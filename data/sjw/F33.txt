巳時,上,行大報壇,親臨望拜禮時,行都承旨南泰耆。左承旨元仁孫。右承旨金始煐。左副承旨李翼元。右副承旨金孝大。假注書朴相老金華鎭,記事官柳穎李東泰以次陪從。
上詣大報壇望拜禮,仍爲奉審壇上後,命承旨書記懷文。上曰,予添一年,而彼承旨亦添一年,故知之矣。上曰,承旨甚實矣。上於廻輦之路,望見北營,有新建亭子。上曰,彼新建者,曾所未見者,何年作之耶?承旨曰,不知矣。上命召訓鍊都監執事趙世大,問亭子新建所以然。世大曰,此有蓮池,故年前建之,而亦非射亭矣。上曰,訓將閑矣。予則初以爲射亭,今聞不然,訓將事非矣。良久,上又下敎曰,此亭旣建,亦如蕩春臺·洗劍亭之例,以夢踏亭賜名,可也。仍命書夢踏亭三字,賜訓校曰,此紙歸傳汝之大將而,可也。上笑曰,訓將若宿於此,而夢踏則必脚瘦矣。上又至中日廳。上曰,予於二十時,以摠府堂上,來坐此軒,今爲六十四歲,而又適來坐於此軒,亦異事矣。上曰,摠管·騎判入侍。上曰,此軒幾乎頹廢,卽爲中創,可也。仍命書傳敎。上曰,昌德·慶德,從時御中日則一也,而昌德則有舍,慶德則時御之時,設草家而爲之,雖有大小,詰戎則無異,若是苟且,不若觀瞻,分付度支,解凍後,特設三間中日舍於慶德宮,昌德宮中日廳,其令一體修補。出榻敎上曰,北營夢踏亭,令騎判書之,勉飭摠府騎曹者,令摠管金致仁書揭。出榻敎右議政申晩曰,今番醫官,則當除同知中樞知事者,令騎判卽爲擧行,使之推榮,何如?上曰,此則騎判,須卽爲之,可也。上還大內,諸臣以次退出。
丁丑正月初一日午時,上御齋室。承旨入侍時,右副承旨金孝大,假注書金華鎭,記事官柳穎·李東泰,以此進伏。上曰,予俄欲進朝飯,忽然有思,仍出坐於此室矣。卽今民事,誠可悶矣。仍命承旨書之。上曰,農者國之本,其無農,國何以爲國,民何以爲民?昨年勸農,非不勤也。而因予誠淺,非徒無效,大歉之道夥然,只自恧焉。抑何心勸農而然,豈可因誠淺而忽其勸,亦豈敢無其効而解其心乎?古人至再三,而必也務誠,且修人事待天,亦當然之道也。咨道臣守令,勿以莫效而解心,勸農之政,比昨年益加着意,助其種糧,飭其懶惰,奬其勤幹,久陳之田,開墾爲先,田畯之任,身自當焉。三百六十州,無陳田無懶農,高高彼蒼,顧恤者元元,豈無上孚之理乎?噫,昔之漢文,烽燧報於甘泉,躬行細柳,況爲民勸農乎?予雖衰體,昔年重本之盛意,於東於西之中,一番命駕,若或有不起墾處,先自近畿,當施烹阿之典,廉問諸道續施當律,而大抵,久陳田,民不肯起墾者,卽稅重而然也。故昨年,申飭之下,久陳田,其亦有不下手處云。此乃其故,今番果或有久田能開之民,非徒續典攸載,其當減其稅勸其勤,若是,下諭之後,復若其前,此道臣·守令之不遵不飭,農民之不信其令也。方伯·守令,不遵下敎,農民不信其令,豈特紀綱之無可謂,國何以能爲國乎?其中大歉之道,善賑濟民而後,民可以活,而爲農尤可孜孜其勤,莫替予暮年申申之敎事。出榻敎上曰,三陽回泰,萬品咸蘇,而顧我元元,春乎新年,蔀屋饑饉,道傍顚連。吁嗟,此民,何以知春?興惟及此,只自慨乎徒勞而莫惠于民。古人云,當法祖宗,其況愛恤元元,卽我昔日仰觀者,而若是恬然,非徒負元元,負我昔年也。又添一年,追慕一倍之中,誦蟋蟀之章,顧今元元,奚甘玉食,何顔以拜?今日拜眞殿,仍坐齋室楹外,召承宣而呼寫,京中流丐,冬已申飭,着意濟活,必也同春爲期,外方設賑之邑,濟之恤之,孜孜務誠,使一民無溝壑之顚連,有土之民,仍給種糧,着實勸農,俾有終惠。噫,興慨何時,呼寫何意?日已向夕,不釋衮衣,不知其憊,若是,下諭,其所勤慢,予當自知,莫曰九重之深邃。予有繡衣,速若乘馹,隨聞重繩,亦有有司,亦莫曰其君之益衰。爲民此心,雖老豈衰?勗勉深體之意,三都八道,一體,下諭。出榻敎上曰,文王之政,惟在四民,四民猶然,況當娶妻而無妻,當有夫而無夫者哉?此有甚於四民。噫,萬品含春,草木亦有結實之理,而元元之愆期者,不若草木,豈王政之所爲?曾有申飭,而暮年衰境,不飭乎此,豈卅載臨御之意乎?另飭中外,遍問面面戶戶,其愆期者,京則京廳顧助,外方則各其本官顧助,助娶成冊,報于備局,其不勤者,自備局飭勵,而曾聞名以爲士者,作一羞恥而不聞云,其淺矣。不能時娶,豈樂爲而然?咸恒之理,羲經所載,當時雖守分而不恥,予亦雖涼德,爲億兆之父母,父母其問,子何有隱?其若因一恥字,徒老其子弟,此違咸恒之理,孤父母之恒者也。此予所以淺者也。將此下敎,申申布諭,俾有實效,而人君政令一諭之後,其不勤懇,徒爲文具,予雖涼德,每誦陶潛,此亦人子可,善遇之與語,心常謂曰,陶潛一處士矣,猶若此,況爲人父母者,而張子西銘,可謂至矣。豈可暮年,以敎爲文,成冊來到後,其令備堂,登對以聞,勸懲勤慢焉。出榻敎上曰,爲民其欲祈年,雖命攝行,心在社壇,故誤以攝行,亦有誓戒,問祭報府,攝行則爲小祀,故尙不塡差云,事勢則然,而大祭爲小祀,塡差時,想必解心,其雖躬行,上已誠淺,執事駿奔之誠,其何望也?而視若例祭,若不虔誠致潔,不若與攝行而竝停,至誠無物,古人豈不云乎?塡差時,大祝以下,一依親祭例,必以侍從塡差,前期以差,使之潔齋,而壇壝,亦前五日,禮堂奉審,飭壇司而致潔焉。出榻敎金孝大曰,祭享事體至重,大中小祀,各有致齋之日數,而近來則獻官單子,每於受香前夕入啓,此非古規,而齋戒無日,事甚未安,此後則一依致齋日數,前期啓下,諸執事亦一體前期差出,而臨時付標之弊,亦爲出擧條,各別申飭,何如?上曰,古規如此,所達且是矣。依爲之。出擧條諸臣退出,未及出差備門,復命入侍。上曰,承旨書之,此人予每欲用之而未果矣。旣欲用之,則何可遲也?予亦衰矣。且其爲人,極爲精詳,怳如乃父之在左右也。旣經說書,則古有朝說書暮正言之語,何待循例乎?孝大曰,其爲人誠可佳矣。上曰,王者御國,惟在用人,欲用其人,止於亞卿,每於筵席,稱其名而惜焉。旣惜其父,旣有其子,此其人在也。今予衰矣。其欲試用,雖有循次之命,何拘常例?且旣經說書,注書金華鎭,令議曹特爲陞六調用。出榻敎上曰,曾有前例,深冬勤苦,宜有酬勞,金吾郞李廷恢·李商輅竝陞敍。出榻敎仍命退出。
上在昌德宮。常參·經筵,以代理停。
金孝大達曰,大司憲未差,執義尹東昇,掌令金元行·李朝望在外,持平李海重·鄭運維呈辭,今日以監察茶時之意,敢達。令曰,知道。
大王大妃殿·中宮殿,藥房口傳問安。答曰,知道。
藥房都提調臣申晩,提調臣李益炡,副提調臣南泰耆啓曰,歲籥載新,日寒未解,伏未審夜來,聖體調攝,若何?憊眩之候,寢膳之節,亦何如?前劑入湯劑,當盡於昨日,臣等今日,率諸御醫入診,詳察聖候,議定繼進當否爲宜,大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣,蔘橘茶五貼劑入,下敎日入侍矣。
李翼元,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
南泰耆達曰,左承旨元仁孫,右承旨金始煐,今日不爲仕進,竝卽牌招,何如?令曰,依。
李翼元,以左承旨元仁孫·右承旨金始煐等牌不進罷職令旨。令曰,推考徽旨捧入。
又以弘文館言達曰,應敎尹得雨,副應敎李最中,校理洪梓,副修撰李仁源,旣有只推之令,竝卽牌招察任,何如?令曰,依。
南泰耆,以禮曹言啓曰,太廟歲首展謁吉日,以何間推擇乎?敢稟。傳曰,以上旬擧行。
金孝大,以禮曹言啓曰,太廟展謁,取稟草記,以上旬擧行事,命下矣。展謁以今正月初十日擧行,而王世子方在調攝中,隨駕及闕門外祗迎之節,何以爲之?敢稟。傳曰,置之。
傳于李翼元曰,上旬馬步軍禁軍隨駕,一依上年下敎擧行。
傳于金孝大曰,政事,當日爲之,加資亦爲今日擧行。
李翼元達曰,吏曹判書鄭翬良,有稟達事,來詣請對矣。傳曰,入侍于熙仁門。
又以吏曹言啓曰,侍從臣父年七十及曾經承旨·參議年八十,宗班監令以上年七十者,每於歲首,抄啓加資事,或載在法典,或曾有定式矣。侍從臣父年七十及曾經承旨參議年八十,宗班年七十人員,竝依例別單書入之意,敢啓。傳曰,知道。
吏批,判書鄭翬良,參判南泰齊進,參議趙載洪病,左副承旨李翼元進。吏批啓曰,臺諫闕員,今當差出,而擬望之人乏少,外任竝擬,何如?傳曰,允。
以南有容爲元孫師傅,洪啓能爲王孫敎傅,金相奭爲大司憲,朴道源爲司諫,趙榮進爲獻納,洪啓禧爲左賓客,具允鈺爲吏曹佐郞,徐秉德爲工曹正郞,元景厚爲刑曹佐郞,鄭懋先爲敦寧都正,鄭存謙爲修撰,鄭錫百爲司議,金華鎭爲典籍,沈勗之爲典籍,朴奎晃爲慶源府使,柳爲靈巖郡守,鄭趾新爲海南縣監,申涎爲北靑府使,李奎恒爲燕岐縣監,洪有徵爲陽智縣監,金爲延曙察訪,李商輅爲尙衣別提,河南都正單垙,敍用事承傳,校書著作二單朴浚源·柳煥德,兼春秋二單白大成·李潭,行副司直魚有龍今加崇祿,李庭綽今加嘉義,已上年八十曾經承旨參議,前經歷朴師漢今加通政,侍從臣前校理朴盛源父坡平君㯍,今加承憲,年七十,或依法典,或依定式,加資事承傳。
兵批,判書李病,參判李得宗病,參議兪彦國病,參知李昌伯入直進,左副承旨李翼元進。
以朴性源爲珍島監牧官,朴尙基爲三田渡別將,副護軍尹學東,副司直徐命彬·吳彦伯·金漢喆·尹得和·李惟秀,副司果徐行德。
假注書金華鎭陞六,代以朴師海爲假注書。
李翼元,以兵曹言達曰,去冬三朔能麼兒試講時,引議金栢齡,宣傳官姜柱河等,二次病不進,殊書申飭勸課之意,依例推考,何如?令曰,依。
傳于李翼元曰,弓箭則承旨施賞於仁政門,木綿則,分付騎曹,明朝一體施賞。
傳于金孝大曰,昨爲小次,今行中日,豈循常例?依付標擧行。
全羅監司狀達,沃溝等官居崔今山等渰死事。令曰,渰死人等,令本道恤典擧行。
李翼元,以江華留守狀達,還上未捧之數夥然,惶恐待罪事。令曰,勿待罪事,回諭。
又以廣州留守狀達,餉穀停捧,惶恐待罪事,令曰,勿待罪事,回諭。
金孝大,以京畿監司狀達,齊陵正朝祭謁者,不得備員,惶恐待罪事。令曰,勿待罪事,回諭。
領議政李天輔箚曰,伏以三陽回泰,萬品昭蘇,伏想睿候調攝之節,日臻天和,與時具新,無任攢祝之至。臣之病狀,一味沈頓,委身床褥,曠職廢務之罪,已不可勝誅,而元朝候班,又未免闕禮,分義愈虧,惶悚愈切,揆以邦憲,豈容屢赦?伏乞离明,特遞臣職,仍令攸司,重勘臣罪,以警具僚焉。取進止。答曰,覽箚具悉卿懇。以疾未參,其何所傷?卿須安心勿辭,善攝焉。仍令曰,史官往諭。
領敦寧趙載浩箚曰,伏以臣,一疾支離,居然已五載矣。重以比又墜傷,本症添劇,前後闕禮,罪戾如山,夙宵惶隕,靡所容措,日前新舊歲候班,百僚咸造,而臣獨癃病難强,又未免虧廢常分,揆以邦憲,萬隕猶輕,玆陳短章,仰瀆崇聽。伏乞睿慈,亟降威罰,以肅朝綱,千萬幸甚。取進止。答曰,覽箚具悉。以疾未參,其何所傷。卿須安心善攝焉。仍令曰,史官往諭。
丁丑正月初二日午時,上御養心閤。吏判入侍時,吏曹判書鄭翬良,左副承旨李翼元,假注書金華鎭,記事官李仁培·李東泰,以次進伏訖。上曰,吏判之請對者何事?翬良進前奏曰,元孫師傅今方差出,而事體與他自別,該曹不得循例擬望,故臣問議于諸大臣則俱以爲,此在銓曹檢擬之如何云,而他無倣照之例,經筵賓客望中,詳量備擬,何如?上曰,事體自別,依所陳爲之。翬良曰,說書以落點次第陞六事,曾省傳敎,而以此之故,多有積滯之端,自今以後,依前爲之,何如?上曰,此則事勢似然矣。仍命承旨書之。上曰,頃者下敎之後,說書之窠多滯,今後令銓曹,一依前例擧行。出榻敎翬良曰,卽今說書沈勗之,以相避方在應滯中,自今爲始,仍爲出六,何如?上曰,依爲之。翬良曰,慶源府使,今當差出,而文臣中無可合者,武臣中擇差,何如?上曰,以武臣爲之,可也。仍命書傳敎。上曰,慶源府使,雖當文窠,武臣中其令擇差。出榻敎翼元曰,祈穀祭,非中祀乃下祀也。昨日傳敎中中字,以下字改之,何如?上曰,依爲之。諸臣以次退出。
上在昌德宮。常參·經筵,以代理停。
大駕入太廟齋室後,王世子遣宮官問安。答曰,知道。政院·玉堂·藥房口傳問安。答曰,知道。
金孝大啓曰,小臣承命,大王大妃殿問安入啓,則答以知道之意,敢啓。答曰,知道。
大駕入永禧殿齋室後,政院·玉堂·藥房口傳問安。答曰,知道。
大駕入儲慶宮後,政院·玉堂·藥房口傳問安。答曰,知道。
大駕入毓祥宮後,政院·玉堂·藥房口傳問安。答曰,知道。
大駕入主第後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
李翼元達曰,大司憲金相奭未肅拜,執義尹東昇,掌令金元行·李朝望在外,持平鄭運維·李海重呈辭。今日以監察茶時之意,敢達。令曰,知道。
元仁孫,以弘文館言達曰,新除授修撰鄭存謙,卽爲牌招察任,何如?令曰,依。
金孝大,以禮曹言啓曰,太廟歲首展謁日,一體展謁於永禧殿事,曾已定式矣。今正月十日太廟展謁時,永禧殿展謁之禮,節目中,依例磨鍊之意,敢啓。傳曰,知道。
傳于金孝大曰,昨年元朝拜,今年上旬,此心憧憧,近日氣勝,明日備堂欲見云。先見臣僚,次拜可乎?惟乎此心在丹門,今日當展謁,明見朝臣,三嚴以午初擧行,南殿展謁時,布帳置之,只作門。
傳于李翼元曰,以仁政殿擧行。
李翼元達曰,今日太廟展謁擧動事,命下矣。承旨不可不備員,而都承旨南泰耆,左承旨元仁孫,右承旨金始煐,俱不仕進,卽當牌招,而拘於廳規,不得請牌,何以爲之?敢稟。令曰,竝牌招。
金孝大達曰,今日太廟擧動時,侍臣,兩司無進參之員,除在外未署經外,未肅拜不爲行公人員,竝卽牌招,以爲進參之地,何如?令曰,依。
傳于李翼元曰,留院承旨,左承旨爲之,問安承旨,右副承旨爲之。
傳于李翼元曰,禁御兩營,留陳置之,侍講院問安,只一次爲之。
寶劍望筒,傳于李翼元曰,以之次人爲之,以十二月侍衛仍。
李翼元,以兵曹言啓曰,今次擧動時,領軍之將,當爲備員。而內禁衛將李彦熙,前任滿浦僉使,兼司僕將李碩儒,前任慶源府使,羽林衛將申光翼,前任渭源郡守,俱在任所,未及上來。竝今姑改差,卽爲口傳差出,使之領軍之地,何如?傳曰,允。
兵曹口傳政事,以洪泰斗爲內禁衛將,金處說爲兼司僕將,李逸濟爲羽林將。
李翼元,以內乘,以一二提調意啓曰,本寺正,例爲進輿差備,而正朴道源,昨日政,移拜司諫矣。今日宗廟擧動時,莫重差備,不可不備員,卽令該曹,以在京無故人,口傳差出,何如?傳曰,允。
又以義禁府言啓曰,今此太廟擧動時,大駕各差備都事,不可不備員。參下都事李商輅遷轉之代,卽令該曹口傳差出,以爲分排之地,何如?傳曰,允。
吏曹口傳政事,以尹學東爲司僕正,元義孫爲禁府都事。
備忘記,傳于金孝大曰,長番內官南宮集,承傳色差下,政院知悉。
傳于李翼元曰,諸司預備。
傳于李翼元曰,諸司預備。
傳于李翼元曰,諸司預備。
傳于李翼元曰,諸司預備。疊出
李翼元,以備邊司言啓曰,會寧開市,旣已完畢,令承文院,撰出回咨,別定禁軍,下送于義州府,使之傳給鳳凰城將處,以爲轉送北京之地,何如?傳曰,允。
金孝大,以義禁府言達曰,持平鄭運維上書內,昨年凶逆,皆出於巨室,其爪牙奴隷,沒入之後,分屬於各司。而其中奸黠之徒,恐嚇愚民,橫拏閭里,不宜散置輦穀之下,無所管轄,亟使該府,一竝査出,散配郡邑,作爲奴婢,有所統屬,斷不可已也事,批旨內依施矣。逆家奴隷之査出散配,非本部所管,令刑曹掌隷院擧行,何如?令曰,依。
以司諫朴道源·獻納趙榮進·持平李海重·校理洪梓·副修撰李仁源等牌不進罷職令旨,令于元仁孫曰,竝推考徽旨捧入。
元仁孫,以賑恤廳言達曰,每當發賣之時,各洞任掌輩,幻弄冒受之弊甚多,故今番則本廳及廟堂,各別嚴飭矣。歲前初次發賣時,西部所掌車子里一洞內,添口增戶,冒僞濫受之類,比他洞最甚,事之駭然,莫此爲甚。洞任等,今方移法司嚴治,而該部成冊,只從洞任之言,矇然修送者,亦難免不察之責,當該部官,拿問處之,下吏亦令攸司推治,以爲懲後之地,何如?令曰,依。
戶曹參判趙雲逵書曰,伏以國家不幸,凶逆踵出,大朝親臨帳殿,殆至二旬,臣不勝憂憤之忱,纔自江外,冒入城裏。忽聞臣父子姓名,出於逆豎之口,驚惶震剝,肉顫膽掉,卽隨臣父之後,席藁哀號於九閽之外。惟鈇鉞是竢,幸賴日月之明,俯燭幽誣,十行絲綸,字字恩言,昭晢備至,顧此一腔肝血之結轖而煩冤者,今旣皮裏上露,無復有餘蘊。雖使臣刳心自明,亦何以加焉?雙擎九頓,感淚成血,臣雖卽塡溝壑,庶可瞑目而歸化矣。噫嘻,臣家之於凶賊,旣非葭莩之親,又無宿昔之分,而不幸臣,年未弱冠,無所知識,而居適同里,偶以功令文字,界質利病,其時臣父適在鄕,追而聞之,嚴加禁責,使不復以文墨相從,故臣自此,顯示疎外之跡,凶賊之怨憾於臣家,實始於此矣。及夫臣父之前後掌銓也,一未嘗檢擬凶賊,政草可按覆也。臣亦藩邑例饋之際,拔去凶賊,通朝之所共知也,凶賊之於是乎,益肆狠毒,極口詈辱,縉紳之間,多有親聽者,臣之於凶賊,事實顚末,不過如斯而已。且有一事,尤大彰明者,昨年凶賊,搜探文書中,有一冊子,錄其問字者之姓名,而臣名不在其中,參鞫諸臣,目見而傳之,臣之楚越於凶賊之狀,於此而益加驗矣。蓋臣之斥絶凶賊,自有曲折,向日筵臣,已爲陳白云。臣不敢復事煩縷,而凶賊之切齒臣家,必欲甘心者,卽其腸肚相連之凶傔,所傳襲也。到今年久之後,忽地誣引臣身之不足,竝及於臣父,此臣所以跼天蹐地,骨痛心沸,至欲滅死而不可得也。臣旣蒙聖明照燭之敎,昭如星日,則唯當奉持恩綸,銘刻骨髓,以圖結草之報而已。更何事乎辨暴,而悲憤震悸之極,殆若病狂者之叫呼?不能按住,玆敢略入文字,涕泣陳懇於貳極之下。伏乞睿慈,哀臣憐臣,亟先鐫削臣官秩,仍許放退田里,俾全性命,以卒天地生成之澤,千萬大願。臣無任煎的祈懇之至,謹昧死以聞。答曰,覽書具悉。當乎冬寒之時,大朝連臨帳殿,焦悶曷喩?玆事,聖上旣已洞燭,卿其勿辭,從速察職。
副司直徐宗伋書曰,伏以天佑我宗祊,睿候遄復常節,臣民欣祝,曷有其極?臣幸少須臾無死,獲覩曠絶之慶,抃蹈之忱,雖改歲而如一日也。仍竊伏念,臣親蔭之稔,已滿七旬,通籍之歲,又迫四十,卽古人所謂陳人也。臣本迂拙性成,巽劣天得,自涉榮塗,曾無出入風議之可以自見於當世,洎乎稍陞,又無策慮,材力之可以小補於民庸,靜言思之,有萬之可笑,無一之可稱。而重緣多病早衰,雖班行之行走,簿書之期會,亦不能猶人,此臣之所以居常自悼自恨者也。秪以大化之所竝育,洪造之所曲成,前後踐歷,罔非蚊山蚷河,而節次推遷,至於冒躋崇階而極矣。虛受之愧,濫吹之譏,臣亦有一端廉隅,非不知之,明量之審,而終於不敢辭避者,誠以生逢之盛,旣未忍便訣,强健之乞,固不敢遠拚,而去就行止,自有其時故也。噫,大夫七十致事之文,載於禮經,而表章於小學立敎篇。臣於平日,悅服斯訓,未之敢忘,而衰年以後,益復憧憧,親知之間,未嘗不自誦自道,而竊期以不諼不過矣。今有天幸,正當其期,若又貪榮戀祿,盤礴低徊,則不惟自欺欺人,天亦必厭之矣。且臣之摧頹昏耗,換年忒甚,多般癃痀之狀,固難編擧,而最是眼眯而不能辨字書,耳聵而不能了人語,心裏牢記,轉頭輒忘,家間行動,要人始起,雖其外面樣子,不至於大駭人目,而神精筋力,實無餘地。如是而猶復厭然自掩,夜行不息,踉蹌於翳路,扶匐於朝班則,雖輿儓之賤,亦將指而嗤鄙之,臣固最出人下,而亦豈遽甘於此哉?玆敢援托禮訓,披瀝肝血,冒萬死哀籲於离明之下。伏乞睿慈,俯垂矜諒,亟許退休,以卒天地生成之澤,不勝大願。臣無任屛營顒祝之至,謹昧死以聞。答曰,覽書具悉。卿年雖老,氣力尙健,卿其勿辭行公。
禮曹參判宋昌明書曰,伏以天佑吾東,睿候遄臻康復,賀儀載擧,臣民慶忭,曷有其極?近因凶逆層生,大朝殿下靜攝之中,連御帳殿,數旬訊囚觸犯嚴沍,聖體不瑕有損。臣待罪騎省,適當侍衛,千萬意外,忽伏承同樞特授之命,二字天褒,撫躬驚惕,卽地超擢,榮動班聯,臣聞命惝怳,繼以憂恐,拜命退出,不知所以措躬也。曾未數日,春官佐貳之除,又出特恩,臣是何人,前後誤恩,一時荐疊,乃至於此,嚴召之下,含恩畏義,他不暇顧,冒沒出肅,揆諸私分,愧懼罙切,竊念朝家用人,量才而器使,小大輕重,各適其宜,而至於命德之器,尤爲難愼,其不可人人而輕授也,明矣。顧臣空疎衰朽,百不猶人,從前踐歷,罔非踰涯,而識淺才短,絲毫莫補,性且迂拙,不喜交遊,名達進取,固已灰心,而至若閑司漫職,有除輒膺者,唯以筋力奔走,庶幾爲一分涓埃之報,未知聖明,何所取斯,而一朝簡拔,猥廁之於亞卿之列,不少留難也哉?恐聖朝綜核之政,不當如是。臣竊瞿然,日昨冒出,只欲一謝恩命,粗伸義分,而因仍盤礴,斷無是望,玆敢疾聲仰籲於离明之下。伏乞睿慈,念名器之至重,察臣懇之由中,亟收新授資級,以重官方,以安賤分,不勝幸甚,臣無任屛營祈懇之至,謹昧死以聞。答曰,覽書具悉。卿其勿辭,從速察職。
丁丑正月初三日午時。太廟展謁擧動入侍時,行都承旨南泰耆,右承旨金始煐,左副承旨李翼元,右副承旨金孝大,假注書朴相老·朴師海,記事官李仁培·李東泰。上具翼蟬冠衮龍袍,自仁化門出仁政門,降輿乘輦時。上曰,展謁後,當展拜永禧殿·儲慶宮,以此擧行。仍詣太廟門外,降輦乘輿入齋室,具冕服,入太廟門內,行望拜禮後,入殿內奉審時,南泰耆·朴相老·李仁培隨入,十一室捲簾之際簾落。上曰,身長守僕入來,落簾撤出殿外,改而懸之。上曰,宗廟提調·工曹堂上入侍事,使注書傳諭。臣師海,出傳復命曰,提調入來,而工曹判書,以身病未得隨駕云矣。上曰,工曹參判金致仁,以摠管在侍衛,落留修葺,以懸後追來事,分付。李翼元顧謂注書曰,出去,分付。上曰,史官何可,分付乎?使政院使令,分付。上入永寧殿門內,行望拜禮訖,入殿內奉審時,南泰耆·朴相老·李仁培,隨入殿內,上出殿門外入幕次。上曰,百官先詣祗迎所。上曰,廟殿一體,仍具冕服當詣,朝臣亦以朝服隨駕。榻前下敎上乘輿至前殿墻隅,停輿曰,大臣進前。又曰,兵曹參判李得宗,使之入侍。申晩·得宗進前。上曰,卿非昨年二月承旨乎?得宗曰,然矣。上曰,伊日之狀,彼承旨知之,況今一年添矣。脚力安得不衰乎?過宮門鞫躬云,予過廟墻後,當乘輿矣。仍降輿而步過墻隅盡處。晩曰,墻隅已過矣。上乃乘輿。上曰,永禧殿·儲慶宮展拜後,當展拜於毓祥宮,以此擧行。上曰,毓祥宮旣已展拜,三月,取稟,待下敎爲之。駕前下敎上仍以冕服出廟門,降輿乘輦,詣永禧殿大門外,降輦乘輿入齋室,上詣殿庭,行望拜禮。上曰,捲外簾。兩殿司升階捲簾。上曰,參奉誰也。金始煐曰,趙載履也。上曰,今誰也?始煐曰,玄鳳泰也。上行禮訖,入殿內奉審,出殿外,兩殿司下內簾。始煐曰,殿內下簾時,殿司生疎,不善擧行,推考,何如?上曰,令推考,可也。出擧條上還出殿門外,入齋室,上以翼善冠衮龍袍出。始煐曰,諸臣未及改服,隨往儲慶宮爲之之意,敢達矣。上曰,然則外辦,何以先入耶。該房推考,可也。出擧條上曰,詣儲慶宮後,有軍解甲事,分付。上曰,儲慶宮·毓祥宮展拜時,百官勿爲入參,只祗迎於班列,前後部鼓吹,還宮時振作。出傳敎上出永禧殿大門外,降輿乘輦,仍詣儲慶宮大門外,降輦乘輿,入宮內展拜後,還出大門外,降輿乘輦,至六曹前路時。上曰,禁軍過信地,兵判記過,兵判送令箭,退禁軍事。駕前下敎上詣毓祥宮大門外,降輦乘輿,詣中門外,降輿步入行禮後,未時出大門外,降輿乘輦至六曹前路。上曰,禁軍善爲之,兵判記過置之。過惠政橋前路時。上曰,鄕校洞主第歷入事。駕前下敎仍詣主第大門外,降輦采輿以入,酉時出中門時。上曰,明日講經後,當召見備局諸堂,時刻以午初初刻爲之,熙政堂擧行。駕前下敎上出主第大門外,降輿乘輦,還詣仁政門外,降輦乘輿入門,詣仁政殿月臺停輿。上曰,承旨書之,故牧使鄭健一妻,以王外孫婦,年過七十,可謂稀矣。令該曹歲饌外,衣資食物加給,以表予意。又命書之曰,知中樞元景夏,以寧陵外曾孫,年今六十,可謂稀矣。令該曹衣資食物,特爲題給,以表予意。南泰耆曰,知中樞,引歐陽修故事,陳書乞休,而有急流勇退等語矣。上曰,然乎?貴矣。頃年朴弼琦爲之矣。始煐曰,然矣。上曰,如此之人貴矣。豈不成美乎?今年六十耶?泰耆曰,然矣。戊寅生。上曰,與予弟同甲,故此重臣,看作年少矣。予之所蘊,今始悉諭,此重臣,與世齟齬,故竟未大拜,領府事,曾以元景夏·朴文秀,爲齟齬矣。朴弼琦則七十爲之乎?始煐曰,然矣。上曰,予嘉而許之矣。仍命書之曰,因下敎,今聞卿引歐陽修故事請休云,頃年朴弼琦,以侍從堂上有請,故嘉而特許。大抵,卿以寧陵外裔,故相玄孫,爲國丹忱,其知熟矣。卽我東葉向高也。其地望豈止輔國,而惜乎齟齬於世道也。何以表其心?今爲奉朝請,意若大拜也。今予暮年,宜成六旬重臣之美志,特許卿懇,今已遂意,卿何撫予江郊乎?安意留京事傳諭,使中樞府錄事,傳諭于知中樞元景夏事。駕前下敎上曰,奉朝賀書,以奉朝請者,請字雅矣。故則卿懇,多用於重臣,予則不用,而今用於此重臣矣。上曰,元仁孫進前。仁孫進前。上曰,承宣之父,與世齟齬,故竟未大拜矣,旣已許退,何可離京乎?仁孫曰,臣父常以爲,如得奉朝賀三字,則何可離京乎云矣。上曰,予知之矣。李翼元曰,特許其請好矣。而於國家則爲悵觖矣。上曰,雖爲奉朝賀,豈其然乎?上由仁化門還宮,諸臣自閤外退出。
上在昌德宮。常參·經筵,以代停。
下直,豐德府使方泰輿。
金孝大達曰,大司憲金相奭未肅拜,執義尹東昇,掌令金元行·李朝望在外,持平鄭運維·李海重呈辭。今日以監察茶時之意,敢達。令曰,知道。
藥房提調臣金益炡,副提調臣南泰耆啓曰,伏未審夜來,聖體調攝,若何?昨日冒寒展禮,侵夜還宮,憊眩之候,寢膳之節,更復何如?大王大妣殿氣候,何如?臣等不任區區伏慮,敢來問安。答曰,知道。慈殿氣候,差勝後一樣,予則以伸情禮,追慕一倍。
大王大妃殿·中宮殿,藥房口傳問安。答曰,知道。
南泰耆達曰,右承旨金始煐,左副承旨李翼元,今日俱不仕進,竝卽牌招,何如?令曰,依。
又達曰,假注書朴相老,身病猝重,勢難察任,今姑改差,何如?令曰,依。
以修撰鄭存謙牌不進罷職令旨,令于南泰耆曰,推考徽旨捧入。
金始煐,以弘文館言達曰,校理洪梓,修撰鄭存謙,副修撰李仁源,旣有只推之令,竝卽牌招察任,何如?令曰,依。
金始煐達曰,副修撰洪景海,無端徑出,依定式禁推徽旨捧入之意,敢達。令曰,知道。
又達曰,副校理南泰著,無端徑出,依定式禁推徽旨捧入之意,敢達。令曰,知道。
金孝大,以禮曹言啓曰,社稷壇壝前五日,禮堂奉審,飭壇司而致潔事,命下矣。依聖敎,臣益炡今日進詣壇所,與本署官員,眼同奉審,則壇壝以下,內外諸處,已爲淨掃,而務從致潔事,更加,申飭壇司之意,敢啓。傳曰,知道。
又啓曰,卽伏見京畿水使李泰祥去秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
又啓曰,御營大將罷職,代禁衛大將兼察事,命下矣。禁衛大將具善行,卽爲牌招,以爲聽傳敎之地,何如?傳曰,允。
又以義禁府言啓曰,卽接全羅·江原·京畿監司牒報及沃溝·鐵原·陽川等邑成冊,則逆賊受采·時潛·衍宇·雲澄·時億·日觀等應坐諸人,査出以來矣。逆賊受采子虎徵,捉囚全州府,依例發遣府都事,與地方官眼同處絞,而妻暹伊,平安道熙川郡爲婢,子若金年十,以年未滿,咸鏡道鏡城府緣坐爲奴。子冬骨金年八,以年未滿,富寧府爲奴。女丁愛,女今年生等,端川府竝爲婢。逆賊時潛妻介春,富寧府爲婢。子婦西未,孫女惡只等,鏡城府竝爲婢。逆賊衍宇妻丹伊,孟山縣爲婢。子惡只,年三,子者斤惡只年二,以年未滿,孟山縣竝爲奴。女大惡只,陽德縣爲婢。逆賊時億繼母史阿只,利城縣爲婢。庶母㗡接,洪原縣爲婢。兄時進,濟州牧大靜縣爲奴。弟彦,旌義縣爲奴。妹守丹,妹今年生,龜城府竝爲婢。妹昌世,吉州牧流三千里安置。逆賊雲澄,孫女大延伊,鏡城府爲婢。逆賊日觀妾阿只,熙川郡爲婢。女必伊·者斤必伊等,吉州牧竝爲婢。而右罪人等,時囚全州·沃溝·鐵原·陽川及捕廳,依例發遣府羅將,押送于各其配所,何如?傳曰,允。
修撰鄭存謙書曰,伏以神天垂騭,睿候遄復,慶溢宗祊,歡均率普,念臣向叨宮銜,略控引義之章,附陳難安之情,幸蒙勘罷,獲遂微懇。閑司除拜,義不敢辭。不意兼銜移授之餘,又有宿趼檢擬之命,繼而有館職新除,臣戴罪含恩,惶感靡措。噫,以臣無似,猥忝經幄,徒竊恩榮,無一裨補,適會事在目下,略效一日之責,斯乏素孚之誠,荐承匪怒之敎,有時追思,惶汗浹背,雖荷聖度天大,薄譴旋收,而在臣處義,秪當退守本分,自效散地,以思息補之圖而已,豈敢憑恃寵靈,復入言議之場,自處論思之列哉?瀛館一步,艮限已固,庚牌再臨,祗承無路,玆敢隨詣陳懇。伏乞睿慈,亟賜鐫削,以安賤分,不勝幸甚,臣無任屛營祈懇之至,謹昧死以聞。答曰,覽書具悉。爾其勿辭,從速察職。
左副承旨李翼元書曰,伏以臣,昨於陪扈罷後,留宿闕外,家伻曉至,謂臣老母宿病,夜來添劇,症情十分危篤,臣忙還私次,省視病側。此際召牌謹至,而臣方在左右扶將,實無乍時離捨之勢,玆控血懇,仰瀆睿聽。伏乞俯賜諒察,特許鐫遞,以便救護焉。臣於請急之章,不宣更煩私悃,而區區烏鳥之情,有不得自已者,敢此附陳。臣之老母,今年九耋差一歲矣。家素貧窶,菽水之供,時或不繼,藥餌之需,尤無其望,奄奄床褥,元委日削,每謂臣曰,吾年至此,吾病如此,恐不可復享汝恩養。臣以匪久乞麾之意,寬喩慰解,而西景漸頹,餘輝無幾,雖切奉檄之願,而恐無以及時,遂玆敢冒萬死,仰陳於貳極孝理之下。更伏乞曲垂矜憐,仍令該曹,許以便近一邑,俾伸至情,則隕結之報,臣將永矢生死矣。臣無任屛營祈懇之至,謹昧死以聞。答曰,覽書具悉。書辭,令該曹稟處,爾其勿辭,救護母病。
持平鄭運經書,答曰,覽書具悉。所陳體念,除經用分給各邑,爲調賑事,令廟堂稟處,承旨推考事及禁伏軍卒,令攸司科治事依施,爾其勿辭,從速察職。原書留中
丁丑正月初四日午時,上御熙政堂。講經入侍時,領事申晩,知事鄭翬良,特進官李日躋,同知事南泰齊,參贊官元仁孫,侍讀官南泰著,檢討官洪景海,假注書朴師海,記事官李仁培·李東泰,以次進伏訖。上讀中庸第十四章訖。泰著讀大注,自素位見在,至不願乎其外也。景海讀,自易平地也。至結上文之意。上曰,文義爲之?泰著曰,素其位而行,不願乎其外云者,卽無外慕之意也。以帝王言之,歷代帝王,生長於富貴中,豈有外慕?而以其無素其位底工夫,故其外慕,尤甚於平人,此爲可戒之甚者也。景海曰,帝王以其生長富貴,故其外慕尤甚,論語曰,巍巍乎舜·禹之有天下而不與焉,此亦素其位之意也。帝王極工,無加於素其位。伏願殿下,以舜爲法也。上曰,舜不但行乎富貴,亦行乎貧賤,但行乎夷狄則未也。申晩曰,然矣。素字之義難矣。在貧賤,則無何以免貧賤之心,當患難,則無何以免患難之心。凡於不好之事,無厭避之意,無往不然後,方可謂素其位矣。上曰,梟獍無素其位之意也。泰著曰,梟獍亦不安分之故也。上曰,素其位,亦安分之意也。鄭翬良曰,小則安分,大則素其位也。景海曰,位則改,而身則不改,然後可謂素矣。南泰齊曰,多少病敗,皆出於不安分矣。上曰,天生德於予,桓魋其於予何?此亦聖人行患難患之意也。晩曰,桓魋之阨,使平人當之,豈能如是?唯聖人,故處之泰然,此眞素字之義也。景海曰,平易之地,人所易處,而小人不居焉。險則常情之所避,而小人行之者,以其有僥倖之心也。今則人皆有僥倖之心,可悶矣。若有敎化,則使人自可無此矣。上曰,予六十四,而不能化之,予媿焉。堯·舜復起,恐不能化矣。泰齊曰,下番之言好矣。然人人皆僥倖云,則過矣。而僥倖者太半矣。上曰,人皆僥倖云,則誣一世之語,而太半云者,忠厚之言也。上曰,舜入井也,亦此心,鼓琴也,亦此心,予嘗靜臥,思舜鼓琴之事,想見其以何心爲此,則予之心却豁然矣。此豈勉强而爲之哉?聖人之事奇矣。泰齊曰,惟玆臣庶,汝其于予治云,非故來鼓琴而爲此言也。自然爲此矣。李日躋曰,舜之鼓琴,以胸襟洞徹,無一毫係着,故能如是,眞所謂無入而不自得也。臣以特進官,不敢一言於講論之際,今承聖敎,方寸自激,請追陳文義焉。夫患難,聖賢有時乎不免,大舜之聖而有四凶,孔子而畏匡,然而舜居君上之位,太阿在手,故四罪而天下服,孔子窮而在下,患難之自外而至者,談笑而處之,此亦袗衣鼓琴之意也。管·蔡之疏言,誠亦罔極,而周公不動一毫,居東三載,赤舄几几,成王出郊迎之,則毅然東征,掃蕩凶孼,無一分介滯于中者,此豈非大舜袗衣鼓琴之氣像乎?故臣則曰,後世帝王家,不幸而遭患難,當以周公處患難爲法也。上曰,此有意而發也。泰著曰,此眞多讀書人之口語也。甚善矣。上曰,今年幾何?日躋曰,七十五歲矣。遂退出。泰著曰,知中樞元景夏,年纔六十,精力未衰,而同烋戚倚仗之臣,恐不可輕許烋退矣。翬良曰,臣欲仰達,儒臣先發矣。元景夏許副,聖敎孰不欽歎,而此重臣爲國血誠可尙,亦豈無病痛?而朝廷可言之事,此人能言之,朝廷不可無如此之人矣。引歐陽修,而歐陽修則有請而不許矣。雖致仕在京,其於國事,便是朝廷外人也。朝臣之心,豈不觖然乎?上曰,所奏是矣。儒臣所奏亦是矣。然此重臣齟齬,而與世難合。且常自老,故亦自然老矣。近尤衰而有痰喘矣。翬良曰,徐宗伋亦乞烋矣。上曰,可許者許之,豈人人而許之乎?七十致仕大經,而國家何以皆用此例乎?領府事今則甚衰矣。領府事冤則冤矣。金致仁必怨予矣。元景夏非輔國之人,奉朝賀稱當矣。奉朝賀人復辱之乎重臣,用卿懇,則必曰爲相云,故予不用矣。今番許以卿懇,微意見之矣。重臣引歐陽修,而予則引葉向高矣。晩曰,葉向高亦致仕矣。泰齊曰,葉向高掛冠矣。上曰,然乎?元景夏性傑,爲輔國後頗難之,爲奉朝賀後,則雖驅之不去矣。宋則不許,而予則許之以成美,史冊書之,勝於宋史矣。晩曰,歲前見元景夏,上書已製置而出示之矣。上曰,朴弼琦則七十致仕矣。翬良曰,然矣。上曰,其子在而論其父如何,而誠嘉矣。晩曰,最嘉矣。翬良曰,甚雅潔矣。上曰,予始未能詳知矣。聞之其人眞賢云矣。泰齊曰,昨日主第歷臨時,兵房承旨,不善傳命,推考,何如?上曰,下吏誤傳,置之。上曰,昨日四處展拜,拜數多矣。而能善宿。今日豈能筭講,而氣猶爲之,未知於國事,猶有可爲而然歟?晩曰,殿下每過用筋力,甚可悶矣。曾於祭壇,亦北向久立,不暫休息,爲民之心至切,故忘勞而不知不覺中,必有傷損,民事雖重,聖躬康寧,然後民事可爲矣,何不自愛而自愼乎?晩仍進伏曰,大王大妃殿氣候,何如?上曰,近則差勝矣,東朝七十,往牒所無,國朝所無,豈不奇喜乎?欲拜眞殿,習步爲敎,旣拜還入,亦無所害矣。晩曰,誠奇喜矣。中宮殿氣候,何如?上曰,甚老矣。六十六豈少乎?晩曰,甚悶矣。王世子氣候,何如?上曰,連聞醫官之言,近來益勝云矣。諸臣以次退出。
丁丑正月初四日未時,上御熙政堂。時原任大臣·備局·堂上,引見入侍時,判府事李宗城,左議政金尙魯,右議政申晩,行司直金聖應,左參贊李昌誼,工曹判書李鼎輔,右參贊李喆輔,吏曹判書鄭翬良,兵曹判書李,刑曹判書李宗白,廣州留守韓翼謩,戶曹判書閔百祥,副司直申晦,司直具善行,都正李章吾,吏曹參判南泰齊,工曹參判金致仁,左承旨元仁孫,假注書朴師海,記事官李仁培·李東泰,以次進伏訖。上曰,承旨書之。初五日朝參停單子,混下命入,當該中官,從重推考。出傳敎李宗城曰,殿下連臨帳殿,憂慮無窮矣。聖體猶康寧,不勝忻幸,而節宣之道,伏願留念焉。上曰,予之能如此,實是料表矣。金尙魯曰,連爲勞攘,聖體不瑕有困備之節乎?上曰,無備困之意,其將爲國事而然乎?宗城曰,故人以道泰年豐,獻祝於其君,臣則曰此慶,今日庶幾有之。宋景一言,天變自消,前年親祭時,憂民之誠,溢於辭敎,此足以感動天心矣。雨順風調,而人事不逮,則亦難有秋,令廟堂繼給種糧,憂勤一念,無或預怠,則道泰年豐,庶可期矣。上曰,昨年自戒靈臺,不顧一身,而終焉無效,予實媿之,以人方寸爲國事,而帳殿以來心盡消,昨日十二室久伏而來,無慕心,初以仍臥爲意,卿等雖來,欲拒之矣。新年氣象不好,故不爲矣。高高彼蒼,若恤元元,則雖添一年,豈不爲億兆自强乎?卿言是矣。可不自勉。宗城曰,俄聞李日躋之所奏,其言善矣。體念好矣。上曰,李日躋所奏,有意之言矣。上曰,予爲世道,有新年之祝,浮囂之囂字,奔競之競字,洗之好矣。上行下效云,禁奢禁酒,而奢與酒猶在,豈不難乎?予則無浮囂奔競之心,而諸臣誰學,世之難,師難矣。尙魯曰,此則責在殿下矣,于今不無食效,有則曰有可矣。上曰,於幺麼申琬,食效矣。尙魯曰,人主鎭安則自無矣。今日實無可恃,而臣等所仰勉,無加於聖躬保嗇,小臣前後屢陳,而今日則尤百倍於常時矣。保嗇則體强,鎭安則心强,聖體聖心,俱宜自强。上曰,昭鑑後,猶有梟獍,難矣。尙魯曰,昭鑑前有之,故尙有餘者,世變無窮,雖此後,不敢以無,質言矣。天地至仁,有畿箇蛇蝎乎?堯·舜之時有四凶,聖人亦不能盡除矣。晩曰,今日第一道理,聖躬保護,聖心自强而已。正朝望拜齋室,楹外久處,民事雖重,聖躬豈不自念乎?此後幸切戒之,自强二字,無處不然,殿下以紛競爲憂,然殿下鎭之,故猶止於此,不鎭則又豈止此乎?上曰,不止此則將至於何境耶?尙魯曰,誨責而不罪之,於化人愈矣。不誨而罪之,漸入於僻處,不仕之人,居家爲高談峻論,出而仕者,頻聞筵敎,自然愈矣。上曰,豈愈乎?漸入去矣。予老矣。何以鎭之?予言似詼諧矣。太廟設捉牙往來之物,尙有之乎?尙魯曰,似然矣。上曰,予見捉牙而竊笑之,捉牙猛壓,則必糜爛矣。微壓,則必脫而逃矣。是難矣。尙魯曰,今則人情物熊,莫逃於淵鑑之下,以是畏憚矣。聖上善爲鎭壓,必自安而食效矣。上曰,食效而太酸矣。晩曰,雖有酸者,鎭之自然調均矣。上曰,酸者和水,然後可以調均,而和水無理矣。上曰,卽今元孫輔導,爲急先務矣。曾於西伯言之,輔養官相見後,有前三後三之規矣。仍命注書,持入前日元孫師傅·王孫敎傳綸音所載政院日記,臣師海出去持入。上曰,領府事今年,幾何?尙魯曰,七十六矣。俄與右相言之,元景夏之許退,當之者之喜勿言,臣等亦不勝歆艶而動心矣。上曰,然則三十者,亦可爲之乎?昨已言之,此重臣豈止輔國,而與世齟齬故止此,予以大拜代許之,宋君不成美,而予則成之,元景夏不負予矣。尙魯曰,晩節好矣。上曰,好矣。尙魯曰,是故臣等歆艶矣。上曰,卿年幾何?尙魯曰,五十六矣。上曰,卿則太早計矣。領府事爲相幾年?尙魯曰,二十餘年矣。上曰,金致仁必怨予矣。上曰,崔錫鼎爲相幾年?宗城曰,未能的知,而十拜相矣。上曰,有何廟謨乎?陳之,可也。尙魯曰,首相不入,別無可陳之事矣。上曰,江原道飢荒尤甚云,比京畿誰甚尙魯曰,三陟甚於京畿,其次忠淸道,以監司上書見之,甚於所聞,而左道特甚,有飮鹽水自死者,夫婦相對自縊死者,極爲驚心矣。上曰,然乎?尙魯曰,然矣。上命宗城先退。尙魯曰,忠淸監司口不敢請,而有欲請者矣。上曰,非賑穀乎?李昌誼曰,臣待罪句管堂上,故昨年優給賑穀矣。晩曰,所給幾何?昌誼曰,一萬五千石矣。上曰,有揣量可知之事,果何所請乎?晩曰,只以自廟堂指揮,救濟之策爲言矣。上曰,飢則指口,今不明言,誰能知之乎?尙魯曰,私書亦不敢言,似非賑穀也。臣與僚相思之,大同之外無他矣。昌誼曰,臣亦聞之,驚心慘目之事多矣。其中連命者,亦方對面爲盜賊云矣。尙魯曰,十室九空,猶例語也。殆十無一室云矣。昌誼曰,渠誰不敢言,其爲大同,則似無疑矣。上曰,然矣。無疑也。但京畿·江原道,不用此法,獨於湖西爲之何如耶?尙魯曰,上納則湖西加多矣。其處可則爲之,不必以此道不爲,彼道何爲云也?上曰,有減大同前例乎?昌誼曰,畿內則頻數矣。申晦曰,非直減也。有停退之前例也。上曰,全減宜矣。晩曰,百姓以停退,亦爲幸矣。上曰,大同何時捧之乎?閔百詳曰,大同春盡捧之矣。晩曰,今年則到處相聚爲盜云矣。上曰,直來奪去云乎?尙魯曰,然云矣。不給則拔刀欲刺云,今年年事,又或不登,則將何以爲之?國用亦將蕩然矣。上曰,承旨書之,爲元元矜惻之意,纔已下敎,今聞大臣所奏,此有甚於頃年,湖南·康津聞此,而其何更問寬恤之方?忠淸道尤甚邑,大同之未捧者,特命停退。上書中,雖不擧名其三民,勿論稅大同身布,未捧者一倂蕩減,以示矜恤之意。出傳敎尙魯曰,詰戎事重,連停可悶,而當此荒歲窮春,動民行操,有不可爲,今春水陸城操及城營將巡點,一倂停止事,分付八道三都,何如?上曰,依爲之。又曰,摠戎鑄錢事,命下之後,自本廳多辦物力,而其數猶不免不給,至今不得始役云。初不許鑄則已,旣許之而拘於物力,尙未擧行者,事涉未安,賑廳錢二萬兩,特爲貸下,待畢鑄,卽令還報,何如?上曰,依爲之。又曰,經筵賓客,曾無呈辭遞解之規,而數年來,始創是事,故向於小朝筵中,以此進達,申飭政院矣。兵判李,纔又呈告,得遞賓客,政院事誠未妥當,該承旨從重推考,此後則更加嚴飭,毋得捧單,何如?上曰,依爲之。而凡事當釐其本,其辭單勿施,可也。竝出擧條又曰,守令曠官,一日爲悶,依近例一司署經守令,除署經發送,未署經守令,其政院一司署經後,催促下送,似好矣。上曰,承旨書之,此時守令,豈可曠官?一司署經守令,一司除署經,一兩日內下送,未署經守令自政院,申飭,一司其若署經,一體擧行。出傳敎上曰,鑄錢事許之,而早則李章吾必困矣。晩曰,非古非今,則半上落下矣。新鑄者直爲五銖錢,與前在大錢,同用,似好矣。上曰,國中有二錢無弊乎?尙魯曰,小臣則斷然以小錢爲好矣。朴文秀以大錢爲好,小臣以小錢爲好,以此相戰矣。其後文秀覺之,以小錢爲好云矣。上曰,戶曹五銖錢有之乎?鄭翬良曰,宣惠廳有之矣。李喆輔曰,卽見鐵原府使報狀,則逆賊時億之父,自斃於獄中矣。應坐人未及正法,徑先致斃,事極可駭,且關後弊,當該地方官鐵原府使,拿處,何如?上曰,依爲之。出擧條李曰,今則開春,直以賑政擧行乎?上曰,尙早,姑徐爲之。尙魯曰,設粥則人易死矣。曰,發賣歲前一次爲之,上年則四次給之,觀勢爲之乎?上曰,依上年例擧行。曰,御將鄭纘述,有公體間所失,而事關臣身,不敢請推,而揆諸事面,則亦不可置之,故敢此陳達,卽賜處分,何如?上曰,何事也。曰,以公事要見,而不肯來矣。上曰,大臣知之乎?尙魯曰,似聞本兵之長,以公事屢次要見,而稱病不肯往,以至於入闕中,而亦不往見云,事極非矣。言發筵席之後,有關事面,不可不警飭,御將鄭纘述,罷職宜矣。上曰,大臣所達是矣。依爲之。曰,大臣之以罷職爲請則過矣。鄭纘述之將材,亦未易得矣。上曰,兵判之初不直爲請罪,而仰請處分,大臣請罪之後,又如是陳達者非矣。兵判從重推考。出擧條百祥曰,訓局軍兵等放糧,田米之一朔所下,爲六七百石,而一自海西長山以北作錢之後,以南所捧,僅爲數朔之資,故或以甲太上下,或以錢上下,或貸來惠廳太,則本曹難以繼用,錢則渠輩不爲願受,惠廳舊儲,由此而亦至耗縮,不但目下事勢之掣肘,前頭之憂,誠不細矣。臣意則長山以北作錢中,田米三手糧條,以本色使之上納,則其數當爲五千石零,以此庶可以分排放下,而其餘穀物,依前作錢,實合便宜,敢此仰達。上曰,大臣之意,何如?尙魯曰,在戶曹則一倂作錢,固有益,而戶判爲慮小米之不足,有此陳達,其意甚是,許之宜矣。上曰,依爲之。出擧條金聖應進伏曰,臣母今年,洽滿九十矣。常時無病,而近來筋力凜綴,常謂臣曰,見汝釋重任,而入地,則可以瞑目云矣。上曰,貴矣。今番歲饌入乎?聖應曰,有月廩。上曰,何以有之?聖應曰,昨年明惠宮擧動時下敎矣。上曰,其心貴矣。然捨訓將而何爲乎?尙魯曰,臣欲請推,而謂親言如此云,故不爲之矣。常帶重任,心豈不然,而決難許副矣。上曰,訓將爲人過善而德將矣。尙魯曰,平時視威軍中,非好事也。訓將過善,而近來頗不善矣。上曰,訓將作亭於北營,爲射亭乎?聖應曰,爲觀魚矣。上曰,申旼之母,亦如此,故捕將不得爲之云矣。尙魯曰,非但訓將之母心如此,訓將之心亦如此,如此小心畏愼之將,置之則豈不爲好耶?聖應泣曰,小臣事殿下之日長,事母之日短,聖心豈不矜惻乎?臣母以此,晝夜用心,一荷天恩,則感幸極矣。上曰,晝夜用心之說,誠至懇矣。尙魯曰,小臣亦非不諒,而將任何可輕許乎?上曰,今則可爲之人林立矣。王者以孝爲治,訓將所奏誠懇矣。尙魯曰,雖如此,無使可伸之道矣。上笑曰,訓將武將也。何至垂泣耶?上曰,今年何年?亭名貴矣。仍誦國恩未報身先老,夢踏關山雪未消之句曰,夢踏亭之意深長矣。晩曰,將臣皆空老無妨矣。上曰,今之將,皆欲空老矣。咸恩張鵬翼,皆以計量之人,空老矣。禁將·摠戎使,皆不甘空老者,一則將略,一則有氣矣。上曰,予勉訓將夢踏之意,須勿忘也。上曰,日記,承旨讀之。元仁孫讀日記中師傅·敎傳綸音。上曰,當改處抄書,書訖又讀。上曰,愛親敬長四字,意深矣。上曰,輔養官從二品過矣。堂上,何如?尙魯曰,其時以從二品陳達矣。上曰,御製讀之。仁孫讀御製。喆輔曰,匪風下泉之心,心字改以感字似勝矣。上曰,然矣。改之。又曰,遙望燕雲,改以遙望神州,似好矣。上曰,改之。上曰,書之。旣差元孫師傅,相見禮,以初六日擧行,除儀注,其日引儀一人,以時服待令呼唱,內侍挾贊元孫,先行再拜,師傅答再拜,常時講學日次,依輔養官定式擧行,而元孫先行一拜,師傅答一拜,其令白栍,亦令內侍修書徒。王孫敎傳相見禮,二月初六日擧行,儀節一依王子師傅例擧行。出傳敎尙魯曰,爲白栍,如閭巷間書徒,則必有益矣。上曰,然矣。元孫必怨予矣。上曰,書之。御將勿出其代,令禁將兼察。出傳敎曰,各處機察,皆收撤乎?上曰,皆收之。仁孫曰,日記可改處出去,使注書刀刮塡書,何如?上曰,出去改之,可也。諸臣以次退出。
上在昌德宮。常參繼筵,以代理停。
下直,衿川縣監林廷燮。
金孝大達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
金始煐達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
金孝大,以都摠府言啓曰,今日入直內三廳,武兼禁軍及軍兵等,當爲中日習射,而軍兵等犒饋相値,不得爲之之意,敢啓。傳曰,知道。
又達曰,守令署經,自政院申飭事,命下矣。兩司除在外,受由未署經外,未肅拜不爲行公人員,竝卽牌招,以爲署經之地,何如?令曰,依。
傳于金孝大曰,雖當暮年,爲民憧憧,歲初欲爲下問,漢城府堂郞,本署堂郞,領貢市人中,能可問者,諸廛諸貢一二人式,待令延英門外,當殿座宣政正門,侍衛置之,承旨時服,只傘扇侍衛。
金始煐達曰,宣政門殿座事,命下矣。承旨不可不備員,而都承旨南泰耆,左承旨元仁孫,今日俱不仕進,左副承旨李翼元,以親病受由矣。左副承旨卽爲牌招,都承旨·左承旨所當牌招,而拘於廳規,不得請牌,何以爲之?敢稟。令曰,竝牌招。
以左副承旨李翼元牌不進罷職令旨,令于南泰耆曰,推考徽旨捧入。
朴相老改差,代以洪樂命爲假注書。
洪樂命在外,代以安杓爲假注書。
傳于金孝大曰,時刻盡爲整齊後入之。
傳于金孝大曰,禮房承旨入侍。
傳于元仁孫曰,承旨入侍。
以校理洪梓,副修撰李仁源牌不進罷職令旨,令于金始煐曰,竝推考徽旨捧入。
金始煐,以弘文館言達曰,本館下番闕直,事甚未安,校理洪梓,副修撰李仁源,旣有只推之令,修撰鄭存謙,書批已下,竝卽牌招,以爲推移入直之地,何如?令曰,依。
又以禮曹言啓曰,每年親耕,歲首以稟事,曾已命下矣。今正月十九日,先農祭親行及親耕等節,何以爲之?敢稟。傳曰,攝行。
金孝大,以備邊司言啓曰,本司武郞廳金得遠,奔走勤仕,已滿十五朔,依例六品遷轉事,捧承傳施行,何如?傳曰,允。
殿座罷後,政院·玉堂·藥房口傳問安。答,知道。
大司成南有容書曰,伏以天佑宗祊,睿候平復,臣民懽忭,曷有其已?伏惟疾疢祛體,淸明在躬,進學修政,與日俱新,此又新年之一大慶也。臣不勝頌祝之至,仍念臣,以至愚極陋,猥忝輔養之任,三年于玆,絲毫無補,夙夜兢惶,若臨淵谷,不料千萬夢想之外,伏承除旨,以臣爲元孫師傅,相見之禮,指日有命,臣惝怳震惕,繼以慙汗,益覺措躬之無地也。凡以輔導爲職者,熟非遴簡之任,而此官之設,實創自今,蓋倣周官保傳之義,專畀沖年導迪之責,宜有宿德雅望,爲一世所推服者,來膺是選,而今乃擧而授之於至無似之臣,有若凡百有司之官,循資苟充者然,在聖朝量材授任之道,恐不宜褻越至此也。元孫年纔敎方,知識日長,古人所謂目習於正,人耳熟於正言,以長其親愛賢士之心者,此正其幾也。雖在燕私,奉侍之列者,猶當十分審擇,不可使匪人,參錯於其間,況於師傅之任,烏可混取凡庸,以褻其左右,以穢其聰明也哉?臣之本末,臣則自知,語其學術,則不過章句之餘業,語其名品,則不過仕宦之末流,環顧一身,不見可長,而乃區區所自勉者,惟在於謹守常分,以上答聖恩而已。以今所叨,反而自量,其爲僭踰常分,不啻若負而且乘矣。臣心之愧恧不安,顧何足道?所可懼者,聖朝名器之重,將由臣而益輕,而徒使當世有識,竊議國家之乏人,非細故也。且臣近患風痺,厥證類中,臂麻如贅,頭眩若旋,湯灸蔑效,動涉冬春,見帶宮賓之任,亦不容一例虛縻,長單乞解,見阻喉司,居恒悶蹙,若擔在肩矣。不意宿擔未却,又重載之,此豈如臣薄劣,所可堪勝者乎?玆敢不避煩瀆,冒入文字。伏乞睿慈,俯諒臣至懇,亶出中心,非由例讓,將臣見任,亟行鐫免,以重公選,以安賤分,不勝幸甚,臣無任屛營祈懇之至,謹昧死以聞。答曰,覽書具悉。非但賓客之職,元孫師傅之任,尤爲緊重且急,卿其勿過辭,從速察職。
丁丑正月初五日巳時,上御宣政殿。承旨入侍時,右承旨金時煐,假注書朴師海,記事官李仁培·李東泰進伏訖。上曰,注書出去,先農壇祭祀,親耕後,每於正月行之,而雖正月內未及解凍之時,無二月退行之前規乎?問於禮曹以來,臣師海出問,未及復命。始煐曰,左副承旨親病猝重云矣。上曰,金孝大乎?始煐曰,李益元也。上曰,其老親篤老而然矣。許遞,可也。始煐曰,然則今日趁殿座變通,何如?上曰,今日雖不備,何妨也?遂命書之曰,左副承旨李翼元許遞事。出榻敎上曰,承旨齒皆落耶?始煐曰,若干餘存矣。上曰,李不但齒牙不落,鬚髮亦不白,俱是同甲而如是,可訝矣。柳正源亦六十四乎?始煐曰,然矣。上曰,慶恩國舅,初爲何邑乎?始煐曰,順安矣。上曰,當該中官,有中間做錯之事,從重推考。出榻敎上曰,注書幾入來矣。先農祭似行於亥日,然則當行於二月。注書入來事,挾侍傳之。上曰,卽今種子入水,必易凍矣。始煐曰,似凍矣。小臣多年待罪下邑,見民作農,比前太懈矣。臣居鄕時,農夫未明出田野矣,今則明後出矣。臣師海進前。上曰,問知乎?臣師海曰,禮曹頗遠,未及考來矣。上曰,注書之父,今年幾何?始煐曰,八十一歲矣。上曰,近來亦食松葉乎?始煐曰,近來不食松葉而食牛肉云矣。上曰,非肉不飽,松葉變爲牛肉矣。臣師海曰,似已考來,出去問啓乎?上曰,置之。遂命書之曰,頃年親耕時,雖依禮文,鑿氷爲之,旣命攝行,則待解凍爲之,其順天時之意也。且耕種而後,若凍則可惜,自今年攝行之年,待解凍擧行事,分付。出傳敎諸臣以次退出。
丁丑正月初五日未時,上御宣政門。漢城府堂郞,本署堂郞,領貢市人入侍時,平市提調洪象漢,漢城左尹尹得載,都承旨南泰耆,左承旨元仁孫,右承旨金始煐,右副承旨金孝大,漢城判官洪啓九,平市直長黃植,假注書朴師海,記事官李仁培·李東泰,以次進伏訖。上曰,分付京兆郞廳,貢人先爲率入。洪啓九聽傳敎趨出。上曰,誰也?象漢曰,判官洪啓九,故判書洪受瀗之孫,咸原府院君之壻也。上曰,惠廳郞廳·戶曹郞廳,亦令來待。上曰,惠郞何故不入來乎?元仁孫曰,未及入來矣。惠郞進前。上曰,誰也?仁孫曰,兪彦鐸,兪漢蕭之父也。諸貢人入來伏地。上曰,今日朝參雖停,而爲民事臨門,招問汝等,貢人之弊依前乎?一人高聲先陳後,一人一人鱗次陳達,可也。弓角契貢人曰,舊契人等,多負公私債,莫重進上弓角,連三等闕封,仍爲逃走,致有梟示之傳敎,故自戶曹,詳査筵稟,榻前定奪。舊契草罷,而勒令矣等,三等闕封,及上年春秋兩等,合五等進上,出私財二萬餘兩,無弊進排後,舊契人等呈秋曹,敢生橫奪之計,情狀絶痛,依當初節目,嚴明處分,千萬幸甚。上曰,舊契人所爲可惡矣。尹得載曰,新契人,實爲可矜矣。象漢曰,國事責應之時逃避,而新契責應之後,謂之已物,欲橫奪者,痛駭矣。上曰,戶曹郞廳進來。戶郞李憲鎭進前。上曰,東萊弓角不來,故申飭矣。今角弓契是耶。舊契是耶?破舊契而定新契,果是定式耶?憲鎭未及詳對。上曰,此郞廳,似知之而不知,其間爲守令耶?仁孫曰,其間爲守令矣。上曰,承旨書之。莫重弓角,進排可駭,故嚴爲處分,今聞其時舊契人,敢爲跳踉云,此亦紀綱攸在,令該曹勿施嚴治。出傳敎豐儲倉貢人曰,長興庫之移來於本倉者,今已七十年,興庫元貢一萬石,豐倉二千石內也。故客强主弱,橫柀贅役,不勝支堪矣。癸酉釐正之日,矣等呈訴,釐正廳題辭內,興庫則爲主掌,豐倉則依他例隨石數出錢扶助,宜當云云。一依釐正廳題辭,出錢扶助,俾得支撑,千萬伏祝。得載曰,此輩欲免主掌官之意也。且非欲分裂,而欲依他例添助耳。上曰,問其役名,貢人曰,司香引儀也。上曰,書之。豐儲倉貢人,以應辦稱冤,令惠堂,與長興庫貢人,兩造詳問後,登對稟處。出傳敎上曰,先告者已下敎,分付退出。長興庫貢人曰,諸上司上書紙一張納時,四五張納之,備局所納厚白紙六朔,長興庫進排六朔,豐儲倉進排每朔五十卷進排,價則一束小米二斗,名雖厚白紙,以上品白綿紙進排,豈不冤抑乎?上曰,紙品,昔年頻有嚴飭之敎,而予則一不爲之,釐正後,紙品猶如前矣。象漢曰,方物紙見之,甚薄劣,大不及古矣。上曰,政院則必用好紙矣。仁孫曰,此草紙視前甚劣矣。上曰,備局以號令百司之衙門,宜飭百司,而乃返自犯,事甚非矣。仍命書之曰,紙厚,申飭,昔年有之,而今聞諸上司上書紙濫捧,紙品擇厚,釐正之後若前云,其涉寒心。令備局嚴加申飭,不遵者重飭。又命書之曰,備局以號令百司之司,宜飭各司,而反弊貢人,貢人雖命猥濫而退去,其宜端本,備局郞廳,令該府處之。竝出傳敎上曰,如此然後,人皆覺睡矣。兵曹判書李,以侍衛在前。上曰,惠堂進前。以惠堂進伏,繕工內監貢人曰,內外監,同係一監,宗社·陵寢·闕內外擧動,山川大小祭享,權設都監,凡百進排,分掌責納矣。已巳外監罷貢後,木物則戶曹給價,取用於江頭主人處,徭役則權差於內監貢人處,伊時戶曹分付內,汝等外監徭役,暫爲替當,則以外監役價未盡數上下云。故信聽替當,首尾七年,負債如山,將至於敗亡之境,自戶曹相考,七年役價,盡數上下,千萬顒望。外監貢人曰,木物進排,兩紫門九營繕,先進排,然後出關會減矣。戊辰年先進排,未出關之數考出,則爲六萬三千餘兩,負債如山,不能支堪,故己巳權罷,上上年,纔得復舊,而負債無算,萬無支保之望,本曹所負二萬餘兩,爲先計減,伏地祈祝。曰,此則戶判主掌,分付戶曹好矣。象漢曰,此則不可變通之事矣。上曰,此則猥濫,分付退送。仍命書之曰,令戶曹,問于繕工貢人,以除其弊。又命書之曰,外監貢人稱寬,令戶曹,日後登對時稟處。竝出傳敎義盈庫貢人曰,舊謁聖科,天童軍貢人擧行,或四五百,或七八百,數多衣裳及童子軍之難得,一大痼弊。乙亥年,謁聖科外庭試,則只給甲乙科事,有變通之擧云,而其後又依前庭試,文武只給甲乙科事,定式施行,不勝幸甚。上曰,役名爲何?貢人曰,中樞府錄事矣。上曰,此則猥濫,退去之意分付。繕工炭契貢人曰,權設都監,闕內外諸上司打造之炭,無不專當,升斗合勺,必以全石責出,十石進排,一石會減,極爲冤痛,其人炭則一石價米一石,炭契炭一石價米七斗,其人炭價,米木錢分數上下,炭契炭純木上下。伏乞依其人炭價例變通,而不然則京畿·江原廳,所下炭價,以米木錢,三分磨鍊上下,千萬伏祝。象漢曰,此則猥屑矣。上曰,分付退去。奉常寺貢人曰,本寺乃宗社·陵殿,祭享物種,進排衙門也。孝純·懿昭兩魂宮,三年進排之後,未上下數,一千六百餘兩,而以舊主人遺在計減,前例魂宮三年進排,則各邑卜定責納,而使奉常寺貢人,一竝進排,以舊遺在計減,不爲上下,則豈不至冤乎?兩魂宮三年進排之數,依例上下,伏地敢達。上曰,書之。曾已下敎,孝純·懿昭兩宮,三年內祭需貢未下者,尙今夥然云,更爲申飭,其令卽爲上下。出傳敎司僕寺貢人曰,本寺邊馬一百二十匹,有馬無牽,大小出役時,使貢人擔當責應,不勝支堪,曾於明政門下詢時,有變通之下敎,而尙未蒙恩,卽速變通,千萬至幸。曰,此則,申飭司僕好矣。自本寺立人,則貢人可以支保矣。上曰,書之。聞司僕寺貢人陳弊,此曾已下敎者,令該寺,善爲區處,俾無貢人之弊。出傳敎典醫監貢人曰,鞫獄時,罪人救療藥物進排,每患過濫,貢人不能支當,申飭節損,俾得支保,千萬祈祝。上曰,猥濫,分付退去。三南各鎭藥丸契貢人曰,藥丸契痼弊最大,以復古事,昨年上言蒙允,尙今依舊。伏願急速復古。象漢曰,此契之弊最甚矣。上曰,上年上言,故分付許施,而卿等何不施行耶?京營貢人曰,逐日進上,無非生物,生雉生鮮,各司下屬,以廉價求索,每日所費,極爲浩多,難繼之患,落本之歎,日加月增,不避猥越,惶恐敢達。上曰,書之。聞京畿貢人陳弊,其涉可矜,釐正時,旣有申飭,復有此弊,隨現嚴繩事分付。始煐曰,惠廳郞廳,誤傳下敎,推考,何如?上曰,依爲之。出擧條狗皮契貢人曰,江原道三名日進上皮物,受價於本道,年久封進矣。甲戌詳定後,所管皮物,移給於他人,極爲冤痛,敢此仰陳。上曰,此詳定時,爲鄕民之事也,分付退去。藥末契貢人曰,曝曬時,所用芎藭末,京用則京進排,江華則以元會付上下事,上年定式,而未得受食,願依定式一一上下。上曰,江華府芎藭末,萬寧殿爲之乎?曰,然矣。上曰,彼亦惠廳浮費也。司䆃寺貢人曰,各貢物所受之米發賣,而轉買物種,不無所利,至於本寺宣飯米,自惠廳戶曹受價,仍以本色,逐朔精備進排,欠縮落本,居常抱冤,且當歉年,以他貢物例,減除二十分之一,尤極冤痛,所減二十分之一,還爲復舊俾得保存,千萬至祝。上曰,書之。司䆃寺減分,特爲勿施。出傳敎典牲署貢人曰,古則留養猪口,三百三十口矣。釐正廳配定後減其八十口,故爲二百五十口,近來一朔所用,或至五十口,每患不足,前則數多,故雖瘐瘠,而四五朔養之,肥而可用,今則數少,不得久養而不肥,故責用於貢人,其弊難支,留養之數,請勿減復舊。尹得載曰,近來祀典漸多,故犧牲自然多用,貢人之稱冤無怪矣。曰,西伯與靈城,爛熳配定,今難改矣。上命書傳敎曰,祀典昨年後,有加進排者,典牲署留養猪口,其減者,特爲復舊。歸厚署貢人曰,嶺東五邑諸山審理使,別單防塞,近來木物絶貴,不時賜與之時,私儲取用,落本甚多,事甚切迫,五邑諸山中開路事,敢此仰達。上曰,有意防塞,分付退去。司圃署貢人曰,上年東西南北郊,病人救療時,承政院甘結據,生薑進排後,受帖文會減,受價次報戶曹,則以爲壬戌以後,無會減之例,削而不施,出債進排,歸於空虛,寧不至冤乎?從所入會減事,惶恐伏祝。上曰,猥濫,分付退去。內資小麥貢人曰,香醞罷後,貢物元數全減,未及盡達。上曰,香醞罷後之說,極爲駭然,令攸司科治可矣。而臨門之日,故不爲之,分付退出。上曰,儒臣何以無之乎?仁孫曰,昨日儒臣徑出,故無之矣。上曰,有何徑出之端耶?仁孫曰,無端徑出矣。上曰,政院何以爲之乎?仁孫曰,政院則依定式禁推而已矣。曰,臺書見之,主第歷臨時,以不善傳命承旨請推,而近仗軍士請科治,此非軍卒誤傳也。以此治之,有關後弊矣。上曰,一時做錯,勿推勿治。命書傳敎曰,今聞因臺臣上書,承旨推考。近仗軍士科治云,此乃一時做錯,勿推勿治。貢人等,以盡爲陳達退出後。上曰,各廛市人,使該郞率入。諸市人入來伏地。上曰,連爲申飭矣。外上之弊無之乎?今日朝參停止,爲民臨門,汝等各陳弊端,立廛市人曰,本廛,國用匹緞,每於曆節之行,受價戶曹,使院譯貿來,而院譯未諳國用之可合,苟充貿來,故進排旣艱,且致遺在,且前後遺在,用餘尺寸,而亦且不貲矣。壬申冬,紋緞遺在,特敎蕩減之日,戊辰及壬申春,矣等與各貢市遺在,一體蒙惠之數及丙寅一年進排,竝爲移計於紋緞遺在,只以六百兩分錄蕩減,戊壬兩年蕩減,出於各貢市均蒙惠之意,則本廛曾已計減,通融蒙惠者,何可引來,追計於有紋遺在,特敎區處之日乎?紋緞之禁,在於丙寅四月,則不考年月,一年進排混計者,實爲冤悶,敢此伏達。綿紬廛市人曰,內入賞格水紬,本廛近百年擔當進排,蒙利資生,甲戌年戶曹,筵稟革罷,矣等無路仰哺,復舊之意,惶恐伏達。上曰,猥屑,分付退去。白木廛市人曰,提調連爲申飭,故今則無弊端矣。上曰,外上無乎?市人曰,他無外上,而於義宮外上價未收,七百餘兩有之矣。上命書傳敎曰,外上申飭之後,於義宮有此弊云,當該次知中官,令該府處之,以不能爲勘律,其未下者,依頃年例,令該廳上下。布廛市人曰,本署申飭之後,外上及私貿易無之矣。苧布廛市人曰,八道鄕校幣帛,復古之意,千萬至祝。象漢曰,此則猥屑矣。上曰,分付退去。靑布廛市人曰,三升卜重利少,故商譯輩,皆不貿來,殆將絶矣。戶曹給價一兩五六錢,市人給價二兩三四錢,無論大小,皆麤短爲十尺許,而戶曹會減每疋十二尺,屢次訴寬僅減一尺,此亦爲幸,而空失無限。伏乞價則依禁衛營付送例,每疋銀一兩磨鍊,尺數則依大小本尺數會減,且廟堂曾亦軫念,每年二百稱價,包外入送事定式,以廣貿來之路,而戶曹每不得依定式上下,故只恐闕供,私貸送貿,貢人何以支堪?特令戶曹,依定式優數貿置,俾爲無弊進排之地,千萬攢祝。上曰,弊雖如此,無於古之法,何可創開乎?於市人八包不緊矣。紙廛市人曰,梨峴屛門·三門外亂廛,各別嚴禁,俾無失利之弊,成均館各色紙價,癸酉·乙亥·丙子三年外上,四百兩零,尙今未捧,豈不冤痛乎?上曰,成均館紙外上,何如是夥然乎?象漢曰,成均館無出處,故自然如此矣。上曰,官員誰主之?象漢曰,掌務官主之。上曰,亂廛之弊,何以禁之乎?得載曰,各軍門軍士,各家傔從輩爲之,亂廛之弊,誠無可奈何矣。上曰,亂廛之弊,申飭京兆外,無他道矣。命書傳敎曰,紙地外上,成均館夥然云,該館掌務官,令該府以不能爲律施行,於本館若乾木水生,令備局,問于本館,其公用者,令賑廳上下。內魚廛市人曰,無賴閑雜之輩,皆爲亂廛,故市人失利,萬無保存之勢,廣州·松坡客幕,楊州·樓院客幕,南門外七牌·梨峴·屛門亂廛,皆是豪奴悍僕,無勢殘民,末由禁斷,各別嚴禁,俾無橫奪市利之弊,不勝幸甚。得載曰,亂廛痼弊,而魚物廛偏受其害矣。上曰,何人爲之,而汝輩難之耶?豪奴悍僕,汝輩畏之耶?象漢曰,三軍門軍士及扈衛廳所屬爲之,扈衛廳皆是反主之輩也。軍門所屬,少不如意,則稱以大將分付,結縛捉去,而大將則實不知矣。松牌及亂廛,實爲軍門弊端也。上曰,軍門用棍,軍務外禁之,今猶用之乎?象漢曰,用棍與否不知,而許多軍人,結縛捉去,民人甚畏之矣。金孝大曰,軍門軍士捉來,則京兆甚難處,悶其捉來矣。無賴之輩,入於扈衛廳,欲爲亂廛之計也。上曰,申飭之下不禁,該府堂上,從重推考。上曰,扈衛廳何時設立乎?象漢曰,癸酉反正後設立矣。上曰,承旨書之,今聞市民弊端,其最甚者亂廛云,其不禁,在於京兆,該府堂上,從重推考,此後勿論諸上司軍門扈衛廳,其亂廛者,草記重繩,而旣有君命,爲布政尹者,若憚其司而掩置,其曰有國乎?其本在各其主管之人,常時其若嚴爲操切,則豈有此弊?噫,軍門都提擧·扈衛大將,俱以相臣,在一人之下,先爲不禁,紀綱何以宣中外?今坐宣政門,以一宣字下敎,若有亂廛者,不待京兆之草記,令各其衙門,直爲草記嚴繩。噫,暮年爲民,不憚其憊,臨門下敎後,其復若前,豈可使聞於隣國乎?令備局,分付諸衛門。出傳敎望門床廛市人曰,乾糧廳所用物種,落本太多,勿爲進排,千萬幸甚。侍講院宗親府諸上司,方席次山羊皮,本廛進排,落本甚多,山羊皮價,自戶曹直下本司,千萬仰祝。上曰,五六月亦用皮方席,諸臣皆有症氣乎?實爲怪矣。衣廛市人曰,各廛亂廛尤甚之中,衣廛亂廛,則皆是扈衛廳軍卒,而三門外梨峴屛門·鍾樓街上,肆然設市,已極可痛,扈衛廳,則以本廛物種木綿破衣,奪給軍卒之意,論報備局,不但亂廛不禁,本廛物種,還爲見奪,豈不萬萬冤痛乎?象漢曰,此有曲折,無賴人賣破衣盜賊之物,故有此擧矣。三公送言于備局,報于扈衛大將,而平市提調若發端,當陳達後禁之云矣。伊日入侍,夜深未果矣。上曰,書之。都民不過貢人·市人而已。市人自市人,扈衛廳軍自軍人,衣廛自在市民,扈衛廳豈有報備局之義哉?頃年一廛,因大將所奏設焉,旋卽除之,況此廛,已有禁者乎?勿施事,分付備局。出傳敎門外魚物廛市人曰,本署申飭之後,私貿易外上之弊無之矣。上下米廛市人進伏。上曰,今則上下米廛,和同無爭乎?市人等曰,自本署定界,嚴飭之後則和同無爭矣。上曰,都民休戚,全係於汝等,頃因一風,汝輩欲執陰陽操縱之權,焉敢若是?此後又敢如此,則必見敗矣。市人曰,亂廛收稅,以補國役之意,惶恐敢達。象漢曰,此則猥屑矣。上曰,分付退去。上曰,他則不知,而亂廛及典牲·司䆃寺,則必有效矣。象漢曰,立廛市人之稱冤不怪,而尺寸裁餘,終似難矣。戶曹送銀貿來而取用後,計其裁餘,以尺爲疋,以寸爲尺,謂之遺在,市人之稱冤固也。曰,尺寸在市人,則皆賣之,而在戶曹則無用矣。象漢曰,尺寸裁餘雖在,市民無用之物,豈能盡賣乎?除弊之道,國用餘者,則勿爲出給,而付之戶曹似宜矣。曰,尺寸付之戶曹,用於何處乎?終爲棄物矣。上曰,書之。禁紋緞之後,舊遺在蕩滌,已有下敎,而尙不蕩滌者夥然云,豈申飭之意哉?一倂蕩減事分付。出傳敎得載曰,四方流丐,上來京中者,皆欲得食於惠廳,何以盡給乎?不得食者,呼泣於道路,甚難處矣。上笑曰,預爲撑之矣。上曰,玉堂何以出去耶?仁孫曰,謂有情勢,而不陳疏出去,無於前矣。上曰,誰入乎?仁孫曰,尹得雨入直矣。上曰,昨日不爲坐起乎?仁孫曰,不爲矣。上曰,閔鎭厚赴坐曰,玉堂禁推,故爲坐起進去云,古則卽爲之矣。補外則休,而放則呈辭,處置難矣。仍命書傳敎曰,儒臣上下番,俱爲闕直,其涉訝之,欲爲下問,今聞不爲上書徑出云。此前所未聞者,事之寒心,莫此爲甚。近來紀綱解弛之日,何開無前之弊?不可禁推而止,二儒臣,過今朔後,勘律事分付。上曰,尹得雨晩後入直,省記何以爲之耶?仁孫曰,追後別省記矣。上曰,闕直則雖夜牌招矣。何不爲之?仁孫曰,李最重·洪麟漢,行公而不爲入直,尹得雨入來,故不爲牌招云矣。上曰,玉堂之如是慢蹇可駭,欲召儒臣而無矣。豈不怪乎?若然則唐時十八學士,則以藍輿載來乎?又命書之曰,曾前玉堂一人闕直,則政官牌招開政,例也。而近者玉署,作一漫司,其雖長鎖,視若尋常,今番二儒臣,無端徑出,視古所無,則禁推徽旨捧入之際,宜請牌于諸儒臣,而不爲竝請,使一儒臣,追後入直,事異常規,玉署旣已請牌則勿論,未肅拜行公撕捱,一倂請牌,而分二請牌,亦異常例,當該承旨儒臣,從重推考。洪麟漢·李最中,以無故行公之人,不爲入直,其令下番闕直,事體寒心,此亦紀綱攸在,不畏紀綱,亦無端徑出之張本,竝禁推,過旬後勘律,洪梓·李仁源,其時處分,伊後下敎,俱是公也。則以人君一時飭勵之敎,過爲撕捱,若此在上者,何以爲一政令?分義道理,俱涉寒心,竝禁推,月半後勘律。出傳敎上曰,流民在萬里倉乎?曰,然矣。上曰,何日爲日次乎?曰,初七日爲日次矣。上曰,注書往政院,啓板取來,臣師海,往院奉啓板進前。上曰,何其渝色而有塵垢乎?仁孫曰,啓板重大,故不得私改而然矣。上曰,改漆可也。上曰,持平鄭運維上書入之。師海持入,命仁孫讀之。上曰,宮僚召見之請,鄭運維初爲之耶?仁孫曰,然矣。上曰,甚嘉矣。原疏留中。仍命書傳敎曰,今覽持平鄭運維上書,其勉切實,而玉署春坊未能爲者,能勉其涉嘉之,特賜半熟馬一匹,其爲民之請亦是,請稟于予,意亦深焉。其章留中,待大臣入侍,有下敎者,而陳田勸農事,元朝下敎,以勸農事,今方諭焉,其何稟處焉?又命書之曰,噫暮年憧憧,惟在元元,凡事不爲申飭,則必也解弛,而今日朝參雖停,望七之年,欲見都民,若爲都民,名皆貢市人,仍欲問弊,不憚憊而臨門,雖見都民若干人,因此而興惟遐方蔀屋之民,惠廳給糧流丐之頻,雖歸廈氈,玉食奚甘,令該房承旨,馳往該倉,宣諭予意,而吁嗟,遐民,何以諭予意?若眷于民,其本在農,而元朝雖已勸農,三百六十州守令,其若不體,亦紙上之文具,曾有勸農使,其印頃年民人,得於田中,此則廚傳有弊,昨年有道臣仍兼勸農使之敎,而然非繡衣,無以察勤慢,當命八道廉問勸農御史,察其勤慢,令備局卽爲抄啓御史。又命書之曰,三陽回泰,萬品皆春,而嗟彼流丐,其能知春,興惟及此,雖在廈氈,玉食奚甘,特令戶房承旨,宣諭此意,亦令賑廳,着意濟活。噫,爾等卽予赤子,予雖否德,何忍不恤?體此申喩,旣飭外方,遐方之民,卽歸本土,其路糧及領付事,亦飭該廳,而給其種糧,勸以歸農之意,亦爲下敎,諸道其須欽體。又命書之曰,惠廳流民,令承旨宣諭,吁嗟,該廳,若不盡心,此使望七之君,欺赤子也。欲歸本土之民,給糧領付,其若不善,顚于道傍,此使其君,推其民而納諸溝中也。下去本土之後,若不顧恤,又顚溝壑,于今命歸,奚異驅壑。噫,衰年暮境,不憚其憊,夕食過時,其猶懃懃,若無其效,食豈下咽?咨惠堂方伯·守令,莫曰言耄,其所勤慢,我有八虎,宜須着意奉行事,分付惠廳,下諭八道及三都。竝出傳敎上曰,惠廳·京兆堂上俱入,聽予此敎,豈不惕念乎?得載曰,京兆則不過領付飢民於惠廳矣。曰,小臣雖愚迷,親承聖敎,豈敢少忽乎?上曰,壯丁亦皆入乎?曰,壯丁入之則賑恤,規也。上曰,以設賑之規,指揮五部,可也。外方百姓,何以爲之耶?曰,觀其貌,甚瘐憊者給之矣。上曰,驪陽府院君爲賑恤,無塡壑者云矣。上曰,陵令,故宋左相變通矣。其前皆參奉乎?象漢曰,古則皆參奉矣。京則宗廟社稷二令,而一文一蔭矣。上曰,長寧殿參奉乎?別檢乎?象漢曰,今則一變爲別檢矣。上曰,書之。永禧殿只有一令,今爲文窠,今後待窠,復蔭擇差,殿陵官一人,其雖爲文窠,亦爲擇差事分付。出傳敎
丁丑正月初五日酉時,上御宣政殿。承旨入侍時,右副承旨金孝大,假注書朴師海,記事官李仁培·李東泰進伏訖。上曰,注書今日草冊持來耶?金孝大曰,草冊置外云矣。上曰,出去持入。臣師海趨出持入。上曰,草冊承旨考見。上曰,今日伴直誰也?孝大曰,元仁孫矣。上曰,注書置鍮硯出去,左承旨元仁孫,使之入侍。仁孫進伏。上曰,貢市人陳弊,未蒙許者幾何耶?孝大考閱草冊,求蒙者歷陳,至司圃署。上命書傳敎曰,聞司圃署貢人陳弊,其涉可矜,此乃無價之役,令戶曹題給,至內資寺。又命書之曰,內資寺貢人陳弊,令惠堂詳問後,登對稟處。又命書之曰,內局日次,明日爲之,左相同爲入侍。竝出傳敎諸臣以次退出。
上在昌德宮。常參·經筵,以代理停。
下直,靑陽縣監李琰,會寧浦萬戶劉昌徵。
金尙耉達曰,元孫師傅相見禮,今日爲之事,命下矣。元孫師傅南有容,昨日承批之後,尙不出肅,事禮未安,推考警責,仍卽牌招,何如?令曰,依。
以修撰鄭存謙,持平李海重牌不進罷職令旨,令于金始煐曰,竝推考徽旨捧入。
金尙耉,以弘文館言達曰,本館下番,連日闕直,事甚未安。修撰鄭存謙,旣有只推之令,卽爲牌招入直,何如?令曰,依。
以校理洪梓,修撰鄭存謙,李仁源等牌不進罷職令旨,令于金尙耉曰,推考徽旨捧入。
南泰耆達曰,守令署經,申飭之下,尙未擧行,事甚未安,兩司除在外呈辭受由未署經外,未肅拜不爲行公人員,竝卽牌招,以爲署經之地,何如?令曰,依。
以司諫朴道源牌不進罷職令旨,令于南泰耆曰,推考徽旨捧入。
金尙耉啓曰,內局提調李益炡,副提調南泰耆,依下敎來待矣。傳曰,詣閤。
金始暎啓曰,卽者備邊司郞廳來言,左議政金尙魯,方在惶恐俟譴之中,不得承命入侍云矣,敢啓。無批答還下。
南泰耆啓曰,假注書安杓,時無職名,令該曹依例付軍職,冠帶常仕,何如?傳曰,允。
金始煐啓曰,左承旨元仁孫,依下敎來詣閤外矣。無批答還下。
承旨前望單子入之,以金尙耉·韓光肇爲承旨。
兵曹口傳政事,同知單金聲五。
傳于韓光肇曰,今日挾輦軍,試才時,崔漢徵·高德遜,鳥銃三中,直赴殿試。
傳于韓光肇曰,今日隨駕武藝別監試才時,崔尙點鳥銃三中,直赴殿試。
元仁孫,以均役廳言啓曰,尙衣僉正李珪輔,本廳郞廳差下矣。本廳與常賑合廳,賑飢方張,事務極繁,勢難兼管兩任,李珪輔所帶本職許遞,仍爲口傳付軍職,使卽專察本廳之任,何如?傳曰,允。
兵曹口傳政事,副司果李珪輔。
以忠淸監司狀達,牙山等官居幼學李台三等燒死事,令于金尙耉曰,燒死人等,令本道恤典擧行。
左議政金尙魯箚曰,伏以臣,昨伏見傳敎下者,以備局之點擇厚紙,至有郞廳拿處之命,誠不勝皇恐竢罪,臣以無似,忝居廊廟,紙地小物也,而猶且憒憒不檢飭,致使貢人籲其冤,郞屬替其責,則其大於此者,從可知矣。大朝宣召之下,亦不敢晏然承命,臣尤死罪,亟降威罰,以彰不職之辜焉。取進止。答曰,覽箚具悉卿懇。卿須安心勿辭,卽起視事焉。仍令曰,史官往諭。
右議政申晩箚曰,伏以臣,得伏見大朝所下傳敎,以備局之貽弊紙貢,至有該郞拿處之命,臣於是,實不勝惶愧之至,毋論諸各司,凡係朝令,有不遵奉者,察飭之責,專在備局,而今者非徒不能察飭,乃反冒犯禁令如此,致有貢人之冤籲,其不善檢飭之失,臣實有焉。在臣自處之義,其何敢歸罪於該郞,而晏然於職次乎?今日內局日次,乃歲新後最初診筵,臣忝在保護之任,其所進參,豈後於人?而第臣情地,萬萬兢蹙,特敎之下,竟未趨承,臣罪尤大,伏望亟降威罰,以安職分。取進止。答曰,覽箚具悉卿懇。卿須安心勿辭,卽起視事焉。仍令曰,史官往諭。
大司憲金相奭上書曰,伏以皇穹垂佑,百神效靈,睿候勿藥,遄復常節,匝域均懽,跛躃蹈舞,宗社無疆之慶,爲如何耶?竊念臣,卽衰朽無用之一賤物耳。三載關戶,一味吟病,軀殼僅存,神精已耗已矣。世念之都灰,自分淸朝之永棄,迺者千萬意外,以臣爲司憲府大司憲,伏奉除旨,五內震,罔知所以自措也。夫淸朝耳目之官,何莫非緊重?而至於都憲之職,實漢之御史大夫也。地望最峻,責任自別,蓋其正色立朝,紏正官邪,振肅頹綱,扶豎世敎,上而使衮職無所闕,下而使群僚有所畏者,專在於是職,其不可苟授而冒應也決矣。先正臣金集,嘗告於孝廟朝曰,憲長得人,則可以致治,至哉言乎?得人而治,則不得人而亂,從可知矣。其任之重,治亂所係,苟非其人,則將使頹綱,蓋頹而朝廷不尊,小人益肆,而禍敗層生,豈不大可懼哉?顧今世級日下,才彦不出,官方漸紊,名器益輕,而亦未有如臣者之濫芋也。銓家之以是擬臣,聖朝之以是命臣,何所取於臣也?況又陰虹貫陽,而天變棘矣。亂逆干犯,而人彝斁矣。躁競成習,而仕塗淆矣。噤默相尙,而言路杜矣。循私蔑公,而百度廢矣。貪財沒廉,而四維隳矣。仰觀俯察,無一可恃,國計民憂,殆哉岌岌,譬若傾檣敗楫之莫可挽回者,則是不但爲有識之寒心而已。當此之時,雖以言行服一世,風采冠百僚者,居是職也。猶恐其不能少展其志氣,不負其職責矣。豈可以衰朽如臣,巽劣如臣者,畀以風憲之長,苟然充位而已哉?鵜梁之不稱,負乘之致寇,猶厲臣身,有不可論,而其如辱名器而傷治道,何哉?臣於三司之除,有自來難進之義,而至於見職,其萬萬不襯者,如上所陳,去就一節,尤無可論,而兼執義臣任師夏,卽臣婦弟也。法有男妹應避之嫌,奉命出疆者,不當變通,則臣之所帶,自在應避之科,宜卽詣臺自引,而床席危喘,無以蠢動,昨於召牌之下,未免違逋,臺體都虧,罪戾益大,玆敢冒入文字,仰暴微懇。伏乞离明,俯〈垂〉諒察,亟許遞改,以安私分,仍治臣辜犯,以昭法紀焉。臣無任屛營祈懇之至,謹昧死以聞。答曰,覽書具悉。書辭,令該曹考例,稟處,卿其勿辭,從速察職。
前持平具壽國上書曰,伏以臣於日者,伏聞臣之名字,出於凶賊大慶之口,驚怖震懍,五內崩迫,實欲卽地滅死而不可得也。鞫獄嚴秘,未委其祥,而槪聞以問字,往來於凶賊,致雲爲供云,臣席藁闕外,泥首胥命。伏蒙我大朝,天地罔極之洪造,洞察誣罔,曲賜昭晢,恩山德海,生死肉骨,雨露之澤,若偏臣身,九頓攢祝,血淚被面,爲虀爲粉,猶未足以效萬一之報,恤恤皇皇,誠莫知其死所也。第臣於此,竊有悲憤痛怛而不自己者,今若徒畏瀆擾之誅,而不一嗚呼則雖天日昭臨,亦何以盡燭其心迹乎?玆敢不避僭越之罪,冒萬死一暴焉。臣賦命險釁,甫逾十歲,卽罹失怙之痛,加以五世單傳家,無緦功之親,獨與偏母,形影相依,臣母愍臣之孤露失學,日夜勉勅,望其成立,臣挾書歷叩,不止一二處。而其時凶賊致雲,居在比隣,多聚童稚而敎之,故臣爲取便近,果以蒙學文字就質者,不過七八朔。而適會雲賊爲靈光守赴任,則臣復顧而之他,所謂問字往來者,如斯而已。及臣年旣長,而稍有知識,卽覺其家有醜累,性兼邪毒,不欲自昵,又見廢族之多萃,亦不欲作隊相從,故心焉厭惡,日自疎外,成童以後,更無一字之叩問,輓近十餘年來,闊焉間阻,閱數歲不見者亦屢矣。此卽親知之所共知,而不意癸酉夏間,凶孼親黨,敢覬恩資,慫惥少輩,倡起怪論,將有疏請之擧,而以臣數朔乞學之故,欲假臣名,苟充登科之數,自其會中,書探臣意,臣聞甚驚駭,卽以一時蒙學,隨參無義,果欲封章,則拔名疏中之意,回書辯斥,文蹟昭然,衆目咸覩,與受俱在,證參亦多,緣臣一書拒絶,事遂中阻,雲賊闔門,莫不視以仇敵,必欲甘心,而自此相絶,擧世皆知。今於年久之後,致使凶傔,藉口爲辭,售其逞憾之計,惟其誣枉之狀,雖蒙聖鑑之俯燭,抑臣之崩心痛骨,則固有在焉。噫,雲賊之窮凶極惡,實爲亘古所無之大逆,擧國含生之同仇,今若以稚年誤從,混稱以受業云爾,則負此汚衊之名,將何以立於天地之間乎?藉令文墨從遊,終是如一者,爲今之道,惟當沬血飮泣,思欲食肉寢皮之不暇,而況臣之幼時質問。只緣蒙騃之事,中歲拒斥,已成仇怨之形,始旣無定分之可言,終乃有顯絶之明證,則卽其顚末,而臣之心迹,庶可以少暴於今與後矣。臣是小官,且無職名,屢日縮伏,不敢輒事煩聒,而大義所關,不能終默,敢擧前後事實,泣血控籲,斷斷此心,非出利害之計,天地神明,臨之在上,質之在傍,豈敢以一毫假飾之說,仰干欺罔之誅哉?伏乞离明,特察臣悲冤之情,俾得自齒於人類焉。臣無任涕泣戰恐之至,謹昧死以聞。答曰,覽書具悉。玆事,聖上旣已洞燭,爾其勿辭焉。
應敎尹得雨上書曰,伏以臣之悲苦之情,震惕之忱,略暴於日前辭本,而及承睿批,不賜肯許,惟我大小朝,前後曲保之恩,迥出尋常,殆若獨偏於臣身者,臣尤惶隕感激,他不假顧,黽勉就直,已至兩日矣。昨夕得伏見大朝傳敎,以儒臣分二請牌,至有重推之敎,誨諭備至,臣於是,尤萬萬悚懍,益不知措躬之所矣。蓋玉堂下番闕直,已至經宿,故行公二員,則使館吏循例請番,而只請牌招於未行公三員,其間事實,不過如斯,而其不審做錯之失,無以自解,匪怒之敎,何敢爲自引之計哉?第臣自來情地,尙有餘怖,冒沒仍據,久直深嚴,義分之所不敢出,況又職事之尋常格例,亦且疎率,則問備薄勘,恐不足以贖其罪也。尤何敢晏然供職,自同無故哉?玆敢略控短章,仰瀆睿聽。伏乞离明,俯賜矜諒,亟令鐫削臣職名,以安私分,千萬幸甚,臣無任屛營祈懇之至,謹昧死以聞。答曰,覽書具悉。爾其勿辭從速察職。
持平李海重上書曰,伏以皇天陰隲,宗社默佑,我邸下痘疹之候,不日平復,縟儀旣擧,邦慶無前,八域含生之類,孰不歡忭鼓舞?唯是凶賊餘孼,尙未寢息,逆獄復起,黨與滋蔓,以至大朝殿下,二旬冷殿,親臨鞫囚,王章雖幸亟擧,輿情尙有餘憤。顧臣才具蔑裂,風采巽軟,其於淸朝臺閣之任,千不似萬不近,曾叨諫省,亦不敢爲承膺之計,累逋嚴命,終至遞解,悚恧雖切,分義粗安,不意頃者,柏府特授之恩,遽下於帳殿問事之日,天威咫尺,辭避無路,冒沒肅命,靦然充位,噤鳥之愧,臣實自知,粱鵜之譏,人將謂何?一日虛帶,增臣一日之罪,鞫事旣了之後,宜卽引分祈免,而自惟世祿餘裔,荷國深恩,忝叨臺銜,値時艱棘,上自德政之補拾,以至紀綱之振刷,風俗之紏正,莫非其任,而終是泯默,無所報效而退,則私心慙恨,誠有所不自忍者,乃敢尋思累日,欲盡一日之責,而不但見識茫昧,言議拙澁,加以上而懼嬰鱗之重誅,下而畏灸手之勢熖,舍此而民憂國計之許多利害,自乏籌策,殘蔭冷弁之瑣細彈駁,恥問狐狸,趑趄囁嚅,竟不能發一言論一事,遂不得不出於自駁之計,敢陳引伏之章,此其罪尤萬死難贖矣。仍竊伏念,孔子之稱大舜曰,好問而好察邇言,仲虺之誥成湯曰,好問則裕,自用則小。夫以舜·湯生知學知之資,安行利行之德,何所不通,何所不得,而猶必以取人爲善,爲作聖致治之本者,誠以天下之道理無窮,一人之聰明有限,故舍已從人,猶恐不及也。是以古之帝王,有志於修身而治國者,莫不以聽言爲先務,進善之旌,誅謗之木,藝事之諫,商旅之議,尙矣無容議爲,若夫漢文之止輦受章,唐宗之容受盡言,亦皆能身致小康,恭惟我祖宗朝,尤軫斯義,凡於臺職之除,必極其選,有事必言,有言必從,至於章甫之疏,每加優奬,草野之間,亦許進言,雖其語涉不恭,情同訕上者,亦皆一例包容,以來其諫,又於遇災警懼之日,必下求言之敎,永垂不易之規,言路之廣,有如是者,此其爲四百年維持之基本也。不幸近年以來,以言獲罪者,前後相望,士氣沮喪,忌諱多端,人視臺垣,有如死地,一或除拜,則親友相弔,百計罷免,則闔門爲幸,然此亦十數年前事耳。蓋其心,猶以居職含默爲恥,寧被小譴,而不敢虛縻,及至今日,人皆以不言,爲當然底義理,士夫之間,稍欲自好者,亦皆曰,時事至此,言亦何爲?故凡居此職者,殆至於不自省其爲言官也。呼唱道路,只爲一身之榮,朝廷得失,置諸相忘之域,不特臣也。人亦如此,不特人也。臣亦如此,釜底鍋本,同然一色,國家之任以言責者,怯於積畏,銷鑠至此,若彼方外之人,雖有忠言奇謀,而誘之使言,其孰肯爲邸下吐舌乎?況復數十年間,天災時變,殆無虛月,而求言之旨,未嘗一下,夫求言而不用,徒歸文具,今乃竝與其文具而廢之,而所謂臺諫之選,亦只取如臣之庸碌疲軟,蒙騃無識者,備員充數,使不敢開口,古聖人詢蕘之誠,決不如此,而孔子所謂,惟其言而莫予違者,已成一副當道理,如此不已,月墜日落,天地之間,無復有一分正氣,而危兆敗證,疊見層出,臣未知今日,國事將稅駕於何地,臣雖愚迷駑怯,不敢有言,而羞惡一端,猶未盡喪,尸位饕榮,旣所不忍,欺情幸免,又非臣分,玆因署牌之辱,畢暴衷曲之懇。伏願离明,亟稟大朝,赫然改圖,特罷臣匪分之職,移授剛方正直之士。仍治臣畏懦之罪,以礪愛身負國之徒,以安私分,以幸國事,無任戰慄死罪之至,謹昧死以聞。答曰,覽書具悉。爾其勿辭,從速察職。
獻納趙榮進上書曰,伏以天祐宗祊,我邸下順經聖痘,遄復天和,新正載回,陽德益亨,臣民慶忭,曷有其極?仍念臣,年紀衰邁,言議拙訥,本不合於淸朝耳目之任,而頃臣待罪薇垣時,常參有令,牌召踵臨,而病情適甚危惡,萬無束帶趨參之勢,竟不免坐犯三違,一時薄勘,在臣可謂末減,而莫重朝命,緣臣中掇,論其罪犯,萬隕猶輕,譴罰未幾,恩敍繼降,納言新除,又出意外,臣且惶且感,實不知措躬之所也。夫臺官之無他情勢,惟事違逋,實是近來痼弊,臣晩占科第,猥廁榮途,不幸疾病所拘,首先冒犯,不能裨補絲毫,徒自虧損體統,乃有大僚箚陳論罪,而至以今日紀綱末如之何爲咎,勘之以削職之律,則釁孼甚重,類非尋常官師相規之比。噫,身爲執法之官,使淸朝紀綱,不免自我而壞了,則此其罪,豈特譴削而止哉?臣至今追思,惶殞欲死,今若憑依寵靈,放倒私義,揚揚冒進,自同無故,則臣自知罪,人將謂何?昨因大朝動駕,召牌降臨,而反復思惟,承膺無路,且犯違傲,益增惶蹙,今以守令署經,又下恩召,顧臣情勢,終難蠢動,來詣闕外,陳章徑歸。伏乞离明,削臣之職,治臣之罪,以肅朝綱,以安私分,臣無任兢惶祈懇之至,謹昧死以聞。答曰,覽書具悉。爾其勿辭,從速察職。
同副承旨柳正源上書曰,伏以上天垂佑,我邸下順經痘疹,體氣遄臻平復,實宗祊無疆之慶,臣民懽抃,曷有其極?竊伏念,證候新瘳,時日未久,調攝之方,不可少懈,伏願寢膳起居,十分愼毖,消釋餘沴,而葆合沖和焉,兇徒逆孼,不懲不殄,妖惡闖發,神人共憤,我大朝,連御帳殿,觸冒風寒,氣條不瑕有損?臣不勝區區憂慮之至,臣伏承本月初九日,下諭授臣以承政院同副承旨,催臣上來供職。伏讀備忘記,又知出於大朝特擢之恩,眷顧拭拂,至優至渥,有非蟣蝨微臣,所可承當者,臣誠驚惶隕越,惝怳如夢,歷累日而猶不能自定也。噫,喉舌之職,地望之淸要,何如?責任之緊重,何如?自非練達古誼,明習時務,而嫺於辭令者,莫宜居之,今寒賤如臣,矇劣如臣,朴訥疎野如臣者,非但國人,咸謂不稱,臣之反顧自量,亦未嘗夢到此地位也,而況班資陞遷,秩然有序,或以才德,或以功勞,不可苟也。臣姿性每下,如前所陳,而仕於郡縣僅七考,仕於京職不十朔,旣無絲寸之長,又乏涓埃之效,一朝加以緋玉,廁諸近密之地,在臣分上,匪據之羞,福過之懼,縱不足深恤,其如玷名器辱朝廷,而上累則哲之明,何哉?此臣所以寧伏違傲之誅,不敢出僥冒之計者也。且伏念臣,三四年來,積逋嚴命,雖緣私義之不得不爾,揆以常憲,罪在罔赦,而刑章不加,寵擢旋被。夫銀臺之於玉署,地處則華顯惟均,官資則階級頓超,臣前旣懇辭於彼,今忽冒沒於此,則是以退而媒進也,辭小而受大也。古所云高官美職,安坐而得之者,政此之謂也。臣雖至頑,廉恥一端,尙未盡泯,其何可晏然而處之乎?抑又有公格之罣礙者,臣前遞通川郡任,解由文書,迄未成出,未解由前,不得移拜他職,自是不易之典,決不宜緣臣而隳壞之也。臣素患風痺,積年沈痼,今秋冬數朔之內,再奉推命,遡僾獰風,跋涉氷雪,歸家一月,病勢越添,長伏床褥,實無蠢動進身之望,而當此國有大慶,賀儀將擧,親臨鞫坐,誅討斯急,大小臣僚,竭力奔奏之不暇,而臣獨虛縻職名,蹲伏遐外,分義所在,萬萬惶怵,竊擬趨詣近甸,暴此血懇,庶可少紓慢蹇之辜,謹以扶曳羸頓,寸寸前進,行到龍宮地面,則舊痾因勞益肆,雜症乘憊交攻,左臂左股,全然不收,痰結而胸痞脅浮,熱上而頭疼目爛,精神昏瞀,㱡㱡將絶,雖欲自力,其勢末由,西望雲天,涕泗交頤,玆敢冒萬死封進短章,徑自退歸。伏乞睿慈,察臣衷悃,匪出飾讓,憐臣劇疾,實難强策,亟賜遞改,以重遴選,次繩逋慢,以昭法紀,千萬幸甚,臣無任屛營懇迫之至,謹昧死以聞。答曰,覽書具悉。爾其勿辭,上來察職。
丁丑正月初六日未時,上御養心閤。藥房入診入侍時,提調李益炡,副提調南泰耆,假注書朴師海,記事官李世演·李東泰,醫官金履亨·皮世麟·鄭趾彦·鄭纘僑·許礈·李世珪·金德崙,以次進伏訖。李益炡曰,昨日終夕臨門,聖體不瑕有困憊之節乎?上曰,不困矣。益炡曰,茶飮連爲進御乎?上曰,飮之矣。上曰,左右相,何不入來乎?以郞廳之故耶?益炡曰,似然矣。上曰,左右相處,遣預備,傳諭入侍事,注書出傳,可也。臣師海,出傳回奏曰,左右相入來矣。左議政金尙魯,右議政申晩進伏。晩曰,昨日臨門,侵夜乃罷,聖體若何?上曰,一樣矣。晩曰,茶飮盡爲進御乎?上曰,不盡飮矣。諸御醫,以次診候後退伏,金履亨曰,臣見脈候,膈間似有痰滯,蔘橘茶連爲進御,似好矣。皮世麟曰,臣見脈候,有膈痰,脾胃脈以弱矣。蔘橘茶連進,似好矣。鄭趾彦曰,臣見脈候,大體有不足之意,蔘橘茶連進,而丸劑又着實進御,似好矣。上曰,今雖加進,何益也?鄭纘僑曰,臣見脈度,胄脈乍弱而挾痰,蔘橘茶連進,似好矣。許礈曰,左三部,數而有滯意,蔘橘茶着實進御爲宜矣。李世珪曰,脾胃脈乍弱,而大體有不足之意,蔘橘茶似難停止矣。金德崙曰,左三部頗數,而胃脈不足,蔘橘茶加意進御似宜矣。上曰,雖加進,枯楊生華,豈有是理乎?慈殿三貼進御後,姑觀更議好矣。晩曰,東宮入診,久不爲之,請率醫官入診。上曰,姑觀爲之。晩曰,蔘橘茶不可不加意進御,請劑入。上曰,蔘橘茶五貼加劑而入。出榻敎南泰耆曰,同副承旨柳正源,縣道陳書矣。上曰,書之。同副承旨柳正源,縣道陳書云,許遞。出傳敎上曰,承旨前望單子入之。出榻敎上曰,儒臣持詩傳周頌·書傳無逸篇入侍,左承旨待入來入侍,在院承旨入侍。竝出搨敎上曰,副提調出去監劑,可也。泰耆先退,臣師海,持傳敎隨出,他承史入侍。
丁丑正月初六日申時,上御養心閤。大臣入侍時,左議政金尙魯,右議政申晩,承旨元仁孫·金孝大,假注書安杓,記事官李世演,記注官李東泰進伏。上曰,承旨與賑堂偕往乎?仁孫曰,臣承命,與賑堂李,進往招集飢民,宣布德意,則累千飢民,莫不攢祝,仍設粥饋之矣。尙魯曰,飢民抄出,最是難事,不可入者,皆聞風坌集,取捨極難矣。上曰,乾糧所給之數,爲幾許云耶?仁孫曰,一時所給,爲二合五勺云矣。上曰,兩南流丐,皆給糧還送否。晩曰,雖使還歸,逃亡者多,誠沒奈何矣。上曰,麥時雖或還歸,誰能盡心濟活耶?仁孫曰,李勤於賑濟,飢民感服矣。上曰,然乎?予之倚仗於兵判者大矣。上曰,太能賑飢乎?尙魯曰,救荒莫如太矣。上曰,葛根亦好云矣。尙魯曰,誠如聖敎矣。上曰,飢民衣服,何如?仁孫曰,衣服何可論耶?尙魯曰,飢民奸僞漸生,改着弊衣,呼寒啼飢於賑廳門外,此皆全望白給之類,不可以衣服之弊不弊,占其飢與不飢矣。上曰,白給之弊,果有之矣。向來欲示元良,招入流民,則衣服猶勝於路上所見矣。尙魯曰,日氣稍解,聖體若何?上曰,一樣矣。尙魯曰,大王大妣殿氣候,若何?上曰,一樣矣。尙魯曰,中宮殿氣候,若何。上曰,一樣矣。尙魯曰,王世子氣候,若何?上曰,一樣矣。尙魯曰,嬪宮氣候,若何?上曰,一樣矣。晩曰,臣久不入診筵矣。昨日臨門勞動,焦慮曷勝?上曰,予之此擧,專爲元元,故還覺身輕矣。晩曰,聖上爲民之誠,凡在臣隣,孰不感歎,而第念日氣,尙此凜烈,而不思調攝之道,過費勞攘,臣等竊不勝區區悶慮。上曰,予已許身於百姓,而惟其誠意淺薄,祖宗遺黎,皆將塡壑,豈憚一時之勞,不思濟活之道耶?尙魯曰,今朝是元孫師傅相見禮也。臣等雖不得望見岐嶷之儀,而欣滿嘉歎,誠不自勝。上曰,予於昨日,言于元孫,使之先習拜禮,則動容周旋,能不失儀。予曰,師傅卽汝師也。汝必尊敬畏服,所言皆聽云爾,則能應對置諾,卽今則不但接待臣隣,雖使迎接勅使,似無大段失措矣。尙魯曰,年纔六歲,早就如此,實千古帝王家所未有,莫非宗社臣民之福矣。上曰,聞嬪宮之言,則輔養官進講時,前後三日,顯有課讀之效云,輔養官之功大矣。今者陞爲師傅,予則以爲得人矣。尙魯曰,南有容文學雅望,超出輩流,聖敎至當矣。上曰,承旨先退。仁孫退去。尙魯曰,臣於昨日,伏見備局郞拿處之敎,不勝震悚,入侍有命,而不敢遽然入來矣。上曰,此不過隨事勅勵,於卿等,有何可引之嫌耶?上曰,今日召見,專爲持平鄭雲維上書也。似聞海西稍勝,而臺書有延安百姓之語,豈不可悶?尙魯曰,海西比昨年稍登,而延安以沿海之故,被災頗甚云矣。上曰,臺書所請,是稅大同耶?尙魯曰,此必經用,八路失稔,着手無地,然後稅大同,可以遷動,下然則決不可輕許,臣以軍作米,不可作賑資之意,曾已仰達矣。上曰,設賑纔畢之餘,又爲臺書所恐動,若以稅大同,許作賑資,今秋若又大歉,則將以何穀救之乎?此則大臣之言是矣。外人聞兩大臣入侍,必曰,有賑救之大擧,而及聞上下酬酢,不過不許臺書所請,則必將以予爲愛穀矣。尙魯曰,聖敎至當矣。上曰,予於六十四歲,始發野俗之言矣。尙魯曰,此非野俗,乃愛民也。今年海西雖稍登,延安以沿海被災,故鄭運維驟見而憂之,有此請,其心可貴,而稅大同則決不可許矣。上曰,關東賑穀,豈不可悶耶?尙魯曰,臣亦有是慮,關東本無生穀之道,日前以忠州穀,留意仰達者,蓋以此也。今年則臣等雖某條接濟,而今秋若又告歉,則將何以處之?昨年湖南,則閔百祥之功大矣。上曰,徵債,實爲窮民難支之弊,如此荒歲,尤不可不禁斷矣。尙魯曰,聖敎誠然矣。上曰,推奴亦然矣。姑爲防塞,可也。上曰,旣已勸農,今年之民,尤爲安集,然後可以爲農,凡諸用民之政,一切申飭,內需司煙軍調用手本,限今年禁之,推奴徵債,今年則一體禁之事分付八道三都。出傳敎上曰,日昨動駕時,金聲五泣而告歸,其情可矜,欲付同樞一窠,使之留京,注書出去,招兵曹書吏,同樞有窠與否,問知而來,可也。臣杓承命往來。上曰,同中樞有闕云,金聲五其令該曹,以口傳卽爲擧行。出傳敎尙魯曰,金公諒奉祀事,雖有聖敎,以無文蹟,多言云矣。上曰,然矣。今當釐正矣。上曰,贈金領議政兩夫人,旣已定次序合櫝,公謹爲長子,公諒爲次子,聲五爲公謹奉祀孫,奉贈領相及兩夫人之祀,而公諒則昔年處分之聖意非偶然,以公諒永爲班祔,其祭不祭,一若公謹事,令該曹立案成給,因此而有下敎者,封園之後體重,贈領相奉祀之人,豈無職名?令該曹同中樞隨窠,卽爲錄用勿遞,亦令惠廳,守墓田十五結,以復戶題給。出傳敎上曰,贈崔領相祭位田復戶,一依金領相例擧行。出傳敎上曰,李尙允,以李浚慶之後孫,爲人精詳,予甚惜之,今聞作故,不覺慘然矣。金華鎭向者陞六,蓋有意焉,其父尙迪,奉使身故,心甚惻傷,且華鎭,爲人可愛,予欲陞用矣。尙魯曰,雖不然,自當循次進用矣。上曰,雖是金尙迪之子,渠若不肖,則予豈陞用耶?尙魯曰,臣有所懷敢達矣。李命植一向靳點,凡用人之道,雖有過失,誨責收用,更觀所謂,然後可以處之,若一有所失,而永斥不用,則人無改過之路,李命植所坐,不過不欲與李喆輔爲堂郞而已。再昨年以前,則年少文官之爲此,不是異事矣。晩曰,左相所達是矣,臣意亦然矣。上曰,李命植予知其爲人矣。彰義宮門外涕泣時,予以其心爲善,將欲用之矣。以今觀之,予果見欺於李命植矣。向來吳命新,出於逆招,故命新爲承旨時,趙明履以下番翰林,不欲與之周旋陳疏徑出,而予於明履嚮用矣李命植比諸趙明履,則可謂歇矣。而予之所痛者,卽見欺也。尙魯曰,用之後,更有可罪,則罪之可矣。何必以一失而永棄之乎?臣實憫然矣。至於李彦衡事,臣前已仰達,而處分終涉過重矣。上曰,李彦衡事,出於黨心,豈不非乎?尙魯曰,李彦衡疏中所論,朴徵賓·尹東輅事,不必以黨心疑之,獨金漢喆事可訝,而聞彦衡平日,切憎金漢喆云,性癖如此之人,世或有之矣。上曰,李彦衡晩登科第,堂上如隔紙張,圈子之聲,錚錚於囊中,何必作此擧乎?然李彦衡,靑陵君之子也,予已欲下敎矣。上曰,頃者李彦衡之事,雖涉非矣。與金相度有異,追惟乃祖乃父,豈無寬典?特爲給牒敍用。出傳敎上曰,李彦衡之平日切憎金漢喆者,此甚怪事。尙魯曰,徐命珩之於趙明翼,趙曮之於黃景源亦然矣。上曰,故相徐宗泰之孫,有如存修者,豈不可怪乎?徐命彬之不敎其子,誠可慨然。尙魯曰,存修出繼各居,故命彬想不能隨事戒飭矣。上曰,予於李最中,只知爲李明中之弟,而看作尋常矣。久置經幄,詳其爲人,則沈靜精密,極是可用之人,故相李濡,可謂有孫矣。尙魯曰,李最中有識之人也。聖上初若棄而不用,則安知其可用之實耶?李命植事亦然矣。上曰,注書出去,儒臣及春坊上下番,使之入侍,可也。臣杓承命出往。應敎尹得雨,文學鄭光漢,司書徐有良進伏。上曰,儒臣先讀無逸篇,可也。得雨自首章,至第九章讀訖。上曰,承旨讀之。孝大自第十章,至終篇讀訖。上曰,三史官分讀集註,可也。臣杓,自首章集註,至第十一章集註讀訖。上曰,彼注書讀聲甚善,是明經科耶?得雨曰,非明經,乃製述科也。上曰,其名爲誰?孝大曰,安杓也。上曰,然乎?近來何處去,而久不見耶?得雨曰,新經草土矣。上曰,彼注書,自前善讀書矣。世演自第十二章集註,至十五章集註讀訖,東泰自第十六章集註,至終篇集註讀訖。上曰,儒臣陳文義,可也。得雨曰,此章別無可陳之義,而所其無逸之所字,是一篇宗旨,凡用工之道,有一定規模,然後可以進就,苦無一定規模,則作輟無常,故周公下,得一所字者,深有意焉。伏望體念,今於元孫師傅相見之日,講此無逸之篇,聖意所在,有以仰揣,臣不勝欽仰贊歎。上曰,所陳要約,可不體念?王敬作所之敬字,尤爲一篇之要語,今於師傅相見禮後,招儒臣請此篇者,果有意矣。春坊官員入侍者,尤有意矣。上曰,春坊上下番進來。鄭光漢進伏。上曰,今番訓書,果持入乎?光漢曰,未及持入矣。上曰,今已夜深,明日持此求對進講,可也。上曰,翰圈何至今不爲擧行耶?東泰曰,諸員未備,自爾遲延矣。上曰,翰圈其令卽爲擧行,注書薦,自政院,申飭擧行。出傳敎上曰,不過申飭,柳仁植放送,其時事,專由於指囑人之無狀,分付秋曹,今番赦典,勿以此混放。出傳敎諸臣以次退出。
上在昌德宮。常參·經筵,以代理停。
金始煐達曰,大司憲金相奭未肅拜,執義尹昇,掌令金元行·李朝望在外,持平鄭運維·李海重呈辭。今日以監察茶時之意,敢達。令曰,知道。
元仁孫達曰,右承旨金尙耉,右副承旨韓光肇。今日不爲出肅,竝卽牌招,何如?令曰,依。
金孝大,以弘文館言達曰,本館下番,連日闕直,事甚未安。修撰鄭存謙,旣有只推之令,卽爲牌招入直,何如?令曰,依。
以修撰鄭存謙牌不進罷職令旨,令于金尙耉曰,推考徽旨捧入。
傳于金尙耉曰,禮房承旨,進詣奉審後,進排官摘奸以來。
傳于韓光肇曰,明日仁政殿月臺,只親傳香,以此擧行。
金始煐,以備邊司言達曰,頃以鍾城府在囚諸人,令本道勘處事,仰稟大朝,分付道臣,而卽見咸鏡前監司徐志修狀達,則以旣以本事被譴,不敢晏然擧行之意,有所申聞矣。玆事,本非可引之嫌,而朝令之下,不卽擧行,事體極爲未安,從重推考,使之卽速擧行,何如?令曰,依。
金尙耉,以禮曹言達曰,贈金領議政兩夫人,旣已定次序合櫝,公謹爲長子,公諒爲次子,聲五爲公謹奉祀孫,奉贈領相及兩夫人之祀,而公諒則昔年處分之聖意非偶然,以公諒永爲班祔,其祭不祭,一若公謹事,令禮曹立案成給事,命下矣。依聖敎立案成給之意,敢達。答曰,知道。
以咸鏡監司狀達,洪原等官居海尺·元㖯直等,渰死·囕死·凍死事,令于韓光肇曰,渰死。囕死。凍死人等,令本道恤典擧行。
慶尙監司狀達,兵使·守令相較事,不能調娛,惶恐待罪事,令于金始煐曰,勿待罪事,回諭。
副司直吳彦儒上書曰,伏以盛齡大痘,凡在民庶,尙且憂恐,則況以帝王家至尊至重,其爲凜惕,尤當如何?伏惟我邸下,今玆晩痘,實是癸亥。辛卯後,初有之大慶,設廳之初,臣等親承大朝憂慮之敎,就診睿候,則顆粒雖繁,症樣極聖,每三朝輒先期一日,而成就,首尾纔旬餘,已有輟直之命,此莫非唯天唯祖宗,篤祐我宗祊,億萬斯年之休,實基於此,八域含生,疇不蹈舞,矧玆犬馬之賤,幸忝保護之列,昕夕躬候,終始昵襯則區區懽忭,自倍常情,且伏惟大朝殿下靜攝之中,連御寒日帳殿,竟夕達曙,幾至浹旬之久,玉體不瑕有損?下情不勝焦煎。仍竊惟念,臣於藥院直宿,不過隨衆備位而已。曾無寸勞之可記,而今玆晉秩錫馬之典,田土藏獲之賜,名數便蕃,榮寵爛耀,實亦搢紳之所創見,惟我大朝,雖以典例之有舊,謬加恩賞之過分,而臣則拜命怵惕,撫躬惝悅,餘悚餘愧,祗今靡已,曾未一朔,大朝又於皇朝望拜之日,特念先故,又加臣一秩,一年三資,在近未聞,而亦幾於古人一歲中,超遷至太中大夫者也。噫,臣立朝二十年,無一事涓埃之報,而由玉署而躋通政,自宰列而超上卿,罔非在心之簡,臣是何人?偏誤聖朝不世之恩,至此之隆也。半夜前席,煌煌奎章,深寓匪風下泉之思,萬世皇王之義,惟我聖上,繼述而尊慕之,顧今黃河未淸,無一片講春秋之地,而昭昭星日,獨明於北苑九級之壇,臣以近密,昵陪耿光,獲聽御製之宣讀,方寸益激,自不覺感涕之交逬也。況復歲周丁丑,特念先祖殉身天朝之遺烈,格外超擢之恩,至及於不肖孱孫,陪參諸孫,輒皆隨名有恩,光動班聯,感極幽明,前人所云,隕結之報,卽臣現在心事也。噫,況玆八座崇秩,卽周官六卿之列,笱非望實俱隆,踐歷已著者,則莫宜居之,決非如臣庸陋,且蔑才德者,徒藉先蔭,而遽然躐躋也。臣雖欲妄恃寵靈,冒沒蹲居,其如駭四方之聽聞,招一世之譏議,何哉?臣方縮伏跼蹐,恭竢駁正,仄聽累日,尙亦寥寥,臣於是,悶塞迫隘,益不知所以自措也。反復揣量,承膺無望,玆敢瀝盡肝血。仰干离明,懇乞睿慈,俯垂矜諒,亟令收還臣新授資級,以重名器,以安私分,千萬幸甚,臣無任屛營祈懇之至,謹昧死以聞。答曰,覽書具悉。今玆陞資,聖意攸在,卿其勿辭焉。
上在昌德宮,常參·經筵,以代理停。
夜一更,月暈。
下直,寧邊府使申思建,寧越府使洪宗海。
親傳香罷後,政院·藥房口傳問安。答曰,知道。
金孝大達曰,大司憲金相奭未肅拜,執義尹東昇,掌令金元行·李朝望在外,持平鄭運維·李海重呈辭,今日以監察茶時之意,敢達。令曰,知道。
韓光肇,以都摠府言啓曰,今日入直內三廳武兼·禁軍及軍兵等,當爲中日習射,而社稷祈穀祭齋戒相値,不得爲之之意,敢啓。傳曰,知道。
金始煐,以弘文館言達曰,本館上番應敎尹得雨,今日社稷祈穀大祭時,以大祝受香出去之意,敢達。令曰,知道。
金始煐,以弘文館言達曰,本館下番闕直,已至多日,事甚未安。修撰鄭存謙,旣有只推之令,卽爲牌招入直,何如?令曰,依。
以修撰鄭存謙牌不進罷職令旨,令于金孝大曰,推考徽旨捧入。
傳于南泰耆曰,守令入來,則詣于敦禮門。
金孝大啓曰,禮曹判書李益炡,依下敎,永禧殿奉審後來待矣。傳曰,禮判退去。
傳于朴道源曰,承旨有闕代.今日政,以在京人擧行。
有政。吏批,判書鄭翬良進,參判南泰齊病,參議趙載洪進,行都承旨南泰耆進。吏批啓曰,臺諫闕員,今當差出,而擬望之人乏少,承旨及外任,竝擬,何如?傳曰,允。又啓曰,通津府使,今當差出,未準朔禁軍將,竝擬,何如?傳曰,允。以元仁孫爲大司諫,以徐迥修爲說書,以兪最基爲判尹,以洪樂性爲禮曹參議,以李思觀爲刑曹參議,以李爲司僕提調,以尹汲爲司圃提調,以吳彦儒爲歸厚提調,以魚有龍爲造紙提調,以洪趾海爲吏曹正郞,以金華鎭爲兵曹佐郞,以金梓爲工曹佐郞,以李長夏爲左通禮,以南彦彧爲右通禮,以沈鑧爲掌樂判事,以李綬爲尙衣僉正,以柳泳爲直講,以金敬熙爲東部都事,以李國輔爲監察,以高夢聖爲監察,以李德海爲晉州牧使,以洪泰斗爲通津府使,以安商楫爲朔寧郡守。義禁府都事元義孫,氷庫別檢李聖中相換。以南重爲校書正字,以徐秉德爲兼春秋,以朴道源爲承旨,左承旨金尙耉,右承旨金始煐,左副承旨韓光肇,右副承旨金孝大,同副承旨朴道源,以鄭致達爲長興提調。
兵批,判書李進,參判李得宗呈辭受由,參議兪彦國入直進,參知李昌儒病,右副承旨金孝大進。兵批啓曰,忠北衛將白尙輝,身病猝重,旬月之內,無望起動供仕,呈狀乞遞,今姑改差,卽接武兼廳牒報,則武兼張齊斗,以差使員,下去咸鏡道,已過六朔,終不還仕云,莫重侍衛之任,不可許久瘝曠,汰去,何如?傳曰,允。以崔始崙爲同知,以吳彦儒爲都摠管,以宋相龜爲忠壯將,以金道浚爲慶德將,以金鍾英爲訓鍊副正,以文道新爲僉正,以魚道文·李奎文爲判官,以卞至健爲慶尙右兵虞候,以朴載大·申光一·李濟命·白受淡爲武兼。奉朝賀單元景夏,副司直具聖任·李奎采·柳正源·李翼元,副司果辛錫箕·李策,副司正安杓,副護軍朴師漢。
金孝大達曰,新除授同副承旨朴道源,卽爲牌招,何如?令曰,依。
韓光肇,以備邊司言啓曰,御史抄啓事,命下矣。臣等相議抄出,別單書入之意,敢啓。傳曰,知道。
乾隆二十二年丁丑正月初八日辰時,上具翼善冠·衮龍袍,御仁政殿。親傳香入侍時,行都承旨南泰耆,左承旨元仁孫,右承旨金尙耉,左副承旨金始煐,右副承旨韓光肇,同副承旨金孝大,假注書朴師海·安杓,記事官李仁培,記注官李東泰進伏。上行先四拜,焚香訖,行後四拜,行禮訖。上曰,當該中官,多有未備之事,推考。出傳敎上曰,此時京兆尹,豈可曠職?判尹具聖任,旣已給由云,許遞,今日開政擧行。出傳敎上曰,禮判入侍。承旨·禮判,來待于宣政門。出傳敎上還入大內,諸臣以次退出。
乾隆二十二年丁丑正月初八日巳時,上御宣政殿。承旨·禮判入侍時,禮曹判書李益炡,承旨韓光肇,假注書安杓,記事官李仁培·李東泰進伏。上曰,陵與園,守護軍額數有異乎?益炡曰,然矣。上曰,位田亦異乎?益炡曰,然矣。上曰,欲知復戶結數矣。復戶皆自惠廳給之乎?益炡曰,然矣。上曰,注書出去,社稷祈穀祭祭文,持入,可也。臣杓,承命持入。上命承旨讀之。光肇讀訖。上曰,神功二字,予甚不好,改之,可也。上曰,香室官員入侍。出傳敎香室官員進伏。上曰,爾持此祭文,往社稷改書,可也。上曰,注書安杓之父,誰邪?光肇曰,故牧使安宗海也。上曰,然乎?曾爲尙瑞直長,親政時見之矣。安杓面貌,頗似其父矣。故參判安縝,是其祖耶?益炡曰,爲其高祖也。故牧使安宗海,爲延昌尉奉祀孫矣。上曰,然乎?可貴,可貴。安杓爲人純謹,聞其讀書聲,則可知其多讀人矣。光肇曰,自在韋布,以能文稱,又有行誼矣。上曰,聞其族派,連姻赫赫大族矣。益炡曰,然矣。上曰,三韻聲彙三件,卽爲印進。出傳敎上曰,中官有不能擧行者,越俸一等。出傳敎上曰,騎馬三匹立之。出傳敎上曰,凡特敎者,本道該曹雖赦,不敢直爲請放,王者用律,宜寬老弱,以嚴事體之意,雖特爲處分,年少無識者,申飭已行,金壽海放送事,分付。出傳敎益炡曰,卽接永禧殿參奉所報,則每當殿內點火之時,龍床左右前後,全遮無隙,床下溫冷,未能審察,故自前床下排席,或不無煙痕燻黑之患,誠其悶慮,而殿官不敢直達,於日昨擧動時,如是報狀云矣。其在愼重之道,宜有急速變通之道,故敢此仰達矣。上曰,日後殿內修補時,榻前板子排兩圓環開閉事,分付。出擧條上曰,未下直守令及未下去差員,竝入侍。出傳敎上曰,諸臣少退,守令聚會後,率入,可也。上曰,禮房承旨入侍。出傳敎承旨金始煐,率諸守令進伏。上曰,守令次第進前,可也。寧邊府使申思建進伏。上曰,卿以備堂出去,予實忘憂矣。下去後,必努力治邑,勸農之政,着念爲之,可也。思建曰,臣敢不仰體聖意,而年衰病痼,才且綿薄,恐負委托之聖敎,是爲萬萬惶悚矣。寧越府使洪宗海進伏。上曰,爾則已經承旨,故七事闕之,而與他守令有異,必用力圖治,寧越之民,無一捐瘠,然後可以歸見予矣。宗海曰,聖敎至此,敢不努力?嘉山郡守梁世絢進伏。上曰,七事誦之,可也。世絢誦訖。上曰,爾邑年事,何如云耶?世絢曰,稍登云矣。上曰,努力往治,可也。文川郡守金龜祥進伏。上曰,七事。龜祥誦訖。上曰,爾邑年事,何如云耶?龜祥曰,聞稍登云矣。上曰,予方不脫衣,而召見爾等者,蓋有意焉。爾須努力往治,毋負予意,予有繡衣,可以廉察矣。龜祥曰,敢不盡力仰體耶?靈山縣監黃瓛進伏。上曰,七事。瓛誦訖。上曰,爾邑年事,何如云耶?瓛曰,下吏未及來,未能詳知矣。上曰,見爾尤思爾兄矣。靈山之民,盡付於爾,爾須思爾兄爲國盡瘁之意,必極力濟活,以副予望。瓛曰,聖敎至此,臣不勝感泣,敢不盡心力仰體耶?咸悅縣監宋翼彦進伏。上曰,七事。翼彦誦訖。上曰,爾則不但爲國事,當思爾父,予不多言,必須努力。翼彦曰,今承下敎,不勝感泣,謹當竭力奉承矣。靈巖郡守柳進伏。上曰,七事。誦訖。上曰,爾邑年事,何如云耶?曰,夫馬不來,未及聞知矣。上曰,爾須努力往治,予有繡衣,可以廉察矣。海南縣監鄭趾新進伏。上曰,七事。趾新誦訖。上曰,以爾除此邑者,予意存焉。爾須十分用力,濟活飢民,可也。慶源府使朴奎晃進伏。上曰,七事。奎晃誦訖。上曰,擧頭,可也。予於松都,始見汝矣。此是汝進塗之始,必體予意,往撫邊民。奎晃曰,謹當竭力奉承矣。漣川縣監金聖來進伏。上曰,七事。聖來誦訖。上曰,爾邑年事,何如云耶?聖來曰,聞方設賑云矣。上曰,予有繡衣,爾須下往努力,爾與訓將爲幾寸乎?聖來曰,臣之嫡六寸矣。上曰,嫡六寸之說能守分,如此處,予甚嘉之,人皆汎稱以六寸,而必下嫡字者,是守分之意也。可貴,可貴。安岳郡守李柱國進伏。上曰,爾是具聖任之甥侄耶?柱國曰,然矣。上曰,還上,幾何收捧耶?柱國曰,六萬石盡捧矣。上曰,爾邑,雖曰稍豐,一郡元元,盡付於汝,必須加意撫恤,以副予望,不然而見過於繡衣,則予難容貸矣。陽智縣監洪有徵進伏。上曰,七事。有徵誦訖。上曰,爾是誰之後孫耶?有徵曰,臣唐城尉之後孫矣。上曰,然乎?爾須下去善治,俄以送繡衣廉察之意,申飭諸守令,爾亦操心也。燕岐縣監李奎恒進伏。上曰,七事。奎恒誦訖。上曰,爾邑年事,何如云耶?奎恒曰,夫馬不來,未及聞知矣。上曰,大同除減,汝聞之乎?奎恒曰,臣聞之矣。上曰,往須努力爲治,勤濟飢氓,以副予望焉。北靑府使申進伏。上曰,七事。誦訖。上曰,今年爾邑年事,何如云耶?曰,稍實云矣。上曰,爾以法從出去,與他守令有異,努力往治,毋負予委寄之意。曰,聖敎至此,敢不竭力奉承耶?上曰,頃已下敎,而未下直守令,若是夥然,豈申飭之意哉?寧越·寧邊,有狀聞云,其令今日內下直,其餘守令,與差員守令,明日下直。出傳敎上曰,事體則雖寒心,勅已行,玉署無人,禁推儒臣,竝付過放送,卽爲牌招入直,其違牌者,以禁推徽旨捧入。出傳敎諸臣以次退出。
上在昌德宮。常參·經筵,以代理停。
辰時·巳時,日暈。未時,日暈左珥。
下直,海南縣監鄭趾新,北靑府使申近,漣川縣監金聖來,嘉山郡守梁世絢,靈巖郡守柳,靈山縣監黃瓛,燕岐縣監李奎恒,陽智縣監洪有徵,慶源府使朴奎晃,咸悅縣監宋翼彦。
金始煐啓曰,卽伏見慶尙左水使崔鎭衡去秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
韓光肇達曰,大司憲金相奭上書未回達,執義尹東昇,掌令金元行·李朝望在外,持平鄭運維·李海重牌不進,今日以監察茶時之意,敢達。令曰,知道。
金尙耉達曰,左副承旨韓光肇,今日不爲仕進,卽爲牌招,何如?令曰,依。
金孝大達曰,憲府連日監察茶時,諫院許久闕達,事甚未安。兩司除在外·未署經·上書未回達外,不爲行公人員,竝卽牌招,何如?令曰,依。
以持平鄭運維·李海重,獻納趙榮進牌不進罷職令旨,令于金孝大曰,竝推考徽旨捧入。
金始煐,以都摠府言達曰,都摠管閔百祥,以宣惠廳堂上,飢民乾糧分給事,別倉晝仕出去之意,敢達。答曰,知道。
金孝大達曰,奉朝賀元景夏,今方謝恩,而秩是正一品,例不得入來。本院該房承旨,進去賓廳,傳授令書之意,敢達。答曰,知道。
金始煐啓曰,臣依聖敎,今日進詣于仁政殿月臺,入直禁軍等,兵曹製給軍裝點考,則陳泰夏鞭短,魚福龜環刀無光,崔德獜·陳世恒,片箭羽傷,其餘皆無頉,仍以傳敎勞問,則俱好在云矣,敢啓。答曰,知道。
朴道源,以侍講院言達曰,本院新除授說書徐迥修,除拜之下,不爲出肅,卽爲牌招察任,何如?令曰,依。
傳于朴道源曰,儒臣持頃日所持入詩傳入侍。
傳于朴道源曰,使預備翰林,左右相入來,惠堂亦爲入來。
金孝大啓曰,左議政金尙魯,右議政申晩,宣惠廳堂上李·閔百祥,依下敎來待矣。傳曰,入侍。
朴道源,以禮曹言啓曰,今正月二十一日,王世子生辰,時敏堂百官賀,所當依例磨鍊,而王世子,方在調攝中,何以爲之?敢稟。傳曰,權停。
朴道源,以禮曹言啓曰,傳曰,頃年親耕時,雖依禮文鑿永爲之,旣命攝行,則待解凍爲之,其順天時之意也。且耕種而後,若凍則可惜,自今年攝行之年,待解凍擧行事,命下矣。今年先農祭,旣命攝行,卽今日寒若此,今月內解凍,未能料度,故先農祭吉日,令日官推擇,則來二月初二日爲吉云,以此日設行,仍爲耕種事,分付,何如?傳曰,允。
金始煐,以義禁府言達曰,慶尙道巨濟府定配罪人柳仁植,因傳敎放送事,令旨達下矣。放送事,分付道臣之意,敢達。答曰,知道。
金孝大,以成均館言達曰,今正月初七日,儒生上旬輪次,當爲設行,而大提學未差,限內不得爲之,今月內無故日退行之意,敢達。答曰,知道。
令致仕奉朝賀元景夏書,王世子若曰,名臣決退之義不待其年,聖王勵世之規,不枉人志·猗,大朝特循卿懇,故十行庸示余衰。惟卿,賢相肖孫,聖祖外裔,恢公任責,出入兩銓而注擬得當,律己有方,點檢一生而辭受不苟,陳箕疇會歸之極,瀝苦血於封章,明春秋尊攘之嚴,炳大義於獻頌。曾乞身於年位未高之日,見識旣明,遂屛迹於世路難平之時,操守彌亮,栖遑江湖之十載,眷係宗國之一心,知無不言,質衷情於照日,死猶靡悔,置毁譽於浮雲,志在丘園,才陳休致之請,誠格宸陛,爰降兪允之音,諭以丹忱,君臣之間,有相知者,奬踰華衮,進退之際,豈不綽然?卿乃引歐陽修爲言,上則以葉向高爲比,齟齬當世,嗟惜之敎,溢於絲綸,成就令名,表章之意,光乎簡冊,國典所無之例,禮經未及之年,始見六旬之退休,蓋由晩節之貞確,辭爵祿至比蹈刃,信乎其難,勇急流不遠去仙,有足可尙。於戱,宿願已遂,寧復低回於郊坰,聖諭斯勤,固宜留住於京第,勿以謝事而自處,益勉有懷而必陳。故玆令示,想宜知悉。知製敎李奎采製進
丁丑正月初九日午時,上御養心閤。儒臣入侍時,同副承旨朴道源,校理洪梓,副修撰李仁源,假注書朴師海,記事官李仁培·李東泰,以次進伏訖。上曰,上番讀之。洪梓讀周頌,自淸廟章至時邁章。上曰,下番讀之。李仁源讀,自執兢章至般章。上曰,止之。上曰,注書出去,大雅首卷持入。臣師海,趨出持入。上曰,承旨讀之。朴道源讀大雅文王一篇。上曰,止之,今日始使承旨讀書矣。上曰,文義爲之。梓曰,周頌諸什,詠歌周德,而以農務爲先,恤民爲本,實是百王攸法,農作不遠,政是春省耕而補不足之時,給種糧勸農之政,不可少緩也。上曰,注書出去,左右相·惠堂,若入來偕入。師海趨出偕入。左議政金尙魯,右議政申晩,惠堂李·閔百祥進伏。仁源已陳文義。上曰,勸農之政,不過助給種糧,而守令·道臣俱曰無云,則其將奈何?尙魯曰,何可自朝家盡爲覓給乎?守令·道臣,盡心竭誠,則自有可爲之道矣。上曰,文王德之純也,故有實效,我則無其德,故無實效矣。晩曰,昨日受香後,改祭文,全以責躬爲辭,至誠所及,豈無豐熟之慶乎?上曰,文王不修德,則帝不謂之矣。周公若聞之,比如代撰王言也。尙魯曰,周公亦豈聞之?而若親聞者然矣。晩曰,以理言之矣。梓曰,天人一理,帝王代天理物,相與之理,有不可誣矣。上曰,文王壽考,何不作人?久視而不能作人,豈不愧乎?隋煬帝大業十年,惡人之壽可怪。晩曰,是則反常之事也。上曰,宋孝宗鐵杖木馬,豈不可尙,而讀一奏酬酢如響,第二奏,不復聞語,忠臣飮泣處也。尙魯曰,初則振勵,而後漸偸安,可惜矣。上曰,金則動之難矣。晩曰,金固難動矣。梓曰,孝宗之不早用朱子,千古扼腕處也。上曰,河淸未易,蒙古得志,則豈不難乎?尙魯曰,蒙古無終滅之理,是可慮也。上曰,何日復覩漢官威儀?予六十四而無望得見矣。尙魯曰,康熙初年,不善於東國矣。我國至誠待之,故漸無査勅矣。上曰,儒臣先退。梓·仁源,持冊先退。上曰,戶判知之,我國衣冠最勝乎?尙魯曰,安南國,似我國云矣。晩曰,散髮云矣。百祥曰,臣見之,長者則不散髮,而紗帽,似我國制樣矣。上曰,我國服色,有笑者乎?百祥曰,美之而無笑者矣。上曰,元時,直爲中朝服色矣。晩曰,初則剃髮,後則不爲之矣。上曰,爲民事,昨日欲召見卿等,憊而止,僅聚儒臣不得不召見,故今日同見矣。今夜屢問夜如何,其祭幾罷否矣。昨年涵仁亭,與承旨酬酢,坐而達曉,不知難矣。今番有此意而不能,更盡後脫衣休矣。常時若百人扶之可立,而爲民之事,故如此矣。至誠則不憊矣。尙魯曰,只是一誠字,足以感動,不在於參祭與否矣。上曰,予手端寒則難之,而夜雖齋沐,手端不寒,日氣頗解矣。晩曰,有咳嗽,可悶矣。茶飮連進乎?上曰,不飮則難,故飮之矣。晩曰,丸劑亦進御乎?上曰,今豈枯楊生華乎?晩曰,必有益,進御,好矣。上曰,頃日講無逸篇,作文送於東宮,而不問其何爲矣。尙魯曰,臣得見御製文,儘好矣。其日春坊官員,持往求對,陳達聖意云矣。上曰,今年幾龍治水乎?尙魯曰,十二龍治水矣。上曰,龍少爲勝云矣。尙魯曰,龍多則旱云矣。上曰,洪梓省耕補不足之說,與鄭運維書語同耶?尙魯曰,異矣。運維書,一,儲置米,多劃於沿海邊事也。一,堤堰,申飭事也。枯枯處入水,豈不爲好耶?勸農之政,莫緊於堤堰矣。上曰,然矣。救旱莫如治堰也。上曰,注書出去,堤堰置簿冊持入。又曰,判義禁持穩城前府事李世馨供辭入侍。出榻敎又曰,北道御史趙曮狀啓持入。臣師海,出傳持入曰,堤堰成冊則甚多,不得持入,置簿冊無之云矣。上曰,承旨書之,其若勸農,堤堰最緊,其令堤堰司,書入摠數,日後時或抽栍廉察,若或慢忽者,當嚴繩。令堤堰司,申飭諸道。出傳敎上曰,御史狀啓,承旨讀之。上曰,何日狀啓耶?道源曰,十二月十八日也。上曰,梁宅彦梟示,今幾爲之乎?尙魯曰,似幾爲之矣。閔百祥曰,立廛市民,禁紋緞後,舊遺在,一倂蕩滌事,命下矣。取考前後文書,則丙寅年禁紋緞前,遺在銀,爲四千六百八十九兩零內,戊辰蕩減銀一千一百四十八兩零,壬申蕩減銀八百六十兩零,丙寅會減銀二千四十四兩零計除,則所餘不過爲六百三十五兩零,而此亦盡入於昨年正月蕩減之中,則丙寅以上遺在,豈有一分見存之理乎?上曰,渠輩之以尙有遺在稱冤,可怪矣。百祥曰,戊辰蕩減,乃是惠政橋駐輦詢瘼時,諸貢人諸市人,通同均施之別恩典,而以此移施於紋緞遺在之應減者,故渠輩每每執言稱冤,然勿論某蕩減,其爲蒙惠則一也。上曰,市人稱冤,全由乎?頃年惠政橋下敎蕩減時事,不無所執,酌量蕩減,俾無更爲呼訴之弊。又曰,平安監司洪鳳漢入侍時,臣適同入。鳳漢以南漢軍餉之以錢代捧者,今方貿米於湖南,畢貿後,加錄於湖南儲置惠廳江倉米相換,移給於南漢之意,仰稟蒙允,仍命臣相議,擧行矣。卽者南漢留守,以畢貿成冊報來,事當依前定奪出給,而加錄代新儲置,則不可不船運上來,以充其出給之代,而船價若於元數內計減,則與南漢出給之數,不能相當,惠廳穀摠,將未免見縮,此甚可悶。而當初貿來相換,實爲南漢軍餉之地,則船價之責出南漢,亦非共濟之義,船價則若以該道常賑租,折米上下,使之輸納,恐或穩便矣。上曰,依爲之。又曰,成均館紙地外上,令該廳上下事,命下矣。本館需用,雖未知如何,而各司之外上取用,旣甚未安。又令賑廳上下,大有關於後弊,今番則成命已下,雖不可寢止,第自賑廳,出給廛人,事體,如何?外上多寡,査問詳知後,以其實數,貸下本館,自本館直償廛人,似好矣。上曰,依爲之。此後雖有外上,勿爲許施,日後若有外上,嚴繩本館堂上,賑廳代償,切勿爲之。又曰,奉常寺,兩魂宮祭需價未下者,卽爲上下事,傳敎矣。魂宮祭需進排,事體自別,不計遺在多寡,參酌上下,自是前例,曾前則或以六七千兩上下,而兩魂宮時,上下之數,至於二萬九千兩之多,新遺在計減,不過千餘兩,則貢人之稱以未盡上下,敢生僥倖之計者,極爲可駭。甲戌年因奉常都提調陳達,有盡數上下之命,而其時判書李喆輔,以不當上下之意仰稟,則至有置之,可也之敎矣。此乃已經稟處者,置之,何如?上曰,依爲之。又曰,外監貢人稱冤,令戶曹,後日登對時,稟處事,命下矣。取考文書,則己巳年舊契破散時,所謂先進排未會減者,乃己巳以前外監,與外都庫木物,私相取用件記及各處債記去來者而已。元無官帖可據之文蹟,則給價與否,非所可論,而況且外監未罷之前,木物價未計減之數,爲三萬餘兩,木物遺在,亦至爲萬餘兩,合而計之,則其矣所負,至於四萬餘兩之多,而今乃反生僥倖之計,敢以不成說之事,至煩天聽者,民習誠極可駭,置之,何如?上曰,依爲之。又曰,典牲署猪口,其減者復舊事,傳敎矣。當初猪牲留養,爲三百三十口,而自釐正廳,減其八十口,移作別貿者,實出於軫念貢人之弊,行之數年,亦無窒礙之端,則不當以貢人一言,有所變改,而祭享所用,事體甚重。又有此特敎,參酌以三十口加數留養,而至於別貿八十口,則留養之數,旣已增加,以五十口減定,而每年考其遺在上下,俾準五十口之數,以爲恒常遺在之地,似好矣。上曰,八十口別貿罷之,三百三十口留養,依前復舊,可也。又曰,司圃署貢人陳弊,其涉可矜,此乃無價之役,令戶曹題給事,命下矣。救療生薑,各年癘疫,元無會減之例,只戊辰年,因傳敎參酌題給矣。今亦有特敎,依戊辰年例,上下,似好矣。上曰,以特敎參酌上下,可也。竝出擧條曰,日昨臨門時,貢人情願所告,有登對時,稟處之命矣。豐儲倉貢人,與長興庫貢人,以應辦主掌官時,進排之强弱不同,有所稱冤,而此則釐正時,已爲分數區處,其後若有如前侵及之弊,則令本庫更加嚴飭處之,何如?上曰,依爲之。又曰,狗皮契貢人,以關東進上皮物,今欲自立爲主人,而頃年詳定後,旣有所定之貢人,則何可移給於渠等乎?此則置之,何如?上曰,依爲之。又曰,日昨江倉乾糧時,旣有承宣往諭之敎,則事體重矣。五部官,或以公故,不得齊到,則京兆郞官,事當領率以來,而不爲來待者,殊甚未安,當該京兆郞廳,從重推考,何如?上曰,依爲之。竝出擧條上曰,此承宣·玉堂,不爲行公,故俄者文王一篇,故令盡讀矣。晩曰,承旨久爲,然後諳鍊國事,秉心與識見,自然長進矣。上曰,予見之,前日之過者亦勝矣。尙魯曰,雖過者,誨責而使之,自然勝矣。上曰,承旨周通,而但一處不周通,徐命彬亦好人,而流入有一處矣。承旨之子,善矣。頃日上疏時,予措辭爲答矣。今則信之,承旨自今以後,勿爲無計量之事,可也。承旨之子,予不勉飭矣。尙魯曰,朴相冕爲人非常矣。上曰,予知之矣。上曰,朴相德善矣。年少人不易,而此亦有所爲之事矣。晩曰,往來外方後,練達國事,海伯善爲之矣。上曰,其人,予甚嘉之。銓官時,初頗淆雜用之,故非之,末則勝矣。尙魯曰,臣則曾於銓官見遞時,以可惜爲達矣。上曰,人用之然後,可知矣。上曰,戶判於嶺南,善爲往來,予實不料,貴矣。晩曰,嶺伯善爲矣。上曰,非謂此也,彼坐地,如何?而能如此,此爲貴矣。晩曰,坐地然,故嶺南之人,初則深以爲慮矣。末後大不然,故一道妥帖矣。上曰,彼於嶺南,有何懇切之情,而能如是不偶然矣?晩曰,規模不狹窄矣。上曰,於故領敦寧則過爲之矣。然故相亦自買而聞之矣。趙載得至今不相見乎?卿忘之,可也。百祥曰,今則無基地矣。有何留着與否之可論乎?上曰,戶判之言,是矣。今人雖無其人,而亦必有爲之者矣。上曰,朴相冕若有所爲之事,予必曰,同副爲之云矣。尙魯曰,同副當敎戒之,豈有是事乎?上曰,不敎而置之,可也。尙魯曰,其父初無爲黨之事矣。晩曰,少輩則自然爲儕友所動,父兄之敎戒有益矣。上曰,相冕,豈爲儕友所動乎?尙魯曰,雖不戒不爲矣。上曰,承旨金孝大,不泛然矣。在政院能擧職矣。以乃祖之孫,故能如此,奇矣。其祖雖由老,蔭官爲之,而於班行見之,凝然有風采矣。尙魯曰,豈有如此謹飭之人乎?上曰,予謂孝大,有似其祖矣。晩曰,自是有工夫之人矣。曰,然矣。故一家人,以爲矜式矣。上曰,然乎?尙魯曰,奉先之節,亦甚誠矣。上曰,溫陵復位時,誰爲之乎?端廟復位時,慶恩獻議之事,甚偉矣。詠朴泰輔詩,亦偉矣。上曰,故判書趙正萬,於慶恩爲何?尙魯曰,於府夫人,爲同姓四寸矣。上曰,趙正萬於蔭官中,無如此之人矣。於左相爲何?晩曰,左相之妻父也。上曰,慶恩昔時貧窘矣。與延陽府院君爲誰?曰,慶恩,爲延陽外曾孫矣。上曰,孝大不諱其挾戶居生之事,貴矣。無逸篇,劉裕田無翁之說,貴矣。尙魯曰,如此事,恥而諱之者,無其後,不恥而不諱者,必有後矣。上曰,故判決事徐宗一,內殿入來時戒之曰,瓢苽産業勿忘云,豈不貴哉?如此而後能守分,世之不守分,悶矣。上曰,判義禁當來待,注書出去。傳敎頒布後,判義禁偕入。臣師海,趨出頒布後偕入。判義禁李喆輔,持世馨供辭進伏。上曰,五銖錢,何如耶?尙魯曰,孔少而郭狹矣。上曰,郭狹則一日用之破碎.易矣。尙魯曰,內外俱磋之,則堅好矣。上曰,內外俱磋,豈易乎?上曰,前鑄者好,而頃鑄者,都監無狀,只磋其邊矣。靈城作五銖錢,欲示予云矣。尙魯曰,靈城以五銖錢,納袖而行矣。上曰,頃日謂有八虎,今日又以堤堰事下敎,人必曰吾君衰矣云,而又何爲此事云矣?上曰,李世馨供辭,判義禁讀之。上曰,年亦多矣。已至三品,何以爲此怪矣?讀至烙刑之說。上曰,兵使爲烙刑乎?然則非矣。喆輔曰,氈笠方紗紬之說非緊語,不往美錢之說爲肯緊矣。上曰,然矣。命承旨,書判付於供辭之末。上曰,承旨甚速筆矣。晩曰,然矣。上曰,供辭給承傳色,可也。喆輔辭免判義禁。尙魯曰,事體未安,推考,何如?上曰,勿推。今番久勞,兼帶許遞,可也。遂命書之曰,右參贊李喆輔,兼帶判義禁許解事。出榻敎又命書之曰,豐德府使具秉勳,飭已行,事勢固然,此時守令,豈可曠官?分揀放送。中官金以載,成均館官員崔夢巖,備邊郞許浹,竝不應爲律施行放送。出傳敎尙魯曰,湖南句管堂上有闕之代,以戶曹判書閔百祥差下,何如?上曰,依爲之。出擧條尙魯曰,十六日入侍,十六·十七間,以無故日爲之,似好矣。上曰,似日次,姑待下敎,可也。晩曰,鑄錢事,不可不更爲稟定矣。上曰,不急矣。民事外,予不爲矣。召見而無所爲之事,予常媿之。尙魯曰,爲之。而常曰無所爲,不必如是下敎矣。晩曰,撫我其誰,蹶然起坐之聖敎,臣竊欽歎矣。入侍則一二事,必有之矣。臣等則無常入侍,而備堂不得與焉,是故仰達矣。上曰,爲民爲國之事,已許身矣。前日所守防閑蕩然矣。比如頒白者,不負戴而負戴也。一月一次,則自强爲之,豈可爲二次乎?尙魯曰,歲首旣爲歲謁,十六日入侍,豈爲一月二次乎?上曰,有所可爲,則當召見,而備堂當不召矣。諸臣以次退出。
上在昌德宮。常參·經筵,以代理停。
韓光肇達曰,備邊司郞廳來言,今日賓廳坐起日次,而睿候方在靜攝中,頉稟。令曰,知道。
南泰耆達曰,今日賓廳坐起,旣已頉稟,所當持公事入對,而方在靜攝中,頉稟。令曰,知道。
又達曰,左承旨金尙耉,今日不爲仕進,卽爲牌招,如何?令曰,依。
以左承旨金尙耉牌不進罷職令旨,令于韓光肇曰,推考徽旨捧入。
金始煐,以弘文館言達曰,修撰鄭存謙,旣有只推之令,卽爲牌招察任,何如?令曰,依。
以修撰鄭存謙牌不進罷職令旨,令于朴道源曰,推考徽旨捧入。
金始煐,以承文院官員,以都提調意啓曰,本院謄錄釐正事,曾因筵敎定奪矣。書役浩繁,將費累朔,而看檢堂郞之無常出入於禁中,事甚未安,限畢役間,姑爲移處於典醫監之意,敢啓。傳曰,知道。
韓光肇,以兵曹言啓曰,今正月十一日,武臣賓廳武經七書講書日次,而中日相値,不得爲之之意,敢啓。傳曰,知道。
金孝大,以義禁府言達曰,傳敎內,豐德府使具秉勳,飭已行,分揀放送,中官金以載,成均館官員崔夢碞,備邊郞許浹,以不應爲律施行放送事,命下矣。具秉勳,依傳敎分揀放送,金以載·崔夢嵒等,旣以不應爲律,照律放送,勿論,許浹以不應爲律,笞四十收贖,付過還職,放送之意,敢達。令曰,知道。
韓光肇,以司僕寺官員,以一二提調意達曰,卽見寺屬羅州監牧官張景賢所報則以爲,本牧所管,慈恩·長山·押海三島牧民四百餘名,自地方官,充定於進上保之役,督納保錢,罔有紀極,凶歲飢民,難以支保,相繼渙散,其中慈恩·長山兩島,不勝官令,已納保錢,押海則前日五百餘戶所居之島,今則只存百餘戶矣。絶島牧民之役,實非陸地軍保之比,勿侵他役,明有事目云云。連接興陽監牧官李緖華所報,則示山島,本以彈丸小島,牧民不過數十戶,竝充於進上保軍,而以牧民之役言之,則一朔三次式,看養往來時,過涉之役及避雨雪假家,郊穀草刈取之役,春秋驅點之役,馬城修築等事,使渠等擔當,其所應役,比他役最爲偏苦,而今又添此無前不干之役,擧皆有渙散之意,一依事目,急速變通云云。大抵,各牧場牧民,不但常時看護牧馬,春秋驅點及馬場築城假家,郊穀草等事,使渠專當,故凡於雜役及族徵之弊,一切勿侵事,設牧時事目昭在。況今連兩年沼海各牧,被災孔酷,若干牧民,太半流散之餘,今又以見侵無前之役,餘存牧民,漸次離散,殆至空虛,言念馬政,誠非細慮,雖以當初定奪言之,旣曰,以沿邊無役浦民,充定而已。元無勿拘牧民之令,則無役浦民,不患不足,而羅州·興陽,不有事目之本意,不顧馬政之至重,絶島飢民,混充無前之役,督納保錢,使莫重國馬,將無看護之卒,事體所在,極涉未安。今此四島牧民所定之役,依事目一倂頉下,已納保錢,還給島民,以爲奠居本土,專意牧役之地事,分付本道,何如?令曰,依。
持平鄭運綏達曰,請瑞虎等兩賊孥籍,亟令王府擧行。請英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請島配罪人泰績,更令鞫廳,拿鞫嚴問,夬正王法。請還收罪人桂永放送之令,亟令攸司,依律處斷。請還收吉再卜·李於屯金減死之令。請還收李佐太·申尙春減死之令。請罪人彦杓·陽祚等,仰稟大朝,更加嚴鞫得情。請稟于大朝,潤·泰夏,竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請稟于大朝,爟·爣諸子,竝令絶島移配。請罪人東星,亟施孥籍之律。請緣坐罪人抗,仰稟大朝,亟施孥籍之典。請厚陵參奉韓芷,拿問嚴處。請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬,以大逆律施行。請稟于大朝,罪人大慶,亟令王府,嚴鞫正法。措辭竝見上新除授掌令李朝望,時在忠淸道韓山地,請斯速乘馹上來事,下諭。答曰,不從。下諭事,依達。
領中樞府事金在魯箚曰,伏以皇穹眷佑宗祊,我邸下順經聖痘,臣民慶忭,曷旣名喩?伏惟睿體漸蘇,志氣淸明,春陽發敷,天烋滋至,進德修業,日新又新,臣不勝頌祝之至。仍念臣犬馬之齒,今年七十有六,出身登朝,亦已四十有八載矣。蒲柳孱質,迄今苟延,實非始料攸及,而心力積傷於勞瘁,疾病漸至於深痼,今月不如前月,今年不如昨年,逮至近日,更無餘地,奇證疊攻,眞元大鑠,支離斯世,辛苦萬狀,懍懍危喘,朝不謀夕,身帶職名,一任廢伏,朝班則進參絶罕,兼司則考績久闕,隆秩厚廩,眞是尸素,自知苟簡,人謂斯何?夫七十致事,禮法俱載,蓋所以安衰老而養廉恥也。年至而不退,力盡而不休,則逆天之理,而招人之譏,可不懼哉?臣自辛未以來,逐年控乞,辭窮意竭,而訖未蒙準許之旨,臣誠愧悚悶蹙,靡日少安,臣之區區廉義,雖不足恤,在朝家務實體下之道,決不宜虛靡至此也。且伏聞日者,重臣以年六十,引古乞退,章一上而遽蒙大朝特許。噫,近八十之老臣,尙未辦退,而才六十之重臣,乃反先之,臣實有靦於重臣,此由臣誠淺辭拙之致,而亦不能無憾於天地之大也。臣於歲改之後,卽擬陳章申懇,而病狀挾感陡劇,連七八夜,全然失睡,痛楚昏綴,不省人事,數行文字,無以締出,今始草草僅成,仰首哀籲於貳極之下。伏願睿慈,憐臣悲切之情,且念禮防之重,導達天聽,亟降兪音,則聖朝以禮進退,全蓋惟之恩,徵臣安意待盡,免鍾漏之譏,臣無任顒俟而懇祈焉。取進止。答曰,覽箚具悉卿懇。卿年雖老,氣力尙健,卿須安心勿辭焉。仍令曰,史官往喩。
上在昌德宮。常參·經筵,以代理停。
卯時,日暈左珥。自辰時至申時,日暈。
夜自一更至三更,月暈,月犯東井星。
大王大妃殿·中宮殿,藥房口傳問安。答曰,知道。
藥房都提調臣申晩,提調臣李益炡,副提調臣南泰耆啓曰,春寒尙峭,伏未審日間,聖體調攝,若何?憊眩之候,寢膳之節,亦何如?前劑入茶飮,已盡於昨日,臣等今日,率諸御醫入診,詳察聖候,議定繼進之劑爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣,茶飮加劑五貼以入,下敎日入侍,宜矣。
韓光肇,以都摠府言啓曰,今日入直內三廳武兼·禁軍及軍兵等,中日習射,請出標信。答曰,知道。
南泰耆達曰,左承旨金尙耉,今日不爲仕進,卽爲牌招,何如?令曰,依。
韓光肇,以兵曹言達曰,今正月初十日,幼學韓苾稱名人,自丹鳳門入來,差備門外擊錚,極爲駭愕,令攸司囚禁治罪,同門守門將盧重彬,常時不能禁斷雜人,以致闌入,亦難免其責,推考,何如?令曰,依。
韓光肇,以兵曹言達曰,忠壯衛將李重鎭,素抱奇疾,近又添劇,差復無期,呈狀乞遞,宿衛輪番之任,不可久曠,今姑改差,何如?令曰,依。
朴道源,以兵曹言啓曰,本曹去丙子年秋冬等褒貶等第,今始追勘以入,而至於禁軍廳褒貶,則別將與番將,已多遞易,依例勿論,所屬軍器寺·司僕寺·典設司·訓鍊院部長等褒貶,因各其提調及堂上有故,不得一體磨勘之意,敢啓。答曰,知道。
韓光肇,以義禁府言啓曰,卽接黃海·忠淸監司牒報及成冊,則逆賊天才·詹·褒等應坐諸人,査出以來矣。逆賊天才兄天柱,咸鏡道三水府,緣坐爲奴,逆賊詹孫子裒,全羅道濟州牧爲奴,孫子褎,大靜縣爲奴,孫子扆,旌義縣爲奴,孫女次順,平安道寧遠郡爲婢,逆賊褒妻玉丹,鏡城府爲婢,子業同年十一,以年未滿鏡城府爲奴,子婦德只明川府爲婢,姪子以大,明川府流三千里安置,姪子興孫·仁孫等,吉州牧流三千里安置,姪子武孫,寧遠郡流三千里安置,而右罪人等,時囚於海州·公州·韓山等邑,依例發遺府羅將,仍令押送于各其配所,何如?傳曰,允。
韓光肇,以摠戎廳言達曰,北漢軍餉糶糴極難,各邑移轉分排外,各陵守護軍等處,依願分俵事,旣自備局成節目啓下,故每年各陵官報牒請得,春受秋納,已成規例矣。至於昨年,則未捧多至一百四十一石零,而靖陵守護軍等未收,獻陵守護軍未收,比他最多,故自本廳,査問其由,則陵官春分時,或以米私用,秋納時,或以錢捧用云。其在重軍餉之道,誠極寒心,當該官員,指名現告,其罪狀,令攸司從重勘處,何如?令曰,依。
以江原監司狀達,江陵等官居砲保朴善丁妻良女李召史等,爲虎囕死事,令于朴道源曰,囕死·渰死人等,令本道恤典擧行。
金尙耉上書曰,伏以臣,離違天陛,倏已三載,而銀臺除旨,忽下此際,感激恩私,章皇祗承,適値傳香之儀,獲近日月之光,區區犬馬之戀,得以少伸,唯當夙夜奔奏,以效筋力之報。而第臣從叔父臣始煐,職是同院,班又倒次,論以公格,雖無應避之嫌,參之私義,終爲不安之端,則何敢爲因仍周旋之計。而況臣偏母,年旣篤老,病且沈痼,長在床席,寧日恒少,近因寒溫不適,將攝失宜,又添感疾,氣息一倍綿綴,臣以孑然單身,獨自扶護,實無離捨供仕之望。昨日違召,誠不獲已,而未蒙例勘,又辱令牌,狼狽惶悶,玆敢疾聲仰籲。伏乞离明,俯垂矜諒,亟許鐫遞臣職名,俾便公私。不勝幸甚,臣無任屛營祈懇之至,謹昧死以聞。答曰,覽書具悉。爾其勿辭,先察職後護焉。
上在昌德宮。常參·經筵,以代理停。
辰時,日暈兩珥。午時·未時,日暈。
夜自一更至四更,月暈。
韓光肇達曰,大司憲金相奭上書未回達,執義尹東昇,掌令金元行·李朝望在外,持平鄭運維受由在外,李海重呈辭,今日以監察茶時之意,敢達。令曰,知道。
金始煐,以弘文館言達曰,修撰鄭存謙,旣有只推之令,卽爲牌招察任,何如?令曰,依。
上在昌德宮。常參·經筵,以代理停。
夜四更五更,月暈。
下直,通津府使洪泰斗,滿浦僉使崔翊賢。
朴道源啓曰,卽伏見黃海監司沈墢,兵使崔鎭海,水使趙威鎭,去丙子秋冬等褒貶啓本,則守令·邊將,無一人居下,殊無嚴明殿最之意,竝推考警責,何如?傳曰,允。
藥房口傳啓曰,卽伏聞掌務官所傳之言,有四汁膏欲爲進御,卽速劑入之敎,臣等不勝憂慮之至。四汁膏,今方劑入,而臣等不可不率諸御醫,暫爲入診,詳察聖候矣,惶恐敢啓。傳曰,二三日休息差勝,而此是前所進御者,使之劑入矣。伊來氣候差勝,其止之。
朴道源達曰,大司憲金相奭上書未回達,執義尹東昇,掌令金元行·李朝望在外,持平鄭運維受由在外,李海重再度呈辭,今〈日〉以監察茶時之意,敢達。令曰,知道。
南泰耆達曰,左副承旨韓光肇,右副承旨金孝大,今日不爲仕進,竝卽牌招,何如?令曰,依。
傳于朴道源曰,今下弓矢,滿浦僉使崔翊賢處給送。
以修撰鄭存謙牌不進罷職令旨,令于金始煐曰,推考徽旨捧入。
傳于南泰耆曰,旣定講次,朝參其亦自强之道,三明當爲之,分付儀曹,明政門擧行,禁軍只入直擧行。
朴道源,以忠勳府言達曰,卽伏見持平鄭運維書本則以爲,昨年凶逆,皆出於巨室,其瓜牙奴隷,沒入之後,分屬於各司,而其中奸黠之徒,恐嚇愚民,橫拿閭里,不宜散置於輦轂之下,無所管轄,亟使該府,一倂査出,散配郡邑,作爲奴婢,有所統屬,斷不可已云,其所論列,非但有欠稱量,亦有所未諳事例而然矣。逆賊籍沒奴婢,毋論京居外居,每爲專屬本府,外方奴婢,則收其身貢,以補接待勳臣之資,京中奴婢則立役使喚,典僕茶婢等,皆此類,而若當錄勳之時,則親功臣家,亦各有賜牌之奴婢,此是國朝流來不易之典,古名臣鰲城府院君李恒福,海平府院君尹根壽,完山府院君李軸,在本府有司堂上時草記中,或云在前逆賊己物,每給本府,故府屬田民家舍,皆出於籍沒之物,或云逆賊田民,每給本府,接待勳臣,自是祖宗朝流來古規,其後昇平府院君金瑬,益寧府院君洪瑞鳳,完城府院君崔鳴吉,延陽府院君李時白,原平府院君元斗杓,淸城府院君金錫胄,爲有司堂上時,逆賊田民啓請,俱是一般措語,謄錄所載,斑斑可考,而自有勳府以來,前後逆賊之出於巨室者,非止一二,而其所籍沒奴婢,亦皆屬之本府,名臣碩輔,從古何限,而未聞有以此等事爲言者,豈無深慮遠計而然乎?昨年討逆後,亦爲依前例,專屬本府矣。今此臺臣之言,猝出於常慮之外,而大抵籍沒奴婢,盡是疲奴殘婢,鳥驚魚駭,救死不贍,且不得自齒於平民,渠何敢恐嚇愚民,橫拿閭里?而且旣屬本府,則自有統屬,其所謂無所管轄云者,甚不成說,一倂散配四處者,實是無前之規,臺書上端,論說凶逆奴隷之作梗,下款請作郡邑之奴婢,旣論奴隷之作梗,則竝請奴婢之散配,此又朦朧矣。祖宗朝定制,旣如是昭昭,不啻如金石,則決不可以一臺臣,無稽之言,有所變改,今番諸賊籍沒奴婢,亦依前定奪,專屬本府事,分付該院,何如?令曰,依。
朴道源,以義禁府言達曰,鐵原前府使李國賢拿處事,徽旨達下矣。李國賢以防禦使守令,時在任所,依例發遣府書吏,交代後拿來,何如?令曰,依。
禮曹參議洪樂性上書曰,伏以皇天眷佑我宗祊,睿候遄復,賀儀旣擧,朝野慶忭,曷有其極?仍念臣不肖無狀,獲戾神祗,慈母見背,叫號崩裂,不忍苟活,而冥頑忒甚,奄終禮制,俯仰穹壤,人理都絶,靦然斯世,萬念俱灰。乃者春曹佐貳之命,忽降於省墓歸路,恩光所被,感淚自零,回瞻松楸,五內摧咽,臣本無他才能,惟以筋力奔走,欲報涓埃,而素患肺痿之疾,草土以來,益加添痼,頑痰挾火,變生百症,咳嗽殆無已時,眩暈日輒累發,其他種種危惡之狀,不可形言。此不但臣所自危,見者亦皆深憂,以此病狀,實難供劇,歸伏私次,已有日而尙未祗肅,分義虧缺,罪戾罙增,自來病情,苟不至於難强,則臣雖無似,一段戀君之心,根於秉彝,逖違軒陛,倏已四載,豈不欲蹶趨承?少伸情禮,而反復自量,彈冠束帶,斷無其望,玆敢哀籲於貳極之下。伏乞离明,哀而察之,亟賜鐫遞,以安賤分,以警具僚,千萬至願。臣無任屛營祈懇之至,謹昧死以聞。答曰,覽書具悉。爾其勿辭,從速察職。
上在昌德宮。常參·經筵,以代理停。
卯時,有霧氣。申時,日暈兩珥,暈上有背重暈,暈上有背。
金孝大達曰,大司憲未差,執義尹東昇,掌令金元行·李朝望在外,持平鄭運維受由在外,李海重三度呈辭,今日以監察茶時之意,敢達。令曰,知道。
韓光肇,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
南泰耆達曰,右承旨金始煐,今日不爲仕進,卽爲牌招,何如?令曰,依。
以右承旨金始煐牌不進罷職令旨,令于朴道源曰,推考徽旨捧入。
朴道源,以弘文館言達曰,修撰鄭存謙,旣有只推之令,卽爲牌招察任,何如?令曰,依。
以修撰鄭存謙牌不進罷職令旨,令于朴道源曰,推考徽旨捧入。
傳于朴道源曰,儒臣持自省編上篇入侍。
朴道源,以吏曹言達曰,本曹正郞洪趾海呈狀內,身病甚重,勢難察任云,今姑改差,何如?令曰,依。
金尙耉,以漢城府言達曰,京帳籍二件內,一件則藏於江都事,曾以事目達下矣。丙子式年帳籍,歲前已爲磨勘,今當發遣本府郞廳,持往江都藏置後,依例舊籍曝曬矣。帳籍結卷雜物,令各該司進排,領去官吏所騎馬及帳籍載運馬,依前例,令該曹給送,何如?令曰,依。
丁丑正月十四日未時,上御養心閤。儒臣入侍時,左承旨金尙耉,副校理洪麟漢,副修撰李仁源,假注書朴師海,記事官李仁培·李東泰,以次進伏訖。上曰,上番讀之。洪麟漢讀,自省篇自序文至字字服膺。上曰,下番讀之。李仁厚讀,自舜·蹠之分,至奉我皇兄。上曰,承旨讀之。金尙耉讀,自凡人之性,至若將浼焉。上曰,予初則曰,非之云矣。趙明履曰,改以若將浼焉。有力故改之,而未必然矣。至於戱其鑑。上曰,注書讀之。臣師海讀,自凡於看文字,至銘心而服膺。上曰,上番翰林讀之。李仁培讀,自予在潛邸,至唐玄宗六更。上曰,六更,當爲何時耶?注書出去,漏局時刻冊持入。臣師海持入。上曰,承旨·儒臣見之六更五點,當爲何時耶?似爲卯末,非直爲晝矣。尙耉曰,似爲辰時矣。上曰,然矣。卯末則似餘矣。上曰,何爲而作六更耶?麟漢曰,欲以爲長夜矣。上曰,儒臣之言,忠厚矣。俾晝作夜之意也。科賦曰,偸高枕於白日,作一宮之淸夜,必不以全夜爲六更,必五更後添作一更矣。仁源曰,無乃唐家勤政之規,五更後,卽爲視事,故有此添作耶?上曰,下番之言,不無意見,其或然乎?似有拘礙而爲此六更矣。讀至不敢忽也。上曰,下番翰林讀之。李東泰讀,自見赤子,至小學童子。上曰,此大文,予用精神矣。讀盡卷。上曰,止之。麟漢曰,用顧畏于民碞,率土之濱,莫非王臣,在廷諸臣,依日月之耿光,遐土殘氓,仰朝家之德意,當此發春,三南民情,最切急矣。頻接廟堂諸宰,講究濟活之策,宜矣。上曰,儒臣之言,是矣。臨御卅載,無一善政,予甚媿之,非但遐方窮民可念,亦想惠廳流民,豈弛于心?尙耉曰,儒臣新自外方來,遐土民情,稔知之矣。以陳田起墾事言之,有土之民,雖不欲盡起其土,而第地曠人稀,實無起陳之民,誠無奈何矣。麟漢曰,保民之方,雖方伯,不如守令,守令別擇,宜矣。上曰,然矣。崔奉朝賀,只以擇守令三字陳達矣。麟漢曰,近來亂逆層生,自干天誅,莫非臣等懲討不嚴之罪也。梟獍之輩,固爲可悶,而目今民事,尤急矣。上曰,是矣。此輩所以訛誤者,亦由無恒心故也。尙耉曰,臣則曰,殿下,以生道殺民矣。戊申以後,治逆以好生之德,每用寬典,如嗇之兄弟,何等惡逆,曲貸而付之生議,如是而何以懲戢乎?以時澤言之,戊申漏網,不知懲畏,又爲今番之事,前頭之慮,實非細矣。上曰,幾年臨御,猶未感化,以逆確見之,樂與壽垣,同歸梟獍之性,豈不難化乎?尙耉曰,堯·舜之世,亦有四凶,以堯·舜之聖,尙不得感化,雖以殿下之聖德,亦何以化之耶?堯·舜誅四凶而天下服,殿下亦誅之而已矣。上曰,堯·舜之世,只有四凶,而昨今年來,不知爲幾矣。麟漢曰,書于冊者四凶,而其時又豈止四凶乎?上曰,頃所謂各營將·僉使希望云者,皆無恒心之類也。朝廷之人,固宜守分而不能,此輩無足怪矣。湖南,故有名公巨卿,而不用雜術矣。今若惟才是用,風俗可變矣。日觀,切親雲賊,而金文行等不厭之,至於此雜術,色目亦無之矣。若不崇奬此輩,而惟才是用,則無此患矣。述篇言之,予於此處,則未嘗見欺,承旨知之乎?昔有趙時敬者善爲之,予每日汝勿爲雜言云爾,則渠亦笑之矣。尙耉曰,人皆以此破寂,未必深信而然矣。上曰,昨年以後能懲創乎?尙耉曰,昨年以後,人皆爲戒矣。上曰,松都人,以銅鉢賈待之,故只以此爲業,湖南人以雜術待之,故亦以此爲業,無足怪矣。善文者,今若用之,而雜術不崇奬,則其俗自好矣。麟漢曰,用之固好,而急急用之,亦似如何矣。尙耉曰,自上默運,似好矣。上曰,是矣。上曰,韓京必結案,御史狀啓,承旨讀之。上曰,御史周行矣,元朝爲狀啓矣,狀啓詳密矣。尙耉曰,實爲詳密矣。上曰,以趙尙絅之子,有固執矣。以今捕捉事觀之,不弛緩矣。尙耉曰,臣曾見湖南御史時事,其人誠難矣。上曰,沈滯人官案,最不泛然,予將爲好政矣。尙耉曰,聖意,豈不烋哉?遐方之人,必有興起矣。上曰,尹冕東,與尹蓍東爲幾寸乎?麟漢曰,遠族也。上曰,然乎?予困於蓍東,故冕東亦慮之矣。上曰,注書出去,左右相使之入侍。臣師海,請承旨書傳敎。上曰,書之。北道御史狀啓入來,左右相入侍事,遣史官傳諭。臣師海出傳偕入。左議政金尙魯,右議政申晩進伏。尙魯曰,聖候,若何?上曰,少愈矣。晩曰,寢膳之節,若何?上曰,善寢善食矣。晩曰,四汁膏進御乎?上笑曰,中官誤傳,慮有葛藤矣。晩曰,茶飮進御乎?上曰,飮之矣。尙魯曰,大王大妃殿氣候,若何?上曰,差勝矣。尙魯曰,王世子氣候,若何?上曰,漸勝云矣。上曰,御史狀啓,卿等見之乎?今日予爲一好政,爲聳動之擧矣。沈滯人,皆在此官案矣。李寅白知之乎?四十六年沈滯矣。直除宣傳官,何如?尙魯曰,摠府勝矣,訓院亦好矣。晩曰,臣未知前銜之爲何官矣。上曰,前察訪矣。朴徵佐知之乎?壬寅登科矣。予欲爲持正通,不爲濫乎?晩曰,其人不知矣。尙魯曰,臣亦不知矣。上曰,申一淸,好矣?尙魯曰,好矣。上曰,注書出去,申一淸,曾爲何官及兵曹郞官有闕與否知來。臣師海出問還白曰,申一請,前比仁縣監云,而兵曹郞官無闕云矣。上曰,典籍闕·守令闕,有幾何?又爲知來貶窠外,卽今作闕者知來。臣師海出問還奏曰,典籍闕三,鐵原·高陽·昌寧三邑,作闕云矣。上曰,營將·宣傳官·都摠都事闕,又爲問來。出問回奏曰,羅州營將·宣傳官一,都摠都事一作闕,而宣傳官參上,有闕云矣。上曰,羅忠佐好矣。權相龍,與權相一爲幾寸乎?尙魯曰,爲四寸矣。權相龍儘好矣,而柳觀賢亦好矣。上曰,高裕,何如耶?小如拳矣。尙魯曰,善文而爲人善矣。上曰,予用權相龍。嶺人必曰,權相一朝家知之,故權相龍亦得見用云,而必笑之矣。尙魯曰,嶺人必感歎,豈笑之乎?上曰,予今日爲好政,開銓曹藉手之路矣。如此然後,銓曹用人之路,開而仕路淸矣。尙魯曰,臣有一言敢達矣。高裕·權相龍,旣以嶺人,被奬用,湖南一人,用之,似好矣。上曰,儘好矣。靈巖曺命胤爲何官?兵禮郞通淸爲否?注書問來。臣師海出問回奏曰,命胤前保寧縣監,經禮郞未經兵郞,而經奉常正爲之云。上命承旨書之曰,王者之政,其宜用一而聳百,文武堂下沈滯人,作帖書入之命,一則常目之意,一則勸用之意,此乃深意,旣書入御覽之後,豈循常例?未通淸文臣中,持正通,申飭之日,宜先于予,受由持平李海重許遞,其代,前縣監權相龍除授,一不經守令文臣中,此亦爲官擇人,直講高裕,昌寧縣監除授,其代,前縣監曺命胤除授,待兵郞有闕卽差,前都事羅忠佐,高陽郡守除授,內外三品後,未經營將中,亦宜先用其人,府使李泓,羅州營將除授,宣薦陞六後,未經摠府·宣傳,前察訪李寅白,以壬辰登科,今已四十六年,可謂沈滯,特除都摠都事。噫,卅載臨御,年今望七,豈爲觀瞻而言敎?今已踐敎,咨銓曹之臣,體此意而擧沈滯,擇其人爲先務。出傳敎尙魯曰,殿下今日之擧,出於常格之外,儘好矣,豈無聳動之意乎?晩曰,如此疏通之政,實有光於聖德,臣等不勝欽歎矣。尙魯曰,犯越罪人韓京必,御史亦已取服狀聞矣。奏文中,與他罪人一體同入,而奏文,令提學預爲撰出,付之使行,京必捕捉將校朱道三,加資,何如?上曰,依爲之。出擧條臣師海問擧條於左相書之。上笑曰,注書乃父之子,故實矣其貌恰似其父矣。晩曰,注書爲人善矣。尙魯曰,注書爲人順矣。臣每見後進之,可人心喜矣。上曰,奏文,何使臣付之乎?尙魯曰,曾前別使付之。上曰,詳考前例,可也。尙魯曰,前例雖如此,而別使臣則不可開路矣。上曰,然矣。尙魯曰,北兵營究問罪人時,用火刑之說,旣發於穩城前府使李世馨口招中,果有此法外之刑,則誠極驚駭,令道臣査實狀聞後,處之,何如?上曰,予欲下敎而不果,除烙刑之後,爲帥臣者,焉敢用此刑?依所奏,令道臣査問後,承旨持入以奏。上曰,承旨老矣。頃於親傳香時,見其齒落矣。承旨,審獄事時,以問郞知遇,而李永暉亦其時問郞矣。金始炯·柳儼,亦自問郞時知遇矣。尙魯曰,東宮入診,久不爲之,從近爲之似好,而小臣亦有陳戒之忱,同爲入侍,何如?上曰,好矣。而姑待後日次爲之,可也。尙魯曰,臣等如是頻數入侍,而自餘諸臣,不得如此,雖不得一時齊進,而若有可奏之事,則該宰一二人,此後無時求對之意,敢達。上曰,朝參旣爲之,予欲以此日了當矣。尙魯曰,二十一日入診東宮,似好矣。晩曰,二十日,卽東宮生辰也,以此日入侍,未知何如耶?上曰,生日入侍,何妨耶?
上在昌德宮。常參·經筵,以代理停。
金孝大達曰,大司憲未差,執義尹東昇,掌令金元行·李朝望,持平權相龍在外,鄭運維受由在外,今日以監察茶時之意,敢達。令曰,知道。
金尙耉達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
金尙耉達曰,賓廳日次,旣已頉稟,所當持公事入對,而睿候方在調攝中,頉稟。令曰,知道。
金孝大啓曰,來十八日,武臣殿講日次,而上候方在靜攝中,頉稟。傳曰,知道。
朴道源啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
金尙耉達曰,右承旨金始煐,左副承旨韓光肇,今日不爲仕進,竝卽牌招,何如?令曰,依。
傳于朴道源曰,承旨,萬安門入侍。
傳于金孝大曰,中日單子濃墨,改修以入。
傳于金始煐曰,昨年譜略·御帖修正時,提調郞廳,一依御製例,捧傳旨下人,米布一體擧行,御帖書寫官,都廳正單子書入。
傳于金始煐曰,書寫官·本廳郞廳,一體書入。
傳于朴道源曰,璿源譜略·國朝御帖·八高祖圖修正時,提調綾昌君橚,判書鄭彙良,熟馬一匹賜給,正曺允濟,校正官光春令棬,茂春守堉加資,郞廳直長魚錫文,繕工奉事李復泰升六,主簿宋宅休,上弦弓壹張賜給,忠義李玄圭·金聖東,相當職塡差,沈尙咸·南聖寬,上弦弓壹張賜給,御帖書寫寫字官金國杓加資,譜略·御帖·八高祖圖書寫寫字官洪益基·玄文龜·鄭宗周·洪聖源·李時佐·金昌瑞,高品付料,其餘寫字官·唱準以下員役·工匠等,令該曹米布題給。
朴道源達曰,明日朝參時,臺諫當爲進參,而兩司多官,或在外,或未差,或未署經,或未肅拜,無進參之員,大司諫元仁孫,待明朝牌招進參,何如?令曰,依。
金尙耉,以戶曹言達曰,凡賜牌奴婢啓下時,掌隷院與戶曹往復相議一時啓下後,自隷院賜牌立案,移送本曹,則自本曹成公文粘連,下送各其道然後,各邑憑此擧行之意,入啓蒙允,已成金石之典是白去乙,今者靑原府院君沈岱,賜牌奴婢九口,密林君朴斌,賜牌奴婢七口,掌隷院不由本曹,以醴泉奴婢望呈達下後,直關該道,大違事目,後弊所關,不可置之,當該郞廳,拿處,下吏,令攸司科治,何如?令曰,依。
金孝大,以兵曹言啓曰,在前明政門親臨朝參時,明政門與弘化門,相距不遠,故東營·集春營入直軍兵除出,弘化門外左右路,量宜排入,雜人一切防禁,而事畢後,卽還本處入直矣。今亦依此擧行之意,分付訓局·御營廳,何如?傳曰,允。
朴道源,以訓鍊都監言啓曰,今月十六日,明政門親臨朝參時,東營·集春營入直軍除出,弘化門外左右路,量宜排立,雜人一切防禁,而事畢後,還入直事,自兵曹草記,允下矣。都監集春營入直砲手五十名內,二十五名除出,哨官率領,弘化門外左邊路上排立,嚴禁雜人,而事畢後,還入直之意,敢啓。傳曰,知道。
朴道源,以御營廳言啓曰,因兵曹草記,明政門親臨朝參時,東營入直軍兵,使之排立於弘化門外,雜人禁斷事,命下矣。本廳東營入直步軍一哨內,一旗軍三十四名除出,該哨官領率把守,防禁雜人,事畢後,還爲入直之意,敢啓。傳曰,知道。
朴道源,以義禁府言達曰,摠戎廳達辭據刑曹粘目內,靖陵直長李挺材,獻陵參奉李得培,移本俯處之事,達下矣。李挺材·李得培,今方待令於本府,卽爲拿囚之意,敢達。令曰,知道。
金孝大,以摠戎廳言達曰,北漢軍餉,各邑移轉米捧未捧文書,今始來到矣。考見其成冊,則坡州·富平·高陽·果川·衿川等五邑,捧留移轉,分給都數,二千十三石零,長山鎭軍餉,長湍移轉分給,四百五十一石,合爲二千四百六十四石零內,未捧爲四百九十八石零,而其中富平未捧之數,至於一百六十四石零之多,當爲居末楊州,則昨年分等狀中,以之次邑移轉米,依朝令,當準納山倉,而未納之數,多至四百四石零,其在重軍餉之道,誠極寒心,楊州·富平兩邑,當該守令,令攸司照法勘處,何如?令曰,依。
副應敎李最中上書曰,伏以三陽回泰,萬品昭蘇,惟我邸下,順經聖痘,茂膺新祉,曷任擧國同慶之喜?夫大病之後,善心必生,陽氣之萌,仁化旁流,此政慨然發憤,爲擧爲治之一大機會,古人有云,時難得而易失,伏伏願邸下,懋哉懋哉。仍念臣,本以無學無才,猥辱聖簡周流三司,蔑一報效,處論思而莫補衮闕,受言責而無所獻替,隨行遂隊,有除輒膺,眞所謂不知世間,有羞恥事者也。其若一味冒沒,貪進不已,則人將謂何?臣於前冬,適忝是職,以賊澤孥戮事,妄有箚陳,瀆撓於大朝靜攝之中,至被特遞之命,至今追思,惶汗浹背,豈可諉以旣往,不思自劾之道乎?抑臣竊有私情之焦迫者,臣母今年七十有五矣。崦嵫暮景,喜懼交切,六朔危疾,劇歇無常,坐臥須人,氣息如縷,況値換節之時,又添重感,喘急而全廢粥飮,氣昏而不省人事,臣方左右扶擁,調灌湯水,實無片刻離捨之勢。明日朝參有命,而末由進身,臣罪至此,尤無所逃。伏乞离明,俯賜矜察,治臣之罪,遞臣之職,以肅法紀,以便救護,千萬幸甚。臣無任屛營祈懇之至,謹昧死以聞。答曰,覽書具悉。所陳,體念。爾其勿辭,救護母病。
丁丑正月十五日辰時,上御養志堂。承旨入侍時,同副承旨朴道源,假注書朴師海,記事官李仁培·李東泰,以次進伏。上曰,承旨書之。列聖御製修整時,宗簿提調,竝熟馬一匹賜給,郞廳陞六,已陞六者,陞敍,已準職者,半熟馬賜給,唱準·寫字官·員役·工匠等,令該曹米布題給。出傳敎上曰,政事,明日爲之,朝參罷後擧行。出榻敎
上在昌德宮。常參·經筵,以代理停。
卯時,日有兩珥。
夜自一更至三更,月暈。
大王大妃殿·中宮殿,藥房口傳問安。答曰,知道。
藥房都提調申晩,提調李益炡,副提調南泰耆啓曰,伏未審日間,聖體調攝,若何?憊眩之候,寢膳之節,亦何如?前劑入茶飮,已盡於昨日,今日臣等,率諸御醫入診,詳察聖候,議定繼進之劑爲宜,大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候差勝後一樣,予則一樣,茶飮加劑五貼以入,下敎日入侍,宜矣。
韓光肇達曰,大司憲未差,執義尹東昇,掌令金元行·李朝望,持平權相龍在外,鄭運維受由在外,今日以監察茶時之意,敢達。令曰,知道。
朝參罷後,政院·玉堂·藥房口傳問安。答曰,知道。
金始漢,以弘文館言達曰,修撰鄭存謙,旣有只推之令,卽爲牌招察任,何如?令曰,依。
以修撰鄭存謙牌不進罷職令旨,令于朴道源曰,推考徽旨捧入。
金孝大啓曰,臣承命馳詣典獄署,點閱罪囚,則承傳罪人七名,刑曹罪人二十七名,來關罪人四名,各司罪人二名內,耆老所別將張宇彬,次知老味,屯稅未畢納事,耆老所書吏金台壽,臘劑體小事,竝放送,其餘罪囚,罪名甚重,不可輕議,竝因囚之意,敢啓。傳曰,知道。
有政。吏批,判書鄭翬良進,參判南泰齊進,參議趙載洪進。右副承旨金孝大進。吏批啓曰,忠淸監司·江原監司,今當差出,而擬望之人乏少,他道守令,竝擬,何如?傳曰,允。又啓曰,鐵山府使,今當差出,未準朔禁軍將,竝擬,何如?傳曰,允。又啓曰,璿源譜略·國朝御帖·八高祖圖修正時,校正官光春令棬,寫字官金國杓,加資事,命下矣。棬則以此上言,已蒙加資封君,金國杓則以此上言,至有守令除授承傳,今不可以一事疊賞,何以爲之?敢稟。傳曰,置之。以申晦爲大司憲,以沈鑧爲司諫,以李彦衡爲獻納,以尹東昇爲校理,以吳彦儒爲刑曹判書,以南泰慶爲戶曹參判,以具善行爲兵曹參判,以李渙爲判決事,以洪麟漢爲兼文學,以金聖應爲判敦寧,以李昌誼爲判義禁,以李鼎輔爲藝文提學,以李益輔爲奉常提調,以鄭光漢爲吏曹正郞,以申大亨爲禁府都事,以申鏶爲北部都事,以李復泰爲司䆃主簿,以柳福星爲長興主簿,以李裕身爲江原監司,以金尙喆爲忠淸監司,以崔一衡爲鐵原府使,以洪夏相爲鐵山府使,以黃念祖爲崇靈殿參奉。前判事曺允濟,今加通政,加資事承傳,茂春都正堉,今加昭義,加資事承傳。
兵批,判書李進,參判未差,參議兪彦國病,參知李昌儒入直進,右副承旨金孝大進。以李春躋·鄭纘僑爲知事,以趙德濬爲宣傳官,以李啓祥爲訓鍊主簿,以申大儁爲訓鍊主簿,以洪輔人爲忠壯將,以南衍明爲忠壯將,以洪必涵爲武兼,以宋相龜爲同知,以洪夏相·李逸濟爲僉知,以李泓爲副護軍,以柳復明·李宗白·趙雲逵·李得宗·金相奭·金器大·趙榮進·洪梓·李海重爲副司直。兵批啓曰,吳彦儒,吏批,刑曹判書落點,兵批,知事落點,何以爲之?敢稟。傳曰,知事望單子入之。
領議政李天輔箚曰,伏以臣之病狀,經歲沈頓,虛縻職名,罪積瘝曠,揆以邦憲,宜被嚴誅久矣。今日朝參,實出於我大朝憂勤庶政,而元春大朝會也。凡在臣隣,孰不奔走?而臣獨僵仆床簀,未免廢職,臣罪至此,又一向曲貸,則其貽累於國家刑政,豈不大哉?病裏惶悚,益不知所措。伏乞离明,亟降威罰,鐫削臣職,仍令攸司,重勘臣罪,以勵群工焉。取進止。答曰,覽箚具悉卿懇。以疾未參,其何所傷?卿須安心勿辭善攝焉。仍令曰,史官往諭。
乾隆二十二年丁丑正月十六日巳時,上具翼善冠·衮龍袍,御明政門。朝參入侍時,左議政金尙魯,右議政申晩,判府事李宗城,行都承旨南泰耆,左承旨金尙耉,右承旨金始煐,左副承旨韓光肇,右副承旨金孝大,同副承旨朴道源,假注書朴師海·安杓,記事官李仁培,記事官李東泰進伏。宗城曰,日候不適,聖體,若何?上曰,差勝矣。宗城曰,大王大妃殿氣候,若何?上曰,一樣矣。宗城曰,中宮殿氣候,若何?上曰,一樣矣。宗城曰,王世子氣候,若何?上曰,一樣矣。宗城曰,嬪宮氣候,若何?上曰,一樣矣。晩曰,前日所進丸劑,加劑以入,何如?上曰,依爲之。上曰,加減八味元一劑,依前方劑入。出榻敎上曰,今日臨門,不於仁政門,而於明政門者,有意存焉?如有所懷,毋論東西班,皆令進陳弊瘼,可也。宗城曰,臣負大罪,今者入來,不但粗伸分義,只欲仰請重譴,伏望俯賜矜憐,所帶扈衛之任,爲先遞解焉。上曰,往事勿說,須勿過辭也。左參贊李昌誼曰,臣方待罪樂院,而本院事,有十分切悶之端,敢此仰達矣。樂工·樂生元數,合爲六百三十餘名,而皆以遐方無依之類,來寓京底,其所資生而服役者,通計一年,只是六奉足所捧也。以是之故,當初朝家別加優恤,布則以九升爲準,米則以十斗爲限,定式遵行,殆過屢百年矣。去己丑年釐正時,九升降爲六升,十斗減爲六斗,自此工生等,萬無支保之勢,其後自廟堂,不得已筵稟定奪,劃給保人四百六十六名,以補其原米布降減之數,此所謂加保者也。其所加定,自有委折,而及夫庚午均役之時,六奉足減半之數,則自均廳,依他例上下,而至於加保,則以其有加字之故,汎認以加數,而獨不給代者,今爲八年之久,許多工生之呼冤,姑勿論,飢寒所迫,已多渙散,莫重國役,將不無生事之慮,及今變通,恐不可已,大臣方入侍,下詢而處之,何如?提調申晦曰,臣亦方待罪提擧,故敢此仰達,一自加保,不爲給代之後,許多無料布工生,無所依賴,實有朝夕渙散之慮,而本院形勢,大異前日,所減之代,不能上下,渠輩之呼冤,難支固不可言,而莫重國役,不無生事之慮,宜有及今變通之道矣。上曰,自均廳給代耶?尙魯曰,毋論事之緊漫,均廳給代之路,漸次增加,誠非少慮,故臣於向來,以一切嚴防之意,有所仰達,而此事則今聞提調所奏,異於無端給代,且樂工等可矜可悶之狀,曾所稔知也。自均廳,似當參酌給代矣。右議政申晩曰,本院前日則雖有遺在,可以推移上下,今則遺在已盡,無以繼給,似當有變通之道,而但均廳給代之續續許施,誠可悶矣。上曰,事勢固然,樂工·樂生勤苦,業已知矣。加保代,卽令均廳上下,大抵各司給代之請紛紜,此後效于此爲請,絶勿聽施,雖或有草記蒙依者,均廳言于備局,卽爲勿施。出擧條吏曹判書鄭翬良曰,臣伏見日昨守令特除傳旨,又於下段,有勉勅之敎,臣感歎之餘,不勝愧悚,臣非不欲竭心盡力,仰承聖意,而鑑識素短,不能恢公祛私,平允物情,殿下若於召見諸守令之時,如有不合者,則不但斥退其人,亦宜譴責銓臣矣。尙魯曰,吏判所達,在臣等則或可如此陳達,而非政官之言,政官用人之道,唯在竭力擇人,何待聖鑑之裁擇乎?上曰,所奏,是矣。向者吏判言,如欲擇守令,則宜自初入仕爲始云,其言亦是矣。晩曰,都政已過時,申飭,宜矣。上曰,將行於何時乎?翬良曰,將欲於晦間定行,而姑無儲闕,勢將稍竢矣。上曰,爲民之本,專在用人,望七暮年,其爲何事?且旣踰年,今番都政,當爲親行,以此分付。出傳敎上曰,予以數人,言于銓官,須待當窠而調用也。尙魯曰,當窠之敎,誠好矣。上曰,朴徵佐·韓濟,予若先用,則銓官必受怨於沈滯之人,故使之調用,予意,卿知之乎?翬良曰,臣敢不仰承耶?上曰,惠堂進來。戶曹判書閔百祥進伏。上曰,東道流民,必有來待於此處者,使之招入也。百祥出去,得一流丐招入。上曰,彼皆吾赤子,豈不可矜?尙魯曰,此是農民,而爲飢寒所迫,流離至此,誠爲可矜矣。百祥曰,聞居在楊州地云。上曰,今日臨門,令賑廳訪問流丐,僅得一人,卽楊州民人,見其懸鶉,此正伊尹,一夫不獲所,若推諸納溝中之意,其令賑廳,卽爲率往,善爲濟活。出傳敎上曰,噫,望七之年,其欲自强,不憚憊而臨門。噫,卅載臨御,何政其爲,況顧今遐民,食息奚甘,亦不憚其煩,更爲下諭,咨道臣守令,體予此意,賑政勸農,着意擧行事,下諭于八道道臣·三都留守。出傳敎上曰,江華留守進來。金相福進伏。上曰,影幀奉安處,何如?相福曰,纔已修葺矣。上曰,島中春耕已始否?相福曰,本府荐飢之餘,方當春耕,而民食牟種,無所儲置,所恃官糶,而亦太不足,事極悶憐,毋論京畿·海西,以本府附近沿海邑所在春牟,限千石劃送事,下詢大臣而處之,何如?尙魯曰,本府形勢,異於陸地,誠爲可悶,宜加軫念,而畿甸則荐荒如此,各邑還穀,皆患不給,何暇議及於他處移轉乎?海西還穀,亦雖曰,不敷,比於畿甸,猶有推移之道,沿邑春牟七百石,特許劃給,似好矣。上曰,依爲之。出擧條副司直申晦曰,關東賑穀區劃時,忠原縣兩倉穀二千五百石,使之移轉矣。湖西道臣,以本縣今方設賑,不可許送之意,狀請寢止,而該縣雖曰,設賑,穀物本來有裕,必不無推移之道,故備局回達,纔已防塞,而卽今關東形勢,急於救拯,勿爲靳難,卽速劃送之意,出擧條,更爲申飭,何如?上曰,依爲之。出擧條百祥曰,年分比摠之法,流來公頉,一一計除後,以其元摠,比之於相當實摠,使各道就其摠外餘數,推移分排者也。而各道每以各樣公頉,計除於比摠之內,故前後事目,至爲嚴切,近年以來,諸道磨勘,一遵事目,而獨湖西,猶有襲謬之弊,昨年因大臣陳達,道臣,依定式拿處,此後擅給之數,還屬實摠之意,頒下特敎於諸道,而今者忠淸監司金陽澤,江原監司徐命臣,事目給災及加給災外,又以査陳免稅等公頉,計除磨勘矣。此雖出於災年爲民之意,而事目一定之後,藩臣之如是達越,極爲未安,兩道道臣,依事目拿處,其減報之數,一倂還實,何如?上曰,事體寒心,依爲之。出擧條上曰,忠淸監司金陽澤,江原監司徐命臣拿處。出榻敎上曰,忠淸·江原道臣有闕代,今日政擇擬。出傳敎上曰,吏判進來。翬良進伏。上曰,兩道臣有闕代,誰可合耶?翬良曰,安東府使鄭宲,誠可合矣。上曰,好矣。尙魯曰,臣有思量,得三人焉,李彝章·金尙喆·申暐,誠可合。而金尙喆則吏判,以其親嫌,不欲可否矣。上曰,三人皆可合,而申暐所見,入於迂滯,每多固執矣。尙魯曰,雖不無是病,而精明剛果,實合方岳之任矣。翬良曰,李裕身多氣力,亦可合矣。上曰,誠好矣。上曰,兩道道臣下批後,其令今月內赴任。出傳敎副修撰洪景海曰,目今諸道之賑政方張,而賑政之善否,專係於守令,民生之濟活,只在於賑政,則災邑守令,尤不可不另擇。從今以後,設賑之邑,隨其有窠,皆以曾經郡縣,已著聲績者,各別擇差之意,申飭銓曹,何如?上曰,儒臣之言,是矣。出擧條,申飭,可也。出擧條修撰李仁源曰,朝參,是大朝會,而兩司不備,憲府無入參之員,此由於或捧下直,或捧辭單也。該房承旨,推考,何如?上曰,依爲之。出擧條綾昌君橚曰,今年是東朝望八之年,實國朝罕有之慶,進宴一事,不可少緩。大臣·禮堂方入侍,下詢,宜矣。上曰,奚待大臣·禮堂乎?予豈無愛日之誠,而所以思量者,是亦養志之意也。尙魯曰,奚待宗臣之仰請?臣等宜卽仰陳,而尙此泯默者,以其時値歉荒,且當春賑故也。臣等前後,以此等事仰請,則過執撝謙,故亦不敢遽然陳請矣。上曰,與自已事有異,古人曰,事親若曾子,可也。予雖仰揣慈意,不敢强拂,而宗臣之請則是矣。雖以閭巷言之,若値回婚之年,則不待當朔,必行於歲初者,自是愛日之誠,予雖誠淺,在大臣之道,則宜於歲首一請,而尙此寂然,予甚慨然,望七人君,上奉望八東朝者,求諸往牒,考之國乘,而誠罕有矣。大臣所陳春賑之說,尤爲慨然,予果直言矣。尙魯曰,臣辭不達意,至承嚴敎,惶悚無地矣。橚曰,臣待罪宗親府有司之任,惶恐敢達矣。本府以諸宗接待衙門,正卿以上,至於二十餘員,以員役之數少,不成貌樣矣。丙午年分,典簿金後衍,以輪對官入侍時,自上宗室資憲,乃是外朝正卿,府隷數少,書吏使令,各六名加出,接待諸宗,可也事,特敎矣。甲寅年,故兵判尹游,加出書吏·使令請減事,陳達,則自上書吏·使令,各一名減省,書吏十五名,使令二十名,定額使役矣。上年自釐正廳,書吏·使令,加出數各五名,有闕勿補,故漸至於不成貌樣之境,書吏·使令,依前使役,何如?上曰,十五名,依前置之,可也。出擧條大司諫元仁孫曰,昨年朝參時,臣以行實政有實效,進戒矣。今者臨門,實是盛擧,伏望董飭百僚,各自恢公怯私,俾有實效焉。上曰,所達約而盡矣。上曰,歲初臨門,其何惠政?囹圄之人,先宜顧恤,承旨馳往,輕囚放釋。出傳敎上曰,春氣向暖,昔幾愈,今日臨門,意謂進參,只見左右相,思卿切矣。卿須體小子慇懃之意,其須竢間,卽爲造朝事,遣史官傳諭于領相。出傳敎尙魯曰,忠淸監司金陽澤狀本,纔又來到,而盛陳尤甚邑大同,特敎停退之下,民莫不歡欣感祝之狀,仍請之次邑大同,折半停退,九邑梲木,以錢代納矣。當初湖西大同之特命停退,實出於爲窮民矜惻之聖意,深仁厚惠,無大於此,而本道荐荒,視他道有加,分等所謂尤甚之次,別無差殊,事勢固然。且其飮䀋水自斃之民,在於之次之邑,則道臣之差等請退,不無酌量,至於稅木,事面雖重,木貴旣是實狀,九邑數且不多,竝依狀請許施,使朝家實惠,遍究一路,何如?上曰,依爲之。出擧條監察張翰鳳進伏曰,見今三陽回泰,萬品昭蘇,急先之務,莫如東宮勸學矣。上曰,勸學,何者爲先耶?翰鳳曰,大學有修齊治平之道,以此先講,宜矣。上曰,遐方之人,其言可貴,爾何不勸予耶?翰鳳曰,聖上則以自强爲勉,宜矣。上曰,民生方在嗷嗷之中,何以則可以濟活乎?翰鳳曰,莫如擇守令。上曰,其言雖似陳陋,春坊官員則無此言矣,豈不可愧乎?上曰,監察張翰鳳,歲初臨門之時,其所奏語,勸予自强,勉元良學問,爲民則請以擇守令。言簡而切實,其令該曹,右職調用。出傳敎別軍職李義培曰,陳田之弊,由於農利之不贍,農利之不贍,由於兼竝之致也。雖有力農之民,竝作他人之田,終歲勤苦,除其徭賦還上,則雖當豐稔,一年難得數月之飽,上自公卿,下至士庶人,皆有定限田畓之規,則家各受田,無不自力其農,救弊之道,惟在於申明限田之法矣。上曰,所奏深陳民弊,分付諸道,另加申飭。出擧條訓鍊主簿黃曼進伏曰,卽今陳田之弊,皆由於小民流離行乞,兩班不爲作農,自上嚴飭諸道,使着笠兩班,皆歸於農,則陳田之弊,可以救矣。上曰,爾言雖是,兩班何以使之作農耶?曼曰,所謂兩班,若讀書業文,則不必使之作農,而遊衣遊食,非文非武者,豈不可合於作農乎?上曰,爾居何處乎?曼曰,臣居陽川矣。上曰,爾能作農乎?曼曰,臣繫官于朝,無暇作農,而臣之諸子,皆使之力農矣。上曰,其言質實矣。直講魏興祖,訓導李宗明進伏曰,臣等日昨,以數件事陳書,而爲喉院所退,不得上徹,敢以所懷仰達,北關一路,以豐沛舊鄕,自朝家視遇,與他道自別,而近來逆孥餘孽,太半編配於北道,北民莫不憤惋痛嫉,臣意則移送海島爲宜。上曰,海島尤重,爾等只見其北,不見其南矣。興祖曰,吉州有先正臣趙憲祠宇,而宋臣文天祥,卽中州吉州人也。地名偶同,慕義益深,使本道追配於趙憲之祠,宜矣。上曰,文天祥,豈可配享於趙憲耶?首陽有夷齊廟,永柔有臥龍祠,爾等聞此而欲效之耶?尙魯曰,文天祥旣已配享於臥龍祠,則豈可隨地名立祠乎?上曰,夷齊廟·臥龍祠,創立於何時耶?尙魯曰,壬辰年回鑾時,歷臨永柔,有是命矣。興祖曰,安邊有丁丑戰亡之場,宜有愍恤之典矣。上曰,今聞直講魏興祖所奏,安邊有丁丑戰亡之場云,分付該曹,遣禮官,卽爲致祭。出傳敎百祥曰,賑廳穀太半不足,自朝家區劃移給,然後前頭可以接濟飢民矣。上曰,膳米二百石,嶺南廳甲胄米六十石,送于賑廳,以補濟民。出傳敎尙魯曰,近來外方賑法,他邑流民及無籍之類,竝不付賑者,多矣。以賑邑言之,則本土入籍之民,不遑救濟,至於不入籍者,情狀可惡,其不許付賑,不是異事,而在朝家則均是赤子也。當此荐飢之歲,窮無所歸,致有捐瘠之患,則誠可矜愍,分付該賑各道及三都,他道他邑流民之不願歸者,無籍之中,最無依至危急者,使之一體付賑,何如?上曰,所奏,是矣。依爲之。出擧條尙魯曰,荒歲勸農,誠爲第一急務,而春初以陳田起耕事,屢下特敎,辭旨勤至矣。今年節候甚早,春耕將始,及此之時,不可不更加申飭。陳田無論肯耕不肯耕,量給種糧,一倂勸耕,合降續者降續,合降等者降等,而降等降續,一一親審,毋或相混事,分付八道·三都,至於農牛,窮民如當飢荒,則不能保有,無牛何以作農乎?此誠一大慮也。屠宰之禁,亦宜申嚴,一體嚴飭,何如?上曰,依爲之。出擧條晩曰,以江華留守陳請,方有忠烈祠賜祭之命,而故承旨洪命亨,以追享之故,未免見漏於留守陳請中,令該曹一體擧行,何如?上曰,依爲之。出擧條副校理洪麟漢曰,本館下番之行公者,只是二人,而今皆有故,番次苟簡矣。修撰鄭存謙,日事違牌,無意行公,各別申飭,使之從速出肅,何如?上曰,依爲之。出擧條都承旨,宣武祠奉審以來事,下敎。出傳敎諸臣以次退出。
上在昌德宮。常參·經筵,以代理停。
酉時,日有左珥。
朴道源達曰,大司憲申晦未肅拜,執義未差,掌令金元行·李朝望,持平權相龍在外,鄭運維受由在外,今日以監察茶時之意,敢達。令曰,知道。
朴道源,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
金始煐,以弘文館言達曰,本館上番,姑降入直,事甚未安,修撰鄭存謙,旣有只推之令,卽爲牌招入直,何如?令曰,依。
以修撰鄭存謙牌不進罷職令旨,令于朴道源曰,推考徽旨捧入。
金始煐,以禮曹言達曰,上年因京畿監司奉審執頉,昭顯墓墓上乙酉方,莎草枯損處,奉審後,稟處事,已爲啓下矣。本曹堂上·郞廳,依例進去奉審之意,敢達。令曰,知道。
金孝大,以兵曹言達曰,本曹兩驛騎馬四十匹內,奉命出去之行,已爲入把,至於四匹,而餘存馬匹,亦多有病傷致斃者,或有諸處出使及不時立馬之命,則無以推移,依前例京畿驛馬四匹,回還間補把之意,分付本道,何如?令曰,依。
南泰耆上書曰,伏以昨日,大朝朝參筵中,儒臣有以兩持憲之或捧下直,或捧辭單,至有該房承旨問備之請,臣於是,不勝瞿然悚蹙之至。歲首臨門,是何等大朝會,而憲臣無一人入參者,誠甚未安。而第一則以省掃出去,一則以情病呈告,俱在於朝參命下之前,今儒臣若以三司行公之人,雖欲省墓,何可輕許?雖欲呈病,何可遽捧爲辭,則臣固受而爲罪,而此則計其日子,先後較然,禁直儒臣,夫豈不知而强加吹覓,抑何意也?且臣年衰病痼,今於出納之任,豈有一分堪承之望,而感激大朝恩敎,强策奔奏,殆過二旬餘矣。筋力澌盡,神精昏瞀,萬無供劇之勢,聽瑩之症,當此換節之時,一倍添加,筵席奏對之際,實有所惶悶者,玆敢仰籲於貳極之下。伏乞睿慈,俯賜矜諒,特許鐫遞,以謝人言,以安私分,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭,從速察職。
上在昌德宮。常參·經筵,以代理停。
金孝大達曰,大司憲申晦未肅拜,執義未差,掌令金元行·李朝望,持平鄭運維·權相龍在外,今日以監察茶時之意,敢達。令曰,知道。
朴道源,以弘文館言達曰,本館上番,連日姑降入直,事甚未安,修撰鄭存謙,旣有只推之令,卽爲牌招入直,何如?令曰,依。
以修撰鄭存謙牌不進罷職令旨,令于朴道源曰,推考徽旨捧入。
傳于金孝大曰,刑曹判書有相考爲之之事,捕廳有開坐之事,而朝參時未及下敎矣,竝待下敎爲之事,分付。
傳于朴道源曰,御史,下敎日入來。
朴道源啓曰,右邊捕盜大將李章吾,有稟達事,來詣請對矣。傳曰,入侍。
金尙耉啓曰,今月二十二日,江都忠烈祠,遣近侍致祭事,禮曹單字,啓下矣。何承旨進去乎?敢稟。答曰,右副承旨進去。
忠淸監司狀達,庇仁等邑居烽燧軍李禾草里等,渰死·燒死事,令于金尙耉曰,渰死人等,令本道恤典擧行。
領議政李天輔箚曰,伏以臣,病伏床簀,人事都絶,而昨伏承史官臨宣,聖旨軫念濱死危喘,辭敎勤摯,仍命俟間造朝,臣惶隕悶蹙,益不知所措。臣一病支離,忽已經歲,曠職之罪,宜被嚴誅,而顧今三陽回泰,萬品維新,我殿下憂勤民事,一政一令,靡不茂對天時,夙夜憧憧,不遑靜攝,而臣則一味僵伏,冥然頑然,使殿下獨勞於上,竝與新年承候,而至今闕焉。一息雖存,其可謂生人乎哉?蓋臣風眩之症,自分癃廢久矣。昨秋以來,每當入侍,拜跪之節,左顚而右仆,奏對之辭,前遺而後忘,最是頑痰塞胸,妨於俯伏,耐過晷刻,則頭目旋轉,氣昏神瞀,殆不省身在何處,是固聖鑑之所俯察,而屢命先退者也。自經向來重感,元氣虛脫,是症也。又不啻倍劇,跬步之間,起動無路,卽毋論供職奔走,縱欲一登前席,仰瞻耿光,亦不可得,病裏心弱,撫躬悼憐而已。臣之添病,在於寒節,故逢春則庶冀其少間矣。天氣向暖,已多日,而只見其進,未見其退,比如旣枯之木,雖照之以和煦,噓之以惠風,其如生意之索然,何哉?然臣之死生,不足道,而所大恐者,中書重地,爲臣養疾之坊,使臣罪,日增一日也。玆敢伏枕申籲於慈覆之下,伏乞聖明,惻然垂憫,亟遞臣職。仍命攸司,重勘臣罪,以幸國事,以延殘喘焉。取進止。答曰,省箚具悉卿懇。覽箚諒焉,卿須安心,勿辭善攝焉。仍傳曰,遣史官傳諭。
江原監司李裕身上書曰,伏以惟天惟祖宗,默佑陰隲,我邸下聖痘,遄復康和,縟儀已擧,臣民慶幸,久愈靡極。仍伏念臣於千萬意外,忽伏承東藩除命,拜擎恩誥,惝怳感激,實不知措躬之所也。噫,天災流行,八路同病,此時方面之任,孰不艱棘?而至於關東一路,土瘠民貧,素無生理,加以連歲大殺,蓋藏枵竭,老弱之顚連,屋里之蕩折,驚心慘目,在處皆然,其所哺撫安集之責,專係於道臣,則苟非膂力方强,材具素裕者,莫宜濫授,而臣本愚迷少識,衰劣且甚,策礪駑鈍,猶不堪於一州之用,況可以一路巡按之重任,荐飢孑遺之民命,擧而委之,强之以極救之責,則恐有乖於聖明綜核之政,而畢竟僨敗,必無幸矣。恩除之下,歷日惶悶,左右思量,承膺無路,玆敢披瀝肝血,露章自列。伏乞睿慈,特察危懇,亟遞臣新授藩任,以安私分,以幸民事焉。臣無任屛營祈懇之至,謹昧死以聞。答曰,覽書具悉。卿其勿辭,速往欽哉。
忠淸監司金尙喆上書曰,伏以臣於千萬意外,忽伏承湖西按察之命,恩至渥也,官亦榮矣。不知何所取於蟣蝨一微臣,而蒙被我大朝殿下眷顧剪拂之恩,一至此也。臣誠感激惶恐,歷屢日而靡已。仍念臣,遭遇明時,世受國恩,欲報之德,與天無極,而臣本文質無當,才識空疎,歷誠內外,願忠雖切,回顧本末,報效都蔑,每自循省,有汗如瀉。噫,八路藩翰,孰非不重?而湖右之每稱難理,以其民業之素艱,訟獄之最繁也。雖在恒時,猶宜愼簡,況今連歲荐饑?民命近止,賑事方張,憂虞溢目,前人之坐席未煖,區劃未就,而以臣之千不似萬不可者,猝然代斲而委寄之,臣有何威明,可以憚壓五十守宰,有何經略,可以濟活百萬生靈?而乃敢唐突承膺,以副我聖上至誠恤民之德意也。臣雖無狀,毋論燥濕,矢死自效,爲萬一圖報之計,則臣何敢爲飾讓之例態,而獨臣之所大懼者,貪榮懷祿,初不量力而冒赴,孤恩負德,終至僨事而狼狽,則其於民國事,何所利益,而徒將累聖上則哲之明,臣之罪可勝誅哉?反復思量,祗承無路,特敎催促之下,亦不敢一向泯伏,今始露章自列,而至於賤疾之積有源委,猶未蘇完,有未暇仰溷睿聽。伏乞离明,俯垂鑑諒,亟卽鐫改臣職名,回授可堪之人,以重藩選,以安私分,不勝幸甚。答曰,覽書具悉。卿其勿辭,速往欽哉。
兵曹參判具善行書曰,伏以神天,眷佑我宗祊,我邸下痘候,遄臻康復,臣民慶忭,曷有其極?念臣蠢然一武夫耳,空疎鈍滯,實無寸長,徒籍世蔭,歷職內外,冥升驟躋,遽致將領之列,才薄任重,絲毫無補,懍懍憂懼,若隕淵谷。而今玆騎曹除命,尤出於千萬夢想之外,臣誠驚惶震越,不知置身之所也。顧臣家,世受恩深厚,與天無極,而自臣立朝數十年間,偏蒙大朝不世殊遇,跡近殿陛,則恩顧曠異,名入注擬,則除旨聯翩,以至任重寄而躋卿班,涓埃之報,寸心雖切,僬僥之擔,僨誤是懼,至於所被新除副貳夏官,職任自別,苟非先進宿望,莫可濫授,而如臣無似,猥被檢擬,誤辱恩點,私分之萬萬濫越,姑捨勿論,其辱名器之重,駭四方之聽,誠非細故,此臣所以心愧面騂,寧被違命之誅,而不敢爲承膺之計者也。抑臣有必遞之義,不容放倒者,騎省摠府,乃是周衛直宿之地,從前將臣之膺是任,輒皆辭遞,將家相傳,殆同不刊之典,故臣父之待罪訓局也。亦嘗引是例而解是職,今臣所帶將任,雖與訓局,有輕重之別,而顧其事例處義,宜無異同,玆敢瀝血拜章,悉暴循墻之懇,附陳應遞之義。伏乞离明,俯賜鑑諒,亟遞臣新授職名,以重公器,以安私分,不勝萬幸。答曰,覽書具悉。卿其勿辭,從速察職。
獻納李彦衡書曰,伏以臣,海島歸來,戴罪含恩,杜門蟄伏,分作淸朝之棄物,無望擧顔於當世,猥蒙我大朝肉骨之德,旣貸罔赦之罪,旋施曠蕩之典,闔門感祝,不知死所。迺者納言新命,忽下於千萬夢想之外,臣誠驚惶震惕,不覺感淚之自零也。仍伏念,臣以璿派遺裔,孤立寡儔,一切言議,無所省識,其於黨習,尤何可論?而祗緣新入臺地,不自量度,妄論數事,此不過欲效一日之責,非敢有他意於其間,而倉卒登筵,辭不達意,未暴本情,遂陷大戾,論其負犯,誅戮猶輕,而近島編氓,寔出於曲保之恩,前後嚴敎,匪怒伊敎,則臣實感激駴懍,雖枯死海中,猶以爲幸,不圖仁天垂憐,霈澤偏洽,曾未半年,律名永除,纔及周歲,恩敍又下,綸音渙發,辭敎鄭重,至擧臣祖與父,而特示追念之眷,九原有知,想亦感泣於冥冥,而不肖餘生之得有今日,罔非以先之故,俯仰悲咽,益莫知圖報之何以也。抑臣之所以自悼者,繹褐未幾,事君無素,區區願忠之誠,未蒙淵燭,草草規警之語,反陷黨科,上以見疑於君父,下以招怨於同朝,追思旣往,餘悸尙存,今若憑恃寵靈,揚揚彈冠,重入僨敗之地,則臣之無恥,固不足道,而其奈十手之嗤點何哉?臺端一步,便是鐵限,去就一節,非所可議,多日泯伏,亦甚悚惶,玆敢略暴哀懇,仰瀆离聽。伏乞睿慈,俯賜諒察,亟令斥罷,俾得以退守本分,歌詠聖化,以卒天地生成之澤,不勝萬幸。答曰,覽書具悉。爾其勿辭,從速察職。
乾隆二十二年丁丑正月十八日酉時,上御養心閤。捕將請對入侍時,捕盜大將李章吾,承旨朴道源,假注書安杓,記事官李仁培,記事官李東泰進伏。章吾曰,長水民,有書所志,欲呈備局云。其中有援引他人以不道之說,故旅客主人李東俊者,往告於李命植,命植大驚,言於從事官具世勳,使告於臣,臣見其狀辭,極爲驚心,往議大臣,則大臣使臣求對,故敢此入來矣。上曰,此必見前日高廷燁事,作此擧也。所謂長水民,姓名云何?章吾曰,姓名卽金義澤,乃樂工保人,而甚妖誕之人也,言語錯亂,終無實狀,而事係不輕,故敢達。上曰,狀中所告者,幾人耶?章吾曰,趙重昌·趙石昌五父子,處士蘇應天,前長水倅林廷變矣。上曰,此必含憾前倅而然矣。章吾曰,尤極巧惡者云,有夢說矣。上曰,如此類,何足說?長水於監營,爲幾日程耶?道源曰,爲一日程矣。上曰,監營距京,爲幾日程耶?道源曰,爲六日程矣。上曰,近者國綱解弛,有挾雜私意而作俑者,有希覬其功而作俑者,今因捕將求對,乃聞其略,長水人金義澤,亦此類也。此等之類,若不嚴懲,何以勵末世?孔子所云四勿中,非禮勿視,非禮勿聽,卽其二也。此不過本縣人,含憾前令及本土人,有此作俑者也。其在四勿之義,不可掛諸眼而聽於耳。令該廳,其所監封義澤,定捕校押送湖南監營,與趙哥等,對質後,嚴査啓聞,重繩,以杜此弊。出傳敎章吾曰,其所志,臣方持來矣。上無發落。諸臣以次退出。
上在昌德宮。常參·經筵,以代理停。
金孝大達曰,戶曹參判南泰慶,兵曹參判具善行,除拜後過三日,不爲出肅,依定式竝推考警責,仍卽牌招察任,何如?令曰,依。
金孝大達曰,大司憲申晦牌不進,執義未差,掌令金元行·李朝望,持平權相龍在外,鄭運維受由在外,今日以監察茶時之意,敢達。令曰,知道。
金孝大達曰,憲府連日監察茶時,諫院許久闕達,俱涉未安,兩司除在外·未署經外,未肅拜人員,竝卽牌招,何如?令曰,依。
以司諫沈鑧,獻納李彦衡牌不進令旨,令于金孝大曰,竝推考徽旨捧入。
金孝大達曰,判義禁李昌誼,除拜累日,尙不出肅,事甚未安,卽爲牌招察任,何如?令曰,依。
金孝大,以弘文館言達曰,本館上番,連日姑降入直,事甚未安,修撰鄭存謙,旣有只推之令,卽爲牌招入直,何如?令曰,依。
傳于金孝大曰,御史,下敎日入來。
韓光肇,以都摠府言達曰,副摠管李應協,以同知義禁府事,本府坐起,晝仕出去之意,敢達。令曰,知道。
韓光肇,以兵曹言達曰,忠壯衛將宋相龜,近得輪疾,差復無期,斯速遞改云,宿衛輪番之任,不可久曠,今姑改差,何如?令曰,依。
金孝大,以義禁府言達曰,忠淸監司金陽澤,江原監司徐命臣拿處事,徽旨達下矣。金陽澤·徐命臣,俱在任所,依例發遣府都事,交龜後拿來,何如?令曰,依。
刑曹判書吳彦需書曰,伏以臣,向陳肝膈之懇,而未蒙照諒之恩,言歸飾讓,情益疎隘,歷屢日而靡定。迺者摠管提擧秋曹知樞,聯翩下批,兩政四銜,除旨荐降,榮光所被,門戶動色,臣拜命悸,莫省攸措。矧玆司寇之任,卽古所謂士師,民命之所係,國脈之攸關,而從前居是職者,苟非明察平允,通敏練達者,莫宜居之,則其事務之至難,責委之甚重,顧何如哉?目今民僞日滋,俗習漸偸,其所剖祈科條,綜核致理之方,比前尤棘,則如臣之素無資歷,且乏才具者,尙可論彷彿擬議於是任乎?量才授官,雖閑司慢職,猶且難愼,況秋官劇地,其不可人人濫授也,審矣。今以臣之秩級,適在卿班,遽然苟授,則是豈聖朝爲官擇人之義哉?反復思量,終無承膺之望,玆敢更瀝肝血,仰于离明。伏乞睿玆,特加俯諒,亟許鐫解臣職,使公器毋汚,私分粗安,千萬幸甚。答曰,覽書具悉。卿其勿辭,從速行公。
正言朴奎壽書曰,伏以臣,獲蒙恩暇,歸省病父,至情粗伸,榮光無比,闔門相對感泣,惟以隕結爲期,仍伏念言責重任,非可一日暫曠,頃於請急之章,冒陳必遞之義,而誠未上格,官銜依舊,至今追思,惶汗沾背,臣之情地,若有一分可强之勢,則含恩畏義,固當趁卽反面。而第臣父病,原委已痼,首尾兩朔,有加無減,百病層生,委頓床席,飮啖全却,眞元澌陷,時月之內,萬無回蘇之望,臣以孑孑單身,晝夜扶護,不暫離捨,而虛縻在外,倏過二旬,悚懍震越,益無所措,百爾思量,末由蠢動,敢從縣道,復申前懇。伏乞睿慈,憐臣情勢之萬分煎迫,察臣所帶之不容久曠,亟令鐫削臣職名,以便救護,以安賤分,不勝萬幸。臣於乞免之章,不宜攙入他說,而竊有區區愛君憂國,不容自已之忱,輒敢痛哭流涕而陳之。臣於頃日還鄕之路,傳聞湖左有流逋人,携持二子女,夫謂妻曰,吾屬終無生路,徒切寒飢,寧莫如速決。先縊其子女,繼而縊其妻,終又自縊,四屍懸於樹枝,聞來不勝驚慘。歷見道臣,語及於此,道臣亦已聞此驗視,信然云矣。不惟此也。在途所見,餓殍相屬,流丐滿街,扶携號呼,寒凍殆死之狀,有不忍見者,及歸鄕廬見之,則不但十室九空,全村盡空者,在在有之,人煙蕭條,景像愁慘。噫嘻,痛矣。民惟邦本,而邦本如此,其將奈何?寧不凜然以寒心?噫,十數年來民窮極矣。仍之以飢饉,重之以癘疫,民將盡劉于斯時也。牧民之官,雖至誠撫恤,如保赤子,猶懼不保,今乃徵稅催糴,少不寬大,囚係鞭扑,不啻狼藉,又多發將差,什五爲群,搜捕掠奪,不遺餘力,無告之民,不逃而何?徵稅則自首春,至于三夏,催糴則自秋成,至于歲末,又自夏至秋,有麥還之捧,一年十二朔,無日不受困於官督,期於畢捧,刻徵不已,民非囚係則流亡,農作之節,使不得緣畝而服力,望其有秋,隆寒之時,使不得安堵而守餓,流轉道路,以此,民視官長,畏如蛇虎,疾如仇讐,字牧之設,豈亶使然?夫爲官長者,亦豈不知窮民之可哀,虐斂之可戒?而惟以爲惟正之供,不可以民困而少寬也。糶糴之捧,將欲爲前頭之救民也。守令則怵迫道臣之嚴飭,道臣則承奉朝家之命令,苟逭已責,何恤民隱?臣竊怪夫貢賦之法,糶糴之規,自古有之,昔何無弊?今之爲弊,至於此極,獨何也?邸下知其故耶?臣請不避猥越之誅,試敢詳言之,自古貢賦,率皆以什一,爲中正之制,過此則民窮而不可保矣。故魯君什二之問,有若對以君民一體之義,此誠萬世不易之確論也。我朝稅法,要亦不出於什一,歷久遵行,未嘗有弊,不幸自庚申,始創比摠之規。噫嘻,誰爲聖朝劃此計者,本其所以創此之意,非欲其損上而益下也,非欲其省斂而薄賦也。蓋以爲守宰之檢覈,或多其僞,道臣之狀奏,或不以實,使田結減數,國用不足,有司之臣,惟是之恤,每當比較前摠也。必援稍優倍勝之歲而比同之,斷以臆度,勒下諸路,何嘗於諸路之豐歉,遠方之災傷,詳探的知,瞭若指掌而爲此哉?試以近事觀之,乙丙二年,水旱風三災俱備,百稼不成,實是挽近所無之歲,而加以飢饉癘疫,兼以死亡流散,民不得致力於農,田疇之荒廢,不知其數,以此而言,田結之數,比於常年,宜不翅減半,而乙亥之摠,乃比於庚申,丙子之摠,乃比於甲子。噫,乙亥之於庚申,丙子之於甲子,豐歉之相懸,判若霄壤,而今乃比而同之,此非爲民國深憂長慮之策,而與剝卦象辭,厚下安宅之義,大相反矣。地部摠案,旣已判下,則道臣不得變通,守令惟在奉行,蘆葦成林之地,成川覆沙之處,一倂徵稅,至於水旱爲災,風霜所損,明知不收者,亦皆置而不論,於是乎,民不勝其冤,赴訴縣官,縣官曰,摠數難充,官無奈何。齊號營門,營門曰,摠數有定,營門亦無奈何。噫,比摠之規一出,雖賢方伯良守令,其於省斂保民之道,有若束縛,措手不得,而惟有虐斂刻督而已,民何以堪?其流散固也,難捧,宜矣。臣猶記少時,或遇災年,有七分八分九分之災,木花不實,則有木花之災,田穀不成,則有田穀之災,今無此等災名,幾二十年矣。曾傳曰,財聚於上,民散於下。王通曰,重斂之國,其國必貧,此語豈不信歟?今之財,不可謂不聚矣,今之斂,不可謂不重矣,何怪乎財之匱而民之散也?抑有大可憂者,我朝所以維持國脈,專在士夫,而近來士夫之族,無不殘敗,能保舊樣者,百無二三,破家傾産,流轉乞丐,聞見所及,至爲慘愍。蓋吾東之俗,士族不親農役,服田力穡,自與常漢懸絶,則秋來竭其地之所出,不足以充公賦,又荒廢田疇,白地應稅處,士夫家偏多,而賤賣田宅,僅免官刑,歲歲如此,終至於蕩殘無餘而後已,固其勢然矣。是亦專由於比摠之害也。此輩自少,不能爲農工力役之事,而一朝家敗勢窮,塡於溝壑,則終將至於何境而後已耶?平民旣如彼,士族又如此,今之國勢,其亦岌岌乎殆哉?臣每讀史,漢文初年,承大亂甫定之餘,民窮極矣。文帝躬行節儉,其於賦民,或三十而稅一,或減田租之半,連歲如此,史不絶書,未幾果致富庶之休,漢文所以輕稅減租者,其意不但在於裕民,而實所以勸農也。故當時減租之詔,有曰,其於勸農之道未備,減今年田租之半,孟子之言曰,省刑罰薄稅斂,深耕易耨,此言稅斂薄,然後民得以勤農也。驗之往史,減租之效如彼,考之聖訓,薄斂之義如此,而獨奈何近世之議,與此異也。或以爲陳田徵稅,然後民必起墾,或以爲常賦準充,然後經用不匱,或以爲小小蠲減,事近要譽,其意不在於薄斂也較然矣。旣而考其成效,則十餘年來,民益窮而財益竭,農功不修,田疇荒廢,民起片土,若探虎口,人棄薄莊,如脫弊屣,土價之減賤,比前不啻倍蓗,以古參今,得失利害,不難知矣。臣愚死罪,竊以爲不罷比摠,則雖有管葛之輔,其於保民,末如之何,而土崩瓦解之患,非朝則夕也。我朝糶糴之法,實爲救民而設,初何嘗不美,而及至法久而弊生,世降而僞滋,則目今反爲害民者,不可勝數,臣在鄕曲,熟知其弊。豐歲穀賤,則民不願受而勒給之,凶歲穀貴,則滲泄多岐而略給之,弊一也。民間所納精實之穀,旣以官耗而除置,又爲鄕色之換易,而及春分給,則盡是半雜糠粃之穀,弊二也。每當捧糴時,猾鄕奸胥,從市直折價,捧錢於民,而賤買荒雜之穀,只充包數而入庫,近來還穀之麤惡,職由於此,弊三也。方當窮春,民間之資生作農,專靠於此,而一斗舂米,不滿二升,無實太甚,而及秋收納,則穀品極致精實,浮費亦多名色,計其所入之數,過於倍稱之息,又或以每租一斗出米四升爲式,而空殼之租,以米代捧,呼冤徹天,弊四也。還穀之有害無利,至於如此,故稍實之民,行賂監色,圖脫不受,願受之流,率皆窮民,故一遇年凶,則每每難捧,至於逃散,弊五也,無田土貧民,旣已負逋流亡,則又必里徵族徵,以充其逋欠之數,侵督於稍實之民,稍實之民,亦將同歸於流亡而後已,弊六也。以此言之,糶糴之爲民利者,僅爲十之二三,而爲民害者,實爲十之七八矣。朝臣之在京泛知者,不察鄕邑還上之弊,至於此極,擧皆以爲,雖囚之刑之,期以畢捧,然後可爲嗣歲救民之資,斷不可以饒貸,雖以道臣·守令親民之官,鮮有擺脫於此臼。噫,嗣歲救民,誠爲至計,而卽目民之逃散而不救,傾家破産而不救,凍死道路而不救,至於失民殆盡之後,不知更待何時而欲救耶?譬如人家,愛養赤子者,艱備蔘黃良藥而待之,及當赤子之病危也。卽曰。此藥至責,將待後日之用,不及救藥而致其死,則此果理耶?此事何異於此哉?臣愚死罪以爲,特降恩旨,別諭道臣,又令道臣,另飭各邑,惟以撫摩安集,至誠保民,爲第一義,以善設方便,徵斂無闕,爲第二義,以過爲慘刻,致民流散者,爲一大罪案,舊逋之指徵無處者,便卽蕩減,而痛禁里徵族徵之弊,窮民之無依難捧者,待以年豐,而勿施剝膚搥髓之政,使斯民,咸知朝廷德意,惟在懷保,而不在於徵斂也,豈不盛哉?豈不休哉?然寬猛得中,弛張適宜,上而奉公,下而保民者,惟在於守令之得人,苟得其人,則威惠竝行,使民安堵,而爲公爲民,事無不濟,苟非其人,則刑囚狼藉,徒致民散,而爲公爲民,事皆不濟,臣果以近日耳目所聞見者,有以驗之矣。更願邸下,別飭銓曹,愼擇守令,必以慈良公明,堪爲民父母者,而陛辭之際,必賜引對,懇懇以保我赤子,面諭而遣之,臣竊觀今之國事,可言者多,紀綱之解弛也,風俗之頹敗也,言路之壅塞也,官方之淆雜也,貪汚之成風也,奢侈之痼習也。其他病國傷化之事,指不勝屈,而獨以保民二字,言不知裁,反復不已者,其亦有所受之矣。戰國之時,昏亂已甚,救世之道,急先之務,宜其多矣。而孟子所以告時君者,不出於保民,而保民之本,在於發政施仁,施仁之本,又在於制民産,前後反復,惟在於此,而不及乎他者,誠以民不保,則國隨以亡矣。當時專以當國强兵,爲急務,而反以孟子之言,爲迂闊而不用,其後亂亡,果隨至,臣嘗讀書至此,未嘗不三復慨然也。伏願邸下,勿以人廢言,當今之務,以保民爲本,保民之策,以薄斂爲主,薄斂之要,必以罷比摠爲急先,仰稟大朝,斷自宸衷,毋或少緩,勇意革罷,則實是八域生靈更生之秋,而允爲宗社無疆之福也。頃年臺臣,以比摠之弊,略陳疏中,至有令廟堂議處之敎,而如水附水,事寢不行,若不一如均役變通時事,奮發乾剛,獨斷於上,則事終不行,而民終不可保矣。臣於日昨,得伏見大朝所下傳敎,大同之未捧者,特爲停退,陳田之起墾者,亦命減稅,十行絲綸,辭旨懇惻,殆若慈母之保赤子,雖夏禹泣辜之仁,周文如傷之德,何以加此?伏惟我大朝,臨御以來,懷保小民,推恩施澤者,三十載如一日,昔當辛壬之荐歉也。蠲租蠲役,賑施拯濟,靡不用極,終使塡壑之流,咸奠於袵席,往在北關之大飢也。大警動大設施,船粟往哺,陸續不絶,倘非我大朝至誠拯救,民靡孑遺久矣。八域含生之類,沐恩涵德,固已淪肥浹髓,今玆荐飢,無異辛壬,而民窮則倍於前矣。方當供稅,民無生意,大同停退之恩命,渙發於此際,萬姓之歡忻鼓舞,不啻若群枯之霑甘霈,自此流逋,庶幾還集,農功亦或修治,盛德深恩,難以名言。而第伏念所謂尤甚邑·之次邑,不過五十步百步之間,當初分等時,名目有難全闕,强爲區別,而若其年事之凶荒,民情之遑急,實無異同,故道臣方一體設賑云。今此恩霈之下,之次之邑,獨未均蒙,則飢民之向隅愁歎,勢所必至,而亦恐有欠於聖朝一視之仁,臣謂此亦不可無參酌普施之澤也。近來木花,年年失稔,去年則全然不收,殆無種子,自織納官,已矣無望,而市中貿取,亦旣阻絶,若以本色責納,則便同龜背之括毛,末由收捧,徒反逃散,在前木賤錢貴之時,有從民願,以木代納之例,今當木花絶乏之時,湖西作木邑,田稅所納,以錢折價代捧,則於公別無損失之患,而民之悅之,猶解倒懸也。更乞令廟堂稟處焉。湖西各邑,無不殘敗,如懷仁,則本來至殘邑,不成樣,而連値大歉,流亡日甚,向之千戶,今僅爲二百,而各項徭役,逐年未捧,軍額空虛,旣不以木石代充,則不得已旅徵於餘存無告之民,故間有一夫,獨當十五六名所納之身役云,世豈有如許疊徵乎?官長無庇身之所,寄迹於一間草屋,朝夕不能繼供,民邑殆至覆亡,至若丹陽,則數年慘凶之後,十室九空,如經兵燹,守土之臣,不忍立視其死,傾囷賑救,而及至秋成,全未收捧,年年如此,今幾空倉,阻飢之民,自冬初已無食,以樹木之皮,資生糊口,至於山赭,景色之愁慘,推此可知,方當設賑,而餓殍滿壑,殆無抄飢之地云。若不趁此時,汲汲變通,則餘存之民,勢將盡劉,臣謂兩邑所納,京各司舊逋,一倂蕩滌,宣布德意,以慰濱死之民心,而亦爲另飭道臣,別施濟活之策,斷不可已也。臣於治書方上之際,伏聞兩邑危亡之禍,迫在朝夕,不容泯默,敢此尾附焉。答曰,覽書具悉。辭陛面諭事,體念,所陳等事,竝令廟堂稟處。爾其勿辭,救護父病。
上在昌德宮。常參·經筵,以代理停。
下直,柔遠僉使崔鎭崗。
金孝大達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
金尙耉達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
金孝大達曰,大司憲申晦未肅拜,執義未差,掌令金元行·李朝望,持平鄭運維·權相龍在外,今日以監察茶時之意,敢達。令曰,知道。
韓光肇,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
傳于韓光肇曰,今下弓矢,柔遠僉使崔鎭崗處,給送。
韓光肇,以弘文館言達曰,修撰鄭存謙,旣有只推之令,卽爲牌招察任,何如?令曰,依。
以修撰鄭存謙牌不進罷職令旨,令于金孝大曰,推考徽旨捧入。
韓光肇,以禮曹言啓曰,皇壇祭壇祭器及凡諸等物,每年孟春,禮·戶曹堂上奉審事,曾已命下矣。今正月二十二日,臣曹與戶曹堂上,進去眼同奉審後,稟處,何如?傳曰,允。
韓光肇,以兵曹言啓曰,今正月二十一日,武臣賓廳講書日次,而王世子生辰日相値,不得爲之之意,敢啓。傳曰,知道。
韓光肇,以奉常寺都提調·提調意啓曰,東籍親耕田,所種九穀,先農大祭後,卽爲起墾付種之意,敢啓。傳曰,知道。
上在昌德宮。常參·經筵,以代理停。
未時·申時,日暈。
東宮誕日,大殿·大王大妃殿·中宮殿·嬪宮,政院·玉堂口傳間安。答曰,知道。
世子宮,政院·玉堂單子問安。答曰,知道。
大駕入主第後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
韓光肇達曰,大司憲申晦未肅拜,執義未差,掌令金元行·李朝望,持平權相龍在外,鄭運維受由在外,今日以監察茶時之意,敢達。令曰,知道。
傳于金始煐曰,主第當臨,步軍三哨,馬軍二哨,禁軍二番隨駕,元良隨駕祗〈迎〉置之,門則敦化門爲之,春坊問安,禁·御兩營留陳置之,前後部鼓吹軒架,亦置之。
南泰耆達曰,今日動駕時,承旨不可不備員,而右副承旨金孝大,以忠烈祠致祭事,奉命在外,合有變通之道,何以爲之?敢稟。令曰,改差。
傳于南泰耆曰,問安承旨,左承旨爲之,留院,同副承旨爲之,摠府守宮,崔尙鼎爲之。
金始煐達曰,今日擧動時,侍臣不可不備員,兩司無進參之員,除在外·未署經外,未肅拜人員,竝卽牌招,以爲進參之地,何如?令曰,依。
以司諫沈鑧·獻納李彦衡牌不進罷職令旨,令于金始煐曰,竝推考徽旨捧入。
傳于韓光肇曰,布帳置之,作門,只宮門外排立,勿穿閭家事,分付都監。
傳于韓光肇曰,還宮時,自敦化門,由延喜門以入,以此擧行。
傳于朴道源曰,次知中官,巡牌·監軍牌失之後入侍,從當下敎而宣傳標信四件出給,以此爲之,巡牌及監軍〈牌〉,若有得納之人,則當爲賞給,分付。勿出朝報
領議政李天輔箚曰,伏以臣病伏,一味沈頓,委身床席,起動無路,今日生辰候班,旣犯闕禮之罪,大朝動駕,又未效陪扈之誠,分義都虧,病裏惶悚,尤萬萬矣。伏乞离明,亟降威罰,以嚴邦憲,以安私分焉。答曰,覽箚具悉卿懇。以疾未參,其何所傷?卿須安心,勿辭善攝焉。仍令曰,史官往諭。
領敦寧趙載浩箚曰,伏以臣,一味癃廢,人理都絶,今日誕辰候班,旣未克進參,大朝動駕之時,又未免虧廢常分,論其辜犯,合被萬殞。仍伏念臣,雖非篤老,病狀已痼,無望復起,而尙此遲回,進退無當,每自循省,只切恧蹙,前後闕禮,已不勝誅,而罪戾今又層疊,有臣如此,生不如死,玆陳短章,仰瀆崇聽。伏乞睿慈,亟降威罰,以警具僚,千萬幸甚。答曰,覽箚具悉卿懇。以疾未參,其何所傷?卿須安心,勿辭善攝焉。仍令曰,史官往諭。
工曹判書李鼎輔書曰,伏以臣,以樗櫟散材,特一倥侗無用之物耳。幸際明時,濫荷洪造,前後歷敡,罔非逾分,而居然位躋崇秩,鍾鳴不止,反顧循省,恒切愧懼,不意藝苑新除,忽降於夢寐之外,臣誠惝怳,莫知其所以也。夫詞頭之職,專掌辭命,國朝以來,被其選者,皆是一代華國之才,而爲世所推重者也。然先輩猶且逡巡不居,則顧今世級日降,人才眇然,官方雖至於壞亂,而亦豈謂是任之遽及於如臣蔑劣之身也?臣少而失學,粗事功名之業,蹈襲科臼,晩得一第以後,滾汩世故,視書卷,便同隔歲之符,凡於文字,茫昧消亡,雖尋常酬應,尙患艱澁,腐毫枯思,不能成章,今乃置諸館閣,責之以代揚,則臨急窘拙,貽羞文垣,恐不但爲臣之狼狽而已。藉使臣,當之於年少神壯,留意筆硯之時,猶不敢堪承,況衰頹且病?廢井已涸,鉛鋩盡鈍,尤不可擬議也,明矣。不待四方之嗤點,其爲匪分,臣旣自知,豈可徒恃寵靈,貪竊華銜,以累淸朝掄簡之政也哉?方在露章祈免之中,今日候班及主第臨幸,竝不得進參,分義虧缺,尤不勝萬萬惶悚之至。伏乞离明,府賜諒察,將臣新授提學之任,亟許遞改,仍治臣闕禮之罪,以重公選,以昭法紀,千萬幸甚。答曰,覽書具悉。卿其勿辭,從速行公。
修撰鄭存謙書曰,伏以臣,罪犯積逋,罰靳例勘,日夕悚懍,惟鈇鉞是俟,不意日昨大朝朝參,因僚員陳白,又有申飭行公之命,臣於是,一倍惶縮,尤無以自措也。噫,臣之區區情勢,苟有轉動之路,則豈敢可已而不已,躬自陷於慢蹇之誅哉?顧臣本以下劣,向忝是職,感激恩顧,愚不自量,志在願忠,而識本未周,言或率口,而意則無當,寂寥可羞之箚,竟致見疑於君父,此莫非臣之罪耳。雖荷恩敍旋降,華貫如舊,而情地愈蹙,悚恧罙深,不敢以已經薄勘,有所自恕,遽然爲趨承之計,假使臣出而就列,旣試之地,醜拙畢露,素枵之質,頭顱已判,不過尸素叨榮而止,重益其無憚之罪,此又臣所大恐,而難於進者也。且臣偏母宿病,近因換候之時,脫着失宜,又添輪感,膈氣滯而食飮不下,痰嗽劇而寢睡全失,臣以孑然一身,獨自看護,實無離捨供職之勢,隨牌祗詣,兼陳懇迫之情。伏乞离明,特賜鑑諒,亟遞臣職,以便救護,仍治臣罪,以肅朝綱,不勝萬幸。答曰,覽書具悉。爾其勿辭,救護母病。
乾隆二十二年丁丑正月二十一日巳時,上具翼善冠·衮龍袍,臨主第擧動入侍時,行都承旨南泰耆,左承旨金尙耉,右承旨金始煐,左副承旨韓光肇,假注書朴師海·安杓,記事官李仁培·李東泰隨駕。藥房都提調申晩,提調李益炡,副提調南泰耆,請對入侍時,晩曰,今此動駕,實是意外,伏望亟加三思,收還成命焉。上曰,卿等之意,予豈不知?而暫時往見,然後此心稍可解鬱,卿等須勿苦挽也。晩曰,臣等誠意淺薄,不能上格天心,惶悚之極,雖不敢更煩,茶飮煎待,伏望進御。上曰,依爲之。上曰,右副承旨金孝大,變通置之,勿遞。出駕前下敎上曰,聞注書安杓家痘兒重經危域,黃汁尙流云,然乎?光肇曰,當初則甚危,而今幾蘇醒云矣。還宮時,光肇曰,監軍牌,俄者輸來之際,見失於路上云,發巡,何以爲耶?上曰,還宮後,當有下敎矣。光肇曰,俄者傳敎,有由延喜門還宮之敎,而所經崇知門,低下狹窄,輦輿難容,何以爲之?上曰,自前屢自是門而經過矣。上曰,宣傳官持此標信,出往解嚴,可也。上還入大內,諸臣以次退出。
上在昌德宮。常參·經筵,以代理停。
大王大妃殿·中宮殿,藥房口傳問安。答曰,知道。
朴道源達曰,大司憲申晦未肅拜,執義未差,掌令金元行·李朝望,持平權相龍在外,鄭運維呈辭,今日以監察茶時之意,敢達。令曰,知道。
藥房提調李益炡,副提調南泰耆啓曰,昨日動駕,臨夕還宮,伏未審夜來,聖體調攝,若何?憊眩之候,寢膳之節,亦何如?大王大妃殿氣候,何如?臣等不任區區伏慮,敢來問安。答曰,知道。慈殿氣候差勝後一樣,予則一樣矣。
南泰耆達曰,左副承旨韓光肇,今日不爲仕進,卽爲牌招,何如?令曰,依。
以左副承旨韓光肇牌不進罷職令旨,令于朴道源曰,推考徽旨捧入。
傳于朴道源曰,巡牌·監軍牌,得納之人及政院使令,知名後入侍,當賞給。棄去之人,不必知之,置之,皮囊及纓子等物,卽爲造入。
金始煐,以禮曹言啓曰,昌明與戶曹判書閔百祥,進詣大報壇奉審,則壇上壇下方甎,庫庫破傷,四面壝門渝色,曲墻塗灰,間間剝落,奉室退排,黃花席地衣色渝,雉尾箒二柄破傷,樑上塗灰,庫庫剝落,風遮草芚,二番長竹及條所,竝爲破傷。神路御路方甎,間間傷破,洌泉門樑上塗灰,庫庫剝落,仰土雨漏,亦爲剝落,香廳所排,地衣一浮,瓦㽅七坐,鍮東海一坐,餠鼎一坐,竝爲破傷。饌卓巾·尊卓巾及曲水油芚,間多渝色,白布遮日二十五幅付二十五尺一浮及二十幅付二十尺一浮,白布帳十幅付三十五尺二浮,油遮日二十張付二浮,四十張付六浮,竝爲庫庫破傷修補。大束乼一艮衣,中束乼九艮衣,小束乼六艮衣,三甲所十八艮衣,俱爲破傷改備。工人所着紅紬衣五件,皁紬衣十四件,白紬中單三件,白紬裙三件,進賢冠六箇,皮弁冠七箇,烏皮履二十部,干二箇,角搥三柄,竝爲間間破傷修補。紅袖衣四件,皁紬衣六件,白紬裙二件,介幘冠二箇,烏皮履十一部,舞籥三箇,塤缶及紅小索·照燭紅紗,俱爲破傷等物,竝令各該司,急速改備修補之意,分付,何如?傳曰,允。
朴道源,以兵曹言啓曰,專經武臣講官,年滿四十一歲,則減下事,定式矣。別單書入之意,敢啓。傳曰,知道。
漢城府右尹趙昌來書曰,伏以惟天惟祖宗,默垂眷佑,我邸下乃以鼎盛之春秋,新經天行之痘疹,康復之休,不日遄臻,慶賀之儀,卜吉載擧,此誠吾東方億萬年無疆之福也。上而三殿之懽喜,下而萬姓之蹈舞,曷有其極?第伏聞凶逆闖生,適在此際,惟我大朝,親臨帳殿,鎭日慮囚,不瑕有傷損之節乎?臣於遠外,未伸沐浴之討,只切憂憤之忱,仍伏念,臣以老病垂死之喘,蟄伏窮絶之地,不自意大朝罔極之恩,特加拔擢,上天雨露之澤,不以下土而有間,以臣爲漢城府右尹者,臣誠惝怳震懍,莫省所以自措也。臣本遐土賤品,猥竊科名,濫通仕籍,自侍從而陞準職,自準職而躋下大夫之列者,孰非我大朝不世之洪造也?糞土賤臣,萬萬不稱,臣方以榮爲懼,若無所容,亞卿超擢,又出格外。臣是何人,荐蒙殊渥,至於此極也?今臣犬馬之齒,七十有二,雖幸少須臾無死,獲霑推恩晉秩之寵,若夫命德之器,其重自別,京兆之職,其銜尤華,從前踐歷,已逾涯分,今玆恩數,又曠千古。臣固當卽日登途,趨伏闕下,仰暴哀懇,乞收誤恩,而顧臣癃疾,近益沈痼,作一僵屍,轉側須人,鬼事將迫,拭巾待盡,千里作行,非所可論。一書號籲,亦且後時,便訣明時,結草是期,瞻望雲天,但有涕淚。伏乞离明,察臣肝膈之懇,諒臣癃廢之狀,仰稟大朝,還收臣職秩,得以安意就盡,千萬幸甚。答曰,覽書具悉。卿其勿辭,從速上來察職。
上在昌德宮。常參·經筵,以代理停。
下直,昌寧縣監高裕。
朴道源達曰,大司憲申晦未肅拜,執義未差,掌令金元行·李朝望,持平權相龍在外,鄭運維呈辭,今日以監察茶時之意,敢達。令曰,知道。
朴道源,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
金始煐達曰,左副承旨韓光肇,今日不爲仕進,牌招,何如?令曰,依。
判中樞府事李宗城,京畿豐德地加土呈辭。令曰,給由馬,澆奠床備給。
傳于朴道源曰,當臨主第,凡諸等事,依再昨日例擧行。
韓光肇達曰,主第擧動事,命下矣。承旨不可不備員,都承旨南泰耆,左承旨金尙耉,右承旨金始煐,所當牌招,而拘於廳規,不得請牌,何以爲之?敢稟。令曰,竝牌招。
傳于韓光肇曰,作路,以敦化門爲之。
傳于朴道源曰,儀註·節目等事,竝置之。
傳于朴道源曰,時刻,以單嚴入之。
傳于南泰耆曰,予御揮項,百官耳掩,軍兵毛具。
諸承旨,有急時稟達事,來詣請對矣。傳曰,其止之。
傳于朴道源曰,整齊後,初嚴入之。
以承傳色口傳下敎曰,俄有下敎,則使君父,不欲進茶飮乎?承旨欲如此,而遲緩初嚴乎?
韓光肇啓曰,內乘來言,捲簾,取稟。傳曰,捲三面。
大駕入主第後,政院·玉堂·藥房口傳問安。答曰,知道。
金尙耉啓曰,小臣,今日大王大妃殿問安,進去下直。傳曰,知道。又啓曰,小臣,馳往于大王大妃殿,問安入啓,則答以知道之意,敢啓。傳曰,知道。
韓光肇啓曰,宣傳官來言,蛟龍旗半旗,取稟。傳曰,知道。
藥房口傳啓曰,臣等纔以趁卽還宮之意,有所仰請而蒙許矣。初嚴之入已久,尙未啓下,曉鼓將迫,風寒轉劇,臣等伏不勝憂迫悶鬱之至,卽命回鑾,千萬伏望,惶恐敢啓。傳曰,初嚴已下,其止之。
大駕還宮後,政院·玉堂·藥房口傳問安。答曰,知道。
兵曹口傳政事,副司果鄭遠達。
韓光肇,以兵曹言啓曰,隨駕禁軍駕後及標下軍兵等,依傳敎,使之毛具,設粥以饋之意,敢啓。傳曰,知道。
又以訓鍊都監言啓曰,依傳敎,隨駕將校·軍兵等,設粥分饋之意,敢啓。傳曰,知道。
又以御營廳言啓曰,依傳敎,駕前別抄及屛門把守軍兵等,使之毛具,設粥以饋之意,敢啓。傳曰,知道。
又以禁衛營言啓曰,因傳敎,隨駕槍劍軍及屛門把守軍兵等,使之毛具,煮粥以餽之意,敢啓。傳曰,知道。
金始煐,以吏曹言達曰,萬寧殿別檢李普溫呈狀內,親病甚重,勢難離捨供職云,今姑改差,何如?令曰,依。
朴道源,以司僕寺官員,以一二提調意言達曰,本寺分養馬,如有故失瘦瘠病傷,則每於畢上納後抄出,分授營邑,從輕重,依法典施罰,而其間有赦令,則例皆蕩滌矣。丙子年時推歲抄,事在赦前,似不當循例擧行,何以爲之?敢稟。令曰,竝蕩滌。
又以司僕寺官員意言達曰,卽接寺屬晉州監牧官朴師宅所報,則惡虎連入於牧場內,囕殺國馬,至於三匹之多,牧官領率砲手,尋蹤圍捕,而鳥銃善放人折衝朴世明,挺身當前,先放輒中,前後所捉之虎,合爲五首云。近來諸道各牧場,虎患極其頻數,今方申飭機捕之際,晉州牧場,惡虎之多數捕捉,誠爲多幸,其連頭骨皮五張,移送該曹,捉虎人朴世明,不可無激勸論賞之道,令該曹考例,稟處,何如?令曰,依。
副校理洪麟漢,副修撰洪景海等箚曰,伏以臣等,卽伏見傳敎下者,有主第親臨之命,臣等伏不勝區區憂慮之至。顧今春和之節,時候乖常,大雪達宵,惡風終日,凜冽之寒,無異嚴冬。伏念我聖上靜攝之中,觸冒風寒,侵夕動駕,實有違於聖人愼疾之道。殿下縱欲自輕,其於宗廟何?太后何?伏乞聖明,亟加三思,還寢成命焉。
乾隆二十二年丁丑正月二十三日酉時,上具翼善冠·衮龍袍,臨主第擧動入侍時,行都承旨南泰耆,左承旨金尙耉,右承旨金始煐,左副承旨韓光肇,假注書朴師海·安杓,記事官李仁培·李東泰隨駕,藥房都提調申晩,提調李益炡,副提調南泰耆,請對入侍時,晩曰,風寒如此,侵夜動駕,臣等不勝煎悶。上曰,予豈不知?如此風寒中,軍兵之可念,而翁主血屬,只有此一塊肉,心甚慘傷,鬱塞難抑,暫時往見,然後此心可解矣。益炡曰,聖敎至此,臣等不敢强拂,伏望聖心寬遣。上曰,予當體念矣。晩曰,茶飮煎待,伏乞進御。上曰,依爲之。左議政金尙魯請對曰,今夜日寒如此,聖體必將受損,大小臣民,莫不焦煎,聖上何不下念?伏望理抑。上曰,當理遣。尙魯曰,伏望趁早還宮,毋至夜深焉。上曰,依爲之。上曰,日寒如此,軍兵饋粥。出駕前下敎上曰,前典籍鄭遠達,口傳付軍職。出駕前下敎上曰,吏判率其子爲執事,而其子黑笠入參。出駕前下敎上曰,宣傳官持此標信,興仁門·昭義門,留門,可也。光肇曰,出宮時,有依再昨例擧行之敎矣。回鑾,亦自延喜門爲之耶?上曰,當由仁政門矣。光肇曰,再明日武科初試時,臺諫不備,在外臺諫變通,敢稟。上曰,入去後,當有下敎矣。還宮時,上曰,未下直守令,幾人耶?政院問啓。晩曰,茶飮煎待,伏望進御。上曰,依爲之。上曰,軍兵皆得粥療飢耶?承旨問啓。上曰,日城尉家殿座,大廳及出入門戶,竝依前用之事,分付。出駕前下敎上曰,宣傳官持此標信,出往解嚴。上還入大內,諸臣以次退出。
上在昌德宮。常參·經筵,以代理停。
下直,晉州牧使李德海。
大王大妃殿,藥房口傳問安。答曰,知道。
朴道源達曰,大司憲申晦,掌令李朝望未肅拜,金元行,持平權相龍在外,鄭運維呈辭,執義未差,今日以監察茶時之意,敢達。令曰,知道。
藥房提調李益炡,副提調南泰耆啓曰,伏未審此時,聖體調攝,若何?昨日冒寒動駕,侵曉還宮,聖候不瑕有所損,而憊眩之候,寢膳之節,亦何如?大王大妃殿氣候,何如?臣等不任區區伏慮,敢來問安。答曰,知道。慈殿氣候差勝後一樣,予則一樣矣。
南泰耆達曰,右承旨金始煐,今日不爲仕進,卽爲牌招,何如?令曰,依。
朴道源,以弘文館言達曰,修撰鄭存謙,由限已過,卽爲牌招察任,何如?令曰,依。
以修撰鄭存謙牌不進罷職令旨,令于朴道源曰,推考徽旨捧入。
大司憲申晦書曰,伏以臣於匪意,伏承憲長新命。噫,此何等重選,而至及於臣也。臣於是,驚惶懍惕,莫省攸措。噫,臺閣之任,孰非不重?而至於一府之長,地望尤別,上而補拾闕遺,下而論執時政,紀綱之振刷,官邪之紏正,皆其責也。顧臣魯莽賤品,最居人下,有何言議風稜?可能報效萬一,免得淸朝之羞恥也。且念執政者,子弟之不得處臺閣,自前已然,便成故常,蓋臺閣,與廟堂相抗,凡於是非可否之際,率多同異之論,且廟堂過失,惟臺閣能言之,國家之置臺閣,其重如此,臣兄方在政府,而臣又猥忝憲職,此不但大妨於私義,亦豈不有關於國體也?在宋名臣范祖禹,以呂公著之女壻,當公著之秉軸,力辭右正言,必解乃已,前輩長德,亦多引以爲例。夫翁壻之嫌猶然,況爲兄弟之親者乎?在諫垣屬官,尙且辭避,又況臺憲長席乎?惟臣人器之萬萬不稱,姑捨勿論,卽此一事,在臣處義,實爲必辭之端,儻蒙朝家少賜矜諒,其所鞶遞,何待臣言之畢也?玆敢略具短章,仰控微懇。伏乞睿慈,亟令鐫免臣職名,仍治臣瀆擾之罪,以嚴邦憲,以安微分,不勝幸甚。答曰,覽書具悉。卿其勿辭,從速察任。
右承旨金始煐書曰,伏以臣,犬馬賤疾,年衰益痼,本不堪於夙夜供劇之任,向來恩除,適下於大朝殿下親臨訊囚之日,其在輿疾之義,不敢爲控免之計,拚死出肅,因仍供職,今幾一月有餘矣。自旬日以來,素患痰癖之症,顯有闖發之漸,而昨因主第動駕,徹夜陪扈,風寒所觸,症情越添,忽於候班退出之路,遍身灑浙,頑痰衝上,舁還私次,急灌藥物,今纔少蘇,而肌熱如火,頭疼如碎,心腹煩悶,呼吸促急,喘喘有垂絶之勢,此是臣十數年沈痼之症,每當冬春之交,如期復發,將攝之方,少或失宜,則實無復起爲人之望,以此病狀,旬月之內,束帶趨朝,斷無其路。玆於召牌之下,擔舁病軀,趨造九閽之外,拜章徑歸。伏乞睿慈,俯垂矜察,特許鐫改,俾延殘喘,不勝萬幸。答曰,覽書具悉。爾其勿辭,從速察職。
知事李春躋書曰,伏以臣,蒙由未及反面,忽承西樞新除,驚感之餘,不知所出。仍念臣,昨年秋曹之現告,雖出於迷吏之倉卒做錯,律重制違,心甚惶悚,有不可諉以時移,厭然自解,而昨日起居之禮,未敢偃伏,粗伸叩謝之忱,仍又參班。而第臣之日前乞暇,不亶爲新元之省墓,蓋欲改築塋域之崩頹者,而春正過半,凍未退而暖尙遲姑未動土,方將經始之際,意外見縻,有妨行止,由旣陛辭,職是散秩,而不告更出,恐涉擅使,一事再辭,亦近屑越,期迫情切,疾聲申籲。伏望睿慈,曲加諒察,特令仍舊恩由,暫爲往來,仍治臣瀆擾之罪,以安微分,千萬大幸。答曰,覽書具悉。卿其依所陳往來焉。
副司直趙泰彦書曰,伏以臣之老母,方留湖西鄕廬矣。卽接鄕信,則猝得毒痁,三次重痛,尙未離却,粥飮全廢,眞元暴陷,症情十分危綴,若將難保,急步踵至,促臣來視,臣自聞此報,心神飛越,不忍暫滯,敢將數行文字,略陳煎泣之狀,徑尋鄕路。伏乞睿慈,亟削臣所帶軍銜,仍治臣擅行之罪,以警具僚,俾便救護,千萬至祝。答曰,覽書具悉。卿其勿辭,往護母病。
上在昌德宮。常參·經筵,以代理停。
金尙耉達曰,右承旨金始煐,昨日承批之後,今日不爲仕進,牌招,何如?令曰,依。
朴道源,以弘文館言達曰,修撰鄭存謙,旣有只推之令,卽爲牌招察任,何如?令曰,依。
以修撰鄭存謙牌不進罷職令旨,令于韓光肇曰,推考徽旨捧入。
以玉堂箚子,傳于朴道源曰,給之。
朴道源啓曰,今此庭試武科初試時,一二所監試官各二員,當爲進去,而諫院多官,或未差,或受由在外,或未署經,無以推移,兩司有闕之代,政官卽爲牌招,開政差出,何如?傳曰,允。
傳于朴道源曰,開政。
以吏曹參議趙載洪牌不進罷職令旨,令于朴道源曰,推考徽旨捧入。
有政。吏批,判書鄭翬良進,參判南泰齊進,參議趙載洪牌不進,右承旨金始煐進。吏批啓曰,臺諫闕員,今番差出,而擬望之人乏少,外任竝擬,何如?傳曰,允。又啓曰,王孫敎傅洪啓能呈狀內,身病甚重,勢難察任云,今姑改差,何如?傳曰,允。以蔡濟恭爲大司諫,以朴昌潤爲執義,以洪梓爲獻納,以鄭晩淳爲文學,以閔百祥爲同春秋,以鄭光忠爲同義禁,以金致一爲掌樂判事,以池鵬翰爲監察,以邊䘩爲漢城參軍,以崔台鎭爲繕工奉事,以朴大有爲孝陵別檢,以李翊胄爲敦寧判官,以金鍾英爲德源府使。兼春秋單金養心。茂春君單堉,依例封君。
兵批,判書李進,參判具善行病,參議兪彦國入直進,參知李昌儒病,右承旨金始煐進。以李啓祥爲訓鍊副正,以柳鎭恒爲都摠經歷,以兪胄基爲都摠管,以張天柱爲吾叉浦僉使。副護軍曺允濟,副司直元仁孫·李彦衡,同知單南衍明。
傳于朴道源曰,內局入診,有待下敎爲之矣,今日爲之。入侍時,兩道御史,同爲入侍。
傳于金始煐曰,藥房入診,左相,同爲入侍,使預備傳諭。
金始煐啓曰,藥房都提調申晩,副提調南泰耆,依下敎來待矣。傳曰,來詣于熙仁門,御史尹東昇·洪景海,依下敎來待矣。傳曰,來詣于熙仁門。
金始煐啓曰,左議政金尙魯,依下敎來待矣。傳曰,來詣于熙仁門。
朴道源達曰,武科初試三所監試官,兩司當爲備員進參,而大司諫蔡濟恭,正言朴奎壽在外,正言尹光暹未署經,無以備員,在外人員,合有變通之道,何以爲之?敢稟。令曰,竝改差。
朴道源達曰,臣與右承旨金始煐伴直矣,金始煐特除大司諫,伴直無人,新除授同副承旨李顯重,左副承旨金孝大,奉命在外,右承旨韓光肇式暇,左承旨金尙耉,所當牌招,而拘於廳規,不得請牌,何以爲之?敢稟。令曰,牌招。
朴道源啓曰,御營大將鄭纘述,時無職名,令該曹,卽爲口傳付軍職,何如?傳曰,允。
兵曹口傳政事,副護軍鄭纘述。
朴道源,以兵曹言啓曰,今此庭試武科初試,試官望備擬,而當品中可擬之人乏少,依近例堂上·曾經兵使人,竝擬以入之意,敢啓。傳曰,知道。
忠淸兵使狀達,報恩等邑居幼學宋爾源妻陸氏等,爲虎囕死事,令于金尙耉曰,囕死人等,令本道恤典擧行。
丁丑正月二十五日未時,上御養心閤。藥房入診,左相·兩道御史,同爲入侍時,左議政金尙魯,都提調申晩,副提調南泰耆,校理尹東昇,修撰洪景海,假注書朴師海,記事官李仁培·李東泰,醫官金履亨·皮世麟·鄭趾彦·金德崙·慶絢·鄭允協·金應集,以次進伏訖。金尙魯曰,昨日風寒,侵夜回鑾,聖候不瑕有傷損之節乎?上曰,無所傷矣。申晩曰,寢膳之節,若何?上曰,眠食平常矣。晩曰,茶飮進御乎?上曰,飮之矣。尙魯曰,大王大妃殿氣候,若何?上曰,差勝矣。尙魯曰,王世子氣候,若何?上曰,漸勝矣。晩曰,請令醫官診候。上曰,允。諸御醫診察後退伏。金履亨曰,臣見脈候,右寸關沈浮軟弱,大體不足,茶飮依前進御,好矣。皮世麟曰,左三部度數沈遲,右三部無力皆不足,茶飮連進,好矣。鄭趾彦曰,左三部沈,右三部弱,茶飮不可停止矣。金德崙曰,左右三部,沈遲不足,茶飮連爲進御,好矣。慶絢曰,左右三部虛軟,日寒如此,茶飮加意連進,似宜矣。上曰,鄭允協,何不陳所見乎?履亨曰,語訥未及仰陳矣。上曰,予貴語訥矣。晩曰,年雖少,看病甚多矣。上曰,質貴矣。語訥何傷乎?允協曰,臣見脈度,左右三部皆沈弱矣。茶飮依前進御,似宜矣。晩曰,蔘橘茶,加劑以入,何如?上曰,蔘橘茶五貼,依前方劑入。出榻敎上曰,江華石魚味好,進于慈殿,可也。泰耆曰,依下敎爲之矣。上曰,副提調出去監劑,他承旨入侍事,注書出傳。臣師海,請承旨書出榻敎,取鍮硯而出。晩曰,硯置之。臣師海曰,他史官當持入矣。上曰,然矣。遂持硯先退。
乾隆二十二年丁丑正月二十五日酉時,上御養心閤。左右相·兩御史入侍時,左議政金尙魯,右議政申晩,御史尹東昇·洪景海,承旨朴道源,假注書安杓,記事官李仁培·李東泰進伏。上曰,洪景海進來。上曰,先陳所見,可也。景海曰,陽川昨年,酷被水災,民間赤立,而本倅勤加撫恤,賴而鎭安矣。上曰,初頭賑恤,何如?景海曰,抄飢甚精,民情洽然稱譽矣。上曰,陽川倅,誰耶?尙魯曰,盧彦益也。此是文官盧聖中之父也。景海曰,赴任時,其老母則將往,而妻孥以下,則初不率去,每日飢民喫粥,吾何忍頓飯,歲翻以後,必朝飯夕粥矣。上曰,賢哉?其言也,豈不可尙?爲守令者,皆以此爲心,則吾民其庶幾矣。景海曰,陽川昨年牟麥失稔,所捧糴麥,決難作種子云矣。尙魯曰,此則分付道臣,以他邑所在麥種,推移換給,似好矣。晩曰,如此牟種,初何以收捧耶?臣意,則當初所捧守令,似當有警責之擧矣。上曰,民間赤立,何以擇捧耶?上曰,今聞陽川牟還,難以植種云,他邑有裕處,卽爲劃給後狀聞事,分付道臣。出傳敎上曰,陽川縣令盧彦益,頃聞李顯重所奏,已知善治,而今又聞御史所奏,非徒善賑,爲民一段悃愊可知,待畢賑陞敍右郡。出傳敎上曰,尹東昇進來。東昇進伏曰,臣於奉命出去時,有舊逋及結錢詳察之敎,故臣於潛行時,着意審察,則舊逋無可論,結錢乃春間所出,故姑無犯科者矣。上曰,所下傳敎,列邑果卽頒示民間耶?東昇曰,列邑多有不卽頒布者,故臣推治下吏矣。上曰,十月下敎,何至今不布耶?東昇曰,數三邑外,皆不頒布矣。上曰,聞極寒心矣。尙魯曰,列邑作夫尙遠,故守令緩忽如此,而朝家德意,久不宣布者,誠無據矣。上曰,最晩頒布者,何邑耶?東昇曰,臣於十二月二十日到橫城,而尙不頒布,故臣心甚駭訝,問其委折,則欲於還上畢捧時宣布云,故臣推治其下吏矣。上曰,爲治,何如?東昇曰,別無贓汚之政,而事多憒憒,雖以聖敎之久不頒布觀之,可知其不能事事矣。上曰,玄光宇雖能文,而爲治則不如盧彦益矣。畿邑最不治者,誰耶?東昇曰,陽智前縣監尹昌垕,爲不治之首矣。上曰,書啓中論陽智條,讀之,可也。東昇讀訖。上曰,不法何若是其狼藉耶?東昇曰,災結偸用,文蹟昭然,其餘三十駄大米送京之說,直洞站人,無不目覩,而憤惋倡說矣。上曰,此人,曾入於繡衣鄭尙淳·李錫祥褒啓中,李錫祥則似必見欺,而鄭尙淳之見欺,誠可訝,今聞御史所奏,可謂萬萬無據矣。最善治者,誰耶?東昇曰,楊根郡守兪彦鉉,治有條理,衆口齊頌,誠可尙矣。上曰,兪彦鉉,爲人極純實矣。尙魯曰,誠如聖敎矣。此人決科,則將爲大用之具,而尙此沈屈,甚爲可惜,兪判府可謂有子矣。晩曰,兪彦鉉,用於郡邑,誠可惜矣。上曰,何久不得第耶?將欲爲耆老科耶?關東最善治者,誰耶?東昇曰,狼川縣監金純澤,雖無赫赫之聲,而力行實政,吏民信服,治法甚爲可貴,故臣於書啓中,論之以默行實政,四境馴狎,蓋觀于尹昌垕行僞釣譽之事,然後益見狼川之爲,尤可貴矣。上曰,眞循吏也。金純澤,誰耶?尙魯曰,翰林金和澤之兄,而素稱能文之士矣。治聲亦多流入於京裏矣。晩曰,其人介潔善文,必有可觀之績矣。上曰,予未嘗見其人,而聞其治邑之績,誠爲可嘉。上曰,之次善治,誰耶?東昇曰,洪川縣監洪益喆也。上曰,洪益喆,故相之孫耶?晩曰,故相第二子晉猷之子也。上曰,洪益喆面貌甚潔矣。尙魯曰,然矣。上曰,橫城倅,誰可合者,魏興祖,何如?尙魯曰,魏興祖,爲人甚精詳,而未經守令,難保其善治矣。上曰,向來事頗酸矣。李命俊,何如?尙魯曰,臣不識其人矣。上曰,金養心,何如?尙魯曰,爲人則了了矣。上曰,趙宗濂,誰耶?晩曰,臣等不知矣。上曰,鄭琂章·曺敬脩,予似見之矣。尙魯曰,橫城去營門不遠,難治之邑矣。東昇曰,橫原·驪利之間,多有竊發之患,自前或有武臣差遣者,臣意則武臣中,有聲績者擇送,好矣。尙魯曰,前竹山府使安允福,曾爲橫城倅矣。上曰,然乎?然則李義培,好矣。尙魯曰,義培未經守令矣。上曰,今日監軍省記,持入,可也。中官承命持入。上曰,宣傳官趙奎鎭,好矣。東昇曰,淮陽·金城,實爲關東凶荒之最,一境幾空,所見渴悶,自朝家別加軫恤,然後可以支保矣。上曰,淮·金,獨被酷災耶?東昇曰,淮陽,處在鐵嶺中麓,地理瘠薄,近十年連被凶荒,民皆顚連矣。上曰,伊川,何如?東昇曰,伊川在於曲路,故臣未及入去,而聞入於尤甚云矣。上曰,舊逋停捧,結錢分減,爲民奠居之意,則不卽頒布,其涉稽忽,京畿·江原二道臣,從重推考,全不頒布之橫城縣監玄光宇,令該府處之,此時守令,不可曠官,以曾經法從,不能若此,何待供辭?爲先罷職,其代趙奎鎭除授,給馬下送,因此而聞伊川,卽尤甚邑云。此時守令數遞可悶,蔡濟恭薇垣長許遞,仍任本府,其中大不法陽智前縣監尹昌垕,其所犯法,不可尋常處之,頃者陞敍下敎爻周,令該府嚴問口招後,登對稟處,御史·道臣推考之請,依施,雖只請道臣,此等無狀守令,其所陞敍,專由御史鄭尙淳之純褒,見欺於求譽之守令,其可謂繡衣廉問,令該府施以不能爲律,御史李錫祥,旣知違道,又以譽之,明暗相眩,不可無飭,從重推考,狼川縣監金純澤,御史褒目,默行實政,四境馴狎八字,可見純吏之風,而不負其名,特賜璽書表裏之典,楊根郡守兪彦鉉,已知其人,今聞御史所奏,畿甸所經之邑,爲居一,特賜熟馬之典,此二守令,日後右職調用,洪川縣監洪益喆,今聞所奏,果若其人,亦令該曹畢賑後,右職調用,其餘,令備局該曹稟處,而淮陽·金城事,令廟堂商確,求對稟處。出傳敎東昇曰,驪州·利川·砥平·楊根·原州·橫城·洪川等地,竊發之患,所聞可駭,有非尋常强盜之比,而緝捕之政,未免疎忽,臣於出道後,或秘關或面飭於各該討捕營,使之刻期譏捕,而爲日差久,尙無所捉,事極稽緩,當該討捕使,竝從重推考,令廟堂更加嚴飭,期於必捕,何如?上曰,依爲之。出擧條晩曰,東宮感候,尙未快解,而臣等久未入診,心甚悶鬱,明日率御醫,欲爲入對,故敢稟。上曰,依爲之。尙魯曰,臣亦欲同爲入對矣。上曰,依爲之。尙魯曰,臣有所懷,敢達。日昨朝參時聖敎,臣等至今惶悚,臣等雖甚愚迷。言未訖,上曰,卿等之意,予豈不知耶?卿於其時,有春賑之說,事涉如何?故予有所敎,而豈有深意?遂事勿說,可也。尙魯·晩曰,臣等自昨年下敎以後,素知聖意所在,且異於便殿入侍,故趑趄未發矣。上曰,予當洞諭心曲矣。宗臣之意,不專在於慈聖,予旣受尊號之後,必將以爲次第擧行,而予豈爲是耶?晩曰,聖敎雖如此,下情抑鬱,當如何?上曰,此則小矣。慈殿萬壽無疆,是予所祝也。尙魯曰,御將罷職之代,尙無處分,將臣事面,與他有異矣。上曰,予忘之矣。兵曹參判,方帶將任,則亦不可行公,欲處分矣。尙魯曰,然矣。上曰,前御營大將鄭纘述敍用,仍差御將,卽爲牌招,傳授命召。出傳敎上曰,將臣不爲兼帶摠管,卽入直,故也。兵曹參判具善行,以副望點下,意雖在矣,難以仍察,與摠管無異,特爲許遞,其代,行司直李之億除授。出傳敎上曰,具善行,誠可用之才也。日昨兵參之際,予果有意矣。尙魯曰,聖敎誠然矣。其子亦合勸武,故臣於年前,有所仰達矣。其弟具善慶,亦可用之人矣。上曰,世世武將之家,出一文官,自是美事,而具善慶久不得決科,將欲效其叔具聖弼耶?尙魯曰,禁衛大將具善行之子,待服闋勸武事,曾有下敎,而聞其闋服之後,尙不習弓云,當初朝家所以特爲勸武者,與他有異,分付訓·御兩營,待哨官有窠,卽爲差下,何如?上曰,所達甚好,依爲之。出擧條上曰,三明當親臨弘化門,其時入侍,可也。晩曰,日前朝參時,新除兩道道臣,有今月內辭朝之命矣。此是拿來之代,固當催促下送,而但新舊道臣交替之際,文簿浩多,猝難修正,實有窘急之患,臣意使兩道道臣,往復相議於舊伯,待其修簿,卽爲辭朝似好,故敢達。上曰,依爲之。出擧條上曰,武科初試規矩,一依己卯年點下例擧行事,分付。出傳敎上曰,監試官不備,薇垣長有闕代,右承旨金始煐除授,承旨有闕代,修撰李顯重除授。出傳敎上曰,李章吾,尙未經京兆佐貳耶?此人近又長進,心甚可嘉。尙魯曰,聖敎然矣。臣與吏判相議,如有京兆佐貳之窠,謹當差除矣。上曰,好矣。諸臣以次退出。
上在昌德宮。常參·經筵,以代理停。
朴道源達曰,卽者副修撰洪景海,以其親病,陳章徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
朴道源,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
朴道源達曰,左承旨金尙耉牌不進罷職令旨,今方捧入,而伴直無人,右承旨韓光肇,雖式暇,旣已行祭,所當牌招,而拘於廳規,不得請牌,何以爲之?敢稟。令曰,牌招。
以左承旨金尙耉牌不進罷職令旨,令于朴道源曰,推考徽旨捧入。
朴道源達曰,今日入對診候之意,昨已稟定於大朝,藥房都提調申晩,副提調南泰耆來待矣。令曰,詣閤。
朴道源達曰,藥房入對時,左議政金尙魯,同爲入對矣。令曰,詣閤。
韓光肇,以侍講院言達曰,本院新除授文學鄭晩淳,除拜之下,不爲出肅,卽爲牌招察任,何如?令曰,依。
韓光肇,以弘文館言達曰,本館下番副修撰洪景海,以其親病,陳書徑出,下番將未免闕直,修撰鄭存謙,旣有只推之令,卽爲牌招入直,何如?令曰,依。
以修撰鄭存謙牌不進罷職令旨,令于韓光肇曰,推考徽旨捧入。
韓光肇,以禮曹言啓曰,卽接光陵參奉所報,則今月以來,兩大虎,白晝橫行於丁字閣前庭,故上直巡山,不得如常,誠甚悶慮,斯速變通云,陵寢至近之地,虎患若是狼藉,極爲驚駭,卽令該軍門,發遣軍校,期於捕捉,何如?傳曰,允。
韓光肇,以禮曹言啓曰,世宗大王忌辰祭,來二月十七日,而與寒食節享相値,故取考謄錄,則曾前癸未年二月十七日,適値寒食祭,自本曹啓稟,依前例只行忌辰祭,而祝文中,有節日添入之辭矣。今亦依此例,忌辰祭祝文,措辭撰出,王后位寒食祭,依例設行,而前下送香祝,還爲上送,令香室淨處燒火事,分付,何如?傳曰,允。
韓光肇,以禮曹言啓曰,貞陵令洪有徵,參奉崔台鎭,俱以移拜他職,時無入直之員云,本陵令及參奉未差之代,令該曹以在京無故人,卽速口傳差出,以爲入直之地,何如?傳曰,允。
金孝大,以武二所試官意啓曰,臣等來詣試所,今已開場,而三試官行副護軍金亨魯,素患半身不收之症,昨日承牌往來之際,觸寒倍劇,病勢奄奄,昏倒不省,萬無參試之路,令政院稟旨變通,何如?傳曰,允。
金孝大啓曰,因武二所草記,試官金亨魯,病勢奄奄,萬無參試之路,令本院稟旨變通事,允下矣。原單子中,改付標以入之意,敢啓。傳曰,知道。
金孝大,以御營廳言啓曰,今此下番別破陣步軍試才賞格,從分數多寡,以本廳所儲木綿面給後,別單書入之意,敢啓。傳曰,知道。
金孝大,以御營廳言啓曰,本廳來四月·五月兩朔應立前部右司屬慶尙左道三哨,右道二哨,合五哨軍兵,三月二十五日京中逢點,四月初一日,與中司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
金孝大,以御營廳言啓曰,本廳來二月·三月兩朔應立前部中司屬慶尙左道五哨軍兵六百七十名,已爲逢點整齊矣。二月初一日,與左司軍兵替代後,舊軍放送之意,敢啓。傳曰,知道。
金孝大,以禁衛營言啓曰,來四月當一番,前部前司屬慶尙左道五哨軍兵,來三月二十五日京中逢點,依例準二朔立番之意,本道監兵使處,預爲知委,何如?傳曰,允。
金孝大,以禁衛營言啓曰,來二月當十三番後部後司屬慶尙左道五哨軍兵逢點實數六百五十二名,已爲點閱整齊,來二月初一日,與內外各處入直軍兵等,依例替代後,舊軍放送之意,敢啓。傳曰,知道。
朴道源,以司諫院言達曰,新除授正言尹光暹,除拜已久,尙未署經,臺諫署經,備三員爲之者,自是古例,而獻納·正言未差,只有大司諫金始煐,司諫沈鑧,在前如此之時,亦有二員開坐,達請署經之規,今亦依此例,開坐署經之意,敢達。令曰,知道。
兼禮曹判書李益炡書曰,伏以臣,本以羸弱之質,素抱癃痼之疾,累經危域,澌敗無餘,而區區寸沈,只在於筋力奔走,爲一毫報效之計,如非大難强之病,則不敢煩溷,輒乃拚却性命,惟職事是趨矣。再昨日大朝動駕之時,徹夜陪扈,風寒所觸,冷痰上升,橫亘肚腹,有若錐刺刀刮,不覺失聲叫痛,百體跳踢,五內怔忡,轉成關格,移時昏窒,若將頃刻垂盡,雜試針焫,少無所減,方在人鬼未分之中,昨日大朝入診,今日診對,俱不得入參,分義惶悚,罪合萬殞,臣之待罪藥院,今閱十四朔矣。前後診筵,未嘗一日不赴,伏想睿鑑,亦已俯燭矣。如使臣,少有一分可强之勢,此時何敢爲飾辭祈免,自陷於慢蹇之科乎?顧此症情,積瘁所祟,不可以時月,望其差復,而臣之所帶兩任,俱係緊重,豈容一任瘝曠也哉?玆敢疾聲哀籲於貳極之下。伏乞睿慈,特垂矜諒,遞臣本兼之職,俾得安意調治,以尋生路,千萬幸甚。答曰,覽書具悉。卿其勿辭,調理行公。
副修撰洪景海書曰,伏以臣於日昨,猥陳私懇,而獲蒙恩暇,幸得歸護,感祝洪私,曷有其極?第臣母病,源委旣痼,劇歇無常,近因風寒凜洌,諸症一倍添加,臣方日事刀圭,左右扶將,旬日之內,實無離側供職之勢,由限已過,召牌辱臨,而亦不得爲承膺之計,隨詣禁扄之外,更暴懇迫之情。伏乞离明,亟賜遞改之恩,俾便救護,仍治違傲之罪,以肅朝綱,不勝幸甚。答曰,覽書具悉。爾其勿辭,救護母病。
乾隆二十二年丁丑正月二十六日辰時,王世子坐景春堂。內局入診,左相同爲入侍時,左議政金尙魯,藥房都提調申晩,副提調南泰耆,弼善李基敬,假注書安杓,記事官徐有良·李鎭恒,醫官金履亨·皮世麟·金德崙·柳重臨·李興門進伏。尙魯曰,痘患平復後,今始入侍,睿候諸節,近復若何?漸有差勝之效乎?令曰,感氣終不快解矣。晩曰,臣等宜卽入診,而稟于大朝,然後入對,故自爾遲延,實不勝區區鬱慮,感患加歇,視數日前,若何?令曰,再昨有頭疼,其後咳嗽,頗甚矣。晩曰,足部運用,若何?令曰,流痰入於脚部,則酸疼益甚矣。晩曰,行步不至有妨否?令曰,行步則酸疼有加矣。晩曰,寢睡諸節,若何?令曰,足部酸疼時,寢睡自然不穩矣。晩曰,近來日氣甚陰冷,如此之時,益加調攝,千萬伏望。令曰,依爲之。尙魯曰,夜來大朝聖體,若何?令曰,一樣矣。尙魯曰,大王大妃殿氣候,若何?令曰,一樣矣。尙魯曰,中宮殿氣候,若何?令曰,一樣矣。尙魯曰,嬪宮氣候,若何?令曰,一樣矣。尙魯曰,元孫氣候一樣安順乎?令曰,一樣矣。尙魯曰,臣等屢月不得入對,不勝泄鬱,今始登筵,雖甚惶悚。伏望特許仰瞻,詳察症候,何如?令曰,依爲之。尙魯曰,因醫官,雖伏承睿候諸節,而猶未詳知,今始仰瞻瘢痕,則夥粒若是甚繁,而神明所相,遄臻平復,實宗社無疆之福,臣等尤不勝歡欣慶忭之至。晩曰,醫官入侍,診脈,何如?令曰,依爲之。金履亨入診退伏曰,左右三部有數氣,感氣猶未快解,蔘蘇飮,已進三貼,姑爲停止,似好矣。諸醫所見,皆同。晩曰,諸醫所見如此,姑觀數日,更進,何如?令曰,依爲之。晩曰,鍼醫入來,足部酸疼處,按察詳審,何如?令曰,依爲之。興門曰,木瓜貼付,似好矣。晩曰,依醫官言,爲之,何如?令曰,依爲之。尙魯曰,邸下春秋,已過二十歲,臣等每以痘患,爲夙宵焦慮之端,今則若是順經,實爲國家罕有之慶,凡在含生,孰不歡忭?且向來痘候未平復時,大朝殿下,過費心慮,晝夜焦勞,今則天心悅豫,屢形於辭敎,在邸下仰體之道,尤爲十分加護,無貽惟疾之憂矣。令曰,當體念矣。尙魯曰,古人云大病之餘,善心易萌,此正邸下自强之時,靜攝之中,雖不可出御外堂,必於臥內,頻召宮官,經書粵旨,古今治亂,使之誦讀講討,俯賜聽納,則必有益於收攝身心,雖以大朝日昨勉戒觀之,尤爲體念之道,伏望留意焉。令曰,當體念矣。尙魯曰,臣等雖不多率諸宰,仰請入對,只令緊要有司之臣,頻頻召入於臥內,商確公務,則亦有益於疎輰,亦望留意焉。令曰,當體念矣。晩曰,左相所達,出於斷斷血忱,伏望各別留意焉。令曰,當體念矣。尙魯曰,臣曾以節宣保嗇之道,有所仰勉矣。今則纔經重患,尤不可不益加自護矣。此後則臣等謹當頻頻求對矣。令曰,雖欲召見,此是差備內,心甚不安矣。尙魯曰,日後登對時,稟于大朝,雖差內,若有召見之敎,則或可入對否?令曰,若然則當召見矣。基敬曰,大臣所達,可謂斷斷血忱。古人曰,聞斯行之,伏望惕念焉。令曰,依爲之。諸臣以次退出。
上在昌德宮。常參·經筵,以代理停。
南泰耆達曰,右副承旨朴道源,今日不爲仕進,卽爲牌招,何如?令曰,依。
韓光肇達曰,憲府連日監察茶時,諫院許久闕達,俱涉未安,兩司除在外·試所進去·呈辭受由外,不爲行公人員,竝卽牌招,何如?令曰,依。
以持平鄭運維,正言尹光暹牌不進罷職令旨,令于韓光肇曰,竝推考徽旨捧入。
韓光肇,以都摠府言達曰,副摠管金致仁,以備邊司堂上,本司坐起晝仕出去之意,敢達。令曰,知道。
金孝大,以弘文館言達曰,本館上番,姑降入直,事甚未安,修撰鄭存謙,旣有只推之令,卽爲牌招入直,何如?令曰,依。
金孝大,以侍講院言達曰,本院下番司書徐有良,連日入直矣。掃墳下直出去,說書徐迥修,卽爲牌招入直,何如?令曰,依。
傳于韓光肇曰,今日使之入侍矣,何如是寥寥耶?左右相,使預備入來事,傳諭,承旨及御史尹東昇,先爲詣閤。
吏曹口傳政事,以李昌中爲貞陵參奉,以趙守誼爲令。
韓光肇,以禮曹言啓曰,大報壇祭,每年三月上旬,擇日擧行事,曾已定奪矣。吉日,令日官推擇,則來三月初六日爲吉云,今此大報壇祭,初雖以親臨磨鍊,間多有遣大臣攝行之例,今則何以爲之?敢稟。傳曰,況今年乎?當親行矣。
以吏曹參議趙載洪,修撰鄭存謙牌不進罷職令旨,令于韓光肇曰,推考徽旨捧入。
傳于韓光肇曰,淮陽府使權一衡,明日肅謝後,弘化門入侍,入侍後,卽爲辭朝。
韓光肇達曰,明日弘化門殿座時,承旨不可不備員,今日政新除授承旨,竝待開門牌招,何如?令曰,依。
有政。吏批,判書鄭翬良進,參判南泰齊牌不進,參議趙載洪牌不進,右承旨韓光肇進。吏批啓曰,加平郡守,今當差出,而本郡以設賑災邑,不可不別擇,他道有聲績守令,竝擬,何如?傳曰,允。又啓曰,驪州牧使·砥平縣監,今當差出,未準朔禁軍將,竝擬,何如?傳曰,允。以具允明·洪樂性爲承旨,以尹坊爲獻納,以金華鎭爲正言,以李鼎輔爲弘文提學,以金鍾厚爲童蒙敎官,以李顯輔爲廣興奉事,以李翼元爲楊州牧使,以李吉儒爲驪州牧使,以宋載禧爲加平郡守,以崔昌烈爲旌善郡守,以李宗德爲金城縣令,以金處說爲砥平縣監,以柳光宅爲橫城縣監,以金亨大爲掌樂主簿。淮陽府使權一衡除授事承傳。左承旨洪樂性,右承旨具允明,左副承旨韓光肇,右副承旨金孝大,同副承旨朴道源。
兵批,判書李病,參判李之億病,參議兪彦國入直進,參知李昌儒病,右副承旨金孝大進。兵批啓曰,慶德宮假衛將鄭趾遠,素患痰病,近又添劇,時月之內,萬無起動供仕之望,呈狀乞遞,今姑改差,何如?傳曰,允。副司直具善行·金尙耉·李顯重·崔成大,副司果朴奎壽,宣傳官趙圭鎭仍任事承傳。
傳于韓光肇曰,臨門時,左右相入侍,關東句管堂上,同爲入侍,惠廳賑處必有抄飢文書,淮陽·金城飢民幾許,而其外關東飢民幾許,他道飢民亦幾許,分付郞廳,卽爲書入。
韓光肇,以御營廳言啓曰,因禮曹草記,光陵陵內,今月以來,兩大虎白晝橫行云,陵寢至近之地,虎患若是狼藉,極爲驚駭,卽令該軍門,發遣軍校,期於捕捉事,允下矣。本廳將校,率領牙兵五十名,明日出送之意,敢啓。傳曰,知道。
韓光肇,以義禁府言達曰,陽智前縣監尹昌垕,橫城前縣監玄光宇等拿處事,徽旨達下矣。尹昌垕,今方待令於本府,卽爲拿囚,而玄光宇下去廣州地云,依例發遣府羅將,拿來,何如?令曰,知道。
右副承旨朴道源書曰,伏以天佑宗祊,邸下痘患,遄臻康復,臣民慶忭,曷有其極?仍念臣本庸愚,向叨言地,才疎識蔑,無所稱塞,至今追思,愧惶罙切,不意銀臺寵擢之命,出於千萬夢想之外,臣誠驚惶震惕,益不知措躬之所也。噫,緋玉之秩,喉舌之任,是何等地望,何等淸顯,而猝然加之於無似之一殘臣,無少留難,在臣固爲過福之災,而抑恐聖朝綜核之政,不當如是也。揆諸私義,實無冒出之勢,而恩除之下,召牌繼降,怵畏分義,他不暇顧,黽勉出肅,仍就豹直,亦有日矣。今若視以固有,因仍蹲冒,則從前館職之力辭,不過爲辭卑就尊之歸,眞所謂龍斷者,臣雖無狀,豈忍爲此也?且臣八耋老母,年旣篤老,病益沈淹,委頓床席,寧日常少,此豈人子離側供仕之時哉?昨因申退,歸家省視,則素患關格之症,又爲近日風寒所感,胸膈痞塞,精神昏窒,食飮都廢,寢睡全失,氣息昏綴,奄奄有朝夕難保之形,雜試湯劑,而少無所減,臣方左右扶將,焦灼罔措,目下情理,萬無離捨就直之勢,玆於召牌之下,祗詣闕外,陳章徑歸。伏乞睿慈,俯察至情,亟遞臣見帶之職,俾便救護,仍治臣瀆擾之罪,以嚴法紀,不勝幸甚。答曰,覽書具悉。爾其勿辭,救護母病。
乾隆二十二年丁丑正月二十七日未時,上御養心閤。承旨·御史·左右相,追後入侍時,左議政金尙魯,右議政申晩,御史尹東昇,承旨金孝大,假注書安杓,記事官李仁培·李東泰進伏。上曰,列邑所見,御史畢陳,可也。李錫祥廉問時,尹昌垕三十石駄去之事,漠然不知者,誠怪矣。東昇曰,昌垕,以無穀爲有穀矣。上曰,無據矣。東昇曰,驪州牧使南正五,爲人純實,而綜核不足,用刑太煩矣。上曰,予已知其不足於爲治矣。尙魯曰,雖似柔懦,爲人純實,誠可用矣。上曰,楊牧,能恢恢爲治耶?東昇曰,至誠爲治,恪勤奉公,而北漢穀還納時,不善指揮,有濫費之弊,昨年災政,削之於民,故稍有怨言矣。尙魯曰,此則過於奉公而然矣。上曰,削之云者,難矣。孝大曰,以北漢還穀事,摠戎使,已請拿楊牧矣。上曰,然乎?東昇曰,砥平縣監李剛中,所犯不輕,而爲人儱侗,皆見欺於監色輩矣。上曰,此是金致謙之壻也。其父顯益,亦爲王子師傅矣。東昇曰,臣欲封庫而不果矣。上曰,欲封庫云者,語稍緊矣。尙魯曰,災結入於官廳云,不可不依法嚴處矣。東昇曰,賑穀亦有犯矣。上曰,與尹昌垕,何如?東昇曰,與尹昌垕有異矣。此則不過那移還穀矣。孝大曰,前日下敎中,尹昌垕陞敍事,非李錫祥之褒,乃鄭尙淳之褒也。上曰,然乎?命改之。東昇曰,陰竹縣監李敍中,詳明爲治,頗有修擧,舊逋結錢事目,列邑中最先頒布矣。上曰,此誰耶?尙魯曰,李顯望之子,李成中之六寸也。東昇曰,安城郡守韓德一,律已甚嚴,任怨爲治。陽城縣監李仁普,恬靜爲治,民皆頌之。振威縣令金漢吉,精細不足,而勤勵可嘉。利川府使元重采,綜核爲治,事多修擧,而災政略有見欺於下吏。竹山府使李長燁,有求治之誠,而治盜少緩,用杖太濫,以此臣亦關飭,而非必可去之守令矣。尙魯曰,此是當初擇送者也。上曰,果然矣。東昇曰,水原府使金善行,以宰班出倅,綜核勤勞,治有條理,舊逋悉發,冒災明覈,而有一事如何於大體者。上曰,何事耶?東昇曰,送親裨收場稅,似近於細察,故臣果纔及於書啓中矣,追聞事實則不然矣。尙魯曰,送裨似不緊,而細聞委折,則爲防吏輩奸弊,一次送裨云矣。上曰,細於察云耶?抑親裨作拏云耶?東昇曰,非謂作拏,近於細察故耳。上曰,然則好矣。所達,勝於書啓矣。東昇曰,龍仁縣令趙,爲治堅確,束吏頗嚴矣。上曰,果堅矣。不負補外之意也。東昇曰,果川縣監洪獻輔,治法有一定規模。衿川縣監柳誠之,昏不事事,而已貶下,不須論。陽川縣監盧彦益,至誠撫摩,民譽頗騰,而但邑小之故,治聲雖如此,若過此,則有未可知矣。上曰,此惜陞敍之意也。尙魯曰,所見精矣。頃聞監司之言,一如御史之所奏矣。上曰,設賑後,朝飯夕粥,則是誠心也。東昇曰,高陽前郡守尹心宰,爲治則剛,而固執太過,坡州牧使李彦熽,遭臺彈,故臣着心廉問,則捧還之時,不送官差,各面出頭頭人,使之趁限準納,以此兩班怨之,小民懷之,眞善治守令矣。長湍府使李樀,責備則近於柔善,而流來捧魚之民弊,到卽先罷,以此頗得民譽矣。積城縣監鄭克淳,奉公則極盡,而捧還太過,以水沈之,以箕簸之,浮者飛者,皆還退云,故臣見其租,問於小民,則皆曰,一斗租,可舂得七升米云,十月已封倉矣。尙魯曰,此乃鄭氏規模也。上曰,昔鄭勗先爲太僕主簿時,逆梳太僕馬云矣。克淳是其孫耶?尙魯曰,鄭覺先之孫也。東昇曰,麻田郡守李亨俊,新到之初,領納北漢還穀時,他邑之所納,一體看檢收納,無一浮費,以此甚得隣氓之譽矣。上曰,善哉?爲心當如是矣。東昇曰,抱川縣監沈國賢,孜孜爲治,吏輩作虛名受糶之弊,一倂防塞,故無隣族之擾,勸農亦着實矣。上曰,是誰耶?尙魯曰,沈沆之子也。上曰,予知之矣。東昇曰,加平郡守徐命仁,爲治則甚善,而災荒之故,捧還之時代捧橡實及木花種者,口實,此是法外所捧也。上曰,駭然矣。盧彦益,若陞加平則好耶?尙魯曰,加平非小邑也。東昇曰,開城經歷柳思欽,民稱性懶,廣州經歷李聖檍,爲治通敏,鐵原府使李國賢,捧還幾畢,而稱譽無聞,官吏稍橫,非善治之倅矣。上曰,李國賢是李載恒之子耶?晩曰,然矣。上曰,李國賢不及其父矣。東昇曰,金化縣監李成玉,年少聰明,孜孜爲治,場稅過捧之故,稍有商賈怨言,而凶年如此之倅,似不易得,故臣亦言於道臣矣。金城縣令沈錪,本邑之弊,鄕不如吏,吏不如奴,而荏弱爲政,全無威令,前春繡衣李最中,皮還穀簸揚之後,監色輩,又復作奸,而不能戢束,小民皆以受食生穀爲怨,其他政令,決非災邑所可堪任也。淮陽府使洪重一,至誠圖治,其心可貴,而本邑災荒,實爲通國之第一,而撫摩不足,民怨稍騰,所捧還穀,雖甚精實,多有代捧襐實者,疵謗久而不息矣。上曰,淮陽百姓殘忍矣。予思一人,左承旨金尙耉足爲之矣。尙魯曰,臣亦以此人,與吏判,有所酬酢,而聞其母病,方危急云矣。上曰,然則誰可爲之?尙魯曰,吏判以權一衡言之,誠好矣。上曰,此足爲之矣。其爲人牢實矣。東昇曰,原州前牧使李思觀,十數年來,所無之治績矣。尙魯曰,此人才諝,實是可用之人,當用於邊地者矣。東昇曰,春川縣監兪漢蕭,出自侍從,至誠求治,到任未久,民譽甚多,旌善郡守崔成大,本邑災形,與淮陽伯仲,而成大年老氣衰,不能振刷,災年賑民,決非其任矣。上曰,讀書故耶?尙魯曰,若非災年,則可使如此人,談風月而臥治矣。上曰,其日夜深,故只處分玄光宇。尹昌垕,而爲民之事,豈可草率?今日又召御史詳問,砥平縣監李剛中,非徒無能,私用田結賑穀,先罷後拿,其供辭,登對稟處,其代以武臣中擇擬。楊州牧使南泰會,已有摠戎廳草記,而非徒此也。以宰臣居外,意雖奉公,取怨於民,其在百姓足君誰不足之義,旣聞而豈無飭?罷職。驪州牧使南正吾,聞御史所奏,此時守令,其難置之,罷職。加平郡守徐命仁,其雖善治,朝令之前代捧,已是法外,則非穀物而代捧乎?不可無飭,罷職。金城縣令沈錪,頃者御史李最中,下去釐整之後,聞御史所奏,不可仍置,罷職,其代,令該曹另加擇差。淮陽府使洪重一,以法從之臣,此等尤甚邑,不能撫摩,流丐相續,法外橡實代捧,不可無飭,先罷後拿。噫,此等衰耗,復召御史詢問,此等處,若不銳意,淮陽之民,何以恃予?思之及此,何拘宰列?行司直權一衡,特除淮陽府使,其令待朝辭朝。旌善郡守崔成大,聞御史所奏,文雅可尙,其若常年,關東何有?而此時此郡,其果難矣。特遞其職,其代,今日政,亦爲另擇。原州前牧使李思觀,聞御史所奏,其涉可尙,特賜熟馬之典。陰竹縣監李敍中,先布停逋減錢之令,旣飭玄光宇,則不可無勸,特施兒馬之典。安城郡守韓德一,淸簡奉公,其心可嘉,特賜表裏之典。抱川縣監沈國賢,能體勤懇之意,勸農爲先,亦涉可嘉,待畢賑陞敍,今皆下敎,其餘雖有一善政,不足以褒嘉,雖有一微疵,此時守令,豈可數遞?一倂勿論。出傳敎尙魯曰,再昨因御史尹東昇別單及筵奏,有淮陽·金城事,廟堂商確以稟之敎,故臣等,與諸宰會于備局,反復相議,而詳聞御史之言,淮·金兩邑民事,誠渴急矣。有穀物然後,可以安集接濟,而北穀之割送,雖可悶,捨此則他無及時移轉之道,且前後關東穀之移送北道,非一非再,北道元山倉所在交濟穀三千石,特爲劃給,自本道送船卽運,以爲懷保之地爲宜,以此分付兩道道臣,何如?上曰,依爲之。出擧條上曰,今覽武臣抄案,前中樞都事韓浤,特命調用之後,尙今沈滯,其令銓曹,摠府待窠,爲先調用。出傳敎上曰,守令多窠,政官牌招開政。出傳敎上曰,承旨不備,左承旨金尙耉受由云,與在外承旨許遞,其代,今日政,以在京無故人擧行。出傳敎上曰,橫城前縣監趙圭鎭,今聞參下云,遞差,仍任前職,其代,今日政擇差,新除守令,一兩日內,給馬下送。出傳敎上曰,其日夜深,初試在明,故一依己卯例擧行事,下敎,而追聞三技中,有騎蒭·講經云。講經之弊,予已熟知,故方欲申飭,而因此而思,雖殿試,近年蒭馬,非昔年之比,蒭馬受弊者多,此亦已知,非徒遐方擧子之抑鬱,雖不能秉心塞淵,騋牝三千,豈可以些少馬軍之馬,顚蹶馬場乎?規矩中,騎蒭講經置之,騎蒭代柳葉箭一巡五矢百二十步三分,講經代片箭一巡三矢百三十步一中擧行事,卽爲分付一二所。出傳敎上曰,淮陽還穀,空殼蕩滌之時,旣無新舊區別之敎,則今聞御使所奏,舊殼之代尙捧,貽弊民間云,豈其時下敎之意哉?噫,旣有新舊殼,以飼農牛之敎,則此亦不能奉行之致,前府使洪重一,已命拿問,今無可論,而道臣宜有不察之飭,前道臣韓光肇,從重推考,卽爲蕩減事,分付本道。出傳敎上曰,三十日明政殿庭,當望拜三皇,政院依前擧行,時刻以辰正初刻爲之。出傳敎上曰,頃者朝參日,儒臣有設賑邑,則以曾經守令擇差之請,而擇人之道,亦不可徒循此規,其令銓曹知悉。出傳敎上曰,明日弘化門,當有親諭之事,賑廳堂郞,率淮·金之民,來待事,分付,侍衛禁軍,只入直擧行,承旨以時服入侍,御營廳入直軍,一哨門外排立,時刻隨時擧行。出傳敎上曰,淮陽·金城穀物劃給,旣因大臣所奏許之,而覽其啓聞,其奏若循常規,豈體昔年之意乎?淮陽·金城,當年各樣上納,一倂蕩減,以示予體昔年懷保淮·金之意事,卽爲下諭于道臣,另飭兩邑,俾令着意安集。出傳敎尙魯曰,自禮部移咨出送之犯越罪人韓商麟·李貴三,今則已經査問矣。答咨不可許久遲淹,先以嚴覈情節,續有具奏之意,卽爲撰出回咨,別定禁軍,下送灣府,使之入送鳳城,轉致北京爲宜,以此分付槐院,何如?上曰,依爲之。出擧條東昇曰,臣有所懷敢達矣。臣兩朔在外,其間亂逆又生,而窮凶情節,有不忍聞,下情驚痛,尙復何達?然而末梢處分,殊欠明快,臣於此,竊有所區區憂歎者,請略陳焉。大凡亂逆之生,或有不耐梟獍之心而然者,或有因當時治逆之不嚴,而知覺未明,轉輾詿誤,不知自歸於亂逆者,夫耉·輝之凶,苟非賊鏡之徒,則孰不以爲逆也?殿下於乙巳初頭,若明施處分,快加誅絶,則豈至有戊申滔天之禍乎?至於戊申,則凶逆脈絡,一串貫連,其窮凶情節,彰露無餘,故己酉年間,如故相臣趙文命一隊諸議,欲首列輝疏於勘亂錄中,而殿下一例摧折,曲加寬貸,故亂逆,無所懲畏,種子至今不泯,至于乙亥之凶變,則始乃溯探本源,粗行誅治,而猶有未盡鋤討者,又有昨冬逆獄章源之招出,而窮凶罔極之言根,旣接于光佐,則宜卽明施典刑,以雪神人之憤,而乃又掩置,不加顯戮,臣愚死罪,竊恐此後,凶逆餘孽,益無所懲畏也。臣旣在外,未參入侍,不識其時筵敎之如何?而第聞三司之臣,皆以不敢復煩之意,陳達而退云,臣竊不勝駭惑慨惋也。且以尹得雨事言之,蓋聞其名,緊出賊招云,其在鞫體,卽宜拿致鞫庭,究覈事實,如其誣罔而白脫,則是平人也。不然則國有常憲,焉敢逃誅?而乃亦一味掩覆,置之不生不滅,人鬼未分之中,而末又特旨陞擢,置在經幄之列,四方傳說,皆以爲某也。名出賊招,而因得特除云爾,則其有乖於國家刑政,當如何哉?是以凡與得雨作僚者,皆不欲比肩而周旋,臣恐朝家處分,不宜若是其乖當也。上曰,予爲民事,强起召見,而復聞此言矣。儒臣之言,大體則是,而酸則甚矣。本說,若自光佐創造,則其所處分,豈待群下之請哉?是藥院日記所載,故光佐見而傳之耳。儒臣之言,豈不過酸乎?至於尹得雨事,所論亦太過矣。東昇曰,無論創造與傳說,旣爲凶言所自出之根柢,則傳說凶言,爲前後諸賊之倡者,獨不爲惡逆乎?上曰,俄有下敎,則焉敢若是?東昇曰,此非若是下敎之事也。上曰,何敢更煩?大臣進前,可也。東昇退出後,上曰,予爲民事,特召御史,而又聞此說,是誰之咎也?尙魯曰,御史所達,出於斷斷血忱,而於尹得雨事則過矣。上曰,尹東昇,以尹惠敎之侄,予豈不知乎?宋瑩中,豈惜尹得雨?而頃於帳殿入侍時,猶有日子相左之說,則東昇之若是斷斷,豈非太酸乎?晩曰,自上善爲鎭壓,則酸者自調矣。上曰,雖欲鎭壓,予今衰耗,豈有可壓之氣?自聞東昇之言,不使擧燭,則卿等可知予意之所在矣。尙魯曰,此只在聖上善加鎭壓,而每有此等事,輒深自引咎,過費辭令,臣等實不勝焦鬱之至。上曰,每聞如此說,予心輒覺不豫矣。諸臣以次退出。
上在昌德宮。常參·經筵,以代理停。
卯時,日有兩珥。
下直,楊州牧使李翼元,驪州牧使李吉儒,淮陽府使權一衡,鐵山府使洪夏相,德源府使金鍾英,高陽郡守羅忠佐,旌善郡守崔昌愈,金城縣令李宗德,橫城縣監柳光宅,砥平縣監金處說。
朴道源達曰,大司憲申晦三度呈辭入達。執義朴昌潤,武二所監試官進去,掌令李朝望,武一所監試官進去,〈掌令〉金元行,持平權相龍在外,鄭運維呈辭,今日以監察茶時之意,敢達。令曰,知道。
以右承旨具允明牌不進罷職令旨,令于南泰耆曰,推考徽旨捧入。
南泰耆達曰,今日殿座時,承旨不可不備員,而右承旨具允明,旣有只推之令,更卽牌招,何如?令曰,依。
傳曰,八道飢民,竝爲待令。惠廳米隨其數待令,淮陽·金城飢民,盡爲來待,則正時前,二刻入之。
朴道源啓曰,關東句管堂上申晦入侍事,命下。而時無職名,令該曹口傳付軍職,何如?傳曰,允。
兵曹口傳政事,副司直單申晦。
傳于金孝大曰,畿伯同爲入侍。
傳于金孝大曰,日寒如此,雖殿座之間,饑民備給炭火事,分付。
傳于金孝大曰,畿伯入來似遲。且殿座之間,饑民炭火,優數備給,若有飢乏者,於東營,或飯或粥,卽爲備饋事,分付惠廳。
朴道源,以御營廳言啓曰,御營廳入直軍一哨,門外排立事,命下矣。本廳東營入直步軍一哨,該哨官領率,把守於弘化門外,事畢後,還爲入直之意,敢啓。傳曰,知道。
以同副承旨尹得雨牌不進罷職令旨,令于洪樂性曰,推考徽旨捧入。
朴道源啓曰,判義禁李昌誼,持〈平〉尹昌垕口招,依下敎來待矣。傳曰,入侍。
李最中達曰,依大朝下敎,持傳敎求對之意,敢達。令曰,入對。
朴道源,以武二所差備官,以試官意啓曰,今日口傳傳敎內,有改捧單與呼不者,試取之命,呼不者類,仰體軫恤之聖意,今方擧行。而至於改捧單事,第有掣礙之端,遐方擧子之令前下去者,已不可追回,卽今應赴之類,皆是捧單中人,似不必更爲擧論。若因聖敎,而有改捧之擧,則人心巧詐,乘此機會,前日未入格,而今欲改試者,接迹而起,紛紜之弊,有不可勝言,防奸之道,非不嚴重。而亦難一一精査,或不無混雜之弊,其在嚴科場之道,此一款,亦不可不慮,何以爲之?惶恐敢啓。傳曰,其稟誠然,已呈單呼不者許施,追單置之,亦令一所,依此擧行。
又以武一所差備官,以試官意啓曰,參試官宗簿寺正洪得厚,昨日試所罷歸之路,重致落傷,今日僅僅擔曳來到。而腰脅大段違骨,運動不得,昏倒苦痛,觀其病狀,則實無參試之勢,莫重國試,不可不備員,令政院稟旨變通,何如?傳曰,允。
承旨前望單子入之,以李最中爲承旨。
副校理洪麟漢書曰,伏以三陽回泰,萬品昭蘇,伏惟我邸下,茂對天時,益膺景福。仍伏念,書曰,惟時惟幾,易曰,惟幾也。故成天下之務,惟我邸下,睿候新復,而善端藹然,歲律已改,而春氣方敷,此正我邸下,振刷奮勵之一大機會也。伏未知燕居調攝之中,果能日有所事,自强不怠,不負惟天所以付畀之意乎?臣於前冬入侍齋室,伏見我大朝親製志喜之文,以授我邸下者,親切懇勤,丁寧反復,大哉聖訓。直與典謨相表裏。伏想我邸下,亦應惕然警懼,奮然感發,外而政令施措,內而動靜云爲,事事而服膺,字字而欽承,惟此時爲然。其所涵養本源,沈潛經訓,其幾在此。悅豫聖心,遹迓景命,其幾在此。苟或因循放忽,不加省察,則好會難再,後悔莫追。如臣無似,忝居宮僚,玆因辭書,敢有獻焉。伏願邸人,念哉懋哉。臣卽一介悾悾者,其於論思之任,自知其萬萬不稱,而逖違之餘,急於一覲,間値逆獄,義重沐浴,遂不敢固辭力避,挾冊登筵,不啻數四次,前後持被,亦以旬月計,志願足矣。榮寵極矣。顧不能出一言論一事,以效一日之責,非但臣心之愧恧靡容。其爲淸朝之羞,四方之笑。實非細故,此已臣難冒之端。而且臣卽伏聞,昨日大朝筵中,僚臣以向來鞫獄時事,有所陳白,至有論斥三司云,筵席語秘,雖未得其詳,臣亦伊時三司中一耳。瞿然之極,繼之以悚懍不自安,非責之論,旣發於僚寀之間,卽此一端,臣之不職之罪,益無所逃。尤何可諉之以事過。而不以爲罪,恬然蹲據於橫經之列哉?抑臣素抱痰癖苦疾,每當換節之時,輒復如期發作,火升而咳嗽轉甚,頭眩而飮啖全却,種種危惡之症,有不敢煩陳。而日昨陪班罷歸之後,重觸風寒,一倍添劇,僵臥直廬,宛轉叫苦,實有頃刻難支之勢,推移番次,退歸私處,多般調治,已過數日,而藥餌罔效,症形益苦,時日之內,萬無起動之望,束帶供職,非所可論。玆敢略構短章,疾聲號籲。伏乞睿慈,俯垂矜憐,亟賜遞罷,以彰臣溺職之失。仍治臣瀆擾之罪,以嚴公議,以便調息,公私不勝萬幸,臣無任屛營祈懇之至。謹昧死以聞。答曰,覽書具悉。所勉切至,可不體念。爾其勿辭,調理察職。
司諫沈鑧書曰,伏以臣於三司之職,自劃有素,實無一分可强之勢,而頃以武科監試官,召牌儼臨,義同往役,他不暇顧,冒沒出肅,挨待竣事,以爲祈免之計矣。臣之八耋老母,素患風痰之病,自數昨,挾感添劇,寒熱交作,胸脅牽痛,舌强而聲音訥,膈滯而飮啖閼,精神昏昏,氣息奄奄。臣以終鮮之人,不忍暫時離側,而試事方急,抑情赴坐。俄頃之間,急足踵至以爲,諸般症形,比朝尤劇,加以暴泄兼發,眞元大脫,實有凜凜難保之慮,促臣歸視,臣自聞此報,方寸煎灼,按住不得,冒死陳懇於孝理之下,任情徑歸,臣罪至此,益無所逃。伏乞睿慈,察臣煎迫之情,亟許鐫遞,以便救護,仍治臣瀆撓之罪,以警具僚,千萬至祝。臣無任涕泣祈懇之至,謹昧死以聞。答曰,覽書具悉。爾其勿辭,救護母病。
乾隆二十二年丁丑正月二十八日巳時,上御弘化門。殿座入侍時,左議政金尙魯,右議政申晩,行都承旨南泰耆,左承旨洪樂性,右承旨具允明,左副承旨韓光肇,右副承旨金孝大,同副承旨朴道源,假注書朴師海·安杓,記事官李仁培·李東泰進伏。上曰,予爲民事,召見御史,自聞尹東昇之言,予心隕獲,豈有臨門之意。而予已許身於百姓,不得不作此擧,而實無對軍民之顔矣。尙魯曰,聖敎何如是過重耶?上曰,帳殿下敎之後,東昇焉敢更提,至於尹得雨,則殆同擠之溝壑。又從而蹂躝之,是豈仁人之心耶?尙魯曰,惟在聖上鎭壓之而已。伏望徐究而善處之也。上曰,予忘之矣。具允明必撕捱矣。上曰,右承旨具允明,關東安集使差下,卽爲牌招入侍。其代,應敎尹得雨除授,卽爲牌招。出傳敎上曰,特敎之下,事體寒心,同副承旨尹得雨,從重推考,勿待命事,分付,更卽牌招。出傳敎上曰,關東安集使具允明,口傳付軍職。出榻敎道源曰,主第擧動時,巡牌得納人,有後日入侍稟告之命,故敢達。上曰,巡牌得納忠翊衛朱尙修,政院使令梁五萬,令該曹米布從厚題給。出傳敎上曰,莫重所關之物,不能着實擧行,當該中官金佑章·崔昌恒,令該府以不應爲公律施行,解見任,當該牌直,令兵曹參酌決棍。出傳敎上曰,淮·金流民,先爲招入。粥具,令賑廳待令,關東伯·湖西伯·畿伯·淮陽府使竝入侍。上曰,觀此飢民,則盧彦益之不進夕飯是矣。然彼飢民衣服,猶不至於懸鶉矣。尙魯曰,采色滿面,不可以衣服論之。上曰,承旨出去問之曰,爾等身役盡除之,北關穀三千石,移給本邑,如有願還者,則當優給回糧,各陳所懷也。孝大承命出問,飢民皆願還。上曰,淮·金之民,皆願還歸,其情可慼,回糧必倍給也。晩曰,彼飢民輩,雖於上前願往,而在途必多逃還矣。上曰,安集使領去,則豈有逃還之理。安集使進前,具允明進伏。上曰,以爾爲安集使者,予有意焉。領率飢民,明日下直出去,而率去之際,如或有乏糧之患,以所經邑會簿穀,饋之,可也。允明曰,臣下去後,只歷覽淮·金兩邑耶?上曰,先見尤甚邑,次見之次邑,如有不誠於設賑者,則直爲狀請論罪,可也。允明曰,然則下去後,當狀聞矣。上曰,依爲之。允明曰,臣之復命,似在畢賑後矣。上曰,非監賑則不必待畢賑,卽爲上來也。尙魯曰,安邊穀,使安集使,行關運來似宜矣。上曰,好矣。京畿監司鄭弘淳曰,道內沿江各邑,連被災荒,逐歲設賑,若干還穀,盡歸賑資,餘儲無幾。種子則艱辛移劃於道內各邑,至於春夏農糧,實無繼給之道,此誠萬分渴悶。而昨年海西穀四千石,以畿內接壤邑所在者,移轉事,判下之後,一千六百石,則卽已運來。二千四百石,則以皮雜穀,運來無益,故不爲取來矣。卽今本道沿邑事勢,旣甚切急,此是朝家之已爲許劃於本道者,接壤邑還穀,聞又不敷,就詳定米中,準此數推移移轉事,申飭分付之意,下詢大臣而處之,何如?上曰,大臣之意,何如?尙魯曰,昨年朝家所許劃者,乃還穀也。海西穀物亦不敷,雖還穀,誠難年年移轉,而此則旣見許而未推來之數也。與新劃有異,道臣所達二千四百石,依前朝令,推移劃給之意,分付海西道臣,恐爲宜,至於詳定米,不可輕議矣。上曰,依爲之。出擧條弘淳曰,今春奉審之行,歷路各邑,當爲監賑,而若於僻邑,隨其程途,逐邑迤入,則如是之際,自致多日,奉審體重,緣此遲滯,誠爲未安。畢奉審後,未經諸邑,當次第監賑,而續續下直。亦不無掣礙之端,依昨年例,除下直只爲狀聞,簡騶率從便往來,何如?上曰,依爲之。出擧條上曰,予於六十四歲,始臨門見元元,而飢餒如彼,無以濟活,豈不可愧乎?晩曰,古人作流民圖上之,而殿下親臨賑飢,此實千古所無之盛擧,凡在含生,孰不欽仰攢歎。江原監司李裕身曰,今此淮·金之民,特蒙聖上曠絶之恩數,聖上愛民之誠,孰不感泣。而第念他邑飢民,必有向隅之歎矣。上曰,其言是矣。聞三陟·江陵,被災孔酷云,韓光肇似知之,果何如?光肇曰,無異淮·金矣。上曰,李顯重亦以爲,江·三,無異淮·金云矣。尙魯曰,雖然,猶勝於淮·金矣。上曰,初意爲淮·金之民,更以思之,淮·金雖甚,關東之民,其皆同然。而且諸道之民,來京者不參,今日亦豈無徯我后之歎。故一體召見,於關東則特差安集使,願歸者從厚給糧,其令率去,次次替付,以會簿穀計給,下往本道,淮·金所給北穀,便宜取用,期於濟活,一道安集之政,亦爲兼管,守令之賑政,勸農勤慢,着意檢察。其不能者狀聞事,安集使親承下敎,而畿甸之民,令入侍道臣,願歸者率去,着意濟活,勸農亦爲面諭。而其餘諸道流民,願歸者給糧,亦令惠廳,次次替付本道。噫,卅載臨御,望七暮年,于今此擧,卽體昔年愛恤元元之盛德,不憚衰憊,而若是臨門,咨道臣守令,體予此意,賑政勸農,另加着意擧行。噫,廈氈蔀屋,便若霄壤,今日乃知爲元元之父母矣。若此而爲方伯守令者,其若少忽,豈徒負我,蒼蒼昭臨,欽體欽體事,下諭予三都及八道。出傳敎上曰,未赴任守令中,未署經者除署經,竝令當日內辭朝。出傳敎上曰,賑堂出去,飢民次次招入,饋粥後,乾糧計給,可也。上曰,一器粥持來。孝大奉進。上曰,此粥可食矣。賑廳設粥,能如此粥乎?道源曰,然矣。上曰,今日臨門,由於淮陽·金城事,而更以思之,嶺東之三陟·江陵,比諸淮·金,其所荐飢,雖有間焉。亦豈無向隅之歎。當年各樣上納,三陟折半蕩減,江陵三分一蕩減,兩邑餘者,一倂停退,以示予同視嶺東·嶺西之意。出傳敎上曰,注書出去,未下直守令,使之入侍,可也。淮陽府使權一衡進伏。上曰,淮陽之民,擧皆流散,今以卿,特除本邑者,有意存焉。予可以忘憂矣。一衡曰,今此淮·金兩邑,京上納蕩減之敎,出於聖上軫恤元元之德意。凡在瞻聆,孰不欽仰。而第聞其中丙子條,多有已納者云,此則何以爲之?敢稟。上曰,大臣之意,何如?尙魯曰,丙子條中,若有已納者,則當移施於丁丑條,使朝家德意,均及小民,而此等事,易生奸弊,另加嚴飭,明白區別宜矣。上曰,依爲之。出擧條一衡曰,淮·金兩邑,各樣上納,竝許蕩減,朝家顧恤之恩,實爲曠絶。瞻聆所及,孰不感泣。至於官用雜物之民納者,何以爲之乎?京司上納,皆許蕩減,則官用條有不可擧論,故如是仰達矣。尙魯曰,此則道臣·守令,足可變通,而筵中陳達,事甚猥屑矣。孝大曰,淮陽府使權一衡,所奏屑越,推考,何如?上曰,依爲之。出擧條金城縣令李宗德進伏。上曰,七事。宗德誦訖。上曰,淮·金之民,將無孑遺,予方夙宵焦慮,望七之年,臨門賑飢,汝須體予今日之意,努力濟活也。宗德曰,謹當竭力奉承矣。上曰,淮陽·金城先退。楊州牧使李翼元進伏。上曰,爾以曾經近密出宰,與他有異,往須善撫吾民。翼元曰,敢不竭力奉承。驪州牧使李吉儒進伏。上曰,予則自以爲得人,爾須毋負予望也。吉儒曰,聖敎至此,臣不勝感泣。橫城縣監柳光宅進伏。上曰,七事。上曰,七事中,軍政修見漏,推考,可也。鐵山府使洪夏相,德源府使金鍾英,高陽郡守羅忠佐,砥平縣監金處說進伏。上曰,七事。諸守令誦訖。上曰,爾等,必體予今日臨門之意,往須努力圖治,毋負予意。忠佐曰,臣以下土賤品,蒙被不世之聖恩,感泣之餘,圖報無地,敢不竭心力奉承耶?旌善郡守崔昌愈進伏。上曰,七事。昌愈誦訖。光肇曰,旌善郡守崔昌愈,七事遺漏,推考,何如?上曰,依爲之。出擧條上曰,飢民多有赤脫者,令戶曹襦衣特爲題給。弘淳曰,本道賑政,今已方張,而開春以後,民事之遑汲,轉益孔酷,稍實數邑外,邑邑開賑。其爲浩大,比昨年殆倍,昨冬所劃得賑穀,雖似夥然,俱是皮雜穀。其中豆太,則以種子之不足,亦難取用,若得米穀數千石,則庶可爲數朔排巡。而就議廟堂,亦無可以着手處,誠甚罔措矣。甲戌春,京倉米一萬五千石,移轉本道,會錄常賑者,連値凶荒,多有減縮,而旣無他推移之道,則就其中,參酌劃給事,大臣方入侍,下詢而處之,何如?上曰,大臣之意,何如?尙魯曰,此亦會錄元還者也。以賑資割用誠難矣。而今聞大臣所達,大賑正穀,如是不給,則亦不可不念,二千石特爲劃給,而畢賑後,以其餘數,使之還錄,恐宜矣。上曰,依爲之。出擧條上曰,莫重殿座,有做錯之失,當該承旨,推考,可也。出擧條上曰,飢民乾糧畢給後,令漢城府五部官員,率往領付于賑廳,可也。晩曰,茶飮煎待,伏乞進御。上曰,止之,自有尹東昇以來,膈氣復升,飮之何益。尙魯曰,臣等每伏承如此之敎,實不勝焦鬱之至。光肇曰,尹東昇之若是,不是異事,東昇受學於尹惠敎,分數本來分明,故如此矣。上曰,右承旨韓光肇,特敎之下,其敢分疏,事之寒心,莫此爲甚,遞差。以尹東昇所奏,陳章撕捱者,非徒勿捧,切勿呼望。出傳敎上曰,承旨前望單子入之。出榻敎上曰,新除授同副承旨李最中,先入侍後肅謝。出榻敎上曰,再昨年以前,寧有分數之可論,若無分數,則是卽一雲䥃也。韓光肇分數之說,誠極寒心,予且直言之。再昨年以前,孰非三司之人。而韓光會一人之外,擧皆逃避矣。古語曰,本是同根生,相煎何太急,今見尹得雨之將傾,而必欲囓而棄之,是豈仁人之心哉?晩曰,東昇奉命在外,不知帳殿下敎而然矣。上曰,非不知也。是酸也。自以爲,自再昨年夢覺,而夢覺必如是酸耶?上曰,昨冬下敎之後,校理尹東昇,敢提其事,若不重繩,何以嚴堤防,罷職不敍。出傳敎泰耆曰,臣以職掌事,惶恐敢達矣。注書薦,從速爲之事,已有成命,而應薦之人,多有時無職名者,依例付軍職,使之擧行,何如?上曰,依爲之。出擧條上曰,正言金華鎭,修撰除授。出傳敎上曰,再明日判義禁入侍時,前忠淸道臣趙暾,同爲入侍。出榻敎上曰,噫,臨御卅載,無一政惠民,年今望七,衰耗益甚,將無歸拜之顔,今日臨門,見我赤子,菜色之形,懸鶉之狀。噫,廈氈蔀屋,便若霄壤,豈意今日咫尺。躬覩赤子涕呼求衣之狀,推此而遐方顚連溝壑之狀,若親覩焉。噫,此寔體昔年愛恤元元之德意也。旣飭諸道及三都,又勉飭于大臣惠堂,而餘懷耿耿。又坐月臺,召承宣持筆呼寫,勉爾嗟我胄子,莫曰言耄,凡於代理,必也以民爲先,補我三十年莫逮之政,大小臣工,精白一心,以保民懷民,爲今第一務,則其於他日,將以有子有臣,奏於陟降,其須欽體。出傳敎上曰,同副承旨,持此傳敎,求對於東宮。出榻敎上還入大內,諸臣以次退出。
丁丑正月二十八日二更,王世子坐慶春堂。承旨入對時,同副承旨李最中,假注書朴師海,記事官徐迥修·李東泰,以此進伏訖。李最中曰,俄者大朝,弘化門殿座後還入時,呼寫綸音,使承旨求對讀奏,故求對入來矣。王世子曰,承旨奉讀之。最中讀訖曰,今日日氣甚寒,而聖上臨門,親給飢民,惻怛如傷之聖德,何可盡達乎?有民然後有國,大朝憂民之盛意,如是至切,至下綸音而眷眷焉。在邸下仰體之道,可不惕然而奉承乎?王世子曰,敢不惕念仰體乎?諸臣以次退出。
上在昌德宮。常參·經筵,以代理停。
申時酉時,日暈。
李最中達曰,大司憲未差,執義朴昌潤,武二所監試官進去,掌令李朝望,武一所監試官進去。金元行,持平權相龍在外,鄭運維呈辭,今日以監察茶時之意,敢達。令曰,知道。
李最中,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
金尙重達曰,右副承旨尹得雨,今日不爲仕進,卽爲牌招,何如?令曰,依。
李奎采達曰,玉堂上下番俱空,事甚未安。副校理南泰著,修撰鄭存謙·金華鎭,副修撰洪景海,竝卽牌招,推移入直之地,何如?令曰,依。
以副校理南泰著,修撰鄭存謙,金華鎭等牌不進罷職令旨,令于李最中曰,推考徽旨捧入。
李最中,以都摠府言達曰,副摠管兪胄基,以內三廳持魁薦取才坐起事,南別營晝仕出去之意,敢達。令曰,知道。
傳于李奎采曰,御製編次人,使之入來。
傳于李奎采曰,禮房承旨,先詣齋室門外,編次人及宣惠廳郞廳,追後來詣。
傳于李奎采曰,宣惠廳郞廳金致一,使之入來。
承旨前望,以金尙重·李奎采·韓光會爲承旨,左承旨金尙重,右承旨李奎采,左副承旨韓光會,右副承金孝大。
李最中,以兵曹言啓曰,莫重所關之物,不能着實擧行,當該牌直,令兵曹參酌決棍事,命下矣。依傳敎,牌直二名,各決棍七度之意,敢啓。傳曰,知道。
兵曹口傳政事,副司果金應淳·吳彦傅·尹光柱·金由行·金履福。
李最中,以武二所差備官,以試官意言啓曰,臣等今日,來詣試所,已爲開場,而監試官司諫院司諫沈鑧,以其親病,陳書入達受由矣。莫重國試,監試官不可不備員,令政院急速稟旨變通,何如?傳曰,允。
李最中啓曰,因武二所草記,監試官沈鑧,以其親病,陳書受由,令本院稟旨變通事,允下矣。原單子,改修正以入之意,敢啓。傳曰,知道。
李最中,以義禁府言達曰,淮陽前府使洪重一,砥平前縣監李剛中,拿處事,及前御史鄭尙淳,令該府施以不應爲律事,徽旨達下矣。李剛中待令於本府,卽爲拿囚,而洪重一時在任所,鄭尙淳以中和府使,亦在任所,依例發遣府書吏羅將,竝拿來,何如?令曰,依。
副修撰洪景海書曰,伏以臣於直中,得接家信,臣母素患虛勞之症,自日前挾感重發,頭疼目眩,精神昏瞀,寒熱交戰,食飮不下,連用湯劑,終無分效,朝來諸症,一倍添劇,促臣歸視,臣聞來方寸焦煎,他不暇顧,忙投短章,徑出禁門。伏乞离明,亟削臣職,以便救護,仍治臣罪,以肅朝綱,不勝幸甚。答曰,覽書具悉。爾其勿辭,救護母病。
丁丑正月二十九日巳時,上御璿源殿齋室。承旨入侍時,右承旨金孝大,假注書朴師海,記事官李仁培·李東泰,以次進伏訖。上曰,注書出去。南漢日記下城時,爲何時,知入,臣師海,出問回奏曰,下城時,未及考出,而日記待令持入乎?上曰,持入。編次人·惠廳郞廳宜來待,使之入侍,臣師海趨出,持日記偕入。編次人李喆輔,惠郞金致一進伏。上曰,惠郞甚肖其父身短之領府事也。上曰,日記,編次人見之,下城時有之乎?喆輔曰,辰時矣。上曰,然乎?上曰,抄飢似難矣。喆輔曰,抄飢精,則無致死之理矣。致一曰,鄕賑抄飢不難,而京賑至難矣。上曰,京賑果似至難矣。喆輔曰,一自臨門後,飢民咆喝,惠廳堂郞,無所不至,此後惠廳,尤似難矣。飢民不得用刑,故無奈何矣。致一曰,畿內飢民,使畿伯這這下送,似好矣。上曰,有此意,故召汝矣。淮·金之民,今日更爲査正,願歸者,皆付安集使下送,畿內之民,直付畿伯,可也。上曰,承旨書之。昨日淮陽·金城流民願歸者,已給回糧而送。聞又有金城之民云,令惠廳詳問,非徒淮·金,關東之民,願歸者給回糧,一體付之安集使,畿甸及諸道願歸者給回糧,次次定將校,給糧替付事,關文成給,擧行形止,其令該廳,鱗次草記。又命書之曰,昨見流民菜色之狀,懸鶉之形,玉食奚甘,關東三名日物膳,旣命停封,而朔膳,慈殿所封外,一體限今秋停封事,分付。又命書之曰,昨見陽川韓哥之妻,其猶惻然,此人雖蒙頭入庭,恥不能乞糧,餓臥其舍者,其幾人乎?思之及此,若恫在已,申飭京外,此等尤甚者,訪問給米濟活。竝出傳敎上曰,如陽川蒙頭人類,受成冊,可也。上曰,明日望拜禮時,顯節·忠烈兩祠,子孫有職者,勿論文蔭武入參,而時無職品者,令該曹卽爲口傳付軍職。出傳敎上曰,原山米,步來於淮陽乎?喆輔曰,至於嶺,則似無奈何矣。上曰,謂有捷路,可速來矣。不然乎?喆輔曰,無船路矣。臣師海,謂承旨曰,似由歙谷,踰鶖池嶺矣。上曰,朴弼琦爲東邑倅,注書似知其處矣。喆輔曰,自歙谷船所,至淮陽爲幾里乎?臣師海曰,雖未詳,而似爲百餘里矣。上曰,頃日下東宮綸音,編次人讀之,昨日下東宮綸音,又讀之,可改處改之,可也。上曰,注書出去。尹得雨牌不進罷職令旨已下乎?問來,臣師海出問回奏曰,罷職令旨,姑未達下云矣。上曰,左承旨在院乎?金孝大曰,今日坐直,朝者出去矣。上曰,昨已知之有病矣。左副承旨,今日不爲仕進乎?孝大曰,親病呈辭矣。昨日臨門仕進,今日由限未盡,故不爲仕進矣。上曰,朴道源親年幾何?孝大未能仰對。臣師海謂承旨曰,己未生矣。上曰,幾何?孝大曰,七十九歲矣。上曰,夙夜之職難矣。遂命書之曰,人君御下,不過四維,右副承旨尹得雨,昨日特除,意蓋深矣。申飭之下,强而膺命,分義當然,而聞今日不爲仕進云,處義是矣。使之一伸廉隅,亦張四維之道,明日,承旨不可不備員,許遞。左承旨洪樂性,昨已知矣。今日多不仕進云,左副承旨朴道源受由云,竝一體許遞,前單入之,待下批牌招察任。出傳敎上曰,明日望拜禮後,當爲香祗迎,政院知悉擧行。上曰,明日判金吾,前忠淸道臣入侍時,左右相同爲入侍。竝出傳敎孝大曰,臣有所懷,敢達矣。日昨奉命時見之,萬寧殿,入假官空齋,事甚未安矣。上曰,別檢誰也?孝大曰,李普溫矣。上曰,參奉誰也?孝大曰,沈翔雲矣。上曰,何故入假官云耶?孝大曰,參奉受由,別檢呈遞云矣。上曰,假官入直,則非空齋也。置之。孝大曰,臣過懿昭墓,樹木甚疎,可怪矣。臣甲戌江華去時,見之,今又見之,少不加長矣。上曰,承旨馳往懿昭墓,摘奸以來。出榻敎諸臣以〈次〉退出。
上在昌德宮。常參·經筵,以代理停。
大王大妃殿·中宮殿,藥房口傳問安。答曰,知道。
李奎采達曰,備邊司郞廳來言,今日,賓廳坐起日次,而睿候方在調攝中,頉稟。令曰,知道。
韓光會達曰,大司憲未差,執義朴昌潤,武二所監試官進去,掌令金元行在外,李朝望武一所監試官進去,持平鄭運維呈辭,權相龍在外,今日以監察茶時之意,敢達。令曰,知道。
金始煐達曰,今日賓廳坐起日次,旣已頉稟。所當持公事入對,而睿候方在調攝中,頉稟。令曰,知道。
藥房都提調申晩,副提調南泰耆啓曰,伏未審日間,聖體調攝若何?憊眩之候,寢膳之節,亦何如?前劑入茶飮,已盡於昨日,臣等今日,率諸御醫入診,詳察聖候,議定繼進之劑爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣,茶飮加劑五貼以入,下敎日入侍宜矣。
金始煐達曰,玉堂上下番,連日俱空,事甚未安。副校理南泰著,修撰鄭存謙·金華鎭,旣有只推之令,竝卽牌招,以爲推移入直,何如?令曰,依。
以副校理南泰著,修撰鄭存謙·金華鎭等牌不進罷職令旨,令于金始煐曰,竝推考徽旨捧入。
金始煐達曰,玉堂上下番俱空,事甚未安。副校理南泰著,修撰鄭存謙·金華鎭,旣有只推之令,竝更牌招,推移入直,何如?令曰,依。
傳于李最中曰,左副承旨,右副承旨入侍。
金始煐啓曰,左議政金尙魯,右議政申晩,判義禁李昌誼,刑曹判書吳彦儒,前忠淸監司趙暾,依下敎來待矣。傳曰,詣閤。
李最中啓曰,戶曹判書閔百祥,依下敎來待矣。傳曰,詣閤。
傳于李最中曰,元孫師傅入來。
金始煐啓曰,元孫師傅大司成南有容,依下敎來待矣。傳曰,入侍。
有政。吏批,判書鄭翬良進,參判南泰齊病,參議趙載洪病,行都承旨南泰耆進。吏批啓曰,成均館典籍金弘濟,受由過限未上來,依例改差,何如?傳曰,允。以金漢喆爲大司憲,以沈勗之爲正言,以趙暾爲禮曹參議,以洪啓禧爲藝文提學,以孫伯麟爲禮賓主簿,以洪億基爲內贍主簿,以金栢齡爲歸厚別提,以金泗昌爲引儀,以閔百宗爲長陵參奉,以鄭彦輝爲萬寧殿別檢,以柳錫麟爲昌陵參奉,以鄭錫百爲典簿,以李溵爲南平縣監,以張聚五爲典籍。
兵批,判書李進,參判李之億入直進,參議兪彦國病,參知李昌儒差祭,右副承旨金始煐進。以閔範洙爲內禁將,以李栢齡爲兼司僕將,以申大儁爲訓鍊副正,以趙得慶爲訓鍊主簿,以韓浤爲都摠都事,以李殷鼎爲全羅兵虞候,以權必稱忠淸兵虞候,以洪善洙爲慶德假衛將,副護軍田雲祥,副司直李春躋·洪樂性·韓光肇·朴道源·尹得雨,副司果愼基慶。
吏曹口傳政事,懿昭墓守衛官金嗣容。
兵曹口傳政事,知事單洪禹九。
南泰耆,以議政府司錄,以領議政意言達曰,政府每於歲首,例爲觀察使·節度使薦。而臣身病彌留,左議政臣金尙魯,右議政臣申晩,連有公故,限內不得議薦之意,敢達。令曰,知道。
南泰耆,以刑曹言達曰,觀察使·節度使薦,每於歲首,合坐擧行,而堂上有故,不得爲之之意,敢達。令曰,知道。
李最中,以賑恤廳言啓曰,昨日京外飢民,一倂聚集後,外方飢民願歸者,詳問抄出,京畿各邑二十二口,優給糧資,出付畿營,關東飢民十四口內,淮陽二口,金城二口,金化·鐵原·平康等十口,依再昨例給糧,出付於初到官及各該邑邸人處,使之領付於安集使,而日後各道飢民願歸者,鱗次下送後,啓稟之意,敢啓。傳曰,知道。
乾隆二十二年丁丑正月三十日辰時,上具翼善冠·圓領袍。詣明政殿月臺。望拜禮入侍時,行都承旨南泰耆,左承旨金尙重,右承旨李奎采,左副承旨韓光會,右副承旨金孝大,同副承旨李最中,假注書朴師海·安杓,記事官李仁培·李東泰進伏。上先行四拜,焚香訖,後行四拜,行禮訖。上曰,忠烈祠·顯節祠子孫竝入侍也。上曰,見其時日記,下城日,日色無光,今日亦然矣。予於六十四歲,復見今日,此心一倍感愴,仍良久俯伏。諸承旨進曰,日寒如此,而許久俯伏於磚石上,聖體必將受損,伏望亟許起坐。上無發落,藥房都提調申晩進曰,臣等不勝焦迫,敢此陳達,伏望起坐。上無發落,諸臣齊進,再三仰請。上曰,予忍見今日矣。仍玉淚潸潸,不能成玉音。晩曰,殿下事大之誠,念舊之意,在庭臣僚,孰不感泣?上曰,明日,是穆陵忌辰也。蟒衣覲先王,是何朝耶?一倍感愴之中,又有尹東昇之事,予心尤爲不平矣。追思日暮途遠之批,予有何繼述之事耶?晩曰,尹東昇不知,故作此愚迷之擧,伏望鎭壓焉。上曰,儒臣皆何去耶?豈不因尹東昇而撕捱耶?卿試看此景像,將有酸黨甘黨分門之擧矣。上曰,彼金應淳,是忠臣之孫也。求忠臣於孝子之門,而彼有黨心,誠無狀矣。晩曰,其時果有實病云矣。上曰,雖有實病,豈不可暫時入肅耶?上曰,洪禹九入侍,禹九進伏。上曰,故承旨洪命亨,爲幾代祖耶?禹九曰,臣之曾祖矣。上曰,然乎?上曰,副司直洪禹九,知中樞作闕除授。出傳敎上曰,當親傳香,分付。晩曰,再昨臨門,侵夜還宮,聖體若何?上曰,今日雖終日觸冷,氣則一樣矣。晩曰,茶飮煎待,伏望進御。上曰,止之。今日何以進御乎?晩曰,今又勞動,尤宜進御矣。上曰,予於元元,不能濟活,不欲進御矣。孝大曰,懿昭墓,一年草多刈出矣。上曰,然乎?守衛官李世文,則必自以爲善護矣。上曰,申飭之下,非徒不能養木,有枝葉見偸者,至於一年草,幾盡刈取云,事之寒心,莫此爲甚。懿昭墓守衛官二人,先汰後拿,守護軍山直頭頭人,令攸司從重科治。其代一人,以月令忠義張錫柱差下,使之卽爲下去守墓。一人令忠勳府,另擇望定,今日內口傳擧行。出傳敎上曰,戶判閔百祥,分賑後入侍,秋判今日同爲入侍。出榻敎上還入大內。諸臣以次退出。
乾隆二十二年丁丑正月三十日未時,上御養心閤,左右相·判義禁·戶判·秋判·前忠淸監司·大司成,追後入侍時,左議政金尙魯,右議政申晩,判義禁李昌誼,戶曹判書閔百祥,刑曹判書吳彦儒,前忠淸監司趙暾,大司成南有容,同副承旨李最中,假注書安杓,記事官李仁培·李東泰進伏。上曰,頃日持入丁丑下城日記,注書出去,更爲持來,臣杓,承命持入。尙魯曰,俄聞諸臣所傳,朝者行望拜禮時,聖心過爲疚懷,至於玉淚潸潸云,臣不勝感泣矣。上曰,皇朝字小之恩,圖報無地,而日暮途遠,又當今日,予心倍覺隕獲不樂矣。上命承旨李最中,讀卄七日記,至李景奭泣陳。上曰,予不忍聞矣。至吳達濟·尹集辭陛時日記,至勅書中奉我正朔之語。上曰,彼知我國,爲禮義之邦,故必欲使我,奉其正朔矣。至斥和人入送之語。上曰,痛矣痛矣,已定講和,故如此矣。尙魯曰,然矣。至尹集請留東殿之語。上曰,壯哉,少不動矣。至吳達濟老母年幾許之語。上曰,殘忍殘忍,其時下敎,豈不有光乎?彦儒曰,臣先祖之年,日記雖以戊申書之,實則己酉生矣。上曰,其時洪學士,在於何處?尙魯曰,往平壤矣。上曰,賢哉,快矣,予甚惜之,如三學士者,眞爲國忠臣也。當吳達濟·尹集催行之時,上敎有何如是忙迫之敎,上曰,大哉王言也。至吳達濟·尹集臨行之語。上曰,方就死地,而猶不忘國,凜凜忠赤,令人感動矣,兩學士祠宇,可以別致祭矣,兩學士祠宇,方在何處。彦儒曰,臣是先祖之奉祠孫,故方奉安臣家矣。上曰,洪學士不在於此,故只命祭兩學士者,蓋想卽地光景也。尙魯曰,洪翼漢雖不在其時,臣曾見三學士傳,卓然忠義,卽一般也。今者別祭時,一體祭之宜矣。上曰,卿言是矣,平壤時事,豈不卓然乎?三學士,旣以大節,至今竝耀,一體致祭宜矣,洪侃作故云,其家誰在乎?彦儒曰,洪侃之子已先故,只有孫矣。昌誼曰,今有致祭之命,而洪學士家,似代盡,若已祧,則恐無受祭之所矣。上曰,不祧乎?尙魯曰,有朝令,然後可以不祧矣,上曰,予思三學士忠節,如三學士不祧,而誰可不祧乎?最中曰,尙不祧,可怪矣。上曰,仙源忠節,亦可謂卓異,而其時殉節於南門乎西門乎?彦儒曰,南門樓矣。上曰,故相應爲不祧,蓋非朝令,不得爲故耳。尙魯曰,以特敎不祧,亦聖朝美事矣。上曰,仙源名字云何?尙魯曰,金尙容矣。上曰,仙源節義,予常欽服,當一體不祧矣。上曰,今日令讀日記,故吳·尹兩學士,南漢所奏忠節凜然,令人不覺感泣,顯節祠中三學士,旣已致祭,吳·尹兩學士祠宇,製下祭文,不卜日,遣禮官卽爲致祭。洪學士在關西,雖不參於其日,覽三學士傳,忠款一也。製下祭文,一體遣禮官致祭,洪侃之孫,待闋服,卽爲調用,三學士及故相金文忠公尙容,特爲不祧事,分付文忠家,一體致祭其祠。出傳敎上曰,黃一皓子孫,其泯焉,予心矜惻,其孫,令該曹特爲調用。出傳敎尙魯曰,今此不祧下敎,便是特恩,聖上褒忠尙節之聖意,臣等不勝感歎。上曰,持入南漢日記,故爲此事矣,文忠家在於何處,而奉祀孫爲誰?最中曰,奉祀孫已作故矣。彦儒曰,金應淳似是近寸,而未能的知矣。上曰,三學士贈職以何官乎?彦儒曰,初贈副學,後贈右參贊,而終至領議政矣。上曰,洪學士家最殘微矣。百祥曰,吳達濟其時,有遺腹而生女云矣。上曰,古亦有之,鄧伯道之無兒,豈不怪乎?最中曰,忠正公洪翼漢奉祀孫,前縣監侃,無子而身故,家事剝落,今將流離下鄕云,忠臣奉祀之家,若是難支,極爲可矜,聞其家,有賜牌田民,而未曾受出云,分付該曹,卽爲出給,使之保存留京,何如?上曰,聞甚矜惻,令該曹卽爲劃給,可也。出擧條上曰,仙源殉節之所,誠殘忍矣。彦儒曰,臣於年少時,見其畫像,奉於壯洞矣。上曰,狀貌,何如?彦儒曰,少時一見,而近日不入壯洞,更未詳審,故不能記得,而大體美好矣。上曰,有鬚髯乎?彦儒曰,此則不能記其多少矣。尙魯曰,大體豐碩矣,臣亦兒時一見,故鬚之多少,亦不能記之矣。晩曰,髯則少而頗美好矣。昌誼曰,去九月赦令後,諸道放未放狀聞,謹依頃日聖敎,幾皆循例覆達,而其中入於稟秩者,不可不一番經稟,故敢此仰達矣,上曰,誰耶?昌誼曰,嶺南則前察訪金樂熙,湖南則前察訪金致翰,俱入於稟秩,至若濟州牧使,則初不分秩,只以罪人姓名措辭,附陳於赦狀頭辭之末段,有違常格,從重推考,何如?上曰,此亦誰耶?昌誼曰,申敬日·尹有一·崔鶴齡矣,上曰,金樂熙·金致翰,竝特爲放送,申敬日·尹有一·崔鶴齡,則仍置,而濟州牧使重推事,依爲之。出擧條尙魯曰,統虞侯張志豐,向來處事,誠爲可駭,特敎黜補,出於深加責勵之意,而今已經年,足可懲後,久置瘴海,病亦可矜,令該曹內移,何如?上曰,內擬,可也。出擧條上曰,前湖西伯進前,暾進伏。上曰,湖西農事,今年果何如?暾曰,田農,比昨年甚多,蓋陳田多故也。上曰,大同停退何如云耶?暾曰,此甚大惠,民皆鼓舞矣。上曰,飢民皆以明年爲憂,故予甚憎之矣。昌誼曰,尹昌垕供辭,臣持來矣。上曰,昌垕果生怯乎?昌誼曰,初則不知其施威,果不無恐怯之色矣。上曰,何以處之則好耶?尙魯曰,關係甚重,不可輕議矣。上曰,今見元孫書徒,十日闕讀,是何事耶?尙魯曰,師傅南有容,以沐浴呈辭下鄕,故似然矣。上曰,以何病沐浴耶?尙魯曰,雖以沐浴呈辭,而實則爲娶後妻下鄕云矣。上曰,然則沐浴呈辭怪矣。尙魯曰,法典無娶妻受由故然矣。上曰,元孫師傅進前,有容進伏。上曰,卿之年紀幾何?有容曰,戊寅生矣。上笑曰,戊寅生,豈娶妻之年乎?六十新郞,誠重難矣。尙魯曰,有老親而無內政,形勢不得不然矣。上曰,然乎?上曰,以卿下鄕之故,元孫十日闕讀,此後則頻數進講,可也。有容曰,十日之間,不甚遠矣。上笑曰,予則以十日闕讀爲悶,而卿則猶以十日爲不足耶?百祥曰,賑廳穀儲已竭,此後發賣與分賑,難以分排,湖南廳留庫舊米,限萬石及各廳減分米,依其數竝爲移下賑廳,兩湖儲置米,限萬石亦爲劃送,趁今船運,以爲繼給之地,似好矣。上曰,依爲之。出擧條尙魯曰,全羅監司李昌壽,以本道被災尤甚邑,流配罪人緣坐外,竝移配爲請矣,八路荐凶,無處不然,許多罪人之一倂移配,有不容輕議,而其中珍島郡,處於孤島之中,酷被凶荒,誠爲通一道尤甚之尤甚,亦不可無酌量許施之道,該郡緣坐諸罪人,竝令移配於濟州三邑,何如?上曰,依爲之。出擧條百祥曰,關東補縮蔘價,旣曰不當加給於蔘商,則事宜逐年留儲,以作不時之需,而京外俱知爲空中之物,前道臣韓光肇,論報請得,而前惠堂筵稟許施,故近者該道,連有報請,雖已嚴辭防塞,而詳定事體,實與儲置等,固非下手那移者,此後則係關蔘價外,毋得遷動之意,嚴立科條,添入節目,何如?上曰,所達誠是,依爲之。出擧條尙魯曰,漢城右尹趙昌來之特授見職,實仰聖意,而觀其辭本,則老病轉加,不得作行云。詞訟之地,不容久曠,今姑許遞,何如?上曰,依爲之。出擧條百祥曰,飢民追付之數,極其夥然,疲殘各部,不能抵當,初無成冊區別之事,故昨日分賑,元飢民外,無賴之類,無數攔入,雜亂無統領,名爲設賑,而實惠不得下究,誠爲可悶,此後各部,各出加設部將一人,又自軍門,極擇解事將校,各部各送三人,與部官部屬,搜檢眞箇飢民之當入而不得入者,次次精擇,修整成冊,每五日分賑時,元飢民,一體領付賑廳,而賑郞二人,有難周察,惠郞五人,分屬五部,使之句管監賑,臣等則摠察勤慢,似爲得宜矣。上曰,依爲之。三軍門將校,各五人式,定送,可也。出擧條上曰,今覽關西道臣狀聞,此不可煩狀聞者。該道臣從重推考,令道臣嚴刑勘處。出傳敎諸臣以次退出。
上在昌德宮。常參·經筵,以代理停。
巳時至未時,日暈。申時,日暈兩珥。
宣祖大王忌辰。
李最中達曰,大司憲金漢喆未肅拜,執義朴昌潤武二所監試官進去,掌令金元行在外,李朝望武一所監試官進去,持平鄭運維呈辭,權相龍在外,今日以監察茶時之意,敢達。令曰,知道。
南泰耆達曰,左副承旨韓光會,今日不爲仕進,卽爲牌招,何如?令曰,依。
李奎采達曰,玉堂上下番俱空,事甚未安。副校理洪麟漢由限已過,副校理南泰著,修撰鄭存謙·金華鎭,旣有只推之令,卽爲牌招,以爲推移入直之地,何如?令曰,依。
以副校理南泰著,修撰鄭存謙·金華鎭牌不進罷職令旨,令于李奎采曰,竝推考徽旨捧入。
以副校理南泰著·修撰鄭存謙·金華鎭再牌不進罷職令旨,令于李奎采曰,竝推考徽旨捧入。
傳于李奎采曰,御製編次人入來。又傳于曰,禮房承旨·右副承旨入侍于萬安門。
李奎采,以禮曹言啓曰,今此親臨懿昭墓時,王世子隨駕及闕門外祗送祗迎之節,當爲磨鍊以入。而方在調攝中,何以爲之?敢稟。傳曰,前已下敎,何爲煩稟?置之。
以寶劍望筒,傳于李奎采曰,寶劍,以海溪君之次爲之。
韓光會啓曰,明日懿昭墓擧動時,留都大將,何以爲之乎?敢稟。傳曰,前有累次下敎,何爲更稟?此若煩稟,則留都營,亦當稟乎?還給。
傳于韓光會曰,禁御兩營留陣,城內爲之,斥堠伏兵,置之。
傳于李奎采曰,明日宣武祠祭文香祝,陪于駕前。懿昭墓祭文及香祝,使之先詣。
傳于韓光會曰,宣武祠設布帳,置之。
傳于李奎采曰,宣武祠·諸司預備·懿昭墓,俱三嚴。
傳于李奎采曰,儀註斯速入之。
傳于韓光會曰,明日動駕時,侍衛外,只佩劍。
傳于李奎采曰,修撰金華鎭,只推牌招。
以修撰金華鎭再牌不進罷職令旨,令于李奎采曰,推考徽旨捧入。
傳于李奎采曰,下敎之下,焉敢如此?更爲牌招。
韓光會,以訓鍊都監言啓曰,明日懿昭墓擧動時,本局中軍,當爲隨駕,而中軍申旼,以武二所試官,方在試所矣。在前如此之時,有草記變通之例,依前例,令政院改付標,何如?傳曰,允。
以訓鍊都監草記,傳于韓光會曰,試官望入之。
李奎采,以兵曹言啓曰,今此重試武科初試試官磨鍊,而庭試初試,開場相値,擬望之人乏少,依前例以二望備擬,堂上曾經兵使人,竝擬以入之意,敢啓。傳曰,知道。
李奎采,以兵曹言啓曰,今此重試武科初試,分兩所,當爲設行於訓鍊院慕華館,而庭試初試,開場相値,依前例,重試初試一所南小營,二所南別營試取之意,分付試所,何如?傳曰,允。
韓光會,以兵曹言啓曰,明日懿昭墓擧動時,各殿問安馬及內吹螺赤二十三名所騎馬,無以推移,依前例,京畿驛馬三十三匹補把,以充不足之代事,本道監司處,分付,何如?傳曰,允。
韓光會,以兵曹言啓曰,明日擧動時,武所試官中,多有領軍隨駕之員。且動駕日,仍設科場,事體未安,依前例,四處試所,姑爲停止,大駕還宮後,復設之意,分付,何如?傳曰,允。
以武一所差備官,以試官意言啓曰,因兵曹草記,明日姑爲撤場,而待回鑾復設之意,敢啓。傳曰,知道。
韓光會,以武二所差備官,以試官意言啓曰,明日懿昭墓擧動時,自兵曹以掇場事,草記蒙允矣。姑爲掇場,待回鑾復設之意,敢啓。傳曰,知道。
韓光會,以武二所差備官,以試官意言啓曰,參試官尹學東,方帶司僕寺正,明日擧動時,以進受鞭差備,不可不進參,參試官合有變通之道,何以爲之?敢啓。傳曰,知道。原單子入之。
韓光會啓曰,因武二所草記,參試官尹學東,以司僕寺正,進受鞭差備變通事,原單子入之事,命下矣。原單子中,改付標以入之意,敢啓。傳曰,知道。
韓光會啓曰,重試武一所參試官宗簿寺正洪得厚,書以進字,纔已受點,而終不入來。此實前所未有之事,原單子中,改付標以入,而本院請推之外,無他可施之罰,何以爲之?敢稟。傳曰,只推。
韓光會,以義禁府言啓曰,明日懿昭墓擧動時,大駕各差備都事及庭試武科初試一二所禁亂官,重試武科初試一二所禁亂官,本府入直,當直入直都事,當以十四員分差,而無以備數,假都事四員,令該曹依例差出,以爲分排之地,何如?傳曰,允。
丁丑二月初一日辰時,上御養志堂。編次人承旨入侍時,編次人李喆輔,右承旨李奎采,右副承旨金孝大,假注書安杓,記事官李仁培·李東泰進伏。上曰,注書出去,使香室官員,持宣武祠祝文頭辭,入侍,可也。臣杓承命招入。上曰,昨日玄明祭祝文頭辭,以敢昭告爲辭耶?香室官員考出以來。上曰,敢昭告三字,似是祝式矣。奎采曰,似然矣。上曰,明日卽我仁廟,往見汗於踏十里之日也。予心一倍感愴,予欲親臨宣武祠,以瀉此懷矣。奎采曰,平壤有楊經理畫像矣。上曰,然乎?趙領敦曾言,楊經理畫像,恰似尉遲敬德云,然否?喆輔曰,傳言然矣。上曰,望拜之後,匪風下泉之心,一倍于中。噫,自今日不復能臣事皇朝矣。此懷何以瀉?況値今日,昔年待欽差之事。況若此辰,明日當臨宣武祠,躬自奠酌?噫,今年卽懿昭庚午後八年也。正當封世孫之年,愴懷難抑,奠酌宣武祠後,仍往懿昭墓,瀉懷以來,以此分付儀曹。出傳敎上曰,注書出去。政院日記中,庚午年歷臨宣武祠時日記所付卷,持來可也。臣杓承命持入。上命承旨讀之。孝大讀訖。上曰,大報壇事,彼人雖問之,予則當對以厚被皇恩,故如是云矣。雖以此取禍,予不懼焉。奎采曰,聖敎至此,不勝感歎,義理終有可伸之日,雖直言之,亦何妨耶?喆輔曰,昔年我國,有一凶人,以皇壇馬牌事,告訴於彼國,而彼國以汝國厚被皇恩,如是無怪爲言矣。上曰,昔年丁丑,龍·馬二將出來矣。于今丁丑,予臨宣武祠,此一擧有力矣。上曰,明日宣武祠奠酌時,先行揖禮,次行立奠,復行揖禮,以此儀註書入。出傳敎上曰,三忠中,千摠具元一玄孫,今年爲其部,其司千摠云,其亦稀矣。令京軍門,卽爲調用哨官。出傳敎上曰,文忠公金尙容及三學士奉祀孫,令該曹,世襲其爵,以繼其祀之意,奉承傳施行。出傳敎上曰,明日躬臨懿昭墓時,三嚴以辰正初刻擧行,侍衛戎服靑衣除插羽,步軍六哨,馬軍二哨,禁軍二番隨駕,侍衛守宮,仍承旨,左承旨守宮,問安右承旨爲之,道由弘化門·崇禮門,以此分付。凡節一依前例,自京擧行,畿伯只令祗迎,勿爲導駕,京兆導駕,前排五雙擧行。出傳敎上曰,注書出去。招春坊吏姜壽億,來待門外,可也。臣杓承命,招壽億進伏。上曰,以汝祖之功,將欲調用於軍門,是汝所願耶?問啓。壽億伏地曰,天恩罔極,而臣矣身子,方隨行於都監將校,更何所望?臣矣身則但願守靑氈舊業矣。上曰,人情必欲拔身而調用,傳敎之下,願守舊業,誠可尙矣。奎采曰,此吏能有識,故臣等亦厚待之矣。上曰,姜孝元孫壽億,令該曹,米布從厚題給。出傳敎諸臣以次退出。
上在昌德宮。常參·經筵,以代理停。
自昧爽至巳時,有霧氣。
大駕,宣武祠入幕次後,王世子遣宮官問安。答曰,知道。
政院·玉堂·藥房口傳問安。答曰,知道。
奠酌罷後,王世子遣宮官問安。答曰,知道。
政院·玉堂·藥房口傳問安。答曰,知道。
大駕,懿昭墓入幕次後,王世子遣宮官問安。答曰,知道。政院·玉堂·樂房·朝廷二品以上·六曹口傳問安。答曰,知道。
奠酌罷後,政院·玉堂·藥房口傳問安。答曰,知道。
大駕,關王廟歷臨時,王世子遣宮官問安。答曰,知道。
還宮後,政院·玉堂·藥房·朝廷二品以上·六曹口傳問安。答曰,知道。
李最中達曰,大司憲金漢喆,重試武科二所監試官進去,執義朴昌潤,庭試武科二所監試官進去,掌令金元行在外,李朝望庭試武科一所監試官進去,持平鄭運維重試武科一所監試官進去,權相龍在外,今日以監察茶時之意,敢達。令曰,知道。
金尙重,以弘文館言達曰,修撰鄭存謙,旣有只推之令,卽爲牌招察任,何如?令曰,依。
以修撰鄭存謙牌不進罷職令旨,令于金尙重曰,推考徽首捧入。
傳于金孝大曰,諸司預備。
吏曹口傳政事,以金謹行爲稷山縣監。
南泰耆,以戶曹言達曰,觀察使·節度使薦,每於歲首擧行,而堂上有故,不得爲之之意,敢達。令曰,知道。
李最中,以義禁府言達曰,金海前府使李衡萬拿問處之事徽旨達下矣。李衡萬時在京畿楊根地,依例發遣府書吏,拿來,何如?令曰,依。
副司直徐宗伋書曰,伏以臣於月前,敢將引退之懇,仰瀆崇高之聽,非不知僭踰之爲可罪,而或庶幾容光之明,體下之仁,有所照矜,及奉批旨,竟失所圖,此莫非誠淺辭拙,不能見槪而然。臣於是,徘徨慙赧,不省所出,而衷情之所蘊結,第不能自己,又此疾聲,臣尤死罪,夫年至則休,禮著其訓,從前以來,命爲大夫者,孰不欲是式,而然其行止久速,亦自有不得不不同處,蓋名德俱著,進退有關於安危,則君上之所不捨,而不獲遂其志者有之,精力不愆,事務無難於鞅掌,則飢飽之所自知,而不屑於去已者有之,又有職任在緊漫之間,去就無關由之端,則以煩猥自嫌而不欲布聞者焉。此乃隨時之義,而要皆有據而然也。臣嘗以是三者,反而求諸己,於朝廷則不啻江湖一鳧雁,以衰疾則殆將朝暮塡溝壑。而抑其所見撿,雖曰舊踐間,在於非分之任,有不可以冗散自恕,則是不特所謂二宜去,而七十致事之文,最爲箚着於臣身,如是而猶復遲回連蜷,苟冒榮利,則眞是沒廉無恥者耳。臣雖喙長三尺,何以自解於人哉?噫,叨躐太越於涯分,頂踵皆歸於造化,欲報之恩,與天無極,之死殫竭,以答萬一,豈非常分之當然,至願之所在,而默數已往,無一可記,壯旣不如人,今益無能爲矣。再衰三竭,年迫日索,其雖欲抖擻策勵,亦終於垂首塌地,孤負明時,罪戾實多,俯仰慙悼,面目何施,今計獨有趁此經限,捲其殘骸,以之守本分謝前愆,而得免於辱朝廷·羞當世之歸,則區區塵刹之報,亦未必不在於此耳。玆冒瀆擾之誅,更訴肝肺之蘊,伏乞睿慈,察其情而憐甚懇,亟許臣退休,俾之調將殘喘,歌詠太平,不勝大願。答曰,覽書具悉。卿其勿辭焉。
獻納尹坊書曰,伏以,臣於前冬,忝叨憲職,重被臺劾,怵伏鄕廬,社門省愆,念絶榮塗,曾末幾何,混被恩敍,薇垣除命,又下於千萬夢外,臣誠驚惶感激,莫省攸措,第向來臺言,餘愧在心,親臨鞫囚,何等嚴重,而身縻臺銜,偃便在外,實非臣分之所敢出。而臣之老母,今年六十九歲矣。素患痰塊之祟,積年沈痼,神氣綿綴,居常懍懍,伊時病形,遇寒添加,種種諸症,十分危惡,臣左右扶將,焦泣罔措,有不忍暫時離捨,以致數日遲留,僚員不諒,斥罷之論果發。至今追思,惶懍彌切,況此納言之任,地望自別,尤非如臣庸陋謭劣者,所可濫竽,而適値試事迫急,召牌臨門,陳章見阻,冒沒出肅,自附往役之義,挨待竢事,以爲自劾之計,而處義郞當,進退無據,自顧慙恧,益無所容矣。昨暮得接家信,臣母宿病,挾感復發,諸般證勢,比前蓰劇,胸膈痞塞,寒熱交作,少有食飮,噎滯不下,便道滑數,轉成泄痢,度數無算,眞元大陷,氣息奄奄,實有頃刻難言之憂。急足跟至,促臣歸視,臣自聞此報,方寸煎灼,按住不得,坐而待曙,投章請急,徑尋鄕路,臣罪至此,萬殞猶輕。伏乞睿慈,俯垂諒察,亟令鐫斥臣職名,以便救護,仍治臣任情擅行之罪,以警具僚,不勝大願。答曰,覽書具悉。爾其勿辭,救護母病。
領議政李天輔箚曰,伏以臣,病勢一味危劇,而本症之外,近又重添感寒,頭疼如碎,身熱如烘,咳嗽嘔逆,全癈食飮,元氣益陷下一層,負席昏痛,殆不分人鬼,從前闕職廢禮之罪,旣不勝其誅,而今日大朝動駕。又未得陪扈,揆以邦憲,豈宜屢赦,臣以狗馬賤疾,仰煩崇聽,其亦支離,臣尤死罪。伏乞亟降威罰,重勘臣罪,以警群工焉。答曰,覽箚具悉卿懇。以疾未參,其何所傷。卿須安心勿辭善攝焉。仍令曰,史官往諭。
丁丑二月初二日辰時,上具戎服。行宣武祠·懿昭墓入侍時,行都承旨南泰耆,右承旨李奎采,左副承旨韓光會,右副承旨金孝大,同副承旨李最中,假注書朴師海·安杓,記事官李仁培·李東泰,以次隨駕,上臨宣武祠,具翼善冠·衮龍袍,先行揖禮,三上香奠酌,行揖禮,讀祝訖,復行揖禮。上曰,此廟司誰耶?孝大曰,禮賓參奉金履一,卽首醫金履亨之從弟也。上曰,東征諸將中,邢軍門之功最多,宜爲主壁,而反在楊經理之左何也?泰耆曰,楊經理初頭出來,其戰勝之功,雖不及於邢軍門,意外橫罹讒誣,被拿而去,東人憐之,立此去思碑,此祠專爲楊經理而設,故以經理爲主壁者此也。邢軍門之竝享,必在建祠之後也。上曰,似然矣。泰耆曰,臣於日前承命奉審時,見此楊經理去思碑,欲爲陳達而未果矣。經理之功德,東土之人,至今思慕不已,立此片石,而碑文乃逆黯所撰也。以逆臣所作,揭示後世,其在事體,極爲不可,臣意則更令館閣之臣,撰進一本,而不必改豎他碑,磨去後面而鐫之好矣。上曰,其言是矣。上臨碑閣,使承旨李最中讀之。下敎曰,筆則善書,誰書之耶?泰耆曰,吳始復書之矣。上曰,海州胎閣碑,誰撰之耶?泰耆曰,此亦逆黯所撰,故先朝果爲改豎,更令故相臣李觀命撰進矣。上曰,誰書之乎?泰耆曰,故參判李正臣書之矣。上曰,是李喆輔之父也?泰耆曰,然矣。上曰,宣武祠碑,令藝文提學,更爲撰進,只後面磨石而刻。出傳敎上入小次,命諸承·史侍衛,皇朝死節人子孫及皇朝人子孫,竝入侍。上命取祭用二杯而來,先執一杯。嗚咽下敎曰,今日此杯,是不忘皇朝之意也。東土遺民,幾不知皇恩之如何,故君臣同杯,卽喚醒東民之意也。上先進一杯,少許後,以其所進之餘酒,移斟他杯,命承旨宣賜諸臣。諸臣以次巡飮之際,刑曹判書吳彦儒,以摠管序進。上曰,忠臣之孫,當與皇朝人子孫,別杯賜飮,姑爲退立,彦儒退座。諸臣飮訖。上命承旨,取第二杯酒,改斟他杯,宣賜彦儒曰,卿之潔淨之心,予不欲汚濁,別酌以饋,予之心卿亦知之矣。彦儒曰,聖念之委曲至此,臣誠不勝感泣,不知死所也。上曰,予飮此酒,輪宣諸臣。又以他杯,別餽忠臣子孫與大明人子孫者,蓋有意矣。黃河不淸,世人皆濁,予以今日祭用之酒,欲洗其心,各自勉勵焉。上出祠門時,泰耆進曰,卽者,忠淸監司,以假都事馳達以爲,稷山縣監金昌運,爲御史李仁源所封庫,御史依聖敎,方權知邑事,其代,各別擇差,斯速下送云矣。上曰,然乎?上曰,稷山縣監有闕之代,口傳差出,除署經仍卽給馬下送。出駕前下敎上曰,宣武祠守僕庫直等賞格,依懿昭墓守僕例,卽爲上下。出駕前下敎上詣懿昭墓。墓上看審時,左議政金尙魯,藥房都提調申晩,提調李益炡,同爲入侍。上曰,樹木頗長養矣。尙魯曰,京城咫尺之地,如是長養亦難矣。上曰,飭已行矣。當該守衛官及山直守護軍等,竝放送。出傳敎上入幕次,諸臣退出。上還宮時,上曰,歷臨南關王廟,以此分付。出傳敎上曰,自洞口外,至崇禮門捧上言。出傳敎上曰,新除授稷山縣監金謹行,入侍于明政門。出駕前下敎上曰,懿昭墓齋室,依前入處。出駕前下敎上曰,不善抄飢,西部·北部當該官員,令該府處之。出駕前下敎上曰,奉恩寺折受遂安田,令度支嚴飭本邑,卽爲依打量出給。出駕前下敎上曰,編次人,來待明政門。出駕前下敎上曰,南漢扈從人子孫。令該曹米布題給。出駕前下敎上歷臨關王廟,行再拜禮訖。上曰,武安曠世興感,繼述先志。況今日入拜,意亦非偶,回駕後,遣將臣致祭。出傳敎上還宮時,上曰,彼祠宇誰家耶?益炡曰,讓寧大君祠宇,而自朝家建設者也。上曰,然乎?讓寧大君,海東之泰伯也。上曰,讓寧大君祠宇,同副承旨卽爲進去,看審以來,致祭時,同副承旨進去。出駕前下敎上御明政門,諸臣進伏。上曰,稷山縣監金謹行來待耶?光會曰,聞在郊外,未及入來云矣。上曰,催促,使於明朝辭朝。上曰,宣傳官,持信箭出往,解嚴可也。上曰,南關王廟,遣禁衛大將具善行,不卜日,今初四日致祭。出傳敎上曰,今見讓寧大君祠宇,不覺興感,遣近侍,不卜日初四日致祭,祭文以製下者用之,其奉祀孫,令該曹調用。出傳敎上曰,讓寧大君祠宇,令度支卽爲修葺。出傳敎上曰,今日大臣所管處外。噫,望七暮年,興感此歲,特臨宣武祠,又臨世孫墓,爲今海東之臣,焉敢自便。人君之飭,惟在其綱,各司不參首堂,一倂越廩一等。出傳敎上還宮,諸臣以次退出。
上在昌德宮。常參·經筵,以代理停。
大王大妃殿·中宮殿,藥房口傳問安。答曰,知道。
大殿·大王大妃殿·中宮殿·世子宮·嬪宮,政院·玉堂口傳問安。答曰,知道。
大殿,朝廷二品以上·六曹問安。答曰,知道。
金孝大達曰,大司憲金漢喆,重試武科二所監試官進去,執義朴昌潤,庭試武科二所監試官進去,掌令金元行在外,李朝望庭試武科一所監試官進去,持平鄭運維,重試武科一所監試官進去,權相龍在外,今日以監察茶時之意,敢達。令曰,知道。
藥房都提調申晩,提調李益炡,副提調南泰耆啓曰,伏未審夜來,聖體調攝若何?昨早動駕,親酌宣武祠,仍臨墓所,向暮還宮,竟日勞動之餘,憊眩之候,寢膳之節,不瑕有損乎?大王大妃殿氣候,何如?臣等不任區區伏慮,敢來問安。答曰,知道。慈殿氣候差勝後一樣,予則一樣矣。
李最中,以弘文館言達曰,修撰鄭存謙,旣有只推之令,卽爲牌招察任,何如?令曰,依。
南泰耆達曰,京外守令薦擧單子一百四十七張,邊將薦擧單子六十六張,依例捧入。而其中應薦不薦人,令該曹察推,何如?令曰,依。
傳于韓光會曰,欲命讀上言,在院承旨竝入侍。
傳于李最中曰,承旨入侍,而待下敎入侍,具善行,行祭所儀註及宗親府有王子相見禮儀軌,則入侍時持入。
傳于李奎采曰,御製編次人入來。
金孝大啓曰,禁衛大將,以御營大將兼察事,命下矣。御營大將鄭纘述,卽爲牌招,聽傳敎,何如?傳曰,允。
傳于李最中曰,儒臣持常訓入侍。
金孝大達曰,事變假注書金載祿,身病猝重,勢難察任,今姑改差,何如?令曰,依。
以任珹爲事變假注書。
南泰耆,以吏曹言啓曰,今二月初五日,行文廟釋奠祭,初獻官當以正二品塡差,而老病公故外,實無推移之路,依近例,以縱二品塡差以入之意,敢啓。傳曰,知道。
南泰耆,以吏曹言啓曰,今二月初五日,行文廟釋奠祭,諸執事,當以文官塡差矣。文窠本來數少,實無分排推移之路,而釋奠祭執事,曾有生進蔭官塡差之例。今亦依此例,以生進蔭官,通融塡差之意,敢啓。答曰,知道。
金孝大,以兵曹言啓曰,懿昭墓擧動時,吹打內吹螺赤等,依傳敎施賞之意,敢啓。答曰,知道。
金孝大,以兵曹言啓曰,卽接東所衛將牒報,則十字閣下,東邊月廊宮墻一間半許,今日頹落云。令紫門監,爲先把子圍排,急速修築,而弘化門入直砲手十名除出,限修築間,守直之意,敢啓。傳曰,知道。
金孝大,以武一所差備官,以試官意言啓曰,試官禮曹參判宋昌明,屢日冒寒往來之餘,素患痰癖之症,挾感闖發,冷氣上衝,胸脅牽痛,轉動不得,雖不敢在家言病,今方擔詣試所,而症狀若是苦劇,出參試事,萬無其路,莫重國試,不可不備員,令政院稟旨變通,何如?傳曰,允。
金孝大啓曰,因庭試初試武一所草記,試官宋昌明,身病甚重,令本院稟旨變通事,允下矣。元單子中,改付標以入之意,敢啓。傳曰,知道。
李最中,以武一所差備官,以試官意言啓曰,六兩纔已畢試,今當以柳葉箭試取,而畿內及遐方擧子之錄名者,其數旣多。且當農時,不無曠日留滯之慮,在前如此之時,有四貫革竝設之例,今亦依近例,竝設四貫革之意,敢啓。傳曰,知道。
金孝大,以重試武科初試一所差備官,以試官意言啓曰,昨日,乃開場日,而因兵曹草記,動駕相値,不得開場矣。今日始爲開場之意,敢啓。傳曰,知道。
金孝大,以重試武科初試二所差備官,以試官意言啓曰,昨日,乃開場日,而因兵曹草記,動駕相値,不得開場矣。當日始爲開場之意,敢啓,傳曰,知道。
金孝大,以重試武科初試一所差備官,以試官意言啓曰,試官行副護軍金亨魯,素患風症,勞動添劇,方在委頓不省之中,以此病勢,萬無參試之路,令政院急速稟旨變通,何如?傳曰,允。
金孝大啓曰,因重試武一所草記,試官金亨魯,身病委頓,萬無參試之路,令本院稟旨變通事,允下矣。原單子中,改付標以入之意,敢啓。傳曰,知道。
南泰耆,以禮曹言達曰,觀察使·節度使薦,本曹堂上有故,限內不得爲之之意,敢達。令曰,知道。
南泰耆,以工曹言達曰,本曹每於歲首,觀察使·節度使薦爲之,而堂上有故,限內不得議薦之意,敢達。令曰,知道。
李最中,以成均館官員,以同知館事意言達曰,今正月初七日,儒生上旬輪次,今月內無故日退行事,曾已達下矣。大提學未差,行大司成南有容,受由在外,今月已盡,限內不得爲之之意,敢達。令曰,知道。
慶尙左水使狀達熊川等官居格軍崔白男等渰死事,令于金尙重曰,渰死人等,令本道恤典擧行。
修撰金華鎭書曰,伏以天祐宗祊,我邸下痘候,遄臻康復,擧國慶忭,曷有其極?仍念臣於向日,猥以記注,入侍大朝,而特旨陞六之命,忽下於千萬夢寐之外,事異常格,恩出念舊,奉持溫綸,曷勝摧咽?不自意,諫除纔下,繼有館職之特授,寵誥聯翩,恩數迥絶。噫嘻,此何事也?驚懍罔措,直欲循墻而不可得也。噫,日月至明,姸媸自露,蟣蝨賤臣,顧何所取。而前後慰勉之諭,剪拂之恩,一之再之,愈往愈隆者,莫非以先之故,此誠曠古之聖渥,不世之殊榮。至於伊日傳敎中,其人猶在之敎,纏綿悽惻,至懇至切,追悼旣往,眷視不肖之意,藹然溢於辭表,冥冥有知,亦必感泣。況在臣心,當作何狀?嗚呼,臣祖臣父,遭遇聖明,偏被特達之洪造,欲報之德,天高地厚,而不幸臣父,未永其年,君恩莫酬,朝露先晞,此臣父之所齎恨,而臣心之所茹痛也。臣雖至愚極陋,百無肖似,而一段秉彝,根於天賦,追臣父未究之志,答聖朝罔極之恩,卽臣之日夜所誓心而銘骨者,力之所及,分之所堪,燥濕夷險,惟上所投,赴湯蹈火。亦所不辭,而至於見帶之職,卽是學士之稱,侍講讀而備顧問,處深嚴而任論思,其責尤何如也?苟非經術詞華,爲一世所推,莫宜居之,如臣者,幼而失學,長益鹵莽,尋常文字,句讀猶艱,閑漫書尺,酬應亦澁,自知其不能備數於文士之末,則金華雋選,豈可彷彿擬議?而況中批特簡,何等難愼。拔之人望之外,置之群彦之列,假使臣妄恃寵眷,出而承膺,終必伎倆畢露,醜拙難掩,則臣身狼狽,固不足言。其所以上累則哲之明,下招當世之譏者,亦豈細故也?冷暖飢飽,自量已熟,參前倚衡,斯義較然。寧被違命之誅,不敢爲進身之計,而大朝特牌,夜中再降,嚴敎之下,窮隘轉甚。且當動駕在卽,陪扈義重,區區去就,有未暇自恤,雖不得不冒沒暫出,自顧初心,有靦面目,夤緣行公,斷無是理。玆敢略陳短章,仰暴血懇。伏乞离明,俯垂鑑諒,亟許鐫改臣職名,仍治臣瀆撓之罪,以重公器,以安私分,不勝幸甚。答曰,覽書具悉。爾其勿辭,從速察職。
丁丑二月初三日巳時,上御養心閤。諸承旨入侍時,行都承旨南泰耆,左承旨金尙重,左副承旨韓光會,右副承旨金孝大,同副承旨李最中,假注書安杓,記事官李仁培·李東泰,以次進伏訖。上曰,諸承旨分持上言,以其梗槪達之,可也。泰耆曰,此卽崔盛大上言,而其五代祖,以壬辰年扈聖功臣,朝家賞賜奴婢田畓,而子孫殘微,不得受出,願依賜牌例劃給云,事涉猥雜,拔去何如?上曰,勿拔而下之。泰耆曰,崔盛大又爲上言,其辭意,與己下上言一般,而末端以爲,昨年多有籍沒田畓奴婢,願以此受出,此固可駭,而一人疊呈上言,尤爲無據矣。上曰,此是疊呈耶?泰耆曰,外方奸民,一日之內,疊呈議送所志者,皆此類也。上曰,極爲駭然,竝與已下者而拔之,可也。泰耆曰,此乃黃海道水鐵匠人等,以三合爐口進上,將有難支之弊爲言矣。上曰,都承旨必知其弊端矣。泰耆曰,事係進獻,謂有弊端者,極爲惶悚,而其弊則果如上言內辭意。古則水鐵所産之地甚多,匠人之數亦多,故進上一節,自無弊端矣。近年以來,水鐵所産,不及於前,匠人輩亦多流散,只以四五所産之邑,無以堪當,今則無論産鐵與否,乃以二十三邑,輪回卜定,所産之邑,則匠人雖少,猶可艱辛封進,而至於不産之邑,則其勢不得不收斂於民戶,而買得封進,且磨精之價,糜費夥然,臣酌定所入,幾至半減。而大抵爲一道莫大民弊,故至有上言之擧矣。尙重曰,臣亦纔經海西守令,故深知其弊,誠如都承旨所達矣。上曰,述編旣云,雖一尾之魚,一握之菜,弊其不少,而昔年阿多介之爲豹皮,石湯罐之爲黃毛,卽爲民除弊之盛意,而近年除細網簑衣,其亦體昔年之意也。今覽黃海道水鐵匠上言,曾經道臣守令,適以承宣入侍故問之。今日乃知其弊不貲矣。此後正朝方物外,特命減除,雖正朝,除阿里金封進事,分付。出傳敎泰耆曰,此乃義州人張天翰,以其父拯活之勞,敢請恩典,此則臣待罪灣上時,報于監營,至於狀聞而,賞典旣已不下,此亦勿施何如?上曰,若論報監營,則似當目見而爲之矣。泰耆曰,壬申年大水之時,江邊島中人家,將有墊溺之患,天翰之父采顥,乘一葉舟,掉越波濤,出力拯濟之狀,臣果無異目擊,故其時論報道臣矣。上曰,果若目見,則今請勿施,何也?泰耆曰,爲守令時,則其在激勸之道,不得不論報請賞,而今入筵席,則事體有異。且拯活上言,皆已拔去,事當一體勿施,故仰陳矣。上曰,義州閑良張天翰上言,卽拯活事也。都承旨南泰耆,前爲灣尹時,報營門狀聞,今請猥拔,意雖在矣,前後矛盾,推考。出傳敎泰耆曰,此卽黃海道白川居喪人李範宇上言,而渠因父命,陞嫡奉祀矣。族屬中一人,稱有渠之亡父遺言,使其子,定爲養子,立爲喪主,公然奪宗,其時道臣査覈後,卽令罷繼矣。卽今都事趙台祥,受其請囑,嚴關本郡,使之更定爲養子,以此稱冤矣。上曰,怪矣。泰耆曰,臣待罪海藩時,辨定之事,彼此與受,旣無文蹟,故使之罷養矣。上曰,莫重立後,都事焉敢擅斷,今覽李範宇上言,都事趙台祥所爲,極涉無據,令該府處之。出傳敎上曰,各司移差書吏之稱有功勞,請蒙賞典上言,一倂勿下,可也。光會曰,此等上言,皆下該曹,輒蒙恩典,故今引前例而上言,其時該曹之覆奏論賞,極爲非矣。上曰,果然矣。該曹曲循,而謬開其路,故如是紛紜矣。泰耆曰,此乃故兵使趙爾重之孫夢臣上言而以爲,其祖壬寅年間,誣被貪贓之罪,至於籍沒家産,其後有出給之命,而不得受出云矣。上曰,此乃趙洽之子耶?渠何敢上言?上曰,趙夢臣上言,非徒猥濫,放恣莫甚,令該曹從重勘處。出傳敎孝大曰,此乃向化人紙貢上言也。上曰,曾已下敎,則明昇之孫,以向化人侵徵,其涉不可。況昨年下敎之後,木綿爲紙,其猶羈縻,此豈宗伯之司,所可爲哉?不可使聞於隣國,此後向化人外,一切勿捧事嚴飭。出傳敎上曰,京兆纔已飭勵,則況遐方乎?歙谷私奴乙民上言,下送本道,毋論成案未成案,親執詳査擧行事,分付。出傳敎上曰,昨年推恩加資者,一付實職,則今覽上言,猶有漏者,近萬人中,雖不是異事,不可無飭,兵判推考,下上言釐正啓下。出傳敎上曰,今番上言不多,故特召承旨令奏,大抵上言雖少,關係民隱者宜下,而混入猥濫。雖宜置猥濫者,倖下濫被者多,時或召承宣令讀,意蓋此也。今番命下者,勿論違格,一體下該曹。出傳敎上曰,昨日下敎,領府事之篤老,領敦寧之尙不行公,業已知矣。非徒爲大臣,予意在焉?其何尋箚。其他事雖實恙,年老外,其在分義,焉敢陳章?嚴飭撕捱,政院切勿呼望。出傳敎上曰,注書出去。上下番儒臣,持詩傳曹風卷,使之入侍。臣杓承命。招入洪麟漢·洪景海進伏。上曰,上番則讀匪風章,下番則讀下泉章,可也。儒臣讀訖。麟漢曰,昨日躬臨宣武祠,今朝召臣等讀下泉章,聖意所在,有以仰揣,臣等實不勝感涕自零。上曰,每想日暮途遠之批,自不覺中夜起坐,小註陳氏之說虛矣。若如陳氏之說,則黃河之淸,豈若是其無期耶?最中曰,聞聖上此敎者,苟有秉彝之心,孰不感泣?景海曰,讀至郇伯勞之,尤覺襯着於今時矣。上曰,其言是矣。昨日歷臨武安廟者,亦有意矣。最中曰,聖敎至此,我國獨有日月矣。上曰,中國若河淸,則必來取法於我國矣。然見今國綱之頹圮,無異於曹魏矣。麟漢曰,豈可比擬於曹魏耶?上曰,卽今外民之見困於貪吏及土豪者,甚於周室諸候之侵困,如稷山事,亦可以觀矣。如不至於難堪,則御史豈親自爲知縣事耶?稷山倅金昌運誰耶?麟漢曰,不知矣。上曰,稷山新倅,何至今不爲辭朝耶?孝大曰,聞自郊外,姑未及入來矣。上曰,稷山縣監金謹行,今日內辭朝。出榻敎上曰,禁衛大將,命召仍佩往來。出傳敎上曰,雖一夜之間,將臣體重,御將兼察。出傳敎上曰,以關王廟行祭笏記推之,疎忽可知,五禮儀·續五禮儀所載外,諸祀典笏記及祭物圖,令奉常寺作爲一卷,置諸本寺事,分付。出傳敎上曰,經書新刊之役,幾許爲之耶?景海曰,此冊字樣,與他冊有異,寫字官二人外,皆不能書之,故書役自然遲滯,尙未盡畢,周易·孟子·中庸,則雖已畢,而詩傳·書傳·大學,則今將垂畢,論語則未及始刊,而此亦非久當了當云矣。上曰,已刊冊子,先爲印入,可也。出擧條上曰,參試官無人,司諫有闕代,輔德鄭純儉除授,牌招進參。出傳敎上曰,內官金益齡,身爲內侍,猥濫上言,令攸司科治。出傳敎諸臣以次退出。
丁丑二月初三日申時,上御養心閤。儒臣入侍時,左承旨金尙重,校理洪麟漢,修撰金華鎭,假注書安杓,記事官李仁培·李東泰進伏。上曰,政訓一篇,上下番儒臣,分半讀之,可也。麟漢·華鎭讀訖。上曰,頃已下敎,而今見省記,下番入直,故必欲卽見,使之入來矣。華鎭曰,聖敎至此,臣不勝感泣。上曰,予嗣服之初,上番儒臣之父,以玉堂連入經筵,上下番俱是舊臣之子,予心一倍愴然矣。華鎭曰,臣之三世,俱蒙聖上簡拔之恩,闔門夙宵感蹙,今伏承聖敎,感愴之餘,益不知死所。上曰,與承旨爲幾寸乎?尙重曰,卽臣從弟之子也。上曰,洪重徵,與上番儒臣爲幾寸乎?麟漢曰,是臣十寸大父矣。上曰,李成中卽李顯謨之子也。予曾下敎曰,故人之子也。今見下番儒臣,遽然爲三世矣。洪樂性亦爲三世,世事類如此矣。上曰,予之幾年苦心,了無其效,豈不可慨?麟漢曰,黨論實爲亡國之本,而殿下至誠調劑,凡在臣隣,孰不贊歎?若聖心堅定,益加調娛,則些少未盡化者,自可至於平蕩之境矣。上曰,豈然乎?若無黨,則吾國庶幾,而目今亦不無現形者矣。尙重曰,些少言議之參差,不是異事,願聖上,勿以爲疑,若事事疑之,則無形者自有形焉。聽言之際,必察其有心無心,無心者雖有大失,必加優容,有心者,隨事飭勵,則自有融貫之效矣。上曰,大體則好矣。上曰,同副承旨入侍。出傳敎李最中進伏。上曰,王孫敎傅在京乎?最中曰,在京矣。上曰,其年幾何?最中曰,三十三矣。上曰,尹象厚面貌,頗似其父矣。最中曰,其父則面貌稍長,象厚則面貌頗圖矣。上曰,王孫敎傅相見禮不遠,皁隷一名,自兵曹擇定給布。出傳敎上曰,宗親府所置,王子師傅先生案,注書出去持入,可也。臣杓承命持入。上曰,先生案序文,承旨讀之,可也。尙重讀訖進伏曰,王子師傅先生案中,有潛邸爵號,而無紅紙付籤之事,事體極爲未安,當該堂上,從重推考,何如?上曰,依爲之。出擧條諸臣以次退出。
上在昌德宮。常參·經筵,以代理停。
下直,稷山縣監金謹行。
李最中達曰,大司憲金漢喆,重試武科二所監試官進去,執義朴昌潤,庭試武科二所監試官進去,掌令金元行在外,李朝望庭試武科一所監試官進去,持平鄭運維,重試武科一所監試官進去,權相龍在外,今日以監察茶時之意,敢達。令曰,知道。
金尙重達曰,右承旨李奎采,右副承旨金孝大,今日俱不仕進,竝卽牌招,何如?令曰,依。
李最中,以吏曹言啓曰,今此文宣王釋奠祭初獻官,行大司成南有容,行副直金尙翼,實預差,啓下矣。南有容呈辭入達,金尙翼身病猝重,今日受香,將不得擧行,不得已兵曹參判李之億,改付標以入之意,敢啓。傳曰,知道。
傳于李最中曰,初六日,卽講經日次,而有相値之事,今日爲之,時刻單子,座目單子,卽爲入之。
傳于韓光會曰,講經時刻,以午正初刻爲之。
以修撰鄭存謙牌不進罷職令旨,令于李最中曰,推考徽旨捧入。
李最中,以禮曹言啓曰,卽接順康園守奉官所報,則近來虎患特甚,晝夜橫行於園寢至近之地,奉審及上直巡山,不得如常,急速變通云,莫重園寢,虎患若是狼藉,極爲驚駭。卽令該軍門,發遣軍校,期於捕捉,何如?傳曰,允。
金孝大,以兵曹言達曰,去正月朔各廳堂下武臣等試射,連因有故。今已逾月,不得爲之之意,敢達。令曰,知道。
又以吏曹言啓曰,今日本曹開拆坐起時,考見諸道褒貶啓本,則咸陽府使沈鍏,以暴虎之勇,治則太柔爲目。楊口縣監朴師郁,以剛如得中,惠可究下爲目。淸安縣監田漢祥,以賙飢何緩爲目。求禮縣監金仁權,以竹價何徵爲目,竝宜置下考?而置諸中考。海美縣監李堦,以報賑其濫爲目,漆原縣監洪彦復,以民貸胡爲爲目,則竝宜置中考,而置諸上考。殊無嚴明殿最之意,當該道臣,推考警責,六邑守令,竝罷黜,何如?傳曰,允。
又以吏曹言啓曰,興陽縣監尹謐,以三年窠守令,二次居中,雖因赦令蕩滌,其不治可知,依例罷黜,何如?傳曰,允。
又以吏曹言啓曰,曹所屬宗簿寺·司饔院官員等矣,去丙子年秋冬等褒貶,當爲等第,而因本司提調有故,不得磨勘之意,敢啓。傳曰,知道。
備忘記,傳于金孝大曰,隨駕駕後駕前試才時,駕後李仁培,駕前李恒胤,騎蒭四中加資,駕前閑良朴景新,閑良居首,直赴殿試。
傳于金孝大曰,明日禮房承旨,傳香後,仍往奉審,進排官及大祝以下,省察以來。
金孝大,以御營廳言啓曰,因禮曹草記,順康園虎患特甚,晝夜橫行,極爲驚駭。卽令該軍門,發遣軍校,期於捕捉事,命下矣。本廳將校,率領砲手五十名,今日出送之意,敢啓。傳曰,知道。
又以重試初試武一所差備官,以試官意啓曰,參試官奉常寺僉正朴成彪,自夜猝患急癨,達曙叫痛,症情十分危重,決無强令參試之勢,令政院急速稟旨變通,何如?傳曰,允。
李最中,以武二所差備官,以試官意啓曰,今日六兩畢射,柳葉箭方將試射,而設場多日,遐方擧子之許久遲滯,誠甚矜憫。取考前例,則多有四貫革試取之事,故今亦依此爲之之意,敢啓。傳曰,知道。
金孝大,以義禁府言達曰,黃海都事趙台祥,拿問處之事,徽旨達下矣。趙台祥,時在任所云,依例發遣府羅將,拿來,何如?令曰,依。
又以義禁府言達曰,刑曹申目內,猥濫上言內官金益齡,移本府處之事,達下矣。金益齡,今方待令於本府,卽爲拿囚之意,敢達。令曰,知道。
又以義禁府言達曰,全羅道珍島郡,酷被凶荒,緣坐諸罪人,竝令移配於濟州三邑事,擧條啓下矣。珍島郡緣坐爲奴罪人逆賊墇弟塘,緣坐安置罪人逆賊就道姪子敏樹,緣坐爲奴罪人逆賊宗廈庶孫子連喜,緣坐爲奴罪人逆賊泰耉孫子榮喆等,竝移配於濟州牧。緣坐爲奴罪人逆賊巨源孫子翼佐·吉元,緣坐爲奴罪人逆賊明祚子江阿之等,竝移配於大靜縣。緣坐安置罪人逆賊弼顯姪子今同,緣坐爲奴罪人逆賊棆子昌伊,緣坐爲奴罪人逆賊坦弟壎等,竝移配於旌義縣。而依例發遣府羅將,仍令押送于各其配所,何如?令曰,依。
又以儀賓府言達曰,本府折得,全羅道全州地所在府東·府北·助村·龍津·回浦·草谷等田畓,陳起形止,發遣本府郞廳,使之摘奸,而給馬下送,何如?令曰,依。
丁丑二月初四日午時,上御崇文堂。講經入侍時,領事金尙魯,知事李鼎輔,特進官徐命彬,同知事兪最基,參贊官韓光會,侍讀官洪麟漢,檢討官金華鎭,假注書朴師海,記事官李鎭恒·李東泰,以次進伏訖。上讀中庸自第十五章,至第十六章。上曰,予於下章,追思昔年,興感而讀之矣。又讀第十七章曰,儒臣陳文義之前,當言之,如予者何敢也?昔年則果宗廟享之,子孫保之矣。李德壽嘗言,文王壽考,遐不作人,予實愧之矣。金尙魯曰,此聖上撝謙之下敎矣。上曰,必得其壽,必得其祿,昔年實爲之矣。尙魯曰,必得以下四句字眼,有深意矣。上曰,必字有意矣。上曰,初自至,使上番讀之好矣。洪麟漢讀注自十五章至十六章訖。上曰,幹事,周易何處乎?尙魯曰,乾卦文言也。兪最基曰,貞固足以幹事云矣。上曰,是矣。金華鎭讀十七章注訖。上曰,文義爲之?麟漢曰,中庸一部微辭奥旨,非淺識所可臆對,而大體論之,十三章以上,就道理上說,十四章就人身上說,而至若十五十六章,則以道之遠近高卑及體用隱顯說來。道之高遠者,初莫不卑且近。以凡人言之,自吾身而至妻子,以至於兄弟和樂而父母安樂。以聖人言之,帝舜·文·武之有天下者,莫不由孝悌上出來,先儒所謂堯·舜之道,孝悌而已之意也。上曰,然矣。此下學上達之意也。父母其順矣之說甚好,非聖人,形容此不得矣。麟漢曰,詩所謂刑于寡妻,以御于家邦,亦此意也。華鎭曰,如臣年少蔑學,特除嚴敎之下,冒沒出肅,今日講經,推諉不得,黽勉入參,而何敢以講官自處,仰陳文義乎?上曰,此則過矣過矣,尙魯曰,旣爲入參,則所謙過矣。上曰,陳達,可也。華鎭曰,中庸一部,便是小周易,而鬼神一章,又是中庸中最奧處,臣何敢逐句敷奏。而大體則與費隱章,相爲表裏,此章中,洋洋乎如在其上。如在其左右,卽費隱章鳶飛戾天,魚躍于淵之意也。借其有形之氣,以明其不見之理矣。李鼎輔曰,下番所奏精明矣。上曰,其言約而盡矣。麟漢曰,先輩以鬼神章,不入于此,則無可入處云。此章編次之意甚微妙。譬如人之有臍腹,上下俱應,手足百體,無不相通。此章居於十五十七章之間,承上接下,上章則以道之至近者而言之。下章則以道之至大者而言之。至若鬼神章,隱微則不見,費廣則體物,非十五章之下,十七章之上,則無可係編處,此所以上徹下徹,而喩人臍腹者也。聖人之意可見,而大旨則都不出一誠字矣。上曰,臍腹之喩誠善矣。鼎輔曰,此則帝王之極工也。上曰,洋洋乎如在其上,便是日監在玆之意,而不過一誠字也。先言誠字,而繼之以宗廟享之等言,蓋言其效也。舜其大孝乎?此一言,大學·中庸,皆抽而言之。豈不盛矣哉?鼎輔曰,此大文,尤是帝王極工,蓋體物而不可遺,與天同工矣。華鎭曰,臣於微之顯,誠之不可掩文義,敢有仰達矣。中庸大旨,一誠字也。以今日言之,聖上前杖後几,寶算已踰六旬,而奉先之節,誠敬靡不用極,皇壇望拜時,臣以假注入侍矣。竊伏見誠敬所及,筋力亦至,藹然昭著,有不可掩。今日講經,又伏聞玉音洪亮,臣不勝欽歎忻幸之至,而殿下每以筋力精神之不逮,過自退托,恐非誠實底道理矣。俄者下敎,無非撝謙之意,而以上章行遠自邇,登高自卑言之。殿下年高德卲,已自邇而行遠矣。已自卑而登高矣。文王之誕先登于岸,殿下已有之矣。然而工夫易間斷,歲月難推尋,卽古人格語也。爲山九仞,功虧一簣,則豈非可惜者乎?上而聖學,下而國事,勿以志氣衰頹爲托,益加勉勵,勿爲作輟,每存靡不有初,鮮克有終之戒,是亦誠之不間斷也。伏願殿下留念焉。上曰,文王登岸,予豈當之?爲山九仞,初無九仞之功奈何?然而初登筵席,所勉皆切實,可不體念?鼎輔曰,宗廟享之,子孫保之,皆由孝悌而致之矣。上曰,此則予尤愧之矣。三代以上,自然得其位而爲之,漢·唐以後,則以力爲之,予甚慨然矣。上曰,下章,大德必得其位,必得其壽云者,予則愧之矣。華鎭曰,殿下於此章,必得其位,必得其祿,必得其名,必得其壽,果有一條未得者乎?以臣愚見,似爲殿下今日而言也。上曰,儒臣之如是爲言不怪,而四條予何可當之乎?尙魯曰,殿下果得此四條,而至於名亦得之矣。華鎭曰,所謂名,非小名也。巍巍蕩蕩,民無能名焉云者是也,而殿下有之矣。上曰,名字訓釋是矣。鼎輔曰,其言誠好矣。最基曰,下番所勉戒者,極爲切實矣。下番以玉音洪亮爲達矣。臣少時入侍講席,積年之後,俄又伏聞玉音,與前日不少異矣。臣不勝忻幸,凡節之尙不甚衰,於此可見,而但過爲退托矣。勿爲如是,而益加聖工,好矣。尙魯曰,中庸一篇,全是誠也。殿下春秋雖暮,而至於誠,則豈有減乎?上曰,年衰故誠亦衰,昨年社稷壇蹶坐,亦是誠不足之致也。麟漢曰,量筋力而爲之,是亦誠也。尙魯曰,筋力之不逮,豈是誠不足之致耶?上曰,堯·舜則未知何如,而堯·舜以下,則似無不衰之理矣。上曰,李德壽謂齊景公不死,故晏嬰有爽鳩氏之說云,景公之壽,則予不取矣。尙魯曰,齊景公有何必得四事乎?上曰,有位有壽矣。尙魯曰,只是壽位矣。有名祿乎?麟漢曰,名與祿,有大於壽位矣。尙魯曰,孔子雖不得位,而有聖人之名,名最貴矣。麟漢曰,名最難矣。尙魯曰,昨日動駕,早霧晩風,聖體若何?上曰,宣武祠往來,有匪風下泉之感,又過世孫墓,而身猶無,可謂心之頑矣。尙魯曰,登陟步履如前,實爲喜幸矣。寢睡之節,何如?上曰,更更覺矣,今猶不能,此亦衰之致耶?尙魯曰,茶飮進御乎?上曰,間間飮之矣,無益故不進矣。尙魯曰,有益於氣,何不進御乎?連進好矣。上曰,周易聖人作之,豈欺我哉?枯楊生華,老婦生子,予之茶飮亦然矣,豈有益乎?尙魯曰,頃日仰達犯越事,則後日入侍仰達爲敎矣。今日仰達乎?上曰,明日陳達,可也。鼎輔曰,昨冬有長生殿加漆下敎矣。卽今加漆,何如?上曰,加漆,可也。徐命彬進伏曰,小臣有不肖之子,而猥荷罔極之恩,得以保全門戶,前後恩敎,感泣無地,臣心當如何?日夜攢祝而已矣。遂聲淚俱發。上曰,此重臣爲此言入來矣。尙魯曰,臣聞其子,與雲賊隔隣,而常戒其參尋,墻毁來汲,而禁遏不許云,常時之斥遠可知矣。上笑曰,此重臣凡於入侍,未嘗有某事陳達矣。今日則爲此言矣。命彬曰,臣家自祖先,以謹愼二字,自成家法矣。不幸而有此不肖子,此臣常時不能敎飭之罪,實欲處置而不可得矣。上笑曰,處置何以爲之耶?爲人不如人,故然矣。頃日帳殿,出予一笑,予則曰,是亦卿之忠也。尙魯曰,此重臣在外,亦如此痛劇云。如是不已,則恐難保全矣。蓋徐哥曾無如此之事,故自以爲罪人云矣。命彬曰,臣無先見之明,曾未能痛絶,是臣之罪也?是不但負殿下也,亦負祖先也。臣何顔面歸見乎?以是爲痛迫矣。上曰,人皆不知,卿何以知之乎?無所負於予矣。命彬曰,臣爲祖先之罪人,爲殿下之罪人矣。尙魯曰,重臣家,以謹愼爲世稱道,而今有此事,故不得不如是矣。上曰,年今幾何?命彬曰,六十六矣。上曰,長子則不然乎?尙魯曰,長子則不然而善云矣。上曰,兪最基年幾何?最基曰,年六十九矣。上曰,明年入耆社乎?尙魯曰,然矣。上曰,韓師得,亦同入乎?韓光會曰,小臣之叔,亦同入矣。諸臣,以次退出。
上在昌德宮。常參·經筵,以代理停。
金孝大達曰,大司憲金漢喆武重試二所監試官進去,執義朴昌潤,武庭試二所監試官進去,掌令金元行在外,李朝望武庭試一所監試官進去,持平權相龍在外,今日以監察茶時之意,敢達。令曰,知道。
又達曰,備邊司郞廳來言,今日,賓廳坐起日次,而睿候方在調攝中,頉稟。令曰,知道。
南泰耆達曰,今日賓廳坐起日次,旣已頉稟,所當持公事入對。而睿候方在調攝中,頉稟。令曰,知道。
藥房都提調臣申晩,提調臣李益炡,副提調臣南泰耆啓曰,伏未審日間,聖體調攝若何?憊眩之候,寢膳之節,亦何如?前劑入茶飮,已盡於昨日。今日臣等,率諸御醫入診,詳察聖候,議定繼進之劑爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣,茶飮加劑五貼以入,下敎日入侍宜矣。
以承傳色,口傳下敎于都提調曰,領左相旣命入侍,留待同爲入侍。
大王大妃殿·中宮殿,藥房口傳問安。答曰,知道。
金孝大,以都摠府言啓曰,今日入直內三廳,武兼禁軍及軍兵等,當爲中日習射,而社稷大祭齋戒相値,不得爲之之意,敢啓。傳曰,知道。
南泰耆達曰,同副承旨之不得病狀,卽例也。而同副承旨李最中,今日不爲仕進,卽爲牌招,何如?令曰,依。
傳于金孝大曰,有爲之之事,領左相入來事,使預備翰林傳諭,惠堂亦爲入來。
南泰耆啓曰,左議政金尙魯,右議政申晩,惠廳堂上李·閔百祥,依下敎來待矣。傳曰,詣閤。
傳于李奎采曰,儒臣持政訓入侍。
李奎采,以弘文館言達曰,本館上番副校理洪麟漢,以掃墳事,纔已下直出去,上番將未免闕直,副校理南泰著,卽爲牌招入直,何如?令曰,依。
以副校理南泰著牌不進罷職令旨,令于李奎采曰,推考徽旨捧入。
傳于李奎采曰,明日禮房承旨傳香後,因往奉審以來,
李奎采,以宗親府郞廳,以有司堂上意啓曰,明日王孫敎傅相見禮時,執事三人,自本府擧行事,命下矣。考見本府所在謄錄,則以本府藥房錄事,分差矣。今此王孫敎傅相見禮時,執事以本府藥房二員,錄事一人,依例分差待令,何如?傳曰,允。
廣州留守狀達,本府左別將崔慶溢之溢字,以一字誤書,惶恐待罪事,令于金孝大曰,勿待罪事,回諭。
金孝大,以重試初試武一所差備官,以試官意啓曰,六兩騎蒭,今已畢試,而初試定額五十人內,兩技入格,只爲三十四人矣。取考各年前例,則二去丙子年重試一所初試,只取三十三人,丙戌年重試一所初試,只取四十七人,丙午年重試一所初試,只取三十四人,俱未滿於五十人定額矣。今番亦只以入格三十四人,計劃出榜乎?敢稟。傳曰,只取二技。
金孝大,以重試武科初試二所差備官,以試官意啓曰,六兩二矢百步,騎蒭一次二中,取二技事,命下矣。元額五十人,所當以俱入者充數出榜,而二技俱入,僅爲四十人,未滿五十〈人〉之數,只取兩技俱入者出榜乎?何以爲之?敢啓。傳曰,只取二技。
丁丑二月初五日午時,上御養心閤。左右相·惠堂入侍時,左議政金尙魯,右議政申晩,惠堂李·閔百祥,右副承旨金孝大,假注書朴師海,記事官李鎭恒·李東泰以次進伏訖。金尙魯曰,聖候若何?上曰,一樣矣。申晩曰,寢膳之節,何如?上曰,眠食平常矣。晩曰,茶飮進御乎?上曰,飮之矣。晩曰,丸劑已始進御乎?上曰,方欲進御矣。尙魯曰,大王大妃殿氣候,何如?上曰,差勝矣。尙魯曰,王世子氣候,何如?上曰,益勝矣。上曰,湖南狀聞,卿等見之乎?尙魯·晩曰,臣等俄於閤外,只見結辭矣。上曰,無狀矣。尙魯曰,人心之狡惡至此,誠切痛矣。晩曰,此則別件事,而人心誠狡惡矣。閔百祥曰,少有私嫌,輒稱懲賊之黨云,此誠痛弊矣。上曰,先來狀啓金義澤結辭,承旨讀之。上曰,密書使之持入。金孝大曰,臣袖來矣。上曰,開見。上曰,承旨書之。今覽朔南道臣狀聞,金義澤事,初已知其謊誕,而此等之輩,不可一刻食息於覆載之間,勿拘日次,逐日嚴刑,期於誣人承款事,分付。出傳敎上追後狀啓金天成結辭,承旨讀之。上曰,李瑴·兪鴻觀,何許人也?尙魯曰,鴻觀卽文官也。與徵賊相親之說傳播,似是此人矣。上曰,戶判知之耶?百祥曰,天成則悖惡罔測之人矣。上曰,書之。今覽湖南道臣狀聞,近者人心,其雖罔測,豈有若金天成者乎?此等之時,不可尋常處之,令道臣張威儀,以誣人律正法,嚴懲他人。李瑴·兪鴻觀,以本鄕之人,逆徵爲牧時,其所相親,不是異事,旣無同參謀逆之節,則不可以物故,爲限刑推。而供辭俱不白直,其在嚴隄防之道,不可循例酌處。濟州牧島配金呈端·金天必·金尙悌·金必重·金必鴻·金必定·金昌鉉等,卽爲放送事,分付。出傳敎上曰,今値齋日,不欲爲如此處分,而此亦爲宗社除惡之意也,故爲之矣。上曰,湖南伯,爲人甚堅忍矣。四字凶言,不爲連書,字字各書,於此可見其人矣。尙魯曰,其人誠愼密矣。孝大曰,密書何以爲之乎?上曰,燒火於政院,可也。湖南人心之如此,全由於賊徵輩釀成之致也。上曰,今則天字不尊乎?尙魯曰,曾以不尊之意下敎,故不尊之矣。上曰,若尊之,如此罪人名天字,亦將尊之可乎?尙魯曰,然矣。上曰,頃日罪人,謂儒鄕云者,何也?百祥曰,儒,儒林,鄕,鄕族也。尙魯曰,安東則眞外妻三黨,無一低處,然後始入鄕案矣。上曰,安東風俗,至今沓沓乎?晩曰,安東風俗,謂之沓沓矣。上曰,然故戊申安東不應矣。孝大曰,傳敎中末世二字,改以此等之世,似好矣。上曰,改之,可也。然豈非末世乎?尙魯曰,不欲書末世字者,承旨有意見矣。上曰,申旼之旼字,予則以旻字知之矣。是旼字耶?尙魯曰,旻字也。上曰,趙領敦寧曰,䥃,非䥃也。卽核也。今核,拔矣云,蓋深知之言也。上曰,須入官案最好,沈瑴誰也?孝大曰,似是沈樘之子孫矣。上曰,直言之,沈檀亦見塞矣。當其在銓時,無雜才所爲之事矣。尙魯曰,沈檀爲判金吾時,緣坐島配之人,送於善地,眞儒非獄官,而欲送於瘴海必死之地,檀堅執不聽矣。上曰,眞儒單補金東弼矣。金光震之處義是矣。上曰,王孫敎傅相見禮,在明日,將納名王孫,將錫名則元孫之名,當先定矣。字用何邊爲好耶?上曰,注書出去,字彙持入。臣師海趨出,字彙持入。上曰,仙源畫像,使其子孫持入事,注書出傳,臣師海出傳還入。上曰,三韻聲彙,注書持入,臣師海持入。又命臣師海,持入康熙字典。又命持入李彝章所持來冊置簿。又命出往政院,取璿源譜略列聖御諱只字邊謄來。又命出傳春坊上下番入侍事,又命出傳漢城府郞廳入侍事。弼善李基敬,說書徐有良,漢城參軍邊栒進伏。上曰,元孫王孫所定名,書給春坊官員,使之求對,告于東宮,可也。李基敬·徐有良,聽傳敎退出。金履健持仙源畫像進來。上命臣師海,康熙字典持出後,命履健,立展畫像。上曰,目以上有似人,卿等知之乎?未及仰對。上曰,似故李奉朝賀矣。命承旨,讀其所題文訖,命捲之。孝大曰,小臣爲外裔,請捲之。上可之。晩曰,臣之曾祖母,亦金尙容外孫也。上曰,然乎?致祭爲之乎?履健曰,神主在洪州,上來京第後,當爲之矣。上曰,在誰家乎?履健曰,在金時喆家矣。上曰,何故也?履健曰,以最長房故往在,而祧遷不遠矣。上曰,幾祧而不祧,其亦異事,汝家則淸風溪乎?履健曰,六世居此矣。上命履健,持畫像退出。上曰,儒臣持政訓入侍事出傳,臣師海出傳偕入,修撰金華鎭,持政訓進伏。上曰,讀之。華鎭讀至,上曰,止之。明日更爲持入,可也。華鎭曰,修撰鄭在謙,連爲撕捱不入來,頃日有特敎,而又上書矣。上曰,承旨書之。修撰鄭存謙,特敎之下,今聞日事違牌,此何分義,此何事體,若此不已,人君其將不飭臣乎?事之寒心,莫此爲甚,從重推考,牌招察任。出傳敎上曰,明日敎傅相見禮,何時爲之乎?孝大曰,時刻姑未知之矣。上曰,當有肄習,午末爲之好矣。上命書傳敎曰,臣僚賜對,何等體重。昔則寂然無聲,近者百隷解弛,搗砧之聲,咫尺乃聞,事之寒心,莫此爲甚,專由於不能申飭之致,當該中官,令該府從重勘處。上曰,頃日使儒臣讀常訓,而不知己作,精神如此,而勸爲國事,豈不難哉?扶持而行則必勝矣。予不忍爲矣。予每覺慈聖月異而歲不同。諸臣之視予,亦安知不如此也?自己則不知矣。尙魯曰,聖上連有勞動之時,豈不以靜攝仰勉?而終不如爲之之爲好矣。晩曰,臣等每以爲國事之意,仰達者,只緣聖上精力之猶可爲耳。上曰,兪最基雖善步,而亦甚老矣。金始煐齒落而不衰矣。尙魯曰,權爀病愈,而猶不衰矣。上曰,豈不老乎?晩曰,病則已愈,而爲完人矣?尙魯曰,病愈矣。出外猶可惜矣。上曰,老矣,似難爲矣。上曰,昨見徐命彬,誠殘忍矣。晩曰,前日則少出矣。近來必陪從,凡公會,無不入來云矣。尙魯曰,安得不然乎?上曰,兪判府事家所在南漢日記,注書持入,臣師海持入。上披覽曰,斥和人儘難矣。而崔鳴吉亦難矣。尙魯曰,然矣。晩曰,金尙憲於賓廳,見講和書,裂而擲之。崔鳴吉笑而拾之曰,大監之議,固當有之,小生之議,亦不可無云矣。上曰,三學士子孫,宜有憤痛之心矣。孝大曰,延陽於城上擊胡之鐵鞭,歸於外孫,而在臣家矣。上命注書持入。臣師海謂承旨曰,此非史官持來之物矣。孝大曰,上敎,非注書自持來之謂也。第使持入闕內後,自有內入之道矣。臣師海出傳,使之內入。上曰,過期未婚者,以幾年爲限耶?百祥曰,男則以三十歲,女則以二十五歲爲限矣。尙魯曰,男則以三十歲爲限固好,而女則二十五歲之限太遠,限以二十三歲,似好矣。上曰,然矣。男則三十歲,女則二十三歲爲限,可也。上曰,過期未婚者,所給幾何耶?百祥曰,米一石錢三兩給之矣。晩曰,自賑廳上下後,其成婚與否,使當部詳査,卽報于賑廳,俾無虛實相蒙之弊,何如?上曰,依爲之。竝出擧條李曰,臣纔行禁軍賞試射矣。西北別付料,例爲一體試射,仍自本曹施賞,而中間有沒技上言加資之命,則其後筵臣陳達以爲,上言直赴加資之類,極爲猥越,竝請勿施,而自上有西北別付料加資上言之類,不可防塞之敎矣。自此以後,別付料輩,仍有希望之意,此係倖門,事甚猥雜,而前日下敎如此,不可不一番稟定,故敢達。上曰,旣開之事也。其時果有下敎,今亦許施,可也。曰,然則以單子擧行乎?上曰,依例擧行,可也。曰,今後則賞試射草記中,亦當竝擧別付料,然後試賞單子,可以擧行矣。上曰,依爲之。又曰,頃日臨門時,宮房及成均館外上價,劃給傳敎,當下戶曹,而及見擧條,則下於賑廳矣。自前如此等事,戶曹上下,今亦以戶曹聽傳敎,何如?上曰,大臣之意,何如?尙魯曰,重臣所奏得體矣。上曰,依爲之。又曰,臣待罪西關時,以淸北都試請賞,有所狀聞矣。此雖循例狀聞,循例回啓之事,而臣之狀啓。臣又回啓,事涉不便,取考本曹謄錄,則亦有次官擧行之例,今亦令次官擧行,何如?上曰,依爲之。竝出擧條尙魯曰,鍾城犯越罪人査事了當,御史狀本,纔已啓下矣。取考謄錄,則或有待其回咨,如使我國議處,則直以奏文,付送使行之例,或有不待回咨,以査招撰出別咨,入送齎咨官之例,今番則何以爲之乎?上曰,卽爲咨文宜矣。尙魯曰,然則使提學撰出咨文,而罪人趙白永·韓成昌·金奉伊·金奉德·韓成民·姜匪巖等六人,則各以其承款招辭抄書,韓京必則以因白永等援引,追後拿獲,一體嚴覈取服,措辭添入。仍請依律勘斷,而當該監·兵使及地方官,亦待勘處之意,作爲結語,至於韓商麟·李貴三等二人,以犯越情節,反復嚴覈,則日子差後,果無同情行凶之事,故依辛酉例,竝卽勘處之意。亦令附及於咨文末端,而待咨文啓下,別定齎咨官,卽爲入送爲宜。以此分付槐院及譯院。韓商麟·李貴三,則依辛酉例,竝減死島配,當該監司徐志修,兵使吳,亦竝罷職。地方官鍾城前府使鄭基安,旣以白永等犯越事,方在充軍中,更無可論,置之。貴三統首黃春奉,令本道考律勘罪,何如?上曰,依爲之。又曰,纔見灣尹狀本則以爲,玉江鎭界,有犯越一淸人,故依前例,馳通入送於鳳城云,旣曰有例,則雖與創行有異,而犯越重事也。邊臣之不稟朝廷,直爲入送,終涉不審,義州府尹李吉輔,從重推考,所謂前例,未知創在何年。而其爲謬例則明矣。此後如有淸人犯越,則卽爲狀聞,以竢朝廷處分事,定式分付,何如?上曰,依爲之。又曰,前司諫李燮元,以丁巳重試壯元,其後再經重試,而官職尙不離堂下,事未前有,沈滯可知,如命特爲加資則似好,故敢達。上曰,依爲之。竝出擧條孝大曰,上年秋間,外方疑獄抄啓事,有特敎矣。全羅監司狀啓,平安監司狀啓,已經睿覽,咸鏡監司狀啓,姑未入啓,而旣有後日承旨持奏之敎,該房之從容入侍未易,尙今留置矣。第念此等疑獄,宜加審愼,臣意則此狀啓,竝爲啓下該曹,使之就議大臣,爛漫消詳,以竢登對稟處,何如?上曰,所達誠好,依爲之。又曰,全羅監司狀啓,罪人名字中,瑞字誤書以端字者,三處,莫重奏御文書,有此不審之失,全羅監司李昌壽,推考警責,何如?上曰,依爲之。竝出擧條諸臣以次退出。
上在昌德宮。常參·經筵,以代理停。
自昧爽至卯時,有霧氣。
夜一更,月暈。
端懿王后忌辰齋戒。
李最中達曰,大司憲金漢喆,持平鄭運維呈辭,權相龍,掌令金元行在外,李朝望庭試武科一所監試官進去,執義朴昌潤,庭試武二所監試官進去,今日以監察茶時之意,敢達。令曰,知道。
李最中,以弘文館言達曰,本館上番闕直,事甚未安。副校理南泰著,旣有只推之令,卽爲牌招入直,何如?令曰,依。
傳于李最中曰,南漢所刊冊子,先印者,使之先入。
傳于李最中曰,儒臣持昨日所持冊子詣閤。御製編次人,同爲入侍。
李最中達曰,編次人李喆輔,依下敎來待矣。
傳于李最中曰,宣傳官二員,使之待令。
南泰耆啓曰,今二月初九日,都目政事爲之之意,敢啓。傳曰,知道。
李奎采,以禮曹言啓曰,來三月初六日,大報壇祭親行時,省牲省器,依例以親臨磨鍊擧行乎?敢稟。傳曰,依爲之。
李奎采,以禮曹言啓曰,卽接厚陵參奉所報,則今二月初八日,本陵陵上石物塗灰修改告祭,及十七日寒食祭時,兩官不可不備員,而參奉韓芷,方在臺達中,情勢難安,決無就直之路,斯速度通云。莫重祭享,假官參祀,事體未安,參奉韓芷,宜有變通之道。今姑許遞,卽令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以崔星鎭爲厚陵參奉。
金尙重,以賑恤廳言啓曰,昨日京外飢民,日次乾糧分給時,外方飢民願歸者,詳問抄出。京畿十二邑二十八口,優給糧資,出付畿營,江原飢民五十六口內,淮陽十五口,金城八口,春川·金化·原州·平康·狼川·鐵原·安峽等邑三十三口,忠淸道六邑八口,全羅道全州一口,慶尙道安陰一口,平安道兩邑二口,咸鏡道安邊二口,亦給糧資,出付於初到官及各該邑邸吏處,使之次次領付後,到付狀報本廳事,嚴飭下送之意,敢啓。傳曰,知道。
丁丑二月初六日申時,上御養心閤。儒臣·編次人入侍時,編次人李喆輔,校理南泰著,修撰金華鎭,同副承旨李最中,假注書安杓,記事官李仁培,記事官李東泰以次進伏。上曰,今欲作記懷文字,故特召卿等矣。思政殿小學編成時,彼下番儒臣之父,執筆矣。華鎭曰,臣家有謄本小學矣。上命承旨,寫記懷綸音,寫畢。上曰,編次人讀之,可也。喆輔讀訖。上曰,作此文後,予不欲勉飭,所恃於重臣者多矣。最中曰,雖日下此敎,必無其效。臣意,則申飭銓官,區別人才而用之宜矣。九經所以行之者一也,一卽誠也。殿下此文,以誠與敬,爲一篇宗旨,實有合於古聖所訓,而所謂誠者,卽不間斷之謂也。若有一毫間斷,則非誠也。身敎之道,尤當加意自勉矣。上曰,其言好矣。勉於予者,當如是矣。最中曰,前後絲綸,丁寧惻怛,爲民之誠,慨世之意,溢放辭敎之外。而民生顚連,慘境日甚,誠莫知稅駕之所,上自大臣,下至庶僚,若以殿下之心爲心,則豈至於是耶?臣則以爲,有君而無臣矣。上曰,若有君則豈無臣?無君故無臣矣。泰著曰,承旨所謂有君無臣一語,誠至當矣。上曰,彼承旨,自前所達如此,承旨在院時,先以惟允之責,自思而無缺,然後可謂毋負職責矣。上曰,明日大臣·秋判入侍。出榻敎上曰,注書出去,忠淸道臣,使之入侍。金尙喆進伏。上曰,湖西一路,予有所托,今則必有所聞,目今春耕及飢色,何如云耶?尙喆曰,臣以無似,前後蒙恩,曠絶千古,臣豈不欲殫竭心慮,報效萬一,而顧臣才力,萬無堪承之望,聖敎之下,不勝悚惶,蓋聞年事,田農不如昨年,畓農勝於昨年。而大殺之餘,不知其稍勝之效,流民則以朝家軫恤之恩,將有還集之望云。臣則不過往宣德意而已矣。上曰,下往後賑政,專意詳察,可也。尙喆曰,臣雖無狀,豈忍濫費國穀,賑穀一事,當與廟堂相議,而最可悶者,前監司金陽澤被罪事也。一道生靈,擧皆濱死,故陽澤明知被罪,而冒禁分俵,已入於飢民口吻中,而有司之臣。又令還實,則勢將更收於民間,國法固嚴重,而此時收斂於民口已入之物者,亦係重難,此最切悶矣。上曰,還實,在國法當然,而旣入口吻中,則是亦重難,明日欲見大臣,當下詢而處之矣。尙喆曰,監司終不如守令,守令得人,然後可以善賑,此則臣已與吏判相議,而如此之時,都事例兼監賑之任,而卽今都事李賢伋,未經侍從,臣意則許遞,以曾經侍從之人,擇送好矣。上曰,道臣旣請,忠淸都事李賢伋遞差,其代擇差。出傳敎泰著曰,臣有區區所懷敢達,今此一卷冊子,卽我殿下所親撰,而爲堯爲舜之軌範,俱在於此,實億萬代裕昆之良謨,豈不休哉?中庸九經中,取其八目,只刪懷諸候一節,而添入嚴近習戒紛華二目,自古燕閒蠖濩之中,蠱惑君志者,莫近習若也,莫紛華若也,殿下特戒此二事,竝列于政訓中,聖謨洋洋,明白精切,豈不休哉?九經章所謂,所以行之者一也云者,卽誠之一字,而殿下於修身條中,亦以其本誠也敬也爲訓,殿下旣知其本矣。凡事非知之艱,行之爲艱,殿下於此十目中,眞實體驗,自强不息,無一毫虛僞,無一毫間斷,然後方可無歉於一誠字工夫。而苟或不然,則此一部政訓,徒歸於言敎,而不得爲身敎也。伏願殿下加勉焉。上曰,當體念矣。上曰,摘奸宣傳官入侍。出榻敎宣傳官趙奎鎭·柳達源進伏。上曰,東西道春耕,幾何爲之?奎鎭曰,東道則自祭基峴以南,幾皆爲之矣。達源曰,西道則自昌陵以下,太半未耕矣。上曰,然乎?今已夜深,諸臣退去。諸臣以次退出。
上在昌德宮。常參·經筵,以代理停。
端懿王后忌辰。
李最中達曰,大司憲金漢喆,持平鄭運維呈辭。權相龍,掌令金元行在外,李朝望庭試武科一所監試官進去,執義朴昌潤,庭試武科二所監試官進去,今日以監察茶時之意,敢達。令曰,知道。
南泰耆啓曰,左議政金尙魯,右議政申晩,刑曹判書吳彦儒,依下敎來待矣。傳曰,竝詳審後入侍。
李最中啓曰,大臣與秋判,文書已爲詳審之意,敢啓。傳曰,詣閤。
丁丑二月初七日未時,上御養心閤。左右相·秋判·戶判,同爲入侍時,左議政金尙魯,右議政申晩,刑曹判書吳彦儒,戶曹判書閔百祥,右承旨李奎采,假注書安杓,記事官李仁培·李東泰進伏。上曰,足間惡狀啓,秋判讀之,可也。彦儒讀訖。尙魯曰,姜女旣殺得采,又欲戕殺其子婦,誠綱常罪人也。上曰,道臣想必詳知其委折矣。晩曰,然矣。上曰,戶曹判書閔百祥入侍。出榻敎尙魯曰,疑獄自古有之,而此則姜女與李世玄,符同之狀,明若觀火,誠爲凶獰矣。上曰,世間寧有是耶?凶慘不忍言矣。晩曰,此獄關係綱常,不可不嚴査正法矣。上曰,姜女雖凶獰,如無世玄,則豈有自作凶淫之事耶?不可尋常處之,當遣御史,廉察嚴處矣。上曰,副修撰洪景海,牌招入侍。出榻敎百祥曰,此獄顚末,具在臣狀聞,而李世玄所爲,萬萬凶巧矣。上曰,今覽湖南道臣狀聞,者斤惡伊·足間惡之事,於此於彼,關係倫彝,予意則李世玄,其涉殊常,以講詩傳時,不讀墻有茨鶉之奔奔章,雖不爲詳諭,而不可只以一疑處之,副修撰洪景海,靈光按覈御史特差,其令下往,詳査以聞。出傳敎尙魯曰,卜道咸事,臣則以爲誠是矣。常漢爲其不順於父母,而歐打其妻者,豈不可嘉乎?其致死則似不能料矣。上曰,今覽咸鏡道狀聞,卜道咸之歐打朴召史,專由乎不順繼母之致,以此償命,已涉過矣。所謂自縊,其雖無狀,爲繼母歐打其妻,必有可見,恐怯欲免,不是異事。設或追後爲此,決非道咸之獨辦,子爲繼母而歐打,母爲其子而欲滅其痕,究其心,俱涉可矜,爲不孝之朴召史,償命其夫道咸,豈王政乎?特爲參酌定配,其他一倂放送事,分付。出傳敎尙魯曰,私鑄錢事,罪關一律,決不可輕決矣。上曰,秋官之意,何如?彦儒曰,大臣曾經道伯,明知其本末,可以生而生,則固是美事,而不可以生而生,則亦非美事矣。上曰,今覽關西道臣狀聞,崔永一·姜同伊事,大臣秋官之意,可謂執法,而皐陶曰殺,帝曰宥。道臣旣傅枝葉,則近十年滯囚,不無參酌之道,特減一律,以狀聞中律施行事,分付。出傳敎上曰,今覽關西道臣狀聞,此所謂疑惟輕者,大臣·秋官之意亦同。高銀白參酌定配。出傳敎上曰,單推入之,臣杓承命持入。上曰,啓覆人不爲處決,而於應施一律者,其雖稽律,於可以酌處者,若是踰年,其或物故,則豈王者三覆求生之意乎?曾有其例,單推中圈下者外,大臣·秋堂,三明日會于賓廳,商確後,十一日入侍,稟處事分付。出傳敎尙魯曰,高髻之禁,誠是好事,而國中尙多有犯禁者,此蓋緣換着無物故耳。臣意足道里似好,自上嚴禁,則可以有效矣。上曰,此則大臣之責也。尙魯·晩曰,臣等一二家,雖或行之,擧世皆從,然後可革其弊,臣等何以盡禁之耶?上曰,日前戶判以爲,朝家助婚之物,足可成婚云。雖至貧之家,以一石米三緍錢,何以成婚乎?尙魯曰,此足爲一襲衣,豈不可成婚乎?上曰,然乎?晩曰,然矣。上曰,聞故相金宇抗家,甚零替云,誠殘忍矣。古人曰,哀鄧伯道無子,以故相之忠謹,而後事豈如是耶?彼承旨,卽故相之外孫也。純實忠謹,自其外家來矣。奎采曰,臣外祖卒逝單子入啓之日,景廟特命擧哀,誠曠絶之恩數矣。上曰,然乎?尙魯曰,彼承旨年漸老矣。上曰,卿有惜年之意,則何不進用耶?近來輕銳者居先,純實者居後,予甚慨然矣。尙魯曰,臣之所達,亦有意矣。上曰,忠厚故相,卽金判府事也。曾已見之,心常惟焉。憫其孫之零替,頃已諭乎調用,以此推之,於祭苟艱可知,今日下問,亦涉矜焉。祭需,令該曹從優題給,其於往歲,能以考命,尙今思焉。因此豈無表意?特爲遣近侍致祭。出傳敎上曰,金判府事致祭時,右承旨進去。出傳敎百祥曰,嶺南年分大槪狀,朝家給災外,空中所減,至於九千九百三十六結之多矣。向來兩道年分狀,則俱以免稅査陳等公頉,計減摠內之意,有所論列,故依定式,以擅分例,請罪道臣。而此則其狀達中,無他論列,只以前監司李益輔,已爲分俵,循例勘送之意爲言,故減數委折,無以詳知,試爲發關,査問於本道,回報姑不上來。而聞前監司李益輔之言,則事目只論免稅査陳,而不及川浦,故乙亥川浦等永頉,果爲依例計除於摠內。若以此爲罪,則渠自當之云,蓋再昨年新頒事目。旣曰免稅査陳等各樣公頉云云。則川浦之頉,亦當自入於各樣公頉之中矣。此雖出於錯認事目之致,而一定法式之後,有不可異同,摠內所減之數,竝爲還實,當該道臣拿處,斷不可已。李益輔雖自當罪,磨勘狀聞之道臣,亦不可全然無罪,下詢大臣而處之,何如?上曰,依爲之。新道臣事,大臣之意,何如?尙魯曰,磨勘分俵,旣在於舊伯在任時,則依此封狀,不過爲不察而已。新道臣從重推考,似宜矣。上曰,從重推考,可也。出擧條上曰,湖西道臣,昨以災結還實事,有所陳達,此事何如耶?尙魯曰,近來法令頻改故不信,不信故不行,以災結還實事言之,初無是令則已,今旣著爲令甲。而若以窮民之可矜,遽然還寢,則不但法令之顚倒不見信,八路效尤,將不勝其紛紜,此等處,不可不嚴守而峻持,但今湖西一路,荐被凶荒,當此窮春,使飢民備納,亦係行不得之事也。臣意則待秋收捧,於法於民,恐爲兩得矣。晩曰,國法一定之後,雖不可撓改,此時徵捧於窮民,決是不可爲之事,依左相所達,待秋還實,似宜矣。上曰,依爲之。江原道一體擧行。出擧條晩曰,今此擅分還實之若是紛紜,皆是不送敬差官之故也,有司之臣,雖以經費爲慮,每主比摠之論。而臣意,今秋則諸道敬差官,各別擇送,使之詳察災頉,從實分等,則於公於私,似可無兩損矣。上曰,各別擇送,可也。出擧條尙魯曰,前判書趙觀彬,不過一時所坐,前判書趙榮國,前監司趙明鼎,飭已行矣。宜有甄敍之道,故敢達。上曰,三人皆非矣。而飭已行,依爲之。上曰,前判書趙觀彬,前判書趙榮國,前監司趙明鼎,特爲敍用。出傳敎尙魯曰,西伯久在外,廟務相議之際,多有泄鬱之事矣。上曰,嬪宮不但以在內位高爲悶,深以居外休息爲喜,其意甚美,姑留之,可也。尙魯曰,趙榮國旣已敍用,尹蓍東氣質甚弱,又有實病云,宜有參酌放還之道矣。上曰,予有固志,不可輕議,姑置之也。尙魯曰,李敬玉當初處分,已涉過中,遠投嶺海。今且經年,而聞其老母之病,方在危境,孝理之下,宜加矜諒,權導乃是可用之人,而久配病鄕,病狀可慮。且其所坐事實,不無委折,不必許久深罪,許汲其氣可悶,而其人誠可用矣。三年流配,足懲其罪,而本來水土之病,漸至沈重云,竝許宥釋,恐有得於體下之政,故敢達。上曰,一則予志固矣。一則投畀屬耳。難以放送,許汲特爲放送。出擧條尙魯曰,徐喆修當初所坐,乃是容接逆族之罪,而以此人之地處,如知其如此,則寧有容接之理乎?以其心則可恕,以其罪則三年海島,亦可以懲,而方遭親喪,三年之限,在於今年云,聞甚可矜,宜有疏放之道,故敢達。上曰,特爲放送。出擧條上曰,遣宣傳官,摘奸西道,初耕不若東道,宜飭初頭,飭一郡可聳三十六官,高陽郡守羅忠佐,到任屬耳。前郡守尹心宰,從重推考,當該道臣,亦爲推考。出傳敎諸臣以次退出。
上在昌德宮。常參·經筵,以代理停。
自昧爽至辰時,有霧氣。未時,日暈,暈上有冠。
李最中達曰,執義朴昌潤,司諫鄭純儉,以監試官詣闕復命後,不爲傳達,無端出去,揆以臺體,極爲未安,推考警責。仍與諸臺,一體牌招,何如?令曰,依。
又達曰,大司憲金漢喆,執義朴昌潤,掌令李朝望牌不進。金元行,持平權相龍在外,鄭運維呈辭受由,今日以監察茶時之意,敢達。令曰,知道。
金孝大,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,內試射相値,置之。
金尙重達曰,左副承旨韓光會,今日不爲仕進,牌招,何如?令曰,依。
李最中達曰,憲府連日監察茶時,諫院許久闕達,俱涉未安,兩司除在外·試所進去·呈辭入達外,不爲行公人員,竝卽牌招,何如?令曰,依。
以執義朴昌潤,掌令李朝望,司諫鄭純儉,正言沈勗之等牌不進罷職令旨,令于李最中曰,推考徽旨捧入。
傳于李最中曰,明日都目入侍,建福門爲之。
李最中啓曰,靈光按覈御史洪景海,依昨日下敎,來詣請對矣。傳曰,詣閤。
傳于李最中曰,分付開城府松都志一件,使之精修以進,而其若上來,卽爲入之。
金孝大,以兵曹言啓曰,明日親臨都目政事時,本曹政色郞廳,不可不備員,佐郞有闕之代,以在京無故人,令該曹卽爲口傳差出,以爲備員之地,何如?傳曰,允。
吏曹口傳政事,以趙有臣爲兵曹佐郞。
金孝大,以兵曹言達曰,今二月初六日,私奴太輝稱名漢,自敦化門入來。水軍安士白稱名人,自丹鳳門入來。差備門外擊錚,極爲駭愕,竝令攸司,囚禁治罪。敦化門守門將吳澤,丹鳳門守門將沈應昌,常時不能禁斷雜人,以致闌入,俱難免其責,推考,何如?令曰,依。
李最中,以義禁府言達曰,慶尙道淸道郡省峴驛定配罪人金樂熙,全羅道康津縣定配罪人金致翰等放送事,令旨達下矣。竝爲放送事,分付於各該道道臣之意,敢達。令曰,知道。
李最中,以義禁府言達曰,平安兵使狀達,據刑曹粘目內,植松萬戶林全,移本府處之事,達下矣。林全時在任所云,依例發遣府羅將,交代後拿來,何如?令曰,依。
李最中,以宣惠廳言達曰,本廳納,京畿水原·驪州,忠淸道新昌·洪州·海美·舒川·保寧·稷山·鎭岑·燕岐·鎭川·沃川·淸風·懷德·丹陽·懷仁·淸安,全羅道長興·寶城·古阜·靈巖·咸平·康津·海南·珍島·務安,慶尙道咸安·泗川等邑,乙亥條大同米木錢未收,前後催促,不啻嚴明。而今已經年,終不畢納,事之駭然,莫此爲甚,當該守令,所當依事目,拿問嚴處,而當此歉歲,往來有弊,依近例,各該邑守令。竝令道臣,拿致營門,決杖懲勵,其中宰臣守令,從重推考,發緘取招,觀其緘辭而處之,已遞來守令。亦令各其道臣,指名現告,拿問嚴處,何如?令曰,依。
京畿監司狀達,楊州等官居私奴金貴才等,爲虎囕死事,令于金尙重曰,囕死人等,令本道恤典擧行。
忠淸監司金尙喆書曰,伏以臣,謬膺重寄,祈免不得,往復舊伯,行且辭陛。而第臣父母墳山,在於京畿長湍地,臣三年出塞,久闕展掃。今又遠離,益不勝霜露之感,計其往返,不過數日之間,玆敢冒死哀籲。伏乞离明,俯垂矜諒,特許恩暇,俾伸人子至情,千萬幸甚。答曰,覽書具悉。卿其依所陳往省焉。
正言尹光暹書曰,伏以天佑宗祊,我邸下痘候,遄臻康復,擧國慶忭,曷有其極,仍念臣,以新進空疎,百無肖似,所被諫銜,自知僥濫,見拘格例,未卽祈免,一味虛帶,三朔于玆矣。人器不稱,仰累則哲之明,言責徒負,俯積瘝曠之誅,揆分量能,義在必遞,日前監試之冒膺,雖出往役之義,寅緣盤礴,斷非私心之所敢安。顧臣老父在鄕,素抱奇疾,且方居憂,哀毁日甚。臣雖係官遠遊,未嘗頃刻忘歸,乃於此際,得接家信,臣父前患關格之症,越添於冬春之交,胸膈痞塞,寒熱交作,少有食飮,哽滯不下,眞元大脫,氣息奄奄,急足跟至,促臣歸視,臣自聞此報,方寸煎灼,按住不得,投陳短章,徑尋鄕路,臣罪至此,尤合萬殞。伏乞睿慈,亟削臣職,以便救護,仍治臣擅行之罪,以肅朝綱,以安賤分,不勝萬幸。答曰,覽書具悉。爾其勿辭,往護父病。
檢閱李鎭恒書曰,伏以惟天惟祖宗,默佑我宗祊,邸下痘候,不日平復,賀儀已擧,率土歡忭。仍伏念臣,與弘文館修撰鄭存謙,爲內外從兄弟,而俱帶春秋之銜,自有應避之嫌。伏乞离明,令該曹照例勘改,不勝幸甚。答曰,覽書具悉。書辭,令該曹考例稟處。
丁丑二月初八日酉時,上御養心閤。按覈御史請對入侍時,御史洪景海,右副承旨金孝大,假注書安杓,記事官李仁培·李東泰進伏。上曰,注書所持來者,何物耶?孝大曰,狀啓,未踏啓字者也。上曰,御史何日當辭陛耶?景海曰,成命之下,不敢久淹,欲於明日陛辭矣。上曰,下往後,獄情詳査爲之,可也。景海曰,謹當着心奉承矣。上曰,下去後,沿路守宰,如有殊常之事,詳察歸奏,可也。景海曰,如有不法可駭者,則或可潛行廉問乎?上曰,依爲之。勸農陳田·築堰等事,亦着念見之也。諸臣以次退出。
上在昌德宮。常參·經筵,以代理停。
夜一更,有霧氣。二更三更,月暈。
李奎采達曰,卽者,司書徐有良,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
李奎采,以侍講院言達曰,本院下番司書徐有良,連日入直矣。以親病陳書徑出,新除授說書李商芝,卽爲牌招入直,何如?令曰,依。
李最中,以司饔院官員,以都提調提調意言啓曰,本院奉事洪緯漢,今日政,禧陵直長遷轉,而以燔造官,方在燔造所,本院直長中,依例相換,何如?傳曰,允。
執義朴昌潤達曰,請瑞虎等兩賊孥籍,亟令王府擧行。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請島配罪人泰績,更令鞫廳,拿鞫嚴問,夬正王法。請還收罪人桂永放送之令,亟令攸司,依律處斷。請還收吉才卜·李於屯金減死之令。請還收李佐太·申尙春減死之令。請罪人彦杓·陽祚等,仰稟大朝,更加嚴鞫得情。請稟于大朝,潤·東夏,竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟大朝,爟·爣諸子,竝令絶島移配。請東星,亟施孥籍之律。請緣坐罪人抗,仰稟大朝,亟施孥籍之典。請厚陵參奉韓芷,拿問嚴處。請徑斃罪人尙軫,稟于大朝,亟行追施之律。請逆賊時澤應坐者,稟于大朝,亟施一律。請稟于大朝,逆慬,以大逆律施行。措辭見上新達。達曰,瑞虎·元諧兩賊,窮凶情節,狼藉難掩,旣以逆律論斷,則孥籍一事,自在其中,而遷延至今,尙未擧行,致令逆種,多年偃息於覆載之間,三尺至嚴,輿情咸憤。請瑞虎等兩賊孥籍,亟令王府擧行。新除授持平權相龍,時在慶尙道尙州地。請斯速乘馹上來事,下諭。答曰,不從,下諭,依達。
都目親政,以李錫圭爲掌苑別提,以金廷寶爲義盈主簿,以崔昌傑爲司宰主簿,以洪良漢爲吏曹佐郞,以徐迥修爲典籍,以趙載遇爲敬陵令,以申思憲爲氷庫別提,以金相說爲綾州牧使,以李長爀爲定州牧使,以宋晉欽爲仁川府使,以許浹爲咸陽府使,以洪啓祥爲天安郡守,以尹得宣爲尼山縣監,以金敬祖爲鎭岑縣監,以金蓍耉爲黃海都事,以李商輅爲司僕主簿,以李東贊爲引儀,以李信圭爲造紙別提,以申暿爲歸厚別提,以洪應盛爲禁府都事,以沈廷觀爲典牲直長,以李思興爲順陵直長,以金載大爲宣陵直長,以李商芝爲說書,以李昌元爲密陽府使,以閔百興爲錦山郡守,以金履長爲順安縣令,以吳載純爲平康縣監,以朴天儀爲靑山縣監,以趙爲校理,以李翊胄爲奉化縣監,以李柱國爲會寧府使,以羅潤福爲長連縣監,以朴世昌爲平陵察訪,前司諫李燮元,今加通政,加資事承傳,兼漢學敎授二單洪麟漢·宋瑩中,以李挺材爲典設別提,以尹得霖爲內贍直長,以鄭僑良爲長興直長,以洪緯漢爲禧陵直長,以洪大源爲濟用主簿,以趙載履爲東部奉事,以朴誠一爲長興奉事,以李頤炳爲典牲主簿,以李聖源爲司饔奉事,以李壽勛爲吏曹佐郞,以柳逅爲安奇察訪,以李廷恢爲堤川縣監,以申大孫爲陜川郡守,以宋欽明爲義城縣令,以李養吾爲幽谷察訪,以金時侃爲龍仁縣令,以張琰爲金郊察訪,以李瀰爲氷庫別提,以徐命善爲司畜別提,以吳德遜爲掌苑別提,以尹得說爲靖陵直長,以柳德由爲禮賓直長,以權濟應爲尙瑞直長,以安祜爲司饔奉事,以趙復彬爲西部奉事,以權瑜爲司饔奉事,以朴麟源爲刑曹正郞,以洪啓九爲敦寧判官,以南肅寬爲恭陵令,以李挺材爲義禁府都事,以曺命胤爲兵曹佐郞,以吳得良爲平安都事,以金恒魯爲臨陂縣令,以趙載萬爲義興縣監,以李昌遠爲尙瑞副直長,以閔百祿爲北部奉事,以李益炡爲校書提調,以李庭綽爲漢城右尹,以尹懋敎爲同敦寧,以趙晸爲泰仁縣監,順陵直長李思興,平市直長黃稙相換,司饔奉事安祜,義盈奉事張錫履相換,西部奉事趙復彬,軍資奉事朴益齡相換,以李喜復爲尙衣別提,以洪啓禧爲左副賓客,以金致仁爲副提學,以洪鼎猷爲戶曹佐郞,以李龜老爲司議,以李復泰爲漢城主簿,以李頤炳爲監察,以洪景海爲中學敎授,以趙曮爲西學敎授,以金必炯爲光陽縣監,以李澤爲海美縣監,以李斗運爲保寧縣監,以徐好修爲楊口縣監,以洪命馥爲濟州判官,以池鵬翰爲靑丹察訪,以沈翔雲爲宗廟副奉事,工曹參判李庭綽除授事承傳,以李章吾爲右尹,以金尙麟爲戶曹正郞,以金梓爲迎日縣監,以洪大寅爲求禮縣監,以徐魯修爲戶曹佐郞,以李瀰爲刑曹佐郞,以任毅中爲平市令,以玄鳳泰爲直講,以權啓學爲監察,以金亨大爲司評,以高益擎爲典籍,會寧府使李柱國,今加嘉善,加資事承傳,左賓客洪啓禧,右賓客李,左副賓客閔百祥,以權濟應爲司饔主簿,以柳東茂爲竹山府使,以徐命善爲掌樂主簿,以鄭致儉爲山陰縣監,以金履健爲漢城庶尹,以柳春馥爲茂山府使,以南雲老爲遂安郡守,以李長夏爲成歡察訪,以具德勳爲淸安縣監,以李鼎炳爲司䆃主簿,以申五淸爲司藝,以尹僖東爲博川郡守,以洪允中爲茂長縣監,以李昌遠爲尙瑞直長,以李鼎炳爲監察,以李匡會爲敦寧主簿,以安昭爲兼引儀,以高信謙爲工曹佐郞,以田昌雨爲蔚珍縣令,以黃處浩爲泰川縣監,以韓命仁爲漆原縣監,以尹冕東爲兵曹正郞,以李商芝爲典籍,以鄭光忠爲安岳郡守,以任濟邊爲靑巖察訪,以金魯爲尙瑞副直長,以韓命天爲監察,以安兼濟爲禮曹佐郞,以鄭鏔爲典牲主簿,以李泰夏爲順川郡守,以黃尙耉爲孝陵參奉,以朴相喆爲說書,以趙德鎭爲定平府使,以鄭宗周爲司畜別提,以金德興爲活人別提,以李德弼爲典設別提,以尹鳳朝爲判敦寧,以李亨道爲歸厚別提,以李定鎭爲廣興副奉事,以李喜觀爲桃源察訪,以宋維拭爲司圃別提,典籍三單李興宗·林箕彬·趙榮弼,奉常主簿單李春馥,成均博士單崔翊胄,以宋昌明爲同義禁,以韓光會爲大司成,以李得宗爲大司諫,以朱炯質爲持平,以李頤炳爲義禁府都事,以具允鈺爲忠淸都事,以牟景觀爲濟州判官,禧陵直長洪緯漢,司饔直長金景澈相換,以申暿爲司饔主簿,以南玉爲奉常判官,以任瑎爲萬頃縣令,以南惠老爲輔德,以白尙輝爲興陽縣監,以任璨爲長寧殿參奉,以金綋爲齊陵參奉,以金器大·李燮元爲承旨,洪州牧使南惠老仍任事承傳,以朴相喆爲禮曹佐郞,以金履信爲童蒙敎官,以李詩通爲章陵參奉,以申暘爲萬寧殿參奉,以鄭鎭華爲孝陵參奉,以李祉爲禧陵參奉,以徐有寧爲敦寧參奉,以柳義養爲永禧殿參奉,以李奭輔爲內侍敎官,以金尙孝爲繕工假監役,以尹東啓·南凡秀爲典獄參奉,以尹得轍·李命鎭爲假引儀,以金時默爲輔德,以金光潤爲孝章墓守衛官,以李時中爲掌樂正,以朴師海·安杓爲典籍,以宋淳明爲戶曹正郞,以吳彦傅爲漢城判官,以任行元爲永禧殿令,以朴大源·任玣·南建圭爲監察,以金好謙爲軍器主簿,以金福齡爲氷庫別提,以崔益大爲繕工主簿,以洪樂命爲說書。
兵批啓曰,忠壯衛將南衍明,忠翊衛將李東芳,素患痰病。近又添劇,無望供職,俱爲呈狀乞遞,宿衛輪番之任,不可久曠,竝今姑改差,何如?傳曰,允。又啓曰,新除授碧團僉使金鳳瑞呈狀內,老母今年七十五歲,法不當遠離赴任云,邊將之親年七十五歲以上者,許遞其任,已有定式,依例改差,何如?傳曰,允。
以金壽鼎爲同知,以李運逸爲礪峴僉使,訓鍊主簿單金鼎龜,以南泰赫爲都摠管,以張志豐爲內禁將,以李長燁爲黃海水使,以李宜復爲安興僉使,以崔昌世爲中樞經歷,以李濟命爲黃海兵虞候,以洪善洙爲忠壯將,以李光國爲順天營將,以黃寀爲兼司僕將,以李慶熙爲統虞候,以柳聖怙爲訓鍊僉正,以申大儁爲慶尙左兵虞候,以李邦一爲全州營將,以趙尙傑爲北兵虞候,以尹之彦爲翊贊,以鄭翼濟爲訓鍊正,以文道新爲別害僉使,以李濟命爲訓鍊副正,以白鳳麟爲訓鍊判官,知事單趙觀彬,同知單洪善洙,以洪若泌爲訓鍊僉正,以金挺煜爲花梁僉使,以趙圭鎭爲訓鍊主簿,以李德涵爲所斤僉使,以李鳳運爲都摠經歷,副護軍趙威鎭·張齊尹·沈錡·趙昌來·宋堯和·韓德弼·申胤光·孫鎭民·白東俊,副司直趙榮國·趙明鼎,副司果洪日恒,以金鼎龜爲德津萬戶,以元泰輝爲長峯萬戶,以李碩果爲玉江萬戶,以申聖浩爲開雲萬戶,以安弼大爲梨津萬戶,以金弼柱爲加皆梁萬戶,以李禎礎爲仇寧萬戶,以安壽仁爲淸城僉使,以張齊白爲武兼,以趙威鎭爲宣傳官,以白慶遇爲武兼,以李振聃爲慶德假衛將,以金處謙爲武兼,以金光演爲阿吾地萬戶,以朴淳喆爲廢茂山萬戶,以李秀發爲森森坡萬戶,以沈後良爲朱乙溫萬戶,以沈昌宗爲防垣萬戶,以閔光福爲老江僉使,以鄭智世爲淸江僉使,金鳳端爲碧團僉使,以鄭纘曾爲宣傳官,閔徵洙·韓弘柱爲武兼,以任大昌爲知僉使,以安世志爲靑水萬戶,以朴東佐爲造山萬戶,以韓遇明爲水口萬戶,以崔德起爲新門別將,以崔挺良爲晴川別將,以金禹鉉爲金城別將,統虞候張志豐仍任事承傳,副護軍沈東尙·李宜泰·具偀·黃寀·李邦一·李光國,以柳鎭說爲都摠經歷,以李啓祥爲黃海兵虞候,以田光國爲內禁將,以鄭壽延爲副率,以洪啓能爲侍直,以李寅賓爲忠翊將,以安麟慶爲忠壯將,以李廷壽爲三陟營將,以洪應夢爲五衛將,以姜俊陟爲魚游澗僉使,以趙偰爲惠山僉使,以趙得慶爲都摠都事,以趙重鼎爲訓鍊判官,以白尙靑爲內禁軍,同知二單李寅賓·安麒慶,以鄭肅良爲訓鍊副正,以朴慶泰爲高嶺僉使,以權允中爲忠壯將,以金岳齡爲忠翊將,以李鎭璧爲宣傳官,以金興淳爲碧團僉使,同知單金岳齡,僉知單權允中,以李弘郁爲仁遮外萬戶,以張齊維爲五衛將,以金起老爲夞怪萬戶,以李思先爲宣傳官,以閔諗爲羽林將,以南宮檍爲伐登萬戶,以柳春馥·金彦耉·金光澤爲訓鍊主簿,以李應爀爲宣傳官,以李廷爲安東營將,以金璹爲宣傳官,副護軍李廷壽,以韓大勳·金天澤爲部將,以魚道文爲訓鍊僉正,以金纘魯·崔宗大·李爲武兼,以文道桓·崔宗信·鄭安世·朴秀翼·方處義爲守門將,洪相宇爲宣傳官,以曺命喆爲武兼,以李仁徵爲訓鍊判官,以李鉉相爲武兼,以崔必亨爲部將,以李漢翼·李鼎秀爲武兼,以朴光泌爲守門將,以金興基爲都摠經歷,副司直金聖應·南有容·金始煥·鄭運維,司果任㻐,以金得遠·姜柱河爲訓鍊主簿,以鄭基祚爲訓鍊判官,蔡挺夏爲僉正,以李正采·李邦五爲武兼,以朴千敵爲忠壯將,田殷祥爲五衛將,閔熙壽爲武兼,以李萬成爲忠翊將,同知單高道成,同知作闕單金德崙,權管秩馬馬海里李廷爀,廟坡宋益彬,小農堡李光宅,五村姜文七,乾單李秤,嗭洞洪受河,廣坪李東藎,於汀灘黃漢潝,甫老知金永祚,小坡兒郭世重,梁永萬洞李光庭。
李最中,以兵曹言啓曰,卽接西所衛將牒報,則所屬曜金門南邊宮墻五間許頹落云,令紫門監,爲先把子圍排,急速修築,而金虎門入直砲手二十名除出,限修築間,守直之意,敢啓。傳曰,知道。
李最中,以兵曹言啓曰,禁軍賞試射時,西壯別付料,一體試射,沒技人,依例以單子擧行事,筵稟定奪矣。今番賞試射時,別付料軍官,沒技別單,依定奪書入之意,敢啓。傳曰,知道。
又以兵曹言啓曰,卽接東所衛將牒報,則宣仁門下,東邊宮墻一間許頹落云,令紫門監,爲先把子圍排,急速修築,而弘化門入直砲手十名除出,限修築間,守直之意,敢啓。傳曰,知道。
又以御營廳言啓曰,因禮曹草記,光陵陵內捉虎事,本廳將校,率領砲手出往矣。連接將校手本,則大虎二頭捉得後,陵內外諸處山谷,遍蹈窮搜者,已過數日,更無蹤跡云。許多軍兵,旬餘露處,亦甚可慮,今姑撤還之意,敢啓。傳曰,知道。
又以義禁府言達曰,摠戎廳草記,據刑曹申目及達辭內,楊州前牧使南泰會,富平前府使徐敏修,將魁薦代講人出身崔光垕等,移本府處之事,達下矣。南泰會·徐敏修·崔光垕等,今方待令於本府,卽爲拿囚之意,敢達。令曰,知道。
又以義禁府言達曰,前宣傳官張志恒,今日充軍甲山事,命下矣。以傳敎內辭意,具罪目,依例發遣府書吏,押送于咸鏡道甲山府,充軍之意,敢達。令曰,知道。
又以刑曹言達曰,卽因兵曹移文內,三廳將魁薦取才坐起時,和應代講人崔光垕·鄭德亨等,旣已遲晩,所當一體照律。而其中崔光垕,旣是應薦出身,則自本曹不可勘罪,移義禁府處之,何如?令曰,依。
司書徐有良書曰,伏以臣,卽於直中,得接家信,則臣母素患痰癖之症,猝爲挾食所傷,胸膈刺痛,氣息昏窒,貼席叫苦,轉側須人,雜試鍼藥,少無所減,奄奄有項刻之慮,急足踵至,促臣來護,臣聞此報,心神飛越,按住不得,敢陳短章,徑出禁門。伏乞睿慈,俯諒臣至切之懇,亟許鐫削,俾便將護。仍治臣擅離之罪,以肅朝綱,不勝幸甚。答曰,覽書具悉。爾其勿辭,救護母病。
丁丑二月初九日辰時,上御崇文堂。親政入侍時,吏曹判書鄭翬良,參判南泰齊,參議趙載洪,正郞安致宅·鄭光漢,佐郞具允鈺·李壽勛,兵曹判書李,參判李之億,參議兪彦國,參知李昌儒,正郞洪檍·金養心,佐郞趙有臣·朴必珍,行都承旨南泰耆,右副承旨金孝大,假注書朴師海·安杓,記事官李仁培·李東泰進伏。上曰,吏兵房承旨,各押班于兩銓,可也。泰耆曰,昨年雖有注書勿抄闕記之命,而此乃注書之職分內事。而況親臨大政,事體自別,依前抄闕,何如?上曰,姑置之。上曰,安杓親年幾何?臣杓起伏曰,今年是七十九歲矣。上曰,聞來令人哽塞矣。彼朴師海之父,亦篤老矣。情境相似矣。承旨拔草紙書之。上曰,子曰,我愛其禮,雖似文具,豈可因噎而闕食。注書抄闕,依例擧行。出傳敎翬良曰,都目政,各岐仕滿應遷人,竝擬,何如?上曰,允。翬良曰,守令多窠,未準朔禁軍將,竝擬,何如?上曰,允。翬良曰,承文院區處陞六,依例遷轉,何如?上曰,允。翬良曰,綾州牧使申慶普,年滿七十,依例改差,何如?上曰,允。翬良曰,內侍敎官金坦行,身病甚重,改差,何如?上曰,允。翬良曰,童蒙敎官金鍾厚,身病甚重,改差,何如?上曰,允。翬良曰,會寧府使,今當差出,而擬望之人乏少,他道守令,竝擬,何如?上曰,允。翬良曰,掌樂正金致一,身病甚重,改差,何如?上曰,允。上曰,吏曹佐郞洪良漢,先入侍後肅拜。出傳敎上曰,兵曹佐郞趙有臣,先入侍後肅拜。出傳敎上曰,十考十上,五考五上守令·邊將,另加調用事,申飭。出傳敎上曰,生民休戚,係於守令,況今年乎?另加擇差。出傳敎上曰,初入仕宰,百里之根本,另加擇差。出傳敎上曰,廉吏人及爲國效節人孫,戊申軍功人,另加調用事,申飭。出傳敎上曰,西北人·松都人,另加調用。出傳敎上曰,落點南泰赫於摠管副望者,欲侈其官銜矣。其筋力,何如耶?泰齊曰,筋力本來甚健,而近得風病,久未差歇矣。上曰,長連縣監首擬羅潤福誰耶?泰耆曰,故大將羅弘佐之孫也。曰,黃海水使,今當差出,而擬望之人乏少,守令,竝擬,何如?上曰,允。曰,訓鍊正,今當差出,而擬望之人乏少,外任,竝擬,何如?上曰,允。曰,內禁將多窠,今當差出,而擬望之人乏少,外任,竝擬,何如?上曰,允。上曰,李長燁,雖入於御史書啓,爲人極善,今番陞遷,可也。曰,許瑬亦可用矣。翬良曰,本曹正郞鄭光漢,眼疾方劇,佐郞李秀逸,奉命在外,佐郞洪良漢,曾經正郞,竝改差,何如?上曰,允。上曰,入侍中官無嚴,推考。出榻敎上曰,今番重試,明政殿當親臨,令儀曹擧行。出傳敎上曰,吏判進來,禮判事,前已屢言之,此非如是之事,今番必爲檢擬也。翬良曰,今無可擬之窠,只有校書提調一窠,而非曾經文任,則不得擬望矣。上曰,何傷乎?上曰,魚遊澗僉使首望是何故耶?曰,張志恒,以故將張鵬翼之孫,頗有名望,故臣於歲前,首檢行首宣傳官,使之現身,而稱以杜門讀書,不求聞達,累次催督,終不來見,臣心甚怪駭,言於訓將,則訓將亦以爲終不得見面云。武弁驕蹇之習,不可不嚴懲,今此邊補,蓋出於懲勵之意也。上曰,誠極寒心。向來張志豐之驕蹇,心甚駭然矣。以今觀之,果有所自來矣。渠輩安敢如是,反以其父祖之業爲賤耶?將欲充軍於北道地盡頭,何處爲地盡頭乎?泰耆曰,西水羅爲地盡頭矣。上曰,差送義州撥將,何如?泰耆曰,兩西撥將,皆自兵營本官差定。今若自朝家差遣,則其在事體,似如何矣。上曰,然矣。上曰,曾聞大臣所奏,已涉駭然,今聞兵判所奏,武臣驕蹇,不可不懲,不體其君之意,反厭乃祖乃父之業,事之寒心,莫此爲甚。豈補外而止。宣傳官張志恒先汰,兵判今方入侍,令訓將,卽爲南小營開坐,從重決棍三十度,今日充軍甲山。出傳敎上曰,武臣驕蹇宜抑,而張志恒兄弟,雖曰驕蹇,不知若此之甚,頃者相臣之請張志豐內擬,可謂曲循,年少武弁內禁將張志豐遞差。仍任統虞候。出傳敎上曰,訓將擧行後入侍。出榻敎上曰,身爲本兵,身爲武將,不能飭一驕蹇武弁,有此處分,兵曹判書李,越俸一等,訓將金聖應,默默垂手,釀成驕恣,越俸三等。出傳敎上曰,張志恒,此後雖蒙宥,依金聖遇·尹泰淵例,勿爲檢擬,可也。曰,聖敎至此,臣亦惶悚無地矣。上曰,當該中官,承傳色中官,有做錯之失,從重推考。出榻敎上曰,吏曹佐郞李壽勛,先入侍後謝恩。出榻敎翬良曰,副提學今當差出,而擬望之人乏少,外任,竝擬,何如?上曰,允。翬良曰,新除授孝陵參奉黃尙耉,身病危重,濟州判官洪命馥,親年七十云,竝改差,何如?上曰,允。翬良曰,春坊闕員,今當差出,而擬望之人乏少,相避及外任,竝擬,何如?上曰,允。上曰,趙泰彦·李庭綽,已經佐貳乎?翬良曰,俱未經,故將欲輪差矣。上曰,趙泰彦爲先差副摠管,可也。此是老人職階矣。曰,副摠管則已經矣。上曰,然乎?泰齊曰,右尹首擬之人,卽都承旨之外三寸也。上曰,此人善文,曾爲重試壯元矣。上曰,工曹參判有闕代,右尹李庭綽除授。出傳敎上曰,北道人朴慶泰·高道成,以軍功之人,尙今沈滯,豈收拾人才之意哉?今番必爲收用也。曰,臣亦欲收檢矣。上曰,今日戊申軍功人,調用事申飭,而乃聞高道成,以功單首名人,經一字牧,尙今沈滯,而百里之任,事勢爲難,令兵曹同中樞作闕調用,待愈甄用字牧。前縣監朴慶泰,亦以戊申軍功,不爲求仕,徒老遐方云,其涉可嘉,令兵曹相當窠卽爲調用。出傳敎上曰,入侍注書。尙瑞院官員,竝陞六。出榻敎上曰,典牲主簿首望鄭鏔,此何承傳?泰耆曰,昨年夏,東朝陳賀時,鄭鏔以致詞官,特蒙出六之承傳矣。上曰,臺諫有闕乎?翬良曰,持平一人,再度呈辭,入達,而未及遞矣。孝大曰,大司成,亦再度呈辭,入達矣。上曰,親政相値,再度受由人許遞。其代,今日政擧行。出傳敎上曰,承旨有闕代,在京無故人備擬。出傳敎上曰,訓將想必來待,注書出去招入,可也。金聖應進伏。上曰,張志恒所爲,萬萬駭然,果重棍乎。聖應曰,十度則重棍,而二十度則梢歇,蓋今方遠赴,或慮中途致斃故耳。上曰,予欲嚴懲,以從重決棍下敎,則安敢歇杖乎?無隱雖可尙,事體則未安矣。上曰,訓鍊大將金聖應推考。出榻敎聖應曰,臣入侍,適當親政,玆敢仰達矣。軍門久勤,孰不勤勞。而至於訓局,則最爲偏苦,每於動駕時,輒皆全當,渠輩之懸望,只在善地邊將,而近來多有陳滯之患。且以把摠言之,每於都目時,有久勤成冊修送兩銓之規,而一不照望,禁御兩營,則有自辟之窠,可以疏滯,而訓局亦無此道,群情抑鬱,不無向隅之歎,今政聞甚窠窄,勢難撿擬云。此後隨窠遷轉,何如?上曰,所奏是矣。都監將校之偏苦,予已知之,依所達,申飭兩銓,可也。出擧條上曰,三陟營將末望李廷,爲人可用,而首望已下敎,故雖先點,伊後待窠卽爲調用。出傳敎上曰,興陽縣監,白尙輝何人耶?泰耆曰,故兵使白時耉之子也。上曰,長陵參奉望中具善長誰耶?翬良曰,故統制使具聖益之子也。上曰,萬寧殿參奉副望李養和誰耶?泰耆曰,故判書李基夏之孫也。上曰,然乎?上曰,鎭東萬戶首望李策,似是完豐之孫也。泰耆曰,果然矣。上曰,適當今年,完豐之孫,尤可貴也。宣傳官作闕擬入,可也。曰,李策家貧無依,宣傳官所入,糜費決難堪當,故擬於邊將者,蓋從其願也。上曰,今覽鎭東兵馬萬戶望首望,卽李策也。問之,卽完豐玄孫云,今年何歲?南漢,卽完豐之經略,止於山城,亦完豐也。旣聞,豈點遞付之窠闕乎?軍職李長燁,今爲水使,其代差下,宣傳官待窠,卽爲調用事,分付。出傳敎上曰,李策使之入侍。策進伏。上曰,適當今年,爾祖之功,尤不能忘,聞爾貧甚,特除別軍職,爾須惕念隨行也。上曰,法典在下當遞,同副承旨金器大許遞,其代,前單入之。出榻敎翬良曰,安山部守洪樗,以道臣褒狀,自本曹覆奏,有加資之命,而以未經準職仰稟。仍有準職除授之命矣。蓋樗是功臣嫡長,曾付大護軍祿,則此便是已經準職,本曹所稟,未免不察,故敢此仰達。上曰,依例加資,可也。出擧條上曰,貶罷代守令,三明日,一倂辭朝。出榻敎曰,以推恩中落漏上言事,有釐正之敎矣。取考該道狀啓,則果是見漏於狀本中者,而當初本道之不爲載錄,必有以而然。而若非當入而見漏,則必是不當入而不錄,査問本道而處之,何如?上曰,依爲之。出擧條翬良曰,王孫敎傅,是新設之窠,朔數未有定式,此宜有一番稟定後擧行,故敢此仰達。上曰,朔數凡節,依敎官擧行,可也。出擧條泰耆曰,臣以注書薦事,又有稟定之事矣。前薦中趙錫愚在喪,越次未付,而聞院規,前薦如有未付者,則新薦不得爲之云,何以爲之乎?上曰,姑置。趙錫愚新薦,斯速擧行,可也。泰耆曰,然則趙錫愚待其闋服,當付之矣。上曰,依爲之。出擧條上曰,忠淸道御史入侍。出榻敎李仁源進伏。上曰,書啓讀之,可也。仁源讀訖。上曰,今已夜深,後日入來,可也。上命傳饌兩銓堂郞及入侍承史。上曰,故判書李箕鎭後,未見大食量矣。上曰,君臣一堂,此會難忘,卿等須勉旃焉。曰,聖敎至此,不勝感歎,伏願聖上。益軫安不忘危之戒焉。上曰,當體念矣。上曰,兵曹參判,曾聞善飯矣。何其食量少耶?之億曰,臣少時則果健飯,而年衰病痼,自爾減半矣。臣濫蒙聖上曠絶之恩,致位至此,居常感泣,不知死所,須臾無死,覩此盛擧,榮幸極矣。第念安不忘危,古人至戒,願益加體念焉。上曰,其言貴矣。上曰,今番都政,似善爲之矣。翬良曰,臣素乏鑑識,何能平允物情耶?惟付托是負,甚用惶懍。上曰,豈其然乎?上曰,夜深退去,可也。諸臣以次退出。
上在昌德宮。常參·經筵,以代理停。
李最中達曰,備邊司郞廳來言,今日,賓廳坐起日次,而睿候方在調攝中,頉稟。令曰,知道。
南泰耆達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
藥房都提調申晩,提調李益炡,副提調南泰耆啓曰,伏未審日間,聖體調攝若何?昨者親臨大政,入夜乃罷,憊眩之候,寢膳之節,不瑕有損乎,前劑入茶飮,已盡於昨日,臣等今日,率諸御醫入診,詳察聖候,議定繼進之劑爲宜。大王大妃殿氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣,加劑五貼以入,下敎日入侍宜矣。
大王大妃殿·中宮殿,藥房口傳問安。答曰,知道。
李最中達曰,此時守令署經,一時爲急,貶罷代守令,再明日辭朝事,有特敎矣。兩司除在外外,不爲行公人員,竝卽牌招,以爲趁時署經之地,何如?令曰,依。
李最中達曰,都承旨南泰耆,同姓六寸妹故學生朴珹妻孺人南氏身死,服制已行四日,出仕,何如?令曰,依。
假注書朴師海陞六代,以安宗喆爲假注書。
安杓陞六代,以韓必壽爲假注書。
傳于李最中曰,大臣明日入侍事,下敎矣。其令下敎日入來。
李最中,以侍講院言達曰,本院下番闕直,事甚未安。司書徐有良,以親病陳書受由,新除授說書洪樂命在外,兼司書兼說書俱未差,下番他無推移之員,弼善李基敬,卽爲牌招,姑降入直,新除授左賓客洪啓禧,時在全羅道高山地,新除授說書洪樂命,時在京畿豐德地,書筵入番事緊,竝斯速乘馹上來事,下諭,何如?令曰,依。
李燮元,以弘文館言達曰,新除授校理趙,時在京畿龍仁縣任所,經筵入番事緊。請斯速乘馹上來事,下諭。令曰,依達。
李燮元,以弘文館言達曰,本館下番修撰鄭存謙,以訓鍊都監郞廳,今日本營坐起時,晝仕出去,而價布連續上來,一日之內,勢難畢捧,每每草記。亦涉煩瀆,今後則除草記往來之意,敢達。令曰,知道。
傳于金孝大曰,武臣兼宣傳官二員待令,騎馬二匹立之。
傳于金孝大曰,入直武臣兼宣傳官二員,來待于靑陽門,騎馬六匹立之。
傳于李燮元曰,今日內乘軍職宣傳官試才時,內乘李萱,柳葉箭二十五分居首,宣傳官李漢豐,柳葉之次,騎芻三中,直赴殿試,宣傳官李殷福,騎芻四中陞六。
李最中,以兵曹言達曰,今二月初十日,業儒高海柱稱名人,自丹鳳門入來,差備門外撃錚,極爲駭愕,令攸司囚禁治罪,同門守門將具善道,常時不能禁斷雜人,以致闌入。亦難免其責,推考,何如?令曰,依。
金孝大,以御營廳言啓曰,因禮曹草記,順康園園內捉虎事,本廳將校,率領砲手出往矣。連接將校手本,則園內外諸處山谷,遍踏窮搜者,已至多日,竟無蹤跡云,許多軍兵之累日露處,亦涉可慮,今姑撤還之意,敢啓。傳曰,知道。
李燮元,以內醫院官員,以都提調·提調意啓曰,議藥同參前桃源察訪蔡膺佑,旣遞外任,依例還屬本院,令該曹付軍職,冠帶常仕,何如?傳曰,允。
左議政金尙魯箚曰,伏以臣,昨伏見大朝傳敎,以統虞候張志豐事,辭旨甚嚴,志豐之筵請內移者臣也。臣不勝萬萬皇愧,武臣驕蹇之習,臣實痛之,嘗以裁抑之說,屢進前席矣。臣非有私乎志豐者,如知其向來事,出於驕蹇,則臣大臣也。其豈至於爲一弁曲循,以助長其驕蹇之氣哉?臣之本意,要不過過惜其人,而陳奏妄率,致速嚴敎,臣罪誠大矣。賓廳之會,旣承明命,而惕息俟罪,不敢趨參,尤增悚恐,伏願遄降威譴,以儆有位焉。取進止。答曰,覽箚具悉卿懇。卿須安心勿辭,卽起視事焉。仍令曰,史官往諭。
禮曹判書李益炡上書曰,伏以臣於昨日大政,祗奉藝館提擧之命,臣誠惝怳,莫省攸爲。顧玆兼任,與他有別,如非曾經文任者,莫宜授之。臣雖濫蒙殊私,誤辱恩點,豈容仍因冒居,不思所以自處也哉?在前如臣之謬縻是任者,輒皆引例而解,則今臣處義,於此尤較然矣。玆不得不冒煩申籲。伏乞睿慈,俯垂諒察,亟許遞改,以重官方,以安私分,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭察任。
工曹判書李鼎輔上書曰,伏以臣詞垣之任,萬不稱似,而爲參候班,黽勉冒肅,跡涉夤緣,方切慙恧,卽以北邊犯殺罪人事,有咨文撰進之命,旣有藝苑主文之人,則臣不宜代斲。而抑伏念,臣有私義之難可冒當者,臣自立朝以來,凡係彼人接待使行査對,皆避而不參,我大朝殿下,庶幾俯燭。而今此咨文,恬然撰進,有乖處義之道,且先輩之情私如臣者。若當此等製述,則必陳章祈免,而朝家以事關祖先,輒體諒而曲副之,此實出於聖世禮使之意也。玆不得不略拱短章,仰暴危懇,伏乞离明,俯賜諒察,亟令變通,使莫重咨文,無至窘急之患,仍治臣違慢之罪,以昭法紀,千萬幸甚。臣無任云云。答曰,覽書具悉。卿之所辭過矣,勿辭其宜擧行焉。
令咸鏡監司權爀書,王世子若曰,國家委用賢才,固知夷險可恃,人臣盡瘁王事,不宜老病爲辭。寔重邊維,毋孤上簡,惟卿,趾美華閥,策名淸塗。德性薰陶,夙襲賢叔之詩禮,家法淸素,儼有名父之典刑。前後功名可進可退之義,平生心迹不忮不求之臧。處事未嘗有害物心,行己無不可向人道。持名論而聳一世,嘗去國於絶海重溟,任國子而長三司,每置身於珍臺閒館。駐足於萬馬奔馳之際,一任虛舟,閉門於三藩周流之餘,依舊環堵。廊廟之周旋幾日,嗟未試盤根之才,江湖之樓遑有年,誰不惜積薪之屈。已知昔疾之今愈,詎使散地之久閒。顧惟關北雄藩,寔我海東重地。天開王業,百年豐沛之枌楡,星羅戌樓,千里靺鞨之烽火。十載水旱之慘,凋瘵未完,一方陰雨之憂,宵旰靡弛。若欲盡起弊蘇殘之策,莫若擇承流宣化之才。交濟倉係一路命脈之源,舊法宜守,犯越人啓兩國疆界之釁,卽事可驚。管轄邊頭,國之重任,環顧內外,卿惟一人。邊禁曾已嚴於分州之辰,聖憂今可紓於自嶺以外。玆授卿以咸鏡道觀察使兼兵馬水軍節度使巡察使,卿其祗服寵命,懋恢遠圖。勵一身廉簡之風,何待勅勉,懲列州貪汚之習,宜嚴幽明。良民有恒,還溝壑於枕席,戎政克詰,壯鎖鑰於咽候。其餘施措之宜,專責老成之手。於戲,要得君重,毋憚獨賢。金城上圖,應有充國之方略,冀北攬轡,可期孟博之澄淸。速往欽哉?行且召矣。故玆令示,想宜知悉。修撰洪景海製進。
上在昌德宮。常參·經筵,以代理停。
夜自一更至三更,月暈。
金孝大,以都摠府言啓曰,今日入直內三廳,武兼禁軍及軍兵,中日習射,請出標信。傳曰,知道。
南泰耆達曰,右承旨李奎采,今日不爲仕進,卽爲牌招,何如?令曰,依。
李爕元達曰,大司憲金漢喆上書到院,而係是言事,依大朝下敎,持入受答之意,敢達。令曰,詣閤。
傳于金孝大曰,今番重試,文武殿試,當行於春塘臺,其令儀曹擧行。
傳于李爕元曰,大臣·惠堂,使之入來。
李最中啓曰,右議政申晩,惠堂閔百祥,依下敎來待矣。傳曰,詣閤。
傳于李最中曰,秋判入侍。
傳于李最中曰,昨日摘奸武臣·宣傳官來待。
李爕元,以禮曹言啓曰,卽接禧陵·孝陵·昭顯墓官員聯名所報,則近來虎患特甚,白晝橫行於紅箭門內,陵官奉審,守僕上直巡山,不得如常爲之,急速變通云,陵寢至近之地,虎患若是狼藉,極爲驚駭,卽令該軍門,發遣軍校,期於捕捉,何如?傳曰,允。
金孝大,以訓鍊都監言啓曰,因禮曹草記,禧陵·孝陵·昭顯墓有虎患,卽令該軍門,發遣軍校捕捉事,允下矣。都監善放砲手八十名,將官率領,卽爲發送之意,敢啓。傳曰,知道。
李爕元,以承文院官員,以都提調意啓曰,吏文學官李喜復遷轉,代幼學鄭文達差下,付軍職冠帶常仕,何如?傳曰,允。
李最中,以義禁府言達曰,咸鏡道鍾城府定配罪人許汲,因傳敎,特爲放送令旨,達下矣。放送事,分付道臣之意,敢達。令曰,知道。
李最中,以兵曹言啓曰,卽接西所衛將牒報,則大報壇朝宗門下,南邊宮墻一間,今日頹落云,令紫門監爲先把子圍排,急速修築,而西營入直砲手十名除出限,修築間守直之意,敢啓。傳曰,知道。
全羅監司李昌壽上書曰,伏以,皇穹垂隲,睿候遄復常節,率普歡欣,久愈靡極,臣適縻外藩,未參賀儀,瞻望雲天,只自耿耿。仍念臣冒叨劇部,忽已易歲矣。竊自以爲,任一路藩臬之重,副九重簡畀之意者,亶在於導宣王化,賙恤民隱,夙宵兢勵,惟是爲急,而奈臣才譾識闇。心勞政拙,旣無以滌蕩氓俗,潛消亂萌。又不能撫摩凋瘵,俾有實惠,致使凶孽踵作,上干天紀,飢疲流散,阽于溝壑,甚至於簿書期會,亦未猶人,觸事憒憒,瘡疣百出,默訟愆尤,顒俟譴黜,固不合費辭控免,以重煩猥之誅。而第臣狗馬之疾,近就危篤,如或虛帶重寄,蹉過時月,則其爲可憂,不但在於一身生死,又安得憗視而不言乎?臣於歲初,重患關格,旋幸小甦,忽於日,前推覈之坐,渾體灑浙,精神迷罔,竟日窒厥,不能省事,意謂從前此症,其發無常,苟加調治,自可差痊,初不爲之深慮矣。不料呼吸乍通,而手足,仍又麻痺,吐利少止,而寒熱繼以升降,而浮如盤,胃敗吐蛔,寢食全廢,負席昏涔,殊不知痛苦之的在何處。而時覺一塊頑物,衝亘胸腹,醫人惶惑,莫分虛實,種種醜穢之症,雖不敢歷數以陳,而若其危革之狀,卽此而槪可見矣。臣命道窮阨,重嬰奇疾,由少及衰,半爲叫痛之日,自頂至踵,無非受病之處。蓋其祟,專在於早傷水土,釀成痰火痰盛,故最愼飮啖,火熾故最忌勞瘁,其不堪處卑濕之地,理繁劇之務,非惟自知甚熟。抑亦通朝所知,而謬膺此任,逃遁不得,持迂疎之姿,而黽勉於金穀之事,策癃疲之軀,而奔走於原隰之役,重以南方水泉,不甚淸涼,無怪其氣血耗而榮衛多損,流飮痞而癖積肆孽,以致宿疾之投隙添發,此實臣始計不審,誤荷重擔之咎,悔之靡及尙誰尤哉?噫,今臣之病,其不可爲矣。然苟有一分神識,可以自强於職事,則隨力應接,繼之以死斯,亦平日圖酬之宿心。而顧自得疾以來,精魄先奪,全無省覺,凡係大小職務,一切抛廢,其所貽病於湖民者,已不啻如目下賤疾之危急。若復多日虛縻,一任瘝曠,則是將擧一道而棄之也。矧今殘孽甫除,人心靡定,鎭撫之不容緩也。沿海荐飢,賑政方殷,措畫之當以時也。此二者,俱非可責於床,玆委頓之人,竊計朝家,俯念及此,則其所亟賜變通者,有不待臣言之畢矣。玆敢力疾構章,冒萬死哀籲於貳極之下。伏乞离明,曲加鑑諒,卽許遞改臣藩任,俾重務無曠而殘喘少延,公私不勝幸甚。臣無任云云。答曰,覽書具悉。卿其勿辭,調理察職。
海興君橿上書曰,伏以臣,父母·祖父母·曾祖父母三世墳塋,在於楊州地,省掃之闕,今已逾年,當此雨露之濡,冞切瞻慕之懷,而自昨冬嚴寒之後,墓草幾盡枯損,若經水潦,不無崩頹之慮,趁此冷節,將營改莎之役,而役處浩大,自費多日,不得不具由仰籲於离明之下。伏乞睿慈,俯察臣懇迫之忱,特許恩暇,俾伸至情,千萬幸甚。臣無任云云。答曰,覽書具悉。卿其依所陳往省焉。仍令曰,給由馬,澆奠床備給。
副提學金致仁書曰,伏以,臣於昨秋,猥叨見職,適違試牌,獲蒙例勘,分義惶悚,而私心粗安,竊擬從今以往,庶不再辱名器,乃於千萬夢想之外,又有此誤恩,臣誠惝怳駴恧,繼以憂歎,歷累日而靡定。噫,經幄之任,孰非淸華,而責任之重,長席尤別,在昔盛時,固無論已。雖以挽近言之,苟非文學言論,最見推於當世者,莫戒堪居玆,故膺是選者,蓋寡焉。若臣者,立朝多年,本末畢露,其蔑識無文,至庸極陋之實,自莫逃於淵鑑之下,群許之中,則銓曹之苟然充擬,聖明之泛加恩點,不亦上下之交失乎?臣反復揣量,知其決不堪任,而猶且貪戀榮寵,抗顔冒進,甘自歸於自欺欺天之科,則是眞所謂不識人間羞恥事者,臣雖無狀,寧忍爲此。玆敢悉歷由中之懇,仰瀆貳極之聽,伏乞离明,念官方之至重,諒臣言之匪飾,將臣新授職名,亟行鐫削,毋使久被四方之譏議,不勝幸甚。臣無任云云。答曰,覽書具悉。卿其勿過辭,從速察職。
大司憲金漢喆書日,伏以臣,斗筲之器,百無一取,而遭遇聖明,致位宰列,尋常愧懼,若隕淵谷。竊念先臣,異城臨死之日,手書戒臣以忠孝二字,孤露餘生,無所依怙,只願移孝爲忠,庶幾爲上以報君父,下無負先臣之圖矣。涉世無狀,見惡同朝,僇辱狼藉,身名汚衊,豈但獲戾於聖世。抑亦愧墜於先訓,固宜閉影匿跡,謝絶榮途。而幸賴天日照燭,卽地昭釋,闔門感泣,酬恩無地,遂乃放棄廉隅,抗顔就列,前後除拜,不敢爲辭免之計,束帶彯纓,白首揚揚,此何人哉?至於柏府新銜,卽古所謂都御史也。地望自別,不可人人而冒居,矧此滓穢賤臣,何敢一日僥玷。而草草短章,未見登徹,適會監試事緊,黽勉出肅,竣事之後,連値淸齋,辭單路阻,一味蹲據,去就卽當,恧戚靡容,雖然顧其職則風憲也。一日在官,當盡一日之責,而年衰病痼,志氣銷磨,曷能立殿陛爭是非,以振作臺閣之風采也哉?竊瞷我大朝殿下,宵旰憂勤,罔非民事,或臨門詢訪,或當筵涕泣,綸綍連降於州郡,繡衣相望於道路,若恫之念,常在於蔀屋,求治之誠,藹然於廈氈,蠲減之政,賑救之方,靡不用極。而巖廊之上,未聞捄時之策,言議之地,惟以違牌爲事,使後人論今世,則其將爲何如時耶?臣亦與聞廟堂之末議,見方待罪於臺端,此無異於同浴譏裸。而愚衷所激,語不知裁,狂妄之罪,無所逃焉。輒復尾陳一二淺見,仰瀆於离明之下,伏乞邸下,恕其罪而少垂察焉。其一曰,田制不可不釐正也。今之民生失業,流離死亡,其本在於田政之紊亂,蓋量田旣久,則漸致壞亂,其勢固然。昔之膏腴,今爲瘠确,昔之阡陌,今爲川谷,或有入墓,成林藪者,尙係稅案,或有垈田一二等者,變作荒郊,顧彼民生,勤力其中,而薄土所收,猶不足於公賦者,已足哀矜。況白地納稅於初不耕種之地者乎?又況荐歲飢饉,加之以癘疫,流離死亡,十室九空,或有初不耕墾而陳棄者,或有旣耕而以無種陳棄者,或有播種而以無力鋤耘而陳棄者,入路同然。逐歲增加,一年二年,漸多陳廢,量起旱田,雖累年陳荒者,元無給災之規,故嚮之有田土能饒厚者,漸益不能支吾,日就貧窮。故諺曰,田結多者,愼勿與爲婚,此誠悲惻之辭也。無田者,固已流離死亡,有田者又如此,民安得不相聚而爲盜也。此所以朱子在漳州,以量田爲急務者也。爲今之計,田制釐正,莫善於量田,而量田之善不善,專係於任事之臣,庚子之已事可見也。且田結之衍縮,惟繫年事之豐儉,而一自比摠之法創,而民生之倒懸轉深,此則向日諫臣朴奎壽之言,儘有意見,而未蒙採施,誠可慨然,惟离明之留神焉。其二曰,盜賊不可不深憂也。自非比屋可封之時,則何代無盜,而惟是運歲荐飢民不聊生,招黨引類嘯集山谷愚氓之逃避賦役者入焉。士族之不耐飢困者歸焉。或火攻閭里,或刃劫街路,昏夜剽奪,商旅不得行,白晝橫行,長吏不能禁,團聚於關嶺之間,出沒於畿湖之境,乍南乍北,蹤跡閃忽,以向日兩道狀奏觀之,他可推知,官府逼近之里,京城咫尺之地,到處竊發,焚掠敎傷,畏約奔避,民不奠居。而外而鎭營校卒,內而捕廳部曲,譏捕疎緩,有名無實,其間安知無締結操縱之弊?而又安知無凶孽遺種,潛相交邇之慮耶?目下隱憂,未有大於此者,其勢如此,而終不至於土崩瓦解者鮮矣。古之黃巾赤眉,初不過此類,是豈非却顧長慮者耶?且京外流丐,其麗不億,實賴我聖上至誠濟活,得免塡壑,而畢賑之後,無室可居,無土可耕,此輩又將何歸耶?臣謂宜令廟堂,先究其致此之由,繼講其善處之術也。惟离明之留神焉。其三曰,海防不可不慮也。我東邊界,惟豆滿·鴨綠一衣帶水外,三面環海,昇平日久,防守漸弛,而在前往來船隻,猶爲沿邊各營之所照管,一自般稅,移屬均廳之後,蔽海舸艦之日過乎前者。大小營鎭,一不敢問,漫不省其爲何樣,船事之疎虞,莫甚於此,萬一有海寇水賊,偃旗鼓藏兵甲,有若商舶漕船之尋常往來者然,橫過外洋,直抵京江,則誰復譏詗而覺察耶?況近來妖逆餘種,徧滿海裔,變作情節,有不可測者乎?若令沿邊各營,逐船照檢。而仍捧其稅,使之各自輸納,則少無損於均廳,而大有關於海防矣。惟离明之留神焉。其四曰,言路不可不開也。夫言路之於國家,關係不輕,言路開而其國不治者否矣。言路不開而其國治者,亦未之聞也。古人以城門開閉,喩言路通塞,蓋以此也。臣伏見前後,以言獲罪,而久未蒙宥者多,勿論其言之是非。其罪之輕重,年少言官,率口妄發,觸犯天威,非曰無罪,究其心,則未必不出於愛君憂國之誠,而盛世罹殃,擧懷向隅之歎。語曰烏鳶墮卵鳳凰不至。臣恐自玆以往,朝廷之上,以言爲戒,讜議無聞,諂諛成風,國事將不知稅駕之所也。方當國有大慶,死罪以下,莫不蒙恩,矧玆春日載陽,萬品昭蘇,若於此時,導達聖聽,亟回覆盆之照,特恢轉環之量,則此實有光於來諫之德。而亦足爲迓續景命之本,惟离明之留神焉。其五曰,講學不可不勤也。朱子曰,帝王之學,異於韋布,國家之治亂,世道之汚隆,惟係於帝王之學與不學,可不懼哉?我邸下家法,不越乎學之一字,而親承大朝精一之訓,耳擩而目染,心得而躬行,則顧何待愚臣之加勉。而睿候近在調攝之中,書筵久停,怠忽之念,易乘於宴安,緝熙之工,或慮有間斷。書曰,惟聖罔念作狂,是以大禹之聖,而猶惜寸陰,周公之聖,而夜而繼日。此豈非邸下,所當師法者耶?先正臣李珥之言曰,聖候新復,善心必生,宜以此時,益勉聖學,聖祖嘉納之。又豈非邸下所當師法者耶?況今日煦漸和正,宜親簡策而開講讀,時引宮官於臥內,溫習經傳,講討義理,稍待睿候之快復,漸謀依例開筵,孜孜毋倦。且爲學之方,必資師友,山林宿德,不爲無人。若或至誠招徠,常置左右,以備顧問,則薰陶裨益之功,豈淺淺哉?惟离明之留神焉。凡此數條,都是陳腐,殆近老生常談,而區區願忠之誠,耿耿自不能已,敢將芻蕘之說,粗效芹曝之獻,倘蒙睿慈,不以人廢言,仰稟大朝,俯詢大臣,斷而行之,則生民幸甚,國事幸甚。臣無任云云。批答見筵說
丁丑二月十一日巳時,承旨入對時,王世子坐景春殿,承旨李爕元,假注書韓必壽,記事官鄭晩淳,記事官李東泰以次進伏,爕元持大司憲金漢喆上書起伏曰,此乃大司憲金漢喆言事書也。令曰,讀而奏之,可也,爕元因讀一統訖。令曰,凡五條件,而第五條爲講學乎?何事可以仰稟乎?爕元曰,第一條乃量田也。第二條盜賊也。第三條海防也。第四條言路也。第五條講學也。令曰,海防何以爲之云乎?爕元因書語陳白。答曰,云云。見上仍命退出。
丁丑二月十一日酉時,上御熙政堂。大臣·惠堂同爲入侍,秋判追後入侍時,右議政申晩,戶曹判書閔百祥,刑曹判書吳彦儒,同副承旨李爕元,假注書韓必壽,記事官李仁培,記事官李東泰以次進伏訖。申晩曰,日間聖體調攝,若何?再昨竟日親政之餘,憊眩之候,寢膳之節,亦何如?上曰,一樣矣。晩曰,大王大妃殿氣候,何如?上曰,差勝後一樣矣。晩曰,中宮殿氣候,何如?上曰,一樣矣。晩曰,王世子·嬪宮氣候,何如?上曰,亦一樣矣。上曰,秋曹文書,其皆盡見否?晩曰,臣昨與秋堂,果見之,而領相以病不來,左相則日昨親政時,因張志恒事,自上有下敎,而左相以張志豐內移事,惶恐不敢入來矣。上曰,過矣。然張志恒則不知其父與其祖者也。晩曰,臣亦追後聞之,則張志恒事,果駭然矣。上命承旨,讀義州府尹狀啓,爕元讀狀訖。上曰,承旨年,幾何?爕元起伏曰,今年五十七矣。晩曰,不甚多矣。上曰,蒙古事殊常。晩曰,蒙古作亂,今始初聞彼國事,極爲殊常。上曰,蒙古彌滿於西邊云矣。上問百祥曰,卿往北京時,聞蒙古事乎?百祥曰,蒙古與北京人相昏,而皆着黃衣,多仕於北京者,皆黃衣,而製樣,與胡人稍異矣。上曰,此狀啓,出於李吉輔詳審之意矣。上問百祥曰,今飢民,幾何?百祥曰,頃者七千餘人,今至八千七百餘人矣。今無願歸者。晩曰,乞食之道,鄕不如京故也。百祥曰,老弱多露處而致斃矣。晩曰,日氣漸溫,可以聊生矣。百祥曰,未昏者,使當部來受米布,則四人來受,而皆以二三月爲期,姑未聞已過昏者,過昏則使部官來報矣。爕元曰,大司憲金漢喆言事書,今日持入小朝,已受下批,故敢此稟達矣。上曰,原本入之?仍命假注書,臣必壽,出外持入。又命秋判入侍,又命四山摘奸宣傳官入來,則使之同爲入侍。上曰,彼注書,誰也?爕元曰,韓必壽也。上曰,此注書名甚熟,而不省記矣。爕元曰,此乃宣廟朝功臣故判書淸川府院君準之後孫也。申晩曰,此注書曾經齋郞矣。上曰,然矣。臣必壽,承命出外,持漢喆書,偕秋判·宣傳官入來,以次就伏。上曰,四方松根見捉者,幾何?宣傳官各奏曰,東則四株,南則六株,西則六株,北則十三株也。上曰,壯洞兩班甚悶矣。南山則稍長矣。晩曰,郊外人心無狀,先剝皮後,謂之自枯而伐之矣。上曰,參軍,誰乎?爕元曰,東道則許愈,南道則洪雨輔,西道則趙宅鎭也。北道則摠戎把摠,例兼云矣。百祥曰,軍兵多伐松云矣。上曰,參軍猶勝於監役之禁松乎?晩曰,然矣。上曰,四山松木,特命看審,則執捉者夥然,其涉駭然,參軍令三軍門及摠戎廳,爲先決棍懲後。出傳敎上曰,松根看審已久,故東·西道,特令看審,則松木夥然者有之,其涉寒心,其中大中松懸註五陵陵官,令該府從重勘處,而以公律施行,其餘眞木三株以上懸註者,令該府施之以不應爲律,二株以下陵官,從重推考。守僕以下下人,令該曹從其官分輕重科治,而守陵體重,分二次擧行事,分付該府該曹。出傳敎上命爕元,讀漢喆書,爕元讀第一條,至改量事。上曰,此何爲也?今欲改量田乎?晩曰,似然矣。上曰,難矣。改量豈可易行乎?又讀第二條至赤眉等語。上曰,此等處,太形言過矣。晩曰,然矣。百祥曰,太露矣。至飢民無歸宿等語。上曰,欲何爲,甚糢糊矣?上曰,渠旣爲備堂,使爲句管則好矣。百祥曰,書辭中,飢民有家有田而後爲可云,堯·舜病博施,何以能爲乎?晩曰,渠亦不能爲如許區處之道矣。又讀至第三條海防船隻搜檢之事。上曰,此亦太過矣。百祥曰,此乃統制使恒言矣。上曰,統制使何以盡知乎?上又曰,此乃非斥均役之意也。若非盲者,豈不知船中有旗鼓乎?上又曰,李顯重嘗斥洪啓禧矣。後則以海夫不知國恩,有所慨歎,槪可見海夫之利大矣。均役未出之前,如是見侵於各邑,而猶有富者,今豈怨乎?百祥曰,各營每欲使將校,捧船稅若導掌,然此亦難行之事矣。上曰,使各邑捧之,則海夫尤難堪矣。又讀至第四第五條。上曰,許多條目中,第五條最勝矣。於學問則快闊,故下語甚暢矣。上曰,然而寂然久無言事之餘,有此書頗好矣。晩曰,近來臺臣,久無言事者,而都憲爲之甚好,其中講學尤好矣。百祥曰,講學當爲第一條,而入於五條矣。上曰,講學當爲第一條矣。文理亦順而好矣。第四條文雖好,城門開閉引諭亦好,而略欲插入故跼矣。然久無之餘,都憲爲之,誠不汎然矣。然其主意,則量田爲重矣。百祥曰,其意似專在於此矣。上曰,海夫之利,豈不多乎?以泮僕懸房事觀之,昨冬一望禁屠,失利者猶至千餘金云。上又曰,泮中食堂,何如?吳彦儒曰,臣待罪大成時,見食堂則頗好矣。上曰,鄕儒足以堪過乎?百祥曰,京儒食者亦多,今年則又多挾子姪而食者云矣。亦不能盡食其饌,多以錢代捧云。上曰,可傷矣。上曰,學舍則愈於泮堂乎?百祥曰,不如泮矣。上曰,從容則勝乎?百祥曰,然。上謂秋判曰,今果得來可活者乎?彦儒曰,再昨臣與大臣,詳議見文書,則別無可活者。晩曰,臣見十二度文書中,殺獄固重難,而殺獄中一人,三十日後始告,過辜限已十日,印僞造中,亦有可議者矣。上命彦儒,讀奏趙老味文狀訖。彦儒曰,老味初檢,被蹴被打相左矣。上曰,此亦酒乎?彦儒曰,酒也。臣見殺獄太半由於酒色。上曰,此後則無此乎?晩曰,雖於應死之中,聖意必欲求見可活之道,此獄過三十日後始告,又檢狀相左矣。上曰,當守辜限。晩曰,刑曹固然。上曰,道臣決案,何如?彦儒曰,請稟處矣。上曰,日日入侍爲難,旣欲活之則豈過一日乎?上命奏金貴同·金守漢,僧建峯事。彦儒曰,貴同事切痛,而建峯所爲,亦無異貴同矣。晩曰,守漢雖無狀,若非貴同之指敎,豈至此乎?上曰,守漢之所爲亦殘酷,而其女亦無狀矣,貴同以爲辱其門戶,而過憎之至此矣。建峯不過爲使喚者也。上又命奏宋光彬事。上曰,僞印中,以水塗朱,異於刻木者。彦儒曰,此則異於造印者也。上曰,木刻爲重,瓠片梢輕,此則不過濕水模之者也。百祥曰,此不勝飢困之致也。彦儒又奏閔憲周事。上曰,此則只是騃民,無識所爲也。百祥曰,此是臣之同姓族也。上曰,驪陽閔氏有譜乎?百祥曰,有譜八卷矣。上曰,今聞大臣·秋官,考奏趙老味初檢被蹴實因觀之,腎囊柔軟,實因誤矣。再檢以被打爲實因,其雖是矣,前後檢狀矛盾。大抵殺人,辜限最緊,而此則踰限,又過十日,道臣結語是矣。則秋判之其言詳悉,深引律文,此則有過於臯陶之曰殺,特爲減一律遠配,金貴同·金守漢事,大臣·秋官之意,欲以守漢·貴同,一竝爲造謀,而予意則守漢雖有戕殺之意,其招引令殺,卽是貴同。貴同造謀無疑,而不思同氣之義,若是造謀,渠雖不下手,奚異於以刃刺人?守漢所爲,雖涉殘忍,償命則一也。以本律則置之,建峯則不過愚騃使喚者,守漢戕殺時,旣無加功之事,則貴同之意,雖或先知殺人,旣無知情之律,一例償命,非徒不審愼,有乖律文而已。應先見欺同往,建峯所致,而此亦受嗾於貴同者,則一律過矣。參酌定配,宋光彬則雖曰僞造,不過塗朱水於紙上,印形而踏,此其有輕於糖竹瓢菁,於初覽,已傳乎輕矣。大臣秋官之意亦然,特減一律島配,閔憲周觀其所供,愚騃所致,且無關係緊重者,不可無參酌之道。而此等末世,亦不可尋常處之,嚴刑一次後,旌義縣島配。噫,日後啓覆時,莫曰三人外,已經商確,更無可議。其◆細究,莫替予暮年不憚憊而半夜懃懇之意。出傳敎彦儒又奏榧木僞印事。上曰,此亦不無可議,而姑置之。上曰,朝則氣憊,不欲爲之矣。或恐一日遷延,不得已爲此擧矣。彦儒曰,今當重獄審理之日,聖上欽恤之盛意,臣敢不仰體,臣曾經安邊府使,故於本邑事,適有疑獄之耳聞者,職且忝在刑官,有欲仰稟而審理者,輒此仰達矣。辛未年間,安邊官奴已才·老味·松乭·三漢,爲迎使星,出站於高山驛矣。高山自是産梨之地,一人之家,有梨樹數十株,顆實爛熟,三人竝上梨樹,多摘梨實,梨主一老嫗,年可六七十,怒其偸摘,持杖而登緣崖之一大木塊上,仰打上樹之三人,蹉跌於木塊轉動之際,墜落於三四丈高崖之下,大木塊亦隨人而同轉落下墜,壓於老嫗胸膈上,老嫗卽死,老嫗之子婦,以殺人發狀成獄矣。所謂其子婦淫奔逃走,厥後作一無元隻之疑獄。且其實狀,邑人無不稱究云云。而以事理推之,三人旣竝上樹,則上樹之人,何以打樹下之人乎?此未可知也。亟令道臣,明査狀聞,以爲審理之地,恐合事宜矣。申晩曰,若如秋判口奏,則果如疑獄也,不可不明査處之矣。上曰,今聞所奏,令道臣詳査以聞後,登對以奏,可也。出擧條上曰,近來酒禁,何如?犯者少乎?彦儒曰,今有二人,今歲內只此二人,而不爲永絶,人心可痛,然亦不多矣。晩曰,十日必來告錄囚,而歲前犯者猶多矣。一自告飮酒令之後,頓小,而只此二人云矣。上曰,必問飮者,可也。彦儒曰,釀酒被捉人,當依傳敎嚴刑定配,而女人之懷孕者,有難施刑。且買飮,若不直告,加其律,永屬殘邑奴婢事,命下。而渠旣私婢,則以婢爲婢,亦不成法理,此不可不一經筵稟,而可以擧行,故敢此仰達矣。上曰,懷孕之女,何可施刑,以奴婢爲奴婢,亦似然矣。依本律施行,可也。出擧條上曰,稷山縣監金昌運能吏乎?彦儒曰,非能吏也。頗純實也。晩曰,爲人頗勤幹矣。百祥曰,必不爲無據之事,而今番御史所奏,甚異矣。晩曰,見原情則未知何如也。見原情後可知也。傳曰,稷山前縣監金昌運,當初治聲,今覽御史書啓,可見能吏之手段,雖無申飭,此等之歲,爲百里之宰,焉忍爲此,令該府嚴問口招,登對稟處。申晩曰,近來備堂,行公者甚小,金致仁以副提學引入,不爲行公,從前不行副學則許遞,而專意備堂,何如?上曰,備局堂上金致仁,本職許遞,使之專意備局。出榻敎晩曰,近來臣等,不得入診久矣。昨有待下敎之命,而從速入診爲宜。上曰,當從束爲之矣。晩曰,十六日入侍定式,而聞其日値齋,亦不必爲避乎?上命注書,出外問何齋相値以啓,臣必壽出外問知,以十七日英陵國忌齋戒相値,入達。上曰,然矣。進行,可也。大臣·惠堂·秋判先爲退出,上命注書出外,使儒臣持書傳伊訓卷入侍。臣必壽承命出外,與儒臣南泰著·李仁源,同爲入侍進伏。上命泰著,讀伊訓訖。仍命仁源,讀太甲上篇,又命承旨,讀中篇未及訖。上曰,終篇則勿讀而餘之,可也。爕元讀中篇訖。上命注書讀終篇。臣必壽讀下篇。上命儒臣陳文義。泰著曰,伊訓中三風十愆,有一則臣子有墨刑,人君有一於此,而臣子不救,則何可逃墨刑。然君上亦宜加勉,毋犯於三風十愆,則臣下何有墨刑之事乎?仁源曰,上番之言好矣。泰著又曰,與人不求備,人君御下之道,薄責於人而責歸於身,在下者則占小善者率以錄,亦臨下以寬之道也。此成湯所以爲聖也。上曰,然矣。上曰,太甲慾敗度縱敗禮,而一朝悔過,可謂異於凡人矣。成湯何等聖君,而太甲何其入於不好境耶?泰著曰,沖年故如是,而旋卽改過,能不遠而復姿稟則好矣。上曰,太甲何如成王?泰著曰,成王之疑周公,亦如太甲初年之失,以姿稟言之,則太甲似優矣。上曰,每稱成·康,而康王豈如殷高宗乎?泰著曰,成·康比如漢之文·景,景帝雖不及文帝,而以其善爲守成,竝稱曰文·景。康王亦不如成王,而以其父子繼美,故竝稱之矣。上曰,朝紙勿書所講篇名,而只稱書冊卷名,可也。上問仁源曰,稷山倅,只有呼怨,而無一譽聲乎?仁源曰,無譽聲矣。又曰,湖西之民無耕牛,牛價太重,亦或有有牛者,不得喂太,多因此而廢耕者,此蓋由於外方屠牛之弊也。若申飭屠牛之禁,則似有益矣。前頭牟麥,若又凶歉,則民將盡劉,臣暗行時,雖持價而求食,民間亦難得食矣。來頭之慮不小矣。諸臣因爲以次退出。
上在昌德宮。常參·經筵,以代理停。
下直,尼山縣監尹得宣,保寧縣監李斗運,淸安縣監吳德勳,泰川縣監黃處浩,咸陽府使許浹,求禮縣監洪大寅,順川郡守李泰夏,漆原縣監韓命仁,海美縣監李澤,奉化縣監李翊胄,楊口縣監徐好修,延日縣監金榟,興陽縣監白尙輝。
李奎采達曰,判敦寧尹鳳朝,大司成韓光會,除拜後過三日不爲出肅,依定式推考警責,仍卽牌招察任,何如?令曰,依。
金孝大,以摠戎廳言啓曰,四山松木,特命看審,則執捉者夥然,其涉駭然,參軍令三軍門及摠戎廳,爲先決棍懲後事,命下矣。北道參軍金德厚,決棍二十度之意,敢啓。傳曰,知道。
金孝大,以御營廳言啓曰,依傳敎,本廳屬東道禁松參軍許愈,決棍十五度懲後之意,敢啓。傳曰,知道。
金孝大,以禁衛營言啓曰,依傳敎,本營所管南道參軍洪雨輔,決棍懲後之意,敢啓。傳曰,知道。
金孝大,以訓鍊都監言啓曰,依傳敎,西道參軍趙宅鎭,決棍之意,敢啓。傳曰,知道。
李爕元,以禮曹言啓曰,凡春塘臺親臨試士時,則試官例爲自持飯而去,甲戌年增廣殿試,親臨春塘臺試取時,處所雖異於正殿,有易書之節故文科試官,則以應辦官供饋事,啓稟擧行矣。今此重試親臨春塘臺試取時,旣有易書之節,應辨等事,依例磨鍊擧行之意,敢啓。傳曰,知道。
李爕元,以侍講院言達曰,本院上番,連日姑降入直,事甚未安。司書徐有良,由限已過,卽爲牌招入直,何如?令曰,依。
令于李最中曰,當該中官,當爲莫重公事,誤踏達字,極爲非矣。從重推考。
令于李爕元曰,以大司成韓光會牌不進罷職令旨,推考徽旨捧入。
上在昌德宮。常泰·經筵,以代理停。
夜自一更至四更,月暈。
李爕元達曰,卽者下番翰林李東泰,以親病陳書徑出,原書纔已捧入矣。所當直捧禁推徽旨,而此與無端徑出有異,推考警責,待敎權穎·李世演,檢閱金和澤·李鎭恒,竝卽牌招,以爲推移入直之地,何如?令曰,依。
李最中達曰,左副承旨金孝大初度呈辭。令曰,給之。
李最中達曰,左承旨金尙重,同姓五寸叔母故郡守始炡妻淑人洪氏,身死服制,已行四日,出仕,何如?令曰,依。
令于李爕元曰,以司書徐有良牌不進罷職令旨,推考徽旨捧入。
李爕元,以侍講院言達曰,本院上番,連日姑降入直,事甚未安。司書徐有良,旣有只推之令,卽爲牌招入直,何如?令曰,依。
以司書徐有良,待敎權穎·李世演,檢閱金和澤·李鎭恒牌不進罷職令旨,令于李最中曰,竝推考徽旨捧入。
傳于李最中曰,十六日備局入侍,齋日相値,明日爲之。
李最中,以備邊司言啓曰,有明日備局諸宰入侍之命矣。本司有司堂上,前副提學金致仁,時無職名,卽令該曹口傳付軍職,使之同爲入侍,何如?傳曰,允。
兵曹口傳政事,副司直金致仁。
李最中,以義禁府言達曰,穆陵別檢李弘濟,參奉趙戇,徽陵別檢申景濬,參奉崔宗岳,崇陵別檢金基正,參奉宋溥淵,昌陵令李觀海,參奉柳錫麟,敬陵前令林廷爕,參奉申光胄,顯陵令李瑨,參奉趙昌逵,惠陵別檢成胤儉,參奉兪漢吉等,令該府勘處,而分二次擧行事,徽旨達下矣。李弘濟·金基正·柳錫麟·趙昌達·兪漢吉等,今方待令,卽爲拿囚,而林廷爕,以衿川縣監,時在任所,依例發遣羅將拿來。趙戇·申景濬·宋溥淵·李觀海·申光胄·李瑨·成胤儉等,今方入直,替直後拿囚擧行,崔宗岳亦爲待令於本府,卽當一體拿囚,而卽接月令醫官崔河瑞手本,則崔宗岳本以抱病之人,重得傷寒,頭疼如碎,四肢麻木,勺水不下,症情十分危惡,若將朝夕難保云。自前罪人,病勢如此,則有獄門外保授救療之規,敢此仰稟。令曰,依爲之。
李爕元,以禮曹言達曰,曾因大臣陳達,昨年秋式年講經時抽籤後,混稱朞服喪,陳試人等,詳査處之事,依下矣。自本曹發關於各其所住處,使之査實,則或遭服制的實,而西部幼學具晬敏,江陵幼學朴民秀·崔顯瑞,宣川幼學趙昌濂等,以假稱服制,冒出陳試自首云,事極駭然,依續典載錄,竝十年停擧。而其中价川幼學李思瑗,龍仁幼學鄭鎭星,西部幼學鄭成人等査報,累次催促,尙不擧行。亦涉稽緩,當該守令及部官,從重推考,卽速査報,以爲,稟處之意,分付,何如?令曰,依。
李最中,以備邊司言啓曰,本司武郞廳洪若泌,奔走勤仕,已滿十五朔,依例陛敍,或守令遷轉事,捧承傳施行,何如?傳曰,允。
李最中,以義禁府達曰,稷山前縣監金昌運,纔已拿囚矣。臣等卽爲開坐拿入,依傳敎口招嚴問,則罪人氣塞神迷,口不能出聲,故使月令詳細看審,則其病勢,有似風症,甚係危重云,救療事,另加申飭,而姑未得擧行之意,敢達。令曰,知道。
檢閱李東泰書曰,伏以,臣祖母,年踰九耋,長在床褥,臣父以望八之年,左右扶將,夙夜焦遑,在臣情理,豈可一日離捨供仕,而顧此所叨之職,責任甚緊,不敢言私,黽勉就直,今已三箇月矣。居常煎鬱,寢夢猶驚,卽接家信,則臣父素患痞癖之症,猝發於浹月侍湯之餘,頑痰上衝,寒熱交作,虛汗如注,神氣昏綴,委頓枕席,凜凜有頃刻之慮,臣得聞此報,精爽飛越,按住不得,急於歸護,不暇他顧,玆敢冒萬死投進短章,徑出禁門,伏乞离明,察臣情私之懇迫,亟遞臣職,以便救護,仍治擅離之罪,以肅朝綱,不勝萬幸。臣無任云云。答曰,覽書具悉。爾其勿辭,救護父病。
令江原監司李裕身書,王世子若曰,虞廷之命九牧,義重於疇咨,周家之建十連,才難於專制,惟聖明恤焉東顧,得吾卿畀以外庸,永念藩服之保釐,最是江衮之凋弊,厥田則斫畬火墾,莫給於公徭,其民則峒戶漁丁,擧缺於恒産,杼軸旣竭,薄參貢而靡聊,保障甚疎,竝繭絲而俱廢。嘻,災沴之荐酷,致瘵之轉深,春賑方張,他邦乏可移之粟,東作伊始,四野多不耕之田,溝壑顚連,不死則胥興爲盜,井閭蕭索,無民而誰與爲治,興言及玆,疚心何已?念屛翰之任,在他日,尙愼揀掄,矧懷綏之圖,顧今時孰堪負荷,惟卿,傳家徽範,需世通才,硬胥深心之能擔,何事不做,淸文遠猷之兼裕,卽人所難,惜未盛乎金馬玉堂,猶歷揚於銀臺諫長,超然黨色之外,灼見義理源頭,礭乎疏奏之間,足觀言議本末,關西製錦,律身産蔘之鄕,嶠南分麾,振威漆齒之俗,迺藩維急賢之日,多樞庭屬望之言,蓋前後績用之丕彰,譬若輕車之就熟路,顧方面憂虞之孔棘,咸思利器之試盤根,玆授卿以守江原道觀察使兼兵馬水軍節度使巡察使,卿其益勵所存,祗服寵命,賙饑則口嘗粥椀,無忘玉色之憂,勸穡則身替田官,宜體綸音之飭,興廢補弊,固平日成規,黜幽陟明,須一箇公字,惟簡嚴尙容加勉,若稟裁自有應行。於戲,寄卿以八百里生靈,卽古之二千石責任,莅乃祖坐棠之地,克紹風猷,念大朝心簡之恩,益勵報答,故玆令示,想宜知悉。修撰金華鎭製進
上在昌德宮。常參·經筵,以代理停。
辰時,日暈。四更五更,月暈。四更,流星,出北斗星下,入西方天際,狀如拳,尾長二三尺許,色白。
下直,朔寧郡守安商楫,礪峴僉使李運逸。
大殿·大王大妃殿·中宮殿·世子宮·嬪宮,政院·玉堂口傳朝問安。答曰,知道。大殿·大王大妃殿·中宮殿,朝廷二品以上·六曹口傳朝問安。答曰,知道。
大殿·大王大妃殿·中宮殿,藥房口傳朝問安。答曰,知道。
大殿·大王大妣殿·中宮殿·世子宮·嬪宮,政院·玉堂口傳夕問安。答曰,知道。
大殿·大王大妃殿·中宮殿,朝廷二品以上·六曹·大司諫口傳夕問安。答曰,知道。
中宮殿受灸後,大殿·大王大妃殿·中宮殿·世子宮·嬪宮,政院·玉堂口傳問安。答曰,知道。
大殿·大王大妃殿·中宮殿,藥房口傳夕問安。答曰,知道。
藥房都提調申晩,提調李益炡,依下敎率醫官,來詣閤外矣。
傳于金孝大曰,藥房提調率醫官入侍。
傳于金孝大曰,本廳及議藥廳待令,醫官盡爲入侍。
李最中,以左議政金尙魯,藥房入診,同爲入侍事。微稟。傳曰,入侍。
李爕元,以領議政李天輔,藥房入診,同爲入侍事。微稟。傳曰,入侍,副提調同爲入侍。
傳于金漢喆曰,藥房三提調入侍。
兪彦國,以都摠府言啓曰,今日入直軍兵等,中日習射事,標信啓請矣。中宮殿,方在未寧中,藥院移設,依例平復間,姑停之意,敢啓。傳曰,知道。
司饔院官員,以都提調·提調意啓曰,今因中宮殿患候,藥房移設於本院矣。本院則依例移接於扈衛廳之意,敢啓。傳曰,知道。
傳于李最中曰,灸時,右邊大將當入侍,發巡等事,令右邊軍官,往言于左邊大將,限受灸姑爲兼察。
傳于李最中曰,當該門差備中官,擧措無據,令該府處之。
忠淸假都事狀達,庇仁官沙工薛鐵柱等渰死事,令于李最中曰,渰死人等,令本道恤典擧行。
傳于金漢喆曰,藥房三提調入侍。
丁丑二月十四日卯時,上御養心閤。藥房三提調及醫官入侍時,都提調申晩,提調李益炡,右承旨李奎采,假注書安宗喆,兼春秋徐秉德,記事官李仁培,醫官金履亨·許礈·金德崙·方泰輿·李世珪·慶絢,以次進伏訖。上曰,卽今內殿病患,無知覺矣。申晩曰,臣等夜聞此報,蒼黃入來罔措矣。上曰,內殿用心過矣。卽今則昏昏,可用蔘茶矣。晩曰,粟米飮,少少進御,何如?上曰,可用蔘茶。上又曰,藥房三提調,直宿於廚院。醫官金履亨·許礈·金德崙·李世珪·慶絢,差備待令。出傳敎醫官方泰輿,一體差備待令事。出榻敎上曰,坤殿近者元氣日衰之中,茯苓補心湯二錢重,粟米飮,旣已進御,而猶無其效,三錢重蔘茶,卽爲煎入。出榻敎晩曰,聖上夜已勞動矣。氣候,若何?粟米飮進御好矣。慈殿亦必驚動,伏慮萬萬。上曰,三錢重粟米飮,卽令煎入於慈殿,予亦粟米飮煎進。晩曰,請令醫官,診上候爲宜。上曰,置之。領議政李天輔,左議政金尙魯,追後入侍。天輔曰,中宮殿患候猝重耶?抑久耶?臣等晩聞,故今始入來矣。卽今聖候,若何?上曰,予則尋常,而慈殿來臨過慮,以是焦悶矣。尙魯曰,請令醫官診上候。上曰,止之。尙魯又曰,日氣寒凜,請閉戶。上曰,允。尙魯又曰,中宮殿吐血下血,一日之內竝爲之云,春秋暮故如此矣。上曰,脈度則不怪,而精神沈沈,淸心元之用,迂闊矣。俄者問於嬪宮,則已用之矣。此等之處,毫釐之差,予意則在於蔘茶回陽爲第一矣。尙魯曰,今日備局入侍,雖已有命,勢將中止矣。上曰,然矣。備局入侍,待下敎擧行。出榻敎上曰,藥房副提調許遞,其代,金漢喆除授,牌招入直。上命金履亨·金德崙,使之中宮殿診脈。診脈退出後。上曰,今則背城一戰,藥何雍容乎?中宮殿進御,一兩重蔘茶,加附子三錢煎入,可也。出榻敎晩曰,右承旨李奎采,與新除授都承旨金漢喆,爲親査矣。上曰,李奎采許遞,其代,參議兪彦國除授。副提調金漢喆,承牌入侍。李奎采退出。上曰,戶曹佐郞徐魯修,敦寧參奉徐有寧,楊口縣監徐好修,竝別省記入直事,分付。上又曰,李章吾入侍。李明吾有職,則與金履亨同爲入侍,無職名則置之。出榻敎尙魯曰,二品以上問安,今將爲之,臣等請出去。上曰,依爲之。仍命藥房提調以下,少退閤外。諸臣以次退出。
丁丑二月十四日午時,上御養心閤,藥房三提調及醫官入侍時,都提調申晩,提調李益炡,副提調金漢喆,假注書安宗喆,記事官李仁培,記事官李東泰,醫官金履亨·許礈·金德崙·方泰輿·李世珪·慶絢,以次進伏訖。申晩曰,俄間中宮殿,患候諸節,若何?上曰,顔色無勝,而俄者咳啑俱發,呼吸亦大,此乃蔘附之效矣。晩曰,啑者好症,呼吸之大,卽氣長之效,蔘附連續用之,宜矣。上曰,人蔘一兩重,加附子三錢,連爲煎入。出榻敎上又曰,啑出然後,食滯之症顯勝,如此之病,亦例用發啑之術耶?然酬酢爲之,然後可謂回陽,此則行陽,非回陽也。領議政李天輔,左議政金尙魯,追後入侍。尙魯曰,日已晩矣。朝水刺進御乎?上曰,姑不進御矣。天輔曰,請勿驚動,以爲鎭定左右,何如?上曰,以予之鎭壓,內間少定矣。仍命金履亨·方泰輿,復入診脈後,上謂履亨曰,脈度,何如?履亨曰,脈則一樣矣。上曰,呼吸不促,頤部不堅,此其變動乎?履亨曰,然矣。益炡曰,蔘附茶監煎待令矣,連續用之,宜矣。上曰,蔘力能回陽,則不計多少可用乎?已煎者,使之入內,未煎者連煎以待。晩曰,日勢已晩,朝水刺尙不進御,豈非切悶乎?上曰,欲進御矣。晩曰,粟米飮進御,何如?上曰,入內當進御矣。諸臣承命,退出閤外。
丁丑二月十四日申時,上御克綏齋。藥房三提調及醫官入侍時,都提調申晩,提調李益炡,副提調金漢喆,假注書安宗喆,記事官李仁培,記事官李東泰,醫官金履亨·許礈·金德崙·方泰輿·李世珪·慶絢,以次進伏訖。上曰,朝者面部堅硬矣,今則不然。脈又一樣,有鼻息而無痰響,豈不好耶?卽今則用蔘外無他策,然今日所用,人蔘三兩,附子九錢,若能回陽,則理中湯將用之矣。上命金履亨等,復入診退出後,上謂履亨曰,俄者招汝輩診脈者,欲知其顯有動靜與否也。履亨等曰,咳嗽及呻吟之聲,果是好症。上曰,汝言是矣。益炡曰,俄者煎入一兩重蔘附茶,亦已盡御耶?上曰,盡御矣。上命中官,使之入內,知其間動靜而來。中官還達曰,與俄一樣矣。上曰,蔘附之方煎者,幾乎盡煎耶?回陽前則連續用之,可也。如此之際,粟米飮補心湯等物,何以下手耶?晩曰,雖五錢重蔘茶,如此之時,亦難責效矣。金履亨·慶絢,承命復入診退出後,上曰,氣益低微,故令更診矣。卽今則連用蔘附,外無他道,而姑不知終如何矣。履亨曰,頓進然後可以責效,不能頓進,或間斷則甚悶矣。上曰,午間則頓進故顯勝矣。若快飮則好,而今則灌下,豈顯勝耶?晩曰,連用好矣。諸臣承命乍退復入侍。上曰,俄者一次運動手部云矣。益炡曰,醫官等,方有試灸之意,下詢,何如?上曰,灸何處耶?泰輿曰,灸臍中,則庶可回陽矣。上曰,若問於鍼醫,則必皆曰好,而予意則不緊矣。漢喆曰,臍中灸而卽刻回陽者,臣曾見之矣。上曰,耗氣必多矣,弱者能然乎?上又曰,煉臍何以爲之?履亨曰,布鹽而灸則好矣。上曰,盡達之。履亨曰,百會穴灸之,亦好矣。上曰,百會之言,例有之,而臍中亦好耶?漢喆曰,煉臍三壯而回陽者,臣曾目擊矣。上曰,厥冷後試灸,可也。仍命諸臣出閤外,會諸醫問之。戌初復入侍。上命首醫,以內殿受灸事,定奪。出榻敎中宮殿受灸時,摠戎使李章吾入侍事下敎。李章吾旣已入侍。今日巡羅,使左捕將兼放事,分付。出榻敎李益炡,以陳艾進排事先出。上曰,元氣陷則難振,譬如擧重物而力綿,則長吁而放,正如此矣。金履亨·方泰輿,請用理中湯。戌時,中宮殿灸臍中三七壯。上曰,中宮殿進御附子理中湯一貼,卽爲煎入。出榻敎諸臣以次退出。
丁丑二月十四日四更三點,上御克綏齋。藥房三提調及醫官入侍時,都提調申晩,提調李益炡,副提調金漢喆,假注書安宗喆,記事官李仁培,記事官李東泰,醫官金履亨·許礈·金德崙·方泰輿·李世珪·慶絢,以次進伏訖。上曰,脈度異矣。醫官之言,卿等聞之乎?晩曰,臣等聞之矣。晩又曰,連夜憂勞若是,上候必多損傷,此何事耶?益炡曰,東宮亦必徹夜矣。前冬新經痘患,連日侍湯,下情焦悶,誠萬萬矣。上曰,理中湯力微,故氣益沈下,蔘水入去則輒勝,蔘附茶更爲煎入。出榻敎上曰,兪判府事在闕下耶?晩曰,在闕下矣。上又曰,金領府事參候班耶?晩曰,聞參夕問安而出去云矣。上曰,多朽敗矣。上又曰,古人猶斑衣事親,今將以朞服事東朝,將何如?曾在孝純時,着服登輿,觀者飮泣,況今六十四耶?晩曰,煎入之蔘附,連次進御耶?上曰,已言之,而無滋味矣。今則遲延亦難矣。如是則宜示別症而不如此,豈非理外耶?連用蔘附而尙如此,其元氣之無可知也。上又曰,提調勿入。醫官金履亨·金德崙,中宮殿入診。出榻敎益炡曰,聖上今日又徹夜,粥水刺進御,好矣。又曰,蔘苓茶方待令矣。仍起奉椀而仰請曰,進御爲宜。上命中官,替受而進御。諸臣以次退出。
上在昌德宮。常參·經筵,以代理停。
大殿·大王大妃殿·中宮殿·世子宮·嬪宮,政院·玉堂口傳問安。答曰,知道。
藥房都提調申晩,提調李益炡,副提調金漢喆啓曰,伏未審夜來,聖體調攝,若何?憊眩之候,寢膳之節,亦何如?前劑入茶飮,已盡於昨日,臣等今日,率諸御醫入診,詳察聖候,議定繼進之劑爲宜。大王大妃殿氣候,何如?中宮殿症候諸節,更何如?而蔘附茶連爲進御乎?令醫女趁早入診宜當,臣等不任終宵焦慮,敢此問安,竝爲仰稟。答曰,知道。慈殿氣候,差勝後一樣,予則一樣,茶飮煎入,卽入侍,復何入診?坤殿氣候衰耗之境,元氣低陷,六兩蔘劑,幾兩附子,少無動靜,心悶曷喩。
大王大妃殿·中宮殿,藥房口傳朝問安。答曰,知道。
大殿·大王大妃殿,朝廷二品以上·六曹·大司諫口傳朝問安。答曰,知道。
中宮殿,朝廷二品以上·六曹·大司諫單子朝問安。答曰,知道。
大殿·大王大妃殿·中宮殿·世子宮·嬪宮,政院·上堂口傳夕問安。答曰,知道。
大殿·大王大妃殿·中宮殿,藥房口傳夕問安。答曰,知道。
大殿·大王大妃殿,朝廷二品以上·六曹·大司諫夕問安。答曰,知道。
中宮殿,朝廷二品以上·六曹·大司諫單子夕問安。答曰,知道。
吏曹判書鄭翬良,兵曹判書李三度〈呈辭〉。令于金尙重曰,加給由。
金孝大,以都摠府言達曰,副摠管兪胄基,以御營中軍軍兵等中日試放事,南小營晝仕出去之意,敢達。令曰,知道。
傳于金孝大曰,禮官及禮房承旨入侍。
傳于金尙重曰,禮官入侍時,左·右相同爲入侍,相地官二人率入。
以承傳色口傳下敎曰,中宮殿,觀理閤昇遐,政院知悉。
大殿擧哀後,政院·玉堂奉慰問安。答曰,知道。
大王大妃殿·世子宮·嬪宮擧哀後,政院·玉堂奉慰問安。答曰,罔極。
大殿擧哀後,藥房奉慰口傳問安。答曰,知道。
大王大妃殿擧哀後,藥房奉慰口傳問安。答曰,罔極。
大殿擧哀後,朝廷二品以上·六曹·大司諫奉慰單子問安。答曰,知道。
大王大妃殿,朝廷二品以上·六曹·大司諫奉慰單子問安。答曰,罔極。
大殿擧哀後,宗親奉慰單子問安。答曰,知道。
大王大妃殿擧哀後,宗親奉慰單子問安。答曰,罔極。
大殿·大王大妃殿,日城尉卒逝擧哀後,政院·玉堂問安。答曰,知道。
大殿·大王大妃殿,日城尉卒逝擧哀後,藥房口傳問安。答曰,知道。
大殿·大王大妃殿,日城尉卒逝擧哀後,朝廷二品以上·六曹·大司諫口傳問安。答曰,知道。
大殿·大王大妃殿,日城尉卒逝擧哀後,宗親口傳問安。答曰,知道。
傳于金孝大曰,禮官入侍時,左·右相同爲入侍,南原君亦同爲入侍,相地官二人率入。
傳于金孝大曰,三都尉行禮後入參,李章吾當爲直宿,行禮後亦爲入參,執事中儒生,以道服入參。
傳于金孝大曰,李章吾當爲入直,前有洪鳳漢之例,左邊大將申旼,牌招聽傳敎。
兪彦國啓曰,李章吾方爲入直,前有洪鳳漢之例,左邊大將申旼,牌招聽傳敎事命下,而申旼方患拘忌之疾云,不得循例牌招,何以爲之?敢稟。傳曰,聽傳敎,右邊從事官爲之。
吏曹,以領議政李天輔爲摠護使,以李益炡·李鼎輔·尹汲爲殯殿都監提調,以鄭存謙·金時默·徐魯修·郭聖濟·金養心·朴麟源·具善慶·吳彦溥爲郞廳,以洪象漢·李·閔百祥爲國葬都監提調,以尹學東·鄭純儉·李憲鎭·黃德潤·尹光國·李瀰·鄭一祥·趙載輪爲郞廳,以李昌誼·洪啓禧·李宗白爲山陵都監提調,以黃柙·李宜哲·洪鼎猷·曺敬修·朴必珍·元景厚·鄭景淳·李商輅爲郞廳,以海運君槤爲守陵官,以申晦爲銘旌書寫官,以金漢藎爲梓宮上字書寫官。
李爕元啓曰,諸承旨來詣請對矣。
兪彦國啓曰,領議政李天輔,有時急稟達事,來詣請對矣。
李最中啓曰,三司有稟達事,來詣請對矣。
傳于金孝大曰,承旨入侍。
以承傳色口傳下敎曰,承旨李最中遞差。
傳于兪彦國曰,承旨有闕,代朴相德除授,先隨駕後謝恩。
兪彦國啓曰,左副承旨兪彦國,同副承旨李爕元,又爲來詣請對矣。
以承傳色口傳下敎曰,承旨兪彦國·李爕元遞差。
以承傳色口傳下敎曰,洪麟漢·趙載洪,承旨除授,先隨駕後肅拜。
傳于金孝大曰,李章吾在闕,訓將依常時戎服爲之。
傳于金孝大曰,禁軍置之。
金漢喆,以吏曹言啓曰,國葬都監前司諫鄭純儉,時無職名,令該曹口傳付軍職,何如?傳曰,允。
趙載洪,以御營廳言啓曰,闕門把守,依前兩局大將分守,而軍兵則只以入直爲之事,命下矣。以本廳東營新營入直步軍二哨,分把於宣仁門·通化門之意,敢啓。傳曰,知道。
金尙重,以禮曹言啓曰,各殿封進,各道朔膳物膳,依前例限卒哭前,以素膳封進,而殯殿朔膳,則亦依前例,以常膳封進事,發馬知委,何如?傳曰,允。
兵曹口傳政事,副司果李明吾。
藥房都提調申晩,提調李益炡,副提調金漢喆啓曰,中宮殿患候,症勢猝重,臣等職在保護,全昧醫方,未奏藥效,竟遭罔極之痛,臣等之罪,萬殞猶輕,臣等伏地待罪。答曰,卿等勿待罪。
丁丑二月十五日卯末,上御克綏齋。藥房三提調及醫官入侍時,都提調申晩,提調李益炡,副提調金漢喆,假注書安宗喆,記事官李仁培,記事官李東泰,醫官金履亨·許礈·金德崙·方泰輿·李世珪·慶絢,以次進伏訖。晩曰,卽今坤候,若何?上曰,難矣哉,如下山之勢,豈不難哉?晩曰,茶飮連續進御耶?上曰,方進御矣。上曰,注書出去,領·左相及兪判府事,使之入侍。臣宗喆承命出,與之偕入。拓基進曰,連夜憂勞,聖體,若何?上曰,一樣。拓基曰,東朝氣候,若何?上曰,一樣而無損矣。拓基曰,王世子氣候,若何?上曰,一樣,尙魯曰,水刺趁不進御,已極悶迫,而王世子晝夜焦煎,亦爲切悶矣。上曰,如浮人矣,晩曰,罔措罔措,將何爲之?上曰,自古帝王之偕老甚稀矣。歷代之君,如予者無矣。但着朞服,進見東朝,豈不可悲乎?諸臣竝請連進蔘茶。上曰,予欲束手,莫如靜以俟之。時·原任退出,諸臣亦乍退閤外,巳時復入侍。上曰,六兩人蔘,幾兩附子,何處歸乎?上又曰,中宮殿病患,已無可望矣,諸臣皆涕泣,益炡泣請卽行祈禱。上曰,何益之有?慢神,甚矣。若今日受香,如或未及則其將空還耶?上又曰,中宮殿八字好矣,但何以仰慰慈聖?上又曰,大王大妃殿,進御歸芍六君子湯,自明日煎入。出榻敎上曰,史官出去。時·原任大臣入侍事傳諭。臣宗喆承命出傳諭後先入,藥房三提調,引咎請罪,又請進茶飮。上曰,入內則當先進慈殿,然後進御矣。上又曰,時·原任大臣,何尙不入侍耶?史官初若與之偕入則好矣。晩顧謂史官曰,更出催入,可也。上曰,當該注書,莫重下敎,敢爲分疎,其涉駭然,令該府處之。出榻敎
二月十五日申時,上御克綏齋。大臣·禮官入侍時,假注書安宗喆,拿處事傳旨下後,命他注書入侍,臣必壽,承命入侍進伏。上曰,予十一歲,坤殿十三歲相遇,至今偕老矣,豈意今日遭此變乎?上又曰,予年五十八,孝純喪時,軍兵見予白首,淹涕皆垂淚,今何以見軍兵乎?上又曰,予今年六十四矣,白首朞服,而見儐使豈不愧乎?非愧老也。愧朞服也。亦何以此狀,見子孫乎?元良亦豈不悲憐乎?李宗城曰,聖學高明,洞燭萬理,臣不慮其過哀而傷聖躬矣,然以閭巷之人言之,伉儷義重,當作何懷也?上曰,予自戊戌,連遭大小喪變,世間豈有如許人乎?宗城曰,人之壽高則或値喪慼者,理所然也。不必過爲疚懷,且人無貴賤,而年老則心易弱,臣等豈不仰慮乎?上曰,予則無所疚,而今見元良哀毁之狀,何以抑之乎?李天輔曰,須十分寬抑,上以慰慈聖,下以慰東宮。兪拓基曰,向來聖候未寧,入侍崇文堂時,每覩東宮達曉焦煎,幸不生大病患矣,今若任情,則必致大段傷損矣。宗城曰,臣不知醫理,而凡人外肥則必內虛,竊爲東宮憂之。天輔曰,大病之餘,尤宜加護,必加聖念焉。上曰,此猶歇也。姑未達於慈聖,何辭以達乎?天輔曰,朝聞東朝,猶未覺坤候之甚重矣。上曰,然矣。今何以遽達乎?皐復前,當預爲漸次先達,而人皆淹泣,景色如此,何以不知乎?拓基曰,不可遽達矣。金在魯曰,若太緩則尤爲抑鬱難堪,凡喪事,未發泄之前,尤爲難堪矣。拓基曰,欲寬東宮,則先護聖躬爲可。上曰,爲父者,雖勸諭,爲子者,何以抑情也?晩曰,如此之時,惟願自護聖躬也。上曰,予豈不食乎?飯亦當食矣。上因命進蔘苓茶盡御。上曰,予多經變故,而獨不經坤殿之喪,今又當之矣。上曰,何以達慈聖,若遽達,則必致驚動矣。今朝慈聖,問內殿病候之加減,亦以不重白之矣。昨日欲臨視內殿之疾,故稟而挽止,今當漸次,仰達矣。晩曰,必漸次白之,而各御稍遠之殿爲好矣。上曰,卽當稟而御各殿也。上曰,聖人之言是矣,堯辭華封之祝曰,壽則多辱是矣。上曰,元孫尙游戲,年幼不知故也。晩曰,今日進粟米飮,又進蔘苓茶,明日六君子湯,當進於東朝矣,臣等惟以聖躬爲慮,水刺進御之節,必加意焉。又曰,此後日日入診之意,敢稟。上曰,外人聞之,必以予爲疚懷於內喪而然矣。晩曰,此時入診,豈可一日不爲乎?上曰,猶有幸者,山陵有占處矣。每瞻望交河,心自耿耿,今可以見之矣。今若虛右,則豈不爲日後計乎?尙魯曰,虛右乎?上曰,孝章時虛左矣。在魯曰,此亦虛左矣。上曰,金領府〈事〉,到處詳密而今失之,此可見其亦老矣。孝章時虛左,則今豈不虛右乎?在魯曰,果虛右矣。上曰,此後更無求山之事矣,山運有利不利乎?天輔曰,小殺則可制而用之矣。尙魯曰,或小異其向,則可爲利年矣。宗城曰,或內外異向無妨也。上曰,南原君來闕下乎?仍命注書出外,命南原君,率相地官二人入侍。臣必壽承命出外,偕南原君,相地官朴景素·金重河入來進伏。上曰,南原可定陵所也。交河所占處,豈不好乎?曰,交河長陵,左岡儘好,而司倉後所占處亦好矣。上問相地官曰,山運有變通之道乎?景素對曰,小殺必制而用之也。上曰,有告訃使乎?宣傳官先爲入去乎?必詳考以稟,可也。上曰,誰可爲守陵官乎?旣至一品者,不可爲也。必有餘資而後,可也。海運·海春,已至一品矣,守陵官事,予每笑之,北京使臣及守陵官,宗班爭爲,而獻官則不欲爲之,莫重太廟之獻官,賤宗爲之,而彼國使臣,獨不可爲之乎?礪恩君使臣事,亦出於不得已也。此猶李裕民兵判之事也。金領府〈事〉前日之言是矣。宗班中,只有海運君兄弟,若死則將來自然推及云者,其是矣。順悌君兄弟之說,領相曾言之乎?天輔曰,臣曾以順悌兄弟之說白之矣。上曰,此如五十步百步之說也。果如此,則安陵兄弟,亦可爲之耳。海運君乃從一品初加資,此可爲之也。晩曰,此猶隔三資,大祥前加二資,三年後更加一資,則畢一品矣。上曰,海蓬足可再加乎?天輔曰,豈可再行守陵官乎?上曰,海運何在?益炡曰,方在闕中矣。上曰,使知之,可也。上曰,處所已思之矣,文政殿後,有景薰閣,卽坤殿後堂也。景春殿元良居之,通明殿慈聖御之,景薰閣甚好耳。漢喆曰,請入復單子。上曰,猶有微溫之氣,待時當自內使中官爲之,執事入之,可也。漢喆曰,諸承旨三注書,依前例竝直之意敢稟。上曰,依爲之。諸臣以次退出。
丁丑二月十五日酉時初,上御宣政殿廡。左右相·禮官·南原君·相地官,同爲入侍時,左議政金尙魯,右議政申晩,禮曹判書李益炡,左副承旨金孝大,假注書韓必壽,記事官李仁培·李東泰,先爲入侍,南原君及相地官,未及入來,諸臣以次進伏。上吞聲飮泣,而以玉手,親執左·右相手曰,豈意今日,又見日城尉卒逝單子乎?今日午前,纔爲治送翁主出外,而遽聞此報,不先不後,此何事也?予欲一見吾女慰安而來,卿等使予,暫爲往見,可也。如是而後,可以稍鎭予心,而進茶飮矣。尙魯·晩及益炡皆流涕曰,今日旣遭坤殿之喪,又聞都尉之卒,聖心倘復如何?此時不可離宮,而至情所在,亦難强抑,臣等亦何敢防塞乎?上涕泣曰,世間豈有如予者乎?自戊戌·庚子以後,歷甲辰·庚戌之喪變,又遭孝章·孝純之慼,又哭兩翁主及內外孫之夭慼,今又聞都尉之卒,予非悲女壻之死,惟慮吾女之不保,吾女甚難,未知其間,何如也?予必暫爲往見吾女,慰安而後,當卽卽還宮也。益炡曰,外廷尙未擧哀,請速入復單子。上曰,自內已臯復擧哀矣,仍下坤殿陞遐傳旨。上曰,至情有在,親往慰諭,軍兵二哨隨駕,馬軍以馬軍營入直隨駕,禁御兩營留陣置之,服色以淺淡服擧行。出傳敎今日擧動時,由敦禮門·敦化門擧行事。出榻敎今日擧動時,以小輿爲之事。出榻敎襲正時,還宮後,卽爲入之事。出榻敎闕門把守,依前兩局大將分守,而軍兵則只以入直爲之,扈衛大將,率軍官入直事,依前爲之事。出榻敎今日擧動時,左承旨留院事。出榻敎上命注書出外,卽傳擧動時,擧行傳敎。臣必壽,承命出外傳諭,還爲入侍。上曰,卿等速爲出去擧哀後,擧動時刻,隨時速入,可也。諸臣遂以次退出。
丁丑二月十五日酉時末,上御宣政殿。承旨入侍時,右副承旨李最中,假注書韓必壽,記事官李仁培·李東泰,以次進伏。最中曰,今日坤殿陞遐,臣民罔極之中,又聞都尉卒逝,聖上之疚懷,倘復何如?卽伏聞有主第擧動之命,此固出於聖上止慈之至情,而今日豈可離宮而出幸乎?上曰,然則可以止行乎?最中曰,今日聖上出宮,而臣等不能挽止,則可謂朝鮮有臣子乎?上勵聲曰,此承旨出去,可也。最中曰,雖有出去之命,臣未得請之前,臣不敢退出也。上曰,承旨李最中遞差。出傳敎上曰,注書進前。臣必壽進前起伏。上曰,汝以口傳往諭于領相曰,已下敎于左·右相,今又請對,何也?卽爲退去,以爲進茶飮鎭慰之地,可也。臣必壽承命出來,承旨及記事官,皆以次退出。
丁丑二月十五日人定時,上具翼善冠·淺淡服,詣主第擧動時,都承旨金漢喆,左承旨朴相德,左副承旨金孝大,右副承旨趙載洪,同副承旨洪麟漢,假注書韓必壽,記事官李仁培·李東泰,以次陪進。上出延英門時,臣必壽立於駕後,呼承旨復命。上顧問曰,領相云何?臣必壽,要承旨金孝大轉達曰,臣卽往口傳下敎于領議政李天輔所,則天輔口傳啓曰,臣伏聞注書口傳聖敎,惶恐不敢更請而退去云矣。上曰,知道。使之隨駕,大駕纔出延英門外,三司請對,諸臣列立於駕前啓曰,今日殿下,豈可出宮擧動乎?上勵聲曰,汝等何敢如是乎?此三司諸臣,一竝遞差。三司諸臣復曰,臣等豈可退出乎?上曰,大諫以下,中道付處。出傳敎諸臣始退出。大駕出進善門時,上復曰,大諫以下只遞差。大駕出敦化門外,上曰,侍衛諸臣乘馬。大駕詣主第後,政院·玉堂·藥房口傳問安。答曰,知道。三更二點,大駕出主第還宮時,上曰,日城尉禮葬等事,一依錦平尉·海昌尉例擧行。出傳敎大駕還宮入延英門內,任輦呼承旨進前下敎曰,予往主第,翁主聞予慰諭之言,不無回心支生之意,予心稍安,予知有女而克肖矣。仍又曰,襲時刻,待下敎入之。出駕前下敎大駕還宮後,政院·玉堂·藥房口傳問安。答曰,知道。上曰,歸厚署柩材一部,擇送于內需司事,分付該曹。出傳敎大王大妃殿問安承旨,左副承旨金孝大進去事。駕前下敎兵曹判書李啓曰,闕門各處,以入直軍兵分把事,命下矣。東則以禁衛軍兵把守,西則以都監軍兵把守各門,何如?上曰,依爲之。出擧條
上在昌德宮。常參·經筵,以代理停。
大行王妃初喪。
洪麟漢達曰,大司憲·執義·掌令一員未差,掌令金元行,持平權相龍·朱烱質在外,今日以監察茶時之意,敢達。令曰,知道。
藥房都提調申晩,副提調李益炡,提調金漢喆啓曰,自上連日憂慮,遭此重慼,聖心哀慟,曷有其已?大王大妃殿悲疚之中,氣候不瑕有損,而王世子侍湯焦煎之餘,遽罹罔極之慟,纔經重患,尙未復常,必多傷損之節,伏願殿下,深自寬抑。上以慰慈聖之念,下以副群下之情,東宮保護之節,亦須十分加愼,千萬顒祝,臣等不勝區區憂慮,敢此煩啓。答曰,知道。慈殿氣候差勝後一樣,予則一樣。
朝哭後,大殿,政院·朝廷二品以上·六曹堂上·奉朝賀口傳問安,宗親單子問安。答曰,知道。
大王大妃殿,朝廷二品以上·六曹堂上·奉朝賀口傳問安,宗親單子問安。答曰,罔極。
世子宮·嬪宮,政院口傳問安。答曰,罔極。
襲奠後,大殿,政院·藥房·朝廷二品以上·六曹堂上·奉朝賀口傳問安,宗親單子問安。答曰,知道。
大王大妃殿,政院·藥房·朝廷二品以上·六曹堂上·奉朝賀口傳問安宗親單子問安。答曰,罔極。
世子宮·嬪宮,政院口傳問安。答曰,罔極。
晡哭後,大殿,政院·藥房·朝廷二品以上·六曹堂上·奉朝賀單子問安,宗親單子問安。答曰,知道。
大王大妃殿,政院·藥房·朝廷二品以上·六曹堂上·奉朝賀·宗親單子問安。答曰,罔極。
世子宮·嬪宮·政院口傳問安。答曰,罔極。
小斂後,大殿,政院·藥房·朝廷二品以上·六曹堂上·奉朝賀·宗親單子問安。答曰,知道。
大王大妃殿,政院·藥房·朝廷二品以上·六曹堂上·奉朝賀·宗親單子問安。答曰,罔極。
世子宮·嬪宮,政院單子問安。答曰,罔極。
傳于洪麟漢曰,衣襨已整備,帶子猶未及,而日勢漸遲,大臣·禮官,先爲入侍。
傳于朴相德曰,正時旣命,待下敎入之矣,正時入之之後,則斂時刻,連續入之。
傳于金孝大曰,衣襨已整齊,襲正時,前二刻入之。
以權師彦爲假注書。
金尙重啓曰,假注書權師彦,時無職名,令該曹依例付軍職冠帶常仕,何如?傳曰,允。
傳于金孝大曰,小斂執事,使之入來。
又傳曰,正時入之,執事卽入。
又傳曰,內局入侍,時任大臣同爲入侍,俄命入侍者,亦爲入侍。
又傳曰,昨日歸厚署下敎,詳考自內謄錄,乃長生殿退板也。卽爲擇送之意,分付該曹。
傳于趙載洪曰,申旼所受命召來納,則留置本院,而待新除大將處傳給,勿爲密匣啓請。
以趙鎭泰爲左邊捕盜大將。
趙載洪啓曰,新除授左邊捕盜大將趙鎭泰,卽爲牌招,命召及大將牌傳令牌,以爲傳授之地,何如?傳曰,允。
金孝大,以殯殿都監郞廳,以摠護使意啓曰,在前國恤時,奉常·內資·內贍等寺·造果廳,例設於闕內矣。今亦以武兼廳排設之意,敢啓。答曰,知道。
又以殯殿都監郞廳,以摠護使意啓曰,曾前國恤時,攢宮造作所用板子,以長生殿所在不用板取用矣。今亦依前例,不用板四立取用之意,敢啓。答曰,知道。
又以殯殿都監郞廳,以摠護使意啓曰,本都監都廳郞廳鄭存謙,時無職名,令該曹口傳付軍職,冠帶常仕,何如?傳曰,允。
又以殯殿都監郞廳,以摠護使意啓曰,本都監監造官,敦寧府參奉徐有寧,前敎官金坦行,氷庫別檢元義孫,竝差下,使之察任,而金坦行,時無職名,令該曹口傳付軍職,冠帶常仕,何如?傳曰,允。
又以殯殿都監郞廳,以摠護使意啓曰,本都監郞廳,禮曹正郞郭聖濟奉命在外,工曹正郞具善慶則差長生殿郞廳,竝改差,其代,以掌樂院正李時中,掌隷院司評金亨大差下,使之察任。郞廳漢城判官吳彦溥,刑曹正郞朴麟源,令該曹口傳閑司換差,專意都監之役,何如?傳曰,允。
又以山陵都監郞廳,以摠護使意啓曰,本都監監造官前副率徐晦修·李後祥,前參奉金持默,前監役官朴行源,時無職名,竝令該曹,口傳付軍職冠帶常仕,東部奉事趙載履,義禁府都事金履復,北部奉事閔百祿,依例閑官換差,使之專意都監之役,何如?傳曰,允。
又以山陵都監郞廳,以摠護使意啓曰,都監各所監造官九員,依前例差出,別單書入之意,敢啓。傳曰,知道。
又以山陵都監郞廳,以摠護使意啓曰,闕內待令郞廳,以入直武臣兼宣傳官輪回察任,何如?傳曰,允。
又以國葬都監郞廳,以摠護使意啓曰,誌文·諡冊文·哀冊文製述官,書寫官及改銘旌·寶篆文書寫,實預差職姓名,別單開錄以入之意,敢啓。傳曰,知道。
又以國葬都監郞廳,以摠護使意啓曰,闕內待令郞廳,以入直武臣兼宣傳官,輪回察任,何如?傳曰,允。
又以國葬都監郞廳,以摠護使意啓曰,本都監郞廳,濟用監判官趙載翰,身病甚重,不得供職,今姑許遞,其代,以前縣監李明吾差下,使之察任,而時無職名,令該曹口傳付軍職,冠帶常仕,何如?傳曰,允。
洪麟漢,以宗簿〈寺〉官員,以提調意啓曰,今此魂殿入番宗室,依前例差出數,備擬以入之意,敢啓。答曰,知道。
趙載洪,以備邊司言啓曰,內喪有告訃北京之例矣。使臣,令該曹卽爲差出,自義州府,亦依前例定送譯學,爲先傳通於鳳凰城之意,分付本道道臣及灣府,何如?傳曰,允。
金孝大,以禮曹言啓曰,國恤卒哭前,凡干科擧等事,竝爲停癈事,旣已啓下矣。重試及春塘臺庭試,姑待卒哭後,改擇日擧行,何如?傳曰,允。
又以禮曹言啓曰,今此百官衰絰所入,依前例,令戶·兵曹磨鍊題給,何如?傳曰,允。
金漢喆,以吏曹言啓曰,鑄成廳堂上,例以戶·工曹參議啓下,而戶曹參議朴相德,昨日移拜承旨矣。其代,玆以口傳擬入之意,敢啓。傳曰,知道。
吏曹口傳政事,以金尙重爲告訃使,金應淳爲書狀官,朴道源爲戶曹參議,山陵忠義李命玉單付。
兵曹口傳政事,副司果鄭純儉·鄭存謙單付。
丁丑二月十六日寅時。上御養心閤。禮房承旨入侍,大臣·禮官,追後入侍時,右承旨金孝大,假注書韓必壽,記事官李仁培·李東泰,右議政申晩,禮曹判書李益炡,參議趙暾,以次進伏訖。上曰,彼注書,誰也?孝大曰,韓必壽也。此注書,近日連以廳注入侍矣。上曰,然矣。上曰,前例承旨畢直乎?孝大曰,然矣。上見假注書望曰,權師彦,誰也?孝大曰,樂昌君樘之甥姪云。上曰,經注書乎?孝大曰,曾經事變假注書云。上曰,然則未經入侍矣。以末擬落點。孝大曰,寒食節祀,昨已受香,何以爲之乎?上曰,似不可行也。上命注書曰,禮官大臣,使之入來。臣必壽承命出外,傳諭于大臣,卽與禮判·禮議先入侍。益炡曰,殯殿沐時,辰時爲吉,襲時巳時爲吉云。上曰,視諸具之準備,然後當更爲下敎耳。上曰,蔘苓茶味甚不好,此後以蔘橘茶製進可也。上曰,進喪禮補編可也。益炡,出袖中抄書小冊曰,此乃補編抄出者也。上曰,取全書以來可也。臣必壽,承命出外,持喪禮補編全秩以入。上命取來下覽後,上曰,五禮儀中,闕喪禮條乎?益炡曰,五禮儀中,喪禮甚不分明矣。上曰,殯殿浮氣可慮,多用蔘附故慮之也。上曰,百官其已入來乎?益炡曰,百官盡在闕外,似必入來矣。上曰,大臣及南原君,如已來待,使之入來。臣必壽,承命更出外,偕領·左相·南原君入侍,未及上殿,禮判及禮議·承·史,承命小退。故仍又小退于閤外,李章吾·李明吾·除魯修·徐好修·徐有慶·徐有寧·徐有觀·林壽夏·徐日輔等,其令入參,前銜之無職名者,令該曹口傳付軍職事。榻前下敎
丁丑二月十六日申時。上御養心閤。內局入侍,大臣·禮堂·南原君·相地官,同爲入侍時,都提調申晩,提調李益炡,副提調金漢喆,領議政李天輔,左議政金尙魯,禮曹參判宋昌明,參議趙暾,南原君,假注書韓必壽,記事官李仁培·李東泰,醫官金履亨·方泰輿·許礈·蔡膺祐·鄭允協,地官朴景素·金重河·李秀弼·金鼎相·金道鼎以次進伏訖。天輔曰,坤殿禮陟,聖上方在悲疚之中,此時都尉之喪,千萬意外也。侵夜動駕,聖候何如?上曰,正月猶以爲抑,今則難以爲懷矣。尙魯曰,累日焦慮之餘,又遭此慼,聖懷當如何?玉音似有失矣。上曰,此則自多,分付事而然矣。尙魯曰,連日憂遑,必有所損矣。上曰,予則無所傷矣。天輔曰,大王大妃殿氣候,何如?上曰,初則以是爲憂,今則一哭之後,卽請還御,則乃曰汝言如是,吾當還矣。此似氣衰而然,予心則幸,而可見衰耗之意,還以爲悶。尙魯曰,若處於異殿則好矣。上曰,卽還本殿,不甚疚懷,幸甚幸甚。天輔曰,不至疚懷,亦見衰矣。上曰,領相之言是矣。過疚可悶,不過疚亦由衰甚,此尤沓沓矣。天輔曰,王世子氣候,何如?想必過毁,連進粥飮乎?嬪宮氣候亦,何如?上曰,世子及嬪宮,進粟米飮可也。尙魯曰,世子氣候甚爲悶迫乎?上曰,不至於此矣。天輔曰,元孫見所不見之事,不至驚慼乎?上曰,元孫則見此狀而不知慼,年尙幼故也。晩曰,朝者進御粟米飮乎?上曰,卽爲進服矣。予豈欺乎?蔘橘茶連爲製進可也。蔘苓茶則淡甚不好矣。晩請醫官診候,仍令醫官,以次入診。金履亨先診退伏曰,左三部脈度帶數,右三部頗沈微矣。泰輿曰,左右脈度,不均而似弱矣。礈曰,脈度皆沈微而弱矣。膺祐曰,左右脈度不均而微矣。允協曰,脈度皆不均而沈微矣。上問蔡膺祐曰,此誰也?晩曰,此乃醫官蔡膺祐也。久爲郵官,近始入來矣。晩曰,請使諸醫各奏所見。上曰,不如進粟米飮也。晩曰,粟米飮和蜜,而又和薑汁以進,似好矣。上曰,予不欲巧於飮食之屬,不必和蜜,只薑片,如何?晩曰,不如和薑汁矣。上曰,依爲之。晩曰,今日水刺,何以爲之乎?上曰,內殿雖在,必勸予食肉,故昨日亦飮羹汁,氣差勝矣。晩曰,幸甚幸甚。尙魯曰,羹汁不如進實饌矣。上曰,進常膳則猶有所不忍矣。尙魯曰,此豈行素之年歲乎?上曰,世間事如一夢,逍遙於此中,亦甚可憐也。晩曰,請使請醫先出。諸醫以次退出。上曰,當先問南原矣。南原能記交河所占處乎?又曰,南原止飮酒後頗愈矣。以不飮酒爲難堪者,有劣心矣。聞南有容,乙亥正月初一日讀書云,此以無酒爲恨者也。何必初一日讀書乎?上曰,南原猶不甚老。天輔曰,爲親舊猶作看山之行。益炡持草占記曰,此乃某某處矣。上曰,何向乎?曰,庚坐甲向矣。天輔曰,此出於故相臣李恒福文集中云矣。曰,其時李宗白,亦有所云矣。上曰,其時可用,而以新土不用乎?曰,其時以向不利而不用矣。尙魯曰,酉坐亦好而爲利年矣。曰,故判書權以鎭,與臣各持方書,以宋儒隔八相生之說,有所云云矣。上曰,好矣。尙魯曰,庚與酉,其間以分金言之,不過一二分也。上曰,甚幸甚幸。晩曰,愼重之道,不可不一番看審也。上曰,此穴稍上於今長陵,每每瞻望,而猶未見也。予本不惑於堪輿之術,不用於此,用他山雖曰百勝,予必用此矣。晩曰,不出凡眼矣。上曰,以明嬪所入穴見之,遠望猶不甚好,而入見則甚好,宜不入於壽珍宮矣。尙魯曰,交河之山,多回抱而甚好矣。上曰,此所謂吾之相定者矣。上下葬亦可乎?曰,穴前甚狹,則可以上下葬,而此穴甚廣,不必上下葬矣。上顧謂尙魯曰,卿亦見此山乎?尙魯曰,臣爲都承旨時,隨駕見之,刑判時亦見之矣。曰,此乃右旋龍也。上曰,此乃左旋龍也。南原之宿酒未醒也。曰,交河司倉後穴則右旋也。上曰,此則然矣。與俄所言者,異都局也。此二穴,不可不一番看審矣。仍命書傳敎。上曰,交河左右崗,議諡後,摠護使與南原君,率地師宜看審以來。出傳敎上曰,中宮殿有祥禫之節,大祥後卽附廟乎?此喪異於庚戌,此乃齊衰朞年也。嬪宮則公除後,於大王大妃殿,以白衣上見也。上曰,梓宮有三尺五寸者,廣一尺高七寸,以木尺論之,幾五尺餘,廣一尺五寸餘。上命注書,持入木尺及布·帛尺見樣。臣必壽承命出外,持兩尺長短見樣以入。上曰,廣則男子從肩出,婦人從下出乎?天輔曰,然。小斂後可知眞長廣矣。上曰,此都廳亦加資乎?益炡曰,舊例皆加資矣。上曰,都廳中舊勤,惟鄭純儉爲最也。此如內三廳久勤也無益,而中間不靜而至此也。天輔曰,此人與小臣,爲注書同官也。尙魯曰,及第後卽連爲在喪,故與領相同爲注書,不然豈止此乎?上曰,金時默·鄭存謙,非久勤,而時默久爲撕捱,善爲區處矣。上曰,黃柙亦久勸矣。今年,幾何?晩曰,五十六矣。上曰,李宜哲亦陳矣。都廳中行首矣。予見李宜哲,老於黃柙矣。天輔曰,宜哲左相之同甲,而傷於酒甚衰矣。上曰,故奉朝賀之幾許寸乎?天輔曰,八寸矣。上曰,予見黃柙,嘗見予垂涕而亦流涕,可謂善人矣。益炡曰,卽接司僕寺所報,則今此國恤時,世子宮·嬪宮,輦輿·轎子·駕轎·坐馬·伏馬·印馬鞍,裹以白綿布,已有前例云。今亦依此擧行,何如?上曰,依爲之。出擧條孝大曰,昨日扈衛大將直宿,此後,何以爲之?上曰,扈將,誰也?孝大曰,判府事李宗城也,直宿則內軍爲之耳。上曰,有前例乎?孝大曰,只有庚戌年例而已。上曰,罷之可也。仍命書傳敎。上曰,扈衛大將直宿,只有一例,今番勿爲擧行。出傳敎孝大曰,梓宮事體莫重,向有誤書字,禮堂竝推考,何如?上曰,置之。上曰,此承旨太詳矣。尙魯曰,此人之事是矣。上曰,予亦是之矣,予與卿是之,而他人則不是矣。尙魯曰,非但不是之。亦有厭而憎之者矣,禮官在彼,亦爲世所憎矣。上曰,湖西舊逋盡捧乎?予甚嘉之矣。尙魯曰,遞職後,猶爲盡捧矣。上曰,與承旨有族誼乎?孝大曰,爲八寸兄弟矣。上曰,八寸同乎?與西伯彷彿矣。上又曰,今世姑舍,以前言之,初承旨如是者難矣。尙魯曰,非但承旨,將大爲之。上曰,必多爲之。晩曰,頃日呈辭單,已給之云。上曰,以金器大之故如是乎?東宮之出給辭單,亦善爲之矣。上曰,告計使,有順附者乎?益炡曰,庚申年,因節使順附,十月故也。辛巳年則單使矣。上曰,今番此陵號後,必因而用之,可以詳番爲之矣。以明陵觀之,前例然矣。由是見之,予之陵號,已自知矣,亦異矣。陵號之好字,亦殆窮矣。孝大曰,號字豈有窮乎?上曰,此則議諡後擧行。上曰,成服後翌日議諡乎?六日成服乎?益炡曰,然矣。五日入梓宮,四日大斂,三日小斂,而今日欲進定矣。上曰,小斂進定,曾有其例,今日進定事,分付。出傳敎益炡曰,今春宗廟·永寧殿·永禧殿,奉審後修改,當行於今朔之內,而公除前竝停,大中小祀,過公制後,雖是踰月,擇日擧行爲宜,惶恐敢達。上曰,依爲之。出擧條上曰,右邊捕將申旼許遞,其代,以設曹口傳擧行。出傳敎
上在昌德宮。常參·經筵,以代理停。
大行王妃初喪。
夜二更,月暈兩珥。
朝哭後,大殿,政院·藥房口傳問安,朝廷二品以上·六曹堂上·奉朝賀·宗親單子問安。答曰,知道。
大王大妃殿,政院口傳問安,朝廷二品以上·六曹堂上·宗親單子問安。答曰,罔極。
世子宮·嬪宮,政院問安。答曰,罔極。
晡哭後,大殿,政院·藥房口傳問安。朝廷二品以上·六曹堂上·奉朝賀·宗親單子問安。答曰,知道。
大王大妃殿,政院·藥房口傳問安。朝廷二品以上·六曹堂上·奉朝賀·宗親單子問安。答曰,罔極。
世子宮·嬪宮,政院口傳問安。答曰,罔極。
洪麟漢達曰,大司憲·執義·掌令一員未差,金元行,持平權相龍·朱烱質在外,今日以監察茶時之意,敢達。令曰,知道。
金漢喆啓曰,殯殿都監,設于尙瑞院矣。尙瑞院則移接於典設司之意,敢啓。傳曰,知道。
金孝大,以山陵都監郞廳,以摠護使意啓曰,本都監事目,參考前例,磨鍊以入之意,敢啓。答曰,知道。
又以殯殿都監郞廳,以摠護使意啓曰,本都監事役,一時爲急,而監造官金坦行,方在鄕未及上來,國葬都監監造官兪彦銖,換差察任,何如?傳曰,允。
又以國葬都監郞廳,以摠護使意啓曰,各房郞廳監造官,分房別單書入之意,敢啓。傳曰,知道。
又以國葬都監郞廳,以摠護使意啓曰,本都監監造官,以前都事鄭持淳,內侍敎官李奭輔,司饔奉事兪彦銖,前監役金令澤,前監役徐覺修,前監役李命楫,平市署奉事李禾差下,使之察任。而鄭持淳·徐覺修·李命楫·金令澤,時無職名,令該曹口傳付軍職,冠帶常仕,何如?傳曰,允。
吏曹口傳政事,漢城判官吳彦傅,司僕寺主簿任遾相換,刑曹正郞朴麟源,敦寧主簿李匡會相換,東部奉事趙載履,掌苑奉事朴鸞源相換,北部奉事閔百祿,內贍奉事趙東彬相換,禁府都事金履復,童蒙敎官鄭梅相換,以戶曹參議朴道源,工曹參議尹得徵爲鑄成廳堂上,以戶曹正郞宋淳明,工曹佐郞金恒柱爲郞廳。
兵曹口傳政事,副司勇金坦行·徐晦修·李後祥·金持默·朴行源·鄭持淳·徐覺修·李命楫·金令澤單付。
上在昌德宮。常參·經筵,以代理停。
大行王妃初喪。
洪麟漢達曰,大司憲·執義·掌令一員未差,掌令金元行,持平權相龍·朱烱質在外,今日以監察茶時之意,敢達。令曰,知道。
朝哭後,大殿,政院·藥房口傳問安。朝廷二品以上·六曹堂上·奉朝賀·宗親單子問安。答曰,知道。
大王大妃殿,政院·樂房口傳問安。朝廷二品以上·六曹堂上·奉朝賀·宗親單子問安。答曰,罔極。
世子宮·嬪宮,政院口傳問安。答曰,罔極。
晡哭後,大殿,政院·藥房口傳問安。朝廷二品以上·六曹堂上·奉朝賀·宗親單子問安。答曰,知道。
大王大妃殿,政院·藥房口傳問安。朝廷二品以上·六曹堂上·奉朝賀·宗親單子問安。答曰,罔極。
世子宮·嬪宮,政院口傳問安。答曰,罔極。
傳于金孝大曰,今日致弔承旨,禮房承旨進去。
傳于金漢喆曰,此後單子問安,勿爲之。
傳于金尙重曰,日城尉議諡,弗待諡狀,以二十二日擧行,祿俸限三年仍給,以表予意。
金孝大,以禮曹言啓曰,今此國恤,諸道陳慰箋文,纔已磨鍊知委矣。大王大妃殿,陳慰箋文,所當一體磨鍊,中宮殿尊號,當書而不書,且世子宮申慰狀文,依壬申年傳敎,不當磨鍊,而凡儀節,一依辛巳年例擧行。故蒼黃之際,未及遍考他年謄錄,有此做錯之擧,不勝惶恐。大殿·大王大妃殿,陳慰箋文頭辭,改磨鍊以入,而世子宮申慰狀文,不爲擧行之意,發馬行會,何如?傳曰,允。
金孝大,以殯殿都監郞廳,以摠護使意啓曰,梓宮明日奉入,而權安處所,先爲稟定,然後當爲擧行,敢此仰稟。傳曰,自內則無可合處,自長生殿內塗,直爲陪進。
又以禮曹言啓曰,梓宮加漆時,不可無告由之擧,而累次加漆,每告事由,實涉煩瀆,累次加漆之意,竝入於初次告祝中,似爲合宜。依前例,令藝文館措辭撰出,以典言,同日因朝奠預告,何如?傳曰,允。
又以殯殿都監郞廳,以摠護使意啓曰,殯殿都監堂上郞廳,竝爲直宿,而提調工曹判書李鼎輔,郞廳金時默·金亨大,以梓宮內塗事,長生殿進去,不得竝直之意,敢啓。傳曰,知道。
又以禮曹言啓曰,五禮儀,只有朝夕上食,而無晝茶禮,取考謄錄,則曾前國恤時,竝行晝茶禮矣,今亦依此擧行之意,敢啓。傳曰,知道。
又以禮曹言啓曰,取考謄錄,則自前國恤時,士大夫喪人者,不着方笠而着平涼子,年少儒生輩,所着草笠,亦以華笠禁之矣。今亦依前例,京外一切知委,禁斷之意,敢啓。傳曰,知道。
趙載洪,以訓鍊都監言啓曰,今二月十九日,習陣日次,而自前國恤時,軍兵習操,卒哭前停止矣。今亦依前例停止之意,敢啓。傳曰,知道。
傳于金孝大曰,大斂奠,下梓宮奠當兼行。知悉。
上在昌德宮。常參·經筵,以代理停。
大行王妃初喪。
洪麟漢達曰,大司憲·執義·掌令一員未差,掌令金元行,持平權相龍·朱烱質在外,今日以監察茶時之意,敢達。令曰,知道。
朝哭後,大殿,政院·藥房·朝廷二品以上·六曹堂上·奉朝賀·宗親口傳問安。答曰,知道。
大王大妃殿,政院·藥房·朝廷二品以上·六曹堂上·奉朝賀·宗親口傳問安。答曰,罔極。
世子宮·嬪宮,政院口傳問安。答曰,罔極。
大斂後,大殿,政院·玉堂·藥房·朝廷二品以上·六曹堂上·奉朝賀,口傳奉慰問安。答曰,知道。
大王大妃殿,政院·玉堂·藥房·朝廷二品以上·六曹堂上·奉朝賀口傳奉慰問安。答曰,罔極。
世子宮·嬪宮,政院口傳奉慰問安。答曰,罔極。
下梓宮成殯殿後,大殿,政院·玉堂·藥房·朝廷二品以上·六曹堂上·奉朝賀·宗親口傳奉慰問安。答曰,知道。
大王大妃殿,政院·玉堂·藥房·朝廷二品以上·六曹堂上·奉朝賀·宗親口傳奉慰問安。答曰,罔極。
世子宮·嬪宮,政院口傳奉慰問安。答曰,罔極。
傳于趙載洪曰,摠護使·禮判入侍。
傳于洪麟漢曰,中宮殿掌務內官,似爲多事,放送。
又傳曰,今番各司,若有操縱之弊則,申飭事,各司官員,使之聽傳敎。
趙載洪啓曰,禮曹判書李益炡,有急時稟達事,來詣請對矣。傳曰,入侍。
傳于洪麟漢曰,梓宮內入時,長生提調陪入。
以承傳色,口傳下敎于摠護使曰,律字梓宮廣不足,暑字梓宮卽爲陪進事,分付。
又以承傳色口傳下敎曰,俄者下敎,梓宮猶不足,其中最大梓宮陪進。
摠護使,以承傳色口傳啓曰,昨以無可合權安處所之意,下敎矣。今亦依昨日例,自長生殿直爲內塗以入之意,敢啓。
又以承傳色下敎曰,收字梓宮,卽卽陪進。
傳于洪麟漢曰,梓宮方到何處耶?知入,梓宮內入時,摠護使及承史,亦爲入侍。
傳于金孝大曰,秫灰平鋪生疎,分付都監,擇定善爲者二人待令。
又傳曰,再明當爲議諡,自明日爲始加漆事,分付都監。
傳于朴相德曰,俄者下敎,同副承旨如未及進去,傳于該房,使戶判擧行。
金孝大,以殯殿都監郞廳,以摠護使意啓曰,魂殿今當修理,殿閣中可合處,必待下敎後,可以奉審始役,敢此仰稟。傳曰,以文政殿擧行。
尹得雨,以禁衛營言啓曰,軍兵習操及中日試射放,限國恤卒哭前,依前例停止之意,敢啓。傳曰,知道。
吏曹口傳政事,以李命植爲告訃使書狀官。
丁丑二月十九日巳時。上御克綏齋。摠護使·都監堂上,同爲入侍時,領議政李天輔,禮曹判書李益炡,左副承旨金孝大,假注書權師彦,記事官李仁培·李東泰,以次進伏訖。天輔曰,今日寒雨陰濕,日氣不佳,當此悲擾之中,聖候,若何?益炡曰,連日悲遑,必多有受傷之節,臣等之憂慮,無以仰達矣。上曰,予則一樣矣。上曰,注書出去,禮曹喪禮及戶曹·尙衣院節目竝持入。益炡曰,今此喪禮節次,多有可拔者,而不敢擅便矣。上曰,從略可也。天輔曰,聖敎如此,分付戶判,可拔者拔之,似好矣。又所啓,今此進箋,事體重大,而禮堂有不善擧行之事,當該堂上,從重推考。政院之循例捧入,亦甚疎忽,當該承旨,推考,何如?上曰,依爲之。出擧條天輔曰,交河山事,南源君以爲,曾見於白沙集云。故臣問于李宗白,則白沙集中元無之云,南原之言,誠老妄矣。上曰,南原雖不合於時樣,而其人則好矣。孝大曰,闕門入直人員,自成服日,依例撤罷,何如?上曰,闕門·三軍門,大將把守及別省記入直人員,自成服日,倂依例撤罷。出榻敎上曰,告訃使,何時離發?本職固當許遞矣。上曰,尹得雨予當擧之矣。上曰,承旨書之。傳曰,使行不遠,使臣金尙重,本職許遞,其代,前承旨尹得雨除授,書狀官今聞相臣所奏,其勢固然,許遞,卽爲口傳擧行。益炡曰,尹得雨方在罷職中矣。上曰,然則敍用二字,挾書於傳旨中。上曰,大斂時刻,何時入之?孝大曰,今方知入矣。孝大曰,明日成服過後,卽當議諡,檢詳·應敎,似可有變通之道矣。上曰,承旨書之。傳曰,前校理尹東昇敍用,應敎除授,前修撰李仁源·鄭存謙,副校理除授,前佐郞洪良漢,前修撰金華鎭,修撰除授,牌招察任。益炡所啓,自前國恤時,議政府·宗親府·儀賓府·諸道觀察使及江華·開城府進香,依五禮儀,已爲磨鍊啓下,而至於廣州府,則中間新設留守進香之禮,依兩都例擧行,何如?上曰,依爲之。出擧條上曰,承旨書之。傳曰,表石石物,一依甲辰定制擧行,此後勿稟,依此擧行。陵圓經,一依甲子定式擧行,此亦日後勿稟,依此定制。相地官金鼎相·李壽弼·吳震說·金道鼎,令該曹口傳付軍職,明日來待事。出榻敎又傳曰,政事,明日成服後擧行。上曰,承旨退去。諸臣以次退出。
丁丑二月十九日未時。上御景薰閣。禮曹判書李益炡,請對入侍時,右承旨金孝大,假注書權師彦,記事官李仁培·李東泰,以次進伏訖。益炡曰,大斂奠下梓宮奠,兼行之意,命下矣。事當依此奉行,而以梓宮之改入,大斂時刻已屆,而下梓宮尙遠矣。大斂奠先行,而下梓宮吉時,使之改擇以入之意,敢達矣。上曰,奉下梓宮吉時,更爲擇入,俄者奠兼行傳旨置之。出榻敎益炡曰,襲斂已過,而王世子尙此袒免,有違禮制矣。上曰,悲遑之際,有所不察而然矣。當該中官,從重推考。出榻敎上曰,承旨退去。諸臣以次退出。
丁丑二月十九日酉時。上御景薰閣。摠護使都監堂〈上〉入侍時,領議政李天輔,禮曹判書李益炡,工曹判書李鼎輔,行司直尹汲,左副承旨金孝大,假注書權師彦,記事官李仁培·李東泰,以次進伏訖。天輔曰,夕間聖候,若何?上曰,一樣矣。上曰,慰安嬪宮,莫如內遷西伯矣。天輔曰,臣與僚相,已議內擬,而實難其代矣。上曰,誠然矣。以曾經人再任,何如?天輔未及仰對。上曰,此乃李宗白也。天輔曰,此人曾於西伯薦望時,臣所仰對者也,爲人甚精好矣。而第再任似苟艱矣。上曰,然矣。彼入侍重臣,誠爲可合,卿亦知之否?天輔曰,甚好矣。凡事若欲作爲,則自生病敗,而此人素淸淨,必善爲之。上曰,彼重臣甚善,吾之相定矣。上曰,曾經北伯中,亦有可合者矣。天輔曰,徐志修則有情私矣。上曰,否。乃知申也。此人甚實,而何可送西路乎?綾昌不踰沙峴云,此則過矣,而知申則亦可矜矣。天輔曰,實爲可合矣。此是國事,若除拜,則豈可不往乎?上曰,此人亦自有除拜之時矣。上指尹汲曰,彼重臣年,幾何?益炡曰,今年回甲矣。天輔曰,與臣爲一年長,而髮不白矣。上曰,趙雲逵亦入於擬望中,好矣。天輔曰,似苟艱矣。上曰,然矣。卿其知而爲之也。上曰,精神昏亂,易致遺忘,故嬪宮遭巨創後,又當此時,宜先爲慰安之道,而未及思之矣。天輔曰,臣亦思之,與洪象漢有所酬酢矣。卽今嬪宮諸節,若何?上曰,西伯當卽內遷,而西藩事,聞已了當云矣。上曰,承旨書之。傳曰,嬪宮今日慰懷最緊,西伯洪鳳漢,其令內擬。上曰,戶曹判書閔百祥,同副承旨洪麟漢入侍。出榻敎師彦出外,與閔百祥·洪麟漢同入。上曰,飢民乾糧已止之乎?百祥曰,當此臣民哀遑之時,未暇分給矣。上曰,雖當如此之時,不可一日忘民事也。戶判先爲出去,指揮分糧之道宜矣。百祥卽爲退出,同副承旨馳往賑廳,飢民設粥以饋事。出榻敎上曰,古人云,一日不再食則飢,今日流民,不得乾糧,則必致飢餓。豈不矜惻乎?承旨卽往,與權知堂上,設粥均饋,以示予意。上曰,承旨書之。傳曰,頃日臨門,顧我流民,食息奚弛,若是多事,乾糧想必停止,今日下問,其果然矣。噫,哀我飢民,不能食其幾日,分付該廳,明日其爲擧行,兩堂雖都監堂上,輪回往視事亦分付。又傳曰,三道旣已下敎,其於諸道,此誠有庳之民,奚辜也?申飭都監,凡諸分定,務從節約,守令亦爲盡心便民事,分付都監,亦爲下諭諸道,而日後繡衣廉問時,若有不勤者,則當以重繩,一體下諭。益炡曰,今已夜深,蔘橘茶進御,何如?上曰,哀我赤子,一日阻飢,予亦忍一日之飢矣。其止之。益炡曰,非不知聖意之如此,而當此悲遑之日,聖躬保護之道,不可少緩,請進御。上曰,姑置之。上曰,承旨書之。傳曰,今番三都監,民弊極矣。顧我元元,幾乎忘食,畿甸·關東,尤不可不顧。今番分定,特爲勿論,湖西·嶺南·關東還實者,今已行矣。此時異於他年,特爲蕩減,以示爲民之意。又傳曰,今番官進香外,務從節約事,申飭。上曰,承旨退去。諸臣以次退出。
上在昌德宮。常參·經筵,以代理停。
大行王妃成服。
夜二更三更,巽方有氣,火光。
朝奠後,大殿,政院·玉堂·朝廷百官·奉朝賀·宗班口傳問安。答曰,知道。
大王大妃殿,政院·玉堂·藥房·朝廷百官·奉朝賀·宗班口傳問安。答曰,罔極。
世子宮·嬪宮,政院口傳問安。答曰,罔極。
成服罷後,大殿,政院·玉堂·藥房·朝廷百官·奉朝賀·宗班口傳問安。答曰,知道。
大王大妃殿,政院·玉堂·藥房·朝廷百官·奉朝賀·宗班口傳問安。答曰,罔極。
世子宮·嬪宮,政院口傳問安。答曰,罔極。
藥房都提調申晩,提調李益炡,副提調金漢喆啓曰,伏未審日間,聖體調攝,若何?累日悲攝之餘,憊眩之候,寢膳之節,亦何如?而煎入茶飮,連爲進御乎?今日乃是日次,臣等率諸御醫,隨時入診,詳察聖侯,議定繼進之劑爲宜。大王大妃殿氣候,何如?王世子哀毁中,氣候,何如?嬪宮氣候,亦何如?臣等不勝區區伏慮,敢來問安,竝此仰稟。答曰,知道。慈殿氣候,悲哀之中,其猶一樣,心切幸矣。予則坤殿成服倐過,心尤愴然,然此固理也。何悲之有哉?世子嬪宮氣候,無事矣。
尹得雨達曰,大司憲·執義·掌令一員未差,金元行,持平權相龍·朱烱質在外,今日以監察茶時之意,敢達。令曰,知道。
傳于金尙重曰,加漆時,徐魯修·徐有寧入侍。
傳于金尙重曰,大行王妃,凡諸供上,一依像生時例擧行。
傳于金尙重曰,內局入侍,摠護使·都監堂上南原君,率相地官,同爲入侍,戶判以飢民事,有下敎者,亦爲入侍,郞廳留在,抄饑賑饋。
傳于金漢喆曰,內局提調入侍,摠護使以下,同爲入侍。
藥房都提調申晩,提調李益炡,副提調金漢喆啓曰,自上悲擾之中,聖體必多有致損之節,日前筵中,雖承下敎,而廚院供上,尙進素膳,下情憂慮,曷旣仰達?今則已絰成服,伏望亟命供進常膳,伏聞大王大妃殿供上,連進素膳云,亦願仰稟。卽進常膳,王世子睿候,尙未復常,而累日哀毁,氣力想多致傷,嬪宮氣候,亦必重損,卽爲勸諭,勉進水刺,千萬幸甚。臣等不勝焦迫之至,惶恐敢啓。答曰,問候之批已諭,賓廳之批亦云,而廚院進素膳,不過前例,予以望七之年,爲望七之坤殿,其何相持?爲世子·嬪宮,勸勉水刺,亦諭於今日入侍矣。
判府事李宗城,領議政李天輔,左議政金尙魯,右議政申晩,兼禮曹判書李益炡,行副司直魚有龍,行左參贊李昌誼,行司直洪象漢,行司直洪重徵,仁平君李普赫,工曹判書李鼎輔,行右參贊李喆輔,行司直徐宗伋,行司直徐命彬,知敦寧鄭益河,行副司直尹汲,吏曹判書鄭翬良,行副司直李春躋,兵曹判書李,行副司直李宗白,廣州留守韓翼謩,戶曹判書閔百祥,漢城判尹兪最基,刑曹判書吳彦儒,行副司直金尙翼,行副司直李益輔·朴弼均·洪鳳祚·申晦·尹得和·具善行·趙雲逵,吏曹參判南泰齊,漢城右尹李章吾,行副司直金相奭·元景淳,戶曹參判南泰慶,江華留守金相福,行副司直李應協·金致仁,禮曹參判宋昌明等啓曰,成服今已過矣。仰惟聖心,益切傷悼,第伏念聖候靜攝之中,積日悲擾,易致損傷,日昨筵中,雖承下敎,而廚院供上尙進素膳,臣等之區區憂慮,曷旣名喩?伏乞亟復常膳,用副群情焉。東朝復膳之節,則自上想已仰稟,固無待於臣等之陳籲,而殿下必先御常膳,然後亦可以勸進於東朝,臣等誠不勝千萬顒望,玆敢齊聲仰請,以俟兪音。答曰,噫,求諸往牒,偕老望七,可謂稀有,而追惟昔年,一倍此心。上奉東朝,以此仰慰,坤殿暮年益衰,蔘附罔效,其勢然矣,理固當也。予與坤殿,倖得罕有之年,其當今日,其過悲懷。豈曰通理,然慼我慈聖之心,此心曷喩?所勸者,頃者入侍已諭,于今慰慈心勸常膳,惟在於予,何待卿等之請?成服纔過,若是齊籲,可見卿等之心,冥冥有知,必也其欣,進常膳勸慈聖之意,又詳諭于今日入侍矣。
金尙重啓曰,卽者吏曹郞廳來言,政事,過成服後擧行事,命下矣。取考謄錄,則庚申·辛巳公除前,俱有開政之命,而各司廢坐之時,該曹不敢擧行,至煩稟達。今亦不得循例開政云,何以爲之?敢稟。
洪麟漢,以禮曹言啓曰,卽接奉常寺所報,則自前虞主,造成於空闕,而造成及奉安處,例爲稟定云。今此大行王妃虞主,造成及奉安,以何殿爲之乎?敢稟。傳曰,以資政殿爲之,宣政殿奉安。
金尙重,以山陵都監郞廳,以摠護使意啓曰,陵上丁字閣所入大樑,實無自京貿得之路,事勢萬分緊急。依近例大樑木五箇,斫取於安眠島,船運上送之意,星火分付於忠淸水使,所過沿路,各別護送事,亦爲申飭於本道道臣及京畿監司,何如?傳曰,允。
洪麟漢,以長生殿郞廳,以都提調意啓曰,外梓宮合木吉日,令日官推擇,則來三月初六日爲吉云。今二月二十二日爲始,始役之意,敢啓。傳曰,知道。
金孝大,以御營廳言啓曰,闕門三軍門大將把守,自成服日,依例撤罷事,命下矣。今已過成服,宣仁門·通化門外把守,本廳二哨軍兵撤罷,還爲入直於東營新營之意,敢啓。傳曰,知道。
金孝大,以御營廳言啓曰,本廳習操及中日試才私習等事,限卒哭前,依例停止之意,敢啓。傳曰,知道。
賑恤廳啓曰,臣百祥,昨夜承命馳往于宣惠廳,則城內饑民之鱗次來待者,只四百三十八口。率諸郞廳,宣布聖敎,頓饋煖粥以送,而今此深夜饋粥之擧,實出於惻怛之聖意,則五部官員,聽傳敎後,所當親自領付,而東·北兩部,則次知將校,有所率來,故一體饋送,而該部官員,終不來待,事體道理,誠極寒心。當該東·北部官員,拿處,何如?傳曰,適値夜深,其勢固然,分揀。
洪麟漢啓曰,大行王妃議諡及陵號·殿號議定吉日,以二十一日啓下矣。時原任大臣及政府西壁·六曹參判以上·館閣堂上,竝待開門命招,以爲會議之地,何如?傳曰,允。
丁丑二月二十日酉時。上御養心閤。內局入診,摠護使·都監堂上·南原君·相地官,同爲入侍時,都提調申晩,提調李益炡,副提調金漢喆,摠護使·領議政李天輔,左議政金尙魯,判府事李宗城,都監堂上李昌誼·洪啓禧·李宗白·閔百祥,觀象監提調李喆輔,南原君,假注書韓必壽,記事官權穎·李東泰,醫官金履亨·方泰輿·李以楷·金德崙·蔡膺祐,相地官吳志烈·金鼎相·李秀弼·金道鼎,以次進伏。天輔曰,日月易過,奄經成服,聖心悲疚,倘復,如何?上曰,年老則心弱,自然傷懷矣。晩曰,連進茶飮乎?上曰,連爲進飮矣。尙魯曰,昨夜亦達宵悲擾,不瑕有傷損之節乎?天輔曰,大王大妃殿氣候,何如?上曰,別無大段患候矣。天輔曰,適以梓宮生頉之故,犯夜成殯,睿候必多傷損矣。上曰,何可言也?天輔曰,臣等頃聞筵中下敎,而稍以爲慰,卽聞廚院供上,連進素膳云,不任下情之憂慮矣。尙魯曰,聞廚院連進素膳於東朝云。此非進素膳之時,臣等敢進賓啓矣。天輔曰,東宮則今日勸進似太急,明日欲進啓,自上觀氣力,雖今日勸進爲望。上曰,東宮則明日勸進,亦涉太急矣。今日已自內勸飯矣。上曰,予年六十四,無好事,只見如此景色,而第今日將見表石及陵號,又虛右,無餘憾矣。然上無以繼逑志事,下無以字惠生靈,惟自戊戌服衰,今已十一次矣。豈不悲乎?且慈聖,春秋已高,是以爲悶。古人三年行素,何以堪之?予亦昔年服訓,豈不知行素之難乎?然勸飯勸肉,自有次第,予則不設傍盤,素膳在外,而肉味入內,何有設素之義哉?東宮則今日勸飯,明日請勸肉,太似急迫。聖人曰,能以禮讓,爲國乎何有。今若遽然請肉於代理之元良,不可使聞於隣國,東朝則已進御矣。東朝則一日爲難,豈待成服後乎?尙魯曰,聖敎極當,臣等之心,雖甚切悶。而當退日字而爲之,第念元良大病之餘,異於常時,自內必觀氣力而勸之,千萬爲望。晩曰,請諸醫診候。諸醫以次入診。履亨曰,脈度左右三部不均,而不如數日前矣。泰輿曰,脈候沈弱,而左右不均,不如前矣。以楷曰,脈度不均而微弱,不及日前矣。德崙曰,脈度左右,皆弱而不均矣。膺祐曰,脈候微弱,而左右不均矣。晩曰,諸醫之言,皆以爲脈候不如日前云。蔘橘茶似力弱兼進粟米飮,何如?上曰,置之。枯楊豈生華乎?晩曰,此時調護聖躬之道,豈容小忽乎?粟米飮必爲兼進,千萬爲望。上曰,蔘橘茶五貼,粟米飮依前速爲煎入事。出榻敎上曰,脈道自今尤不信。孝純無脈而能支半日,坤殿則終始有脈矣。醫官以次先退,上命副提調先出,使他承旨入侍。同副承旨洪麟漢入侍時,上曰,頃聞金始㷜喪耦之後,以爲心甚悵悵,予以此言爲歇矣。今望大造殿,予懷甚愴然,始覺悵悵之說頗緊矣。世間事如夢中,而人多擾擾遑遑,似以其在夢中而將覺,故如是耳。古人詩曰,一朝無成萬事休,休字甚好矣。卿等曾見此詩乎?今則不甚悲矣。十四日以前,甚難堪矣。天輔曰,吉凶之機,尤難故也。上見賓廳單子曰,仁平君年方,幾何?益炡曰,今年七十四矣。上曰,入來甚奇矣,不甚衰乎?益炡曰,連爲入參,而精力猶强矣。上曰,嬪宮聞西伯內遷之事,而甚以爲喜,此時異於常時,人情自然然矣。上曰,李章吾請奉審梓宮,事甚通透矣。梓宮果生頉,其事豈不是乎?上曰,今番所用,乃第二梓宮收字梓宮也。廣者又有雲字,一尺九寸也。廣者甚小,懿昭喪時,減斲而用之,木則好矣。天輔曰,誌文甚重,速出行錄,然後可以製進,而徐宗伋能文,而且異於他人,可使製進也。上曰,議諡明日爲之,可也。天輔曰,陵號最難好字矣。上曰,明廟之明字,明廟諭之英宗,予亦曾誦而諭之矣。天輔曰,臣思數字,仁字弘字,似好矣。宗城曰,仁字甚好,而聲平可欠。上曰,末望何字乎?天輔曰,豐字·永字似好,而欲以永字書進矣。弘字則乃明陵議號時副望也。上曰,然乎?然則甚貴,而心有所不敢也。天輔曰,開政命下,而吏判以服制,不得開政,參判當獨政,而纔經成服,有難開政,退行日字,何如?晩曰,前例公除前,無開政之規,以口傳爲之,似好矣。上曰,今異乎手上,此言過矣。元良代理,而民事如有急,則何可不爲乎?甲辰·庚戌,予亦爲時急公事矣。政事亦爲則爲之,何必口傳爲之也?上曰,元良在廬幕,而予行拜禮於殯殿,要見敵體之重,自嬪宮以下,元良易視以手下而忽之,故使知敵體之重也。且白於慈聖曰,坤殿八字好矣。受予六十四之拜,豈不好乎?上命承旨書傳敎,上曰,今聞大臣所奏,今日之政,佐貳當之,而以公除前不敢云,其過矣。而今已日暮,明日議諡後擧行事,分付。出傳敎上曰,關係民事者,則雖公除前入之。出傳敎上曰,當該中官,不審行步,推考。出傳敎上曰,當該中官奏御之際,多有做錯,從重推考。出傳敎宗城曰,臣蒙恩省墓,還歸屬耳。民情之切迫者,不容不達矣。上年豐德民人,受去長山鎭移轉米五百餘石,而冬前未及還納,故府使具秉勳,以此拿問矣。今則卽當船運以納,而纔納,而又當受出去來之際,民人勞疲,出納之間,穀物耗縮,爲弊殊甚矣。臣與時任大臣相議則以爲,仍留本官,待秋還納爲好云,以此分付,似好矣。上曰,仍留本所,待秋納于長山可也。出擧條上曰,右相先出去,受批答後,還入來可也。晩先出,承批後,復入來進伏曰,臣伏承下批,縷縷爲敎,實切感亨之下情矣。上曰,守令有闕乎?麟漢曰,湖南有二窠,順天府使李壽鳳,務安縣監鄭述祚,以乘轎事請罪矣。上曰,二邑年事,何如?百祥曰,二邑亦凶歉矣。啓禧曰,請拿處而未及狀罷也。上命讀義州府尹狀啓。麟漢讀訖。上曰,蒙古不大段,然乾隆之事可笑,涿州觀燈,豈不爲可笑乎?天輔曰,勸肉之事,聖敎至當,臣等當稍退日字以請,而自內必加勸諭爲望。且臣等之情理,欲進見東宮,而此時引接似難,若得下敎,則欲爲進見矣。上曰,當觀勢爲之耳。上問百祥曰,昨夜飢民饋粥事,何以爲之乎?百祥曰,適値深夜,且當風雨,飢民之有依宿者,不願來食,無依者,只爲來食。故食者四百三十八口也。今日則賑堂李進去也。尙魯曰,大中小祀,五禮儀則卒哭後爲之,喪禮補編,則公除後爲之,而以手下故也。然公除爲視事限也,今以公除後行祀,似太急矣。上曰,喪禮補編,初則甚好,而金領府事爭之而紛亂,故不如原五禮儀矣。尙魯曰,不知本五禮,而書吏只持補編而行之,故多錯誤也。尙魯又曰,以群臣之服言之,不杖朞,而百官帽帶,公除後,以白布爲之,豈不太急乎?上曰,予則公除後,着翼善冠,卽烏帽也。尙魯曰,臣等豈可以殿下公除,而亦除之乎?禮堂方入侍,下問而處之,如何?上指洪啓禧曰,此非補編主人乎?此出凡例注,內喪則卒哭後白布,而若內喪在先,則公除後白布云。啓禧曰,庚戌及今年,比而思之,則殿下固異,而諸臣則今年與庚戌,何異也?在先之說差誤矣。上曰,此乃洪啓禧之長處也,知過則卽改矣。尙魯曰,此重臣本來如此,此可尙矣。上命書傳敎,上曰,於百官不杖朞,庚戌今年無異。豈拘在先二字,公除後,或生或白乎?百官白布,一依庚戌年例擧行事,卽爲分付。出傳敎啓禧曰,書傳敎後,卽爲頒布可也。恐有易練者也。上曰,三月初九日忌辰祭闕之,心甚愴然。上曰,襲斂後,小環絰之屬,國家則古無而今有。日昨中官,誤認爲成服時所用,不卽入之成服後始見之矣。上又曰,祭服有尺數乎?尙衣所進祭服太廣,不合體矣。尙魯曰,當該堂上,從重推考,郞廳拿處,何如?上曰,此誤量之致也,勿推可也。尙魯曰,臣不敢更請,而每事如此,故多駭異之事矣。啓禧曰,大體專任書吏之手,故如是也。上曰,禮家深衣,必以同心寸爲之乎?啓禧曰,同心寸雖小兒,必從其兒之手爲之耳。上曰,予見祭服而悲之,非悲內喪,予幾服負板之衰乎?尙魯曰,以今番觀之,初喪以後諸節,雖有無入之儀註,倉卒遑擾之中,每有做錯後時之患,如自禮曹,凡於變改之節,別爲單子,臨時書入,以爲隨節次卽行之地則,似好矣。上曰,所達果好矣。晩曰,成服今雖已過,而此後自公除以下儀節,亦多依左相所達,令禮曹隨其節次,書入單子宜矣。上曰,依爲之。以儀註書入,可也。尙魯曰,臣見交河圖局,而未見穴處,臣願見而定之。晩曰,臣亦願一見之矣。上曰,欲同往乎?晩曰,事勢自然同往矣。天輔曰,交河之山,白沙集中果有之矣。上曰,注書出去,取白沙集以來。曰,臣豈妄言乎?上笑曰,南原尙有餘醉矣。臣必壽,承命出外,持白沙集入來以進。上命承旨讀訖。上曰,此亦贊交河矣,益炡曰,交河陵上肅拜,不可不一番行於紅箭門外,以黑團領·烏角帶爲之乎?尙魯曰,五禮儀則以常服爲之也。然不可着紅袍也。益炡曰,皇坍祀事,在三月初五日,受誓戒,在公除未除前,何以爲之乎?上曰,公除前,予在七事中,雖在一闕中。然豈不行今年皇坍之祀乎?尙魯曰,親祭則有拘,攝行宜矣。上曰,自誓戒後,當在淨處矣。孝純喪時,亦行之耳。仍命書傳敎,上曰,適在公除之內,二十八日誓戒,其令攝行於議政府,三都監堂郞外,諸執事及百官,參於受誓戒者,關係殯殿之事勿參,而禮戶判則雖帶都監,莫重享禮,豈可苟且?自二十八日至初五日,除都監敦匠,其令淸齋,而公除後,凡差祭執事,大祭則自誓戒日擧行,中小祀則只入淸齋日,亦依此擧行。出擧條上曰,予將見丁字閣矣。昔琅善君碑誌之屬,盡自爲之云。尙魯曰,久傳莫如磁誌。啓禧曰,磁誌儘好矣。上曰,磁誌果好乎?尙魯曰,無過於磁光者,今番則已定用磁誌矣。上曰,磁誌之說,洪啓禧每言之矣。自此啓禧之心可釋矣,用磁誌大省費矣。所函之石函亦必小矣。上曰,玉石有之乎?百祥曰,只有舊件如干而皆小,不可不卜定後可用也。上曰,何必卜定?命書傳敎。上曰,今番祭器·床卓及冊寶欌·寶盝·朱筒·護匣·繖蓋趺,以戶曹所在舊件,着漆取用。文政殿五峯山屛,庚子·甲辰·庚戌連奉者,雖偸色,其勿新備。噫,流民相續,元元倒懸,所御之殿,丹靑亦偸,文政丹靑猶勝宣政,丹雘修補,勿爲擧行。玉冊·玉寶,雖非極品,仍爲用之,勿爲採玉,以除民弊。出傳敎百祥曰,昨冬惠廳米,送價取用時,磨鍊各倉需用不足之數,以二萬六千石,仰稟請得。則其無餘儲之見在可知,卽今祭奠價及三都監策,應將至數萬石,而京外米儲俱罄,無可着手處,不得不更以惠廳米取用。而以惠廳事勢言之,一年收租,僅支一年之用,如昨年收租大縮之時,一年應捧,不能當一年之下,如干舊儲,如是割用,亦甚悶慮。而目下國用,萬萬渴急,到此地頭,有不暇他顧,惠廳米一萬石,移貸戶曹,姑先分排於時急之用,似好矣。先議於大臣,而大臣之意亦如此,故敢達。上曰,依爲之。出擧條百祥曰,本曹稅木之捧,未滿千同,而如丙子一年所下論之,過千而有餘同,是故昨年,請得關西木三百同,添補繼用矣。國家無事之時,猶尙如此,況當祭需別貿,與三都監策應,將無推移之路,關西木三百同,移畫取用,何如?上曰,大臣之意,何如?左議政金尙魯曰,關西木之頻數取用,實爲重難,而今番則地部事勢,十分渴悶,亦不可不量許,然三百同則太多,二百同似宜矣。右議政申晩曰,惠廳米之又復請貸,固已可悶,關西木之每輒取用,亦其重難。而但地部目下事,誠爲渴悶,他無着手處,勢不得不參量許施,臣意亦以爲二百同似可矣。上曰,二百同許給可也。出擧條百祥曰,昨日摠護使,以卞爾珍,使役於國葬都監事,仰達云,追聞洪象漢之言,則與摠護使往復請稟。乃卞興瑞,非卞爾珍云,爾珍則姑置,以卞興瑞使用,何如?上曰,依爲之。昌誼曰,卞爾珍當初自山陵都監,必欲使用,纔因摠護使陳稟蒙允,已以撥馬上送之意,發關行會於領營矣。爾珍最精熟於莎土之役云。上來後,仍爲使用於陵所役事,而京外都監,均是國役,勿論卞爾珍·卞興瑞,與他看役人,隨便往復,輪回使役,似好矣。上曰,依所達爲之。尙魯曰,卞興瑞前以園所使役之勞,至有待窠調用之命,而于今三年,尙未除一邊將,今番都監事過後,以前後功勞,擇窠差送事,分付該曹,何如?上曰,依爲之。出擧條天輔曰,平安監司洪鳳漢,旣有內遷之命,還差籌司堂上,何如?上曰,依爲之。出擧條上命南原君先退。又使相地官立於門外,各達姓名。秀弼先進曰,臣都監校鍊官李秀弼也。上曰,汝習於堪輿之書乎?昌誼曰,非但熟於方書,多踏山矣。鼎相曰,臣今巡將金鼎相也。上曰,何居乎?鼎相曰,居河東而曾以捉虎爲堂上矣。道鼎曰,臣都監哨官金道鼎也。上曰,何居乎?道鼎曰,居京中而略見方書,而又頗踏山矣。志烈曰,臣吳志烈也。上曰,今年,幾何?志烈曰,七十六矣。上曰,此卽昔年所使者,心甚戀之,今又用之可嘉。今亦隨往看山之行乎?上曰,諸人皆可用矣。仍命退出。上曰,尹得雨之拜承旨有意,注書出外,召之可也。麟漢曰,朝聞其親病甚重,已徑出往高靈矣。諸臣仍以次退出。
上在昌德宮。常參·經筵,以代理停。
大行王妃初喪。
趙載洪達曰,大司憲·執義·掌令一員未差,金元行,持平權相龍·朱烱質在外,今日以監察茶時之意,敢達。令曰,知道。
藥房都提調申晩,提調李益炡,副提調金漢喆啓曰,伏未審夜間,聖體調攝,若何?憊眩之候,寢膳之節,亦何如?累日悲擾之餘,不瑕有損乎?大王大妃殿氣候,何如?王世子纔經成服,必多傷損,夜來氣力,何如?嬪宮氣候,亦何如?臣等不勝區區憂慮,敢來問安。答曰,知道。慈殿氣候,差勝後一樣,予則一樣。世子嬪宮,亦一樣矣。
大殿,政院·玉堂問安。答曰,知道。大王大妃殿·世子宮·嬪宮,政院·玉堂問安。答曰,罔極。大王大妃殿,藥房口傳問安。答曰,罔極。
金孝大啓曰,大行王妃諡號·陵號·殿號,旣已啓下矣。招致禮曹郞廳,出給之意,敢啓。傳曰,知道。
金孝大,以禮曹言啓曰,來三月內行各祭,依例磨練,曾已啓下矣。自上公除,在於三月初五日初六日爲始,各祭依例設行之意,知委,何如?傳曰,允。
有政。吏批,判書鄭翬良病,參判南泰齊進,參議未差,行都承旨金漢喆進。啓曰,判書鄭翬良病不來,參議未差,小臣獨政未安,何以爲之?敢稟。傳曰,仍爲之。以金尙翼爲大司憲,李惟秀爲大司諫,金時黙爲執義,宋德中爲司諫,朴起采爲掌令,李世澤爲獻納,徐迥修爲正言,任瑗爲正言,趙明鼎爲兵曹參議,朴相喆爲吏曹佐郞,吳碩根爲軍器僉正,李廷喆爲吏曹正郞,漢城參軍邊栒濟用直長,鄭錫保相換,慶基殿參奉尹鏶,莊陵參奉張壽崙相換,奉敎單權穎,學正單崔昌國,左尹李章吾,右尹尹得載,徽寧殿參奉二單張志紹·朴東最,折衝金三興,今加嘉善,安山郡守洪樗,今加通政,已上賞加。
兵批,判書李病,參判李之億病,參議未差,參知李昌儒進,左承旨朴相德進,以李朝望·朴昌潤爲副護軍,以洪鳳漢·李得宗·南泰耆·李奎采·金器大·金尙重·兪彦國·李最中·李爕元·尹坊·南泰著爲副司直,以尹光進·沈勗之·蔡應祐爲副司果,以權師彦爲副司正,鄭文達爲副司勇。
金孝大,以禮曹言啓曰,今此國恤時,服制條,百官以下,公除後白布衣,依聖敎以卒哭後,改付標以入之意,敢啓。傳曰,知道。
金孝大,以魂殿都監郞廳,以摠護使意啓曰,魂殿處所,以文政殿擧行事,命下矣。都監二房,排設於北所,別工作排設於忠翊衛將廳之意,敢啓。傳曰,知道。
金孝大,以殯殿都監,以摠護使意啓曰,監造官三員,旣已差出矣。二三房郞廳各一員,依前例減下之意,敢啓。傳曰,知道。
金孝大,以山陵都監郞廳,以摠護使意啓曰,交河左右岡,議諡後,摠護使,與南原君,率地師再看審以來事,命下矣。臣與都監堂郞觀象監提調,今日先肅拜,明朝出去之意,敢啓。傳曰,知道。
金漢喆,以吏曹言啓曰,卽接奉常寺牒呈,則本寺有時急擧行之事,而正李憲默在外未上來云,今姑改差,其代,卽爲口傳差出,何如?傳曰,允。吏曹口傳政事,奉常正南泰著。
洪麟漢,以賑恤廳言啓曰,昨日京外飢民,日次乾糧分給時,外方飢民之願歸本土者,詳問抄出。關東飢民二十三口內,金城三口,淮陽一口,江陵·春川·狼川·伊川·洪川等邑十九口,京畿五邑十口,湖西三邑五口,海西·兎山二口,優給糧資,出付初到官邸吏,使之依前次次領付後,報本廳事,連爲嚴飭下送之意,敢啓。傳曰,知道。
弘文館應敎尹東昇,副校理李仁源·鄭存謙,修撰洪良漢·金華鎭等箚曰,伏以,儀賓易名之典,命於今二十二日議定矣。成命之下,宜卽奉行,而第念公除前,百職廢坐,自是常制,願今殯禮甫訖,輿痛方新,有不暇議及於他事,臣等謂差待公除後擧行,恐未爲晩。哀撓之中,非不知瀆冒之爲懼,而事關禮式,不敢不言,惟聖明裁處焉。取進止。答曰,日耗之君,一欲慰懷,抑何心修人事,依前正敎擧行。
傳于金孝大曰,明日食前,卽爲擧行。
上在昌德宮。常參·經筵,以代理停。
大行王妃初喪。
未時,日暈。
趙載洪達曰,大司憲金尙翼,執義金時默,掌令朴起采未肅拜,金元行,持平權相龍·朱烱質在外,今日以監察茶時之意,敢達。令曰,知道。
傳于金孝大曰,議諡擧行則入之。
又傳曰,議諡,何至今不爲之耶?卽時入之。
又傳曰,左右參贊·舍人,卽爲口傳差出。
金孝大啓曰,左右參贊·舍人,卽爲口傳差出事,命下矣。左右參贊,今方奉命在外,無作闕之事,何以爲之乎?敢稟。傳曰,右參贊李喆輔許遞,卽爲擧行。
吏曹口傳政事,以洪象漢爲右參贊,尹東昇爲檢詳。
傳于金孝大曰,議諡,令禮曹次堂,卽爲擧行。
又傳曰,禮曹次堂擧行,今日開政。
又傳曰,右參贊洪象漢,檢詳尹東昇,亦令卽爲出肅,仍卽擧行。
又傳曰,卽時擧行,政事亦爲之。
有政。吏曹判書鄭翬良病,參判南泰齊進,參議未差,右承旨金孝大進,兵曹判書李都監進,參判李之億病,參議趙明鼎病,參知李昌儒入直進。吏批啓曰,判書鄭翬良病,參議未差,小臣獨政未安,何以爲之?敢稟。傳曰,仍爲之。又啓曰,臺諫闕員,今當差出,而擬望之人乏少,外任竝擬,何如?傳曰,允。以李基敬爲執義,南泰著爲輔德,李正吾爲禮曹佐郞,金會明爲軍器判官,兼監察李命植單付,卒日城尉鄭致達賜諡孝敏。兵批,同知張齊惟,僉知李萬成,副司直李喆輔,司果金致一單付。
傳于金孝大曰,金虎門仍留,以待政官出去,使之斯速擧行,以爲趁早就寢。
又傳曰,卽爲宣諡,官敎卽入之。
又傳曰,賜諡官望單子留中,以此郞廳,斯速宣諡。
又傳曰,曾有其例,除署經宣諡。
金孝大,以國葬都監郞廳,以摠護使意啓曰,山陵退壙所藏,服玩等物,入盛櫃函,在前皆以椴板造作矣。其後取其堅固,改用松板,今番亦以松板造作之意,敢啓。傳曰,知道。
又以國葬都監郞廳,以摠護使意啓曰,在前國恤時,輪臺所用黃腸板一立,以長生殿所在取用,小方床所入棺板一立,以歸厚署所在取用矣。今亦依此取用之意,敢啓。傳曰,知道。
又以國葬都監郞廳,以摠護使意啓曰,本都監各房,今已始役,監造官一員,輪回直宿之意,敢啓。傳曰,知道。
又以魂殿都監郞廳,以摠護使意啓曰,都監事役緊急,而都監郞廳金時默,昨日政移拜臺職,本職今姑改差,令該曹口傳付軍職,使之專意察任,何如?傳曰,允。
兵曹口傳政事,副司果金時默單付。
左議政金尙魯箚曰,伏以,公除,禮之防也,制之嚴也。百職廢事,以竢其限,顧其意詎不重歟?況政府,政本也。公制之前,開坐行府事,視他司,尤不容輕議,而都尉之易名署經,雖差遲若而日,恐亦不晩。伏願深加諒察,亟命退行幸甚。堂箚之批,辭旨悲惻,臣非不知聖懷過疚,乃有是命,而事關禮制,不匡有罪,職在承弼,不敢不言,唯聖明裁處焉。答曰,覽卿之章,日耗之君,一何困哉?其卽擧行,以便予疾。傳曰,遣史官傳諭。
傳于金孝大曰,大臣箚批,使入直注書,卽爲傳諭後,卽爲知入。
上在昌德宮。常參·經筵,以代理停。
大行大妃初喪。
趙載洪達曰,大司憲金尙翼,執義李基敬,掌令朴起采未肅拜,金元行,持平權相龍·朱烱質在外,今日以監察茶時之意,敢達。令曰,知道。
又以都摠府言啓曰,入直內三廳,武兼禁軍及軍兵等,中日習射事,限國恤卒哭前,姑停之意,敢啓。答曰,知道。
傳于洪麟漢曰,殯殿都監堂上入侍,承旨先爲入侍。
又傳曰,北道御史入侍。
又傳曰,江原道句管堂上入侍。
趙載洪,以訓鍊都監言啓曰,頃因禮曹草記,禧陵·孝陵·昭顯墓有虎患,發送砲手,使之跟捕矣。連接將校手本,則四虎捉得之後,各陵山麓,更加搜覓,無他虎跡云。許多軍兵之一向露處,事甚可慮,今姑撤還之意,敢啓。傳曰,知道。
又以備邊司言啓曰,今此告訃使,行期迫急,凡係路費,不可求請於各道,在前如此之時,有大同米自京廳出給之例,而兩西求請則去路收拾,京畿·湖西則本自京廳,定式直給,兩南求請之價,依前謄錄出給,以爲措備行資之地,何如?傳曰,允。
又以兵曹言啓曰,今此告訃使一行赴燕時,所把驛馬,不可不預爲分定。應把驛馬二十七匹內,忠淸道驛馬五匹,全羅道驛馬六匹,慶尙道驛馬十一匹,江原道驛馬三匹,咸鏡道驛馬二匹分定,而遠途驛馬,勢難及期上來,以各道初面驛馬,急速調發,罔夜上來,京中逢點,江原道驛馬,咸鏡道驛馬,則依前例直送安州逢點之意,五道監司處,發馬知委,何如?傳曰,允。
丁丑二月二十三日,上御養心閤。殯殿都監堂上入侍時,工曹判書李鼎輔,司直尹汲,右承旨金孝大,假注書權師彦,記事官李世演·李東泰,以次進伏訖。上曰,方喪卽爲三年喪乎?金孝大曰,然矣。上曰,世子服制,視予則重矣。公除後,予練服,而朝臣不服練,則豈從上服之意乎?若然,則喪禮蕩盡矣。洪啓禧向時不主己見,雖貴而旣成補編之後,豈可續續改之乎?一從補編施行可也。上曰,承旨書之。傳曰,頃日左相所奏,其時修整補編人,亦以爲是故下敎,思之大不然者,朞服之比昔年欲爲輕重,則此不然。而公除後服色,在先二字,意蓋在焉,以凡例推之。此乃冠於禮文者,在先二字,卽是補編中綱領,則於此於彼,或從或否,此非在先凡例之意也。其時大臣曰,頃者今日,朞服一也。而或於因山後,或於公除後,大有參差云,而此有不然者,孔聖豈不云乎?三年之制,自天子至於庶人一也。而在先在後,猶方喪心喪之制,此壓尊之意也。於庚戌予嫂叔之義,以繼體之重,行三年之制,而無壓尊之事。故方喪三年,今世子以母子之恩,壓尊于予,行心喪之制,子與臣一也。雖同是朞服,於庚戌則從予服,公除後白袍,而君臣有間,故其君之翼善冠·烏帶,則不敢從焉。以白帽·白帶終朞年,分數明而輕重詳矣。且有一事譬之者,壬午·辛亥朞服之盡一也。而於壬午則十五月之後,諸臣以吉服進見,此從上服也。於庚戌則群臣服盡之後,外則吉服,入侍則淺淡服,此亦壓尊之意也,今番禮備後初也。公除後予則服白袍,世子則服生布,從上之義,從國君可乎?從世子可乎?況朞年之制,君臣一也。而杖朞之君服白袍,無杖朞之臣服生布,此輕重倒置,仍着袍帽,臣不敢之意,輕重旣分,從上之服,何敢異焉?若此在先二字,其無意義,壓尊之義,反爲輕焉。禮節紊焉,分義虧焉。且莫重國體,以一人之見,續續更之,纂集者隨事服焉。芸閣日以洗補爲事,國人首尾眩亂,難以信禮,非徒此禮,續典亦然,續五禮儀亦然。旣命又更,雖似續續反歸于本,亦非續續,此等界限,不可不嚴。公除後,百官·庶人服色,一依補編擧行,頃日下敎勿施,亦勿洗補,仍命小退。更入侍時,江原道句管堂上申晦,北道御史趙曮,戶曹郞廳宋淳明·李憲鎭,同爲入侍。上曰,摠護使,明自交河似入來,而果可早還乎?予今思之,曾已揭板置之,以示予日後之意。今雖有喙長三尺者,不敢毁譽於其間矣。申晦曰,姑未知其早晩,而明日則似必入來矣。上曰,安集使消息聞知乎?晦曰,安集使登途時,流民坌集,故多率下往矣。上曰,誠難矣。其何能率往乎?晦曰,率往後,各勸歸農,使之耕作,卽今景像,勝於昨冬云矣。臣在閤外時,安集使運穀狀啓,來到云矣。上命取來讀奏後,晦曰,此乃分給精實穀於淮陽·金城兩邑後,報形止之狀也,實善爲之矣。上曰,然矣。此特遣安集使之效也。孝大曰,北兵使用火刑査狀來到,而該房尹得雨在外,不敢持入矣。上命入之,命承旨讀之。上曰,火刑事,出於太根之招乎?孝大曰,出於世馨之招矣。上曰,聞其問目,吳頗了了矣。晦曰,最不泛而果了了矣。上曰,御史可知其事矣。世馨事果何如?營裨以御史爲本證矣。曮曰,三品朝官火刑之說,豈可信聽乎?上曰,世馨捧食二疋方紬之說果是乎?凡獄事,有似是而非,似非而是者,其時捧招而上之,自朝家有更査之令,査狀若來則可知,而言言發明,節節隱諱,大可痛矣。晦曰,他事雖皆脫,而至於受紬事不脫,則應有當律矣。曮曰,兵使,北關大將,而遣裨將捉來,則世馨先通於罪人,臣則以爲,其罪不下於受紬事矣。上命御史讀書啓。曮讀奏訖。上曰,交濟設倉之意,果何如?曮曰,乃所以防極備之慮也。雖云捧置,亦不可準信,故臣取考成冊,盡數反庫,以知其虛實矣。上曰,善爲之矣。上曰,承旨書之。傳曰,今覽御史交濟倉摘奸書啓,其全不捧守令,尤爲無狀,高原郡守趙鏻觀,此雖似儱侗,自有當律,其他守令,一依御史書啓,捧徽旨擧行事,分付該府。上曰,丁淑之隱匿景必,其倅何以知之?孝大曰,此事似非安宗奎所爲也。上曰,誠怪矣。至於公兄招辭中,邏卒下來之說,尤怪矣。曮曰,宗奎以景必逃亡時隱接主人,歸之於土俗之淳實,非但不爲杖問,輕先放釋後,瞞報以刑推,極爲無據,而旣登於狀聞中,則不俟朝家處分,而放送罪人,尤爲非矣。上曰,此不解事而處之者也。宗奎尙在甲山乎?曮曰,然矣。晦曰,似是故犯矣。上曰,此言似是矣。曮曰,此非故犯其爲人甚癡騃矣。若以善俗爲貴,終始以此爭執,則猶或可也。瞞報輕放,略無顧忌,故臣所以請罪者也。上曰,宗奎貴其風俗,有此擧措,可謂入鄕循俗也。孝大曰,以公兄誣陷官長之招見之,則其風俗之不淑可知矣。曮曰,不治曰治,焉敢瞞奉命御史乎?上曰,此由於年少不經事之致也。上曰,承旨書之。傳曰,甲山府使安宗奎所爲,雖是料外,御史狀請,大體是矣。依狀請施行,此時此府,不可一刻曠官,其代,武臣中,卽爲口傳擇擬,當日下送。上曰,北道年事,何如?曮曰,六七年荐飢之餘,荷聖上軫念撫恤之德意,以至於保存之境矣。大抵南關稍豐,北關免凶,而三甲則設賑,穩城雖不設賑,境內民人,流散無餘矣。臣上來時,與道臣有所酬酢,而臣意則穩城與三甲,一體設賑誠好矣。曮曰,鍾城犯越事,有所仰達矣。臣見彼國咨文,則有當該地方官勘罪之語,而穩城則有邊將,鍾城則無之,若自朝家勘處則誠好,而不然則誠難處矣。晦曰,公除前則守令不得下直,故犬馬多有留滯之弊矣。上曰,方欲下敎矣。承旨書之。傳曰,順天府使·務安縣監代,令該曹卽爲口傳擇差,給馬下送。其他未下直守令,明日內辭朝。孝大曰,都政,自外任移職者,吏曹請除朝辭,而此是申目,故不敢捧入矣。上曰,此亦關係民事,則何不捧入耶?孝大曰,非不知此係民事,而體段則是守令赴任事,故不敢矣。上曰,以下敎措辭入之可也。孝大曰,皇壇受誓戒後,祭官之帶都監者,無預都監事下敎矣。闕內入直,皆參朝晡哭,而至於臣等,全數參哭班矣。誓戒後,則何以爲之?上曰,留院承旨,誓戒前,取稟,其間哭班,只留院進參。孝大曰,然則摠府騎省·守營,亦一體,取稟乎?上曰,誓戒前一日,依動駕時例,竝取稟,可也。守宮單子,受誓戒前一日,修整以入事下敎。上曰,楊口縣監徐好修,永春縣監徐有祐,受由上來耶?孝大曰,私行故不入於闕中矣。上曰,楊口〈縣監〉,其爲人極精詳矣。晦曰,然矣。上曰,承旨書之。傳曰,楊口縣監徐好修,其令卽爲下送,因山月上來事分付。李鼎輔曰,今番奉審時,五峯山屛風,一片破傷,何以爲之?上曰,塗紙以用可也。鼎輔曰,椽木有二介傷處,西邊墻亦壞,何以爲之?上曰,使紫門修築可也。鼎輔曰,丹靑漫漶處,亦改之乎?上曰,此則置之。鼎輔曰,唐家缺處補葺,而更爲丹靑乎?上曰,雖修葺,勿爲丹靑。上曰,承旨書之。傳曰,殯殿所用欑宮外,素帳·紅綃帳·交椅·祭床等物,仍用於山陵祭床及燭臺床·香床等物,亦爲仍用於魂殿,而魂殿牧丹屛,以紵布爲之,以此爲定式。又傳曰,今番隧道閣,一依懿昭墓例擧行事,分付。上曰,玉冊玉,自戶曹持去乎?郞廳宋淳明曰,持去矣。上曰,祭器前排,何以無之?淳明曰,戶曹所在祭器,盡用於儲慶宮,今番亦入於鑄成廳,今無餘者矣。上命退去,以次退出。
上在昌德宮。常參·經筵,以代理停。
大行王妣初喪。
下直,定平府使趙德鎭,平康縣監吳載純,南平縣監李溵,靑山縣監朴天儀,安岳郡守鄭光忠,濟州判官牟景觀,光陽縣監金必炯,義興縣監趙載萬,堤川縣監李廷恢,茂長縣監洪允中,泰仁縣監趙晸,博川郡守尹僖東,山陰縣監鄭致儉,遂安郡守南雲老,竹山府使柳東茂,蔚珍縣令田昌雨。
趙載洪達曰,大司憲金尙翼,執義李基敬,掌令朴起采未肅拜,金元行,持平權相龍·朱炯質在外,今日以監察茶時之意,敢達。令曰,知道。
傳于金孝大曰,摠護使入侍。
金孝大,以禮曹言啓曰,今此國恤,百官·庶人服色,一依補編擧行事傳敎,發馬行會於各道,而自前國恤時,本曹時急公事,令兵曹定軍馬隨卽行會矣。今亦依前例擧行之意,分付,何如?傳曰,允。
金孝大,以國葬都監郞廳,以摠護使意啓曰,大行王妣,常時敎命冊寶及內旨,必先知數,然後床卓諸具,可以照例擧行矣。自下未能詳知,敢此仰稟。傳曰,敎命二,竹冊一,玉冊與今番諡冊,合爲五件,玉印一玉寶,與今番諡寶,合爲五件,依此擧行。而敎命櫃子與袱·竹冊·玉冊·內外樻子與袱·玉印·玉寶匣與盝內外袱,粧飾着漆,切勿修補,以舊件用之床,亦以舊件修補用之。只床上蓋袱,床下褥席新造,而諡冊·哀冊案,亦以舊件用之,諡冊·哀冊外,讀案·褥席,今番除之,載儀軌,此後依此定制,內旨樻子一也。而自懿昭時,同藏於服玩函,其函體制,從小先盛,服玩以入,自內同盛,靷日當與冊寶同下,亦依此擧行。
金孝大,以國葬都監郞廳,以摠護使意啓曰,魂帛輦,前例以平日所御輦仍用矣,今亦依前爲之乎?敢稟。傳曰,依爲之。噫,坤殿乘此輦廟見,仍舊用之。乃便坤殿之心,輦排朱簾座席及凡諸等物,切勿新備,以舊件仍用。
金孝大,以國葬都監郞廳,以摠護使意啓曰,大轝長杠,以前排取來看審,則本木雖爲可用,而筋膠則不可不全改,計其容入,其數夥然,取考謄錄,則以各軍門及軍器寺江華府所儲,參酌取用,今亦依此取用。稍減其數取用,何如?傳曰,十分從略取用。
金孝大,以國葬都監郞廳,以摠護使意啓曰,發靷時,魂帛函所盛土籐箱子,例自都監造成,而造函時尺寸,或有差誤之慮,曾前因草記,皆有內下見樣,今番則何以爲之?敢稟。傳曰,見樣當下矣。
金孝大,以國葬都監郞廳,以摠護使意啓曰,山陵退壙所用樻函等物着漆時,例用骨灰,而甲寅以後,取其堅固,稟用純漆矣。其後連用此例,今亦依此爲之乎?敢稟。傳曰,今亦依此爲之。
洪麟漢,以山陵都監郞廳,以摠護使意啓曰,卽接尙瑞院牒報,則本院官員,只是二員,而副直長金魯,見差本監監造官,以奉寶之官,不可一日瘝曠,草記變通云矣。都監事役,萬分時急勢難兼察,令該曹依例口傳閑官換差,使之專意都監之役,何如?傳曰,允。
吏曹口傳政事,以韓碩弼爲甲山府使,李恒祚爲務安縣監,閔光遇爲順天府使。
丁丑二月二十四日酉時。上御養心閤。摠護使入侍,都監堂上南原君,相地官,追後入侍時,摠護使李天輔,都監堂上李益炡·李昌誼·洪啓禧·李宗白,觀象監提調李喆輔,南原君,右承旨金孝大,假注書韓必壽,記事官李仁培·李東泰,相地官朴景素·李秀弼·金道鼎·金鼎相·吳志烈,摠護使先爲入侍進伏訖。天輔曰,日間聖體,調攝,若何?上曰,一樣矣。天輔曰,大王大妃殿氣候,何如?上曰,差勝後一樣矣。天輔曰,王世子氣候及嬪宮氣候,亦何如?上曰,亦一樣矣。天輔曰,臣等昨往交河,南原君已舍右岡矣。上曰,都監堂上·南原君,率相地官入侍。出榻敎注書出外,傳命可也。臣必壽,承命出來,偕都監堂上以下入侍,以次進伏訖。上曰,諸地官進前,各奏所見,而只論左岡可也。景素曰,龍虎生旺,前後回抱,入首下穴,稍直可欠,而不甚害耳。上曰,穴處之直,予已知之,而如此之穴,汝能更得乎?秀弼曰,龍勢甚好,而穴處稍直,案對頗遠可欠矣。道鼎曰,龍勢左右重重拱抱,而朝對稍遠矣。鼎相曰,龍勢甚好,案對稍遠而亦不妨耳。志烈曰,龍虎甚好,而入首稍緩可欠也。上曰,汝輩果容喙。汝輩今能得如此穴乎?仍命誦揭板詩,益炡誦莫撓今日已經營之句。上曰,無益之右岡,南原與重臣爭之矣。上曰,今此所占何向乎?曰,癸坐丁向也。啓禧曰,丑坐則不可用,艮坐傾仄,而癸子皆運克年克也。上曰,人家合葬,山運不利則何以爲之乎?益炡曰,士庶人則權厝,而待年合窆矣。上命承旨,書二十八方位圖以進曰,或可以小回坐向而用之乎?天輔曰,分金時小回則遠望而大異,所謂差以毫釐,謬以千里者也。臣等百爾思之,今年則無可用之道也。上曰,士夫之見誤於山事者,皆由甲乙之異見也,不可信也。啓禧曰,穴處則或異見,而年運則一定而人皆知之,非由地師之異見也。天輔曰,庚申年翼陵因山時,占得明陵,而以年運之不利,不得用之,其後辛巳,始用明陵也。上考國陵置簿曰,交河瓦洞,何如?天輔曰,此乃尹淳所占,而不可用也。上曰,燕嬉宮草占處,何如?曰,不可用大葬也。上曰,甚小乎?曰,甚小不可排置,不如懿昭墓也。上曰,光敎何地乎?啓禧曰,龍仁也。上曰,地勢好乎?益炡曰,好矣。上曰,延曙亭子處,何如?曰,累累衆塚,故向時不忍用之矣。上曰,然矣。上曰,巽坐爲今年之利運乎?曰,此乃小臣以國葬置簿甚小,故置簿處也。上曰,何在?曰,自明陵越敬陵之峴也。坐向則巽乙二向,而其穴甚廣,故可以變通也。上曰,巽乙於今年,何如?曰,乙則好矣。啓禧曰,更爲一番看審而後可定也。上曰,西道若有山,則豈不便近而好乎?不論遠近,必欲用西道耳。啓禧曰,臣等歷路,欲見昌陵局內,而未稟,故不敢擅入,必欲一見昌陵局內耳。天輔曰,今日下直,明日可以往來,而必欲詳見穴處,則略伐岡上之木而後可見也。上曰,用長陵時,多伐厚陵之木,至今悔之,豈可伐木乎?啓禧曰,不伐木,則得水破亦難分也。上曰,交河年運之不利,無乃欲用於此而然乎?天輔曰,國葬所用,必鬼呵神護而待之也。上曰,術家之說不可信,貞明公主與永安尉,宮合不好云,而子孫衆多,無過於此矣。上曰,當時揭扁,非爲堪輿,非欲用交河,所求只西道,而今以年運之不利,如是爭之,日後事,有不可知者。他日若曰,摠護使只承上敎,而不知大體云,則何以爲辭乎?天輔曰,仰認聖意,孝思無窮,東南雖有好處,不敢生意耳。聖意出於至誠,豈不得西道乎?天輔又曰,明日不能遍觀,則再明當早還耳。啓禧曰,不可用則明日當卽還,如可用則略伐樹木,而詳細看審,當先以狀聞耳。上曰,欲附高祖而今用明陵近處則豈不好乎?交河只爲在明陵昭靈之間,故欲用耳。仍命書傳敎,上曰,昌陵左岡,摠護使以下,卽爲看審以來。出傳敎上曰,昌陵左岡看審後,若有不可不看審,則摠護使以下,旣承下敎,便宜看審。出傳敎上曰,交河鄕校後穴,雖今不用,後必用之耳。上曰,予見陵號,又將見丁宇閣,是可幸也。亦非過望廟號也,明廟之願得明字有以也。英宗美矣。行李蕭然,予嘗不忘前日洪景輔,嘗以弘毅二字加勉,而今陵號以弘字者,亦奇矣。古史亦稀有此陵號耳。大臣·都監·堂上,先爲退出。上命書傳敎。上曰,此後欑宮所蓋揮帳,仍以綿紬爲之。殯殿內素揮帳,用白木綿事,載於今番儀軌,日後依此定制。出傳敎上曰,莫重下敎誤傳,當該中官,從重推考。出榻敎上曰,道臣·守令差員,其令明日辭朝。出傳敎明日道臣辭朝後,留待事。出榻敎上見吏批口傳政事書曰,李恒祚卽鼻赤者乎?孝大曰,然矣。上曰,此人務安縣監,則必優爲之耳,仍落點。承史以次退出。
上在昌德宮。常參·經筵,以代理停。
大行王妃初喪。
藥房都提調申晩,副提調金漢喆啓曰,伏未審日間,聖體調攝,若何?憊眩之候,寢膳之節,亦何如?煎入茶飮,當盡於今日,臣等與諸御醫入診,詳察聖候,議定繼進之劑爲宜。大王大妃殿氣候,何如?王世子氣候,何如?嬪宮氣候,何如?臣等不任區區伏慮,敢來問安,竝此仰稟。答曰,知道。慈殿氣候,差勝後一樣,予則一樣。世子嬪宮,亦無事矣。茶飮加劑以入。下敎日,入侍宜矣。
大王大妃殿,藥房口傳問安。答曰,知道。
傳于金孝大曰,下直守令留待。
又傳曰,務安縣監·甲山府使,肅拜後,同爲入侍。
又傳曰,道臣·守令詣閤。
趙載洪啓曰,卽者議政府錄事來言,右議政申晩,卽於憲臣請罪醫官之達,有萬萬震懍者,走伏金吾門外,恭竢重誅云,仍納命召,何以爲之?敢稟。
又啓曰,卽者禁府都事來言,右議政申晩,待命於金吾門外,係是大臣去就,敢啓。
又達曰,卽者議政府錄事來言,右議政申晩,卽於憲臣,請罪醫官之達,有萬萬震懍者,走伏金吾門外,恭竢重誅云,係是大臣去就,敢達。令曰,知道。
又達曰,卽者禁府都事來言,右議政申晩,待命於金吾門外,係是大臣去就,敢達。令曰,知道。
傳于金孝大曰,摠護使以下,依昨日留待。
又傳曰,摠護使以下,竝詣閤。
又傳曰,俄者入侍承旨,更爲入侍。
趙載洪,以義禁府言達曰,傳敎內,律名已定?諸陵官先放,依下敎,令次官卽爲草記擧行事,命下矣。時囚罪人穆陵別檢李弘濟,崇陵別檢金基正,昌陵參奉柳錫麟,敬陵前令林廷燮,徽陵參奉崔宗岳等,大中松懸註,從重勘處罪,以事理重,各杖八十,而竝依傳敎公律收贖,顯陵參奉趙昌逵,惠陵參奉兪漢吉等,眞木三株懸註罪,亦依傳敎,以不應爲律,各笞四十竝收贖,分二次先爲勘律放送之意,敢達。令曰,知道。
吏曹口傳政事,尙瑞副直長金魯,尙衣直長朴挺陽相換。
執義李基敬達曰,大行王妃違豫之候,乃是一時添重之患,有非積年沈篤之比,則神明所扶,豈無遄復之望?而諸醫不能審察源委,對症進劑,兩日之內,竟至大漸,普慟旣切,輿憤益激,揆以邦憲,有難容貸,請其時待令御醫,竝令拿問定罪。本朝喪制,因五禮儀之多有紕繆,不得其正者久矣。宣廟乙亥,仁順大妃國恤時,持平閔純建議,遂定三年喪,卒哭後,仍以白衣冠視事,以變翼善冠·烏犀帶之舊制,而儀文猶未及大備,至我肅考,洞見大原,悉復古禮。及庚子大喪,式遵遺意,一洗漢·唐之陋,而聖朝又著爲補編,俾作一代之典,則是可以永有辭於天下後世,則凡於節目之間,尤宜益求是當。以極精微之人文而今番服制磨鍊中,大朝公除後視事服,乃用翼善冠·烏犀帶,夫杖期有禫,實具三年之體,則是何等重制?而公除之後,遽然從吉,恐乖禮意。當初補編時,主纂之臣,似據五禮儀三年服卒哭視事之制,而有所差等也。然此禮,已自宣廟朝,釐而不用,則及今盡用古制之日,何可復襲其謬,就此而爲之差等乎?唯其君服如此也。故群下新喪國母,纔服十餘日,而仍卽變麤爲白,務歸從上之服,政所謂頭腦不是,節次漸差者也。向日大僚,雖覺其未安,有所建白,而不能先正本領之誤,只論其末之差,故自上始兪終靳,遂下依前擧行。一從補編之敎,補編固爲昭代成書,然仁知異見,義理無窮,故先賢於禮,尙或有初晩之別。今若趁此時,集善用中,益加釐正,則有光於聖德無欠於成書也。蓋公除本意,亶爲視事而設,無甚關於服制,則變吉一節,不必在此限。今此大朝服制,勿分公除先後,而視事之服,竝以布裹,至卒哭,始御翼善冠·烏犀帶,以明示三年差一等之意,而其前百官,亦仍存生布,公除卒哭後,乃變爲白,實爲酌古參今之美制。請仰稟大朝,博詢于大臣·儒臣,更加裁定。答曰,第一件事,依達仰稟事已仰稟大朝矣。
下直,甲山府使韓碩弼,務安縣監李恒祚,萬頃縣監任瑎,鎭岑縣監金景祖。
令忠淸監司金尙喆書曰,來從灣塞,方軫久瘁之嘆,出典湖藩,復責獨賢之役,非不知卿疾之難强,其奈此民瘼之莫蘇,嗟一路丁累荒之災,貽九重已猶飢之慮。地是畿甸海陽之界,士族多而素稱難治,歲値菜饉穡痒之時,子弟暴而或化爲盜。減布停逋之連有聖敎,誰能德意之遐宣,濟窮賑乏之茫無其要?況當重任之數易,顧其責尤難於此際,而相薦允叶於上心。惟卿,天姿則端士吉人,地望則金華玉署,言論牛·李之外,色目獨超,家世王·謝之間,簪笏交映。游銅龍之講肆,余心喜粘枝之留,侈錫馬之殊章,天筆仰從繩之正。文華自是本色,豈特學識之可觀,謹飭卽其家傳,亦見操履之足尙,惟才具何適而不可?故內外歷試而俱宜。鶴浦遺思,民誦磨崖之碑,龍淵舊政,人稱勵氷之風。韋蘇州之疾病常多,非欲復煩卿而出,益利路之安撫方急,蓋爲徒得君而治。玆授卿忠淸道觀察使兼兵馬水軍節度使巡察使,卿其念方春省耕勸農之溫音,體大朝臨門賑饑之盛意。雙日講鴻雁之什,宸誠可見於恤荒,二月報倉庚之鳴,卿行又屬於播穀。魏歲非罪,寧忽勸課之方,周黎靡遺,庶活顚連之命。攀先卿確實之聖諭,華褒可忘,莅乃叔撫摩之舊壃,棠陰未改。凡係裁稟,自有常行。於戲,入侍軒墀,纔瞻玉色憂民之切,行搴襜幄,宜察瑣尾失居之愁。旣將五十州生靈,都付卿一介,須盡千百計區劃,以抒我聖憂。故玆令示,想宜加悉。知製敎李彝章製進
丁丑二月二十五日辰時。上御養心閤。忠淸監司及未下直守令入侍時,忠淸監司金尙喆,左副承旨趙載洪,假注書權師彦,記事官李仁培·李東泰,甲山府使韓碩弼,務安縣監李恒祚,文化縣監鄭象仁,以次進伏訖。上命道臣進前曰,曾已諭矣。此心豈弛於元元乎?湖西一道,專畀於卿,卿往欽哉?尙喆曰,頃日入侍時,臣旣承下敎,而恐不能仰答聖恩。還實事,實仰爲民之聖念,當宣布德意於一道而臣敢不殫竭魯鈍乎?第臣本才疎,恐不免爲孤恩累德之歸耳。上曰,有可稟者乎?尙喆曰,最急務賑政,而生穀之道無策矣。空名帖,去年則人或買之,今年則無願買者。且各邑自備穀,又無存者云。此實罔措。臣到營後,如有變通者,當仰請矣。上曰,卿聞賑政消息乎?尙喆曰,大同蠲減後,市直稍騰云矣。上曰,麥事若成,則吾民可活矣。尙喆曰,稷山·天安方設賑,而天安則舊倅遭喪上來,新倅自順安任所,未及來赴,故賑事無主管之人,聞甚悶慮。頃以都事擇差下送,監賑事仰達者,意有在焉。今則都事新差,使之下往監賑則似好,而公除前不可下直矣。上曰,都事則得人矣。使之今日內辭朝可也。上曰,承旨書之。傳曰,忠淸都事具允鈺,其令當日內下送。又傳曰,已一司署經守令,一司除署經,當日內下送。又傳曰,都事中一司署經者,亦爲一司除署經,當日內下送。上曰,道內逋欠,則盡捧之外無他道,而湖西素多士夫,此誠難治。予於趙暾事知之,暾之在營時,多有謗言,而予以開篋視謗之意,終不信之矣。卿今下往,雖有謗言,予當鎭之,卿須勉哉。尙喆曰,臣今當遠離,敢此仰達矣。殿下於恤民事,聖念憧憧,前後絲綸,至誠懇惻,爲群下者,孰不竭心盡力,以答聖意,而顧臣區區之憂,殿下每於隱情至切處,不念聖躬之勞傷,群下豈不焦迫乎?臣以經幄舊物,不勝耿耿,敢此仰達,惟願保嗇聖躬。上曰,卿言是矣。當此悲疚之時,出涕固也。又念民事,自然流涕,雖成服前,命使之給糧於飢民矣。予年六十四,而前後遭重慼多矣。實難理遣之中,猶且眷眷於民者,實出於誠心,而亦非諂民而然也。卿須體此意,克盡救濟之策可也。命承旨讀別諭後,面賜弓矢·臘藥·胡椒等物,仍令先退。上曰,守令次第進前。甲山府使韓碩弼,務安縣監李恒祚,文化縣監鄭象仁皆進伏。上曰,有邑事可達者乎?皆對曰,夫馬未及上來,姑未知邑事之如何矣。上曰,三·甲皆設賑,汝往善賑活民後,上來見予。碩弼曰,聖敎至此,臣敢不竭心奉承乎?上曰,文化縣監面熟,而不知此,誰也?載洪曰,此是鄭志翼之姪象仁也。上曰,然則公主奉祀孫乎?載洪曰,然矣。上曰,公主祠宇,方在何處乎?象仁曰,陪往任所矣。上曰,本邑還穀原數,幾何?而昨年能盡捧乎?對曰,還穀爲一萬四千餘石,而以年事稍登,幾盡捧矣。上曰,然則稍實之邑,弛心甚易,勸農之政,汝須勉之。除汝之職,予實有意,每事一遵汝叔而行之,可也。上曰,李恒祚曾爲翰林又經侍從而誰之一家耶?載洪曰,故弼善尙說之孫也。上曰,務安之民,予以付汝,而汝又以侍從出宰,竭心賑民,着意勸農,須體予付托之意。恒祚曰,聖敎至此,臣敢不盡力奉承乎?上命承旨,讀別諭後,仍令諸守令退去。上曰,領敦寧之病,近來,何如?而足疾差愈乎?載洪曰,足疾尙未痊可,而每添他證,似由於長坐不起之致也。今番數次入參哭班而出去後,漸不如前矣。載洪曰,禁府有囚推罪人,而公除前,不爲開坐,故其中有在喪者,不得脫出云矣。上曰,判義禁在乎?載洪曰,方往陵所矣。上曰,承旨書之。傳曰,律名旣定,諸陵官先放。依下敎,令次官卽爲草記擧行。上曰,注書出去。命都承旨入侍。師彦出去,與金漢喆同入。上曰,慈殿進御蔘橘茶劑入乎?漢喆曰,已劑進矣。上竝命退出,諸臣以次退出。
丁丑二月二十五日酉時。上御養心閤。承旨入侍時,右承旨金孝大,假注書權師彦,記事官李仁培·李東泰,以次進伏訖。上曰,承旨考出五禮儀服制條。上曰,讀臺臣達辭,至釐正而不用之語。上曰,宣廟朝,與此時有異,而以此起頭者,欲起下端,而甚不襯着矣。至頭腦二字,上曰,李基敬非矣。至本領之語。上曰,此亦非矣。其止讀,上曰,予得山於明陵局內,心有所喜,爲奏達,進往東朝,路上忽思之,則予見欺,而有俄者下敎矣。如此事,當卽處分,故更召承旨矣。人臣焉敢用頭腦二字乎?非矣。非矣。古者君字,以君羊竝書,猶用一律矣。今所謂頭腦,卽指予也。其在人臣分義,焉敢若此?豈敢以此等語,陳於元良也?以漢法論之,當用大不敬矣。不可不嚴正,今此遞差,於渠末減矣。上曰,承旨書之。傳曰,今者憲臣所引,卽三年之制,頃者下敎,卽朞服之制,昔之淺淡服,今爲白袍,可謂一釐舊禮,杖不杖雖不同,朞制則一也。且補編時,復爲長子報服之制,雖無杖,其重一也。公除後,翼善冠·烏犀帶,戊申年已行之事,豈可異同?然則慈殿公除後服色,亦仍白,事體不然,所引穆廟時事,大不櫬着於今日,而其中頭腦,不是先正本領等說,人臣分義,俱涉寒心。以此下語,焉敢陳於我元良乎?若是起頭,末梢結語,亦涉苟且。在先二字,非補編創開,本五禮儀旣載,則亦何敢異議?依頃日下敎擧行。執義李基敬,爲先遞差,以嚴君臣之分。上曰,竝罷去。諸臣退出。
丁丑二月二十五日初更。上御養心閤。摠護使以下入侍時,摠護使李天輔,都監堂上李昌誼·李宗白·洪啓禧,觀象監提調李喆輔·南原君,右承旨金孝大,假注書韓必壽,記事官李仁培·李東泰,相地官李秀弼·金鼎相·金道鼎·吳志烈·朴景素·朴尙淳,以次進伏訖。天輔曰,日間聖體調攝,若何?上曰,一樣矣。天輔曰,大王大妃殿氣候,何如?上曰,亦一樣矣。天輔曰,世子嬪宮氣候,亦何如?上曰,無事矣。天輔曰,臣看審昌陵左岡後,先上狀啓更進山圖,想已下覽,而此穴則舍地師之言,以凡眼觀之,十分明麗端的,無一欠處,誠爲萬幸。上曰,自南原,悉白所。可也。曰,臣之所見,已悉於所上山論,而龍虎端正,穴處豐厚,十全無欠之大地也。秀弼曰,來龍起伏,穴星豐厚,水形拱抱,明堂寬豁,實爲大地也。上曰,汝何官?本根何如人也?秀弼曰,臣本臨坡人,而肅廟朝武藝別監,今爲敎鍊官也。道鼎曰,臣方爲都監哨官,而御醫許身之甥姪也。臣見新點穴體,則自鸎峯左右爲兩陵,此是正榦,連爲八字分介,節節相生,左右拱抱水口,犬牙相持,不知去處,無麤殺之氣,誠爲十全之大地也。鼎相曰,臣嶺南人也。臣見新點處,眞龍正穴,豐厚端正,右邊長生水,極爲大格。志烈曰,臣見帳中貴人特立之下,穴形眞的,乃是紫微之體,至貴之地也。景素曰,臣觀象監敎授也。臣見新點穴處,則來龍重重交瑣入首,御屛端正,案對如朝,誠爲貴格而無欠也。尙淳曰,來龍豐厚,蜂腰鶴膝,節節生動,入首端的,水法合格,貴不可言也。上曰,汝等之言皆過矣。天輔曰,昨日出去之時,心甚罔措,而今得此穴,以凡眼觀之,極好而無一欠也。此乃巽坐之形,而以年運拘忌之故,小回而以乙坐爲之,後脈亦好耳。上曰,卿等狀聞之後,如先來,已知有占處,而必欲用西道,故雖燕嬉宮,亦欲用之矣。今得於先陵之側則幸甚,何論遠近,而揭板亦有意?旣已揭板,則陟降之靈,已監予心,今背初心,是有所不安矣。昔年用明陵之後,御製揭克綏齋,明·翼兩陵之間,有一穴,俾爲東朝日後之地,依穆陵例,丁字閣可以爲一閣矣。傳敎及山圖在政院,其時禮堂,乃金鎭圭也。慈聖信之,今以山運之故,有違初心,是自欺予心。又欺長陵,前頭恐又負慈聖,是以氷炭交中,無喜心耳。天輔曰,年運之不利,未有如今年,豈必每每如是乎?勿過爲聖慮爲望。上曰,是爲明陵左右岡則尤好,而昌陵回坐,猶不如隨明陵,若在明陵穴下,則雖違交河,何妨也?神道無遠近,今番看審後,必欲以予意爲之。上不負慈聖,下不負揭板,而今聞彼輩之言,昔年下敎,以爲地官善言矣。今聞彼輩之言,地官善言之下敎,果信然矣。昌誼曰,此非南原之能得也,乃天也。天輔曰,見此穴而後,知交河左岡之病矣。上曰,予猶不信。喆輔曰,早晩幸明陵,則可知臣等之言不妄也。上曰,上鸎峯則見明陵乎?曰,不見而亦不見敬陵矣。此山之北一枝則昌陵也,南一枝則明陵也,此乃中間一枝也。此自鸎峯落下正脈而極好極好矣。上曰,得則得矣。欲寬予方寸,則後行必看審明·翼兩陵間草占處,可也。天輔曰,再看審事急矣。以再明日定行,而時·原任大臣中老病外,欲與同往矣。上曰,廚傅有弊乎?啓禧曰,左相則不費支供,欲自家治往云矣。天輔曰,判府事兪拓基,一生求山,甚熟於看山,可與偕往矣。上命書傳敎。上曰,昌陵左岡,再明日再看審時原任大臣中,欲往大臣,其令同往看審。出傳敎上曰,門差備中官,行步可駭,從重推考。出榻敎上曰,手下則雖敵體,必以上陵爲重,必行禮於昌陵,然則必先祭於明陵,次行於昌陵,兩次行祀後,可以上此山而見之,必早發而後,可以歷見耳。上曰,國葬置傳來乎?天輔曰,禮判袖來。聞臺達,直走金吾門外待命矣。上曰,俄聞臺達有所稟矣。命注書,持臺達以來。臣必壽出外,持達辭以入,上命承旨讀達辭。上曰,臺臣,誰也?孝大曰,李基敬也。孝大讀達辭,至請罪醫官事。上曰,此循例也。何乃今日始發乎?啓禧曰,無臺諫之故也。又讀至卒哭後變服條。上曰,此則欲自予先爲釐正,如是則是也。天輔曰,此言是也。上曰,此能言根本,如彼言之則善矣。天輔曰,公除只爲視事云者是矣。上曰,補編主人在彼,此言,何如?喆輔曰,參酌五禮儀而爲之,以在先二字之故,誤爲之矣。啓禧曰,臣與彼重臣,同參補編之役,而過爲差等而至此,甚爲惶恐。上曰,五禮儀中,國君爲王妃喪,何服乎?啓禧曰,五禮儀中無此條耳。上命注書,取五禮儀以來。臣必壽出外持入。啓禧曰,補編至重,而臣未畢其役,故多有未盡意處。此事則今方臨時釐正,而此等之時,喪禮之未及釐正者,更爲釐正則好矣。上曰,欲釐正乎?喆輔曰,喪禮定例,其時欲釐正,而領府事金在魯及諸議,皆以爲五禮儀不可輕改云,故彼重臣不安而出。臣猥承代畢之命,臣之所見,其時亦陳白矣。臣意則欲於五禮儀各條下懸註,而領府事,以輕改五禮儀,深斥彼重臣,故各成補編,而倉卒之際,二冊難以考見矣。上曰,傘蓋等物,亦改紅色乎?天輔曰,此則似不必改矣。上曰,綱巾則白飾矣。啓禧曰,此俗禮也,不見於古儀註耳。上曰,庚戌及孝章·孝純喪時,則不變白耳。上曰,不去金玉,何也?啓禧曰,儀章故也。上曰,庚子·甲辰,有杖之喪,而不去金玉,甚不似矣。啓禧曰,以儀章故不去,而甚不好耳。大臣請先退,摠護使以下先退。上命承旨書傳敎曰,公除二字,改以卒哭二字則好矣。孝大書傳敎未畢,上曰,有不然者,如嬪宮公除後,以黑介,上見東朝,予亦以白袍進見慈殿等處,甚爲矛盾。此等事,當更問於時·原任大臣而處之。傳敎姑置之,待後日入侍,稟處,而承旨臨時提白可也。上命承旨書傳敎。上曰,藥房都提調勿待命事,遣史官傳諭。提調·副提調勿待命事,分付。右相命召,亦使史官傳授。出傳敎上曰,注書出去,分付。大臣以下出去時,金虎門留門。出榻敎承·史仍以次退出。
上在昌德宮。常參·經筵,以代理停。
大行王妃初喪。
申時,日有左珥。
傳于金孝大曰,長生殿外板子一部,石灰二百石,擇送于內需司之意,分付該曹。
又傳曰,御史下敎日入來。
金孝大,以山陵都監郞廳,以摠護使意啓曰,昌陵左岡,再看審事。臣與都監堂郞·禮曹堂上·南原君,率地師今日先肅拜,待明朝進去,而都監堂上洪啓禧,旣兼觀象監提調,使之兼進,何如?傳曰,允。
又啓曰,山陵都監郞廳,以摠護使意啓曰,明日再看審時,相地官加定率去事稟定矣。前五衛將金重河,幼學安載健,術業精明云。令該曹,卽爲口傳付軍職,使之冠帶隨往,何如?傳曰,允。
又以吏曹言啓曰,今此皇壇親祭時,典祀官,例以奉常寺正塡差矣。奉常正未差之代,口傳差出,何如?傳曰,允。
吏曹口傳政事,以李萬恢爲奉常正。
兵曹口傳政事,副司直金重河,副司勇安載健單付。
上在昌德宮。常參·經筵,以代理停。
大行王妃初喪。
大殿,政院·玉堂·藥房·朝廷二品以上·六曹堂上口傳問安。答曰,知道。
大王大妃殿,政院·玉堂·藥房·朝廷二品以上口傳問安。答曰,知道。
世子宮·嬪宮,政院口傳問安。答曰,知道。
傳于金孝大曰,殯殿都監堂上入侍。
又傳曰,御史入侍。
傳于洪麟漢曰,俄者入侍承首,入侍御史留待。
又傳曰,湖南御史,下敎日入來。
傳于金孝大曰,誓戒攝行前日,有正殿爲之之例,今番誓戒,明政殿以攝行爲之,金虎門留門侍衛單子,今日入之。
金漢喆啓曰,誓戒,明政殿以攝行爲之事,命下矣。在前誓戒時,有諸承旨竝參之例,今番亦當備員入參,而右副承旨尹得雨,以親病投書下鄕,將不得備員,何以爲之?敢稟。
又啓曰,來三月初六日,皇壇親祭時,留院承旨,誓戒一日,取稟事,命下矣。何承旨留院乎?敢稟,無批答下。
傳于金漢喆曰,藥房提調入侍。
承旨前望單子入之,以趙暾爲左承旨,元仁孫爲右承旨。
丁丑二月二十七日未時。上御殯殿。殯殿都監堂上入侍時,都監堂上李鼎輔·尹汲,右承旨金孝大,假注書韓必壽,記事官李仁培·李東泰,以次進伏訖。上曰,今日欲見加漆,仍參夕奠而來此矣。銀丁則上十度,大體則加三度,此乃七十三年去乙丑所造也。鼎輔曰,二十九日,將畢三度加漆矣。銀丁則今日乃五度也。汲曰,寶冊藏舊件,戶曹無之云。上曰,今則褥席,以名紬爲之可也。世子居廬,以德成閤爲之。上曰,卿等記孝章時事乎?公除後白袍耶?鼎輔曰,果如是矣。上曰,公除本如諸臣之服制,已行出仕也。吏胥則三年之制,亦百日起復,亦此意也。凡服制,諸臣在家則服衰,公會則除衰。昔殷宗諒闇三年,而今不可爲者,爲視事故也。凡朞以下,乃服制,故服制盡後乃吉服,壓尊故也。君上則不可遽然除服矣。一公字有至意,以國爲公,以日易月也。國君爲宗社除之,諸臣爲公除之,此公字,至理寓焉。自庚子,三年之制大備,自孝章時,朞服之制復舊,今若以予翼善冠爲不可,則諸臣何以服制後吉服乎?古者禫月,例爲行公,故予亦禫月,奉命行公,而一自吳命峻見駁之後,百官無禫月行公者,以至中官,亦不行公於禫月,乃爲規例而過矣。鼎輔曰,今則便同法例矣。上曰,國君若不玄冠,則李基敬居家何着乎?此甚非矣。鼎輔曰,非但李基敬,方外議論紛然矣。上曰,予將壓之,又以禮說起鬧,何也?今日服制之論,復起偏論也。公除之公字甚有意,國君世子,亦不得任情行之,諸臣十五日後進見時,白帽過也。予不知禮,而只從戊申年可也。此則質諸聖賢而無愧矣。鼎輔曰,禮說自古爲然矣。上曰,我國之人,如在夢中而只自囂囂,此輩何啜哺而在家乎?鼎輔及汲皆曰,今承聖敎,實爲皎然,而博詢大臣而處之好矣。上曰,頃者左相曰爲國母服,豈遽變乎?然則齋衰三年可矣,此則不杖朞也。孝大曰,進見時從上服,出外則齋衰朞年也。上曰,左相亦曰,士庶人豈服衰乎?書不云百姓如喪考妣乎。鼎輔及汲,先退後。上曰,黨論出於禮訟,今則予自當之,將爲君黨臣黨乎?且卽今闕中掖隷,盡着平涼子,此亦非矣。當自內,分付去之矣。白帽,古者只有垂而無角矣。庚戌始有帽角,古者只有麻帶而又爲布角帶,自予創之,莫重之處,予着衮龍袍,諸臣亦當如此。諸臣入侍時,隨上服,而出閤門則宜着其服,下吏輩,不可持白墨二笠,勿論可也。凡諸儀章,可以義起,而輦輿別無可飾之義耳。仍命書傳敎。上曰,受誓戒後,殷奠無進參人,一依常時中宮殿班行例,各司堂郞各一員,勿參誓戒,進參殷奠事,分付。出傳敎上曰,今日誓戒,依甲戌年例,承旨侍衛,一如親臨時擧行。出榻敎誓戒不參人員,大臣外,政院,申飭察推。出榻敎上曰,守宮以右副承旨爲之,春坊問安,今番置之。出傳敎上曰,右副承旨在外云,許遞,其代前單入之。出傳敎仍命退出,承·史以次退出。
丁丑二月二十七日申時初。上御養心閤。俄者入侍承旨入侍時,右承旨金孝大,假注書韓必壽,記事官李仁培·李東泰,以次進伏訖。上曰,慈殿氣候,近日差勝,心以爲幸。俄者欲參夕奠往殯殿,忽欲先候東朝,故先爲往候,則自午後,慈候不寧,而氣沈昏昏,脈度甚數,心神惶亂。藥院都提調以下,方往陵所,副提調方在直乎?孝大曰,俄已申退矣。上曰,急爲牌招,而此時提調,不可不變通矣。醫官亦皆在拿處中耶?仍書傳敎。上曰,莫重慈殿湯劑,豈可只副提調入侍?提調李益炡許遞,其代判書李除授,其令一體同爲入侍。出傳敎上曰,李家何在?孝大曰,在竹廛洞矣。上曰,距闕稍遠乎?然方帶兵判,凡具可以往來矣。上曰,慈殿進御湯劑,有下問者,提調入侍,當初議定之人,不可不入侍,諸醫爲先附過放送,其令入侍。出傳敎上曰,承旨出去,與待令醫官,來待於齋室外可也。承·史以次退出。
丁丑二月二十七日申時。上御璿源殿齋室。代房承旨入侍時,同副承旨洪麟漢,假注書韓必壽,記事官李仁培·李東泰,醫官李以楷·蔡膺祐·權尙殷·李興門,以次進伏訖。上曰,慈候彌重,心甚罔措。麟漢曰,臣等不勝憂慮,而都提調申晩,俄已入來云矣。上曰,其已入來云耶?上曰,都提調入侍,提調監煎蔘橘茶。出傳敎都提調申晩入侍進伏訖。晩曰,東朝患候,驚慮萬萬,今果,何如?上曰,自午如是,而左右不卽告予,予心先動而越來,則慈候已昏沈矣。俄使蔡膺祐入診則以爲,脈度浮散,膺祐最勝於診脈,心甚罔措。今欲用蔘橘茶,服此之外,無他道矣。晩曰,聖候,何如?上曰,今則心動不知耳。晩曰,連進茶飮乎?上曰,不服耳。晩曰,此時豈可不服茶飮乎?上曰,無病而服之,豈可乎?晩曰,若深思,則臣等雖不言,豈不可自護聖躬乎?上曰,卿等之入來,慮外也。晩曰,臣今日先入來,而摠護使以下,明日當入來耳。金孝大入內,問候出來。上曰,入侍。上曰,慈候,何如?孝大曰,欲爲酬酢而不能爲也。上曰,似痰乎?孝大曰,似風痰也。東朝下敎曰,勿慮,卽退去也。然不能運動,似挾痰而然矣。上曰,不能運動乎?孝大曰,不能動而精神不昏矣。上曰,脈動乎?孝大曰,似數矣。上曰,若常時,則豈可使醫官診脈乎?予亦若不甚急,則豈使蔡膺祐入診乎?晩曰,若服蔘橘茶,則似必差矣。六君子湯,連爲製進,而聞醫女之言,則不御云矣。膺祐曰,脈度浮散,三錢重蔘,似好矣。李興門曰,此言是矣。上曰,大王大妃殿,三錢重蔘橘茶煎入。出榻敎上曰,蔡膺祐,承旨知之乎?孝大曰,不知矣。上曰,西伯知之矣。晩曰,金領府事亦用之耳。上曰,今用蔘橘之後,似連用矣。晩曰,必爲利痰爲宜。上曰,不可只用利痰之劑,此後必數用蔘茶宜矣。晩曰,已煎者進入,而連爲煎之,何如?上曰,連爲煎之可也。上曰,慈殿氣候,近日差勝,而因挾痰,元氣微弱。自今日三提調直宿,醫官差備待令,承旨金孝大,前承旨金器大,司評金亨大,其令直宿。出傳敎上曰,新除授承旨,牌招察任。出傳敎上曰,諸臣小退。都提調以下,以次小退。
丁丑二月二十七日酉時初。上御璿源殿齋室。藥房都提調入侍時,都提調申晩,副提調金漢喆,假注書韓必壽,記事官李仁培·李東泰,醫官金履亨·方泰輿·李以楷·金德崙·蔡膺祐·金福齡·權尙殷·李興門,以次進伏訖。上曰,慈聖脈度,左邊洪大,而親診則又似微,右邊按之無力,此果何如?膺祐曰,此不足之致也,以臣意則似散而微矣。履亨曰,蔡膺祐之言,辭不達意,此乃虛大,而非散脈也。泰輿曰,散則過矣。上曰,今朝不如此,而元氣低陷,一時如是乎?用附子,如何?履亨曰,附子則太過矣。上曰,俄者所煎入蔘茶,只進御一合餘矣。方某條更爲盡御,而小便頗數,此亦不足之致也。晩曰,蔘以兩重用之,何如?履亨曰,以五錢重,煎至三合,而連爲進御,似好矣。泰輿·以楷等皆曰,五錢重爲宜也。上曰,金孝大入內入侍,可也。漢喆曰,朴相德有親病,而不敢請遞矣。上曰,承旨朴相德許遞,前單入之。出榻敎晩曰,未及達矣。蔘橘茶一貼,自上進御爲宜矣。上曰,已有之矣。晩曰,下情悶迫,必爲進御爲望。上曰,當徐進矣。上曰,金孝大之以承旨入直,亦幸矣。孝大自內出來達曰,俄進茶飮四匙,東朝下敎曰,何以入來乎?臣對曰,大殿下敎,進見茶飮進御與否,故入來矣。東朝下敎曰,腹部有痛處,脚部不仁矣。上曰,此非痰乎?履亨曰,痰也。上曰,若過未時不入見,則尤無及矣。今幸不過時而進蔘茶矣。五錢重蔘茶,連爲煎入可也。上曰,左副承旨入侍。出榻敎上顧謂都提調申晩曰,俄以服制事,已諭於入侍時,而以國爲公,以日易月而然矣。今予之白笠,自內以爲俗忌,此時尤爲悶然矣。外人勿過爲紛然之意,爲予傳之可也。上曰,皇壇祭,其令攝行。出傳敎
酉時末。都提調以下,更爲入侍時。上曰,四合蔘茶,纔進二合,而猶賢於不進乎?履亨曰,大勝矣。上曰,此時診脈爲上,此時如此,予亦不意也。其間別無他動靜,而方似昏睡矣。漢喆曰,勿爲過慮,而必思保護聖躬之道爲望。晩曰,殿下必盡自護之道而後,可以慰慈聖之心也。上曰,自昨冬以後,元氣一層落下,老人之經大病甚難矣。慈聖不御蔘劑,而從今似專用蔘劑也。小間當又入侍,諸臣姑退可也。諸臣以次退出。
初更。三提調入侍時,上曰,予白于慈聖曰,臣飢甚,進此茶飮後,可以進食矣。慈聖乃進御五錢重茶飮,盡爲御之,前進三錢重餘者一合,亦盡爲進御矣。此後加用附子,何如?履亨曰,若猝用附子,則膈火恐上,不可用也。上曰,五錢重蔘劑,今始初用。履亨曰,連有汗氣乎?上曰,微有之矣。似睡非睡,今雖似昏沈,似異於不用之時矣。近來慈殿,或開窓而坐,若風氣盛,則易致襲入,故心嘗憧憧,而慈心以爲爽豁,不知害而致此也。豈意霎時之頃,元氣之沈如是乎?履亨曰,外氣亦入之耳。卽今則無散意乎?上曰,予亦俄者以爲散,而乃無力之致,非散也。漢喆曰,頃日進六君子湯,多幸矣。上曰,非此則尤難矣。晩曰,近日則差勝爲敎,故不進矣。晩曰,夕水刺進御乎?上曰,旣白以當待進茶而食,故略進之矣。晩曰,必進茶飮爲望。上曰,爲子之道,豈進茶飮乎?漢喆曰,聞金孝大之言,則今似小愈矣。上曰,俄者腹空之說,亦出於焦迫矣。豈進茶飮乎?上曰,慈殿繼進之蔘茶,小觀而進之乎?晩曰,今則以二升水,煎至二合矣。上曰,勝於俄者之煎乎?入橘故利於痰乎?履亨曰,利於痰矣。上仍命取來,小嘗而留待之。上曰,嘗不信彼醫官輩之言矣。自昨冬見之,則頗不然矣。今日所見,亦差强矣。脈度亦全不信,而自昨年見之亦不然。今日蔡膺祐頗知矣。散字亦有見,力弱則然乎?履亨曰,或然矣。晩曰,必思小休息之道,而亦進茶飮,以爲自護聖躬之道爲望。上曰,予當自量爲之耳。上曰,金虎門門鑰,留之可也。依甲戌年例,三更二點,只金虎門留門事。出榻敎上曰,金履亨·方泰輿·李以楷·金德崙·蔡膺祐·金福齡,差備待令。出傳敎人蔘五錢重蔘橘茶,又爲煎入事。出榻敎諸臣遂以次退出。
上在昌德宮。常參·經筵,以代理停。
大行王妃初喪。
大殿,政院·玉堂·朝廷二品以上·六曹堂上·大司憲·大司諫·奉朝賀朝問安。答曰,知道。
大王大妃殿,政院·玉堂·朝廷二品以上·六曹堂上·大司憲·大司諫·奉朝賀朝問安。答曰,知道。
世子宮·嬪宮,政院口傳問安。答曰,知道。
大王大妃殿,藥房口傳問安。答曰,知道。
大殿,政院·玉堂·藥房·朝廷二品以上·六曹堂上·大司憲·大司諫·奉朝賀夕問安。答曰,知道。
大王大妃殿,政院·玉堂·藥房·朝廷二品以上·六曹堂上·大司憲·大司諫·奉朝賀夕問安。答曰,知道。
世子宮·嬪宮,政院口傳問安。答曰,知道。
藥房都提調申晩,提調李,副提調金漢喆啓曰,伏未審夜間,聖體調攝,若何?徹夜憂遑之中,憊眩之候,寢膳之節,不瑕有損乎?大王大妃殿,夜來諸節,其有差勝之勢,而煎入蔘橘茶,連爲進御乎?令醫女趁早入診爲宜。王世子氣候,何如?嬪宮氣候,何如?臣等不勝終宵焦慮,敢此問安,竝爲仰稟。答曰,知道。慈殿氣候,昨年以後,元氣微弱之中挾痰,以加進蔘劑,而雖有回愈之勢,尙今一藥,焦煎曷諭?予則一樣,世子·嬪宮氣候,無事矣。
傳于金漢喆曰,藥房提調入侍。
傳于元仁孫曰,摠護使以下,藥房入診,同爲入侍。
傳于金漢喆曰,提調入侍。
又傳曰,承旨入侍。
又傳曰,提調入侍。
傳于元仁孫曰,月城尉·永城尉,自今日省記。
又傳曰,裁穴後當擇日,摠護使以下,明日裁穴爲之。
元仁孫,以魂殿都監郞廳,以摠護使意啓曰,魂殿修理造成及祭器鑄成始役吉日,令日官推擇,則今月二十九日午時爲吉云。以此日擧行,而始役日爲始,監造官一員式,輪回直宿之意,敢啓。傳曰,知道。
金漢喆,以司饔院官員,以監膳提調意啓曰,全羅道三月朔進上,今日來到,而中宮殿所封物膳,以殯殿捧入矣。至於王世子宮物膳中,素膳則捧入,而肉膳則當此行素之日,不可循例捧入,還爲下送,改封之意,分付本道,何如?傳曰,下送有弊,捧入。
又以司饔院官員,以監膳提調意啓曰,再昨日全羅道三月朔世子宮進上,以常膳封進,故自下不敢循例捧入,有所草記。而未及承批之前,慶尙道三月朔進上,今日來到,而世子宮所封物膳,又以常膳封進,而亦不敢擅自捧入,何以爲之?敢稟。傳曰,捧入。
吏批,以洪樂性爲右承旨。
兵曹口傳政事,副司直金孝大單付。
丁丑二月二十八日卯時,上御璿源殿齋室。藥房三提調入侍時,都提調申晩,提調李,副提調金漢喆,假注書韓必壽,記事官李仁培·李東泰,醫官金履亨·方泰輿·李以楷·金德崙·蔡膺祐·金福齡,以次進伏訖。晩曰,卽今東朝症候,加減若何?上曰,有回頭之勢,而猶未信焉。罷漏時,進御蔘茶,仍進白粥數合餘,酬酢無異於常時,如昨冬,而小頃茶飮之力稍減,則氣又不振矣。自夜半至天明,進五戔重蔘茶者三次,而脈度頗有力矣。晩曰,幸甚而徹夜憂遑中,聖候何如?上曰,若醉若夢矣。晩曰,聞醫官之言,則達宵於廳事云,聖體必致大段傷損矣。上曰,予則不關係矣。漢喆曰,聞金孝大之言,比昨夕大愈云。此是蔘劑之力也。誠爲萬幸。上問醫官曰,汝入診,則脈度差勝乎?履亨曰,脈度靜而有力,甚爲好矣。上曰,尙有未可知者,今已進一兩五戔重,時則不失矣。晩曰,用蔘而有回頭之勢,藥道及時用之,則有神效矣。履亨曰,自今日兼進粟米飮則好矣。上曰,諸醫之見,皆如此乎?以楷曰,臣意亦然。泰輿·德崙以下皆曰,諸醫之見,無歧異之事也。晩曰,今曉金孝大,言于臣曰,昨日玉體不動,而今則起動云。上曰,連進五戔重後始起坐,又連有汗氣,昨日小便數,今則不數矣。晩曰,一兩五戔重之蔘力,今未及盡出矣。上曰,今則回頭,專由蔘力不爲過時故也。晩曰,過時則豈如是有效乎?上曰,蔘橘茶好矣。上曰,大王大妃殿進御五戔重蔘橘茶,依前煎入。出榻敎上曰,雨勢似過矣。晩曰,今則雨無益矣。上曰,不害於春耕乎?上曰,注書出外,持入祭報府可也。臣必壽,出外持入。上命承旨讀奏。漢喆讀訖。上曰,左相不爲獻官乎?晩曰,左相昨夕問候後,來留藥院,夜深後欲進參矣。吏曹以預差,已爲獻官,故左相,方推治下吏云矣。上曰,然乎?晩曰,爲祭官而問安,則似不妨矣。上曰,然矣。何妨於問安也?晩仍奉蔘茶以進曰,望須卽爲進御。上卽進茶飮盡下。晩曰,自昨冬,用聖慮甚矣。上曰,予甚緩,故宜臥而尙不臥耳。上曰,昨日卿等,其時入來不意也。卿等之用慮亦多矣。用慮於今日而雖髮白,亦何妨也?晩曰,臣只上新占穴處,而不及見明·翼兩陵間,故先爲入來,摠護使以下,今日當來矣。上曰,兪判府事能上乎?晩曰,上累節而見之矣。上曰,何如?晩曰,臣等凡眼甚好,兪判府事亦以爲好矣。諸臣遂以次退出。
丁丑二月二十八日巳時,上御齋室。承旨入侍時,同副承旨洪麟漢,假注書權師彦,記事官李仁培·李東泰,以次進伏訖。上曰,承旨讀廚院草記。讀訖。上曰,下送有弊,捧入可也。上曰,承旨讀都監草記。讀訖。上曰,知道。上曰,承旨讀江華留守狀啓。讀訖。上曰,承旨持退。諸臣竝退出,未及出閤外,上命承旨又進。上曰,輦輿·儀仗·日傘等物,從今磨鍊,詳知以奏於後入侍可也。諸臣以次退出。
丁丑二月二十八日午時,上御璿源殿齋室。藥房三提調入侍,摠護使·原任大臣以下,同爲入侍時,藥房都提調申晩,提調李,副提調金漢喆,摠護使李天輔,判府事兪拓基·李宗城,都監堂上李益炡·李昌誼·洪啓禧·李宗白,觀象監提調李喆輔,假注書韓必壽,記事官李仁培·李東泰,醫官金履亨·方泰輿·李以楷·金德崙·蔡膺祐·金福齡,以次進伏訖。晩曰,俄間東朝症候,何如?上曰,一樣矣。上曰,都監堂上,不必盡爲入來。此非張皇之時,盡爲退出,而摠護使及原任大臣,留之,可也。都監堂上先爲退去。天輔曰,臣等聞東朝患候之報,達夜馳還,卽伏聞有差勝之喜,誠爲萬幸。而卽今若何?上曰,昨日則罔措,而自夜半以後,小有回頭之勢,幸甚而猶未可知也。天輔曰,此似眩氣乎?臣有此症,有時特甚,飮鷄膏則卽愈,此氣虛所致,故補脾則有益矣。宗城曰,臣之祖母,年迫九十之時,昏眩之症苦劇,有時不知痛痒。東朝患候,亦或似此症,而以上年之症候推之,則不過霎時頃發見之症乎?上曰,慈候差異於此耳。上曰,新占處,更見則無疑乎?天輔曰,復見則尤好,無一欠處耳。上曰,明·翼兩陵間,所表處,何如?天輔曰,臣以此爲慮,而今番看審,則穴厚可以變通,多幸矣。本坐則艮坐,而左可以甲坐,右可以丑坐,變通三向,豈有皆不利之慮乎?上曰,李判府之意,何如?宗城曰,右相及兪判府事,略知山理,而臣則魯莽無見,但每見他山,則猶有一處之可欠,而此穴則十分無欠矣。上曰,豈其然乎?宗城曰,天慳地祕而有待,今得此穴,實聖孝所感也。天輔曰,臣上七節,諸臣上十餘節,李判府上三節而見之矣。上曰,無疑乎?天輔曰,無疑矣。上曰,此後可釋慮矣。上不負慈聖,下不負予心矣。天輔曰,兩陵間所表處,不可不略爲伐木而置之,命禮堂別定緊處,伐木可也。上曰,如交河鄕校基,而置之則好矣。天輔曰,又有所達矣。新占穴處,稍下二間餘,有深陷處,問之則此本東陽尉申翊聖之遠祖西湖散人之所用處也。所謂西湖散人者,入我朝而深曉地理,方外客也。一生求山,得此山曰,此大地也。五十年後,必有移遷之事,而借得五十年吉氣,足以昌大吾子孫耳。厥後五十年,果因用昌陵而掘去云。其言果驗,此又可信者也。上曰,大塚後,例多名山云。宗城曰,不然則後人何處得山乎?上曰,望見明陵幾何乎?天輔曰,不過彼園松之地也。元景夏亦曰,曾見此穴,極好好云。上曰,求懿昭墓時見之乎?上曰,予好平奧而藏風向陽之處,此穴似如意不高峻矣。宗城曰,然矣。天輔曰,前例有再看審後,又爲三看審,今何以爲之乎?上曰,何必三看乎?亦可以省弊矣。天輔曰,裁穴極難矣。宗城曰,山雖好,地家貴裁穴,南原雖熟於看山,或有成敗,故人家多不信用矣。上曰,南原不然。天輔曰,豈可用鄕地理乎?南原欲以穿山透地法云。晩曰,此地家常談矣。天輔曰,儒生安載健,爲人頗佳,熟於看山,故今行同往見之耳。上曰,何處人乎?天輔曰,溫陽人也。能文見科,非以地官自處,而今行强與同往看山,亦安詳耳。上曰,後日入侍時,安載健亦爲入侍可也。天輔曰,下敎後封表書,臣謹封矣。上曰,裁穴後擇日乎?天輔曰,然矣。直宿不罷前,可以裁穴乎?上曰,少俟之,比交河大省費矣,亦無治道之弊也。天輔曰,擇日而後,都監可坐也。上曰,直宿中,只召見卿者,欲知明·翼兩陵間事也。果可以變通乎?天輔曰,無疑也。上曰,此後可以瞑目矣。上曰,山圖覽下後,置於何處則好乎?天輔曰,藏於觀象監可也。上曰,問候之批,欲爲詳諭,命留,因廷候之稽滯,申飭則混下,稽滯混下,俱涉無據,當該中官,令該府處之。出傳敎諸臣遂以次退出。
丁丑二月二十八日申時,上御璿源殿齋室。藥房提調入侍時,都提調申晩,提調李,副提調金漢喆,假注書韓必壽,記事官李仁培·李東泰,醫官金履亨·方泰輿·李以楷·金德崙·金福齡·蔡膺祐,以次進伏訖。晩曰,差晩後,東朝症候,若何?上曰,二次進粥,而時有心氣而起坐耳。上招醫女白所見。次深曰,脈度,比昨夜浮數之候,少愈而頗柔緩矣。次丹曰,脈度少愈矣。杜梅曰,脈度不數而有力矣。上曰,脈度果愈而神氣不愈,頗有心氣矣。晩曰,大勢新愈,故餘症尙留也。上曰,今番則不如昨冬之快愈,初則以五戔蔘爲過而不過矣。晩曰,酬酢如常乎?上曰,眼視猶不復常,午後終不起坐耳。履亨曰,昨日病氣起坐,今日少愈,故困而不起耳。上曰,常側臥而今則正臥,夜甚長,必預備藥物可也。晩曰,已備蔘橘茶矣。金器大·金孝大,自內出來。上曰,有酬酢乎?孝大曰,東朝下敎曰,方以政院番入來乎?臣對曰,別入直耳。晩曰,比朝差愈乎?孝大曰,比朝頓勝耳。上曰,猶如煙霧中,如知如不知,庚子以後已然,而老則尤甚耳。今雖得差,必一層有加耳。晩曰,晩後,令醫官更診,何如?上曰,難矣。昨日迫不得已而爲之,辛未年柳祥入診,而多勸而爲之,今見此輩,豈不難乎?上曰,米飮與粥,孰愈乎?履亨曰,粥勝於米飮。上曰,進鮒魚粥而有餘。下敎曰,此味頗好,汝可食,可見口味之差勝耳。上曰,晝之所思,夜必夢之,昨日有夢而不緊,故予不說夢。誓戒當前,難於往來,故加漆進定爲之,而欲見夕奠矣。予心忽動,先候東朝則患候若是,此亦曾子嚙指之類也。若過夕奠,召見御史而往候,則進藥豈不後時乎?俄者領相,以爲眩氣,而慈候非眩氣也。進二兩蔘而無害,元氣甚弱矣,所恃者蒼蒼,明日夬愈,則予心雖在此中,如可舞矣。晩曰,昨夜徹夜于廳中,不知之中,必致傷損,今日亦進茶飮爲望。上曰,徹夜而無害,予甚自憎。仍命書傳敎,上曰,大王大妃殿,進御五戔重蔘橘茶,依前煎入。出榻敎上曰,金孝大之久行承旨,亦有效也。賴孝大之在院,卽與周旋,趁時進茶,多幸矣。晩曰,伊時孝大之在院,誠爲多幸,渠則以今職名,如是入侍,而不省院中事,尤爲不安云矣。上笑曰,此因欲脫免之計也。晩曰,非謀免而然矣,此實情也。漢喆曰,向者呈辭單,自小朝還給,故不得已行公,而今欲遞免則誠美矣。上曰,東宮善爲之矣。亦有前例,洪鳳漢帶將任,曾爲直宿矣,然而予當成其美矣。仍命書傳敎,上曰,承旨金孝大,方在入侍慈殿之中,掣肘喉院,本職許遞。令該曹,卽爲口傳付軍職,前單入之。出傳敎上曰,孝大之爲承旨幾月乎?漢喆曰,三朔矣。上曰,着實行公矣。漢喆曰,果勤仕,而凡事周密精詳,此誠天生承旨之才也。晩曰,正鍊熟而解遞矣。上曰,雖初入侍,而少無生疎之事,無鄕闇而然矣。晩曰,其爲惠郞時見之,綜核事務,無不通練矣。上曰,故監司徐命珩,常與之同事,而亦稱道不已云矣。晩曰,才諝誠爲國家可用之人也。上曰,予則以小字知之,而每事無不通練,故以可用之意,仰達慈聖,則慈聖誠以爲奇矣。晩曰,非但才諝,實爲可信之人,可以爲科,而未及決科,臣切惜之。上曰,昨年亦受試暇而來,聞其加資之報,猶以爲恨云。晩曰,今有履歷,何官不做,而何必爲科也?上曰,慈聖亦曰,汝以不得科,勿以爲恨,隨事勤幹可也,此下敎誠是矣。上曰,西伯撤巡云耶?晩曰,到義州,聞朝家消息,卽爲還宮,而東西林則見之云矣。上曰,有志者,事竟成矣。孝大曰,統軍亭則未及見而還云矣。上曰,何以不見云耶?孝大曰,伊日入去,翌朝將欲見之,未果而綴還云矣。上曰,何不伊日卽見乎?天下事,無不有對矣。予在潛邸時往江都,欲見摩尼山,而留府內兩日,至鼎足山城,遇風未果,而予至今爲恨矣。往義州不見統軍亭,與此相類,西伯亦此後不易見耳。上曰,彼注書乃韓必壽乎?漢喆曰,然矣。諸臣遂以次退出。
上在昌德宮。常參·經筵,以代理停。
大行王妃初喪。
大殿,政院·玉堂·朝廷二品以上·六曹堂上·大司憲·大司諫·奉朝賀問安。答曰,知道。
大王大妃殿,政院·玉堂·朝廷二品以上·六曹堂上·大司憲·大司諫·奉朝賀問安。答曰,知道。
世子宮·嬪宮,政院口傳問安。答曰,知道。
大王大妃殿,藥房口傳問安。答曰,知道。
大殿,政院·玉堂·藥房·朝廷二品以上·六曹堂上·大司憲·大司諫·奉朝賀夕問安。答曰,知道。
大王大妃殿,政院·玉堂·藥房·朝廷二品以上·六曹堂上·大司憲·大司諫·奉朝賀夕問安。答曰,知道。
世子宮·嬪宮,政院口傳問安。答曰,知道。
藥房都提調申晩,提調李,副提調金漢喆啓曰,伏未審夜間,聖體調攝,若何?憊眩之候,寢膳之節,亦何如?大王大妃殿症候,夜來諸節,益有差勝之勢乎?令醫女趁早入診爲宜。王世子氣候,何如?嬪宮氣候,亦何如?臣等終宵焦慮,敢此問安,竝爲仰稟。答曰,知道。慈殿氣候,不無差勝之勢,焦煎之中,冞切康復之望,而昨日煎入蔘橘茶,不爲進御,今日依前更爲煎入。予則一樣。世子·嬪宮氣候無事,方在直宿之日,勿爲逐日問安。
趙載洪達曰,備邊司郞廳來言,今日賓廳坐起日次,而公除間,頉稟。令曰,知道。
李顯重達曰,今日賓廳坐起日次,旣已頉稟,所當持公事入對,而公除間,頉稟。令曰,知道。
傳于金漢喆曰,藥房三提調入侍。
又傳曰,俄者入侍醫官等入侍。
提調,率皮世獜·金履貞入侍事,傳敎。
元仁孫,以魂殿都監郞廳,以摠護使意啓曰,魂殿祭器,今方鑄造,而取考謄錄,則太廟祭器外,無他見樣之處,依前例太廟第十二室祭器奉來,以爲見樣鑄造之意,敢啓。傳曰,知道。
李顯重,以山陵都監郞廳,以摠護使意啓曰,依傳敎,新陵裁穴事,臣與都監堂郞及禮曹堂上看山諸人,明日肅拜,仍爲出去,而都監堂上洪啓禧,旣兼觀象監提調,使之兼進之意,敢啓。傳曰,知道。
又以山陵都監郞廳,以摠護使意達曰,臣等以山陵事,昌陵左岡,再行看審後,有今日裁穴之命矣,敢達。令曰,知道。
丁丑二月二十九日卯時,上御璿源殿齋室。藥房三提調入侍,摠護使·左相·兪判府事·相地官二人,追後入侍時,都提調申晩,提調李,副提調金漢喆,摠護使李天輔,左議政金尙魯,判府事兪拓基,假注書韓必壽,記事官李仁培·李東泰,醫官金履亨·方泰輿·李以楷·金德崙·蔡膺祐·金福齡,相地官安載健·金重華,三提調先爲入侍進伏。上曰,摠護使,率安載健·金重華入侍。出榻敎上曰,左議政金尙魯,判府事兪拓基入侍。出榻敎諸臣以次進伏訖。晩曰,夜來東朝症候,何如?上曰,差勝矣。朝索重蒸水剌,進御數三匙,昨日則不起坐,而今曉索洗水,臥而洗手,起進水刺矣。晩曰,今朝勝昨夕乎?上曰,臥洗之後起坐,親自結髻,凡節大勝矣。晩曰,幸甚幸甚,而達宵焦遑,聖候寢睡,何如?上曰,今夜則小睡耳。晩曰,夜來進麪乎?上曰,慈聖勸粥,故進粥如干耳。晩曰,下情之憂慮滋深。上曰,予則勿慮也。上曰,姑不進茶於東朝,而夜來脈度差勝,不進茶而氣猶如此,甚幸甚幸,今日不可不進茶飮耳。晩曰,脚部·腹部痰候,結核於一處乎?上曰,不然矣。履亨曰,如按摩則好矣。上曰,腹部有時堅結矣。履亨曰,初日他不暇顧,惟以補元爲主,今則恐蔘力,反爲凝結痰核矣。晩曰,聖候連日焦灼,請令醫官診候。上曰,不必診脈也。晩曰,請進茶飮。上曰,今已進粥,不必又進茶也。晩曰,聞醫官之言,則去夜入診東朝,脈度有氣力云,甚幸。上曰,似有蔘力,今日更進,似不妨耳。今日以後,必善爲而後可也。晩曰,今日索安神丸。上曰,此恒習故也。履亨曰,有時又索九味淸之屬可悶。上曰,東朝症候,今日可以降心,外人亦以爲然乎?漢喆曰,自昨已減於初日之用慮矣。晩曰,此後不可弛心也。上曰,一節深於一節,今年異於昨冬耳。上曰,上番翰林之年,幾何?漢喆曰,四十二也。上曰,見記事甚細,眼視似不昏耳。又曰,故判書李德壽之族乎?漢喆曰,然矣。上曰,幾寸乎?漢喆曰,九寸姪也。上曰,纔過八寸不遠矣。上曰,與李德孚·李德載幾寸乎?漢喆曰,同爲九寸云矣。上曰,李德孚有幹局云矣。晩曰,皇壇祭報府,昨日進覽矣。獻官事甚怪,左相問安罷後,欲進參誓戒,而海春君以預差,已參誓戒,左相雖未參受誓,可以進參乎?上曰,進參可也。尙魯曰,東朝症候,不意猝重,卽爲向差,幸甚幸甚,卽今何如?上曰,伊日憂遑,何可盡言?今卽差勝,而此後必下一層,悶甚。尙魯曰,連日焦遑,聖體若何?臣等自外承候,而聖體必多傷損矣。憂慮不弛也。上曰,予則不關係,而昨日所着網巾,尙着之矣。尙魯曰,今則不知,而必有所損矣。何爲坐於楹廡也?尙魯起復曰,臣有惶恐之事二也。臣頃以公除後練服事,有所陳白矣。及承殯殿入侍時下敎,極爲惶悚待譴,而且皇壇攝祀命下之後,臣當受誓矣。其夜焦遑之中,欲聞差勝之敎而進參矣。已以預備行禮云,單子則以臣名書達,而誓戒則預備爲之,致勤聖問,極用悚蹙。上曰,頃日筵敎,無深意,往事勿說,而誓戒事,事勢然矣。予必欲參祀,而不能遂意,心猶缺然。天輔曰,東朝症候,夜來何如?上曰,不知益愈,而比昨有減矣。天輔曰,聖候連日焦憂之餘,寢膳之節,亦何如?上曰,一樣矣。天輔曰,今日欲早往,而地官不早待,故尙此遲留耳。上曰,欲待徹直,而擇日擧行甚急,故今日使行耳。上又曰,穴下深奧處,補土可也。拓基曰,此西湖散人舊壙也。五十年用之,子孫甚盛,故相臣申欽,判書申晸,皆其子孫耳。上曰,樂全之子孫乎?天輔曰,樂全之上代耳。上曰,名人之子孫出凶逆,甚怪矣。予愛樂全堂集,而弘文館亦無之,訓將家有之乎?拓基曰,此淸城之外祖也。上曰,淸城乃樂全之外孫,則其文章,亦外家氣脈乎?上命安載健擧顔。上曰,面亦好矣,乃儒生也。天輔曰,文學甚優矣。上問曰,鸎峯自何來乎?載健對曰,自三角山西,過峽於磚石峴而來矣。上曰,然乎?晩曰,然矣。上問金重華曰,東道五陵主山,自何而來乎?重華曰,自壽駱山而來矣。上曰,上新占穴處則見三角山乎?晩曰,上第三節則見三角矣。上曰,安載健·金重華,先退可也。予欲察其爲人,而安載健亦精矣。天輔曰,文學頗優,容貌亦好矣。拓基曰,金重華聞其名而不見,今始見之,亦可矣。天輔曰,此乃光山之金,有本,而常業儒見科矣。上曰,此輩爲人,多有難處者,黃海道地士柳㦳爲名人,戊戌年使之,則甚倨慢矣。拓基曰,臣求山七八年,見地士數十人,而僅可之人甚少矣。晩曰,安載健亦非地士也,見科之儒生也。上曰,李秀弼亦差强矣。天輔曰,南原在江上不來,可悶。上曰,故楡川君,在江上直宿時,傳食婢子逃走云。楡川之子誰乎?晩曰,長溪君也。上曰,南原初則侮之,而今見則可信也。天輔曰,吳志烈眼昏而亦率去矣。上曰,予年二十五用之,而尙今見在,亦異矣。上曰,今八月,予之氣力,未可必,而予之丁字閣,豈不見乎?今則昌陵爲主,往昌陵,而不可攝行於明陵,今番欲親祭兩陵,預知之,可也。上曰,丁字閣開基何以爲之?天輔曰,明陵時,虛右而置表矣。上曰,今亦依此爲之。上曰,有甲生鰒,使之進上可也。晩曰,必卜定而後可也。魚卵亦卜定於關西,如何?上曰,依爲之。上曰,予則不食實果,亦不食甘冬地之屬耳。上曰,石魚方進御,亦使進上可也。上來後,自藥院煎入,可也。上曰,今日方泰輿入診,可也。諸臣遂以次退出。
丁丑二月二十九日未時,上御璿源殿齋室。藥房三提調入侍時,都提調申晩,提調李,副提調金漢喆,假注書韓必壽,記事官李仁培·李東泰,醫官金履亨·方泰輿·李以楷·金德崙·蔡膺祐·金福齡,以次進伏訖。晩曰,卽今東朝症候,何如?上曰,再進重蒸糜飮·鮒魚煎少許,而神氣比朝尤愈矣,可使中外曉然矣。履亨曰,中腕分野挾痰處,煉臍則甚好矣。上曰,善思矣。然不耗於元氣乎?履亨曰,少無損矣。上曰,庚子弓劍莫攀之後,慈聖冷處於殿軒,朝奠時逾來,夕奠後姑還,諫而不聽,故必有冷痰。而甲辰亦過哀,而庚戌小減,戊申·辛未漸減,今又少減,而春秋已高,故痰始用事,煉臍則好矣。卿等見老人煉臍乎?漢喆曰,多用之,且痰之流注,勝於凝結,臣亦每煉臍則見效耳。晩曰,臣有積症,金德崙勸以煉臍,故每一狀,輒有效矣。上親自試艾灸於玉手。漢喆曰,何必試於玉手乎?上曰,兄弟之間,古有分灸者,況爲親而何難試灸乎?上曰,使杜梅診察而試此灸,要慈聖覽之,可也。上曰,此後煉臍成風,國中必遍滿也。漢喆曰,已遍於國中耳。上曰,金奉朝賀亦爲之云耳。上示玉手灸處曰,不熱而有黃氣,可見有效也。使金德崙出去,使爲牛角灸以進。上曰,灸則煉臍何益?椒熨之外,無加於此。晩曰,常時煉臍,則無椒熨之患耳。上曰,予厭煩□□則爲之耳。予洗足亦自爲之,不忍使人爲之。漢祖何使兩美人爲之乎?晩曰,閭巷之人愼重者,不爲洗足矣。上曰,予則洗足則氣頓勝耳。常見人有未翦瓜者,而予則剪瓜而後安心。履亨曰,洗之則降氣而甚好,必溫水而洗之則好矣。上曰,止渴莫如溫水。予則多食氷,而今則宮人少食氷者,闕內古有嚼氷聲,而今則無之,人之所稟,異於古而然乎?上曰,玄處明,今以掌務官,直宿好爲之耳。其父甚善,而處明,亦襲善矣。履亨曰,徒善也。上曰,徒善而術業亦善乎?上曰,東朝昨日則起坐而難强,今則或起立而坐。慈聖常時長坐而不臥,予則有時對諸臣而或俯伏,必異之,而久坐則腰如□□如是,而不知者,必以爲倦也。先朝亦長危坐,常見予步行曰,予亦曾步乎?此羡之之敎也。一日萬幾終夕恒坐,故如是也。上曰,右承旨洪樂性許遞,其代,前承旨李顯重除授。出傳敎諸臣遂以次退出。
上在昌德宮。常參·經筵,以代理停。
大行王妃初喪。
藥房都提調申晩,提調李,副提調金漢喆啓曰,伏未審夜間,聖體調攝,若何?憊眩之候,寢膳之節,亦何如?大王大妃殿症候,夜來諸節,益有差勝之勢乎?令醫女,趁早入診爲宜。臣等,不勝終宵憂慮,敢此問安,竝爲仰稟。答曰,知道。慈殿氣候比初稍勝之後,尙今一樣,方切焦悶,而予則一樣。此時茶飮,豈循日次乎?入侍時已諭矣。
大殿,政院·玉堂·朝廷二品以上·六曹堂上·大司憲·大司諫·奉朝賀朝問安。答曰,知道。
大王大妃殿,政院·玉堂·朝廷二品以上·六曹堂上·大司憲·大司諫·奉朝賀朝問安。答曰,知道。
□□□安。答曰,知道。
朔奠罷後,大殿,政院·玉堂·藥房·朝廷二品以上·六曹堂上·大司憲·大司諫·奉朝賀·宗親口傳問安。答曰,知道。
大王大妃殿,政院·玉堂·藥房·朝廷二品以上·六曹堂上·大司憲·大司諫·奉朝賀·宗親口傳問安。答曰,知道。
世子宮·嬪宮,政院口傳問安。答曰,罔極。
大殿,政院·玉堂·藥房·朝廷二品以上·六曹堂上·奉朝賀·宗親夕問安。答曰,知道。
大王大妃殿,政院·玉堂·藥房·朝廷二品以上·六曹堂上·奉朝賀·宗親夕問安。答曰,知道。
世子宮·嬪宮,政院口傳問安。答曰,罔極。
以承傳色口傳下敎曰,湯劑進御後有下敎者,卽爲入侍。
傳于金漢喆曰,提調入侍。
又傳曰,提調入侍。
李顯重,以魂殿都監郞廳,以摠護使意啓曰,魂殿祭器,今方鑄造,器皿數爻,別單書入之意,敢啓。答曰,知道。
又以山陵都監郞廳,以摠護使意啓曰,山陵旣已裁穴,擇日一事,令該曹急速稟旨擧行,何如?傳曰,允。
丁丑三月初一日卯時,上御璿源殿齋室。藥房三提調入侍時,都提調申晩,提調李,副提調金漢喆,假注書韓必壽,記事官李仁培·李東泰,醫官金履亨·方泰輿·李以楷·金德崙·蔡膺祐·金福齡以次進伏訖。晩曰,東朝症候夜來,何如?上曰,達夜就寢,而二更,進鮒魚粥若干匙,天明時,又强勸進一合餘。然元氣似不振,脈度亦不如昨日,蔘茶必早進爲宜,耽睡而厭進粥飮,元氣恐還下矣。晩曰,徹夜不寢,聖候若何?上曰,一樣矣。晩曰,粥水刺進御乎?上曰,慈聖使予食之,故俄進數匙矣。上曰,湯劑用之,何如?晩曰,朝進蔘茶,夕進湯劑爲宜,諸醫之見如是耳。然而頓進湯劑似爲難,以是爲慮矣。晩又曰,請令醫官診候。上曰,此時診脈,非爲子之道也。晩曰,東朝症候,初日則不得善寢,而中日則少愈,今日則善寢,必是患候漸差故也。上曰,慈聖,今日春秋旣高,而只欲就睡,以是爲悶。晩曰,日氣陰濕可悶矣。上曰,然矣。日氣如此,而予則不添,可怪矣。晩曰,下情則甚悶,自上不自覺耳。又曰,東朝之厭進粥飮,不是異事,强而勸之,豈不進乎?上曰,强勸而不聽予言,則奈何?所恃者,惟予言是聽,故不敢强勸也。今則元氣尤下於昨年,以是爲悶迫。漢喆曰,聞醫官之言,則聖上,達宵焦遑,而聞醫女之言,則東朝寢睡諸節,比昨尤勝云。聖慮過爲憂灼如此,尤不勝下情之憂悶矣。晩曰,諸醫之言,皆以爲,今則大體已快爲回頭云。勿爲過用聖慮,千萬伏望。漢喆仍請進茶飮。上曰,今則不可進也。見慈聖之進茶而後可進也。俄者心甚鬱悶,至曰走北漢之外,無他策云耳。漢喆曰,殿下若進此茶飮,而入白東朝曰,諸臣,强勸茶飮,故不得已已爲進御,慈聖,亦必進蔘茶爲言,則似必爲感聽之道矣。上曰,今則尙矇矓不覺,必是昏困而然也。晩曰,外人,則以病餘耽睡,爲向愈而然矣。晩又曰,朝進蔘茶,午後,當更進一帖,而入薑片,似好耳。上曰,諸醫之見,何如?履亨曰,臣等之見,皆如是矣。上曰,依爲之。晩,請進茶飮。上曰,姑止之。上曰,銀盒太廣,更爲造進可也。晩曰,東宮及嬪宮問候,昨日下敎止之,而不可逐日爲之,故今日不爲耳。上曰,日次日爲之可也。諸臣遂以次退出。
丁丑三月初一日未時,上御璿源殿齋室。藥房三提調入侍時,都提調申晩,提調李,副提調金漢喆,假注書韓必壽,記事官李仁培·李東泰,醫官金履亨·方泰輿·李以楷·金德崙·蔡膺祐·金福齡,以次進伏訖。晩曰,午間東朝症候,何如?上曰,今則漸勝,俄者起居,進乾水刺,湯劑亦進御,而手部不戰,眼脯善開,幸甚矣。晩曰,朝者猶未起居,而今旣如是,誠爲萬幸矣。上曰,夜來善寢,儘有益矣。晩曰,朝聞金孝大之言,酬酢如常,而猶難運動云。今能起坐,則甚幸耳。上曰,朝者頓服蔘茶,善爲之矣。以此見之,可知進藥之路矣。曰,初日蔘劑,趁時用之,故能致此耳。上曰,初若後時,則難矣。漢喆曰,莫非聖孝所感也。上曰,五戔重蔘劑,今番初進,故能責效。此後則天麻湯,必有益也。今則連有汗氣,面部不乾,周旋之道頓勝耳。上曰,蔡膺祐之診脈善矣。初發一散字,故能用五戔重矣。初用三戔重者,不敢輕試也,且煎至一合者善矣。漢喆曰,莫非聖意之所出也。上曰,慈聖,見新造銀盒曰,甚好矣。朝者以此之故,善進蔘茶矣。上曰,玄處明,善人矣。其父亦善矣。其蔭,能及其子矣。上曰,欲爲椅子,以入東朝,椅子本有好者乎?晩曰,多有好本矣。山柚子甚好,不必加漆而色亦好矣。上曰,使尙方造入可也。上曰,今所望者,腹部之痰,散則可以復常矣。漢喆曰,摠護使方來待矣。上曰,摠護使留待。出傳敎諸臣遂以次退出。
丁丑三月初一日申時,上御璿源殿齋室。藥房三提調入侍,摠護使·他承旨追後入侍時,都提調申晩,提調李,副提調金漢喆,假注書韓必壽,記事官李仁培·李東泰,醫官金履亨·方泰輿·金德崙·李以楷·蔡膺祐·金福齡先爲入侍,以次進伏訖。晩曰,天麻湯,其已進御乎?上曰,已頓進矣,今則比如已踰沙峴矣。晩曰,湯劑進御,初以爲慮,今實幸甚矣。上曰,此湯劑甚交矣。先用蔘劑爲其本,此必有益矣。上又曰,粥水刺亦進四合餘,前則多不過數合,而今則倍進矣。晩曰,今番所進蔘茶,合爲三兩,而此後連進,則足爲根基,而必有去宿症之效矣。上曰,此則不可望也。上曰,昨年,不能親祭皇壇,而只行望拜禮,群臣,見御苑不易,且御苑開花則甚好,故欲使諸臣賞花,而昨年三月,終不開花矣。今年則二月,已盡開花,而不得行祀於皇壇,甚可嘆也。上曰,聞承傳呼聲,心甚惕焉,戊申前,可謂盛矣。六殿問安,豈不盛乎?今則不呼中宮殿,亦愴然矣。上曰,天麻湯進御後,每覺痰候之散去,今去桂枝,恐溫熱故也,今則散痰,爲上也。上曰,東朝昨已命沈五味子于水,俄者予出外之時,已御之矣。此亦見精神之明矣。晩曰,五味子不好矣。上曰,又每索淸心丸,可悶,慈聖,甚嗜甘味,予則不食甘,或飮醬水,解渴頗好,豈不異乎?履亨曰,夏月則斥暑,故外人,亦多飮之矣。上曰,夏月水麪之屬,前則甚嗜,而今則只和淸冷水,和五味子,色不過堂上緋袍而飮之耳。予不食膾,而慈聖勸之,故學而食之,猶滯矣。俄又進鮒魚粥奇矣。六十四而初知鮒魚粥之味也。頃年,熊掌,自上勸食,故强而食之,而不嗜焉。上曰,史筆甚嚴,所言者,或使之不書,則亦書不書二字云矣。晩曰,其間東宮氣候,何如?上曰,一樣矣。嬪亦如是往來,而亦依過耳。晩曰,水刺之節,下情甚悶迫矣。上曰,予不欺心,成服前食之,則不可矣。庭籲前則自然爲之,東宮事,頃亦喩之,而親喪成服後,豈可遽然勸肉乎?來此之日,兩宮,皆勸而從權,若不於伊日爲之,則此時幾乎不遑矣。又曰,當直言之,元良肥澤,雖不食,何妨也?抑肥澤者尤難乎?晩曰,肥澤,故尤難也。上曰,元良年尙少,何必深慮也。此後六月初八日外,此月將行三日之制,難以行素也。晩曰,此時何可行素乎?上曰,嗜豆腐者,不以爲難,予則不食,故爲難耳。晩曰,傷元氣者,無如行素也。上曰,孝純,亦緣行素而致疾矣。慈聖則自庚子至辛丑,終不從權矣,嬪宮亦多産,若不勸肉,則必難矣。晩曰,元孫氣候,何如?上曰,元孫,見師傅後,頗入彀率,今則予方侍湯,東宮居憂,惟嬪宮制之,而近又汨於東朝患候,任自遊戲。郡主性本柔順,而亦爲隊,又與王孫結類,出遊禁苑,或不知去處,氣則可喜,而恐有放遊之慮,公制後,欲使師傅敎之,不必待因山後,非爲渠也,乃爲國也。仍命書傳敎。上曰,過公制後,元孫講學,依前擧行事,分付。出傳敎上曰,見此傳敎,則外人,必以爲東朝患候已夬愈矣。上曰,都提調以下先退,他承旨入侍,摠護使入侍。出榻敎三提調及醫官,先爲退出。注書臣必壽出外傳榻敎,偕摠護使李天輔,同副承旨李顯重更爲入侍訖。天輔曰,東朝症候,今復若何?上曰,夜則進御不數,甚以爲悶,朝後進粥水刺,又頓進蔘茶,午後又進天麻湯,比如已踰兩鹿峴,而人踰沙峴矣。甚幸甚幸。天輔曰,下情幸甚,而聖上亦進茶飮乎?上曰,予則不必慮也。天輔曰,新陵裁穴,已精爲之矣。上曰,果如山圖而恰好乎?天輔曰,穴厚而後脈亦緊結,儘好矣。裁穴亦依下敎,上下左右,皆以十字分開虛右,而若正中分界,則恐棄正穴,故稍偏於左邊而裁穴,以爲日後右地之爲正穴,而言不如圖,故以穴處作圖而上之耳。土色姑未去浮土,故未得詳知耳。今番以坐向年運之不利見敗,故將來虛右之地,更爲詳審,則乙坐·巽坐·辰坐·巳坐四坐皆好,將來有推移之道矣。丁字閣基址,亦正穴則巽坐,而今乙坐,故以居間辰坐爲之耳。上曰,此則將來萬無可慮乎?天輔曰,此則四向,豈有俱不利之理乎?古則只以本坐一向書入,而今則以四向書上耳。上曰,明陵局內右岡前日受敎處,先行告由後,令禮官,率地師,伐木開拓被莎事,分付。出傳敎天輔曰,今番陵役時所用木物,以公私儲取用事,旣已定奪,而至於丁字閣大樑,則崇陵以下諸陵丁字閣大樑正入,皆不下二十五尺,公私所儲,無此準尺之材。故纔已卜定於忠淸水營,而卽接其所報,則正入之滿二十五尺者,遍求而難得云。此爲切悶,且自壬申,仍傳敎,勿用曲設輪轝之後,則丁字閣大樑,雖未滿二十五尺,亦可以回旋云。若如此,則正入二十尺之材,庶幾可用,而事體重大,有難遽減尺數,關東·湖南有材木處,各三株別爲卜定,何如?上曰,旣用五間之例,則不必滿二十五尺,兩處卜定,其止之,以公私儲,取用可也。出擧條天輔曰,山陵穴處,上下樹木䕺茂,必須及今芟除,然後可以趁期始役,取考謄錄,則始役告由之前,亦有告祭斫伐之例,以此,分付該曹,何如?上曰,依爲之。出擧條天輔曰,始役後,丁字閣及石物之制,自多取則於先陵舊制,每每啓稟後奉審,則亦涉煩屑,都監堂郞,與本陵陵官,隨時看審,何如?上曰,依爲之。出擧條天輔曰,各陵丁字閣制樣不同,以昌陵局內諸陵言之,昌陵·敬陵,則正殿三間·拜位廳二間合五間,明陵·翼陵,則正殿左右有翼閣,故正殿爲五間,拜位廳三間,今番丁字閣,以何陵例擧行乎?上曰,依昌·敬陵例,以五間爲之可也。出擧條天輔曰,浮石之役,一時爲急,今當發送,而或云取石江都,船運到泊於鹽浦,則陸運,僅爲十餘里云。而明陵·翼陵石物,皆取於北漢城外近處,今亦依此爲之似宜,故敢此仰達。何以爲之?上曰,取石於北漢近處而用之,可也。出擧條天輔曰,新陵旣已裁穴,擇日後,都監堂郞,當於始役日,先期出去,仍留敦匠,其入接假家之造成,大爲弊端,依辛巳年例,借入於各陵齋室,往來看檢,則可以省弊,而不敢擅便,敢此仰達矣。上曰,依爲之。出擧條天輔曰,幼學安載健,術業頗精,今番率往裁穴,其所見,不無可取,而鄕儒留京,形勢甚艱,旣已付軍職冠帶常仕,則令該曹,姑爲付祿,限因山前使之留京,何如?上曰,依爲之。出擧條上曰,彼承旨以御史事,陳奏可也。向者自請更往矣。其果遍覽而來乎?顯重起伏曰,臣於昨年臘月更往時,以帳殿入侍之故,未盡所懷而去,臣當先言沃溝徑還之故,而次陳今番暗行事矣。臣以問郞,參見沃溝獄事,時澤凶言,驚心痛骨,故至請與時澤同宿房中者,雖十人二十人,皆殺之無赦。臣之初意以爲,沃溝人,皆是逆賊,及到沃溝,採探於遠近諸處,則人人皆以爲虛謊,世豈有爲逆賊稱冤之人?而不但人言之如此,沃溝一邑,濱海貿貿,與羅州絶遠,風氣不與相通,初不知志賊之爲何樣逆賊。且其邑中,無一兩班着三幅衣者,雖稱以兩班,實無士族,近來逆賊,皆由於黨論,旣無爲黨論之兩班,則有何深憂乎?上曰,逆賊由黨論之說,好矣。天輔曰,能以此言仰達者,誠不易矣。顯重曰,沃溝人被拿者,多是丐乞無依之類,姜衡拿來時,不知去處,故方疑其逃躱之際,姜衡,乞得一斗租於時任鄕所家出來。故捉付金吾郞,其妻子,捉送巡營之時,其兒子,冬月,上下一身,全無所着,其妻亦無衣裳云,如此之人,何以作賊乎?上曰,殘忍矣。其時姜衡,何以處之乎?天輔曰,聞其時捉來都事之言,果慘酷云矣。顯重曰,臣之所聞,雖如此,旣出鞫囚之招,則不可不逮捕,渠又承款,則亦不可不正法。自上若知此輩之果如此,則必有量處之道,故臣果先爲上來,陳達此狀矣。姜衡白放之後,沃溝之人,無不誦德云矣。上曰,羅州果何如?顯重曰,臣再次下往之時,捨初往之路,自陽城,取路珍錦山以往,到南原廉察,則南原,是左道大邑,而守宰連爲得人,故無一邑弊,前日豪强土班,擧皆敗殘,故無他可慮云矣。天輔曰,南原則元景濂以後作宰者,皆善矣。上曰,南原亦物衆地大乎?顯重曰,南原,卽右道之羅州相等矣。上曰,羅州果何如?顯重曰,羅州則廉問誠難矣。上曰,何也?顯重曰,臣入羅州暗行時,常漢則以爲,因一無狀之凶賊,羅州之人,無以行世,雖或上京,若稱居在羅州,則京中之人,皆以逆賊餘黨指目,故不敢自言羅州之人,換稱他邑之人,此甚切迫矣。其兩班則語及志賊,皆面赤色動,大生疑怯,何以廉問乎?上曰,語及志賊,先自色動者,何故也?顯重曰,自逆變以後,雖同道之人,皆以羅州爲惡鄕。且疑朝家尙置疑慮,不欲與羅州之人,相通書札,羅州之人,亦無不自危,故人情,自能如此矣。逆變後,李時中,爲牧使,善爲撫摩,故人皆稱之,而今牧使鄭志翼爲治則果善矣。而深惡賊黨,或對羅州兩班,則輒以爲,此輩皆是志賊餘黨,何可對面云云,故羅州人情,皆以爲冤云。臣於全州,逢着鄭志翼,言及此事,戒以不可如是,則志翼以爲,本無如此之言云。民間所聞,雖不可盡信,人情則果如此矣。羅州本多名族,而旣經逆變,又爲人所指目,故其中自好者,皆欲移居,雖以年凶,姑未他徙,擧無固志,近邑之人,以爲逆賊,則皆出兩班之家,大小科榜,盡入於校生之家,此實羅州邑運之不幸云矣。上曰,此誠殘忍矣。物衆地大之處,豈可使之如此乎?顯重曰,臣之出沒於羅州旣久,又多採傍郡物議,則志賊之排布,似無甚大段。蓋作賊之人,亦必爲衆所推服,然後方可聚黨,而至於志賊,本自愚痴,以官奴之女,作妾居生,縱婢行娼,所爲之事,不過牟利而已。雖使平人,行己如此,尙多取怨,況渠之所處如何,而能得人心乎?以此,所與締結者,不過吏屬將校輩而已。若無官長之顧見,渠何能生氣作勢?而特以前後作宰者,如李普昱·金濰·柳綎,無不相親,助成氣勢,而至於徵賊,別爲親密,同一心腸,故一時吏校,皆附於志賊。若非徵賊,渠何以生變乎?徵賊之時,又有柳懋爲營將,助成志賊之勢,無所不至,此眞漏網者矣。上曰,其時柳懋似殊常矣。天輔曰,柳懋爲人甚緊,若使從賊,則必無所不至矣。顯重曰,臣意則其時酌處,大段失刑,今雖後時,梟示羅州鎭營然後,可快物情矣。又曰,羅州有尹昌莘者,出入志賊之家,與孝植無異,故邑人以爲志賊,待之如子姪,使昌莘,無故在家,則必不免於志賊作變之時,而平生辜犯,多可殺之事,故入於前監司趙雲逵廉問中,志賊未作變五六朔前,先以定配。故幸得漏網,或以爲光哲之招,不爲擧名者,必是偶然忘之云。故臣暗行時,祕關羅州營將,使之捉囚,則昌莘上年,偸用位太錢千餘兩,方在逃避中,故僅僅捉得,臣上來全州,方欲與監司,合座嚴訊之際,忽伏聞罔極之報,倉遑上來矣。上曰,昌莘尙在乎?顯重曰,臣欲使道臣,按査以聞,而臣未及發行之前,已爲徑斃云,極爲可痛矣。上曰,旣斃則處之誠好矣。顯重曰,臣下去時,意欲歷觀諸島,若無他故,不至許久遷就,而金天成獄事,意外發於道內,則臣雖不敢參聞於道臣按覈之時,而獄情虛實所援諸人,不可不詳探,故因此遲留者久矣。蓋金天成所告金天必之子尙悌,受學於志賊之說,人皆以爲誣罔,且言出死囚之口,而以此成獄,亦非聖世所有之事,有關後弊,而臣意則以爲,羅州城受降樓之名,決是凶心所出,兪鴻觀·李瑴兩人,則非誣引,蓋聞李瑴,本是凶論之人,而與光哲最親,鴻觀則長在賊徵衙中,與徵晝夜往來於志家,而必令鴻觀,倒騎馬在前,故邑內之人,以爲奇觀云。如是之際,豈無如許酬酢乎?自上處分,雖至爲允當,此兩人則濟州定配,猶爲失刑矣。上曰,已處置,何以爲之乎?顯重曰,臣歷觀島中逆孽形止,作一帖子,以備睿覽,而今聞島中諸孽,俱已移配於濟州,今無可觀,而旣已持來,故敢此袖納矣。上曰,壎,今已爲農夫乎?不過再昨年島配矣。顯重曰,觀其形容,慘酷矣。天輔曰,近來庶孽,無人容接,故皆無以爲生云,其間亦當如此矣。顯重曰,逆孽中,惟趙榮哲一人,人以爲難,臣亦疑之,及觀其爲人,亦不足深慮矣。上曰,榮哲,誰也?顯重曰,泰耉之孫,到配後,未嘗與人相語,或有求見者,則以爲吾何以見人乎?不爲出見,點考之時,必曉來待令於官門外,故人以此難之矣。上曰,渠之如是處義是矣。顯重曰,處義誠然,其人似難,而入庭逢點之時,行步趨走,尙未盡變,此其中,亦非可畏之人,且觀其貌,亦似脆矣。天輔曰,到配未久,步法之未盡變,亦非異事矣。顯重曰,此外諸孽,皆不成貌樣,殆近於天廢,其中,實不見可畏之人,臣意則以爲無足慮矣。天輔曰,雖如此,亦何可質言乎?顯重曰,他處逆孽,雖未知如何,全羅島中,元數亦無多矣。天輔曰,湖南事,頃已仰達,而撫摩之政,今不可緩,近來湖南之人上京者,尙不得容接於旅客主人,誠可矜矣。此不過爲弼顯·志賊輩所詿誤而已。今乃盡疑一道之人,而以爲湖南山水不好之致,豈不冤乎?上曰,美艷,乃是有翼之女乎?顯重曰,白桂,乃有翼之女,而爲人,窮凶〈至〉毒,尙不嫁云矣。上曰,曾投水者乎?顯重曰,然矣。天輔曰,非但此也,其中不嫁亦多云。人無願娶者,故亦不得嫁云矣。上出給帖子於天輔曰,卿出而見之可也。顯重曰,湖南事,臣有所懷欲陳,而大臣,已先達矣。臣歷觀湖南三十餘郡縣,所未及見者,不過光陽·順天等左沿諸邑,而國家財賦,盡出湖南,則此誠國家根本之地,不幸逆變層生,人心未定,志賊變後,雖無監司宣慰之擧,尙無別遣御史,一番慰諭,如南原纘圭變後,果有御史宣慰之事矣。南原有效云乎?顯重曰,南原宣慰後,人心,果因此妥帖云矣。上曰,今番亦慰諭而來乎?顯重曰,臣初欲出道上來,右道則慰諭羅州,左道則義澤之事,必起於長水。長水,是南原屬縣,慰諭南原則長水,可以自在其中,全州是監營所在,一道根本,以天成·義澤事,慰諭全州,實合奉使之體,而更思之,別遣慰諭,旣非臣所受之命。且沿海諸邑,饑荒孔慘,守令,多不擇人,吏緣爲奸者甚多,所經之處,必費多日,一出珍島,百姓,爭挽求活,不得已加抄饑口,一次設賑,若渡碧波亭,則海南·康津,又將如此,故臣急於復命。自珍島,復爲潛行上來,慰諭不得爲之矣。上曰,少退。諸臣遂以次退出。
同日酉時。承旨李顯重更爲入侍時,假注書韓必壽,記事官李仁培·李東泰,以次進伏訖。上曰,今年湖南年事,何如?顯重曰,今年處處穴農,雖勝於乙亥慘凶。沿海五邑珍島·海南·康津·靈巖·務安,與湖西災邑無異,而朝家以湖南爲豐,給災甚少,故白徵之患,湖南爲最。且値無前癘疫,死者甚多,以臣謫居驛村之在海南者言之,近三百戶大村,今則僅爲六七十戶,上年一村物故,爲三百餘人云,以此推之,他處可知。珍島·務安爲尤甚,而兩邑之中,務安尤慘,故道臣,方自備賑穀,設賑五邑,以臣所見,或有不足之慮。故以或狀請或陳書,加得賑穀,添補自備穀之意,言于道臣而來矣。凶徒逆孽,雖有不悛舊習者,此不過自干天誅而已。國家決無不勝之慮,而財賦所出之地,困於飢荒,遂無親上死長之心,則此誠大憂。況渠輩皆以逆變,自懷疑懼之心,國家亦待以化外,豈爲國之道乎?此正舊染汙俗,咸與維新,一以爲龍蛇,一以爲赤子,撫綏安集之時矣。上曰,然則遣御史可乎?顯重曰,臣歷見一道,嶺上則大抵多善治,而沿海下邑,不治居多,奸吏惡俗,可駭者多。守令治否之廉探,猶是御史第二件事,摘發吏奸,糾正頹俗,其效尤著,故鄕曲奸民輩,至或相戒曰,如是作惡,若逢御史,則何以爲之?此則御史之效也。上曰,其中不治者誰耶?顯重曰,沿海諸邑,間多不治,而務安·長興,特甚,故臣於別單末端,略陳之矣。上曰,務安·長興,誰也?顯重曰,務安前縣監鄭述祚,長興府使柳顯章矣。上曰,顯章,何如?顯重曰,顯章,尤爲無狀,在渠圖報之道,豈可如是乎?御史旣不出道,則雖有不法之事,不過風聞,不可以未査實之事奏達,故臣之別單末端,初以按覈御史,方今在道,行査按贓爲請,追後思之,此非臣所敢請,只在淵衷之默運,故臣,旣書還刮,若經一覽,則尙有刀之跡矣。上曰,別單,尙未見之矣。不治旣多,則此外,又有之乎?顯重曰,非但守令,閫帥亦有之矣。上曰,誰也?顯重曰,右水使,多不美之聞矣。上曰,右水使,誰也?顯重曰,洪若水矣。上命書傳敎,至長水事。顯重曰,義澤,豈非巧惡乎?前長水倅林廷爕,果是善治,而以笞三十之故,至登於告變之中,人心豈不可怕乎?湖南守令,莫不以此爲戒矣。上曰,林廷爕,果善治乎?顯重曰,然矣。上曰,林廷爕,何許人乎?顯重曰,林慶業之孫云矣。上曰,然乎?書傳敎,至令該府處之。顯重曰,臣極知惶悚,而有所懷敢達矣。臣於兩邑倅,旣不指的某事,則該府無以問目,被拿者,亦無以供辭,處分恐不當如是矣。上曰,然則書以令本道按覈御史廉問以奏,可也。仍命書傳敎。上曰,湖南御史復命已久,而方在侍湯,未及下問。今日適因入侍聞之,事當特遣御史,一番慰諭,而心方焦煎,亦不能及他而然,遣御史廉問,意蓋頃者羅州之民命,道臣已申飭,而今番沃溝無異於羅〈州〉,因此一道之民,想必恐動,故有此命,聞其所奏,羅州之人,尙以居本州爲恥,沃溝之民,心猶未定,以義澤事,亦爲恐動長水之人。噫,予雖耄矣,豈忍一毫致疑於羅州之人?逆志自逆志,羅人自羅人,其君若此,在下之人,孰敢浮囂於本州?設或有義澤者,予決不惑,其若有因此,而不肯本鄕之心,若羅州物衆地大之處,無異爲革,是豈王者所爲?其如沃溝,彼時澤亦一怪,於縣人,何累之有?聞御史所奏,其逮捕之中,亦不無可矜者,事已了當,其可帖然,其況長水,尤可笑也。何動之有哉?聞此奏,諒三郡之人心,予心奚弛,此時此諭,有勝於御史,咨道臣,體予焦悶中慰三郡之意,諄諄申諭,其令安意奠居事,下諭于湖南道臣。出傳敎上曰,長興府使柳顯章,務安前縣監鄭述祚,或以不思報效,或以侍從不廉,此則此時,雖不多諭,不可尋常處之。柳顯章爲先罷職,與鄭述祚,令本道按覈御史洪景海,廉問以奏。出傳敎仍命退出。諸臣遂以次退出。
上在昌德宮。常參·經筵,以代理停。
大行王妃初喪。
藥房都提調申晩,提調李,副提調金漢喆啓曰,伏未審夜間,聖體調攝,若何?憊眩之候,寢膳之節,亦何如?大王大妃殿症候夜來諸節,益有差勝之勢乎?令醫女,趁早入診爲宜,臣等,不勝終宵焦慮,敢此問安,竝爲仰稟。答曰,知道。慈殿氣候,入侍時已諭,茶飮湯劑,依前煎入,予則一樣矣。
大殿,政院·玉堂·朝廷二品以上·六曹堂上·大司憲·大司諫·宗親·奉朝賀朝問安。答曰,知道。
大王大妃殿,政院·玉堂·朝廷二品以上·六曹堂上·大司憲·大司諫·宗親·奉朝賀朝問安。答曰,知道。
世子宮·嬪宮,政院口傳問安。答曰,知道。
大殿,政院·玉堂·朝廷二品以上·六曹堂上·大司憲·大司諫·宗親·奉朝賀夕問安。答曰,知道。
大王大妃殿,政院·玉堂·朝廷二品以上·六曹堂上·大司憲·大司諫·宗親·奉朝賀夕問安。答曰,知道。
世子宮·嬪宮,政院口傳問安。答曰,知道。
傳于金漢喆曰,提調入侍。
傳于元仁孫曰,右副承旨入侍。
元仁孫,以禮曹言啓曰,以摠護使啓辭,山陵旣已裁穴,令該曹擇日事,允下矣。摠護使及山陵都監堂上·觀象監提調·本曹堂上,明日來會賓廳,率諸地師,同議推擇,而拘忌年甲,自內書下,旣有前例,敢啓。答曰,已諭擇日官矣。
又以山陵都監郞廳,以摠護使意達曰,臣等,承命率諸地師,進詣山陵,以乙坐辛向,裁定正穴,而今又承命,齊會賓廳,各項吉日,推擇入啓,故擇日別單一件書入之意,敢達。答曰,知道。
摠護使議政府領議政李天輔,山陵都監提調議政府左參贊李昌誼,行副司直洪啓禧,行副司直李宗白,觀象監提調李喆輔,兼禮曹判書李益炡,禮曹參判宋昌明啓曰,山陵各項吉日,推擇以入事,命下矣。臣等,齊會賓廳,使日官池道涵等,詳細涓擇,則今年乙坐山,雖犯坐殺,而比諸殺差輕,方書有制用之法,故各項吉日,精擇,別單書入之意,敢啓。答曰,知道。
傳于金漢喆曰,提調入侍。
李顯重,以山陵都監,以摠護使意啓曰,山陵丁字閣以下營建,萬分時急,許多材木,勢將以水路運輸,而近來捉船,不無弊端。各津過涉船各三隻,使該津別將,限畢運陸續領納,而格軍則使之依前例給料。陸運時車子,亦令各軍門,盡數定送,三軍門卜馬之出用,旣有前例,訓鍊都監二十匹,禁·御兩營各十五匹,給糧料待令之意,竝爲分付,何如?傳曰,允。
又以山陵都監郞廳,以摠護使意啓曰,本都監郞廳禮曹正郞曺敬脩,見帶長生殿郞廳,連參加漆之坐,兵曹正郞朴必珍,刑曹佐郞元景厚,身病俱劇。當此都監事役緊急之時,有難察任,竝姑改差。其代,以前郡守徐命仁,前郡守李益炫,翊衛司司禦趙載得差下,而徐命仁·李益炫,時無職名,令該曹卽爲口傳付軍職,冠帶常仕,何如?傳曰,允。
又以山陵都監郞廳,以摠護使意啓曰,今番三都監所用米銀布木,就辛巳謄錄,參酌減數,而守禦廳摠戎廳,則以庚戌謄錄,亦爲減定磨鍊,別單書入之意,敢啓。答曰,知道。
又以山陵都監郞廳,以摠護使意啓曰,本都監所用鐵物,萬分時急,而許多容入,自京萬無貿得之路,正鐵一萬三千斤,强鐵五千斤,依近例卜定於海營,而罔夜上送之意,別爲分付,何如?傳曰,允。
又以山陵都監郞廳,以摠護使意啓曰,本都監所用冶炭空石,以各軍門所儲,依近年謄錄,參酌取用,而今番補土之役,最爲浩大,空石則謄錄元定之數,大段不足。戶曹各軍門放料後及畿邑還分後所出空石,隨所入進排之意,分付,何如?傳曰,允。
丁丑三月初二日卯時,上御璿源殿齋室。藥房三提調入侍時,都提調申晩,提調李,副提調金漢喆,假注書韓必壽,記事官李仁培·李東泰,醫官金履亨·方泰輿·李以楷·金德崙·蔡膺祐·金福齡以次進伏訖。晩曰,東朝調候,夜來若何?上曰,三更後進白粥一合餘,其後,又進一次,俄又進數合,寢睡亦安矣。晩曰,短宵三次進御,不爲少矣。上曰,竝進天麻湯,則手端必伸矣。晩曰,前旣進之,今又連進,則必有效矣。上曰,令醫女,各奏脈度之加減,可也。醫女次蟾曰,左三部浮數,而按之則散,右邊均平矣。楚丹曰,右邊三部不甚浮數,而左三部似不及於右邊矣。上曰,比初頭,何如?次蟾曰,比昨大愈矣。楚丹曰,所見亦如是矣。上曰,比上年何如?楚丹曰,比昨冬相等耳。上曰,是矣。晩曰,楚丹之所見精矣。上曰,今尙就睡,天明後,可以詳知矣。晩曰,聖體若何?夜來亦間得寢睡乎?上曰,今夜則小睡矣。晩曰,進御粥水刺乎?上曰,慈聖勸之,故亦少進矣。上曰,藥道則善入矣。若有蔘害,則豈至今不知乎?今已用三兩重人蔘,而用二兩時,猶有疑焉。今則顯有效矣。晩曰,朝進蔘茶,夕進天麻湯,甚善矣。上曰,此如用兵,如守城而逐賊可乎?逐賊而守城可乎?晩曰,元氣旣實,則痰自去,守城而逐賊,可也。上曰,慈聖所進重蒸米飮,如豆粥矣。昨夜三次連進,回頭則無疑矣。夜間寢睡甚甘,手部運動,大愈,以兩手加額,甚好矣。運用之故也。脅間挾痰,必因昨年落傷而然也。天麻湯,如昨日所進時進之,可也。漢喆曰,倚子本進之,何如?上曰,進之,可也。醫官持倚子二本進來。漢喆曰,此一本,乃崔天若所造也。上曰,此本好矣,以此法爲之,可也。漢喆曰,崔觀泰,多手才矣。上曰,招來,可也。崔觀泰來伏,金履亨曰,此乃尹興大之妻娚也。上曰,汝有手才,可入都監乎?出外監造倚子,可也。諸臣,仍以次退出。
丁丑三月初二日卯時,上御齋室。承旨入侍時,右承旨洪麟漢,假注書權師彦,記事官李仁培·李東泰以次進伏訖。上曰,摠護使入來與否,注書知入。師彦出來問之,則摠護使姑未入來矣,卽入仰達。上曰,待其入來,與都監堂上,會于賓廳,擇日記與日官推擇,速入之意,分付。師彦,出來傳命後進伏。上曰,禮曹喪禮中辛未年孝純嬪,壬申年懿昭世孫喪禮節目取來。師彦卽爲持入。右相及禮判入侍事。出榻敎右議政申晩,禮曹判書李益炡進伏。上曰,壬申年喪禮節次,自多蒼皇矣。今則有別矣。上曰,承旨書之。傳曰,頃者猶有不諭者,所謂公除,卽諸臣之服制也。有服制定限,故諸臣以次行公,國君,豈有服制,而以國爲公,故有公除之名。噫,三年之制,自天子至于庶人,一也。而其無公除,萬機叢脞,故莫重三年,亦有此名,杖朞之服,君與臣,一也。其君以具禫之朞,公除後因山前,仍着白翼善冠,則諸臣具禫之朞服制後,服吉赴公,亦將曰,無禮於君,以國爲公,而爲公除。於臣則壓於其君而爲服制,究其本,皆以國爲重也。而國君之公除後視事服,與朝臣異,其無壓尊而然也。雖不知禮文之精微,此則皎然明甚也。且壓尊之義,頃已諭,若壬子年,則雖諸臣服盡之後,進見時則用淺淡服,公除之後,其君着翼善冠烏犀帶,坐法殿,而諸臣,以白帽白帶進見,非徒事體之不然,臣子一也。而此朞制反勝於父在之心喪也。公除後諸臣進見時,帽帶從上事,分付。大殿所屬及扈輦隊,動駕時,亦從此例事,分付。又傳曰,旣有前例,大王大妃殿輦輿及傘,朞前進黑,大殿輦輿及傘,禫前用黑,禫後復吉。世子嬪輦輿及傘,禫前用白,禫後用黑。若有謁陵之事,大殿黑布笠·黑布白布帖裏,侍衛百官,從上服,祥後禫前,笠帶則同,帖裏則用淺淡,百官亦然。而世子或有隨駕之事,則禫前禫後,翼善冠布袍,一從儀註,春坊桂坊官員及凡隨於元良者,服色一從世子服事,分付儀曹。又傳曰,凡諸臣及春坊官員,祥後禫前,與大殿入侍無異,而禫後大殿入侍從吉,世子宮入對淺淡服事,分付。又傳曰,軍兵,雖三年之制,侍衛外,無用白之事。至於挾輦軍服色,三年內則白巾白衣,而朞功之制,與三年有異,一從輿輦挾輦軍旗與服色用黑,號衣用靑,謁陵時前排亦同,而旗字用靑牢子之笠,仍用事,分付。益炡曰,公除後入侍時,當用烏帽烏帶而進見乎?上曰,國之公除,諸臣之服除也。入侍服色,當用烏帽烏帶,而昔年吳命峻,禫月從仕,遭臺彈,其後便成謬規,禫月人皆忌之。予亦於戊戌年禫月,變服後入闕,而心甚如何?先朝下詢曰,着何服色?禫月從吉,禮則然矣。上曰,人君,衰服視事誠難,有此公除之制矣。此爲重宗社之意也。上曰,服制節次,多有掣肘之端矣。益炡進笏記。上曰,予有不知者矣。中宮殿中官,皆去金玉,而於大殿所屬,亦或有去金玉者誠非矣。上曰,柳顯章事,昨聞御史所奏,誠是料外,身爲侍從,不思所以報效之道,而有此貪猾之名,此豈委任之意哉?晩曰,柳顯章,臣亦知之,而決非如此之人也。益炡曰,臣聞金漢喆言,則在北藩時,顯章,爲慶源府使,治績最著云。且仁政門重建時,故判府事金若魯,以才諝,自辟任用者矣。今御使所奏如此,誠未可知也。上曰,予則以其人爲精詳矣,至於今番事,誠怪矣。上曰,鄭述祚,何如人也?曾識其能文者,而不省其貌狀也。麟漢曰,面縛而甚長,故承旨勔之孫也。上曰,西伯,掇巡還營乎?麟漢曰,臣未見書,雖未得其詳,而未及遍歷,聞國恤報,倉皇還營云矣。上曰,見義州而歸,此爲西伯之效也。上曰,降仙樓何在?麟漢曰,在成川矣。上曰,何如?晩曰,輪奐之美,風景之勝,可謂第一樓臺。上曰,卿見之乎?晩曰,臣見之矣。益炡·麟漢曰,臣等,皆見之矣。三百餘間二層閣,翼然於沸流江上,前對十二峯,軒豁壯麗,甲於東方也。上曰,與百祥樓·練光亭,何如?晩曰,大勝於兩處矣。上曰,與金剛,何如?晩曰,山水之景,樓臺之勝,各有長短矣。益炡曰,出壃使臣服制,何以爲之?上曰,入我境成服,可也。上曰,彼國,有來問之事耶?孝章喪時,亦有弔勅,今番,亦似有之矣。晩曰,然矣。益炡曰,公除後大中小祀,朝家竝皆行之,則士大夫家大小祥,似無停廢之節,而庚戌·戊申年,則卒哭前,不得行之矣。今不敢遽然行之,必欲一番稟定,故敢此仰達矣。上曰,今番則公除後,朝家旣行大中小祀則一從時王制禮,可矣。益炡曰,然則以此出擧條乎?上曰,當初公除後,有大中小祀之節目,則人家自當從國制,不必出擧條知委也。益炡所啓,凡祀典,係是吉禮,則雖當國恤時,孝章·懿昭廟墓行祀祭官服色,似當有參酌之道,而無可據之文,何以爲之?上曰,豈有變服之事?當以白布視事服,行祀,可也。出擧條又所啓,自上服盡前,宗社宮殿親祭,與展謁行禮時服色,當自如而出還宮時服色,不可不講定,故取考謄錄,則戊申朞服中太廟展謁及親祭出還宮時,自上,翼善冠黑團領袍玉帶,百官,黑團領品帶,鼓吹去之矣。今番則何以爲之?上曰,一依前例擧行,可也。出擧條益炡曰,國恤因山前私家葬禮,自前不得先行矣。上曰,國恤因山前,未得過葬,便是謬例,而朝家初無禁葬之事,若此則人臣,當行五月之禮乎?晩曰,曾聞國恤未定山前,私家不敢過葬云。此則山陵未定之前,事體不得不然矣。益炡曰,以先輕後重之義言之,則私家葬事,似當先行,而國家未定山之前,似不敢過葬矣。上曰,事體則然,而自前未聞有禁葬之令矣。竝令許之,可也。上曰,承旨退去。諸臣以次退去。
丁丑三月初二日酉時,上御璿源殿齋室。藥房三提調入侍時,都提調申晩,提調李,副提調金漢喆,假注書韓必壽,記事官李仁培·李東泰,醫官金履亨·方泰輿·李以楷·金德崙·蔡膺祐·金福齡·皮世麟·鄭允協以次進伏訖。晩曰,晩後東朝症候,更若何?上曰,其間進重蒸米飮一合餘,又進白粥一合餘,神氣亦好,而但耽睡昏沈,無振作之意矣。上曰,醫女奏所見,可也。杜梅曰,左右三部脈候,無浮數之氣,而頗有力矣。瞻望玉色,則亦有和氣,甚好矣。楚丹曰,左右三部,昨日與今朝,左不如右,而今則左右均和而實矣。上曰,晩後則脈度果無浮數之候,而玉色亦好,初日則面部甚悶,而今則快愈,再昨則腹部甚堅,而今則柔軟矣。順愛曰,長門穴下如茄芰者,非滯氣而似痰也。杜梅曰,腹部比昨甚軟,而右邊臍下長門穴前如茄芰者,似痰核矣。上曰,凡節皆愈,而痰核未祛者,痰方流注,而長門下結核處未散故也。蔘橘茶,姑不可舍,而連進天麻湯,可乎?今但不耽睡而起坐,則夬愈矣。上,命取前用東朝藥方而來。上曰,諸醫自下達上,各奏所見。允協曰,歸芍六君子湯,去當歸加天麻桂枝,而進數三帖則好矣。世麟曰,連用天麻湯宜矣。福齡曰,天麻湯,亦入六君子湯材,依前方更進天麻湯一二帖,好矣。膺祐曰,連進天麻湯,而見數日,爲宜也。德崙曰,天麻湯中,加桂枝一味,則似好矣。以楷曰,蔘橘補元,天麻散痰,兼進兩劑,而蔘則減戔數,天麻進五帖,惟望徐徐平復,可也。泰輿曰,不可更藥方,蔘橘天麻兼進,可也。履亨曰,天麻必有效,進五帖而後,可議他藥也。上曰,姑用天麻湯,似好矣。履亨曰,不敢曰,姑待,而小忍之則,似好矣。上曰,慈聖,欲進杏仁粥,何如?履亨曰,無妨也。履亨曰,逐痰如逐夷狄,豈可卽望夬愈乎?敎化可及,而不可急逐也。上曰,今日五戔重不小,而將來倍進,於心甚悶然,藥道,今乃知之,汝輩亦以爲然乎?昔,東平尉病,則見局方醫,方外則以局方爲不知,而猶賢於方外之人也。上曰,以汝輩之見,決非聚乎?履亨曰,若聚則必有往來之氣,而不能下乾飯矣。上曰,慈聖,進五味子水,而責左右之告予,予聞而喜之,喜其如常時也。上曰,今日不白花開,若知花開,則必欲開窓見之,故不白耳。上曰,若只以蔘力支過,則必有他雜症耳。履亨曰,若有害,則必有熱矣。晩曰,此時惟護聖躬而後,可以做百事,茶飮已進御乎?上曰,不進矣。今日不食而頗憊,少忍則尋常矣。晩曰,聞此下敎,下情渴悶,茶飮,使之重湯以進,似宜矣。上曰,不必進也。昔,謝安,朞功之制,不廢絲竹云。慈候若夬,則絲竹之代,當進茶飮也。曰,聖上有入進之命,故信之,而尙今不進,是欺臣等矣。臣當更煎以進矣。上曰,前進者尙在,不必更煎也。晩曰,此時豈可一日不進茶飮乎?小臣之意,以三戔重爲小,而今不進,豈不可悶乎?上曰,今若進御,則卿等,每欲見處進御,豈不難乎?晩曰,如是則前進丸劑,必不始矣。上曰,初不開見矣。上仍命取茶飮以來。盡爲進御曰,秦皇望仙,愚矣。今此進藥,亦愚矣。漢高之罵醫是也。漢喆曰,君子恒言不稱老,殿下上奉東朝,何發如是之下敎乎?請還收。上曰,辭已發矣。晩曰,此後則勿爲如是之下敎爲望耳。上曰,日昨,慈候方劇,白于慈聖曰,將走北漢矣。上曰,今已八九分得差,惟不起坐,而或恐蔘力盡,則氣又沈下也。豈以侍湯爲難乎?曰,聖孝出天,以刻爲急,而以聖敎,推而見之,蔘力旣得扶元之效,豈有沈下之慮乎?諸臣遂以次退出。
上在昌德宮。常參·經筵,以代理停。
大行王妃初喪。
藥房都提調申晩,提調李,副提調金漢喆啓曰,伏未審夜間,聖體調攝,若何?連日憂遑之中,憊眩之候,寢膳之節,不瑕有損乎?今日,乃是日次,臣等,卽與諸御醫入侍,詳察聖候,議定繼進之劑爲宜。大王大妃殿症候夜來諸節,益有差勝之勢乎?令醫女,趁早入診,宜矣。臣等,不勝終宵焦慮,敢此問安,竝爲仰稟。答曰,知道。慈殿氣候,當諭入侍,而予則一樣矣。
大殿,政院·玉堂·朝廷二品以上·六曹堂上·大司憲·大司諫·奉朝賀,朝問安。答曰,知道。
大王大妃殿,政院·玉堂·朝廷二品以上·六曹堂上·大司憲·大司諫·奉朝賀,朝問安。答曰,知道。
世子宮·嬪宮,政院口傳問安。答曰,知道。
大王大妃殿,藥房口傳問安。答曰,知道。
大殿,政院·玉堂·藥房·朝廷二品以上·六曹堂上·大司憲·大司諫·奉朝賀夕問安。答曰,知道。
大王大妃殿,政院·玉堂·藥房朝廷二品以上·六曹堂上·大司憲·大司諫·奉朝賀夕問安。答曰,知道。
世子宮·嬪宮,政院口傳問安。答曰,知道。
傳于金漢喆曰,提調入侍。
元仁孫,以祭器鑄成廳言啓曰,今此魂殿·山陵各樣祭器鑄成時,應行諸事,參酌節省磨鍊,別單書入之意,敢啓。答曰,知道。
兵曹口傳政事,副司果徐命仁·李益炫單付。
丁丑三月初三日辰時,上御璿源殿齋室。藥房三提調入侍時,禮判追後入侍時,都提調申晩,提調李,副提調金漢喆,假注書韓必壽,記事官李仁培·李東泰,醫官金履亨·方泰輿·李以楷·金德崙·蔡膺祐·鄭允協,先爲以次進伏訖。晩曰,夜來慈殿氣候,何如?上曰,寢睡善爲之,又起坐,進粥四合餘矣。脈度凡節,亦一樣,但多用人功,僅爲起坐矣。漢喆曰,粥是白粥乎?上曰,然矣。上曰,醫女入奏,可也。杜梅曰,左右脈候,比昨一樣,而浮數之氣已無矣。楚丹曰,比昨一樣,而頗實矣。晩曰,朝進蔘橘茶,姑未進乎?上曰,未及進矣。上曰,天麻湯,可以仍用乎?履亨曰,宜連進矣。自明日進粟米飮,何如?上曰,蔘橘茶不可舍也。漢喆曰,倚子初以山柚子爲之甚難。故改以加西木爲之,色亦好而幾成矣。晩曰,倚子入之後,勸而起坐,如何?上曰,倚子出納,不甚難乎?晩曰,不難矣。漢喆曰,聞醫女之言,進豆粥而不滯云,果然乎?上曰,不滯矣。如是之物不滯,明是痰候矣。晩曰,水刺竝艾湯而進之云,然乎?上曰,然矣。漢喆曰,夜來,醫官出入,自上全不就寢,聖候若何?上曰,寢則少爲之耳。晩曰,今則已至差勝,勿過用聖慮爲望,朝進粥水刺乎?上曰,小進矣。上曰,金孝大兄弟入侍後,使之來白,可也。上曰,今則酬酢差勝,而只耽睡矣。履亨曰,凡人,病後必耽睡,數日後,不睡而索食矣。上曰,所望者此也。履亨曰,今纔六日矣。上曰,予則以爲六十日矣。初日及二日酬酢,猶不信矣。今則可信矣。晩曰,所煎茶飮,可進乎?上曰,姑徐徐進東朝蔘茶後,可進耳。上曰,今日公除後,白笠進見東朝,不可乎?嬪以黑介進見,則以白笠進見,似如何耳。晩曰,然矣。曰,考見辛巳謄錄,則侍衛服色,黑笠白天翼黑帶云,而軍門大將禁軍軍兵等服色,不爲載錄,今則何以爲之乎?上曰,大將則依常時服色,可也。出擧條曰,別軍職武藝別監服色,自內有所下敎乎?駕前駕後禁軍服色,亦何以爲之?上曰,別軍職別監則下敎矣。禁軍則從軍兵服色,而駕前駕後則但去紅紫等色華盛之服,可也。出擧條曰,兵曹摠府侍衛虎鬚,何以爲之?上曰,虎鬚則除之,可也,而筒介則當依前用之矣。今此稟定事,竝出擧條,可也。出擧條上曰,大妃殿大殿入直,皆黑笠,可也。協陽門內皆黑笠排進亦然,而司饔院則異矣。書員輩亦當然,而此則難以盡責矣。上曰,禮曹判書李益炡入侍。出榻敎注書臣必壽出外,偕禮判李益炡入侍進伏訖。上曰,公除後黑帶,禮判則欲何以爲之乎?益炡曰,從上服爲黑絲帶,而自上視事服則黑帽黑帶,燕居服則黑布笠白布帶耳。上曰,公除後則視事時黑布帶耳。陵行時,無論駕前後,只去紫紅色華盛之服,可也。校鍊官,不在此中耳。益炡曰,日本則無通訃之規耳。上曰,然則何以知之乎?渠自聞而知之乎?益炡曰,然矣。上曰,使臣,何日發行乎?益炡曰,今月二十二日發行,而公除後,入擇日單子矣。晩曰,冬至使先來,似入於旬前矣。上曰,前例然乎?益炡曰,諸承旨以爲今日過公除,明日承旨入侍時服色,不知何以爲之云矣。上曰,公除後,已使黑帽生白布之間,何論乎?上曰,明日進見東朝時,予何服乎?益炡曰,從上服則以黑色宜矣。益炡曰,外人,以公除爲大祭,李判府事,亦問之耳。上曰,然則諸臣服制,出仕之日,具祭告由而行乎?漢喆曰,彼國之人,以公除爲大祭耳。上曰,庚子以後,一洗漢唐之陋。予恒曰,漢唐之君,必悲矣。漢文爲之,而其後諸代襲焉。如曰漢文之陋,則可也。以滕文事觀之,非但漢文也,且爲百姓也,非漢文不服也。上曰,金孝大久爲入侍,必爲酬酢矣。金器大·孝大,自內出來入侍。器大曰,今日則神氣如常時耳。孝大曰,常時如此,則亦差勝之時也。臣,强勸粥飮,則數次進二合餘矣。上曰,酬酢間,有神氣之可知者乎?孝大曰,今則如常矣。上曰,挾痰處,何如?孝大曰,左邊則快伸,而右邊脚部入痰,故不能臥矣。上曰,何以則去此痰乎?孝大曰,腹部之痰盡解,則脚部之痰,自去矣。上曰,似然矣。孝大曰,以秋牟飯外帖,則似好矣。上曰,進御重蒸牟飯,何如?孝大曰,愼重之道,外付則好矣。晩曰,大便之道甚艱,朴泰均以爲付牟飯,則甚好云耳。上曰,泰均之爲人,甚精詳矣。益炡曰,曾使以掌務官,則頗伶俐耳。上曰,入藥院久乎?益炡曰,辛未年間入之矣。上曰,參下乎?益炡曰,參上矣。上曰,朴淳之孫也。曾見其祖父,又見其孫矣。晩曰,腫醫則頗熟矣。上命召泰均入來,上問泰均曰,秋牟飯,付於痰處,何如?泰均曰,甚好矣。孝大曰,朝聞泰均言,則右脊,付牟飯,左脚卽愈云矣。上曰,甚相類矣。上曰,命造秋牟飯以進,可也。上曰,百官,盡爲朝晡哭乎?益炡曰,朝廷則近以問安相値之故,不得爲之矣。上曰,不備祭服者,何以爲之乎?益炡曰,自備也。有職名者盡爲之矣。晩曰,儒生付職者,追服矣。上曰,古者不爲,而今則追服矣。晩曰,今日,卽進茶飮爲望矣,都提調及提調先爲退出。益炡曰,告廟頒敎赦,何以爲之乎?上曰,予亦思之,頒敎乎?頒赦乎?名曰頒敎,而赦亦從之乎?益炡曰,壬午年王世子患候平復,亦頒赦矣。漢喆曰,古有登極陳賀矣。上曰,予爲手下,服賀必有之,服色,何如?益炡曰,服色則未及摩鍊,前頭,當卽稟啓矣。上曰,依爲之。漢喆曰,魏昌祖前有所進北關陵殿誌,已經睿覽。其書頗詳悉,而近年有黑石里立碑,各陵殿修改之事,其外不可不續錄者亦多,使之無遺載錄,仍令刊行,則似好矣。上曰,使之詳細載錄後,令監營刊,印上送事,分付本道道臣,可也。出擧條漢喆曰,魏昌祖之弟興祖,亦有識不泛之人也。上曰,然乎?魏昌祖,實非常人也。人皆以予承旨特除爲異,而非過也。漢喆曰,臣在北關時,頻頻相從,實可用人也。禮判以下,遂以次退出。
丁丑三月初三日未時,上御璿源殿齋室。藥房三提調入侍時,都提調申晩,提調李,副提調金漢喆,假注書韓必壽,記事官李仁培·李東泰,醫官金履亨·李以楷·方泰輿·金德崙·蔡膺祐·金福齡以次進伏訖。晩曰,晩後東朝症候,若何?上曰,神氣漸愈,而寢睡猶甘,進米飮二合餘,又以食水刺,調艾湯小進耳。醫女杜梅曰,脈度不浮而實矣。楚丹曰,脈度與朝無異而不微矣。晩曰,茶則盡爲進御乎?上曰,盡御矣。漢喆曰,倚子試用乎?上曰,慈聖,使老內人倚坐,而笑之耳。姑不試而所望者,惟起坐耳。晩曰,牟飯事稟之乎?上曰,稟之則以爲牟飯好,則可自御爲敎,蔘茶尙且厭進,何可望此乎?晩曰,痰則明是表痰也。上曰,皮裏膜外之痰也。上曰,此如待榜者,湯茶如做文,而爲不爲,天也,今則路則善入矣。履亨曰,聖心以爲急,故如是,而六日間,豈可夬愈乎?神氣凡百,比初則可知其愈蔘茶回頭之病,不甘食飮者,元氣實故也。上曰,予方六十四,而視以九十四,慈聖七十一,而視以百一歲,若與金孝大,易地而視之,則必以爲快愈,而予則不弛也。予亦豈望善進粥飮乎?寢睡之昏沈,亦宜矣。但冬間則善進,而今又爲前日固執,豈不難乎?奉進大麻湯,又進蔘茶。上曰,提調可謂勤矣。何爲又持蔘茶來乎?當稍待以進矣。晩曰,東朝旣進茶飮,必爲進御爲望。上曰,天麻湯,東朝亦已進御乎?晩曰,此亦武王亦一飯之義也。上曰,此異於飯,而使予飮,豈不困乎?上曰,當勉飮矣。晩曰,盡御爲望。上曰,味甚苦矣。漢喆曰,請推望慈聖盡進之心,必進爲望。上曰,待慈聖進天麻湯而後,進飮,亦再飯之義也。晩曰,旣始進,畢進爲望。上曰,雖慈聖使進,而亦不能盡進也。且惟以茶飮自御,而不思爲子之道乎?晩曰,東朝症候,豈可一時盡愈乎?上曰,春秋若減五六歲,則一減後,必不如是耳。上曰,卿等,出去問安,可也。晩曰,殿下下敎曰,東朝固執不進茶飮爲悶,以此推之,庶諒臣等之心,必爲進御爲望。上曰,東朝再進,予亦畢陳,亦再飯之義也。漢喆曰,文王一飯,武王亦一飯,未聞文王再飯,而武王一飯也。上曰,予當持此入去,以此,勸進東朝粥飮矣。曰,此則進御,而再煎而持入,則似好矣。上曰,然則飮六戔重乎?晩曰,持茶勸進粥飮,亦好,而盡御後入告曰,諸臣强勸,故已進茶云,而以此勸進,亦好矣。漢喆曰,下敎固出於至誠之聖敎,而聞都提調之言如是,進御之後勸進,亦一道也。上曰,退而問安,可也。晩曰,必欲見進御而退出矣。上曰,其止之,戊戌以後,猶有所懷,而庚子以後,無復可望,作詩必曰述懷,萬萬意外,爲望七之年,溫行時,見小碑,有曰恨此生之支離,予謂大臣曰,此述予懷也。其歲亦已幾年乎?又當此侍湯之事,雖聞陳賀單子入來,而予心猶弛也。老人之精神,不可恃也。晩曰,何爲過用聖慮至此乎?聞醫官之言,終宵不就寢,今則夜漸短矣,豈不損聖體乎?上曰,夜猶長也。聞鷄聲則心快矣,守直中宮之處,常置鷄而聽之曰,雖提調聞之,何妨也。且少時則更點可憎,而今則少愈矣。晩曰,茶飮旣冷,更溫而進爲望。上曰,置之。晩曰,天麻湯,何時奉進乎?當更爲入侍矣。上曰,慈候有可諭之事而後當召,不然何召乎?天麻湯則必進矣。上曰,大王大妃殿,進御茶飮,湯劑,依前煎入。出榻敎上曰,昨年以三戔重爲難,今乃始用蔘,其時,亦以補爲急,而今以爲幸,五戔重,雖有效,而如猶以爲小,則將來何以爲之乎?履亨曰,臣意則明日,欲進三戔重矣。上曰,好矣。若或不足,則加二戔,何難也。履亨曰,勿爲過用聖慮,必無加進蔘重之理也。上曰,六十四歲之人,如或不幸,則何以爲之乎?昔者七年直宿,例以爲常,而有時觀光矣。上曰,下二戔,必無妨也。今則元氣則中矣。上曰,明日二戔重粟米飮,待令,可也。晩曰,更煎茶飮以進爲望。上曰,可惜羅蔘,不必更煎也。將來多用羅蔘,頃聞羅蔘之來,甚以爲幸矣。晩曰,蔘豈不足於用乎?上曰,人蔘,豈不重乎?江原道民力,殆盡於此,豈非巨弊乎?煎而棄地,豈不惜乎?漢喆曰,此下敎甚好矣。蔘出於民力,不爲暴殄天物,此亦祈天永命之道也。上曰,欲因其勢而利導之,使予不棄茶而飮之乎?晩曰,今日則脚部無痛處乎?上曰,今日則無之,此奸雄,善爲輔鎭之故也。蔘橘,乃良輔也。晩曰,蔘橘之外,天麻亦有效也。上曰,蔘橘如相,天麻如將,其將如微,則若棘門之將矣。晩曰,天麻有孫·吳之效矣。晩又曰,臣等,萬萬惶恐,而必進茶飮爲望。上曰,急爲問安,可也。晩曰,臣持蔘茶退出,當重湯以入矣。上曰,雖進御,頓進則難也。諸臣遂以次退出。
上在昌德宮。常參·經筵,以代理停。
大行王妃初喪。
自巳時至酉時,日暈。
藥房都提調申晩,提調李,副提調金漢喆啓曰,伏未審夜來聖體調攝,若何?憊眩之候,寢膳之節,亦何如?大王大妃殿症候夜來諸節,益有差勝之勢乎?令醫女,趁早入診爲宜,臣等,不勝終宵焦慮,敢此問安,竝爲仰稟。答曰,知道。慈殿氣候,已諭于入侍,三戔重蔘橘茶,加減天麻湯,依入侍時所定煎入,予焦悶之中,氣則一樣矣。
大殿,政院·玉堂·朝廷二品以上·六曹堂上·大司憲·大司諫·奉朝賀朝問安。答曰,知道。
大王大妃殿,藥房口傳問安。答曰,知道。
世子宮·嬪宮,政院口傳問安。答曰,知道。
公除罷後,大王大妃殿,政院·玉堂·藥房·朝廷二品以上·六曹堂上·大司憲·大司諫·奉朝賀問安。答曰,罔極。
大殿,政院·玉堂·朝廷二品以上·六曹堂上·大司憲·大司諫·奉朝賀口傳問安。答曰,知道。
世子宮·嬪宮,政院口傳問安。答曰,知道。
傳于金漢喆曰,提調入侍。
又傳曰,提調入侍。
李顯重,以山陵都監郞廳,以摠護使意啓曰,今此山陵役軍,以僧軍,募軍赴役事,節目啓下矣。取考前後謄錄,則辛巳·庚戌山陵時,僧軍,俱以二千名分定,而今番參酌減數,定爲一千五百名內,京畿一百名,忠淸道二百六十名,全羅道三百九十名,慶尙道三百九十名,江原道二百名,黃海道一百六十名,先爲整待,自備糧,一朔赴役,而來點日期,則當自都監,追後分付,令該曹,急速撥馬,下諭於諸道監司處,何如?傳曰,允。
又以禮曹言啓曰,今此大行王妃殿進香時,依前例諸道監司,竝令定官代行,而京畿監司及開城·江華·廣州三都留守上來進香事,分付,何如?傳曰,允。
又以禮曹言啓曰,今此新陵守護軍七十戶,令兵曹依例定送,何如?傳曰,允。
丁丑三月初四日卯時,上御璿源殿齋室。藥房三提調入侍時,都提調申晩,提調李,副提調金漢喆,假注書韓必壽,記事官李仁培·李東泰,醫官金履亨·方泰輿·李以楷·金德崙·蔡膺祐·金福齡以次進伏訖。晩曰,夜來東朝調候,若何?上曰,寢睡則善爲,三更,進粥水刺少許,其後進麪小許,腹痛如常,神氣亦好,昨日之慮似過矣。昏睡亦異於前夜,今朝進蔘茶,而但俄者,忽乍見嘬口,如此之時,又見木氣痰乎?履亨曰,似挾風而然也。上曰,非氣弱而然乎?履亨曰,非也。晩曰,痰滯氣度而然乎?上曰,似然矣。上命召杜梅以奏。杜梅曰,脈度比昨尤勝而如常,脅間挾痰處,亦盡解矣。上曰,此痰,乃膜外皮裏之痰也。牟飯無爲也。晩曰,夜來不能就寢,聖候若何?上曰,曉頭倚闌干少睡,今則氣夬矣。晩曰,當寒寢外,是亦甚悶,朝進粥水刺乎?上曰,東朝勸之,故進麪若干耳。晩曰,昨日茶飮不進乎?上曰,不進矣。晩曰,今則已進東朝茶飮,而亦已煎一帖,必爲進御爲望。上曰,予已知卿等煎進,而氣愈,何必進御乎?晩曰,不進而何?臣等直中,非但爲東朝憂,亦爲殿下深憂也。今日悠悠萬事,豈有過於保護聖躬者乎?頃日下敎,以溫幸時,不持寢具,而只持一薦衣,自奉之薄如是,豈不悶悶乎?上曰,不但不持被,亦不持枕,只一木枕而已。古人云,世事琴三尺,予之生涯,一木枕也。若有事,則予則可到義州,而諸臣,恐難到高陽耳。戊申以後,予未嘗脫袴而寢。今爲慈聖侍湯,豈脫衣乎?予尙今不老,乃自奉之薄也。若善自調養,則必難起矣,懶人脫臥,則起寢之時,必有許多事,以衣故爲難起耳。每笑人之寢粥,着寢冠而食,豈不鬱乎?着衣起坐,而食必夬矣,人之性稟各異耳。漢喆曰,自奉之薄,前古帝王所無之事耳。晩曰,茶飮必進爲望。上曰,蜜水亦長服則厭,此亦厭矣。上曰,命取茶以來。仍盡御。晩曰,下情幸甚矣。上曰,金丹和水,漢武·唐宗,何嗜乎?金丹有方乎,燥藥乎?履亨曰,醫家無方矣。晩曰,石藥皆燥,金白仙丹皆燥,煉丹皆朱砂也。若火煉則爲水銀矣,能發狂疾。故唐宗多暴,山人柳佖伏誅,以此故也。上曰,頃者下詢於儒臣,則以陳團墜,爲落心,而予則以爲喜而落也。華山買券之時,已知眞人,非虬髯客者流,然無工夫矣。曰,近來,申飭禁喧,而訓鍊大將金聖應,入參候班之時,所率下吏,爲近仗軍士所驅逐,至於破傷其笠子,則訓將,以備局牌,囚禁近仗軍士之正妻云。近仗軍士,以禁喧事,囚其正妻,則將何以禁喧乎。下人正妻之勿爲囚禁,年前已有定式,則今此囚禁,亦關後弊,其次知,卽爲放送,訓鍊大將金聖應,推考,何如?上曰,不戒禁喧,已涉不察,此時囚禁,亦非其時,從重推考。出擧條上笑曰,予以訓將爲柔善,而能怒則難矣。所謂緩鐵,煅則難者此也。此亦喜消息,以訓將之善,而亦能猛乎?然軍前如是,則亦難矣。晩曰,各道差員,多上來者,而以直宿時,故不敢爲下直云矣。上曰,上來差員及未下直守令,其令當日內下直。出傳敎上曰,近來飢民,幾何乎?曰,一萬二千餘口,日前則只一萬餘口,而今又至加二千餘口矣。上曰,設粥者不多乎?曰,食粥者外,京畿飢民,知排日上來,受粟而去矣。上曰,如富平者,不能來乎?泰輿曰,如水西面者,距京三十里,故日日上來矣。上曰,富平設賑乎?亦兼官乎?泰輿曰,無兼官,故抄饑民而來,三次食之,而頃已再次而來矣。曰,畿邑飢民,本邑設賑,而又受京賑,兩處用穀,非但虛費,亦非安集之道也。上曰,方泰輿暫還監賑後,卽爲上來,可也。晩曰,六十里地,豈不可往來乎?使之時時上來,可也。上曰,慈聖,體昔年爲民德意,若聞此時畿甸守令之差備待令,則必費慈心,非以親心爲己心之道。今則藥路旣定,蔘重差等,富平府使方泰輿,其令卽爲還官,此時差備待令,不可不備,其代鄭允協待令。出傳敎上曰,頃日下敎,付過有前例,而富平府使,頗殊常矣,今幸帶職而還矣。晩曰,外人入直,則皮世麟·金履貞也。昨日朴泰均亦召見,亦入直乎?上曰,朴泰均亦好,而今無用手事,置之。諸臣遂以次退出。
丁丑三月初四日未時,上御璿源殿齋室。藥房三提調入侍,摠護使追後入侍時,都提調申晩,提調李,副提調金漢喆,假注書韓必壽,記事官李仁培·李東泰,醫官金履亨·李以楷·金德崙·蔡膺祐·金福齡·鄭允協以次先入進伏訖。晩曰,午間東朝症候,更若何?上曰,晩後起坐而不倚如常時,亦進粥飮矣。晩曰,聞醫女所傳,脚部屈伸,亦差勝云,果然否?上曰,脚部屈伸,稍勝於昨日,亦或俯視腹部,若有痰則豈屈視乎?莫非天也,實望外也。不御肉味,而略進沈菜芹菜耳。晩曰,臣民慶幸,不可盡喩。天麻湯有效,宜依前方,而或慮入桂枝有妨乎?上曰,入一戔桂無妨也。人心如是無定見,何爲也。履亨曰,臣等之言,亦怯也。惟以緩治,不可望速效也。上曰,然則拔之乎,此後若又欲入桂,則當責之矣。漢喆曰,領相有稟定事,來詣請對矣。上曰,摠護使入侍。出榻敎使注書偕入,可也。臣必壽出外傳命,偕摠護使李天輔入侍進伏訖。天輔曰,伏聞東朝患候,漸得差勝云,不勝慶幸。此時若何?上曰,回頭則已久,而以不夬愈爲悶矣。今則幾於復常矣。天輔曰,誠爲萬幸,而連日焦慮之餘,聖候若何?上曰,一樣矣。天輔曰,碑銘事,有難處之端矣。石則已求得,而未知何以書之也。中行,書以朝鮮某后弘陵,可乎?上曰,然則虛右之制,不爲乎?凡表石之規,何如?後面亦何如?天輔曰,後面亦難書也。上曰,爲子爲臣之道,亦不廢虛右,虛右之制則亦何難於書此乎?晩曰,表石姑置似好,附字亦不可書也。上曰,表石碑閣,爲此置亦如何?天輔曰,只書某后某氏,而附字不可書也。上曰,指揮陵事者予也。只立石及望柱,而後面,姑置之,可也。天輔曰,下敎如是,則依此擧行,而初行則曰,朝鮮某后,而第二行,書陵號而已也。天輔曰,向以都監凡諸卜定事,有特敎,申飭,使守令盡心便民,蓋出於恤民之盛意,而近聞戶曹卜定祭需價,守令,不收於田結,皆欲自備云,似是過看聖敎中便民二字之致也。守令之自備,非朝家所可勒定,而今乃作爲朝令,大損國體,故臣見守令輩,則明言聖敎之初不如此,而不可不一番陳達,使中外曉然知之,故仰達矣。上曰,所奏是矣。其何眩於奉行乎?出擧條上曰,僧軍事,亦必從減爲之,可也。天輔曰,僧軍之弊甚大,僧一人一朔之糧,或幾入四五十兩,前例,辛巳年二千名,欲減數用一千五百名耳。上曰,此何時謄錄乎?天輔曰,未詳何時,而最減之謄錄耳。上曰,募軍,何以爲之?天輔曰,給價用之,募軍,何可盡用乎?且運石,非僧軍則不可也。上曰,懿昭時不用僧軍耳。上曰,注書出外,問用僧軍最小前例以來。臣必壽出外,問知入奏曰,辛巳年,用二千名,戊申年,用一千五百名,辛未孝純嬪時,用一千二百名云矣。晩曰,辛未,以戊申已治山,故省役而小用耳。上曰,入於一千五百名內,難乎?天輔曰,難矣。上曰,必從減爲之,可也。晩曰,聞朴相德之親病,則用蔘料而有害云矣。上曰,老人之病,用蔘而有害則難矣。天輔曰,朴相德之言旣出,敢達矣。臣與相德不親,而曾爲海伯時,以其少年,故猶慮之矣。繼李台重之後,樹其風力,頗待士夫,治聲藉甚,可謂能守舊令尹之政矣。近於班行,見其爲人,則有頎然之狀,且聞不爲出入,閉門讀書,其進不可量,以爲儲望,及時需用,則甚好,而聞其親病方重云,可悶矣。上曰,右相,曾爲銓官時,與之同僚,亦善爲云矣。晩曰,臣與之同銓,甚爲公明,而此實國家可恃之人,豈只爲吏議監司者哉?其弟相喆,亦極佳矣。上曰,予使相喆,如郞署之屬,亦爲之行公矣。上曰,諸臣少退,可也。遂以次退出。
申時,摠護使以下更爲入侍,以次進伏訖。晩曰,其間東朝進粥水刺乎?上曰,進粥二合餘,粟米飮數合矣。今日則不爲不知食之下敎,誠多幸矣。天麻湯,當晩進矣。尙起坐,勸以臥,則以爲當寢時當臥爲敎,可見氣差勝矣,誠爲幸甚。天輔曰,會寧前府使孫鎭民,向來筵中,有待北閫作窠用之之命。今當有窠,欲爲擧行而鎭民,適居中考,雖因赦典,旋卽蕩滌,直爲陞擢於重閫,終非格例,且有後弊,見窠則姑置之似宜,故仰稟矣。上曰,其所題目,不過體例,依下敎檢擬,可也。出擧條天輔曰,山陵丁字閣,今當始役,而昌陵齋室,入於其基址,先移齋室然後,可以開拓。令禮曹,從速擇日移建,何如?上曰,依爲之。出擧條天輔曰,外方卜定,有勿爲之命,而其中如大轝長橫杠及其他所入之終難自京貿用者,則不得不卜定外方,而以儲置米,給價取用,何如?上曰,依爲之。出擧條天輔曰,此關東安集使具允明狀啓也。備陳淮陽·金城兩邑賑穀不足之狀,以爲兩邑還穀,折半留庫中,四分三,特許加分,而其外不足之數,以附近平康·金化·鐵原三邑留庫各穀,量宜移轉事,令廟堂,稟處爲請矣。兩邑賑穀,旣若是難繼,則該邑留庫還穀,豈守常規乎?四分三則太多,三分一,特許加分,而三邑還穀移轉,則與本道道臣,計其留庫數爻,酌量移轉,何如?晩曰,兩邑穀物之不足,實由於逐年加分,以致許多未捧而然也。今此所許,雖減於所請,旣有北穀及三邑移轉,足可推移繼給。臣意亦以爲量許三分一爲宜矣。上曰,依爲之。出擧條金孝大兄弟,自內出來。上曰,入侍,可也。孝大·器大進伏。上曰,今則東朝氣候,何如?器大曰,今則久坐,而或俯視,牽引之症,似盡無矣。孝大曰,玉體運動如常,無牽引之事耳。上曰,實望外也,幸甚幸甚。上曰,金孝大爲人,甚通透,而分數明矣。天輔曰,可爲科擧,而徑爲加資,臣聞而惜之矣。晩曰,頃亦白之,而實國家可用之人也。上曰,然矣。坐地雖好,人亦豈不觀乎?古人曰,不稱其服,若不稱其服,則坐地雖好,亦奈何,終有乃祖之風矣。卿等,曾見其祖乎?晩曰,臣見之,雖爲南行,而不似蔭官,在班行中,有儼然之儀矣。上曰,今日方泰輿之下去,善爲之矣。鄭允協之爲人,亦好矣。天輔曰,臣亦信用之,爲人和吉矣。上曰,上奉七十老親,如是者稀矣。漢喆曰,以東朝患候,直宿初爲矣,丙辰輪直而已。今番無前之慶矣。上曰,朝廷夕問安勿爲事,有慈敎,依此奉行。出傳敎上曰,此時民事,三都同然,三都留守,其令明朝下往。出傳敎上曰,飭已行,在囚兩中官放釋。出傳敎上曰,分付該府承旨,輕囚放釋。出傳敎諸臣遂以次退出。
上在昌德宮。常參·經筵,以代理停。
大行王妃初喪。
自辰時至午時,日暈。
藥房都提調申晩,提調李,副提調金漢喆啓曰,伏未審夜間,聖體調攝,若何?憊眩之候,寢膳之節,亦何如?大王大妃殿症候,夜來諸節,益有差勝之勢乎?令醫女,趁早入診爲宜。臣等,不勝終宵焦慮,敢此問安,竝爲仰稟。答曰,知道。慈殿氣候,大勢雖少勝,彌日一樣,心切焦煎,茶飮湯劑連進之後,昨今以來,日益向愈,此寔神明默佑之致,心幸曷喩?茶飮湯劑,依前煎入,予則志惟在於侍湯,心何暇乎衰耗,慈候康復,然後可鎭心矣。
大殿,政院·玉堂·朝廷二品以上·六曹堂上·大司憲·大司諫·奉朝賀朝問安。答曰,知道。
大王大妃殿,政院·玉堂·朝廷二品以上·六曹堂上·大司憲·大司諫·奉朝賀朝問安。答曰,知道。
世子宮·嬪宮,政院口傳問安。答曰,知道。
大王大妃殿,藥房口傳問安。答曰,知道。
大殿,政院·玉堂·藥房口傳夕問安。答曰,知道。
大王大妃殿,政院·玉堂·藥房口傳問安。答曰,知道。
世子宮·嬪宮,政院口傳問安。答曰,知道。
趙載洪達曰,備邊司郞廳來言,今日賓廳坐起日次,而公除間頉稟。令曰,知道。
又達曰,今日賓廳坐起日次,旣已頉稟,所當持公事入對,而公除間頉稟。令曰,知道。
傳于元仁孫曰,禮房承旨勿參朝晡,傳香後進去,點考以來。
傳于金漢喆曰,提調入侍。
李顯重啓曰,臣依下敎,取考刑曹囚徒案,則承傳罪人八名,刑曹罪人三十三名,來關罪人四名,各司罪人十名內,金七奉破船幻弄罪,兪二世奴奉世等犯斫罪,柳昌壽·金光佑等犯屠罪,書吏申匡一上直不同罪,律官朴廷最路上白活罪,書吏崔允德角帶不精造納罪,梁應泰犯屠罪,所由金興才侵虐同僚罪,朴點同劫奪料布罪,墨尺徐允恒不卽待令罪,奴江相伊犯屠罪,京主人次知介禮,針線婢隱匿罪,京主人次知雲奉,京主人李汝聃,針線婢不現罪,書吏朴春成無謄錄使役罪,右人等,罪名輕歇,故竝放送。其餘罪人,罪名俱係重大,不可擧論,竝依前仍囚之意,敢啓。答曰,知道。
傳于趙暾曰,承旨入侍。
又傳曰,領相入侍,遣史官傳諭。
趙暾啓曰,領議政李天輔,依下敎來待矣。傳曰,右相同爲入侍。
丁丑三月初五日辰時,上御璿源殿齋室。藥房三提調入侍時,都提調申晩,提調李,副提調金漢喆,假注書韓必壽,記事官李仁培·李東泰,醫官金履亨·李以楷·金福齡·蔡膺祐·金德崙·鄭允協以次進伏訖。晩曰,夜來東朝調候,若何?上曰,卿等入侍罷後,卽臥達曉,善爲寢睡,而進粥三合餘矣。晩曰,伏聞醫女所傳,扶而起立云,果然乎?上曰,欲立而未果,此後當立耳。醫女杜梅曰,脈度如昨而無數矣。楚丹曰,比諸昨冬,脈度尤勝耳。上曰,症候未發之前,玉色甚好,故心甚疑之,今則如平日之見,向來則似挾痰而然矣。晩曰,聖體,何如?連夜不成寢睡,甚悶矣。上曰,一樣而無恙矣。漢喆曰,處於溫堗則好,而每處軒楹達宵云,甚悶矣。上曰,日氣已溫,不必處堗矣。晩曰,茶飮已進乎?上曰,俄進粥,故姑不進御矣。晩曰,生鰒進上,例爲卜定於忠淸·黃海兩水營矣。忠淸水營,連爲依例封進,而黃海水營則初次所進,只爲四箇。雖或諉之於時急,固已未安,而再次所封,不但體甚小,不合於供進,且多傷敗,數亦零星。其在事體,萬萬寒心,當該水使罷職,何如?上曰,依爲之。出擧條上曰,古詩曰,誰知盤中粟,粒粒皆辛苦,聞摘生鰒之事,甚苦矣。一入口腹,不知歸於肉乎?其所爲則可怜云矣。漢喆曰,其出入,必嘯而摘來矣。上曰,海婦貌樣,其怪駭,而有不忍食者云,甚殘忍矣。晩曰,久未診候,下情悶鬱,請令諸醫入診爲望。上曰,待慈候之夬復,可爲矣。晩曰,東朝問候,今幾如常,必爲入診爲望。上曰,入診,可也。諸醫遂以次入診訖。履亨曰,脈候軟弱而沈遲矣。以楷曰,脈候不均而虛軟矣。德崙曰,左右不均,而左邊虛軟矣。膺祐曰,脈候沈遲而不均矣。福齡曰,脈候甚爲軟弱而不均矣。允協曰,脈候左右甚軟而沈弱矣。上曰,不妨矣。脈自休息故也。履亨曰,脈候不可誣也。今不如數日前,而甚沈遲,宜竝進茶飮與粟米飮也。上自診曰,何如是乎?果沈微矣。履亨曰,以脈候言之,則當進理中湯,日再服矣。壬申年如是,而蔘茶與粟米飮,亦再進矣。上曰,午後當更診,或有如此之時矣。履亨曰,不足之症,形見如是,而不進蔘茶,則或恐有症候也。上曰,設令如此,一服五錢重,則豈不愈乎?晩曰,茶飮外,議定理中湯,何如?上曰,心降脈亦休,不必議藥也。上曰,文王日三朝王季,而鷄鳴而問寢,則以當寢時,故自外問內豎,固也。至午而亦問於內豎,可怪也。不侍於晝日乎?曰,侍人,必詳知其間曲折,故至則必先問於內豎也。上曰,是矣。若用疑則兵判,當爲壯元矣。漢喆曰,耕當問奴,太醫之言,皆如是,請進茶飮爲望。晩曰,欲進東朝茶飮,則殿下先進,而以此勸進,豈不好乎?上曰,不必進也。此自然之理也。晩曰,臣等所請,亦自然之理也。上曰,姑置之。漢喆曰,明日,初六日也。講經何以爲之乎?上曰,方在侍湯中,初六日講經停止。出傳敎上曰,若如今日則闕內之祀,可以行之,天意則許予行祀,而攝行未安矣。晩曰,左相已行矣。上曰,今年必欲參祀,而未能遂意,甚爲缺然,所幸者曾行春祀矣。上曰,蓼莪之日漸迫,蔘橘茶置之,其時進服,似好矣。晩曰,今日用之,其時亦可用之,而聖孝雖無窮,三日之齋,今豈無權道乎?上曰,六月之外,不爲三日之齋,而今年必欲行之,以償戊戌未了之情耳。金有慶之追服,思之則甚嘉矣。趙領敦,欲守之而未果矣。漢喆曰,各有所守,而近來,亦有行之者,沈益聖,亦追服一年矣。上曰,此則苟且矣,爲則盡爲之,豈可效人,而只行一年乎?金有慶爲人,甚剛矣。入耆社乎?晩曰,臣等,職在保護之地,豈不進茶而退出乎?必進爲望。上命進蔘茶曰,甚苦矣。氣弱故似然,而今日甚矣。晩曰,必爲盡御爲望。上曰,寧食荼菜,不忍食也。晩曰,小餘矣。上曰,自然之理,置而觀之,如何?晩曰,夕進粟米飮爲望。上曰,他藥可進,粟米飮則不忍食矣。履亨曰,明日進理中湯爲宜。上自按脈曰,何如是沈遲乎?晩曰,脈度如是,而豈可不進湯劑乎?曰,聖孝出常,用心太過,故脈度如此,而朝前午後,亦不同矣。上曰,彼言是也。晩曰,近日水刺之節,何如?上曰,近日則差善食矣。晩曰,以今日差善之下敎觀之,前日之不善進,可知也。如是而脈候,豈不弱乎?下情甚悶矣。上曰,上番翰林,年幾何乎?漢喆曰,四十二云矣。上曰,李鎭恒,又爲此上乎?誰爲一奉敎乎?漢喆曰,權穎也。其次,李世演·金和澤·李鎭恒也。上曰,李鎭恒,亦陞六而不出乎?漢喆曰,李鎭恒,亦將出六云矣。上曰,上番許之乎?漢喆曰,將許之云矣。諸臣遂以次退出。
丁丑三月初五日酉時,上御齋室。承旨入侍時,領議政李天輔,右議政申晩,左承旨趙暾,假注書權師彦,記事官李仁培·李東泰竝進伏訖。兵曹判書李,都承旨金漢喆入侍事。出榻敎天輔曰,東朝患候,今已向差,且聞醫官言,則白飯藿湯進御云,臣民之慶幸,無以仰達。上曰,今則神氣比朝漸勝,時或須人起坐矣。晩曰,喜不可勝言。上曰,此後善爲調攝,則保無他憂矣。晩曰,自上多日焦煎之餘,寢膳之節,亦多失時,是實伏悶。上曰,予則一樣矣。天輔曰,朝者入侍時,以粟米飮進御之意,已仰達矣。當此焦遑之日,不知之中,必多有受傷之節,茶飮卽進伏望。上曰,已有煎入者,當進御矣。上曰,慈候,今旣康復,此實莫大之慶,不可無與民同慶之擧,而何以則實惠可及於八路民人乎?若蕩減大同之未捧者,則誠好,而此有前例乎?晩曰,此無前例矣。天輔曰,身米布若減,則爲目前實惠。曰,身米布之民,亦入於大同中,此若減除,誠爲實惠。漢喆曰,乙卯年,亦有身米布蕩減之令矣。上曰,承旨書之。傳曰,望七暮年,上奉慈聖,寶算至于望八,雖無今番愆候,夙宵奚弛,而頃者藥院直宿,日進兩蔘之時,方寸煎灼,回勢之後,多日彌留,日夜焦心,唯望神明之陰隲,何幸蒼蒼陟降默祐,昨今日益向愈,寔是望外。此豈淺誠攸致?乃藥院諸臣之竭誠奔走,局方諸醫之趁用當劑而然也。且爲慈聖,藥院直宿,卽嗣服後初也。而聖算晩暮之時,蔘劑奏功,此實宗祊莫大之慶,亦是往牒罕有之事也。此專由乎我慈聖體昔年之盛德,深仁惠澤,浹於民髓,故蒼蒼陟降,若是眷遇而然也。其宜揄揚慈德於八域,仍祝康復岡陵之算,況昔癸亥李玄錫之歌,催頒德意蠲租稅,亦今日繼述者也。諸道甲戌·乙亥兩年條各樣身米布未捧者,一倂蕩減,以示予同慶之意。上曰,乙卯身米布蕩減時,入侍諸臣,兵判之兄,承旨之父,皆以提調入參,而其弟與子,今又當之,且其堂上,卽右相之父,此亦稀貴事也。上曰,當此歉歲,山陵董役之時,凡諸役民之政,當務從簡約,而至於僧軍,尤可矜矣。癸亥年,不用僧軍,今年分定甚多,何以爲之?天輔曰,非不知有弊,而非僧軍則難矣。上曰,減數赴役,似好矣。天輔曰,聖敎如此,若半減赴役,而半則募軍用之,則爲惠大矣。上曰,募軍價,從何處出?天輔及晩曰,米則自惠廳區畫,木則自兵曹劃給,似好矣。上曰,惠廳堂上方入侍,須知之。曰,米木俱乏,有難奉行。上曰,此事,卿可擔當,其止之。上曰,承旨書之。傳曰,都監僧軍草記。此等之歲,僧亦民也,而況停義僧之時乎?與懿昭墓有間,雖難全減,欲爲量減,而都監,旣引戊申前例,此亦量減前例也,泯默允下,更以思之,泯默不喩,是豈顧恤之道乎?今覽癸亥謄錄,此亦體昔年者也。草記分定各道中,特爲各減其半,以募軍取用事,卽爲分付。上曰,注書出去,金吾秋曹囚徒案,竝取來。師彦卽爲持入。上曰,承旨讀金吾囚徒案。至李世馨事。上曰,雖有大霈之典,世馨之罪,固難赦矣,御史事誠是矣。上曰,尹昌垕非贓矣。天輔曰,雖非贓,犯法者多,而爲治則善矣。上曰,姑放,以待査狀上來後勘處,宜矣。上曰,金昌運事,頗涉殊常,而此或近於浮謗耶?天輔曰,臣待罪銓曹時,昌運,爲木川倅,而最有治績矣。今乃若是,誠怪矣。天輔曰,禁錮之律,臣未能詳知,而趙東濟,當初勘罪之時,只書禁錮,勿擧年數書出,故尙此禁錮矣。上曰,此若爲勿限年,則東濟之禁錮,誠過矣。上曰,承旨書之。傳曰,今番邦慶,往牒罕有,何待循例稱慶,待藥院輪直,告廟親臨頒赦等節,令儀曹,卽爲擧行。昔李玄錫歌,夜靜金吾開械杻,此正今日繼述昔年德意者也,何待赦日?先宜疎通,此亦祝康復之意,當先取金吾秋曹囚徒,點下放釋,而各道徒年以下者,不待赦令,爲先放送。徒年外,不待放未放狀聞,金吾·秋堂,與大臣入侍疏決,以示開羅同沾慶之意。又傳曰,金吾囚徒中崔光垕·安宗喆·徐命臣·趙戇·申景濬·宋溥淵·李瑨·成胤儉·李觀海·金陽澤,竝放送。尹昌垕·金昌運,姑爲放送,待査狀勘律。上曰,承旨讀秋曹囚徒案。讀訖。上曰,承旨書之。傳曰,秋曹囚徒中,秋貴載·文鼎三·金起泰放,姜翊周·金麗玉·李枝芳婢二梅,竝先放勘律,婢江兒之·李召史竝先放,特爲除刑勘律事,分付。上曰,昨今輕囚放釋者幾何?暾曰,十數人矣。上曰,李玄錫能文者也。天輔曰,身致宰列,而以能文,甲戌後爲文任矣。明史綱目,亦善撰而行於世也。上曰,其子孫誰也?諸臣皆曰,未詳矣。上曰,使臣先來消息有之乎?晩曰,數日內,當入來云矣。上曰,承旨書之。傳曰,判義禁李昌誼,方帶都監堂上,依大臣所奏,許遞,其代行司直徐命彬除授,牌招察任。上曰,承旨退去。諸臣以次退出。
上在昌德宮。常參·經筵,以代理停。
大行王妃初喪。
藥房都提調申晩,提調李,副提調金漢喆啓曰,時日易邁,公除奄過,仰惟聖情,益復傷悼,伏未審夜間,聖體調攝,若何?憊眩之候,寢膳之節,亦何如?今日,乃是日次,臣等,不可不率諸御醫入侍,詳察聖候,議定當進之劑矣。大王大妃殿症候,夜來益有差勝之勢乎?令醫女趁早入診爲宜。王世子氣候,何如?嬪宮氣候,何如?臣等,不勝終宵焦慮,敢此問安,竝爲仰稟。答曰,知道。慈殿氣候,幸賴默佑,今幾快愈,寶算望八,寔是望外,求諸史牒,豈有問之,國中何聞,焦煎之心,今爲慶忭矣。勿爲直宿事下敎,自今日輪直,宜矣。予則一樣,茶飮依前煎入,世子宮·嬪宮氣候無事矣。
藥房口傳啓曰,伏承啓辭之批,大王大妃殿氣候,今幾快愈爲敎,臣等,焦遑之餘,不勝欣忭慶幸之至,仍伏念臣等之此時遽然輪直,極涉未安,依前竝直之意,惶恐敢啓。答曰,旣承慈敎,依敎奉行。
趙暾啓曰,新除授判義禁徐命彬,所當牌招,而今已夜深,待明朝出牌之意,敢啓。傳曰,知道。
傳于金漢喆曰,提調入侍。
傳于元仁孫曰,編次人留待,藥房入診,同爲入侍。
傳于金漢喆曰,禮判入侍。
元仁孫,以山陵都監郞廳,以摠護使意啓曰,山陵所用大小材木,公私儲中,今方取用,而其中隧道閣樑木,體長難得,編結橫結所入生眞木,他無可得之處。取考辛亥以後謄錄,則此等材木,舊長陵火巢內,連有取用之例,今亦依此,發遣郞廳,與地方官眼同,從略斫用,何如?傳曰,允。
又以山陵都監郞廳,以摠護使意啓曰,善放砲手五名,令三軍門,交替輪送于陵所,以防虎患之意,依例,分付擧行,何如?傳曰,允。
又以山陵都監郞廳,以摠護使意啓曰,山陵始役之後,凡有急時往復定奪事,不可一刻遲延,別設擺撥於陵所,乃是前例。今亦令兵曹,依例擧行,何如?傳曰,允。
又以山陵都監郞廳,以摠護使意啓曰,山陵始役之後,堂上郞廳監造官及諸員役供饋等事,曾前分定於畿邑,而甲寅以後,皆令宣惠廳戶曹,磨鍊題給矣。今亦依例擧行事,分付,何如?傳曰,允。
又以山陵都監郞廳,以摠護使意啓曰,山陵赴役僧軍減半之代,以賑恤米兵曹木加劃事,稟定矣。米三百石,依定奪自賑廳劃送,而木則近來兵曹經用苟簡,御營廳木八同,禁衛營木七同分劃以送之意,分付,何如?傳曰,允。
又以山陵都監郞廳,以摠護使意啓曰,自前守侍陵官假齋室,例爲九十餘間,而甲寅以後,推移入接於正齋室,故減爲四十餘間,丁字閣上樑文,亦自甲寅以後不用矣。今亦依此爲之之意,敢啓。傳曰,知道。
又以國葬都監郞廳,以摠護使意啓曰,本都監郞廳黃德潤有頉,代漢城府判官任遾差下,使之察任,何如?傳曰,允。
又以長生殿郞廳,以都提調意啓曰,外梓宮合木,已爲畢役,今日爲始,依例着漆之意,敢啓,傳曰,知道。
又以山陵都監郞廳,以摠護使意啓曰,始役事出去時,則當爲辭陛,而自前始役前,陵所及浮石所諸處出入之際,依例除肅拜往來矣。今亦依此爲之,而時急往來時,附近驛騎馬二匹,亦依例立待事,分付本道,何如?傳曰,允。
又以禮曹言啓曰,卽見靖陵參奉林正浩呈狀,則浹月入直之中,聞親病危重之報,方欲急時出直,救護親病,而同任直長尹得說,在鄕未及上來,他無推移替直之路,斯速變通云。莫重陵寢,假官替直,事體未安。本陵參奉林正浩,親病旣如是危重,則勢難强令入直。今姑改差,其代令該曹以在京無故人,卽速口傳差出,以爲入直之地,何如?傳曰,允。
洪麟漢,以刑曹言達曰,今此國葬都監,設於本曹,本曹移設於掌隷院之意,敢達,令曰,知道。
李顯重,以戶曹言啓曰,各道年終錢穀御覽會計,每於翌年二月二十五日啓請受出,修正入啓,自有定限。各道會案,幾盡上來,而全羅道則合歿之類,戶還蕩減,自營門,往復査正之間,會案磨勘,勢未及期之意,道臣移文,今始上來。莫重會計,限內不爲修納,事體萬萬未安。當該道臣,推考警責,都會官守令,從重推考,御覽會計,待其會案上來,修整以入之意,敢啓。傳曰,知道。
又以義禁府言達曰,今番邦慶,往牒罕有,各道徒年以下者,不待赦令,先爲放送事,命下矣。京畿水原府長足驛,徒三年定配罪人柳謇放送事,分付道臣之意,敢達。令曰,知道。
又以義禁府言達曰,高原郡守趙鏻,甲山府使安宗奎等拿問處之事,徽旨達下矣。趙鏻·安宗奎,俱在任所,依例發遣府書吏,竝拿來,何如?令曰,依。
又以全羅監司狀達曰,三月進上物種中洗鱗石首魚,未及産出,限內不得封進,惶恐待罪事。令曰,勿待罪事,回諭。
吏曹判書鄭翬良書曰,伏以臣民無祿,坤聖禮陟,率土攀號,靡所逮及。伏惟孝思純篤,哀慕罔極,尙何堪居,迺者,東朝患候彌留,我聖上晝宵焦憂之餘,諸節漸向康復,區區攢祝之忱,曷可勝喩。念臣無似,冒居銓要,積尸素之譏,犯知難之戒,仰慙俯兢,秪思引退,如弱夫之擔千匀,未嘗一日忘卸,而挨過大政,視同瓜限,庶免於終底敗闕之誅者,卽寸忱耿耿,不謂三單加由之令,遽下於格外,臣誠狼狽失圖,不知所以自措也。自古有國之理亂興衰,惟在於官人,而若其鑑綜人物,進賢退不肖,以贊成平明之治者,實天官其職也。此豈臣瑣力薄才,所可承當,而秪緣感大朝特達之知,奉前席丁寧之諭,辭遜不獲,黽勉一出,常恐受任不效,仰累則哲之明,庶幾殫竭愚魯,圖報答於萬一,而顧乃人才眇然,躁竸多岐,激揚甄別,視古倍難,半年注措,醜拙畢露,至於考察調遷,都政爲重,而退而點檢,自不滿意者,非止一二。噫,握銓提衡,以稱量材彦,非臣藻鑑攸及,分涇別渭,以澄淸仕塗,非臣氣量可辦,博採爲公,則難保乎私巧之不錯,振滯爲廣,則反病乎賢否之雜進,彌縫爲祟,繩尺不峻,要之牽補苟充之樣居多,而聳動可觀之政絶少,旁指之疵點,不知幾掬,而其內負夙志,上孤聖簡,無以少裨乎知人安民之治者,其罪可勝贖哉?從前冒出,猶可諉之以試可,責之以自效,而今則瑕類已彰,尤悔漸積,尙安敢憑恃寵靈,嫺然於已試蔑效之地,以重誤國事,而卒陷大戾哉?自劃已固,理難盤礴,而公私悲遑,一向泯伏,寤寐竦惕,如集于木。今始冒入文字,瀝盡肝血,仰陳必遞之義。伏乞离明,察臣至悃,遞臣銓職,以重政地,以安愚分,不勝萬幸。答曰,覽書具悉。萬萬料表,遭此罔極之痛,攀號哀慕,五內推崩。卿其勿過辭,從速行公。
丁丑三月初六日辰時,上御璿源殿齋室。藥房三提調,禮判編次人同爲入侍,他承旨追後入侍時,都提調申晩,提調李,副提調金漢喆,禮曹判書李益炡,御製編次人李喆輔,假注書韓必壽,記事官李仁培·李東泰,醫官金履亨·李以楷·金德崙·蔡膺祐·金福齡·鄭允協以次先爲進伏訖。晩曰,夜來東朝調候益有差勝之勢乎?上曰,東方欲明之時,進粥水刺四合餘矣。晩曰,進粥有加乎?上曰,比常時有加矣。且有餘則必盡進,口味之如常,可知矣。晩曰,今日藥院批答,以夬愈爲敎,臣等不勝忭幸矣。上曰,實望外也。晩曰,聖候若何?上曰,予亦初盡進粥水刺,而寢睡亦善爲之矣。晩,奉納藥院批答曰,望七之七字,似八字之誤書,故敢爲奉納矣。上命進曰,八字誤書以七字,如此精神,何以爲國乎?上命醫女奏脈候,次蟾曰,今日脈候,左右如一而有力,愈於昨日矣。楚丹曰,一樣矣。上曰,楚丹,不隨衆矣。參差,故可尙,彼輩足信也。上曰,可進蔘橘茶,而東朝每曰補劑,非予所宜,今日欲進牛黃膏爲敎,可悶也。痰候今雖避去,終爲作用,常服天麻湯,何如?履亨曰,天麻湯,以六君子爲君,而可繼用矣。上曰,蔘以三戔重用之,何如?履亨曰,好矣。上曰,逐奸雄者,蔘橘之力也。局方,勝於漢廷之臣矣。履亨曰,天麻有補功,而非純補者也。宜兼進粟米飮也。上曰,若曰蔘橘茶,則以爲茶飮而進之。若進粟米飮,則以爲補劑而或不進矣。粟米飮減合數,可矣。履亨曰,天麻湯,亦必煎入爲宜。上曰,煎入而後,可以卽服矣。漢喆曰,守成甚難,今日正守成難之時也。上曰,若知此道理,則可以守成,而恐功虧一簣也。金孝大,自內入侍出來。上曰,入侍,可也。孝大曰,今日則玉色,尤勝於昨日,如平時矣。上曰,金孝大所見,亦信矣。上謂禮判曰,頃日不知提調之入來,前日之勞,亦甚多,故遞藥院之任矣。今則必以爲冤矣。益炡曰,臣心懸藥院,故今雖遞職,而長來待矣。今見慈候康復,誠爲萬幸矣。晩曰,禮判,長待藥院矣。上曰,長來待乎?晩曰,請令醫官入診,諸醫以次診候訖。履亨曰,左右三部,大故似愈,而沈遲則一樣矣。以楷曰,左脈沈遲如昨冬,而右邊虛大軟弱矣。上曰,食粥而亦效乎?履亨曰,必加意於湯劑茶飮之間,爲宜也。德崙曰,左右三部,與昨一樣矣。上曰,金德崙,今年幾何?德崙曰,六十二矣。晩曰,此醫出亦久矣。膺祐曰,左右一樣,而右邊浮大矣。福齡曰,左右與昨一樣沈遲矣。允協曰,左沈右大,而皆不足矣。履亨曰,浮大異於數而虛,故然耳。晩曰,連進茶飮,而脈度浮大,進理中湯爲宜也。上曰,浮大云者,有所見也。履亨曰,必進理中湯爲宜也。竝進粟米飮則好矣。上曰,粟米飮則不欲進也。以楷曰,理中湯,限五帖進御爲宜也。晩曰,在外時,臣與諸醫議之,則皆以爲然矣。上曰,理中湯,卽予丹骨藥也。今無益也,稍見之,可也。晩曰,及時進御爲宜也。上曰,理中湯,味甚苦也。履亨曰,然則減乾薑,似好矣。上曰,依爲之。上曰,加減理中湯製入。出傳敎上曰,今番慈候之快復,實望外也。六十四,而初見奇幸之事矣。晩曰,豈有如此奇幸之慶乎?思之復思,幸甚幸甚。晩曰,王世子氣候,何如?上曰,一樣矣。元孫纔入彀率,而今又放之,頃者召見號令,使之俯伏,則卽俯伏矣。其後召之則輒哭曰,召余欲使俯伏乎?仍逃走矣。其次不難,而元孫甚難,男子故也。晩曰,嬪宮氣候,何如?上曰,向來而面色甚淡白,而今則愈矣。本來多溫氣,故似然矣。上曰,在外之人,皆懈心,而予則不然矣。晩曰,當以啓辭請之,而下情之歡心,雖無窮,直宿,何可遽罷乎?請仍爲竝直爲望。上曰,下敎亦有意,七年侍湯,輪直亦難矣。一人直宿,而局方諸人在,則可以周旋。今則慈敎以朝廷問安爲悶,不知卿等直宿故耳。不以禮讓,何以爲國乎?卿等循例之請,修之可也。究其心則善矣,公除過後撤直,亦異事也。上曰,將雨乎?漢喆曰,俗談云,今日必雨且風,皇壇祀事日故也。上曰,昨夜步庭中,風便聞鍾磬之聲,心有所愴然,久爲徘徊,聲止,乃就寢耳。仍呼書述懷御製以識感。出付編次人上曰,今番名雖差備待令,實本院待令也。曾諭醫官輩曰,汝輩,可撫耳郭也。今得天幸,而今番入直之人,大抵多和吉之人也。益炡曰,稱慶一節,依丙辰莊烈大妃例爲之,何如?上曰,受賀一節,異於他時,因山前故也。慈殿則必爲賀也。曰,莊烈王后前例可用也。益炡曰,丙辰年則頒敎時親臨矣。上曰,正如是耳。予思之而果然矣。漢喆曰,外方,亦行賀禮於本道耳。上曰,然乎?三叩頭乎?校生呼唱乎?益炡曰,然矣。益炡曰,王世子進箋,亦何以爲之?上曰,因山後則雖三年內可爲,而今則何如也?喆輔曰,大妃殿朞服,亦重制,以禮家言之,朞服重制在身,多不行賀事矣。曰,方物表裏,何必不上於各殿乎?上曰,予則無受意也。益炡曰,告諭一節,殯殿則何以爲之乎?上曰,勿爲之。上曰,服色,何如?益炡曰,具白袍翼善冠也。上曰,何殿乎?益炡曰,仁政殿也。上曰,提調及禮判先退,他承旨入侍,可也。三提調·禮判退出後,左承旨元仁孫入侍進伏訖。上命承旨書東朝康復後志喜頌畢,命承旨讀奏。上曰,此二文,使注書書進一本後,付編次人,可也。上曰,翰林之三次陞六,亦異事也。諸臣遂以次退出。
丁丑三月初六日酉時,上御齋室。禮判入侍時,禮曹判書李益炡,同副承旨李顯重,假注書權師彦,記事官李仁培·李東泰以次進伏訖。上曰,右副承旨洪麟漢,持書啓入侍。洪麟漢進伏,李顯重退去。上曰,承旨書之。傳曰,更以思之,今番邦慶,往牒所無,只封表裏物膳,事體不然。只必也正名,三名日表裏物膳,皆稱其名,今番表裏物膳,其名〈云〉何?且與大庭賀禮,大有異焉。慈殿誕日,雖停賀禮,外方表箋,旣有前例,然則若値五月內封箋,其亦停乎哉?此等莫重邦慶,中外無一封箋,其〈可〉曰以一國奉太母乎?其日,宗親文武二品以上,以黑團領而除致詞,進箋進表裏於端暉門,而先後四拜,一依封赦箋例擧行,八道三都,一依只封箋事,卽爲分付。上曰,考覽書啓,今番書啓中,多有濫雜之弊,當該中官,不無其責矣。上曰,承旨書之。傳曰,凡賞典書啓,古無軍士之名,而今番創意,其涉駭也。單子已爻周,當該承傳色,從重推考。內官房房直,內班院世子宮長番房直,皆二人,而差備房房直,以三名書呈,此亦濫也。當該承傳色,從重推考。果若此,戶·兵曹亦濫下,分付該曹,考例拔去。上曰,金漢喆·李,今若超資,當爲何資?益炡曰,漢喆爲資憲,則爲正憲矣。上曰,承旨書之。傳曰,都提調右議政申晩,內廏馬鞍具一匹面給,子姪中一人除職,提調判書李,副提調都承旨金漢喆,竝加資,豹皮一領賜給。注書韓必壽,記事官李仁培,竝陞六,各兒馬一匹賜給。醫官金履亨·方泰輿,資窮,各熟馬一匹面給。李以楷·蔡膺祐,竝加資,守令除授。金德崙·金福齡,竝加資,熟馬一匹賜給。鄭允協·玄處明,竝加資,李興門·皮世獜,各熟馬。鄭得禧·金光國·鄭行集·崔宅中·金宗壽·崔觀泰·李善恒,半熟馬一匹。鄭趾彦·許璲·鄭行謹·李世珪·崔始崙·申世翊·慶絢·金履遂·權尙殷·秦興白·鄭行哲·李世玉·鄭文恒·金履貞·卞誼和·金重泰·愼懋·金鼎新·李春敷·朴泰均·權尙明·鄭儹僑·柳重臨·尹亨理·金世,各兒馬一匹賜給。藥色書員金振海·任琡,書題除授,掌務書員·湯藥書員·差備待令書員十一人等,竝限五年免役,差備待令醫女次深·楚丹·玉梅,竝從自願免賤,米布從厚題給。使喚醫女月玉·龍愛·順愛·桂花·梅月等,米布從厚題給,其餘書員使令等,米布分等,從厚題給。又傳曰,月城尉金漢藎,永城尉申光綏,各內寺馬一匹面給。副司直金器大·金孝大,各外寺馬一匹面給。司評金亨大,待闕卽爲陞敍。又傳曰,慈殿承傳色內官二員加資,已資窮者,各熟馬一匹面給。入侍長番內官二員,各熟馬一匹。大殿長番內官及世子宮承言色內官三,嬪宮承言色內官二,各半熟馬一匹。殿守直內官及慈殿出入番內官,世子宮長番內官司謁·司鑰等,各兒馬一匹。大殿出入番內官,世子宮·嬪宮出入番內官,各上弦弓一張賜給。守僕飯監別監以下下人等,令該曹,米布分等從厚題給。又傳曰,今番慈殿侍衛尙宮千氏奴婢三口,李氏·徐氏·朴氏·崔氏,從自願免賤,奴婢二口賜給。尙宮金氏·全氏·金氏·姜氏,竝從自願免賤。益炡曰,先朝丙寅年,慈候平復,乃是明聖王后患候,而先后以壬申生,春秋二十五,患候平復,告廟頒敎矣。今慈聖冊封,在壬申年,事非偶然,而考見譜帖,則丙辰上尊號稱慶,必是慈候平復後稱慶,仍上尊號矣。上曰,與今番頗相似,而亦非偶矣。上曰,承旨退去。諸臣以次退出。
上在昌德宮。常參·經筵,以代理停。
大行王妃初喪。
藥房都提調申晩,提調李啓曰,伏未審夜來,聖體調攝,若何?憊眩之候,寢膳之節,亦何如?大王大妃殿氣候夜來諸節,一向差勝乎?令醫女,趁早入診爲宜。臣等不勝區區憂慮,敢來問安,竝此仰稟。答曰,知道。慈殿氣候一向差勝,粟米飮湯劑,依下敎煎入,予則一樣矣。
大殿·大王大妃殿,政院·玉堂口傳問安。答曰,知道。
世子宮·嬪宮,政院·玉堂口傳問安。答曰,知道。
大王大妃殿,藥房口傳問安。答曰,知道。
傳于金器大曰,今日藥房入診,領·左相同爲入侍,而以入直注書傳諭。
李顯重達曰,憲府之監察茶時,諫院之闕達,俱涉未安。兩司除在外〈外〉,未肅拜不爲行公人員,竝卽牌招,何如?令曰,依。
以司諫宋德中,正言徐迥修·任㻐牌不進罷職令旨,令于洪麟漢曰,竝推考徽旨捧入。
傳于金相奭曰,藥房三提調入侍。
金器大,以弘文館言達曰,校理趙,除拜之後,不爲行公,牌招察任,何如?令曰,依。
洪麟漢達曰,假注書權師彦,身病猝重,勢難察任,今姑改差,何如?令曰,依。
以洪錀爲假注書,以李宗明爲事變假注書。
傳于李顯重曰,月城尉·永城尉勿爲直宿。
傳于金器大曰,日城尉祭文,書下香室,左副承旨趙載洪,明往致祭,此祭以前例致祭,仍施行,只分付該曹。朝報安徐。
趙載洪,以禮曹言啓曰,今玆大王大妃殿未寧之候,浹旬彌留,中外焦遑之餘,幸賴皇天祖宗之默佑,已臻平復,此實宗社莫大之慶,臣民抃祝之心,曷有其極。依聖敎告廟親臨頒敎吉日,令日官推擇,則今三月初十日·十一日拘忌,十二日爲吉云。宗廟·永寧殿·社稷,同日先行告祭,巳時親臨頒敎事,知委擧行,何如?傳曰,允。
李顯重以山陵都監郞廳,以摠護使意啓曰,山陵石物,一依甲辰例事,曾有下敎矣。浮石所纔已始役,堂·郞各一員,所當進詣懿陵,奉審石物尺量造成,而除肅拜往來事,已爲稟定。今亦依例擧行之意,敢啓。傳曰,知道。
金器大,以祭器鑄成廳言啓曰,今此魂殿·山陵三年內祭享所用各樣鍮鑄器皿數爻,依例別單書入之意,敢啓,傳曰,知道。
李顯重,以司饔院官員,以都提調·提調意啓曰,卽接國葬都監移文,則誌石監造,以本院燔造官兼察,事甚便當,自本院,卽速啓下,以爲擧行之地云。一依都監移文,以本院燔造官直長洪緯漢,兼察誌石監造官,使之趁卽擧行,何如?傳曰,允。
又以吏批〈言〉啓曰,行都承旨金漢喆,今陞資憲,在前雖有以資憲爲都承旨之人,而或出於特授,或出於傳敎加望,或陞資憲之後,啓稟仍授,無直爲擬望之例,蓋以正二品爲正三品之職,係是格外故也。近年以來,因本曹啓稟,或許遞或仍授,今則何以爲之,敢稟?傳曰,許遞,前單入之。
又以吏批〈言〉啓曰,本曹佐郞朴相喆呈狀內,身病甚重,勢難察任云。依例改差,何如?傳曰,允。
又以吏批啓曰,閫帥父年七十人,每於歲初,抄啓加資,而新有推恩人,亦爲抄啓加資事,載在法典,閫帥父年七十人,別單書入之意,敢啓。傳曰,知道。
備邊司薦,以尹汲爲平安監司,孫鎭民爲北兵使。
有政。吏批,判書鄭翬良進,參判南泰齊病,參議未差,右副承旨洪麟漢進。兵批,判書李藥房進,參判李之億病,參議趙明鼎病,參知李昌儒入直進,左副承旨趙載洪進。以金器大爲承旨,尹東昇爲執義,吳奉源爲掌令,趙榮進爲弼善,金陽澤爲禮曹參議,李奎徽爲左通禮,韓必壽爲典籍,柳鎭恒爲長興府使,鄭錫敎爲丹陽郡守,安宗漢爲洪原縣監。兵曹判書李,今加正憲,都承旨金漢喆,今加資憲,以藥房直宿時提調,加資事承傳,內醫李以楷,今加資憲,金德崙,今加嘉義,蔡膺祐·金福齡·鄭允協·玄處明,今加通政。以藥房直宿時醫官加資事承傳,舍人尹東昇,學錄朴沁,校書博士朴浚源單付。兵批,副護軍具善復·李基敬,副司直趙暾·尹得雨·朴相德·洪樂性·金陽澤·徐命臣,副司果李命植單付。
李顯重達曰,今日政新除授承旨,待下批,仍卽牌招,何如?令曰,依。
傳于李顯重曰,承旨入侍。
承旨前望單子入之,以金相奭爲都承旨。
洪麟漢以兵批啓曰,宣傳官李漢豐,日昨內試射時,得蒙直赴之恩,所叨之職,旣是南行窠,則今不可仍帶。忠翊衛金天厚,身係軍門,勢難兩處供職,新除授黃海水使李長燁,老父今年七十八歲,水口萬戶韓遇明,老母今年八十歲,廢茂山萬戶朴淳喆,老母今年八十四歲,造山萬戶朴東佐,晴川別將崔挺良,廟坡權管宋益彬,老父今年八十歲,法不當遠離赴任,俱爲呈狀乞遞。宿衛輪番之職,不宜久曠,邊將之親年七十五歲以上者許遞其任,已有定式。竝今姑改差,何如?傳曰,允。
金器大,以內醫院官員,以都提調意啓曰,今番賞典中,有掌務官玄處明加資之命矣。處明,未經準職,何以爲之?敢稟。傳曰,特爲加資。
李顯重,以內醫院官員,以都提調意啓曰,內醫玄處明術業頗精,曉解藥理。今陞堂上,仍屬御醫,使之察任,何如?傳曰,允。
金器大,以內醫院官員,以都提調提調意啓曰,方外醫人朴載和,依榻前定奪,議藥同參差下。令該曹,口傳付軍職,冠帶常仕,何如?傳曰,允。
李顯重,以義禁府言達曰,全羅道靈光按覈御史狀達內,順天府使李壽鳳,務安縣監鄭述祚等,皆乘有屋轎,偃然張帷,不爲回避於奉命之行,其在事體,固已未安,而冒禁之罪,不可置之,令該府照律勘處事,達下矣。鄭述祚今方待令於本府,卽爲拿囚,李壽鳳,亦爲待令,而病勢危惡云。故卽令看審,則月令醫院金贊禹手本內,重得時令,症情,萬分危劇,實有頃刻難保之慮云。自前罪人,病勢如此,則有獄門外保授之規,敢此仰稟,令曰,依爲之。
又以刑曹言達曰,去夜承旨持囚徒案入侍時,囚徒案中本曹所囚罪人秋貴載·姜翊周·金麗玉·李枝芳婢二梅等,先放勘律,婢江兒之·李召史,先放,特爲除刑勘律事,點下矣。依判下秋貴載放送,姜翊周·金麗玉·李枝芳婢二梅等,先放勘律,婢江兒之·李召史等,先放,特爲除刑勘律之意,敢達。令曰,知道。
吏曹口傳政事,以徐廣修爲靖陵參奉。
修撰洪良漢書曰,伏以皇穹不弔,大行王妃殿下,禮陟賓天,八域含生,擧切悲號,日月易邁,公除奄過。伏惟我邸下以出天之孝,遭罔極之慟,攀號靡逮,何以堪居。乃者,東朝未寧之候,積日彌留,上下憂遑,幸賴神明默佑,遄臻康復,庭班旣輟,縟儀將擧,臣民忭祝,曷有其極。仍伏念臣於昨秋,待罪是任,隨諸僚後,妄陳一箚,徒懷無隱之意,遽速匪怒之敎,薄遞之罰,旣出曲貸,停擬之飭,蓋示責勵。臣於是,杜門訟罪,隨分自靖,不意收簪之恩,不欲終棄,特簡之除,復授宿踐。臣誠聞命驚惶,含恩感激,而追惟舊愆,益慙新寵,區區私義,寧容晏然進身,而時當國哀之初,不暇他顧,蒼黃出肅,因仍供職,居然十數日矣。有時循省,惕焉自恧,而控辭無路,隱默至此,豈敢爲夤緣蹲冒之計哉?僨誤之地,不可苟據,廉愧之防,有難遽壞。今始不避煩猥之誅,仰暴肝膈之懇。伏乞睿明,俯垂諒察,亟令鐫臣新授之職,俾安私分,治臣瀆擾之罪,以警具僚,不勝幸甚。答曰,覽書具悉。萬萬料表,遭此罔極之慟,攀號摧慟,五內如割。爾其勿辭,從速察職
司直洪啓禧書曰,臣民無祿,坤殿禮陟,率土崩隕,大小惟均,日月流駛,公除奄過,仰惟邸下孝思出天,攀號哀慕,益復何堪。伏況東朝患候,彌日不寧,藥院竝直,幾迫一旬,我大朝我邸下,侍湯焦憂,當復如何?而幸賴神明所佑,愆和諸節,日向康復,候班已撤,賀禮將擧,區區慶祝,曷有其極?仍念臣,向受長暇,省掃先阡,獲展情私,隨處恩榮,迺於楸廬淹滯之中,忽承館閣新除之命,驚惶隕越,不知所以自措。顧此職任,何等遴選,前後膺此命者,雖其淸名雅望,爲世推重,華藻敏識,優於揮霍,而猶且逡巡退讓,難於承當,誠以結撰制誥,考掌課試,其爲任,至華膴也。如臣者,孤寒之踪,望地素輕,滅裂之才,潤色非長。少時誦讀,不過粘括之伎倆,中歲推蕩,只在流俗之科臼,至於鉛槧佔,屬辭摛藻,擠以與人,初不置意。惟玆淸躔華局,豈臣夢想所到,一朝濫竽,萬目俱駭,名器旣玷,公議可畏,亟辭本職,披瀝血懇,將入縣道,以冀鞶褫。此際伏覩禮關,擧哀縣庭,星夜疾馳,奔哭闕下,繼以敦匠有命,義不敢辭,遂成祗肅,便歸冒沒,雖緣事勢適然,無路辭遜,而第自反省徊徨,有靦面目,若復因緣倖會,久冒匪據,則忘廉喪恥,非細故也。臣雖奊詬,豈忍爲此?目今國有大慶,赦典將行,頒示文字,當屬於臣,演綸渙告,事體甚重,血指汗顔,貽羞則大,若不先期自處,必有臨時窘迫,臣罪至此,尤無所逃。昔司馬光,以不嫺四六,力辭館職,告君以實,爲千古美談。臣不敢以荒疎朽劣之文,强所不能,辱昭代辭命,玆不得不疾聲陳籲。伏乞睿慈,亟許鐫免,以幸公私焉。且臣所帶春秋兼銜,與監事臣金尙魯,有親嫌,在法當遞,而緣臣在鄕,未卽陳列,尙此虛糜,亦甚悚惶。乞令照例遞改,不勝幸甚。答曰,覽書具悉。萬萬料表,遭此罔極之痛,攀號哀慕,五內摧崩,書辭,令該曹考例,稟處。卿其勿辭行公。
兵曹參議趙明鼎書曰,伏以臣民無祿,大行王妃殿下,奄忽陟遐,凡在含生,普切哀慟。伏惟我邸下攀號哀慕,益復何堪?伏況東朝患候,浹旬彌留,藥院竝直,聖心焦遑,今天和漸復,賀儀將擧,區區慶忭,又何量也。念臣,本以疎迂賤品,猥膺方面重寄,三載莅任,一味尸素,畢竟繡衣之啓,把持甚緊,論其負犯,鈇鉞猶輕,而乃蒙我大朝覆燾之恩,善地薄竄,曾未終歲,給牒收叙,筵敎鄭重,繼以有騎省之除,臣誠惶恐感激,措躬無地。適値國有喪故,籲呼路阻,雖不得不黽勉出肅,粗伸義分,而追訟愆尤,餘悸尙存,斷不可以時月之稍久,罪名之已勘,而有所自恕。抑臣前後所自致者,罔非兩朝所賜,無才而濫叨淸顯,有罪而輒蒙寬貸,山恩海渥,生死肉骨,涓埃之報,寸忱如丹,而祗緣樣不偕俗,命與仇謀,東躓西跋,狼狽至此,慙負知遇之明,惟有撫躬之悲而已。縮伏累日,彌切兢惶,玆敢略入文字,仰暴危懇。伏乞离明,俯賜鑑燭,亟許鐫改,仍治臣瀆擾之罪,以昭法綱,以安私分,不勝萬幸。答曰,覽書具悉。萬萬料表,遭此罔極之痛,攀號哀慕,五內摧崩。爾其勿辭,從速察職。
金器大,以咸鏡監司徐志修狀達曰,定平等官居李召史等,囕死燒死事。令曰,囕死燒死人等,令本道恤典擧行。
又以全羅監司李昌壽狀達曰,順天等官居進上保李每坦等渰死事。令曰,渰死人等,令本道恤典擧行。
持平權相龍達曰,請瑞虎等兩賊孥籍,亟令王府擧行。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請島配罪人泰績,更令鞫廳,拿鞫嚴問,夬正王法。請還收罪人桂永放送之令,亟令攸司,依律處斷。請還收吉才卜·李金減死之令。請還收李佐太·申尙春減死之令。請罪人彦杓·陽祚等,仰稟大朝,更加嚴鞫得情。請稟于大朝,潤·東夏,竝施應行之律。請稟于大朝,還收柱泰·昌翼酌處之命,更加嚴鞫得情。依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請東星亟施孥籍之律。請緣坐罪人抗,仰稟大朝,亟施孥籍之典。請前參奉韓芷,拿問嚴處。請徑斃罪人尚轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬以大逆律擧行。新除授持平朱炯質,時在全羅道萬頃縣任所,請斯速乘馹上來事,下諭。答曰,不從,下諭事依達。
丁丑三月初七日辰時,上御璿源殿齋室。藥房三提調入侍,禮判追後入侍時,都提調申晩,提調李,副提調金漢喆,假注書韓必壽,記事官李仁培·李東泰,醫官金履亨·李以楷·金德崙·許礈·蔡膺祐·金福齡·鄭允協,先爲以次進伏訖。晩曰,夜來東朝氣候,若何?上曰,與昨一樣矣。寢睡亦安穩,而連進粥飮矣。今番蔘橘之效,大有益矣。晩曰,粟米飮亦好矣。晩又曰,大朝湯劑已煎,待當上進矣。上曰,姑觀之爲可耳。晩曰,下情悶甚,常時不進爲悶,況此時乎?請令諸醫入診。醫官以次診候訖。履亨曰,左右三部皆沈遲,而脾脈軟弱尤甚矣。以楷曰,左三部不均,而右邊虛弱矣。德崙曰,左邊沈遲如昨,而右邊虛軟尤甚矣。礈曰,左右皆沈弱,而右爲尤軟矣。膺祐曰,左右不均如昨,而脾脈甚弱矣。福齡曰,左右沈微,而右脈尤軟矣。允協曰,脈候左右皆軟弱不均矣。上曰,脈度之如是者,理固然也。晩曰,茶飮,昨旣不進,今日必進湯劑爲望。上曰,無益也。昨雖不進,其前連進,而脈沈如是,何益之有?漢喆曰,日前下敎蔘劑,出自民力,可惜爲敎,而今棄旣煎之茶,豈不可惜乎?上曰,今日,有何飮湯劑之心乎?晩曰,當齋日,臣等之心,必欲進御,異於常時也。上曰,今日果難進也。今忽見許礈,戊戌三月,用許礈之父矣。到今思之愴然。上命注書出外,取昭靈園祭報府以來,臣必壽出外持來,上命承旨讀奏訖。晩曰,湯劑必進爲望。上曰,三日受由過後當服耳。晩曰,臣雖誠意淺薄,不進則不敢退也。上曰,六月以前,必不進蔘橘,而必一番勸進東朝,如勸進則無以免焉。昨日東朝以爲明日行素云。慈聖已知之,前則東朝勸肉,故强食,而退則不食矣。今則東朝已知行素矣。晩曰,頃已白之,此豈行素之日乎?辛未年上候未寧,亦由行素而添加爲敎。六七年前,猶尙如此,到今,豈〈可〉行素乎?閭巷之人,亦不能行素於回甲後也。上曰,凡人食豆腐者,善爲素,而予則不能食豆腐,故難也。食松葉之朴弼琦,今則食肉云矣。晩曰,禮云,量筋力而爲之,致齋雖出於聖孝,豈可累日行素乎?上曰,昔仁廟行毓慶宮素,延平府院君李貴,直入榻前,以袖中全鰒而納之,仁廟笑而進之云。今雖有延平,必不進也。晩曰,此見臣下誠意而爲之。臣等,誠意淺薄,而自上若思之,則今豈行素之時乎?上曰,內殿則曾善爲行素矣。益炡曰,雖似善爲,而後必有害矣。上曰,予旣諭以誠心,今豈進湯劑乎?必欲勸之,則可進粟米飮,而湯劑字,不忍聞也。晩曰,昨日改茶飮而爲湯劑者有意,粟米〈飮〉與湯劑,何間之有哉?上曰,米飮則雖三日勸粥之時,亦進之矣。漢喆曰,今旣煎入,自明日進粟米飮宜矣。益炡曰,湯劑今雖終日爭之,必進乃退也。上笑曰,禮判則爲禮判事,可也。又爲前提調事者,何也?益炡曰,臣方入直,連往藥院,終日耿耿,故敢請進耳。晩曰,禮判亦耿耿憂慮故也。上曰,予亦有固執,成服時所着之服仍着,而欲待慈候之平復而改着矣。今日始換着,有此固執,而獨不守此乎?上曰,進粟米飮可也。湯劑則便是食肉也。庚子年,有進駱醬曰,此異於肉云,與此何異也?晩曰,理中湯,便是茶也。上曰,湯劑中王湯劑也。東朝進御甚急,卿等可退也。晩曰,不進則臣等寧被罪,不敢退也。上曰,卿等,未能勸予食肉乎?湯與肉,何間也?晩曰,臣意亦以行素爲悶也。上曰,東朝進御甚速,出進粟米飮,可也。晩曰,東朝聞之,則豈不慮乎?上曰,東朝何由知之乎?曰,東朝何由知之下敎,便是失言也。前後筵中,每以人子之心,當以親心爲己心爲敎,故臣每欽仰不已矣。聞俄者下敎,則東朝若知則必進,而以其不知,故不進,此豈親心爲己心之道乎?聖人之前,非理到之言,則不敢陳矣。東朝平復之後,殿下若有一分傷損,則其貽憂何如也?連日達夜處冷,必致玉體之損,東朝以爲緣吾病而致傷,則亦何如也?上曰,提調之言,是也。東朝若念及於此,則予豈深憂乎?予心如伯兪之泣也。非有欺東朝之心,而提調之言,如此,予當進服耳。上仍命進湯劑曰,此如肉味之臭也。入肉桂而然乎?上進湯訖。上曰,提調以理到之言勸之,故進之,而予之固執,亦可見也。曰,君臣之間,如父子,俄者下敎,亦家傳之事,而臣之先祖,旣有此美談。臣又進狂妄之言,而容受之。殿下虛恢之量,有光聖祖,而臣於先祖之事,亦免不肖之罪,幸甚幸甚。上曰,然乎?延平之子孫乎?晩曰,延平·延陽之奉祀,李家爲之矣。上曰,一廟爲之乎?曰,以不遷之位主壁,而其下,以次班附也。上曰,主壁位及稱位外,高祖曾祖,亦爲班附乎?又有不祀高曾者乎?晩曰,又有別立廟者,如鰲城府院君家,別立廟也。上曰,夫人不言,言必有中,彼提調入筵席,不言他事也。晩曰,湯劑已進,幸甚。上曰,每見必勸,則豈不難堪乎?晩曰,東朝進上,以半乾全鰒,卜定爲宜也。上曰,依爲之。益炡曰,陳賀以權停例擧行乎?上曰,慶科合慶,何如?曰,前科已過初試也。益炡曰,臣意亦以合慶爲難也。上曰,科擧稠疊,武臣多而怨不用,文臣亦多困予者,將何以爲之?事有輕重,必知先後而行之可也。上曰,副提調陞資,則自然遷去乎?晩曰,亦有〈以〉資憲而行之者矣。近來吳彦儒亦行之矣。上曰,兼乎?晩曰,行也。益炡曰,凡大慶時陳賀,例於頒敎後爲之矣。今番東朝進表裏進箋之禮,當行於頒敎之後乎?上曰,今番則進箋進表裏之禮,先行於頒敎之前爲宜矣。出擧條上曰,左承旨趙暾許遞,其代以在京無由人擧行。出傳敎上曰,諸醫頃日雖付過放送,而今則已在赦前。當此無前邦慶之日,至於差備待令人,其宜將功補過,其餘人,不可事同飭異,夙夜奔走,亦無異此等之事,豈往牒所有?宜施曠蕩之典,一倂分揀事,分付。出傳敎上曰,鄭纘僑之功,不下於柳瑺,依昔年例,勿拘年限,相當守令有闕調用。出傳敎上曰,今番守令除授者,事體重焉,隨窠卽爲調用事,分付。出傳敎上曰,畿邑中,亦有峽邑乎?晩曰,如永平·嘉平之屬,皆峽邑也。上曰,今年峽邑,似難也。晩曰,欲一陳白而未果矣。痘醫自有未治之人,目明者可以察色,而崔始崙,亦老矣。前頭亦有元孫未經痘患,必備痘醫之善爲者而後,可也。方外有朴載海者,甚熟於看痘,以議藥同參差下,何如?上曰,依爲之。漢喆曰,內局承傳,自前必爲趁卽擧行,此非爲渠輩也,蓋有所重者在故耳。醫官金履遂有東班職除授,承傳已久,而尙不調用。今番雖承傳,而安知無每每如此之歎乎?晩曰,在前三廳諸醫,必有時帶東班職數三人矣。今則三廳中,只有李春敷一人,固已抑鬱,而金履遂與李春敷,同蒙除職承傳,尙未調用,亦不無向隅之歎。令該曹,待窠卽爲擬望之意,申飭分付,何如?上曰,依爲之。出擧條,可也。出擧條都提調及提調先退。漢喆曰,注書薦卽爲擧行事,成命已久,而尙不爲之,卽今堂后,苟艱甚矣。更爲申飭,從速擧行,何如?上曰,依爲之。出擧條漢喆曰,呂善亨,以誤薦成箕柱注書事,謫外,而方來矣。成箕柱,以弼夔姪女壻被薦,故有駁正之事,而箕柱,戊申前娶妻,而卽爲喪妻則義絶,而亦不是異事。呂善亨,以此被塞,亦冤矣。此後大臣入侍,問而處之,如何?上曰,後日登對時,稟處,可也。漢喆曰,聖上治獄,好生之德,迥出百王,而如有一毫抱冤之事,則豈不可矜乎?上曰,承旨之言,甚是也。漢喆曰,臣於頃日疏中防盜之慮,亦出此意也。承史遂以次退出。
丁丑三月初七日酉時,上御齋室。承旨入侍時,右副承旨李顯重,假注書權師彦,記事官李仁培·李東泰以次進伏訖。上曰,朝臣勸肉,有前例乎?承旨出去,取考以來。顯重退出,詳考日記後進伏曰,辛巳年,果有勸肉傳旨矣。上曰,承旨書之。傳曰,公除已過,開素一節,一遵昔年下敎擧行。又傳曰,承旨金器大,副司果金孝大,司評金亨大,勿爲直宿事,分付。又傳曰,今番愆候,旣已快愈,藥院提調,勿爲直宿事有慈敎,依此奉行。差備待令醫官,此後輪回直宿事,分付。又傳曰,此時副提調,不可不備員,都承旨,待下批,卽爲牌招察任。顯重曰,都承旨家在城外,門限已過,今日內有難牌招,何以爲之?上曰,新除授都承旨金相奭,待開門牌招。出榻敎上曰,承旨退去。諸臣以次退出。
上在昌德宮。常參·經筵,以代理停。
大行王妃初喪。
藥房都提調臣申晩,提調臣李,同副承旨臣金器大啓曰,伏未審夜間,聖體調攝,若何?憊眩之候,寢膳之節,亦何如?大王大妃殿氣候夜來諸節,益有差復之勢乎?令醫女,趁早入診爲宜。臣等,不勝終宵憂慮,敢此問安,竝爲仰稟。答曰,知道。慈殿氣候今已夬愈,慶幸曷喩。粟米飮湯劑,依前煎入。予則一樣矣。
大王大妃殿,藥房口傳問安。答曰,知道。
大殿·大王大妃殿·世子宮·嬪宮,政院·玉堂口傳問安。答曰,知道。勿爲問安。
藥房口傳啓曰,臣等,伏承去夜傳敎,以提調勿爲直宿,醫官輪回直宿,醫女亦勿入宿爲敎。臣等,固當依此奉行,而第伏念臣等之此時撤直,已涉遽然,醫官之輪直,醫女之退出,尤似未安。竝姑依前直宿,實合事宜,惶恐敢啓。答曰,依慈敎奉行。
趙載洪達曰,副校理李仁源,謂有身病,無端徑出,依定式禁推徽旨捧入之意,敢達。令曰,知道。
金器大以弘文館言達曰,本館上番副校理李仁源,以身病,陳書徑出,上番,將未免闕直,校理趙,旣有只推之命,卽爲牌招入直,何如?令曰,依。
李顯重,以訓鍊都監言啓曰,都監中軍有闕之代,今當差出,而本局中軍爲任,比他最重,自前別爲擇差矣。卽今當品中,可合之人乏少,在前如此之時,有禁軍別將移差之規,中軍有闕之代,以禁軍別將趙鎭泰啓下,使之察任,何如?傳曰,允。
金器大,以魂殿監監郞廳,以摠護使意啓曰,梓宮銀釘加漆,準十度後,用漆布仍爲加漆矣。今日銀釘加漆,已準十度,依喪禮補編間一日漆布加漆之意,敢啓。傳曰,知道。
以校理趙牌不進罷職令旨,令于趙載洪曰,推考徽旨捧入。
傳于金器大曰,提調入侍。
假注書韓必壽陞六,代以邊得讓爲假注書。
傳于金器大曰,毓祥宮明朝展拜,少伸此懷。時刻三嚴,辰初三刻爲之,禁·御兩營留陣置之,馬軍二哨·步兵五哨·禁軍二番擧行,延禧門乘輦,由弘化門,分付儀曹。春坊問安,元良祗迎,百官行禮安徐,同副問安,右副守宮。
傳于金器大曰,服色,以今日視事服擧行,百官亦以烏帽·角帶·白袍隨駕,自內展拜儀注安徐。
假注書邊得讓在外,代以趙賢逵爲假注書。
李顯重,以都摠府言達曰,明日毓祥宮擧動時,侍衛不可不備員,而都摠管吳彦儒,副摠管南泰赫,俱有身病,勢難進參,二員未差。侍衛將不得備員,身病人員,令政院稟旨變通,以爲備員侍衛之地,何如?令曰,依。
李顯重達曰,因都摠府草記,明日毓祥宮擧動時,侍衛不可不備員,而都摠管吳彦儒,副摠管南泰赫,俱有身病,勢難進參,令本院稟旨變通事,依下矣。都摠管吳彦儒,副摠管南泰赫,合有變通之地,何以爲之?敢稟。令曰,竝改差。
又啓曰,因本院達辭,明日毓祥宮擧動時,侍衛不可不備員,而都摠管吳彦儒,副摠管南泰赫,俱有身病,勢難進參,竝改差事,令下矣。摠管有闕之代,令該曹口傳差出,何如?傳曰,允。
又以兵曹言啓曰,明日毓祥宮擧動時,領軍之將,當爲備員,而內禁將閔範洙,前任全州營將田光國,前任三陟營將兼司僕將黃寀,前任茂山府使李栢齡,前任安興僉使閔諗,前任安東營將,俱在任所,未及上來,竝今姑改差,其代,以在京無故人,卽爲口傳差出,以爲領軍侍衛之地,何如?傳曰,允。
金器大達曰,明日擧動時,諫院侍臣,無進參之員,除在外外,未肅拜人員,竝待開門牌招,何如?令曰,依。
假注書趙賢逵在外,代李有喆爲假注書。
兵曹口傳政事,兪㝡基·金相紳爲都摠管,具善復·咸溪君壎爲副摠管,李慶熙·閔百福爲內禁將,卞至英·金命益爲兼司僕將,申翊文爲羽林將。
咸鏡監司狀達,二月令薦新生松魚,月令內不得封進事,惶恐待罪事。令于金器大曰,勿待命事,回諭。
兵曹口傳政事,兪胄基爲禁軍別將。
丁丑三月初八日辰時,上御齋室。藥房提調入侍時,都提調申晩,提調李,同副承旨金器大,假注書洪錀,記事官李仁培·李東泰,醫官金履亨·皮世獜·李以楷·鄭趾彦·金德崙·金履貞·李興門·蔡膺祐·金福齡·鄭允協以次進伏訖。晩曰,夜來東朝氣候,何如?上曰,如常矣。晩曰,寢膳諸節,亦何如?上曰,亦一樣差勝矣。晩曰,今日本院批答,伏承快愈之下敎,臣民慶幸,誠萬萬矣。聖體調攝,亦若何?上曰,一樣矣。晩曰,水刺寢睡之節,亦若何?上曰,如前矣。晩曰,去夜伏承撤直之下敎,而此時臣等之盡爲退出,下情實所未忍,而至於醫官輪直之竝罷,尤涉遽然,姑爲輪直,誠宜矣。上曰,脈候今已復常,此後則惟在於善攝,何有於醫官之直宿乎?晩曰,昨夕煎入粟米飮,果盡進御乎?上曰,分三次進御矣。晩曰,臣等直宿之時,則粟米飮,自曉煎之,故趁早煎入矣。今若撤直則開門後入來監煎,似爲差晩矣。晩曰,自上進御湯劑,今方煎待,卽爲進御,惶恐伏望。上曰,當卽進服入之,可也。奉進湯劑,上卽進御。晩曰,臣等,頃日以東宮從權一節,已爲仰稟,而方自藥院,先爲陳請,故敢先更達矣。上曰,卽今則如何?過數日後爲之,可矣。上曰,禮判入直耶?晩曰,入直與否,姑未知,而似當入來都監矣。上曰,禮判入侍。出榻敎上曰,注官出去,禮判引來。錀,承命出外,卽爲還入進伏,禮判李益炡亦進伏。上曰,昨日下敎科擧事,其知而入來耶?益炡曰,大臣收議,姑未及入來,故臣不得知入,而第聞外間物議,則此慶科先行云矣。上曰,事體當然,而右相,旣入侍仰對,更何待收議之齊到乎?仍命書傳敎曰,九月間則秋事其皆登場乎?晩曰,今年則節候差早,可盡收穫矣。上曰,昔者聞有晝耕夜讀之士云矣。近來則名以爲儒者,以農爲羞云矣。上曰,莫重慶科,其宜預定,事有先後,體有輕重。今番慶科,以大庭試,先行於九月內,當親臨而合庭試,追行於十月初,大庭試武科初試,取一千事,分付。出傳敎上曰,此承宣,頃者只得名矣,今果爲實承宣矣。益炡曰,今番太廟夏享親行時儀注,當爲磨鍊,而出還宮時,以何殿何門擧行乎?上曰,以弘化門爲之。出擧條益炡曰,今番夏享親行時,王世子當有亞獻祗迎之節,而今與常時有異,不得依例擧行,故敢此仰稟矣。上曰,竝置之。出擧條晩曰,夏享親臨之敎,實出於至敬至孝,而聖候恒在靜攝之中,當炎將事之節,誠甚憂悶,臣等當爲臨時仰請矣。益炡曰,臣日昨以宗社宮殿親祭時及展謁時服色事,有所仰達矣。大駕出還宮時服色,則一依戊申年朞服時例,自上御黑團領袍,百官以黑團領品帶事,已爲出擧條矣。戊申前例雖如此,自上旣御黑團領袍,則百官之黑團領品帶之自如,殊無從上服之義,百官則無紋黑團領,去胸背進參,似爲得宜矣。晩曰,自上旣御無揚黑團領袍,則百官,似當以無紋黑團領去胸背,以存從上服之義爲宜矣。上曰,此有不然者,三年之內,若有祈雨之擧,則百官,皆以常時吉服參之,則於大享親祭服色,豈有間焉?依前磨鍊擧行,可也。出擧條益炡曰,臣所帶校書館提調,自是文任見帶之窠也。在前如臣謬叨是任者,輒皆引例解之。今臣,豈容一日冒居,向陳辭書於小朝,未蒙允許。臣誠惶悶,更欲陳暴,期於必解,而此時瀆擾,極知惶恐,尙今仍帶,不思其自處者,誠萬萬不安矣。今適入侍,不避煩猥,敢陳必遞之義矣。上曰,今所辭過如此乎?雖非文任,豈不可仍帶也。晩曰,此提調自是兩窠,而一則文衡例兼,一則自前爲文任帶之。故故相臣鄭錫五,特授是任於常訓開刊之時,畢役後,旋卽辭遞,今此禮判之引例乞遞者,可見其辭遜之美意矣。上曰,豈無他提調,成其美可矣。出擧條曰,宣傳官,以交龍旗改色與否,來問於臣,而本曹謄錄中,無可考處,敢此仰稟矣。上曰,三年之制則用白,而此則異焉,置之,可也。出擧條曰,內吹螺赤服色,當稟定矣。上曰,草笠,去虎鬚而笠飾,着靑衣,可也。出擧條曰,頃因摠護使陳達,國葬都監稟定事,使臣筵稟,國葬都監誌石燔出,一時爲急,而體樣大小,不可不一番稟定,故敢達。上曰,依例樣爲之可也。曰,有大小兩本,故持來矣。上曰,大本爲之可也。出擧條曰,侍衛諸臣服色中,笠飾一節,未及稟定矣。上曰,若存笠飾,則堂上官不便,一倂去之可也。出擧條上曰,坤殿行錄,方欲親製,而世系詳知然後,可以製之矣。其近族中,誰有詳知者?曰,重臣徐宗伋,雖非近族,可以詳知矣。上曰,然則此意通諭,使之詳錄以入,可也。諸臣遂以次退出。
上在昌德宮。常參·經筵,以代理停。
大行王妃初喪。
藥房都提調申晩,提調李,副提調金相奭啓曰,伏未審夜間,聖體調攝,若何?憊眩之候,寢膳之節,亦何如?大王大妃殿氣候夜來諸節,一向差勝乎?令醫女,趁早入診爲宜。臣等,不勝區區憂慮,敢來問安,竝此仰稟。答曰,知道。慈殿氣候,入侍已下敎,茶飮湯劑,依前煎入。予則一樣矣。
大王大妃殿,藥房口傳問安。答曰,知道。
傳于金相奭曰,藥房三提調入侍。
傳于趙載洪曰,時刻進定初嚴,前二刻,承旨詣閤入之。
李顯重達曰,假注書趙賢逵,當此動駕隔宵之時,擬望受點,而忽稱在外,終不入來。事極可駭,不可無警,而本院請推之外,無他可施之罰,何以爲之?敢稟。令曰,拿處。
又達曰,假注書李有喆,時無職名,令該曹,依例付軍職,冠帶常仕,何如?傳曰,允。
時刻單子,傳于趙載洪曰,初嚴,待下敎擧行。
大駕詣毓祥宮入齋室後,政院·玉堂·藥房口傳問安。答曰,知道。
大王大妃殿,遣承旨問安。答曰,知道之意,敢啓。傳曰,知道。
大駕入主第後,政院·玉堂·藥房口傳問安。答曰,知道。
以承傳色口傳下敎曰,旣已傳香,明日當爲奉審於奉室,仍爲行禮,乘轎於延和門外,以明禮門作路。予當爲黑圓領袍,諸臣服色,以黑團領爲之,時刻,以辰初三刻擧行,侍衛以入直爲之。
傳于洪麟漢曰,諸司預備。
大駕還宮後,政院·玉堂·藥房口傳問安。答曰,知道。
以校理趙牌不進罷職令旨,令于趙載洪曰,推考徽旨捧入。
以正言徐迥修牌不進罷職令旨,令于李顯重曰,推考徽旨捧入。
李顯重達曰,左議政金尙魯箚子到院,而毓祥宮忌辰祭正日,留院之意,敢達。令曰,入之。
左議政金尙魯箚曰,伏以臣民無祿,坤聖禮陟,率土崩隕,小大同情。伏惟我邸下孝思純篤,攀號靡逮,又況睿候調攝之中,遽遭罔極之痛,朝暮哀毁,必多傷損,而公除已過,尙未一覲,下懷憂戀,寤寐曷已。迺者,東朝患候,積日彌留,上下焦遑。今幸天和遄復,縟儀將擧,是不勝慶忭之至。臣於日昨大朝筵中,以公除後群臣服色事,適有愚見,率口妄奏,致使聖敎至嚴,至于今皇懍無地。其後入侍,略陳危情,而僭論邦禮之罪,終不可以倖逭,杜門竦息,伏俟嚴誅。有召而不敢進,有詢而不敢對,聖駕勞動,而亦不敢陪扈,臣誠死罪。且臣,强策病軀,悲擾奔走,百症交添,萬念都灰,澌頓綴綴,少無陽界人意緖,出而供職,尙可以時月期哉?此非人臣言病之時,而疾痛之號,未暇緩聲,臣誠死罪。伏乞睿慈,俯賜鑑諒,削臣職而正臣罪,以昭國紀,以安賤分,萬萬大幸。取進止。答曰,覽箚具悉卿懇。萬萬料表,遽遭罔極之痛,攀號莫逮,五內崩折,且東朝聖候彌留,焦悶曷喩,而遄復天和,不勝忭幸。卿須安心勿過辭,量所患之加減,其卽視事焉。仍令曰,史官往諭
丁丑三月初九日卯時,上御齋室。藥房提調入侍時,都提調申晩,提調李,副提調金相奭,假注書洪錀,記事官李仁培·李東泰,醫官金履亨·方泰輿·皮世獜·李以楷·鄭趾彦·金德崙·金履貞·李興門·金福齡·蔡膺祐·鄭允協以次進伏訖。晩曰,夜來東朝氣候,若何?而寢膳諸節,亦何如?上曰,一樣差勝,而昨日則善進水刺,自初更亦穩寢矣。今朝粥飮,亦爲善進矣。小水度數,今夜爲八次,此乃粟米飮力微之致耶?雖常時茶水,頻爲進御,此亦助小水之道矣。蔘橘茶減蔘重更用,好矣。履亨曰,粟米飮頗助於小水矣。晩曰,聖體若何?而寢膳之節,亦何如?上曰,一樣矣。去夜,豈是可睡之時,旣多陳睡之彌留者,不知而穩寢矣。晩曰,湯劑方煎待矣。上曰,入之。奉進,上卽進御。上曰,今日動駕時,都提與首醫,勿爲隨駕,而留院,可也。諸臣遂以次退出。
丁丑三月初九日辰時,上具翼善冠·烏犀帶,出延禧門。毓祥宮擧動入侍時,都承旨金相奭,左承旨元仁孫,右承旨趙載洪,左副承旨洪麟漢,同副承旨金器大,假注書洪錀·李有喆,記事官李仁培·李東泰以次侍從。上詣毓祥宮行晝茶禮。巳時還宮時出宮門,駐輦路上,命召兵房承旨麟漢,下敎曰,當歷臨鄕校洞主第。出駕前下敎訓將龍虎將所,使之留陣路上,侍衛諸臣,堂上以上隨入,堂下勿爲隨入,而諸司預備後,兩陣前進也。兵曹判書李仰達曰,留陣,依向者主第擧動時陳例爲之乎?上曰,依爲之。上詣主第,酉時回鑾而還入大內時。上曰,藝文提學洪啓禧,待開門牌招,頒敎文,使之製進。出駕前下敎上入大內。侍衛諸臣退出。
上在昌德宮。常參·經筵,以代理停。
大行王妃初喪。
下直,淸城僉使安壽仁,玉江萬戶李碩果,老江僉使閔光福。
藥房都提調申晩,提調李,副提調金相奭啓曰,昨日動駕展禮,抵暮還宮,伏未審夜間,聖候調攝,若何?憊眩之候,寢膳之節,亦何如?大王大妃殿氣候夜來諸節,一向差勝乎?令醫女,趁早入診爲宜。臣等,不勝區區憂慮,敢來問安,竝此仰稟。答曰,知道。慈殿氣候,入侍時已諭,茶飮,依下敎煎入。予少伸情禮,一倍此心,氣則一樣矣。
大王大妃殿,藥房口傳問安。答曰,知道。
趙載洪達曰,禮曹參議金陽澤,除拜後過三日不爲出肅,依定式推考警責,仍卽牌招察任,何如?令曰,依。
傳于金相奭曰,藥房三提調詣閤。
備忘記。今下弓矢,淸城僉使安壽仁,老江僉使閔光福,玉江萬戶李碩果處,令于李顯重曰,給送。
趙載洪,以弘文館言達曰,本館下番,姑陞入直,事甚未安。校理趙,旣有只推之令,卽爲牌招人直,何如?令曰,依。
又以禮曹言啓曰,卽接章陵參奉所報,則近來虎患特甚,火巢內囕殺人命者,殆至三名之多,已極驚慘,而又於紅箭門內,白晝橫行,咆哮跳踉。故陵官奉審與守護巡山等節,不得如常,急使變通云。陵寢至近之地,虎患,若是狼藉,極爲驚駭。令該軍門,發遣軍校,期於捕捉,何如?傳曰,允
傳于金相奭曰,提調入侍。
李顯重啓曰,頒赦,百官加爲之事,命下矣。某罪以下宥之乎?敢稟。傳曰,雜犯以下竝宥。
趙載洪,以禮曹言啓曰,今此大行王妃發靷時,啓殯後卒哭前應行祭奠,今方磨鍊,而取考謄錄,則庚申·辛巳年國恤時,發靷朝奠,兼行於朝上食,發靷及返虞時晝停,則只行晝停奠,而不設晝茶禮矣。今亦依例擧行之意,分付,何如?傳曰,允。
金器大,以吏曹言達曰,掌樂院正李時中,典籍李興宗呈狀內,俱以身病甚重,勢難察任云。竝依例改差,何如?令曰,依。
傳于李顯重曰,承旨入侍。
兵曹口傳政事,副司直以金漢喆單付,副司果以趙鎭世·李福源·呂善應·金朝潤·李養源·李壽德·朴聖源·柳脩·具壽國·李憲默·安克孝·李齊嵒·安復駿·任鏡觀·安正仁·成有列·韓宗濟·許采·任遠·尹在謙·蔡慶承·邊致明·朴盛源·宋文載·李星慶·李昌任·鄭光漢·許彙·李宜馣·洪趾海·鄭恒齡·徐海朝·朴相冕·李徽中·朴相喆·李時敏·趙重明·閔塾·李永祚·李厚達·李秀逸·趙台祥·金應淳·韓光協·朴弼燧·南綺老·李碩載·呂善亨·任命周·李普觀·鄭彦祥·金會元單付。
領議政李天輔箚曰,伏以日昨診筵,伏承入侍之命,而臣素患眩氣,挾感重發,未得登筵,方切惶悚之際,禮郞以慶科設行先後事,奉傳敎來詢。故臣於卽席,略草愚見以對矣。得見其翌朝禮堂入侍筵說,則以臣之病不收議仰達。是旣不勝其訝,而且聞原任諸大臣處,則初不就問云。禮官之因下敎,歷詢大臣,非細事也。而臣之已議者,則歸之於不議,原任之次第當議者,則闕而不問,其堂之奏對疎謬,其郞之擧行怠忽,揆以事體,不可無飭。臣謂該堂,從重推考,該郞拿處爲宜。取進止。答曰,省箚具悉卿懇。其不赴,業已諒矣。覽卿之箚,其宜飭勵,依施焉。因傳曰,遣史官傳諭。
校理趙書曰,伏以皇天降割,坤聖禮陟,八域含生,普切哀痛。伏惟我邸下睿孝純篤,號慕罔極,尙何堪居。迺者,東朝患候浹旬彌留,我聖上,晝宵焦憂之餘,神明有祐,遄臻康復,候班已撤,賀儀將擧,區區慶祝,曷有其已。臣於見職,鐵限在前,卽是臣心所自矢,通朝之所共知,幾年違傲,罪積丘山,連歲特補,恩深河海,省愆下邑,一味危蹙矣。不意新除,又及此際,驚惶感激,不知所以攸處也。修簿將歸之日,伏聞坤聖違和之報,星夜疾馳,直到闕外,則已以國哀頒布矣。臣於是時,哀號罔措,惟當隨諸臣後,入參庭班,少伸臣分,而難冒之職,尙在身上,危臲之蹤,無異前日,倉猝急遽之時,夤緣冒進,實非區區之所敢出,不得已隨參於闕外散班,所帶館銜,非比閑局,而旣不能竭蹶於闕庭號哭之列,又未能趨走於擧朝奉慰之班,情禮莫伸,分義都虧。有臣如此,生不如死,官職去就,初無可論,況臣老母宿病風痺之症,挾感增劇於換節之初,寒熱迭作,眞元大脫,飮啖全廢,藥餌無效。目今諸症,十分危篤,臣以獨身,左右扶將,實無頃刻離捨之勢,鎭日召牌之下,無以祗承,隨詣闕外,敢控短章於嚴廬之下,瀆擾之罪,亦所難逃。伏乞睿慈,俯賜矜察,亟令鐫削臣職名,仍治臣積逋之罪,以靖私義,以便救護,千萬幸甚。臣無任屛營祈懇之至,謹昧死以聞。答曰,覽書具悉。誠孝淺薄,遭此罔極之痛,攀號哀慕,五內摧崩。爾其勿辭,救護母病。
吏曹參判南泰齊書曰,伏以臣民無祿,大行王妃仙馭上賓,匝域含生,攀號靡及,公除奄過,因山已卜。伏惟孝思孺慕,益復罔極。迺者,東朝未寧之候,浹旬彌留,聖孝所格,遄臻康復,區區欣祝,有不容名言。仍念臣,猥叨銓席,于玆八朔,夙夜兢惕,如集于木,鞶褫一念,可質神明,而事會所迫,輒不免黽勉冒出,甚矣,臣之荏弱無守也。日前摠護使之啓下,長僚有故,臣獨當之,深夜倉猝,未暇博攷典禮,只據政曹已行之例,乃以單望書入,而至若喪禮補編中,時·原任擬入之規,臣未及知之,蓋是編之作,悉經大朝筵稟,蔚爲王府關石之典,則國有大事,捨是何據,而顧乃矇然而莫之省,其隳例敗格之罪,臣將何辭而自解?雖幸大僚過恕,只請問備,聖度涵貸,視若微眚,而臣心之惶懼而恧慼,爲如何哉?揆以國體,劃宜重加斥罰,其在私義,亦難厭然自恕,而間拘制限,今始露章首實,瀆擾嚴廬,爲罪滋大。伏乞睿慈,特賜照察,將臣職名,亟行鐫削,仍令攸司,重勘臣罪,以警具僚,不勝幸甚。臣無任屛營祈懇之至,謹昧死以聞。答曰,覽書具悉。誠孝淺薄,遭此罔極之痛,攀號哀慕,五內摧崩。卿其勿辭,從速察職。
禮曹參議金陽澤書曰,伏以臣民無祿,坤殿禮陟,率土普切哀隕。伏惟邸下攀號之慟,益復何堪?近者東朝患候,浹旬未寧,上下焦遑,何幸天和遄復,賀儀將擧,區區慶祝,曷可量也?仍伏念臣頃日待罪湖藩時,以田案減摠事,至有地部請拿之擧而對吏屬耳,旋蒙特宥,又未數日,繼有春曹除名,轉罪爲榮,受恩偏厚,臣,惝怳驚感,靡所容措。臣之所坐,旣犯時禁,今不宜費辭煩暴,而所謂査陳公頉,以比摠餘結,有難排勘,則勢不得不計除於元數中,況其舊陳懸頉,非關禁令,排置分屬,且與乙亥所勘懸殊,不諒之論,謂以混分或可也,若其擅之爲言,終莫曉也。仁者智者,見各不同,呶呶爭辨,臣竊恥之。所可恨者,湖西災荒,在在孔慘,朝家分劃,無以抵當,而臣徒畏瀆擾,旣不得申請加劃,又不能效古人發倉之義,以救倒懸之困,只依樣前簿,傅會實摠,使窮蔀飢民,多不免有白地之徵,上以負大朝委畀之意,下以招萬姓愁怨之謗。此其罪誠在罔赦,而刑章不加,寵除又降,是豈聖朝明賞罰之道哉?縮伏屢日,不敢唐突出肅,召牌辱臨,亦末由承膺,略構短章,仰干貳極。伏乞离明,俯垂鑑諒,亟令鐫削臣職名,仍勘臣未勘之罪,以勵群工,以安私分,不勝幸甚。臣無任屛營祈懇之至,謹昧死以聞。答曰,覽書具悉。誠孝淺薄,遭此罔極之痛,攀號哀慕,五內摧崩。爾其勿辭,從速察職。
司諫宋德中書曰,伏以皇穹不弔,坤聖禮陟,臣民痛泣,靡所逮及。伏惟我邸下以根天之孝,遭罔極之變,荏苒之頃,公制已過,哀隕號慕,不瑕有傷。迺者,東朝症患,多日彌篤,我大朝焦遑之餘,諸節快復,縟儀將擧,凡厥含生,慶幸曷喩。臣於此時,義不敢以區區去就,仰瀆睿聽,而第有情私之萬萬切急者。臣之老母宿病,越添於近日朝晝之異候,氣虛而痰升,膈滯而喘急,轉側須人,症形危惡,眞元澌綴,殆無餘地,急足踵至,促臣歸視。臣聞此報,精爽飛越,雖欲一刻按住,亦不可得。玆敢疾聲號籲,徑尋鄕路。伏乞邸下,特推錫類之仁,亟許歸護,仍令鐫削臣職名,以肅朝綱,不勝萬幸。臣無任屛營祈懇之至,謹昧死以聞。答曰,覽書具悉。萬萬料表,遭此罔極之痛,攀號哀慕,五內摧崩。爾其勿辭,往護母病。
丁丑三月初十日卯時,上御齋室。藥房提調入侍時,都提調申晩,提調李,副提調金相奭,假注書洪錀,記事官李仁培·李東泰,醫官金履亨·皮世獜·李以楷·鄭趾彦·金德崙·金履貞·李興門·蔡膺祐·金福齡·鄭允協以次進伏訖。晩曰,夜間東朝氣候,何如?上曰,昨日蔘橘茶之更用,可謂善用矣。小水度數,連爲頻數,更有昏倦之漸。自今以後,蔘附之劑,不可不長用矣。天麻湯,或利於水道耶?履亨曰,天麻湯,旣用九貼,而入澤瀉之故,或不無利水道之慮。至於痰候,極爲當劑矣。上曰,在前間或頻數矣。晩曰,昨日動駕展禮,抵暮還宮,聖體調攝,若何?上曰,一樣矣。因山前,着此服,將欲展拜奉審於皇壇及眞殿,可以少伸此懷矣。晩曰,湯劑方煎待矣。上曰,昨今之連服湯劑,一則奉慈意也,一則爲展拜也。奉進湯劑,上卽進御。相奭曰,再明日陳賀時,曾經侍從臣,事當盡爲入參,而時無職名者,令該曹口傳付軍職,使之入參爲宜,故敢達矣。上曰,所達,誠是矣。曾經侍從臣,時無職名人員,令該曹口傳付軍職,使之入參賀班事。出榻敎上曰,副提年今幾何?晩曰,年今六十七矣。上曰,不衰可貴,而此乃恬養所致也。上曰,予方欲勸進粥飮於慈殿矣。諸臣遂以次退出。
丁丑三月初十日辰時,上具翼善冠黑圓領袍,出門。皇壇擧動入侍時,都承旨金相奭,左承旨元仁孫,右承旨趙載洪,左副承旨洪麟漢,右副承旨李顯重,同副承旨金器大,假注書洪錀·李有喆,記事官李仁培·李東泰以次步從。上詣奉室,三位前各位,行四拜禮,禮畢步出。禮房承旨載洪進奏曰,通禮不爲待令,推考,何如?上曰,勿推。兵房承旨麟漢進達曰,五衛將未及入來,推考,何如?上曰,勿推。步出皇壇而回鑾入大內。諸臣退出。
丁卯三月初十日巳時,上御齋室。藥房提調入侍時,都提調申晩,提調李,副提調金相奭,假注書洪錀,記事官李仁培·李東泰,醫官金履亨·皮世獜·李以楷·鄭趾彦·金德崙·金履貞·李興門·蔡膺祐·金福齡·鄭允協以次進伏訖。晩曰,俄間東朝氣候,何如?而茶飮已爲煎入,其果進御乎?上曰,昏倦之症,比朝頗甚,誠爲焦悶,使醫女診候矣。醫女曰,脈候左三部,似爲浮數,右三部沈微矣。上曰,元氣猶未快勝之中,膈痰尙有未散者,故更添外氣而然耶?粟米飮之力,或不足而然耶?履亨曰,此非元氣不足之致,膈痰挾感,有此昏倦之症,湯劑兼進茶飮,誠宜矣。上曰,蔘橘茶,不可不連用,而卽今起居凡節,至暮若如此,則何以爲之乎?不可不預待藥物矣。膈痰或有乘時用事之慮,天麻湯,旣有效於痰候,則更或加減用之耶?膺祐曰,天麻湯,旣用九貼,則今以六君子湯,加減以用爲宜矣。上曰,素有痰候,亦或有隱滯作孼之慮,調理之劑,不可不用之,而六君子湯,便是天麻湯矣。晩曰,諸醫皆以爲六君子湯爲宜云,而以臣淺見,扶元調理,莫如此藥矣。上問履亨曰,汝之所見,何如?履亨曰,諸醫皆以爲天麻湯,雖有化痰之效,旣用九貼則雖不加用,亦無所妨。今以六君子湯,加蔘重以用,恐宜矣。上曰,書出方文,以爲預待,可矣。曰,所御衣袋甚薄,致此添感之節乎?上曰,衣袋本甚薄御矣。諸臣遂以次退出。
丁丑三月初十日未時,上御齋室。藥房提調入侍時,都提調申晩,提調李,副提調金相奭,假注書洪錀,記事官李仁培·李東泰,醫官金履亨·皮世獜·李以楷·鄭趾彦·金德崙·金履貞·李興門·蔡膺祐·金福齡·鄭允協以次進伏訖。晩曰,午間東朝氣候諸節,更何如?上曰,不知之中,小水度數,頻數特甚,此亦外氣所祟耶?蔘橘茶,已爲進御,而昏倦之症,一樣,或有喘氣,甚焦悶矣。此非元氣不足所致,而痰氣挾感用事而然耶?方與醫官診候,諸臣少退。相奭曰,提調李,湯劑監煎,故不得同爲入侍矣。諸臣退出,少頃還入進伏,前承旨金孝大,同爲入侍進伏。上問履亨曰,脈度,何如?履亨曰,脈候雖帶數,久按之則甚爲沈眞,中氣則必無不足之慮,而外氣着實矣。湯劑則姑難用之,蔘橘茶,加入蘇薑以用,則可卽表解矣。膺祐曰,脈候雖帶數意,久按沈眞,此非元氣之不足,實祟於一時表氣矣。孝大曰,卽今症候,實非元氣不足之致,而外氣所祟則分明矣。頃日患候,得汗而快愈。今用蘇薑茶,則可卽表解矣。上曰,元氣若不足,則必有別症,而方挾一時外氣而然矣。湯劑則誠難用之,而茶飮則甚爲端的,蘇葉一戔,可能表解耶?提調李追後入侍進伏。上曰,湯劑姑止之,更以茶飮議定矣。六君子湯方文,其已書出於朝報乎?外間以此,不無驚動之慮,勿出朝報,可也。上曰,當該中官,莫重慈候,有徑先傳諭者,從重推考。出傳敎上曰,蔘橘茶,合蘇薑茶煎入事。出榻敎諸臣遂以次退出。
丁丑三月初十日酉時,上御齋室。藥房提調入侍時,都提調申晩,提調李,副提調金相奭,假注書洪錀,記事官李仁培·李東泰,醫官金履亨·皮世獜·李以楷·鄭趾彦·金德崙·金履貞·李興門·蔡膺祐·金福齡·鄭允協以次進伏訖。晩曰,東朝汗候,何如?上曰,汗候已入矣。更與醫官診候,諸臣少退,可也。諸臣退出,少頃還入進伏。上問履亨曰,脈候比朝,何如?履亨曰,脈候右三部微而帶數,尙有之,而左三部比朝稍解矣。膺祐曰,右部脈候數意一樣,而左部則比朝頗解矣。今雖有汗候,蘇薑之劑,趁此用之,卽爲發表,似好矣。履亨曰,頃日患候,纔已差復,今又添感如此,若或彌留,則水刺之節,必不如常矣,卽用蔘茶則似當,卽爲蘇醒矣。晩曰,履亨所達,誠是矣。上曰,茶飮,卽爲內入,可也。奉入茶飮。諸臣遂以次退出。
丁丑三月初十日酉時,上御璿源殿齋室。承旨入侍時,同副承旨金器大,假注書李有喆,記事官李仁培·李東泰以次進伏訖。上問器大曰,注書誰耶?器大曰,李有喆也。廣平大君之後孫也。上曰,居在何處?器大曰,居京矣。上曰,其人也緊矣。仍命注書,往問先來待令與否?臣有喆,承命趨出問之,則無待令之員矣,還入復命。上又命注書,持入魂宮世係單子。臣有喆,承命持進。器大起而奏曰,此時守令,不可久留。請天安郡守,催促下送。上曰,天安誰耶?器大曰,洪啓祥。上曰,方在京否?器大曰,昨自順安上來矣。上曰,此外無未下直守令耶?器大曰,若干在矣。上曰,天安郡守洪啓祥及未下直守令,其令明日內辭朝。出榻敎入侍諸臣退出。
上在昌德宮。常參·經筵,以代理停。
大行王妃初喪。
夜一更,月暈。
下直,天安郡守洪啓祥,丹陽郡守鄭錫敎,順安縣令金履長,洪原縣監安宗漢,德津萬戶金鼎龜。
李顯重達曰,大司憲金尙翼三度呈辭入達,執義尹東昇上書入達,掌令金元行,持平朱炯質在外,權相龍,掌令吳奉源呈辭,今日以監察茶時之意,敢達。令曰,知道。
藥房都提調申晩,提調李,副提調金相奭啓曰,伏未審夜間,聖體調攝,若何?憊眩之候,寢膳之節,亦何如?湯劑已盡於昨日,臣等,卽與諸御醫入侍,詳察聖候,議定繼進之劑爲宜。大王大妃殿氣候夜來諸節,益有差勝之勢乎?令醫女,趁早入診宜矣。臣等,不勝區區憂慮,敢來問安,竝此仰稟。答曰,慈殿氣候,當下敎于入侍,而予則一樣矣。
大王大妃殿,藥房口傳問安。答曰,知道。
以承傳色口傳下敎曰,詣閤診候後入侍。
金相奭達曰,右承旨趙載洪,左副承旨洪麟漢,今日不爲仕進,竝卽牌招,何如?令曰,依。
傳于元仁孫曰,承旨入侍。
行判中樞府事李宗城,領議政李天輔,行司直金聖應,行左參贊李昌誼,行右參贊洪象漢,仁平君李普赫,行司直李喆輔,行司直徐命彬,行司直洪啓禧,吏曹判書鄭翬良,行司直李宗白,漢城府判尹兪㝡基,刑曹判書吳彦儒,行副司直李益輔,行副司直申晦,行副司直具善行,漢城府左尹李章吾,吏曹參判南泰齊,漢城府右尹尹得載,行副司直南泰耆,刑曹參判鄭彦儒,行副司直李應協,行副司直金致仁,禮曹參判宋昌明,工曹參判李庭綽等啓曰,伏以,東宮邸下,積日哀毁之中,所進水刺,未復常節。臣等,不勝區區憂慮之至。東宮邸下,新經重恙,甫過百日,胃氣不完,受傷最易,而疏食水飯,居然兩朔。雖孝思罔極,不自知氣力之大損,難言之憂,有不可勝喩。若不及今勉從權制,以收薑·桂之效,則過時之悔,安保其必無歟?伏想聖上,以惟疾之憂,勸譬而保護之者,靡不用極,顧何待臣等之縷陳,而群情之懍焉焦遑,不能自已。固當奔走籲呼之不暇,而聖上連在侍湯,瀆擾是懼,趑趄屢日,今始齊聲仰請。伏願亟加勸諭,卽復常膳,以副臣民之望,千萬幸甚。答曰,卿等之請,若此,當勸諭矣。
藥房都提調申晩,提調李,副提調金相奭啓曰,王世子纔經重患,尙未復常,而遽遭罔極之痛,哭泣哀毁之中,素膳之進,已過兩旬,元氣之損敗,可以想知。伏願自內勸諭,亟從權制,至於禮節之間,亦必諒其氣力而行之,以爲保安之地,嬪宮從權,一體勸諭,千萬幸甚。臣等,不勝區區憂慮,惶恐,敢啓。答曰,當勸諭矣。
傳于金相奭曰,茶飮有下敎,三提調入侍。
金器大,以忠勳府言啓曰,國恤時本府進香設行,祖宗朝以來,已成格例,措辦節目,俱載謄錄。今此大行王妃殯殿進香事,依辛巳年仁顯王后國恤時例,將爲設行之意,敢啓。傳曰,知道。
又以魂殿都監郞廳,以摠護使意啓曰,本都監堂上尹汲,移除外任,其代以行司直申晦差下,使之察任,何如?傳曰,允。
李顯重,以禁營衛言啓曰,因禮曹草記,章陵至近之地,虎患若是狼藉,極爲驚駭。卽令該軍門,發遣軍校,期於捕捉事,允下矣。本營善放砲手六十名,將校二員領率出送,着實捕捉之意,敢啓。傳曰,知道。
金器大,以兵曹言達曰,卽接慶德宮假衛將牒報,則本宮小東門內柳木一株,因風折落云。令該所斫去之意,分付,何如?令曰,依。
又以承文院官員,以都提調意啓曰,吏文學官,以鄭文達差下矣,卽見其呈狀,則年未滿云。其在法例,不可不改差,幼學金致說差下,付軍職冠帶常仕,何如?傳曰,允。
傳于金相奭曰,提調入侍。
傳于金器大曰,承旨入侍。
兵曹口傳政事,副司直以金尙翼·李惟秀單付。
京畿監司狀達,楊州等官居保人李己光等囕死燒死事,令于元仁孫曰,囕死渰死人等,令本道恤典擧行。
右議政申晩箚曰,伏以,臣民無祿,坤聖禮陟,率普崩隕,曷有其極?時日易邁,公除奄過。仰惟邸下孝思篤至,攀號莫逮,益復何堪?迺者,東朝患候,浹日彌留,上下焦遑,何幸天和遄復,賀儀將擧,臣猥忝議藥之列,區區抃祝之誠,有倍恒品。臣得伏見大朝賞格傳敎,至有鞍馬面給,子侄除職之命。臣於是,不勝惶懍愧恧之至。今玆慈候之旋臻康復,莫非聖孝攸格,神明默佑而然也。若其備員竝直,循例承候,卽臣之職耳。有何毫分可紀之勞,而寵錫之便蕃,乃至於此也?臣忝在三事,無一報效,而乃反蔑寸功,而受厚賞,以之貽累於聖朝愼懋之政,亦豈臣私心之所敢安者哉?玆敢略布微懇,冒死仰瀆,伏乞俯賜諒察,導達聖聽,亟令收還,以重賞典,以安賤分焉。仍伏念我邸下纔經重患,猶未復常,而遽罹此罔極之慟,攀擗哀毁之中,必多有致損之節。臣職在保護,尙未得一番診候,下情之憂鬱焦悶,曷可形喩?顧今悠悠萬事,莫急於睿候之保嗇,伏願邸下,深軫調護之道,凡於禮節之間,必須量氣力而行之,上而毋貽惟疾之憂,下而允副顒祝之情,千萬幸甚。取進止。答曰,覽箚具悉卿懇。誠孝淺薄,遽遭攀號罔極之痛,五內寸絶,而時日流邁,公除已過,罔極之心,尤倍于中。且東朝患候,浹日彌留,焦遑曷喩,而遄復天和,賀儀將擧,不勝抃幸。今玆賞典,式遵舊例,所陳體念。卿須安心勿辭,領受焉。仍令曰,史官往諭。
執義尹東昇書曰,伏以,臣民弗祿,我坤聖,奄棄中壺,擧國含生,普切崩號。伏惟睿孝純篤,攀慕靡逮,哀痛罔極,顧何堪任,而東朝違豫之候,乃幸遄復天和。聖上,彌日焦灼之餘,將擧親臨頒敎之儀,區區更切慶祝之忱。念臣,向於使事復命之初,見帶館職,適登筵席,敢以近事之竊所憂歎者,略有臨退短拙之奏,而言辭本劣,不能少槪於聖心,忱信無素,顧速非常之嚴敎,勘罰惟輕,而罪負實深,至今追思,惶悸靡定。乃者,恩敍特除,一時沓降,復收臣於經幄之列,而天牌繼辱於闕外趨臨之際。哀班在庭,引義非時,遂不得不冒沒承入,節次輥遷,因輒淟涊於副急之事。事勢攸迫,廉愧全虧,自顧騂恧,人謂斯何?顧玆中丞之命,尤非釁尤之蹤,所可一刻冒者,而會値齋日,控暴路阻,今始具章瀝懇,瀆列於哀疚之中,冒猥之誅,固無所逃。伏乞邸下,俯諒臣兢蹙之情,亟賜鐫褫,仍降威譴,使重戾懲而微分安。臣無任屛營祈懇之至,謹昧死以聞。答曰,覽書具悉。誠孝淺薄,遭此罔極之痛,攀號哀慕,五內摧痛。爾其勿辭,從速察職。
兵曹判書兼右賓客李書曰,伏以,皇天不弔,坤殿禮陟,臣民號慟,曷有其已?卽者,慈聖患候,遄臻康復,八方含生,旋切忭祝。伏惟我大朝悲慼之中,繼以焦遑,邸下重患之餘,罹此哀疚,不瑕有傷損之節?區區下情,不勝憂慮之至。仍伏念臣,猥以匪才,冒當重任,事會之所相仍,不得不黽勉蹲冒,而向於政席,聖諭鄭重,至及先故,臣感激銘鏤,不知死所。三度加由,特出格外,卽當自列,以遂循墻之初計,而爲參庭班,冒昧呈身,因又受任藥院,不敢控辭,汔今盤礴,益增慙悚。絲毫蔑效,職務叢委,孤負隆渥,罪無所逃,而都政一過,則瓜已滿矣。注措失宜,則技亦窮矣。剔幽振滯,匪所敢期,循資守格,尙多未允,如是而苟然充位,不但臣心之所竊恥,抑亦有乖於國體。以此以彼,必遞之端,不待辭之畢也。況玆陞資之命,文皮之賜,罔勞濫賞,寵渥聯翩,臣尤驚惶震怖,殆欲廢寢而忘食。從前位置,已極濫踰,今若復進於是,鬼猜天奪,理所必至。玆不得不瀝血陳懇,悉暴見任之難仍,新秩之當鐫,伏乞离明,俯加諒察,將臣本兼,竝行刋免,新授恩資,亦卽收還,以重公器,以安私分,不勝大願。臣無任屛營祈懇之至,謹昧死以聞。答曰,覽書具悉。誠孝淺薄,遭此罔極之痛,攀號哀慕,五內推崩。今玆賞典,式遵舊例,卿其勿辭,從速行公。
副司直金漢喆書曰,伏以,皇天不弔,坤殿禮陟,痛怛罔極,率普惟均,日月流邁,公除奄過。惟我邸下孝思出天,攀號哀慕,何可堪居?迺者,慈聖違豫,上下焦遑,聖孝攸格,不日乃瘳,賀儀將擧,神人胥悅。臣於職忝保護,數旬之間,閱歷哀慶悲喜之忱,自倍他人。由前而論,則臣罪萬死,聖度涵貸,私心凜惕,久益靡容,由後而說,則隨衆倂直,不過職分,實無寸功之可紀,而意外恩資,亦及賤臣,又重之以文皮之錫,臣聞命惝怳,五情失守。仍竊伏念臣,根孤跡畸,半世郞當,旣無宗戚姻婭之託,且乏朋友攀聯之勢,而狷褊之性,素拙謀身之策,冥擿之行,全昧涉世之方,出入舁彀,軀命危衊,幸賴我大朝殿下,至慈至明,曲加庇保。髮膚頂踵,莫非造化中薰沐,而入座陞擢,寵賚便蕃,有若雨露之澤,獨偏於臣身。臣是何人,誤恩至此?矧玆上卿崇班,非如臣庸瑣,所可濫竽。臣若貪榮冒恥,晏然承膺,則一身廉隅,姑置勿論,奈一世嗤點,何哉?在聖王愛嚬笑之政,恐不當若是其乖舛也。玆敢略控短章,悉暴肝膈,伏乞睿慈,俯垂諒察,轉稟大朝,收還臣新授資級,以重公器,以安賤分,不勝大願。臣無任瞻天望聖,怵惕祈懇之至,謹昧死以聞。答曰,覽書具悉。誠孝淺薄,遭此罔極之痛,攀號哀慕五內摧崩。今玆賞典,式遵舊例,卿其勿辭,從速行公。
工曹判書李鼎輔書曰,伏以,臣民無祿,大行王妃禮陟,率土如喪妣之慟,曷有其極?伏惟邸下,孝心純篤,攀號抽割,孺慕莫逮。纔經重疹,尙未康復,哀毁過節,不瑕傷損?臣區區悲慮,不能自已。卽者,慈聖,有欠安節,多日彌留。我大朝侍湯焦煎之餘,神明垂佑,遄復天和,縟儀將擧,中外慶忭之忱,有不可名喩。此非人臣言病之時,而臣於近日,扶病奔走,添得輪患,將至一旬,症情轉劇,委身床席,末由起動。方帶敦匠之任,久致癏闕,明日大庭咸造之班,亦未得隨參,病裏惶隕,生不如死。玆敢倩人搆疏,仰瀆於嚴廬哀苦之中。伏乞离明,俯賜矜憐,鐫遞臣本兼諸任,仍治臣曠職闕禮之罪,以嚴邦憲,以安私分,千萬幸甚。臣無任屛營祈懇之至,謹昧死以聞。答曰,覽書具悉。誠孝淺薄,遭此罔極之痛,攀〈號〉哀慕,五內崩摧。卿其勿辭,調理行公。
禮曹判書李益炡書曰,伏以,皇天不弔,坤聖禮陟,匝域含生,攀號靡及。公除奄過,因山已卜,伏惟孝思,益復罔極。近者,東朝未寧之候,浹旬彌留,聖孝所格,遄臻康復,臣民欣忭之忱,曷有其已?仍念臣,精力耗損,殆無餘地,固不合於此時禮官,而事會所迫,不敢辭避,驅策病軀,忍死供職者,區區一念,只在於筋力奔走,爲一分報答聖恩之萬一,而觸事昏憒,瘡疣百出,夙宵兢惕,如集于木。伏見大僚箚本,以奏對疎謬,至請重推。臣於是,伏不勝惶懍悚蹙之至。伊日筵中,大朝以慶科設行先後事,有令郞廳問議大臣之命。臣退出,卽遣郞廳于大臣,經宿而未及入來之前,臣又承命入侍,則自上下詢收議來到與否,以郞廳姑未回來之意仰對,自上仍令寢其收議,命書傳敎矣。該郞一去,久無回報,則大臣之收議與否,臣何以臆料,而指的以對乎?其時上下酬酢,不過如斯,此固入侍大臣諸臣之所共參聞者也。近來筵話之翻訛,輒如此,臣竊悶之。然在臣廉隅,有不可以問備薄勘而自恕。玆敢略暴事實,仰瀆离明,伏乞邸下,亟降威罰,以爲奏對疎謬之戒,千萬幸甚。臣無任屛營祈懇之至,謹昧死以聞。答曰,覽書具悉。誠孝淺薄,遭此罔極之痛,攀號哀慕,五內摧崩。卿其勿辭,從速行公。
掌令金元行書曰,伏以,旻天降割,我聖母奄棄臣庶,八域含生,莫不哀隕。臣蟄在畎畝,不克匍匐闕下,只從士民之後,奔走悲號於郡庭之班,伸情止此,祗益罔極。伏惟我邸下,孝思篤至,竭誠侍疾,竟遭此窮天之痛。嗚呼,天乎,尙何忍言?臣竊聽道路,邸下哭泣之哀,顔色之慼,有足感動臣隣,左右莫敢仰視。睿候纔經重疾,未盡平復,而毁傷如此,將若之何?臣於是,心腸如燬,益不勝罔措也。噫,親喪自盡,貴賤所同。至痛在心,誰懷自全,而居喪之則,有本有末。如致哀慼之誠,盡禮文之宜,嚴內外之防,謹言笑之出,屛耳目之誘,黜宴安之娛者本也,至於哭踊之數,粥之節,此則在乎量筋力而行之而已,乃所謂末也。是以,禮曰,居喪之禮毁瘠不形,視聽不衰,有疾則飮酒食肉,不勝喪,乃比於不孝不慈。孔子曰,毁瘠爲病,君子不爲也。君子謂之無子,此皆過於其末之病也。嗚呼,邸下一身,乃宗社臣民之所依,而又上有慈聖之愍,念大朝之付託焉。雖使邸下,康壯無恙,幸無目前顯然之虞,猶不宜徑情直行,以犯禮經之戒,況盛年大痘?其防護之爲難,調養之宜密,醫家之所最重,其不得以時日之稍遠,而少忽其戒也明矣。臣願邸下之於禮也,務其本之大者,以爲四方萬民之極,無務乎其末之小者,貽兩殿之憂,以致萬一之悔也。嗚呼,此非臣一人之願,實宗社神人之所望也。臣又聞古人,居喪未葬,讀喪禮,已葬,讀祭禮。朱子又曰,喪中,無不得讀書之文。是以,壽皇山陵未卜,而朱子請開經筵,亦粵我明廟·宣廟皆以大喪在殯之日,而無廢經筵,至于孝廟新服,先正臣宋時烈,亦以此爲言。誠以帝王典學之功,關係甚大,不容間斷,不得因哀而停講,其理然也。嗚呼,邸下所居之位,雖殊,而所任之責,實同,玆豈非今日之所當念者乎?且人情,逸則忘善,窮則反本。方其身在哀苦,外誘不接,臨筵誦讀,志明慮壹,感發仁義之善端,銷融嗜慾之邪萌者,蓋有不期然而然者。若是者,此時進講,不特無妨於守制,兼亦有資於盡禮,其視平居無事之日,尤不可以不謹,而日接賢士大夫,或論義理,或諮機務,或究禮制,或敍哀疚,其所以慰睿情於壹鬱,寬孝思之萬一者,又何可勝計哉?卽其導宣氣血,以防旡妄之疾者,亦未必不在於此,惟邸下,更留意毋忽,臣無任至祝焉。抑臣,竊有私懇,敢冒死附陳焉。臣以萬萬不敢出之身,叨萬萬不敢當之職,于今恰滿一周矣。雖在冗班散秩,不宜使之瘝曠至此。況此諫諍勸講,是何等責任,而顧乃公然委之草莽,淹以歲年,而不以爲怪,嗚呼,此豈朝廷之事體,而臣心之所敢安也?臣雖愚迷,非不知竭誠申籲,以冀必免,乃臣分之所當然,而從前哀懇,例歸飾讓,重以野外疎賤,再書有禁,以致不生不滅,以汔于今,蓋亦莫非臣之罪耳。雖然臣於近日,竊觀先正臣宋時烈·宋浚吉紀實文字,其在講筵臺閣,苟有不安於義者,輒辭之,自上亦察其難强,則輒許之。故或一再辭卽遞,至三四辭而無不遞者。是以下不失義,上不失禮,而無曠官廢事之患,此豈非盛際君臣誠心相與之懿,而後世之所當法歟?如臣不肖,固不敢妄援前賢,而若夫區區難進之義,情哀勢窮,其亦有甚不得已,而苟睿慈之哀以察之,不枉其所難强,則賤臣不足言,而在盛德,亦有愧於前休矣。伏願邸下,憐臣苦衷,諒臣至懇,特許改臣職名,仍治積逋之辜,以安微分,千萬幸甚。臣情私所迫,瀆擾於哀疚之中,罪尤萬死。臣不勝涕泣祈祝之至,謹昧死以聞。答曰,覽書具悉爾懇。誠孝淺薄,遽遭罔極之痛,號慕莫逮,五內寸斷。所陳切至,可不銘諸心?且屢次敦召,以余誠淺,未能招致,心切忸怩。而況當此之時,余尤不可捨爾,爾亦不可捨余。爾其勿復固辭,卽速上來,補我不逮。
丁丑三月十一日卯時,上御齋室。藥房提調入侍時,都提調申晩,提調李,副提調金相奭,假注書洪錀,記事官李仁培·李東泰,醫官金履亨·皮世獜·李以楷·鄭趾彦·金德崙·金履貞·李興門·蔡膺祜·金福齡·鄭允協以次進伏訖。晩曰,夜間東朝氣候諸節,何如?上曰,初昏時進御茶飮,仍卽穩睡,而三更後,亦進御粥飮,外氣猶未夬解,是悶矣。方與醫官診候,少退,可也。諸臣退出,少頃還入進伏。前承旨金孝大,同爲入侍進伏。上問醫官曰,脈候,何如?履亨曰,左右三部,脈候數意,比昨少減,外感姑未夬解,蘇薑茶一貼,更用爲冝矣。膺祜曰,脈候諸節比昨稍勝,而猶有數度,外感亦未夬解,蘇薑茶更用誠好矣。上問於孝大曰,承旨所見,則慈候比昨,何如?左右侍側之人,皆以爲有風痰之漸云,而此言,誠不然矣。頃日症候,則元氣弱而表氣深矣,卽今則元氣雖不弱,表氣比前尤深,故昏倦之症,似祟於此矣。孝大曰,再昨入侍時仰瞻,則所御衣帒甚薄,故更添一時表氣,而元氣則實無不足之慮,有時昏倦,自是老病中例症矣。上曰,頃日回春後,旋卽更添,似是失攝之致,而症候如此,豈不焦悶乎?承旨與醫官,有時入診,故似未詳知,而自內恒侍之人,所言甚緊矣。孝大曰,俄者入侍時,自東朝下敎曰,今番之更添,實未知何祟,而今日則差勝爲敎矣。上曰,慈殿,果爲酬酢乎?昨日則自午後,昏倦之症,至夜頗甚,故焦遑罔措矣。今雖醒醒,何可以此弛慮乎?履亨曰,中氣實則昏倦之症,自爾差勝矣。晩曰,善攝之道,惟在於衣帒飮食之節,而今伏聞所御甚薄云,此甚切悶者矣。上曰,症候之更添,雖不無薄御所祟,果若一時表氣,豈如是乎?此症候,實有恒時往復之慮,誠爲煎迫矣。晩曰,伏聞醫官之言,則達夜侍湯焦遑,寢膳之節,全然廢闕云,實不勝憂悶之至。卽今聖體調攝,若何?上曰,一樣矣。晩曰,今日,乃是日次入診日也。使醫官診候後,議定繼進湯劑爲宜矣。上曰,診候其止之。晩曰,累煩仰請,實爲惶悚,而聖候方在靜攝之中,雖當侍湯之時,顧護聖躬之節,豈容少緩乎?卽命診候,千萬更望。相奭曰,都提調以診候事,縷縷仰請,而聖敎如是,下情不勝抑鬱之至。當此積日侍湯之時,雖是强壯之年,其當自顧保護,況今聖候恒在靜攝之中乎?上曰,脈度好矣,何必診之?昨日先拜眞殿,以告明日頒赦之意,又拜皇壇,伸此情禮,而慈候如此,故雖拜之,如不拜矣。昨日之服藥,爲展拜禮,而今日之不服藥,意亦有定矣,此所謂子産之得其所也,予之不服藥,亦得其時矣。三更後,慈殿,進御白粥,故予亦進水刺矣。晩曰,聖意所在,臣豈不知,而慈聖,若聞此下敎,則豈不憂慮而勸進乎?上曰,伸禮則心可伸矣,弛慮則氣自勝矣。更何必診候服藥乎?相奭曰,如是縷縷煩請,實爲惶恐,而伏承聖敎,尤不勝憂鬱之至。更加三思,自念顧護之道,千萬伏望。上曰,副提耳亦不聾,而誠心仰請矣。湯劑則甚苦,若以茶飮繼進,則予當許診矣。晩曰,聖心,長時焦慮,下情,實不勝萬萬憂悶之忱。湯劑甚苦,則診候後,議定茶飮爲宜矣。上曰,兩廳首醫診脈,可矣。履亨曰,診候。上曰,脈度,何如?履亨曰,左三部沈遲,右三部虛弱,比諸向日,頗尤不足矣。以楷曰,左右脈候之沈微軟弱,比前有加矣。上曰,予當直言之矣。昨日則全闕水刺,脈度豈不不足乎?晩曰,伏聞昨日水刺全闕之下敎,伏不勝驚慮之至。諸醫所達,皆以爲脈候比諸向日,頗有不足之漸云,湯劑尤不可停止矣。上曰,雖服湯劑,枯楊豈生華乎?予每羡漢高矣。相奭曰,藥味之苦辛,亦隨心之厭不厭矣。自上思所以可服,而精誠服藥,則味之甘苦,不以爲難,而效亦顯有矣。上曰,副提所達,可謂誠實懇請矣。晩曰,副提所達,實出於同得之天也。上曰,精誠服之,則效亦顯有云者果信矣。加減理中湯五貼,依前煎〈入〉事。出榻敎上曰,慈敎進御蔘橘茶,合蘇薑茶一貼煎入事。出榻敎上曰,元良聽政後,凡致祭等事,例稟于元良擧行。此後非曾經師傅,而若有大殿致祭之事,則勿爲疊行事,定式施行。出傳敎上曰,旣有敎書令旨之前例,則至於致祭事,豈可疊行乎?晩曰,今此傳敎,不可不定式施行者矣。諸臣遂以次退出。
丁丑三月十一日辰時,上御璿源殿齋室。承旨入侍,都監堂郞,右相追後入侍時,同副承旨金器大,假注書李有喆,記事官李仁培·李東泰以次進伏訖。上命器大讀湖南道臣狀啓,至義澤口招,上曰,此漢麥浪矣。仍下敎曰,今覽湖南道臣狀聞,金義澤,自有其律,依律文卽爲擧行,趙碩昌·趙鳳龍·趙光國·趙光績·蘇凝天·具天表等,卽爲放送,其文書燒之事,令該府,分付本道。出榻敎上曰,注書持入甲辰·庚戌·戊申服制磨鍊冊子。臣有喆,承命趨出時,上曰,魂殿都監堂郞各一員入侍事,出榻敎注書傳之。臣有喆,承命趨出,未及持進,以注書還入事,下敎挾侍曰,其注書,予初看作以從容矣,今不然矣。是何院隷之喧聒耶?臣有喆,卽爲進伏。上曰,注書出去,持入喪禮補篇。臣有喆,出持補篇,偕都監堂上李益炡,郞廳兪彦銖進伏。上曰,甲辰年則諸臣,祛其金玉,而補篇無之矣。益炡曰,去金玉事,不載補篇矣。上曰,今番公除,何爲也?補篇無誤爲者矣。益炡曰,百官,因山前白帽,終涉如何矣。上曰,右相入侍事,出榻敎注書傳諭於內局。臣有喆,承命出傳於右相申晩處,與之偕入。上曰,予心有所疑者。戊申年網巾似不飾之以白緣矣。益炡曰,洪啓禧,方在闕內,招問,似好矣。上曰,洪啓禧入侍事,出榻敎注書出而傳之。臣有喆,承命趨出。上曰,外間,皆着黑笠,而網巾,亦以白緣飾之耶?晩曰,或有着黑笠而至於網巾,則不飾以白緣者多矣。上曰,三年之內,祛金玉,是矣,而不載於補篇,甚可怪也。卿其詳閱補篇也。晩,考出後奉獻。上,覽之曰,內喪則果勿祛金玉,而網巾之飾白,是矣。晩曰,凡於廟享皇壇祀時,諸臣,似當換着黑緣網巾矣。上曰,是矣。仍下敎曰,朝臣,吉服隨駕時,網巾之緣,一依常時事,分付。出榻敎上曰,彼郞廳,誰耶?益炡曰,判府事兪拓基之子也。上曰,人也不泛矣。益炡曰,最不泛,且精詳矣。上曰,補篇,趙明履亦參之,此人名字,蓋無處不入矣。洪啓禧進伏。上曰,網巾白緣一節,及祛金玉與否,初欲問之,皆載此補篇矣。上曰,灰色,指何色爲灰色耶?晩曰,染石水而色甚淡,淺淡服中靑色也。啓禧曰,黑色中淺淡色也。上曰,予迎勅時,以淺淡服見之乎?晩曰,迎勅幸時,先御黑圓袍,行禮時則當御衮服矣。上曰,諸臣服色,當何以爲之耶?啓禧曰,凡禮,群下當從上服,是矣。補篇,固多疎謬,兩禮曹議註,亦有失照管者矣。以公除言之,殿下公除十五日,則群下公除,亦當從上爲十五日,而今番,乃以臣下公除十三日書出,此等處,不可不釐正矣。益炡曰,補篇,旣曰,杖朞十五日,不杖朞十三日,則議註亦當如此矣。啓禧曰,二十七日·十五日·十三日·九日·五日·三日,皆從上而言,臣下之爲上服,豈有大小功緦麻耶?上曰,此則重臣之言是矣。我東朞功之制,可謂備矣。黃河再淸,無過我東。晩曰,宋時儒賢輩出,此時制禮極備。其後則無過我東。上曰,漢文短喪乎?啓禧曰,漢文,非身自短喪也。使景帝,爲自家短喪矣。上曰,此則何意耶?啓禧曰,文帝自以爲澤不下施,則何敢身死後,使子孫爲三年喪乎?故使景帝短喪矣。上曰,父雖無德,子豈可以無德視之耶?此可謂如何矣。益炡曰,日昨筵中,臣以士大夫家大小祥,國恤卒哭前,不可行之意,有所仰稟,而伊時上敎有公除後,朝家不廢大中小祀,則一從時王之制禮宜矣。以此傳布,而人家或有從王制而行之者,或有援古禮而廢之者,莫適所從,議論崢嶸。以臣筵稟之未瑩,歸咎於臣身云。不可不一番明白稟定然後,可以使中外曉然,下詢入侍大臣及重臣宜矣。啓禧曰,禮判之以此事陳達,實是不當稟而稟者矣。辛巳以後,私家練祥之行否,累經筵稟,而因先正臣權尙夏收議,肅廟已令依議施行,故其後國恤時,私家練祥,不得備禮行之,且以事理言之,私喪期慼在殯時,亦不得備禮行祭,則國母葬前,何可不廢練祥耶?與國家公除後行大中小祀者,事體不同矣。上曰,備禮與不備禮,其實不過五十步百步之間也。備禮者,從王制也,不備禮者,遵古禮也。行祭則一也。晩曰,日前,旣有下敎,則惟在私家量而行之,此非更稟之事也。上曰,旣已下敎,有何崢嶸?當從時王之制。出擧條上曰,魂殿加漆,何日爲之耶?益炡曰,明日爲之矣。上曰,予當觀之矣。晩起而奏曰,小朝大病之餘,遭此罔極之變,行素久矣。必有傷損之慮。伏願殿下,使之行權也。上曰,當自內勸肉矣。上命彦銖還退,而招元義孫入侍。義孫進伏。上曰,爾所職者何事?義孫曰,造成所修理事也。上曰,汝所幹事,盡爲之乎?義孫曰,方爲之,而崇文堂修理,何以爲之乎?上曰,崇文堂則勿爲修理,可也。晩曰,舊閣不爲修理久矣。當此修理之時,暫爲修理,則可以不甚勞費,修理似好矣。上曰,然則修理,可也。義孫退出。上曰,義孫,異於其兄,而與其父略似,且極精明,元景夏可謂有子矣。晩曰,元景夏,眞是福人也。上曰,然矣。又命注書招都郞徐有寧入侍。臣有喆,承命出偕有寧進伏。上曰,爾所職者何事?有寧曰,都廳事也。上曰,凡事從略爲之。有寧退出,又命郞廳徐魯修入侍。魯修進伏。上曰,爾所職者何事?魯修曰,別工作矣。上曰,物件幾數?魯修自袖裏,持置簿記而進之曰,或有一件兩造者,或有單造者矣。上以御筆,削其兩造者,點其單造者,而仍下敎曰,補篇之成,卽省弊也。都監凡諸擧行,宜從補篇,而今番,補篇·謄錄竝用,故有一件兩造者,謬矣。只一從補篇事,分付。出榻敎上曰,入侍內官不爲待令,從重推考。出榻敎入侍諸臣退出。
丁丑三月十一日申時,上御齋室。藥房提調入侍時,都提調申晩,提調李,副提調金相奭,假注書洪錀,記事官李仁培·李東泰,醫官金履亨·李以楷·皮世獜·鄭趾彦·金德崙·金履貞·李興門·蔡膺祜·金福齡·鄭允協,以次進伏訖。晩曰,晩後東朝氣候,何如?上曰,晩後則連爲寢睡,而神氣姑未醒醒矣。茶飮一合,僅爲進御矣。上問醫女曰,脈候比朝,何如?醫女曰,右三部浮數,比朝稍減,而左三部頗沈微矣。晩曰,外氣今已夬解乎?上曰,猶未夬解矣。履亨曰,汗候尙有之乎?上曰,昨日以後則面部與肌膚,俱爲潤和矣。履亨曰,果無虛煩之候,而小水度數,亦何如?上曰,今日則度數爲六次,而亦無虛煩之候矣。晩曰,起動之節,亦何如?上曰,僅爲起動矣。此與元氣之低下有異,感氣表解後,則可卽復常乎?今日則蔘茶多不進御,是悶矣。蘇薑茶,明又繼進乎?履亨曰,旣用二貼,則感氣自此表解,何必繼進也?上曰,俄者入侍重臣洪啓禧,因禮判所稟祥禫事,有所歧貳之論,而禮判,何敢以外議崢嶸,稟于廈氈之上乎?至於重臣之援古禮而力陳者,亦涉如何。今於國家,旣行祭享,則獨於士庶家,豈可使之不祭乎?重臣之言,亦不無壓尊處意,此足爲日後黨弊之一端矣。凡援古禮與不援古禮,皆非矣。此不可不一番定例者也。或云因山前,國家大中小祀,雖不過行,至於皇壇,不可不祭云。此指其所重而言,其亦非矣。君父一體,則祭於君而不祭於廟乎?三年之制,天子庶人,一也。以此定式,使一世,以伸孝心之心,可矣。頃年懿昭葬前,李彝章,以承宣入侍也,適聞此等例,則以爲其兄禫事,亦不過行云。若然則其將二十九月而禫乎?晩曰,祥禫,若在當月內,則非但爲二十九月矣。上曰,士庶家則果不祭靷前乎?晩曰,同宮在殯,則不祭矣。上曰,至於公除事,重臣所達,誠是,而禮判所定儀註,可謂局於看文而然矣。杖朞十五,不杖朞十三,則以此分等上下公除,百官,豈有別般公除乎?此非從上之義也。晩曰,公除前,許令行祭,似涉如何矣。上命書傳敎。上曰,喪禮復舊,一洗漢之陋制。孔聖豈不云乎?三年之制,天子庶人,一也。雖禁祭之時,常時凡節,其雖不敢,至於祥禫,焉敢踰也?噫,老老興孝,卽挈矩之道也。孔聖亦云,祭之以禮。其令士庶,不能伸禮,豈王者以孝爲治之道乎?雖因山前禁祭之時,毋論公除前後,至於祥禫,則勿禁,以示體聖訓重喪禮之意。出傳敎上曰,近者之弊,專由於令不信而浮囂也。三年之制,與朞制,儘有輕重,故公除後,於國大小祭享,依例爲之。仍許士庶人祭禮,則宜一遵邦禮擧行,而今日禮判及重臣所奏,其在事體,不可奏於筵席者。今番下敎,非禮官議定,卽伊日特敎,則焉敢若是?紀綱攸在,不可無飭,一竝從重推考。出傳敎上曰,注書出外,喪禮補編持入,儒臣亦爲入侍。錀,承命出外,持入喪禮補編,儒臣洪良漢,金華鎭同爲入侍進伏。上曰,國朝國恤時前後,已行喪祭之禮,亦必載錄於寶鑑·譜略中,詳細考出以奏,可也。諸臣遂以次退出。
丁丑三月十一日三更四點,上御璿源殿齋室。承旨入侍時,同副承旨金器大,假注書李有喆,記事官李仁培·李東泰以次進伏訖。上曰,俄下敎三丈,注書持入。臣有喆,承命持進。上又命注書出,持祭報府宣敎文以來。臣有喆,承命出去後,上曰,今番誰讀宣敎文耶?器大曰,實差則洪良漢,預差則金華鎭矣。上曰,宗廟獻官,誰耶?器大曰,不能記得矣。上曰,宣敎文,注書勿爲持入,只入祭報府事,挾侍傳之。臣有喆,承命,只獻祭報府,上覽訖。入侍諸臣退出。
上在昌德宮。常參·經筵,以代理停。
大行王妃初喪。
下直,淸水萬戶安世志。
藥房都提調申晩·提調李·副提調金相奭啓曰,伏未審夜間,聖體調攝,若何?憊眩之候,寢膳之節,亦何如?大王大妃殿氣候夜來諸節,益有差勝之勢乎?令醫女,趁早入診爲宜。臣等,不勝區區憂慮,敢來問安,竝此仰稟。答曰,知道。今當赦日,罙切陵岡之祝。慈殿氣候,已諭于入侍,今日只蔘橘茶煎入。予則一樣矣。
大王大妃殿,藥房口傳問安。答曰,知道。
陳賀罷後,政院·玉堂·藥房口傳問安。答曰,知道。
傳于金相奭曰,今日是頒赦,提調早爲入侍。
傳于趙載洪曰,赦句添入百官加,依例爲之。
李顯重達曰,頒赦,百官加爲之事,命下矣。未承受推考徽旨,自本院依例爻周之意,敢達。令曰,知道。
以承傳色口傳下敎曰,慈殿進箋,趁早爲之事,分付。
備忘記,今下弓矢,淸水萬戶安世志處,傳于洪麟漢曰,給送。
李顯重達曰,正言任㻐,入參賀班,不爲詣臺傳達,無端出去,揆以臺體,極爲未安。推考警責,卽爲牌招,何如?令曰,依。
元仁孫達曰,假注書洪錀,身病猝重,勢難察任,今姑改差,何如?令曰,依。
以正言任㻐牌不進罷職令旨,令于李顯重曰,推考徽旨捧入。
金相奭,以吏曹言啓曰,在前頒赦時,例有別歲抄書入之事矣。今則何以爲之?敢稟。傳曰,依例擧行。
李顯重,以吏曹言啓曰,太廟夏享大祭親行時,許多執事,當以侍從塡差,而在京者數少,將無以推移分排。在前如此之時,有在外侍從摧促上來之例,今亦依此例上來事申飭,何如?傳曰,允。
又以吏曹言啓曰,別歲抄依例擧行事,命下矣。居中居下,亦爲書入乎?敢稟。傳曰,一體書入。
金相奭,以吏曹言達曰,新除授敬陵令趙載遇,除授後,過限未肅拜。依例改差,何如?令曰,依。
又以吏曹言達曰,新除授會寧府使李柱國戶奴呈狀內,矣上典,素患風痰之症,添劇於湖嶺水土,入春以來,語言甚澁,半身不仁,萬無强赴之勢,斯速變通云。邊倅遞易,誠爲重難,而李柱國之實病,旣如此,則不可等待其差歇,依例罷黜,何如?令曰,依。
又以吏批言啓曰,前會寧府使李柱國,未赴任遞罷,所授加資,依例還收之意,敢啓。傳曰,知道。
又以吏批言啓曰,本曹佐郞李壽勛呈狀內,身病甚重,勢難察任云。依例改差,何如?傳曰,允。
有政。判書鄭翬良進,參判南泰齊進,參議未差,都承旨金相奭進。吏批啓曰,臺諫闕員,今當差出,而擬望之人乏少,外任竝擬,何如?傳曰,允。又啓曰,會寧府使,今當差出,而當任中可擬之人乏少,他道閫帥及堂上閫帥竝擬,何如?傳曰,允。以金善行爲大司憲,以徐命膺爲大司諫,以宋文載爲校理,以趙曮爲兼文學,以李宜哲爲兼司書,以金尙重爲戶曹參議,以吳彦儒爲兼知春秋,以洪啓禧爲校書提調,以李益炡爲司圃提調,以南綺老爲吏曹佐郞,以趙榮進爲掌樂正,以金時默爲南學校授,以李秉升爲敬陵令,以洪晟爲典籍,以金履遂爲氷庫別提,以田雲祥爲會寧府使,以文始龍爲成均學諭單付,以南重校書著作單付,以金鳳著校書正字單付,以李長泰承文副正字單付,以羅忠佐·具允鈺·李永俊·韓·金蓍耉·盧以亨·吳得良·任堦·安兼濟·高裕·黃處浩兼春秋單付,前府使李柱國,今降通政,加資還收,通德郞李行迪今超通政,年八十閫帥父加資事承傳,知春秋鄭翬良,同春秋吳彦儒。
洪麟漢,以兵批言啓曰,慶德宮假衛將劉基泰,素患痰病,近又添劇,差復無期,呈狀乞遞。輪番之任,不宜久曠,今姑改差,何如?傳曰,允。
又以兵批言啓曰,新除授森森坡萬戶李秀發呈狀內,老母今年七十二歲,且無兄弟,人子情理,決難遠離赴任,斯速啓遞云。邊將之無兄弟獨身親年七十歲以上者,許遞其任,已有定式,依例改差,何如?傳曰,允。
〈兵批〉,判書李進,參判李之億病,參議趙明鼎入直進,左副承旨洪麟漢進。兵批啓曰,黃海水使,今當差出,而擬望之人乏少,他道守令邊將,竝擬,何如?傳曰,允。以具善復爲訓鍊都正,以申晙爲同知,以蔡膺祜爲僉知,以金光迪爲五衛將,以李普吉·洪東碩爲景福將,以金由行爲翊贊,以徐懋修爲衛率,以尹東晢爲侍直,以魚道文爲都摠經歷,以許瑬爲黃海水使,以李殷福·安鵬慶爲武兼,以徐有大爲宣傳官,以崔顯祚爲鎭東萬戶,以白尙靑·鄭來觀僉知單付,以李以楷·金德崙·蔡膺祜·金福齡·鄭允協·玄處明副護軍單付,以朴道源副司直單付,以李有喆·鄭聖濟副司正單付,以金致說副司勇單付。
傳于李顯重曰,左承旨入侍。
傳于金相奭曰,藥房三提調入侍。
金相奭,以宗簿寺官員,以提調意達曰,今玆東朝問安未寧,藥院至於竝直,大小臣僚,莫不趨造候班,而身爲宗戚,多有不參者,事之駭然,莫此爲甚。不參人員,令宗親府現告,竝從重推考,以懲日後,何如?令曰,依。
李顯重,以國葬都監郞廳,以摠護使意啓曰,前頭發靷時輪轝,預先排設,故道路門戶迂直廣狹,必須詳審尺量然後,輪轝所入之數及肩輿排設出入便否,可以磨鍊造作矣。明日都監堂上郞廳,率事知匠人,進詣看審,何如?傳曰,允。
頒敎文。敎中外大小臣僚耆老軍民閑良人等書。王若曰,慈候違豫,憂方深於夙宵,醫技收功,慶實關於宗祏。爰擧飾喜之典,誕揚渙號之音。念東朝踰七旬之齡,而寡躬切萬年之祝。仰儀度之淵懿,和氣每溢於三朝,喜寢膳之調宜,廷候不設於數紀。體慈訓於謙儉,尙緩稱觴之儀,綿邦慶於孫曾,荐享含飴之樂。夫何喜懼之日,遽有疢疾之憂?珩珮閴覲見之容,懷纏坤慼,裘冕違攝養之節,體損天和。榮衛偶感於風寒,少稽翌瘳之喜,衣帶不解於昕夕,敢弛先嘗之誠?幸因神明之其扶,聿覩起居之夬復。簾帷孔謐,順六氣而節宣,匕筯無違,迓百祥而熙豫。不終宵而蔘劑再進,向來之焦灼何言,纔浹旬而輪直倂停,今日之懽忭靡極。顧誠孝之淺薄,焉有格天之休,賴陟降之監臨,獲遂愛日之悃。瞻母儀而衍樂,對天時而昭蘇。惟長樂望八之康寧,往牒罕覯,繄洪範斂五之福祿,景貺無疆。値重制之在躬,彌文雖略,虔淸廟之告慶,舊章式遵。肆乃敷告於大庭,庸使均惠於八域。資生育物,推一視之陰功,蕩垢滌瑕,霈肆赦之解澤。自本月十二日昧爽以前,除謀叛大逆謀叛,子孫謀殺歐罵祖父母父母,妻妾謀殺夫,奴婢謀殺主,謀故殺人,魘魅蠱毒關係國家綱常,贓汚强竊盜外,雜犯死罪以下,徒流付處,安寘充軍,已至配所·未至配所,已發覺·未發覺,已決正·未決正,咸宥除之。敢以宥旨前事,相告言者,一以其罪罪之,在官者各加一資,資窮者代加。於戲,錫保歸極,一世永戴於慈恩。故玆敎示,想宜知悉。藝文提學洪啓禧製進
知中樞府事趙觀彬書曰,伏以,臣民無祿,坤聖奄忽陟遐,匝域含生,普切崩隕。伏惟邸下孝思出天,纔經重疢,遽遭至哀,攀號罔極,不瑕有傷損之節,迺者,東朝患候,浹旬彌留,我大朝侍湯焦憂,當復如何,而神明所佑,遄復常膳,賀儀已擧,中外靡不欣忭。仍念臣以負罪自廢之蹤,當擧朝哀遑之日,未敢入參庭班,只自闕外受服而退。今値無前大慶,病在危域,又未克進身於咸造之列,分義全虧,無以自措。且臣於向日凶囚之招,實有萬萬駭懍者。鞫案嚴秘,未得其詳,而反覆尋思,莫測其故。無乃輿聽臣姓名,路覘臣容貌,做出兄札之說,爲此謊亂之供耶?天鑑始旣悉燭,薄罰又已還敍,則適增感祝,何用提辨?臣自屛野以來,逖阻朝儀,前後闕禮,不知其幾遭,論以常憲,終難幸逭。玆敢從縣道,仰陳請譴之章。伏乞离明,亟令攸司,勘臣罪狀,以警具僚焉。臣無任隕越祈懇之至,謹昧死以聞。答曰,覽書具悉。誠孝淺薄,遭此罔極之痛,攀號哀慕,五內摧崩。卿其勿辭焉。
領敦寧趙載浩箚曰,伏以,臣民無祿,坤殿禮陟,率土含生,普切崩隕。公除奄過,因山已卜,伏惟我邸下攀號罔極,何以堪居?迺者,東朝患候,涉旬未寧,幸臻康復,褥儀載擧,區區慶忭,曷有其極?念臣病廢殘喘,不廁人數,而前後廢闕情禮,常理已絶,罪上添罪,萬殞猶輕,夙宵悚懍,靡所容措。近日本病之外,又得新症,積泄成痢,頃刻難忍,寢啖全廢,委席呻頓,顧今呼嵩之列,百僚同抃,而臣獨病伏兟兟,無計轉動,有臣如此,生不如死。玆陳短章,仰瀆崇聽,伏乞睿慈,亟降威罰,以勵臣工,以安賤分,千萬幸甚。取進止。答曰,覽箚具悉。誠孝淺薄,遭此罔極之慟,五內崩裂,而時日易邁,公除已過,因山旣卜,攀號罔極之痛,尤切于中。且東朝患候,浹日未寧,焦遑曷諭,而遄復天和,不勝忭幸。以疾未參,其何所傷?卿須安心勿辭,善攝焉。仍令曰,史官往諭。
持平權相龍達曰,請瑞虎·元諧等兩賊孥籍,亟令王府擧行。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請島配罪人泰績,更令鞫廳,拿鞫嚴問,夬正王法。請還收罪人桂永放送之令,亟令攸司,依律處斷。請還收吉才卜·李於屯金減死之令。請還收李佐太·申尙春減死之令。請罪人彦杓·陽祚等,仰稟大朝,更加嚴鞫得情。請稟于大朝,潤·東夏,竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請東星,亟施孥籍之律。請緣坐罪人抗,仰稟于大朝,亟施孥籍之典。請前參奉韓芷,拿問嚴處。請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬,以大逆律施行。答曰,不從。措辭見上
丁丑三月十二日卯時。上御齋室。藥房提調入侍時,都提調申晩,提調李,副提調金相奭,假注書洪錀,記事官李仁培·李東泰,醫官金履亨·皮世獜·李以楷·鄭趾彦·金德崙·金履貞·李興門·蔡膺祜·金福齡·鄭允協,以次進伏訖。晩曰,夜間東朝氣候,若何?上曰,今日則外氣夬解,而自初更穩寢,三更後亦進御米飮數合,小水度數,比昨稍減矣。晩曰,連日達夜焦煎之中,聖體調攝,亦若何?上曰,一樣矣。晩曰,東朝氣候差晩後則漸益差勝矣。上曰,予自深諒,頃日患候,旋卽夬愈矣。今又添感如此,似是元氣未健之致。從今以後,實有時止時作之慮,此心,無時少弛矣。晩曰,患候夬愈之後,則元氣豈不自爾益勝乎?上曰,不然矣。老人之病,一入之後,則往復無常,元氣之自爾益勝,豈敢望於八耋老親乎?上曰,慈殿進箋,當差早爲之,時刻已至乎?晩曰,辰時進箋,而今此慶賀,實是聖孝所格,臣民懽抃,已不暇喩,而聖心之欣喜,尤當萬萬矣。上曰,此豈淺孝所致?實賴陟降之默佑矣。上曰,注書出去,進箋奉待時刻之及時與否,問來,可也。錀,承命出外,還入進伏曰。箋文,今方奉詣閤外,而時刻,亦不遠矣。晩曰,自上進御湯劑,已煎入,趁卽進御,惶恐伏望。上曰,觀勢服之矣。晩曰,伏承觀勢進御之下敎,伏不勝抑鬱悶迫之至。須卽進御,千萬更望。上曰,氣舒則自可勝矣。卽今則雖甘味,猶難飮之,況湯劑乎?坤殿行錄,實非文任之可製,故予欲製之,而連日焦煎,不遑暇隙矣。湯劑則甚苦,以茶飮換服無妨耶?晩曰,今當連日侍湯之時,何可以茶飮進御乎?姑俟後日日次,更爲議定,似宜矣。上曰,今雖不服藥,豈不臨殿,而卿等之懇如此,當爲强進,入之,可也。奉進湯劑。上曰,前則理中湯頗淸矣,今何濁也?仍卽進御。上曰,此前堂,乃本廳乎?晩曰,大堂,卽大廳,而本㕔在於越邊矣。上曰,此齋室,卽舊弘文館也。比諸卽今瀛館,大小,何如?晩曰,比此則館與庭,稍隘小矣。上曰,昨日傳敎軸,承旨奏讀,可也。相奭奏讀。上曰,昨夜雖爲刪改,亦有未暢處,果未及出朝報耶?更爲撰改。諸臣遂以次退出。
三月十二日辰時,上御仁政殿。親臨陳賀入侍時,都承旨金相奭,左承旨元仁孫,右承旨趙載洪,左副承旨洪麟漢,右副承旨李顯重,同副承旨金器大,假注書洪錀·李有喆,記事官李仁培·李東泰趨入敦禮門,先行四拜禮,以次進伏訖,百官行四拜禮。宣敎官洪良漢,讀頒敎文訖,百官又行四拜禮。通禮金鍾秀仰奏禮畢。領府事金在魯,領議政李天輔,左議政金尙魯,右議政申晩等,與諸宰,趨進殿內。在魯奏曰,大妃殿病患,浹旬彌留,上下焦遑,幸賴我殿下格天之孝,快臻康復,致此今日之受箋,實宗社莫大之慶也。上曰,今日陳賀,誠是料外。是則慶幸,第猶未夬復,慮何暫弛?在魯曰,殿下悲慼之餘,又當慈候之欠和,浹月煎灼,不遑晝宵,聖體不無傷損之節乎?臣等,不勝憂慮之至矣。上曰,一樣矣。天輔曰,夜間大妃殿氣候,若何?上曰,再昨昏沈之症,似是外氣,而夜則顯勝矣。天輔曰,日漸向熱,此時表氣,似易入之,宜有愼重之慮。在魯曰,今番趁時煎進湯劑,聞極奇幸。如非殿下之大孝,其何若此?臣等,不勝欽歎之至。上曰,卿病近來,如何?見卿拜跪,不甚衰矣。在魯曰,近似少減矣。上曰,卿,每以不善寢,爲一憂患矣。此病,何如?在魯曰,此則終不穩睡矣。仍以次退出。上曰,編次人,使之留待。予若有隙,欲製魂宮行錄矣。上命注書,招入先來譯官,而下詢彼中消息之如何,則譯官不能詳對矣。上命退去,仍還入大內。入侍諸臣退出。
丁丑三月十二日申時,上御璿源殿齋室。承旨編次人同爲入侍時,左承旨元仁孫,編次人李喆輔,假注書李有喆,記事官李仁培·李東泰以次進伏訖。上曰,編次人進前。喆輔進伏。上曰,予方作魂宮行錄,姓貫,以何書之乎?喆輔曰,當書達城。上親製行錄,而命仁孫書之。上曰,魂宮誕生之第,予未詳焉,問于何處,則可以知之乎?仁孫曰,徐有寧·徐魯修,以都監郞廳,方在闕內,此二人當知之,而魯修年長於有寧,尤當詳知,且考璿源譜略,則可以知之矣。上顧謂注書曰,然則汝往招魯修,使之入侍,又往政院,考璿譜以來。臣有喆,承命而出,招魯修入侍,仍往政院,考璿譜,乃嘉會坊也。還入復命,製至十餘句。上曰,少退。遂退出,俄命入侍。製至皇兄元年封嬪之句,上曰,辛丑·甲辰兩年事之不錄,此有意也。製至言輒淚下之句,上曰,此非溢美之語,平日果如是矣。凡人之作行狀也,過爲虛譽,多不以實,予則不然,只記實狀矣。製畢,命仁孫再三翫讀。仁孫曰,此行錄,一則使注書書進小朝,一則使寫字官,書進大朝爲好矣。上曰,可。仁孫曰,徐魯修,俄有入侍之命,故方入侍矣。上曰,梓宮加漆時,郞廳徐魯修·徐有寧,輪回入侍。出榻敎諸臣退出。
丁丑三月十二日酉時,上御璿源殿齋室。藥房三提調入侍〈時〉,都提調申晩,提調李,副提調金相奭,假注書李有喆,記事官李仁培·李東泰,醫官金履亨·皮世麟·李以楷·金德崙·蔡膺祜·金福齡·鄭允協以次進伏訖。晩曰,大妃殿氣候,若何?上曰,一樣矣。即招醫女,使之詳奏。醫女曰,右三部脈候勝於左三部脈候,而左邊腰下,凝堅大如胡桃,四邊有赤色,但壓其處,而不以爲痛矣。上曰,瘡漸大,無奈成瘇耶?醫女曰,瘡雖大,無成瘇之慮矣。上曰,何可信也?初如栗,今已大矣。晩曰,瘡邊有毒汁耶?醫女曰,有汁矣。上曰,瘡處付何藥,則當夬復耶?履亨曰,用黃栢槐花,以蜜和而付之,則好矣。上曰,外間,亦有如許病,而用此藥耶?履亨等曰,外間,亦用此藥矣。上曰,慈殿每曰予病,何至此境,而何時得差耶?予以多爲進御,則必瘳之意仰達,而焦灼之心,尤難堪抑矣。晩曰,實是悶迫之敎也。履亨等曰,今則脈候漸復,但胃有餘毒,六君子蔘橘,等分用之,而食前水刺進御後,此藥進御好矣。上曰,慈殿進御加味六君子湯,旣已議定,自明日煎人蔘橘茶,亦爲一體煎入。出榻敎上曰,慈殿,每以何時病差,下詢,予心甚㦖然,不知所以仰答也。晩曰,自近以來,大妃殿,覺其痛處,此乃愈於前日也。如用此藥,則當夬復矣。上曰,何可信也?初擬四五日,今已多日,而尙未復常,何敢必其夬復乎?第蔘六湯,可謂得宜矣。俄見金領府事,則顔色甚好,氣力且健,服何藥而致此效?雖以不寐爲病,何足慮乎?晩曰,領府事,以理中湯得效矣。上曰,用幾錢服之耶?履亨等曰,用十錢服之矣。晩曰,以此得效,而顔色亦好矣。上曰,予則全無藥效。漢高之言,其亦自然之理也。晩曰,用丸劑則甚好矣。入侍諸臣退出。
上在昌德宮。常參·經筵,以代理停。
大行王妃初喪。
自未時至酉時,日暈。
夜自一更至四更,月暈。
李顯重達曰,大司憲金善行未肅拜,執義尹東昇,掌令吳奉源,持平權相龍呈辭,朱炯質,掌令金元行在外,今日以監察茶時之意,敢達。令曰,知道。
藥房都提調申晩,提調李,副提調金相奭啓曰,伏未審夜間,聖體調攝,若何?憊眩之候,寢膳之節,亦何如?大王大妃殿氣候,夜來諸節,一向差勝乎?令醫女,趁早入診爲宜。臣等,不勝區區憂慮,敢來問安,竝此仰稟。
大王大妃殿,藥房口傳問安。答曰,知道。
傳于金相奭曰,藥房提調入侍。答曰,知道。慈殿氣候,當諭于入侍,而予則一樣矣。
備忘記。傳于洪麟漢曰,今下弓矢,阿吾地萬戶金光寅處給送。
說書洪樂命,初度呈辭。令于金相奭曰,給之。
藥房三提調,入診東宮。
金相奭,以弘文館言達曰,本館下番,姑陞入直,事甚未安。校理趙,由限已過,與新除授校理宋文載,一體牌招,以爲推移入直之地,何如?令曰,依。
以校理趙·宋文載等牌不進罷職令旨,令于金器大曰,竝推考徽旨捧入。
金器大,以侍講院言達曰,本院說書洪樂命辭單,旣有還給之令,卽爲牌招察任,何如?令曰,依。
假注書洪錀改差代,以柳敍五爲假注書。
公除後箚批及書批還入,萬萬料表四字刪去,誠孝淺薄四字,改書下。
金器大,以山陵都監郞廳,以摠護使意啓曰,山陵赴役僧軍一千五百名,預爲整待之意,曾已啓請,下諭於諸道監司矣,其中七百五十名,依下敎減除,而大小浮石,旣已始役。京畿五十名,忠淸道一百二十名,全羅道二百名,慶尙道二百名,江原道九十名,黃海道九十名,趁來四月十五日赴役次,別定差員領赴之意,令該曹,依例急速行會,何如?傳曰,允。
李顯重,以司饔院官員,以都提調,提調意啓曰,卽接燔造郞廳牒報,則分院匠卒,元無農業資生之事,只望料布,而連値凶歉,柴場穀收捧之數,比前大縮,均廳給代之布,亦且未準,匠人等,逐朔料布,不能繼給,故匠卒死亡,至於四十餘名之多。上年夏等進上之闕封,專由於此也。幸蒙國恩,賑廳發賣之米,特下於此際,垂死餘卒,僅僅回甦,得免進上闕封之患矣。今年形勢,又如上年,匠卒等救活,斷無其路,且當國恤,魂殿山陵各樣器皿燔出之役,不計晝夜,督責燔造,而匠人等料布,不能繼給,以此飢卒,莫重許多燔造,萬無及期成樣之路云,分院形勢,實爲矜悶。當此渴急之時,若無別樣顧恤之擧,則匠人飢死之弊,迫在目前,燔事狼狽之患,勢所必至。一依上年例,賑廳發賣田米二百石,納價受出,均廳未盡給代之布,依數上下,則庶可有及期燔造之望矣。以此,分付兩廳,何如?傳曰,允。
又以義禁府言達曰,京畿監司狀達據,刑曹粘目內,軍資監前奉事朴益齡,移本府處之事達下矣。朴益齡,今方待令於本府,卽爲拿囚之意敢達。令曰,知道。
兵曹參判李之億書曰,伏以,上天不佑,下民旡祿,恭惟我大行王妃殿下,偶爾違和,遽然陟遐,率普痛怛,曷有其極?仍伏惟我邸下,纔經痘候,天幸萬順,而未臻復常,奄罹此境,悲慕之切,憂苦之至,想有所不自抑者,易致傷損之節,頃當東朝挾日違豫,上下焦遑之際,神明所相,孝思攸格,幸見乃瘳之慶,擧切欣祝之誠,而想於侍湯之日,尤多失攝,臣民憂慮,孰大於此?伏乞睿慈,務加節抑之方,克盡調將之道,上以慰兩殿惟疾之憂,下以副群工仰祝之望,不勝萬幸。念臣以狗馬賤品,偏蒙聖澤,從前踐歷,罔非踰分,而惟其賦命奇窮,殃罰積躬,曾於甲戌冬,痛纏孤露,奄遭風木之悲,忍過三霜,頑保草土之喘,而俯仰人世,萬念都灰,不意我大朝,曲垂簪履之戀,復畀特簡之恩。臣聞命感泣,不知死所。顧臣以喪威所薄,病源轉痼,虛殼見在,理難復陽,而恩除之下,不敢爲言私祈免之計,强策病軀,筋力奔走者,殆過一朔,反顧身心,罙增惶懼。今者萬萬意外,橫遭泮儒之無限醜辱,臣誠驚痛憤迫,反復思惟,不知所以致此也。臣於前月,猥忝舍菜獻官,踰時副急,避免不得,受香入泮,與諸生,同將祀事,不稱之譏,臣固自知,而隨參之列,寂無他論,及夫越數旬之後,始有齋會,自削之題,旣極苟且,追罰之目,全無倫脊,噫噫,此何由也?借使齋儒,眞有論臣之實,則盍於大享未行之前,明言顯斥,以振士氣,而姑且依違隱伏,挨過多日,忽地起鬧,勒加汚辱於臣身,究厥心跡,寧不痛駭?臣以世祿之裔,連代顯榮,而曾無一疵之可摘,此實擧世之所知也。臣於年前,身陷不測,聖明臨燭,過蒙拯拔之恩。彼若以臣身之滓穢,執着剌論,則臣固不辭,而今乃以白地汚衊之言,誣及臣門戶,私心痛迫,當復如何?若以臣伯父故參判臣萬元,參連臺啓之事,認爲吹覓之案,則抑有不然者。昔在甲戌,臣伯父被謫之日,相臣筵白,盛稱己巳樹立之卓絶,卽蒙恩宥,亞卿方岳,寵祿如舊,則到今年久之後,追創不襯之目,肆然加之於無故之人者,是豈常情之所及者哉?雖然緣臣不肖,昧機冒進,坐貽此難湔之辱,懺悔莫及,尙誰怨尤?惟當斂跡屛退,以思自靖,肆暴疾痛之呼,仰干貳極之下,伏乞睿慈,俯賜照燭,亟令鐫削臣職名,以安私分,千萬幸甚。答曰,覽書具悉。誠孝淺薄,遭此罔極之痛,拚號哀慕,五內摧崩。卿其勿辭,從速行公。
持平權相龍書曰,伏以,生民無祿,大行王妃殿下,奄忽陟遐,率普崩霣,大小攸同,而在外之臣,則漠未聞違豫之節,遽然承訃,益復驚慟萬萬。伏惟我邸下攀號罔極之痛,尙何堪居?乃者,東朝患候,累日彌重,上下焦惶之餘,天和漸復,賀儀纔擧,欣忭惝怳,曷有其極?臣於月前,忽伏承大朝特旨,以臣爲司憲府持平,繼有馹召之命,恩及蓬蓽,榮生畎畝,臣聞命以來,驚惶感激,罔知攸措。近者嶺外之蒙被特恩者,多有之,而今臣所被除命,又是格外異數,臣至愚極陋,無才無德,雖微官庶僚,尙患不稱其任,況臺閣淸要之地乎?雖循例備擬,尙懼不堪其選,況聖上簡拔之恩乎?仰慙俯慄,歷累日而不能自定也。夫臺閣者,耳目之任,紀綱之地。臺閣盡其職,則紀綱擧而國家安,不然則廢而亂,其所責任,至大至重。非可人人而濫授,必得骨鯁敢言之人,然後乃可以任其職,而如臣之庸拙疲巽,萬不近似,何敢仰恃恩寵,晏然承膺也哉?仍伏念官案書入,以爲勸用之道,實聖朝振拔滯淹之一大政,此亦有補於導揚和氣,豈不休哉?但所謂沈滯者,蓋指其不霑寸祿,至於積年之久者而言也。臣雖罷散,猶未至如是,而適參在其中,以致恩擢,竊有所歉然不安於心也。且臣,素患痰濕之症,每當寒暑之交,十倍危劇,床席呻痛,末由移動,而怵分畏義,他不暇顧,忍死登程,行未信宿,奄遭國哀,蒼黃上來,惟知入哭之爲急,而冒沒趨肅,隨行逐隊者,居然十數日矣。今則撼頓奔走之餘,病勢添篤,頭旋目暈,口吐後泄,諸症交攻,僵臥旅舍,死生未分,以此以彼,萬無因仍蹲冒之理。玆敢略陳辭章,仰暴血懇。伏乞离明,俯垂鑑諒,亟許遞臣,仍治臣瀆擾之罪,以重名器,以安愚分,千萬幸甚。臣蒭蕘陋談,不宜附陳,而姑擧一二件民情,敢此仰達。昨今年凶荒,振古所無,民之流離失所,顚連溝壑,已不可勝數。雖有限死忍飢,得保其居者,毒癘所觸,無一全活,或闔家沒死,或渾閭俱空,幸而得生者,亦鮮有無喪故之人,哀我民生,可謂靡有孑遺也。以去秋農作言之,水邊,蕩覆無餘,山谷間秧苖立,全無所收,惟有垈田野地,稍得免災,而此不過十分一。如干穀物,盡賣於許多葬埋,兼以木花掃無,兩年之內,紡績不知,衣鶉面菜之狀,不忍目覩。當此東作之節,雖欲盡力耕耨,無種而何以播穀,無牛而何以耕田,無食而何以執耒勤耕,以盡其力乎?瘠确之田,固所廢棄,肥饒之地,亦或陳荒,來頭秋事,雖至登稔,而不耕而穫,安有是理?其在常年,則民各自知其資生之道,而不待勸督,竭力爲農,至於今春,無衣無食,救死不贍,雖知農之可樂,其於力不足,何哉?惟我大朝,體如傷之德,施若保之仁,至誠軫念,屢下懇惻之敎,民皆誦讀感涕曰,我聖上恤民之恩,如是其至,而守令者,徒以文具施行,不以實心遵奉,故澤不下究,德未遠被,吾屬之困苦傷剝,愈往愈甚,其將奈何?臣常聞而哀之。朝家賑飢勸農之方,非不至矣,此等凶歲,必有別般聳動之擧然後,可以責效。各邑守宰,出入阡陌,躬自勸課,如古之田畯,無種無糧者,擇其精穀,務爲均給,無牛無農器者,勸其隣里相資,或自官買牛遍置,則各其境內,宜無不墾之土矣。道臣,頻頻廉察,考其勤慢,計其陳棄處有無多少,以爲春夏等考績之目,則似有實效,以此,申飭諸道道臣宜矣。且今民生困悴之極,專由於族徵·里徵。貧殘之民,所食還穀及其身布,無可得捧,故徵督於不知寸數之族屬,而如不足,則繼責於同里,又不足,則侵及於近洞。其中稍有數月之資者,盡歸於橫奪,與貧賤者,同爲飢莩,刻骨含冤,呼天無路,豈非可矜之甚者乎?凶歲飢民,自上無一毫侵督,雖應捧,盡爲蠲減而後,民得以遂其生。古來大殺之政,誠以此也。大同結役,惟正之供,而守令,急於奉公,惟以畢捧爲準,飢餓將死之民,加之以椎剝,被之以鞭箠,民不堪其苦,逃亡離散,勢所必至。臣謂族徵·里徵,一切嚴禁,大同待秋收納,亦有合於便民之道也。至如牟麥還糶,亦爲民間一弊,暑雨政苦,耕耘未畢,民方汩汩無暇,而拘囚催急,致有農務之愆期。且其糶多田少之邑,牟麥稀貴,雖竭其地之所出,不足以當還糴之數,賣器鬻衣,始乃準償,其間期日甚窄,驅迫困苦之狀,萬倍於秋糴之時。臣竊悶之,以爲牟麥,初非糧餉緊關之物,而旣有名色,雖不可全數廢無,折半以秋穀代納,亦似宜矣。區區淺料,妄自煩瀆於哀毁之中,臣誠死罪。伏惟恕察而裁擇焉。答曰,覽書具悉。誠孝淺薄,遭此罔極之痛,攀號哀慕,五內摧崩。所陳,令廟堂稟處。爾其勿辭察職。
丁丑三月十三日卯時,上御璿源殿齋室。藥房三提調入侍時,都提調申晩,提調李,副提調金相奭,假注書李有喆,記事官李仁培·李東泰,醫官金履亨·李以楷·金德崙·蔡膺祜·金福齡·鄭允協以次進伏訖。晩曰,大妃殿氣候夜間,若何?上曰,三更後進粥安寢,今朝起坐矣。晩曰,聖候夜間,若何?上曰,一樣矣。晩曰,大妃殿瘡處,亦何如?上曰,問諸醫女,則可以詳知矣。卽命招醫女。醫女進達曰,脈候勝於昨日,瘡處亦不凝堅,而赤色微有黑色矣。晩曰,變赤爲黑,是向差之漸耶?履亨曰,然矣。上顧履亨曰,招皮世麟來。世麟承命趨進。上曰,瘡處付何藥,則可以得效耶?世麟曰,付黃栢槐花,則好矣。上曰,自天子,至於庶人,老人則一也。藥效奚可必乎?是甚悶迫矣。且予氣日以衰,神日以損,安知其久乎?仍顧謂晩曰,魂宮行錄,昨夜書成,卿等,欲見之乎?晩曰,願見之。上曰,行錄草,方在政院,注書持來。臣有喆,承命持進。上命相奭讀之,至皇兄元年封嬪之句。上曰,辛丑·甲辰兩年事之不錄,此有意也。使詞臣知之,可也。至言輒淚下之句,上曰,此非溢美之語,平日果如是矣。凡人之作行狀也,過爲虛譽,多不以實,予則不然。只記實狀,卿等,其知之也。晩曰,領府事臣金在魯,以公除事,有言於臣矣。上曰,何言耶?晩曰,在魯以爲公除,卽從上之公除也。豈有群臣之公除乎?如是云矣。上曰,果然矣。領府事能思予之不及處。領府之壽,可謂尙遠矣。卽命注書出取公除傳敎來。臣有喆,承命持進。上命相奭讀之曰,以洪啓禧之所見,何不及此耶?此不可不一番明定,而汩汩未遑。今聞領府之言,予乃大覺矣。仍下敎曰,所謂公除,卽國君之公除,非諸臣之公除也。今番禮曹百官公除磨鍊,其涉不察,無異於補編,輯成重臣之筵奏也。當該禮官,從重〈推考〉,此後公除,一從上服事,定式施行,日前下敎爻周。出榻敎上曰,先來全昧彼中事而來,可謂先來乎?晩曰,解事之人然後,可以能探,而此則非但無識之人,且初行也,何以能知之乎?上曰,予以爲此必初行也,果然矣。仍顧謂履亨等曰,李益炡之病,飮乳得效云,果然否?履亨曰,以此得效矣。上曰,此藥,能補老人之元氣耶?履亨曰,老人補元之藥,無出於此矣。上曰,予之此問,有意而問也。晩曰,大妃殿病患,似是痰也。履亨曰,精神不足而然也。上曰,痰祟耶?精神不足之致耶?履亨曰,老人精神不足,自是例事,與元氣虛損,有異矣。以閭巷間老人之病觀之,多有精神不足,而元氣無損者。大妃殿病患,亦如此矣。不必以此爲慮矣。晩使允協,進理中湯。上曰,此藥甚苦矣。漢高雖苦雍齒,豈加於此苦耶?且無藥效,服之何益?予本無睡,自近以來,坐與臥以睡爲事,此乃氣勝於前而然耶?不及於前而然耶?履亨等曰,精神不足之致也。仍俯伏曰,大妃殿,進御淸心丸則好矣。上曰,何以進御乎?履亨曰,不必頻頻用之,茶飮進御時和用,似好矣。晩曰,諸議皆同,請用此丸。上曰,今番歲抄中,曾前點下者外,一竝蕩滌,居中居下者,一體蕩滌。出榻敎入侍諸臣退出。
丁丑三月十三日巳時,王世子坐景雲閣廬次。藥房春坊入對時,都提調申晩,提調李,副提調金相奭,輔德南泰著,兼弼善鄭存謙,文學鄭晩淳,假注書李有喆,記事官徐有良,記事官李東泰,醫官金履亨·方泰輿·皮世麟·鄭纘僑·金德崙以次進伏訖。晩曰,臣民無祿,遭此罔極之痛,夫復何達?世子曰,罔極矣。晩曰,邸下新經重痘,又臨哀疚,此時氣候,何以支持耶?世子曰,僅得支持矣。晩曰,大妃殿患候,幸臻康復,臣民忭幸,曷有其極?俄侍大朝時問候,以一樣爲敎矣。仍俯伏曰,臣有區區所懷,敢此仰達,不勝惶悚之至,而第此意,前已暫達矣。邸下上侍慈殿,下侍大朝,如有傷損之節,則其爲貽慮,當復如何?伏願邸下,必思善護之道。臣,率醫官入來,請診脈焉。世子命進首醫二人,使之診脈。履亨先進診脈後達曰,脈候不調矣。泰輿又進診脈後達曰,脈候不調矣。晩曰,近來熱候,若何?世子曰,一樣矣。晩,顧履亨等曰,然則當進何藥耶?履亨曰,蔘橘茶爲好矣。與相奭,起而達曰,都提〈調〉之達甚好,伏望下念。仍退出。
上在昌德宮。常參·經筵,以代理停。
大行王妃初喪。
下直,安興僉使李宜復,魚游澗僉使姜俊陟。
李顯重達曰,大司憲金善行未交龜,執義尹東昇,掌令吳奉源,持平權相龍呈辭,朱炯質,掌令金元行在外,今日以監察茶時之意,敢達。令曰,知道。
藥房都提調申晩,提調李,副提調金相奭啓曰,伏未審夜間,聖體調攝,若何?憊眩之候,寢膳之節,亦何如?大王大妃殿氣候夜來諸節,益有差勝之勢乎?令醫女,趁早入診爲宜。臣等,不勝區區憂慮,敢來問安,竝此仰稟。
大王大妃殿,藥房口傳問安。答曰,知道。
傳于金相奭曰,藥房提調入侍。
答曰,知道。慈殿氣候,已諭於入侍,湯劑茶飮,依前煎入。予則一樣矣。
備忘記,傳于洪麟漢曰,今下弓矢,魚游澗僉使姜俊陟處給送。
金器大,以弘文館言達曰,本館下番,連日姑陞入直,事甚未安。校理趙·宋文載,旣有只推之令,竝卽牌招,以爲推移入直之地,何如?令曰,依。
以說書洪樂命牌不進罷職令旨,令于金器大曰,推考徽旨捧入。
又以侍講院言達曰,本院說書洪樂命,旣有只推之令,卽爲牌招察任,何如?令曰,依。
又啓曰,領議政李天輔,右議政申晩,判義禁徐命彬,刑曹判書吳彦儒,依下敎來待,而左議政金尙魯病未承命云矣。傳曰,詣閤。
傳于金器大曰,在院承史與都監堂上入侍。
備邊司薦望,以金孝大爲水原府使。
洪麟漢,以都摠府言達曰,副摠管兪胄基,以禁軍別將,禁軍等納馬事,訓鍊院晝仕出去之意,敢達。令曰,知道。
金相奭,以國葬都監郞廳,以摠護使意啓曰,表石大字篆文書寫官實預差職姓名,別單書入之意,敢啓。傳曰,知道。
金器大,以國葬都監郞廳,以摠護使意啓曰,本都監郞廳漢城府判官任遾,職務繁劇,有難兼察,令該曹,依近例閑官換差,何如?傳曰,允。
又以觀象監官員,以領事提調意達曰,地理學兼敎授金道興遷轉代,本學訓導金道欽,術業精明,依例差下,使之付軍職,冠帶常仕,何如?令曰,依。
李顯重,以刑曹言啓曰,今番廣蕩之典,當行於赦前,方在侍湯,今日下敎,又何踰日?其令該府該曹,當日內擧行,卽爲草記事,命下矣。本曹所管諸道蒙放減等出陸諸罪人及時囚罪人,竝卽依下敎,已爲擧行之意,敢啓。傳曰,知道。
又以刑曹言啓曰,今此疏決時,咸鏡道三水府定配罪人阿只·桂永放送事,付標啓下矣。桂永,曾前疏決時蒙放,而因臺達,尙未放送矣。臺達,至今未收殺,今亦不得循例擧行之意,敢啓。傳曰,知道。
丁丑三月十四日卯時,上御璿源殿齋室。藥房入侍時,都提調申晩,副提調金相奭,假注書李有喆,記事官李仁培·李東泰,醫官金履亨·李以楷·金德崙·蔡膺祜·金福齡·鄭允協,以次進伏訖。晩曰,聖候,若何?上曰,一樣矣。晩曰,大妃殿患候,若何?上曰,慈候,問諸醫女,則可以詳知矣。卽命招醫女,使之詳陳。醫女等奏曰,左右部脈候勝於昨日,但瘡處比昨少浮矣。上招杜梅問曰,汝意,何如?對曰,瘡處比昨少浮矣。上顧履亨等曰,然則奈何?履亨曰,所付黃柏之藥,小故有此少浮之症,請加付。上卽命加付。上曰,慈殿,不以老人病例症視之,而惟以速瘳爲念。每下敎曰,予病,何時得差?爲其下者,聞此敎,心當如何?晩曰,誠是悶迫事矣。仍請上進服理中湯。上曰,甚苦奈何?服無所效,服之何益?且時尙早矣。晩曰,日已晩矣。請進御。上曰,前日服而得效,近日則服而無效,莫非衰老之致,服之何益?晩曰,雖似無益,不知不覺之中,自然有效矣。上曰,自近以來,腹甚飽,氣亦虛,有何病而然耶?晩請診脈。上曰,止之。相奭曰,聖敎如此,豈非悶迫之事乎?服之則不知之中,必有效矣。請進藥。上曰,譬如枯木,枯木,豈有水生之理乎?德崙,進理中湯,上曰,以苦心服苦藥,豈有效耶?凡物,有其誠則有其物,無其誠則無其物。是故,金領府事,誠心服藥,得其效,而予則全無誠心,只有苦心,豈有效耶?相奭曰,願勿以苦心服之,以誠心服之也。上曰,當該中官,做錯擧行,事之無據,莫此爲甚。吳允恒·車德重,令該府,施以不應爲私律。出榻敎上曰,時任大臣及金吾·秋曹長官,其令入侍。出榻敎上曰,注書持此傳敎,出爲分付。臣有喆,承命而出,分付後還入復命。
丁丑三月十四日辰時,上御璿源殿齋室。時任大臣,金吾·秋曹長官,同爲入侍時,領議政李天輔,右議政申晩,判義禁徐命彬,刑曹判書吳彦儒,右副承旨李顯重,假注書柳敍五,記事官白大成·李東泰以此進伏訖。天輔曰,大王大妃殿寢睡安穩乎?上曰,初似不安,今則稍安矣。晩曰,聖慮焦煎,氣候,若何?而殯殿諸節,亦頻頻照管乎?上曰,慈候如此,焦慮之中,何以頻頻照管乎?天輔曰,聞都提調之言,則東宮睿候,漸不如前云。崩霣之餘,傷損必多,伏慮深切。上曰,都監堂上洪啓禧,加漆時入侍事。榻前下敎上曰,注書出去分付,又問今日加漆與否以奏。臣敍五承命出問,則今日果當加漆,而漆匠,以漆未堅,退行於十五日之意,達於小朝云,故以此還奏,則上曰,加漆,進行於今日。洪啓禧入侍事,更爲分付。天輔曰,表石書寫,當稟定矣。上曰,倒矣。如此俗忌,何必爲之?晩曰,前面,若依下敎書之,則恐非體段矣。上曰,予於中間書之云者,蓋以此也。予在則當用虛右之制矣。晩曰,聖敎如此,臣等,當更議爲之矣。天輔曰,金時默,以〈南〉學敎授,係是玉堂之職,不爲行公,故又不行公於都監郞廳。請許遞敎授之職,專意都監之事,何如?上曰,南學敎授金時默許遞,專意都監事。榻前下敎上曰,判金吾年老矣。疏決文案,承旨替讀,可也。顯重進讀至趙載敏,上曰,洪名漢之不卜日三字,名言也。予過爲刑推,一時二次矣。晩曰,出於致雲之招,故然矣。天輔曰,以黨論治之,而文書則無矣。致雲之二弟推問時,無所引矣。上曰,東萊序文,不書之。此等大赦,宜施曠蕩之典,而此等之人,不可無弦韋,特爲減等,而於渠,便是放也。其亦趙領敦寧之德也。不然則與䥃同歸矣。以此觀之,申琬,賢矣直矣。讀至尹光纘,上曰,雖不卜日,今則卜日可矣。予之憎則不如趙載敏矣。方當大赦,特爲減等。天輔曰,僞勳贈職之書,誠怪異矣。以常時處身揣之,則必爲此等怪異之事,難可容貸矣。讀至宋瑜,上曰,疲惱莫甚而爲婚,則非渠之罪也。此登科乎?放則將來爲何人乎?將焉用之?仍之。顯重曰,臣去珍島時,見爲弼顯之姪壻者,大槪國家隄坊不嚴之故也。上曰,承旨之言是矣。讀至柳東垣,上曰,東垣事,明祚,不爲明祚之時也,而旣與干連有間。其時下敎,亦有諭矣,今當大霈,宜施曠蕩之典,而此等之時,此等之人,不可不嚴隄坊,參酌減等。晩曰,筵說之傳,其罪重,處分亦宜以重矣。讀至任珣,上曰,非矣。黃腸木作板而來云矣。天輔曰,非則非矣,而所用者,卽末端木也,何至禁錮乎?晩曰,其人似儱侗,故然矣,而實則冤矣。命彬曰,所用官廳錢之說,臣亦聞其冤矣。顯重曰,御史雖以災結犯手爲罪,而詳定之未捧者,以田結充其數,而猶不足,則其不犯手,推此可知,此亦冤矣。上曰,然則禁錮於渠,冤矣。天輔曰,其人可貴矣。但若儱侗,故流於分數不明,至此矣。上曰,如此而放,則用能手者,又如此矣。雖然,今聞筵奏,禁錮過矣,特爲放送。讀至黃幹,上曰,此則食者也。天輔曰,錢千兩,備置,非食也。且能文之士,又有善治之名矣。晩曰,趙明鼎,許軍餉,而已至敍用,此獨留滯,似冤矣。上曰,趙明鼎之許軍餉,許之而已,非食也,此則食之矣。天輔曰,此亦非食也。上曰,方當大霈,特爲出陸。讀至張志恒,上曰,武臣驕重,不可不抑,仍之。此赦,不放,則渠必改矣。近思錄,於渠不緊,與具善行之周易,有異矣。讀至林德恒,天輔曰,逆賊章源,其一家皆逐,而德恒,以其妻父,故容之矣。上曰,難可遽放,減等,可也。讀至尹蓍東,上曰,仍之。天輔·晩,發伸救之端,上曰,尹蓍東,人事未瑩者,雖仍,以此無感傷和氣之事矣。疏決幾盡,而予至今置而不論者有意矣。命彬曰,凡以罪而放歸田里者,使之自屛於有田廬之鄕,而今此蓍東,則其時命送嶺南,處分誠過矣。上曰,判義禁,過於忠厚矣。以此世道,無加勝之效矣。上曰,判義禁徐命彬,過於忠厚,推考事。榻前下敎命彬,又起伏,進奏以臺臣,以言獲罪之說。說未卒,上曰,判義禁徐命彬罷職事。榻前下敎上曰,承旨更書之。上曰,判義禁徐命彬,於尹蓍東事,人事勝於國體。其在嚴隄坊之道,不可推考而止,罷職。命彬退出。上曰,謂予老而欲試之乎?此等處,當嚴治矣。上曰,判義禁有闕代,金聖應除授,卽爲牌招,當日內擧行。上曰,同副承旨與守廳注書,抄入減等出陸三件,而文書,付黃籤入之事,注書出去分付。臣敍五承命出去,分付,還入進伏。上曰,文案中遷徙秩,在何律文?注書出去,問于刑曹律官知入。臣敍五承命出去,招問律官,以在大明律爲對。臣敍五還入仰奏。上曰,承旨書之。上曰,我國之用大明律,不過徒流·定配·充軍,而全家之律旣除,則今者江原道定配抄狀中洪川縣婢旕康律名,非徒非配,今乃初見,問之,則在大明律云。然則周禮所在劓刖之律,亦引用乎?其涉無據。當該勘律之官,與今日所奏律官,竝令秋曹,從重勘處,其時秋官,從重推考,此律名,分付該曹,後勿爲勘。天輔曰,惠廳江倉,有廣州移轉米,分糶於本府民人等,而本廳郞廳,與本州經歷,眼同分給矣。完石絶少,太半耗縮,故民人等,累百爲群,來聚闕外,號呼塡咽,有若村民之來訴官門者然。是亦關係國綱,該郞之不善分給,致有民怨,固有其責,而經歷之領來本府民人,不能禁斷,任其喧聒闕門,亦不可無飭,郞廳及經歷,竝拿處,何如?上曰,竝拿處。出擧條上曰,承旨書之。上曰,今聞大臣所奏,其涉駭也。於此於彼,不可無飭,當該郞廳,當該經歷,一倂拿問。上命少退,諸臣少退,追後入侍進伏訖。天輔曰,水原內遷,曠闕已久,方議薦矣。上曰,薦望入之。上曰,刑判讀文案。彦儒進讀至洪啓涵,上曰,酒禁,一倂仍。讀至僧彗澄,彦儒曰,此則臣送之矣。輦佛張傘,恣入城中矣。上曰,城中,多觀光者云,怪異矣。何足責放?異於唐憲宗之佛骨矣。讀至趙榮順,天輔曰,此則事關臣身,故臣心常不安不便矣。上曰,雖欲使卿心安,予心宜伸。尹蓍東·趙榮順不放,則予心,可知爲世道也。上曰,前孟山郡守魚史績,方當大赦,特減七年。前金堤郡守崔普興蕩滌。前大興郡守金根,今當大赦,特以六年爲限。前砥平縣監李剛中,特以六年爲限。前永川郡守吳遂燁蕩滌。前金城縣令鄭樸蕩滌。前三嘉縣監金鳴魯,特爲蕩滌。前盈德縣監李祥海蕩滌。前固城縣監趙世選蕩滌。前陜川郡守李復祥蕩滌。前務安縣監李宜老蕩滌。前巨濟府使李景老,今當大赦,特以八年爲限。前利城縣監李潚蕩滌。前竹山府使朴時佐蕩滌。前興海郡守南濟極,本事已宜參酌,又當大赦,以三年爲限。前河東府使洪一涵,今當大赦,六年爲限。前三嘉縣監柳愈蕩滌。前彦陽縣監尹守泰蕩滌。前江界府使趙東濟,方當大赦,以五年爲限。前龍川府使呂攀,以五年禁錮。前珍島郡守李聖望,蕩滌事。榻前下敎天輔曰,灣尹,以風病不能運身,其子有職者,未及受由而下去,邊上重地,又有勅行,許遞宜矣。上曰,義州府尹李吉輔許遞,卽爲薦望事。榻前下敎上曰,灣尹,其人氣脆矣。天輔曰,其人周通可用,而適病矣。時,水原薦望入,上以末望金孝大落點。上曰,此人可堪矣,金器大爲人亦佳矣,常不以解事自處矣。天輔曰,謹愼規模也。晩曰,不以解事自處者,出於謹愼之意也。上曰,承旨書之。上曰,水原府使金孝大,其令卽爲辭朝。天輔曰,公除前,有出禁臺臣云,與赦日及翌日直囚憲臣,倂宜勘處。上曰,承旨書之。上曰,噫,今者邦慶,往牒所無。其所犯禁,俱係雜犯,則赦日及翌日徑先直囚,事之昏謬,莫此爲甚。十二日直囚憲臣,罷職不敍,十三日直囚憲臣,竝罷職。因此聞大臣所奏,公除前,有出禁臺臣云,事之無據,莫此爲甚。當該憲臣,罷職不敍。上曰,金昌運,原情後行査勘律事。榻前下敎上曰,承旨書之。上曰,今番曠蕩之典,當行於赦前,方在侍湯,今日下敎,又何踰日?其令該府該曹,當日內擧行,卽爲草記。上曰,今番之放多矣。天輔曰,曠古之慶,無前之赦,無過今番,八域含生,孰不欽仰聖德哉?上曰,放減等書納數爻事,分付政院。天輔曰,昨年元景濂之亡妻離異,終是法外。逆賊應坐之人,若已故,則無追罪之律。旣亡之妻,朝家豈許其離異乎?在景濂則夫婦之義絶矣,在景濂之子則母子之恩廢矣。關係至重,不可不釐正。分付該曹,爻周離異文書,以全其倫紀,何如?上曰,所奏誠是。依爲之,此後以此,定爲令甲,可也。出擧條諸臣將退時,上曰,任珣,以貪爲名,而今蒙特放,於渠幸矣。趙載敏,亦於渠幸矣。諸臣以次退出。
丁丑三月十四日未時,上御景雲閣。都監堂郞入侍時,禮曹判書李益炡,同副承旨金器大,假注書李有喆,記事官李仁培·李東泰等,以次進伏訖。上命注書,招都監堂上洪啓禧入侍,又命郞廳鄭存謙,持曲尺入侍。臣有喆,承命出,與之偕進伏。上命存謙,以曲尺,尺量魂殿殿內長廣。上曰,此尺數,於昌陵,無不足之慮乎?啓禧曰,凡二十四尺有半矣。又命存謙,尺量梓宮所御之殿,而承史則命勿入,俄而出御座。上曰,欑宮幾尺?啓禧曰,十四尺矣。上曰,丁字閣幾尺?啓禧曰,二十尺餘。今昌陵閣,不及於此尺數矣。益炡曰,梓宮結裹紅氈,以頃日入來時紅氈,留置殯殿,當更用於將來結裹時事下敎,而此氈,當初退梓宮入來時,見樣連幅,故卽今梓宮,多爲不足。不可不更加連幅,然後似無不足之慮,紅氈出給,何如?上曰,依爲之。出擧條又啓曰,殯殿所排紅綃帳,用於因山時陵所後,移用於魂殿事,頃有下敎,而尺量於魂殿三門,則廣有餘而長不足,難以用之,似可改備矣。上曰,魂殿唐家所用,以殯殿所排織帳用之,紅綃帳長廣,足以用之,勿爲新造,可也。出擧條啓禧曰,丁字閣所排床卓,例自別工作造成矣。上曰,殯殿所排床卓,皆移用於陵所爲宜矣。出擧條啓禧曰,臣旣觀此尺數,明日出往昌陵,詳爲尺量彼此後,入侍以稟矣。上曰,可矣。上曰,國葬都監堂上李入侍。出榻敎仍命少退,俄而諸臣,與李進伏。上命存謙,尺量魂殿三門,而命承史隨往。存謙量畢奏曰,足可以用矣。入侍諸臣仍退出。
上在昌德宮。常參·經筵,以代理停。
大行王妃初喪。
卯時有霧氣。
洪麟漢達曰,備邊司郞廳來言,今日賓廳坐起日次,而時無時急稟定事,不得來會云矣。敢達。令曰,知道。
金器大達曰,賓廳日次,旣已頉稟,所當持公事入對,而時無公事,頉稟。令曰,知道。
洪麟漢達曰,大司憲金善行未交龜,執義尹東昇牌不進,掌令金元行,持平朱炯質在外,一員,掌令一員未差,今日以監察茶時之意,敢達。令曰,知道。
藥房都提調申晩,提調李,副提調金相奭啓曰,伏未審夜間,聖體調攝,若何?憊眩之候,寢膳之節,亦何如?大王大妃殿氣候,夜來諸節,一向差勝乎?令醫女,趁早入診爲宜。臣等不勝區區憂慮,敢來問安,竝此仰稟。
大王大妃殿,藥房口傳問安。答曰,知道。
傳于金相奭曰,藥房提調入侍。
答曰,知道。慈殿氣候,已諭於入侍。蔘橘茶仍爲停止,六君子湯,依前煎入。予則一樣矣。
大殿,政院·玉堂·藥房,望奠後奉慰問安。答曰,知道。
大王大妃殿·世子宮·嬪宮,政院·玉堂,望奠後奉慰問安。答曰,罔極。
大殿,朝廷二品以上,六曹·宗親,望奠後奉慰問安。答曰,知道。
大王大妃殿,朝廷二品以上,六曹·宗親,望奠後奉慰問安。答曰,罔極。
李顯重達曰,憲府連日監察茶時,諫院許久闕達,俱涉未安。兩司除在外外,未交龜未肅拜不爲行公人員,竝卽牌招,何如?令曰,依。以執義尹東昇,正言任㻐等牌不進罷職令旨,令于洪麟漢曰,竝推考徽旨捧入。
以校理趙·宋文載等牌不進罷職令旨,令于金器大曰,竝推考徽旨捧入。
金器大達曰,正言徐迥修,上書到院,而係是言事,依大朝下敎,持入受答之意,敢達。令曰,入對。
以說書洪樂命牌不進罷職令旨,令于金器大曰,推考徽旨捧入。
金器大,以侍講院言達曰,本院新除授兼文學趙曮,除拜累日,尙不出肅,說書洪樂命,卽有只推之令,竝卽牌招察任,何如?令曰,依。
以兼文學趙曮,說書洪樂命牌不進罷職令旨,令于洪麟漢曰,竝推考徽旨捧入。
傳于李顯重曰,金吾文書少,而至今不爲擧行,極爲駭然。卽爲擧行。
傳于金器大曰,摠護使及入直都監堂上入侍事,使郞廳,聽傳敎。
洪麟漢啓曰,都監郞廳,以摠護使意來言,入侍有命,而情病方苦,不得承膺,惶恐俟罪云矣。敢啓。無批答。
金器大達曰,卽者,檢閱李東泰,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,奉敎權穎,待敎李世演,檢閱李鎭恒,竝卽牌招,推移入直,何如?令曰,依。
李顯重,以義禁府言啓曰,疏決單子中,未及拿來罪人高原郡守趙鏻,甲山前府使安宗奎,各道定配罪人海南縣閔錥,羅州牧黑山島尹光鼎,三陟府高次奉,三水府朴致厚,臨坡縣趙文福,狼川縣李堪,淮陽府許搆,康津縣鄭道三,明川府崔景燮,結城縣李喜謙,龍安縣尹鵬擧等放。鏡城府任珣,今聞筵奏,禁錮猶過,特爲放送。機張縣李敬玉,麻田郡權導,安東府李彦,忠州牧鄭基安,唐津縣朴世光,淮陽府林好榮,端川府金向成等放。定配身死未蒙放罪人光陽縣柳漢基,鍾城府柳師百,通川郡朴混源,穩城府金孝溫,巨濟府朴弘儁,旌義縣洪啓文,大靜縣姜德俊,濟州牧朴慶應,南海縣金績熙,鍾城府鄭稑等竝放。江界府定配罪人柳東垣,旣與干連有間,其時下敎,亦諭矣。今當大赦,宜施曠蕩之典,而此等之時,此等之人,不可不嚴隄防,參酌減等。機張縣李聖望,今當大赦,減等。金海府吳命佑,熊川縣吳重觀,減等。巨濟府趙載敏,此等大赦,宜施曠蕩之典,而此等之人,不可不弦韋,特爲減等。巨濟府荐棘罪人尹光纘,方當大赦,特爲減等。鍾城府林德恒,減等。巨濟府崔萬衡,貪吏,其若弛張,於元元,何?然今當大赦,特爲出陸。萬頃縣古郡山島〈定〉配罪人鄭東明,其時雖未執贓,禁酒之時,麪孽二字,不可遽放,而今當大赦,特爲出陸減等。巨濟府黃幹,方當大赦,出陸事,付標啓下矣。放送事,發關分付於各其道臣,減等罪人柳東垣·李聖望·吳命佑·吳重觀·趙載敏·林德恒等,仍其配所,減等徒三年改錄,荐棘罪人尹光纘,亦爲仍其邑,減等撤籬後,徒三年改錄事,一體分付於該道道臣,出陸罪人崔萬衡·黃幹等,慶尙道尙州牧出陸,鄭東明,全羅道礪山府出陸,減等徒三年改錄,而竝依前罪目,發遣府羅將,仍令押送于各其配所,何如?傳曰,允。
李顯重啓曰,疏決草單中端川府定配罪人金向來名下,臣則書以放字,前判義禁徐命彬則書以仍字。臣則所伏處,稍近於御座,親聽聖敎,十分明的,然後乃敢下筆,而兩冊所書,有此差誤,有未敢自信。鞫囚定配者之仍與放,關係甚重,從何施行乎?惶恐,敢啓。傳曰,放字爲之。
洪麟漢,以義禁府言達曰,金昌運原情後行査勘律事,命下矣。稷山前縣監金昌運,待令於本府,卽爲拿囚之意,敢達。令曰,知道。
又以禁衛營言啓曰,本營中軍洪德望,老病近甚,勢難行公,呈狀乞解,不得已許遞,其代,今當差出,而時無在京無故之人。曾前如此時,亦多有外任差下之例矣。會寧府使田雲祥,日昨新除,未赴任,移差中軍,何如?傳曰,允。
檢閱李東泰書曰,伏以,皇穹不弔,坤聖禮陟,擧國含恤,愈久罔極,日月流邁,公除奄過。仰惟邸下,根天之孝,叩地之慟,拚號靡逮,何可堪居?乃者,東朝玉候,彌日欠和,上下焦煎。幸賴宗社之默佑,曁我大朝之誠孝,不日平復,賀儀已擧,中外同歡,莫罄名言。況臣猥叨邇列,獲覩千古罕有之大慶,區區欣忭之忱,曷其有極?臣於向日,幸蒙恩田,歸護病父,纔經一宿,旋聞大行王妃違豫之報,驚遑震剝,未恤私情,蒼黃詣闕,顚倒就直,遂至于今。雖不敢爲陳懇乞暇之計,而門鑰每下,方寸自亂,曙色欲開,跫音亦驚,卽接家信,則臣父素患痰癖之症,更爲添劇,委頓床笫,食飮全廢,呼吸喘促,氣息昏迷,奄奄有頃刻之慮云。臣一聞此報,心神飛越。此時瀆擾,非不知萬萬惶悚,而情私所迫,按住不得,投進短章,徑出禁門,臣罪至此,萬殞猶輕。伏乞离明,亟治臣擅離之辜,以肅朝綱,仍削臣所叨之職,以便救護,不勝萬幸。答曰,覽書具悉。誠孝淺薄,遭此罔極之痛,拚號哀慕,五內摧崩。爾其勿辭,救護父病。
正言徐迥修書曰,伏以,皇天降割,聖母陟遐,臣民拚號,大小同情。伏惟孝思出天,哀慕罔極,尙何堪居?乃者,東朝違豫,久切彌留之憂,遄臻康復之休,庭班旣撤,縟儀將擧,區區攢祝,曷有其極?臣之除拜見職,奄過二旬餘矣。方當國有哀慶,百僚奔走,無敢或後,而臣獨冥然頑然,一味偃伏,不思變動,豈義分之所敢出,而誠有不得已者存耳。夫諫官之職,受人主耳目之寄,任國家言議之責,雖使古所稱讜人正士當之,尙患其不能稱塞。況今直言招災,不匡無刑,如臣怯弱,敢望容喙於其間耶?有言責者,不得其言則去,載在經訓,而此謂言而不見用也。若臣則初不能言矣,尤何去就之可論哉?朝拜夕奏,已過其時,則可知料量之無素,七年諫議,今無是例,則難期早晩之效責,與其進而招尸素之譏,無寧退而伏傲慢之誅。臣之爲此,誠不獲已,亦無奈何,而第臣有慙悔不可追者。蓋臣干祿之計,只是親養之爲急,初非當世之有意,則凡係榮塗,在所必損,而自在參下,未免濫叨,前日之承當,旣懷辭居尊卑之義,今日之違傲,頗涉取舍便否之嫌。去就之郞當,先後之矛盾,不但有識之見笑,抑亦臣心之不快,而只緣臣不能早自量度,輾轉至此,尙何及哉?臣於前後廢分違令,非止一再,而嚴誅不加,虛銜尙縻,臣誠狼狽失圖,兢惶無地,今始略入文字,仰暴血懇。伏乞睿慈,俯垂鑑諒,亟遞臣職,以安微分,仍治臣罪,以昭法紀,不勝萬幸。臣旣不以本職自居,則不宜有所論說,而事在目下,不容泯默,敢此附陳焉。臣,卽接爛報,干連逆獄之人,擧入於疏決之中,或減或放。此輩負犯,果何如,而當初酌處,已有失刑之歎,則其在嚴堤防之道,豈可遽議其寬典也?伏願仰稟大朝,收還成命焉。尹蓍東之所坐,果何罪哉?不過有懷無隱耳。雖以當初大朝處分觀之,沁府舊守,誠不爲無罪,而重臣則纔過數月,甄敍依舊,臺臣,則經年嶺外,罪名未除,至於今番之無前大霈,而猶靳賜飭之恩,此於國家政刑,果何如也?況自近年以來,臺閣之言,鮮及官邪,而一或涉於崇班,則威罰輒隨,往往至於一斥不復,枯死窮巷。若此不已,將至於臺閣不敢開口,末流之弊,何所不至哉?且有一二言事,被譴之臣,許久廢散,未蒙收敍。彼數臣,固不足道,而臣之所大憂則有之。見今士氣之消沮,言路之杜廢,無復餘地。若不自聖朝,大有以開導振發,則恐不能救得其一二也。彼數臣者,豈不知隨衆含默,爲進取良方,而其所論列,亶出於隨分效責之意,則在聖朝來諫之道,固冝崇奬之不暇,而乃反摧折屈抑,至於如此,若是而已沮之士氣,何由復振,已閉之言路,何由復開也?亦願邸下,導達宸聰,前後以言獲罪者,竝許蕩滌,世道幸甚。答曰,覽書具悉。誠孝淺薄,遭此罔極之痛,拚號哀慕,五內崩裂。東朝患候,浹旬彌留,焦遑曷諭,而天和遄復,賀儀已擧,不勝忭幸。第一件事,聖上處分,寔出於酌量,余何更爲煩稟?第二件事,其時大朝下敎,何等嚴重,而焉敢若是?雖値大霈之日,其在嚴堤坊之道,尤不可輕議。爾其勿辭察職。
丁丑三月十五日卯時,上御濬源殿齋室。藥房三提調入侍時,都提調申晩,提調李,副提調金相奭,假注書李有喆,記事官李仁培·李東泰,醫官金履亨·皮世麟·李以楷·金德崙·蔡膺祜·金福齡·鄭允協以次進伏訖。晩曰,大妃殿氣候夜間,若何?上曰,昨夜三更,水剌進御,仍爲安寢,而今朝前,米餘三合進御矣。卽招醫女,使之詳奏。醫女曰,右三部脈候安,左三部脈候乍數,與昨日無異,瘡處毒水多出,紅氣漸解,高處稍卑矣。晩曰,汝輩善爲詳診矣。上曰,瘡處復常,則所付藥,當自落耶?履亨曰,然矣。晩曰,昨日風寒,夜間聖體調攝,若何?上曰,一樣矣。慈殿進藥,連用六君子湯,而加入人蔘,如何?晩曰,隨症用之,似好矣。履亨等曰,前日進御,不滿一合,今日進御,能至三合,此是差復之效也。晩曰,夕後茶飮,何以爲之乎?上曰,姑停。晩曰,昨日蒙放人,幾許耶?上曰,二百六十人矣。晩,請進藥。上曰,予當少休而進御矣,姑止之。晩曰,明日卽備局定式入侍,何以爲之乎?領相李天輔,使之來待乎?上曰,明日備局入侍,方在侍湯中,停。出榻敎晩曰,然則庶事,自多叢脞,何以處之乎?上曰,國事方積滯,誠是悶事。一欲觀亭子閣,而亦汩汩未果矣。民亦避一身兩役,而予則昨日兩役,可謂不如民矣。晩曰,今月尙餘一望,使之待下敎入來,如何?上曰,元良次對,亦不爲之耶?晩曰,五日後每對矣。上曰,此亦後月尙存,追後入侍,亦無妨矣。上命注書,出問進香擇日之爲不爲。臣有喆,承命而出,問之則姑不爲之矣,還入復命。晩又請進藥。上曰,甚苦甚苦,姑徐徐爲之。卿等進藥之誠,移於國事,則何患廟務之積滯?晩曰,兼御丸藥最好,而如難進御,則和粥用之,似好矣。上曰,何必和粥?雖和醬飮之,固無妨矣,而但自昨冬,至今憂遑,殆無一時之寧,念奚及於丸藥之進御乎?晩曰,自昨冬,至于今日,聖體連在勞攘之中,尤不可不愼攝也。仍使履亨等進藥。上曰,此藥漸多,何耶?晩曰,自有定數,豈有加減耶?上進藥。上曰,樂亭誰耶?晩曰,趙錫胤也。曰,國葬都監堂上,送言于臣,有所陳達矣。都監各樣儀物及腰彩輿諸具,皆以前排用之,而床卓有大小之異,漆亦不同,何以爲之乎?上曰,雖有大小,仍舊用之,可也。曰,金寶筒則以黃銅鍍金,玉寶筒則以豆錫鍍三甫水矣。今此寶筒,以前排豆錫筒,鍍金用之乎?上曰,金寶玉寶一也,何必有鍍金鍍三甫之異乎?今後則金寶玉寶,竝用三甫,以此定式,可也。曰,護匣前排,雖無傷處,而色則渝矣。新造用之,何如?上曰,雖色渝無妨,以前排用之,可也。玉寶金寶一也,一依玉寶筒爲之,此後,一依此例擧行。出擧條曰,補編中瓦甒二,醴三升·酒三升,而今則有醴而無酒矣。酒則何以爲之乎?上曰,酒則勿用,可也。只用醴酒。出擧條上曰,高麗歷年五百年耶?晩曰,四百八十年也。仍俯伏曰,粟米飮,何以爲之乎?上曰,寘之。晩曰,水原府使金孝大,爲人,極其精詳,可謂得人矣。上曰,然矣。其弟器大,亦極精詳矣。晩曰,可謂難兄難弟矣。入侍諸臣退出。
丁丑三月十五日申時,王世子坐殯殿。承旨入對時,同副承旨金器大,假注書柳敍五,記注官鄭晩淳,記事官李仁培以次進伏訖。器大持徐迥修上書仰達曰,此正言徐迥修上書,而係是言事書也。令曰,承旨讀之。器大進伏讀訖。令曰,自尹蓍東以下,承旨更讀之。令曰,書中一斥不復,何謂也?器大曰,一被放斥,未蒙甄復之謂也。令曰,書中所指數臣,誰也?器大曰,臣未的知其指誰,而金相度,竄而蒙放,柳戇·任命周等,尙未甄復,似指此等人,而亦未之知也。令曰,干連鞫獄者,何時蒙放耶?器大曰,昨日大朝疏決時,身死未蒙放者,或有蒙放者,生存者,亦有減等蒙放者矣。令曰,昨日入侍承旨誰也?器大曰,李顯重入侍矣。今日則巳申退出去矣。令曰,昨日疏決時,尹蓍東事,大朝何以下敎乎?器大曰,昨日疏決時,尹蓍東,命置仍秩,徐命彬,伸救之,特命罷職矣。令曰,承旨書之。器大抽筆,進伏書徐迥修書批訖。晩淳起伏達曰,臣昨於診筵,竊伏覩顔色之慼,哭泣之哀,實是誠孝之所發,固非勉强之可抑,而第恐過於哀毁,必多傷損。惟願節哀順禮,勉從上下之群情焉。令曰,當勉從矣。諸臣以次退出。
丁丑三月十五日三更,上御璿源殿齋室。都監堂上入侍時,都監堂上申晦,同副承旨金器大,假注書柳敍五,記事官李鎭恒·李仁培,以次進伏訖。上曰,玉寶畢寫,而以六字書納。今番書寫官,誰也?晦曰,卽判府事兪拓基也。此大臣,豈有不知之理哉?必有援例而爲之者矣。上曰,用明陵例,而明陵,則尊號之前與今異矣。上曰,寶式,自禮曹爲之乎,都監爲之乎?晦曰,都監爲之,而六字加六字,則爲十二字矣。上仍命承旨書傳敎。上曰,今番皆遵明陵舊例,故金寶式,只書諡號二字。其時則只上諡號,而尊號諡號加上而然矣。因此而寶式六字遺漏,更以十二字書入事,分付。上曰,承旨又抽草紙近前。誌文行狀,皆已親製,而又有未盡者,欲有所製,當以附錄云乎?晦曰,似然矣。臣聞摠護使之言曰,誌狀中,當書以甲辰進封王妃,而入侍則當稟云矣。上曰,中宮冊封,甲辰之後也。晦曰,冊封,雖在甲辰之後,而王妃則已封於甲辰矣。上曰,冊封,待過三年後,故然矣,而甲辰,已封王妃,則以甲辰書之,可也。上,仍親製附錄時,指附錄中一句語曰,無嗣而有嗣云者,予有意也。上曰,誌狀之下,當書以附錄乎?晦曰,似當連誌狀而書之矣。誌狀一件,曾有書納東宮之事,附錄亦然乎?上曰,出給守廳承旨,明日使注書,書納東宮,可也。晦曰,摠護使有入侍之命,而眩氣猝發,無以自力,故臣敢轉奏。上曰,眩甚乎?晦曰,少愈則明當求對矣。諸臣將退之際,器大曰,正言徐迥修,陳書小朝,書批已下,而係是言事書,故不爲頒布,敢此仰稟。上曰,注書持書本以入。臣敍五承命持入。上曰,承旨讀其中間數條言事處。器大讀訖。上曰,迥修欲爲黨而廉恥拔矣,人事拔矣。自其爲說書時,予怪之矣。如此者,皆爲如此才造矣。是超嶺之習乎?仍命承旨書傳敎。上曰,噫,其君,方在侍湯焦憫之中,代理元良,亦在攀號哀慕之日,而彼迥修,亦一靑丘之臣也。雖非此日,焉敢復售舊習,而於首件事,臺體則不可不然,宜先稱于今邦慶,往牒所無。侍湯中疏決,仰體大霈中外之意云,而黨心亘中,人事都喪。大霈二字,敢用於蓍東之下,於榮順,匿其名而混稱黯黮之態,何欺彼蒼?其眼無君父,放恣跳踉。此等之輩,不可一刻置諸搢紳,正言徐迥修,永刊仕版,南海縣,倍道放歸,以示不與同中國之意,待城門開,卽爲擧行。傳敎書訖,器大曰,禮房承旨,元仁孫,三度呈辭遞差,方有闕矣。上曰,待明日承旨入侍,前望單子入之。器大退出矣,上復召曰,此時承旨,不可不備員,承旨有闕代,尹東暹除授,牌招察任。上曰,關西道臣之不爲陳章,今爲幾日乎?器大曰,似是七八日,而臣未能的記矣。上曰,殆近十日矣。仍命書傳敎。上曰,四維不張,國乃亡也。頃者下敎領相者,心氣日耗之中,又當成殯之日,全然忘了之致,故其後有下敎者,而王者用人,其宜滌垢。桐葉不欺,況指人乎?以滌垢踐言之意,其雖點下,於其人則前有下敎,後諭錯了,則其當之者,宜卽自列,而今聞將近十日,尙無動靜,虧分義喪廉隅。爲重臣而若此,何以爲國?爲方伯,尙不陳章者,特爲罷職,以勵末世之風俗。傳敎書訖,上命承旨,更讀徐迥修書上款。器大讀至半。上曰,上款語則修人事,而下款語乖矣。時,申晦已先退矣。承史諸臣以次退出。
上在昌德宮。常參·經筵,以代理停。
大行王妃初喪。
夜四更五更,月暈。
下直,坊垣萬戶沈昌宗,仁遮外萬戶李弘郁,伐登萬戶南宮。
洪麟漢達曰,大司憲金善行未交龜,執義尹東昇呈辭,掌令金元行,持平朱炯質在外,一員,掌令一員未差,今日以監察茶時之意,敢達。令曰,知道。
藥房都提調申晩,提調李,副提調金相奭啓曰,伏未審夜間,聖體調攝,若何?憊眩之候,寢膳之節,亦何如?湯劑已盡於昨日,臣等,卽與諸醫入診,詳察聖候,議定繼進之劑爲宜。大王大妃殿氣候夜來諸節,一向差勝乎?令醫女,趁早入診,宜矣。王世子氣候,何如?嬪宮氣候,亦何如?臣等,不勝區區憂慮,敢來問安,竝此仰稟。答曰,知道。慈殿氣候,當諭于入侍,而予則一樣。方在焦悶,又恧于心,理中何能理中?停止宜矣。世子氣候無事,而嬪宮氣候,亦一樣矣。
大王大妃殿,藥房口傳問安。答曰,知道。
金相奭達曰,左承旨元仁孫,右副承旨李顯重,今日不爲仕進,竝卽牌招,何如?令曰,依。
傳于金相奭曰,藥房提調詣閤。
判義禁金聖應,有稟達事,同爲入侍。
備忘記,傳于洪麟漢曰,今下弓矢,仁遮外萬戶李弘郁,伐登萬戶南宮處給送。
金器大啓曰,山陵都監堂上洪啓禧,依再昨日筵敎,來待矣。無批答。
又啓曰,領議政李天輔,有稟達事,來詣請對矣。無批答。
又以弘文館言達曰,本館下番,連日姑陞入直,事甚未安。校理趙·宋文載,旣有只推之令,竝卽牌招,以爲推移入直之地,何如?令曰,依。
以校理趙·宋文載等牌不進罷職令旨,令于金器大曰,推考徽旨捧入。
金器大,以侍講院言達曰,本院說書洪樂命,旣有只推之令,卽爲牌招察任,何如?令曰,依。
洪麟漢,以都摠府言達曰,都摠管兪㝡基,以知義禁府事,本府坐起晝仕出去之意,敢達。令曰,知道。
藥房口傳啓曰,臣等,俄者入侍,以不可不診候議藥之意,縷縷力請,而天聽邈然,未蒙允許,只承不敢聞不忍承之敎。此莫非臣等不忠無狀,誠未上孚之罪,直欲卽地滅死,而不可得也。不得請則不退,固是臣等之職分,而第伏承日勢已晏,將詣東朝,勸進水刺之敎。臣等,不敢支離仰請,未免屛息而退,抑塞憂鬱,罔知攸爲。仍伏念殿下侍湯中,晝宵焦迫,今已兩旬,寢睡間多全失,水剌亦不以時,不知不覺之中,聖候之致損,不可勝言。此時當進之劑,有不容一刻少緩,而宸衷轉激,議藥無望,臣等,誠死罪。殿下不念聖躬之保護至此,此豈大聖人愼疾之道乎?反復量度,決不可淹延。焦遑罔措之極,敢冒萬死,更此仰籲,伏乞卽許入診議藥,以副區區顒祝之情,千萬幸甚。惶恐,敢啓。傳曰,慈候雖今番焦煎之候夬愈,聖算益高,復常無期,方切焦悶之中,咫尺此室,上欺陟降。噫彼迥修自食,上以欺君父,下以欺先祖之語,其雖無倫悖義,其將何顔歸拜,旣無歸拜之顔,何心服藥?此心若鐵。慈聖雖勸,當流涕以退,卿等休請焉。
傳于洪麟漢曰,昨日入侍承旨入侍。
承旨入侍時,藥房三提調入侍。
洪麟漢,以訓鍊都監言啓曰,陵寢內捉虎,一次連捉三頭者論賞事,曾有定奪矣。今番因禧陵·孝陵·昭顯墓虎患,本局攔後哨官任聖佐,率領砲手出往,連捉四頭進上,宜有論賞激勸之道。令該曹,考例稟處,何如?傳曰,允。
又以訓鍊都監言啓曰,山陵都監草記,善放砲手五名,令三軍門,交替輪送于陵所,以防虎患事,命下矣。都監善放砲手五名,今月十八日爲始,輪回定送之意,敢啓。傳曰,知道。
又以禁衛營言啓曰,因山陵都監草記,善放砲手五名,令三軍門交替輪送事,允下矣。本營善放砲手五名,輪次定送之意,敢啓。傳曰,知道。
又以御營廳言啓曰,因山陵都監草記,善放砲手五名式,令三軍門,交替輪送于陵所,以防虎患事,命下矣。本廳砲手五名,輪回定送之意,敢啓。傳曰,知道。
金器大,以義禁府言達曰,全羅道海南縣放歸罪人徐迥修,依傳敎卽爲倍道出送之意,敢達。令曰,知道。
洪麟漢,以刑曹言啓曰,在前疏決時,逆獄緣坐外雜犯爲奴定配之類,有別單書入之例矣。今番則何以爲之?敢啓。傳曰,依爲之。
右承旨尹東暹書曰,伏以,上天不弔,坤聖禮陟,崩殞之痛,率普同情。伏惟邸下孝思出天,哀慕罔極,曷可堪任?乃者,東朝愆候,積日彌留,上下焦迫之餘,幸賴神明之佑,遄奏乃瘳之慶,臣民忭幸,又不可名喩。臣於杜門屛伏之中,忽伏承銀臺特授,臣誠惝怳感激,不省攸措。召牌之下,宜卽蹶趨承,而念臣前年,待罪見職,目見泮儒被罪,聖責切峻,竊以耿耿之忱,偶有率爾之奏,而辭語素鈍,意旨未暢,自速譴遞,蒼黃逬出,至今追思,惶兢無地。今奉新除之命,益切舊愆之訟,顧何可自諉以時日之稍久,而揚揚冒進,以重唐突之罪哉?玆敢不避煩猥之誅,仰暴危蹙之情。伏乞离明,亟令鐫遞,以安微安,不勝幸甚。答曰,覽書具悉。誠孝淺薄,遭此罔極之痛,攀號哀慕,五內摧崩。爾其勿辭,從速察職。
兼司書李宜哲書曰,伏以,旻天不弔,坤聖禮陟,率土含生,擧切崩殞。時日易邁,因山已卜,仰惟孝思篤至,罔極何堪?日者東朝患候,浹旬彌留,聖孝攸格,遄臻康復,候班已撤,賀儀繼行,中外欣祝,又不可勝喩。仍竊伏念我邸下,甫經重患,天和未復,而遽罹創鉅,拚號靡逮,哀苦之中,氣體之傷,理所必至,臣民憂慮,何所不至哉?嗚呼,三年之哀,人道之至變,其心絶志悲,哭踊無數,乃孝子之常,人情之實也。然而考之禮經,則必以毁傷生爲戒,故曰毁瘠不形,又曰毁不危身,又曰喪有疾,必有草木之滋。斯乃古聖人所以權恩理之宜,酌仁義之衷,立萬世經行之法也。今邸下當寢疾之餘,遭罔極之變,其居憂守制,但知因心而致哀,不思禮義之中庸,則其所以毁瘠危身,有違於聖人之戒者大矣。然則其節抑之道,保護之方,有不可一日而忽者。伏願邸下,克念于此,凡諸將護節宣之宜,必盡其道,毋得徑行而自遂,以貽無窮之悔,是臣區區之望也。抑臣又聞禮,君大夫旣葬,然後始聽國政,而曲禮所記,又有居喪未葬,讀喪禮,旣葬,讀祭禮之文。夫以國家所重,莫大於臨政而聽事,猶必待旣葬之後,至如讀書之功,則不以未葬而或廢,何也?良以講習之方,學問之道,實爲行政出治之原,不可以須臾舍者,故雖以大故在身,亦不得以間斷焉。其禮義精微,憂思深遠,有如此者,故昔我明廟之宅憂也,先正臣李彦迪,請開經筵於因山之前,其後宣·仁兩朝,皆於大行初喪,勤御講筵,遂成家法,因而不改,義甚盛也。今我邸下,自頃大疾以來,權停講讀,今又罹此大戚,悲哀未遑,筵對之撤,以至此久,豈非深可憂者哉?臣之愚意,欲望邸下於此,深留睿意,饋奠之暇,量氣力之所及,一例祖宗故典,許開書筵,頻視講讀,又於閑時,引接宮僚,俾得關說義理,寬安孝思,上以慰大朝之旨,下以副群情之望,是又臣區區之祝也。嗚呼,殯肂在堂,至哀纏心,宜不得旁及於他事,而朱子之於宋寧宗,山陵未卜,而日侍講讀,豈其非宜,而朱子爲之哉?伏望睿慈,更加諒察焉。噫,臣之去離宮庭,已經一年,臣誠未識其間,睿學之成就如何,憂愛耿耿,未嘗不在於講筵之間。今雖復叨宮僚,而方當國故,進見無路,臣心悲缺,不能自已,而又以方中董事,明將辭陛,離逖旣久,來期尙遠,不勝顧戀之私。玆敢略具文字,表見區區之意,伏乞邸下,俯賜財納焉。答曰,覽書具悉。誠孝淺薄,遭此罔極之痛,拚號哀慕,五內摧崩,東朝患候,浹日未寧,焦遑曷諭,而遄復天和,不勝忭幸。所陳切矣,可不體念焉?
丁丑三月十六日辰時,上御璿源殿齋室。藥房三提調,判義禁,水原府使,同爲入侍時,都提調申晩,提調李,副提調金相奭,判義禁金聖應,水原府使金孝大,假注書李有喆,記事官李鎭恒·李仁培,醫官金履亨·皮世麟·李以楷·金德崙·蔡膺祜·金福齡·鄭允協以次進伏訖。晩曰,大妃殿患候,若何?上曰,米飮三合進御,寢睡亦安矣。仍命醫女,使之詳奏。醫女曰,右三部脈候與昨無異,左三部脈候乍數,而亦與昨無異矣。晩曰,以汝輩之所奏言之,則左右脈候,可謂同等矣。醫女曰,然矣。晩曰,左右脈候,旣是同等。則雖曰與昨無異,似勝於昨日矣。上顧謂醫女曰,汝輩愼之。慈殿不愼調攝,又御冷湯,豈非悶迫事乎?仍問孝大曰,慈殿神氣,與前日,何如?孝大曰,與前日無異。上曰,汝之所謂前日,以病患前言之耶?以病患後言之耶?孝大曰,以平日言之也。上曰,以予觀之,精神似不及於前,而神氣則與前日無異,且今日坐臥,稍勝於昨,而孝大之言,又如是,病患,可謂漸差,而予心則愈爲恐懼矣。又問孝大曰,慈候分明勝於向者耶?孝大曰,頓勝於向者矣。上,招杜梅問之。杜梅曰,今日瘡處,紅氣少解,但毒汁多出。晩曰,勢所然也。上曰,瘡愈後毒汁,可以乾矣,而今則延及可慮。晩曰,自然待差則好矣。預爲强差之計,則有害矣。上曰,慈殿進御湯劑,依前煎入。出榻敎孝大退出。晩曰,聖候若何?上曰,一樣矣。慈殿,不愼調攝,心甚㦖然,予每勸進御,則慈殿,亦勸予飮食。是以,予不得已食之矣。前日病患時,有數日向差之漸,則旋卽添傷。是故,予以今日之向差,尤用念慮。晩曰,今日之差復,異於前日之少差,豈有他慮?仍俯伏曰,以藥院之批,敢此仰達矣。以侍湯中停止爲敎,臣等之悶迫,當復如何?上曰,予年已六十有四矣。上侍慈殿,下率臣民,三十年苦心,夙宵不懈,不意今者,復見黨人,心甚痛矣。予有二不孝,上負陟降,下負慈殿。以此不孝,何以爲君?錦城雖云樂,不如早還家。下不忍聞之敎黨習如此,而終不能禁,寧不痛心乎?晩曰,今雖有徐迥修,豈復有此人?伏願聖上,勿以爲慮也。上曰,沛公之外,豈無沛公乎?且非殘劣一迥修,所自辦也,必有坐使之黨矣。晩曰,天地所生之物,各有一能。如虎狼之於父子,蠭蟻之於君臣,亦有一分天理之明,則人之於物,固有間矣。況此聖明之世,豈敢爲坐使之事,而亦豈復有迥修之事乎?伏願殿下,勿慮也。上曰,予受八字之號,而心切忸焉。日過眞殿,何以歸拜耶?頃年縉紳章奏,焚之於殿庭,抹去此八字之號,然後方可以免欺罔陟降之科也。晩曰,殿下豈忍爲此過中之敎耶?當今世道,比向來,幾乎一變矣。殿下何不念此耶?上曰,迥修之傔人,雖爲黨,卽予之欺陟降也。予豈以此而一日有南面之心乎?晩曰,殿下以一迥修之事,爲此過中之敎,臣實罔措,不知所以仰答也。上曰,予知迥修爲人,非自辦,而必有指揮者。尹蓍東·金相度,亦非自辦,迥修之匿趙榮順之名,便是匿名書也。雖借道問之,街童一見,必曰趙修撰,隱入其中云矣。予於殯殿,有做錯之敎,仍謂趙雲逵擬望云者,其精神之昏耗,可知矣。伊後筵中,有數次下敎,而箕伯除拜,殆近十日,尙不自列,是豈張四維之道乎?四維不張,國乃滅亡,可謂廉恥之倒喪矣。雖以削桐葉之意點下,而在渠則宜有自處之道矣。晩曰,不欲例爲陳章,而至今未及云矣。上曰,然則一番陳章後,仍欲下去乎?晩曰,渠亦不安于心,未卽陳章請遞矣。上曰,是則非矣。晩固請診候,上曰,古有服藥而能爲平人者,予則不能,可謂不如其人矣。其君,方在侍湯焦遑之中,東宮,亦在悲號罔極之中,而此輩欲氣於予。史官,若有董狐筆,則豈不大書特書黨人迥修乎?仍下不忍聞之敎。晩曰,豈以迥修之故,有此罔極之敎耶?上曰,此不如劉安世朋字難調之事乎?昨昔,李倚天,除拜承旨,未幾爲黨論,宋左相曰,此殿下之過也。今因予做錯,點下箕伯,而蓍東,亦不入於疏決中,故迥修因此慍憾,而作此書矣。晩曰,小臣與都承旨,亦陳章中人矣。今以一迥修事,盡疑臣等,臣等豈不冤悶乎?迥修之書,昨日得見,則雖似爲尹蓍東·趙榮順等,而此輩不足以黨論之也。上曰,此非黨而誰爲黨?晩曰,雖有徐迥修·尹蓍東,皆是往事,今則別無機括,伏願勿慮而進藥也。上曰,脚甚艱澁,而藥則若飮冷水,少無效矣。古無三年侍病之孝,誠非不切也,氣不及之致也。予以望七之老,當此侍湯之中,恐或此心,一有少懈,而不意今日,復見黨人,予何心進藥乎?晩曰,以侍湯焦煎之誠,不爲診候,則必有傷損之慮矣。仍少退,俄而入侍。晩曰,大妃殿米飮進御乎?上曰,進御矣。晩曰,大妃殿,尙坐乎?上曰,坐。晩,苦請繼進之劑。上曰,服亦此人,不服亦此人,服之何爲?且予氣好,其止之。上曰,判義禁,何以入來?聖應曰,栫棘罪人尹光纘,有減等之命,而取考續大典,則減死定配與流三千里,減等則皆爲徒年,疏決時,務爲愼惜。今光纘減等,亦將爲徒年矣。光纘罪犯,旣非尋常,減等爲徒年,似涉太輕矣。上曰,撤籬律,不可以異同,一依減等律擧行。出擧條又啓曰,臣於今番疏決時,仍放事,有所懷,敢達矣。閔百祥,爲嶺南釐正使時,李景老等八人,以魚鹽事,同被罪謫矣。其後景老等七人,皆已蒙放,而固城前縣令金起,獨未蒙恩宥。恐不可罪同而罰異,下詢大臣而處之,何如?上曰,一體放送可也。出擧條聖應請退。上曰,退去。晩,復請進藥,上不答。晩曰,臣在藥院,不得診候,曠職之罪,在所難免。上曰,何曠之有?晩曰,臣亦參於眞殿之疏矣。今日不勝皇懍之至,而都承旨,亦以此意,俄者少退時,如是云矣。上曰,吾已知其爲人之廉靜也。家住何處?晩曰,南門外藥峴也。在此僻巷,不參於世論矣。上曰,非疑都令,雖在土窟中人,猶能指揮而盡其才矣。曰,日次診筵,誠意淺薄,半日相持,終不蒙允,誠切悶迫焦遑,按住不得者也。聖人,與天同大,泛應曲當,以至萬物育焉,則豈有雷霆竟日之威哉?殿下之以此爲敎者,抑以爲蓍東·迥修輩嚴處,然後可以鉗制群下耶?若以此疑臣等,則臣等,亦何以爲國事乎?有罪者罪之,可也,何必以黨字盡疑乎?上曰,非以黨之一字,爲柄,而欲制卿等也。只欲使卿等,知予心也。相奭起而奏曰,兩提之達,已盡,而天聽愈邈,臣等之罔措轉益甚矣。伏願殿下,留念也。上不答,問曰,金相紳在乎?晩曰,方在鄕矣。上曰,乾糧與發賣,異乎?曰,乾糧,流乞食之,發賣,以戶籍給之矣。晩曰,乾糧,還有弊矣。流乞以此,不爲還土作農,專意於乾糧,其習可駭。曰,大臣之言是矣。上曰,然則此後何以處之耶?曰,今則已給乾糧,從當更稟以處矣。又達曰,聞安集使,率其流民,還鄕作農,其究安宅云,而且淮陽·金城之倅,以勤幹善治,得名矣。上曰,流民之安宅,誠極幸矣。二邑之倅,可謂得人矣。晩,苦請繼進之劑,上不答,顧謂翰林曰,汝往本館,所藏章奏櫃,卽爲持入。仁培起伏曰,聖敎旣嚴,在臣分義,敢不奉命?第旣藏史庫,則雖其史草,決不可輕易開視,臣不敢奉命矣。上曰,此可謂得體矣。晩曰,果如聖敎矣。上曰,注書出去,政院縉紳疏日記持入。臣有喆,承命持進,上覽之曰洪宗海在此,而予不知其誰也。晩曰,洪啓禧之族,金聖應之妻侄也。上曰,徐迥修,爲鄭亨復疏下,而其名,圓在其下矣。其疏所謂上負下欺云者,亦出於以怯列名,而未及察文矣。然旣以此爲言,而敢售本心,此亦人乎?誠極痛矣。晩,苦請診候曰,日已晩矣,請進藥也。上曰,慈殿,雖懇囑,予當流涕不進矣。晩曰,前日以勿爲此等事爲敎,則今日之擧,何也?上曰,非此之謂也。予欺陟降,何心服藥?晩曰,迥修旣以上負下欺爲言,而爲此擧者,誠不足責。伏願殿下,以物各付物爲心,而不留於心上也。臣以繼進之請,半日相持,終未回聽,臣誠死罪。辭窮意竭,罔知所奏,相率退出,復爲陳啓矣。以次退出。上命承史更入。於是,臣有喆,與相奭,復爲進伏。上曰,注書讀日記草。臣有喆,承命讀之。上曰,該精爲之矣。遂退出。上,以御筆下批旨,辭敎皆是不忍聞之敎。晩等,以不敢受之意,封還,則卽又更下,如是者十餘次,夜漏已深,闕門方鎖。晩等,遂出去。
丁丑三月十六日初更,上御璿源殿齋室。承旨入侍時,同副承旨金器大,假注書柳敍五,記事官李鎭恒,李仁培以次進伏訖。承傳色中官,自軒下奏曰,藥房三提調求對矣。上曰,如此則夜易深,皆退去,可也。三提調自入對。上曰,謂予慮前頭更發,而曾有此心,今則不然矣。彼專用一氣字,予雖衰矣,當治其窩主,爲國除根。相度·榮順,猶爲小者,必有窩主矣。迥修則曾於殿講時見之,怪矣。渠以家門兩班,得爲說書通淸,而末梢爲此事矣。仍命承旨書傳敎。上曰,噫,此處何處,卽口奏門外也。噫,相度·蓍東,雖欺陟降,彼相度輩,猶可謂眚矣,今者迥修,傳所謂怙終也。何逭刑章?噫,頃者坐此庭,迥修豈不知,判義禁處分,迥修亦豈不知?此不過用一氣字也。噫,梟獍之輩,用此法,甘黨者流,又用此手段,其雖衰耗,太阿在手,豈動於此輩此等手段?其愈無狀者,不顧其君侍湯焦煎之心,匿榮順·相度之名,敢欲跳踉者也。噫,此豈殘劣迥修,所可辦也?必有坐使之黨窩,其宜嚴鞫覈實,以龍紀律處之,除其窩,立紀綱,一以伸頃者口奏之意,一以嚴君君臣臣之分,而旣諭述篇,故雖忍而不爲遽然。旣曰怙終。迥修旣登搢紳聯名之章,其章,方在史館,章中有曰,若復黨心,上以欺君父,下以欺祖先云,而復敢若此,此欺君負先,無倫背義之人也。只是放歸,亦豈口奏而龍紀處之之義乎?徐迥修黑山島島配,倍道押送,永除其名於赦放中。傳敎書訖,上命注書持出分付。臣敍五承命持出,分付還入。伊時器大,雙手奉擎裹紙一封,俯伏前席,其紙,卽午前下藥院不忍聞之下敎也。都提調申晩曰,此下敎,臣等,不忍奉承,惟願亟降繳還之命。仍與提調李,副提調金相奭,齊聲仰請診候進藥。上曰,予受上欺陟降之號,此時雖慈聖親勸,當垂涕泣而辭之矣。晩曰,俄伏聞承旨所讀傳敎中,有曰,豈動於此輩手段?設令此輩,眞有手段,曾不足爲其所動,聖衷已有所牢定者矣。何爲而不許診候進藥,使臣等,焦遑至此也?此莫非臣等之無狀而然也。臣等,實死罪死罪。何不治臣等之罪,而反自貶抑,有欠於聖德,有損於聖體,此將奈何?上曰,此豈卿等之罪哉?晩,仍飮泣而復奏曰,臣等,雖甚無狀,事殿下三十餘年于玆矣。臣等之本末長短,殿下業已洞燭之,臣等,非有一毫負國家之心,而只緣才識淺短,不能鎭靜世道,徒在三事之列,寧不靦然?惟願亟治臣罪而已。今此下敎,臣等雖死於卽地,若不得反汗之命,則不敢退矣。上曰,予所不鎭之世道,卿何以鎭之乎?予心慼矣。予自辛丑以後,長有慼心,而上奉慈聖,故自寬以過,今日以後,予心亦非予心之所自爲也,置之,可也。況今慈候,復常無期,爲子者心,安得不焦迫乎?尤爲無心於世事矣。晩曰,聖躬安,然後可以視慈聖之寢睡,聖躬安,然後可以勸慈聖之水剌,聖躬安,然後可以寬慈聖之憂慮,卽今保護慈聖之道,只在於先安聖躬。夫豈以聖心之明,而不諒乎此哉?此亦臣等,不能孚感導達之罪也。上曰,予曾於問安廳,見一巡將,老甚難行者,心甚陋之矣。予則雖衰,所餘者步,近來則又不能步,奈何?領相,何爲而來云耶?晩曰,聞藥房求對之報,驚惶入來矣。眩氣猝發,以明朝更來求對之意,轉稟而退去。上曰,諸臣,尙在闕中,中外怪之,退去可也。晩曰,中外之怪,何足恤也?若不得請而退,則豈曰臣子?上曰,如此相持,此何光景?甚不美矣。上曰,予不足恤,今年之民,若得救濟,則予無憾矣。晩曰,臣等之心,不暇及此,醫官待外,亟命診候是望。上曰,彼以一氣字,予以一時字,豈無與醫相見之時乎?晩曰,設令眞有黨人,則如此之擧,適中其意矣。今此下敎,臣雖無狀,豈忍遽然受出,頒布八路乎?曰,臣等,使殿下,深夜坐此殿,莫非死罪,而曾前則或有過中之擧,不遠而復,此聖上之大度也。今何不然,以此下敎,至有頒布八路之命?大臣爭執,不亦宜乎?上天雖曰高高邈邈,而一人之忱誠,或能上格仰孚。臣等則忝其保護之地,不能盡職,致此靳兪,莫非死罪。無狀如臣,置藥院而何益哉?請處分,自臣等始焉。臣等,固知殿下之久御寒殿,多傷玉體,而猶不敢遽退,更鼓如彼益深,聲聲節節,皆臣等之死罪。午間之退,以殿下入視慈候,故謂有復謁之路而退矣,今則奉此下敎,何顔更謁?雖死不敢退矣。器大起伏曰,下敎反汗則反汗,否則罪諸臣,可也。何夜深相持至於此乎?上曰,其言質實矣。上曰,詩云綿蠻黃鳥,止于丘隅。又曰,鶴鳴于九臯,聲聞于天。予則不然,上欺陟降矣。嗾之者,不能行藁街之典,是以痛也。山陵都監堂上洪啓禧入侍事,榻前下敎臣敍五出來,與啓禧入侍。啓禧進伏曰,都監謄錄,大樑二十五尺矣。上曰,明·翼陵,何如?啓禧曰,臣有圖形,故來獻矣。上命承旨書傳敎。上曰,凡欑宮內長,隨梓宮上下,各加一尺,廣,從長而稍減於殯殿,則從古規。欑室之制亦同,靈座滿頂骨平床,東西長六尺,南北廣三尺,殯殿山陵同,殯宮墓所亦同,而漆則殯殿,唐朱紅,殯宮,常黑漆,而椽頭餘不過三寸,勿爲加造。以殯殿殯宮排設者,用於山陵墓所,平床內神座交椅,東西長二尺,南北廣一尺五寸,高同常制。殯殿殯宮山陵墓所同,因用山陵墓所亦同,漆則倭朱紅,殯宮眞黑漆。魂帛函,外長一尺八寸,外廣一尺二寸,殯殿殯宮同,漆同,交椅祭床四座,長廣俱皆五尺,高用常制。漆,殯殿倭朱紅,殯宮眞黑漆,而仍用魂殿魂宮,而山陵墓所則尺數同,而山陵則唐朱紅,墓所則常黑漆而三年內,用四座,三年後,只用二座,而二座下戶曹。殯殿殯宮香床,長二尺二寸,廣一尺一寸,仍用魂殿魂宮,漆與祭床同,山陵墓所香床長廣,與殯殿殯宮同,漆與山陵墓所祭床同。丁字閣南北內廣二十尺二寸,皆用木尺。前則壙中用淸酒醴酒,今後則醴酒因舊,淸酒代用玄酒,而此下敎,條列而寫,名曰殿宮陵墓定例,作成一卷爲二冊,一則藏於史庫,一則藏於禮曹,以憑後考。傳敎書訖,啓禧曰,臣等,明日,當先肅拜,再明日出去,而如有不得已稟定事,或當議于摠護使者,則依近例,除肅拜往來,何如?上曰,依爲之。出擧條啓禧曰,因山發靷日,各所假家,一倂使畿邑造成,則爲弊不貲,其中不得已,自畿營擔當者外,都監,隨便備待,其餘各司假家,則依甲辰辛未例,各其司擧行,則可以省弊,故議于摠護使,則亦以爲便好,自大臣爲始,欲令所帶衙門爲之矣。各司假家自當之意,各別申飭,何如?上曰,依爲之。出擧條啓禧曰,近來都監,連有別看役,而今番事役浩大,且隧道閣甕家之制,多有近年創始者,不可只付之匠手,故卞爾珍·徐克悌·房應文·金夏鼎,依近例,欲以別看役任使,而前僉使金命埏,習於營造云,故欲使看役於丁字閣。且聞捕盜從事官林遇春,向於順康園丁字閣時,善於監董云,雖有職名,使之往來看役,何如?上曰,依爲之,而林遇春,除本仕率去,可也。出擧條諸臣以次退出。
上在昌德宮。常參·經筵,以代理停。
大行王妃初喪。
李顯重達曰,大司憲金善行未交龜,執義尹東昇呈辭,掌令金元行,持平朱炯質在外,一員,掌令一員未差,今日以監察茶時之意,敢達。令曰,知道。
藥房都提調申晩,提調李,副提調金相奭啓曰,伏未審夜間,聖體調攝,若何?憊眩之候,寢膳之節,亦何如?診候議藥,不容少緩,而只緣臣等,忱誠未格,一日二日,天聽愈邈,臣等達宵焦迫,轉益罔措。今日特許臣等,率諸御醫入侍,詳察聖候,議定繼進之劑,千萬伏望。大王大妃殿氣候夜來諸節,一向差勝乎?令醫女,趁早入診爲宜。臣等不勝區區憂慮,敢來問安,竝此仰稟。答曰,知道。慈候,已諭。湯劑依前煎入。予則氣何諭乎?
金相奭啓曰,領議政李天輔,有稟達事,更爲來詣請對矣。
以承傳色口傳下敎曰,慈殿診脈後入侍。
大王大妃殿,藥房口傳問安。答曰,知道。
金相奭啓曰,藥房三提調入侍時,領議政李天輔同爲入侍矣。
諸承旨來詣閤外請對矣。玉堂下番,來詣閤外請對矣。傳于尹東暹曰,侍湯中何如是擾耶?其止之。
尹東暹啓曰,左議政金尙魯,依下敎來待矣。傳曰,入侍。
以說書洪樂命牌不進罷職令旨,令于尹東暹曰,推考徽旨捧入。
又達曰,卽者,待敎李世演,檢閱李鎭恒,因檢閱李仁培之出六,謂以館規,陳書徑出,原書纔已退却矣。所當直捧禁推徽旨,而此與無端徑出有異,推考警責,仍卽牌招入直,奉敎權穎,一體牌招,何如?令曰,依。
藥房口傳啓曰,臣等,以更爲入侍之意仰稟,而尙無下答。診候議藥,一時爲急,而鎭日力請,終未蒙許,下情焦迫,罔知所措。敢此冒萬死更請,卽許入侍,千萬伏望。惶恐敢啓。傳曰,湯劑依前煎入,氣則好矣,其止之。
藥房三提調,領相入侍時,左相·戶判同爲入侍。
傳于尹東暹曰,摠護使及入直都監堂上,使之入侍,而以都監郞廳傳諭。
傳于尹東暹曰,都監堂上,先爲詣閤。
尹東暹啓曰,摠護使李天輔,都監堂上李益炡,依下敎來待矣。傳曰,入侍。
摠護使都監堂上入侍時,藥房三提調同爲入侍。
備邊司薦望,以閔百祥爲平安監司,以李思觀爲義州府尹。
吏曹口傳政事,正言尹冕東,兵曹正郞朴必珍,兵曹佐郞李仁培除授事承傳。
兵曹口傳政事,副司直徐志修。
尹東暹,以山陵都監郞廳,以摠護使意啓曰,三都監所用米木,就辛巳謄錄,量減分定於京外衙門,而訓鍊都監米,減定爲一千石矣,更考謄錄,則前後分定於訓局,每因其米儲匱乏,輒有筵請,移定於他衙門矣。今番亦不可不移定,而實無他衙門可以加劃處,元米一千石,折半五百石,則以海西詳定米劃送,折半五百石,則作木二十五同內,五同,仍劃於訓鍊都監,二十同,以備局句管關西木劃送之意,分付,何如?傳曰,允。
又以山陵都監郞廳,以摠護使意啓曰,丁字閣四面,立紅門設把子,而甲辰以後,爲慮民弊,以軍門布帳代用矣。今亦依此擧行,何如?傳曰,允。
又以山陵都監郞廳,以摠護使意啓曰,都監始役後數多募軍使役之時,不可無別定董役之人,比前減數,禁軍中勤幹解事者二十六人,依例定送,以爲分領役軍,及時董役之地,何如?傳曰,允。
又以山陵都監郞廳,以摠護使意啓曰,山陵始役,在今十九日。本都監提調以下,今日先肅拜,明朝出去,而京都監郞廳一員,依例以兵曹正郞尹冕東差下,使之察任之意,敢啓。傳曰,知道。
金相奭,以忠勳府言啓曰,今此大行王妃發靷時,各殿差備,當以入番忠義衛定送。厥數甚多,而即今舊功臣嫡長忠義衛,付祿遞兒,只二十員,勢難推移。依例十五遞兒,加出塡差,以爲分定之地,何如?傳曰,允。
李顯重,以義禁府言達曰,因傳敎,放歸罪人徐迥修,黑山島到配,倍道押送事,令旨達下矣。徐迥修,旣已放歸於慶尙道南海縣,以傳敎內辭意,具罪目,而依例發遣府羅將于徐迥修所到處,卽爲仍令倍道押送配所之意,敢達。令曰,知道。
金器大,以刑曹言啓曰,今三月十四日榻前疏決時,時囚別單中醉酒作挐罪人權金,嚴刑三次,海島爲奴事,付標啓下矣。權金,當準刑發配,而卽接西部牒呈,則日前權金,頭打流丐人,至於死境,故使之救療,而終至致死云,誠甚驚駭。旣係殺獄,不可只以本罪,勘律發配,打殺情節,固當嚴問,仍囚推覈之意,敢啓。傳曰,知道。
丁丑三月十七日卯時,上御璿源殿齋室。藥房三提調,領議政同爲入侍時,上使承傳色,又下不忍聞之批,三提調口傳仰達曰,爲人臣子,豈敢奉此不忍聞之敎?當自持以進,因進伏閤外,未及求對,承傳色來傳,上方露伏眞殿庭中,都提調申晩,提調李,副提調金相奭,領議政李天輔,假注書李有喆,記事官李鎭恒·李仁培,醫官金履亨·皮世麟·李以楷·金德崙·蔡膺祜·金福齡·鄭允協等,以次相率直入進伏。上曰,此卽口奏處也。上欺陟降,予罪大矣。何以爲君,下不忍聞之敎?晩曰,殿下豈忍爲此罔極之擧耶?莫非臣等之罪也。天輔曰,殿下豈欺陟降乎?是乃迥修之欺陟降也,而殿下身自當之,豈忍爲此過中之擧耶?晩曰,今日之事,只是迥修之罪,以其罪罪之,則日月之明,當自如也。殿下何不爲此,而爲此罔極之擧耶?上曰,予有處置之事然後,陟降欺罔之科,可以免矣。仍顧謂仁培曰,汝須卽持入章奏櫃。仁培起伏曰,臣已昨日,仰達矣。雖非史草,旣藏本館,則不可輕易取視,實不敢奉命矣。上曰,此是史草耶?予所付之櫃,予豈不可取覽耶?且今日之事,與昨大異,決不當若是矣。又下不忍聞之敎。晩曰,此則史官,極非矣。聖敎至當。史官持來。上曰,汝旣有所執,櫃子雖不可持入,迥修之章,獨不可拔出以入耶?然後可以還殿矣。仁培曰,聖敎如此,臣之區區所執,今不可顧。遂出持進,上曰,此疏予欲焚之也。晩曰,如焚此疏,則其中參疏之人,皆歸於欺罔之科。此所謂一箇魚渾濁一池之魚,豈非可惜耶?伏願殿下,只割其名。上曰,焚疏,則此中人,果歸欺罔之科耶?晩曰,誠然矣。上覽其疏錄。晩曰,名在第四之人,眞是可用之人也。至於元仁孫·洪麟漢之名,晩曰,此乃大用之人,而決不爲忘君事黨矣。上曰,此人之決不爲此事,予豈不知?至於洪準海·李最中之名,晩曰,此亦大用之人,而亦不爲此等事矣。上曰,洪準海,予猶未信也。至於徐命天之名,晩曰,此亦無慮矣。上曰,予猶未之信也。至於李顯重之名,上曰,此人,雖固滯,其心頗直,決不爲此等事矣。至於朴起采之名,上曰,此則予未信也。上覽畢,親割迥修之名,使相奭焚之於前,而以御筆書之於章後曰,章中一人之疏,上欺下負,永刊仕籍,令史官,特書靑史。仍御殿上。上曰,迥修,只以門閥,濫叨淸顯之職,而其人則無可言者矣。向者殿講,不通於詩傳,予已知其爲人之不似也。金相度之名,亦參其中耶?晩曰,伊時在喪中矣。上曰,趙榮順之釋褐,其後乎?其前乎?晩曰,其前也。上顧謂注書曰,昨日所入日記,汝又持入。臣有喆,承命持進,上覽之曰,尹蓍東,伊時爲史官矣。晩曰,俄者心神昏亂,不省下批,今纔定神而想之,則有不忍承之敎,願改書以下。上曰,予欺陟降,何謂不欺?姑難改矣。天輔曰,臣以都監事來待矣。聖敎如此,臣心罔措,念不及他,第建極久矣。一隅靑丘,幾臻於變之域,伏願殿下,勿慮也。晩曰,聖躬之勞憊若是,夜間調攝,若何?上曰,勿問。我又下不忍聞之敎,卿等寘之。晩曰,殿下以臣等,爲殿下之臣,則豈忍爲此不忍之敎耶?伏願殿下,爲臣等進藥也。天輔曰,以一迥修之事,阻此諸臣之請,又下不忍聞之敎。君臣之間,猶父子也,則何不諒之至此耶?伏願殿下,更加三思焉。上曰,王者本無薄切之事。向除李倚天之承旨,非取其人也,李嚴·廖立,思諸葛亮之意也。此必有指嗾坐使之人,不爲自現,則豈人臣事君之道乎?晩曰,如有坐使之事,則在臣分義,卽當自現,如無坐使之事,則何以自現乎?上曰,此則大臣之言,是矣。然豈無坐使之事乎?得其人,則可以嚴處矣。第不爲自現,則初無處置之事,可謂好矣。自現則當有大擧措,亦可謂悶事也。天輔曰,觀徐迥修之章奏,則辭語極甚卑遜,不知其事之至此,而爲此書矣。晩,苦請診候,上曰,予已衰老,雖日服良蔘,有何所益?上欺陟降,何顔歸拜?晩曰,臣等,待罪藥院,尙未診候,臣等之罪,萬死猶輕。上曰,自現,則當服〈之〉矣,不爲自現,則不服矣。顧謂領相曰,西伯薦,何以爲之耶?天輔曰,姑未定矣。上曰,水原府使金孝大,其令明日辭朝。出榻敎上曰,左相何不入來耶?晩曰,左相,以前事,方在皇悚之中,且病不能入來矣。上曰,左議政處,有面諭事,遣入侍史官傳諭,使之入來。出榻敎臣有喆,承命而出,傳諭後復命而退。
丁丑三月十七日辰時,上御璿源殿齋室。藥房入侍,領相同爲入侍時,假注書李有喆,以傳諭事,左相處出去。上命他注書入侍。臣敍五承命入進伏訖。上顧李曰,均廳,有彼重臣,而度支難矣。李天輔曰,度支誠難久曠,必欲得人,則有曾經者,而李宗白,亦可矣。上曰,已試者,無弊矣。天輔曰,灣尹,當擇矣。古以才局,近以履歷,而臣聞李思觀,實爲可合。古判府事鄭羽良,稱其人才矣。上曰,李思觀,釋褐初,文亦有氣,注書時見之,其人好矣。天輔曰,無履歷而爲之者,近有權一衡,而一衡,善爲之矣。上曰,權一衡,卿等念之,日後超用,可也。予於戊申,以實見其人,卿等,須知而用之,可也。上曰,近來彼爲有勢家之升資階矣。天輔曰,洪重孝方爲萊伯,亦能善治云矣。上曰,洪重孝雅詳矣,從容矣,淸簡矣。天輔曰,初恐迂疎,近見其設施方略,極爲周密精緻。且見其私書,則近來萊府,有騷屑,而撤其戒嚴,淸野以待,處置得宜矣。申晩曰,人才,用之而後可知。近聞與倭相抗,彈壓見重云矣。上曰,此人之如此,曾所未期。前頭可超而用之也。曾前則雄府爲陞資之階,萊伯難歸於洪重孝,灣尹難歸於李思觀矣。晩,更請診候進藥,上曰,彼若自現,予當服藥,今則予恐其自現,而若不自現,是無君之心也。晩曰,久當自現矣。診候進藥,尙此靳兪,將奈何?上曰,此非予心也,天使之然也。磨石可轉,予心難回。天輔曰,東朝春秋尊高,旣經重症,前頭之慮無窮,何不先自保護,以爲保護東朝之道耶?一迥修何足有介於聖意?況其指使者,若知臣分,必當自現,縱令自現,不過罪人斯得,何足有所輕重乎?上命諸臣少退。翰林李仁培起伏奏曰,昨日聖敎,非不嚴截,而臣旣有微諒,故冒死爭執,而至於今日,則侍湯焦憂之餘,露伏庭中,屢承不忍聞之敎,故終不免奉承,而以臣私義言之,不但前後處事之矛盾,孤負職責,愧悚無地。自今以後,何敢以史官自處,而抗顔泚筆,更登筵席乎?勢將退出後,陳章自列。非不知筵體極嚴,而情勢迫隘,惶恐敢達矣。上曰,予於前後,知爾久矣。昨今處事,尤可見也。予之所見,果不爽矣。昨夜亦豈不曰予史官則信之云乎?益體此意,以公心事予,可也。仍命注書,出問吏曹,以六品窠有無,知入。臣敍五承命出問,以六品無窠還奏,上復命出考騎郞案以奏。臣敍五復承命,出考騎郞案書草冊入奏,至正郞尹冕東,上曰,予曾以尹蓍東之東字知之矣,更知之則與尹蓍東異矣。至佐郞朴必珍,上曰,此北道道科人也。其人極可矣。上曰,承旨書之。上曰,兵曹正郞尹冕東,正言除授,佐郞朴必珍,正郞除授。上曰,承旨書之。上曰,翰林李仁培,今日擧措,俱有條理,新進小官,其涉可嘉。其在奬其美聳末世之道,豈無其勸?陞六有命,特除兵曹佐郞,其令卽爲謝恩。諸臣以次退出。
丁丑三月十七日巳時,上御璿源殿齋室。藥房三提調,領·左相,戶判同爲入侍時,都提調申晩,提調李,副提調金相奭,領議政李天輔,左議政金尙魯,戶曹判書閔百祥,假注書柳敍五,記事官李世演·李鎭恒以次進伏訖。尙魯曰,東朝患候平復,擧國慶忭,而尙未盡瘳,殿下浹旬侍湯,焦憂轉深,不勝憫迫。上曰,今則慈候復常無期,反不如前,奈何?尙魯曰,如此焦憂,聖候,若何?不知不覺之中,添損大段矣。又有意外之事,湯劑茶飮,不進爲敎。臣未知聖算,何爲而入此耶?一徐迥修,罪之可也。誨之可也。何至於此?臣恐聖算深入也。如此則君綱隳矣。上曰,今則慈候如此,無心於事矣。且予欺陟降矣。尙魯曰,當進之湯劑不進,上下憂遑。若東朝有聞,則奈何?上曰,慈候若然,則幸矣。尙魯曰,設或然矣,而殿下何以是爲心耶?臣,向者有率口妄陳之事矣。上曰,往事勿說也。尙魯曰,如臣萬萬無似者,殿下猶以國事廟務,眷眷勉勵。殿下則不進湯劑,獨於臣等,責之以事務,則輕重異矣。臣等,憂遑之不暇,豈可念及於他乎?上曰,卿雖敦勉,民事急,戶判奏之。晩曰,殿下不進藥,則諸臣,何敢陳民事?上,顧詢戶判曰,設粥幾何?百祥曰,一萬八千口。上曰,予非惜賑廳之米。若不設粥,則奸民,利於乾糧,有土者多入矣。上曰,畿民則乾糧可給矣。百祥曰,追補者皆畿民矣。上曰,京民,有難食設粥者乎?百祥曰,京民,有願〈有〉不願者矣。臣意以前賑法,設粥於一二所,而姑觀前頭,十日一次,以散乾糧給之,則好矣。尙魯曰,士夫中至窮而難於食粥者,可給乾糧矣。上曰,雖中庶,可憐,向有蒙頭者云矣。尙魯曰,徐志修·李益輔加出堂上,則似好矣。天輔曰,金善行,亦當還差備堂矣。上曰,好矣。上曰,行副司直李益輔·徐志修,賑恤堂上加差,徐志修備堂差下,大司憲金善行備堂還差事。榻前下敎百祥曰,飢民分兩所設粥事,旣已定奪。應行節目,則當與加出堂上磨鍊啓下,而在前設粥時,各樣所入,皆自各司進排。而今則貢人輩,各都監責應,極其浩大。此時又責別般之役,誠爲可矜,自本廳,貿易取用,何如?上曰,依爲之。出擧條百祥曰,傳敎中寶式六字遺漏,更以十二字書入事,命下矣。取考各年謄錄,則諡寶,只書諡號,無竝書尊號之事。不可不一番稟定,故敢達。天輔曰,更爲詳考謄錄,明知其如此後擧行,好矣。上曰,一從規例書之,而前書入正副本,已墨汚,更爲書入,可也。出擧條百祥曰,朱寶筒所裹袱及朱寶盝所裹袱,當依下敎,以前排用之,而補編則內外所裹,皆用紅紬,戶曹前排則皆是有紋紅段,何以爲之乎?上曰,皆以前排用之,可也。出擧條百祥曰,補編中殯殿則瓦甒二內,盛醴三升,而殯宮內喪,只用盛酒一器事載錄矣。今則有醴而無酒,故盛酒瓦甒,何以擧行之意,兵判李陳達,則瓦甒之盛酒除之事,傳敎矣。瓦甒二器,一器旣有殿宮之別,而儀物之不可廢者,則今於殯殿,只用一器,事涉未安。二器俱爲盛醴,亦似如何。不可不一番稟定,故敢達。上曰,一用醴酒,一用玄酒,可也。出擧條百祥曰,諡冊文·哀冊文·寶篆文,女官進讀時,以眞諺書入,例也。昨日傳敎中諡冊哀冊案,以舊件用之,諡冊哀冊外讀案褥席,今番除之事,命下矣。然則諡冊哀冊,眞諺書,依前書入,寶篆文則旣除,讀案褥席,眞諺書入一款,何以爲之?上曰,今番則除之,可也。出擧條上曰,設粥節目,速爲擧行,使外方民,退去,可也。上曰,凡人,當愛而使之。李益輔有太尖之病矣。晩曰,堅固矣。上曰,精美矣。上曰,加出者,以堂上待之乎?天輔曰,不以堂上待之矣。上曰,關西道臣與灣尹,皆好矣。尙魯曰,才當度支,而出去可惜矣。天輔曰,診候進藥,一時爲急,請亟回聖心。上曰,慈聖,方欲進水剌,予當入視膳矣。臣等,退當自列,而率卿宰仰請矣。諸臣不得已,以次退出。
丁丑三月十七日酉時,上御璿源殿齋室。摠護使·都監堂上,藥房三提調同爲入侍時,摠護使李天輔,都監堂上李益炡,都提調申晩,提調李,副提調金相奭,假注書柳敍五,記事官白大成·安兼濟以次進伏訖。天輔曰,東朝氣候漸勝云,伏幸。上曰,今日進湯劑稍勝,幸甚。晩曰,使醫官,劑入蔘橘茶五錢重矣。進御乎?上曰,藏之矣。晩曰,諸醫以爲東朝當更以六君子湯劑入云,敢稟矣。上曰,承旨書之。上曰,慈殿進御六君子湯,依前煎入。上曰,都監函,用舊件乎?曾見函樣太大,適中僅用,宜矣。上曰,承旨書之。上曰,今番凡諸函,量其容入,比前太減爲之,尺寸亦載於定例事,分付。天輔曰,徐志修賑堂差下,而軍職未付,請付軍職,何如?上曰,徐志修,令該曹,卽爲口傳付軍職事。榻前下敎天輔曰,備局有司堂上,方有闕,前參議朴相德,待窠儲養之意,臣與僚相,頃有筵達,副提調差下,使之練習廟務。全羅道句管堂上有闕代,行司直金漢喆差下,何如?上曰,依爲之。出擧條上曰,承旨書之。上曰,此時度支,豈可一日曠焉?戶判有闕代,以司直李喆輔除授,待開門牌招察任,惠堂有闕,代前監司洪鳳漢差下,仍爲兼察均廳事,分付。上曰,承旨書之。上曰,國葬都監堂上,乃是例兼,戶判李喆輔差下,使之察任。晩曰,臣等焦遑,已至二日,而診候進藥,尙此靳允,不勝悶迫。天輔曰,臣等,亦豈有退去之意哉?與藥院稍間,故方欲暫退,而誠極悶迫矣。上曰,卿等如此,予以進慈殿之六君子湯,劑入也。晩曰,聖體有損,則何以侍湯乎?聖躬和平然後,是爲慈候復常之道,豈待臣等區區之請哉?今已二日停藥,聖慮中,必有氣候頓減之知覺矣。豈不悶哉?上曰,入拜慈顔,則焦煎而已矣。予已無陽世之念矣。天輔曰,殿下恐未察外間物情矣。自卿宰以至士庶,莫不遑遑矣。上曰,憎予者困予,愛予者困予,予豈鐵哉?今則予猶恐彼之自現。自現則當進藥,而進藥,亦難矣。彼指使迥修者,必欲入鼎鑊,何哉?今若自現,雖入鼎鑊,猶爲臣分,予直言之矣。自現則當不烹鼎鑊矣。彼必非位低之臣也。晩曰,苟有指使者,其心不知臣分者,必不自現,而將來則必自然彰露矣。聖上之進藥與否,豈在渠之現不現乎?上曰,予過南門外靑坡時,入關王廟,思其顯聖之靈曰,戊申,何不使周倉,捉凶徒而誅之?然矣。今若自現,則予不以龍紀律處之矣。予若不然,則有愧於唐太宗矣。彼不自現,則甚於雲·䥃矣。雖木牌在前,若自現,則知臣分者也。上曰,其書機括,卽一氣字也。天輔曰,臣雖不得已退去,而明更求對矣。相奭曰,諸承旨及玉堂求對不得命,誠焦迫矣。諸臣以次退出。
上在昌德宮。常參·經筵,以代理停。
大行王妃初喪。
自巳時至未時,日暈。
藥房都提調申晩,提調李,副提調金相奭啓曰,伏未審夜間,聖體調攝,若何?憊眩之候,寢膳之節,亦何如?臣等不得診候議藥,今已三日,下情焦灼,罔知攸措。臣等,不可不卽與御醫,診察聖候,議定湯劑,亟賜允許,千萬伏望。大王大妃殿氣候,夜來諸節,一向差勝乎?令醫女,趁早入診爲宜。臣等,不勝區區憂慮,敢來問安,竝此仰稟。
答曰,知道。慈候已詳諭,湯劑進御矣。予則一樣,何必入診焉?
金相奭達曰,左副承旨洪麟漢,今日不爲仕進,卽爲牌招,何如?令曰,依。
李顯重達曰,憲府連日監察茶時,諫院許久闕達,俱涉未安。兩司除在外未交龜外,未肅拜不爲行公人員,竝卽牌招,何如?令曰,依。
以執義尹東昇,獻納李世澤,正言任㻐·尹冕東罷職令旨,令于金器大曰,竝推考徽旨捧入。
李顯重達曰,檢閱李東泰,由限已過,卽爲牌招入直,何如?令曰,依。
備忘記,傳于李顯重曰,今下弓矢,防垣萬戶沈昌宗處給送。
大王大妃殿,藥房口傳問安。答曰,知道。
李顯重達曰,大司憲金善行未交龜,執義尹東昇牌不進,掌令金元行在外,一員未差,持平朱炯質在外,一員未差,今日以監察茶時之意,敢達。令曰,知道。
金器大達曰,大司憲金善行再達煩瀆,退待物論矣。令曰,知道。
尹東暹,以弘文館〈言〉達曰,本館下番,連日姑陞入直,事甚未安。校理宋文載,旣有只推之令,卽爲牌招入直,何如?令曰,依。
以校理宋文載牌不進罷職令旨,令于尹東暹曰,推考徽旨捧入。
元仁孫達曰,戶曹判書李喆輔,特招之下,違牌不進,事甚未安。推考徽旨,今方捧入,而度支重務,不可暫曠,都監事役,一時爲急,更卽牌招察任,何如?令曰,依。
又達曰,假注書李有喆,身病猝重,勢難察任,今姑改差,何如?令曰,依。
假注書李有喆改差代,以徐有元爲假注書。
尹東暹啓曰,領議政李天輔,左議政金尙魯來詣請對矣。
藥房口傳啓曰,臣等,陳啓半日,顒俟兪音,及承下答,以何必入診爲敎,臣等抑塞焦遑,益不知所以爲計。仰惟殿下出天之聖孝,兩旬侍湯,晝夜焦煎,節宣之致損,理所必至。診察聖候,議定湯劑,時刻爲急,而力請三日,天聽邈然,未知殿下,何爲而至此擧耶?雖在常時,尙不可一日停藥,況於此時乎?前席陳懇,未蒙肯許,退而仰請,亦且拒塞,臣等職忝藥院,不得以時議藥,粗效保護之責,則將安用此藥院哉?此莫非臣等忱誠淺薄,未能感回而然,惟願遄被威罰,以少贖其不忠無狀之罪而已。情窮勢急,又敢冒萬死仰籲,伏乞亟許入診,以副顒祝之情,千萬幸甚,惶恐敢啓。傳曰,氣愈,其止之。
藥房再啓曰,臣等三日陳懇,仰請診候,惟冀聖慈,俯賜允許,而及承下批,一向牢拒。臣等轉益抑塞,莫省攸措。今者批敎,雖以氣愈其止爲諭,而夙宵侍湯之時,聖躬之致損於不知不覺之中者,理所必至,則臣等誠死罪。竊恐此敎,亦出於拒塞臣等之意也。焦鬱之極,計無所出,煩瀆之懼,有不暇論,乃敢冒萬死,更此申籲,卽許臣等率醫入診,千萬懇祝。傳曰,入侍。
傳于金相奭曰,領·左相,藥房入侍,同爲入侍。
傳于元仁孫曰,沙鶩里家舍田畓,依戊辰年例,給價。
金器大,以禮曹言啓曰,來四月初六日宗廟夏享大祭親行時,省牲省器,依例以親臨磨鍊乎?敢稟。傳曰,依爲之。
又以禮曹言啓曰,來四月初六日宗廟夏享大祭親行事,啓下矣。永寧殿,依前例,同日遣大臣行祭事,知委,何如?傳曰,允。
又以魂殿都監郞廳,以摠護使意啓曰,本都監事役,日漸緊急,而都監郞廳鄭存謙,方帶館職,勢難兼察,所帶本職,今姑許遞,令該曹,卽爲口傳付軍職,使之專意都監,何如?傳曰,允。
兵曹口傳政事,副司果鄭存謙。
又以吏曹言達曰,本曹正郞李廷喆呈狀內,身病甚重,勢難察任云。依例改差,何如?令曰,依。
尹東暹,以禮曹言啓曰,卽見明陵別檢任觀周呈狀,則身病猝重,今三月二十二日本陵告由祭時,萬無進參之勢,斯速入啓變通云。莫重祭享時,兩官不可不備員,而別檢任觀周,身病旣如是危重,則勢難强令進參,今姑改差,其代,令該曹以在京無故人,卽速口傳差出,以爲備員將事,何如?傳曰,允。
吏曹口傳政事,以李宇喆爲明陵別檢。
尹東暹,以禮曹言達曰,纔因大臣陳達,昨年元景濂之亡妻離異,終是法外。逆賊應坐之人,若已故,則無追罪之律。旣亡之妻,朝家豈許其離異乎?在景濂則夫婦之義絶矣。在景濂之子則母子之恩廢矣。關係至重,不可不釐正,分付該曹,爻周離異文書,以全其倫紀,而此後,以此定爲令甲事定奪矣。當初元景濂亡妻離異事,達下文書爻周勿施之意,敢達。令曰,知道。
李顯重,以義禁府言達曰,慶尙道巨濟府定配罪人金紀,一體放送事擧條啓下矣。放送之意,分付該道道臣,何如?令曰,依。
尹東暹,以承文院官員,以都提調意達曰,院寫字官實訓長鄭宗周遷轉代,以預差訓長朴世文,依例陞實,而預差訓長之代,以玄文龜差定,以爲勸奬之地,前御洪德基·李挺馥·鄭翊周身死代,肄習鄭思謹·高道煥·彭溫陞實付軍職,冠帶常仕。肄習金德淳·金德臣·金廷虎·李恒培·李得範陞補,前銜全道成·李之馥·全道明·鄭思義,移他司代,學生鄭思信·池載厚·趙奎鎭·徐命福·韓師珏·徐得盛·劉宅顯·金明福·李良國,筆才頗有成就之望,竝屬肄習,使之鍊業,何如?令曰,依。
大司憲金善行達曰,臣待罪水原時,以本府乙亥大同米過限未納事,該廳,草記請推,有待緘辭處之之令,故臣書納緘辭,而尙未蒙勘,則揆以體例,決難仍冒於臺席,請遞斥臣職。答曰,勿辭。
戶曹判書李喆輔書曰,伏以,旻天不弔,坤聖禮陟,凡在臣民,普切痛霣。公除纔過,因山已卜,伏惟睿孝,哀慕益復罔極。乃者,東朝患候,浹旬彌留,聖孝所格,幸臻勿藥之喜,而侍湯焦擾中,玉體不瑕有損?區區慶忭之餘,旋切憂慮之忱。伏念臣,衰遲病鈍,分甘冗散,不自意地部新除,又出特旨,聞命震惶,若無所措。臣於年前,待罪見任,首尾兩載,醜拙畢露。槪其才局而全昧通變,精短而動致遺忘,憒憒尸素,無一善狀。幸賴大小朝寬假之恩,得免於曠官之誅,而一之已誤,其可再乎?掌賦理財,國之大政,强方通敏,朝不乏才,使在平時,臣非其人。況今國有大故,工費浩鉅,而蓄儲無素,中外俱竭,雖令長於心計者當之,猶恐其着手無地,而乃反畀之於百無一能,已試蔑效之身,臣誠惶惑,莫曉所以。且臣,數年以來,衰日益甚,精日益耗,四體緩弱,不病而長時澌痛,兩眼昏眛,視物則如隔煙霧,氣不從心,心不攝事,夜之所思,朝已失之,靜或無咎,動必錯了。今以如許伎倆,乃膺如許擔負,畢竟僨敗,理必無幸,臣不足恤,奈度支何?敦匠體重,牌召再辱,而反復商量,冒承無望。玆敢略控短籲,仰暴至懇。伏乞睿慈,俯加諒察,將臣新授職名,亟行鐫改,俾重務無曠,微分獲安,不勝萬幸。答曰,覽書具悉。誠孝淺薄,遽遭罔極之痛,拚號哀慕,五內崩絶。都監之任,度支之職,俱緊重,卿其勿過辭,從速行公。
平安監司閔百祥書曰,伏以,皇天不弔,聖母禮陟,臣民痛殞,普土惟均。仰惟邸下,孝思出天,哀慕罔極,何可堪任?日者,東朝愆候,積日彌留,上下焦迫之餘,幸賴神明之佑,遄奏乃瘳之慶,中外忭幸,不可名喩。臣於千萬夢想之外,忽叨關西按察之命。臣始焉驚惶,繼以訝惑也。臣之待罪地部,已五箇月矣。觸事憒憒,無一善狀,方當國有大故,百責叢委之時,臣固自知其不堪,而朝廷,亦必有區處之道矣。日夜顒祝,惟有速被譴遞,以幸公私而已。今此新除,雖與度支,不無內外輕重之別,而西門鎖鑰,責任亦緊,固非尋常藩臬之比。又況邊憂多端,民飢荐臻,弊政謬習,棼如亂絲,其所鎭安整釐之責,豈如臣庸陋,所可堪者乎?臣身之狼狽,固不足言,其於僨誤國事,何哉?念臣積瘁之餘,精神遁叛,疾病侵尋,朝晝酬應,輒至遺忘,則剸繁理劇,承流宣化之任,尤何可擬議乎?玆敢疾聲呼籲於貳極之下,伏願邸下,曲察由中之懇,俯憐難强之狀,特許遞改,回授無故可堪之人,千萬幸甚。答曰,覽書具悉。誠孝淺薄,遽遭罔極之痛,拚號哀慕,五內摧崩。卿其勿辭,速往欽哉。
副司直徐志修書曰,伏以,臣民無祿,坤聖禮陟,率普崩殞,大小同情。伏惟睿號出天,拚號罔極,益復何堪?迺者,東朝患候,遄臻平復,中外欣忭,曷可勝喩?仍伏念臣,百無一能,最居人下,而偏蒙聖朝慈覆之恩,關塞淹疾,殘喘幾絶,則特解藩任,俾得生還。邊民奸禁,罪疊溺職,則每從薄罷,輒旋收敍,誠所謂頂踵毛髮,都歸造化,而今於千萬夢想之外,乃有籌堂新命,臣益復惝怳震駭,靡所容措。顧此宥密之地,軍國機務之所萃,雖其與聞末議者,必皆訏謨風猷,著於一時之人,未嘗有如臣庸疎昏劣,而濫吹於其間也。以臣綿薄之才,猥玷宰列,常懼過分之災,反叨不稱之職,臣心愧恐,尤當如何?至若賑堂加差之命,亦非臣之所堪。噫,北門鎖鑰,尙不能嚴,致有邊禁之荐犯,一道賑政,尙不能辦,亦致飢民之多瘠,其駑下可知也,而乃以籌邊之任,賑飢之責,加之臣身,其可謂綜核之政乎?往役之義,固不敢辭,而匪據之職,理難冒昧,自顧恧蹙,承膺無路,敢控短章,略陳微懇,瀆擾嚴廬,尤增死罪。伏乞睿慈,俯察臣不稱之實,亟賜遞改,以安賤分,千萬幸甚。答曰,覽書具悉。誠孝淺薄,遽遭罔極之痛,拚號哀慕,五內崩絶。卿其勿辭,從速察職。
副司直元景淳書曰,伏以,皇天不弔,坤聖禮陟,匝域含生,痛隕普切,日月不居,公除奄過,因山已卜。伏惟睿孝純篤,拚慕靡逮,益復罔極。乃者,東朝未寧之候,浹旬彌留,聖孝所格,遄奏康復,賀儀誕擧,中外均歡。第臣有情病之萬萬切急者。臣之老母宿病,添劇於近日乖候,頭痛虛暈,乍寒乍熱,胃土潰敗,食飮頓阻,咳嗽兼發,寢睡全失,症形危惡,眞元澌綴,急足踵至,促臣歸視。臣自聞此報,心神飛越,按住不得。此時瀆擾,非不知極爲惶悚,而疾聲號籲,徑尋鄕路。伏乞离明,俯垂鑑諒,許臣歸護,俾伸至情,仍治臣擅行之罪,以昭法紀,千萬幸甚。答曰,覽書具悉。誠孝淺薄,遭此罔極之痛,拚號哀慕,五內崩折。卿其依所陳,往護母病。
丁丑三月十八日酉時,上御璿源殿齋室。藥房三提調,領·左相同爲入侍時,都提調申晩,提調李,副提調金相奭,領議政李天輔,左議政金尙魯,假注書柳敍五,記事官白大成·李東泰以次進伏訖。天輔曰,聞醫官之言,則東朝患候,比昨有加云,不勝驚慮。上曰,今則無以如此爲言,奈何?晩曰,付貼處若何?上曰,慈候日異而時不同,時日之間,難望勿藥,奈何?必以乾水剌進御,悶甚矣。今日則予進粥,則下敎曰,欲自服而然也。今日則親擧匙進飯,而問候則不以某處之痛爲敎,醫亦難知,凡人何知?察色最難矣。天輔曰,臣之外祖母西原府夫人,老病深篤,常不知痛處,能享近九十之壽。老人之病,大抵如此。子孫,初則驚遑,久則以例事知之,不甚驚動矣。上曰,西原府夫人,丙戌年間,入進宴。其時年歲幾何,而已老矣。天輔曰,故判書金鎭圭,孝子也。常作婦女服色,如斑衣之戲,以悅親心矣。上笑曰,以其形貌,爲其服色,眞老萊子也。金鎭圭之心,卽予之心也。雖孝子,有媿奴輩,難爲此狀,而能爲之,眞孝子也。眞戴髢乎?天輔曰,然矣。上曰,聞此則予心如何?何等沓沓,爲此狀乎?欲見病親一時之笑而爲之矣。天輔曰,聖候則若何?上曰,予則無傷。予曾前少睡,今則多睡,至於困憊,而着衣而起,則若是如常矣。晩曰,臣等之不得診候,今已三日。常時不進湯劑,猶切焦悶,況此時乎?此莫非聖慮,過爲深入矣。俄奏金鎭圭之事,老丈夫爲老父母之一笑,强爲女服。聖上,亦以此爲心,仰揣慈念,保護聖躬,則臣未知慈念,悅乎?否乎?今此進藥,必以東朝之親勸爲心,勉强進御,千萬泣祝。尙魯曰,臣昨亦仰奏,而誠意淺薄,未克孚格,而實非如此之事也。昨日下敎,君綱之下是慮,而此亦非所可論,進藥,一時爲急。上曰,今予雖衰,心則猶存,凡事立處,量之而行,予旣使卿等入侍,則待大臣之道,當自服藥,而必有貍笑者矣。尙魯曰,下敎何至此耶?上曰,戊戌年,予年三十五矣。心已灰冷。心喪後,弓劍莫攀,又歷己酉庚戌,今以六十四之年,又如此,實萬萬夢想之外也。辛未年,以臥自處矣。侍慈聖,故未果矣。予自九歲,奉侍慈聖,一衣一食,每荷撫念,以至今日,慈候若此,雖對食牀,欲食喉塞,人子之心,豈不沓沓?年少之子,猶難堪忍,況年老之子乎?自量予氣,昔者七年侍湯,今則數年侍湯,難矣。慈聖若勸藥,則服則服矣,而沓沓矣,庚子六月初六日夜,予來熙政堂,枕欄而臥,忽聞坐席回轉之聲,驚起入視,脈度已異矣。翌日持水器而睡,慈聖見予睡而殘忍之,勸飮其水器而醒。其時豈有闔眼忘之之理哉?誠異矣。今見慈候,難以消膽,向者以走北漢爲達矣。予近來絶不爲過擧,而今則上欺陟降,所重在矣。昨日慈聖,命受藥房之請,而不敢承矣。上曰,予過順康園時,忘未下馬,旣過之後,猶復下馬,以伸予心。凡過廟殿,必趨過,至於遠處然後,始乘輿矣。朝鮮禮義之邦,豈無君君臣臣之義乎?自現者,予謂聞令卽現矣。尙今不現,眞箇梟獍也。不見其形,宜察其影。雲·䥃又生一邊矣。予有一道理,而有似厲王監巫,不爲耳。徐迥修之傔從及憲府之隷,一次重杖,則可知其行處,何難之有哉?右相將來自出之言,眞忠言,故止之矣。徐迥修之心,下賤所知也。尹蓍東則搖搖,柳戇則堅忍矣。有藏頭者,此非迥修所辦,必有嗾者矣。渠則必怯,而嗾者,必曰汝爲此事,不過徐命彬之罰云,故必欲少年立功,將來有效而從之矣。予今則得矣。如此而置之,則自然彰露矣。致雲,予幾番置之,而自干王章乎?予已知之,一氣字,用於何處乎?如周公東征,管·蔡斯得,蒼蒼下臨,國人皆知矣。予之不服藥,今爲三日。凡事三日爲限,明日則當診脈服藥矣。天輔曰,何可以日爲限耶?尙魯曰,先進御茶飮,若何?天輔曰,向日東朝患候極重時,聖躬平安,故親自侍湯,以至復常,此後亦然矣。雖藥院諸臣,其身無病,可以察職。況聖躬,不盡保護之道,而何以侍湯乎?殿下向者閉閤矣,却膳矣,而其時則皆有實事,故過擧而苦心也,苦心而過擧也。雖由此食效,而言路則塞矣,君綱則下矣。至若徐迥修之書,眞冷水也,而殿下深視之,過慮之矣。若有眞箇黨人窩窟,務爲偏論者,必當傾軋朝廷,惹起鬧端,必不爲此冷水語也。尙魯曰,徐迥修之書,別無所見於眼目者。臣不敢言其指嗾之有無,而殿下知而置之之敎,誠好矣。其所指嗾者,臣亦以無而知之。殿下亦以無而知之,則豈非大度之包容耶?渠不足見,其官則臺閣,何不深加恕諒耶?上曰,卿所謂無者,眞忠厚之言,而今則斯得矣。搢紳中生此輩,治之不難,而予六十餘年,不欲作怪法示元良,然當自露矣。自作怪才,小則入黨錮,大則爲雲·䥃矣。尙魯曰,殿下由徐迥修而若爲上欺,則臣等,當請討迥修之不暇,而誠不然矣。殿下實無上欺之事,而殿下之治,食效久矣。天輔更請診脈,上曰,明日足矣。何其忙急?予當守界限。昔,金鎭圭固執,先朝每覽廚院草記曰固執。予在廚院時,金鎭圭之固執,予亦學得矣。慈候若告甲而答乙,則心胸沓沓矣。老人或然,則子弟之幼穉不知人事者,或笑之矣。天輔曰,此痰也。上曰,予奉如此慈聖,而彼輩若是作怪,尤可痛也。天輔曰,慈殿視聽若何?上曰,向者親覽肅拜單子矣。今則親視侍者,或問爲誰,是以悶也。予雖欲衣不解帶,予亦氣衰難及矣。予方入慈殿,卿等,其少退。曰,蔘橘茶,無疑之藥,許臣淺誠,則當煎入一器矣。此實臣等之誠不足,足則必許矣。上曰,三日停藥,氣猶尋常,則予氣可知也,勿勸也。予非自恃也,實自憎也。三日之限,當堅守矣。晩曰,殿下旣許以明日診候,過一夜無傷,而臣等,猶以過夜爲難。曰,茶飮不過米飮也。上曰,其茶飮,豈〈尋〉常茶飮乎?曰,眞如冷水,何敢苦請?冀其一分有補於聖躬也。以殿下之明,必知臣等之不非,而聖意必以爲以此答之,何敢復對乎?所以焦迫也。上曰,予之所守堅矣。諸臣以次退出。
丁丑三月十八日初更,上御璿源殿齋室。三大臣入侍時,領議政李天輔,左議政金尙魯,右議政申晩,左承旨元仁孫,假注書柳敍五,記事官白大成·李東泰以次進伏訖。上曰,慈候有加,予擧匙而不忍食也。贅肉,付糯米飯,瘡形,如小兒環土作滙,水涸則廓矣。滌惡肉,莫如田螺散云矣。今日自內進白粥,粥有精英,勝於米飮矣。乾水剌,和藿湯,則似好,以此進御,何如?晩曰,誠好矣。當自藥院,作湯以入矣。上曰,飢民設粥時,惠堂行公乎?天輔曰,今日徐志修,往會同坐起矣。上曰,設粥何處乎?天輔曰,一則設於練戎臺,一則設於萬里倉,而郞廳則文南武各一人矣。上曰,承旨誰爲戶房乎?仁孫曰,臣卽戶房也。上曰,承旨出往,招惠廳郞廳於闕門外,問設粥於何時,而西南部飢民,自南倉賑之,東北部飢民,自北倉賑之乎?外方飢民則以南倉賑之乎?以北倉賑之乎?詳知以稟,可也。仁孫將退出時,上曰,同副承旨金器大入侍事。榻前下敎仍命注書招入。臣敍五承命與器大偕入進伏。上命承旨讀安集使狀啓訖,上曰,善爲之。淮·金無憂矣。天輔曰,狀啓之外,臣有所聞。淮陽則權一衡,亦善安集,幾至蘇殘云矣。上命承旨讀按覈使文案。晩曰,臣見其文案,則其結案,果如聖料矣。閔百祥以爲,其前妻財産,恐不歸於己出之子,故以此爲疑端,聖慮亦然矣。上曰,彼入啓覆乎?尙魯曰,當不待時處之矣。上曰,承旨書之。上曰,覽此按覈御使狀聞,者斤惡所爲,不忍正視。令該曹,依律文擧行。上曰,此爲大典情理律矣。上曰,今日洪麟漢,入見元孫云乎?器大曰,臣聞於麟漢曰,入對嬪宮而問安,則氣候無大段傷損處,元孫宮則以感氣欠安矣,今則稍愈云矣。上曰,金致溫,金判府事子乎?尙魯曰,爲姪也。天輔曰,臣等,伏聞聖上明日診候進藥之下敎,誠不勝萬幸。坐待天明,卽當依下敎診候進藥,而臣等區區之下情,猶以過夜爲難。上曰,何難?上曰,承旨書之。上曰,噫,迥修雖無狀,上欺陟降,何心湯劑?口奏門外,取其章,割其名以焚之,而自飭三日,以伸此心,而此決非迥修所可辦也。豈獨予知?雖問于國人,想必同然,黨窩坐使人,其若自現,當服湯劑之意下敎者,一則人旣自服,本事帖然,乃免上欺之科,其何不服?一則不然,此非頃年自現之比,其初指揮,已不逞之心,終不自現,卽懿溫之志,渠雖不自現,已判其逆心。乾道昭昭,何敢逃乎彼蒼?噫,昨日豈不云乎?筵說嚴祕,未及聞知,不是異事云者,已示寬限之意,而其雖自現,律何至於一律云者,亦曲盡開道之意也?噫,渠若有一分秉彝之心,雖朝自現而暮就律,聞此敎,何敢欺也?而若是開道,君不服藥之時,佯若不知,此正孔聖所謂所由來者漸者也。此則無異於斯得也。是可忍也,孰不可忍也?其坐使者,雖自謂曰可欺彼蒼云,而噫,府吏傔從,猶不敢欺,況彼蒼?此正無異於斯得者也。昔周公,居東三年,管·蔡斯得。今予自過三日,黨窩斯得。噫,已判逆心,何所不爲?莫云漏網,雖輿儓下賤,其若見其可疑之跡,必也縛以獻之,雖或倖免於今日,照魅之鏡高懸,自就王章,何敢逭也?其將此意,布示中外,咸須知悉。傳敎呼寫時,上,時或假寐而覺,呼寫已訖,夜頗深矣。器大起伏奏曰,今夜雖以呼寫傳敎時論之,聖候之頓減,推此可以仰認,診候進藥,尙不賜允,臣實焦遑,罔知攸措。上曰,雖然予豈爲唐高宗乎?須勿慮焉。諸臣不得已以次退出。
上在昌德宮。常參·經筵,以代理停。
大行王妃初喪。
自巳時至未時日暈。
下直,乫坡知僉使任文昌。
大王大妃殿,藥房口傳問安。答曰,知道。
李顯重達曰,大司憲金善行引避退待,執義尹東昇牌不進,掌令金元行在外,一員未差,持平朱炯質在外,一員未差,今日以監察茶時之意,敢達。令曰,知道。
藥房都提調臣申晩,提調臣李,副提調臣金相奭啓曰,伏未審夜間,聖體調攝,若何,憊眩之候,寢膳之節,亦何如?臣等,不得診候,已至多日,不可不卽與諸御醫入診,詳察聖候,議定當進之劑矣。大王大妃殿氣候,夜來諸節,一向差勝乎?令醫女,趁早入診爲宜。臣等,不勝區區憂慮,敢來問安,竝此仰稟。答曰,知道。慈殿氣候,已諭入侍,而予則一樣矣。
李顯重達曰,大司憲金善行引避退待,已至經宿,尙未處置,諫院闕達,已至多日。兩司除在外外,未肅拜不爲行公人員,竝卽牌招,何如?令曰,依。
元仁孫達曰,假注書徐有元,時無職名,令該曹,依例付軍職,冠帶常仕,何如?傳曰,允。
傳于金相奭曰,藥房三提調入侍。
傳于尹東暹曰,今日開政。
李顯重,以山陵都監郞廳,以摠護使意啓曰,〈卽接〉內贍寺牒報,則本寺官員,只是三員,而一員,以魂殿都監祭奠監造官進去,一員見差本都監監造官,入直與逐日供上,有難推移,自都監,草記變通云矣。當此事役方殷之日,不可兼察監造官,奉事閔百祿,依例口傳,閑官換差,使之專意都監之役,何如?傳曰,允。
元仁孫達曰,戶曹判書李喆輔,書批已下,今日又不出肅。度支重務,不可久曠,卽爲牌招察任,何如?令曰,依。
又以賑恤廳言啓曰,京外飢民,分兩所設粥事,命下矣。三所監賑郞廳各三員,依例差出,別單書入,而其中沈鑧·黃榏·李時中·李邦燁,時無職名,令該曹,口傳付軍職,冠帶常仕,何如?傳曰,允。
金器大,以賑恤廳言啓曰,今此京外飢民設粥時,應行節目,參考前例,別單書入之意,敢啓。傳曰,知道。
又以賑恤廳言啓曰,賑一所郞廳黃榏,聞方在外。上來間,本廳郞廳李宗垣,使之兼察,何如?傳曰,允。
李顯重,以兵曹言達曰,同知中樞府事申晙呈狀內,素患痰癖之症,挾感彌劇,時月之內,實無運動之勢云。西樞雖是閑局,不可虛帶,新差於汀灘權管黃漢潝呈狀內,老母今年七十五歲,法不當遠離赴任云。邊將之親年七十五歲以上者,許遞其任,已有定式。竝今姑改差,何如?令曰,依。
又以兵曹言啓曰,今三月二十一日,武臣賓廳講書日次,而國恤卒哭前,不得爲之之意,敢啓。傳曰,知道。
備忘記,傳于洪麟漢曰,今下弓矢,乫坡知僉使任文昌處,給送。
兵曹口傳政事,副司果沈鑧·黃榏·李時中。
有政。吏批,判書鄭翬良進,參判南泰齊病,參議未差,同副承旨金器大進。啓曰,臺諫及玉堂闕員,今當差出,而擬望之人乏少,相避·外任竝擬,何如?傳曰,允。又啓曰,會寧府使,今當差出,而擬望之人乏少,堂上閫帥及曾經閫帥·他道守令,竝擬,何如?傳曰,允。又啓曰,成均館司藝申五淸,除授後過限未肅拜,依例改差,何如?傳曰,允。
以朴昌潤爲執義,李壽德爲掌令,李錫祥爲持平,李基德爲獻納,洪樂命爲正言,洪梓爲副校理,李潭爲正言,李仁源爲副修撰,洪鳳漢爲判敦寧,李應協爲左尹,趙載洪爲刑曹參議,李益輔爲大司成,朴萬任爲敦寧都正,尹得載爲同春秋,趙榮國爲司饔提調,李星慶爲吏曹正郞,李厚達爲佐郞,宋瑩中爲南學敎授,李命奭爲寧陵參奉,金陽澤爲副提學,李邦佐爲會寧府使,金時粲爲三和府使,李以楷爲龍仁縣令,沈鑧爲弼善,李喆輔爲訓鍊都監提調,漢城判官□□□,敦寧判官洪啓九相換,甕津府使許瑬,地理學敎授金道欽。副護軍李長燁·吳·趙威鎭·具觀徵·鄭孝曾·南正五·李國賢·李堦·辛就三·鄭懋先,副司直尹鳳朝·尹得載·南泰會·韓光會·趙載洪·李吉輔·洪重一·柳顯章·林象元·李仁源,副司果林遇春,副司正徐有元,副司勇鄭思謹·高道煥·彭溫。
全羅監司李昌壽書曰,伏以,臣民無祿,坤聖禮陟,八域含生,普切痛隕。仰惟孝思純篤,攀號靡逮,尙何堪居?迺者,東朝愆候,浹旬彌留,我聖上晝宵焦遑之餘,諸節,快臻康復,候班旣輟,賀儀載擧,區區忭祝之忱,曷其有極?仍念臣,一病沈重,與死爲隣,職務瘝廢,公私憂憫,冒控肝血之懇,顒竢鞶帶之褫,及承睿答,不唯不許,反諭以調理察職。臣誠愕眙失圖,繼之以惶蹙也。夫疾恙之可以責效於湯餌調息者,是特一時感傷之類耳。顧臣狗馬之病,苟果如此,則初何敢遽爲瀆擾之計,自歸矯飾之科哉?臣半生貞疾,從事醫藥,其於疾病之輕重安危,略有所經歷而知之者。大抵痛苦雖劇,而無傷祟則可治,形症雖急,而辨虛實則可治,若又齒髮方强,眞元未敗,則尙可望其支吾也。而今臣則早傷水土,痰火肆孽,而證勢積有源委矣。陰陽莫分,補瀉俱難,而藥路又患歧二矣。重以榮衛,損於衰齡,精力耗於劇務,而宿疾乘機,若有相期,種種危兆,不待兪·扁之却走,而臣固早知其難。而果於十數日內,症狀一倍添劇,肢體之始稍麻痺者,今則全然不遂,寒熱之以時升降者,今則幾至竟夕,肉脫而渾面浮瘇,胃反而水飮嘔逆。臣於是,益自知其萬無一幸矣。雖然區區性命,更何足言?抑臣所憂,則實有大於此者。前日書本,微發其端,而未及竟其說矣。一路旬宣之任,雖在無事之時,易治之民,猶不容少忽。矧玆湖南,兩年之間,逆孽踵作,一月之內,變書迭上,人心之習亂,土俗之多詐,無異於唐之河朔,宋之川蜀,而沿海荐飢之慘,又是挽近所罕,其控制鎭撫之策,實非如臣已試蔑效者,所可因仍堪任。雖微目下病狀,固合亟加譴黜,而顧乃一向虛縻,任其瘝曠,床笫之喘,委以重務,疾痛之呼,視作例讓,莫非臣誠淺辭拙,不能孚格之罪,而在朝家綏遠慮患之道,恐不宜若是之疎也。噫,刀圭技殫,鬼事將迫,死生脩短,固已一付造化,而唯此一念,耿然如丹,每於呻喟乍間,神識稍定之際,永惟一道之事,虞憂交集,殆不知恫瘝之爲苦,軀命之可念。臣之此情,神鬼鑑之矣。臣於承答之日,卽擬更奉一書,悉暴衷悃,而適値奉諱悲遑,不敢以此時言病,徊徨泯默,亦已踰月,而到今疾勢愈急,尸居愈甚,不復可以有待矣。玆將旣構之章,申控未畢之懇,屢瀆之罪,萬殞猶輕。伏乞离明,曲賜矜諒,亟遞臣職,以幸湖民,重勘臣罪,以安賤分,不勝萬幸。答曰,覽書具悉。誠孝淺薄,遭此罔極之痛,攀號哀慕,五內摧崩。卿之所辭,其涉過矣。卿其勿辭,調理察職。
丁丑三月十九日卯時,上御璿源殿齋室。藥房三提調入侍時,都提調申晩,提調李,副提調金相奭,假注書柳敍五,記事官白大成·李東泰,醫官金履亨·皮世麟·鄭趾彦·金德崙·金履貞·卞誼和·李興門·蔡膺祐·金福齡·鄭允協·權燧·愼懋·鄭文恒·金鼎新·李春敷·朴泰均·權尙明以次進伏訖。上曰,慈殿,俄者起坐,欲盥洗後服藥。予方欲與醫官,先入診後,出對諸臣,其少退以待。上曰,予入慈殿,請使金履亨診脈,則慈殿下問曰,金履亨,誰也?予對以首醫。今則慈殿患候中有知覺,至使診脈,而予心則此尤焦悶矣。諸臣少退閤外,待慈殿診脈後,復承命入侍。上曰,慈殿瘡候,今日幾盡消融,黑痂將成矣。晩曰,連伏承下敎,恐是慈殿患候有加矣,今聞入診醫官之言,誠爲萬幸。上顧問諸醫曰,外間士夫家,汝等,亦見老人之脈如慈聖脈度之好乎?履亨曰,或見之矣。上曰,予見慈聖瘡處,如餹融,黑氣之下,如蟹眼之浮矣,今日則肌肉欲生,甚幸。老人臀肉如削,脊骨甚瘠者多,而慈聖則肌膚豐厚,坐時妥帖,而但水刺滯,下部塞。汝醫輩所見,亦宜只用六君子湯乎?予意則今日欲用便道通順之方,何如?蜜棗異於猪膽,何如?脈度好,肌膚好,瘡處好,三者皆無慮,而本元氣不如前通順下關,予甚懼之矣。履亨曰,聖敎誠至當,而下關久壅,則不可不用蜜棗矣。上曰,予夜使金器大,書傳敎時,或假寐,器大謂予氣不如前,予入告慈聖曰,金器大覺之,故入來矣。晩曰,今日寢睡乎?上曰,何暇爲也?晩曰,進水刺乎?上曰,慈聖,尙未進水刺,予何敢乎?晩,請診候,上曰,試診之。醫官以次入診訖。履亨曰,左三部脈候則滯,右三部脈候則部位不順,度數不調,大體軟弱,不如前矣。世麟曰,脈候左三部沈遲,右三部軟弱,度數不調,不如前甚矣。上曰,然則不及慈聖脈候乎?似是理外矣。氣之加減,難以脈知,予恐脈之欺人也。上招鄭趾彦,先使診脈。趾彦曰,左右三部比前加沈,度數遲緩,而少無活動之氣,脾胃之氣,尤沈微無力矣。上曰,脈之主人如此,安得不然?理固然矣。予嘗以不如此爲異事矣。晩曰,以諸醫之言觀之,三日停藥之害,可知矣。上曰,理中湯難服,蔘橘茶,可也。晩曰,進藥,當日再服,而人蔘則當加入矣。履亨·興門,齊聲仰奏曰,脈度軟弱而沈遲,非但臣等所見如此,他醫所見皆同,理中湯日再進,可也,而日再進,誠難,則兼進橘茶,何如?上曰,三日停藥,在下者怯,故有此日再進加蔘之議耶?脈常不然,予自憎矣,今聞如此,予猶喜也。然後理順矣。漢高祖之卓犖,欲學之矣。予則氣好,行步好而脈微,慈聖則氣候沈微,而脈好云,豈不異哉?今日慈聖,俯從予言,令醫診脈,予心猶沓悶。慈聖少時,醫官,何敢入診乎?曰,此實聖孝所感也。上曰,母子之脈與氣皆反常,脈與氣何可信耶?相奭曰,殿下三日停藥之害,今已昭著,理中湯日再服,斷不可已也。上曰,承旨書之。上曰,加減理中湯,自今日,日再煎入事。榻前下敎上曰,入診慈候,而脈度順,肌膚潤,則爲子之心,宜悅豫,而予心則益焦悶,不知何爲而然也。仍下詢趾彦曰,慈候下關不通,依汝醫言,欲用蜜棗錠,而元氣有害,則奈何?趾彦曰,似無害矣。上曰,蜜棗錠試劑,納五介,可也。辛酉年,蜜棗試用六七介,則便道暫開矣。趾彦曰,今亦必有效矣。上曰,予則服藥可惜,理中湯,誠難服矣。晩曰,今則日再煎然後,庶有功效。湯劑之味,雖曰難服,勉强聖心,煎入,則卽爲進御,千萬伏祝。依前方人蔘一錢,當加入煎之矣。上曰,當服矣。晩曰,摠戎廳鑄錢事,設始已久,尙未開鑄。日前摠使入闕來見,臣以此爲言,甚以爲悶。必須一經更稟,然後可以擧行,而所鑄小錢,聞已纔經睿覽云。依前定奪,使之趁速始役,何如?上曰,依爲之。出擧條諸臣以次退出。
上在昌德宮。常參·經筵,以代理停。
大行王妃初喪。
巳時日暈。
大王大妃殿,藥房口傳問安。答曰,知道。
藥房都提調臣申晩,提調臣李,副提調臣金相奭啓曰,伏未諗夜間,聖體調攝,若何?憊眩之候,寢膳之節,亦何如?大王大妃殿氣候,夜來諸節,一向差勝乎?令醫女趁早入診爲宜。臣等,不勝區區憂慮,敢來問安,竝此仰稟。答曰,知道。慈殿氣候,已諭于入侍,湯劑,依前煎入。予則一樣。理中湯,今日亦爲再煎以入。
洪麟漢達曰,備邊司郞廳來言,今日賓廳坐起日次,而無時急稟定事,頉稟。令曰,知道。
尹東暹達曰,今日賓廳日次,旣已頉稟,所當持公事入對,而時無公事,頉稟。令曰,知道。
洪麟漢達曰,憲府之監察茶時,諫院之連日闕達,俱涉未安。除在外·引避退待·呈辭入達外,未肅拜人員,竝卽牌招,何如?令曰,依。
李顯重達曰,大司憲金善行避嫌退待,執義朴昌潤牌不進,掌令金元行·李壽德,持平李錫祥·朱炯質在外,今日以監察茶時之意,敢達。令曰,知道。
傳于金相奭曰,藥房三提調入侍。
尹東暹,以侍講院言達曰,本院新除授弼善沈鑧,除拜之下,不爲出肅,卽爲牌招察任,何如?令曰,依。
又以弘文館言達曰,本院下番,連日姑陞入直,事甚未安。校理宋文載,旣有只推之令,與新除授副校理洪梓,一體牌招,以爲推移入直,何如?令曰,依。
金器大,以弘文館言達曰,新除授副校理李仁源,卽爲牌招察任,何如?令曰,依。
尹東暹達曰,弼善沈鑧,承牌來詣闕外,而家有拘忌,故淸齋後入直之意,敢達。令曰,知道。
以副修撰李仁源牌不進罷職令旨,令于金器大曰,推考徽旨捧入。
尹東暹啓曰,卽者禮曹郞廳來言,明陵右岡受敎處,伐木開拓被莎吉日,今三月二十二日,已爲推擇啓下矣。本曹堂上一員,明日當爲進去,而判書李益炡,方帶殯殿都監堂上,參判宋昌明以長生殿提調,梓宮加漆時進參,參議未差,無以推移進去,令本院稟旨變通云。參議有闕之代,令該曹以在京無故人,卽爲口傳差出,何如?傳曰,允。
金器大,以國葬都監郞廳,以摠護意啓曰,敎命冊印奉出都監吉日,依前例,令該曹推擇擧行,何如?傳曰,允。
又以國葬都監郞廳,以摠護使意啓曰,依傳敎寶篆文,令書寫官判中樞府事兪拓基,更書正副二本以入,仰備睿覽裁擇之意,敢啓。傳曰,用正本。
傳于金器大曰,藥房提調入侍。
尹東暹達曰,平安監司閔百祥,肅拜已下,而不爲入來,事甚未安。推考警責,何如?令曰,依。
金相奭啓曰,新除授會寧府使李邦佐,時無加資之命,何以爲之?敢稟。傳曰,加資。
吏曹口傳政事,以申暐爲禮曹參議,內贍奉事閔百祥,軍資奉事趙復彬相換。
兵曹口傳政事,以具善復爲大行王妃發靷時陪往大將。
修撰洪良漢·金華鎭箚曰,引嫌而退,所被推緘,旣係前任,引以爲嫌,無已太過。請大司憲金善行出仕。措辭見上答曰,依達。
大司成李益輔書曰,伏以惟天降割,坤聖禮陟,臣民崩隕,率土普切,日月不居,因山已卜。伏想邸下攀號靡逮之痛,益復罔極,迺者,東朝愆候復常,賀儀已擧,區區慶忭之忱,曷有其極?念臣,頃以在嶺藩時,永頉擅輒事,至速置對,適會赦典,特荷寬宥。至今追思,感懼交切,卽者萬萬意外,賑堂之任,國子之除,一時荐叨,恩旨聯翩,臣誠惝怳怵惕,莫知所措。臣本才短力弱,昨年嶺路之設賑,已試蔑效,莫重荒政,今不可再誤,使至僨敗。且況泮任,臣兄臣鼎輔,方帶同成均之任,雖無應避之法,一館周旋,實有私義之難安者,往役之義,雖不敢辭,非據之任,決難冒膺,敢控短章,略暴情懇。伏乞睿慈,俯賜察諒,特許遞改,以安私分,千萬幸甚。答曰,覽書具悉。誠孝淺迫,遭此罔極之痛,攀號哀慕,五內摧崩。卿其勿辭,從速察職。
丁丑三月二十日巳時。上御璿源殿齋室。藥房三提調入侍時,都提調申晩,提調李,副提調金相奭,假注書柳敍五,記事官白大成·李東泰,醫官金履亨·皮世麟·鄭趾彦·金德崙·金履貞·李興門·蔡膺祐·金福齡·朴泰均以次進伏訖。晩曰,今日東朝氣候,若何?上曰,今日慈殿寢睡頗安,今朝無左右扶護,而忽然親自起坐矣。晩曰,聖體若何?湯劑進御乎?上曰,昨夕臨臥時,三次氣眩,寢睡不安,今則氣與脈同矣。時醫女自東朝出來伏階下。上,下詢醫女曰,慈殿脈度,何如?汝進來告之。醫女曰,左右三部脈度,皆好矣。付貼處黑氣欲除,浮氣亦減矣。上曰,生肌肉然後,夬復矣。晩曰,聖候亦當入診。上曰,見脈何爲?晩,更請。上曰,診之。醫官以次入診訖。履亨曰,左右三部沈遲,度數不調如昨日,而右三部尤不調矣。世麟曰,左三部沈,度數遲而不調,脾胃脈候仁弱,與昨一樣矣。諸醫繼奏,所見與履亨·世麟同。時,相奭,跪奉理中湯,轉授承傳色中官。上曰,當服,姑置之。晩曰,向者以平安道民,石魚納于慈殿有命,故連進矣。更見則平安道之物,不甚好,黃海道之物,頗好。上曰,黃·平兩道之物稍勝,今姑用之,而兩西則若干分付,可也。晚曰,醫官李以楷,以守令出去矣。其代以金履亨·鄭趾彦,交替入直,何如?上曰,依爲之。晩曰,昨日戶判肅拜後,來見臣曰,今番行錄,有字句間倒錯處,更當稟定校正,附錄中尋字意,疊爲言矣。上曰,尋字文法也。其上翌年二字,承旨爻周釐正,可也。然則意不疊矣。上曰,慈殿,俄進粥飮,則却之曰,吾厭矣,豈長服此乎?是以悶矣。氣候如此,時進蔘橘茶可望,而六君子湯之進御,何可望乎?上曰,飢民兩處設粥,无乃過乎?非謂民多欲減,凡事量分數可行矣。且鄕民懶農而來者,欲送之矣。金孝大去時,予以率去爲敎矣。曰,民數爲二萬口,不可一處設粥,設二所然後,可也。上曰,金善行,水原遞後,翻庫傳掌云,善矣,自爲之乎?曰,使褊裨爲之云矣。晩曰,善行爲人,着實矣。雖使褊裨爲之,必善爲之矣。上曰,守令在然後,凡事修擧,守令之行,皆忙,而西北尤忙矣。上曰,承旨書之。上曰,畿甸及湖南守令,其令明日辭朝,其中一司未署經者,除署經下送,其餘守令,亦爲申飭,卽爲辭朝,而其中一司署經者,亦爲一體擧行。傳敎書時,上曰,長連縣監羅允福見漏,以一司署經者,書於傳敎之末也。上曰,關西伯,何時上來乎?晩曰,江邊文書往覆後,修重記等事,猝難收殺,今月內,似難交遞。曰,關西伯,居官適中,文書常修以待云,似不難矣。上曰,承旨書之。上曰,判敦寧洪鳳漢,其召意在新伯,其令趁卽辭朝。上曰,承旨年多於提調耶?相奭對曰,癸酉生也。上曰,韶華雖多,眼際有老氣,人老,老態生眼,眼必陷,一身精氣故耶?仍命承旨書藥房問安批答。晩曰,朝進之藥,巳時矣。今已日晩,又當進藥。上曰,未時進之。諸臣以次退出。
丁丑三月二十日酉時,上御齋室。藥房提調入侍時,都提調申晩,提調李,同副承旨金器大,假注書徐有元,記事官白大成·李東泰,醫官金履亨·皮世麟·鄭趾彦·李以楷·金德崙·金履貞·蔡膺祐·金福齡·鄭允協以次進伏訖。晩曰,日氣蒸鬱,爾間聖體,若何?上曰,一樣矣。晩曰,其間湯劑亦進御乎?上曰,進御矣。晩曰,其令醫官診察,何如?上曰,唯。首醫以下以次入診訖。履亨曰,左右三部沈遲之症,比朝一樣,而似有深矣。虛軟之氣,少無所減矣。世麟曰,右三部沈遲之候,比朝似有減勢,而大體虛軟之氣,則一樣無減矣。趾彦曰,沈遲不足之氣,一樣而度數甚不調,似是胃氣不足之致也。諸醫之言,皆無異同。上曰,所不知者,脈也。得其當路而後,可以服藥而有效矣。晩曰,諸醫之言,如此,下情,不勝焦迫,此皆日昨却藥不進之害,再昨夜,已有所達,而伊日茶飮,若及時少進,則脈候豈至如此耶?然莫非臣等誠淺之致,惶悚無地矣。上曰,慈候如是彌留,予氣何暇論耶?慈殿進御之道,少無所勝而漸減米飮等屬,一次進御,不過一合,而此亦厭進,係者入謁,面部似白,此是氣陷而然也。予意則蔘橘茶·粟米飮,欲竝煎以用,何如耶?履亨曰,聖敎至當,間間進御則好,而六君子湯,亦不可停止矣。上曰,瘡處,膿汁多流,完合尙遠,六君子湯·蔘橘茶,兼進則好矣,而元氣昏沈之症,甚可憫也。晩曰,水刺連進則可以漸次差勝矣。上曰,流汁尙多,轉側甚難爲敎,尤可憫也。姑觀今明進御之道,更當議藥矣。蔘茶爲先煎入而入二錢重,先煎蔘後入橘,更煎以入,可也。晩曰,提調先使出去,監煎以入,宜矣。上曰,依。承命先出。上曰,彼注書,誰耶?大成曰,徐有元矣。上曰,是矣。此徐命珩之孫也。晩曰,然矣。上曰,聞其名而思乃祖,乃祖爲人,頗純實,而於言議,不過矣。年前,命珩,初見金孝大,而知其可用之人,承宣知之乎?命珩,爲方伯時耶?器大曰,命珩爲廣尹時,孝大爲宣靖陵碑役監造官,與之同事,故其時知之矣。上曰,注書爲人,極精明矣。往事雖勿說,而似聞汝爲儒時,有何所爲之才耶?臣有元起伏曰,臣無是事矣。上曰,予聞命珩之孫,榜會時,逐某人云矣。器大曰,此人與臣同榜,而元無如此之事矣。上曰,神門齋會,付罰某人者,聞是命珩之孫,故欲一問之矣。汝今年少,予當敎諭,而使之君上,不宜置臣於疑信之間,故俄以問之,而今果昭釋矣。此人,作人非凡,將來必致位矣。晩曰,誠如聖敎,而爲人夙成矣。臣有元起伏曰,臣年甚幼弱,在家杜門讀書而已。未嘗投足於齋學,故如此等議,一不與聞矣。上又曰,精明矣,今日之問,非疑汝而實爲汝也。汝須後日,思予此敎,無陷於黨科,可也。上曰,命珩,曾駁趙明翼,予初則以爲過矣。晩曰,此雖過事,而間或有如此事矣。上曰,趙曮,又辱某人,誰耶?晩曰,黃景源矣。上曰,其事亦怪矣,而皆是所見之過也。非有深意,此則異於黨心矣。晩曰,雖少事,若有意而發則非矣。如此等事,實無心矣。上曰,其心若挾雜,則非矣。如彼之事,無足怪矣。上曰,同副之任,蓋難矣。彼承宣容貌,近頗瘦敗矣。晩曰,然矣。上曰,此承旨罕言,而爲人亦質實矣。上曰,凡於碑石,虛其上下而書之怪矣。予曾書懿昭墓碑石矣。今而思之,中行書之,最是矣。尊號不盡書之耶?若盡書,則一行似難矣。晩曰,今則何以書之乎?上曰,今番表石,祔左二字書之耶?晩曰,何敢書之乎?上曰,然則用虛右三字,其何書之乎?晩曰,此則有異矣。上曰,予當以此爲式,注書持入擧條紙。臣有元,承命持入。上親書表石所寫字式,而左邊書坤殿諡號,中行書陵號訖。仍下敎曰,如予親書樣書之,無出他議,謄諸儀軌。諸臣以次退出。
上在昌德宮。常參·經筵,以代理停。
大行王妃初喪。
下直,長興府使柳鎭恒,龍仁縣令李以楷。
大王大妃殿,藥房口傳問安。答曰,知道
藥房都提調臣申晩,提調臣李,副提調臣金相奭啓曰,伏未審夜間,聖體調攝,若何?憊眩之候,寢膳之節,亦何如?大王大妃殿氣候夜來諸節,一向差勝乎?令醫女,趁早入診爲宜。臣等不勝區區憂慮,敢來問安,竝此仰稟。答曰,知道。慈殿氣候,入侍時已諭,湯劑停止,蔘橘茶粟米飮,一依議定煎入,予則一樣,理中湯,亦爲再煎以入。筵席下批
李顯重達曰,大司憲金善行呈辭,執義未差,掌令李壽德·金元行,持平李錫祥·朱烱質在外,今日以監察茶時之意,敢達。令曰,知道。
傳于金相奭曰,藥房三提調入侍。
傳于洪麟漢曰,松都誌,頃有內入之命矣。若來則入之。
尹東暹,以弘文館言達曰,副修撰李仁源,旣有只推之令,卽爲牌招察任,何如?令曰,依。
又以弘文館言達曰,本館上番修撰臣洪良漢,以備邊司郞廳,今日本司坐起時晝仕出去之意,敢達。令曰,知道。
以副修撰李仁源牌不進罷職令旨,令于尹東暹曰,推考徽旨捧入。
金器大,以國葬都監郞廳,以摠護使意啓曰,山陵都監京郞廳尹冕東臺職遷轉,代以兵曹佐郞趙有臣差下,使之察任,何如?傳曰,允。
又以備邊司言達曰,摠戎廳鑄錢事,旣已令下矣。應行節目,參考前例,磨鍊書入之意,敢達。令曰,知道。
尹東暹,以承文院官員,以都提調意達曰,本院權知副正字趙武範·李普溫,移拜別檢矣。遞職後無屬處,依例還仕本院,何如?令曰,依。
洪麟漢,以摠戎廳言啓曰,依定奪,本廳鑄錢,今月二十四日始役之意,敢啓。傳曰,知道。
傳于金相奭曰,藥房三提調入侍。
金器大,以義禁府言達曰,京畿監司狀達據刑曹粘目內,驪州前牧使南正五,移本府處之事,達下矣。南正五今方待令於本府,卽爲拿囚之意,敢達。令曰,知道。
又以義禁府言達曰,羅州牧使鄭志翼拿問處之事徽旨達下矣。鄭志翼,時在任所,依例發遣府羅將拿來,何如?令曰,依。
又以漢城府言啓曰,自前轝士軍出丁,事體至重,勿論卿宰及上司員役,盡爲出用,法例當然。而各衙門,輒循員役等所詐,移文捧甘請,令頉減者,殊甚紛紜,非徒事體之未安。轝士軍,旣是都民應行之役,則渠輩何敢謀免乎?取考前後謄錄,則各殿別監,諸都監員役等,無率丁外,竝不許減事,奉承傳擧行矣。今亦依前例,各衙門移文及甘結,一切勿施事,奉承傳施行,何如?傳曰,允。
又以賑恤廳言啓曰,京外飢民設粥依定奪,今三月二十一日爲始,分兩所設行之意,敢啓。傳曰,知道。
廣州留守韓翼謩書曰,伏以臣民無祿,坤聖禮陟,痛隕罔極,率普惟均。仰惟邸下,睿孝出天,遭此至哀,攀號孺慕,何以自堪?區區悲慮,有不勝言。迺者,東朝浹旬違豫,我大朝積日焦遑之餘,遄臻康復,褥儀載擧。臣於是,更不任攢祝也。仍伏念如臣無似,濫叨重寄,于玆六朔,一味憒憒,古人有治郡三月,使民知方者,臣未能焉。日昨府民之受糶於京倉也。過生疑怯,往訴備局,咫尺闕門,十百爲群,塡咽喧聒,有駭見聞,蠢愚之輩,何足深責?莫非臣居職無狀,不能善俗之致,聞來震懍,自分大何,畢竟郞屬,以當日領民之故,獨被三等之重典,慙愧惶恐,尤無所容。臣旣忝居官長,凡有咎責,理宜率先被勘,今卒無事。當此糶賑之方張,乃使善治之郞僚,替受其罰,揆以事理,寧不乖舛,有罪倖逭,實關廉愧,縮伏多人,今始據實自首。伏乞离明,亟降威罰,鐫遞臣職名,重勘臣罪負,以昭法紀,以安賤分,千萬幸甚。答曰,覽書具悉。誠孝淺薄,遭此罔極之痛,五內崩絶,卿其勿辭察職。
平安監司閔百祥書曰,伏以臣所叨藩任,自知難稱,而猥上辭本,未蒙矜許,瀆擾是懼,不敢更煩,黽勉祗肅,行將西出。而丘墓之經年曠省,最是至情之不能抑者,眷言松楸,寤寐怵惕,玆敢冒死呼籲於貳極之下。伏乞睿慈,特許數日之暇,俾於未辭陛之前,往省先壟,以彰恩榮,以伸情理,不勝幸甚。答曰,覽書具悉。卿其依所陳往省焉。
副司直朴相德書曰,伏以臣民無祿,坤聖禮陟,日月流邁,因山已卜。伏惟我邸下,孝思罔極,益何以堪居?迺者,東朝患候,浹月彌重,遄奏康復之慶,中外忭幸,曷有其極?仍竊伏念臣,以至愚極陋之姿,蒙大朝不世之恩,歷敡淸顯,實踰涯分,眷渥所被,豈勝感激?而顧以慮短才拙,無一報效,雖在閑曹宂官,尙以尸素爲懼,每奉除命,輒事逡巡,而及至數年以來,殆尠無官之日,臣居常懍惕,如集于木。迺於千萬不意,以臣差下籌司副提擧之任,始驚終愧,兢悚靡措,直欲循墻而不可得也。夫國家官人,孰非不重,而至於以三品,與聞廟議,參決庶務,苟非通才達識,有足以叶輿望者,莫宜居之。歷數前後之居是任者,皆當世之重望,一代之極選也。豈如臣之空疎譾劣,無足備數,而苟然充差,不少留難也哉?在朝家綜核之政,恐不當如是,而臣又不自量力,貪榮冒寵,處若固有,不但臣心有怍,其爲敗國事而招衆議,非細故也。噫,宥密之地,樞務之重,決非人人所可僥冒者,則其爲任也。實有關於理亂得失之機,顧臣,以何識量可以仰副委寄,以何才智可以得免僨誤也?臣之自知,皎然明甚,反復揣量,萬無承當之望。玆敢略伸至懇,以蘄盤褫,其不稱之實,必辭之義,离明想必盡燭矣。臣何敢虛飾例讓,以重其誕謾之罪也?伏乞邸下,俯賜諒察,亟令刊改臣新差籌堂之任,以重公器,以安賤分,不勝萬幸。答曰,覽書具悉。誠孝淺薄,遭此罔極之慟,攀號哀慕,五內崩絶,爾其勿辭察職。
丁丑三月二十一日辰時,上御璿源殿齋室。藥房三提調入侍時,都提調申晩,提調李,副提調金相奭,假注書柳敍五,記事官白大成,李東泰·醫官金履亨·皮世麟·鄭趾彦·金德崙·金履貞·李興門·蔡膺祐·金福齡·朴泰均以次進伏訖。上曰,湯劑更爲煎入,當該中官,爲先從重推考。出擧條晩曰,東朝氣候,若何?上曰,俄者少進粥,而粥與米飮無異,似無效矣。晩曰,付貼處若何?上曰,當更諭矣。晩曰,聖體若何?上曰,一樣矣。晩請診脈。上曰,診之。諸醫以次入診。履亨曰,脈候左右三部沈遲如昨,而右三部,虛軟無力,亦與昨一般矣。世麟曰,脈候左右三部沈遲,而右三部稍勝於昨矣,大體則不足矣。趾彦曰,左右三部沈遲,而左三部脾胃脈候虛軟,少無差勝之效矣。諸醫官所奏與首醫同。晩曰,聖上寢睡,何如?上曰,安矣。時醫女自東朝出來,伏階下。上問慈殿脈候。醫女曰,右三部則一樣,而左三部則微弱,不如昨矣。付貼處,若有稍蹙之意,比昨加愈矣。上以手親自指畫曰,付貼處,昨日如彼者,今日如此,豈曰愈乎?瘡口深而漸廣,生肌肉極難,有同俟河之淸,是以沓悶。上顧尹東晳曰,汝所見慈殿精神,若何?東晳曰,精神有若昏沈,而付貼處,黑氣在內,尙不消融,漸漸浸蝕矣。上曰,直見矣。金亨大曰,酬酢尙善,而精神昏沈矣,進御則舌焦,不善爲敎矣。上曰,慈聖下敎曰,前不如此,今每如此,何也?其下段,予不敢誦傳,而慈心必有所同而然矣。復常之難望,如俟河之淸,予心沓沓。尹東晳·金亨大精神昏沈之所見,皆明矣。予欲止六君子湯,用蔘橘茶,何如?調補之劑,恐未及議矣。甲辰年成服前,慈候不平,予袒免侍湯,其時醫女夢業入診脈,而予實執症進藥矣。今元良熟習,則予當恃,而年少未經事,其私親病時,用涼劑,予敎之補,使用蔘橘茶愈矣。趾彦曰,小臣,其時進用蔘蘇飮矣。上曰,予曾以衰麻,侍慈聖矣,元良可以深衣,入勸粥飮,而恐不及於予矣。晩曰,東宮時時勸飮,殿下亦間間勸飮,好矣。上曰,元良雖極善,予何使代之乎?上召針醫下詢曰,慈聖付貼處,何以治之,見速效乎?針醫權恰對曰,莫如糯米飯矣。上曰,又有和之之藥乎?恰曰,和石雄黃末則好矣。朴泰均曰,田螺散,和人蔘末,以糯米飯付之,則好矣。黑處有瘡根,消根然後,愈矣。上曰,如此瘡,亦有根乎?泰均曰,根者,血聚而成,故蚊咬亦有瘡根。李春敷曰,此瘡,非自內而成者,磨礙而傷矣,恐無根也。上曰,其人精矣。晩曰,今則慈殿,進御湯劑,以茶飮粟米飮定之,何如?上曰,好矣。履亨曰,蔘橘茶則以三錢重定之,粟米飮則以二錢重定之,日再進,好矣。上曰,粟米飮淸補乎?趾彦曰,米飮兼藥,所以帶穀氣而行藥力者也。而蔘橘茶,則入當歸一尾,氣血雙補好矣。上曰,予亦難服理中湯,欲服蔘橘茶矣。晩曰,服藥之道,乘其薰熱,强服難服者然後,有效矣。上曰,前煎理中湯,更煎以入。曰,當更新煎以入矣。上曰,慈殿所進御之藥,速煎先入,可也。諸臣以次退出。
丁丑三月二十一日酉時,上御璿源殿齋室。藥房三提調入侍時,都提調申晩,提調李,副提調金相奭,假注書柳敍五,記事官白大成,李東泰·醫官金履亨·皮世麟·鄭趾彦·鄭文恒·金德崙·金履貞·卞誼和·李興門·蔡膺祐·金福齡·鄭允協·權燧·愼懋·金鼎新·李春敷·朴泰均·權尙明以次進伏訖。上曰,慈殿,蔘橘茶進御後,進常膳數三匙矣,勸粟米飮,亦少進矣。付貼處,更付石雄黃,插心紙深入矣。仍以手指畫曰,從某至某,有堅固處,有柔軟處,有融液處,有深陷處,譬如彰義門外小農窟矣。以此觀之,田螺散之請,非迂遠矣。晩曰,湯粥進御三合乎?上曰,三合而不過閭閻醬鍾子矣。蔘橘茶粟米飮進御時,以入人蔘仰告,則答曰,辛矣。今日蔘橘茶粟米飮,皆善煎矣。晩曰,此藥,連爲進御,則元氣可扶矣。上曰,白沸湯,和砂糖進御矣。羹亦善爲進御矣。而今日藿湯,稍生矣。水刺間,使之作湯,而生可怪矣。晩曰,自藥房,當作湯以進矣。聖上進御之湯劑,亦煎以待,進御是望。上曰,當進御矣。俄者慈殿,見予不食點心而勸之,常時之習也。予則勸進水刺,則熟視而已。厭於進御,是以沓悶,付貼處瘡穴,外若例常,而內則堅實浮高,予又恐彼一邊久臥,則此一邊又痛矣。元氣豈不易減乎?晩曰,夜間,付貼處,頻數審視然後,藥可襯貼,今夜則醫女斗梅,留直,何如?上曰,今夜則斗梅,不必留直也。上曰,卽今雨來,則利於農乎?晩曰,今則早農,皆已耕播,而雨來則好矣,日氣久熱,似當今明雨來矣。諸臣以次退出。
上在昌德宮。常參·經筵,以代理停。
大行王妃初喪。
大王大妃殿,藥房口傳問安。答曰,知道。
藥房都提調臣申晩,提調臣李,副提調臣金相奭啓曰,伏未諗夜間,聖體調攝,若何?憊眩之候,寢膳之節,亦何如?大王大妃殿氣候夜來諸節,一向差勝乎?令醫女,趁早入診爲宜,臣等,不勝區區憂慮,敢來問安,竝此仰稟。答曰,知道。慈殿氣候,已諭入侍,茶飮粟米飮,依前煎入,予則一樣,理中湯煎入宜矣。筵席下批。
李顯重達曰,憲府連日監察茶時,事甚未安,除在外陳書入達外,持平朱烱質,卽爲牌招,何如?令曰,依。
傳于金相奭曰,藥房三提調入侍。
尹東暹,以弘文館言達曰,副修撰李仁源,旣有只推之令,卽爲牌招察任,何如?令曰,依。
金器大,以戶曹言啓曰,禮曹啓下關內,陵所三年內朝夕上食晝茶禮所用炭燒木及各樣菜物,依前例令戶曹磨鍊擧行事,據取考前例,則陵所三年內所用柴炭菜物,自本曹磨鍊啓下後,分付京畿,分定各邑矣。己亥年,始因大臣陳達,除出江都米三千石,劃給宣惠廳,給價進排。甲寅以後,宣惠廳,或以賑廳米啓稟給價,或以賑廳常平江都米,啓下取用。或宣惠廳,直爲給價或以宣惠廳及米布所在衙門,自本廳啓稟給價矣。今此三年內朝夕上食晝茶禮所用炭燒木及各樣菜物,亦令宣惠廳,從便給價,司圃署奉常寺貢人及下人等處,分給一款,一依前例擧行,而柴炭菜蔬等物,價米磨鍊,別單書入之意,敢啓。傳曰,知道。
傳于金相奭曰,藥房三提調入侍。
傳于金器大曰,安集使具允明,肅拜後留待。
備忘記,傳于洪麟漢曰,今下弓矢,惠山僉使趙偰處給送。
金器大達曰,刑曹參議趙載洪,除拜後過三日,不爲出肅,依定式推考警責,仍卽牌招察任,何如?令曰,依。
又以吏曹言啓曰,今此宗廟夏享大祭親行時,許多執事,當以侍從塡差,而多在違牌坐罷中,將無以推移分排之路,合有變通之道,何以爲之?敢稟。傳曰,敍用。
又以賑恤廳言啓曰,賑一所郞廳趙榮進,身病甚重,有難察任,特爲許遞,其代以前牧使李埉差出,使之察任,而時無職名,令該曹,口傳付軍職,冠帶常仕,何如?傳曰,允。
又以二賑所言啓曰,本所郞廳沈鑧,移拜弼善代,前郡守尹心宰差下,而時無職名,令該曹口傳付軍職,以爲冠帶常仕,何如?傳曰,允。
又達曰,卽者,修撰洪良漢,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
兵曹口傳政事,副司果李埉·尹心宰。
持平朱烱質達曰,請瑞虎等兩賊孥籍,亟令王府擧行,其時干連人英梅,更令鞫廳,嚴刑窮問,期於得情。尹宅履·德喜等,更令王府,拿鞫嚴訊,以正王法。島配罪人鼎九,亟令王府,依律正刑。島配罪人泰績,更令鞫廳,拿鞫嚴問,夬正王法。還收罪人桂英放送之令,亟令攸司,依律處斷。還收吉再卜·李於屯金減死之令。還收李佐太·申尙春減死之令。罪人彦杓·陽祚等,仰稟大朝,更加嚴鞫得情。稟于大朝,潤東·夏,竝施應行之律。稟于大朝,還收柱泰·昌翼酌處之命,更加嚴鞫得情,依律處斷。定配罪人孝曾·孝順,稟于大朝,亟令王府,更加嚴鞫得情。稟于大朝,還收崔守仁定配之命,更加嚴訊,期於得情。仰稟大朝,爟·爣諸子,竝令絶島移配,東星,亟施孥籍之律,緣坐罪人抗。仰稟大朝,亟施孥籍之典,前參奉韓芷,拿問嚴處,徑斃罪人尙轇,稟于大朝,亟行追施之律,逆賊時澤應坐者,稟于大朝,竝施一律。稟于大朝,逆慬,以大逆律施行。措辭竝見上新除授掌令李壽◆,時在京畿水原地,持平李錫祥,時在咸鏡道北評事任所,司諫院獻納李基德,時在平安道大同察訪任所,請竝斯速乘馹上來事,下諭。答曰,不從,下諭事,依達。
修撰洪良漢書曰,伏以臣之偏母,積傷喪威,素抱貞疾,居常凜綴,寧日恒少,而近當換節之時,更挾感患之症,委頓床玆,寢啖都廢,顧臣情理,實無離捨供職之勢,而適値國家多故,不敢言私,官僚不備,替直無路,抑情持被,殆過數旬矣。卽接家信,臣母宿病,越添於夜來風寒,咳嗽嘔逆,勺水不下,昏眩煩瞀,神識全迷,種種症形,一倍沈篤,醫治無以如意,歸省一時爲急,煼煎之極,按住不得,冒陳短章,徑出禁門,擅離之罪,實無所逃。伏乞睿慈,俯燭微懇,亟鐫臣職,以便救護,仍治臣罪,以驚具僚,不勝萬幸。答曰,覽書具悉。爾其勿辭,救護母病。
大司憲金善行書曰,伏以皇天不弔,聖母禮陟,臣民之痛,大小同情,日月征邁,節序變遷,公除倏過,因山已卜。仰惟我邸下,孝思出天,哀慕罔極,攀號痛隕,何以堪居?乃者,東朝違豫,不日遄復,庭班旣撤,賀儀載擧,此實我大朝誠孝所格,區區慶忭,不可名狀,而靜攝中浹旬侍湯,玉體又致傷損,憂慮之忱,又難形喩。伏念臣本以庸陋,猥蒙洪造,曾前歷揚,罔非濫竽,涯分已踰,愧懼恒切。乃於待罪外邑之日,遽有都憲特除之命。噫,風憲長席,何等職任,而如臣愚蒙,其可擬議乎?自顧人器,萬不近似,初何敢爲冒沒之計,而躬親納符,新有朝令,入參哭班,情禮斯急。且推緘方未蒙勘,臺例宜卽引嫌,不得不抗顔出肅,仍呈避辭。而堂箚請出,實是格外,就職之牌,又復儼臨,臣誠狼狽,不知所措。遂至坐違嚴召,重犯逋慢之罪,私情惶憫,有不暇言。而臣又有本來難安情勢,向日繡啓之攙及臣身者,未悉事實,緊加譏評,雖蒙聖明之曲覆,置而不論,臣心愧忸,尙今未已,事在旣往,不復張皇。而卽此一事,亦足爲自靖之義,而況非分之職,尤何可論於承膺乎?玆敢悉陳由中之懇。伏願邸下,俯察臣情,鐫罷臣職,以重官方,以安微分,千萬幸甚。答曰,覽晝具悉。誠孝淺薄,遭此罔極之痛,攀號哀慕,五內摧崩,卿其勿辭,從速察職。
丁丑三月二十二日辰時,上御璿源殿齋室,藥房三提調入侍時,都提調申晩,提調李,副提調金相奭,假注書柳敍五,記事官白大成·李東泰,醫官金履亨·皮世麟·鄭趾彦·鄭文恒·金德崙·金履貞·卞誼和·李興門·蔡膺祐·金福齡·鄭允協·權燧·愼懋·金鼎新·李春敷·朴泰均·權尙明以次進伏訖。晩曰,慈殿氣候,若何?上曰,慈候酬酢一樣,粟米飮二次進御矣。晩曰,聖候若何?上曰,予則差勝矣。醫女斗梅,自東朝出來,進伏階下。上問慈殿脈候。斗梅曰,左右三部比昨稍實,付貼處,亦如昨,而紅暈中,有一絲靑氣矣。上曰,下邊心紙盡入,漸漸浸蝕,速愈難矣。予思一事,仁顯聖后患候時,醫官柳常入診矣。提調詳考其時日記以稟,可也。斗梅曰,靑氣似可以散針除之,而外人之病則猶或試此,慈殿患候,何敢輕議?上曰,斗梅亦心動,豈不沓沓。履亨曰,召針醫廣詢若何?上曰,汝言是矣。針醫召之,可也。針醫以次進伏訖。斗梅對諸針醫,詳傳症候。針醫誼和曰,診察然後,可知紅暈靑氣之爲浮氣實氣也。晩曰,俄考仁顯聖候時入診日記,則六醫官入診。醫女勝女執針。其時入診醫官姓名,崔尙植·白興齡·權聖徵矣。上問針醫曰,汝等能診察而知之乎?泰均曰,診察然後,可祛傳聞疑惑之心矣。上曰,諸針醫自下達上,各以治療之方,進告,可也。泰均曰,田螺膏,不可無矣。誼和曰,異於他症,診察爲急,而小臣則自初以田螺膏爲主矣。意不在粘米也。上曰,診察然後,田螺亦可用也。上曰,若診察則其廳首醫,誰可使者?晩曰,朴泰均·皮世麟·金履亨,可使也。上曰,尹東晳·金亨大留在藥房,可也。予當入稟慈殿以後,診察矣。卿等其少退,諸臣以次退出。
丁丑三月二十二日巳時,上御璿源殿齋室。藥房三提調入侍時,都提調申晩,提調李,副提調金相奭,假注書柳敍五,記事官白大成·李東泰,醫官金履亨·皮世麟·鄭趾彦·金德崙·鄭文恒·金履貞·卞誼和·李興門·蔡膺祐·金福齡·鄭允協·權燧·愼懋·金鼎新·李春敷·朴泰均·權尙明以次進伏訖。上曰,稟于慈殿,當診察矣。晩曰,醫官則當使朴泰均·金履亨·皮世麟·金履貞,入診矣。上率醫官入診時,上曰,安集使留待政院事,榻前下敎諸臣亦小退閤外以待,上入診後復命,入侍諸臣,以次進伏訖。上曰,汝醫輩,亦見外間婦人矣。老而肌膚潤活,有如慈聖乎?履亨曰,罕見矣。泰均曰,靑氣本非大段,且出鮮血,似是生肌,斗梅下邊生肌云者,誠善見矣。診察之後,臣等之心,豁然矣。上曰,予心亦豁然矣。孔子問於老農老圃,病問於醫然後,可知矣。今則斗梅亦笑矣。斗梅可以少休其喘息矣。曰,醫官之言可信,誠萬幸矣。履亨曰,瘡中黑點,若外人則彼皮世麟,必當以手拔之矣。上曰,予於瘡痂,常拔之然後快,如予則當拔之矣。晩曰,付貼處,諸醫皆以田螺散爲當劑云矣。上曰,田螺散,今日申時際付之,可也。上曰,慈殿進御六君子湯,非不好矣,而厭進甚悶,入於蔘橘茶矣,肌膚豐潤,雖舍彼取此,藥路善入矣。晩曰,粟米飮,一次則減之,蔘橘茶,加蔘二錢,若何?上曰,好矣。上命承旨書藥房問安批答時,以理中湯一次煎入爲敎。晩曰,再次煎入,何如?上曰,昨日煎入者,今朝始服,今日雖一次煎入,自當爲再服矣。晩曰,聖上進藥,每多如此,臣等尤切焦悶,諸臣以次退出。
丁丑三月二十二日酉時,上御璿源殿齋室。藥房三提調入侍,都監堂上安集使追後入侍時,都提調申晩,提調李,副提調金相奭,假注書柳敍五,記事官白大成·李東泰,醫官金履亨·皮世麟·鄭趾彦·李春敷·朴泰均·鄭文恒·金德崙·金履貞·卞誼和·李興門·蔡膺祐·金福齡·鄭允協·權燧·愼懋·金鼎新以次進伏訖。晩曰,慈殿氣候,若何?上曰,米飮則進御,而氣候似昏沈矣。田螺散則用之矣。予謂肌膚豐潤,好矣。自內問之則浮氣云,以手按之,似或陷,有覺痛如何之意思,明日,亦可使數三醫官診察矣。晩曰,今日諸醫診察之後,下情稍歇,而臣等不敢退歸,自今日入直,何如?上曰,姑觀今日而爲之。晩曰,臣等則姑觀今日,而醫官則本廳一人以金德崙直宿,蔡膺祐則使之別入直,何如?上曰,依爲之。晩曰,斗梅似當入直矣。上曰,斗梅足以診脈,使之內入直,可也。晩曰,粟米飮,以三錢重爲之,而以三合煎成蔘橘茶,以五錢重爲之,而以合半煎成,何如?上曰,依爲之。上曰,安集使入直,都監堂上入侍事,榻前下敎上命注書招入安集使·都監堂上。臣敍五承命招入,安集使具允明·都監堂上申晦以次進伏訖。上曰,右副承旨李顯重入侍事,榻前下敎臣敍五承命招入,顯重進伏訖。上命安集使進前曰,何以爲之而來乎?允明曰,關東饑饉,不但淮·金兩邑,到處愁慘,淮陽則本官捧置精實還穀二萬餘石,金城還穀雖多未捧,捧者頗精,擧皆至誠招來矣。及夫朝家蠲役移粟,遣使安集,風聲所及,還集尤多,通一道計之,則流亡六千餘戶,而還集五千餘戶,他邑流民,各還本土,付賑付糶,故臣於列邑往來之路,金化·狼川地境,只見數三流丐,僵尸則未之見焉。賑農兩政,朝家申飭至嚴,故列邑盡心無籍,率下査實付賑,賑口增矣。而賑穀未分俵者,尙有七千餘石,前頭,庶可接濟矣。民間以今年豐凶,決其存亡,而種糧不足,故臣與道臣相議,以嶺南移轉及帖價穀,推移區劃,三陟千餘石,狼川·麟蹄四五百石,已陳於前日狀聞矣。今年節早,牟麥豆太晩稻,皆已耕種,但秋牟多凍,癘疫間發,誠可悶矣。臣辭陛時,旣承不待畢賑始農還歸之敎,故玆以還來矣。上曰,蕩減停捧事,民皆知之乎?允明曰,進上停捧災結蕩減卜定勿論,前所未有之恩澤也。民皆感激,臣行所到,十百群聚,或呈文或口誦,願以頌祝聖恩之意歸奏。淮·金之民,至以勿慮不安集,善爲歸去之意,及以勉臣矣。上曰,所領去飢民,其能皆去乎?允明曰,其時飢民,爲受回糧,多以願歸爲對,而受糧出門,皆不願去,皆於平日在本土時,身布還上,隣族代納,無面歸對,寧以乞食京洛爲愈耳。上曰,如驅羊而去矣。允明曰,方其領率發程也。號哭滿路,或誘或喝,寸寸前進,作行九日,始到淮陽,路上無一顚仆,此亦王靈攸曁。中間旅店,或有半夜踰墻越籬者,臣使店里任守直看護,且曉諭曰汝旣以願歸,上達君父,而今欲不去,則是亂民也。至以捕廳譏捕等語恐喝,則稍有怯而不敢動矣。上曰,安集使來時,能有來尋致謝者乎?允明曰,豈有來尋者乎?上曰,楊口誰也?允明曰,楊口前官,卽朴師郁,而捧穀頗實,歲後卽遞,徐好修代之。而臣去時,未及到任,監色輩不善賑政,飢民不實矣。上曰,三陟誰也?允明曰,朴師伯也。晩曰,故判書朴泰尙之孫也。晦曰,師伯,以善治名。允明曰,師伯,眞心愛民,至誠奉公,守法極嚴,不失尺寸,故節目之間,反欠闊狹,以糶政言之,前官久病不得親捧,所捧不實,又多未捧。新官,歲末始到,卽當糶賑,惟知守法,或慮犯分,給還未免些略,民情甚悶。臣以稍加式例言之,歸議道臣,區劃千餘石穀,卽已知委,庶可接濟矣。大抵三陟,關東名府,而非但災荒如此。凡百不成模樣,誠甚怪矣。大可慮也。猝難收拾,殆爲一道之最矣。上曰,何以至此極耶?可怪矣。上曰,橫城還上捧者,誰也?允明曰,昨冬捧還,玄光宇當之矣。上曰,此人入於御史書啓乎?晩曰,入於尹東昇,書啓矣。上曰,玄光宇之代,誰也?允明曰,柳光宅也。上曰,何如?允明曰,蒞任不久,而頗欲爲之,且能解事矣。上曰,其空殼,何如?允明曰,橫城,年事慘凶,而必欲無未收捧還,故還上二萬九百餘石。租稷萬餘石,則幾皆空殼,民事誠遑遑急云,故臣關飭該邑,租稷簸揚給民,所縮徵出監色,而此非監色之罪,則累千石欠縮徵捧之事,實是重難,臣非不知此,而急於民事,如是關飭,言於道臣,使之各別釐正矣。上曰,尹東昇,論玄光宇何事?晦曰,空殼事也。上曰,空殼,何以處之好乎?淮·金則簸揚蕩滌耶?顯重曰,空殼簸揚,臣實憂慮矣。其罪專在於守令監色,而亦在於民,若盡以簸揚,則其如國穀之盡棄,何哉?奸民見其如此,則必將遷延觀望而後,納空殼矣,民習亦難禁矣。前捧守令,固可罪也。而今此空殼,積置待豐,授民還捧,可也。臣意則如此,臣在江陵時,蓬坪一倉之穀,皆然,故臣分給於民,還作精穀而納之,蓋民納之穀,給民還納,事固當矣。上曰,民納必不然,必是官屬土豪之物,還給於民,此何忍也?顯重曰,再昨年江還畢捧時,江民貿穀於橫·原,而猶不足至貿於驪州,所謂雲橋倉穀,皆貿虛殼而納者矣。或有染黃土於虛殼而納之者,民習之奸,亦不可測也。允明曰,旣出於民則還給還納,無妨,而卽今最急者種糧,不可不變通,故臣言于道臣,則種子庶有推移變通之道矣。上曰,豐年則還給,可也。而若歲凶,則何以區處乎?今年亦有可爲種子者乎?允明曰,十斗爲二斗矣。關東穀物,邑邑皆然,而橫城尤甚,故敢達矣。上曰,江陵餘滓貿納則可知矣。允明曰,江陵珍富倉火燒穀,至於萬石之多矣。上曰,何以出火云耶?允明曰,倉底居民愛爭倉任,嗾其妹乭令衝火,故其男妹同推取服,乭則杖斃云矣。顯重曰,曾前襄陽,亦有此事,穀物分定上中下三等,次次減數以納矣。允明曰,江陵珍富倉火燒各穀及餘存數爻,營門,卽已申聞云。未知朝家處分,將如何?而年前襄陽府,亦有此事,燒燼餘穀,分三等給還,上秩除耗,中秩減五斗,下秩減十斗捧上,燒燼穀則全數蕩減云。今此江陵燒燼餘穀,依襄陽例施行,則受食民人,可無稱冤之患。臣於今行,歷過珍富倉,倉底民人之情願,皆如此,惶恐敢達矣。上曰,令備局稟處,可也。出擧條上曰,書啓中道內賑政以下,安集使讀之。允明讀杆城·平海等白地徵稅條。上曰,已量邑,何如是甚耶?晩曰,雖有已量未量之別,而或多浦落陳荒而然矣。讀至詳定煙戶錢條。上曰,詳定洪鳳漢所改乎?顯重曰,臣曾達之矣,此異於兩西詳定,故初定時,上詢加賦,則臣對曰,加賦而與洪鳳漢爭論者也。蓋自前守令,以用之不足者,加取於民而用之故也。上曰,安集使奏之。允明曰,臣所論者,非謂改詳定之爲弊也。結役之斂戶取足,事面苟簡,故仰達矣。上曰,新詳定,何如?晩曰,詳定之前,則視戶殘盛,有推移之道,而今則作爲鐵案,故無變通之路矣。顯重曰,今此之弊,非詳定之弊也。元數六斗不足,則加捧故也。晩曰,詳定,洪鳳漢,自任爲之,臣每謂江原道詳定美法,難變矣。顯重曰,假使捧十兩而不足,則又爲加捧,故所以作詳定矣。上曰,此當令廟堂稟處而詳定,主人上來然後,當爲之矣。讀至保米事。上曰,米保之獨令自來,何也。晦曰,有船運處則自來,不然則不自來矣。上曰,承旨所經江陵,無此事乎?顯重曰,江陵,以布上納矣。晩曰,此米,卽軍兵接濟者,似難變通矣。上曰,予以民之自願知之矣,今果有弊矣。顯重曰,雖豐年,民皆以錢願納矣。晩曰,軍門折定其價,初則無弊,久而生弊矣。顯重曰,此七邑,皆有船路,使之自納之外,無他策矣。若自官家,定色吏領送,則民只將六斗,無以充納,故不得已使自納也。臣之淺慮,捧錢二兩,貿米以給代則好矣。上曰,軍門難之矣。讀至蔘田弊。顯重曰,臣於江陵,習知之矣。補縮蔘價,以內局留納後,慮有縮而給蔘商者也。而臣曾見洪鳳漢而言曰,今不必給蔘商何也?今則旣給六兩,使之貿納,則豈可曰有縮而加給乎?且足平稱,一在內局,一在監營,必無相違之理矣。且江陵火蔘田者,初則太守以火粟用之者也。非給此而貿蔘者也。今則無所出處,以火結入於蔘錢矣。而江陵則一結捧三十二兩七錢五分,三陟則捧四十兩,而江陵之加二兩。壬申年趙鎭世加之也。民皆以此爲至冤,而其民食其錢,又能採蔘應役矣。昨年再昨年,峽農大失,故臣言於韓光肇曰,常時火稅之準捧,固也,而凶年則難矣。使臣救弊,臣曰,江陵,有錢五六百兩,以此納蔘,而除其蔘田之納,則其數雖分錢之小,而民皆感矣。上曰,安集使所見,與承旨同乎?允明曰,承旨之知其爲弊,有詳於臣之所聞矣。晩曰,蔘錢之出於火田者,古則蔘出其地,故今以其地之稅而捧蔘也。雖以一結捧錢幾何爲冤,而峽田一結,地方甚廣,民能堪矣。顯重曰,雖曰地廣,一結之三十餘兩四十兩錢,決非國家法典之美意也。上曰,洪鳳漢之以補縮蔘錢,留之監營者有意矣。晦曰,善爲之矣。允明曰,旣以補縮爲名,則補給蔘縮,名實固當,今此兩稅災頉,卽是蔘縮,則以此補彼,豈不便當乎?至於蔘火田從重,非欲永頉也。隨起隨稅,則民當還聚,民聚田起,則稅捧自多,此不過爲若干年充給也。讀至伊川屯稅條。上曰,此條,備局當稟處,而此屯稅事,該曹非矣。上曰,承旨書之。上曰,今覽安集使書啓,甲戌年詳定節目啓下之後,伊川糧餉,屯田度支,不爲奉行,以致加捧。甲戌冬句管度支之臣,從重推考,其時道臣,亦不爭執,一體推考。民無信不立,今年爲始,一從詳定節目擧行事,令備局嚴飭。允明曰,道內民弊之最緊者,臣別單論奏,而其外別有可達者。嶺西各邑,同是被災,而淮·金等四邑,特蒙曠蕩之典,其他各邑諸般催科,便同常年,追呼四徧,閭里騷擾,旣無可捧之理,又有復散之慮,故嶺西十五邑各樣上納中,未及捧者,限秋停退事,道臣狀請,未知朝家處分之如何,而數朔停退,畢竟無損,爲惠於窮民則大矣。上曰,此事道臣申聞耶?狀請耶?備局,何以爲之?晦曰,見訪矣。上曰,關東年事,雖尤甚,而備局事亦是矣。晩曰,安集使之意,竝請十五邑停退耶?允明曰,十五邑,有難再施,而尤甚十邑中,除淮·金·江·三,其餘六邑上納,一半停退則好矣。晩曰,江原道臣,雖有狀請,自上旣除結錢,又多所施,故見訪於備局,而六邑則不多,一半停捧,似好矣。上曰,昔年耽羅有此惠,耽羅至今感戴矣。予於關東事,當悉爲之矣。上曰,承旨書之。上曰,昔仁宗皇帝命楊士奇,不令有司知之,今聞安集使所奏,心甚惻然。又聞相臣,以此道臣陳請備局申目,不許云。噫,豈無徯我后來之歎?淮·金·江·三外尤甚六邑各樣未捧,蔘半待秋以捧事,分付。晩曰,湯劑進御乎?上曰,待慈殿水刺矣,予將入慈殿矣。諸臣其退。上曰,明日內局入侍,都監堂上入侍事。榻前下敎諸臣以次退出。
上在昌德宮。常參·經筵,以代理停
大行王妃初喪。
夜五更,月犯立星。
昭憲王后忌辰齋戒。
大王大妃殿,藥房口傳問安。答曰,知道。
藥房都提調臣申晩,提調臣李,副提調臣金相奭啓曰,伏未審夜間,聖體調攝若何?憊眩之候,寢膳之節,亦何如?大王大妃〈殿〉氣候夜來諸節,一向差勝乎?令醫女,趁早入診爲宜,臣等,不勝區區憂慮,敢來問安,竝此仰稟。答曰,知道。慈殿氣候,已諭入侍,茶飮粟米飮,依前煎入,予則一樣,理中湯煎入宜矣。筵席下批。
傳于金相奭曰,藥房三提調入侍。
洪麟漢達曰,大司憲金善行,持平朱烱質呈辭,李錫祥·掌令李壽德·金元行在外,執義未差,今日以監察茶時之意,敢達。令曰,知道。
傳于金相奭曰,藥房三提調入侍。
金相奭達曰,新除授承旨具允明·韓光肇,竝卽牌招,何如?令曰,依。
傳于金相奭曰,藥房三提調入侍。
李顯重,以禮曹言啓曰,庚辰辛巳年國恤時,初虞祭,返虞後行於魂殿矣。今亦依此,例擧行,何如?傳曰,允。
以承傳色口傳下敎曰,粟米飮有下敎事,提調入侍。
兵曹口傳政事,副司直李益輔·金器大。
丁丑三月二十三日辰時,上御璿源殿齋室。藥房提調都監堂上入侍,摠護使·戶判·都監堂上洪啓禧追後入侍時,都提調申晩,副提調金相奭,都監堂上申晦,假注書柳敍五,記事官白大成·李東泰,醫官金履亨·皮世麟·鄭趾彦·鄭文恒·金德崙·金履貞·卞誼和·李興門·蔡膺祐·金福齡·鄭允協·權燧·愼懋·金鼎新·李春敷·朴泰均·權尙明以次進伏訖。晩曰,慈殿氣候若何?上曰,今日則似昏沈矣。付貼處,昨日則四畔浮,今日則縮如囊口,正如金履貞所告矣,相奭曰,提調李,以監煎不入來矣。晩曰,聖候若何?上曰,予則一樣矣。晩曰,昨煎入湯劑進御乎?上曰,今日服之矣。晩曰,昨日煎入,而今日進御,何也?上曰,氣愈,一日一服何妨?晩請診脈。上曰,診之。諸醫入診。履亨曰,脈候左右三部沈遲一樣,右三部度數不調,與前一樣矣。世獜曰,脈度左右三部沈遲無力,與初同矣。諸醫所奏與履亨·世獜同。晩曰,湯劑不可不日再進也。上曰,眩氣稍愈,何必再進?相奭曰,眩氣初發,三日停藥之害,而眩氣稍愈,豈非日再進之效耶?上曰,然則日三進乎?甚厭矣。相奭曰,摠護使戶判,皆來待,而山陵都監堂上洪啓禧,有稟定事,入來請對矣。上曰,摠護使李天輔,戶曹判書李喆輔,山陵都監堂上洪啓禧入侍事。榻前下敎天輔·喆輔·啓禧承命入侍進伏訖。天輔曰,東朝氣候,若何?上曰,今日則似昏沈矣。天輔曰,聖候若何,而理中湯,連爲進御乎?上曰,難服矣。天輔曰,山陵都監堂上洪啓禧,以丁字閣事,欲有所稟達而入來矣。在前丁字閣,或八間或五間,而寧陵以後,則皆用八間之制,喪禮補編中,又以八間,爲山陵丁字閣定制,五間爲墓所丁字閣定制。今若依下敎,定以五間,則與墓所,無隆殺之節,自下擧行,甚不安,不可不稟定,故入來云矣。上曰,依前下敎,定以五間宜矣。都監堂上洪啓禧曰,丁字閣正殿三間,左右翼閣各一間,當中連建三間,則爲八間之制。正殿三間,無翼閣,當中連建二間,則爲五間之制,寧陵八間之制,旣用光陵之例。其後崇陵·明陵·翼陵·懿陵,皆用此制。今番山陵,不可獨異,況補編,旣以八間五間,爲山陵墓所隆殺之節,則殆同八佾六佾,決不可紊矣。上曰,予於補編後,已有勿爲翼閣之命矣。不當以補編爲拘,用五間之制,可也。啓禧曰,聖敎雖如此,旣有定制,則恐不可用五間之制,若用五間之制,則補編丁字閣註,當洗補矣。上曰,何必洗補?啓禧曰,以此下敎,錄於補編受敎之末,爲宜。此外禮節之變於補編者,及前日命同副承旨書出之傳敎,皆與戶判採錄,一番稟定後,付之芸閣,印附於補編,何如?上曰,依爲之。出擧條上曰,承旨書之。上曰,今聞陵表篆文,書寫官,固辭不書云。噫,異於他人,則於此陵,其當自求而書,況塡差乎?分義事體,俱涉寒心,事當重推,而拘於職品,雖不推,其令卽爲擧行。上曰,實差月城,若是固執,則預差錦城,亦豈不固執乎?予多置都尉,豈不受其筆乎?然則予自書之乎?豈爲國體乎?上曰,今番慈殿患候平復後,政院·內局所屬賞典,皆已啓下乎?喆輔曰,臣姑未的知,而必已啓下矣。上曰,今番則猥濫者皆拔去矣。旣已啓下者,皆卽擧行。出擧條喆輔持行錄曰,大行王妃行錄,而考辛巳謄錄,則書以有明朝鮮國仁顯王后明陵誌矣。上曰,依例書之。其他亦隨處釐正而書之,可也。天輔曰,賑廳設粥,自昨日始,而李益輔,方爲大司成,勢難兼察矣。上曰,大司成李益輔,本職許遞,使之專意監賑,口傳付軍職事,榻前下敎晦曰,眞假黑漆盥洗位床各二坐,而頃日筵中,二坐之二字,御筆改以一字矣。眞黑漆床二坐,則殿下盥洗位及王世子盥洗位床也。假黑漆床二坐,卽獻官諸執事盥洗床也。俱不可減一矣。上曰,然則不可減去,予之盥洗位牀,似當爲朱漆矣。晦曰,當爲朱漆,故將欲稟定矣。上曰,以唐朱紅爲之,元良床則以假黑漆爲之,獻官執事則以燔朱紅爲之,可也。出擧條晦曰,殯殿中排設床,盡爲移用於山陵事,命下矣。魂殿亦當有中排設床,此則當爲新造,而殯殿所入之數,殆近三十坐,魂殿所排則似減此數,故敢達矣。上曰,不必新造,用於山陵後,還爲取用於魂殿,可也。出擧條晦曰,魂殿所設硯匣筆墨,補編中,內喪則以新備載錄,而頃日筵中,御筆抹下,且有一依補編擧行之敎,何以爲之?敢稟。上曰,置之,可也。出擧條晦曰,魂殿神榻長廣尺數,一依補編所錄,今方造成,而比宗廟神榻,體樣稍小,下設雲足而已。欄干則似不爲之,前排亦如此云,故敢稟。上曰,然矣,依爲之。出擧條晦曰,樂器之用於永昭殿者,皆有之矣。上曰,鍾石磬有之乎?晦曰,無之矣。上曰,五禮儀,似有之,後入侍,持入謄錄,可也。喆輔曰,臣新入本曹,姑未知頭緖,而乙亥條田稅納未納一通抄見,則列邑未收數甚夥然,此已寒心。而至於畿內陸運邑歲前來納,自是事目,則仁·衿兩邑之經年未收,湖西內浦,水路偏近,與他有異,則新昌一邑之全數不納,揆以事體,尤極駭然,此三邑守令,竝拿問處之。其餘守令,爲先從〈重〉推考後,使之不多日內,催促上納,何如?上曰,卽今守令,一時可悶,爲先從重推考,可也。出擧條喆輔曰,惠廳移劃大同米,乃是歲幣所需,而善山未收,至爲三十餘同,事體亦極駭然,固當拿處,而旣有下敎,一體從重推考後,俾卽督納,何如?上曰,爲先從重推考,可也。出擧條天輔曰,冷軒入侍,爲聖體伏悶,而日氣如此,尤切伏悶。晩曰,湯劑之進御,千萬伏祝。上曰,當進御矣。諸臣以次退出。
丁丑三月二十三日午時,上御璿源殿齋室,藥房三提調入侍時,都提調申晩,提調李,副提調金相奭,假注書柳敍五,記事官白大成·李東泰,醫官金履亨·皮世麟·鄭趾彦·金德崙·金履貞·李興門·蔡膺祐·金福齡·朴泰均以次進伏訖。晩曰,慈殿氣候,若何?上曰,甚昏沈,不如昨日,沓沓矣。醫女斗梅,自內出,進伏階下奏曰,慈殿脈候,右三部稍似數矣。付貼處,比朝少膿,而根則廣布難拔矣。上曰,旣用田螺,而元氣之減如此,必有牽礙而然也。前用蔘橘茶則有效矣。今無效,甚悶。粟米飮當進御,而欲姑觀矣。曰,付貼處聞醫女言,則頻頻搖移云,恐或不善調護而然也。自今煖裹貼處,若何?上曰,好矣。上曰,同副承旨畢做度乎?今日出去乎?必豁然矣。做度十八日乎?晩曰,十日也。上曰,摠管十五日也。晩曰,古則十三日矣。上曰,十八日,而首堂減例直,爲十五日矣。上曰,承旨書之。同副承旨金器大,慈殿入侍,有掣肘之端,許遞,今該曹,口傳付軍職,今聞左承旨三度許遞云,行副護軍具允明·韓光肇,其代除授。諸臣小退後,至申時,復承命入侍,以次進伏訖。晩曰,慈殿患候,此時若何?上曰,一樣昏沈矣。用十全大補湯,何如?履亨曰,水刺之進御稍勝,則此藥誠好,而害於水刺難矣。腫患與感氣如兄弟,必有挾感之氣矣。上曰,小水昨日十餘次,今日近十次,今日則被覆頻揮矣。趾彦曰,小水頻數,必是感氣也。上曰,何以爲之?履亨曰,蔘橘茶二錢,加蘇葉一錢則好矣。世麟曰,昏沈,必是外氣,蔘橘加蘇,已試之藥,誠好矣。上曰,薑則拔之乎?晩曰,薑當入矣。橘則前用錢半矣。上曰,慈殿進御蔘橘茶,合蘇薑茶煎入事,榻前下敎履亨曰,廣留韓翼謩之老親今年八十二也。或有外感,則不省人之出入,用蘇薑少解,則如常,而能繅車治絲矣。上曰,善步乎?履亨曰,能登房樓矣。晩曰,殿下進御湯劑乎?上曰,進御矣。諸臣以次少退,至酉時,復承命入侍,以次進伏訖。晩曰,東朝患候,卽今若何?上曰,進蔘橘茶而厭進,氣候尤昏沈,豈不沓沓?履亨曰,左三部脈,高動,必是感氣着實也。趾彦曰,脈候顯然浮數,則感氣分明矣。大抵脈候,自臣初診之日,至今右三部沈安,有力則一樣,非元氣之不足也。左三部之浮數,必是感氣也。上曰,今日人蔘進御八錢矣,更進難矣。履亨曰,蘇薑茶則當進也。今若難進,則夜進,何如?上曰,若可進則今日,可也。此治表之道也。履亨曰,以水四合,爲二合法煎之好矣。上曰,鄭趾彦,外間,亦多見如此患候乎?趾彦曰,脈候好而氣或昏沈,皆痰也。故雖多用蔘劑,而蔘能流痰矣。上曰,慈候本來挾痰也。上曰,承旨書之。上曰,慈殿進御茶飮,比前有異,今日提調一人直宿,庭候體慈意勿爲事,分付。上曰,省記爲之,而副提調則入直政院,可也。晩曰,小臣則入直本院矣。上曰,依爲之。諸臣以次退出。
上在昌德宮。常蔘·經筵,以代理停。
大行王妃初喪。
昭憲王后忌辰齋戒。
大王大妃殿,藥房口傳問安。答曰,知道。
藥房都提調臣申晩,提調臣李,副提調臣金相奭啓曰,伏未審夜間,聖體調攝若何?憊眩之候,寢膳之節,亦何如?大王大妃殿氣候夜來諸節,益有差勝之勢乎?令醫女,趁早入診爲宜,臣等,不勝區區憂慮,敢來問安,竝此仰稟。
傳于金相奭曰,藥房三提調入侍。
答藥房曰,知道。慈殿氣候,已諭于入侍,而予則一樣矣。
傳于金相奭曰,藥房三提調入侍。
傳于金相奭曰,藥房三提調更爲入侍。
丁丑三月二十四日寅時,上御璿源殿齋室。藥房三提調入侍時,都提調申晩,提調李,副提調金相奭,假注書柳敍五,記事官白大成·李東泰,醫官金履亨·皮世麟·鄭趾彦·金德崙·金履貞·李興門·蔡膺祐·金福齡·朴泰均以次進伏訖。晩曰,慈殿患候,若何?上曰,進御米飮後視夜稍愈矣。上顧諸醫曰,慈殿今日脈候,何如?履亨曰,脈候尙帶浮數,未解感氣,若得汗候,誠好矣。上曰,汗候在面部,而未遍玉體矣。履亨曰,付貼處四畔,皆消減,而中間凝結處,尙存矣。上曰,中核燥而堅矣。晩曰,茶飮何以爲之?上曰,茶飮當早進,故如是早召矣。履亨曰,今日外感,尙未退蔘橘茶,合蘇薑進御,宜矣。蔘當入二錢矣。蘇葉當入二錢矣。上曰,粟米飮,亦欲待令,而以三錢重爲之,似好矣。上曰,承旨書之。上曰,慈殿進御蔘橘茶,合蘇薑茶粟米飮,依前煎入。上曰,承旨書之。上曰,右副承旨洪麟漢許遞,其代行副護軍李奎采除授,牌招察任。晩曰,夜間聖體,若何?今夜寢睡,必不安矣。上曰,稍愈矣。晩請診候。上曰,脈不必診。晩曰,雖善爲調攝,猶切臣等之憂慮,況焦憂度日,氣候之不安,當如何哉?上曰,診脈,必曰微弱矣,寢睡安而猶曰微弱,況不能寢睡之夜乎?理中湯,能溫中乎?晩曰,進御理中湯,則應驗若何?上曰,如冷水矣。或闕之則似有效矣。晩,更請診候。上曰,脈之主人惰,脈必沈遲,何必診也。沈遲勝於浮數矣。上曰,使臣,何時入乎?今月內難乎?晩曰,發行今爲五日矣,似於今月內入之矣。上曰,承旨前進,飢民設粥,五日一次爲之乎?乾糧,五日一次,而設粥,連日爲之乎?相奭曰,臣當問于該堂而仰奏矣。諸臣以次退出。
丁丑三月二十四日申時,上御璿源殿齋室。藥房三提調入侍,禮判·禮議追後入侍時,都提調申晩,提調李,副提調金相奭,假注書柳敍五·記事官白大成·李東泰,醫官金履亨·皮世麟·鄭趾彦·金德崙·金履貞·李興門·蔡膺祐·金福齡·朴泰均以次進伏訖。晩曰,慈殿氣候,若何?上曰,比昨稍愈,而終不快愈矣。履亨曰,脈候尙實,感候尙未退矣。依昨日以蘇橘茶進御,似好矣。趾彦曰,外感未解,以金銀花茶,和淸心丸進御,若何?世麟曰,涼不可用,以溫劑進之好矣。上顧詢金器大曰,慈聖,俄者進御蔘橘茶幾許乎?器大曰,屢進而纔一合矣。上曰,爾今日初入現,酬酢,何如?器大曰,異於外聞,有所酬酢,而面部有汗氣,唇色亦紅潤,瘡處幾生肌矣。上曰,難知矣。今番患候幾節耶?一節深於一節,元氣漸至低垂,不能振起,豈不沓沓?晩曰,昨今日進御蘇葉,殆五錢,而感氣尙未解,依諸醫言,蘇薑茶,更進,何如?上曰,當更進矣。患候雖如此,若進御藥飮,而分別在傍之人,則幸矣。而昏沈,比前倍加,如霧氣之暈,甚悶。昨日下敎曰,以六君子湯之多服至此。予仰答曰,小臣與藥院諸臣,無狀而然矣。尹東晳對曰,大腫奪氣,雖以閭閻言之,臣之父或如此腫,差則自然復常矣。上曰,田螺有臭乎?予則雖石花,見而避之,故少時遊戲,晝臥熙政堂矣。安國洞在時,以田螺,加予手部,予大驚而起,予見蠶而亦驚,見蚓而亦驚,此脾胃不足也。田螺之臭如醢臭乎?履亨曰,然矣。上曰,慈聖起動時,予以臂扶起,則倚予而起,予不知便臭,予以人事不知,而若眞有臭,雖母子之間,豈有不知之理乎?便臭必無矣。汝醫官輩入診出入時,亦不知便臭乎?履亨曰,臣等長待藥院,豈不審便臭有無乎?實無臭也。上曰,比言麥事好,而霧之有無,何可預知?前年農事之失稔,常理外也,何可預知?至於患候,終是難知者脈也。只當憂悶而已。不可放忽也。慈殿下敎曰,數日稍安,汝亦睡,予以臣則善睡,不足貽慮仰對,而何能安寢乎?自不得不用心矣,予氣生生,故用慮矣。今番之眩,一時三次,不能無動,旋卽如常,怪矣。晩曰,雖然保護聖躬然後,可以侍湯矣。上曰,今已診脈之路開,予雖不親入診,可以治療,而予之生生,異矣。自辛未,欲臥而不臥,怪矣。臥處,見而置之,而不能臥,怪矣。雖予無病,而慈候差復,則日服理中湯百貼,何難之有哉?庾黔婁之禱,道理當然矣。上顧器大曰,蔘橘茶尙餘乎?器大曰,餘一合矣。上曰,予以今日爲煎茶官,仰告勸進,而猶厭進,艱辛勸進合半矣。上曰,殯殿都監堂上李益炡·禮曹參議申暐入侍事。榻前下敎相奭奏,益炡·暐來待。上命注書招入,臣敍五承命招入進伏訖。益炡曰,前頭發靷返虞,日期雖遠,而其間應行節目,預爲稟定然後,可無臨時窘急之患,故敢達矣。考見五禮儀,則國恤時發靷條,有殿下乘輦侍之之文。以此推之,則王世子所當陪從,而往而自祖宗朝以來,發靷返虞時,皆於城門外,奉辭祗迎,而未有陪從之事矣。今番節目中,不可不一經稟裁,故敢達矣。上曰,以城門外奉辭祗迎,磨鍊以入,可也。出擧條暐曰,臣於明陵右崗,承命進去,伐木被莎緣由,已陳於書啓中矣。其崗則爲翼陵火巢內,而來脈,有沙汰處,本陵官,已報本曹,方營取土塡補之役,故臣逐脈上下,看審形止,則其傷缺,頗不少矣。上曰,極爲非矣,取土而然耶?暐曰,其所取土,非取於本處,蓋別取他所。而以臣淺見,有非若干陵卒所可完補,此旣水道所傷破,且當夏節,若經潦雨,則尤爲可慮。此時軍丁使役,誠爲重難,而此不可不趁卽塡補,今畿營,量宜定送事,分付,何如?上曰,陵守護軍,難以完役乎?暐曰,陵官,率本陵軍,今雖始役,而以此綿力,似難完役矣。上曰,補莎時,畿民爲之乎?暐曰,畿營,定送軍丁,故補土之役,亦有所賴,而臣旣復命,則亦失此軍矣。上曰,令五陵陵官,率守護軍,爲先着實補土事,分付。出擧條晩曰,湯劑入來,進御伏望。上曰,當進御矣。上曰,方泰輿爲守令,則恢恢矣。晩曰,麻田善治矣,今番之來,面甚黧黑,問之則以飢民用慮云矣。富平民之食賑粥者,今皆還去云,其有治聲,可知矣。上曰,弔勅,何時來乎?益炡曰,壬午年,弔勅出來矣。上曰,十二月後,爲吉服乎?因山後,卽爲吉服乎?今則自此去時以時服去,去彼則似當服黑袍矣。今則當拔三上香之上字矣。此賜祭,上香之上字,何也?益炡曰,似是香氣上升之謂也。上曰,儀注無耶?五禮儀當有之矣。益炡曰,當考稟矣。上曰,資政殿當爲之矣。益炡曰,太寧殿,不可爲之,處所則臨時爲之矣。益炡曰,魂殿所排神座交椅,以戶曹所在舊件用之事命下,而其前排則高三尺,長二尺五寸,廣一尺七寸。補編所載者,長一尺八寸,廣一尺三寸,高一尺六寸。今番殯殿所排交椅,則長二尺,廣二尺,高三尺一寸。而日昨山陵都監堂上入侍時,傳敎定例,長二尺,廣一尺五寸,高用常制。今番魂殿所排,若用舊件,則長廣與傳敎,定例有異,何以爲之乎?上曰,今番俱以戶曹所在前排,用之,可也。出擧條益炡曰,自前國恤,因山後朝夕上食祭酒,例自內酒房進排,山神祭酒,內贍寺進排以用矣。今則凡於祭享,皆用醴酒,自奉常寺,專當擧行,而醴酒釀熟之規,一宿以用,前頭因山後各祭所用醴酒,使該寺進排,則往來之際,不無味傷之慮,醴酒所入之物,令該曹磨鍊,都授於茶色,使之逐日精釀進用,何如?上曰,事甚便宜,依爲之。出擧條益炡曰,卽見各陵殿墓官聯名所報,則守護軍,專賴復戶奉足,而一自均廳設立後,復戶減縮,難以支保之中,又當昨年畿內災減,陵軍復戶,混入其中,不得如前受食,誠爲可矜。依例給代事論報,故月前,自臣曹,有所論報該廳,則有難擅許,防題不給。當此荐飢之餘,流亡相續,難以支保,其復戶災減之數,若不給代,則似不無落莫之嘆,且所重在焉。一依辛酉乙亥年例,卽爲上下,恐合事宜,敢達矣。上曰,令該廳考例,登對,稟處。出擧條上曰,昨今日賑恤成冊,使提調持入事,注書往傳。臣敍五承命往傳。李,偕入進伏訖。上曰,賑數減乎?曰,乾糧時一萬八千六百餘數,而設粥時二千六百餘數矣。上曰,十分之八減矣,多減矣。晩曰,五分之一減矣。上曰,腹不飢,故去矣。曰,一所則七十減矣,二所則餘矣。上曰,似聞飢民,怙勢於都下云,然乎?曰,閭閻畏蹙,或閉門不敢通外云矣。上曰,頃日臨門,亦似有弊云矣。曰,愚民亦多惡習矣。諸臣以次退出。
丁丑三月二十四日三更,上御璿源殿齋室。藥房提調入侍時,提調李,副提調金相奭,假注書柳敍五,記事官白大成·李東泰,醫官金履亨·皮世麟·鄭趾彦·金德崙·金履貞·方泰輿·李興門·蔡膺祐·金福齡·朴泰均以次進伏訖。上顧詢履亨曰,慈殿脈度,何如?履亨曰,右三部浮數,比昨有加,左三部亦實而浮數矣。上曰,連進蘇薑,而厭進藥飮,汗候未得,表氣未解,昏沈益甚,不省諸醫之診察出入,奈何?泰均曰,感氣如此,瘡處不合,元氣若減,則尤悶,小臣賤見,欲入木米飮和解,若何?上曰,善矣。當自內煎入矣。曰,藥院,習煎米飮,請自藥院煎入矣。上曰,蘇薑中,拔橘,何如?橘味辛矣。膺祐曰,入忍冬好矣。曰,其言誠有理矣。上曰,自藥院,治煎木米飮之器,日日入於予坐前也。予當親監而煎之矣。相奭曰,木米炒則易服矣。上曰,炊則似無力,而味好則可炒矣。上曰,大麥好矣,古人服之,稱有精氣矣。相奭曰,麥氣四時之精云矣。上曰,胡人使喫麥者吐之,形如小蛙者,此精也。上親監煎木米茶時,上曰,藥房書員亦入來也。上曰,承旨伴直者,誰也?相奭曰,左副承旨尹東暹也。上曰,雖皆不直宿,外各司待令乎?相奭曰,然矣。上曰,皆直宿,則各司官員,率而待令乎?相奭曰,然矣。上曰,煎茶用何處水乎?履亨曰,汲水於會通門,曾備矣。上曰,軍士廳,廳有之乎?履亨曰,本廳則鄕軍針醫廳,議藥廳則皆雇軍也。上曰,使役則雇軍好矣。上曰,水有重者云,然乎?履亨曰,以兼量之,以斤重者用之矣。上曰,唐雀舌根本,何如?履亨曰,每木,皆取其英而造成矣。世麟曰,別有一種,非造成也。上曰,我國雀舌,則何如?履亨曰,亦勿論某木,繭者是也。世麟曰,別有種類,三南所産也。諸臣少退,至破漏後,復承命入侍,以次進伏訖。上曰,慈殿起坐,蘇薑茶,小小進御,而昏沈則甚於昨日矣。且命進熟羹,俄進木米飮,以熟羹認之矣。小水則五次,而今日則比前小矣。予甚沓沓,欲進淸心丸,何如?履亨曰,姑觀用之,似好矣。上曰,慈殿面部,氣似蹙,予不知脈,而脈度亦大而有力,必是外氣有加也。當率諸醫入診。諸臣其少退,諸臣以次退出。
上在昌德宮。常參·經筵,以代理停。
大行王妃初喪。
下直,夞怪萬戶金起老。
大王大妃殿,藥房口傳問安。答曰,知道。
藥房都提調臣申晩,提調臣李,副提調臣金相奭啓曰,伏未審夜間,聖體調攝,若何?憊眩之候,寢膳之節,亦何如?今日,乃是日次,臣等,卽與諸御醫入侍,詳察聖候,議定繼進之劑爲宜。大王大妃殿氣候夜來諸節,益有差勝之勢乎?令醫女,趁早入診,宜矣。臣等,不勝區區憂慮,敢來問安,竝此仰稟。
傳于金相奭曰,藥房三提調入侍。
答藥房曰,知道。慈殿糯米飯貼付處,流汁不止之中,因此而有表氣,進御之屬頓減,悶迫曷喩?予則方在焦煎,氣何暇喩?自今日三提調直宿宜矣。
韓光肇達曰,大司憲金善行,持平朱烱質,呈辭李錫祥,掌令李壽德·金元行在外,執義未差,今日以監察茶時之意,敢達。令曰,知道。
尹東暹達曰,備邊司郞廳來言,今日賓廳坐起日次,而無時急稟定事,頉稟。令曰,知道。
具允明達曰,今日賓廳坐起,旣已頉稟,所當持公事入對,而問安相値,頉稟。令曰,知道。
大殿·大王大妃殿·世子宮·嬪宮,政院口傳問安。答曰,知道。大殿·大王大妃殿,朝廷二品以上·六曹·奉朝賀問安。答曰,知道。
尹東暹,以都摠府言達曰,副摠管李應協,以新番騎兵軍士點考坐起事,外兵曹晝仕出去之意,敢達。令曰,知道。
具允明達曰,卽者修撰金華鎭,以其親病,陳書徑出,原書纔已捧入矣,所當直捧禁推徽旨,而此與無端徑出有異,推考警責,何如?令曰,依。
傳于金相奭曰,藥房三提調入侍,領議政李天輔,左議政金尙魯同爲入侍。
大殿·大王大妃殿·世子宮·嬪宮,政院·玉堂夕問安。答曰,知道。
備忘記,傳于尹東暹曰,今下弓矢,夞怪萬戶金起老處給送。
具允明,以司饔院官員,以監膳提調意啓曰,卽接葦魚所監捉官所報,則自昨朝,遠浹之水,始下浦口,一陪漲滿,魚皆隱伏,雖盡力結箭,水落之前,萬無優數封進之勢云。形勢雖然,數甚零星,其在事體,不可無飭,漁所監提官推考,該吏自本院科治,以懲日後,何如?傳曰,允。
又啓曰,今三月二十七日,祿都目政事爲之之意,敢啓。傳曰,知道。
傳于金相奭曰,藥房三提調入侍。
尹東暹,以備邊司言達曰,全羅兵使李邦綏,以親年七十五歲,呈狀乞遞矣。法典所在,不可强令察任,許遞,何如?令曰,依。
傳于金相奭曰,藥房三提調入侍。
修撰金華鎭書曰,伏以昊天不弔,坤聖禮陟,凡在臣民,普切痛隕。伏惟我邸下,孝思出天,攀號哀慕,何以堪居。迺者東朝愆候,浹旬彌淹,聖孝所格,遄奏康復,賀儀載擧,區區下情,曷勝攢祝?第臣情私,有萬萬懇迫者。臣母宿嬰奇疾,年衰益痼,委頓床笫,居常懍綴。臣又終鮮兄弟,孑然單身耳。雖在少愈之時,實無一日離捨之勢,而近因國哀罔極,未敢言私,館僚不備,無路替直,抑情持被,今過月餘,每當禁鑰之下,方寸自亂,殆不能定。纔見家信,則臣母宿病,越添於近日乖候,本症之外,疾勢陡劇,痰眩神昏,頭疼喘急,寢啖全廢,眞元暴陷奄奄,有頃刻難保之慮。臣自聞此報,心神飛越,按住不得。玆敢疾聲呼籲,徑出禁門,臣罪至此,萬殞猶輕。伏乞离明,俯垂矜諒,遞臣所帶之職,以便救護,治臣擅離之罪,以肅朝綱,不勝萬幸。答曰,覽書具悉。誠孝淺薄,遽遭罔極之痛,攀號哀慕,五內崩絶,爾其勿辭,救護母病。
丁丑三月二十五日卯時,上御璿源殿齋室。藥房三提調入侍,領左相追後入侍時,都提調申晩,提調李,副提調金相奭,假注書柳敍五,記事官白大成·李東泰,醫官金履亨·皮世麟·鄭趾彦·方泰輿·金德崙·金履貞·李興門·蔡膺祐·金福齡·朴泰均以次進伏訖。上曰,慈候今則非但茶飮厭進,米飮亦厭進,沓沓。履亨曰,俄入診脈時,右三部浮數,減於夜,似無入理之感氣矣。泰均曰,瘡口之消融則多矣。晩曰,脈候浮數則減,而元氣似不足,伏悶。上曰,俄者仰奏曰,蘇薑茶,提調煎進,而木麥湯,臣前爲達,而不賜答敎,奈何?莫非彼蒼矣,予固慮其或如此矣。履亨曰,安神丸,有表裏俱解之功矣。和金銀花茶用之好矣。晩曰,安神丸,閭閻亦用於外感乎?履亨曰,方書外感初頭,以安神丸發散矣。上入慈殿。諸臣小退閤外,復承命入侍進伏訖。上曰,慈殿小進粥,又小進粟米飮時,似有嘔氣,仍吐唾,必痰也。諸醫見之。履亨曰,非痰也,蘇葉水也。上顧諸醫曰,今日診察,何如?瘡口,何如?世麟曰,瘡口闊而無氣矣。若大段則瘡必有臭,而少無臭,是可恃也。上曰,厭進,終是沓沓,藥飮辛鹹之味,猶皆分別,而以常時固執厭進,奈何?雖如常談所謂着金廣大而仰勸,無可奈何,豈不沓沓?晩曰,徹夜焦遑,聖體若何?上曰,予則無傷矣。晩曰,有所進御乎?上曰,無所進御,而俄者小進粥矣。慈殿不許進藥,藥亦何用乎?晩曰,雖不許進,當待令矣。上曰,待令則宜矣。上曰,大王大妃殿,加味蔘蘇茶煎入事。榻前下敎上曰,承旨書之。金履亨·皮世麟·鄭趾彦·金德崙·金履貞·李興門·蔡膺祐·金福齡·朴泰均差備待令,其餘入侍者,直宿本院,一體入侍。上曰,承旨書之。行副司直金器大·司評金亨大,其令直宿。上曰,承旨書之。水原府使金孝大,其令上來,一體直宿。上曰,承旨書之。頃者庭候,慈聖靜攝中爲悶,而昔年竝直之時,雖朝問安,特敎不爲,亦有例焉,仰體慈意,庭候只口傳朝問安事,分付。晩曰,藥院竝直之時,醫女亦當入直矣。上曰,醫女則斗梅·次心等三人入直,可也。上曰,李以楷當入來乎?其地幾日程乎?履亨曰,八十里也。上曰,方泰輿在處幾何?履亨曰,六十里也。上曰,承旨書之。上曰,誓戒不遠,方在侍湯,何以淸齋?今又命攝,不祭之心一倍,而將來猶有三享,今番夏享,以攝禮擧行?上曰,領·左相來待云,注書往諭偕入。臣敍五承命往諭,偕入進伏訖。李天輔曰,慈殿患候,若何?上曰,厭進益甚,表氣不解,元氣頓減,沓沓。天輔曰,聖候若何?上曰,予則無傷矣。金尙魯曰,連夜焦遑,傷損必多,若不進御湯劑,則何以侍湯?請卽今診候進藥。上曰,今若診慈候,又診予脈,則爲子之道何安乎?我聞慈殿方睡,悟當入謁矣。諸臣不得已以次退出。
丁丑三月二十五日未時,上御璿源殿齋室。藥房三提調入侍時,都提調申晩,提調李,副提調金相奭,假注書柳敍五,記事官白大成·李東泰,醫官金履亨·皮世麟·鄭趾彦·鄭文恒·方泰輿·金德崙·金履貞·卞誼和·李興門·蔡膺祐·金福齡·鄭允協·權燧·愼懋·金鼎新·李春敷·朴泰均·權尙明以次進伏訖。上顧詢醫官曰,俄間慈殿脈候,何如?履亨曰,脈候數意,有加於朝,而掌心熱矣。外感終未和解,似當用金銀花茶矣。上曰,常時喉門不安矣,向日喉乳下矣。履亨曰,此熱也。上曰,面部潤澤,今則異矣。世麟曰,晩而脈候洪大,必是感熱也。姑屛蔘橘,而蘇薑,和金銀花茶以進,好矣。趾彦曰,金銀花,亦治腫熱矣。上曰,勿論某藥,其於不進何哉?德崙曰,杮霜或開胃矣。上曰,今則砂糖屑頻進矣。雖扁鵲來治,進御然後,可以望效矣。進不進間,藥則當煎以待矣。履亨曰,金銀花·蘇葉各二錢,薑三片,水八合,煎至二合半以進好矣。以監煎退出。上曰,金器大招之,金孝大尙不來乎?諸人皆待乎?在何處乎?相奭曰,聚待藝文館矣。上曰,藝文館,非先生而入去乎?晩曰,主人許之,則入去,而金器大則已經承旨兼春秋館·修撰官,可入矣。器大入來進伏。上曰,汝入慈殿,診視喉門,何如而然也?追後金亨大·尹東晳入來進伏。上曰,金器大偕入而診視也。諸人承命入診。上曰,尹東晳,爲人豈弟,右相或知之乎?晩曰,臣知其父尹勉敎,而東晳則年少,故不曾相知矣。近見爲人,極爲豈弟,且聞留意經學,見識非常,多有名稱矣。上曰,然乎?與尹東昇頗異,尹東晳則稍有氣力者也。上曰,慈聖至親,若李德鄰家已凋喪,獨尹東晳家完全,慈聖每下敎曰,東晳幼時,見其顔,而至今幼顔尙記,日前亦有下敎曰,尹東晳入來乎?蓋思念尹東晳,猶過於金孝大矣。上曰,慈殿常時固執,今於厭進,用之伏悶,予進木米飮,而仰告曰,親視煎來,而猶厭進,反不如不覺而進御矣。晩曰,有時開睫而俯視乎?上曰,今日不爲開睫,沓沓矣。上曰,朴泰恒,不能見聞,而能善食乎?履亨曰,然矣。上曰,右相之父嗜果實乎?晩曰,然矣。上曰,卿之父嗜何果乎?晩曰,杮時嗜杮,櫻時嗜櫻,近來則不如前,僅嘗味而已矣。上曰,都令不入玉堂番乎?相奭曰,多入矣。上曰,玉堂,廣於此殿乎?晩曰,房間半,兼退爲二間矣。上曰,內局則上闕內局勝乎?此闕內局勝乎?履亨曰,此勝矣。上闕則造臘藥時,作步階,而此闕則軒廳闊大矣。上曰,直宿則都提調在何房,而提調在何房乎?各各指點而仰對。上曰,副提調在何房乎?相奭曰,藝文館書吏長房也。上曰,翰林安在?晩曰,在藝文館。上曰,注書安在?臣敍五對曰,臣在香室守僕房矣。上曰,注書誰家人也?晩曰,故承旨柳道三之玄孫也。上曰,稍遠矣,其後有顯官乎?晩曰,其曾祖亦爲蔭官,旁親亦爲臺諫矣。上曰,卿等,曾知之乎?晩曰,臣曾未知,而聞其文名,多見科文矣。俄而器大·亨大·東晳,自慈殿出來,進伏奏曰,以喉門,何如?藥不進御,仰稟則頷之而已。又稟以臣等,見進御出去,則終不進御,第伏見顔色,勝於朝矣。晩曰,或有對答時乎?東晳曰,或對答矣。歷告三人之名,則似有斟酌而不能發敎矣。晩曰,聖上湯劑請進。上曰,予不進矣。慈聖愈則予當進,予則無傷勿慮也。曰,聖上,每以勿慮聖躬爲敎,臣子情理,豈不悶迫哉?上曰,承旨書傳敎時,予頻頻假寐,謂予氣異而書畢後,使讀而聽之則無差矣。晩曰,殿下進御湯劑,保護聖躬,而侍湯然後,可保无憂矣。相奭曰,殿下若進御湯劑,而聖躬無患,則慈殿之心,當若何?上曰,慈心若如此,則豈不喜乎?晩執湯劑盤仰勸。上曰,慈殿平復然後,予當服矣。今日之服粥水刺,亦以古人爲親屈之意服之,而此藥則不服矣。卽今慈聖,尙不進御茶飮,而予若進御此藥,則豈爲子之道乎?慈候如此,悶迫猶歇後語也。彼蒼,有若故使而不進御,奈何?進御而不愈,心猶焦煎,況不進御乎?今則予雖入謁,但伏而已,不敢勸矣。固知勸而不進御矣。諸臣以次退出。
丁丑三月二十五日酉時,上御璿源殿齋室。藥房三提調入侍,水原府使追後入侍時,都提調申晩,提調李,副提調金相奭,假注書柳敍五,記事官白大成·李東泰,醫官金履亨·皮世麟·鄭趾彦·金德崙·金履貞·李興門·蔡膺祐·金福齡·朴泰均以次進伏訖。上曰,慈候如此,沓沓也。欲使金孝大入現,而自水原直來,則謹愼之道,如何?欲姑遲之矣。晩曰,慈殿,茶飮難進,則以匙,間間流進,若何?上曰,昨日小進,今日全不進,沓沓也。醫女斗梅進伏曰,茶飮少許吞嚥矣。上曰,禮曹判書李益炡·水原府使金孝大入侍事。榻前下敎孝大承命入侍進伏。上曰,昨日問安,不知而來乎?今日何時來乎?孝大曰,平明,自水原離發,申後入城矣。晩曰,六時而來矣。上曰,促則路尤遲矣。予溫幸時,徐徐行之,一時能達矣。水原府使亦曾見慈聖付貼處乎?孝大曰,臣下去水原時,入謁慈殿,其時將以糯米飯付之矣。上曰,其後元氣,不得振起,此必礙滯於付貼處而然矣。醫女斗梅自內出,進伏奏曰,慈殿,俄進茶飮半合矣。上曰,猶爲幸也。今日則初矣。今日天明後,三入診察,而不進御,不汗候,是以悶悶矣。晩曰,臣縷縷仰請,實爲惶悚,而聖上之進御湯劑,亦爲顒望。上曰,予何敢欺慈聖乎?予不爲矣。上曰,注書出問禮判,今日入直與否。臣敍五承命出問,還奏曰,入直,而以奉審永禧殿,未還矣。上曰,永禧殿不近矣。晩曰,修改,似或盡爲,而亦或歷入其家矣。上曰,參判誰也?晩曰,宋昌明也,曰,慈殿,厭進橘皮,則減之,似好矣。上曰,然則輕淸稍勝矣。上曰,金器大之家,在何處乎?晩曰,在磚石洞也。諸臣以次退出。
丁丑三月二十五日四更,上御璿源殿齋室。藥房三提調入侍時,都提調申晩·提調李·副提調金相奭·假注書柳敍五·記事官白大成·李東泰·醫官金履亨·皮世獜·鄭趾彦·金德崙·金履貞·李興門·蔡膺祐·金福齡·朴泰均以次進伏訖。上顧詢醫官曰,慈殿脈候,何如?履亨曰,脈候左右三部浮數則稍減,而柔和不足,外感,尙不解矣。世麟曰,手指戰掉,呼吸似高,外感必不解矣。上曰,米飮少許進御,而但未得汗候,沓沓也。趾彦曰,脈候弦弦則脾胃弱也。蔘橘茶,和蘇薑以進,好矣。履亨曰,脈候浮數,減,而外氣猶存,弦緊加而胃氣不足,蔘橘茶,和蘇薑茶以進,實爲當劑矣。晩曰,諸醫之言,如此從之,何如?上曰,予欲廣問之矣,諸醫之言,如此,依此爲之,可也。上曰,大王大妃殿,蔘橘茶,合蘇薑茶煎入事,榻前下敎晩曰,提調則先爲退出,監劑,何如?上曰,依爲之。上曰,付貼處,汝斗梅所見,比昨,何如?斗梅進伏奏曰,膿汁多出,與昨夕無異矣。上曰,慈殿呼吸甚緊,故予仰扶之,則臂動手戰,與呼吸同矣。履亨曰,手指戰掉者,肝木氣所傷也。晩曰,聖躬,徹夜焦遑,傷損必多,粟米飮,請少許進御。上曰,依爲之。調蜜以入,可也。諸臣以次退出。
丁丑三月二十五日破漏時,上御永慕堂。藥房三提調入侍時,都提調申晩,提調李,副提調金相奭,假注書柳敍五,記事官白大成·李東泰,醫官金履亨·皮世麟·鄭趾彦·金德崙·金履貞·李興門·蔡膺祐·金福齡·朴泰均以次進伏訖。上曰,廟·社祈禱祭,卽刻設行事。榻前下敎上曰,承旨書之。上曰,慈候若此,焦煎曷喩?卽設侍藥廳,宗·社,遣大臣祈禱,其令該曹,不卜日卽爲擧行,諸執事另擇事,分付該曹。上曰,在直承旨玉堂入侍事。榻前下敎上命注書招入玉堂。臣敍五承命招入,良漢進伏。上曰,以爾洪良漢,爲製述官,以身代之意,祭文速爲製進。上曰,粟米飮,煎於予前,當親監之矣。水五升太多,以四升爲之。金器大·金亨大入來乎?上曰,承旨書之。水原府使金孝大入侍。上曰,金虎門留門也,多擧行事,原入直砲手,着實分付,仍命出標信。晩曰,聖上進御粟米飮,請調蜜以進。上曰,此豈飮食之時乎?左承旨李奎采曰,都提調煎進矣,請進御?上曰,不然矣。上曰,仍留門後,宣傳官入來,金虎·丹鳳兩門,皆留門事,注書,分付閤外而來。臣敍五承命出往,分付而還入進伏。上曰,鄭趾彦·蔡膺祐入診慈殿。上召都提調,使問伏庭諸醫曰,竹瀝,何如?諸醫對曰,好矣。上曰,擇大節竹,出竹瀝以入,可也。上曰,脈痰俱升,奈何?竹瀝,和粟米飮以進,而亦難進矣。其將束手乎?上親覽宗·社祈禱祭文,命卽速擧行。上曰,謂予過,而予固已料矣。予先欲無知者是也。上曰,痰氣如潮水之進,奈何?金器大入謁,可也。履亨曰,若吞下,則竹瀝,和淸心丸以進,何如?上曰,藥飮,皆助痰,用藥難矣,予將束手而已乎?孝大曰,用藥惟恐促痰矣。尹東晳·金亨大曰,面部手部皆溫矣。上曰,溫候是熱候也。上自內召金孝大曰,予暫離之間,糯米飯除置,何其遽耶?召斗梅更爲付貼,予不謂乎?藥飮少下,痰氣益升,口唇翻動,奈何?祈禱祭祀,卽刻設行事,注書出去,分付該曹。臣敍五承命出去,分付,還入奏曰,祭文未及書矣。上曰,書祭文何遲也?相奭曰,十六張也。上曰,戊申年孝章時,再度爲之矣。上曰,金履亨入來,水原亦入來,第當更爲診脈矣。曰,俄者都提調亦達,而焦煎中聖候,不可不顧念,伏請進御藥飮。晩曰,聖上,何不周思,而勺飮不進耶?聖孝雖至極,聖躬亦至重,宗·社臣民之所關,何不仰念?上曰,予亦周思矣。上復召金履亨·鄭趾彦入診,且命金孝大·金器大·金亨大·尹東晳同〈爲〉入診。上曰,遣大臣,以身代之意祈禱,而痰響不止,症候若此,將束手而已乎?仍親下庭,伏地露禱,時已爲二十六日卯辰時矣。上呼天哽塞,悲動左右,左右入侍諸臣,擧皆伏地泣涕。在院諸承旨同爲入侍,領議政李天輔·左議政金尙魯,廟·社祈禱祭罷後入來,同爲入侍,領府事金在魯·判府事兪拓基·李宗城·奉朝賀元景夏,同爲入侍,莫不環列伏地。晩曰,殿下露禱之至誠,實出天性之至孝,非臣等所敢容喙,而宗社之重,臣民之望,全係殿下之一身,奈何自輕,亟請還殿。曰,殿下幾月侍湯,幾日焦慮,不知不覺之中,玉體傷損,實有無窮之慮。今又露禱庭中,出天聖孝,固是神明所監,臣民所仰,而獨不念累百年宗社之托,只在聖躬乎?亟請還殿。具允明曰,殿下以誠孝之出天,不覺聖躬之受傷,而何爲此哉?亟請還殿。在魯曰,宗社至重,臣民仰望,殿下之一身,豈可以殿下之私心,自薄至此耶?出天誠孝,孰不欽仰?而浹月焦憂,自致傷損,則擧國含生,何所望乎?拓基曰,殿下一身,宗社臣民之主也。雖激於誠孝,過於焦憂,至有此露禱之擧,而奈宗社何哉?奈臣民何哉?宗城曰,殿下今日露禱之擧,臣固知過於誠孝,至於如此,而孔子曰丘之禱久矣。殿下之平日,事之以誠,養之以孝,可謂禱已久矣。孚感宗社,豈係於今日之伏庭哉?四百年宗社之托,殿下其可忽之乎?此在殿下之一心,殿下之心安然後,東宮安,東宮安然後,宗社安矣。景夏曰,殿下雖在焦迫罔涯之中,宗社臣民之重,不可不念,聖躬保護之道,不可不爲,況今慈殿患候,似或有萬一之望矣。診察審視之禮,載在於先正臣宋時烈文集中,何不從容處變,而有此伏庭之擧耶?天輔曰,宗社存亡,在殿下之一身,殿下之一身,又在殿下之一心,何不念此至重至大之責,只將孝思之无涯,反忽聖躬之有損?臣實悲痛,雖閭閻匹庶,遭其大故,先保其性命然後,送死無憾,故猶有所自愛。殿下若念平日至重之托,前頭當行之禮,則何如是自輕耶?尙魯曰,宗社至重,聖躬至重,此時若不早自保護,或致疾恙,則將何以爲之乎?伏願聖上,以此思量,千萬仰望。上曰,庾黔婁請以身代,予未效矣。仍還殿。晩,手捧米飮器勸進。上曰,今日服此,則無狀也。非子道也。晩曰,聖躬,豈不念乎?進御是望。景夏曰,臣等之如是泣請者,以宗社之重,在殿下一身故也。若不進御,臣等,何所望乎?雖以禮言之,饘粥之節,哭泣之哀,未嘗不竝行,進御是望。上曰,今日蔘橘茶近喉,則非子道也。諸大臣,左右衛立,涕泣哀籲,强進米飮器。上終靳進御。天輔泣請曰,滅性非孝,聖人所戒,何不自念保護,克終孝道乎?時儒臣洪良漢,起伏力請進御。上曰,儒臣,當引經據義,何爲此耶?良漢曰,卽今悠悠萬事,只是聖躬保護而已。豈有他乎?修撰金華鎭追後入來,進伏奏曰,滿庭臣子,區區泣請者,惟是殿下之一番進御,惟願俯念焉。時原任諸大臣,涕泣更爲勸進。上親受器而入慈殿,還出下敎曰,告而進御矣。晩復執器跪進曰,臣等見處,請進御勺飮。上不得已强若進御,而米飮太半散溢矣。上曰,向者梓宮入,予雖不言,怪異之矣。眞殿,當以修文殿爲之矣。上命召禮房承旨,入前例。允明曰,以甲寅年前例待令矣。上命持入。上曰,卿等擧行,丹扆門外爲之。諸臣以次退出。
上在昌德宮。
大行大王大妃,大行王妃初喪。
大殿·大王大妃殿·世子宮·嬪宮,政院·玉堂口傳問安。答曰,知道。
大殿·大王大妃殿,朝廷二品以上·六曹·奉朝賀口傳問安。答曰,知道。
傳于金相奭曰,藥房三提調入侍,禮判同爲入侍。
具允明,以禮曹言啓曰,卒哭前宗廟各陵,雖廢祭享,朔望焚香則不可停廢,依前例擧行之意,敢啓。傳曰,知道。
又以禮曹言啓曰,來四月初六日,宗廟夏享大祭親行時,永寧殿,遣大臣行祭事啓下矣。宗廟夏享大祭,旣已攝行,永寧殿祭則依例勿爲設行之意,敢啓。傳曰,知道。
擧哀後,大殿·世子宮·嬪宮,政院·玉堂,奉慰問安。答曰,罔極。
大殿,藥房口傳問安。答曰,罔極。
大殿,朝廷文武百官·奉朝賀·宗親,奉慰問安。答曰,罔極。
傳于具允明曰,禮房承旨入侍,入侍時,禮曹判書李益炡同爲入侍。
傳于具允明曰,承旨與國葬都監堂上,待下敎入侍。
傳于李顯重曰,領·左相,行禮後,留在近處,入侍。
藥房都提調臣申晩,提調臣李,副提調臣金相奭啓曰,大王大妃殿症候,多日彌留,臣等,待罪保護之地,全昧醫理,藥餌罔效,竟遭此罔極之變,臣等,罪實萬死而難贖,臣等,伏地待罪,惶恐,敢啓。答曰,皆予誠孝淺薄,卿等何有?安心勿待罪。
傳于李顯重曰,甲寅二月·八月國恤時處所,以何處爲之?都監堂上入侍時知入。
傳于李顯重曰,禮判,持喪禮補編入侍。
傳于具允明曰,方行襲殮,政院知悉。
具允明啓曰,禮曹判書李益炡,有稟定事,來詣請對矣。傳曰,禮房承旨·禮曹判書入侍。
傳于具允明曰,大行大王大妃殿供上,依常時例擧行。
尹東暹啓曰,行巡無事單子外落點單子,依前例仍用之意,敢啓。傳曰,知道。
具允明啓曰,戶曹判書李喆輔,依下敎來待矣。傳曰,入侍。
又以禮曹言啓曰,各殿封進各道朔膳物膳,依前例限卒哭前,以素膳代封,而殯殿朔膳,則亦依戊辰年例,皆常膳封進之意,發馬知委,何如?傳曰,允。
又以禮曹言啓曰,自前國恤時,凡干公事,發馬行會矣。今此國恤時急,八道及三都知委公事依前發馬行會,何如?傳曰,允。
又以殯殿都監郞廳,以摠護使意啓曰,曾前國恤時,欑宮造作所用板子,以長生殿所在不用板取用矣。今亦依前例不用板二立取用之意,敢啓。傳曰,知道。
又以殯殿都監郞廳,以摠護使意啓曰,奉常寺造果廳,移設於結束色宣傳官,移接於武兼廳之意,敢啓。傳曰,知道。
尹東暹啓曰,癸亥年國恤時,入番都監軍兵及禁衛軍,兵曹檢擧闕內各門把守,禁斷雜人。訓鍊大將,留在敦化門外,禁衛大將,留在金虎門外,御營大將,留在宣仁門外,各禁察雜人。扈衛大將,率其軍官,闕內直宿矣。今亦依此擧行乎?敢稟。傳曰,依爲之。
又以訓鍊都監言啓曰,因政院啓辭,癸亥年國恤時,入番訓鍊都監軍兵及禁衛軍兵,兵曹檢擧,各門把守,訓練大將,留在敦化門外,禁衛大將,留在金虎門外,御營大將,留在宣仁門外,禁察雜人,今亦依此爲之事,命下矣。取考謄錄,則癸亥年,都監軍兵二百名,別爲除出,哨官率領,敦化門·丹鳳門分半把守,依此例擧行之意,敢啓。傳曰,知道。
又以禁衛營言啓曰,因政院啓辭,癸亥年國恤時,入番都監軍兵及禁衛軍兵,兵曹檢擧,各門把守,訓鍊大將,留在敦化門外,禁衛大將,留在金虎門外,御營大將,留在宣仁門外,禁察雜人,今亦依此爲之事,命下矣。取考謄錄,則癸亥年,本營軍兵二哨,哨官二員率領,金虎·曜金兩門,分半把守,依此擧行之意,敢啓。傳曰,知道。
又以御營廳言啓曰,因政院啓辭,癸亥年國恤時,入番訓鍊都監軍兵及禁衛軍兵,兵曹檢擧,各門把守,訓鍊大將,留在敦化門外,禁衛大將,留在金虎門外,御營大將,留在宣仁門外,禁察雜人,今亦依此爲之事,命下矣。依癸亥年例,二哨軍兵除出,哨官率領,宣仁門·通化門,分半把守,禁察雜人之意,敢啓。傳曰,知道。
又以御營廳言啓曰,本廳來四月·五月兩朔應立前部右司屬慶尙左道三哨,右道二哨合五哨軍兵六百七十名,已爲逢點整齊矣。四月初一日與中司軍兵替代後,金舊軍放送之意,敢啓。傳曰,知道。
又以禁衛營言啓曰,因禮曹草記,章陵至近之地,虎患狼藉云,故極爲驚駭,定送軍校,連捉五頭虎後,又有一大虎,橫行山麓,不得跟捕矣。昨已搜捉,而更加窮覓,無他形跡,許多軍兵之屢日露處,非但可慮,當此農時,亦不無民弊今姑撤還之意,敢啓。傳曰,知道。
又以禁衛營言啓曰,來四月當一番前部前司屬慶尙道五哨軍兵,逢點實數六百五十二名,已爲點考整齊。來四月初一日與內外各處入直軍兵等,依例替代後,舊軍放送之意,敢啓。傳曰,知道。
又以御營廳言啓曰,本廳來六月·七月兩朔應立前部後司屬慶尙右道五哨軍兵,五月二十五日京中逢點,六月初一日與右司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以禁衛營言啓曰,來六月當一番前部左司屬黃海道五哨軍兵,來五月二十五日京中逢點,依例準二朔立番之意,本道監兵使處,預爲知委何如,傳曰,允。
丁丑三月二十六日未時,上御永慕堂。禮判入侍時,禮曹判書李益炡,右承旨具允明,假注書柳敍五,記事官白大成,李東泰以次進伏訖。益炡曰,傳敎然後,服單子入之,百官擧哀。上曰,慈殿昇遐辰時乎?巳時乎?大成曰,臣以巳時,書於草冊矣。臣敍五亦以巳時,書草冊之意仰奏。益炡曰,其時正巳時也。上曰,承旨書之。上曰,誠孝淺薄,今日巳時,慈殿昇遐于景福殿西永慕堂,罔極曷喩?其令儀曹,凡諸等節,依例擧行。此閣,古無號,而旣奉慈聖不可無號,泣涕定號,以垂於後。上曰,此內官長房,而此後則不可爲長房也。慈聖,若居處於景福殿,則內官之入居於此長房,無妨,而今則慈殿,昇遐於此,內官,復不敢入居矣。此下敎,史官書之,雖億萬年可傳也。上曰,承旨書之。上曰,守陵官,以海春君栐爲之,都監摠護使及堂郞監造官,以前都監摠護使·堂郞監造官,更爲啓下。上曰,服後,領·左右相入侍。諸臣以次退出。
丁丑三月二十六日申時。上御永慕堂。禮房承旨入侍時,右承旨具允明,假注書徐有元,記事官安兼濟·白大成以次進伏訖。上曰,補編中,有下詢者矣,被髮後當易服,而扱素服前衿於帶云者,未知何謂,私家則易服之際,何以爲之乎?允明曰,古制,臣未詳知,而以私家言之,親喪易服之時,着上衣而袒矣。扱前衿云者,恐或如此事,而易服後,無加帶之事,扱於帶云者,實未可曉矣。古人,皆着深衣,故易服時,以深衣爲上衣,而扱云者,似是扱前袵矣。然臣旣未的知,下詢於大臣及禮堂,宜矣。上曰,所奏似然矣。更無可問者矣。上又曰,世子亦當被髮乎?允明曰,臣素昧禮節,不敢億對,而世子則似無被髮之禮矣。上曰,然矣。仍更進補編下覽曰,此則似指大君王子而言矣。上曰,徒跣,何以爲之?允明曰,去常屨者,乃徒跣也。上曰,復後當擧哀。諸臣擧哀,亦待下敎爲之,可也。仍命退出。
丁丑三月二十六日酉時,上御永慕堂。禮判入侍時,兼禮曹判書李益炡,右承旨具允明,假注書徐有元,記事官安兼濟·李東泰以次進伏訖。上曰,大行大王大妃殿,諡號·徽號·殿號·陵號,成服後依例,卽爲擧行。出傳敎上曰,金仁大·金器大·金孝大·金亨大·尹東晳·金思穆,慈殿襲殮時,執事金思穆外限成服,仍爲直宿。出傳敎上曰,下玄宮銘旌,梓宮上字,當親寫,以此分付都監。出傳敎益炡曰,今此山陵斬草破土,祠后土祭及昌陵·敬陵·明陵·翼陵告由祭,以今月三十日設行事,旣已啓下矣。旣停大中小祀,只以告事擧行,何如?上曰,依所達爲之。益炡曰,王世子哭參,去杖去衰絰,服生布直領磨鍊節目,而王世子及嬪宮,成服前,襲殮諸奠入參之節,何以爲之乎?旣無可據前例,故敢此仰達。上曰,善置之。益炡曰,今者大行大王大妃殿昇遐,社稷·永寧殿·宗廟告事,明日當爲受香,而大行王妃殯殿,亦爲一體擧行乎?上曰,廟·社告事,依例擧行,而殯殿與魂殿有異,不必爲之,置之,可也。益炡曰,大行王妃殯殿,各道所封朔膳物膳,當以素膳封進,而薦新物種中肉膳薦進當否,不可不一番稟定,故敢此仰稟矣。上曰,朔膳,當以素膳封進,而薦新物種,依前肉膳封進,可也。益炡曰,殯殿所設仰帳及四面帳,此後則以木綿爲之事,傳敎已爲定式,而今番景薰閣所排,則在於定式前,故以綿紬爲之矣。今若依定式用木綿,則似爲斑駁,靈座前面帳,則以廣織用之,今依補編,若以紅綃造成,則亦未免斑駁之歸,敢此仰達矣。上曰,一依今番殯殿所排爲之,可也。以上出擧條上曰,大行王妃殯殿朝夕奠上食晝茶禮及加漆等節,成服前姑停,出榻敎上曰,有奉慈敎者,摠護使·左·右相及都監堂上入侍。上曰,同春秋吳彦儒,實錄考出後入侍。出榻敎諸臣退出。
丁丑三月二十六日酉時,上御永慕堂。摠護使·左右相·禮判·都監堂上·同春秋同爲入侍時,摠護使李天輔,左議政金尙魯,右議政申晩,兼禮曹判書李益炡,都監堂上洪京漢·李鼎輔·申晦·李喆輔·李,同春秋吳彦儒,右承旨具允明,假注書徐有元,記事官安兼濟·李東泰以次進伏訖。上哭。天輔曰,小臣極知惶悚,而殿下如是哀毁,其於宗社,何哉?伏願止哭。上無發落。尙魯·晩,齊聲請止哭。上止之。彦儒曰,有實錄奉審後入侍之命,故甲寅庚子丙寅錄,考出謄來矣。上下覽後命書傳敎曰,小殮,一遵庚子年例,進定於明日。又命書傳敎曰,慈聖體,昔年恤經費,凡諸殯殿魂殿所用之物,皆自內備置。殯殿魂殿山陵銀器,皆以庚子國恤時所用者封置,故今下皆以此用之。天銀五百兩,丁銀一千兩,爲民弊備留者,下戶曹,補於貢價,以除民弊。其外疋緞紗綃等物,書下都監物件,亦仍下,分付都監,亦除市民之弊。噫,望七之年,仙馭莫攀,五十六年慈恩,莫報萬一于今,若此之慈德,豈不仰體乎?咨敦匠諸臣,深體聖德,着意奉行,俾有實效焉。又命書傳敎曰,殯殿諸具,雖在補編,旣用於坤殿殯殿者,則何敢異同,一體爲之事,分付。晩,奉進米飮曰,暫爲進御,千萬伏望。上固辭。諸臣,三次力請。上勉强少進後。命書傳敎曰,殯殿,定於通明殿,此則修理。居廬廳定,於體元閣,此則去靑帶,只設鋪陳。魂殿,定於文政殿,居廬廳,定於歡慶殿南月郞,去靑帶,只設鋪陳。又命書傳敎曰,三都尉襲殮時,一體入侍。又命書傳敎曰,金器大·金孝大·金亨大·尹東晳,慈殿襲殮時執事。上曰,景福殿者,慈殿常時居處之所,小斂後欲暫爲移奉于此殿,而大殮後當奉安于通明殿矣。天輔曰,何不以景福殿,仍爲殯殿乎?上曰,此殿則輪輿排設,狹窄甚難收也。天輔曰,此則臣未及思之矣。上曰,坤殿殯殿,實無可合處,甚可憫也。講書院外,無他可爲之處矣。尙魯曰,此非正殿,恐涉如何矣。天輔曰,戶曹事,誠急矣。向者所請得一萬石,已幾盡用,而稅穀,全無來納者,戶曹渴憫,欲依前更得一萬石,而一時準給,亦重難,五千石爲先劃給,何如?上曰,依爲之。出擧條喆輔曰,都監凡物,因下敎,初無卜定之事,玉冊玉寶次,南陽玉及贈玉次,端川玉,前儲已盡,今番則不得不卜定之意,敢達。上曰,依爲之。出擧條上曰,藥房三提調成服前,依例直宿,差備醫官,本院直宿。榻前下敎上曰,戶曹判書李喆輔來待,出榻敎諸臣以次退出。
丁卯三月二十六日三更,上御永慕堂。戶判入侍時,行戶曹判書李喆輔·右承旨具允明·假注書徐有元·記事官安兼濟·李東泰以次進伏訖。上曰,慈殿行錄,議諡前,必欲親製以下,承旨抽草紙書之,可也。允明承命出草紙,書至今番沈綿之中。上曰,今日,必欲製下矣。神氣昏昏實無自力呼寫之勢,姑爲退出,明日更爲入來,可也。喆輔曰,更鼓已深,久坐苫席,受傷必多,小進粥飮,千萬伏望。上曰,徐當進御矣。喆輔曰,仰體慈聖平日眷念之意,卽許勉進,是實臣等區區顒祝之望也。上進御米飮後。命書傳敎曰,小欄床內素錦褚,襯合造成,無使遊移之意,分付。上曰,告訃使拜表日字,姑爲退定。榻前下敎諸臣退出。
上在昌德宮。
大行大王大妃·大行王妃初喪。
朝哭後,大殿·世子宮·嬪宮,政院·玉堂口傳問安。答曰,罔極。
大殿,藥房·朝廷文武百官·宗親口傳問安。答曰,罔極。
藥房口傳啓曰,伏未審夜來罔極中,聖體若何?臣等,率醫官,暫爲入侍承候,千萬伏祝。臣等,不勝區區憂慮惶恐,敢啓。又啓曰,卽今保護之道,惟在粥飮之頻進,今進粥飮,伏乞强勉進御,惶恐,敢啓。無批答。
傳于具允明曰,今當奉審,昨日執事及都尉入侍。
傳于具允明曰,昨夜入侍承旨,國葬都監堂上及使臣竝入侍。
具允明啓曰,禮房承旨有稟定事,請對矣。傳曰,入侍。
傳于具允明曰,小殮已畢,政院知悉。
小殮後,大殿·世子宮·嬪宮,政院·玉堂單子問安。答曰,罔極。
大殿·藥房口傳問安。答曰,罔極。
大殿,朝廷文武百官·奉朝賀·宗親奉慰問安。答曰,罔極。
藥房口傳啓曰,昨今禮節連疊,哀慕罔極,傷損必多,伏不勝焦慮之至,因此奉進粥飮,伏乞頻頻勉進,以爲扶護之道,惟在敢啓。無批答。
金相奭啓曰,卽者吏曹郞廳來言,今日祿都目政事爲之事,前已取稟允下,而以國恤,不得擧行云矣,敢啓。傳曰,知道。
晡哭後,大殿·世子宮·嬪宮,政院·玉堂口傳問安。答曰,罔極。
大殿,藥房口傳問安。答曰,罔極。
大殿,朝廷文武百官·奉朝賀·宗親口傳問安。答曰,罔極。
具允明,以禮曹言啓曰,國恤時大殿輿輦,裹以白綿布,已有前例,依此擧行,何如?傳曰,允。
又以禮曹言啓曰,今此百官衰經所入,依前例令戶曹,磨鍊題給,何如?傳曰,允。
丁丑三月二十七日辰時。上御永慕堂。摠護使,藥房三提調,都監堂上,兩使臣同爲入侍時,摠護使李天輔,藥房都提調申晩,提調李,副提調金相奭,都監堂上李喆輔,正使長溪君棅,副使曺命采,右承旨具允明,假注書徐有元,記事官安兼濟·李東泰以次進伏訖。上曰,使臣諸臣,皆入來乎?允明曰,然矣。上遂哭。晩曰,臣極知惶悚,而伏願止哭。使臣諸臣,亦請止哭。上謂棅曰,卿等,不知黃河之淸,而其間有此變矣。棅曰,豈意五朔之內,有此罔極之變乎?臣到長湍,聞病患添劇之報,到坡州聞訃,罔夜疾馳,今朝入來矣。以殿下出天之孝,遽遭此罔極之慟,臣民痛隕,無以仰達。仍伏念殿下,哀毁過節如是,而至於傷損,則使臣等,將何爲之耶?言之及此,不覺胸塞,須顧念聖躬,必思保護之道,千萬伏望。上曰,卿等,無事還來,可幸可幸。棅曰,彼境,別無大段之故,亦不無些少仰達者,而此時瀆擾,極爲惶悚,當俟後日矣。晩曰,夜間聖候若何?上曰,一樣矣。晩曰,粥飮連爲進御乎?上曰,進御矣。晩曰,臣等,今日仰瞻玉色,漸不如前,殆無餘地,實不勝焦遑罔措之至,卽今保護之道,惟在於勉進粥飮,殿下何不深思,而過爲哀毁乎?伏願深念臣等焦鬱之懷,少進粥飮焉。上曰,俄已進御矣。命采曰,仰體慈聖平日之意,勉强進御,伏望臣等,若伏見進御而退,則稍慰下懷矣。晩曰,臣等,豈敢以有害於道理者,仰請於殿下乎?宗社安危之判,實在於此矣。曰,祖宗朝設置保護之任者,實爲此也。殿下若是哀毁,以致傷損,則臣等之罪,雖千誅萬戮,何以贖其萬一乎?上曰,卿等過看矣。仍命挾侍,進御米飮。命采曰,使藥院,頻頻入診,宜矣。上仍命兩使臣先退。上命書傳敎曰,今番謝恩使齎來疋緞,頃者已下敎政院者,自政院直爲擧行,其餘,下該曹,貂皮下尙方。又命書傳敎曰,噫,臨御四紀,不能仰體昔年德意,無一政惠及於民,誠孝淺薄,二朔之內,國恤荐疊,仙馭莫攀,哀慕之中,顧我元元,此心一倍。噫,詔使·山陵,雖不在大同節目,若是荐疊,嗣服後初也。噫,頃年爲我孫,旣除民弊,今若恝視,此非徒負我陟降,實負我大行慈聖,今番民結卜定,勿爲擧行。其代令備局,從長區劃,登對以奏,凡諸都監之用,莫曰先後用異,通融以計,務從節約事,申飭都監。噫,年歲荐饑,吾民嗷嗷,若惟聶夷中詩一粒粟一尺木,皆我元元辛勤中物也。其若浪費,此亦非徒負我,寔負陟降,將此意,一體申飭。上曰,今番誌石,亦爲燔造,出傳敎天輔曰,諡號·徽號·殿號,成服後當議入,而陵號則一岡之內,似無二號,故欲爲稟定,而穆陵,亦一號矣。上曰,然矣。昨日神氣索莫,果混呼陵號矣。仍命書傳敎曰,明陵旣設一丁字閣,則陵號,依穆陵例遵故,而哀慕之中,精神索莫。昨日混呼陵號二字,議號時,陵號勿爲擧行,表石當爲新造,新丁字閣左傍,廣設碑閣,新舊表石,同安一閣事,分付。表石前面與陰記,當拜手書下,少伸此忱,亦令都監知悉。舊丁字閣材瓦,令度支,三年後精置新丁字閣制度,其在事體,不可參差於舊制,翼閣尺數,一依舊丁字閣例,擧行事,分付。上曰,今番坐向,何如?天輔曰,可以推移矣,三坐向外,亦有推移之道云矣。上曰,明陵右岡看審時,山陵堂上,旣在役所,除朝辭看審。出榻敎上謂喆輔曰,行錄議諡前必欲爲之,甚急矣。仍命允明,更書下端後。上曰,以此仍作誌文以用,可也。諸臣以次退出。
丁丑三月二十七日午時,上御永慕堂。禮房承旨請對入侍時,右承旨具允明,假注書徐有元,記事官安兼濟·李東泰以次進伏訖。上曰,何以求對耶?允明曰,有小斂後移奉景福殿之敎,而有文字然後,可爲後日謄錄,故敢達矣。上曰,然矣。仍命書傳敎曰,今日小斂後當奉安于景福殿,政院知悉,與常時異焉。無問安之節,而時刻,當自內隨時奉安矣。諸臣退出。
上在昌德宮。
大行大王大妃·大行王妃初喪。
巳時酉時,日暈。
朝哭後大殿·世子宮·嬪宮,政院·玉堂口傳問安。答曰,罔極。
大殿,藥房口傳問安。答曰,罔極。
大殿,朝廷文武百官·奉朝賀·宗親口傳問安。答曰,罔極。
藥房口傳啓曰,伏未審夜間,聖體若何?哀毁罔極之中,必多聖候之致損,臣等,伏不勝焦迫罔措之至,臣等,卽率醫官,入侍承候,千萬伏望,惶恐敢啓。又啓曰,此時保護之道。尤當愼重,今此所進粥飮,勉强進御,千萬懇祝,惶恐敢啓。無批答。
傳于具允明曰,摠護使及禮房承旨入侍。
傳于具允明曰,禮判入侍。
傳于具允明曰,摠護使·禮判入侍時,藥房三提調·判府事兪拓基·李宗城同爲入侍。
傳于具允明曰,摠護使·禮判入侍時,左議政金尙魯·儒臣上下番同爲入侍。
晡哭後,大殿·世子宮·嬪宮,政院·玉堂口傳問安。答曰,罔極。
大殿,藥房口傳問安。答曰,罔極。
大殿,朝廷文武百官·奉朝賀·宗親口傳問安。答曰,罔極。
藥房口傳啓曰,此時保護之道,尤當愼重,今此所進粥飮,勉强進御,千萬懇祝,惶恐敢啓。無批答
具允明,以禮曹言啓曰,今此大行大王大妃殿成服奠,來初一日朝奠相値,一時兩奠,竝行有礙,成服奠,依朔望奠例,朝奠兼行事,分付,何如?傳曰,成服奠,豈兼行乎?擇時,上食前擧行。
又以殯殿都監郞廳,以摠護使意啓曰,梓宮奉入時權安處所,先爲稟定然後,當爲擧行,敢此仰稟。傳曰,以明政殿擧行。
又以禮曹言啓曰,五禮儀,只有朝夕上食,而無晝茶禮,在前國恤時,竝行晝茶禮矣。今亦依前例擧行之意,敢啓。傳曰,知道。
又以禮曹言啓曰,卒哭前宗廟各陵殿,停廢祭享,朔望只爲焚香事,已爲啓下,而來四月朔日,在於成服前,雖焚香,成服前,不得爲擧行。已有前例,今亦依此例,朔日焚香,則停止之意,敢啓。傳曰,知道。
又以殯殿都監郞廳,以摠護使意啓曰,三寺造果廳,排設於東所及忠壯衛將廳,卽令移接之意,分付該所該廳,何如?傳曰,允。
又以禮曹言啓曰,卽見慶尙監司各殿所封來四月朔朔膳膳狀,則大行大王大妃殿·大行王妃殯殿·世子宮,以常膳封進,大殿,以蔈古封進矣。大行大王大妃殯殿,依常時例捧入,大殿所封蔈古,亦爲捧入,而大行王妃殯殿,世子宮所封肉膳,還爲下送,以素膳改對之意,分付,何如?傳曰,依爲之。事在令前,捧入此後其若令前,依此擧行。
又以禮曹言啓曰,卽接全羅監司移文,則今三月令,各殿所封種薑進上及來四月朔所封朔膳,以常膳封進矣。大行大王大妃殯殿所封朔膳,則依常時例,自司饔院,看品捧入,而大殿·世子宮所封種薑,依例捧入,大行王妃殯殿所封物種中素膳,亦爲捧入,而肉膳則一體下送,俱以素膳,罔夜代封上送之意,分付,何如?傳曰,依爲之。事在令前捧入,昨日物膳,勿爲下送,亦爲捧入。
又以國葬都監郞廳,以摠護使意啓曰,諡冊文哀冊文製述官,及誌文諡冊文哀冊文改銘旌寶篆文書寫官實預差職姓名,別單書入之意,敢啓。傳曰,知道。
又以山陵都監京郞廳,以摠護使意啓曰,今此山陵裁穴時,南原君及幼學安載健·前五衛將金重河·副司果金鼎相,旣已同參,斬草破土及開金井時,亦令出往看審,何如?傳曰,允。
丁丑三月二十八日辰時,上御延祥軒。摠護使·禮判禮房承旨入侍,原任大臣,藥房三提調,都監堂上同爲入侍時,摠護使李天輔,判府事兪拓基·李宗城,藥房都提調申晩,提調李,副提調金相奭,兼禮曹判書李益炡,都監堂上申晦,右承旨具允明,假注書徐有元,記事官安兼濟·李東泰以次進伏訖。晩就伏曰,夜間聖候若何?上曰,一樣矣。晩曰,寢睡若何?上曰,不得就寢矣。晩曰,粥飮亦進御乎?上曰,進御矣。晩曰,玉色,如是瘦鑠,焦煎罔涯矣,靈床奉移已過,伏惟孝思,益復罔極。宗城進伏曰,昨日禮節稠疊,聖候更若何?上曰,卿則初見矣,遂哭。允明曰,判府事兪拓基亦入來矣。上哭不止。拓基曰,伏望念及付托之重,又體慈聖平日眷愛之意,節哀自保。又曰,伏願暫瞻天顔,天輔亦請。宗城曰,臣等入來,不得瞻望玉色而退,則下懷倘如何?拓基曰,小得瞻望,則幸矣。臣等之入來,只欲一瞻玉色而已。上曰,見之則必勸進粥飮矣。宗城曰,此何可已乎?晩曰,殿下何爲而有此敎乎?臣等,非謂瞻望而已。久伏苫枕,受傷必多,殿下何若是不自愛耶?此時臣等,亦何可不勸進粥飮乎?天輔曰,殿下何不回心而思乎?殿下不自見玉色,故如此矣。上曰,予今何如耶?仍下不忍聞之敎。拓基曰,年前小臣,遭親喪也,犬馬之齒,未滿七十,而承殿下俯慰之恩,抑情而自勉矣。今殿下七十之年,何至如此乎?雖有進御之請,宜賜勉循,而今竝與瞻望而不許,下情憫菀矣。天輔曰,任情過哀,亦非從禮之道也。宗城曰,毁瘠滅性,君子以爲戒,七十衰麻在身而已者,卽禮經所載。是故,餰粥之節,哭泣之制,古人不能以喪人自處,此以滅性,反爲不孝也。上仍乍起坐曰,予今七十乎?宗城曰,六十後,則通稱七十矣。天輔曰,奚特七十,毁瘠傷生,雖在匹庶,聖訓至嚴,匹庶之所不爲,殿下豈爲是哉?上無發落。天輔曰,昨日製下行錄草,臣哽咽不忍讀矣。宗城曰,臣亦入直,故昨夜奉覽,而字句間,別無可改處,且至情所在,一字一涕,不忍奉讀矣。天輔曰,一通文字,宜有子孫錄矣。傳云至哀無文,然而此則出於至誠,故有切悲深慼者,臣自不禁流涕矣。上曰,何句是切悲處耶?天輔曰,龍髯莫攀,長樂閴寂等句也。宗城曰,所製文體,不似行錄,而卽誌體也。旣是誌體,則不可無子孫錄矣。天輔曰,讀陳情表而不悲者,非孝子,讀出師表而不涕者,非忠臣也。今者行錄見之者,孰不飮泣而含悲?上曰,其夜氣憊,不能收拾,未及卒篇,翌日始乃畢書,今則予無所限,而但不能寫其萬一矣。宗城曰,至矣盡矣,聖孝雖無限,何以加此乎?晩曰,臣有微見,故敢達矣。行錄中,於特命建儲上,似不可無奉聖考遺旨之意。上曰,予何以書之乎?晩曰,昭鑑中,聖上,豈不有所敎乎?上曰,予於其時,似是依微說去矣。晩曰,慈聖特命中,豈不曰聖考遺旨乎?此則不可不添入矣。上曰,昭鑑中聖考遺旨等語,豈予語耶?似是群下之言矣。宗城曰,俄已陳達,而殿下一身,豈不重歟?何不上念而自保,宗廟神靈,臨之在上,質之在傍,殿下如此,果可以悅豫否乎?衰麻在身之年,豈可一任其情而不知節乎?成宗大王,當大喪,三日行素矣。自覺氣憊,命進肉膳,此尤聖祖盛德事,而至今臣民頌之矣。上曰,然乎?拓基曰,臣以平日所聞仰達矣。先正臣宋獜壽,當世名臣,而遭親喪成服前,命其奴殺鷄烹進,其奴以爲失性,而順變自保,反爲至孝。先正臣金尙憲,任安東時,一士人,遭親喪,行素旣久,氣不收拾,使人取來乾肉而噬之,家人知其解素,卽進肉饌,金尙憲,賢者也。爲其能節哀而許其孝矣。晩曰,古相臣李畬親喪,傍置羘湯,頻頻取噉,故相臣金構,見而心非之,構親喪,過哀行素,漸至澌鑠,病深後,自上命勸肉,構受賜而置之,終不開素,遂至滅性,臨沒時以爲李畬眞孝子。以此觀之,行素而若或生疾,則最難醫治矣。拓基曰,故都憲崔有源遭艱時,其父滉,於成服之日,弔客未罷之前,命其子食肉,有源,飮泣而食之,其後有源生存,而以孝旌閭,有源。泣謂人曰,母喪成服日食肉之人,豈得爲孝子?上曰,其父勸之,非但肉也。何所不食?宗城曰,凡此諸人,皆不悖於禮,終爲至孝,然猶皆壯年時事耳。今殿下春秋七十,豈可執禮之過乎?拓基曰,殿下不思慈聖顧復之意,哀毁踰制,則洋洋在天之靈,豈不愍然憂傷乎?上謂李曰,卿於慈聖,有戚誼矣。慶恩受恩於卿家,故諸金氏,至今不忘,金孝大旣貴,而猶說卿家舊恩,誠不偶然矣。國舅家其時甚窘而然乎?曰,一家相厚之義而然耳。上曰,金孝大使之入侍。臣有元,承命出來,與之偕入。上命書傳敎曰,行錄,旣載慈聖誕生坊號,又書堂號,追惟昔年,一倍此心,贈贊成父,贈參議趙錫馨奉祀孫,令該曹,卽爲錄用。養正齋,尙今在焉云,令該曹,卽爲修補,家主居處,一遵慈意,依前入處事,分付。孝大曰,昨日有下詢矣。慈聖幼時,隨往臣祖順安任所,從祖母權氏亦隨往,每以爲此兒,步履安詳,擧止端莊,將來必貴云。此載於權氏碑文,故知之矣。上曰,此緊矣,仍命添書於行錄中。益炡,以百官陪祭相値事,仰達。上命書傳敎曰,日後殷奠,其宜從上,大行王妃殯魂殿則承史只入直,玉堂則其若多員,一依承史例。只入直,只有二員,分排陪祭,若一員則從上陪祭,春坊亦同。而百官則大行王妃魂殿,各司堂郞一員,宗臣每品各一人陪祭。而各司若有一堂,則亦爲從上陪祭奉慰,亦爲從上擧行,朝晡之禮,亦依此擧行事,分付。又命書傳敎曰,仰體慈意,玉冊玉寶匣袱,勿爲修補仍用,讀案,亦依頃日下敎擧行,而輦輿,頃者尊崇時,有下敎勿爲修補之命,由於漫漶,壬午嘉禮造成時漆色也。今番亦體此敎,勿爲修補輦飾。噫,戊辰年御昌德宮時進御者,今雖欲祗迎隨駕,焉可得也?今更新,豈如前排,仍用事,分付,儀仗亦爲用舊。又命書傳敎曰,大行大王大妃殯殿朝晡班,仁政殿東庭爲之。大殮成殯日,因山後,以明政殿東庭爲之。又命書傳敎曰,殯魂殿床巾,旣以內下者用之,三年內,其雖偸色,仰體慈意,仍用事,分付。又命書傳敎曰,大行王妃魂殿,以講書院爲之,不造丁字閣,丹靑等事,勿爲擧行,內臨廳,以崇文堂,同爲擧行。出傳敎諸臣以次退出。
丁丑三月二十八日申時,上御延祥軒。領·左相·藥房三提調·禮判·儒臣上下番同爲入侍時,領議政李天輔,左議政金尙魯,藥房都提調申晩,提調李,副提調金相奭,兼禮曹判書李益炡,右承旨具允明,修撰洪良漢·金華鎭,假注書徐有元,記事官安兼濟·李東泰以次進伏訖。天輔曰,其間粥飮進御乎?上曰,進御矣。晩曰,午間聖候若何?上曰,氣則尋常矣。尙魯曰,奉移靈床已過,伏惟孝思益復罔極。上遂哭。尙魯曰,以臣之故,如是哀毁,臣尤死罪矣。天輔·晩,再三請止哭。上不止。尙魯曰,如是而將何爲乎?伏願止哭。天輔曰,久伏苫枕,傷損必多,伏不勝焦鬱之至。上曰,幼而無父曰孤,望七之年,何異於幼乎?仍下不忍聞之敎。晩曰,殿下若深思之,則有不然者矣。聖躬之重,何如?宗社之重,亦何如?殿下何不念及於此乎?上曰,予自戊戌以後,五服衰麻,一宇宙間,不肖不孝之人也。雖承重之人,豈有如予者耶?又下不忍聞之敎。天輔曰,行錄中,有曰一衣一食之語,殿下何不仰體慈聖平日之意乎?上曰,今則無所依矣。晩曰,茶飮煎入矣,暫許進御,千萬伏望。上曰,予有何病而服藥耶?晩曰,今則殿下有不自知者矣。不知不覺之中,豈無受傷者乎?諸臣力請勉從。上曰,幾錢重耶?晩曰,三錢矣。上曰,一日六錢,豈不過乎?天輔曰,以重大事,有稟言者,進御後,當仰達矣。上勉從進御。天輔曰,成服後諡號·徽號·殿號,當議入,而文字,前皆用之,實無可合者。臣與諸僚相議,艱辛得之,而未知聖意果何如也。上曰,何字耶?天輔曰,諡號上字,以仁字爲則好,而下字甚難矣。一字有之,而音響似陷,故欲爲稟定矣。上曰,何字耶?天輔曰,元字矣。上曰,音響果似陷矣。天輔曰,私家亦多用之者,有先正臣文元公矣。上曰,又有他字耶?天輔曰,懿字亦有之矣。上曰,此則連用於前,而元字勝矣。天輔曰,思之盡矣。上曰,初聞則似有生意,更思之則好矣。儒臣之意,何如?良漢曰,字音雖陷,元之義大矣。在天曰元,在人曰仁矣。華鎭曰,上番之言,是矣。天輔曰,主義行德曰元矣。上曰,好矣。天輔曰,徽號則以定懿章穆爲之,何如?上曰,此亦好矣。天輔曰,殿號則以孝昭爲之,何如?上曰,不用於前耶?尙魯曰,孝字則庚子用之矣。上曰,此外無他字耶?上字從古爲之好矣,而昭字似如何矣。天輔曰,此外未及商量,而實無勝於昭字矣。上曰,以此議入,可也。上命書傳敎曰,慈聖遺敎內,各司供上,只進排祭享所用者,而該監朔木布·黃蜜·黃毛·流頭梳貼等屬,勿爲進排事有敎,慈意至矣,依此奉行。噫,人子以親心爲己心,命減梳貼,其不緊於殯殿故也。以此仰體人,人進上及三名,名鞋必無異梳貼,頃於孝純殯宮,見而興愴者,無益於殯殿,予亦何心,啓下單子耶?追體慈意,一體勿爲封進。五月五日進上中食扇雨傘醍醐湯外,勿爲封進。內醫院神明散·螢火丸·雲觀符作該監蒼朮之屬,亦體慈敎,勿爲進排內上食饌物,無過九器,依此擧行事爲敎,而坤殿嬪殿外上食減而存者,十三器也。何敢下於此,仰體慈意,元件記中減下,一以存事體,一以體慈意,亦依此擧行。各道進上中瓜魚·黃魚之屬,亦體慈敎中非祭享所用減除之敎,一體勿封。噫,莫重慈殿所封,若是,體慈敎減焉,況坤殿殯殿乎?亦依此例勿封,而各道供上中,坤殿若有瓜·黃兩魚,一體勿封,以此載於禮曹廚院謄錄,後以爲例。而上食器數,此後一從坤殿殯殿器數,定式擧行事,分付,所載於補編。又命書傳敎曰,今番乃覺襲殮褥,以緞爲之,此亦補編遺漏者,今後則昔之紅緞,代用紫紬,載於補編。又命書傳敎曰,慈殿遺敎中宗親府勳府官進香外進香時,勿爲龍紋龜紋果·人蔘正果之屬·餠屬,亦勿過多器皿,一依官進香例擧行事有敎。至哉盛哉,此遺敎,庚子後書留者,而此則承慈敎者久矣。予亦心常非之,故龍紋龜紋果·人蔘正果,其後稟于慈聖,已有下敎,今當依此遵行。而餠屬,勿爲過多之敎,器皿從官進香之敎,今奉遺敎,而乃知節約之慈意勤懇,令宗親府勳府,依此擧行。自內茶禮甑餠之屬,無過二器,務精不務多事有敎,甑餠之器多高廣之過中,宗親府勳府進香,亦體慈敎,無過二器,高廣皆減。慈殿殯殿若此,況坤殿殯殿乎?亦依此例擧行,而以此載於補編末端垂敎中,一以揄揚慈德,一以垂法後代。天輔曰,臣昨聞禮判之言,則坤殿·嬪殿各道所封朔饍,俱以素膳封進,而薦新物種,以肉膳,循例封進事,下敎云,朔膳旣用素膳,則薦新,似無異同矣。上曰,然則薦新,亦以素膳封進事,分付宜矣。益炡曰,都監凡事,必爲援據前例後,可以擧行,故坤殿國恤時都監,則以辛巳年爲例,而今番則戊辰癸亥兩年間,似當爲例,而其中與補編,不無掣礙之端,雖以已擧行者言之,多有相左處。此後則以何年例擧行乎?敢此仰達。上曰,一從仁顯聖母國恤時例擧行宜矣。出擧條上曰,注書出去,刑房承旨,使之入侍,可也。臣有元,承命出來,與韓光肇偕入。上命書傳敎曰,羅排差備,例着帽帶,而尙着笠而羅排,此實前所未有。殯殿次知及承傳色內官,從重推考。指揮中官行兵羅排差備,令該府處之。又命書傳敎曰,莫重殯殿欑宮丁字閣,今已三日,尙不擧行,其涉駭然,本殿堂上,從重推考。當該次知中官工作官員,令該府處之。又命書傳敎曰,成服前與殷奠有間,亦旣擇時,則朝奠兼行之請,其涉不察,草記亦有字誤不察處,當該堂上推考。良漢曰,俄者,有實錄考出後入侍之敎,故臣與下番相考謄來矣。甲寅年,有兩次國恤,而其前後則無兩次國恤之謄錄矣。仍爲奉納,上覽卽還下。光肇曰,殯殿都監堂上申晦有稟達事,方在閤外求對矣。上曰,注書出去,使之入侍,可也。臣有元,承命出來,與申晦偕入。上曰,啓稟者何事?晦曰,內下疋緞中滿頂骨平床揮帳,甚不足,勢將以同色貿用,故敢達。上曰,然則貿取以補,不足可也。諸臣以次退出。
上在昌德宮。
大行大王大妃·大行王妃初喪。
朝哭後,大殿·世子宮·嬪宮,政院·玉堂口傳問安。答曰,罔極。
大殿,藥房口傳問安。答曰,罔極。
大殿,朝廷文武百官·奉朝賀·宗親口傳問安。答曰,罔極。
藥房口傳啓曰,伏未審夜間罔極之中,聖體若何?臣等,率諸醫官,暫爲入侍承候,千萬伏望惶恐,敢啓。傳曰,多有所爲之事,入侍,待下敎爲之。又啓曰,此時保護之道,不可少忽,今進粥飮,伏乞勉强進御,惶恐敢啓。無批答。
傳于具允明曰,禮判入侍。
脯哭後,大殿·世子宮·嬪宮,政院·玉堂口傳問安。答曰,罔極。
大殿,藥房口傳問安。答曰,罔極。
大殿,朝廷文武百官·奉朝賀·宗親口傳問安。答曰,罔極。
藥房口傳啓曰,此時保護之道,不可少忽,今進粥飮,伏乞勉强進御,惶恐敢啓。無批答。
具允明,以長生殿郞廳,以都提調意啓曰,梓宮,今日陪進,權安於明政殿之意,敢啓。傳曰,知道。今日當奉安欑宮,卽爲內塗,以待下敎。
又以殯殿都監郞廳,以摠護使意啓曰,梓宮,今已陪進,長生殿郞廳,依例入省記直宿之意,敢啓。傳曰,知道。
丁丑三月二十九日酉時,上御延祥軒。禮判入侍,藥房三提調同爲入侍時,藥房都提調申晩,提調李,副提調金相奭,兼禮曹判書李益炡,右承旨具允明,假注書徐有元,記事官安兼濟·李東泰以次進伏訖。晩曰,夜間聖候若何?上曰,一樣矣。晩曰,粥飮亦進御乎?上曰,進御矣。晩曰,茶飮亦進御乎?上曰,然矣。晩曰,臣等,終日來待於閤外,今始入侍矣,區區下懷,前旣縷縷仰達而連日只進粥飮,豈不㦖迫乎?上曰,氣則尋常矣,何如是過慮耶?晩曰,此豈過慮乎?實出於焦遑罔措之下懷,伏望頻進粥飮,以保聖躬焉。上曰,當勉從焉。卿等先退,可也。晩··相奭,承命先出。允明曰,奉朝賀元景夏,今方待令於門外,一欲入侍矣。上曰,注書出去,與之偕入,可也。臣有元,承命出來,與景夏偕入進伏。上顧謂景夏曰,卿則初見矣,遂哭。景夏曰,顧念聖體,勿爲過哀焉。臣極知惶悚,而惟願止哭。上止之。景夏曰,罔極不知所達矣。卽今悠悠萬事,惟在於保護聖躬,而伏聞殿下哀毁過節,至於粥飮之屬,亦不頻進,如是而其奈宗廟社稷何?上曰,見卿等,痛懷先發,不能自禁矣。景夏曰,臣亦不能禁哀,而今此所達,亶出於憂慮之忱矣。殿下孝思雖無窮,何不念及於宗社之重歟?伏乞仰體慈聖平日慈愛之意,頻進粥飮,保護聖躬,千萬伏望。上曰,昨冬已諭,而自此以後,一衣一食,依於何處耶?景夏曰,罔極中極知惶悚,而有區區所懷,敢此仰達焉。昨日御製行錄中慍憾射日之日字,似宜改矣。古人,於后妃,用月字,而不用日字,月馭日馭,所用,各有主矣。上曰,右相,亦有所達,而辛丑等事,吾不欲書之矣。景夏曰,今臣所達,與右相有異,只以日字爲當改矣。上曰,然矣。有所懷而如是陳達,是矣。景夏曰,慈聖世系中金萬均父千齡,卽成廟朝直臣,自千齡,連三世及第壯元,而其子萬均,出繼於其叔持平金一齡,故千齡,不入於世系,而千齡,似宜歷敍於行錄世系中矣。上曰,其時似不錄於世系中,只懸註而已矣。景夏曰,以其生家,故不載於直派中,而千齡文章直節,至今昭焯,二十七,登文科壯元,三十五沒,而官至直提學矣。上曰,然則連三代壯元乎?景夏曰,然矣。允明曰,趙氏世系,亦有差誤處,故金孝大更欲書入矣。上曰,當一問,而金千齡事貴矣。不可不添入,當以生父直提學千齡,二十七爲文科壯元,添書耶?景夏曰,然矣。上曰,明日入侍時,持世系,與編次人入侍,可也。景夏曰,此處,臣不敢久爲入侍,請退,而後日更欲入侍承候矣。上曰,予欲見卿,後更入來也。景夏先出。上命書傳敎曰,昨年明陵右岡奉審後,書下帖子二件,一則留諸儀曹,一則留諸政院,此以備考後,豈意今日,躬自考行,其帖子,皆下都監,依此擧行,兩帖子,盛于櫃子,同置禮曹儀軌中。又命書傳敎曰,文政殿內臨廳,以崇文堂爲之,徽寧殿內臨廳,以咸安閣爲之事,分付。益炡曰,大行大王大妃成服後,摠護使以下,卽當以看山事,辭朝出往矣。南原君外,地官李秀弼·金道鼎·金重河·金鼎相·朴景素·安載健等六人,依前率去,而摠護使,欲令陳稟,故敢此仰達矣。上曰,依爲之。益炡曰,戶曹佐郞徐魯修,方帶殯殿都監郞廳,專管祭奠等事,其所擧行之節,與他所掌有倍之中,況兼兩都監房任,連在闕中,暫不離直。本職,令該曹,閑官換差,以爲專意於都監之役爲宜,而摠護使之意亦如此,敢此仰達矣。上曰,公除後,依所陳換差,可也。益炡曰,來四月初九日大行王妃敎命冊寶,自內奉下都監時,都監堂上以下,以黑團領·烏紗帽·烏角帶,進參殯殿。贈諡時命使以下諸執事,亦以黑團領進參,前頭返虞時,魂帛侍衛諸臣服色及儀物,當俱用吉色,而取考謄錄,則甲寅年仁宣王后國恤朞年內,顯宗大王國恤時,上諡及返虞時諸執事,俱以黑團領磨鍊擧行矣。今番則何以爲之乎?上曰,今番異於常時,敎命冊寶奉下都監時,以卽今時服磨鍊,其餘贈諡及返虞時服色儀物,俱用吉色,宜矣。以上出擧條上曰,頃者祥禫許行之敎,驟看其文,似指在先時事,而雖在先時,公除前,行大中小祀乎?若此,故特許二祭,而且其文頭辭曰,雖因山前禁祭之時,勿論公除前後,雖停大中小祀之日,其於祥禫一體許之之意,當今日更思之,今不下敎,想必又有疑惑,故詳諭,初下敎,亦爲釐正以下,將此下敎,與頃者下敎,同載補編。又命書傳敎曰,邦禮無禁葬之例,其在道理,亦不可踰月,勿論公除前後,葬事則許行,以此載於補編。諸臣以次退出。
上在昌慶宮。
大行大王大妃·大行王妃初喪。
自昧爽至辰時,有霧氣。
朝哭後,大殿·世子宮·嬪宮,政院·玉堂口傳問安。答曰,罔極。
大殿,藥房口傳問安。答曰,罔極。
藥房口傳啓曰,伏未審夜間,聖體若何?今日則禮節連疊,哀毁罔極之中,聖候必多致損,臣等,伏不勝焦慮罔措之至,移奉時刻,在卽,雖不敢仰請入侍,而茶飮,依昨日稟請,敢此煎入,伏乞勉强進御,惶恐敢啓。答曰,罔極。茶飮已進御矣。又啓曰,此時保護之道,惟在粥飮之頻進,敢此奉進,勉强進御,千萬伏望,惶恐敢啓。無批答
傳于具允明曰,靈牀奉移于通明殿,政院知悉。
靈牀奉移後,大殿·世子宮·嬪宮,政院·玉堂,奉慰問安。答曰,罔極。
大殿,藥房口傳問安。答曰,罔極。
大殿,朝廷文武百官·奉朝賀·宗親,奉慰問安。答曰,罔極。
傳于具允明曰,禮房承旨入侍。
具允明啓曰,戶曹判書李喆輔,依下敎,來待矣。傳曰,入侍。藥房三提調同爲入侍。
傳于具允明曰,大斂奠已過,政院知悉。
大殮奠奉下梓宮後,大殿·世子宮·嬪宮,政院·玉堂,奉慰問安。答曰,罔極。
大殿,藥房口傳問安。答曰,罔極。
大殿,朝廷文武百官·奉朝賀·宗親,奉慰問安。答曰,罔極。
藥房口傳啓曰,纔經奉下梓宮,哀痛益切,聖候亦復何如?又此奉進粥飮,亟加勉進,千萬懇祝,惶恐敢啓。無批答
傳于具允明曰,今日日勢尙早,銀釘上加添事,分付都監。
成殯奠後,大殿·世子宮·嬪宮,政院·玉堂單子問安。答曰,罔極。
大殿,藥房口傳問安。答曰,罔極。
大殿,朝廷文武百官·奉朝賀·宗親,奉慰問安。答曰,罔極。
以承傳色口傳下敎曰,今日祿都目政事,使之書入矣。中官不卽稟達而遲滯,爲先從重推考,以諭三軍,百官頒祿,軍兵放料,今日內,卽爲開倉擧行。
晡哭後,大殿·世子宮·嬪宮,政院·玉堂口傳問安。答曰,罔極。
大殿,藥房口傳問安。答曰,罔極。
大殿,朝廷文武百官·奉朝賀·宗親口傳問安。答曰,罔極。
藥房口傳啓曰,茶飮,依朝者稟請,敢此煎入,而日勢已暮,卽爲勉進千萬伏望,惶恐敢啓。無批答
具允明,以禮曹言啓曰,臣益炡,昨日入侍時,明陵右岡伐木事,旣承傳敎,故伐木吉日,卽令日官推擇,則來四月初三日爲吉云。明陵·翼陵,同日曉頭,只行告文,趁吉時伐木之意,敢啓。傳曰,知道。
又以殯殿都監郞廳,以摠護使意啓曰,大行王妃梓宮漆布上加漆,姑爲停止矣。自明日更爲擧行,以爲準度之意,敢啓。傳曰,知道。
丁丑三月三十日丑時,上御延祥軒。承旨入侍時,右承旨具允明,假注書徐有元,記事官安兼濟·李東泰以次進伏訖。上曰,慈聖世系持入乎?允明曰,然矣。上曰,行錄中,有添書者,承旨書之,可也。雖無編次人,可以爲之矣。訛誤處,亦皆自外釐正乎?允明曰,然矣。上曰,一通更讀,可也。當次次釐正矣。允明讀之,至領議政月城府院君。允明曰,此人本職,都憲矣。上曰,然則添書,可也。上又命添書生父千齡,二十七登文科壯元,官至直提學。允明曰,金南重,本職禮判云,似可添入矣。上曰,然矣。仍命添書。至趙氏世系。上曰,外家亦當釐正矣。允明曰,八代孫廣,始入我朝者誤矣。上曰,然矣。仍命刪去,更書九代祖連城,始入我朝。至慈聖咲而答之。上曰,更讀之。允明讀之。上命添書。噫,戊申乙亥事,非徒國人之憤惋,雖小子之心,其欲溘然無聞,而慈聖聞此,咲而對之等句語。允明曰,對字似如何矣。上曰,然矣。以答字改書之,可也。允明曰,特命建儲,此乃傳後文字,不可全然拔之矣。宗社之至今日扶持,實由此也。上仍命更書,又命添書子孫錄於仍作誌文之下。諸臣以次退出。
丁丑三月三十日寅時,上御延祥軒。戶判入侍,藥房三提調同爲入侍時,藥房都提調申晩,提調李,副提調金相奭,行戶曹判書李喆輔,右承旨具允明,假注書徐有元,記事官安兼濟·李東泰以次進伏訖。晩曰,夜間聖體若何?上曰,一樣矣。晩曰,寢睡若何?上曰,罷漏後小得就寢矣。晩曰,茶飮進御乎?上曰,已進御,今日則其止之,可也。晩曰,今日則禮節稠疊,下情尤不勝憂慮,茶飮豈可停止乎?上曰,無暇矣,其止之。氣憊則當下敎矣。晩曰,下敎雖如此,決不敢奉承矣。自後當更爲煎入矣。上曰,姑置之,可也。仍下敎曰,卿等先退。晩··相奭承命先出,臨退時。上曰,祿都目,未及爲之,卿等今朔之祿,何以爲之耶?曰,俄者與大臣,以單子書入之意,有所相議矣。上曰,今日卽爲擧行,可也。曰,聖念至此,感泣無地矣。上命書傳敎曰,百官頒料,軍兵放糧,豈可踰月乎?兩銓祿都目,卽以單子啓下,今日內擧行事,分付。上謂喆輔曰,行錄中,更無釐正處耶?喆輔曰,別無大段釐正者,而一通中予字,皆以小子改之則好矣。上曰,然矣。仍命更書。喆輔曰,噫,彼內殿受稟殯殿等語,拔之,何如?□□□喆輔曰,繼葬□□□喆輔□□□昇遐時刻,似當塡入矣。上曰,然矣。仍命添書。諸臣以次退出。
上在昌慶宮廬次。大行大王大妃·大行王妃初喪。
朝哭後,大殿·世子宮·嬪宮,政院·玉堂口傳問安。答曰,罔極,大殿,藥房口傳問安。答曰,罔極,大殿,朝廷文武百官·奉朝賀·宗親口傳問安。答曰,罔極。
藥房口傳啓曰,伏未審夜間聖體,若何?哀毁罔極之中,聖候必多致損,臣等昨夕,不得入侍承候,下情伏不勝焦鬱之至,昨煎入茶飮,其已進御乎?又此監煎以入,卽爲勉進,千萬伏望,惶恐敢啓。無批答
成服後,大殿·世子宮·嬪宮,□□□答曰,罔極,大殿,藥房口傳問安。答曰,罔極。大殿,朝廷文武百官·奉朝賀·宗親奉慰問安。答曰,罔極。
藥房口傳啓曰,成服已過,伏惟哀慕罔極,益復何堪?卽今聖候之保護,決不容晷刻少緩,而間間粥飮之進御,不足爲扶護元氣之道,臣等焦迫罔措之極,敢此援例仰請。伏乞水澆水刺,頻頻勉進,以副泣祝之下忱,千萬幸甚。臣等之不得入侍承候,今已經宿,下情不勝憂鬱,卽與諸御醫,診察聖候,有不可已,伏乞暫許入侍,惶恐敢啓。無批答
傳于李顯重曰,軍兵頒祿,盡爲與否,明日入侍時知奏。
具允明啓曰,大行大王大妃殿諡號·徽號·殿號議定吉日,禮曹以初二日推擇,啓下矣。時原任大臣·政府西壁·館閣堂上·六曹參判以上,明日待開門命招會議,何如?傳曰,允。
司諫宋德中達曰,惟我大行大王大妃違豫之候,有非久遠沈痼之症,而諸御醫,全昧醫理,不能隨症進劑,平復之稱慶未幾,遽至此罔極之境,普痛旣切,輿憤益激。請今番侍藥諸御醫,竝令拿鞫定罪。掌令李壽德,持平朱烱質達曰,恭惟大行大王大妃殿違豫,有非積年沈痼之候,而旣占翌日卽瘳之慶,則隨症進劑,豈無仍臻復常之望,而諸醫全昧醫理,不能審察源委,藥餌罔效,遽至此罔極之境,普慟旣切,輿憤益激,揆以邦憲,有難容貸。請今番侍藥諸御醫,竝令拿鞫定罪。答府院曰,依達。
韓光肇啓曰,卽者禁府都事來言,右議政申晩,待命於金吾門外,係是大臣去就,敢啓。李顯重啓曰,卽者議政府錄事來言,右議政申晩,卽於兩司請罪醫官之達,不勝萬萬震懍,走伏金吾門外,恭竢威罰云,仍納命召,何以爲之?敢稟。傳曰,卿其安心,勿待命事,遣史官傳諭,命召亦爲傳授。具允明達曰,卽者議政府錄事來言,右議政申晩,旣於兩司請罪醫官之達,不勝萬萬震懍,走伏金吾門外,恭竢威罰云,係是大臣去就,敢達。令曰,知道。李顯重達曰,卽者禁府都事來言,右議政申晩,待命於金吾門外云,係是大臣去就,敢達。令曰,知道。
具允明啓曰,卽者樂房掌務官來言,三提調,因兩司請罪醫官之達辭,才已出去待命,夕後茶飮,不得依前煎入,連日煎入之茶飮,不可以提調之有故,遽然停止,代房承旨,監煎以入事,都提調送言,何以爲之?敢稟。傳曰,藥房三提調勿待命,茶飮雖煎入,猶不快焉,況代房爲之乎?置之。
李顯重,以備邊司言啓曰,今此國恤告訃使臣,依前例令該曹,卽爲口傳差出,自義州府,亦依前定送譯學,爲先傳通於鳳凰城之意,分付本道道臣及灣府,何如?傳曰,允。
吏曹口傳政事,告訃使安,書狀官南綺老。
尹東暹,以兵曹言啓曰,因政院啓辭,入番都監軍兵及禁衛軍,闕內各門把守,訓鍊大將留在敦化門外,禁衛大將留在金虎門外,御營大將留在宣仁門外,各禁斷雜人,扈衛大將,率其軍官直宿事,擧行矣。今已過成服,都監軍兵及禁衛軍,各還其直所,諸大將留在各門外及扈衛大將闕內直宿,竝罷去之意,敢啓。傳曰,知道。
李顯重,以訓鍊都監言啓曰,因兵曹草記,今已過成服,闕內各門把守入直軍兵,還入本處,諸大將竝罷去事,允下矣。敦化門·丹鳳門·把守都監軍兵,亦爲撤罷之意,敢啓。傳曰,知道。
又以御營廳言啓曰,因兵曹草記,今已過成服,闕內各門把守入直軍兵,還入本處,諸大將竝罷去事,允下矣。宣仁門·通化門把守本廳軍兵,亦爲撤罷之意,敢啓。傳曰,知道。
又以禁衛營言啓曰,因兵曹草記,今已過成服,闕門把守入直軍兵,還入本處,諸大將竝罷去事,允下矣。金虎門·曜金門把守本營軍兵,亦爲撤罷之意,敢啓。傳曰,知道。
尹東暹,以禁衛營言啓曰,建陽門入直軍兵,今四月初一日,當與新番軍替番,而內入直哨官,係是落點入直者,公除前不得替直,故所領鄕軍,一體仍直矣。取考庚戌謄錄,則有公除前啓稟放送之例,哨官雖不得替直,鄕軍則與新番替代後,舊軍放送,何如?傳曰,允。
上在昌慶宮廬次。大行大王大妃·大行王妃初喪。
成服翌日,大殿·世子宮·嬪宮,政院·玉堂單子問安。答曰,罔極。大殿,藥房口傳問安。答曰,罔極。大殿,朝廷二品以上·六曹單子問安。答曰,罔極。
藥房口傳啓曰,伏未審夜間聖體,若何?積日哀毁之中,氣候必多有致損之節,而臣等不得入侍,已經兩宿,下情焦鬱,不可勝喩。今日臣等,率諸御醫入診詳察,議定當進之劑,有不可已,臣等不任區區焦慮,惶恐敢啓。
李顯重達曰,右議政申晩上書來到,今方留院,而大臣章箚,自前有微稟入達之敎,何以爲之?敢稟。令曰,入之。
具允明達曰,藥房茶飮煎進,一時爲急,成服後翌日,問安之未卽爲之,亦涉未安。都提調申晩,陳書入達,提調李,副提調金相奭,旣有勿待命之敎,提調·副提調,竝卽牌招,何如?令曰,依。
李顯重啓曰,判府事李宗城,領議政李天輔,左議政金尙魯,有趁卽稟定事,來詣請對矣。傳曰,大臣議諡號,前有稟定之事,先爲詣閤議諡後,有稟定之事,則議諡後詣閤。
傳于具允明曰,有下敎者,書入者姑留之,時任大臣入侍。
傳于具允明曰,議諡後,摠護使,率都監堂上入侍。
大行大王大妃諡號,仁元,施仁服義曰仁,主義行德曰元。徽號,定懿章穆安民大慮曰定,溫柔聖善曰懿。敬愼高明曰章,布德執義曰穆,殿號孝昭。
李顯重啓曰,諡號單子,今已啓下,招致禮曹郞廳,傳授之意,敢啓。傳曰,知道。
藥房口傳啓曰,臣等朝者入侍,敢以亟從權制專務保護之意,累累仰陳。聖上,亦必俯燭臣等焦遑懇迫不容自己之下情矣。顧今悠悠萬事,誠莫急於聖躬之扶護,其所以扶護之道,又莫先於膳食之調胃,而今殿下,哀毁罔極之中,啜粥茹素,已幾日矣。氣力之傷損,眞元之虛敗,有不可勝言,則臣等之不遑他計,涕泣呼籲,烏可已也?今若因循時日,不早審處,而一或有疾患之重發,則殿下縱不自念,奈宗社國家何哉?不成喪縗麻在身,卽禮經攸訓也。雖在閭巷匹庶,年至五十,尙且不備居常之禮節,況以至尊,當縗麻在身之時,何可膠守哭泣饗粥之末節,而不思所以達權順變之義乎?倘殿下,少或念及於此,則其所裁量經權,勉循血籲,必不待臣等之畢辭矣。伏乞殿下,深軫聖人之達孝,亟賜開允,命進常膳,以副顒祝之情,宗社幸甚,臣民幸甚。答曰,已諭于入侍矣。
領中樞府事臣金在魯,行判中樞府事臣李宗城,議政府領議政臣李天輔,議政府左議政臣金尙魯,議政府右議政臣申晩,兼禮曹判書臣李益炡,行司直臣金聖應,行議政府右參贊臣洪象漢,仁平君臣李普赫,行工曹判書臣李鼎輔,行司直臣徐宗伋,行司直臣柳復明,行司直臣洪啓禧,吏曹判書臣鄭翬良,兵曹判書臣李,行司直臣李春躋,廣州府留守臣韓翼謩,漢城府判尹臣兪㝡基,刑曹判書臣吳彦儒,行司直臣金漢喆,行司直臣金尙翼,行副司直臣申晦,工曹參判臣李庭綽,行敦寧府都正臣李亨宗,行副司直臣具善行,行副司直臣趙雲逵,行副護軍臣趙鎭泰,行副司直臣南有容,吏曹參判臣南泰齊,行副司直臣尹得載,行副護軍臣兪胄基,行副護軍臣韓德弼,兵曹參判臣李之億,行副護軍臣田雲祥,開城府留守臣吳遂采,同知中樞府事臣曺命采,行副司直臣南泰耆,行副司直臣南泰會,行副司直臣徐志修,戶曹參判臣南泰慶,刑曹參判臣鄭彦儒,漢城府右尹臣李應協,禮曹參判臣宋昌明,行司直臣金相紳,行副護軍臣元弼揆等啓曰,聖人制禮,莫嚴於喪制,而或致有毁瘠滅性,則君子深以爲戒,至比於不孝,蓋喪主於哀,而過哀危身,反傷於孝,匹庶猶然,況帝王乎?盛年猶然,況衰暮乎?又況以帝王之尊,當衰暮之境乎?伏惟我殿下,以通神之行出天之孝,奉歡東朝,方切如岡之祝,而旻天不弔,奄遭罔極之痛,殿下之必欲自盡於喪制者,曷有其極?第伏念,殿下之寶算爲幾何?宗社神人之所托於殿下之一身者,又何如也?重以昨秋之所經疾患,纔復天和,猶在靜攝,而惟憂於震邸之痘候,新慼於坤殿之遐陟,玉候之一損再損,有不勝臣民之隱憂,而繼以兩朔侍湯,忘寢廢膳,晝宵焦灼,不遑顧聖躬,殿下之氣力,固已積損矣。及遭巨創以後,毁瘠之容,深墨之色,臣等不忍仰瞻,實有無窮之憂難言之慮。此時扶護之道,惟在從權一節,禮曰,五十不致毁,六十不毁,七十衰麻在身而已飮酒食肉。今殿下春秋,已迫七旬,則擗踊之無數,哭泣之太過,實亦有違於古聖之訓,況於疏食之末節,尤何可任情直行,不思所以勉循禮制也哉?殿下之一日不從權,爲宗社一日之憂,二日不從權,爲宗社二日之憂,此豈非懍然危懼而不容暫時遲緩者哉?嗚呼,臣等伏讀親製慈聖誌文,至沈綿之中强進粥飮而勸殿下,不覺失聲流涕。惟我慈聖,顧復我殿下,愛護我殿下,靡不用極,雖於日臻旣彌之祭,猶且眷眷不忘如此,殿下縱不自愛,獨不仰體我慈聖平日之心乎?以殿下之孝思,聽於無聲,視於無形,惟我慈聖,臨之在上,其惕然憂悶者,當復如何?不惟仰戚我慈聖,亦豈不重貽憂於列聖陟降之靈乎?殿下念之至此,不待臣等之畢辭,必有所翻然感悟者矣。臣等纔於前席,竭誠陳達,而今又冒萬死相率齊籲。伏願殿下,亟從權制,以答群情焉。答曰,噫,誠孝淺薄,幾日侍湯,仙馭莫攀,叫蒼罔極,寧欲溘然。噫,六十有四,四十年之間,身被衰麻者十次,而三年之制居半,其半朞功。噫,我慈聖寶算雖高,其猶强健,恒祝無疆,豈意逢此?予心旣定,只欲固守。上惟慈心,雖在强進粥飮之時,猶眷眷于小子,一匙進御,視予擧箸,卄六日後,雖欲復承,焉可得也?思之及此,血淚交逬,今若不體于此,徒循例套,此上負慈心,上負慈心,故已奏衷情而自開其道,此則卿等入侍誠心,已諭而然。望七暮境,莫能效斑衣之孝,遽下封常膳之命,其心忍乎否乎?已慰慈心,予亦自保。噫,不忍縱焉,人子之常道,不敢蕩然,垂戒後王,卿等少諒,其須休請。
傳于具允明曰,賓廳批答,姑勿頒布,承旨入侍時持入。
藥房口傳再啓曰,朝者入侍,仰瞻天顔消瘦,玉色深墨,氣力之澌削,已有不勝言者。臣等相顧驚惶,罔知攸措,瀝盡肝血,敢陳從權之請,顒祝聖明之開允,而及承批旨,天聽邈然,何殿下,不思帝王達孝之道,徒循匹夫徑情之行,恝然於宗社臣民之托而莫之念乎?今日之事,晷刻時急,遲待至此,亦云緩矣。若復過時引日,不早變通,終未免蹈必至之危,貽無窮之悔,則臣等不忠無狀之罪,固無所逃,而亦豈聖上所以奉承先后意哉?臣等終日煎迫,不避煩撓,更此懇籲。伏願永念祖宗付畀之重,深思慈聖平日惟憂之至意,亟從權制,以副一國臣民喁喁之望,千萬幸甚。答曰,勉循而茶飮亦進御矣。
賓廳再啓曰,臣等以殿下攀號哀毁之時,而敢於齊聲瀆擾者,誠以宗社之安危,在聖躬,聖躬之安危,在此請之從違,故不得不相率疾籲,而及奉批旨,不惟不賜兪允,十行綸音,開示聖意,字字悲切,臣等擎讀未半,自不禁涕血交逬,繼之以焦迫抑塞也。惟我殿下,暮境勤政,憂勞民事,比歲以來,殆少康豫之日,而今於浹月侍湯之餘,遭玆罔極之痛,診候諗藥之節,頓然中輟,疏素縻粥之屬,亦且罕進,雖至哀弸中,晝宵號慕,自不覺其大損榮衛,而臣等退自嚴廬,心如焚灼,輒欲溘然而無知。嗚呼,親喪自盡,不係於疏節,孝子從權,無詭於經旨,故禮著七十食肉之文。又有疾病薑桂之訓,雖匹庶之微,尙且如此,矧殿下受祖宗之托,爲神人之主,寶算踰耆,玉候欠寧,安可自輕其身,以循徑情之行,而貽無窮之悔也哉?考諸古禮,則聖人之所明戒,稽之國典,則列聖之所嘗行,以聖學之高明,必以念至于此,固無待群下之縷陳,而臣等之所大憂悶者,見今聖體之憊苶,何如?胃氣之虛弱,何如?而只以情之至哀之極,因循姑息,膠守無變,終底於難言之憂,則是豈爲帝王之大孝乎?殿下雖以目下形見之候,不至大段爲敎,而朝者一二所承聞,無非胃敗氣損之祟。今若一日二日,不思所以亟變而自護,則其所潛消暗鑠,暴發於不覺之中者,又不知至於何境,萬一不時,證情顯加,則其將悔之無及,而臣等之不能扺死力爭者,其爲罪,雖千誅萬戮,亦何以自贖乎?惟殿下,反復深思,勿更留難,勉進常膳,以答臣民焦渴之望焉。臣等不勝遑遑泣禱之至。答曰,初批悉諭。非揮也,非却也,不過五十步百步之間,卿等何不量而若此焉。噫,自九歲今至望七,奉我慈聖,不孝不肖,五十年來,無一毫報答,浹月侍湯,誠亦淺薄,仙馭莫攀,叫天而天不應,叩地而地亦無應,此正古人所云,樹欲靜而風不止,子欲孝而親不待者也。俯仰斯世,此何人斯,從今以往,其將爲誰爲孝之人,頃年宣化門誦文言時,予心已諭,其猶忍者,上奉慈聖故也。今則其依乎何,其依乎何?思之及此,不覺長呼而血涕,心自定焉。一旬之內,薑桂何言,而泣奏殯殿,微回其道者,體我慈聖恒日慈愛眷不肖之至意也。噫,禫以後先食乾肉,聖人制禮,至矣盡矣。況禮記,旣無紫陽之校正,何皆信然乎?其不許者,惟奉進常膳而已。噫,今幾何日,便若二十六日前,於予心何而以此垂法後王乎?此予所謂蕩然者也。然卿等之請,若是勤懇,靳此一道,上下相持,豈予今日誠心諭之之意乎?勉循其請焉。
賓廳再啓,以承傳色口傳下敎曰,批旨,因中官之溺池還入,命承旨更寫下端,故自致夜深,而予欲固守初心矣,入侍宰臣·承旨至誠懇請,故勉從矣。
行都承旨臣金相奭,左承旨臣李奎采,右承旨臣具允明,左副承旨臣尹東暹,右副承旨臣韓光肇,同副承旨臣李顯重等啓曰,我殿下積年靜攝,浹月侍湯之餘,奄遭此罔極之痛,其所傷損,爲如何哉?而哀毁之過度,哭擗之無節,有不忍仰瞻。嗚呼,先王制禮,過之者俯而就之,夫豈不義,而禮經言之?以殿下聖學,寧或不達於此,而誠孝出天,至痛弸中,不暇念及於宗社之重。嗚呼,目今悠悠萬事,孰有大於保護聖躬?而保護之道,莫急於先致薑桂之味,滋補胃土,扶接元氣,至若餰粥疏食,特孝子之疎節耳。嗚呼,殿下積傷之候有所由矣。自戊戌庚子以後,酷罹禍變,凡幾遭矣。不知不覺之中,潛銷暗鑠,實有凜然之憂,而獨賴我大行慈聖之至誠扶護,殿下於此,亦不得不抑情從權,以體我慈志,此皆殿下所嘗歷歷者。嗚呼,殿下寶算,今已望七矣。諸般證候,視昔有加矣。其所以保嗇之道,雖十倍前日,猶有難言之慮,而乃殿下,一任哀疚之情,不思自愛之道,殿下苟以慈聖平日之心爲心,則不待臣等之畢辭,而殿下亦必有惕然感悟者矣。臣等職忝近密,不勝焦迫之忱,相率齊籲。伏乞殿下,强寬至情,勉循群情,千萬泣禱之至,惶恐,敢啓。答曰,已諭于入侍矣。
具允明,以國葬都監郞廳,以摠護使意啓曰,大行大王大妃常時敎命冊寶及內旨,必先知數然後,床卓諸具,可以照例擧行矣。自下未能詳知,敢此仰稟。傳曰,敎命一,玉冊十二,玉寶十一,金寶一,此中玉冊一,金寶一,今番都監造成者,卽內上外也。以此知悉擧行,床卓,以內下舊件用之,若有不足者,以戶曹舊件取用。
又以禮曹言啓曰,自前國恤三年內,凡進箋陳賀,勿爲擧行,而各殿誕日及正朝冬至,百官只進表裏矣。今亦依此擧行之意,知委,何如?傳曰,依爲之。噫,望七之年,仙馭莫攀,豈有古例,予亦何心,不能奉一觴於慈聖七旬之後,循例受禮物於衰服之中乎?今番三年內三名日,進表裏等節,勿爲擧行,外方朔膳外三名日物膳,亦爲三年內勿封,三名日,雖停賀之時,箋文封進,例也。今日,正古人所云當慰而不當賀之時也。凡事因循,例也。甲辰庚戌,其若何焉?三年內勿封。
又以禮曹言啓曰,卽接奉常寺所報,則自前國恤時,虞主造成於空闕,而造成及奉安處所,例爲稟定云。今此大行大王大妃虞主造成及奉安處所,以何殿擧行乎?敢稟。傳曰,造成於資政殿,奉安於明政殿。
又以山陵都監京郞廳,以摠護使意啓曰,以明陵右岡看審事,臣與禮曹堂上·觀象監提調及南原君·諸地師,今日先肅拜,明日進去,而本都監堂上洪啓禧,旣兼觀象監提調,使之兼察之意,敢啓。傳曰,知道。
又以國葬都監郞廳,以摠護使意啓曰,本都監各房,今已始役,郞廳監造官一員,依例輪直之意,敢啓。傳曰,知道。
兵曹口傳政事,大行王妃發靷時,陪往大將從事官二,李宗謙·尹重淵。
右議政申晩書曰,伏以上天不弔,大行慈聖,遽爾禮陟,臣民痛隕,曷有其極,仰惟大朝積日哀毁之中,聖候必多致損,益不勝焦慮罔措之至。仍念臣猥以無狀,職忝保護,全昧方技,議藥失宜,兩朔之內,荐遭此罔極之痛,心膽隕墜,攀號莫及。若論其罪戾,雖萬被誅戮,將無以自贖,而卽者兩司請罪之論,只及於諸醫。臣誠惶蹙震悸,無地自容,在臣自處之義,不敢幸其獨免而有所自恕,走伏金吾門外,恭竢鈇鉞之誅,不惟不加之罪,反下勿待命之敎,恩出寬假,一倍兢悚。玆敢席藁私次,略陳崩迫之懇。伏乞睿慈,亟令攸司,重勘臣罪,以嚴國法,以安賤分,千萬幸甚。答曰,覽書具悉卿懇。攀號哀慕之中,又遭此罔極之痛,五內摧慟,一倍于中,而聖上積日哀毁,焦悶曷喩?卿須安心勿辭,卽起視事焉。仍令曰,史官往諭。
修撰洪良漢·金華鎭等箚曰,伏以時日易邁,成服奄過,伏惟孝思出天,攀慕靡逮,尙何堪居?臣等於日昨,獲侍嚴廬,仰瞻墨容,哭泣之哀,感動左右,勺水之茶,亦不强進,臣等誠不任憂遑煎迫之至。夫孝之爲道,有大有小,不以徑情爲貴,深以滅性爲戒,故先王制禮,作爲哭踊之數,飦粥之食以節之,猶懼夫孝子之或至於傷生,又爲之立言垂訓曰,居喪之禮,毁瘠不形,視聽不衰,有疾則必有草木之滋焉。又曰,五十不致毁,六十不毁,七十惟衰麻在身,飮酒食肉處於內,凡此經訓,皆所以裁制乎人情,節文乎天理,自天子以達於庶人,爲百世共由之則也。夫豈非禮而聖人言之哉?惟我聖上,以望七之齡,儼在哀疚,稽之禮訓,正是惟衰麻在身之時,而矧玆靜攝之中喪威之餘,侍湯殆過旬月,衣帶不釋晨夜,許久焦灼之際,必多暗損之節,而仍遭巨創,哀毁踰制,雖在匹庶之賤盛壯之年,尙有難支之慮,而況至尊之位,居養自別,衰邁之境,胃氣素弱,榮衛之外瘁,形現已多,則眞元之內鑠,理勢必至。若不深思保護之道,亟從滋補之方,疾患一乘,後悔難進,言念及此,寧不懍然,臣等忝在近列,不勝區區憂迫之忱,謹據禮經,冒陳血懇。伏乞聖明,深惟古聖之明訓,務盡帝王之大孝,强抑至哀,勉從權制,以副群下之望,千萬祈祝。答曰,爾等在引經據義之職,何引禮記過中之文乎?旣奏于上,何拒于下?而不過不欲蕩然而已。將順其美,孔聖攸訓,吁嗟讀書學士,何不諒予心,困我於攀號之中乎?然旣開其道,上下相持,豈誠實底道乎?相臣卿宰之請,旣已勉循,而咫尺殯殿,心若隕焉。
丁丑四月初二日辰時,上御通明殿廬次。時原任大臣·藥房提調同爲入侍時,領府事金在魯,判府事李宗城,領議政李天輔,左議政金尙魯,藥房都提調申晩,提調李,右承旨具允明,假注書徐有元,記事官金和澤·李東泰以次進伏訖。上俯伏哭。晩曰,臣極知惶悚,而伏願止哭。尙魯曰,殿下如是,而其於宗社國家,將何爲哉?惟望止哭焉。天輔亦請,諸大臣再三力請。上止哭。在魯曰,罔極無所達矣。連日哀毁之餘,聖體必多致損,下懷不勝憂慮之忱。宗城曰,少得瞻望則幸矣。上仍乍起坐。在魯曰,顧今臣民之所恃,惟殿下而已。伏願深念付畀之重,又體慈聖平日慈愛之意,勉進粥飮,保護聖躬,毋至傷損焉。七十衰麻在身而已。卽禮經攸訓,以殿下出天之孝通神之明,何不念及於此乎?上曰,予氣尋常,何如是過慮乎?在魯曰,臣以諡號事,有仰達者矣。頃日入侍大臣,已以仁元稟定云。今日當議諡,而仁字元字,旣是同德則恐爲如何?有他可合之字,故俄於閤外,與諸臣有所酬酢矣。上曰,何字耶?在魯曰,睿字與成字,有之矣。上曰,聖字已用之,未知何如耶。在魯曰,此則少無所憚矣,字音雖同,高低辦異,而睿之義亦大矣。上曰,成字似勝矣。在魯曰,臣意則睿字爲上,成字爲中,元字爲下矣。上曰,然則睿字成字間議入,好矣。天輔曰,山陵看審甚急,今日上諡後,卽當辭朝,而別無可達之事,不過裁穴而來矣。上曰,然矣。在魯曰,臣連有賤疾,今始入來,仰瞻玉色,瘦鑠大異於前,實有無窮之憂矣。宗城曰,臣等業欲仰請,而以成服前有所不敢矣。語未畢。上曰,予已知之矣。庚子年成服翌日,慈聖爲予從權,予亦仰體慈意,果卽從權,而今則雖在衰耗之中,筋力少無所損,無病之人,成服後,豈可卽爲復膳乎?在魯曰,今則聖上,有不自知者矣。萬一症患,不意而發,則其於宗社何哉?諸大臣再三固請。上呼寫曰,曾不諭乎?此則予自知深矣。其若竭誠於三年之內,何待卿等之懇請?而衰麻五服,此懷罙切,氣低之前,心旣定矣。以誠心體慈意,進予上食餘饌,以孝心勸予,上體慈意。噫,興惟慈聖勉强進御時,擧一匙見予下箸,此正行錄追慕者也。待下之請,不若先體慈意,香案前陳予舊情,已開其道矣。尙魯曰,只開其道,而少復常膳,則豈有上告之意哉?上曰,惟當盡予道理而已。成服纔過,而人子之道,豈忍卽復常膳乎?天輔曰,至如飮食,禮節之末矣。殿下豈可徒拘末節,而致損聖躬,不顧付畀之重且大乎?上曰,予於平日,本不能多食,雖或復膳,豈有所益乎?宗城曰,殿下旣已仰體慈意爲敎,則當以誠實爲之矣。天輔曰,臣等退出後,更當相率仰籲,期於蒙允而止之,而自列朝以來,無不允從矣。上曰,元良次對,久不爲之,想多留滯之政,雖在公除之前,如有緊急之事,則卽爲稟決,可也。天輔曰,臣等姑未得一番仰慰,當從近相率求對,而姑無時急稟達之事,日次公除後,連可爲之矣。上曰,議諡甚急,卿等先退,可也。時原任大臣,承命先出。上命書傳敎曰,雖承遺敎,減應例朔蜜,而此物,祭享所用,亦不可無,而體慈意,稍減斤數,亦必正名一朔,以祭蜜十斤式,限三年封進事,分付。又命書傳敎曰,凡名日進上,以素件封進,今當交年所封雲觀符作太僕菖蒲三年內一體勿封,內局所封臈藥·醍醐湯·玉樞丹外,一體三年內勿封事,分付。上曰,注書出去,時任大臣更爲入侍,可也。臣有元承命出來,與天輔·尙魯·晩,偕入進伏。上〈曰〉,議諡事更思之,諡號·徽號·殿號,成殯晦日,予爲口奏者,今不可更爲改定,以當初所達議入,可也。天輔曰,聖敎誠至當矣。上〈曰〉,摠護使與都監堂上,議諡後來待,可也。諸臣以次退出。
丁丑四月初二日未時,上御通明殿廬次。摠護使·都監堂上入侍時,摠護使李天輔,都監堂上李益炡,右承旨具允明,假注書徐有元,記事官金和澤·李東泰,以次進伏訖。上曰,國葬都監遺衣銘旌等凾,今皆始之耶?益炡曰,今已始之矣。上曰,然則急矣。仍命書傳敎曰,遺衣凾·柩衣凾·銘旌凾,因遺敎,以內件用之,今番勿爲新造,衾枕亟,亦以常時舊籠,因遺敎用之,亦勿新造事,分付。上曰,贈玉尺數,幾許耶?益炡曰,載於補編中,而臣等的知矣。上曰,補編入之。臣有元承命出來,持入補編。上覽後還下。仍命書傳敎曰,贈玉櫃·贈帛櫃,前無剩,加置之,其若過加,今則從實入爲之,服玩筲·沙器·木器等櫃,一從今番下敎,明陵·弘陵,一體擧行,長廣高尺數,載錄於補編。天輔曰,輪輿不可不加造,而所入朴橽木,非京中所可貿用者,不得已卜定於所産邑,故敢達。上曰,依爲之。出擧條天輔曰,前後告訃使,旣有同往之命矣。上使則其在事體,不可不備兩員,而書狀則一員足矣。頃日已啓下者,使之兼行,何如?上曰,使臣有名,不可不加差,書狀加差,今聞所奏,其無義意。只以前日書狀兼行,今日啓下者置之。益炡曰,頃日交椅祭床長廣書下時,以殯殿祭床長廣皆五尺,山陵亦同書下,而追聞山陵祭床,則與殯殿有異,長四尺廣二尺九寸云,此則當依舊例補編追錄時,亦依此懸錄,何如?上曰,依爲之。以上出擧條天輔曰,都監旣仍之後,凡事皆可堪之,而至於殯殿都監,只以三堂祭物調點時,不無苟艱之弊。堂上一員加差,使之替番擧行,而郞廳,亦令分直,何如?上曰,依爲之。殯殿都監堂上一員加差,堂郞各一員分直事,下敎。出榻敎上命書傳敎曰,噫,旣奏慈聖,何敢上欺,何以奏焉?誠孝淺薄,致此日,豈醫官之辜哉?仰體恒日慈意,特放諸醫奏焉,昔長孫后不服藥,豈蓋爲醫。噫,我慈聖至仁盛德,豈比於漢唐,此予所以仰體慈意者也。諸醫,特爲分揀放送。噫,誠淺侍湯,不忍歸辜於諸醫,而一則昔年減律之聖德也。爲後王者,以予心爲心,諸醫豈被過重之律乎?此雖今日事,垂戒則深也哉?仍下敎曰,諸醫亦蒙慈聖之惠澤矣。天輔〈曰〉,此非國法,而旣已上告之後,何敢自下爭之乎?今番則出於特敎,未必爲後日謄錄矣。上曰,然矣。尤有所痛迫者,向日慈候平復慶科,將何爲之耶?思之甚沓沓矣。天輔曰,旣無前例,故臣等以此事有所酬酢,而實未知何以爲之也。上曰,此是應行之科,非爲不欲行而問也。實出於痛心而然也。天輔曰,誠如聖敎,而雖設行痛矣,不設亦痛矣。上曰,其時承傳皆用之,豈於此科,獨不設耶?上命書傳敎曰,內旨慈旨櫃,自內同盛於內下櫃,勿爲新造,內下三櫃見樣以下,造成石凾。又命書傳敎曰,以先造成服玩名器等櫃,用於明陵事,已下敎於都監。而見樣,今日更見,無過大者,其無定制而但所盛者少,醢穀之類,櫃子內塗以盛,沾濕之後,其涉不潔,從今爲始,此櫃裏面,着濃淡漆,勿爲內塗,而以此載於補編。上曰,此後山陵奉審下直肅拜,以明政殿庭爲之。出榻敎上曰,告訃使兩行拜表吉日,趁近推擇。出榻敎諸臣以次退出。
丁丑四月初二日三更,上御通明殿齋廬。都監堂上入侍時,都監堂上申晦,右承旨具允明,假注書徐有元,記事官金和澤·李東泰以次進伏訖。上曰,賓廳初批,承旨持入耶?近來中官,異於前,無一人能文能筆者。批答,自夕上食時始書,至夕奠時而猶未了,多書誤字,極可悶矣。方欲改批,故命承旨入侍,承旨抽草紙更寫之。允明書批未訖,挾侍持入再啓批答沾濕者。上曰,何沾濕耶?挾侍曰,中官溺於池,致此沾濕矣。上曰,溺於熙政堂池乎?其不死幸矣。仍命允明讀再啓批旨,初批畢書後。晦曰,以閭巷言之,六十喪人稀有矣。況今殿下寶算,何如?而復膳一節,其可不卽允許耶?卽今悠悠萬事,惟在於保護聖躬,伏乞亟賜勉從。允明曰,今此批旨中,禫以後先食乾肉等語,蓋謂年少無病之喪人也。殿下今日,其可議此乎?殿下春秋,何如?近日受傷,又何如?殿下亦豈無自危之心乎?成服前行素,已是萬萬可悶,殿下爲宗社自護之道,不待群下之請,固當卽命復膳,今於賓廳再啓。又靳兪音,殿下試思之,聖候若有不逮之節,則宗社國家,將何爲之乎?殿下亦豈不念及於此,而若是靳允,實非帝王之大孝,臣於天地之大,不能無憾矣。臣職在覆納,今此批旨,決不敢受退,冒萬死還納,伏乞亟降兪音,使臣得以更寫焉。上曰,諸臣箚啓中衰麻在身之言是矣,至於飮酒食肉之言,決非聖人之訓也。允明曰,此是聖人之言,非聖人則不能爲此言矣。聖人之道,不過時中二字中,無定體隨時當理,年少無病者行素終喪,卽禮也。年衰有病者飮酒食肉,亦禮也。然則此四字,非聖訓而何?上曰,年少者亦憑藉伏言,而飮酒食肉,則豈非蕩然乎?允明曰,此非所可議,聖訓蓋謂年老者,年少喪人,初何可議乎?批旨中禮記旣無紫陽之校正何皆信然之敎,又似不然。先儒以禮記,謂多漢儒之語,而至於喪記,則多出於孔門諸子,豈不可信乎?殿下雖欲不允。大臣諸臣,固當以死爭請,蒙允乃已,明日則將有庭籲之擧,畢竟殿下,將不得不允從,而一日二日,上下相持,以致聖躬之轉益受傷,則尤豈不萬萬焦迫乎?臣等雖不肖無狀,豈敢以非義非禮,仰請於殿下乎?上曰,庭請豈不過乎?允明曰,此豈過乎?殿下雖春秋鼎盛,且無症患,成服翌日,賓廳啓請,繼以庭籲,故事班班皆然,況今日庭籲,尤可容已耶?雖於成服前,宜有營結,而殿下孝思罔極,故群下不忍遽請,一二日差遲,獨不勝焦鬱,況此後庭請,其可已乎?上曰,成服翌日賓啓,果前例乎?允明曰,然矣。上曰,庚子甲辰亦如是耶?允明曰,然矣。臣考見日記,則前後皆然,何敢以未審之說仰達乎?上曰,然乎?予旣已開道,此與復膳何異,五朔之前,遽然復膳,豈人子之道乎?允明曰,殿下雖已開道,終與復膳有異,今日復膳,決不容一時差緩,殿下何不深念耶?批旨冒死還納,伏乞亟降兪音。上曰,予之脾胃,果不如前矣。曾前則蔘茶味好,勅使燕享時,彼人雖不食,予則盡飮之,入棗煎之,則其味尤好矣。今則甘味甚厭,入蓮肉煎之,亦不好矣。晦曰,胃氣得食物補滋然後,能有藥味矣。允明曰,此言是矣。食物補脾然後,始有藥效,徒藥責效未易,雖以此言之,復膳一節,豈不萬萬時急乎?群下之請,固勿論,以慈聖行錄中一衣一食之敎觀之,殿下之多日行素,慈聖冥冥之中,其憂念當何如哉?殿下思之及此,則必不待群下之請而卽命復膳,伏乞亟回聖慮也。上曰,予旣開其道,決無可悶之慮,設令復膳,平日所食,本來不多,似無益矣。允明曰,今此下敎,實是抑沮群下之請,豈不慨然哉?臣不得請,則決不敢退,更鼓已深,殿下就寢失時,臣固知萬萬惶悚,而冒死仰祝矣。上默然良久。下敎曰,承旨書之。仍呼寫,然卿等之請,若是勤懇,靳此一道,上下相持,豈予今日誠心諭之之意乎?勉循其請焉云云。晦及允明。起身齊奏曰,此實宗社之幸,臣等不勝頌祝矣。上曰,中官之溺水怪矣,因此而致此改下,今雖入夜,諸臣必大感此中官矣。晦曰,實非偶然事也。允明曰,此豈群下私自致感處耶?實是神明默佑,陟降陰隲,致有此事也。上曰,但予有至痛者,辛丑年慈聖從權,卽李廷熽請建儲之日也。其時自內之人,以爲慈聖,爲建儲從權矣。思之及此,不覺心隕。仍下不忍聞之敎。上命中官,書傳批旨。口傳賓廳曰,批旨,因中官之溺池,還入更寫下端,故自致夜深,而予欲固守初心矣。入侍宰臣承旨,至誠懇請,故勉從之。又下敎曰,藥房亦以此意傳之。又命改書玉堂箚批訖。上曰,洪良漢有老親乎?允明曰,有母矣。上曰,金華鎭亦有母耶?允明曰,有母,渠之養父金尙遇亦在矣。上曰,可羨矣,彼宰臣之有老親,予已知之,而承旨亦有老親乎?允明曰,臣本生所後家,俱有偏母矣。上曰,亦可羨矣,而今則蕩然矣,遂哭。晦·允明齊聲仰奏曰,殿下何如是過爲哀毁,伏願顧念聖躬焉。上止哭後下敎曰,今番誌文書寫官誰耶?晦曰,臣兄右議政晩矣。上曰,其已盡書耶?晦曰,未及書之云矣。上曰,都監事無過大之事而似闊矣。衣凾亦多有弊矣。自內,予搜得兩櫃,當出給都監,而非但省弊,仍用舊件,亦豈非體慈意之道乎?晦曰,然矣。諸臣以次退出。
上在昌慶宮廬次。大行大王大妃·大行王妃初喪。
藥房都提調臣申晩,提調臣李,副提調臣金相奭啓曰,伏未審夜間聖體,若何?達夜酬接之餘,氣候得無加損乎?昨日冒犯瀆撓,累控血懇,夬賜勉循,茶飮亦已進御,臣等不勝萬幸,茶飮,又當依稟請煎入,伏望卽爲勉進焉。王世子氣候,何如?嬪宮氣候,亦何如?臣等不任區區憂慮,敢來問安。答曰,知道。問候之中,不覩慈聖問候,五十載侍奉,今作夢焉,皆由不孝,一倍罔極,不覺涕淚之沾臆。嗚呼,何日復覩昔年乎?哀慕轉甚,氣何暇諭?昨煎入茶飮,僅爲强進,使我休神,勝於兩參,何必診候?世子,嬪宮氣候無事矣。以承傳色口傳下敎曰,夜亦徹夜,今則氣候如在煙霧中,靜居勝於服蔘茶,今日其止之。
以承傳色口傳下敎曰,細麵不精,點視堂上,從重推考。
具允明,以長生殿郞廳,以都提調意啓曰,外梓宮合木吉日,令日官推擇,則今四月十八日卯時爲吉云,今初六日爲始,始役之意,敢啓。傳曰,知道。
又以國葬都監郞廳,以摠護使意啓曰,山陵退壙所藏服玩等物入盛樻凾,在前皆以椵板造作矣。其後取其堅固,改用松板,今番亦以松板造作之意,敢啓。傳曰,依爲之。初件進用於明陵,于今造成者,用於弘陵。
又以國葬都監郞廳,以摠護使意啓曰,山陵退壙所用樻凾等物着漆時,例用骨灰,而甲辰以後,取其堅固,稟用純漆矣。其後連用此例,今亦依此爲之乎?敢稟。傳曰,依爲之。
又以國葬都監郞廳,以摠護使意啓曰,發靷時魂帛凾所盛土藤箱子,例自都監造成,而造凾時尺寸,或有差誤之慮,曾前因草記,皆有內下見樣,今番則何以爲之?敢稟。傳曰,今亦內下矣。
又以祭器鑄成廳言啓曰,今此魂殿山陵三年內祭享所用各樣鍮鑄器皿數爻,依例別單書入之意,敢啓。傳曰,知道。
上在昌慶宮廬次,大行大王大妃·大行王妃初喪。
藥房都提調臣申晩,提調臣李,副提調臣金相奭啓曰,伏未審夜間聖體,若何?昨煎入茶飮,其已進御乎?此時診候,不可曠日,臣等今日,率諸御醫入侍,詳察聖候,議定當進之劑爲宜,臣等不勝區區憂慮,敢來問安,竝此仰稟。答曰,知道。氣則一樣,蔘茶依再昨煎入,下敎日入侍宜矣。
傳于具允明曰,加漆時,前日入侍執事中二人式輪回入參,旣有前例,依此擧行。
傳于具允明曰,摠護使都監堂上肅拜後入侍,其餘退去。
傳于李顯重曰,頃日慈殿遺敎,禮房承旨持入,而若非伴直,則入直承旨入侍。
傳于李顯重曰,承旨入侍時,殯殿都監堂上同爲入侍。
傳于李顯重曰,大行王妃梓宮加漆時刻,未初爲之,兩殯殿進香日字,擧條紙二張,各各排日書入。
傳于李顯重曰,卽爲分付于京畿兵營,以雇馬廳立馬,卽令騎送摠護使處,何時入去奉審?何時入來與否?城門雖閉,從新門隙知入。
具允明,以山陵都監郞廳,以摠護使意啓曰,本都監郞廳洪鼎猷,親病危重,有難强令董役,今姑改差,其代以前郡守李翼鎭差下,使之察任,而時無職名,令該曹口傳付軍職,冠帶常仕,何如?傳曰,允。
以承傳色口傳下敎曰,旣承慈敎書下,而有應進排而不納者,其涉寒心,當該濟用監官員,令該府處之,下吏,令攸司科治。
兵曹口傳政事,副司果李翼鎭。
又以山陵都監郞廳,以摠護使意啓曰,兩山陵事役,一時竝設,郞廳之各所分董,尤爲苟艱,郞廳二員,不可不加差,司僕寺僉正金仁大,前郡守崔弘輔差下,使之察任,而崔弘輔,時無職名,令該曹口傳付軍職,冠帶常仕,何如?傳曰,允。
兵曹口傳政事,副司果崔弘輔。
具允明,以國葬都監郞廳,以摠護使意啓曰,前頭發靷時輪輿,預先排設,而道路門戶,迂直廣狹,必須詳審尺量,然後輪輿所入之數及肩輿排設出入之便否,可以磨鍊造作矣。明日都監堂上郞廳,率事知匠人,進詣看審,何如?傳曰,允。
又以山陵都監郞廳,以摠護使意啓曰,本都監各所監造官九員,依前啓下,更爲別單書入之意,敢啓。傳曰,知道。
又以山陵都監郞廳,以摠護使意啓曰,本都監所用鐵物,萬分時急,而許多容入,萬無自京貿辦之路,正鐵一萬斤,强鐵三千斤,依近例下定於海營,使之罔夜上送之意,分付,何如?傳曰,允。
又以山陵都監京郞廳,以摠護使意啓曰,本都監事目,參考前例,磨鍊以入之意,敢啓。傳曰,知道。
又以山陵都監京郞廳,以摠護使意啓曰,闕內待令郞廳,以入直武兼宣傳官,仍前輪回察任,何如?傳曰,允。
丁丑四月初四日未時,上御通明殿齋廬。摠護使·都監堂上入侍,藥房都提調同爲入侍時,摠護使李天輔,藥房都提調申晩,都監堂上李益炡·洪啓禧·李宗白,右承旨具允明,假注書徐有元,記事官金和澤·李東泰以次進伏訖。上曰,山圖入之。允明奉獻。天輔曰,日間聖體若何?伏見內局批旨,有達夜不寐之敎,下懷甚憫矣。上曰,一樣矣。晩曰,連不就寢,去夜則若何?上曰,穩寢矣。晩曰,水刺進御,而煎入茶飮亦進御乎?上曰,水刺則進,而茶飮姑未服矣。天輔曰,伏見賓廳批旨,雖有開道之敎,而尙今如是,實無勉循之效矣。上曰,乾肉與湯羹,何異耶?仍謂天輔曰,奉審處何如耶?天輔曰,臣頃以三坐向,仰達矣。皆有拘忌,故更以乙坐轉向,而又爲看審,則後脈亦以乙結穴,穴形亦好,諸相地所見無異同,誠多幸矣。上曰,雖以乙轉向,案亦不相左耶?天輔曰,今若補土,則雖自外觀之,亦不相左矣。啓禧·宗白皆曰,補土則不可不爲之矣。天輔曰,以艮而轉爲乙坐,少無所欠,而諸堂之議亦如此,俯詢好矣。啓禧曰,以臣之所見,不過泛看地勢之如何,長䐉右邊,少有偏處,而猶帶乙脈來頭補土,則必勝於卽今所見矣。上曰,艮則東北,乙則東南,轉而向乙,則豈無睽違之慮乎?入人功則賴勝,以順康園觀之,與當初顯異矣。天輔曰,驟聞則似然,而今此山勢詳察,則實有乙局天然之勢矣。啓禧曰,以艮坐用之不低,而轉爲乙坐,則地勢稍低矣。置石爲標處,乃艮坐也。上曰,此非予置石也。似是守僕輩所爲也。天輔曰,新造丁閣處,頃者月城尉往見時,以爲距穴前三百八十步云矣。今則以地勢之稍下,故其間爲四百餘步矣。臣初以伐木事下往,而以望見丁閣爲限伐木,則將至萬餘株,臣不敢擅伐,欲爲稟達而來矣。諸堂則皆以爲終不望見,而臣意則不然矣。然其間甚遠且隔溪,神路之如是稍左,此亦憫矣。他陵則皆百餘步矣。上曰,此五十步百步之間,而旣隔一岡,則與穆陵之制,有異矣。神道之的有,何以知耶?勿論四百步八百步,神路通否,非在下之所闚測矣。明陵之內連設三榻之敎,予命之久矣。辛丑年慈聖,命予看審,其後,以諺文書小紙,授予曰,此汝所往見爲敎,今此丁閣之稍遠,非但卿等之心爲憫,予心亦如此,居常憧憧者,恐上負遺敎,又負慈意也。啓禧曰,聞此下敎,敦匠諸臣,不勝感泣矣。今此丁閣,旣有遺敎與慈敎,有難變通,故罔知攸措,臣見南原君相議,則南原以爲壬申年,與朴文秀奉審明陵時,有一看審處云,故臣與南原,更爲看審,則右岡有新穴而極吉無欠矣。益炡曰,重臣所達,出於血誠矣。上曰,兩陵之間,有一岡之敎,其時雖或指其彼穴,今玆新穴,若尤近則豈不用此耶?外人則皆着方笠求山,而予則無路往見,甚沓沓矣。仍下敎曰,此與初定交河終用昌陵之事恰似,亦異矣。天輔曰,不可不詳審處,更率他相地往見好矣。上曰,姑無決定之事,而領相之如是,可謂怯矣。仍下敎,南原以下諸地師,使之入侍,可也。臣有元承命出來,與南原·安載健·金重河·金鼎相偕入,上謂曰,新穴何如耶?曰,新見處七節起伏,卯入首後起䐉,而穴頭圓而短,若論穴處高下,比明陵差高,打開則平等矣。上曰,高何害乎?此有三大幸,近明陵一也。仍舊丁閣二也。不伐許多木三也。乙坐亦異矣,諸相地所見,亦何如?載健曰,此是雙乳穴,而四方平正,無一空缺處,比之若龍行水中矣。實與明陵,無所優劣矣。重河·鼎相之言,皆無異同。上曰,自此庶不負於遺敎,而彼重臣可尙,其血誠,貴矣貴矣。無論一二三岡,得此近處而用之,則予心可釋,作道亦勝矣。仍謂天輔曰,此穴與明陵旣近,山理亦吉,則實無違於遺敎,亦合於慈意,而卿何待彼重臣之發端耶?誠慨然矣。天輔曰,臣雖知如此,旣未仰稟,故不敢擅自看審,言于南原,使之仰達矣。上曰,卿旣聞知,則何必借口於南原耶?益炡曰,月城尉,於此等處,頗有眼目,使之同往奉審好矣。上曰,置之。月城之固執可憎,若生異議,則豈不憫乎?東平尉嘗言,醫與地師,當用國房云,此言是矣。天輔曰,事係重大,不可不更與他地師同往矣。上曰,朝官中有何人耶?啓禧曰,昔或有之而今則無矣。上曰,予於明陵奉審時,雖與百地師往見,未有愈於予者矣,摠護使頗動心矣。天輔曰,其在愼重之道,豈不動心乎?自盡處在是矣。上曰,昔年之敎,非措艮坐也。欲設三榻於一閣之內,今雖始役,若有近且吉處,則卽爲入奏是矣。彼重臣,貴矣貴矣。上又曰,今若速速往來,則茶飮,當日再服矣。予心憧憧,今夜亦難寢矣。仍命書傳敎曰,明陵有奉審處,摠護使諸堂,率南原君地師,卽往奉審,而左右相同往,一體奉審,而一竝除下直進去。天輔曰,下直然後,中外當洞知,而此亦重事體之道也。上曰,繪事後素,速爲出去,可也。啓禧曰,曾於崇陵虛左之地,仍傳敎設掩石,明陵虛右之地,依崇陵例,亦設掩石矣。今番山陵虛右之地,亦依此爲之乎?敢稟。上曰,依爲之。出擧條上曰,其亦異矣。今番表石,卽慶恩國舅家所留置者,而曾於庚子明陵,亦以此石用之,貴矣貴矣。晩曰,臣亦聞此石,浮出於一處,而亦載來一船云,實非偶然矣。上曰,用後餘石,出給本家事,分付都監。諸臣退出。
丁丑四月初四日初更。上御通明殿廬次。承旨入侍,殯殿都監堂上同爲入侍時,都監堂上李鼎輔,同副承旨李顯重,假注書徐有元,記事官金和澤·李東泰以次進伏訖。上曰,下敎持入耶?顯重曰,該房申退,故臣以代房入來,而今此下敎,未知爲何日下敎也。上曰,慈殿遺敎矣。顯重曰,頃日傳敎持入矣。上曰,讀之。顯重讀奏,至朔木布。上曰,是矣。顯重曰,頃日長興庫下吏來言,朔紙依例願納,則次知中官,以爲自上有勿捧之敎,使之退去云,而臣伏見傳敎,則朔紙不在減下中矣。鼎輔曰,臣亦待罪工曹,至於扇子,當依例造納矣。顯重曰,俄者招問濟用監書員,則以爲前日傳敎中,有各該祭享所用外皆減爲敎,故不納云。蓋各司眩於奉行而然矣。上曰,承旨所奏是矣。此乃中官居間不善奉行之致。仍命書傳敎曰,承遺敎下敎之後,其捧不捧,宜稟擧行,而或當捧而拒之,或不知捧不捧而令入,以濟用監事觀之,初則渠自不納云矣。下敎後更問卽令入者,而又聞承宣所奏,供上紙當捧而拒之云。此專由於中官不能擧職之致,捧與不捧,俱不以稟,亦涉矇然,當該中官,從重推考,該監官員下人,竝分揀,苧布供上紙手巾次,在於勿減之中,而命減者,卽朔木朔布也。以此分付。上曰,今日監造官李禾入來,故問之,則濟遠之子恰,似乃父矣,濟遠似瘦矣。鼎輔曰,濟遠則少瘦,而李縡瘦矣。上曰,摠護使,其間可以入去耶?鼎輔曰,今則可以到陵所矣。上曰,卿已聞之,而摠護使出怯矣。鼎輔曰,此非怯也。臣聞摠護使之言,則以爲只聞堂上之言,初不仰稟處,擅自奉審,有難云矣。上曰,此與初用交河終用昌陵之事,恰似矣,兩陵之間,有一岡之敎,雖指艮坐,實則必欲設三榻於一閣之內,而摠相則以丁閣之太遠,爲難矣。鼎輔曰,臣見其山圖,則其間四百餘步矣。上曰,四百步之說,予近聞之,曾聞金鎭圭奉審還後,一如穆陵之制爲敎矣。慈聖又命予奉審,予果往見而若前生事矣。伊後慈聖,以遺敎辭意,諺文寫之,竝山圖而授予,予心居常憧憧,必欲奉承遺敎與慈意。向於弘陵奉審時,使摠相往見,艮坐則摠相,以三坐向來告矣。予近欲問坐向山運之如何而未果,摠相則已知三向之皆違,而不卽告予者,恐予動心而然也。今則已轉乙坐,而又以丁閣神路之稍左,諸議以此相持曰,若以相望爲限伐木,則將至萬餘株,而或云望見,或云雖如此,終不望見云。予朝者以神路無遠近,縷縷下敎,則洪啓禧,見予垂涕,亦泣陳新穴之在於右岡者,寔出於血誠矣。其時遺敎,專是設三榻之意,則近者勝耶?遠者勝耶?今此新穴,亦爲乙坐,而丁閣且同,尤可幸矣。鼎輔曰,新穴之乙坐,亦異矣。上曰,摠相則欲率他相地往見,而予則曰非矣。鼎輔曰,摠相之必欲與他相地看審者,斷無他意,實出於愼重之道也。顯重曰,若定新穴而來,則艮坐之不合年運,似是天佑神助,而摠相之不爲奉審而來,誠得體矣。上謂鼎輔曰,予豈欺卿乎?摠相之氣稟,與卿異矣。予知摠相,亦可謂晩矣。年前補外時,始知其爲國血忱,故以至大拜,而怯則本來多矣。上又曰,慈聖平日於予,雖一衣一食之間,不泛看過,每値動駕時,必開窓見之,占其陰晴。輒先下敎曰,是日也朗,慰予往來,眷眷不已。且至今番浹月侍湯,雖扶坐時,擧一匙見予下箸,如是勤勤,爲子之道,雖終身豈敢忘之耶?仍下不忍聞之敎。上又曰,予自聞艮坐之有忌,恐違慈敎,罔知攸措矣。幸因重臣之所奏,得此新穴,予謂摠護使曰,若定新穴而來,則以作道有勝爲敎,而殆若天佑神助矣。鼎輔曰,臣伏見前後批旨,一字一涕,不覺失聲痛哭矣。臣極知惶悚,而帝王七十居憂,實往牒所無,以殿下出天之孝,通神之明,不思宗社之重,惟以哀慕任情,臣等不勝焦迫之忱矣。上曰,由予一人,卿等用心如此,而實無所傷,須勿過慮焉。諸臣以次退出。
上在昌慶宮廬次。大行大王大妃·大行王妃初喪。
藥房提調臣李,副提調臣金相奭啓曰,伏未審夜來,聖體若何?昨煎入茶飮,其已進御乎?雖有下敎日入侍之敎,而此時臣等之不得診察,已至三日,不可不卽與諸御醫入診,詳察聖候,議定繼進當否矣。臣等不勝區區憂慮,敢來問安,竝此仰稟。答曰,知道。一樣矣。
李顯重達曰,備邊司郞廳來言,今日賓廳坐起日次,而公除間頉稟。令曰,知道。又達曰,今日賓廳日次,旣已頉稟,所當持公事入對,而公除間頉稟。令曰,知道。
傳于具允明曰,內局入診殯殿都監堂上,同爲入侍。
傳于具允明曰,摠護使,今方入來耶?知入。
傳于具允明曰,摠護使·左右相·山陵都監堂上·禮曹判書入侍時,國葬都監堂上洪象漢,同爲入侍。
傳于具允明曰,有下敎於禮判矣,冊寶內入單子,以仁政殿爲之矣。以明政殿爲之。
傳于具允明曰,頃者下敎,中官飭已行矣。其時處分中官及紫門監官員,竝分揀放送,徽旨卽爲入之。
傳于李顯重曰,頃者飢民給乾糧以後,其數比前有減與否,近間設粥後其數多少,竝知入。
大行王妃梓宮加漆後,大殿,政院·玉堂口傳問安。答曰,知道。世子宮·嬪宮,政院·玉堂口傳問安。答曰,罔極。大殿,藥房口傳問安。答曰,知道。大殿,朝廷·二品以上·六曹口傳問安。答曰,知道。
吏曹口傳政事,以海興君橿爲司饔提調。
具允明,以魂殿都監郞廳,以摠護使意啓曰,魂殿都監堂上一員加差事,纔已稟定矣。行司直金致仁差下,使之察任,何如?傳曰,允。
又以國葬都監郞廳,以摠護使意啓曰,諡冊文草圖書,睿覽後,方可正書入刻,故令書寫官月城尉金漢藎,爲先寫出以入之意,敢啓。傳曰,知道。
又以魂殿都監郞廳,以摠護使意啓曰,祭器鑄成始役吉日,令日官推擇,則今月初十日卯時爲吉云,以此日時擧行之意,敢啓。傳曰,知道。
又以魂殿都監郞廳,以摠護使意啓曰,魂殿處所,定於講書院事,命下矣。造成修理始役吉日,令日官推擇,則今月十一日巳時爲吉云,以此日時擧行之意,敢啓。傳曰,知道。
李顯重,以備邊司言啓曰,今此告訃使行期迫急,凡係路費,不可求請於各道,在前如此之時,有大同米自京廳出給之例,而兩西求請,則去路收拾,京畿·湖西則本自京廳,定式直給,兩南求請之價,依前謄錄出給,以爲措備行資之地,何如?傳曰,允。
又以漢城府言達曰,卽接東部都事金敬熙所報,則府屬靑涼里任掌李千才進告內,今月初三日三更量,火賊,突入僧房衝火,瓦家十三間·草家十間連接閭家,嚴世興草家七間,崔時男草家五間,朴老味草家七間,韓泰貴草家二間,李召史草家二間燒燼,被傷人物,則崔時男·李召史僧玉勳·曺命新僧等,爲賊徒兵刃所傷,見失物件,則曝白次所授白木三同二十疋·布二同二十疋,其他衣服,不知其數云。京城咫尺之地,賊患狼藉,致傷人物,如是之慘,見失物件,如是之多,事甚驚駭,分付左右捕廳,多發軍校,期於捕捉,何如?令曰,依。
具允明,以奉常寺官員,以都提調·提調意啓曰,大行王妃虞主所用桑木斫伐事,敬差官本寺主簿李春馥,去二月二十一日,差送于黃海·平安兩道,而大行大王大妃虞主所用,一體封進事,發關分付矣。三朔之內,前後上送,只是二株,而或尺量未準,或木理有病,皆不堪於正用。本寺與都監,累度催促,尙無消息,事之稽緩,莫此爲甚。今則日字漸近,乾正入用,萬分時急,同敬差官李春馥,令該府拿處。其代以本寺官員擇出,卽日發遣於兩道,以爲及期斫來之地,何如?傳曰,允。
丁丑四月初五日辰時,上御通明殿廬次。藥房入診,殯殿都監堂上入侍,他承旨·三大臣·山陵都監堂上·相地官追後入侍時,提調李,副提調金相奭,都監堂上申晦,假注書柳敍五,記事官金和澤·李東泰,醫官金履亨·皮世獜·鄭趾彦·許礈·金德崙·金福齡以次進伏訖。曰,入診蒙允,臣等幸矣。上曰,醫官診脈。診脈後履亨曰,脈候左右三部滯,而度數不調,右三部則虛軟無力矣。世獜曰,左右三部一樣沈微,右三部脾胃脈候不足矣。趾彦曰,左右三部一樣不調,右寸關虛軟如前矣。諸醫所奏亦同。曰,伏聞諸醫之言,脈度若是虛弱,誠切焦迫,當議定湯劑以進矣。相奭曰,旣已診察,議定湯劑不可緩也。履亨曰,悲哀過中,所傷不少,當先顧血分用補劑,可也。上曰,常人之言曰,喪人成殯後則展足而睡,雖孝子順孫,日月久則如藥,而予則望七之年,遭此至痛,自然悲哀,理固然矣。古人曰,口澤存焉,手澤存焉,見此則爲子者,豈不哀痛乎?今許入診者,欲知此不生不滅之氣之如何耳。旣復常膳,又服蔘茶,豈子道乎?摠護使,儻得新占好處而來,則予當服藥,而氣滯引納,誠難矣。近日一日所食不多,不復聞勸食之慈敎,豈不痛哉?坐此而食之,慈靈若臨,豈不欲食,而其於不能食何哉?曰,今此進藥,非但臣等之請,在外大小群情,焦迫遑遑,所望懇切,至於咎責臣等矣。殿下之出天誠孝,臣等豈不知之,而臣等猶以爲太過,何也?夫人之愛子之心,人皆有之,至於禽獸,亦知之,此則生生之理也。而若其孝親之心,則不及於此。惟聖人然後能知之,是爲大孝,今者聖孝,雖不敢曰過於曾·閔,而同則同矣。此眞聖人之大孝,而第以望七之聖算,不顧已衰之氣血,非但杯棬之手澤口澤,不忍見而已。至於他器之似杯棬者,亦見而悲哀,臣所謂太過者,此也。上曰,孝純·懿昭,雖手下之喪,亦甚悲憐,頃聞中宮殿,無承傳色,又極悲悼,況今者慈殿,無問安之節,而獨於予爲之,寧不哀痛?今則於批答,不書予字矣。古語曰,養子方知父母恩,可見有下愛而無上愛矣。今予上無所依,尤無可言矣。醫官思得何藥乎?履亨曰,加減白朮散好矣。上曰,予年六十四,此藥初聞矣。履亨曰,蔘苓白朮散加減者,曾已進御矣。以加減蔘苓茶爲名,好矣。上曰,加減蔘苓茶五貼製入,以此爲日次問候事。榻前下敎曰,臣以都監事,有所仰達矣。因山前禁屠,例也,而都監所用骨灰,甚緊急不可廢,故續典,亦已載錄矣。上曰,太學典僕,亦可憐也。曰,聞典僕輩,方在倒懸難保之境云矣。上曰,旣載續典,典僕輩不可不念,依爲之。出擧條上曰,卿亦有意,予亦如見欺於圉人之子産,而太學之僕可憐,故許之矣。上曰,禮房承旨入侍事,注書出去,分付。臣敍五,承命招禮房承旨具允明,進伏訖。上曰,承旨書之。上曰,今番孝昭殿薦新,一遵庚子年例,依禮曹分排擧行,今乃覺焉。凡薦新,一從常時進御者封進,而應薦新外加薦者,若是夥然,其中亦有不緊名目者,而至於柚子,旣有本薦新而欲爲進定,卜定海島。海州靑魚,卽二月令而亦欲進定嶺南,此亦民弊,從今定制,自徽寧殿,二月令紫蟹,六月令兒雉,八月令小川魚,十二月令䳺鶉外,勿爲封進。雖已自禮曹分排,分付,而其啓下者勿施,一依此例擧行事,卽爲,分付,亦載於補編。上曰,承旨書之。上曰,今番奉遺敎,祭享中除不緊名色,欽仰慈德之至矣,而因此有心常不然者,殯魂殿上食,卽象生時例爲之也。而一食豈有二飯?有內外上食,故設水刺二器,插匙點茶者,卽內水刺,故外水刺預差陳設而已。其涉文具,亦爲浮費,自徽寧殿始,司䆃寺水刺米,付諸水刺間,用於上食,本寺加封者減之。山陵則依前進排,而自內則以所捧肉饍,只設饌品。大扺山陵,古無內饌,甲寅崇陵國恤時,追慕乃設者,而其後仍以行之,末梢過濫,故中官之肉饌陪進相續,心常不然者,自弘陵始,肉饌陪進一節,勿爲擧行,以此仍爲定制,而載於補編。晦曰,徽寧殿魂殿唐家,今將新造,而殿內甚狹,床卓排置,似涉苟艱,唐家體樣稍小,然後可以排設,故敢稟。上曰,有端懿王后國恤時所用,自內當下之,修補用之,可也。出擧條晦曰,牡丹屛風,以苧布稟定磨鍊,幾盡畫出,魂殿,以講書院移定之後,體樣過長大,將不可移用矣。臣等取見戶曹前排,則三坐,皆生新合用,何以爲之?敢稟。上曰,然則前排取用,可也。出擧條晦曰,徽寧殿魂殿,以講書院定奪,故今方修理,而殿內無斑子,事體未安,似不可不新造,或設仰帳矣,敢稟。上曰,以仰帳爲之,可也。出擧條上曰,承旨書之。上曰,徽寧殿御齋室,以殿西室爲之,世子齋室,以明政殿南月廊兼用。水刺間及內官所住處,以承文院爲之,享官房典祀廳,以內弓房禁漏,從便取用,禁漏設於內侍學廳內,學廳則三年前以慶德宮內侍學廳用之事,分付。上曰,承旨書之。上曰,此時守令,豈可曠官?水原府使金孝大,卽爲還官,其令時或上來結裹時,除肅拜入侍。上曰,摠護使其亦怯邊恐而不見矣。洪啓禧,血誠垂涕泣而陳矣。晦曰,南原君曾見矣。上曰,南原,予以儒生地理僅知糟粕,知之矣,今番大有功矣。晦曰,曾與靈山君,同往見之云矣。上曰,南原爲人忠實矣,爵品如彼,持身極輕,曾與李宗白鬪曰,月沙·白沙,吾何知乎?其亦是矣。宗班,何知月沙·白沙乎?晦曰,南原,有酒時飮酒而已。不事生産,極貧可貴矣。上曰,向者慈聖,若知乙坐不遠,則當定以乙坐,不必定以艮坐矣。上曰,注書,出問摠護使入來。臣敍五承命出問,則三大臣果已入來,臣敍五傳命偕入。摠護使李天輔,左議政金尙魯,右議政申晩,都監堂上洪啓禧·李昌誼以次進伏訖。上曰,得乎?天輔曰,定而來矣。尙魯曰,臣則初見,而穴形勝於山圖,好矣。上曰,右相,何如?晩曰,自明陵五十步許,䐉亦一䐉宛然,好處矣。尙魯曰,神理人情無異,丁閣不必別建,尤好矣。上曰,若不遠則一丁閣設三榻,慈意固在是矣。上思壬午之前,下思壬午之後,辛丑使予見之,前年使重臣見之者此也。甘棠勿剪,況丁閣乎?今則丁閣無毁,酌獻當兼,誠好矣。今番一擧而三得焉,當初艮坐之下敎,取近而非取穴也,今則乙坐尤近,一得也。舊閣不可不毁,是以難之,今則存焉,二得也。左岡伐木太多,雖卿等先山,伐木豈不悶乎?是以難之,今不代木,三得也。上顧啓禧曰,彼重臣血誠也,垂涕泣而陳之矣。上命注書,招入相地官。臣敍五承命招入,相地官金重和·李壽弼·安載健等進伏訖。重和曰,穴性敦厚,精神含蓄矣。壽弼曰,一䐉雙穴,至貴之格矣。載健曰,龍脈圖局,一如明陵,極好矣。上曰,安載健爲人,如儒士矣。曾見貌寢,今不然矣。上仍問載健曰,汝今見之,亦欲上書乎?載健曰,小臣亦以失對,自知矣。上曰,予當尋而用之矣。啓禧曰,載健,讀書之士云矣。天輔曰,其祖,經兩司云矣。晩曰,地師又當率往而裁穴。金重和·金鼎祥·安載健三人率去,南原君亦當率去。上曰,李壽弼亦可率去矣。上曰,承旨書之。上曰,明陵再看審,明日擧行,尙魯曰,殿下春秋望七,而衰麻在身,臣等不勝痛悶,古聖人曰,衰麻在身而已者,聖人之意深,殿下豈不諒乎?晩曰,臣等入侍,每見當暑衰服,誠切焦悶。上曰,曾亦思之,衰麻難堪矣,今則猶可堪矣。昌誼曰,今日不得不仰瞻,則玉色消瘦矣。盍思聖人之達孝,而欲守孝子之疎節乎?仍咽泣而奏曰,殿下何不深思焉?晩曰,六時哭泣與朝夕等節,皆參乎?上曰,不參何爲?皆參之矣。昌誼曰,卽今國事,無過於聖躬保護,若不深思,則其在仰體之道何如也?上曰,從權而脈不差勝,奈何?晩曰,昨日茶飮煎入,而不進御云,何爲而然也?上曰,不引納是悶,當强服矣。尙魯曰,雖閭巷賤人,七十未有行喪禮者矣。啓禧曰,臣等焦遑之情,不必各陳,而傳曰父母惟其疾之憂,非獨謂在世之父母爲然,雖下世之父母,亦當然矣。殿下若仰體慈聖平日惟憂之念,則亦必幽明無間,何不念及乎此,而直爲此沓沓耶?上曰,予於孝純喪時,挾輦軍見予服衣而莫不飮泣,今若見此喪服,則尤當如何?晩曰,是故臣等焦悶矣。諸臣以次退出。
丁丑四月初五日未時,上御通明殿廬次。國葬都監堂上入侍,禮判追後入侍時,都監堂上洪象漢,禮曹判書李益炡,右承旨具允明,假注書柳敍五,記事官金和澤·李東泰以次進伏訖。上顧象漢曰,所稟者何事?象漢曰,表石得之奇異矣。上曰,石手得之乎?象漢曰,石手沿陽川江求而得之矣。尺量則依明陵石爲之矣。上曰,注書出去,持入七陵表石儀軌。臣敍五承命出去,分付國葬都監,則都監,報以自山陵都監有考持去云,故以此還稟。象漢曰,大小轝蓋帷揮帳等紬緞之屬,例皆燒火,上粧木物則或有燒火者,或有不燒火者,其規不一,而木物異於紬緞,燒火殊無意義,今番則何以爲之乎?上曰,凡係木物,一竝勿燒,可也。出擧條象漢曰,尊崇時玉冊一·玉寶一,同載於一腰轝事,載於各年謄錄矣。今番亦依此擧行乎?敢稟。上曰,每一次尊崇時所用冊寶,同載於一彩轝,以年條次第奉行。出擧條象漢曰,大行王妃國恤時寶盝寶筒護匣,因傳敎以戶曹所在前排,修補以待矣。卽今戶曹,又有寶盝寶筒護匣,而寶盝大小不均,寶筒體制雖同,而乃是三甫所染也。補編鍍金以用云,今番則一竝新造,何如?上曰,寶盝新造,寶筒修補,可也。象漢曰,戶曹舊件寶筒,乃鉐也。鍍金甚難,當改造矣。上曰,體昔年儉德,以三甫水染用,護匣修補以用,可也。出擧條象漢曰,腰彩轝之屬,隨所入加造者外,例用前排矣。今番修補之類,過六月因山之後,勢將更爲修補,故敢達。上曰,有傷者修補,可也。出擧條象漢曰,金寶匠手輩,以鑽先穿後,始以刀刻之,故刻畫不精,全應極,直以刀刻之如木,議于摠護使,弘陵金寶,已令應極刻出矣。且此人,曾經七陵碑役,故表石,亦將使此人刻之,明陵金寶與表石刻役,將欲一體擧行,故敢稟。上曰,依爲之。出擧條象漢曰,寶冊各樣裹袱及虞主案床,題主卓牀袱謄錄,則或用大緞,或用廣織,或用潞洲紬之屬,而補編則皆用紅紬矣。向日摠護使入侍時,旣有勿拘補編之敎,此等袱屬,一從謄錄,何如?上曰,尊號時旣用紬,一依補編爲之。出擧條象漢曰,諡冊內裹紅熟綃袱謄錄,則灑金,而補編,無所擧論,何以爲之乎?敢稟。上曰,印金用之,可也。出擧條象漢曰,虞主所入襦座子二件謄錄,則竝用紫綾黃花席,一則用櫃內,一則用臺上,而補編無之,依謄錄爲之,何如?上曰,依爲之。出擧條象漢曰,今番內下疋緞,隨其色品,磨鍊於大小轝所用矣。曾前則障塵內供,例以綠綃爲之,而內下有綠潞洲紬矣。綃與紬,其品雖殊,其色則同,用於障塵內供,何如?上曰,依爲之。出擧條象漢曰,翣扇謄錄,則裹以進獻白苧布,補編則用白布,何以爲之乎?敢稟。上曰,用苧布,可也。出擧條上曰,予初欲限公除行素矣。予之自盡之道,此外亦多,故勉而從權,欲及慈聖因山,自諒則庶可及因山矣。象漢曰,禮云禮云,玉帛云乎?居喪之節,盡心而已。殿下雖壯年猶難,況今無異八九十篤老,何不自護聖躬,自盡喪禮乎?上曰,予心欲自盡子道,故曰慈聖有靈,必曰予有子矣。地師上書云者,亦由予心之懇切也。象漢曰,石事異常,此莫非聖孝所感也。此曾用明陵之石也。一片剖兩段,皆用於前後明陵,豈不異常乎?上曰,予以金川石知之矣,乃原州石也。今聞金孝大之族,爲原城縣監者,運置此石云矣。象漢曰,士夫以國恩爲守令,得石運置,力綿未及用矣。還納於國,異常矣。益炡曰,加漆,以未時爲之乎?上曰,今日適然,而此後則以辰時爲之。益炡曰,使行兩次有先後,而行甚急迫,何以擇日?上曰,竝卽時送之,可也。益炡曰,梓宮上字見樣,皆上之乎?上曰,月城,勒使書篆矣。予亦當書篆矣。懿昭時,以楷書之,今則事體自別,當以篆書之矣。上曰,承旨書之。上曰,今聞廚院行公提調,只有一員,草記來到云,有闕代,令該曹卽爲口傳擧行,提調趙榮國之此時撕捱往事,分義事體,俱涉過矣。從重推考,其令卽爲行公。上曰,承旨前進,更讀誌文。允明,讀至慈聖近代先世名字。上曰,此以下名字,越而讀之,可也。允明讀訖。上曰,新陵近舊陵,神理人情洽然,而誌文亦善成矣。允明曰,於御製則以行錄書之乎?上曰,以行錄書之,可也。諸臣以次退出。
上在昌慶宮廬次。大行大王大妃·大行王妃初喪。
傳于具允明曰,禮房承旨,持陰記謄錄入侍。
傳于李顯重曰,摠護使·禮判·都監堂上入侍。
傳于尹東暹曰,摠護使·禮判外,皆退去,國葬都監堂上同爲入侍。
以承傳色口傳下敎曰,銘旌親書時,有不謹之事,都監堂上推考,郞廳爲先從重推考。
李顯重,以山陵都監京郞廳,以摠護使意啓曰,本都監所用米錢布木,參互各年謄錄,減之又減磨鍊,別單書入之意,敢啓。傳曰,知道。
又以山陵都監郞廳,以摠護使意啓曰,陵所雜用木物甚多,而私山斫用,不無弊端,遠處輸運,亦多所費,取考辛巳謄錄,則有禁標內蟲損木取用之例,今番則只西道禁標內蟲損木,發遣郞廳與該道參軍,眼同斫用,何如?傳曰,允。
又以山陵都監京郞廳,以摠護使意啓曰,本都監所用冶炭空石,以各軍門戶曹及江華·廣州·畿內所儲,依近例分定取用,何如?傳曰,允。
尹東暹,以山陵都監京郞廳,以摠護使意啓曰,山陵旣已裁穴,擇日一事,令該曹急速稟旨擧行,何如?傳曰,明朝卽爲擧行。
丁丑四月初六日申時,上御通明殿廬次。禮房承旨入侍,國葬都監堂上同爲入侍時,都監堂上洪象漢,右承旨具允明,假注書徐有元,記事官金和澤·李東泰以次進伏訖。上曰,行錄持入耶?允明曰,旣無下敎,故不爲持入矣。上曰,銘旌俄已親書,承旨與都監堂上,奉審宜矣。象漢,允明,承命奉審訖。上曰,今則可以奉安於自內矣。仍命允明,書表石陰記草本,至葬于高陽大王陵右岡乙坐之原壽七十一。上哭。象漢曰,聖算,非哀至則哭之時,且今所爲之事,至重至大,不可如是過哀矣。上止哭,草本書訖。允明曰,下方當書年月矣。象漢曰,私家,亦以崇禎紀元後幾年書之矣。上曰,然矣。象漢曰,崇禎字,當上一字矣。上曰,然矣。仍命書年號月日訖。上下敎于象漢曰,一依表石見樣,排字井間,卽使寫字官磨鍊以入,可也。仍下親書前面篆字。象漢受退,諸臣隨出。
丁丑四月初六日初更,上御通明殿廬次。摠護使,都監堂上入侍時,摠護使李天輔,都監堂上李益炡·洪象漢,左副承旨尹東暹,假注書徐有元,記事官金和澤·李東泰以次進伏訖。天輔曰,日氣蒸鬱,聖體若何?上曰,一樣矣。天輔曰,茶飮連爲進御乎?上曰,進御矣。上曰,山陵今已裁穴,誠多幸矣。更爲看審而來,所見又如何耶?天輔曰,地勢之極吉無欠,昨已盡達,別無更陳,而今則伐木裁穴,案對尤極精吉,實爲幸甚矣。上曰,頃日欲下敎而忘之矣。艮坐坤向處,旣有忌,不用於慈聖,且是遺敎置標之地,則後何敢更議乎?予欲拔之於國葬置簿中,何如?天輔曰,其穴雖甚可惜,聖意旣如此,則臣等何敢自下爭之乎?上曰,事體當然矣。仍命書傳敎曰,明陵艮坐坤向處,非今番,何敢看審?國陵置簿處勿錄事,分付。天輔曰,此下敎,亦當謄置矣。上曰,然矣。又命書傳敎曰,當初艮坐坤向,雖承遺敎,丁閣稍遠,艮坐爲乙坐,心切悶焉。何幸得新穴於至近之地,一閣之內,三榻其將儼然。噫,陟降慈聖,想必欣喜,罔極之中,幸心曷喩?得此穴者南原也。宜有酬功之道,弘陵進定,今何敢竝稱?特爲加資,以表予意,山陵都監堂上,其誠可尙,熟馬一匹特爲面給。天輔曰,若無南原,則新穴與弘陵之得用,實難矣。上曰,南原之多才,予知久矣,而近來連見,其爲人誠質,實不易之人也。洪啓禧亦知山理耶?天輔曰,此人才藝本多,至於此等處,似有勝於臣等者矣。象漢曰,至於山理,實無所知,與臣無異矣。上命書傳敎曰,噫,望七之年,仙馭莫攀,五十年慈恩,何以仰答?甲子年更爲封築之時,躬詣于陵,畢役後廻,況封閉玄宮之日乎?噫,雖望慈聖之萬壽無疆,而辛丑年旣承慈敎,此心旣定于中,且浹月侍湯,誠孝淺薄,漠然此應之理,因山隨往山陵,少伸微枕,然後庶無憾焉。隨駕一節,其令儀曹擧行,元良只拜辭,祇迎於門外事,分付。上曰,四方石,今爲二片乎?象漢曰,昔年綸音,有二片之敎,而中間連以一片爲之,今番亦當一片云矣。上曰,太祖朝有二片之敎,而今尙一片,殊可怪矣,仍命書傳敎曰,四方石之古一片而爲二,國初我聖祖聖德,載於寶鑑,故頃者魂遊石下礴石,作爲二片時,有下敎者,而今聞其尙一片云,從今爲始,二片事,分付。天輔曰,假丁字閣,若進建於穴前,則有餘脈穿鑿之慮,若與今丁字閣相對竝設,則無此慮,而事勢便當,且去新陵外階,不過爲六七十步云,依此爲之,何如?上曰,相對竝設,可也。天輔曰,山陵未定之前,有假丁字閣用翼閣規制之命,而今則山陵已定於先陵傍穴,假丁字閣,似當用五間之制矣,敢稟。上曰,依爲之。天輔曰,明陵始役,以今月十六日推擇矣。諸堂郞,方在弘陵役所,其在重事體之道,不可不入來,更爲下直出去,以此分付,何如?上曰,依爲之。益炡曰,殯殿都監堂上二員,自今日分直兩所矣。入直堂上,如有晝仕出去之事,則依例草記往來,何如?上曰,依爲之。以上出擧條上曰,告訃拜表擇日中,軒架鼓吹陳而不作等語,極怪矣。當此之時,雖曰不作,豈可陳此等事耶?益炡曰,古例皆然之,故臣果因循書入,而聖敎至當矣。天輔曰,該堂,難免其不察之失,推考,何如?上曰,依爲之。諸臣以次退出。
上在昌慶宮廬次。大行大王大妃·大行王妃初喪。
夜五更,流星出南斗星下,入西方天際,狀如拳,尾長三四尺許,色赤。
藥房口傳啓曰,伏未諗日間聖體,若何?劑入茶飮,連爲進御乎?臣等不得承候,已至經日,伏不勝憂慮之至,惶恐,敢啓。答曰,茶飮已進御矣。
大行王妃梓宮加漆後,大殿,政院·玉堂口傳問安。答曰,知道。世子宮·嬪宮,政院·玉堂口傳問安。答曰,罔極。大殿,藥房口傳問安。答曰,知道。大殿,朝廷二品以上·六曹口傳問安。答曰,知道。
以承傳色口傳下敎曰,中官趙廷翼,與內人混雜,嶺沿投畀。
傳于具允明曰,殯殿都監,入直堂上入侍。
傳于具允明曰,擇日旣爲之,亦有爲之事,國葬都監堂上入侍。
殯殿都監堂上入侍時,藥房都提調·提調,國葬都監堂上同爲入侍。
具允明達曰,領府事金在魯,判府事兪拓基·李宗城,領議政李天輔,左議政金尙魯,右議政申晩送言,以爲日昨大朝入侍時,以數日間一番入對之意,仰達矣。請暫時入對矣,敢達。令曰,詣閤。
具允明達曰,國葬都監堂上洪啓禧,有稟定事來詣請對矣。傳曰,入侍。
傳于韓光肇曰,欲下敎而未果矣,八道中僧軍,何道先赴役乎?卽今赴役與否,使之書入。
具允明,以禮曹言啓曰,以摠護使啓辭,山陵旣已裁穴,令該曹擇日事,允下矣。摠護使及山陵都監堂上,觀象監提調,本曹堂上,明日來會賓廳,率諸地師同議推擇,而拘忌年甲,自內書下,旣有前例,敢啓。傳曰,已下敎矣。
又以國葬都監郞廳,以摠護使意啓曰,前在國恤時,輪臺板所用黃腸板一立,例以長生殿所在取用矣。今亦依此取用之意,敢啓。傳曰,知道。
摠護使議政府領議政臣李天輔,山陵都監提調兼觀象監提調行副司直臣洪啓禧,山陵都監提調行副司直臣李宗白,兼禮曹判書臣李益炡,參判臣宋昌明,參議臣申暐等啓曰,山陵各頂吉日,推擇以入事,命下矣。臣等齊會賓廳,使日官池道涵等,詳細涓擇,則今年乙坐,雖犯坐殺,而比諸殺差輕,方書有制用之法,故各頂吉日精擇,別單書入之意,敢啓。傳曰,知道。
具允明,以魂殿都監郞廳,以摠護使意啓曰,當初都監,排設於內兵曹事,節目啓下矣。今已分設於承文院,兵曹堂上房,則還爲出給之意,敢啓。傳曰,知道。
韓光肇,以兵曹言啓曰,今此告訃使一行赴燕時所把驛馬九匹內,忠淸道驛馬二匹,全羅道驛馬二匹,慶尙道驛馬三匹,江原道驛馬一匹,咸鏡道驛馬一匹分定,而遠道驛馬,勢難及期上來,以各道初面驛馬,急速調發,罔夜上來京中逢點。江原道·咸鏡道驛馬,則依前例,直送安州逢點之意,五道監司處撥馬知委,何如?傳曰,允。
具允明,以禮曹言啓曰,大行王妃初虞祭,返虞後設行於魂殿事,已爲啓下矣。玄宮則封鎖後,題虞主於吉帷宮,立主奠畢,仍爲隨時返虞,而路由弘化門之意,知委擧行,何如?傳曰,允。
李顯重,以魂殿都監郞廳,以摠護使意啓曰,梓宮加漆準度後,上字書寫及結裹日時,令該曹推擇以入,何如?傳曰,允。
具允明,以禮曹言啓曰,告訃使拜表吉日進定事,命下矣。拜表吉日,更令日官推擇,則今四月十二日卯時爲吉云。以此日時擧行,而原單子中,改付標以入之意,敢啓。傳曰,知道。
丁丑四月初七日辰時,上御通明殿廬次。殯殿都監堂上入侍,藥房提調國葬都監堂上同爲入侍時,藥房都提調申晩,提調李,都監堂上洪象漢·申晦·金致仁,右承旨具允明,假注書徐有元,記事官金和澤·李東泰,以次進伏訖。晩曰,日間聖體,若何?上曰,一樣。晩曰,茶飮亦進御乎?上曰,進御矣。晩曰,水刺連爲進御乎?上曰,然矣。晩曰,昨夜入侍,更深乃罷,如是連用,聖慮不瑕有傷損之節,下情不勝憂慮之至,寢睡諸節,亦何如?上曰,就寢矣。晩曰,昨聞摠護使之言,則新陵伐木之後,穴形尤爲宛然云,下懷不勝幸甚。上曰,幸矣。上曰,誌石,國葬當之耶?象漢曰,然矣。上曰,從速爲之,可也。允明曰,上諡擇日,姑未入啓,故行錄中日子,姑未書塡矣。象漢曰,擇日單子,則例爲前期一月入啓,而草擇日,自觀象監似已爲之矣。上曰,草擇日,若已爲之,則預入何妨耶?注書出去,卽爲持入,可也。臣有元,承命出來,以觀象監之未及擧行,不得持入。上命書傳敎曰,誌文當爲載錄,上諡擇日,其令卽爲擇入。又命書傳敎曰,今番爲始,諡哀冊外舊件,勿爲內出,內入成殯後,自內奉安殯殿,因山時陪進,而冊寶若多,則隨上號時冊寶,同載一彩轝,案亦用一案事定式,載於補編。又命書傳敎曰,告訃拜表擇日,其涉稽滯,該堂推考,其令進定,此拜表陳而不作,極涉異常,故昨日下敎大臣,請推該堂矣。今聞古例皆然云,此不過庚子復三年之制後,未遑釐正者,豈知其非,何可因循,此後此一節,抹去事,分付。上曰,今則丁字閣旣用舊閣,頃者下敎置之。諸臣退出。
丁丑四月初七日未時,王世子坐玉華堂。時·原任大臣引接入對時,領府事金在魯,判府事兪拓基·李宗城,領議政李天輔,左議政金尙魯,右議政申晩,左承旨李奎采,假注書徐有元,記注官鄭晩淳,記事官金和澤以次進伏訖。王世子俯伏哭。請止哭,再三力請。王世子止哭。在魯曰,國運罔極,坤殿禮陟,曾未幾何,慈殿又棄臣民,痛隕罔極,不知所達。令曰,罔極矣。在魯曰,伏聞邸下,哀毁踰禮,睿候必多受傷,臣等不勝煎迫罔措之至。近者日氣蒸鬱,氣候若何?令曰,一樣矣。在魯曰,臣極知惶悚,而伏望暫許起坐,使臣等獲瞻顔色焉。王世子擧首。在魯曰,邸下自經痘候之後,每欲一番入侍承候,而睿候未臻快復,引接臣僚,恐有妨於調攝,故尙未遂誠矣。日昨大朝入侍時,稟以一次入對,玆敢相率入來,而亦恐貽勞於酬酢之際,極爲惶悚矣。所經痘患,終始平順,下情不勝萬幸,而係是重症,雖許久愼攝,各別保護,尙難速臻復常,而今於千萬夢寐之外,連遭罔極之痛,哭擗哀毁之中,不自覺其致損,伏望仰體大朝惟疾之憂。又念坤聖平日慈愛之意,雖罔極之中,必思自護之道,毋至傷損,是乃古聖人順變之道也。拓基曰,睿候纔經痘患,未及完復,罹此巨創,不知不覺之中,想多致損,下懷不勝悶迫,古人以任情傷孝,最爲戒焉。邸下哀毁過制,以致傷損,貽憂於大朝,則此非帝王達孝之道也。宗城曰,以閭巷言之,奉親之人,遭慈喪則不能致極其哀也。邸下孝思雖無窮,大朝方在積日哀毁之中,邸下必先思自護之道,無生疾患,然後庶可爲大朝保護之道也。天輔曰,臣於昨冬,待罪藥院,邸下始患痘候,而臣適有故出去,自外承候,焦遑度日,皇天默佑,睿候平順,伏不勝欣忭,而大抵此患,累年之後,始乃復常,而伏聞邸下,不思自護之道,過於哀毁之節,其爲受傷,當復如何?伏願深念聖人傷孝之戒,毋貽憂於大朝,是乃臣等區區顒祝之望也。尙魯曰,兩朔之內,大慼荐仍,此何國運,寧有是哉?今日之事,無他可達,惟望節哀自護,毋至傷損焉。以私家言之,居喪過哀而若至生病,則最難醫治矣。晩曰,臣於頃日入診,已以保護之道仰達,而連遭罔極之變,想多添損之節,臣職忝藥院,倍切憂慮之忱,睿候比諸向日,更復若何?俄者伏聞有咳嗽之聲,或以感氣而然乎?令曰,不至大段矣。晩曰,寢膳諸節,若何?令曰,一樣矣。晩曰,大朝勉循從權之請,下情不勝頌忭,邸下水刺之節,亦宜十分加護矣。令曰,當體念矣。在魯曰,大朝有因山時隨駕之敎,目今日熱如此,竊計因山之時,酷暑虐炎,必倍今日。臣等不勝悶迫之至,此時邸下,尤宜亟思調保之道,無貽大朝無窮之憂矣。令曰,大朝積日哀毁之中,有此當暑隨駕之敎,心竊悶焉,所陳,可不體念?天輔曰,臣於明陵裁穴,伏見弘陵役事已過半矣。艮坐則非但年運之不利,以丁閣之稍遠,實多罔措矣。今則幸得新穴,罔極之中,萬分幸矣。令曰,幸甚幸甚。天輔曰,今則公除未過,雖有一二狀聞仰稟者,而姑不敢持入,且非時急之事,當竢後日矣。諸臣以次退出。
丁丑四月初七日酉時,上御通明殿廬次。山陵都監堂上請對入侍時,都監堂上洪啓禧,右承旨具允明,假注書徐有元,記事官金和澤·李東泰以次進伏訖。上曰,行錄,更何持入耶?允明曰,有塡字處,而不敢自外擅書,敢此持入矣。上曰,卽爲塡之,可也。啓禧曰,四方石,以二片用之事下敎矣。四方石之長十三尺·廣八尺·高二尺,輸運極難,今若分爲二片,則誠爲便好,而曾於交河遷陵時,以豎截之故,石樣狹而長,累次折傷,終不免改以全石。臣意若橫截爲二,則其長當爲八尺,其廣爲六尺五寸,可以便於輸運,或以後面新築灰隔上安石之難,爲疑,而若設薄板,築灰其中,則可以安石。且四方石一件,旣已造成,若截去其半而又造一片,則反又爲弊,欲待下敎而處之,故敢達。上曰,所奏誠是,依此爲之。已浮石者,用於明陵,二片,依所奏浮石,用於弘陵,而二片取用者高,隨便減尺狀聞,可也。啓禧曰,十字石尺數,不著於儀軌,其長短,當隨便爲之,而上下石所錄別單,狀聞後書刻,何如?上曰,依爲之。啓禧曰,因言端,有欲仰達者矣。新陵外案山童濯殊甚,所見不佳,依辛巳年因山時舊例,使本陵官與地方便,眼同定界後,多種松子,定山直禁護事,分付,何如?上曰,依爲之。以上出擧條啓禧,以碑石排置,碑閣立柱從便爲之事仰達。上曰,所奏是矣。仍命書傳敎曰,明陵碑閣前後面,皆以一樑三柱擧行,碑石排置,以東爲上事,分付。上曰,大行大王大妃因山時,路由弘化門,大行王妃因山時,路由敦化門,返虞時,路由弘化門事,分付。榻前下敎上謂啓禧曰,艮坐之有忌,誠異矣,今則一閣之內,設三榻之敎,幸以奉承,實無餘憾,而卿之血誠,深切嘉尙。啓禧曰,此不過以臣職掌事,有所仰達,而累次聖敎,恩渥鄭重,至於錫馬之典,尤出格外,實不勝惶悚無地矣。上命允明,呼寫各司草記批答訖。諸臣退出。
上在昌慶宮廬次。大行大王大妃·大行王妃初喪。
夜一更,月犯軒轅火星。
韓光肇啓曰,八道僧軍,卽今赴役與否,書入事,命下矣。問于都監,則僧軍分定,合爲七十五名,而以今月十五日定期會,使之一齊赴役,故姑無先到之軍云矣,敢啓。傳曰,知道。
尹東暹,以山陵都監京郞廳,以摠護使意啓曰,卽今假丁字閣以下許多材木輸運,萬分時急,只以數隻津船,末由一時運下。京江所泊順歸船若干隻,發遣郞廳,與工曹郞廳,眼同執捉督運,而沙格等,令該廳依例給料,何如?傳曰,允。
具允明,以山陵都監京郞廳,以摠護使意達曰,臣等承命率諸地師,進詣明陵右岡,裁定正穴,而今又承命,齊會賓廳,各頂擇日入啓,故推擇一件書入之意,敢達。令曰,知道。
尹東暹,以司饔院官員,以都提調意啓曰,卽接國葬都監移文,則今此大行大王大妃殿國恤時誌石,燔磁用之事定奪矣。誌石監造官,一依都監監造官例,自本院,以前監造官仍差改啓下云,以本院燔造官直長洪緯漢,仍差誌石監造官之意,敢啓。傳曰,知道。
又以兵曹言啓曰,今此告訃使一行赴燕時所把夫馬,依例以各道驛馬分定事,纔已啓下後,行會各道,而使行,進定於今月十二日,勢難及期上來矣。在前如此急迫之時,以近道驛馬,推移入把,已有前例,今亦依此例,以江原道驛馬,限九匹直送安州逢點之意,本道監司處,分付,何如?傳曰,允。
上在昌慶宮廬次。
大行大王大妃·大行王妃初喪。
傳于具允明曰,御製編次人入侍。
傳于具允明曰,今日,卽全漆加漆也。匠人入之之後,哭班爲之。
大行王妃梓宮加漆後,大殿,政院·玉堂·藥房·朝廷二品以上·六曹口傳問安。答曰,知道。
世子宮·嬪宮,政院·玉堂口傳問安。答曰,罔極。
傳于韓光肇曰,戶曹判書入侍。
具允明,以國葬都監郞廳,以摠護使意啓曰,山陵表石前面大字篆文,令書寫官月城尉金漢藎,旣已書出,睿覽後入刻之意,敢啓。傳曰,知道。
李奎采,以宣惠廳言啓曰,魂殿陵所三年內所供菜蔬柴炭等價,本自戶曹磨鍊,分定於京畿各邑,而己亥以後國恤時,爲除畿民之弊,始令本廳,句管給價,而價本則或以江都米,或以常平賑廳,宣惠各廳與兵曹·戶曹各軍門所在銀錢米布,啓稟取用者,已成恒例矣。今亦依此例擧行,而三年內菜蔬等價,依例以米木錢三分,米一千三百七十三石十三斗九升七合九勺,木八十二同二十匹,錢八千二百四十兩等,取用於宣惠各廳,常平賑廳,兵·戶曹各軍門,而自本廳,有難直爲派定,依前例特令廟堂,參量區劃,一依各其司定式上下,以爲貢人進排之地,而魂殿入番家室以下,蔘䓀價米元數一千一百二十一石四斗一升七合七勺,依乙卯定奪,折半減除外,米木錢三分磨鍊,則米一百八十七石四斗五升八合八勺,木十一同十匹,錢一千一百二十兩等,亦令廟堂一體劃定,直給魂殿所屬,俾無窘急之弊,何如?傳曰,允。
丁丑四月初九日辰時,上御通明殿廬次。編次人入侍時,編次人李喆輔,左副承旨尹東暹,假注書徐有元,記事官金和澤·李東泰以次進伏訖。上曰,行錄中更無釐正處耶?喆輔曰,壬午行嘉禮上,我聖考三字,似當有之矣。上曰,然矣。仍命添書。喆輔曰,希逸之舊第,似如何刪之好矣。上曰,所奏是矣,刪之可也。喆輔曰,衰耗之耗字,改以衰憊,何如?上曰,改之,可也。喆輔曰,聞瞻之上,雖欲二字,添入宜矣。上曰,然矣。添入也。喆輔曰,惟我大行慈聖之下,似有卽我聖考肅宗大王之繼妃也。以此添書,何如?上曰,所奏誠是,依此塡入,可也。喆輔曰,今則更無釐正處,當謄于御製矣。上曰,然矣。仍下永慕堂小識,使喆輔讀之。上又曰,承旨抽草紙書之也。仍命書孝昭殿,明陵朔祭祝文。又命書望日祭祝文。又命書名日祭,五享大祭祝文訖。上曰,今番遺衣凾袱,置之事,分付。榻前下敎上曰,今番尙方所下獤皮,依近例下該曹,出傳敎諸臣以次退出。
丁丑四月初九日申時,上御通明殿廬次。戶判入侍時,戶曹判書李喆輔,右承旨具允明,假注書柳敍五,記事官金和澤·李東泰以次進伏訖。上曰,戶判先進前,兩行錄皆上之。上命承旨,書仁元聖后表石陰記草,竝錄於御製。上曰,注書出去,今番親寫表石陰記持入。臣敍五承命出去,分付國葬都監,持入表石陰記,雙手擎凾,跪伏前席。上覽久而手戰,命中官敬奉以進。上曰,慈聖表石,予以洪武正韻體寫之矣,字樣頗好矣。仍命承旨讀之。允明奉讀訖。喆輔曰,旣曰後面,又曰陰記意疊,只寫陰記,何如?上曰,然則後面字刪去,可也。上曰,高陽二字,漏而不書,當改書之矣。上曰,內殿子孫錄,草草矣,仍親授貞聖王后行錄於允明,呼寫刪改訖。上曰,內殿子孫錄,承旨更讀之。允明讀訖。上曰,仁元聖后行錄,承旨更讀之。允明讀訖。上曰,日城尉賜諡孝敏,當書於行錄末子孫錄矣。此事未告於慈聖,欲書賜諡以告之矣。上曰,近來奉朝賀,有李世瑾·朴弼琦,而元景夏之奉朝賀,必欲爲之而爲之之奉朝賀也。貞聖王后行錄刪改訖後。上曰,今則爲子孫法矣。諸臣以次退出。
上在昌慶宮廬次。大行大王大妃·大行王妃初喪。
藥房都提調臣申晩,提調臣李,副提調臣金相奭啓曰,伏未審日間聖體,若何?劑入茶飮,已盡於昨日,不得診候,亦至多日,臣等不可不卽與諸御醫入侍,詳察聖候,議定繼進當否矣。王世子氣候,何如?嬪宮氣候,亦何如?臣等不勝區區憂慮,敢來問安,竝此仰稟。答曰,知道。氣一樣而有餘貼,明日入侍,世子嬪宮,亦爲無事矣。
尹東暹達曰,備邊司郞廳來言,今日賓廳日次,而公除間頉稟。令曰,知道。
上在昌慶宮廬次。大行大王大妃·大行王妃初喪。
夜自一更至四更,月暈。
下直,義州府尹李思觀,三和府使金時粲,茂山府使柳鎭夏,渭原郡守朴良藎。
李奎采達曰,右副承旨韓光肇,今日不爲仕進,卽爲牌招,何如?令曰,依。
李顯重達曰,明日拜表時,諫院無進參之員,司諫宋德中,獻納李基德,竝待開門牌招,以爲推移進參之地,何如?令曰,依。
傳于具允明曰,內局提調入侍。
傳于具允明曰,禮房承旨,持行錄入侍。
傳于具允明曰,灣尹及兩使臣入侍。
具允明啓曰,告訃使金尙重,安,依下敎來待矣。傳曰,入侍。
又啓曰,義州府尹李思觀,依下敎來待矣。傳曰,入侍。
書狀官李命植,同爲入侍。
傳于具允明曰,禮房承旨及編次人來待。
具允明啓曰,編次人李喆輔,依下敎來待矣。傳曰,入侍。
傳于具允明曰,挾輦服色,以靑衣靑巾爲之矣。庚戌年,似爲白衣白巾,交龍旗,似當以白色爲之,竝考庚戌謄錄,入侍時奏達。
傳于李顯重曰,明日拜表,仁政殿爲之矣。以明政殿爲之,大行大王大妃殿告訃表文奏文,先爲傳之。次傳大行王妃告訃表文奏文,而往呈禮部時,亦依此擧行。
以承傳色口傳下敎曰,製祭文時,欲見頭辭,列聖御製中,明聖王后殯殿時祭文卷,入侍時持入,而盛于凾子,注書奉入。
兵曹口傳政事,副司直李章吾。
丁丑四月十一日卯時,上御通明殿廬次。藥房提調入侍時,都提調申晩,提調李,副提調金相奭,假注書柳敍五,記事官金和澤·李東泰,醫官金履亨·鄭趾彦·皮世獜·金德崙·李興門·鄭允協以次進伏訖。上曰,湯劑至今日盡服矣。晩曰,水刺,何如?上曰,進若干矣。晩曰,至今禮節盡修,誠沓沓矣。雖閭閻之人,初喪已過則少可休息矣,何尙如此?上曰,何傷也?上曰,謂雨好來矣,止此可惜。晩曰,於麥極好云矣。上命諸醫入診。履亨曰,脈候左右三部沈則稍勝,而右寸關沈遲虛軟無力矣。趾彦曰,脈候左右三部,沈遲則稍勝,而虛軟無力,一樣矣。世獜曰,脈候左右三部,沈遲則稍有動靜,而脾胃脈候軟弱不足,一樣矣。諸醫所奏,與首醫同。晩曰,茶飮進御乎?上曰,服之非難,而其色似黃似赤矣。晩曰,服藥之道,無少間斷,可以責效,雖是苦口之劑,勉强進御,千萬伏望。上曰,進食亦難矣。晩曰,有滯氣乎?上曰,果有滯氣矣。予於慈聖靈座前,日再食然後,不食他食,閭閻之人,皆食點心,而予獨不食,以是爲常矣。晩曰,長長夏日,廢點心難矣。上曰,予怪異矣。但飮米飮及粥則尋常,具饌而食則反有傷矣。曰,先聞魚肉臭而氣逆者,此傷於素而發也。水刺非謂味好,蓋食道,調五味而保元氣,豈有不如粥之理乎?相奭曰,當以飮食,開脾胃,或有可笑之飮食,能開脾胃者矣。晩曰,編次人來待,故轉稟矣。上曰,黃梓有贈職,知而書之乎?晩曰,退當議於編次人而書之矣。上曰,今則當書之矣。晩曰,藥房煎藥,駝駱粥·醍醐湯·王樞丹·紫金丹·冬査花,皆當存之乎?上曰,存其緊者,削其歇者。晩手執藥錄紙,或存或削。上曰,庚子年,內局稟曰,駝駱牛乳,而謂之非肉進之矣,然非菜也。上曰,未下直守令差員,竝令今日內辭朝,晩曰,摠戎使李章吾,遞實職後,未付軍職矣。上曰,口傳付軍職事。榻前下敎上曰,賑事,何如?曰,賑口或增或減云矣。上曰,飢民食粥,日一次乎?曰,日二次矣。上曰,勝於予矣。晩曰,聞徐志修之言,粥米,舂而爲粥矣。曰,發賣,當加給一次乎?市直,近來稍勝云,停之乎?上曰,今姑置之。上曰,飮福爵,只有一於太廟矣。今當作新爵,而刻飮福二字,可也。晩曰,飮福爵,大小朝宜有各爵矣。上曰,作三爵,一則刻曰御爵,一則刻曰亞爵,一則刻曰飮福爵,可也。顧注書曰,當出擧條矣。上曰,草記當書以下矣。上曰,加減蔘苓茶,加劑五貼以入事。榻前下敎上曰,再明日上字,當親書矣。諸臣以次退出。
丁丑四月十一日巳時,上御通明殿廬次。禮房承旨入侍時,右承旨具允明,假注書徐有元,記事官金和澤·李東泰以次進伏訖。上曰,兩行錄俱爲持入耶?允明曰,然矣,仍爲奉獻。上覽後下敎曰,贈字與賜字,皆同耶?允明曰,然矣。上曰,然則皆是矣。仍卽還下。允明曰,昨日左副承旨尹東暹入侍時,製下節日及朔望祝文,而有列聖御製相考後以奏之敎,故卽爲考見,而朔望則無別茶禮矣。上曰,非則置之,可也。諸臣以次退出。
丁丑四月十一日午時,上御通明殿廬次。兩使臣·灣尹同爲入侍時,告訃使金尙重·安,義州府尹李思觀,左承旨李奎采,假注書徐有元,記事官金和澤·李東泰以次進伏訖。上曰,書狀入來耶?奎采曰,書狀則無入侍之命,故未敢入來,而今方待令於門外矣。上曰,然則注書出去,與之偕入,可也。臣有元承命出來,與李命植偕入進伏。上曰,咫尺殯殿,召見使臣,痛懷尤難堪抑,雖常時使,臨發之際,心懷作惡,況此時乎?罔極之中,又欲見而送之,故使之入侍矣。奏文措語中,書某日,某日極涉怪矣,而頃聞大臣所奏,前例則尤詳於此云矣。彼中禮部,以人事,必欲知之,問以何樣症患,則使臣,必以宿患添痰,對之,可也。然彼人,若以皇意問之,則可以此對之,而不然則不必對也。事體當然矣。尙重曰,聖敎至當矣。上曰,必欲使之兼行矣,事體不然,不得不備兩員。以先後言之,則金尙重當先行,而輕重自別,使之同往,明日拜表時,安當先行矣。今番勅行,若兼來則可以省弊,而使臣則一任渠輩之所爲而已,不必周旋於其間也。彼或有從中耀功者,一竝嚴斥,可也。尙重曰,若以皇意,必欲兼送,則不必防塞矣。上曰,此則然矣。曰,勅行若在因山之前,則何以爲之乎?上曰,因山前若來,則雖甚可悶,不可拘拘宣力於其間,以圖其差遲也。堂堂千乘之國,豈爲是哉?奎采曰,勅行雖或卽時離發,因山時決不相値矣。上曰,彼人凡事每急矣。尙重曰,在前勅行,或有卽時出來者,亦有數月後出來者,今番遲速,何以預度乎?上曰,雖在因山之前,將何爲之耶?亦豈無使之遲滯於中路之道耶?今番則別無可爲之事,而兩使臣俱老矣,惟望無事往返焉。上又曰,灣尹進前,思觀進伏。上曰,今番擇差,意有在焉。頃聞所奏,已知其可用,灣府則可以忘憂矣,往哉勉㫋焉。思觀曰,以臣陋劣,猥當還上之重任,兢蹙惶悚,無地自容,今承下敎,辭旨鄭重,敢不益竭駑鈍,以效其萬一乎?上曰,年今幾何?思觀曰,五十三矣。上曰,使行當前,勅行又將不遠,想必多事矣。思觀曰,西路皆然,奚但灣府乎?當此之時,遠出塞外,區區下懷,自不覺其臨行涕泣。奎采曰,臣極知惶悚,而有區區所懷,敢此仰達。成服後,臣則今始入侍,而仰瞻天顔,瘦鑠無餘,伏不勝焦慮罔措之至,卽今臣民之所仰恃,惟殿下而已。殿下若不自護,以致聖躬之轉益受傷,則非但臣等之憂慮,慈聖冥冥之中,亦豈不惕然疚傷乎?以閭巷言之,七十之年,只衰麻在身而已。以帝王之尊,豈可任情哀毁,不思所以順變之道乎?伏乞深念付畀之重,節哀自保焉。上無發落。諸臣以次退出。
丁丑四月十一日初更,上御通明殿廬次。編次人禮房承旨入侍時,編次人李喆輔,右承旨具允明,假注書徐有元,記事官金和澤·李東泰以次進伏訖。上曰,列聖御製奉入耶?允明曰,然矣,仍爲奉獻。上覽後,命允明,呼寫仁元王后殯殿進香祭文訖。命使讀奏。允明讀之。上曰,卽爲出給于香室,使之謄納,而亦謄于御製,可也。上又曰,再明梓宮上字親書時,亦有告文耶?注書出去知入,可也。臣有元承命出來,問干殯殿都監後,以元無告文之節入奏。上曰,殯殿都監堂上,使之入侍,可也。臣有元承命出來,與李鼎輔·金致仁偕入進伏。上曰,召卿等,意有在矣。小殯殿結裹甚急,故梓宮上字,再明當爲親書,結裹,亦待下敎卽爲擧行也。上又曰,上殯殿祔廟後禫祀之前,當有飮福爵耶?三年之內,似無此矣。鼎輔曰,似然矣。上曰,然則置之,可也。上曰,童子幾歲成喪乎?鼎輔曰,八九歲後,始乃成喪矣。上曰,載於家禮中耶?鼎輔曰,喪禮備要中,亦有之矣。上曰,喪禮備要,注書持入也。臣有元承命出來持入。上曰,承旨見之而奏達,可也。允明搜閱後,以八歲以上成喪仰達。上曰,然則始自九歲矣。閭巷九歲之兒,亦能成服乎?鼎輔曰,成服則雖爲之,豈可爲喪人之禮乎?上曰,中衣衰服,亦皆爲之乎?致仁曰,只以衰服,成服而已。不能爲受弔參祭之節矣。上曰,喪禮備要,金長生所作耶?致仁曰,然矣。上曰,今日有下敎于使臣者,卿等想已聞之矣。勅行若兼來則雖幸,使臣則勿爲拘拘宣力於其間之意言及,而使行何間當入去耶?致仁曰,臣聞使臣之言,則五晦六初,必欲入去云矣。上曰,然則勅行之因山前出來,極可慮矣。致仁曰,彼人每爲急急出來矣。喆輔曰,勅行兼來勿爲宣力之敎,誠爲允當,而因山前若有出來之事,則使臣,亦豈無從間周旋之道乎?上曰,此則雖周旋,可也。若兼來則有省弊之道耶?致仁曰,少無所勝矣。彼人每以大利知之,雖或兼來,必將充數以來,我國浮費之道,豈有所異乎?上曰,兩使臣雖有先後之別,輕重亦異,明日拜表時,安當爲先行矣。喆輔曰,聖敎誠然矣。鼎輔曰,盥洗位床,前例則皆以黑漆爲之矣,今番則何以爲之乎?敢達。上曰,皆以黑漆,可也。鼎輔曰,講書院,今番當修理,而西北一柱,有傷朽處,曾前懿昭世孫魂宮時,附兩板於柱上,僅僅支撐。今已年久,若不改,則恐有前頭頹壓之患,故敢此,仰達矣。上曰,然則改之,可也。喆輔曰,大行王妃三年內所用柴炭菜物價,依庚戌例,磨鍊啓下矣。卽伏見廚院關粘連禮曹啓下移文,則魂殿山陵朝夕上食晝茶禮所用祭物,一依辛巳例,磨鍊以來矣。當初臣曹之依庚戌例磨鍊者,祭享事體至重,未見文蹟之前,自下以減數例磨鍊,有所不敢故也。今則各樣祭物,旣自廚院,以辛巳例擧行,則此不可異同,上頂柴炭菜物,似當以辛巳例磨鍊,故敢此仰達。上曰,以辛巳例擧行,可也。喆輔曰,然則大王大妃殿三年內柴炭菜物價,當以何年例磨鍊乎?上曰,今番器數磨鍊,一遵慈意,此亦依辛巳例擧行,可也。喆輔曰,在前國恤時內人等蔘吉及蔘吉外,各樣菜物價,自初喪日至卒哭,一從宮人數上下矣。壬申年蔘吉定例時,殯殿則尙宮以下,定以八十人,故今番大行王妃殿內人元數,爲一百十一人,而蔘吉價,一依定例數,以八十人旣以上下,則蔘吉外菜蔬,亦當依此擧行,而此則不入於定例,其所進排,以幾人酌定乎?敢此仰達。上曰,一依蔘吉例擧行,可也。以上出擧條上曰,當該中官,越廩一等。出傳敎諸臣以次退出。
上在昌慶宮廬次。大行大王大妃·大行王妃初喪。
辰時巳時,日暈。夜自一更至三更,月暈。
李顯重達曰,今日拜表時,諫院無進參之員,雖無諫員,仍爲行禮之意,敢達。令曰,知道。
傳于李顯重曰,禮房承旨御製編次人,持行錄及昨日所製祭文草,入侍。
李奎采達曰,右承旨具允明,今日不爲仕進,卽爲牌招,何如?令曰,依。
傳于李奎采曰,頃者小兒飢民,使賑廳衣之食之,卽今自賑廳饋之乎?自設粥所饋之乎?知入。
具允明,以吏曹言啓曰,大行王妃發靷時,輓章製述官,書寫官中時無職名人員,令該曹這這口傳付軍職,冠帶常仕,何如?傳曰,允。
又以禮曹言啓曰,今此國恤時各樣擇日,依觀象監牒呈,已爲粘目啓下,而其中來五月二十二日大行王妃發靷二度習儀,與贈諡殯殿習儀相値矣,習儀吉日,更令日官推擇,則五月二十一日爲吉云。以此日知委擧行,何如?傳曰,允。
丁丑四月十二日辰時,上御通明殿廬次。編次人入侍時,編次人李喆輔,右承旨具允明,假注書徐有元,記事官金和澤·李東泰以次進伏訖。上曰,行錄先入也。允明奉獻。上曰,昨製祭文更讀也。允明讀奏。上曰,此祭文甚多矣。喆輔曰,然矣。有多於明聖王后祭文矣。上曰,行錄,承旨讀之。允明讀奏。上曰,希逸之舊第五字,實有意,初則竝書堂號,此則過矣。堂號雖拔之,上頂五字,不可拔之,更爲添入,可也。允明承命更書。上曰,嘉禮,六禮中一事,以冊封後仍行嘉禮,書之,可也。允明更寫之。上曰,我聖考卽位三十九年癸巳上尊號之上字,改以受字宜矣。喆輔曰,聖敎誠至當矣。上曰,承旨改書,可也。允明更書之。上又命添書禮陟越七日上徽號曰定懿章穆,十三字後。上曰,一通更讀,可也。允明讀奏訖。上曰,貞聖王后誌文,亦讀之也。允明奉讀訖。喆輔曰,一通中,無親製之語,下以親誌書之宜矣。上曰,然矣。至子孫錄。喆輔曰,黃梓似有贈職矣。上曰,日城尉尙在從二品,黃梓豈有贈職耶?此人,頃入輔養官望,抑大臣陳達,有贈職之事而予忘之耶?喆輔曰,臣未詳知而率爾,仰達矣。上曰,今則盡爲釐正矣。仍命允明抽草紙,呼寫仁元王后殯殿祭文訖。諸臣以次退出。
上在昌慶宮廬次。
大行大王大妃·大行王妃初喪。
午時未時,日暈。
夜四更五更,月暈廻木星。
大行王妃梓宮上字親書後,大殿,政院·玉堂·藥房·朝廷二品以上·六曹口傳問安。答曰,知道。
世子宮·嬪宮,政院·玉堂問安。答曰,罔極。
兵曹口傳政事,以元仁孫·洪麟漢·徐命膺爲副司直,以洪梓·趙·朴盛源·宋文載·李潭·李福源·金應淳·鄭光漢·李徽中·許彙·李普觀·尹冕東·李昌任爲副司果。
上在昌慶宮廬次,大行大王大妃·大行王妃初喪。
恭惠王后忌辰齋戒。
自巳時至未時,日暈。
王世子公除後翌日世子宮·嬪宮,政院·玉堂單子問安。答曰,罔極。
藥房口傳啓曰,伏未諗日間,聖體若何?劑入茶飮,連爲進御乎?臣等之不得承候,今已多日,伏不勝憂慮之至,惶恐敢啓。
傳于李顯重曰,內局入侍禮房承旨·御製編次人,同爲入侍。
具允明啓曰,藥房三提調,編次人李喆輔,依下敎來待矣。傳曰,入侍。
傳于具允明曰,禮房承旨及編次人留待,禮判亦爲留待。
傳于具允明曰,大王大妃殯殿都監堂上,同爲入侍。
傳于金相奭曰,山陵都監堂上,肅拜後入侍。
傳于李顯重曰,湖南御史,持書啓入侍。
尹東暹達曰,明日次對,兩司當爲進參,除在外外,不爲行公人員,竝待開門牌招,以爲推移入對之地,何如?令曰,依。
具允明,以山陵都監京郞廳,以摠護使意啓曰,大行王妃山陵丁字閣上樑,在今十五日,臣依例除肅拜往來之意,敢啓。傳曰,知道。
丁丑四月十四日辰時,上御通明殿廬次,藥房入侍,禮房承旨編次人都監堂上同爲入侍時,都提調申晩,提調李,副提調金相奭,禮房承旨具允明,編次人李喆輔,都監堂上李益炡·申晦,假注書柳敍五,記事官金和澤·李東泰,醫官金履亨·鄭趾彦·金德崙·金履貞·蔡膺祐以次進伏訖。晩曰,聖體若何?上曰,一樣矣。晩曰,茶飮進御乎?上曰,診脈後當進御矣。醫官入診後,履亨曰,脈候左右三部帶數不調,右寸關沈遲矣。趾彦曰,脈候左右三部沈遲稍勝,而度數不調如前矣。德崙曰,脈候左右三部軟弱中有數意,甚不足矣。諸醫所奏,與首醫同。上曰,予面部,曾有瘢矣,今有紅暈,而癢甚如此,補劑涼劑,俱難服矣。前劑入藥不服,今日欲問而服之矣。履亨曰,此風氣而藥則不可止,當減蔘而緩血分可也。德崙曰,脈候帶數,且有風氣,今日停藥,明日更診,似好矣。上曰,金德崙今日停藥之言,誠是矣,隨理,可也。晩曰,德崙不知連不進御,而如此言,當依前方減蔘而進御矣。上曰,脚部似熱,手部亦癢,而灸之則色漸白矣。履亨曰,此血不足而然矣,玉體皆然乎?上曰,自鼻以上,如此矣,硫黃,何如?履亨曰,鹽湯好矣,眼部開睫堅乎?上曰,開眼甚堅矣。履亨曰,眼包不便,亦當以鹽湯洗之矣。上曰,加減蔘苓茶三貼,更爲劑入事。榻前下敎晩曰,鹽湯亦當劑入乎?上曰,煎入,可也。晩曰,上氣症如此,而哭泣無節,伏悶。曰,卽今朝陽如此,每殿坐於此,尤爲伏悶。上曰,爲人子者,以氣上生癢,廢哭泣乎?晩曰,然則禮經量筋力之文,爲虛語矣。禮經,雖五十衰麻在身而已。況七十乎?上曰,國家無方笠,難以防風矣。曰,症候雖出本症,莫非過於禮節而發也。上曰,以手撫面則如灸,而稍勝亦異矣,忍耐則無傷也。曰,聖上每以無傷不關係爲敎,而臣恐見欺矣。上曰,見欺亦無傷矣。晩曰,臣誠惶恐,而見欺無傷之敎,果失言矣。聖體,卽宗社臣民之所係,何等至重耶?上曰,雖孝子,三年泣血不見齒,誠難矣。是故,高子羔之泣血三年,君子以爲難矣。晩曰,泣血之血,非血也。乃無聲之哭也。上曰,湖南御史洪景海入來云,而喪中讀禮,不必問此爲心矣。予忽思之,有使知而來者,當問之矣。外方亦多等待矣。允明曰,臣見書啓,論貶李堣,殆無餘地,鄭述祚,亦論貶柳顯章,半褒半貶,李顯祚始褒而終貶矣。上曰,李顯祚誰也?允明曰,李壽沆之姪行也。上曰,李壽沆善矣,今番昭鑑時,見其注書時日記,善爲之矣。地微乎?益炡曰,李東馣之姪也。大司憲被劾矣。上曰,不爲玉堂矣。予以微知之矣。上曰,李師祚亦善矣。任瑋,以境上梟示言之乎?益炡曰,死於謫所矣。上曰,其人,儒矣潔矣。今番蒙放乎?益炡曰,其時與柳謇卽放矣,今番赦,似不擧論矣。上曰,飮福爵一矣,予與世子,飮福爵各異,而曾前,以祭器爲之矣。晦曰,私家三年內,不爲飮福矣。上曰,當考見矣。予亦三年內,參大祭乎?相奭曰,參矣。上曰,中宮魂宮,亦當有飮福爵矣。上曰,啓欑宮時刻太晩,令該曹更爲進定。相奭曰,藥院事畢,臣請先退。上曰,先退,可也。益炡曰,大行大王大妃諡冊文,都監當爲擧行,而取考謄錄,則癸亥年明聖王后國恤時諡冊文頭辭中,稱哀子嗣王,香室祝式,則王后國恤三年內,皆稱哀子國王,今番則一依癸亥年諡冊文頭辭書之乎?或以香室祝式書之乎?必須一番稟定後擧行,故敢此仰達。上曰,癸亥之以嗣王書之,似是不察,今則以哀子國王書之,可也。出擧條上曰,祭文,更以諺文書納,使女官讀之,可也。益炡曰,大行王妃虞卒哭,依例排日啓下矣。考諸禮書,虞祭則因山後,乃所以安神之禮,不可後也。至於卒哭,則此是吉祭,似當退行於大行大王大妃因山卒哭後,而旣無可據典禮,莫重祭禮,以臣臆見,不敢斷定,博詢大臣及知禮儒臣後,稟處,何如?上曰,右相,今已仰對於筵中,只問議于未入侍時,原任大臣,禮判入侍時稟達,可也。出擧條喆輔曰,大臣適同入侍,故敢達矣。本曹形勢,罔有紀極,勢將請得於朝家,而麥出不遠,作錢時急,先以關西稅收米事,仰達矣。年前臣之待罪本曹時,請得二萬石而蒙許,昨年亦得一萬石而用之。卽今事勢,比前年不啻落下幾層。臣之所望,在於二萬石,而大臣以多爲難,雖不敢如數仰請。爲先一萬石則必須趁此時劃給,然後有益於本曹,故敢達矣。上曰,大臣之意,何如?右議政申晩曰,此爲邊備所需,實爲重難,而再昨年及昨年,旣已劃得,今年則地部形勢,比前尤可悶矣。戶判則雖欲得二萬石,此則難許,如不得已,則依昨年例參酌劃給,似好矣。上曰,一萬石爲先劃給。出擧條上親製梓宮上字親書時告由文·梓宮結裹時告由文·上諡殯殿告由文·上諡後奠祭文·啓欑宮日告由文。上曰,欲用雨泣字,而甲辰年大敗矣。興仁門前水,過輦軍之肩矣。喆輔曰,其時,臣以史官,負於人而行矣。上又親製祖奠祭文。上曰,意謂設進宴於此,豈知如此?懿昭夭於彼房,予未嘗足踏於此矣。今以靈寢故始來矣。懿昭臨食,慈聖或命止之,如在目見,若有趙榮祏,則當抽筆而畫矣。古有王后御容矣。上曰,祖奠後有何祭?注書出去知入。臣敍五承命出去,未及復命。上命諸臣退出留待閤外。諸臣以次退出。
丁丑四月十四日未時,上御通明殿廬次。禮判編次人·都監堂上·禮房承旨同爲入侍時,禮曹判書李益炡,編次人李喆輔,都監堂上洪啓禧·李昌誼,禮房承旨具允明,假注書柳敍五,記事官金和澤·李東泰以次進伏訖。允明曰,藥房批答,何以爲之?上曰,口傳乎?入侍則無批答矣。上曰,承旨書之。上曰,殷奠上食·朝夕奠時刻一也。而殯殿·殯殿殷奠時刻,差異若此,上食朝夕奠,亦差異乎?且坤殿殯殿之當初時刻,旣已朝奠兼行,則差後於朝奠本時刻,其亦誤矣。自明日望奠殯殿·殯殿時刻,一體爲之,而以朝奠時擧行。上親覽工曹單子。上曰,菉花麵何物?注書出去知入。臣敍五承命出去時,上曰,彼注書,有文名云矣。喆輔曰,多鳴於場屋矣。益炡曰,有名矣。臨門時以進士,陳戶錢弊矣。臣敍五出去,招問廚院下吏,則菉花麵,卽蘆花麵,而辛未·壬申年,特敎除減云,故以此復命。上曰,承旨書之。上曰,菉花麵,卽蘆花麵也。頃於殯宮已減者,而今番用殯殿謄錄,故誤引。大扺誤引者,凡事類皆然,旣減,此後則勿爲誤引事,申飭。上曰,承旨書之。上曰,工曹徽寧殿單子減,孝昭殿單子一體擧行。御齋室燒木,一依世子齋室燒木例擧行,今番單子,作爲定例擧行事,分付。上曰,工曹彼單子,國物多入,民力多殫矣。啓禧曰,此其人,貢物所掌也。上曰,其人之名有意士夫爲之故云。啓禧曰,植炬,自上減之,大惠矣。其人本來所給優厚,故雖多入,無加給之事矣。上曰,雖大君王子多出,無加給之事,然則殘忍矣。雖然能應役,當初蓋厚矣。上曰,監宮之名,知之乎?喆輔曰,中官之名也。上曰,中宮殿差備監門者也。而今則中宮無,則監門無人矣。上曰,向時予笑南有容娶矣。六十娶而十餘日受由,以爲不足矣。且以沐浴出去怪矣。國法當給婚暇,而無之何也?喆輔曰,人生十五六,無立朝者,故無婚暇之法矣。上曰,老而再娶者,人倫大節,當給暇矣。以沐浴出去,則欲求事君而先欺君可乎?喆輔曰,以再娶事上疏,而下直出去好矣。啓禧曰,自高麗至我朝,妻家主祀者多,故服制,至十五日之多矣。上曰,繼後而娶者,怪矣殘忍矣。礪城君,予曾勸娶。答曰,旣養子,何可復娶鄕家乎?益炡曰,故相臣沈之源,養子後生三子。啓禧曰,漢諸葛亮,養子後生子瞻,以養子爲長,以己子爲次,人稱之。上曰,諸葛瞻賢矣。喆輔曰,眞箇孔明之子也。上曰,今番僧軍減乎?益炡曰,二千,爲七百餘名矣。上曰,出結役使僧軍與寺奴婢,則謂朝鮮亡,而若動搖均廳則亡矣。啓禧曰,一番用之,宜若無妨,而次次減之,則如宣惠廳矣。上曰,以予爲聚歛,而今則可知矣。戶曹軍門都監,不敢生心矣。喆輔曰,臣在外,嘗曰一處有積處而不敢動云矣。上曰,一處有積,則自然有所及矣。啓禧曰,今雖積置,將來必有大惠矣。上曰,諸臣直言之,均廳之漁箭,監司之眷率,必欲復古者也。啓禧曰,民言均廳以後,魚不得捉云,而臣之子景海,往全羅道聞之,則今年捉魚,庚戌後初豐,故民皆以魚爲生云矣。上曰,實則眷率,非有關於均廳矣。今日此下敎聞之,則外間必翹企矣。上曰,我國漁利,勝於齊矣。啓禧曰,我國環三面而海矣。上曰,戶判之彼處多積云者,嗅之矣。上顧啓禧曰,卿當戶判則無羡心乎?啓禧曰,臣則似無羡心矣。昌誼曰,此重臣之苦心也。上曰,浮石易乎?啓禧曰,浮石之役大段,或如山者隕落,而今番四方石魂遊石,路近役速,故役夫相慶矣。益炡曰,浮石時,祭山神以慰之,誠大役矣。昌誼曰,或擔或曳,而募軍功價亦優矣。上曰,役軍可使感動矣,予於眞殿見之矣。予曰,予無使市民之事,而今番爲之矣,諸市皆擧紙而立矣。昌誼曰,聖上,以昔年慈意布誥,臣等感泣不已,雖役軍輩,豈不然乎?上曰,承旨書之。上曰,噫僧亦民也,況義僧停番之後,當今番陵役,心甚憫焉,特減其數,豈意萬萬夢想之外?又有陵役,罔極之中,竊憫于此,旣減之僧,其何加召?一朔之役,又何加用?大扺名雖一朔,未過半而放者,其例有焉。今番咫尺兩陵,使用亦便,體予此意,勿爲加定,亦勿過朔,撫恤使役事,申飭都監,而若此募軍必加,此亦民也。勿爲鞭扑,撫而使之,使僧軍募軍,咸知我慈聖昔日德意。噫,呼寫乎此,言隨淚下,敦匠之臣,豈不體焉?而吁嗟僧軍募軍,知此意,少忘其勞焉。噫,僧軍募軍,都監中一事,而其猶若此,況二朔之內,國恤荐疊,中外之民倒懸。凡諸勞民苦民等事,誠心除之,無負我慈聖五紀深仁厚澤事,申飭三都監兩陵守侍陵官及京畿道臣。昌誼曰,僧軍事,旣承筵敎,臣等謹當依此奉行矣。大扺僧軍赴役時,雖令持一朔糧資,自前或一望而放,或兩旬而放,而今番則兩陵石物畢運之際,自當遲滯。今此亦勿退朔之下敎,可以仰認聖意之有在,而前者一千五百名元數減半之時,其半則以募價,別單分定矣。臣等退出後,與摠護使相議,以草記稟定,別單書入,何如?上曰,依爲之。出擧條啓禧曰,明陵始役,在十六日,而伐木負土之際,自不無喧雜之弊,聞禮判之言,庚戌山陵時,設帳於先陵之前云,今亦當依此爲之,而使何衙門擧行乎?上曰,布帳則用摠戎廳布帳,可也。出擧條啓禧曰,弘陵本是巽坐之地,而今番以有拘忌,定以乙坐,治山則用乙巽間,丁字閣亦用辰坐之意,前已仰稟矣。內向旣是乙坐,則外向亦當用乙,而魂遊石以下象設,依此排布,則又將補土而穴形稍變,欄干石柱,刻以乙辛,魂遊石以下象設,當稍就右邊童子石前,使外向如內而穴形無變,恐爲得宜摠護使及諸堂之意皆如此,故敢達。上曰,依爲之。出擧條啓禧曰,明陵開基定礎立柱,進定擇日以送,何如?上曰,承旨書之。上曰,明陵假丁字閣定礎立柱上樑擇日進定事,分付該曹。昌誼曰,明陵假丁字閣,營建於先陵丁字閣右邊三十步事,僚堂旣已稟定矣。假丁字閣前,御路若直設,則旁近樹木,有多斫之慮,臣等反覆商量,欲自月臺前稍下,而折旋以湊於本御路,敢此仰稟。上曰,依爲之。出擧條上曰,世子所乘者輦乎?啓禧曰,輦也。輿軍則白衣白巾步往矣。上命承旨,書仁元王后梓宮全體加漆告由文,梓宮上字親書時告由文,親書上字後茶禮祝文,梓宮結裹時告由文梓宮結裹後奠祝文,上諡殯殿日告由文,上諡書奉銘旌後奠祝文,欑宮日告由文,啓欑宮後奠祝文,祖奠祝文,遣奠祝文,山陵成殯奠祝文,山陵啓欑宮後奠祝文,立主奠祝文,安陵祭祝文,命以一二三四,塡於書頭,定其次第。喆輔曰,起頭,以大行慈聖書之象生時,何如?上曰,然則後人不知矣。上曰。以某年月日書納,可也。益炡曰,凡朝臣之在鄕作故者,該道監司,例爲狀聞。而知中樞府事趙觀彬,卒逝於京畿安山地,輔國重臣,與他有別,則道臣宜卽狀達。而只爲移文於本曹,有違格例,事體未安。京畿監司鄭弘淳,推考,何如?上曰,依爲之。出擧條上曰,湖南御史及他承旨來待事,榻前下敎諸臣以次退出。
丁丑四月十四日初更,上御通明殿齋廬。禮判·湖南御史同爲入侍時,兼禮曹判書李益炡,同副承旨李顯重,御史洪景海,假注書徐有元,記事官金和澤·李東泰以次進伏訖。上曰,宗親府進香何日耶?益炡曰,今月念一日矣。上曰,凡諸進香,皆以五月爲之,可也。仍命書傳敎曰,大行王妃殿進香,以五月內分排,大行大王大妃殿,以六月內分排事,分付。上又命書明陵先告事由祝文訖。上曰,何向耶?益炡曰,乙坐辛向矣。上曰,設三榻之敎,今果奉承,幸矣。上曰,御史進前,書啓讀奏,可也。景海進伏讀,書啓,至道臣事,上無發落,至羅州。上曰,羅牧,全不爲邑之事耶?景海曰,鄭志翼,以鍊達之才,素有勤幹之治,臣謂羅牧,誠得人,而第以邑弊,必欲圖遞,臣所慨然者也。上曰,承旨則以爲何如耶?顯重曰,臣亦知其善治,而乙亥以後,前牧使李時中,慰諭撫摩,意在安民。志翼則絶憤志賊,或對邑子,必曰此志賊之餘孽,直驅之於逆黨,故羅人,至生移居他邑之計,而羅牧善治之績,果如御史所奏矣。上曰,何爲欲遞耶?此人屢經守令,故似是厭之矣。景海曰,志翼元無一竝驅之於逆黨之事云矣。羅州誠難治之邑,而實難其人,李時中,能爲撫摩安集之道,而今志翼,又幸得人矣。渠雖欲遞,臣以勿許之意,言及道臣,道臣亦以爲然。今則道臣,似不許遞矣。顯重曰,此州素稱雄饒,而今則邑樣,無足可言者矣。上曰,均廳後失漁箭而然耶?顯重曰,非但漁箭,一自見失十二島後,各樣官用如洗,反不如長城,而弊繁務劇,則比前有加,此又蔭窠極職,而年老者每往,故不能振刷。將至難治廢棄之境,人皆厭避,不欲久居者,實無擔當復舊之道而然也。今若欲革此弊,臣謂擇送文堂好矣。上曰,文堂誰欲久居耶?顯重曰,凡諸邑弊,報營當革者,雖或多端,道臣每難一一聽施,故有弊之邑,終難復舊。若以當爲道臣者,先除此邑,與監司,間間交承,則在邑時欲改之事,不待煩報,必當自爲,豈不有勝乎?上曰,爲監司則心又變矣,其能如此,何可必乎?景海曰,若送文堂,則數遞之弊,必有甚於蔭官矣。上曰,此則御史之言是矣。景海曰,臣初往羅州,廉察民情,則雖蠢蠢愚氓,皆知下諭辭意,莫不感泣,臣亦見之而落淚矣。上曰,由此觀之,似有效而然也。景海曰,羅州之人,自聞徵·志自徵·志羅人自羅人之敎,賣家欲遷者,擧無動意曰,吾君旣知如此,吾何移居?莫不感泣頌祝矣。上曰,至愚而神者民也。景海曰,羅州物衆地大,人才亦多,至於將校輩身手,亦多俊秀之人矣。其時道臣趙雲逵,於志賊出後,羅人常漢中出入志賊家者,亦多狀聞竄配。至於劃給冊井間者,初不捧招,亦爲竄配,厥數夥然。其時羅人,不知忠逆之分,道臣之如是誠是矣,而今則擧皆曉然明知。且其中,亦不無可恕者,擇其罪犯之最輕者一二人,若或下詢於其時道臣而特放,則必爲鎭安悅服之道矣。上曰,御史之言是矣。當初人心之如此,專由於徵賊,徵賊,挾志賊借邑權,故羅人,只知有志,不知有朝廷矣。今則羅人,能知忠逆之分,非特一二人,予意則盡放之,亦無妨矣。景海曰,若盡放則非嚴堤防之道,而亦非勸懲也。顯重曰,聖敎至當,御史所奏,亦出於斷斷赤心矣。臣頃已仰達,而大扺逆心,出於黨論矣。曾爲羅牧者,若普昱·濰輩,皆與志賊相親,至於李埉,則不爲借示朝報,亦不易矣。上曰,誠然矣。景海曰,至於林天大,則羅人,皆以爲此是眞箇逆賊,而尙保首領,可怪云矣。上曰,天大則果是逆賊矣。顯重曰,柳懋,亦是逆賊也。景海曰,光哲輩之與懋相親,無異徵賊矣。上曰,切痛矣。懋方謫於何處也?景海曰,富寧矣,至全州。上曰,此人年老,似不能振作矣。顯重曰,此人介潔,已有士大夫風,御史之論列者,雖若迫切,而實狀則果如此矣。上曰,若淸白則亦可貴矣。景海曰,全州物衆地大,不可只以淸謹治之矣。上曰,道臣,旣有定裨替監之事,則其不堪當,可知矣。顯重曰,此州以大都護變通,實不善爲矣。若以年少有勢者差遣,則必勵精圖治,以開光·羅州之路,而今沈師周之如此,不足怪矣,其於年老志耗何?景海曰,此不在年老,只在得人矣。上曰,此則御史之言是矣。至長興賑事,上曰,此則善爲之矣。至戶籍例債傳令事,上曰,予則知其必不爲如此之人,而今有如此事,怪矣。至餘結事,上曰,此則非渠自食而與彼承旨,所謂貪猾異矣。顯重曰,必不補賑而渠自食之矣。上曰,果然乎?景海曰,臣則旣見文書,又有捧招,而非渠自食矣。上曰,此則承旨過矣,何可以不分明之事,歸之於自食乎?景海曰,臣初入長興廉察,則以還穀之督捧,民怨甚多矣。上曰,此則是矣。顯重曰,其爲人麤悖矣。景海曰,聞其爲治,可謂昏殘矣。上曰,御史之言是矣。謂之昏殘則猶可,而此非麤悖者也。柳顯章,雖卽今招來而見之,決非麤悖者也。顯重曰,顯章,爲靈巖兼官時,有一下吏,欲換差好任,請囑於顯章之庶八寸徽章,而呈所志。則顯章題曰,非但汝矣身所訴,某處柳生員,達夜懇請,以至官不能就寢,故不得已許施云云。蓋其意欲使柳生,受賂於厥吏也。豈不麤悖乎?上曰,此事果然矣。御史亦聞之耶?景海曰,臣亦聞之,而臣則以弄題知之矣。上曰,弄題之說,似然矣。顯重曰,靈巖,以尤甚邑,今方設賑,而顯章,爲其所親人保寧李生員,捉來百里外飢民,送于其下處,使之推奴,此事亦無據。上曰,設賑之邑,何可爲如此事耶?實無怪矣。顯重曰,此外,臣亦有所聞者,以此之故,知其爲貪猾無狀矣。上曰,顯章,果無入己者耶?景海曰,果無入己之事矣。上曰,然則貪猾之目,冤矣。顯重曰,貪猾則實爲眞箇貪猾矣。景海曰,臣不善廉察,似多爽實,不勝惶恐,而亦無更達之事矣。顯重曰,此則御史之言,過矣。此非如此引咎之事也。上曰,此則御史過矣。至靈巖。上曰,柳,是昨冬鞫獄時從事官耶?其面廣而爲人亦善矣。益炡曰,此是柳之孫,世德之子也。上曰,爲人謹實,故能如是善治矣。至井邑。上曰,申暕誰耶?益炡曰,思觀之子也。景海曰,曾經井邑倅,故邑民之稱頌申暕者,皆曰與尹等無異云矣。至興德。上曰,此人以外面觀之,可知其麤悖,今果然矣。所謂贖妓者,卽渠之所眄之妓耶?景海曰然矣。顯重曰,非但此事,此外亦多有不法矣。景海曰,居官凡事,多不精矣。顯重曰,顯章,亦有如此之事,臣知其妓名而來矣。頃自掌隷院,贖良草記到院,故臣不爲入達,姑爲執留矣。景海曰,臣亦聞此事,推捉刑訊,又爲多般廉探,則渠父,擔當自贖,非顯章之所給,故臣不擧論矣。至泰仁。上曰,趙曮之弟矣。景海曰,到任後卽以匹馬,遍審諸堰,至誠勸農,可尙其謹幹矣。上曰,其謹實可貴矣。景海曰,臣來時見之,則其面甚黑,故問之則逐日審堰云矣。上曰,趙曮,自北關來後,其面黑,故其兄,於班次不知云矣。趙曮若上來,則暾又不識矣。至金溝,上無發落。至務安。上曰,鄭述祚,曾經侍從矣。至還穀事。上曰,此則猶異於渠之自食矣。至差任捧賂事。上曰,甚於漢靈帝矣。景海曰,彼承旨所謂鄙瑣之目,是矣。上曰,此書啓,與承旨之所聞同耶?顯重曰,一如臣之所聞矣。上曰,無狀矣。顯重曰,此實縉紳之羞也。景海曰,臣於捧招之時,不覺忸怩,眞所謂使人大慙矣。至新倅事。上曰,李恒祚,是鼻赤者耶?景海曰,然矣。至咸平,上曰,此人雖少,不偶然矣。景海曰,竭誠奉公,誠可尙矣。至礪山。上曰,申鎭鴻是武弁耶?益炡曰,然矣。上曰,重難矣。至高敞。顯重曰,誠善治奇特矣。數日前,以差員上來,故臣雖不知面,邀見與語,則爲人,亦非常矣。中人中亦有如許人,誠貴矣。上曰,然則其治勝於申暕耶?景海曰,高敞至少之邑,故固能如此,而若當大處,則恐未知能如此也。至古阜,上曰,李守彬誰耶?益炡曰,故相臣李㙫之一家矣。至康津衙客賣權事。上曰,李顯祚如是而能善治乎?景海曰,此則不能檢下之致也。至茂長,上曰,徐宅善誰耶?景海曰,武弁矣。至靈光。上曰,無狀矣。給此二分錢者,欲使買食耶?景海曰,然矣。飢民之待哺而來者,莫不流涕而去云矣。至以米太作錢事。上曰,多數料理矣。至分載稅船事。上曰,御史捉之耶?景海曰,所載之船,未及離發,故分給於民人等矣。上曰,無狀矣。至以二兩式作錢樣事。上曰,捧錢則多,而件記所載則太少矣,渠盡爲持去乎?景海曰,件記外餘錢,則盡爲駄送矣。至勒昏事,上曰,殘忍殘忍矣。貪則姑捨,此一事最爲無據矣,金相珏事出後,渠何敢爲此事乎?景海曰,分付於鄕所時座首,則以爲金相珏事出後,城主何爲如此,分付耶云矣。上拆見不法文書曰,李春瑞是座首耶?景海曰,然矣。上曰,其座首誠賢矣。景海曰,相珏事後,如是勒昏,至於杖殺,此臣之所謂縱恣殘酷者也。上曰,無狀矣。此一事,於渠爲斷案矣,柳顯章則罷職不敍,可也。顯重曰,餘結不報事,自有當律矣。上曰,然則當拿處矣。景海曰,申鎭鴻則全不解事,賑穀五六百石,徵出於富民而各捧一石,豈有納一石之富民乎?上曰,此事出於迷劣矣。上曰,首褒誰耶?益炡曰,申暕矣。景海曰,勸農之政,實善爲矣。顯重曰,以沿路所見,則井邑雖爲首,而此外亦多有善治者。御史之行,必爲文字,雖非沿路,下詢於御史好矣。景海曰,臣則只以沿路承命,故足跡雖及於他邑,所聞止於此矣。上曰,旣烹阿大夫,則當封卽墨矣。顯重曰,高敞,當爲首褒矣。上曰,然乎?景海曰,臣則以井邑爲首矣。上曰,當從書啓爲之矣。尹東涵與東暹,爲近族耶?益炡曰,東俊之弟,行敎之子也。上曰,然則遠矣。顯重曰,柳,竭力爲治矣。上曰,勤幹矣。顯重曰,到任屬耳。治聲已著矣。景海曰,到任僅爲數朔,姑未知來頭之如何,故臣則略論之矣,金光國則勤於勸農,至以傳敎,刻板曉諭矣。上曰,貴矣。景海曰,趙晸則下去,不過數旬,入於賞典,似如何矣。上曰,到任未久,已能如此,尤可貴矣。益炡曰,大家人,本來有勝於他人矣。上曰,惟在其人矣。仍命書傳敎曰,今覽湖南御史書啓,靈光縣監李堣,不體懃懇之敎,恣意貪猾,使元元,塡於溝壑,卽此一事,於渠斷案,而金相珏之後,若有一分嚴畏之心,豈敢有是事?而非法放恣,濫殺無辜,雖無不法,亦爲一案,若堣者,若不繩以本律,國何以爲國?爲先令該府處之,過公除後嚴問口招,登對以奏。務安前縣監鄭述祚,以侍從之臣,若是不法,若不嚴懲,曰有紀綱乎?亦令該府處之,口招等事,一依李堣例擧行。興德縣監權知重,拿問口招,亦一體擧行。而長興前府使柳顯章,聞其所奏,昏劣無狀。此人不可以負國恩責之,而其所犯禁,自有其律,亦爲拿處。礪山府使申鎭鴻,百里之任,不可責之於此人,罷職不敍。全州府使沈師周,首件稱褒,不能擧職,若是夥然,不可無飭,罷職。井邑縣監申暕,治績居最,特賜璽書表裏之典。高敞縣監丁昌裕,人微邑殘,若是善治,朝家擢用,宜先此等,特爲右職調用。靈巖郡守柳,竭誠爲政,其誠可尙,半熟馬一匹賜給。咸平縣監金光國,能體予意,竭誠勸農。泰仁縣監趙晸,到任數旬,審堰省耕,其志可尙。金光國,特賜璽書熟馬之典。趙晸,到任屬耳。先賜兒馬,示予嘉尙之意,餘皆無表表治績,亦無大段瑕疵。勿論全州·礪山·靈光·興德四邑,此時守令,豈可曠官?令該曹卽爲口傳擇差,給馬下送。景海曰,康·海等五邑,荐歉之餘,大同無收捧之道,尙多未捧,見今官民相持,大妨農業,實爲可憫矣。臣聞湖西尤甚則停退,之次則折半停退云,湖南尤甚邑則待秋停捧好矣。道臣李昌壽,本不爲過實之言,而亦以爲五邑則不可不停退,而係是惟正之供,故道臣,不敢遽然狀請,深以爲憫矣。上曰,五邑外御史所不見之處,若有如此,則豈無向隅之歎耶?景海曰,此五邑爲尤甚,故設賑,此外無設賑處矣。上仍命書傳敎曰,今聞御史所奏,務安·靈巖·康津·海南·珍島五邑,以設賑尤甚邑,大同不納者夥然云,此正强弩之末勢也。旣聞之後,若無下敎,是豈爲民之意乎?噫,廬次召見,若不顧民,此負昔日之慈德也。其令備局,卽爲分付道臣,限今秋停捧。上曰,今年麥事,何如?益炡曰,大豐云矣。景海曰,五邑則難免凶歉,而其外諸處,若善爲成實,則可謂豐登矣。上曰,然乎?上又曰,廬次,非如此酬酢之所,故雖不詳細下詢,而按覈之事,能善爲了當,有命送之效,可喜可喜。景海曰,罪人不但承款,前後粧撰情節,盡爲綻露無餘,一如聖慮矣。上曰,俄已言之,而過六十之人,今幾盡逝,甚可愴然。仍命書傳敎曰,今聞禮官,請推畿伯而知之,知事趙觀彬,已作古人云,追惟其父,又思其人,不覺愴然,凡諸等事,令該曹卽爲擧行,以示予意。益炡曰,本來精强之人,近有喘氣,今番國恤,連參闕下哭班矣。病勢添重,舁還鄕廬而卒云矣。上曰,其果上京而連參哭班矣。益炡曰,忠臣遺孤,只有此一人矣。今又卒逝,誠可慘憐矣。上曰,然矣。諸臣以次退出。
上在昌慶宮廬次,大行大王大妃·大行王妃初喪。
恭惠王后忌辰。
自辰時至未時,日暈。夜自一更至五更,月暈,廻木星。
大行大王大妃殿望奠後,政院·玉堂單子問安。答曰,罔極。世子宮·嬪宮,政院·玉堂口傳問安。答曰,罔極。大殿,藥房口傳問安。答曰,罔極。大殿,朝廷二品以上·六曹·宗親·文武百官單子問安。答曰,罔極。大行王妃殿望奠後,大殿,政院·玉堂·藥房口傳問安。答曰,知道。世子宮·嬪宮,政院·玉堂口傳問安。答曰,罔極。大殿,朝廷二品以上·六曹·宗親·文武百官口傳問安。答曰,知道。
藥房口傳啓曰,伏未審夜間聖體,若何?劑入茶飮,其已進御乎?今日入診之意,昨已仰請,臣等不可不卽與諸御醫入侍,詳察聖候,區區憂慮之極,惶恐敢啓。傳曰,今日稍愈,茶飮亦已進御,其止之。
令于尹東暹曰,大臣,備局堂上引接。
傳于具允明曰,明日大行王妃梓宮結裹時,長溪君同爲入侍事,分付宗親府。
吏曹口傳政事,以吳彦傅爲全州府使,鄭來觀爲礪山府使,林象元爲靈光郡守,閔鏽爲興德縣監。
兵曹口傳政事,副司果尹東昇。
李顯重,以禮曹言啓曰,啓欑宮時刻太晩,更爲進定事,命下矣。來七月初十日大行大王大妃殯殿啓欑宮吉時,更令日官推擇,則同日卯時爲吉云。原單子中改付標以入之意,敢啓。傳曰,知道。
又以禮曹言啓曰,明陵假丁字閣定礎立柱上樑擇日,進定事,命下矣。更令日官推擇,則丁字閣及齋室定礎,今四月二十四日卯時,立柱上樑,五月初三日巳時爲吉云。原單子中改付標以入之意,敢啓。傳曰,知道。
丁丑四月十五日辰時,王世子坐玉華堂。大臣·備局堂上引接入對時,左議政金尙魯,禮曹判書李益炡,行司直金聖應,右參贊洪象漢,工曹判書李鼎輔,戶曹判書李喆輔,吏曹判書鄭翬良,行司直李益輔·申晦,行副護軍具善行·李章吾,吏曹參判南泰齊,大司憲金善行,副司直徐志修·金致仁,左副承旨尹東暹,修撰洪良漢,假注書徐有元,事變假注書李宗明,記事官徐有良·李東泰以次進伏訖。王世子俯伏哭。尙魯曰,臣極知惶悚,而伏望止哭,再三力請。王世子止哭。尙魯曰,伏未審日間氣候,若何?令曰,一樣。尙魯曰,寢睡水剌諸節,何如?令曰,亦一樣。尙魯曰,大朝氣候,若何?令曰,一樣矣。尙魯曰,邸下自護之道,頃日入對,已爲仰達。而邸下自經大疾之後,蘇完尙遠,而伏聞哀毁之節,一向過制,七時祭奠,無一不參,至於衰絰,亦不暫脫。方今日氣漸熱,失汗想多,如是而睿候若有不逮之節,則臣等之焦遑,姑勿論,其爲貽憂於大朝,當如何哉?邸下念之及此,必不待群下之仰請,而亟思調保之道矣。今邸下春秋盛壯,故雖不覺其大段致損,而不知之中,亦豈無受傷之道乎?下情伏不勝悶鬱之至,玆敢冒死更達焉。令曰,予則別無傷損之節,而大朝浹月侍湯之餘,又積日哀毁,至於祭奠之節,無一不參,受傷甚多,焦煎曷喩?尙魯曰,誠如下敎矣,此時邸下,尤宜加護,仰體惟疾之憂矣。令曰,所陳當體念,而大朝又有因山時隨駕之敎,其時盛炎,尤倍今時,必多致損之節,憂慮之心,益切罔涯。尙魯曰,大朝孝思罔極,臣等不敢爲仰挽之計,而實不勝憂悶罔措之至。且伏念今日纔過望奠,亦無緊急公事之留滯者,臣等之此時求對,極知惶悚。而日昨筵中,大朝連下飭敎,辭旨懃懇。又今諸宰,二月以後,尙未得一番仰瞻,俱不勝抑鬱之懷,玆敢相率入來。而領議政李天輔,昨往陵所,右議政申晩,藥院啓辭,姑未承批,故不得同入矣。聖應·象漢進伏齊奏曰,臣民無祿,聖母賓天,曾未幾何,東朝遽又禮陟,下情罔極,無以仰達,保護之節,大臣旣已陳達,更無仰奏。而伏念大朝望七之年,哀毁踰制,宗社之憂,有難勝言。惟邸下,先思自護之道,又念古聖人滅性之戒,無貽無窮之憂於大朝,則是亦奉慰之一道也。令曰,誠孝淺薄,兩朔之內,連遭罔極之痛,攀號哀慕,五內崩折,所陳當體念矣。良漢進伏曰,節哀加護之道,大臣諸宰,旣已仰陳,臣無容更煩,而第念帝王之孝,異於匹庶,居喪之禮,不在疏節,蓋禮之爲道,貴合中正之則,過與不及,皆非禮也。惟邸下平日講學窮理之效,今日可以體驗矣。伏願深軫傷生之戒,務求中節之道,無貽我大朝惟疾之憂,千萬伏望。令曰,當各別體念矣。尙魯曰,此忠淸前監司金陽澤狀達也。枚擧金井察訪李昌郁報牒,以德山汲泉驛馬位田畓九結零,誤錄民田者,依前打量成冊,卽許免稅事,令廟堂,稟處爲請矣。當初馬位田之混入民田,誠是異事,而實狀果若此,則亦不可許久仍置。使驛民,公然納稅,以貽難支之弊,然田政甚重,更令地方官及該驛察訪,眼同査審後,卽爲免稅之意,分付戶曹,何如?令曰,依爲之。尙魯曰,此忠淸水使任時倜申本也。以爲唐津縣兵船回還時,逢風漂失,幾滿一朔之後,始爲報來,不得搜覓,極爲可駭。當該縣監鄭光周罪狀,請令廟堂拿處。又以職在舟師,摠領不謹,申飭引以爲罪矣。兵船事面甚重,而船在官之不卽報知水營者,雖涉可駭,自大朝,旣有勿罷之敎,則論罪一款,今無可論。至於水使之引罪請譴,在渠道理,雖如此,別無可罪之端,此後則嚴飭舟師諸邑,俾無此弊之意,分付,何如?令曰,依爲之。尙魯曰,都城咫尺之地,火賊近益肆行,石串僧房竊發之事,已極驚駭。而至於軍門軍卒,白晝城外,放砲殺人,剽掠公貨,尤是前所未有之變也。如使捕廳,戢盜之政,稍加申嚴,則賊徒之無所忌憚,必不若此,朝家置捕廳,果何爲哉?事極寒心,不可以兩賊之登時見捕而置之,左右捕將,姑先從重推考,此後則各別嚴飭,何如?令曰,非但竊發之患,京城至近之地,火賊如此,爲慮不少,所奏誠是,依爲之。以上出擧條善行曰,今日適値齋戒,傳達,例不得爲之,而臣有所懷敢達矣。京城咫尺之地,盜賊肆行,至以鳥銃,殺人劫財,實是前所未有之變怪。設置捕廳,將欲緝盜禁暴,而穿窬之橫行,姑捨勿論,殺越之變,乃至於此。此已萬萬寒心,而況此賊剽劫,在於其日酉時量云。此時酉時,日色猶未昏黑,則賊徒之如是放肆無忌,實由於常時全不詗察之致。大臣雖已請推,而捕將之不能擧職旣如此,則不可以推考而止,請當該捕將,罷職,何如?令曰,所奏雖是,將任體重,不稟大朝,難以罷職,不從。善行曰,弑父罪人,卽天地間窮凶極惡,則固無古今彼此之可論,而月前南門外弑父罪人事。聞其情節,實千萬古所無之凶慘,論以邦憲,不可一刻容貸於覆載之間。而適値國哀荐疊,不得開坐,未及具格正刑,遂至徑斃獄中,輿情之憤惋,已不可狀言,而聞其往斃之故,亦不無由於該曹訊杖頗嚴之致云。此等罪人,嚴加杖訊,雖非異事,而旣斃之後,則其在重獄體之道,不可置而不論。請當該秋曹堂上,從重推考,罪人徑斃日典獄入直官員,拿問處之,何如?令曰,依爲之。善行曰,俄者大臣諸臣,以保護之道,縷縷仰達,睿念想已俯燭矣。卽今悠悠萬事,惟在於此一節。伏乞更加深思,無至傷孝,千萬伏望。令曰,當體念焉。益炡曰,弘陵山圖,旣已書入,今番亦依此書入之意,敢達。令曰,依。諸臣以次退出。
上在昌慶宮廬次,大行大王大妃·大行王妃初喪。
卯時辰時日暈,未時日暈。
夜二更,月暈。
大行王妃梓宮結裹後,大殿,政院·玉堂口傳問安。答曰,知道。世子宮·嬪宮,政院·玉堂口傳問安。答曰,罔極。大殿,藥房·朝廷二品以上,六曹,宗親口傳問安。答曰,知道。
李顯重,以國葬都監郞廳,以摠護使意啓曰,寶篆文,令書寫官行判中樞府事兪拓基,書出正副二本以入,仰備睿覽裁擇之意,敢啓。傳曰,正本入鐫。
又以魂殿都監郞廳,以摠護使意啓曰,魂殿祭器,今方鑄成,器皿數爻,別單書入之意,敢啓。傳曰,知道。
具允明,以義禁府言達曰,敬差官奉常寺主簿李春馥,令該府處之事,徽旨達下矣。李春馥,下去平安道寧邊等邑云,依例發遣府羅將,所到處拿來,何如?令曰,依。
全羅監司李昌壽狀達,四月朔進上秀魚魚卵,限內不得封進,惶恐待罪事,令于李顯重曰,勿待罪事,回諭。
上在昌慶宮廬次,大行大王大妃·大行王妃初喪。
藥房都提調臣申晩,提調臣李,副提調臣金相奭啓曰,伏未審日間聖體,若何?劑入茶飮,已盡於昨日,臣等不可不卽與諸御醫入侍,詳察聖候,議定繼進當否矣。王世子氣候,何如?嬪宮氣候,亦何如?臣等不勝區區憂慮,敢來問安,竝此仰稟。答曰,知道。氣一樣,茶飮加劑五貼以入,下敎日入侍矣。世子嬪宮,亦一樣矣。
傳于金相奭曰,藥房三提調,入診東宮。
具允明曰,禮曹判書李益炡,有稟定事,來詣請對矣,傳于具允明曰,禮判·御製編次人,同爲入侍。
又傳于具允明曰,編次人入侍時,文政殿修理郞廳監造官,同爲入侍。
傳于李顯重曰,國葬都監堂上入侍。
又傳于李顯重曰,大行大王大妃殿殯殿都監堂上,孝昭殿冊欌修改郞廳入侍。
傳于具允明曰,大行大王大妃殯殿都監堂上,監造官及承旨,待令于閤外。
韓光肇達曰,大司憲金善行呈辭,執義未差,掌令李壽德呈辭,金元行,持平朱炯質在外,李錫祥呈辭,今日以監察茶時之意,敢達。令曰,知道。
具允明,以宗簿寺官員,以提調意達曰,卽接宗親府移文,則今此大行大王大妃殿國恤時,深山窮谷,孰不哀號奔走?而諸宗中齊昌君㯙,月林副守櫓,全不進參於哭班云,身在宗戚,虧廢常分,揆以事體,誠極寒心,決不可尋常處之,竝令罷職,何如?令曰,依。
韓光肇,以兵曹言達曰,本曹佐郞李仁培,身病猝重,累度呈狀,勢難行公,宿衛重地,不可久曠,佐郞李仁培,今姑改差,何如?令曰,依。
又以義禁府言達曰,靈光前縣監李堣,令該府處之,過公除後嚴問口招,登對以奏。務安前縣監鄭述祚,亦令該府處之,口招等事,一依李堣例擧行。興德縣監權知重,拿問口招,長興府使柳顯章拿處事,徽旨達下矣。李堣·鄭述祚等,今方待令於本府,卽爲拿囚,而權知重,時在任所,柳顯章,時在忠淸道公州地云。依例發遣府書吏,竝拿來,何如?令曰,依。
全羅監司李昌壽狀達,靈光等官居良人金古同等渰死事,令于李顯重曰,渰死人等,令本道恤典擧行。
全羅兵使李邦綏狀達,靈巖郡居幼學李兌虎子得幸等,爲虎囕死事。
慶尙右兵使趙啓泰狀達,泗川縣居砲手李正千等爲虎囕死事,又令于李顯重曰,囕死人等,令本道恤典擧行。
副司直趙榮國書曰,伏以昊天降割,大慼荐仍,坤聖禮陟,日月無幾,而東朝仙馭,遽又上賓,八域臣庶,莫不奔奏悲號。而仰惟大小朝哀疚罔極之中,必多有傷損之節,臣尤不勝痛霣憂戀之至。念臣罪衅甚重,血泣荒郊,席藁竢命,殆將周歲。而不意滌瑕之聖度,弗欲墜履之終棄,旣命特敍。繼以有廚院提擧之除,枯荄復華,死灰更燃,惝怳感激,涕泗交逬,誠不知何以爲心也。噫,臣固賦命險奇,本來所遭,已極叵測。而又於昨冬,忽地姓名,出入於凶豎之招,驚惶震剝,心骨俱沸,冒入城裏,泥首九閽之外,以竢鈇鉞之誅矣。惟我大朝,洞察凶誣,諭之以巧詐謂名,敎之以勿復胥命,委曲昭釋,更無餘蘊,臣於是始復爲人矣。生死骨肉之恩,雖使臣百口糜粉,不足以言萬一之報,尙安敢更事提辨。而惟其汚衊難洗,憤痛亘中,每一念至,寢夢猶愕,忽忽芒芒,萬念俱灰,官職去就,有未暇論。而至若昨年人言,實是從古縉紳大夫所未有之危辱,駴機急鋒,焱發潮驅,擬之以饕餮,胥之以鼎鑊,醜穢憯毒,有不忍汚口。而殿後之言,愈出愈巧,必欲搆成虛無之案,湛滅而後已,刀爼魚肉,卽臣之分。而幸賴大明旁燭,至仁曲庇,獨察於衆怒之中,垂憐於濱死之際。特命行査,夬賜伸理,畢竟昏謬之罪,亦從末減之科,而惋惜之意,慰釋之旨,屢形於綸綍之間。顧復恩勤,如恐或傷,微臣之得有今日,秋毫皆聖德也。軀命幸得全保,冤誣亦已昭白,天日照之,鬼神鑑之,臣雖卽日滅死,惟當含笑入地矣。夫復何言?雖然,士生斯世,所重者身與名耳。此而受汚,餘無可論。臣旣蒙此不潔,人所掩鼻,雖挽長河而洗之,和純灰而濯之,不足以滌玆累而湔此恥矣。上以貽羞於朝廷,下以玷辱於門戶,泯伏窮廬,顧影悲咜,撫念身名,此何人哉?惟有丘壑放廢,木石與居,生則祝聖,死而結草,是臣今日義諦耳。豈復有一分餘念,敢及於當世也哉?纔因廚院草記,傳敎特下,重推有命,而終未克祗承,臣尤死罪,玆敢略暴哀懇,仰瀆於嚴廬之下。伏乞睿慈,俯垂矜憐,亟先鐫削臣提擧之任。仍令刊名朝籍,屛退田里,俾得以省愆補劓,以畢餘命,則寔終始生成之大惠也。臣無任涕泣祈懇之至。答曰,覽書俱悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?向者大朝下敎之下,不可若此,卿其勿過辭,從速行公。
副司直洪啓禧書曰,伏以仁天降割,坤聖禮陟,僅逾月而慈殿又上賓,率普摧剝,大小同情。伏況聖上,攀擗盡禮,傷損必多,仰惟邸下,哀霣焦煎,何以堪居?益不勝憂灼之至。臣受命敦匠,未及竣事,而乃於新陵,又承往役之命,夙宵怵惕,惟不克任使是懼,區區所可以自效者,惟在於殫心竭力,以期盡分而已。向於翼陵左岡看審之後,伏蒙大朝賜對,以山地有拘,聖心哀迫,玉涕汍瀾。臣誠閔隘罔措,不得不略將所聞,妄有仰陳,此不過職分內事。而日昨褒嘉之音,忽下於夢想之外,至被錫馬之恩。臣於此惶悚愧恧,不知所以置身也。噫,一袴必待,前辟攸愼,今此賞賚,顧臣何勞,無功濫受,臣心之所不敢安,冒萬死呼籲於嚴廬之下。伏願邸下,稟于大朝,亟許還收賞典,以安賤分,不勝萬幸。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?卿其勿過辭焉。
哀畿監司鄭弘淳書曰,伏以臣民無祿,大慼荐仍,坤聖禮陟,纔及月餘,慈殿奄又賓天,率普摧隕,小大同情。伏惟聖上,哀毁罔極,必多傷損,重念我邸下,孝思攀號,繼以焦煎,區區下情,曷勝悲慮之至?臣卽伏見擧條下者,以重臣卒逝之不爲狀達,有問備之命。臣竊不勝瞿然悚恧,而至於禮堂之引例請推,實不能無訝焉。蓋臣於該邑之以重臣喪報來也。取考近例,則再昨年故判書李箕鎭之喪,伊時道臣,只爲移文禮曹,而無申狀之事,故臣果按而行之而已。今此禮堂違例之斥,實所未曉,事關職掌,不容不言,則以事直陳,有何不可?而不問事實,徑加非斥,何也?無乃筵席擧似之際,强以爲言端,自不得不爾歟?以臣見之,誠未知爲得體矣。臣之本意,只出於循用近規,而反歸於昧例乖體之科,臣豈容諉以無失而晏然乎?玆不得不冒入文字,略陳事實,此時瀆擾,罙增惶懼。伏乞离明,亟賜譴遞,以存事體焉。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘。又積日哀毁,焦煎曷喩?卿其勿辭,從速察職。
戶曹參議金尙重書曰,伏以臣民無祿,慈聖禮陟,如喪之痛,率普惟均,仰惟我大朝殿下,侍湯焦遑之餘,遽罹巨創,哭泣之哀,深墨之色,有不忍仰瞻。況邸下,方在憂服,又遭此罔極之慟,其所以仰念聖體,晝宵煎迫者,必多有傷損之節。臣方遠出,益不勝耿結之忱,念臣所叨見職,本無出疆仍帶之規。玆敢陳章,乞令該曹照例,稟處,千萬幸甚。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?書辭,令該曹考例,稟處。
副提學金陽澤書曰,伏以皇天不弔,洊降大割,大行大王大妃,奄棄臣民,六十載陰功慈化,一朝永閟,凡在含生,孰不哀號痛霣?而惟我大朝殿下,七耋衰齡,遭此大故,哀毁多踰常制,玉體不瑕有損,區區下懷不任憂慮之至。念臣所帶之職,自劃已固,前後屢叨,積事違逋,一未承膺,頃當恩除。賤疾適劇,未卽陳章丐免,而遽値國家哀遑之時,不敢顧他,黽勉暫出,力疾奔走之際,關格餘症,種種作苦,塊癖素患,從而侵攻,胸膈衝亘,如釘束鍼刺,書夜叫楚,寢啖俱廢,環挑之間,流痰凝滯,屈伸偃仰,酸疼牽引,戶庭跬步,亦不能運動,近日庭班,昨朝望奠,俱未進參。息偃在床,分義都虧,病裏惶隕,如負大何,嚴廬哀慼之中,宜未敢瀆擾,而疾痛之呼,不暇緩徐。伏乞睿慈,頫賜矜諒,亟令鐫削臣職,仍治臣罪,俾殘喘調息,朝綱振肅,不勝萬幸。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?爾其勿辭察職。
持平朱炯質書曰,伏以皇天降割,坤殿禮陟,率普均慟,大小同情,公除甫畢,我大行慈聖,遽又賓天。仰惟邸下,攀號靡逮,摧隕何堪?伏況大朝殿下,望七高年,浹月侍湯,焦灼煼煎之餘,罹此罔極之痛,悲慕哀毁,傷損必多,臣民憂迫,曷有其極?仍念臣,以遐陬微蹤,猥竊科第,資性庸陋,才識空疎,其於淸朝耳目之任,萬不近似。而特伏蒙我大朝柔遠之盛德,曠古之殊恩,柏府新除,忽降於待罪下邑之日,繼而有馹召之命,光動邑里,仰感俯恧,竊自惟廬江奉檄,古人之榮也。而一麾養母,獲遂烏哺之至願,平原賑飢,良吏之政也。而四載莅民,莫恤魚喁之衆命,感頌之餘,憂懼亦切,不惟不加之罪,乃反寵之以華銜,畀之以言責。臣誠惝怳悚惕,莫省攸措,第當國哀蒼黃之日,路阻控免,情急奔哭,冒沒出肅,罙增惶愧。抑臣情勢,有萬萬懇迫者,臣母素抱奇疾,年老益痼,委身床笫,常有凜綴之憂矣。卽接家信,則近因日候乖和,宿病又添別症,頭疼喘急,寢啖頓廢,眞元日漸澌陷,奄奄有朝夕之慮,促臣歸見,辭語甚悲。臣聞此報,心神飛越,頃刻按住不得,冒陳短章,徑尋鄕路,臣罪至此,萬殞猶輕。伏乞睿慈,俯垂矜諒,亟遞臣所帶之職,以便救護,仍治臣擅行之罪,以肅朝綱,千萬幸甚。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?爾其勿辭,往護母病。
前縣令申暻書曰,伏以坤殿聖母,棄我臣民,時日幾何,而大行大妃,繼又賓天,攀痛莫及,哀號罔極。竊伏惟念我大朝五十之慕,遭罹巨創,俯就靡遑,柴毁若何?重伏惟念邸下,大疾未蘇,朝夕嚴廬,哀遑致損,勢所必至。臣雖畎畝之疎,螻蟻之微,而亦不勝耿耿憂戀之至也。臣在遠承諱,受服於所寓縣庭,而自念本以市井畿甸之民,初雖不能及伸情禮於闕外成服之班,而因仍蹲伏,終有所心不恔者。玆以補塡之私義,迺於昨者,舁疾忍死,寸進來參於月半散班而歸,臣於是益不勝哀悒之至。臣本違逋朝命之蹤,前夏以來,尤情地危蹙,遽入脩門,冒上文字,非臣之所宜有,而以爲不如是,無以成臣子分義,罪臣知臣,有不暇恤,惟邸下諒焉。臣曠省父母墳山,于今三載,爲一覲掃,取路南漢以去,玆略治書,少伸哀悃。答曰,覽書具悉爾懇。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?以余誠淺,屢次敦召,終不能招致,心切忸怩。噫,爾本以世祿之臣,兼乎學問之篤實,而且闡義理釋經旨,非山林養德之士,何以能之?爾其勿過辭,卽速上來,補我不逮。
丁丑四月十七日巳時,王世子坐玉華堂。藥房入診時,都提調申晩,提調李,副提調金相奭,假注書柳敍五,記事官鄭晩淳,宮官徐有良,記事官李東泰,醫官金履亨·鄭趾彦·皮世獜·鄭纘僑·金德崙以次進伏訖。晩曰,日氣漸熱,今則蒸鬱,伏未審寢睡水刺諸節若何?令曰,別無所損矣。晩曰,咳嗽近日若何?令曰,咳嗽則小愈矣。晩曰,三日前藥房諸臣,入侍大朝,則以面部紅暈痒痛,眼部似有浮氣,諸醫,以鹽洗仰奏矣。翌日口傳下敎曰,少愈。今日日次藥房,請入診矣,不得入侍,且有鹽湯止之之下敎,伏未審今則若何?令曰,一樣矣。晩曰,小朝入診,頃已仰請,今始入診,咳嗽尙未快瘳,就寢時或不止乎?令曰,夜或然矣。諸醫入診,履亨曰,脈候左右三部沈微,度數不調,掌心熱,雖不甚熱,熱則熱矣。諸醫所達,與首醫同。晩曰,痘後餘熱,或往來乎?令曰,痘後餘熱則無之矣。履亨曰,甚似瘦毁矣。晩曰,日熱如此,此中居處,安得不然?況祭奠連參,顔色之慼,哭泣之哀,必多致損,下情不勝憂慮矣。令曰,遭此攀號莫逮之痛,喪禮稍欲自盡,安得不然乎?晩曰,孝思雖無窮,睿質若致傷損,則奈何?雖禮經所載,亦當量筋力而爲之。邸下一身,至重且大,祭奠躬參,亦爲孝子之疏節矣。不然則居喪盡禮之孝思,臣等豈不仰勉哉?令曰,當從矣。曰,都提調所達,實中外群情,體念伏望。晩曰,日前,以節哀順變,仰勉大朝,而哀毁過中,致損甚多,誠切伏悶。令曰,大朝浹月侍湯之餘,遭此莫逮之痛,祭奠諸節,一時不違,必爲躬參,伏悶。晩曰,大朝夜多失睡,午間水刺進不進,未獲聞知,臣等伏悶。履亨曰,別無議藥之事,膈間煩鬱時,淸心丸調服若何?令曰,當從矣。晩曰,風氣不好,元孫宮氣候,何如?令曰,別無大段觸風之事矣。相奭曰,伏見上書下答曰,更遭此罔極之痛,更字未安。令曰,改以又字。相奭曰,下亦有又字。晩曰,下又字無傷矣。令曰,下又字置之。晩曰,申暻書批有曰,德行純粹,雖其德行,非不純粹,而所稱,似或過矣。令曰,以學問篤實改之,可也。晩曰,睿候調攝,當以寢食爲上矣。令曰,當從矣。諸臣以次退出。
丁丑四月十七日未時,上御通明殿廬次。禮判請對入侍,編次人·修理郞廳·監造官同爲入侍時,兼禮曹判書李益炡,編次人李喆輔,右承旨具允明,假注書徐有元,記事官金和澤·李東泰,修理郞廳金養心,監造官元義孫·徐有寧以次進伏訖。允明曰,修理郞廳,監造官入侍命下之後,不卽待令,以致稽滯,不可無飭,郞廳·監造官,竝推考,何如?上曰,事勢似然,勿推,可也。上又曰,禮判何以求對耶?益炡曰,明陵斬破土時告文,以祭文製下,而自前斬破土時,則只以告由,例無行祀之事,故欲爲稟達矣。上曰,然乎?卽命允明,改書以告由祭文。又呼寫貞聖王后梓宮結裹後奠祝文訖。上曰,郞廳監造官進前。養心·義孫·有寧進伏。上曰,文政殿南階下,庚子衮衣凾,曾有埋置之事,修理之際,汝等或見之耶?義孫曰,臣等不得見之矣。益炡曰,下敎之前,臣果聞之,而終未得見云矣。喆輔曰,埋瘞于地中,其無傷毁之慮乎?上曰,盛于櫃子,裹以油屯,雖年久,少無所傷矣。益炡曰,臣伏聞長陵遷窆時,黍稷明器等物,宛然如常云矣。上曰,然矣。今無更問之事,郞廳則先退,可也。養心·義孫·有寧,先爲退出。益炡曰,臣承命問議于諸大臣以來矣。上曰,收議承旨讀之也。允明讀奏曰,領議政李天輔,以爲卒哭,異於虞祭,係是吉祭,國朝典禮,雖無前例,考諸禮書,則大行王妃卒哭,似當退行於大行大王大妃卒哭後,伏惟上裁。左議政金尙魯,以爲賤疾方苦,詢問之下,末由獻議,不勝惶恐。領中樞府事金在魯,以爲臣病,近又添劇,神氣昏短,莫重邦家祭禮,何敢妄有所論,而旣承下詢,不得不仰對。謹按禮記,曾子問竝有喪,何先何後?孔子曰,葬先輕而後重,反葬遂脩葬事,其虞也。先重而後輕,禮也。喪服小記曰,父母之喪偕,先葬者不虞祔,待後事,蓋葬是奪情之事,故雖先輕而虞則重喪在殯,孝子不忍於此時先行也。以此而言,則今此大行王妃因山後,雖竝與虞祭而姑徐以待後,事固不違於禮意,但禮曰,葬日虞,不忍一日離也。鄭氏曰,骨肉歸于土,魂氣則無所不之,孝子爲其彷徨,祭而安之,蓋虞之急也如此,若先後葬之間,日月隔遠,則其間許久不虞,其於不忍一日離之義,何如也?禮亦有隨時通變者,徽寧殿虞祭,不得不權宜卽行。而至於卒哭,卽禮所謂以吉祭,易喪祭者。而又非有如虞之急,其不當先行於孝昭殿卒哭之前,恐爲明白矣。或者以虞卒之相遠,爲疑,而此則不然。禮,赴葬者赴虞,而卒哭,必俟三月,赴急疾之意,謂不待三月而葬者也。未及三月而葬者,卽行虞,而卒哭則猶待三月,況重喪在殯者乎?淺陋之見如此,惟在聖上博詢而審處。行判中樞府事兪拓基,以爲臣本百事鹵莽,而於禮,尤昧昧。今於俯詢之下,何敢妄有所對?但謹按文敬公臣金集答崔碩儒之問,有曰,昆弟之喪,同宮未葬,似不可行父母喪卒哭。文正公臣宋時烈,答閔鼎重之問,有曰,承重孫,雖先葬祖母,而父喪在殯,則似當待父葬畢後,先行祖母虞祔。又答吳再挺之問,有曰,母喪將葬,旣穿壙而遭妻喪,成服後,更擇日葬母,而初再虞則卽行,三虞卒哭則葬妻後擇日行之。以此數條推之,重喪之卒哭,猶待輕喪之葬後,則況大行王妃卒哭之退行於大行大王大妃因山之後,恐爲合宜。而王朝典禮,至嚴且重,未可以私家問答,有所据依,惟在博詢而審處,行判中樞府事李宗城,以爲俯詢禮節。雖在委巷先輩講確,未見指一明白之論,況此國家典禮之事體至重者哉?雖然,古經殘缺,王朝禮無所攷稽,凡爲變節,皆以士喪禮推之。今日之禮,當以竝有喪論,雜記三年喪旣款練祥皆行疏。庾氏所云,後喪旣殯,得爲前喪虞祔之說。小記所云,赴葬赴虞,三月而後卒哭之文,可以傍照,則虞祭似可行,而卒哭,似當留待大行大妃卒哭之後,而矇陋之見,只據先儒之所商論者,仰對請問而已。惟願博訪於知禮之臣,務歸至當,領敦寧府事趙載浩,病不收議云云。上曰,皆以退行爲當矣。允明曰,拓基則欲自三虞而竝當退行矣。上曰,此則斑駁,金領府之議,極爲精矣,卒哭當退行矣。吳再挺誰耶?益炡曰,臣未知何人,而此非有名之人也。上命書傳敎曰,今覽禮官問議大臣者,金領府事議,正若予意,徽寧殿,只行虞祭,卒哭則待孝昭殿卒哭祭後擧行。允明曰,頃因御史書啓,賞典中靈巖則只以錫馬之典爲敎矣。未知當爲何馬,故敢此更達。上曰,以半熟馬改書之,可也。允明曰,咸平則何以爲之乎?上曰,亦以熟馬書之也。諸臣以次退出。
丁丑四月十七日酉時,上御通明殿廬次。殯殿都監·國葬都監堂上,孝昭殿冊欌修改郞廳同爲入侍時,都監堂上李益炡·洪象漢·李鼎輔·李喆輔·李·金致仁,右承旨具允明,假注書徐有元,記事官金和澤·李東泰,郞廳徐命應以次進伏訖。上曰,彼郞廳誰耶?益炡曰,徐命應,而宗伋之姪也。上曰,然乎?頃於齋室入侍,見此人矣。仍命進前。命應進伏。上下詢敎命玉冊內外樻制樣後。上曰,自內當見樣以下,監造官則先退,留待於門外,可也。命應承命先出。上曰,大殯殿寶篆,今已始造耶?象漢曰,然矣。曰,今日當爲日次,而不得承候,下情不勝抑菀矣,伏未諗日間聖體若何?上曰,一樣矣。曰,劑入茶飮,連爲進御乎?上曰,進御矣。曰,寢睡水刺等節,亦何如?上曰,亦一樣矣。曰,今日臣等,入診東宮,脈候諸節,姑爲安寧,不勝伏幸矣。喆輔曰,各陵表石塡紅,或以唐朱,或以倭朱,而聞倭朱則按起,不如唐朱之久而不變云云。今此兩陵表石塡紅,當以何品爲之乎?上曰,倭朱不如唐朱矣,以唐朱用之,可也。益炡曰,舊銘旌燒火處所,取考辛巳謄錄,則燒火於明政殿西階。戊辰年則燒火於仁政殿西階。今此大小殯殿舊銘旌,燒火於何殿階乎?上曰,大行大王大妃殿舊銘旌,燒火於明政殿南階。大行王妃殿舊銘旌,燒火於仁政殿東階宜矣。益炡曰,卽伏見太常進排兩殯殿醴酒磨鍊文書,則朔望等大祭所入醴酒,大行大王大妃殿則定以一甁,大行王妃殿則定以三甁,故問其所由,則以爲大行大王大妃殿,則因傳敎,定以一甁云矣。大祭之定以三甁,旣是規例,則今此兩殯殿所用,恐不可異同,故敢此仰達。上曰,予忘之矣,一體以一甁減定,可也。以上出擧條諸臣以次退出。
丁丑四月十七日初更,上御通明殿廬次。殯殿都監堂上,監造官入侍時,都監堂上李鼎輔,右承旨具允明,假注書徐有元,記事官金和澤·李東泰,監造官兪彦銖以次進伏訖。上曰,監造官入來耶?鼎輔曰,入來矣。上曰,誰耶?鼎輔曰,徐命應則門限已過,故出去,而兪彦銖方入直,故使之入來矣。上曰,兪判府事之子耶?鼎輔曰,然矣。上曰,監造官出去,徽寧殿冊寶欌樻見樣以入也。上曰,壬午冊袱尙在,小有弊汚處,而旣是昔年所用,則今番更用,似無害矣。鼎輔曰,壬午儀仗則可無偸色云矣。上曰,其後尊號時,更爲修補,故然矣。上仍命允明,列書因山時敎命玉冊奉安轝數床數訖。命書傳敎曰,大小殯殿冊寶轝數床數書下,依此擧行。而執事玉冊各二員,敎命玉寶金寶各一員,而擧案者,每床各二員,褥席差備,每床各一員,亦依此擧行事,分付都監該曹。彦銖,見樣冊寶欌以入後。上以欌樻事多有下敎,卽命先退。上又命書傳敎曰,貞聖王后殯殿祭,黃密一體擧行事,分付。上又命允明,讀諡號祝文及諸祝文訖。諸臣以次退出。
上在昌慶宮廬次,大行大王大妃·大行王妃初喪。
具允明達曰,大司憲金善行,再度呈辭入達,執義未差,掌令李壽德呈辭,金元行在外,持平李錫祥呈辭,朱炯質受由在外,今日以監察茶時之意,敢達。令曰,知道。
又達曰,左副承旨尹東暹,右副承旨韓光肇,書批已下,竝卽牌招,何如?令曰,依。
又以國葬都監郞廳,以摠護使意啓曰,誌文草圖書,令書寫官議政府右議政申晩,寫進之意,敢啓。傳曰,知道。
又以山陵都監京郞廳,以摠護使意啓曰,本都監監造官李後祥有頉,代明陵參奉李宬鎭,依前例差下,使之兼察,何如?傳曰,允。
又以山陵都監京郞廳,以摠護使意啓曰,大行大王大妃山陵斬草破土,在今十九日,臣與南原君,幼學安載健及相地人,巡將金鼎相,前五衛將金重河,今日先肅拜,明朝進去之意,敢啓。傳曰,知道。
又以長生殿郞廳,以都提調意啓曰,今此大行王妃殿外梓宮着漆,今月十六日,已滿五十五度。臣等今日來詣奉審,則漆色極其光潤,少無所欠,仍爲停漆,以待堅乾。今二十七日結裹,來五月初二日習儀,初五日陪進陵所之意,敢啓。傳曰,知道。
又以長生殿郞廳以都提調意啓曰,今此大行大王大妃殿外梓宮合木,已爲畢役,自今日爲始,着漆之意,敢啓。傳曰,知道。
李顯重,以兵曹言達曰,宣傳官李思先,素患風痰之症,近益危惡,轉側須人,差復無期。景福宮假衛將李普吉,重得傷寒,症情危劇,萬無供職之望。新差小坡兒權管郭世重,老母年今八十歲,梁永萬洞權管李光庭,老母今年八十一歲,法不當遠離赴任,俱爲呈狀迄遞,實病旣如此,則宿衛輪番之任,不可久曠。邊將之親年七十五歲以上者,許遞其任,亦有定式,竝姑改差,何如?令曰,依。
具允明,以宗親府言啓曰,今此大行王妃國恤時,諸宗,將有依前別進香之擧,令禮官擇日,祭文,依傳敎宗臣製進之意,敢啓。傳曰,知道。
李顯重,以漢城府言達曰,轝士軍抄丁,萬分緊重,五部專掌此事,而各部瘦殘特甚,萬餘民丁搜出成冊之際,以若干使令,難以使用,故各部例爲加出,使令一名。且戶籍書員四十人,晝夜立役,勤苦莫甚,故書員四十人·使令五名三朔料布上下事,移文該曹矣。該曹不諒事勢,只給一朔料布,如是則如書員使令等,其將無料布而責立乎?事體苟簡,此時兩巡轝士軍抄出之役,極爲浩多,自會同日,至因山時料布,依前例逐朔題給之意,分付戶·兵曹,何如?令曰,依。
黃海監司沈墢狀達,平山居幼學李緹等燒死事,令于李顯重曰,燒死人等,令本道恤典擧行。
忠淸監司金尙喆狀達,天安等官居忠義衛吳思源妻李氏等燒死渰死事,令于李顯重曰,燒死渰死人等,令本道恤典擧行。
左承旨李奎采書曰,伏以皇穹不弔,坤聖禮陟,日月未幾,慈殿又賓天,痛隕罔極,率普惟均。伏惟大小朝哀毁之中,必致傷損,區區憂慮,何可狀喩?臣於昨日,朝廷起居之班,固當進參,而適有腫病,妨於拜跪,與下位相議,推移替進矣。大僚以右位之不參,至囚下吏,臣於此誠不勝愧悚之至,揆以私義,有難晏然,玆陳短章,略暴事實。狀乞离明,亟令鐫遞,以安微分,以嚴公體焉。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?爾其勿辭,從速察職。
都承旨金相奭書曰,伏以皇穹降割,坤聖棄臣民,日月無幾。慈殿遽又禮陟,率土含生,莫不哀隕。仰惟邸下,方在恤宅,又遭哀疚,孝思罔極,何以堪處?伏況大朝殿下,以衰暮之境,有調攝之候,而侍湯焦煎之餘,哀毁過制,聖體必有所損,下情不勝憂迫。竊伏念惟我殿下曁我邸下,以純至之孝,罹窮天之痛。凡所以致哀盡禮之道,靡所不容其極,深墨之色,哭泣之節,哀動左右,有不敢仰視者。臣每登筵席,未嘗不退而感泣,而仰念聖躬之過毁,睿候之致損,竦然之憂,五內如灼。噫,節哀以順變,聖人之訓而載之禮經,則惟邸下,勉抑至哀俯循中制,自念保嗇之道,以爲宗社之計,是實爲聖人之達孝也。而況邸下,必如是先之,又以是仰勉大朝,然後庶可以格感聖心,有所俯就,則是豈徒爲邸下自護之道而已?邸下,以大朝惟憂之心爲心,而克軫情文之裁節,則我大朝,亦豈不俯察邸下仰慮之誠,而曲爲之勉循也?顧今臣民之所顒望者,惟在於是,臣不勝泣祝,念臣以三朝舊物,老而不死,謬廁保護之任,遽遭罔極之慟,攀號靡及,求死不得,豈敢以區區病情,煩瀆於嚴廬之下?而第臣鼓脹恫泄神眩脚攣之病,已成痼症,筋力奔走,久矣無望。頃者除命,屬當上下悲憂之日,義分是懼,忍死承膺,夙夜供劇,殆近兩朔,氣力益乏,漸無餘地。數日以來,諸症陡劇,胃脘膨急而痰火上升,水利無算而眞元下滲,最是精神迷瞀,行步躝跚者,尤萬萬不可强矣。昨日診筵出入,失汗過多,外感又添,擔還私次,達夜叫苦,委頓牀笫,㱡㱡欲盡,自量病狀,更無仕進之勢,而所帶職任,又不可暫曠。玆將疾聲之號,敢陳必遞之義。伏乞离明,俯賜鑑諒,亟許鐫免,俾便調息,仍治臣瀆擾之罪,以肅朝綱,不勝幸甚。答曰,覽書具悉。攀號摧慟之餘,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?卿之所陳體念,卿其勿辭,調理察職。
右承旨具允明,左副承旨尹東暹,右副承旨韓光肇等書曰,伏以皇天降割,大慼荐仍,坤聖禮陟,日月未幾,大行慈聖,遽又賓天,臣民痛霣,八域惟均。仰惟大小朝哀毁罔極之中,必多致損之節,區區下情,尤不勝憂悶焦灼之至。昨日朝廷起居之班,因右僚之病難進去,臣等相議,推移替進矣。大臣致責下吏,右僚以此引義,臣等不善周旋之失,著矣。其在私義,有不可獨爲晏然者。玆敢相率陳章,略控微懇。伏乞睿慈,特賜俯諒,亟許鐫免,以安私分,以嚴公體,不勝幸甚。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?爾等其勿過辭,從速察職。
禮曹判書李益炡書曰,伏以臣昨伏見京畿監司鄭弘淳書本,則以臣向日請推事,大加疑怒,遣辭之際,專不稱量,惟以蹈藉爲快。臣於是不勝駭惑,繼之以慨然也。凡朝臣之在鄕身故者,雖堂下侍從之官,必卽狀聞,自是流來之規,舊例斑斑,則道臣,亦豈不知,而必欲艱覓近年一謬例而言之者,其或有嫌於其間,不欲登聞而然耶?臣之筵請,不過體例間事,有何一毫可怒之端,而其所爲言,何若是張皇耶?其亦可笑而不足多辨,第其直陳强引等說,旨意囫圇,譏斥深緊,此或急於自解其失誤而然耶?抑或以重臣逝報之卽徹宸聽,有所慍憾而然耶?臣實莫曉其所由也。設如其言,必欲强引言端,則一重臣之逝報提達,有何難事,何必拖引請推道臣而發也?其所驅人於巧密之科者,自不覺其巧密之歸,則豈無傍聽之竊笑者哉?惜乎,道臣之不自諒,甚矣。噫,臣今顚髮種種,以何等氣力,呶呶較辨於年少氣銳之人,以損其體貌?而旣被其無限侵詆,則疲惱極矣。區區廉隅,豈可晏然而已乎?玆敢略搆短章,仰瀆离明。伏乞睿慈,亟治臣奏事不審之失,以謝人怒,以靖私義,千萬幸甚。答曰,覽書具悉。卿其勿辭行公。
刑曹判書吳彦儒,參判鄭彦儒等書曰,伏以皇天不弔,荐降大割,坤殿禮陟,纔過一朔,大行慈聖,遽又上賓,殯殿雙設,哭班相接,臣民普慟,曷有其極?矧惟我邸下,睿孝出天,拚號慟霣,尤何堪抑?仍伏念大朝暮年靜攝之中,積日侍湯,遽遭罔極之變,哭哀過制,玉體不瑕有傷損之節。臣等不任區區焦慮之至,竊伏聞日昨賓對,臺臣,以省獄事,至請重推。臣等於此,祗自悚蹙,無地自容。噫,綱常凶變,遽出於輦轂之下,此實窮天地亘萬古所無之極惡大憝也。明白取招,移送省獄,具格正律,自是王法之次第事。而第其罪人凶頑忒甚,納供之日,一變京兆承款之招,半吐半呑,終不就服。反覆盤詰,略加刑訊,揆以獄體,斷不可已,故果施十五度法杖,始捧遲晩之招。適會國有大故,姑令囚繫,以待公除後移送金吾之計矣。不意凶賊徑斃,王章未伸,臣等憤惋,尤倍常情,則臺言論責,亦何異哉?然臣等職忝按獄,旣不能快正應施之律,則溺職之失,無以自逃,不可以一時推勘,有所晏然。伏乞睿慈,亟削臣等之職名,以重國體,以安賤分,千萬幸甚。答曰,覽書具悉。攀號摧慟之餘,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?數昨臺臣請推,本非深意,其何過嫌?卿等其勿辭,從速行公。
上在昌慶宮廬次。
大行大王大妃·大行王妃初喪。
夜自三更至五更,月暈。
下直,礪山府使鄭來觀,全州府使吳彦傅,靈光縣監林象元,興德縣監閔鏽。
韓光肇達曰,大司憲金善行,三度呈辭入達,執義未差,掌令李壽德,持平李錫祥呈辭,朱炯質受由在外,掌令金元行受由在外,今日以監察茶時之意,敢達。令曰,知道。
又達曰,明日次對,兩司當爲進參,除在外外,不爲行公人員,竝待開門牌招,以爲推移進參之地,何如?令曰,依。
藥房口傳啓曰,伏未審日間聖體若何?劑入茶飮,連爲進御乎?臣等之不得診候,今已多日,下情伏不勝憂鬱之至,暫爲入侍診察,有不可已,惶恐,敢啓。傳曰,氣候一樣,症候亦已夬愈,其止之。
韓光肇,以國葬都監郞廳,以摠護使意啓曰,諡冊文,哀冊文,女官當爲進讀,不可不前期誦習,故依前例眞諺竝書以入之意,敢啓。傳曰,知道。
李奎采,以漢城府言啓曰,今觀兵曹節目,則轝士軍都數七千九百七十四名,而其加磨鍊之數,乃爲一千百餘名之多,此乃兵曹循例啓下者,而取考謄錄,則曾因大臣及本府堂上陳達。大轝軍火丁卜直,則每二十名,只給卜直一名,傳語軍,則用一百五十名矣。卽今軍丁不足,恐無充數之路,所謂卜直及傳語軍,依近例擧行。且國葬都監三房都遊軍十五名排案床,每坐竝雨備軍定給三名,自是謄錄,而謄錄外加磨鍊之軍,則不爲定送,至於有廳差備,不過一百三十人,而火卜六十三名,亦似太多,以每十人給卜直一名例擧行,何如?傳曰,允。
吏曹判書鄭翬良書曰,伏以皇穹不弔,荐降大割,大行慈聖,奄爾禮陟,臣民痛隕,曷有其極?伏況大小朝哀慕罔極之中,必多有傷損之節,下情又不勝悲慮之至。臣竊有至切之懇,敢忘僭猥,輒此陳聞,臣之亡姪日城尉臣致達窀穸之事,今將過行於畿內坡州地,臨壙一痛,此實區區私情之所不可已。且臣門族單孑,無他幹事親屬之可以管檢窆具者,須臣躬往,庶得完襄無憾。而臣方職事有縻,不敢擅便行止,前此朝臣之以私懇祈請者,雖非公格所在,凡有籲號,例蒙慈仁之體下,故玆敢冒死仰瀆於离明之下。伏乞睿慈,俯垂矜察,許臣數日之暇,俾便往來,千萬幸甚。答曰,覽書具悉。攀號摧痛之餘,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷諭?卿其依所陳往來焉。
上在昌慶宮廬次,大行大王大妃,大行王妃初喪。
李奎采達曰,左副承旨尹東暹,同副承旨李顯重,今日不爲仕進,竝卽牌招,何如?令曰,依。
令于具允明曰,大臣,備局堂上引接。
傳于韓光肇曰,宣傳官二員,旣已承命,騎馬四匹立之事,分付騎曹。
以備局副提調朴相德牌不進罷職令旨,令于尹東暹曰,推考徽旨捧入。
尹東暹,以兵曹言達曰,忠壯衛將權允中,素患痰病,近益添劇,差復無期云。實病旣如此,則宿衛輪番之任,不宜久曠,今姑改差,何如?令曰,依。
具允明,以奉常寺官員,以都提調·提調意達曰,今此兩魂殿菜蔬供上,本寺專當進排矣。自前熟菜價,則地部劃給,而各樣生菜西眞苽之屬,以本寺位田之收稅者,使之支用,不爲給價矣。位田太半水破,所收大縮,常時祭封,每患不足,三年魂殿,無以進排,故每當國恤時,皆有軍門錢貸出補用之例,因山後各處祭享兩魂殿逐日供上,以若干位稅,萬無繼用之勢,兵曹訓鍊都監禁衛營,御營廳錢,限六千兩依舊例三年無邊貸下,以爲推移進排之地,何如?令曰,依。
平安監司洪鳳漢狀達,江界居把守軍金銀先等囕死渰死事,令于尹東暹曰,囕死渰死人等,令本道恤典擧行。
丁丑四月二十日辰時,王世子坐玉華堂。大臣,備局堂上引接入對時,右議政申晩,廣州留守韓翼謩,行副司直金漢喆·申晦·金致仁,右副承旨韓光肇,掌令李壽德,修撰洪景海,假注書徐有元,事變假注書李宗明,記事官徐有良·李東泰以次進伏訖。晩曰,日氣蒸鬱,近日睿候若何?令曰,姑爲支保矣。晩曰,伏聞醫官之言,膈間凝滯之候,尙爾無減,下情伏不勝憂慮之至。橘茶連爲煎入,其已進御,而卽今加減更若何?令曰,大體一樣,而茶飮則進御矣。晩曰,寢睡水剌諸節,亦何如?令曰,與前無異矣。晩曰,大朝氣候若何?令曰,一樣矣。晩曰,此卽江原監司李裕身狀達也。以爲政當農節,流民還集,而種糧萬分不敷,頃日裁定分數,加分之意陳請。而所得,不過爲一二次排巡,種糧無以竝助留庫中,一依前日狀請,特許加分事,令廟堂,稟處矣。日前本道道臣,以還上加分事,有所狀請,故已爲參酌分數許施。而今又盛論種糧之絶,事勢遑急之狀,有此加請矣。近來諸道還穀之漸至耗縮,多由於多數加分,連値凶歉,不能準捧之致,則隨請輒許,事甚重難。而但關東形勢,與他道有異,道臣旣目擊於賑巡之路。而如是加請,不可無參量之道,前日所許外尤甚邑四分一,之次稍實邑五分一,特爲加許,何如?令曰,依爲之。晩曰,此平安監司洪鳳漢狀達也。順川民家三十餘戶,失火燒燼,其中五歲兒燒死,自朝家,有會付小米一石題給之例,請令廟堂,稟處矣。許多民戶之失火,至於人物燒死之境,事極驚慘,在前旣有小米一石許給顧助之例,今亦依狀辭許施,何如?令曰,依爲之。晩曰,此全羅監司李昌壽狀達也。以爲列邑還穀不敷,應分無多,膠守折半之法,則無糧廢農之患,勢所必至。道內各樣還上折半應留中,又爲折半爲限加分事,請令廟堂,稟處矣。此狀達,三月晦間上來,而以公除前,今始達下矣。今則湖南牟麥,幾盡登熟,農糧則自不必慮焉。而還穀之多數加分,則每致前頭之難捧。且湖南形勢,則與關東有異,今雖不許,可免無糧廢農之患,狀內所請,勿施,何如?漢喆曰,大臣,旣以勿施之意爲請,更此仰達,至爲惶悚,而臣方待罪句管,略聞民情,若不得加分則難矣。南麥雖早熟,麥與米租,用道各異,又當根耕,種子甚緊,種糧各穀,不可不軫念矣。且聞洪景海之言,湖南民事,頗遑遑云。道臣之如是狀請,亦出於不得已,雖難依所請準許,而似有多少間許施之道矣。景海曰,臣奉命湖南,詳知民間形勢,故敢此仰達矣。麥節已屆,農糧則雖不許,亦無妨,而田穀種子,政爲目前之緊需,恐不可不許之矣。晩曰,還上折半留庫之法,甚嚴,如非不得已,則不宜輕撓矣。卽今湖南形勢,麥事向熟,無糧廢農,已無其慮,且道臣所論,只是農糧,而無種子請得之事,不可許矣。令曰,他備堂之意,何如?翼謩曰,道臣旣以農糧爲請,而南麥早熟,今則湖南牟麥已熟,大臣勿施之請,是矣。晦曰,還上折半留庫,法意甚嚴,而今年畿·湖及關東凶荒,無異昨年,故朝家雖不得不依狀請加分。至於湖南,則年事稍勝於三道,麥事已至登熟之境,所請農糧,今無可論。且其狀達上來已久,其時若卽爲許施則或可爲救濟之道,而今則已後時矣。臣意亦以爲不必許施矣。致仁曰,南麥早熟,今旣登場,則大臣勿施之請,誠爲得之。而至於種糧助給,昨今年連有大朝特敎,雖於麥出之後,或有無種糧廢農之類,則道臣守令,自當別爲擧行矣。令曰,備堂儒臣所奏,不無意見,而大臣所奏是矣。依大臣所奏爲之。晩曰,邸下方在嚴廬哀疚之中,備局,別無時急可稟之事,而大朝爲慮民事之稽滯,縷有申飭之敎,今日亦爲來會,而備堂懸病甚多,累度往復,僅得備員,其在事體,誠極未安。公故應頉外不參人員,竝從重推考,何如?令曰,依爲之。晩曰,備局副提調朴相德,差下已久,亦已陳書承批,而尙不行公,事極未安。卽爲牌招察任,何如?令曰,依爲之。以上出擧條備局副提調朴相德牌招察任事下令。壽德曰,請瑞虎等兩賊孥籍,亟令王府擧行。令曰,勿煩。請其時干連人英梅,更令鞫廳,嚴刑窮問,期於得情。令曰,勿煩。請尹澤履·德喜等,更令王府,拿鞫嚴訊,以正王法。令曰,勿煩。請島配罪人鼎九,亟令王府,依律正刑。令曰,勿煩。請島配罪人泰績,更令鞫廳,拿鞫嚴問,夬正王法。令曰,勿煩。請還收罪人桂永放送之令,亟令攸司,依律處斷。令曰,勿煩。請還收吉再卜·李於屯金減死之令。令曰,勿煩。請還收李佐太·申尙春減死之令。令曰,勿煩。請罪人彦杓·陽祚等,仰稟大朝,更加嚴鞫得情。令曰,勿煩。請稟于大朝,潤·東夏,竝施應行之律。令曰,勿煩。請稟于大朝,還收柱泰·昌翼酌處之命,更加嚴鞫得情,依律處斷。令曰,勿煩。請定配罪人孝曾·孝順,稟于大朝,亟令王府,更加嚴鞫得情。令曰,勿煩。請稟于大朝,還收崔守仁定配之命,更加嚴鞫得情。令曰,勿煩。請仰稟大朝,爟·爣諸子,竝令絶島移配。令曰,勿煩。請東星,竝施孥籍之律。令曰,勿煩。請緣坐罪人抗,仰稟大朝,亟施孥籍之典。令曰,勿煩。請前參奉韓芷,拿問嚴處。令曰,勿煩。請徑斃罪人尙轇,稟于大朝,亟行追施之律。令曰,勿煩。請逆賊時澤應坐,稟于大朝,竝施一律。令曰,勿煩。請稟于大朝,逆慬,以大逆律施行。令曰,勿煩。以上措辭,竝上同翼謩曰,臣有區區憂慮之忱,敢此仰陳焉。伏以臣民無祿,數朔之內,兩殿禮陟,匝域含生,普切崩隕。伏惟我大朝,以望七之年,積日哀毁,致損必多,下情伏不勝焦遑罔措之至。顧今臣民之所望,惟在於大朝與邸下支保之一節。伏願邸下,勉抑至哀,俯循中制,自念保嗇之道,以爲宗社之計,是實爲聖人之達孝也。漢喆曰,邸下大疾之餘,蘇完尙遠,此時加護之道,尤不容少緩。伏願以大朝惟疾之心爲心,克軫情文之裁節,則我大朝,亦豈不俯察邸下仰慮之誠?而曲爲之勉循也。令曰,誠孝淺薄,連遭罔極之痛,五內崩折,卿等之所陳,政爲切至,可不體念?景海曰,帝王之孝,異於匹庶,且節哀以順變,聖人之訓而載之經傳,則其在邸下奉慰大朝之道,尤宜先思保護之道,必以仰勉大朝,然後庶可以感格聖心,有所俯就,則是豈徒爲邸下自護之道而已哉?臣民之所顒望者,只在於此,臣不勝泣祝之至。令曰,當體念矣。晩曰,茶飮更當煎入,伏乞連爲進御。令曰,當進御矣。晩曰,頃以入診邸下之意,仰稟大朝,伏乞頻接醫官,使之議定當進之劑,千萬伏望。令曰,當依爲之矣。諸臣以次退出。
上在昌慶宮廬次。大行大王大妃·大行王妃初喪。
尹東暹達曰,大司憲·執義未差,掌令金元行在外,李壽德,持平李錫祥呈辭,朱炯質受由在外,今日以監察茶時之意,敢達。令曰,知道。
又達曰,右副承旨韓光肇,今日不爲仕進,卽爲牌招,何如?令曰,依。
傳于李顯重曰,山陵隨駕儀註,有下敎事,禮判,持續五禮儀入侍,騎判同爲入侍。
李顯重達曰,卽者下番翰林李東泰,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又達曰,卽者修撰洪良漢,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
又以弘文館言達曰,本館上番修撰洪良漢,以親病,陳書徑出,上番將未免闕直,修撰金華鎭,卽爲牌招,姑陞入直,何如?令曰,依。
又以國葬都監郞廳,以摠護使意啓曰,大行王妃沙誌石正燔次,誌石所監造官奉常寺參奉柳煥德,下送燔造所時,除下直,而所騎馬依例入把之意,分付京畿監司處,何如?傳曰,允。
又以山陵都監京郞廳,以摠護使意啓曰,今此大行王妃山陵,將始覆莎之役,而陵上莎草,自前浮取於慕華館丁字閣前後面,則例以本陵近處莎草,浮出以用矣。今亦依謄錄,慕華館莎草軍一千五百名,陵所近處浮莎軍二千名,以轝士餘軍,劃送都監,及時浮出之意,分付漢城府,何如?傳曰,允。
又以山陵都監京郞廳,以摠護使意啓曰,大行大王大妃山陵所用細沙·黃土·瓦甎·椽材等物,專以軍門馬匹輸運,而卽今出用之馬數,甚零星,有難及期運用,三軍門卜馬各七匹,加數出用之意,分付,何如?傳曰,允。
又以禮曹言啓曰,今此大行大王大妃殯殿進香時,依前例諸道監司,竝令定官代行,而京畿監司及三都留守,上來進香事,分付,何如?傳曰,允。
李奎采,以戶曹言啓曰,今四月十一日禮房承旨·編次人入侍時,行戶曹判書李喆輔所啓,大行王妃三年內所用柴炭·菜物價,依庚戌例磨鍊啓下矣。卽伏見廚院關粘連禮曹啓下移文,則魂殿山陵朝夕上食晝茶禮所用祭物,一依辛巳年例磨鍊以來矣。當初臣曹之依庚戌例磨鍊者,祭享事體至重,未見文蹟之前,自下以減數例磨鍊,有所不敢故也。今則各樣祭物,自廚院以辛巳年例擧行,則此不可異同,上頂柴炭·菜物,似當以辛巳例磨鍊,故敢此仰達矣。上曰,以辛巳例擧行,可也。李喆輔曰,然則大王大妃殿三年內柴炭·菜物價,當以何年〈例〉磨鍊乎?上曰,今番器數磨鍊,一遵慈意,此亦依辛巳例擧行,可也事,命下矣。大行王妃三年內所用柴炭·菜物等價,一依辛巳年例更爲磨鍊,別單書入之意,敢啓。傳曰,知道。
檢閱李東泰書曰,伏以皇穹不弔,坤殿禮陟,日月未幾,大行慈聖,遽又賓天,匝域臣民之痛,曷有其極?仰惟大小朝哀慕罔極之中,傷損必多,竊不勝區區憂慮之至。臣於直中,卽接家信,臣老父素患關格之症,猝發於飮啖之失宜,胸膈衝塞,吐瀉兼作,昏窒不省,藥餌無效,懍懍有頃刻之慮云。臣聞此急報,心神飛越,此時瀆擾,非不知萬萬惶悚,而情私所迫,按住不得,忙構短章,徑出禁門。伏乞离明,削臣之職,治臣之罪,以肅朝綱,以便救護,千萬幸甚。答曰,覽書具悉。攀號摧痛之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?爾其勿辭,救護父病。
修撰洪良漢書曰,伏以皇天不弔,荐降大割,大行大王大妃,奄棄臣民,率土含生,普切攀號。伏惟我大小朝,嚴廬哀慕之中,必多傷損之節,區區下情,不勝焦慮之至。仍念臣之偏母,夙抱沈痾,寧日恒少,而緣臣積淹禁直,久曠將護,間多添加之時,宜卽請急,而適値哀遑之日,不敢言私,泯默以度,情理轉迫。卽接家信,臣母宿症之外,重挾感冒,咳嗽嘔逆,惡寒忒甚,食飮頓却,神識全迷,病理思臣,促臣歸視。臣得聞此報,方寸如灼,按住不得,冒陳短章,徑出禁門,此時瀆撓,尤增死罪。伏乞睿慈,俯垂矜諒,亟令鐫削臣職,以便救護,仍治臣擅離之罪,以警具僚,不勝幸甚。答曰,覽書具悉。攀號摧痛之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?爾其勿辭,救護母病。
丁丑四月二十一日辰時,上御通明殿廬次。禮判·騎判同爲入侍時,兼禮曹判書李益炡,兵曹判書李,右承旨具允明,假注書徐有元,記事官金和澤·李東泰以次進伏訖。曰,日氣蒸鬱,伏未審日間,聖體若何?上曰,一樣。曰,劑入茶飮,盡已進御乎?上曰,時時進御,實難盡服矣。曰,服藥之道,若或間斷,則實無效矣。臣等之所望,惟在勉進茶飮與水刺,而每如是靳允,伏不勝悶鬱之至。上曰,所食則漸減,而氣則少無所損,怪矣。曰,豈有如許之理乎?殿下多用聖慮,故不知有損而然也。寢睡之節,若何?上曰,一樣而昏困,則甚矣。曰,此是元氣虛弱之致也。瘙癢之症加減,亦何如?上曰,今則少愈矣。曰,明日當爲日次問候,而首醫今方待令,先使入診,何如?上曰,今日使之診察,而明日則止之,可也。曰,然則諸醫,當盡爲召入矣。上曰,置之,只使首醫入診也。承命出去,與金履亨偕入。上曰,卽爲診脈,可也。履亨診候訖,奏曰,脈度左三部則沈遲,右三部則一樣虛軟,度數亦甚不調矣。曰,茶飮間斷,故脈度如此矣。上曰,雖連服茶飮,實無所勝矣。履亨曰,脈候比前尤爲虛弱,茶飮中蔘重,雖一錢,不可不加數矣。上曰,今日使之議藥,可也。曰,其在愼重之道,當俟明日備員入診後,可以議定矣。上曰,明日豈可更診耶?曰,今聞首醫之言,脈候比前尤有不足,下情憂慮,實爲罔涯矣。上曰,此則,例也,曰,殿下每爲臣子不敢對之敎,尤切悶迫,不知仰達,明日當率諸醫官,入診聖候矣。上曰,置之也。曰,聖敎雖如此,豈敢以一醫之言,遽然議藥乎?當於明日備員詳察,而議定當進之劑矣。履亨先退。上曰,五禮儀中發靷班次儀註,承旨讀之也。允明讀奏曰,此與補編,有所少異矣。上曰,此則外班次也。允明曰,內班次亦有之矣。上曰,更讀也。允明讀奏。上曰,以此觀之,隨駕之節,曉然無疑,甲辰告以無此一節者,實欺予矣。又命讀立主奠儀註訖。上曰,虞祭後則栗主耶?益炡曰,然矣。上曰,立主奠無祝文者,實怪矣。仍命書傳敎曰,本五禮儀中儀杖,卽外儀杖也。今番從註,以內儀杖磨鍊,隨駕時五禮儀中,不過自禁十六員仗馬吹角·大寶小輿御馬而已。無儀杖副輦,依此擧行,而今番除吹角,此一節載於補編,大旗立於大寶之前,前後箱。頃年御慶德宮時,前後一射隊而隨駕,故今用此例,欲爲下敎,而一倍此心。今覽五禮儀儀註,亦同在於一衛之中,而且壬申懿昭靷日,亦用此例,況今番乎?依禮文以一射隊磨鍊事,分付儀曹及騎曹。又命書傳敎曰,今番靷日,前箱軍五哨,專以訓局軍兵擧行。後箱軍五哨,專以御營軍擧行,斥候伏兵屛門把守,專以禁衛營擧行。留都,亦禁營爲之,禁軍五番,馬軍五哨,分半爲先驅攔後,先驅,在於先箱尾局,攔後,在於後箱頭局。而陵所設布帳,守·摠兩營爲之,其若不足,以管理營同爲擧行。晝停所布帳,以隨駕兩營擧行,駕前駕後,今番依城內挾輦隨駕。城門,日暮後閉,開東後開,宮門,日入後閉,平明後開,轝士大將,以前日受點者擧行。世子不過祗迎,不在一衛內,四百名先後箱,依例擧行。路祭所,環衛以此軍擧行,而晝停所,則一依陵幸例禁軍環衛,勿設虎網,亦勿設假家,只以都監用餘者,用之事,分付。上曰,今番班次圖,大殯殿先冊封,敎命冊寶彩轝次,尊崇冊寶彩轝次,尊崇冊寶彩轝次,尊崇冊寶彩轝次,尊崇冊寶彩轝次,尊崇冊寶彩轝次,尊崇冊寶彩轝次,尊崇冊寶彩轝次,尊崇冊寶彩轝次,尊崇冊寶彩轝次,尊崇冊寶彩轝次,上諡冊寶彩轝次,此則吉儀杖也。哀冊,當在大轝前,不在此中,小殯殿班次圖,先世弟嬪敎命冊印彩轝次,中宮敎命冊寶彩轝次,尊號冊寶彩轝次,尊號冊寶彩轝次,尊號冊寶彩轝次,諡號冊寶彩轝次,此亦吉儀仗,哀冊不在此中。亦上同。依此擧行事,分付。出傳敎曰,大旗,以白色依前改之,內吹螺赤,白笠白天翼事,亦依前例爲之乎?上曰,依爲之。曰,侍衛服色,以白笠白天翼佩劍弓矢事,亦依前例爲之乎?上曰,依爲之。曰,斥堠伏兵,以守·摠兩營,隨其地方,使之依例擧行,何如?上曰,依爲之。曰,駕前駕後及別將以下禁軍等服色,亦以白戰笠白戰服爲之,挾輦將服色,亦依前例以白戰笠白戰服,挾輦軍服色,以白頭巾,白號衣爲之。隨駕時訓鍊大將·御營大將服色,皆以黑笠去笠餙,黑天翼佩劍弓矢。中軍以下諸將官,各用方色,着黑戰笠戰服事,依庚戌前例爲之,駕前前排,亦依庚戌年例,勿爲磨鍊乎?上曰,竝依爲之。益炡曰,今四月十七日所下傳敎中,有冊寶讀案則內入日外,依當初下敎除之之敎矣。大行大王大妃殯殿上諡時,宗廟請諡及殯殿上諡,皆以冊寶宣讀,而大行王妃殯殿上諡時,亦有冊寶宣讀之節矣。若除讀案,則似有掣肘之端,何以爲之乎?敢稟。上曰,前日下敎,非此之謂也。諡冊寶宣讀案,則應有之矣。依例擧行,可也。益炡曰,取考癸亥·戊辰兩年諡冊文謄錄,則恭惟下,皆書尊號,而不書徽號·諡號矣。今番明陵諡冊文,亦依兩年例書之之意,敢達。上曰,依兩年例擧行,可也。益炡曰,癸亥年哀冊文謄錄,則以哀子主上殿下書之。戊辰年,則以惟我主上殿下書之矣。今番明陵哀冊,以何年例書之乎?上曰,以戊辰年例書之,可也?益炡曰,頃日所下傳敎中,有各道朔膳外三名日物膳,三年內勿封之敎,三名日,卽大殿誕日,正朝,冬至,而此外,亦有端午京外物膳,秋夕京物膳封進之例,何以爲之?而且大小殯殿,因山前京外所封端午物膳,依例封進乎?上曰,端午·秋夕物膳,亦在勿封中,而大小殯殿端午物膳,依所達封進,可也。以上出擧條曰,藥房亦有封進之物,何以爲之乎?上曰,朔膳外,皆已除之,此則眩於奉行而然矣。仍命書傳敎曰,工曹人日·端午所封梳函首花艾花等,大小殯殿及各殿,勿爲擧行,內局臘日封進絳紗囊,亦勿擧行事,分付。上曰,金領府事老矣。仍命書傳敎曰,留都大臣,金領府事爲之。諸臣以次退出。
上在昌慶宮廬次,大行大王大妃·大行王妃初喪。
藥房都提調臣申晩,提調臣李,副提調臣金相奭啓曰,伏未審日間聖體若何?劑入茶飮,連爲進御乎?雖有下敎日入侍之敎,而今日乃是日次,臣等不可不率諸御醫入診,詳察聖候,議定繼進當否矣。王世子氣候,何如?嬪宮氣候,亦何如?臣等不勝區區憂慮,敢來問安,竝此仰稟。答曰,知道。氣一樣,茶飮加劑五貼以入,世子嬪宮,亦無事,待下敎入侍宜矣
韓光肇達曰,大司憲·執義未差,掌令金元行在外,李壽德,持平李錫祥呈辭,朱炯質受由在外,今日以監察茶時之意,敢達。令曰,知道。
藥房口傳啓曰,卽伏承啓辭之批,有待下敎入侍之敎,下情伏不勝憂鬱之至,進御茶飮中,雖因日前症候,減其錢數。而今則不可不更爲議定,臣等率諸御醫暫爲入侍,有不可已,惶恐,敢啓。答曰,人蔘,以一錢劑入,入診,其止之。
金相奭達曰,右承旨具允明,今日不爲仕進,卽爲牌招,何如?令曰,依。
李顯重,以吏曹言啓曰,大行大王大妃發靷時輓章製述官書寫官中,時無職名人員,令該曹,這這口傳付軍職,冠帶常仕,何如?傳曰,允。
兵曹口傳政事,副司直金善行,副司果洪趾海·任㻐·朴相喆·洪樂命·柳脩·鄭恒齡·李宜馣·朴弼燧。
上在昌慶宮廬次,大行大王大妃·大行王妃初喪。
韓光肇達曰,大司憲·執義未差,掌令金元行在外,李壽德,持平李錫祥呈辭,朱炯質受由在外,今日以監察茶時之意,敢達。令曰,知道。
傳于尹東暹曰,昭義門四更一點開門事,過後閉事,分付,只分付騎曹。
具允明,以國葬都監郞廳,以摠護使意啓曰,哀冊文草圖書,睿覽後,方可正書入刻,令書寫官月城尉金漢藎,爲先寫出以入之意,敢啓。傳曰,知道。
又以承文院官員,以都提調意啓曰,卽伏見大行大王大妃殿告訃正使狀啓,則咨文中齎擎之下,表文之上,告訃二字,明是落漏,令承文院急速稟旨知委云矣。取考謄錄,則或存或無,前後不一。槪告訃二字之有無,無甚關係,而今番則兩使臣行,咨文辭意,不可異同,令行中寫字官,告訃二字添書以去之意,別定禁軍馳發,傳及于使行所到處,何如?傳曰,允。
李奎采,以二賑所言達曰,今此饋粥所往來飢民一名,年可十五六歲男壯身,今月二十日夜間,投宿於漢北門內民家假家,仍被虎囕。天明後始見血痕之狼藉,旋卽尋覓,得其頭足於甕巖洞,而爲覓埋具,乍來本所之間,虎又囕去其頭足,剝食皮肉,棄其骸骨,故艱辛跟追,得之於近處巖上,而善爲埋置云。其爲慘惻,已極萬萬,而旣是都城咫尺之地,且是摠廳子城之內,虎患如是縱橫,至有囕殺人物之弊,尤爲驚駭。況此許多飢民,設幕散處,難以戒嚴,此後又不無意外之慮,不可不趁卽追捉,以除民害。多發善放砲手,使之驅出,期於捕殺之意,分付三軍門及摠戎廳,何如?令曰,依。
李顯重,以摠戎廳言啓曰,因二賑所草記,飢民一名,爲虎囕殺於漢北門內,事極驚駭,分付三軍門及摠戎廳,期於捕殺事達下矣。本廳則牙兵,俱在外邑,故標下軍中善放者三十名,各別抄擇,將校領率捕捉之意,敢啓。傳曰,知道。
又以訓鍊都監言啓曰,因二賑所草記,飢民一名,爲虎囕殺於漢北門內,極爲驚駭,分付三軍門及摠戎廳,期於捕殺事達下矣。都監善放砲手五十名,將官領率,卽爲發送捕捉之意,敢啓。傳曰,知道。
又以禁衛營言啓曰,因二賑所達辭,漢北門內饋粥所往來飢民,爲虎所囕,極爲驚駭。卽令三軍門及總戎廳,多發善放砲手,期於捕捉事依下矣。本營善放砲手五十名,將校二員,領率出送,着實跟捕之意,敢啓。傳曰,知道。
又以御營廳言啓曰,因二賑所草記,漢北門內虎患狼藉,囕殺飢民,令三軍門及摠戎廳,多發善放砲手,期於捕殺事達下矣。本廳將校,率領砲手五十名,今日出送,與訓局·禁營·摠戎廳,合力跟捕之意,敢啓。傳曰,知道。
掌令金元行書曰,伏以旻天降割,坤聖仙寢纔殯,大行大王大妃,又奄忽上賓,匝域含生,莫不叫號罔極。矧我大朝孝思出天,日夜哀慕,盡情致毁,雖在盛壯,猶患難支,寶算方高,玉體多愆,而受傷如此,憂當若何?伏惟邸下,以煢然含恤之中,而又有此慼,其震薄熏爍,尤當有不可堪者。臣竊伏畎畝,寸心如沸,祇不勝其罔措也。仍竊伏念臣之前書,雖緣焦迫之極,疾痛之甚,有不暇於緩聲,而其瀆擾嚴廬之罪,實在罔赦。不謂睿度天大,隆批誕宣,若以其言,爲有可採,且示以留心聽納,雖大舜之好察邇言,寧復加此,而臣是何人,乃敢得此於离明也?莊誦百回,感涕被面。惟是所辭職名,未蒙恩遞,至有爾豈捨余,余豈捨爾之敎,臣於是尤戚戚焉。噫,臣以至庸極陋,盜竊虛名,猥被大小朝不世之遇,隆恩厚澤,酬報無階,縱微此恩諭,其心何嘗頃刻而忘邸下哉?獨以情窮理極,轉動無路,不得不哀號苦籲,冀睿慈之垂憐焉耳。今臣所帶,已跨兩歲。書曰無曠庶官,天工人其代之。庶官且然,況此言責之重乎?緣臣之故,瘝曠乃爾,負罪至此,寧逭王章?幸以仁恩,釋此擔負,雖死可以瞑目矣。臣於此際,又伏聞臣名,濫與大行大王大妃·大行王妃輓章製述之任。念此爲任,實惟在朝詞臣之選,臣以草野疎蹤,未嘗一出供仕,則今何敢唐突於其間哉?不然,憑藉文字,揄揚盛美,少紓臣子哀慕之情,豈非微誠所願,而虞人之守,有不容破壞,此臣所以不敢冒當者也。且臣非獨此耳。蓋自冬春以還,宿疾轉劇,又因前後國哀,奔走州府,以致證情越添,落席昏昏,不省人事。假使無他難安,卽此病勢,萬無濡毫運思,自力製進之望,臣又悲隕悶塞,惟竢鈇鉞之加而已。伏願邸下,特令早賜變通,無致臨時窘急之患。仍許遞臣職名,以彰違慢之辜,千萬幸甚。書成臨進,伏聞坤聖輓詞,已蒙改下付標,臣不勝感頌寬恩,而其於慈聖,亦豈有獨異?更乞睿慈,終始體諒焉。答曰,覽書具悉爾懇。攀號摧痛之中,又遭此罔極之慟,五內崩折,一倍于中,而大朝浹月侍湯之餘,又積日哀毁,焦煎曷喩?屢次敦召,未能招致,寔余誠淺,心甚忸怩。噫,以世祿之臣,兼乎學問之篤實,闡義理釋經旨,非山林養德之士,何以能之,而況輓詞製述之任,尤爲緊且重焉。爾其勿過辭,卽速上來,補我不逮。
上在昌慶宮廬次。大行大王大妃·大行王妃初喪。
韓光肇達曰,大司憲·執義未差,掌令金元行在外,李壽德,持平李錫祥呈辭,朱炯質受由在外,今日以監察茶時之意,敢達。令曰,知道。
具允明達曰,檢閱李東泰,由限已過,卽爲牌招入直,何如?令曰,依。
又以山陵都監京郞廳,以摠護使意啓曰,大行大王大妃山陵作甕家,在五月二十五日,開金井,在六月十一日,其間日字太遠,作甕家吉日,以六月旬前改推擇之意,分付該曹,何如?傳曰,允。
又以山陵都監京郞廳,以摠護使意啓曰,假丁字閣四面,立紅門設把子,而甲辰以後,以軍門布帳代用矣。今亦依此擧行,何如?傳曰,允。
又以山陵都監京郞廳,以摠護使〈意〉啓曰,假丁字閣上樑文,甲寅以後不用,發靷後大轝吉凶儀杖假家,辛巳以後,亦不造作,只設雨備及油遮日矣。今番依此爲之,何如?傳曰,允。
又以山陵都監京郞廳,以摠護使意啓曰,今此大行大王大妃山陵赴役僧軍,減數仍役後,半用募軍之價,以草記稟定,別單書入之意,頃以定奪矣。當初僧軍一千五百名,旣減爲七十五十名,而兩大役一朔之內分使,便同減半之中,又爲減半,則代用募軍之數,當爲七百五十名,而其一月應下之數,當爲米四百五十石·米四十五同,而當此節省之日,宜有減酌之道。米三百石,木三十同,分定於京外衙門,別單書入之意,敢啓。傳曰,知道。
又以禮曹言啓曰,今此大行大王大妃發靷時,啓殯後·卒哭前應行祭奠,今方磨鍊,而取考謄錄,則各年國恤時發靷日朝奠,兼行於朝上食,發靷及返虞時晝停,則只行晝停奠,而不設晝茶禮矣。今亦依前例擧行之意,分付,何如?傳曰,允。
尹東暹,以兵曹言啓曰,今此大行王妃發靷時晝停所·陵所設布帳,當爲排設,而取考辛巳謄錄,則晝停所布帳,訓鍊都監排設,陵所布帳,摠戎廳排設矣。今亦依此擧行之意,分付,何如?傳曰,允。
告訃使安狀啓,咨文中合行之行字,以此字書之,似是誤書,而最初査對時,矇不覺察,惶恐待罪。傳于具允明曰,勿待罪事,回諭。
忠淸兵使申思彦狀達,報恩等官居良人曺加隱伊妻金召使等,爲虎囕殺事。令于李奎采曰,囕死人等,令本道恤典擧行。
全羅監司李昌壽狀達,五月令薦新進上大小麥,今年節候尙早未熟,限內不得封進,惶恐待罪。令于李顯重曰,勿待罪事,回諭。
上在昌慶宮廬次。大行大王大妃,大行王妃初喪。
藥房口傳啓曰,伏未審日間,聖體若何?劑入茶飮,連爲進御乎?臣等之不得承候,已至多日,下情伏不勝憂鬱之至。今日雖非日次,暫爲率諸御醫入侍,診候爲宜。惶恐敢啓。答曰,茶飮已進御,其止之。
金相奭達曰,右副承旨韓光肇,今日不爲仕進,牌招,何如?令曰,依。
尹東暹達曰,大司憲·執義未差,掌令李壽德式暇,金元行在外,持平李錫祥呈辭,朱炯質受由在外,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而無時急稟定事,頉稟。令曰,知道。
具允明達曰,今日賓廳坐起,旣已頉稟,所當持公事入對,而時無公事,頉稟。令曰,知道。
韓光肇,以魂殿都監郞廳,以摠護使意啓曰,梓宮銀釘加漆,已準十度,漆布加漆,依喪禮補編,十度擧行,而間一日爲之之意,敢啓。傳曰,知道。
又以國葬都監郞廳,以摠護使意達曰,今此發靷時班次圖,摹寫以入之意,敢達。令曰,知道。
又以國葬都監郞廳,以摠護使意啓曰,今此發靷時班次圖,摹寫以入之意,敢啓。傳曰,知道。
又以司饔院官員,以監膳提調意啓曰,端午進上物膳,只封兩殯殿事,旣有下敎,而卽今慶尙道端午進上物膳,令前各殿,竝爲一體封進矣。兩殯殿進上,依例捧入,而大殿·世子宮進上,自下不敢循例捧入,何以爲之?敢稟。傳曰,在令前入之。
具允明,以承文院官員,以都提調意啓曰,卽伏見告訃正使狀啓,則大行大王大妃殿告訃咨文中合行之行字,正本草本,皆書以此字,似是誤書,令槐院更爲啓稟,急速知委云矣。取考謄錄,則多用行字,亦多用此字,而今番兩咨文之不一,各以援例之故也。然使臣,爲慮斑駁,有此狀請之擧,以行字刀擦,書塡以去之意,別定禁軍把撥,傳及於使行所到處,何如?傳曰,允。
韓光肇,以戶曹言啓曰,禮曹啓下關內,大行大王大妃陵所,三年內朝夕上食,晝茶禮所用炭燒木及各樣菜物,依前例,令戶曹磨鍊擧行事據取考前例,則陵所三年內所用柴炭菜物,自本曹磨鍊啓下後,分付京畿,分定各邑矣。己亥年,始因大臣陳達,除出江都米三千石,劃給宣惠廳給價進排。甲寅以後,則宣惠廳,或以賑廳米,取稟給價,或以賑廳常平·江都米,啓下取用,或自宣惠廳,直爲給價,或以宣惠廳及米布所在衙門,自本廳啓稟給價矣。今此三年內朝夕上食晝茶禮所用炭燒木及各樣菜物,亦令宣惠廳,從便給價,司圃署·奉常寺貢人及下人等處分給一款,依例擧行,而柴炭·菜疏等物價米,依定奪一從辛巳年例磨鍊,別單書入之意,敢啓。傳曰,知道。
上在昌慶宮廬次。
大行大王大妃·大行王妃初喪。
韓光肇達曰,大司憲·執義未差,掌令李壽德式暇,金元行在外,李錫祥呈辭,朱炯質受由在外,今日以監察茶時之意,敢達。令曰,知道。
具允明達曰,同副承旨李顯重,今日不爲仕進,牌招,何如?令曰,依。
兵曹口傳政事,以具善復,爲右邊捕盜大將。
傳于韓光肇曰,新除授捕盜大將具善復,卽爲牌招,命召及大將牌·傳令牌傳授。
備邊司薦望,以洪鳳漢爲摠戎使。
上在昌慶宮廬次,大行大王大妃·大行王妃初喪。
藥房都提調臣申晩,提調臣李,副提調臣金相奭啓曰,伏未審日間,聖體若何?前劑入茶飮,已盡於昨日,臣等卽與諸御醫入侍,詳察聖候,議定繼進當否爲宜。王世子氣候,何如?嬪宮氣候,亦何如?臣等不勝區區憂慮,敢來問安,竝此仰稟,答曰,知道。時雨時下,雖在此中,爲民幸心。氣則一樣,尙有餘貼,明日入侍。世子·嬪宮氣候亦一樣矣。噫,每呼此答,幾呼慈聖氣候,一呼此答,心若隕焉。休答于上,只答于下,此心一倍。世子與嬪〈宮〉氣候應問時,問候宜矣。
李顯重達曰,大司憲·執義未差,掌令李壽德呈辭,金元行在外,持平李錫祥呈辭,朱炯質受由在外,今日以監察茶時之意,敢達。令曰,知道。
金相奭達曰,左副承旨尹東暹,今日不爲仕進,卽爲牌招,何如?令曰,依。
又啓曰,來五月初二日大行王妃山陵開金井時,承旨依例進去同審事,禮曹單子啓下矣。何承旨進去乎?敢稟。傳曰,左承旨進去。
傳于韓光肇曰,宣傳官一員承命,騎馬二匹立之。
韓光肇啓曰,摠戎使洪鳳漢,時在平安監營任所,將兵之任,一時不可無摠察之人,何以爲之?敢稟。傳曰,禁衛大將兼察。
又啓曰,摠戎使,以禁衛大將兼察事,命下矣。禁衛大將具善行,卽爲牌招,以爲聽傳敎之地,何如?傳曰,允。
兵曹口傳政事,副司直金陽澤。
上在昌慶宮廬次。大行大王大妃,大行王妃初喪。
大行大王大妃公除翌日,大殿,政院·玉堂單子問安。答曰,罔極。世子宮·嬪宮,政院·玉堂口傳問安。答曰,罔極。大殿,朝廷二品以上·六曹·宗親單子問安。答曰,罔極。
以承傳色口傳下敎曰,今日公除後,而佯若不知諸中官承傳色,竝從重推考。
藥房都提調臣申晩,提調臣李,副提調臣金相奭啓曰,時日易邁,公除奄過,伏惟聖情哀慕,益復罔極。伏未審夜間,聖體若何?臣等依昨日下敎,卽與諸御醫入侍,詳察聖候爲宜。臣等不勝區區憂慮,敢來問安,竝此仰稟。答曰,知道。氣則當下敎於入侍矣。筵席下批
李顯重達曰,檢閱金和澤,諉以館規,陳書徑出,原書纔已退却矣。所當直捧禁推徽旨,而此與無端徑出有異,推考警責,仍卽牌招入直,何如?令曰,依。
韓光肇達曰,憲府連日監察茶時,事甚未安。除在外·受由外,不爲行公人員,竝牌招,何如?令曰,依。
具允明達曰,大司憲趙雲逵未肅拜,執義金元行在外,掌令李壽德上書入達,一員未差,持平李錫祥牌不進,朱炯質受由在外,今日以監察茶時之意,敢達。令曰,知道。
傳于具允明曰,領左相·關西伯·禮房承旨,藥房入診,同爲入侍。
又傳于具允明曰,山陵都監堂上,有入來者,同爲入侍,俱詣閤。
傳于李顯重曰,注書日記,上在昌德宮書之乎,在昌慶宮書之乎?若書以在昌德宮,則以昌慶宮書之。
傳于金相奭曰,政事久滯,兩銓入來,今日開政,而依祿都目例爲之,政事罷後,騎判入侍。
有政。吏批,判書鄭翬良進,參判南泰齊進,參議,左副承旨尹東暹進。
兵批,判書李進,參判李之億病,參議趙明鼎病,參知李昌儒入直進,同副承旨李顯重進。
吏批啓曰,臺諫及玉堂·春坊闕員,今當差出,而擬望之人乏少,承旨·外任·相避,竝擬,何如?傳曰,允。又啓〈曰〉,江界府使,今當以文臣差出,而堂上中可擬之人乏少,堂下曾經侍從三品人及未準朔守令,竝擬,何如?傳曰,允。
兵批啓曰,全羅兵使·慶尙右兵使,今當差出,而擬望之人乏少,他道守令及水使,竝擬,何如?傳曰,允。又啓曰,慶尙左水使,今當差出,而擬望之人乏少,他道守令,竝擬何如?傳曰,允。
尹東暹,以吏曹言達曰,寧陵參奉李命奭,齊陵參奉金綋,除授後過限未肅拜,顯陵參奉趙昌逵,受由過限未上來,竝依例改差,何如?令曰,依。
傳于李顯重曰,此時守令甚急,今日政,卽爲備擬以入。
又傳于李顯重曰,慶尙左水使代,今日政卽爲差出。
以趙雲逵爲大司憲,南泰會爲大司諫,金元行爲執義,尹學東爲司諫,南德老爲獻納,李商芝·尹光暹爲正言,金陽澤爲副提學,趙曮爲校理,洪梓爲副校理,宋塋中爲副修撰,曺命采爲左尹,洪獜漢爲戶曹參議,元仁孫爲大司成,尹光迪爲敦寧都正,金漢喆爲知義禁,金敎材爲說書,安杓爲兵曹佐郞,金應濂爲司藝,尹坊爲廣州經歷,金由行爲司僕判官,任行元爲司僕主簿,李奎明爲軍資主簿,鄭漢奎爲江界府使,李來復爲舒川郡守,朴相喆爲京畿都事,趙台祥爲大同察訪,李彦章爲孝章墓守衛官,趙學天爲齊陵參奉,申光履爲顯陵參奉,尹光絢爲寧陵參奉,李潭爲江東縣監,李壽勛爲沃溝縣監。禮賓奉事李性源,司宰奉事權烜相換。奉敎單權穎,待敎單李世演,檢閱單李鎭恒,校書正字單睦祖永,內司別坐單徐進行,差下事承傳。南原君,今加興祿,特爲加資事承傳。
金履貞爲同知,李振聃爲忠翊將,李普吉爲忠壯將,權允中爲慶德將,金兌興爲景福將,尹光億爲都摠都事,盧勛相爲訓鍊僉正,李邦綏·許愈爲宣傳官,李春榮·鄭伯曾爲部將,李有壽·李邦燁爲武兼,兪胄基爲全羅兵使,崔鎭衡爲慶尙右兵使,李昌重爲忠原營將,白東俊爲滿浦僉使,趙光國爲花梁僉使,崔斗奎爲法聖僉使,全世忠爲荏子島僉使,李德泓爲西平萬戶,李東嶺爲造山萬戶,金大成爲植松萬戶,鄭衡魯爲水口萬戶,王枝善爲晴川別將,金聲郁爲廢茂山萬戶,具侃爲慶尙左水使,劉得良爲森森坡萬戶,趙德觀爲廟坡權管,李明獜爲梁永萬洞權管,承益珍爲於汀灘權管,申晙·李邦綏·李思先·朴師任·李鉉祥爲副護軍,尹弼衡·元始明·金振聲·金禹協·康義伯爲同知,金尙重爲副司直,單付。
尹東暹啓曰,新除授江界府使鄭漢奎,時無加資之命,何以爲之?敢稟。傳曰,加資。
李顯重達曰,新除授奉敎權穎,時在京畿驪州地,待敎李世演,時在龍仁地,檢閱李鎭恒,時在楊根地,竝斯速乘馹上來事。下諭,何如?令曰,依。
李顯重,以侍講院言達曰,本院新除授說書金敎材,時在京畿廣州地,書筵入番事緊,斯速乘馹上來事,下諭,何如?令曰,依。
傳于具允明曰,禮房承旨及儒臣上下番入侍。
傳于李顯重曰,都尉祿俸,限三年仍給,其月下敎而未及下敎,自三月擧行事,分付該曹。
又傳于李顯重曰,御製編次人入侍,春秋館堂上,實錄相考後入侍。
又傳于李顯重曰,世子公除後,三度呈辭者幾人,斯速知入。
備忘記,傳于李顯重曰,其君未過公除,而呈辭者紛紜,其所去就,不若翰林,事之寒心,莫此爲甚。捧單承旨遞差,老臣及今日呈遞者外,一竝令該府處之。過二十六日後勘律,限一朔勿捧呈單。
兵曹口傳政事,具善復爲禁軍別將,尹學東爲副司果,單付。
李顯重達曰,明日次對,兩司當爲進參,除在外外,未肅拜人員,竝待開門牌招,掌令李壽德,書批已下,亦爲一體牌招,以爲推移進參之地,何如?令曰,依。
具允明,以國葬都監郞廳,以摠護使意啓曰,本都監三房郞廳李明吾有頉代,前縣監李福海差下,而時無職名,令該曹口傳付軍職,冠帶常仕,何如?傳曰,允。
李顯重,以二賑所言啓曰,本所郞廳李時中移差代,前縣監李命祿差下,而時無職名,令該曹口傳付軍職,使之冠帶常仕,何如?傳曰,允。
具允明,以國葬都監郞廳,以摠護使意啓曰,本都監事役方殷,而都廳郞廳尹學東,今日政除拜司諫,格例所拘,不可兼察。尹學東所帶臺職,今姑許遞,仍令該曹,卽爲口傳付軍職,使之察任,何如?傳曰,允。付職見上
兵曹口傳政事,李命祿·李福海爲副司果,單付。
具允明,以宗簿寺官員,以提調意啓曰,今此孝昭殿入番宗室,依前例差出數,備擬以入之意,敢啓。傳曰,知道。
又以承文院官員,以都提調意達曰,本院權知副正字洪相直·任觀周,或拜察訪,或拜別檢矣。遞職後無屬處,依例還仕本院,何如?令曰,依。
尹東暹,以兵曹言啓曰,丙子八月二十日傳敎內,明年使行匹緞,駕前駕後處十五匹式,自政院直下兵曹事,命下矣。今此下本曹匹緞三十匹,駕前駕後等處,各十五匹式分給之意,敢啓。傳曰,知道。
又以禁衛營言達曰,陵寢內捉虎時,一次捉納三頭虎則論賞事,曾有前例矣。今番因禮曹草記,章陵局內捉虎次,使敎鍊官前司果林重柱·具善修,率領砲手,出送跟捕,連捉各三頭虎進上。其在激勸之道,宜有論賞之典,令該曹考例稟處,何如?令曰,依。
全羅監司李昌壽狀達,三月令藥材進上物種中,馬藺花及玄胡索,節候尙早,未及産出,限內不得封進,惶恐待罪事。令于李顯重曰,勿待罪事,回諭。
平安監司閔百祥書曰,伏以天不悔禍,慈聖遽又禮陟,率普如喪,大小同情。伏惟我大朝,閱月侍湯之餘,遭此罔極之痛,攀號崩隕,玉體必多傷損,況邸下哀慕焦迫之情,尤當如何?念臣猥膺重藩,行將西出,而竊有私懇之萬萬悲切者。臣命途險釁,門祚衰薄,累抱夭慘,終無子姓,而犬馬之齒,亦近五旬矣。情理危苦,更不可遲回等待,將以臣弟錦山郡守百興之長子弘烈爲嗣。取人長子,雖是國典之外,而臣旣先臣主祀之人,則陳章立後,亦多前例之可據。玆敢冒入文字,冀賜處分焉。答曰,覽書具悉。攀號摧慟之時,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷諭?所陳,令該曹考例,稟處。
副司直元景淳書曰,伏以皇穹不弔,荐降大割,大行大王大妃,奄又賓天,匝域臣民,普切痛隕。伏況大朝殿下,暮年靜攝之中,積月侍湯,仍罹巨創,哀毁過制,傷損必深。伏惟我邸下,方在恤宅,又遭此慼,哀慕焦迫,當復如何?伏不任區區憂慮之至。仍伏念臣之偏母,素抱痼疾,寧日恒少,臣以孑然單身,實無遠離之勢,而値此大小哀遑之日,不敢言私,抑情睽違,倏已兩朔矣。卽得家信,則臣母,近以朝晝異候,重添毒感,咳嗽苦劇,寢睡全失,胃土潰敗,食飮頓阻,委身牀褥,氣息凜綴,病裏心弱,促臣歸視。臣自聞此報,方寸煎灼,按住不得,投進短章,徑尋鄕路,此時瀆擾,尤增死罪。伏乞离明,亟降威罰,治臣擅行之罪,以肅朝綱,以安微分,不勝幸甚。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?卿其勿辭,往護母病。
右尹李應協書曰,伏以昊天不弔,荐降大割,坤聖禮陟,日月無幾,東朝仙馭,遽又上賓,攀號摧剝,率普同情。伏況我大朝,孝思出天,盡情致毁,必多傷損之節。伏惟邸下,哀疚焦煎,何以堪居?臣又不勝痛隕煼慮之至。臣方待罪金吾,事有關於刑法,不揆僭妄,略此附陳焉。我聖上曩遘邦慶,誕敷大霈,前席錄囚,解澤旁流,肺石平反,孰不欽仰,而重辜例多宥釋,眞昔人所謂小人之幸,而至若乙亥逆獄干連之類,究厥情犯,決難輕議,而巨魁緊援,貸死島置者,亦入減等,已不免失之太寬。若夫尹光纘之負犯,何等關係?賊述,旣以解墨僞贈兩案伏法,至騰頒敎文字,則渠獨同罪倖逭,可謂網漏吞舟。島棘薄竄,不足癉惡,曾未幾何,遽蒙減等之典。固知聖意出於曠蕩,而未聞有皐陶曰殺之論,至以囚棘之極典,擬置末減之徒律者,終違法意。故臣於伊日,果以撤籬差等之勘,往復爭難而不能得,長僚亦嘗是臣言而登筵裁稟,竟靳兪音,蓋旣無可比之例,而所引續典,終未見其襯當。此卽指定配者之減律,而又結之以務加愼惜,則有以仰認其兢兢愼重,永垂關石之聖意也。參量情法,當如金秤稱停,矧玆安置之較定配,又不啻有間,則恐不當援比爲例也,此特就減律上爭之耳。渠之所坐,果何如而遽議寬宥耶?噫,三尺之隄,所以障懷襄之巨浸,而寸霤乍潰,滔天難遏,刑政一弛,亂賊莫懲,霜氷必至,馴致亂階,已事可以懲毖,誠不勝其凜然癙憂也。念臣忝叨獄官,一味尸素,跡阻方寸之地,莫效爭覆之請,勘當之際,言未見行,慮深壞防,不勝憂慨,懼雖在於越爼,義竊附於執藝,要進一言。治書將上,適値侍湯焦遑之日,姑且遲回,旋因大慼公除之制,訖玆泯伏,意謂爭繳之論,必有反汗之請矣。仄聽逾月,竟無有聞,區區無隱之忱,不敢以遂事而終默,日前已治之章,不容以後時而削藁,玆敢不避瀆擾之誠,畢攄憂憤之悃,略陳瞽說,干冒睿聽。伏乞离明,俯加省納,仰稟大朝,亟寢減等之命,以昭法紀,俾嚴隄防,不勝幸甚。答曰,覽書具悉。攀號哀慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?玆事聖上處分,寔出於酌量,余何更爲煩稟乎?
掌令李壽德書曰,伏以日月不居,大朝公除奄過,伏惟我大小朝孝思攀號,何以堪抑?區區下情,不勝憂迫。仍伏念臣衰老轉甚,癃病益痼,筋力奔走,已無其望,而又於向來,被人對章之情外橫侵,今不必更提於事冷之後,而臣身疲困則多矣。此亦添一難冒之端,適當國哀悲遑之日,情急奔哭,蒼黃出肅,而仍因蹲冒,亦無是理,玆於召牌之下,不得不隨詣闕外,拜章徑歸。伏乞睿慈,亟賜鐫削,以安微分,以肅朝綱,不勝幸甚。臣於乞免之章,不宜拖及他說,仰瀆嚴廬之下,而適於目下事,略有愚見,敢此附陳焉。惟我大朝,克體大行慈殿遺敎,凡係山陵用民之節,務從約損,以紓民力,率土含生,莫不感泣欽誦。而其在臣民趨事之道,孰敢有後於人,而乃者轝士軍之役,漏免者甚多。五部之戶,幾近四萬,而成冊之數,纔爲九千餘人,其間雖或有自在應頉之類,其數未必至於近三百之多,而或稱姑觀前頭,或又全不擧論,至於僅僅分排之境云。此專由於該部任掌輩,自前幻弄,從中圖免之致。臣謂申飭該部,更加査出,俾無見漏之弊,平均分役,以助一分之民力,恐爲得宜。臣且伏見我大朝,向在攀擗之中,特念軍兵頒祿之踰月,卽命開倉擧行,辭旨懇惻,至有謝三軍之聖敎。臣於其時,竊聽軍人言,則擧皆感頌,往往有泣下者曰,非我聖上,孰念我輩?莫不有赴湯蹈火之志。臣於是實仰大朝愛恤軍兵之德意,迥出尋常,思所以仰贊聖念之萬一者。臣在年前,得蒙恩譴,謫居嶺沿之地,習聞嶺南舟師軍之稱冤矣。蓋自龍蛇再造之後,朝家所以軫恤此輩者甚厚,而中因繡衣,多減料布,已爲可矜之端,而納布疊役,又是他道之所無,厚薄不均,輕重失宜,許多軍卒,無以賴生,將有離散之慮,防倭重地,緩急難恃。臣謂體大朝撫恤軍兵之盛德,特令廟堂,嶺南舟師射格軍卒等料布,依兩湖·海西諸道例,準尺上下,以復舊規。納布疊役,亦爲頉給,以爲保存之地,俾有激勸之道,斷不可已也。答曰,覽書具悉。攀號哀慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?第一件事依施,第二件事,令廟堂,稟處。爾其勿辭,從速察職。
丁丑四月二十八日辰時,上御通明殿廬次。藥房入侍,領左相·禮房承旨·關西伯同爲入侍,騎判李,修撰洪景海追後入侍時,都提調申晩,副提調金相奭,領議政李天輔,左議政金尙魯,禮房承旨具允明,平安監司閔百祥,假注書柳敍五,記事官白大成·李東泰,醫官金履亨·方泰輿·鄭趾彦·金德崙·金履貞·蔡膺祐·吳道炯以次進伏訖。上伏廬次,哀號慟哭,移時不止。天輔·尙魯·晩合辭懇請止哭,上猶不止。尙魯曰,許久哭泣,臣等不勝焦悶。上良久乃止。天輔曰,聖體若何?晩曰,寢睡·水刺,若何?上曰,坐則睡而口味不減矣。欲盡予誠而爲之矣,坐則睡甘,異哉。晩曰,非甘也。尙魯曰,脾胃氣也,豈有睡甘之理乎?上曰,八歲如此,六十四又如此,此何八字?尙魯曰,日氣漸熱,六時哭泣,連日不輟,臣等尤悶,聖上當量筋力而爲之。上曰,喉不塞矣。天輔曰,久哭則喉門,或塞而復通矣。諸醫入診。履亨曰,脈候左右三部,深診則虛軟無力,度數不調,比前尤甚矣。泰輿曰,脈候左右三部沈重,度數不調,脾冒脈候弱矣。諸醫所奏,與首醫同。上曰,脈雖弱,氣則生生,怪矣。裝束腰絰則猶勝矣。尙魯曰,聖躬之憊,猶不自覺,尤悶。晩曰,批答尙有餘貼爲敎,必不進御劑入之藥,伏悶。上曰,尙有餘貼,有無限意思,姑休脾胃,可也。上親擧玉手,示諸臣曰,臂有如此瘠者乎?皮骨不相連,怪矣。尙魯曰,臂部如此,豈不焦悶?上曰,人之六番三年,怪矣。旣服三年,則與服衰同矣。五番內竹杖二·桐杖三,豈有如此八字乎?當見勅使,豈不愧乎?上曰,甲午年,過明陵前而哭之,初往矣。今番去時,服色,何如?尙魯曰,聖孝所在,固當隨轝,而日熱甚悶。晩曰,禮官,以服色掣礙,欲一稟定矣。上曰,視事服,因山後爲之,網巾,公除後着之,而當用布網巾矣。晩曰,諸醫欲議定湯劑矣。上曰,無已則蔘橘茶可矣。履亨曰,不如前藥,而猶賢乎已。上曰,加減蔘苓茶,今姑停止,蔘橘茶五貼劑入事。榻前下敎上命承旨,書藥房批答時,命拔予字。上曰,昨日批答時,慈殿氣候差勝,不復書之,予痛哭矣,晩曰,臣等亦痛哭矣。上曰,壙中灰自成石,亦一四方石也。竝與負土而除之,民可堪也。四方石,以二爲之,亦難矣。太宗朝何以爲之?洪啓禧知之,四方石,當改之矣。相奭曰,臣當監劑,請先退。上曰,先退。晩曰,端午玉樞丹劑造時,自內醫院,例有告祭之事矣。今番則大中小祀,竝皆停止,此亦似當一體停祭矣。上曰,只焚香,而以文告由,可也。晩曰,然則,以此分付香室,何如?上曰,依爲之。出擧條晩曰,桂零元·神明散等藥,有勿封之下敎,而不封未安,何以爲之?上曰,竝勿封,可也。上曰,丁字閣石物尙在云,此守陵官所區處而如此,古之守陵官,誠可貴矣。天輔曰,近來各陵碑閣,多用圓柱之制,而明陵碑閣,則是方柱之制,明陵碑閣,若依舊制,則弘陵碑閣,亦一體擧行乎?敢稟。上曰,依爲之。此後一以此例擧行,載於補編。出擧條天輔曰,明陵假丁字閣御路事,本都監,爲慮樹木之多斫,旣已筵稟定奪矣。御路若直設,則水刺間,當移建於稍右之地,而御路旣已變通,則水刺間仍置,亦無妨,敢稟。上曰,依爲之。出擧條天輔曰,明陵假齋室,若欲於陵所密邇處營造,則必多斫樹木,然後可治七十餘間基址,明陵·翼陵間,有隙地,可以不斫樹木而營造。且去陵所,不至甚遠云,以此定基事,分付,何如?上曰,依爲之。出擧條天輔曰,明陵碑閣,以前後各一樑三柱改建事,命下矣。今當依下敎改建,而若一用舊制,則前排材瓦階礎中可用者,一竝仍用,何如?上曰,依爲之。出擧條天輔曰,因山時陵所各樣假家,不得已自畿營擔當者外,都監隨便備待,其餘各司假家,則依甲辰·辛未例,各其司自當擧行之意,頃已筵稟定奪矣。卽伏聞兵判入侍時,有勿設假家,只以都監用餘者用之之傳敎云,此雖有癸酉已行之例,而伊時則都監旣撤,故以用餘者用之矣。今此兩山陵因山時,則都監各所,猶未撤罷,前所分排於都監,使之備待者,亦患苟艱,況可及於畿營擔當及各司擧行者乎?假家一事,恐當一依前日定奪分排者擧行,使之自當,故敢稟。上曰,依爲之。出擧條天輔曰,金致仁,病弱不能入番矣。上曰,弱矣。天輔曰,病旣如此,許遞,以金漢喆代之,何如?上曰,殯殿都監堂上金致仁許遞,其代,以行副司直金漢喆差下事。榻前下敎上曰,具善復爲人善矣。天輔曰,爲人極和吉矣。尙魯曰,其人不下於其從兄善行,亦當儲望用之。上曰,禁將固善,而此亦可用者也。上曰,金洸善矣,其子則不如矣。尙魯曰,其少子勝矣。天輔曰,湖西,非徒年荒,且多士夫,素無恒産,擧皆難保,而其中丹·懷兩邑尤甚。丹則二千戶,爲六百戶,懷則千餘戶,爲百餘戶,流民,多越竹嶺,群聚以居,謂之丹陽村,不可以一時賑恤而濟活。頃見湖伯私書,則請廟堂,各別救恤,而無他道理,當如關東淮·金例,自朝家特爲區處,然後庶可安集矣。上曰,丹陽左道乎?晩曰,左道矣。天輔曰,丹陽倅鄭錫敎,雖是善爲,而今當各別擇送,似好矣。尙魯曰,數遞難矣。晩曰,非但數遞爲難,鄭錫敎亦善治矣。百祥曰,善治之聲,臣亦稔聞之矣。尙魯曰,丹陽之民,非但以凶年皆散,蓋於別還禁令之前,多給士夫家,未捧甚多,而官庫皆空故也。晩曰,古者十人所納之役,今則一人當之,故民皆離散。天輔曰,今此兩邑,申飭道臣,以便宜之道,各別區處宜矣。尙魯曰,道臣當爲之矣。道臣,亦別給穀物以救之云矣。上曰,道臣,力能及乎?上顧謂允明曰,彼承旨淮·金事,可謂善成矣。晩曰,果善成矣。下送安集使後,淮·金之民,賴以安集,安集之效,誠大矣。尙魯曰,淮·金事,果得善成,可幸矣。上曰,彼承旨驅去飢民也,予甚難之,寧領軍入鳳城,爲勝矣。今番依彼承旨例,更送安集使,則堂上可乎?堂下可乎?天輔曰,惟在得人矣。上曰,今番往湖南者,年雖少,乃父之子,必能善爲之矣。堂上則韓光肇,可合矣。天輔曰,當送老熟者矣。上曰,予直言之。實則韓光肇誠好,而銳則洪景海勝矣。尙魯曰,銳意必欲爲之者,洪景海似勝矣。上曰,韓光肇旣經方岳,使之驅集流民,則爲苦役,似緩之矣。予非謂泛忽,而頃於詳定時,亦最困矣。又有一人,李顯重是也。若送湖南則當送此人,必善爲之矣。洪景海,頗有氣,將來可用矣。尙魯曰,然矣。上曰,知子莫如父,以率入日本事見之,豈非深有所恃而然乎?蓋爲遇事預備之意也。尙魯曰,凡事究覈詳明,實可用之人也。上命注書,促令入侍。允明曰,景海周通綜密,實善爲之,而有穀物,然後可以安集,使之便宜區處,可責實效矣。上曰,然矣。臣敍五承命,出招景海,則以修撰三度呈辭,踏達字,不得入侍云,故以此復命。上曰,修撰洪景海三度許遞勿施,其令卽爲入侍。上曰,修撰洪景海,牌招入侍。上曰,注書持此傳敎出去,招入景海。臣敍五,承命出招,景海入侍進伏訖。上曰,丹陽四百戶,以無還穀,居民至於盡散之境云。將此下敎,與道臣相議,雖某穀,便宜區處後,以此爲餌,安集散民,可也。須先往監營,得置穀物後,直狀啓,則予當許給矣。景海曰,奉此下敎,宣諭流民,則渠亦人,豈不感動乎?上曰,雖若干穀,有所持去,然後民必聞風而還集矣。允明曰,有穀然後,民皆恃而來矣,景海曰,以特敎給之,則與御史得給,事體有異,渠輩必當別爲感頌矣。上曰,承旨書之。上曰,今聞大臣所奏,丹陽·懷仁事可悶,修撰洪景海,爲丹·懷安集御史,卽爲下往,便宜安集。凡事旣已親承下敎,與道臣講確,着意奉行,期於安集後復命。上曰,承旨書之。上曰,湖西儲置米三百石,令備局卽爲劃給,御史,雖沿路,若有懷·丹之民,先諭有旨,必也率去事,分付。上又命承旨,書丹·懷安集使綸音。上曰,聞相臣所奏,丹·懷兩邑之元元流散,昔之千戶,今幾百云,雖在此中,食息奚弛?旣聞之後,何踰其時?仍其坐特令御史,往諭安集。噫,安土二字,古人所云,爾等豈樂爲?此豈他哉?專由守令之不善擧行,糶糴之穀,盡歸士夫,穀已乏矣,民何賴焉?思之及此,饑若在予。有穀物,然後或可安集,故此則御史旣承下敎,當與道臣,從長區劃。噫,雖在罔極之中,豈忍欺民?其須勿疑,隨御史安集,以紓予此心。上曰,內殿姻屬,四也。俱是同壻而予獨在世矣。李重庚,七十八而死,怪矣。上曰,承旨書之。前判書李重庚,頃者齋室入侍,若昨日矣,聞摠史納符,心甚愴然。其令該曹,凡諸等事,從厚擧行,以表予意。天輔曰,誌石,初張則書陵號,而他張則不書,必爲逐張書之,然後方可爲久遠之道。私家誌石則皆用此例,依此爲之,似好矣。上曰,已書之乎?晩曰,都監以爲逐張書之爲宜,故已書之矣。上曰,依爲之。出擧條上曰,弘陵壙中內誌凾,卽石凾也。自內當出見樣,依此爲之。上曰,關西伯進前。何時下去乎?百祥曰,今日公除已過,欲速去矣。初一日參朔奠問安,初二日欲下直矣。但關西軍丁之弊,甚多云矣。上曰,舊伯亦言之矣。百祥曰,洪鳳漢,方釐正云,若好則臣欲從之,而臣只聞有弊,姑未得救之之道矣。第伏聞關西,近來文敎太勝,亦一弊也。書曰,五百里奮武衛,關西亦奮武衛之地,而尙文太過,誠可慮也。上曰,西北弓馬之鄕,尙其俗而治之好矣。傳曰,北方之剛,其道是矣。百祥曰,北方則太貿貿,使知親上事長之道,可也,而關西則專尙文敎,反爲弊矣。以此之故,雖武倅,或作給書堂,而儒生輩,於書院等事,亦或萌心云,當痛加禁抑矣。上曰,又有何言?百祥曰,臣雖無似,當隨處竭力,而責任至重,恐負委寄之聖意,不勝惶恐。上曰,武士多在義州乎?百祥曰,多在江邊,而監司或置營中使用云,臣欲觀勢爲之矣。上曰,每欲召卿見之,關西恃卿無虞矣。上曰,殯殿祭文入之,當自此親押矣。上曰,承旨書之。上曰,因山時,步從至延恩門,例也,予於庚子,亦爲步從,今番因山時,當爲隨駕,追憶昔年,一倍此心。事體比前有異,雖難步從,豈備循例輿輦?王者步輦,卽以代步也。五禮儀後三年復制之後,初乃行也,宜備節文。因山日,明政殿東庭乘轎,自東挾至延恩門,大轝進前時,乘輦隨駕,返虞時,至弘化門外,下輦乘轎以入,神輦則明政殿月臺,下輦乘神轝,至于文政殿,而予則仍以弘化東挾,入明政門外下轎,當隨入,令儀曹依此擧行。上曰,承旨書之。上曰,予旣隨駕大轝神輦,故往來從東挾行,元良祇迎時,皆從西挾事,分付儀曹。上曰,注書招入騎判。臣敍五,承命出去,招入騎判。李進伏訖。曰,訓將,聞頃日下敎,以爲訓局分把各色軍之減除者,今爲五哨許,餘軍合爲十哨有餘,而隨駕軍兵之只用五哨甚少,加數隨駕,而以其中病老弱,送于留都爲好云,其言是矣,其意好矣,敢達。上曰,然則以八哨隨駕,可也。出擧條上曰,柳顯章事,怪矣。天輔曰,洪景海則略脫之矣。上曰,其所志題辭,極怪也。洪景海則以爲弄題,而李顯重則以爲必欲使請者得食,而此則不然矣。尙魯曰,似是弄題矣。百祥曰,臣聞洪·李兩臣之言,則非弄題,必欲使請者得食之意也。蓋湖南人心,若不以某請,使之知之,則必當不給故也。上曰,其人心難矣。李顯重,以其題辭,爲有氣云,顯章豈有氣乎?天輔曰,果有氣而亦善治矣。上曰,注書招入內乘。臣敍五,承命出問,則謂以調習出去,以此復命。上曰,內乘托以調習,往家者多矣。復命招入。臣敍五復出招入,內乘進伏。上問扈輦隊數,內乘出外,考錄以奏。上曰,政廳批答混下,當該中官,越俸一等。上曰,左右史不備,違牌翰林,竝敍用,令該曹卽爲付職,牌招入直。上覽政望曰,李昌重,承旨率去者乎?允明曰,昌重,爲博川郡守時,臣以御史,往見其治績,知其人才矣。今番關東安集之行,果爲率去,凡事善爲,而至於北關運穀時,亦多功勞矣。曰,臣亦知其善治,故擬望矣。上命臣敍五曰,公除前政望,以小啓字踏下,而公除後,亦依此乎?或點下乎?或因山後始點下乎?注書出去知入。臣敍五,承命出問吏·兵曹,考出謄錄。未及復命之前,諸臣以次退出。
丁丑四月二十八日酉時,上御通明殿廬次。禮房承旨·儒臣上下番同爲入侍時,右承旨具允明,修撰洪良漢·金華鎭,假注書徐有元,記事官白大成·李東泰以次進伏訖。上曰,俄者與大臣,議隨駕時事,而以服色之難便,爲言矣。更思之,明陵在一岡之內,而不得展謁,只自瞻望而歸,則情理甚有所缺然者。若欲展謁,則以衰服上陵,於心未安,以視事服行之,則因山前,亦難以此服爲也。未知何以則合於禮節乎?此必有前例之可據者,而辛丑年奉審時,果以何服耶?庚子·甲寅·庚戌等年,似有可考前例矣。今欲問議于諸大臣而行之,上番儒臣,問議于時任大臣,下番儒臣,問議于原任大臣也。允明曰,辛丑年則異於今番,其時,雖衰服展謁,無壓尊之事矣。上曰,然矣。有外先內先之節,仁穆王后國恤時謁陵儀節,似如今番,考其日記,而若無前例,則雖於紅箭門外望拜,亦可爲矣。今往一岡之內,望見先陵而未得奉審,則豈不悵然耶?承旨,考見政院日記,下番翰林,與春秋館堂上,實錄相考後入奏也。仍命書傳敎曰,今番因山時隨駕也,宜有望拜之禮,而今日大臣入侍時,上下以難便酬酢矣。更以思之,辛丑年皇兄謁陵時,予亦隨駕奉審之時,同奉一岡,故以衰服,一體隨後奉審。以此推之,今番比諸庚子,雖有異,同岡之內,其若奉審,外先內先,何拘輕重?以一事言之,喪制,王公匹庶一也。其若同葬,爲子弟者,拘於輕重,不爲臨壙乎?其臨壙也,衰服之外,何服焉?或者今番,與庚子有異,旣非同岡,衰服奉審,不然云,則此已有可據之例。昔年仁穆王后國恤,在於大王國恤之後,而岡亦如今,聖祖三年內展謁山陵時,先陵奉審與否,當在實錄,令春秋館堂郞,卽爲奉審實錄,亦有近例。庚戌宣懿王后國恤,因山後展謁山陵時,大王陵,在於一岡之上,其時奉審與否,亦應載乎日記,承旨卽爲詳考,一體入侍以奏,而若有前例,必也行矣。雖然,此則因山之後,先陵展謁,想必以視事服,與今不同。入侍儒臣上下番,旣承下敎,若無奉審之節,紅箭門內衰服展謁,雖不敢望陵,不拜爲人子之道乎?予意則紅箭門外望陵而拜,禮不可闕。以此卽爲問議于時原任大臣,入侍以奏。上曰,漢文帝短喪之制,過謙矣,自以爲不德,豈能使後嗣服喪乎?使行短喪之制,而景帝之爲短喪,誠怪異矣。允明曰,此非文帝之過,乃景帝之過也。上曰,我國之無短喪,禮誠美矣。今日公除,乃以日易月之意也。良漢曰,自戰國時,已有短喪之制,而實流行之弊也。上曰,然矣。滕文公時,猶短喪,故定行三年之喪,而人謂之賢,以此觀之,其時猶短喪也。良漢曰,大扺禮節,過猶不及,惟得中爲貴矣。上曰,然矣。禮則雖同,情則各異,後來帝王,只隨予影而不知予心,則此猶過不及也。予於加漆時,恐或曳帶,故使中官,解帶而行之,此亦致敬之一端也。國君之隨駕,其弊不少,若不致誠敬而徒能隨駕,則是遺弊而已。良漢曰,臣有區區所懷,今得言端,敢此仰達矣。今玆因山,隨喪有命,實出無窮之孝思,誠是百王之盛節,臣等孰不欽歎?而竊念列朝未行之禮,蓋非闕典,實有深意。今我殿下,以望七之齡,越自侍湯之際,積瘁已久,今此居廬之後,哀毁過節,聖候必多損傷,而況當三庚極熱,躬自隨喪於經宿之地,臣民之憂慮,當復如何?雖以閭巷匹庶言之,七十喪人,若當祈寒盛暑,難以禮節自處,況帝王之尊乎?伏乞深加聖慮焉。上曰,予雖衰憊,自量筋力,足可往來,須勿過慮也。良漢曰,殿下孝思憧憧,不能自覺其受傷,而萬一有悔,則奈宗社何?顧今日月稍遠,臣不敢力爭,而姑觀臨時日候之如何,更當仰陳矣。上曰,予志已定,勿復多言,以傷予心,可也。允明曰,儒臣之言,誠切至矣。顧今保護之道,倍加勉强,然後因山時,可以隨駕矣。上曰,昔年予步往延恩門,今雖步行,亦可爲之矣。諸臣以次退出。
丁丑四月二十八日二更,上御通明殿廬次。禮房承旨入侍時,右承旨具允明,假注書徐有元,記事官白大成以次進伏訖。上曰,儒臣未及入來耶?允明曰,姑未入來矣。上曰,實錄亦未考出耶?允明曰,下番翰林李東泰,則以實錄考出,方在藝文館,故史官不得備員入來,而春秋館堂上尹得載,今方來在門外,而已爲鎖鑰,不得入來,郞廳獨爲奉審云矣。上曰,注書出去,宣傳官一員,卽爲召入,可也。臣有元,承命出來,與李眞璧偕入。上下標信曰,金虎門卽爲留門,春秋館堂上,使之入來也。眞璧承命退出。允明曰,臣取考本院日記後,甲寅·庚子·庚戌前例,謄出以來矣。上下覽曰,今則無疑,更無可考矣。實錄與大臣之議,姑未知如何,而喪制則王公匹庶一也。雖以私家言之,母喪禫前,服衰服則不見其父耶?幽明雖殊,情理何異焉?允明曰,人情則然,而制禮隆殺之典甚嚴,臣不敢臆對矣。上曰,朱子制禮,亦許入廟矣。允明曰,以墨䙑行祭云矣。上仍命書明陵秋夕祭祭文,又命書翼陵秋夕祭祭文,又命書長陵秋夕祭祭文,又命書昭寧園秋夕祭祭文訖。同春秋尹得載,記事官李東泰追後入侍。得載進伏曰,臣與下番翰林,相考實錄,則實無可據前例矣。上曰,注書出去,儒臣如已入來,與之偕入,可也。臣有元,承命出來,與洪良漢·金華鎭,偕入進伏。良漢曰,時任大臣處,已爲收議以來矣。上曰,儒臣讀之也。良漢讀奏曰,領議政李天輔,以爲因山隨駕時展拜先陵一節,苟有可援之例,則其在天理人情,有不可闕者,而所難便者,服色而已。仁穆王后國恤時,聖祖展謁,必在因山之後,則不待考出實錄,易服之節,與庚戌年殿下展謁懿陵時,恐無異同,而辛丑年景廟謁陵時,則一岡奉審,服色無可以別之。蓋其易服之節,唯在因山前後,王家疑禮,或以私家所行先輩之論爲參考,而私家喪服,則毋論葬前葬後,衰絰外別有所着之服,隨時易着,無所掣礙,故禮家講究,無因而及此者,詢問之下,無以援據仰對。而至於紅箭門外望拜,則異於展謁,又異於奉審,參以情禮,似無不可爲者,而便是義起,臣不敢臆對,更加博詢而處之焉。左議政金尙魯,以爲舊陵之䙑服拜審,乃是無於禮之禮也。今朝入侍時俯詢之下,以臣謏蒙,不敢倉卒臆對,只以揆諸情禮,闕之雖難,而服色果亦難便之意,仰達而退矣。迺者聖敎中所引辛丑事,誠爲可據之例,蓋以事體則先後輕重,雖似與庚子有異,而情禮則今此山陵,旣附舊陵,無論同岡·別岡,其爲一陵同也。䙑服奉審,曾有辛丑已行之例,則今番之引此爲例,恐未知爲未安。至於望拜,亦謁陵也。紅箭門外,旣以䙑服展拜,則門之內外,無甚異同,上陵不上陵,亦未必大以爲拘也。然王朝之禮,至爲重大,惟在聖上博採而裁處焉。上曰,此言誠善思矣。仍命更讀。良漢曰,右議政申晩,以爲因山隨駕時展拜先陵一節,朝者入侍,伏承下詢,而臣於禮說,素所昧昧,不敢妄有援論,只以服色之難便,仰對而退矣。第伏念因山之前,䙑服之外,無他服色,則以䙑服展拜先陵,實無明白可據之例,而但今此山陵,毋論同岡與異岡,卽時同附於舊陵,而殿下旣已躬親隨駕,則其追慕永感之痛,當有倍於平日,一番展拜,實是孝思之不可已者。且辛丑已行之例,亦可以旁照於此,紅箭門外望拜,一依下敎爲之,庶或近於緣情之禮矣。然莫重邦禮,臣不敢倉卒臆對,惟在博詢而裁處焉。華鎭曰,領中樞府事金在魯,以爲臣病狀,近又十分添劇,昏昏苦痛,神識全昧,無以考據仰對,而以私家之禮言之,毋論父母喪先後,同在一岡,則元無易服之規,似不必有所壓屈,以䙑服望拜登審,恐未爲不可矣云云。上曰,金領府事之議如此,尤無可疑矣。仍命更讀。華鎭曰,判中樞府事兪拓基,以爲臣素昧禮,且此因山時大駕隨臨,又是國朝未暇行之禮,則展謁先陵時服色,有不敢臆對,而第以私家言之,祔祭時喪人之凶服入廟,先賢之所嘗許,後喪祔葬時,以䙑服,省先葬,又是通行之禮,則今此聖敎,恐爲合宜云云。判中樞府事李宗城,以爲臣素闕講禮之工,況又病昏,顧無以仰對淸問。竊伏惟念禮無明文,而事有必行,則不得不緣情而爲之矣。雖以私家言之,墟墓興哀之地,有異祠廟,䙑服展省,亦先儒之所許。王朝典禮,固不敢比論於委巷之所行,壓屈之義,恐不可膠守而無變,聖諭所及,誠爲允當云云。領敦寧府事趙載浩,病未收議矣。良漢曰,大臣亦以爲百官服色,甚難云矣。上曰,此則有前例矣。仍命書傳敎曰,政院日記·禮曹謄錄,已有可據,時·原任大臣獻議亦然,今番因山日隨駕時,到陵所,以䙑服,紅箭門內,先行謁陵之禮,次詣假丁字閣,行哭拜之禮,先奉審于欑宮後,上陵奉審,下玄宮後回駕時,當兼行哭四拜辭陵禮,令儀曹依此擧行。此乃新禮,以此載於補編,而展謁,若或在於因山後,則以視事服,依古例紅箭門內,兼行哭四拜謁陵禮後,上陵奉審,仍爲行祭於舊丁字閣,更以䙑服,行祭於假丁字閣,而辭陵時,則更以視事服,兼行哭四拜,而若內喪在先,則到陵所,以䙑服,紅箭門內,亦依古例兼行哭四拜謁陵禮後,先爲奉審行祭於假丁字閣,以視事服,行祭於舊丁字閣後,更以䙑服,紅箭門內,兼行哭四拜辭陵禮事,一體載於補編,俾無更考問議之事。上曰,金領府事有病耶?華鎭曰,方有感氣,擁衾而坐矣。上曰,此人近頗衰敗,而兪判府事,則小不衰矣。華鎭曰,趙載浩亦非但本病,近添感疾,方在苦痛矣。上曰,然乎?上又曰,日昨呈辭諸臣,皆不如一翰林之處義,金和澤之待公除後出去,誠是矣。今日下敎,或爲太過耶?禁推下敎中,令該府處之下句語,刪去。榻前下敎又命書傳敎曰,初六日講經,因山前勿爲擧行,十六日備局入侍,依例擧行事,分付。上曰,都承旨有闕耶?允明曰,然矣。上命書傳敎曰,都承旨有闕代,參判李之億除授。諸臣以次退出。
上在昌慶宮廬次。大行大王大妃·大行王妃初喪。
令于尹東暹曰,大臣·備局堂上引接。
傳于李顯重曰,昨日入侍春秋館堂上及儒臣,來詣昨日閤外。
傳于具允明曰,禮房承旨,持昨日傳敎入侍,昨日入侍春秋館堂上,同爲入侍。
傳于李顯重曰,茶禮相値,大行王妃殯殿,政府進香時刻,以寅時爲之。
傳于尹東暹曰,都承旨李之億,卽爲牌招。
具允明達曰,預備兼春秋金養心,身病猝重,勢難察任,今姑減下,何如?令曰,依。
尹東暹啓曰,因本院達辭,預備兼春秋金養心減下事依下矣。其代及戶曹兼春秋有闕代,竝令該曹口傳差出,何如?傳曰,允。
具允明,以弘文館言達曰,新除授校理趙曮,副校理洪梓,副修撰宋瑩中,竝卽牌招察任,何如?令曰,依。
又以禮曹言啓曰,因大臣收議,大行王妃因山後,徽寧殿只行虞祭,卒哭,則待孝昭殿卒哭祭後擧行事,定奪矣。孝昭殿卒哭祭,以來七月二十四日,已爲推擇啓下,故徽寧殿卒哭祭吉日,令日官推擇,則同月二十六日爲吉云,以此日設行之意,知委,何如?傳曰,允。
尹東暹,以禮曹言啓曰,因山陵都監啓辭,大行大王大妃山陵作瓦家吉日,以六月旬前改推擇事,允下矣。作瓦家吉日,更令日官推擇,則來六月初九日辰時爲吉云。原單子中,以此日時改付標以入之意,敢啓。傳曰,知道。
又以國葬都監郞廳,以摠護使意啓曰,諡冊文草圖書,睿覽後方可正書入刻,故令書寫官右議政申晩,爲先寫出以入之意,敢啓。傳曰,知道。
又以魂殿都監郞廳,以摠護使意啓曰,本都監郞廳前佐郞徐魯修,時無職名,令該曹卽爲口傳付軍職,冠帶常仕,何如?傳曰,允。
具允明,以山陵都監京郞廳,以摠護使意啓曰,山陵始役後,凡有及時往復定奪之事,不可一刻遲延,別設擺撥於陵所事,前已草記,分付矣。卽今兩都監竝設之後,不可以若干撥卒使之兼役,比前減數,以二名加定待令之意,分付兵曹,何如?傳曰,允。
又以明陵守陵官言啓曰,山陵參奉李命圭,身病甚重,勢難行公。今姑改差,其代,進士柳應祥塡差,令該曹口傳擧行,何如?傳曰,允。
吏曹口傳政事,柳應祥爲山陵參奉。
尹東暹,以吏曹言達曰,戶曹佐郞徐魯修呈狀內,身病甚重,勢難察任云,黃海都事金蓍耉呈狀內,親病甚重,勢無離捨赴任之望云。戶曹佐郞徐魯修,黃海都事金蓍耉,竝依例改差,何如?令曰,依。
又以義禁府言達曰,前大司憲金善行,副提學金陽澤,竝令該府處之,過二十六日後勘律事達下矣。金陽澤,今方待令於本府,卽爲拿囚,而金善行,下去忠淸道稷山地云,依例發遣府書吏拿來,何如?令曰,依。
大司諫南泰會書曰,伏以天降大割,坤聖仙寢纔殯,大行大王大妃,繼又禮陟,率土含生,茹痛罔極。伏惟大小朝,暑月嚴廬,不釋衰絰,哀毁哭擗,有踰常制,傷損之節,理所必至,區區下情,有不勝焦慮之至。仍念臣待罪畿邑,不能仰體我大朝愛恤元元之至意,以覈災有怨,名登繡啓,致有特罷之擧,臣誠惶悚慙恧,久猶靡已。不意恩敍旋降,繼而有薇垣除命,臣惝怳感激,益不知措躬之所也。顧此諫諍之任,孰非難愼,而至於長官,地望尤別,苟非言論風裁,儲時望而出輩流者,莫宜居之。臣於少壯之時,屢忝臺地,尙無可觀之風采,況今摧頹衰懦,夫豈有一分氣力,可堪是任哉?不稱之實,臣旣自知,情勢之難進,猶屬第二件事。卽者賓對有令,召牌儼臨,而反覆思惟,終難冒膺,玆敢略控肝膈之懇,仰瀆哀疚之中。伏乞睿慈,俯垂鑑諒,亟令鐫削臣新授職名,仍治臣瀆擾之罪,以重公器,以安賤分,不勝萬幸。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷諭?卿其勿辭,從速察職
校理趙曮書曰,伏以臣民無祿,坤殿昇遐,繼又有東朝禮陟,仁天降割,胡至此酷?率土普慟,靡有其極。伏惟我大朝曁邸下,以出天誠孝,侍湯焦煎之餘,遭此罔極之痛,哭泣擗踊,玉體睿候,必有所傷損,百僚憂遑,夙宵靡弛。仍伏念臣於昨秋,忝叨館職也,妄進聯箚,自速嚴旨,到今追思,惶汗浹背。勿擬之限未及,蕩滌之命遽降,遂得復玷榮塗,有若無故者,臣是何人,得此於聖明之世也?感激恩私,罙增悚懍,日月雖久,而職名猶且如舊,則在臣廉隅,其不宜揚揚承膺,重犯無嚴之科,玆於召牌之下,略陳微懇,仰瀆嚴廬。伏乞睿慈,亟削臣職,仍令選部,永爲刊望,以爲妄言者之戒,不勝幸甚。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?爾其勿辭,從速察職。
丁丑四月二十九日辰時,王世子坐玉華堂。大臣·備局堂上引接入對時,領議政李天輔,行司直金漢喆,副司直申晦·具善行,左副承旨尹東暹,掌令李壽德,修撰金華鎭,假注書徐有元,事變假注書李宗明,記事官徐有良·李東泰以次進伏訖。天輔曰,日氣蒸鬱,伏未審日間睿候若何?令曰,一樣。天輔曰,寢睡·水刺之節,何如?令曰,與前亦一樣矣。天輔曰,茶飮連爲進御乎?令曰,進御矣。天輔曰,時月易邁,此朔將盡,因山又隔月,伏惟孝思追慕,益復罔極。令曰,因山漸迫,罔極何喩?天輔曰,頃日入對,已有仰達,而睿候昨冬重患之候,姑未蘇完。邸下春秋方鼎盛,故雖不自知其大段致損,而大扺此疾,積月調理,然後可以復常。且因山隔月,此時邸下,尤宜亟思保護之道,少無添損之節,可以克完大禮矣。雖以閭巷言之,奉親之喪人,例不能盡居喪之禮矣。更乞以大朝惟疾之心爲心,至於祭奠之節,亦宜量氣而進參,毋至傷損,千萬伏望。仍伏念邸下,本多濕痰,憂慮之下懷,當暑倍切。令曰,當各別留念矣。天輔曰,臣於頃日明陵斬破土時,歷審弘陵,山上諸役,幾盡爲之,如是速成,極爲多幸矣。令曰,幸矣。天輔曰,此京畿監司鄭弘淳狀達也。以爲前所移轉江都太一千石,該府兩朔相持,末乃減半許給。以此五百石之數,分排各邑,殆同勺水薪火,將不免無種廢農之境。江都太,更加申飭準給,而如無推移之道,則限千石種太,從他移轉事,請令廟堂稟處矣。江都移轉太一千石,自備局累度申飭,而減半許送之外,實無餘儲云。本府事勢旣如此,則無他變通之道,而畿甸種太甚急,南漢太五百石,卽爲劃給,俾準一千石元數,何如?令曰,依爲之。天輔曰,此全羅監司李昌壽狀達也。更陳木貴轉甚,買賣路絶,萬無備納之狀,仍請二十一邑丙子條大同木,許以純錢上納事,令廟堂稟處矣。大同事體至重,實難輕許,而民情旣如此,且於湖西·嶺南,已爲許施,則不可異同。今亦依此以純錢上納事,分付,何如?令曰,依爲之。天輔曰,此開城留守吳遂采狀達也。以爲大興山城軍餉,所屬各邑,盡爲準捧,而長端府使李樀,未能畢捧,各穀未收,至於九十石之多,不可無從重警責之道,請令廟堂稟處矣。軍餉事體至重,而未捧如是夥然,不可置之而不論,長端府使李樀,令該府拿問處之,何如?令曰,依爲之。天輔曰,頃日次對時,大司憲金善行,以近來賊患之益熾,請罷捕將,而邸下不爲依許矣。當該捕將趙鎭泰,因此引入,尙不行公云。憲臣所達,異於發達,不過一時所懷,則將臣之許久引入,其在事體,誠涉過矣。從重推考,使之斯速行公,何如?令曰,依爲之。以上出擧條壽德曰,請瑞虎等兩賊孥籍,亟令王府擧行。令曰,勿煩。請其時干連人英梅,更令鞫廳,嚴刑窮問,期於得情。令曰,勿煩。請稟于大朝,還收柱泰·昌翼酌處之命,更加嚴鞫得情,依律處斷。令曰,勿煩。請稟于大朝,還收崔守仁定配之命,更加嚴訊,期於得情。令曰,勿煩。請東星,亟施孥籍之律。令曰,勿煩。請還收罪人桂英放送之命,亟令攸司,依律處斷。令曰,勿煩。請逆賊時澤應坐者,稟于大朝,亟施一律。令曰,勿煩。請還收李佐太·申尙春減死之令。令曰,勿煩。請緣坐罪人抗,仰稟大朝,亟施孥籍之典。令曰,勿煩。請還收吉再卜,李於屯金減死之令。令曰,勿煩。請稟于大朝,逆慬以逆律施行。令曰,勿煩。請徑斃罪人尙轇,稟于大朝,亟行追施之律。令曰,勿煩。請仰稟大朝,爟·爣諸子,亟令絶島移配。令曰,勿煩。請定配罪人孝曾·孝順,稟于大朝,亟令王府,更加嚴鞫得情。令曰,勿煩。請稟于大朝,潤·東夏竝施應行之律。令曰,勿煩。請罪人彦杓·陽祚等,稟于大朝,更加嚴鞫得情。令曰,勿煩。請島配罪人泰績,更令鞫廳,拿鞫嚴問,快正王法。令曰,勿煩。請島配罪人鼎九,亟令王府,依律正刑。令曰,勿煩。請尹宅履·德喜等,更令王府,拿鞫嚴訊,以正王法。令曰,勿煩。請前參奉韓芷,拿問嚴處。令曰,勿煩。壽德曰,新除授執義金元行,時在京畿廣州地,司諫院獻納南德老,時在平安道江東縣任所,正言尹光暹,時在忠淸道連山地,請竝斯速乘馹上來事,下諭。令曰,依爲之。天輔曰,臺達中韓芷事,其所關係,何等至重,而累登臺達,處分未下,尙在暗昧之中。且聞其事實,亦不無可恕之端,似宜一次拿問,究覈虛實矣。令曰,臺臣請拿問耶?天輔曰,然矣。壽德曰,前達中韓芷事,大臣旣已發端矣。不順父母之目,關係倫常,則虛實間不可不一番究覈,臣謂亟賜處分,拿問嚴處。令曰,罪關倫常,虛實之間,不可置諸暗昧,依達。華鎭曰,臣有區區所懷,敢達。顧今悠悠萬事,惟在於大朝與邸下節哀支保之道,而伏聞邸下,哀毁踰制如是,而若致傷損之境,則其爲貽憂於大朝,當如何?加護之道,大臣·諸臣,前旣縷縷仰陳,臣無容更煩,而第念帝王之孝,異於匹庶,伏乞深念古聖人順變之道,無至傷孝,千萬伏望。令曰,當體念矣。華鎭曰,臣於昨日入侍大朝,已以頻接臣等之意,仰達矣。邸下,亦於哭泣之暇,時召講官,討論禮經,則非但大有補於睿學,哀疚之中,實亦爲寓懷之資也。令曰,當依爲之。諸臣以次退出。
丁丑四月二十九日巳時,上御通明殿廬次。禮房承旨·春秋館堂上·儒臣上下番,同爲入侍時,同春秋尹得載,右承旨具允明,修撰洪良漢·金華鎭,假注書徐有元,記事官白大成,李東泰以次進伏訖。上曰,昨日傳敎持入乎?允明曰,有昨日草持入之命,故臣持入祭文草矣。上曰,注書出去,昨日傳敎持入也。予每於丁閣,呼寫祭文,有意矣。祭文草,則出置政院,可也。上曰,昨下傳敎,猶未簡約,且有一事。因山隨駕時,只謁明陵,而於諸陵,不爲展謁而歸,則非徒情理缺然,事涉如何?五陵之內,雖未展謁,似有告由之節,儒臣之意,何如?良漢曰,誠如聖敎,而告由則終是義起之禮,臣意則遣大臣奉審,似好矣。華鎭曰,上番之言是矣。上曰,儒臣之言,然矣,宰臣之意,何如?得載曰,奉承聖敎誠然,而以天理人情言之,告由一節,似不可無矣。上命書傳敎曰,明陵展謁,旣已定制,予無憾焉,而思之,明陵其雖展謁奉審,昌殿·翼陵則今番無祭,嗚呼陟降,何以導奏?其日明陵展謁奉審時,昌殿·翼陵,遣大臣奉審,弘陵奉審,一體擧行,而順懷墓,遣近侍奉審,此亦導奏之一道也。分付儀曹,節目中依此擧行。臣有元,承命持入傳敎。上曰,此傳敎,卽垂後文字,當從簡書置,承旨更寫之前,傳敎爻周,可也。上曰,實錄中,果無三年內展謁先陵儀節耶?得載曰,實錄中,非徒無因山時禮節,只載國家大段災祥等事,而細瑣節目,一不記錄,太疎略,反不如政院日記矣。上曰,古時事,多疎迂矣。見南漢日記,則事多沓沓矣。古人豈不如今人哉?其時太動矣。其前龍·馬兩將,已有往來之事耶?得載曰,龍·馬兩將,以密探我國事,似有所往來矣。上曰,丁卯中亂,何爲而起耶?良漢曰,姜弘立之亂也,弘立,以我朝宰臣,投降於彼虜,作其變矣。上曰,南漢下城,斥和諸人之忠節,可謂懍然,實難名言,而講和之功,亦有之。若不如此,難有今日,其時有兩人不可無之論矣。上曰,所不知者,設倭館之事也。未知設於何時耶?得載曰,壬辰年後設置矣。上曰,嶺南下道,全委於彼,誠切痛矣。上曰,外間祔祭時,以衰服入祠堂云矣。允明曰,又有衰服入祠堂之事,朝祖時亦然矣。華鎭曰,不入祠堂,而只於門外行之矣。上曰,今番諸大臣獻議歸一,誠幸矣。兪判府之意則較重矣。金領府事,每於此等事,甚詳密,而今番則論其梗槪矣。華鎭曰,金領府事,以爲勿論公私家,合於人情天理,則不必多言云矣。上曰,此大臣於每事難矣,若深入細處,則雖賁育,不能奪矣。至於補編,亦多固執之事矣,於今番事,亦慮有岐異矣。金領府事如是言之,少釋予心,而其間,又有貞聖靷日,思之心亂,頭如觸柱矣。上曰,昨日所製秋夕祭文,外人必以爲吾君何不就寢,如是徹夜急急製之云,而予則有意矣。向日行錄,亦使彼承旨書之,此非作文之時,而伊夜呼寫,亦有深意。蓋於精神未耗之前,欲爲揄揚慈德之萬一矣。仍下不忍聞之敎。得載曰,臣有區區下懷,而不得入侍矣,今敢冒死仰瞻,則天顔異昔,下情憂慮,無以仰達。殿下於望七之年,哀毁過制,且於每事,如是用心,尤爲焦迫矣。上曰,卿過看矣。允明曰,豈爲過看乎?殿下過爲哀毁中,每用聖心,至於宵旰不釋,而玉色自爾瘦鑠,故宰臣如是驚慮矣。殿下寶算幾何,何不自護聖躬乎?不知不覺之中,受傷必多,臣等豈不萬萬焦迫乎?得載曰,殿下當此極熱,不顧玉體,如是卑濕之處,逐日服衰,殿座六七時,祭奠無不躬參云,此非帝王之大孝也。臣考見壬申年仁穆大妃國恤時實錄,其時仁祖,適在靜攝之中,非但殷奠等事,使之代行,至於因山時,亦祗送于闕門內,而一從群下之請。臣與下番,相顧欽歎曰,古則臣子固有見重之人,而君上,亦從臣下之言矣。上曰,然乎?其時聖祖寶算幾何,誕降年月,注書知入也。予每於未明起寢,仍爲不寐,初則似難矣,今則如常矣。且裝束衰服,則反有勝於着中單時,甚怪矣。允明曰,此無他,殿下孝思罔極,聖心憧憧,故雖未暇覺知,而來頭之憂,實不勝言矣。雖以閭巷喪人言之,初喪營葬之時,心慮專一,故不知有痛處,及其過葬而心念稍弛,則積傷之症,始乃發見。目前聖體之姑無損傷,不可恃而不懼,保護之道,益宜加意也。上曰,諸臣之如是憂慮,誠不怪,而予於庚子,三年內祭奠,無日不參,今番亦必欲以此爲限,此後則予當盡誠於何處耶?得載曰,庚子年則春秋鼎盛之時,豈比於今日乎?其時殿下,步往延恩門之事,臣亦親見之矣。且以閭巷言之,年紀向衰者,衰絰居廬之人絶無,亦有惡室之居,殿下之一向居廬,豈不渴憫乎?上曰,或有子與孫者,有呼父呼祖而請入休息之事矣。臣有元,考見璿源譜略後,入奏曰,仁祖誕生之年,卽乙未歲矣。上曰,乙未之於壬申,幾何歲乎?允明曰,三十八歲矣。仁廟春秋鼎盛之時,而尙猶保護如此,殿下今日,其可過哀致損乎?得載曰,殿下今番,必欲隨駕,此雖出於至情所在,而在廷之臣,不敢仰挽,其所顒望者,惟在於保護聖躬,而殿下如是任情,不思付畀之重,豈不萬萬焦迫乎?華鎭曰,臣朝者入對小朝,則睿候,有咳嗽之症,至於玉音重濁,亦爲憫迫矣。殿下先自節抑,然後可以保護東宮矣。上曰,予每有竢河淸之心,而年邁志衰,無復可爲,惟欲爲民許身矣。今於浹月侍湯之餘,遽遭此境,予志定矣。仍下不忍聞之敎。良漢曰,今此下敎,寔出於孝思憧憧,而任情滅性,古聖攸戒,此非帝王之孝也。允明曰,殿下每下此等下敎,臣等實欲溘死而無聞也。帝王之孝,自有大節,保宗廟安國家,卽其大者,殿下只思盡孝於慈聖,哀毁致傷,萬一宗社國家,不得入安,則其於祖宗,可謂盡孝也哉?若深思大小輕重之分,則保護聖躬,自不得不加意矣。況伏想慈聖冥冥之中,所以憂慮聖躬,無所不至,殿下若是致毁,實非仰體慈聖之意也。伏乞深留聖慮焉。上曰,此則是矣。予雖不知有何受傷,而第腰絰,自爾緩下,瘦敗而然矣。允明曰,然矣。古人云,自然衣帶緩,身瘦則衣帶自然緩矣。以此觀之,臣等旣不勝憂慮之忱矣。上謂得載曰,予欲問甲子明聖王后謄錄之如何,而召卿矣。今則無更問之事,先退,可也。得載承命退出。上曰,今番諸陵,遣大臣奉審事,誠善爲之矣。諸臣齊奏曰,然矣。仍命退出。
上在昌慶宮廬次,大行大王大妃·大行王妃初喪。
大行大王大妃殿朔祭後,大殿,政院·玉堂單子問安。答曰,罔極。大殿,藥房口傳問安。答曰,罔極。世子宮·嬪宮,政院·玉堂口傳問安。答曰,罔極。大殿,朝廷二品以上·六曹·宗親·文武百官單子問安。答曰,罔極。大行王妃殿朔祭後,大殿,政院·玉堂口傳問安。答曰,知道。世子宮·嬪宮,政院·玉堂口傳問安。答曰,罔極。大殿,藥房口傳問安。答曰,知道。大殿,朝廷二品以上·六曹·宗親·文武百官口傳問安。答曰,知道。
韓光肇達曰,大司憲趙雲逵未肅拜,執義金元行在外,掌令李壽德呈辭,一員未差,持平朱炯質受由在外,一員未差,今日以監察茶時之意,敢達。令曰,知道。
尹東暹,以都摠府言達曰,副摠管李應協,以同知義禁府事,本府坐起,晝仕出去之意,敢達。令曰,知道。
傳于具允明曰,進香時刻,使以未時爲之矣。中官誤傳,後日入侍當下敎,進香則以未時爲之。
又傳于具允明曰,筲甖外,依大王大妃殯殿例,竝盛函入之。
又傳于具允明曰,明日宗親府進香祭文,今日書入,此後進香時,祭文前期一日書入。
又傳于具允明曰,宗親府進香時刻,與大王大妃殿梓宮漆布上加漆時相値,進香時刻,以辰初三刻爲之。
令于李顯重曰,莫重公事,誤踏達字,當該中官,從重推考。
具允明,以山陵都監京郞廳,以摠護使意啓曰,大行王妃山陵開金井,在今初二日,臣與禮曹堂上·觀象監提調,依例除肅拜進去,而本都監堂上洪啓禧,旣無觀象監提調,使之兼察,南原君,不可不更爲同議,方外地師幼學安載健,前五衛將金重河,巡將金鼎相,前僉使李秀弼,竝爲除肅拜率去之意,敢啓。傳曰,知道。
李顯重,以國葬都監郞廳,以摠護使意啓曰,大行大王大妃沙誌石正燔次,誌石所監造官奉常寺參奉柳煥德,下送燔造所時,除下直,所騎馬,依例入把之意,分付京畿監司處,何如?傳曰,允。
韓光肇,以義禁府言達曰,慶尙監司狀達據,刑曹粘目內,柒谷前府使徐行進·李重佐·韓師浹·金渲等,移本府處之事達下矣。李重佐·韓師浹·金渲等,今方待令於本府,卽爲拿囚,而徐行進曾已身故云,勿論,何如?令曰,依。
吏曹口傳政事,以朴必珍·金尙麟,爲兼春秋單付。
兵曹口傳政事,以徐魯修爲副司果單付。
大司成元仁孫書曰,伏以旻天降割,惟我大行王妃禮陟,纔踰四旬,惟我大行大王大妃,遽又上賓,八域含生,普切痛隕。伏惟我大小朝,嚴廬哀慕之中,聖體·睿候不瑕有損?區區不任憂慮之忱。臣於千萬夢想之外,祗奉國子除旨,臣聞命震惶,罔知措躬。念臣無似,釋褐登朝。今甫五載,猥荷聖明朝,拂拭洪造,前後踐歷,罔非踰分。至若師儒之長,責任尤別,苟非才學見推於當世,名論取重於多士,則誠不容一日冒居,而如或授官任職之際,遴選失宜,人器有玷,豈不亦辱淸朝而羞章甫乎?而況士氣之不振,時尙之不古,莫近日若,顧今培養俊髦,對揚棫樸之化,惟在敎胄之得人,雖使先輩宿望當斯任,尙難其激勵誘掖,以効丕變之責。今乃如臣蔑學後進,一朝驟遷,居先濫吹,僬僥之擔,不顚則仆,臣雖欲弁髦廉義,叨竊匪任,其奈官方之壞虧何,其奈公議之嗤點何?揣量已審,承膺無路,玆敢瀝血陳懇,仰溷貳極之聽。伏乞离明,俯賜諒察,亟許鐫遞,以重名器,以安私分,不勝萬幸。答曰,覽書具悉。攀號摧痛之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?爾其勿辭,從速察職。
兼司書李宜哲書曰,伏以皇天降割,大戚洊仍,坤聖禮陟,纔及月餘,大行聖母,繼又上賓,臣民崩隕,大小同情。惟我大朝殿下,積日侍湯,奄遭大故,攀號罔極,傷損必多,伏惟邸下,睿孝純切,哀慕憂遑,何可堪居?臣受役在外,職事有旨,旣不得赴臨闕庭,以伸臣子之哀,又不能趨隨宮僚,以效問慰之忱,瞻望涕泣,不知所喩。仍念臣所被職名,雖係兼銜,委屬緊重,非比閑司,可以遙帶而虛縻,然而延至數月,未得解免,竣事趨朝,其期尙遙,引日曠官,實爲非便。伏望睿慈,俯諒此狀,特與鐫罷,以幸公私焉。抑臣之始叨本任,雖已祗命嚴廬之間,無以進身而請閑,仰瞻哀瞿之容,今又身縻監務,迹遠軒闈。名雖宮官,無異外僚,禁省起居,無由詳聞,未知近日疾患之餘,憂苦之中,氣力如何,調攝如何,食飮寢興之節如何?臣前所陳講學之說,亦果記存而不遺否乎?種種係念,不能自己。然此非臣之言,乃先賢之訓,禮經之文,臣猥援以進,而特承溫諭,臣心內感激,冀蒙施行。不幸其後,遽遭大喪,講讀之功,有所未遑,哀隕之餘,繼以憂歎。今則時日遷改,公除已畢,政令疏章,皆經應接,則於此一事,尤宜深留睿意而不可緩者,故輒於辭書之末,敢復提稟焉。伏乞邸下,恕其狂僭,量加財察,不勝幸甚。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?所陳切矣,可不體念焉?爾其勿辭察職。
上在昌慶宮廬次。大行大王大妃·大行王妃初喪。
下直,鎭東萬戶崔顯祚。
尹東暹,以都摠府言達曰,副摠管李應協,以漢城府右尹,本府坐起,晝仕出去之意,敢達。令曰,知道。
李顯重,以弘文館言達曰,本館下番副修撰臣宋瑩中,以漢學兼敎授,今日院試坐起時,晝仕出去,而一日之內,勢難畢試,每每草記,事涉煩瀆,限畢試間,除草記往來之意,敢達。令曰,知道。
韓光肇達曰,大司憲趙雲逵未肅拜,執義金元行在外,掌令李壽德呈辭,一員未差,持平朱炯質受由在外,一員未差,今日以監察茶時之意,敢達。令曰,知道。
李顯重達曰,大司成元仁孫,除拜後過三日不爲出肅,依定式推考警責,仍卽牌招察任,何如?令曰,依。
又達曰,檢閱李鎭恒,自鄕上來云,卽爲牌招入直,何如?令曰,依。
傳于李顯重曰,御製編次人入來,御製修整以入。
備忘記,傳于尹東暹曰,今下弓矢,鎭東萬戶崔顯祚處,給送。
又傳于尹東暹曰,宣傳官旣已承命,騎馬二匹立之。
以承傳色,口傳下敎曰,莫重殿坐,燭松脂太末雜之,極爲駭然。今番則姑爲參酌,而自金虎門隙出牌,當該官員,進來申飭,勿出朝報。
傳于李顯重曰,凡事皆仰體昔年恤民德意,三都監無用牌之事耶?卽爲問啓,公除前,亦無各司用牌之事,亦爲問啓。
又傳于李顯重曰,三都監有用牌之事乎?知入。
又傳于李顯重曰,三都監若有用牌之事,使都監知入,各該司若有用牌之事,使該司知入。
以承傳色口傳下敎曰,職在惟允,莫重下敎,不能擧行,當該承旨,爲先遞差。
尹東暹達曰,臣與同副承旨李顯重伴直,李顯重纔因特敎,遞差出去矣。伴直無人,右副承旨韓光肇,卽爲牌招入直,何如?令曰,依。
備忘記,傳于尹東暹曰,莫重下敎,耳聾錯傳,當該中官,令該府施以不應爲律,以此觀之,非承宣之過,勿遞。
以承傳色,口傳下敎曰,莫重下敎誤傳,當該承宣色,令該附處之,而承傳色苟艱,以不應爲律,卽爲擧行。
備忘記,傳于李顯重曰,長番內官田一成,承傳色差下,政院知悉。
備忘記,又傳于李顯重曰,長番內官吳浚謙,承傳色差下,政院知悉。
尹東暹啓曰,中樞府郞廳來言,領府事金在魯,以大臣行下僞造現捉事,姑爲發牌囚禁,而過公除後,卽已決罪放送云矣,敢啓。傳曰,知道。
尹東暹,以侍講院言啓曰,公除前各該司,若有用牌之事,使各該司知入事,命下矣。本院元無用牌之事矣,敢啓。傳曰,知道。
李顯重,以議政府言啓曰,公除前,各該司若有用牌之事,使該司知入事,命下矣。本府則無用牌囚禁之事,惶恐敢啓。傳曰,知道。
尹東暹,以備邊司言啓曰,公除前,各司若有用牌之事,使該司知入事命下矣。大朝公除之前,左議政臣金尙魯,因川渠疎鑿事,東南部書員用牌囚禁。戶曹判書臣李喆輔,解由操縱之算員次知及拒逆官令之廛人,用牌囚禁。吏曹判書臣鄭翬良,以差員之不見還去,祥原·漆原兩邑邸人,用牌囚禁。竝卽放送之意,惶恐敢啓。傳曰,知道。
又以耆老所言啓曰,今此傳敎內,各該司若有用牌之事,使該司知入事,命下矣。本所雖是用牌衙門,公除前後,元無用牌之事,敢啓。傳曰,知道。
又以敦寧府言啓曰,令此國恤敎是時,公除前,本府元無用牌之意,敢啓。傳曰,知道。
又以儀賓府言啓曰,公除前,各該司若有用牌之事,使該司知入事,命下矣。本府無用牌之意,敢啓。傳曰,知道。
又以忠勳府言啓曰,今此國恤敎是時,公除前,本府元無用牌之意,敢啓。傳曰,知道。
又以宗簿寺官員,以提調意啓曰,公除前,各該司若有用牌之事,使各該司知入事,命下矣。本寺元無用牌之事矣,敢啓。傳曰,知道。
又以宗親府郞廳,以有司堂上意啓曰,公除前,各該司若有用牌之事,使該司知入事,命下矣。本府無用牌之意,敢啓。傳曰,知道。
又以兵曹言啓曰,各該司若有用牌之事,使該司知入事,命下矣。本曹是直囚衙門,日不記朝廷問安時,各司使令,闌入於班列之內,故果爲囚禁,仍爲放送,而今此傳敎之下,不勝惶恐待罪之意,敢啓。傳曰,知道。
又以國葬都監言啓曰,三都監若有用牌之事,則使都監知入事,命下矣。本都監所用挽章烏竹,過限不納,故依啓下節目,全羅道界首主人,果爲囚禁,旋卽放送,而今此傳敎之下,臣等不勝惶恐待罪之意,敢啓。傳曰,知道。
又以魂殿都監言啓曰,三都監若有用牌之事,使都監知入事,命下矣。本都監凡百擧行,多有時急,蕫飭之際,依節目果有用牌之事,傳敎之下,臣等不勝惶恐,敢啓。傳曰,知道。
又以祭器鑄成廳言啓曰,公除前都監,若有用牌之事,使都監知入事,命下矣。本廳無用牌之意,敢啓。傳曰,知道。
又以長生殿言啓曰,公除前,各該司若有用牌之事,使該司知入事,命下矣。本殿無用牌之意,敢啓。傳曰,知道。
尹東暹啓曰,依傳敎,招致曲獄署官員,取考囚徒案,則自四月初一日,二十七日至,殯殿都監所囚十八名,山陵都監二名,國葬都監九名,橋梁所一名,長生殿二名,舍人司十三名,備邊司十二名,中樞府六名,宗親府十三名,儀賓府一名矣,敢啓。傳曰,知道。
以各司出牌事草記,傳于尹東暹曰,此後則,申飭。
尹東暹,以兵曹言達曰,外八門有無事栍木,更更收納,以爲憑驗事,節目啓下矣。去四月二十八日夜,崇禮門栍木,全不收來云,莫重報警之地,如是闕牌,極爲駭然。當該管牌,自本曹決棍汰去,而當日入直巡將梁賢渭,亦難免檢飭之失,罷職,何如?令曰,依。
又以訓鍊都監言啓曰,因二賑所草記,漢北門內有虎患,故發送砲手,使之跟捕矣。連接將校手本,則諸處山麓,多般搜覓,終無虎跡云,旣無虎跡,則許多軍兵之累日露處,事甚可慮,今姑撤還之意,敢啓。傳曰,知道。
又以御營廳言啓曰,因二賑所草記,漢北門內捉虎事,本廳將校,率領砲手出往,與訓局·禁營·摠戎廳軍兵,諸處山谷,遍踏窮搜者,已至多日,竟無蹤跡云。旣無形影,則許多軍兵之累日露處,亦甚可慮,今姑撤還之意,敢啓。傳曰,知道。
又以禁衛營言啓曰,前因二賑所草記,漢北門近處捉虎次,善放砲手五十名,將校領率出送矣。多日搜捕,終無虎跡,許多軍兵之屢日露處,亦涉可慮,今姑撤還之意,敢啓。傳曰,知道。
又以摠戎廳言啓曰,因二賑所草記,漢北門內有虎患,故發送標下軍,使之跟捕矣。連接將校手本,則諸處山麓,多般搜覓,終無虎跡云。旣無虎跡,則許多軍兵之累日露處,事甚可慮,今姑撤還之意,敢啓。傳曰,知道。
令平安道觀察使兼兵馬水軍節度使·巡察使·管餉使閔百祥書。王世子若曰,時則余未有命戒,猶於卿勉以旬宣。睠彼西藩,寔是重鎭,昇平已久,接隣境而人心狃安。凶歉洊仍,困征賦而民産匱竭。關防控制之責,視八路蓋有重焉,朝廷夙夜之賢,咨四岳疇可任者?惟卿,公淸律己,忠孝傳家,按三道而成效已彰,輿望咸屬,陞八座而績用漸茂,聖眷彌隆。惜經費於度支,錙銖不漏,贊訏謨於廊廟,柱石是期。國事方艱,豈欲藎臣之出外?邊憂難抒,所以至尊之簡心。玆授卿以平安道觀察使兼兵馬水軍節度使·巡察使·管餉使,卿其懋展弘猷,祗服明訓。益守敦確之操,塞利竇則蓄藏有餘,勉思綢繆之圖,尙武備則習俗丕變。甘棠舊化,必有名祖之成規,玉節新榮,行見肖孫之趾美。凡厥裁稟,自有典常。於戲,歲序重回,忍言丙丁之事,恬憘轉甚,毋忽庚甲之謨。往惟欽哉,行且召矣。故玆令示,想宜知悉。知製敎李奎采製進
上在昌慶宮廬次。大行大王大妃·大行王妃初喪。
孝宗大王忌辰齋戒。
韓光肇達曰,大司憲趙雲逵未肅拜,執義金元行在外,掌令李壽德呈辭,一員未差,持平朱炯質受由在外,一員未差,今日以監察茶時之意,敢達。令曰,知道。
禮曹,日城尉立後草記。傳于具允明曰,允。今日成給。
傳于具允明曰,參奉鄭錫達子麟大,爲日城尉後,曹以立案成給。
李奎采啓曰,臣進詣大行王妃山陵,開金井時,同參看審,當日未時量,穿壙畢役,穴深以八尺四寸爲限,而六尺以後,則純是眞土,更無似石非石者,土性堅實,間有金沙色,斑爛滋潤,壙內四面,少無疵欠,誠爲多幸矣,敢啓。傳曰,知道。
又達曰,臣進詣大行王妃山陵,開金井時,同參看審,當日未時量,穿壙畢役,穴深以八尺四寸爲限,而六尺以後,則純是眞土,更無似石非石者,土性堅實,間有金沙色,斑爛滋潤,壙內四面,少無疵欠,誠爲多幸矣,敢達。令曰,知道。
具允明,以禮曹言啓曰,卽接觀象監牒呈,則今五月初五日,大小殯殿端午奠,同日朝奠兼行事,磨鍊矣。取考謄錄,則自前國恤,因山前若値節日,則其日朝奠兼行,已有前例,今亦依此例,原牒呈粘目以入,而依禮文,百官陪參之意,敢啓。傳曰,知道。
尹東暹,以義禁府言達曰,長湍府使李樀,令該府拿問處之事,徽旨達下矣。李樀,以防禦使守令,時在任所,依例發遣府書吏,交代後拿來,何如?令曰,依。
又以義禁府言達曰,承傳色內官金明佑,莫重下敎誤傳,令該府處之,而承傳色苟艱,以不應爲律,卽爲擧行事,命下矣。金明佑以不應爲律,笞四十收贖,放送之意,敢達。令曰,知道。
又以御營廳言啓曰,因司僕寺草記,箭串馬場,惡虎越入,囕殺國馬,令該軍門,發遣砲手,捕殺事,達下矣。本廳將校,率領砲手五十名,今日出送之意,敢啓。傳曰,知道。
又以司僕寺官員,以一二提調意達曰,箭串馬場,惡虎越入,囕殺國馬,兩日之內,至於四匹,若不趁卽捕捉,則非但前頭之慮,有不可勝言,京城至近之地,有此虎患,事極驚心。在前如此之時,因本寺草記,自御營廳,有發遣砲手捕捉之事矣。今亦依前例,令該軍門,發遣善放砲手,行獵捕殺,以爲除害之地,何如?令曰,依。
判尹兪㝡基書曰,伏以天降大割,我坤殿禮陟未幾,東朝仙馭,奄爾上賓,八域含生之倫,普切喪妣之慟。況伏想大小朝,嚴廬哀疚之中,傷損必多,下情憂焦,曷勝形喩?念臣以衰朽之物,重嬰貞疾,金吾兼銜,至於再度受由,時値藥院竝直,急於承候,遂爲之輟單參班,則復尋前單,出於事勢之使然,而以其昏耗老誖之故,不免隨人混呈矣。及承大朝嚴敎之後,始覺其失,咋指莫及,置身無地。其所犯科則同,而伏蒙我大朝愍老之恩,謂以犬馬齒長,特免犴狴之囚,不知無似賤物,何以得此?私切感祝,有淚盈襟。臣又見憲臣之書,則有轝士軍更爲査抄之請,此是各部所掌,而臣以主管堂上,如有不察之失,臣實爲首,此亦臣難安之一端也。以此以彼,俱難仍冒職次。伏乞睿慈,亟令削臣之職,治臣之罪,以警具僚,以安私分,不勝萬幸。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷諭?卿其勿辭,從速察職。
上在昌慶宮廬次。大行大王大妃·大行王妃初喪。
孝宗大王忌辰。
自昧爽至卯時,有霧氣。
藥房都提調臣申晩,提調臣李,副提調臣李之億啓曰,伏未審日間,聖體若何?前劑入茶飮,已盡放昨日,臣等卽與諸御醫入侍,詳察聖候,議定繼進當否爲宜。臣等不勝區區憂慮,敢來問安,竝此仰稟。答曰,知道。氣則一樣,參橘茶加劑五貼以入,下敎日入侍,宜矣。
具允明達曰,卽者司書徐有良,以其親病,陳書徑出,原書以國忌正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
韓光肇達曰,大司憲趙雲逵未肅拜,執義金元行在外,掌令李壽德呈辭,一員,持平一員未差,持平朱炯質受由在外,今日以監察茶時之意,敢達。令曰,知道。
具允明達曰,待敎李世演,自鄕上來云,卽爲牌招入直,何如?令曰,依。
李之億達曰,假注書柳敍五,身病猝重,勢難察任,今姑政差,何如?令曰,依。
傳于尹東暹曰,大臣·備局堂上入侍。
又傳于尹東暹曰,大臣·備堂詣閤。
傳于具允明曰,禮房承旨·編次人來待。
具允明啓曰,編次人李喆輔,依下敎來待矣。傳曰,詣閤。
以承傳色口傳下敎曰,龍洞宮次知,於義宮次知,有無據者,令該府處之。
傳于尹東暹曰,俄者中官下敎,置之。
具允明,以侍講院言達曰,本院司書徐有良,連日入直矣,以親病陳書徑出,兼司書李宜哲,以山陵都監都廳郞廳,方在陵所,說書金敎材在外,兼說書未差,下番他無推移之員,不得已以上番姑降入直之意,敢達。令曰,知道。
傳于尹東暹曰,政事,當日爲之。
有政。吏批,判書鄭翬良進,參判南泰齊進,參議未差,都承旨李之億進。
吏批啓曰,玉堂闕員,今當差出,而擬望之人乏少,相避竝擬,何如?傳曰,允。
以朴相德爲吏曹參議,沈益聖爲司諫,李廷喆爲掌令,金永爕爲持平,金埅爲正言,南泰著爲校理,李應協爲兵曹參判,安兼濟爲兵曹正郞,徐命善爲戶曹佐郞,金時默爲司僕正,朴宗亮·李命啓爲典籍,曺命胤爲黃海都事,任觀周爲連源察訪,李翼鎭爲司䆃主簿,吳彦儒爲同經筵。兼執義任師夏減下。
兵批,判書李藥房進,參判未差,參議趙明鼎病,參知李昌儒入直進,左副承旨尹東暹進。
以李普吉爲同知,金相奭·魚錫胤爲副司直單付。
李之億,以敦寧府言啓曰,國恤時本府進香,不載於五禮儀,該曹以此,不爲擧論於分排之中,而自仁祖朝壬申以後,國恤時,竝皆啓稟設行矣。今此大行王妃國恤,依前例令禮曹擇日,藝文館撰述祭文,戶曹磨鍊,分排於三司,設行,何如?傳曰,依爲之。大殯殿一體擧行,而敦府之遺於五禮儀,是闕典也。此後依例擧行事,載於補編。
具明允,以山陵都監京郞廳,以摠護使意啓曰,取考庚子謄錄,則假丁字閣,旣不施丹靑,蓋瓦亦以常瓦用之,而牙鍊雜象不用矣。今亦依舊例爲之,何如?傳曰,允。
韓光肇,以宣惠廳言啓曰,魂殿陵所,三年內所供菜蔬·柴炭等價,本自戶曹磨鍊,分定於京畿各邑,而己亥以後國恤時,爲除畿民之弊,始令本廳,句管給價,而價本則或以江都米,或以常平·賑廳·宣惠各廳,與兵·戶曹各軍門所在銀錢米布,啓稟取用者,已成恒例矣。今此大行王妃殿國恤,三年內菜蔬等價,亦依此例,以米木錢,三分磨鍊,〈米〉一千一百五十八石十一斗九升二夕,木六十九同二十四匹,錢六千九百四十八兩等,取用於宣惠各廳常平·賑廳·兵·戶曹各軍門。而自本廳有難直爲派定,依前例特令廟堂,參量區劃,一依各其司定式上下,以爲貢人進排之地。而魂殿入番宗室以下蔘䓀價米,元數一千一百二十一石四斗一升七合七夕內,依乙卯定奪,折半減除外,米木錢三分磨鍊,米一百八十七石四斗五升八合八夕,木十一同十匹,錢一千一百二十兩等,亦令廟堂,一體劃定,直給魂殿所屬,俾無窘急之弊,何如?傳曰,允。
丁丑五月初四日辰時,上御體元閤。大臣·備局堂上,引見入侍時,左議政金尙魯,右議政申晩,行司直金聖應,右參贊洪象漢,行工曹判書李鼎輔,吏曹判書鄭翬良,行副司直金漢喆·李益輔·申晦·具善行·南泰齊·徐志修·金致仁,左副承旨尹泰暹,假注書徐有元,記事官白大成·李東泰,以次進伏訖。上哀哭良久而止。尙魯進前曰,日熱如此,聖候若何?上曰,一樣矣。晩曰,頃者以夜深不寐爲敎,近則寢睡諸節,若何?上曰,近則頗覺疲勞,而寢睡則一樣矣。尙魯曰,大事當前,聖躬宜加保護,而若是哀毁,臣等不勝憂慮焦灼之至。晩曰,日熱如此,衰麻未嘗一時或脫,聖體之致損,有不可勝言矣。前劑入湯劑,連爲進御,千萬伏望。上曰,予當進御矣。尙魯曰,禮經云七十衰麻,在身而已,而已二字,實有深意矣。以私家言之,望七之年,不宜若是,而爲其子弟者,規諫若至,則必有聽從之道,而伏念臣等,誠意淺薄,不能上孚,尤不勝惶悚無地矣。晩曰,五十不成喪,以五十之年,尙且如此,況殿下以望七之年,若是哀毁乎?上曰,高宗諒闇三年不言,予今代理,不宜引接臣僚,而頃聞金華鎭之言,則諸臣皆欲一見予而不得,深有抑菀之懷云,故今日果爲召見矣。尙魯曰,殿下每見臣等,則若是哀慼,臣等尤不勝悶迫矣。志修曰,自古帝王,未有七十居憂者,而周武王七十,遭文王之喪,周公制禮曰,七十衰麻在身而已。且曰,文王之有疾也,文王一飯,武王亦一飯,未有居喪過哀之見於經典者,以此觀之,武王之節哀,可知矣。殿下宜以武王之事爲法,不可過爲哀毁矣。上曰,武王七十遭文王之喪耶?書不可盡信矣。彼宰臣,以乃父之子,誠爲純實,而其意亦貴矣。上曰,郞今牟麥,已盡登熟耶?尙魯曰,牟麥今旣登熟,而畿內及各道,皆有豐登之望云矣。上曰,昨使宣傳官,往東郊察其農形而來,則牟麥果爲登熟,而民人輩,皆以爲僅勉凶歉云,以此觀之,民心可謂不良順矣。予用心於民者,若是懃懇,而民人則以善登之牟,謂之僅免凶云,此則誠慨然矣。江原道農形,亦何如,而淮·金亦善登之耶?晩曰,牟麥擧皆登熟,而其中淮·金,則秋牟尤爲大登,與他邑自別,而安集使亦能善事,民多還集云,誠爲多幸矣。上曰,彼蒼欲活淮·金之民而然耶?晦曰,聞三陟牟麥,差不善登云矣。上曰,三陟倅誰耶?尙魯曰,朴師伯矣。上曰,師伯足能堪任耶?尙魯曰,師伯淸簡律己,極爲善治云矣。上曰,江原道伯李裕身,誠善得人矣。尙魯曰,果如聖敎,裕身每事,俱有條理,誠善爲之云矣。晩曰,其爲人勤儉,爲巡察之職,若守令焉,屛其騶從,躬自勸農,孜孜不已云矣。上曰,予聞宣傳官之言,則農民析蕩田疇,今至再鋤云,似有勸農之效矣。晩曰,勸農之效,誠不少矣。非徒民皆感動,務農趨事,守令亦皆孜孜勸農云矣。上曰,監司雖不率眷,以此別無所得云矣。尙魯曰,然矣。非但少無所得,反爲有弊云,似不可不依前變通矣。上曰,姑置之。大臣知予此意,則前頭當有改變通之時矣。尙魯曰,此非卽今可爲之事,日後當從容更達矣。上曰,廣州之置留守,亦有弊云矣。尙魯曰,然矣。上曰,飢民賑事,今至何境耶?益輔曰,今十三四日間,似可了當,而監官洪繼興·李振芳,以飢民饋粥事,奔走道路之際,偶得癘疾,以至身死云,誠可矜惻。自朝家,宜有各別顧恤之道,故敢此仰達焉。上曰,慘矣慘矣。仍命書傳敎〈曰〉,今聞賑恤堂上所奏,洪繼興·李振芳,其涉殘忍,令該曹,恤典各別擧行,其他物故之人,令該廳顧恤,令各部卽瘞事,分付。上曰,噫,白首暮年,身在嚴廬,又當命元良代理之時,昔高宗猶諒闇三年,況今予,則比諸甲辰·庚戌,萬機猶歇。往者甲辰公除後,雖爲日次,一月一次,不過近規,挨過數月,其何遲也?且予志固定,今則已孤已哀,徒守衰麻在身而已之文,若不盡禮,何以報若海之慈恩乎?凡於祭奠,必欲躬參如庚子,卽予定心,則實無酬接之暇,而不待定日,今日召見,意蓋深矣。一則身敎元良,一則有爲民欲諭者也。爲民者何?噫,臨御卅載,無一惠政,而其中閭家借入之禁,卽予初政。三十年其雖行之,古人云人存政擧,昔之法制,非不良也美也,而百度解弛,專由乎此。都民巨弊,莫若此事,年歲浸久之後,必將一人犯之,百人效之,一人不言,百人俱默,可勝痛哉?此後若復有此弊,名以爲士者,限己身停擧,名以朝官者,終身禁錮,而牽私緘默不言者,當部之官,耳目之臣,隨其事現,與犯者同律。都民休戚,專係京兆·秋曹,其差除也,莫曰閑尹例陞。必也擇差,而老人差除,雖曰厚風,此惟在其人,自量其力而去就之。外方生民之休戚,專在守令,而嗣服後無一治阿之律,而卅載苦心,可質彼蒼。予則曰能吏之弊,甚於貪吏,而其所進用,此輩在先。噫,三百六十州,必以用良吏爲先。噫,有訊穴有度數,其所審愼,豈偶然,而或有法外之杖,故曾已申飭,而焉知其令之能行乎?其犯者,令道臣隨現狀聞,限己身勿除守令。王者之法,豈徒施於一守令,而身爲宣化承流之任者,幺麼等事,掩置不聞,曰國有方伯乎?牽私不聞之道臣,事現後,與守令同。而京囚之〈替〉正妻,非軍務而用棍,俱已申飭,而國綱解弛,焉知無此弊?正妻二字,自在來關與牌中,勿論上司·三司,若有此弊,該署官員,執告政院。軍務外用棍者,內而兵曹,外而軍門草記。二件事,其有犯者,勿論文蔭武,勿敍顯職,掩置不告,該署官員,限十年勿敍右職,兵曹軍門之臣,隨現施以制書有違私律。噫,月令應辦之變通,可見衰世之意,而其亦爲民之意。此後不遵此令者,當該試官,施以制書有違私律。當該監察,旣不能恤民,何能爲字牧?勿擬守令。噫,漁鹽復古,國必亡矣。減布政,其不暇言,而寺奴婢·義僧,關東詳定等事,俱係均廳。此若蕩然,均廳必圮,均廳若圮,國亦隨亡。此後漁鹽陳告人,刑三次,勿限年島配,望呈中官,亦爲投畀沿海。帥臣·守令,其或犯也,施以終身禁錮之律事,定式施行。噫,方在衰麻,心無暇他,而爲元元之心,秪在罔極,奚嘗少弛?及今不諭,更待何時?祭時將迫,略略呼寫。吁嗟群庶,體予苦心,蓋犯象魏之縣令,此乃刑期無刑之意,是予苦心,決非設法而俟之,咸體此意。出傳敎上曰,國恤荐疊之若此,國朝所無,凡事過爲磨鍊,卽痼弊,而況轝士軍乎?今番京兆堂上,親執分二用之,切勿疊用事,分付。上曰,當該中官,令該府處之。以上出傳敎東暹畢書諸傳敎訖。上曰,彼承宣,爲人極爲從容,誠可嘉,而其氣稟,與其弟大異矣。諸臣齊奏曰,然矣。尙魯曰,此黃海兵使崔鎭海狀啓也。盛論烽燧之緊重,仍以爲水路烽,照應本營,而陸路烽,不得照應城內。德月山最高處,設一烽臺,道內六山城,爲設烽臺,以其城內募軍數三名,輪回立役事,請令廟堂稟處矣。其所論列,誠有意見,而六山城之一時設烽,自有多少弊端,有難輕議,今姑置之。至於德月山,可設烽臺之山,旣在城內,而本營又是直路要衝之地,則曾無烽燧,果爲疎迂,一處設臺,亦不至甚難,依所請許施,何如?上曰,依爲之。尙魯曰,此京畿監司鄭弘淳啓本也。以爲新陵守護軍·戶保,竝二百十名,以陵軍子枝抄定,不然則以隣近各邑騎兵充定,其代依長山鎭牙兵例,移送他道事,請令廟堂稟處矣。當此良丁極艱之時,勿論本道·他道,數百良額,何處括出乎?今此弘陵守護軍竝戶保,依近例以各陵軍子枝擇定事,分付,何如?上曰,依爲之。尙魯曰,關東安集使具允明,頃以江陵陳富倉燒燼各穀,依襄陽例,或分等給還,或全數蕩減事仰達,自上有令廟堂稟處之命,而前此因本道道臣狀請,該倉燼餘穀,已令分三等除耗或減斗,今無可論。至於全數蕩減一款,所謂失火,極涉可疑,許大倉庫,數多穀物,竝與露積之粟,而爲一女人含嫌充火云者,終不近理。此等事,若不究虛實,隨請隨許,則方來奸弊,有不可勝言,故更加嚴覈狀聞之意,覆達行會矣。此則姑待本道狀聞處之,何如?上曰,依爲之。尙魯曰,纔見全羅右水使洪若水報牒,則前水使在任時,本營休番木,爲補賑資,報備局請得改色,而未受題之前,一百十餘同先爲取用,其後尙未充上,仍成虛錄云。其時五十同,則廟堂果爲許題,而六十餘同,則爲本營所擅用矣。勿論用處之公私緊歇,休番木事面,何等嚴重,而水使之如是擅用,前所未有之事,聞來萬萬寒心。當該水使,令帥臣指名狀聞後,拿問嚴處,欠縮之數,有不可煩聞朝廷,趁卽準數充上之意,嚴飭分付,何如?上曰,依爲之。象漢曰,兩魂殿初喪時素錦旗,有用於因山之命,故自魂殿都監,移來於國葬都監,而制樣大小,不可不變通改造,故敢此仰達。上曰,依爲之。鼎輔曰,徽寧殿望瘞位,今番亦依前例,排設於正殿北邊臺上,何如?上曰,依爲之。鼎輔曰,兩魂殿移安廳所排,牧丹屛及平床舊件,在於戶曹故取見,則屛風可用,而平床,則破傷麤劣不可用,以殯殿所用平床,移用似無妨,何以爲之?敢稟。上曰,移用,可也。晦曰,內下白綃,用於牧丹屛·五鳳山屛,猶有餘存,此則還爲納入,而所餘紅綃,則孝昭殿三正帳,當爲新造,故敢達。上曰,依爲之。紅綃則姑置尙衣院,待下敎造帳以入,可也。鼎輔曰,魂殿所用椅子,曾以虞主所造成者,有仍用之例,都監不必更造,今番亦依前取用,何如?上曰,依爲之。象漢曰,向日傳敎中,哀冊差備,以二員磨鍊,而明陵哀冊,乃是十八貼,其重非二人所能擧,在前差備官,皆用四員,今番亦依例爲之,何如?上曰,依爲之。晦曰,大行王妃殯殿所排,中排設床,移用於山陵後,還用於魂殿事,命下矣。卽見山陵都監移文,則山陵三年內,亦有中排設床,而若還用於魂殿,則勢將新造云。殯殿所排設床,直爲移用於魂殿,山陵則使之新造以用,何如?上曰,依爲之。床巾亦爲移用,更勿造入,可也。翬良曰,年前本曹參判·參議,以長望變通,本出於止鬧息爭,因時救弊之意,而第參判之以經筵爲階梯,參議之以國子爲階梯,殊無意義。蓋自此以後,經筵·國子之通,幾於一年三四次爲之,故銓通亦隨以數多,所見甚可憫。且以官方界限言之,經筵不過吏參例兼,亦或有止於經筵,而不得通吏參者,國子亦如經筵,或有經吏議而不得爲國子者,亦或有經國子而不得爲吏議者,其不可爲銓通之階梯者,事理明甚。臣意則兩次堂通擬,不必由經筵·國子,直以本窠,依古法新通,則此實無礙於長望之法,而通擬之際,自當不期簡而自簡。臣之所見,本自如此,故已以此意,言于大臣,且參議有闕,旣已留窠不出,而今適入對,敢此陳達。然事係變通,體段不輕,下詢于入侍大臣而處之,何如?上曰,大臣之意,何如?尙魯曰,吏判頃以此事,酬酢於賓廳之會,而聞其言,則蓋出於愼銓法重官方之意,誠好矣。晩曰,吏判曾以此爲言,故臣亦聞之,而此出於難愼之意,臣亦別無異見矣。上曰,所奏誠是,依爲之。翬良曰,此後則以此定式施行,何如?上曰,以此定式施行,可也。以上出擧條諸臣以次退出。
丁丑五月初四日申時,上御通明殿廬次。禮房承旨·編次人入侍時,編次人李喆輔,右承旨具允明,假注書徐有元,記事官白大成·李東泰,以次進伏訖。上曰,承旨抽草紙,可也。仍呼寫大行大王大妃殿端午茶禮祭文,又呼寫貞聖王后茶禮祭文訖。喆輔奏改如干字。上曰,明早書入,可也。喆輔曰,今朝入侍時所下傳敎,實出於爲民之盛意,不可不謄書於御製中,故敢達。上曰,此實予三十年苦心也。卿之欲謄于御製者,亦有意也。喆輔曰,傳敎語句之間,亦不無釐正處矣。上曰,然矣。更爲持入也。允明曰,臣已持入矣。上曰,更讀之。仍命喆輔,使之釐正。上曰,儀賓府進香,以未初初刻爲之。榻前下敎諸臣,以次退出。
上在昌慶宮廬次。
大行大王大妃·大行王妃初喪。
大行大王大妃殿端午茶禮後,大殿,政院·玉堂單子問安。答曰,罔極。
世子宮·嬪宮,政院·玉堂口傳問安。答曰,罔極。
大殿,藥房口傳問安。答曰,罔極。
大殿,朝廷二品以上·六曹·宗親·百官文武單子問安。答曰,罔極。
大行王妃殿端午茶禮後,大殿,政院·玉堂·藥房口傳問安。答曰,知道。
世子宮·嬪宮,政院·玉堂口傳問安。答曰,罔極。
大殿,朝廷二品以上·六曹·宗親文武百官口傳問安。答曰,知道。
尹東暹達曰,大司憲趙雲逵未肅拜,執義金元行,掌今李廷喆在外,李壽德呈辭,持平朱炯質受由在外,金永燮未肅拜,今日以監察茶時之意,敢達。令曰,知道。
又達曰,備邊司郞廳來言,今日賓廳日次,而無時急稟定事,頉稟。令曰,知道。
李顯重達曰,今日賓廳日次,旣已頉稟。所當持公事入對,而時無公事,頉稟。令曰。知道。
傳于李顯重曰,燭不精,多入雜物,當該官員,發牌入來,各別申飭,此後若有如此之事,當該堂郞當下敎,知悉。
傳于尹東暹曰,哭班,雜人多入,禁喧郞廳,令該府處之。
傳于尹東暹曰,兩陵誌文,如已燔造,草圖書竝入之。
傳于李顯重曰,誌文草圖書入之乎否乎?知入。
傳于尹東暹曰,明陵誌文,如已爲之,草圖書先入之。
傳于尹東暹曰,大王大妃殯殿,諡冊哀冊文,以諺書書入。
傳于李奎采曰,中官,殯殿及造果廳,多有擧行之事,分揀於送,徽旨卽爲捧入。
假注書柳敍五改差,代洪錀爲假注書。
具允明,以弘文館言達曰,新除授校理南泰著,卽爲牌招察任,何如?令曰,依。
傳于李奎采曰,承旨入侍。
傳于李奎采曰,承旨與編次人入侍。
李奎采啓曰,編次人,依下敎來待矣。傳曰,入侍。
傳于李顯重曰,殯殿都監入直堂上,同爲入侍。
傳于李顯重曰,入直禁軍,扈衛廳軍官中,如有曾經山陵領役部將之人,使之與許珪同入,入直官員中,如有曾經山陵監造官之人,與都監堂上,同爲入侍。
前僉知尹鳳九書曰,伏以坤殿聖后,奄忽賓天,纔匝月餘,大王大妃,又棄四方之養,驚惶崩怛,復何言哉?惟我大妃,母臨六紀,陰功敷施,宗社臣民,賴而存庇,若我坤聖,與經變厄,夙宵憂畏,孝順之德,謙挹罙彰,所以哀音之下,擧國民庶,奔走悲號,慟若喪妣。於戲,其亦沒世不忘也歟,喪威震剝,一時兩山陵之役,國朝所無,是何仁化之世,天之降割,至於此極?況伏念我聖上,已過不毁之年,且在靜攝之中,遭罹巨創,孝子寧戚之意,易過乎哀。邸下晨夕起居,左右護養之道,將無所不盡,想亦不敢自恤於哀疚之在身,群下之憂悶煼迫,雖如臣溝壑將死之殘喘,亦何能一飯忘之?古語云,父母亡,其子,當念亡子之心,勿爲過哀,而人子亦當以此爲心。邸下須軫此語,毋忘大行坤聖,平日慈念,自不踰制,而更以此仰誦於三朝之際,以冀聖上俯念於節順之義,則誠朝野臣民之所大願望也。臣於二月中,適有數日行役,風雨觸傷,病淹旅舍,忽承諱音,扶舁溯上,至定山縣庭,受衰而歸。轉輾添劇,浹數旬幸得少蘇,僅具短書,及入縣道,以方伯之遠巡,未卽封達,旋又以公除之未盡,許久淹滯,月換時移,勢不容因仍呈進。而臣以篤老恒疾之人,間添新恙,淹延數月,沈昏不省,玆始別治文字,敢伸慰禮於嚴廬之下。臣名係筵官,而癃老濱死,前後國諱,旣不得進詣京輦,伸哀於外班之末,一書上慰,亦不免後時至此,分義情禮,都然抛廢,臣席藁私次,只俟誅罰之勘。臣無任哀號惶惕之至,謹昧死以聞。答曰,覽書具悉爾懇。誠孝淺薄,遭此罔極之慟,攀號哀慕之中,又遭此罔極之慟,五內崩折,一倍于中,而大朝浹旬侍湯之餘,又積日哀毁,焦煎曷諭?所勉切實,不可體念?以余誠淺,屢次敦召,未能招致,心深忸怩。爾以世祿之臣,兼乎學問之篤實,闡明義理,曉釋經傳之奧,非山林養德之士,何以能之?爾不可捨余,余不可捨爾,其勿過辭,卽速上來,補我不逮。
丁丑五月初五日未時,上御小殯殿,承旨入侍時。左承旨李奎采,假注書洪錀,記注官朴必珍,記事官李東泰進伏訖。上曰,國葬都監都廳誰也?奎采曰,尹學東·鄭純儉矣。上曰,櫃子造成與否,注書出外,問來於都監,而何房所掌,亦爲問來。許圭·卞興瑞,使之入來。錀承命出去。上曰,魂遊石與四方石,大小不同耶?奎采曰,然矣。上曰,承宣曾見之乎?奎采曰,雖未親見,大小則大相不同矣。上曰,灰久成石,則與石奚異乎?奎采曰,誠然矣。上曰,然則四方石之只用於退壙,實是文具,而爲巨弊矣。奎采曰,然矣。上曰,年久則與土同歸,而子曰,喪欲速貧,死欲速朽,非聖人無以謂此。殯葬之後,人子之心少伸云矣。奎采曰,非聖訓,何以及此矣?上曰,此一節,雖質諸聖人,不以爲非矣。頃有問議大臣之言,而予深思量,則何大臣,先敢以減四方石獻議,而當今世界,亦安知其無言也?奎采曰,聖敎誠爲明白矣。今雖問議諸大臣,誰敢以減之之意獻議乎?上曰,陵祭之素饍,廷請大臣其誰也?承宣能記得其名乎?承旨曰似是翼成公黃喜矣。錀還入進伏曰,櫃子已造來,而許圭亦待令矣。上曰,令自內措備者,分付都監。當該中官,越俸一等,旣已分付,則今已浹旬,尙不造納,事之寒心,莫此爲甚。當該郞廳,令該府處之,而今方多事,直以不應爲律施行,卽爲勘律事,分付。出傳敎上曰,兩山陵壙中櫃子見樣,當下都監,只下見樣者,哀冊櫃自外陪進,筲甖櫃造石凾,而此外雖有前例,勿爲加造事,分付。出傳敎許圭進伏。上問於許圭曰,山陵內外壙築灰凡節,汝曾詳知耶?圭曰,前未詳見矣。上曰,祭時時刻已迫,諸臣少退,可也。諸臣以次退出。
丁丑五月初五日二更,上御通明殿廬次。承旨·編次人·殯殿都監入直堂上,同爲入侍時,編次人李喆輔,都監堂上李益炡·申晦,左承旨李奎采,假注書洪錀,記注官朴必珍,記事官李東泰,以次進伏訖。上曰,都監堂上誰某入侍耶?晦曰,臣與李益炡矣。上曰,昨日傳敎,當有題目矣,喆輔曰,然矣。上曰,然則編次時,可作題目矣。喆輔曰,昨日祝文,亦當有題目矣。上曰,然矣。喆輔曰,殯殿祭文,已爲多載於編次矣。上曰,初作在於慈聖禮陟之前,以此序錄,可也。上曰,許圭入來耶?晦曰,圭方待令,而入番禁軍嚴太周,以曾經領役部將,亦爲待令矣。上曰,使之入來。許圭·嚴太周,進伏階上。上問於太周曰,汝是何番禁軍,而居生於何洞乎?太周曰,二番禁軍,而居生於東門外新村矣。上曰,橫帶上,鋪油芚後築灰,築灰後,拔出其油芚云,此說誠疑矣。喆輔曰,天灰滿金井,則拔出油芚之說,誠爲訝惑矣。上曰,太周曾見此乎?太周曰,自外領役,故此例未及見之矣。上曰,陵祭行素饍之請,黃喜爲之耶?喆輔曰,黃喜素饍得請之後,自以謂爲萬世計云矣。上曰,圓一經三之法,曾已知之,今忽忘之矣。喆輔曰,圓一而經三者,圓之中,尺其三周其圓,則如合符節矣。上親自摸之曰,果然矣。上曰,誌石,已燔之耶?喆輔曰,弘陵誌石,已爲燔出,極善燔造,而二件燔出矣。至於明陵誌石,姑未燔之矣。奎采曰,燔造誌石,誠難善造,而餘件則當埋於階砌下,似甚便好矣。上曰,餘件則待下敎埋之,可也。上曰,喪服,與喪時所用雜物,曾前則埋之於後園眞木處矣。試士時見之,則多士踐踏,實爲䙝慢,故懿昭時,以此不埋於其處,今番依此例爲之矣。喆輔曰,眞木處,則科士名之以壯元峯矣。上曰,其處頗有形,果得好名矣。上曰,橫帶鋪於金井內,則退壙橫帶,稍廣於內橫帶矣。喆輔曰,外梓宮外築灰,而橫鋪於其上,則果爲稍廣矣。上曰,外壙之排置雜物後,蓋四方石,其弊甚巨。漢文帝之爲民因山者,實出於除弊,而予於方石事,量之久矣。若不詳言而除此,則來頭謂予以不深量矣,不可不詳言矣。喆輔曰,臣之前後所達,非謂此也。上曰,予非謂卿言也。外壙若用橫帶,則兩傍不可無橫板矣。洪啓禧則不言之中,不無欲除四方石之意,實與予意偶同矣。喆輔曰,洪啓禧何敢有除方石之意乎?上曰,洪啓禧問議之說,蓋出於此矣。喆輔曰,我太宗朝時,用麗朝石葬之餘套,用方石,故五禮儀則用四面石載之,而始用灰法之後,四面石除之,故補編以此載錄矣。上曰,予在罔極之中,凡事皆不知之,而至於四方石事,果爲明知矣。大石浮運之時,若値原壑之險,則多有壓傷之患,除此弊,可謂一大惠也。益炡曰,自上若不深軫此弊,而斷然除之,則爲其臣子者,誰敢有變通之意乎?此實莫大之惠也。第伏念聖上,居廬凡節,六時奠禮,一依庚子,一不命攝,此實出於孝思之無窮,而何不思宗社之重,少無顧護聖躬之道?實不勝號泣悶迫之至。喆輔曰,傳云六十不毁,七十惟衰麻在身而已。非聖訓,無以及此。孝莫大於大舜,而五十而慕之,則況今聖上望七靜攝之中,若是哀毁,不思節順之道,實不勝焦迫憂悶之至。奎采曰,聖學高明,不思七十衰麻之義,哀毁過節,孝思之無窮,臣等豈不知之,而下情之憂鬱焦迫,已不可盡達矣。今若傷損聖躬,則前頭隨駕之節,尤極悶迫矣。上曰,予當直言矣。望七之年,雖不勝喪,何傷也?益炡曰,此殯殿之前,有此不忍聞之下敎,尤不勝罔極之至。上曰,予之自奉,本來淡泊,故衰老之年,雖當罔極之變,哭擗之節,不甚爲難矣。喆輔曰,是則志氣之强作也,非血氣之行也。上曰,編次人,讀綸音點撰,而諸臣亦進前聽讀也。上曰,噫,昔年聖祖之意,猗歟盛哉。我太宗大王親詣王后陵所,四方石昔用一片者,命作二片,仍以此下敎定制,此則昭載國朝寶鑑,心常以爲二片矣,于今乃知尙用一片,其亦異矣。今番已爲浮取,故全片石命用明陵,於弘陵則用二片,而大抵玆事,予有意焉。石槨之制,今無焉,而方石之用猶在,內壙中只用天灰,而無四方石之蓋。噫,內壙·外壙,輕重若何?莫重內壙,旣無蓋石,退壙所藏,不過雜物,各樣櫃子,俱用石凾,排置之隙,塡之以灰,其上又塡灰,此無異天灰石凾,又設方石,可謂石上加石,此較重於內壙。以臣子之道言之,內壙之所無者,用於外壙,輕重若何,而或曰內壙上,與左右兩傍,俱用灰,而於外壙,則下梓宮於此,而自隧道以奉,不可不重云,而此則不然。閉玄宮之後,梓宮下方隔板塡灰,其所用灰,無異上方,此外各樣排置後塡灰,以此推之,灰久成石,卽一石壙,石壙之上,又加片石,可謂文具中文具。譬諸人,殆同旣着裘衣,又着帛衣者,裘衣已着,又何衣帛?凡諸木櫃所盛者,灰則雖萬世自如,而木帛之屬,不待百世,而將與土同歸。噫,孔聖豈不云速朽乎?非聖人,無以謂此。噫,莫重內壙亦然,來頭外壙中,只有石灰·沙器·瓦甖之屬而已,爲此而用內壙所無片石乎?予於學問,雖無窮理之工,只於此事,思之久矣,透之深矣。噫,昔我聖祖,躬詣陵所,作爲二片者,其後無端復用,石工之費工,僧軍之壓傷,專由於此,今日雖命用二,他日焉知無此弊?隧道閣,何等重也,而長木取用,貽弊外方,挽引作家時,必也傷人,故玆以更制,圖載補編,此除一弊也。誌石浮取,亦一巨弊,而刊畢印進之際,浮費多而䙝慢甚矣。何幸自內得數片磁誌,卽寧陵餘片也。因此而自今明陵用磁誌,此亦體昔年盛德也。以此之故,浮石浮費之弊,一擧而兩除,此除二弊也。三巨弊中,旣除二焉,其何不除一焉?頃者有問于大臣,講定之請,而亦曰不然,何則?于今世道,誰能效翼成公黃喜請陵祭用素之心,而挺身擔當乎?其所獻議,使予當之,不過曰莫重古禮,何敢更之云,若此,此政作舍道傍,何時了當?大抵以理推之,圍一經三之制,半以北則先作半月形,半以南則下梓宮後築土,仍爲封陵,封陵之後,陵制團圓,而團圓之中,半木半石,而北南不一,重處鋪木,輕處鋪石,此輕重倒置也。或者曰,內壙則外梓宮上,鋪橫帶築天灰,而外壙則排置雜物後,築灰滿金井,蓋四方石,內外壙,鋪木鋪石,高低不同,而內壙橫帶板,從外梓宮而鋪,板長亦不同云,則予對曰不然。何則?排置雜物後,左右兩傍,橫設板子,其上從內壙外梓宮高,而鋪橫帶板,其上用天灰限金井,則內外俱一,輕重不紊,橫板長之不齊,卽緦小功之察也。若曰,莫重山陵,三百年流來之規,何敢更制云,則此尤有不然者。語雖近於抑揚,旣知輕重之倒置,則內壙外壙,俱用四方石於金井之上,可也,何可徒守退壙上文具乎?想像其制,成陵之後,圓壙之中,石灰之上,突然用一片石於退壙上,制度精乎否乎?噫,古人有言,欲法堯·舜,當法祖宗,體昔年作二片之盛意,以木代石,祛石工之巨弊,除緇徒之壓傷,則陟降有知,想必欣豫。當自我,而今若於制法,弘陵用石,則後之王者,左右兩陵之間,何敢異焉?後若隨焉,不體此敎,則又後嗣王者,孰能行之?噫,臨御卅載,無一事惠及於民,夢想之外,治坤殿喪於白首逾甲之年,此等莫大之弊,知之熟矣,量亦審矣,而泯默不諭,何顔歸拜,何顔臨民?若此之故,不憚支繁,若畫圖而下敎。自弘陵爲始,退壙鋪板,板上築灰,一依下敎擧行。四方石因此除之,而旣浮二片石,則置諸陵內,用於日後,其亦爲他日浮石之一助。噫,不諭則已,旣已上體聖祖之德意,下恤元元之巨弊,豈不斷然行之乎?若曰,此不過除工匠·僧軍之弊,何謂元元云,則噫,僧亦民也,匠亦民也,而除大石之曳運,祛民田之蹂躙,豈不曰爲元元乎?噫,此心之定,若三物灰之成石,其勿浮囂,亦勿修人事,以撓白首罔極之君,卽爲擧行,可紓哀疚中心焉。山陵勿設四方石綸音益炡曰,今番大行王妃返虞時,依傳敎,路由弘化門,而神輦直自集禮·景化門而出,則神輦降輦排設,當以魂殿中門外擧行,以此磨鍊乎?敢稟。上曰,依此磨鍊。出擧條益炡曰,日昨擧條中,諡冊文·哀冊文,眞諺書,依前書入,寶篆文眞諺書讀案,竝與褥席除之事下敎,而伊後入侍,自上有諡冊寶宣讀案,則依例擧行之敎矣。大小殯殿上諡時,讀寶案,則都監當爲措備,而寶篆文眞諺書,亦爲書入乎?敢稟。上曰,寶篆文眞諺書入事,已爲下敎矣。出擧條益炡曰,前頭徽寧殿大小行祭,王世子入參時儀註,當爲磨鍊,而出次行路,預爲稟定,然後可以擧行,故玆敢仰稟矣。上曰,王世子,當以時敏堂出來,儀註中以此磨鍊,可也。出擧條益炡曰,今番大行大王大妃發靷時,自上隨駕節目,今方磨鍊,伊日下玄宮,在於卯時,則題主奠後,卽爲返虞,初虞祭,當設行於魂殿矣,返虞時,自上亦當陪後,以此磨鍊乎?敢稟。上曰,依此磨鍊,宜矣。出擧條益炡曰,大行大王大妃因山時,自上陪從山陵,以衰服,明陵紅箭門內,先行謁陵禮,次詣假丁字閣,行哭拜禮,奉審欑宮後,上陵奉審,下玄宮後,回駕時,兼行哭四拜事,下敎矣。先陵展謁,山陵哭拜之節,旣已分行,則辭陵禮時,亦當分以行禮,故敢此仰稟矣。上曰,返虞時,只哭辭於山陵,以此磨鍊,可也。出擧條益炡曰,取考五禮儀,則自上陪從,儀註中陵所陪從官,則稱百官,而留都官稱群官。以此推之,則陪從官之數,有加於留都官,而且甲辰年,自上陪從節目磨鍊中,百官分班,一半陵所侍衛,一半留都,而大駕隨駕官,各司堂郞各一員,宗親每品各一員,又爲磨鍊,與大轝陪從官,合班隨駕矣。今亦依此磨鍊乎?敢稟。上曰,依此磨鍊,可也。出擧條益炡曰,大行大王大妃發靷時,自上明政殿東邊乘轎,至延恩門而乘輦,返虞時,明政門外下轎,隨入事,下敎矣。大小殯殿,不宜異同,大行王妃發靷時,王世子城門外奉辭時及返虞日祗迎時,乘輿節次,亦依此例磨鍊乎?敢稟。上曰,依此例爲之。出擧條益炡曰,今番大行大王大妃發靷時,王世子只城門外陪辭事,已爲命下矣。儀註當爲磨鍊,而大行王妃卒哭,旣已退行,則王世子無視事服,發靷日陪從時,返虞日祗迎時,雖以朞服祭服磨鍊,而發靷日奉辭後還宮時,返虞日出宮時,俱以本服衰絰磨鍊擧行矣,敢稟。上曰,依此磨鍊,可也。出擧條晦曰,兩殯殿祭器,盡爲鑄成入來矣。上曰,大殯殿祭器,明日先爲奉審矣。奎采曰,前大司憲金善行,方在禁推中,而聞其老母,在於其兄任所,病情十分危重云,其情可矜。飭勵已施,宜有分揀之道,故惶恐敢達矣。上曰,飭已行,金善行·金陽澤竝放送。出傳敎上曰,中官有做錯之失,推考。出榻敎諸臣遂以次退出。
上在昌慶宮廬次。大行大王大妃·大行王妃初喪。
金器大達曰,大司憲趙雲逵未肅拜,執義金元行,掌令李廷喆在外,李壽德呈辭,持平金永爕未肅拜,朱炯質受由在外,今日以監察茶時之意,敢達。令曰,知道。
李之億達曰,左副承旨尹東暹,右副承旨韓光肇,今日不爲仕進,竝卽牌招,何如?令曰,依。
以右副承旨韓光肇牌不進罷職令旨。令于李奎采曰,推考徽旨捧入。
李奎采達曰,奉敎權穎,自鄕上來云,卽爲牌招入直,何如?令曰,依。
傳于李之億曰,左承旨·禮房承旨,持昨日草入侍,而如已出去,一員入侍。
李之億達曰,假注書徐有元,身病猝重,勢難察任,今姑改差,何如?令曰,依。
以金樂洙爲假注書。
李奎采啓曰,禮曹兼春秋有闕之代,令該曹卽爲口傳差出,何如?傳曰,允。
吏曹口傳政事,兼春秋單白尙絢。
傳于李奎采曰,宗親府諸宗,進香兩殯,無踰月,然後,可以順便矣。此亦體昔年敦宗之盛意,勿拘五六月之定,隨便爲之事,分付,勳府亦一府,兩之依此擧行事,分付。
李奎采啓曰,山陵都監堂上洪啓禧,有稟定事,來詣請對矣。傳曰,來詣賓陽門。
金器大,以兵曹意達曰,今此國恤時,奉常寺供上所用,菜蔬價補用次,本曹錢一千五百兩,限三年無邊貸下事,自本寺草記,依下矣。近來曹儲,漸致匱乏,而至於昨今年,外方身布,停捧蕩減之後,一年應下,猶患不足,貸下一款,今無可施之道,置之何如?令曰,依。
金器大,以兵曹意達曰,卽接武兼廳牒報,則新除授武兼張齊白,可否未決之前,行賂於同官閔頤壽之說,旣已狼藉,如此麤鄙之人,決不可置之,入達處置云。內三廳新進可否,何等重事,而所報旣如此,則其在懲勵之道,與受之人,罪無異同,竝汰去,何如?令曰,依。
金器大,以義禁府意達曰,都監郞廳尹光國,旣已分付,則今已浹旬,尙不造納,事之寒心,莫此爲甚。該掌郞廳,令該府處之,而今方多事,直以不應爲律施行,卽爲勘律事,徽旨達下矣。尹光國以不應爲律,笞四十收贖放送之意,敢達。令曰,知道。
金器大,以義禁府意達曰,因全羅監司狀達,江原道蔚珍縣定配罪人奇彦杓,以逃還本土罪,令全羅監司,嚴刑一次後,絶島移配事,達下矣。奇彦杓捉囚於羅州牧,嚴刑一次後,濟州牧大靜縣絶島移拜,而依例發遣府羅將,仍令押送配所,何如?令曰,依。
以黃海監司狀達,海州居羅卒保元加孫等燒死事,令曰,燒死人等,令本道恤典擧行。
左副承旨尹東暹書曰,伏以臣之老母,篤衰癃病,長在床席,春夏以來,一倍凘凜,區區私懇,實無離側從仕之勢,而官在夙夜,時値哀疚,抑情行公,且已兩朔矣。乃於昨夜,臣母素患似癨之症,挾食重發,嘔泄兼苦,冷汗如瀉,不受水漿,省覺昏昏,終朝藥餌,未見分效。此固臣母三十年痼祟,而精耗氣萎,症形轉劇,目下諸節,有不可責瘳於時日之間者。臣方左右將掖,焦迫罔措,今日朝坐,遂未仕進,而召牌之下,又不得爲顚倒承入之計,分義虧缺,罪合重誅。伏乞睿慈,俯憐臣切急之情,將臣見職,卽行鐫遞,仍治逋慢之罪,以肅法紀,以便救護,不勝幸甚。答曰,覽書具悉。爾其勿辭,救護母病。
右參贊洪象漢,戶曹判書李喆輔,兵曹判書李等聯名書曰,伏以臣等,猥當敦匠之任,事事憒憒,夙宵恐懼,惟譴何是俟。昨伏見大朝傳敎,以樻子之未卽造成,特下該郞勘處之命,辭旨極嚴且肅,臣等聚首驚隕,惶汗浹背,莫省措躬之地也。凡係都監事,無大無小,臣等皆主之,郞廳不過董率工匠而已。苟使臣等,殫竭督飭,能擧其事,則豈至於致煩聖慮乎?細究厥由,罔非臣等之罪也,豈可以罰止郞僚,自倖其寬恕而晏然冒居乎?玆敢相率齊籲於貳極之下。伏乞亟勘臣等之罪,以爲不善奉職之戒焉。急於引罪,未免瀆擾於嚴廬哀遑之中,尤不勝死罪。答曰,覽書具悉。卿等其勿過辭,從速行公。
丁丑五月初六日卯時,上御通明殿廬次。承旨入侍時,右承旨具允明,假注書洪錀,記注官朴必珍,記事官李東泰,以次進伏訖。上曰,昨日綸音草持入耶?允明曰,持入矣。上曰,讀之可也。允明奏讀曰,因字似爲仍字矣。上曰,然矣,改之可也。上曰,莫重內壙,前頭只有秫灰而已,辛亥遷陵時,已用竹片矣。今爲木甖雜物,用四方石,尤爲如何矣。承宣亦不知以長木挽引作家之法乎?昨夜呼寫之時,精神昏倦,多有未暢處,故更欲點改矣。上曰,三旁設板子云者,與重臣洪啓禧之所見偶同矣。予今臨御卅載,無一惠政,今除四方石之巨弊矣。上曰,承宣繼讀祝文草,可也。允明奏讀訖。允明曰,昨日未及稟達,而小殯殿祭文尙饗字,當爲上寫乎?上曰,傳香進香之時,跪坐跪受,則於祭文,豈不上寫饗字乎?諸臣,遂以此退出。
丁丑五月初六日初更,上御通明殿廬次。山陵都監堂上,請對入侍時,都監堂上洪啓禧,同副承旨李顯重,假注書洪錀,記注官朴必珍,記事官李東泰,以次進伏訖。上曰,山陵都監堂上,卿獨入來耶?啓禧曰,多有稟定事,與諸堂相議,臣獨入來矣。上曰,築灰今幾爲之乎?啓禧曰,傍灰,今明間可以盡築矣。上曰,大小山陵四方石,運置於何處乎?啓禧曰,白虎內有隙地,故運置矣。上曰,壙中似石非石之土,果不大段,而亦無餘根耶?啓禧曰,去浮土若多爲之,則可無根痕,而深去浮土,亦涉如何。雖未能盡爲浮出,而內壙內則無一片似石之土,色品如土卵,間有金沙土,而甚潤好矣。上曰,外壙之排置雜物後,以四方石蓋之,實是文具,而有巨弊矣。四面築灰,則無異石槨,又用方石,可謂石上加石矣。啓禧曰,方石之蓋,實是治內壙之餘意,而今此聖敎,誠爲允當矣。上曰,橫帶上鋪油芚,築天灰後,拔出其油芚云,其說誠疑矣。卿能詳知耶?啓禧曰,橫帶交牙用之,而天灰杵築之時,慮其滲漏,以鋪油芚,則何可拔出,而四傍築灰時,則杵木不無觸傷於外梓宮之慮,以油芚周而築之,次第拔上,故因此而誤有是說矣。上親製大殯殿告由祭文,命承旨呼寫後,仍命書傳敎。上曰,昨日下敎中,猶有未盡者,亦有不細究者。大抵五禮儀本文,卽石槨之制,其制比今有異,故補編之成,蓋此也。內壙石藏之制雖無,外壙中一蓋石猶存,此下敎中未盡者也。內壙中橫帶板,卽設於外梓宮上者,不過不敢遽設天灰於梓宮上故也。外壙中非此之比,卽石函之上,築灰之中,兩灰之間,設板不緊,灰雖不朽,板則當朽,旣朽之後,上下灰間,橫作一隙,天灰低下之時,陵土亦必隨下。以此推之,非徒不緊,反有害於壙中,此不細究者也。噫,予亦若此,孰能擔當請除方石乎?何以謂若此?三百年仍用之石,今欲爲民弊除之,故以木代石,意近彌縫故也。怳然覺之之後,豈可泯默?故殯殿告由文,初則曰以木代設,更以全以灰築,此亦雖一字一句,不敢慢於陟降之意也。令都監只除方石,外壙中排雜物築灰後,其上勿用一立板,全以築灰,至於覆盂形,則玄門之外,卽一石壙,依此擧行。出傳敎上曰,四方石之長廣,果爲幾許尺耶?啓禧曰,長則十三尺,廣則八尺,高則二尺五寸矣。上曰,如是重大,曳運之時,壓傷之患,勢所必至矣。今番則能免此患乎?啓禧曰,今番則凡事順成,初善浮出,曳運之時,諸堂盡爲躬往,看審運來,而幸無役軍致傷之患矣。上曰,爲弘陵浮出方石,則旣是二片,此則其可代用於魂遊石乎?啓禧曰,其長廣,足可代用於魂遊石,而爲除卜重,一面則斸除四隅,以此而似不可用矣。上曰,此乃一大巨弊,今纔永除可幸矣。啓禧曰,退壙石函上,全用灰築事,謹當依下敎擧行,而自底至上,用純灰,則無分界處,壙面用灰畢後,隔以乾灰或純沙,更爲築灰,以至覆盂形爲宜。欲宜於諸堂郞及看役中經事者而爲之,故敢稟。上曰,隨便爲之。出擧條啓禧曰,弘陵虛右之地,當埋十字石,臣則以爲,諸地官皆以此山,爲當巽坐,雖拘於年運,今番山陵,定以乙坐,而丁字閣旣當中建於戌地虛右,十字石欲埋以巽坐,而或以爲虛右埋石,亦當一從今番山陵坐向云。臣不敢擅斷,作爲兩圖以進,仰請裁處。上曰,以初圖用之,可也。出擧條啓禧曰,弘陵坐向,雖拘於年運,定以乙坐,而治山則旣用辰戌,若以乙辛排鋪象設,則當於辛地,補土不成形,故以魂遊石稍移右邊,當童子石柱之意,仰稟蒙允矣。十二石例刻方位,而魂遊石旣在童子石柱之前,若竝刻十二方位,則其爲辛向·乾向,有難自外面知之,十二石柱中,只刻乙辛二字,使人曉然知其乙坐辛坐,何如?上曰,依爲之。出擧條啓禧曰,前日丁字閣排設稟定時,以靈座床·靈寢床事仰稟,伏承下敎,而補編中靈寢床,亦稱滿頂骨,與前所承命者有異,故敢此仰稟。上曰,此則非滿頂骨,只當如房帳,可也。啓禧曰,然則自都監別工作造成,則長廣則隨便爲之乎?上曰,依爲之。出擧條啓禧曰,明陵舊表石,旣已改豎,則當與新表石竝豎,舊表石礱臺架簷,略加細釘改色,何如?上曰,依爲之。出擧條啓禧曰,明陵舊碑閣撤毁時,似當有告由之節,撤毁及改建,又當擇日矣。告由及擇日,令該曹稟旨擧行,何如?上曰,依爲之。出擧條啓禧曰,明陵碑閣當改建,則臣奉審,則舊表石稍傾圮,不得不改豎之意,敢達。上曰,依爲之。出擧條顯重曰,臣於院例,有所愚見,惶恐敢達矣。諸臣之求對請對也,關由本院,自是規例,而近日則時御所,與本院稍間,故請對諸臣,雖或有徑詣閤外之弊,在院之臣,無以預知,實是前所未有之事。此路若開,則後弊難防,不可不一番嚴飭矣。上曰,時御所,今與本院稍間,至於諸臣求對,雖或徑詣,其無承史,而何以入對乎?所言誠過矣。顯重曰,以日昨編次人追後入侍事言之,掠過本院,不爲歷入,直詣閤外,使下吏替請微稟於本院,故以體例不然之意,屢次往復之際,入侍史官,適爲出來,引接入對,此亦非矣。其在飭後之道,編次人,似當推考警責矣。上曰,此則不然。承史旣先入侍,而予又特命追後入侍,則此與請對有異,史官之出去引來,亦是特敎,則有何可推之事也?顯重曰,俄者所達,實據院例矣。伏承下敎,極爲惶恐,旣關後弊,則編次人不可無警責之道矣。上曰,予在罔極之中,兩日徹宵,强而爲之者,只是都監與民事,而不體此意,欲立己見,縷縷煩請,極涉寒心,特爲遞差。顯重退出。上曰,史官出去,他承旨卽爲入侍。錀承命出去,右承旨具允明進伏,錀還入進伏。上曰,近來諸臣之仰瞻,甚非矣,而小官亦隨而爲之,尤極非矣。仍命書傳敎。上曰,承旨李顯重,常日非徒頻數仰視,頃者御史入侍時,莫重廬次,以笑語相雜,已涉無嚴。而噫,此處消遣,不過都監事及民事·祭文事,而欲除巨弊,昨日徹宵,今夜又爲酬應,衰麻之中,僅乎强作,而欲立己見,乃售舊習。此人之執滯,曾已知矣,而不顧分義,乃敢若此,而至於聞下敎似然云者,亦涉放恣。此政由乎紀綱之致,事之寒心,莫此爲甚,不可無飭,遞差。注書洪錀,以微末小官,不顧分義,仰瞻爲事,亦涉寒心,特遞,以存紀綱。出傳敎允明曰,右副承旨韓光肇,身病近甚添重,不得循例仕進,故連日牌招,而亦爲違命,情勢可悶矣。上曰,承旨有闕,代前承旨金器大除授,承旨韓光肇許遞,其代趙暾除授,一體牌招入直。出傳敎錀先爲退出。
上在昌慶宮廬次。
大行大王大妃·大行王妃初喪。
仁祖大王忌辰齊戒。
巳時,日暈。
李奎采達曰,大司憲趙雲逵,持平金永燮未肅拜,朱炯質受由在外,執義金元行,掌令李廷喆在外,李壽德呈辭,今日以監察茶時之意,敢達。令曰,知道。
以備忘記,傳于李奎采曰,前承旨韓光肇,旣已許遞,則左副承旨具允明,逐日入侍之餘,夜見朝晡,似難矣。今姑許遞,其代,前承旨魏昌祖除授,牌招察任。
傳于魏昌祖曰,茶飮有下敎事,內局入侍。
傳于魏昌祖曰,昨日入侍,山陵都監堂上留在,則內局入侍,同爲入侍。
魏昌祖啓曰,藥房三提調及山陵都監堂上洪啓禧,依下敎來待矣。傳曰,入侍。
假注書洪錀遞差,代以金載祿爲假注書。
趙暾啓曰,假注書金樂洙,時無職名,令該曹依例付軍職,冠帶常仕,何如?傳曰,允。
以吏曹參議朴相德牌不進罷職令旨,令于金器大曰,推考徽旨捧入。
金器大,以侍講院言達曰,本院文學鄭晩淳,連日姑降入直矣,以親病陳書徑出。司書徐有良,由限已過,卽爲牌招入直,何如?令曰,依。
李之億,以長生殿郞廳,以提調意啓曰,臣今日陪進外梓宮,而軍人等,多有逃走,中路屢次遲滯,其在奉事之道,極爲惶恐。當該京兆官·五部監董官,不能檢飭之罪,在所難免,竝拿處,領役部將及下吏等,令該曹科治,何如?傳曰,此猶若此,況來頭乎?轝士大將當嚴處,而今聞此則非大將所管,故雖參酌,紀綱攸在,何治部官?當該判尹罷職。正日亦若此,則將安用彼大將哉?轝士大將,當令訓局,當施軍律,以此嚴飭。郞官·部官分揀,領役部將·下吏,今番參酌勿治。
以備忘記,傳于金器大曰,昔光武封褒德侯,意蓋深矣。前承旨金相奭,廉雅之操,可懲浮囂,爲人無偏,近詳知矣。此等之世,宜先此人。判尹有窠,特爲除授,多有擧行之事,待開門牌招察任。
行副司直金善行書曰,伏以邦禍荐酷,慈聖又上賓,公除奄過,因山已卜,臣民之痛,益復罔極。伏念我大朝,侍湯焦煎之餘,哀毁盡禮,傷損必多,區區下情,曷任悲慮?臣於嚮日,猥玷風憲之長,自顧人器,實不可一日冒居,而適値國哀悲遑,不敢言私,抗顧行公,殆浹一朔,私心惶愧,若無所容。此際得聞鄕信,母病甚重,將欲陳情歸護,而所叨之職,有非尋常官職之比,決不可仍帶下鄕,以致許久瘝曠。愚迷之性,未及深思,只知見職之可遞,徒思情理之難强,急於歸省,率爾呈單,致勤大朝置對之命,臣惶懔震惕,泥首犴陛,只俟斧鉞之加。不意慈覆之天,曲推孝理之仁,特貸無妄之誅,仍下放送之命,臣奉旨惝怳,不覺感涕之無從。臣罪旣大,聖恩愈隆,臣雖虀身粉骨,何以仰報其萬一乎?臣之母病,尙在十分危重,情私煎迫,有甚於前,而聖明之特放,亶出於俯察微情,則圓扉脫出之日,理當卽刻登途,而身帶軍銜籌司之任,法不得任情下去,玆敢疾聲哀籲。伏乞睿慈,俯垂矜諒,特許往護,以伸至情,千萬幸甚。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷諭?卿其勿辭,救護母病。
魏昌祖達曰,卽者文學鄭晩淳,以其親病,陳書徑出,元書以國忌齊戒,纔已退却矣。所當直捧禁推徽旨,此與無端徑出有異,推考警責,何如?令曰,依。
金器大達曰,吏曹參議朴相德,除拜後過三日不爲出肅,依定式推考警責,仍卽牌招察任,何如?令曰,依。
丁丑五月初七日未時,上御廬次。藥房入診,山陵都監堂上,同爲入侍時,都提調申晩,提調李,副提調李之億,山陵都監堂上洪啓禧,假注書金樂洙,記事官白尙絢,記事官李東泰,醫官金履亨·皮世獜·鄭趾彦·李興門·鄭允協·吳道炯,以次進伏訖。上曰,注書誰也?之億曰,金樂洙也。晩曰,日氣漸熱,聖體若何?上曰,一樣矣。晩曰,寢睡·水刺,亦若何?上曰,一樣矣。晩曰,茶飮連爲進御乎?上曰,連服之矣。晩曰,臣在外聞之,連日徹宵云,酬應之餘,聖候豈無憊乎?上曰,頃以痰氣,間間牽痛,頗不安矣。再昨適往小殯殿,仍見有慨然之事,不覺聲高矣。伊後喉間,似有如何者,故慮或爲蛾,旋卽差愈,而下腹痰動,蛔亦升降,仍吐一蛔,似可服安蛔理中湯·烏梅茶等屬,故今日使之入侍矣。晩曰,此亦胄氣積敗之致,下情聞甚驚憫。卽今腹部,猶有痰氣乎?上曰,今則愈矣。予見中官之祭服,裳係不緩下,而予則自爾緩下,故頃往小殯殿時,綴裳於中單衣,而僅僅往來矣。晩曰,頃已仰達,而當此極熱,殿下不脫衰服,凡於祭奠,無一不參,豈不萬萬憫迫哉?上曰,每日曉聞準備,輒着祭服,自然終日無暇可缷解時矣。晩曰,殿下每如是過節,臣等不勝憂鬱。醫官入侍,請診聖候。上曰,其爲之。履亨診候後,退伏達曰,左三部沈微,重按則無力,度數遲緩,猶有滯氣,右三部沈微,稍勝於左,而虛軟則一樣,脈度比前有加矣。世獜診候後退伏達曰,左三部沈微無力,度數不均,右三部則沈微,稍勝於左,而虛軟則一樣。趾彦診候後退伏達曰,左三部沈微,則有加於前日,右三部則虛軟,比前一樣。興門診候後退伏達曰,左三部沈微不調,且有滯氣,右三部沈微,稍勝於左,而虛軟則一樣。允協·道炯,所達皆同。晩曰,使諸醫,議定進御湯劑,何如?上曰,依。履亨曰,俄奉下敎,此專由胄氣不足之致,而脈候虛軟又如是,卽今進御參橘茶,終是力微,勿論痰與蛔,理中湯加入烏梅,進御,似好矣。諸醫所達皆同。晩曰,然則理中湯進御,何如?上曰,湯劑則難矣。予爲參祭奠,而今服參橘茶,卿等庶亦知之,理中湯,非其時也。晩曰,日前登筵,適迫昏,不得仰察玉色之如何,今當陽入侍,惶恐瞻望,則天顔異昔,非但瘦爍,且玉音重濁,下情不勝焦遑悶迫矣。況今腹部,又有痰氣。伏乞進御湯劑,加護聖躬焉。上曰,予旣別無所損,但痰氣,有時升降而且吐蛔,故今日召卿等矣,卿等實過慮矣。履亨曰,蛔色,何如?上曰,其色軟紅矣。曰,吐蛔時,在水刺前乎?上曰,飮粥後也。晩曰,今此吐蛔,胃氣不足之致也。上曰,蛔之主人無所食,故渠欲得食而上來也。上曰,湯劑雖難,所陳若此,參橘茶停止,理中湯五貼劑入,可也。晩曰,烏梅加入,則似爲加減理中湯,而先劑入三貼,宜矣。上曰,何必劑入三貼乎?因命書五貼劑入。傳敎曰,參橘茶停止,加減理中湯五貼製入,問候,湯劑繼進日爲之事,下敎。出榻敎晩曰,饌饍中苦椒醬好矣。上曰,然則入之,可也。曰,石函都監主之,誌石埋安於何所乎?上曰,埋安於魂遊石下,而示爲石函,可也。因命注書曰,弘陵誌石二片持入。賤臣樂洙,承命趨出,還入進伏奏曰,臣奉命出往問之,則誌石奉安於外都監云,卽爲陪來之意,分付矣。晩曰,臣聞燔造誌石之事,今番極順成云矣。上曰,誌石餘件雖多,私家則盡埋之云,今番預差誌石,亦埋安,可矣。啓禧曰,預差誌石,則埋安於何所乎?上曰,埋安於長明燈下,可也。因命書傳敎曰,誌文實預差,前期陪進,一本依禮文,藏於魂遊石下,一本藏於長明燈下,以此載於補編。今番除四方石,前後下敎,一體載于補編。出榻敎上曰,知申例兼內局副提調,而李顯重則以爲,若在內局,則此非承旨,以副提調稱之爲是云,極可怪。知申雖例兼藝苑堂上翰林,亦不以堂上待之,知申到處,實亦難矣。晩曰,臣伏見勿用四方石下敎,實仰體聖祖分作二片之盛意,而第退壙上,旣已築灰,則似用橫帶板矣。上曰,古有入其妾於壙中者,甚可怪也。雖或長生,不潔莫甚,終至於死,其不潔亦莫甚矣。因命書傳敎曰,明陵石函,內下見樣六部外,贈玉櫃·贈帛櫃·哀冊櫃·誌石櫃·筲甖樻五部加造,弘陵石函,內下見樣三部外加造,與明陵同,依此擧行。出榻敎上曰,推考房承旨,來待閤外事,注書出去,分付。賤臣樂洙,承命追出,分付後還入進伏。上曰,弘陵陵號甚好矣,古亦有此號乎?啓禧曰,未能的知也。上曰,弘陵土色,摠護使以爲五色云矣。啓禧曰,似石非石,甚堅剛也。上曰,兩陵之間,無丘陵之隔而相見乎?遠近,何如?啓禧曰,不甚相遠也。上曰,誌石,其間似必持來,注書出去持入。賤臣樂洙,承命趨出奉入,上覽後下敎曰,甚善燔造,字劃少無刓處,甚精且好。晩曰,然矣。上曰,注書誰之一家也?之億曰,故參判臣金德基之至親也。上曰,彼注書,非但爲人之詳明,數次出入,果善爲之甚精。啓禧曰,果精矣。傳命出入,亦善爲之也。上謂右相曰,卿見故參判金德基乎?晩曰,臣未及見之也。之億曰,臣則兒時見之,而非舊遠之人也。上曰,然矣。先王朝癸巳年間,爲知申也。上曰,注書姓鄕何處?啓禧曰,善山人也。麗末忠臣臨江寄衣人金澍之後孫也。上曰,然乎?之億曰,臣以狗馬之賤,入侍今日,仰瞻天顔瘦減,顯有非昔之歎,下情悲咽,不能自已。伏惟殿下,以莫逮之痛不匱之孝,悲哀過節,漸底澌敗,臣民之憂,當復如何?今以醫官診按後所達推之,聖體之傷損,有難形言,臣則以爲,理中湯非責功之劑。殿下不脫衰絰,長處嚴廬之中,七時哭泣,固非少壯之人所堪行,而殿下以千乘之貴,七旬之暮,遽罹罔極之痛,長處苫塊之地,凡所動作,過踰禮節。帝王家因山時隨駕,此乃千百王所未行者,而殿下欲爲獨行,臣未知大臣諸僚,必有所積誠陳請者,而卽今聖候之欠寧若此,醫官之所達如彼,則殿下雖欲行之,其勢誠難矣。禮曰,相時量力而行之,殿下寶算已高,筋力又減,將何以隨駕乎?今有匹夫之將理行役者,必有前期調養之方,而殿下則欲行千百王所未行之事,而調養之道,反遜於匹夫之自愛其身,此豈聖人愼疾之道乎?伏乞聖上,深診禮經之訓,務加節抑,十分調攝,以思隨駕之道,千萬伏祝。上曰,知申所陳雖是,旣無大段症候,予其未臥前,豈可自便耶?曰,臣頃已仰達,而知申所達,是矣,善爲自護焉。晩曰,殿下不量筋力,若是過禮,雖出天之聖孝,而莫重宗社,亦豈不仰念乎?當此無前極熱,終日不脫衰服,尤爲悶迫矣。上曰,予直喩之。過夕奠後,暫脫此服,而臥聞告準備,則蹶起以參,而別無勞憊之事矣。晩曰,此非尋常而爲然也。殿下一念憧憧,故忘其疲倦,而不知不覺中,自多傷損也。上曰,兩月之間,遽遭此境,杖二服二,哭亦異聲,豈有如予哉?啓禧曰,藥院諸臣仰達之言,亶出至悃,若不十分調攝,則將何以隨駕乎?伏望體念焉。上曰,予亦思量矣。上曰,誌石,注書還爲出給。賤臣樂洙,承命奉誌石趨出,傳于都監郞廳後,還入進伏。上曰,今番僧軍赴役者,有庚子年來赴者云矣。啓禧曰,今番僧軍中一名,卽庚子赴役者云矣。上曰,心甚愴然矣。因命書傳敎曰,今番僧軍中一名,卽庚子年山陵赴役僧軍云,愴心何言?令本道,食物從厚題給,自該曹,通政帖成給。出榻敎啓禧曰,轝軍事,實非臣之所關,而聞都數三萬八千,而雜頉者甚多,僅僅推移充數,則一萬二千名云,如此則難矣。晩曰,不緊人,見頉者甚多,至於如此云,更爲釐正,好矣。之億曰,臣有區區微見,敢此仰達矣。轝士主管,是轝士大將,而京兆似不必當之矣。上曰,然矣。轝士軍,京兆點考耶,都監點考耶,轝將點考耶?政院知入。晩曰,殿下每曉頭,起參朝奠,聞甚焦憫矣。伏乞間間進參焉。上曰,豈可不參?諸臣,以次退出。
五月初七日酉時,上御通明殿廬次。刑房承旨入侍時,右副承旨魏昌祖,假注書金載祿,記事官白尙絢,記事官李東泰進伏訖。上曰,承旨年幾何,昌祖曰,五十五矣。上曰,此注書誰也?昌祖曰,金載祿。上問臣載祿曰,汝誰家人也?起伏對曰,故參判臣相稷之孫也。上曰,北道農事,何如?昌祖曰,臣以親老之故,連在鄕矣,聞國恤,今三月始上來,未能詳知,而來後得聞,則頗好云矣。上曰,三·甲,亦何如?昌祖曰,頃聞霜降,而峽中之地,曾有如此之時,而不以此爲害矣。上命書前承旨李顯重三等告身傳旨。上曰,前承旨李顯重之執滯偏隘之性,曾已知之,而旣非求對,伊日旣命編次諸臣入侍,則政院亦已知矣。而令承宣先爲入侍,編次人待入來,卽爲入侍事,亦爲下敎,其君在處,隨處稱御,承史在處,亦一政院,此非執滯者,而連夜酬應,莫重咫尺,欲立己見,其滯一也。下敎之後,亦不幡然,至於都承旨,卽副提調,非承旨云,都承旨雖例兼副提調,在藥房,其本承旨也,在尙方,其本亦承旨也,在廚院,其本亦承旨也,則自是己見,作爲二焉,其隘二也。二則雖本性,噫,號泣廬次,白首其君,身被衰麻,爲臣子者,抑何心笑容?而頃者御史入侍時,語句之間,或以起坐長笑,已涉放恣,奏語之際,頻頻仰視,亦涉無嚴,而其猶含包不飭,則渠焉敢提起頃者侍湯時齋室入侍之事乎?此奏之際,都承旨卽副提調,非承宣云者也。然則藥房問候,眞箇承宣,何不進去乎?偏隘之性,久含狠愎之心,提起於今日,是驕縱也。正色下敎之後,起坐視我,以冷語對之曰,聞下敎似然云,猶無信然之意,亦涉放恣。伊時藥房三提調,頻頻入侍,故大臣或奏,都承旨或奏,有同爲入侍之事,若渠之言,政院只顯重一人,足矣。放縱無嚴,莫此爲甚。況其時事,更何敢慼我君心乎?執滯偏隘之性,雖聖人復起,其猶難化,放恣驕縱之習,若不嚴飭,將至於君不君臣不臣。前承旨李顯重,令該府施以三等告身之律,嚴君臣之分,樹紀綱之尊。命書時,至都承旨非承旨句語,上曰,甚怪矣。此天皇氏後所無之事也。渠佯若不知,攘臂敢言,予當折其氣矣。又至藥房問候句語,上曰,過甚矣。又至久含狠愎之心句語,上曰,何時所含之心,如是不已耶?可謂暗傷矣。予絶痛如許之人矣。又至冷語對之句語,上曰,予豈不畫像李顯重所爲乎?上謂昌祖曰,向見陵殿誌,使之刊行矣,何以爲之耶?對曰,姑未刊行矣。諸臣,以次退出。
上在昌慶宮廬次。
大行大王大妃·大行王妃初喪。
仁祖大王忌辰。
魏昌祖達曰,大司憲趙雲逵未肅拜,執義金元行,掌令李廷喆在外,李壽德呈辭,持平金永燮未肅拜,朱炯質受由在外,今日以監察茶時之意,敢達。令曰,知道。
又以都摠府言達曰,都摠管咸溪君櫄,以別進香句管堂上,祭物看檢事,宗親府晝仕出去,而逐日煩稟,極爲未安,入番間,除草記往來之意,敢達。令曰,知道。
趙暾達曰,判尹金相奭牌不進推考徽旨,今方捧入,而特敎之下,如是違牌,事甚未安。更卽牌招察任,何如?令曰,依。
以備忘記,傳于魏昌祖曰,追憶昔年奉兩慈聖之事,予懷罙切,而宣懿王后至親,只有魚錫胤一人,昨政付軍職,知已闋服,且其人欲用,久矣。特除同中樞,以示予意。
以魚錫胤爲同知。
傳于魏昌祖曰,轝士大將·從事官,來待于賓陽門,弘陵外梓宮陪進領役部將,亦爲待令。
魏昌祖啓曰,轝士大將具善復,從事官李宗謙·尹重淵,依下敎,來待矣。傳曰,入侍。
李奎采,以侍講院言達曰,本院實兼官十員內,輔德·兼輔德·兼文學·兼說書具未差,文學鄭晩淳,以親病陳書徑出,兼弼善鄭存謙,殯殿都監都廳郞廳,兼司書李宜喆,山陵都監都廳郞廳,俱以除本司,司書徐有良牌不進,新除授說書金敎材在外,院中只有弼善臣鑧,下番之連日闕直,事甚未安。未差之代,令政院稟旨差出,待下批仍卽牌招,以爲推移入直之地,何如?令曰,當今之時,煩稟寔難,待後日開政,盡數差出。
以司書徐有良牌不進罷職令旨,令于李奎采曰,推考徽旨捧入。
魏昌祖,以侍講院言達曰,本院下番闕直,事甚未安。司書徐有良,旣有只推之令,卽爲牌招入直,何如?令曰,依。
傳于金器大曰,明日藥房入診,晝茶禮罷後爲之。
傳于金器大曰,俄者下敎,而正日若有逃走之弊,則領役部將及抄出官員,事過後,當施軍律,以此分付。
傳于金器大曰,今番弄奸書吏·書員決棍後,轝士軍使之擧行。
傳于金器大曰,開城留守若入來,則藥房入診,同爲入侍。
傳于金器大曰,大小殯殿進香時刻,以未初初刻爲之。
以金相奭爲頓遞使。
傳于金器大曰,宣傳官一員承命,騎馬二匹,待開門立之。
金器大,以國葬都監郞廳,以摠護使意啓曰,依傳敎,大行大王大妃寶篆文及大行王妃寶篆文眞諺書,竝書以入之意,敢啓。傳曰,知道。
魏昌祖達曰,卽者修撰金華鎭,以其親病,陳書徑出,元書以國忌齊戒,纔已退却矣。所當直捧禁推徽旨,而此與無端徑出有異,推考警責,何如?令曰,依。
以承傳色,口傳下敎曰,轝士大將·從事官·領役部將,待令矣,大將入來誤傳,當該中官,從重推考。
五月初八日申時,上御通明殿廬次。轝士大將·從事官入侍時,同副承旨金器大,假注書金載祿,記事官白尙絢,記事官李東泰,轝士大將具善復,從事官李宗謙·尹重淵進伏訖。上曰,外梓宮陪進時,初運擔軍,多有逃走之弊云,此莫非有勢家,圖送歇役之致。六月初二日,猶爲第二件事,而七月卽予之重大事也,予深以此爲慮矣。善復曰,聞非逃走,而大抵軍人,多弱者云矣。上曰,曾前國恤時,卿家誰當此任乎?善復曰,臣叔聖任,曾經此任矣。上曰,予於陵殿事,方欲盡誠盡心而爲之,卿須體予意,亦盡瘁爲之。善復曰,敢不竭力奉行,而第於其時,若雨下路泥,則臣知其必死矣。上曰,民不可欺,轝軍分用事,卿亦知之,能無疊役之患耶?善復曰,臣見京兆草記,則實數不過九千餘戶,而應頉懸錄,甚多,決難以此分二而用之。其間弄奸多寡,雖未能的知,而大抵似多遺漏者矣。上曰,名數太少矣。以千乘之國,未滿萬名云,必多弄奸而然矣。此專由於京兆不善爲之致。仍命承旨,書該堂郞推考付過傳旨曰,以今番本殿草記觀之,紀綱可知,以大將所奏推之,抄戶比諸元戶,極涉寒心。判尹旣已處分,而左尹亦爲從重推考。噫,民無信不立,勿爲疊用下敎,豈欺民乎?今覽大將所持京兆抄記,執頉中太無狀者點下,而以此觀之,巧作名目,稱頉可知。噫,兩月之內,國恤稠疊,爲臣子者,其當罔極,焉敢若是?當該抄報該府官員,五部官員,爲先付過擧行,漢城府書吏,五部書員,令轝士大將,從重決棍。諸堂該郞,率部官親執,卽爲擧行,其若不勤,當該堂上當重繩。該府郞廳,五部官員,此事若此,脫有不虞,其能率民登城?當令轝士大將,敦化門決棍,以此分付。上曰,士夫家豪奴悍僕中,宗室及內官家奴,實難使之,若違令逃走,則施以軍律,可也。疲弊士大夫家奴子似勝,而第曳屐兩班之奴,尤難矣。至於宰相家奴,則猶有所畏戢也。予當操縱京兆,得軍以給卿,只善使之好矣。善復曰,轝軍,皆着頭巾,雖欲逃去,人皆易知,焉敢逃乎?上曰,若或當亂守城,則將若之何?予欲試之,而慮不從矣。善復曰,必然矣。上曰,予若親率以登,則誰敢不從?善復曰,當此日熱,井間甚窄,轝士不堪蒸炎,若値無水處,或有生病之患,則是最可憫,令地方官,以爲待令水具之地,何如?上曰,然矣。命書傳敎曰,方當盛暑,轝士軍救活,相當藥物,令兩醫司,從多持去,其若不勤,當該官員,事過後定配,而經路無川處,令道臣,分付地方官,用官屬待令水器。上曰,漢城左尹則曺命采,而右尹誰也?器大曰,右尹有闕未差矣。上曰,魚錫胤在外乎?器大曰,聞在家云矣。上曰,已過禫月耶?器大曰,過矣。上因命書傳敎曰,京兆方有擧行者,右尹有闕代,以同中樞魚錫胤除授,卽爲牌招察任。上曰,判尹上書乎?器大曰,俄者出肅矣。上曰,判尹年雖多,不甚衰,足可堪當,而必善爲之,左右尹亦善爲之矣。京兆事甚急,雖有陳書之事,勿爲號望,卽爲牌招察任,可也。器大曰,只判尹獨當抄錄,則似爲窘急,使三堂同爲合坐,然後似可及矣。上曰,似然矣。上曰,初欲知分定軍數,只召從事官矣。緣中官之誤傳,聞卿詣閤外,故使之入侍矣。卿與京兆相議,加抄落漏者。善復曰,各司貢人例頉外,亦多有落漏者,故臣廉探受賂該吏,略干治罪矣。上曰,不食國祿之廛人,皆入於此,則貢人奚獨免乎?因命善復,讀奏京兆抄記。讀至鑄成廳,上曰,畢役已久而如此,可怪也,誠無狀矣。命承旨,點下各司貢人,三醫司時任·前銜,兩山陵·兩魂殿都監及守侍陵官·國葬都監·祭器鑄成廳及繕工監·闕內外樂生等諸員役曰,若於此中,更爲抄出,則足可分二用之矣。善復曰,雖如是加抄,亦不足矣。諸臣,以次退出。
上在昌慶宮廬次。
大行大王大妃·大行王妃初喪。
太宗大王忌辰齋戒。
魏昌祖達曰,大司憲趙雲逵,持平金永燮未肅拜,朱炯質受由在外,執義金元行,掌令李廷喆在外,李壽德呈辭,今日以監察茶時之意,敢達。令曰,知道。
趙暾達曰,右承旨李奎采,左副承旨尹東暹,今日不爲仕進,竝卽牌招,何如?令曰,依。
李奎采達曰,右尹魚錫胤,昨日違牌,今日又不出肅,事甚未安,卽爲牌招察任,何如?令曰,依。
傳于李奎采曰,漢城右尹,何至今不爲肅謝乎?雖牌不進,申飭,或有陳書事,下答後,卽爲牌招察任。
傳于金器大曰,承旨入侍。
以趙暾爲都承旨,李奎采爲左承旨,趙明鼎爲右承旨。
傳于李奎采曰,其人貢人,則以杻炬進排之故,曾無轝士軍使役之事云,今番當部,或有恐怯混抄之弊,勿侵事,分付。
傳于金器大曰,道路橋梁次知差使員,問于畿營知入。
魏昌祖,以轝士廳言啓曰,漢城府軍丁次知書吏九人,戶籍廳軍丁次知書員十人等,以弄奸之罪,依下敎,爲先各決棍十五度懲後之意,敢啓。傳曰,知道。
以轝士廳軍丁草記,傳于魏昌祖曰,決棍書吏·書員,錄置於轝士成冊,今番抄出之數,有裕則置之,如又有弄奸之事,則充數於大小轝軍。
金器大啓曰,開城留守吳遂采,依下敎來待矣。傳曰,入侍。傳曰,藥房提調來詣。
傳于金器大曰,京兆三堂上,藥房入診,同爲入侍。
傳于趙暾曰,孝思二字,書之上行事,曾已下敎矣。此非謂予勿書上行,承旨遞差,傳旨勿施。
傳于魏昌祖曰,入直宣傳官一員,待令于賓陽門。
傳于魏昌祖曰,宣傳官轝士廳進去,騎馬二匹立之。
以司書徐有良牌不進罷職令旨,令于趙暾曰,推考徽旨捧入。
傳于魏昌祖曰,司僕內乘及轝士廳進去宣傳官待令。
魏昌祖達曰,明日次對,兩司當爲進參,除在外外,未肅拜不爲行公人員,竝待開門牌招,以爲推移入對之地,何如?令曰,依。
金器大,以侍講院言達曰,本院下番闕直,事甚未安,司書徐有良,旣有只推之令,卽爲牌招入直,何如?令曰,依。
又以禮曹言啓曰,卽接江華府留守金相福移文,則大行王妃殯殿,本府進香吉日,以今五月十三日,已爲推擇啓下,而當職方遘風疾,手臂癱瘓,言語蹇吃,已過一朔,未有所減,今此進香時,萬無進參之望,考例變通云。進香日期已迫,守臣之病,旣如是危重,則勢難進參,相考謄錄,則在前守臣之有故,經歷代行,已有前例,今亦依此例,以本府經歷代行之意,分付,何如?傳曰,允。
又以國葬都監郞廳,以摠護使意啓曰,發靷時班次圖,依前例摹寫以入之意,敢啓。傳曰,知道。
又以禮曹言啓曰,卽接康陵·泰陵官員聯名所報,則兩陵陵內,虎患特甚,白晝橫行,咆哮跳踉,亦有人物囕殺之患,陵官奉審與守直·巡山等節,不得如常爲之,斯速變通云。陵寢至近之地,虎患若是狼藉,極爲驚駭,卽令該軍門,發遣軍校,期於捕捉,何如?傳曰,允。
又以一賑所言啓曰,設粥饑民,依前例今五月十五日罷遣事,日前筵中,已爲定奪矣。取考前例,則往來饑民之就粥者,有初十日先爲撤罷之例,故今番亦依此例施行,而毋論留幕與往來饑民,撤賑日一倂饋飯給糧放送。至於病民之未及蘇完者,仍令活人署,着意救療,俾得生活,而糧米亦令賑廳,限差病,量宜題給事,分付,何如?傳曰,允。
以承傳色口傳下敎曰,今覽開城留守進香祭文,則字句間,當陞而不陞,當該承旨遞差。又以承傳色,口傳下敎曰,向時下敎,以諺文謄書入之矣,尙不擧行,都監堂上推考,寫字官則置之。
五月初九日辰時,上御通明殿廬次。承旨入侍時,同副承旨金器大,假注書金載祿,記事官白尙絢,記事官李東泰進伏訖。上曰,孝思二字,初則謂指予而不上寫,故有此下敎矣。器大曰,臣入院不久,未知下敎之爲何矣。上曰,是乃松留進香祭文中句語也。孝思若指東宮,則卜陵於先陵近處,而制爲虛右者,是予之爲,則語不襯着矣。若指予則孝思如何矣?使注書出問松留祭文製述之爲誰也。臣載祿出問復命曰,前寧越府使臣崔成大之製進矣。上曰,若指東宮,則似諂語矣。又使臣載祿,俄者承傳色下敎承旨遞差傳旨及勿施傳旨,姑勿頒布事,分付政院。上曰,是必指予而不上寫。命書該房承旨遞差傳旨曰,開城府進香祭文中孝思二字,予意則謂予,特遞不察承旨,其令更書,復思之,此則貞聖山陵,似指元良者,不必遞而更書云矣。熟思之,弘陵之初欲定於交河,而更定於此,密邇先陵,爲坤殿卜兆,在予孝思二字,不在元良也。製述官之意,雖如此,該房承旨,莫重祭文,當審而不審,遞差下敎仍施,孝思二字,書以上行事,分付。又命書傳敎曰,雖有定例,大小殯殿擧行,予則宜有差等,而且大殯殿,有昔年兩慈殿內人,亦異於小殯殿,大殯殿蔘吉價,兩倉加磨鍊五十石。噫,此豈爲前例者?後勿爲例事,分付。傳曰,此時承旨,不可不備,承旨有闕,代參議趙明鼎除授,牌招察任。諸臣,以次退出。
丑五月初九日午時,上御廬次。藥房入診,開城留守,同爲入侍時,都提調申晩,提調李,開城留守吳遂采,左副承旨尹東暹,假注書金樂洙,記事官白尙絢,記事官李東泰,醫官金履亨·鄭趾彦·金德崙·金履貞·蔡膺祜·金福齡,以次進伏訖。上曰,都承旨何不入來也?晩曰,趙暾陞都承旨後,姑未肅謝矣。上曰,趙暾何爲而陞也?晩曰,李之億以祭文不察事遞差後,其代以明鼎除授,故趙暾自然陞之矣。上曰,予不知都承旨之入遞差中,而意謂有可撕捱而不入來,未知其故矣。今聞所奏,始知知申之遞差矣。然則前知申,蟹竝其器而盡失之矣。上曰,今番松留進香祭文字句中,有孝思二字,而不上而書之,知製敎之意,雖不指予,而明陵之側,予旣卜兆,主事亦予也。此孝思二字,宜陞而不陞之,是非矣。卿等之意,何如?晩曰,臣在閤外,俄已聞之,而以不書上行爲甚非,臣意則孝思二字,似指中宮殿矣。曰,臣意亦與大臣所陳同矣。上曰,此祭文出給香室時,當陞之字,誰爲照檢而畫行耶?注書知入,可也。晩曰,日氣漸熱,聖體若何?上曰,一樣矣。晩曰,腹部痰候及蛔氣,何如?上曰,少愈矣。晩曰,湯劑連爲進御乎?上曰,初進一貼,烏梅味酸,故拔之,拔後只進一貼,所進似是二貼矣。晩曰,水刺,何如?上曰,有減無加,僅止數匙許矣。晩曰,寢睡,何如?上曰,近日則昏沈,雖行步往來之時,亦帶睡意矣。晩曰,頃伏聞下敎,以上食退膳進御云,果然乎?上曰,飯饌則果進退膳矣。晩曰,若當氣虛之時,勿爲耐過,時時進御某物,似好矣。晩曰,醫官入侍,敢請診察。上曰,其爲之。履亨診候訖退伏曰,左三部沈微,則比前少愈,而右三部脈度,不爲調均,虛軟則一樣矣。諸醫所達,俱與首醫同。晩曰,醫云一樣,而前劑入湯劑中,似無加減矣。上曰,今日則服藥後,頗有惡心之漸,似是胃敗而然也。以十三日爲日次,可也。晩曰,殿下七時祭奠,無一不參,一念憧憧於此,故進藥之節,亦不留念,是誠憫迫矣。每自內煎進,故進御與否,臣等末由知之,自外煎入,似好矣。上曰,予連爲進御矣。仍命書十三日日次傳敎曰,內局日次,以十三日爲之。出榻敎履亨曰,黃栗薏苡,有益於安胃矣。晩曰,然則黃栗薏苡,作末以入,何如?上曰,依。賤臣樂洙,復命奏曰,以進香祭文事,問于香室官員,則以爲親祭文,則該房承旨,進去香室,躬執唱準,而此知製敎製進之文,故自香室書入云矣。上曰,然則此乃香室官員之失也。遂采曰,此祭文,卽臣之進香文,故日昨見之,則孝思二字,似指小殯殿矣。上曰,然矣。製進人崔成大雖善文,於此文似生矣,孝思二字,雖指內殿,何不陞書也?晩曰,然矣。上曰,予見宗親府祭文,未知誰所作,而多用文字,字字致意,亦有不可識字,怪矣。凡祭文文字,當使人人見之,而易知之爲可,而必欲某條善作,故致不免有局滯處。晩曰,非但祭文爲然,凡於國家文字,平順爲好。上曰,卽今都承旨之父,予欲大用,而終未卜相,遽爾作故,心甚愴然,至今爲恨矣。趙明履曾於筵中,指趙尙絅曰,此人無他雜心云,其言是矣。晩曰,果如聖敎,其人品寬平,少無傷人害物之心矣。上曰,一者門外擧動時,予見靑坡巨室之頹敗者,爲問誰家,則尙絅對曰,此皆南人之家也。南人得罪於名義,枳塞至於如此,其子若孫,渠何知乎云。雖以此見之,其忠厚可知。上顧兵判曰,兵判之兄,亦欲大用而未果,頃以此意,言于卿矣。起伏曰,今承此聖敎,不勝惶感矣。上曰,昔則於輔國疏批,多下卿懇·安心等字,而今若如此,則外間目之以卜相,故予一切不爲矣。至於兩重臣,用卿懇等字,以示嗟惜之意矣。晩曰,兩重臣俱是大用之人,而至於李瑜,則亦未享壽,甚可惜矣。上曰,頃於召試時,予以神仙二字,拔去一試券矣,及其柝見,則乃趙暾也。至今恨惜之,自其後予不復干涉於召試試券矣。趙暾向爲忠淸道伯時,果善爲之,此豈非可用之人耶?其弟曮則雖有固執,而亦有貴處。雖秉筆之臣,若知其無雜心,則予甚爲喜矣。上曰,今番外梓宮陪進時,平地轝軍,至於如此,或當險路,若失足,則將如之何?思之及此,不覺懍然矣,此莫非豪奴悍僕之所爲也。小轝·莎草·浮莎初運等軍,皆是歇役,故有勢者,紛請此役之故也。曰,當此盛熱,且以轝軍事,至貽聖慮,莫非臣等之罪也。雖出轝士大將,大將則別無所爲,自京兆抄軍成冊,以送轝將,則轝將分軍作隊後,只率餘軍,因山時,陪隨大轝至陵所,而卽旋放軍而已。雖陪進外梓宮時,元無隨往之事,其前例甚怪矣。臣聞外梓宮陪進之事,果非逃走,而前軍蹲坐,後軍自然脫出,幾至於奉安于路中之境云,事甚驚凜,而此亦紀綱所係,莫非京兆不善抄錄之致,當該郞廳,不可無罪矣。上曰,果奉安地上乎?晩曰,前軍蹲坐,後軍逸井,故幾至奉安于地上,而實非奉安于地上矣。上曰,外梓宮陪進時,尙如此焉,發靷時,尤可慮也。曰,因山時,百官雖親擔,豈貽聖慮哉?上曰,轝軍之弊,予已知之。卿宰與有識士大夫皆爲之,而所難者,宗班及中官輩也,其中尤難者,窮巷木履儒家也。謀避逃躱者,欲用軍律,而寒士家雖有奴,常時衣服飮食等節,似不能得其心,故必無顧藉其上典之意矣。臨時謀避,必欲歸罪其上典之故,予不以軍律用之矣。晩曰,聖敎誠然矣。上曰,判尹之年幾何?晩曰,庚午生矣。上曰,廉雅可尙矣。當此躁竸之時,宜先此等之人,故陞擢矣。晩曰,非但廉雅,亦可用之人也。上曰,轝軍事,必不聽請囑,故予信任之,若或有不善爲之事,則是負我也。曰,臣於儀禮,本來茫昧,而頃伏見禮曹節目,則七月發引時,大駕出宮,因傳敎以東夾門磨鍊矣。臣未知聖意攸在也。上曰,其儀節是矣。昔年光廟影幀改摸時,奉安於光明殿,予入自夾門。以此推之,今番亦不可出入正門矣。晩曰,凡於移御時,出入正門,以此觀之,兵判所奏,是矣。上曰,神道與常時異也。卽今魂殿,有若太廟,然則予出入於太廟正門,可乎?曰,闕門旣異於廟殿之門,梓宮·神輦奉出奉入,一時之事,而豈拘於是?殿下與群下同由夾門乎?上曰,壬寅年永禧殿擧動時,景廟入自東夾,予則以其時提調,入西夾門矣。還宮時,予亦向西夾,中官曰,大駕已出宮後,則不必如初云,故予出自東夾矣。晩曰,梓宮旣出正門,則殿下隨後以出,似無違於禮制矣。曰,大臣之言誠是矣,更加聖思焉。上曰,兵判所陳有意見,而聞大臣之言,予怳然覺之。今此大臣所陳,使入侍注書,問議于在外大臣。仍命書傳敎曰,弘化正門,同爲隨駕事,騎判所奏,不無意見,故入侍右相,旣已下詢,未入侍時原任大臣處,令入侍注書問議,後日入侍時以奏。出榻敎晩··遂采,先爲退出。上曰,注書出去,與京兆堂上入侍。賤臣樂洙,承命趨出,偕判尹金相奭·左尹曺命采·右尹魚錫胤入侍。上謂判尹曰,思卿廉雅,擢卿此職,無負此意。相奭曰,臣是何人,濫承聖褒,一至此哉?只自惶感,無以仰達。上顧右尹,語及庚戌年事,玉音嗚咽,不能成聲。錫胤曰,臣民無祿,國哀荐疊,罔極之外,更何仰達?臣纔經六年草土,世念都灰,千萬夢寐之外,忽伏承京兆佐貳陞資之命,臣不勝驚惶,罔知所措矣。伏聞入侍之命,蒼黃入來,而殿下以出天之孝,浹旬侍湯之餘,遽遭莫逮之痛,哀疚過節,漸抵澌敗之境,臣民之焦迫,其如何哉?伏乞强抑至情,保護聖躬焉。命采曰,臣仰瞻天顔,則天顔之瘦瘠,實有非昔之歎,下情悲咽,不能自已。宗社之重,臣民之望,實係於殿下之一身,而奈何自輕,至於此極?且因山時隨駕,實千百王所未行者,而殿下之今欲獨行,臣尤不勝焦迫之忱。相奭曰,臣之未得入侍,幾至一望,而玉色之瘦爍,有倍於前日,殿下何不念宗社之重,臣民之望,自薄至此也?伏乞務加節抑,十分調攝焉。錫胤曰,殿下因山時,欲爲隨駕,則調養之道,亦不可少緩矣。命采曰,毁瘠傷生,聖訓至嚴,雖匹庶,猶可自念,而殿下何不念之耶?任情過哀,亦非從禮之道也。上曰,卿等皆過慮矣。轝士軍,欲爲分用兩次因山,而五萬戶除頉,則不滿一萬戶,如是而脫有不幸,則何以守城耶?相奭曰,此乃昨日轝將持入之笏記也。上曰,見之矣。軍兵則似不可使矣。命采曰,將校輩則常時亦給奴馬糧,豈可免乎?上曰,然乎?錫胤曰,士夫則再斯無妨矣。上曰,此則難矣。命采曰,兩班之弊,臣當仰達矣。爲避國役,戶籍中或有只錄女僕者,八婢三口家,當之以一丁,使之應役,可矣。上曰,貧家爲受發賣之致,其情則亦可悽矣。相奭曰,某條充定,若或不足,則士夫家奴子再役之外,無他策矣。上曰,有庳之民奚罪?相奭曰,兩班與常人有異,豈不可再役乎?上曰,雖不再役,似可分用矣。諸臣,以次退出。
上在昌慶宮廬次。
大行大王大妃·大行王妃初喪。
太宗大王忌辰。
令于尹東暹曰,大臣·備局堂上引接。
傳于趙明鼎曰,大殯殿加漆相値,開城府進香,以未正三刻爲之。
傳于趙明鼎曰,禮房承旨入侍,御製編次人,同爲入侍。
傳于金器大曰,玉堂·春坊上下番,持禮記喪禮篇入侍。
傳于趙明鼎曰,摠護使同爲入侍。
以持平金永燮牌不進罷職令旨,令于金器大曰,推考徽旨捧入。
魏昌祖,以宗親府言啓曰,今此大行大王大妃國恤時,諸宗將有依前別進香之規,令禮官擇日,祭文依例自本府製進之意,敢啓。傳曰,知道。
魏昌祖,以御營廳言啓曰,因司僕寺草記,箭串馬場內捉虎事,本廳將校,率領砲手出往矣,連接將校手本,則虎一頭捉得後,馬場內外,諸處山谷,遍踏窮搜者,已至多日,更無蹤跡云。許多軍兵,累日露處,亦甚可慮,今姑撤還之意,敢啓。傳曰,知道。
又以御營廳言啓曰,因禮曹草記,康陵·泰陵兩陵內,虎患狼藉,極爲驚駭,卽令該軍門,發遣軍校,期於捕捉事,命下矣。本廳將校,率領砲手五十名,今日出送之意,敢啓。傳曰,知道。
以承傳色口傳下敎曰,莫重下敎替傳,當該中官,令該府處之。
五月初十日辰時,王世子坐玉華堂廬次。大臣·備局堂上,引接入對時,左議政金尙魯,右議政申晩,行司直金聖應,行副司直金漢喆,行副司直具善行,行副司直申晦,行副司直金致仁,行大司諫南泰會,掌令李壽德,校理趙曮,左副承旨尹東暹,假注書金載祿,事變假注書李宗明,編修官沈鑧,記事官李東泰進伏訖。尙魯曰,旱災比酷,睿候,何如?晩曰,聞醫官之言,則足部尙有浮氣,不瓜煎入,而連洗之耶,患候,何如?令曰,或有痛時,或有不痛時矣。雖未夬差,不至大段,而流痰可苦矣。尙魯曰,行步全廢則尤難,時於廳事習步,則自至少差矣。又曰,大朝聖候,何如?晩曰,伏聞頃者吐蛔,腹部有痰候矣。昨日入診時,伏聞無更吐之事,有少減之節,理中湯製入,而無節損之端,是誠伏憫煎迫矣。令曰,哀毁過節,累日勞悴,誠極爲憫矣。尙魯曰,日熱漸酷,伏望哭泣之節,必爲愼攝勿以目前無患爲緩,益加節損。晩曰,常着衰服,當此極熱,必有進御冷物之弊,重患未復,遭此罔極之境,必爲愼攝,無貽大朝哀疚中憂慮焉。令曰,然矣。尙魯曰,日炎中,每如彼俯坐,伏望起坐開窓。仍奏湖南伯李昌壽狀達曰,此全羅監司李昌壽狀達也。盛陳道內年麥被歉之狀,仍以爲前頭耕作時,許多糧資,旣不可專責於牟麥,又當根耕,種子緊急留庫中各樣還穀,依前狀請,折半加分事,請令廟堂稟處矣。道臣之連爲狀請,雖不見民情之切悶,還穀至重,加分至難,如非萬不獲已,則可靳不可許,而節序已晩之後,尤不當輕議,故前狀之不得施。良以此也,況卽今則麥事爛熳登場,分糶已非其時,而若開麥後加分之路,則將爲日後無窮之弊。此則置之,至於種子,則根耕自有應播各種,其數亦必不至浩多,此則詳察虛實,量宜分給之意,嚴飭,分付,何如?令曰,右相之意,何如?右議政申晩曰,臣亦別無異見矣。令曰,依爲之。出擧條尙魯曰,此江原監司李裕身狀達也。以爲淮陽·金城·江陵·三陟四邑,各樣蕩減中,上納條及詳定條,區畫給代,江·三兩邑所在,三陟鎭騎兵,平陵驛所納及銀溪驛等,所送入居布價,或出於軍民,或出於驛卒,而俱係上納條,宜無異同,一體裁減事,請令廟堂稟處矣。今此四邑蕩減中,上納條則依前例,令賑廳一一給代,至於江·陟兩邑之鎭騎兵及各驛所納,亦是上納之物之,係於三陟地方者折半,係於江陵地方者三分一,依他蕩減之例,亦爲蕩減,其代,令賑廳一體給代,詳定條則詳定餘錢之在於本道嶺東·西者,合爲二千餘兩,令本道,以此錢給代,而如或不足,則以附近所在常賑耗,往復該廳,推移添劃,以準其數爲宜,以此分付本道及賑惠兩廳,何如?令曰,右相之意同乎?右議政申晩曰,此事纔已消詳,如是區處之外,恐無他道矣。令曰,依爲之。出擧條行大司諫南泰會所懷,向來弒父罪人祚遠,秋曹訊問之日,窮凶情節,箇箇直招,而未及移送省鞫,徑先致斃,未結案罪人之不爲依律,蓋出於審愼之意,而如此窮天地亘曚古所未有之凶賊,不可以常例處之。況秋曹納供,便是結案,而尙未施應行之律,國人咸憤,久猶未已,請殺父罪人祚遠,亟令攸司,依本律擧行令曰,所達雖是,不稟大朝,而聽施爲難,不從諸臣以次退出。
丁丑五月初十日午時,上御廬次。禮房承旨入侍,編次人,殯殿都監堂上,玉堂,春坊上下番,同爲入侍時,禮房承旨趙明鼎,編次人李喆輔,都監堂上李鼎輔·申晩,校理趙曮,修撰洪良漢,文學鄭晩淳,司書徐有良,假注書金樂洙,記事官白尙絢,記事官李東泰,以次進伏訖。上曰,喪大記先上。上曰,君夫人卒於路寢,何也?曮曰,路寢猶正寢也。上曰,世婦,何也?曮曰,大夫之妻也。上曰,復衣,士用道袍乎?曮曰,道袍爲今上服,故多用之,。上曰,投于前,何也?曮曰,死矣,滅矣。不可以復生之意也。上曰,啼,何也?曮曰,哀痛之聲也。良漢曰,始卒哀痛之甚,嗚咽不能哭,有若嬰哭之失母也。上曰,欲勉元良,春坊上下番,使之同爲入侍。上曰,木角,何謂也?良漢曰,占時之時,恐漏水之氷凍也。上曰,君之喪,子夫人杖云者,舅之喪,子婦杖乎?曮曰,杖矣。上曰,不能食粥,羹之以業,可也,有疾,食肉飮酒,可也。五十不成喪,七十唯衰麻在身,此則禮記曲盡處也,明鼎曰,五十不成喪,謂不備居喪之禮節也。七十則年尤衰暮,不能執喪,故只衰麻在身而已之意也,此仍聖上體念處也。上曰,禮記今日見之,果纖悉矣。鼎輔曰,然矣。上不紐云者,此大斂不結之謂耶?喆輔曰,雖私家,大斂則結絞,入棺後解之矣。上曰,君之於臣撫之,父之於子執之何謂也?曮曰,君旣撫當於心胸,故餘人不敢當君處而不避,故乃有執憑捧拘之文,蓋殺別之義也。上曰,父母之喪,居倚廬不塗,何也?曮曰,草夾章不以泥塗飾之義。上曰,君言王事,不言國事,何謂也?曮曰,國事猶家事也。上曰,大夫栢槨云者,古則用栢槨耶?明鼎曰,用之矣。上曰,曾子問·檀弓,注書持入,賤臣樂洙,承命持入。上曰,檀弓東西南北之人,何謂也?良漢曰,謂其宦遊無定居也。上曰,古不修墓云者,不近人情矣。上曰,穆伯之喪,敎姜晝哭,文伯之喪,晝夜哭,何謂也?明鼎曰,婦人喪夫夜不哭,達嫌之道也。晦曰,孝昭殿·徽寧殿三門甲帳,取用尙方新造件,何如?上曰,依爲之,而床巾則用於山陵後,還用魂殿可也。喆輔曰,自前三門甲帳,用於山陵後,因爲燒火矣。臣意則勿爲燒火,用於魂殿,而尙方所置帳,則用於假鬼殿,似好矣。上曰,戶判所達,是矣。大小殯殿山陵所用,三門帳,勿爲燒火,持來仍用於魂殿,而魂殿所用帳,用於飭行,事極未安,以尙方所置帳用之可也。喆輔曰,假魂殿處所,設於何殿乎?上曰,當下敎矣。仍命書傳敎曰,受勅於仁政殿後,孝昭殿致祭,當行於宣政殿,徽寧殿致祭,當行於資政殿,以此分付儀曹擧行。出榻敎喆輔曰,殯殿都監堂上,適同爲入侍,臣有可達者矣。二月國恤時,掖屬謂有前例,請白帽於殯殿都監,則都監悲惶之際,不考前例取諸廛人而給之,其後取考各年謄錄,則元無給帽之事,都監悔之無及,而旣給之物,不可還推,若不給價,則廛人將空失,都監未罷之前,令都監卽爲準數給價,俾無廛人稱冤之弊,何如?晦曰,臣意以爲,此則自戶曹備價,出給廛人,似好矣。鼎輔曰,申晦所達,是矣。上曰,戶判若分付給帽,而不欲給價,則責任戶判,戶判推考後,使之給價,而都監旣誤爲給,反欲推委於戶曹,都監非矣。自都監卽爲給價可也。明鼎曰,上注書,收議大臣後入侍矣。上曰,然乎?承旨讀之。明鼎先讀領議政李天輔獻議以爲,正門,與太廟眞殿正門有異,乃殿下御門,以平日移御時言之,殿下由於正門,則殿下衰麻在身,雖不御正殿,而殿下出入,豈可與群下,同由於夾門乎?況梓宮,旣出闕門,則殿下隨後以出,揆以禮制,恐無所拘,伏惟上裁。上無發落。次讀領府事金在魯獻議以爲,臣病昏,不能深思,而闕門旣與廟殿之門有異,與常時奉陪移御時,少無異同,兵判所達,誠爲得宜矣。上曰,兵判之言,果有意見而然矣。喆輔曰,然矣。次讀判府事李宗城獻議以爲,臣病昏深蟄,一事無所聞知,七月動駕時,路由夾門,亦因史官傳說而始聞之矣。輦路之由夾門,豈不以壓尊而屈耶?然太廟大享時,雖諸臣之奉俎者,皆從正門,蓋以所重有在也。今此動駕,旣隨廞衛,則壓屈非所論也,況宮門廟門,體段絶異者乎?正門隨駕,恐無可疑。上曰,此則異於奉俎官矣。喆輔曰,豈有異乎?次讀左議政金尙魯獻議以爲,宮闕正門,爲國君而設也。其視廟殿之有所重,事面懸殊,而梓宮神輦之奉出奉入,一時事耳,若拘於是,而使聖駕,捨正門而取夾門,恐似過中,伏惟上裁。上無發落。次讀判府事兪拓基獻議以爲,常時大駕,移還御陪奉時,俱由闕之正門,則今於陪梓宮神輦往來時,恐不宜獨由夾門,迷見如此,伏惟上裁。上無發落。仍命書傳敎曰,時原任大臣獻議若此,隨往時,明政殿月臺下乘輿,由明政·弘化正門而行,隨來時,亦由弘化正門入,明政門外乘輿,由正門入,至明政月臺下,降輿隨入事,分付儀曹。出榻敎明鼎曰,領敦寧趙載浩,病未獻議云矣。上曰,忠勳府進香時,領敦寧入來否?喆輔曰,旣爲主張,雖擔舁,似强疾入來矣。諸臣以次退出之際。上曰,承史與編次人,留待閤外。戌時口傳下敎曰,摠護使李天輔,留門入侍,而編次人先爲入侍,編次人及承史,以次進伏。上曰,注書出去,與摠護使入來。賤臣樂洙,承命趨出,偕摠護使李天輔入侍,天輔曰,日氣漸熱,聖體,若何?上曰,一樣矣。天輔曰,當此極熱,殿下不脫衰絰,長處嚴廬,下情不勝焦迫矣。水刺,何如?湯劑連爲進御乎?上曰,水刺一樣,而今日甚熱,故不進湯劑矣。今日始見禮記,甚不泛矣。天輔曰,然矣。上曰,今日次對,卿入參否?天輔曰,臣病未參矣。上曰,予未見春坊,已四朔,故今日持禮記使之入侍矣。元良講學,一時甚急,而近來則次對亦多不爲云,心甚嘅然矣。天輔曰,頃者金元行上書陳戒,言甚切實矣。語未及畢。上蹶然曰,金元行入來耶?天輔曰,非入來也,上書也。上曰,上書在何時?天輔曰,三月,而小朝批答,亦甚懇切矣。上曰,予則不知,故不得取覧矣。仍下敎曰,注書出去,金元行上書,持入可也。上謂摠護使曰,召卿非他也。以仁元王后尊號寶冊,今在宮中,故欲爲議處,使之入侍矣。仍命挾侍,奉寶冊櫃,置于前曰,此丁卯二月尊號時,寶冊篆字,傷一畫故不用矣。賤臣樂洙,復命奏曰,金元行上書,注書李有喆,修正日記次,已持去,故以推入之意分付矣。上曰,此寶冊,置之太廟,事涉,如何?故藏于石函,欲納于退壙,卿意,如何?天輔曰,聖敎甚好矣。上曰,注書出去,殯殿入直郞廳,召入可也。上曰,慈殿若當六月忌辰,則每爲三日行素矣。爲人子者,當以親心爲己心,六月忌辰時,若不用素膳於殯殿,則是負慈聖平日之心,欲用三日素膳,卿意,何如?喆輔曰,神道與常時無異,當日用素膳似好矣。上曰,重臣之言甚精矣,天輔曰,戶判所達是矣。上曰,承旨之意,何如?明鼎曰,重臣之言好矣。賤臣樂洙,承命趨出,偕殯殿都監郞廳金養心·朴獜源入侍。上曰,郞廳陪此寶冊櫃出往,奉安于衛從司大廳,可也。天輔曰,弘陵因山時,京都監堂上,皆當陪進,而大王大妃殿因山前,都監事體,不可盡數進去,兩都監堂上各一員,郞廳各二員留在之意,敢達。上曰,依爲之。出擧條天輔曰,今番都監物力,依辛巳年謄錄磨鍊,而十分減定慈聖大喪後,就其減定之中,又折半唐鍊矣。因僧軍前期放送,雇軍價未免倍入,且因擧士軍之不足,浮莎之設,將責出於雇軍,故物力已罄竭,其勢不可不加數磨鍊,臣與諸堂上相議,參酌容人之數,分排加劃,以草記擧行,何如?上曰,依爲之。出擧條上曰,轝士軍,卽大同之役,而予亦於庚子,出奴立役矣。今番則五萬戶不滿一萬云,此則不可使聞於隣國,昨日京兆三堂入侍時,軍兵則拔之,將校則入之矣。輪轝軍,謂之歇役,而欲爲疊設,故予不得已減浮莎,軍之半矣。天輔曰,兩日使役雇軍,爲二千名,而雇債錢八百兩,糧米爲八十石矣。上曰,名數太多矣。喆輔曰,兩陵之役,兩日二千名,豈爲多乎?上曰,戶判謂之不多,糧米戶判能當之乎?上曰,注書出去,明陵右岡,拔於置簿傳敎持入。賤臣樂洙,承命持入。仍命書傳敎曰,明陵右岡勿錄事,旣已下敎,此則雖予追先之心,不敢議也,況日後乎?至於長陵左岡亦然,何則,其時爲聖祖定陵於此,百年之後,奉遷梓宮,幸若躬拜,不殫高低,欲隨之心懇切,定于此岡,揭板齋室,而其後謁陵時望見,稍高於本陵,非今番用,其不用予已量矣。一依明陵右岡例,令藝館置簿中拔之,其齋室揭板,亦爲撤入事,分付禮曹。出榻敎又命書明陵因山時彩擧傳敎曰,明陵因山時彩轝五,一曰贈玉·贈帛彩轝,二曰玉寶慈旨櫃彩轝,三曰遺衣櫃彩轝,四曰明器寶玩櫃彩轝,五曰樂器筲甖櫃彩轝,依此擧行,所謂玉寶,卽丁卯尊崇時,誤刻而餘者也。旣不藏於太廟,藏于壙中事,只分付都監。出榻敎天輔曰,長湍府使李,以軍餉事,將至拿處矣。善治守令之遞任可惜,固任似好矣,喆輔曰,拿處則勢不得因任矣。上曰,防御使拿處,則自然遞任矣。李,旣經防御使,渠則必欲遞歸矣。天輔曰,今番節使首譯張采維及別齎咨官李命稷功勞,自本院草記請賞,末及啓下,而張采維之公用銀減用,至於一千三百餘兩之多,實是近來所未有之事,其在勸懲之道,不可無別般賞典矣。上曰,特爲加資後,實同知除授可也,出擧條上曰,注書持此標信,出往招給宣傳官,留門宣仁門,摠護使出去事,分付可也,賤臣樂洙,承命奉標信趨出,分付後還入侍,天輔先爲退出。上曰,編次人進前,喆輔進伏,仍命明鼎,書仁元王后六月初八日朝奠祭文。書畢。仍命讀之。讀訖。又命書貞聖王后六月初一日茶禮祭文。書畢。又命之,讀訖。上曰,金元行,何如人也?明鼎曰,金元行乃故相臣昌集之孫,出系爲故判書昌協之孫也。上曰,聞上書之語,其人甚善甚善。容貌,何如?明鼎曰,容貌豐裕,身亦長大非但經學之士,其作人亦不泛矣。諸臣以次退出,漏已罷矣。
上在昌慶宮廬次。
大行大王大妃·大行王妃初喪。
下直,沃溝縣監李壽勛,西平萬戶李德泓。
魏昌祖達曰,大司憲趙雲逵,持平金永燮未肅〈拜〉,朱炯質受由在外,執義金元行,掌令李廷喆在外,李壽德呈辭,今日以監察茶時之意,敢達。令曰,知道。
以備忘記,傳于趙明鼎曰,莫重公事,誤踏啓字,當該中官,從重推考。
以平安監司狀達,黃州艾陳浦船人池望乭等渰死事,令于金器大曰,渰死人等,令本道恤典擧行。
趙明鼎,以司饔院官員,以監膳提調意達曰,鷹師貢人等,逐日呼訴內,供上生雉,當此草樹茂密之時,家養已盡,獵捉無路,莫重供上,將未免生事之境,斯速入達變通云。此時獵雉之難,誠如所訴,在前如此之時,亦有參半代封之例,而莫重御供,自下不敢擅便,惶恐敢達。令曰,參半代封。
魏昌祖,以義禁府言達曰,卽接月令醫員李盛澤手本,則時囚罪人柳顯章,素患關格之症,挾感添劇於累日處冷之餘,吐瀉兼發,食飮專廢,症情十分危重,方在死生未分之中云。自前罪人病勢如此,則有保放救療之規,敢此仰稟。令曰,依爲之。
趙明鼎,以吏曹言達曰,敦寧府進香,期日迫近,而同知事尹懋敎,都正尹光迪,俱以老病,不得進參,堂上不備,自本曹急速變通之意,本府領事言送矣。同敦寧尹懋敎,都正尹光迪,竝姑改差,其代,卽爲口傳差出,何如?令曰,依。
以申晙爲同敦寧,尹勉敎爲都正。
趙明鼎,以奉常寺官員,以都提調意啓曰,東籍親耕田所種大麥,今五月十三日間,當爲成熟之意,敢啓。傳曰,攝刈。
金器大,以二賑所言啓曰,取考前例,則就粥飢民中,可合歸農之類,皆於五月初十日罷遣矣。今番則去三月二十一日設粥以後,連有願歸者,故從自願給糧,陸續下送者,已爲一百六十三口,自今月初五日今日至,又爲抄出歸農之類,爲二百五十九口,故依例計其程道遠近,給糧放還,其外無依丐乞之類兺,姑爲留幕,依前饋粥,以待十五日罷遣之意,敢啓。傳曰,知道。
趙明鼎,以司譯院官員,以都提調意啓曰,彼中公用之逐年增加,實爲使行一大痼弊,而因循旣久,猝難減革矣。昨年冬至使首譯張采維,入彼地以後,大小需用,據理爭執,唯以減損爲心,其所省費,合至一千三百兩之多。此後近年使行之所未有,實爲使事莫大之功,而堂上譯官金昌祚,與采維協力周旋,亦多效勞之事矣。曾以彼人禮單除減之勞,亦有論賞之例,則今此千餘金公用之減,關係不少,與尋常功勞者,輕重自別,其在酬功勸後之道,不可無各別褒賞之典。譯舌之以犯越事,齎咨赴燕者,竣事回來之後,皆蒙恩賞,而今番齎咨官李命稷,齎去咨文中,罪人名字,與船廠將軍所報相左,故禮部以此執頉,必欲更査後題奏,而命稷多般周旋,從便覆奏。且其貸去管餉銀二千八百兩,回到平安監營,盡數備償而來。大抵譯官之用官貨者,每患延拖不納,而命稷能知公物之爲重,不待期限,回路卽償,誠爲可嘉。上項首譯張采維,堂上譯官金昌祚,齎咨官李命稷,竝加資,以爲激勸任使之地,何如?傳曰,允。
以承傳色口傳下敎曰,莫重擧行事,不謹莫甚。當該中官及當該紫門監官員,令該府處之。
以承傳色口傳下敎曰,轝士軍事,下敎已三日,而尙此寂然,豈有朝鮮而若此乎?極爲寒心。京兆三堂,爲先從重推考,明日內,卽爲抄出後,草記以奏,若明日內不卽擧行,則漢城府郞廳及五部官員,令轝士大將擧行,而漢城府軍色書吏·爲先決棍後,轝士軍充定。
以京畿監司狀達,楊州等官居宋岳男等囕死事,令于金器大曰,囕·燒·渰死人等,令本道恤典擧行。
都承旨趙暾書曰,伏以皇天不弔,大慼荐仍,大行王妃禮陟,纔過月餘,大行大王大妃,繼又賓天,崩隕攀號,普率攸同。伏惟我大朝殿下,以出天之誠孝,閱月侍湯,遭罹巨創,哀毁盡禮,傷損必多,邸下哀遑之中,奉慰護養之道,將無所不至,不暇自恤於悲疚之在躬,區區群下之憂慮焦迫,曷有其極?仍伏念臣,百無肖似,猥玷邇列,居常惶懼,靡所容措,不意位次推遷,至於知申之冥陞,臣聞命驚愧,益不勝兢惕之私。惟允之職,孰非緊重,而至若一院之長,地望之淸切,責任尤大,雖使通敏練熟,諳於事例者居之,亦且逡巡難冒,則如臣疎迂湔劣,闊於事務,而其豈有一毫堪承之望哉?宜卽陳此不稱之狀,祈蒙鞶褫之恩,而適値齋日,今姑哀籲於嚴廬之下。伏乞离明,俯賜鑑察,亟許遞改,以便公私,千萬幸甚。答曰,覽書具悉。爾其勿辭,從速察職。
右副承旨魏昌祖書曰,伏以邦運罔極,臣民無祿,坤殿禮陟,日月無幾,東朝仙馭,遽又上賓,仁天降割,胡至此極?率土含生,普切慟霣,伏惟我大小朝,暑月嚴廬,不釋衰絰,攀號哀毁,有踰常制,傷損之節,理所必至,區區下情,尤不任焦慮之至。仍竊伏念,臣以遐外微踪,百無肖似,猥荷大朝拂拭之洪恩,忝在下大夫之列,而父母俱老,情難遠離,虛帶軍銜,逖違京輦,頃當國有大故,他不暇顧,蒼黃奔哭,粗伸分義,淹伏私次,祗隨庭班之末者,三朔于玆矣,乃於千萬夢想之外,復叨銀臺特除之命,臣誠驚惶感泣,莫省攸措也。噫,出納惟允之責,固非如臣疎賤鹵莽,所可冒當者,而況臣於八年之前,蒙被誤恩,濫廁是職,黽勉隨行,未滿十日,而其時諫疏堂箚,可見物情之未協,雖伏蒙如綸之旨,輒賜開釋,而在臣私義,其惶愧抑塞,久益靡容。三載外邑,莫效涓埃,五年家食,分甘自廢,今玆曠絶之恩命,又奚以及於賤臣也?連値淸齋,陳書路阻,召牌之下,義不敢坐違,冒沒出肅,苟然在直者,今已五箇日矣,廉偶之方倒,臣固自知,雖欲妄恃寵靈,因仍盤礴,其於辱朝廷而羞當世,何哉?玆不得不瀝血鳴號於貳極之下,此時瀆擾,尤增死罪。伏乞睿慈,俯察微悃,亟許鐫遞臣新授職名,以重名器,以安私分,千萬幸甚。答曰,覽書具悉。爾其勿辭,從速察職。
左承旨李奎采書曰,伏以臣,日前待罪禮房,而病不得仕進矣,前都承旨李之億,因祭文事,替被譴遞,蓋以代房故也。臣於此,誠不勝萬萬惶悚,事關該房,罪歸右僚,臣何敢以倖逭,獨自晏然乎?揆以廉隅,決不容冒沒復出,而適値淸齋,書籲路阻,今始露章自列。伏乞离明,亟許鐫遞,以安私分焉。答曰,覽書具悉。爾其勿辭,從速察職。
判尹金相奭書曰,伏以臣,以庸陋之資綿薄之材,立朝凡四十年,無一毫裨補,濫被洪造,節次推遷,已忝亞卿之列,自顧不稱,居常負愧,乃者千萬意外,伏奉大朝下敎,有擢除京兆之命,臣惝怳凜,不知所出。況又天褒隆重,至以廉雅之操,爲喩,噫,廉雅何等美題目也?若非辨別義理,而有所不取,操飭志行,有所不淫者,則不可以這二字許之也。竊念,臣之平生本末,不過以才不足以需世,病不可以供仕,關戶吟痾,養拙成懶,遂自齟齬荒疎,不能頡頏上下於榮進之塗,是眞樗散無用之一賤品耳。豈自意以此而媒恩寵,以此而竊天褒哉?臣之自下大夫而升宰列,自宰列而擢正卿,曾未過四箇年,而兩遭升擢,輒承過隆之褒,有若臣眞有淡泊之操,可以矜式一世者然,過情之譽,雖於敵以下得之,尙不可厭然自當,況得之於君父之前哉?臣聞明主,不施無名之恩,君子不受無功之爵。且夫陞秩授官,政體尤重,則今玆寵命,豈不大有損於綜核名實之政也?臣雖至愚,豈忍自以其身,上而貽朝家政化之累,下而爲一世士大夫之羞哉?矧玆八座峻秩,決非人人所可僥冒,京兆緊務,亦非病劣所能堪當,而且臣之待罪喉司也,以大朝公除前,捧入諸臣辭單,至有特遞之命,罪大溺職,恩出寬典,至今追思,惶悸靡已,而臣之老悖昏謬之狀,於此亦著,此又臣難冒之一端也。亟欲自暴情實,仰請鐫改,而適値淸齋,陳章路阻,特敎牌召,一日再降,其在義分,不敢荐違,他不暇顧,冒沒出肅,一伸廉隅,已屬放倒,且愧且惶,措身無地。若復因仍蹲居,終爲媒榮貪進之歸,則匹夫之微諒,無以自白,傍觀之笑罵,無以自解,雖甚鄙夫,亦何以堪此耶?玆將疾聲之呼,仰陳肝膈之懇。伏乞离明,俯賜鑑諒,仰稟大朝,收還臣新授資級職名,以重官方,以安私分,千萬幸甚。答曰,覽書具悉。大朝特除之下,不必若是,卿其勿過辭,從速察任。
說書金敎材書曰,伏以皇天不弔,荐降大割,坤聖禮陟,日月無幾,東朝仙馭,遽又上賓,帀域臣民,普切痛隕。伏惟我大朝殿下,閱月侍湯之餘,遭此罔極之痛,哀毁過制,傷損必多,邸下哀疚中焦慮之懷,當復如何?區區下情,不任憂慮。仍伏念臣,天地間一罪人,自庚申禍釁以來,理宜卽地滅死,下殉臣父於泉壤,而頑不自裁,苟延一息,亦多年所。不自意,天日回照,幽冤獲伸,凡所以愍惻而昭雪者,無復有餘憾,天高地厚,未足以喩此盛德,臣於是,擧家悲咽,血泣被面,感戴銘鏤之心,不知死所。誠欲以頂踵一身,奉獻於聖朝,而自惟非由科目,則無以自啓於報答之階,故雖或隨衆赴擧,偶竊一第,而乃若夤緣倖會,媒進榮途,非臣之志,頃年猥承春坊除命,而情事悲苦,旣不當冒進華班,踪地危蹙,又不宜混廁周行,屢犯違逋,自速例勘,至今追思,惶懍冞切,宿趼之除,忽下於受暇郵官,往省父墳之日,臣驚惶感激,罔知自措。時値國有大故,固當一番冒出,以伸奔問之義,而情跡之至畸,名塗之難進,與前無異,復何有去就之可論乎?苟使臣不念執持之義,惟以貪榮冒寵,爲事,抗顔而進,則當世士大夫,必將羞與之同朝。臣雖癡騃,豈忍爲此?至如胄筵侍講之任,則其責甚重,實非如臣至愚極陋,全蔑學識者,所可備數,而臣方急於陳懇,未遑他說,是亦衷情崩迫,不暇緩聲故也。馹召遠辱鄕廬,而賤疾適苦,無由登程,一味泯伏,亦甚悚悶,玆因縣道,投陳短章,敢暴肝膈之懇,仰瀆离明之照。伏乞俯賜矜諒,亟許鐫削職名,俾得以退伏畎畝,歌詠聖德,不勝萬幸。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷諭?爾其勿辭,從速上來察職。
全羅監司李昌壽書曰,伏以上穹,荐降大割,慈聖奄棄臣庶,率土含生,悲號靡及,我大朝孝思出天,攀擗過制,玉體必多損傷。仰惟邸下,哀慟焦煎,何以堪居?臣北望摧霣,不任區區憂慮之至。念臣,淹病洽滿四朔,而重擔未卸,苦懇已至再瀆,而崇聽愈邈,至若向來所被答旨,旣溫且嚴,有踰尋常,臣於垂死之中,感惶交極,莫知所以措躬。夫疾痛之呼,固難緩聲,而奏達之辭,務在從簡,臣於前後辭本,以證狀則刊其醜穢,以情私則略其瑣屑,惟其兢畏之心,每戒淳實,所以短拙之語,無由達意,致使衷情莫暴,恩兪尙靳,此則臣之罪也。顧臣半生病祟,專在痰火,而衰年炎鄕,不服水土,流飮痞而癖積肆孽,客熱盛而榮衛多損,其源委之沈痼,證形之奇怪,非比一時感傷。況今三夏强半,大火行令,南方氣候絶異,以北蒸嵐,無時發作,水泉尤未淸涼,起居飮食之所日接,無非斲元和而助疾勢者。由是而胃氣大敗,一粒之入,旋卽嘔惡,勺水之吞,亦不順下,外兆之現,則半面浮高,裏虛之極而蚘蟲逆吐,昏昏綴綴,若將澌盡,此實一營吏隷之所共見,列邑守宰之所同憂,臣豈敢誣也?人之疾病,固自有限,急則十數日,緩或一兩月,死生安危,無不於是焉決。今臣得病,居然久矣,中間幾殊者屢,而縷命尙保,以至于今綿綿也,此醫家所謂淹延不卒死之病,而第去月以前,病狀非不劇矣。猶於副急文牒,或能作氣簽押,最重民事,有時强痛思量,雖床笫委頓,生意索然,而不暇以賤疾爲念,惟貽害一道是懼,至於近日,則始之隨力酬應者,乃全然抛却,曾所係念而措劃者,已漠然忘失。凡於道內事,無論巨細緊漫,不復省察,而耿耿一心,只在於歸死故里而已,臣病之重,此可見也,臣情之慼,吁亦甚矣。若謂臣托疾圖便,連章瀆擾,可已而不已,則厥其罪自有常憲,如其不然,則垂體下之仁,察由中之懇,許其遞解,不害爲聖朝生成之澤。於斯兩者,宜有以早賜處分,而廟堂不以陳聞,离明不加照燭,肝血至懇,視以例讓,旬宣重職,任其瘝曠,微臣性命,固不足言,未知於國家刑政,果何如也?臣竊惑焉。噫,臣厚被渥恩,與天無極,感激圖報之誠,夫豈有量,而奈臣才疎識闇,心勞政拙,受任以來,無一事裨補,不幸遽罹奇疾,只以螻蟻私懇,累溷睿聽,不自知止,撫躬慙痛,尙復何言?倘蒙恩許其歸,任便調息,則涵濡造化,庶可期少延殘喘,而他日夷險燥濕,惟上所使,此臣心之不能無冀幸於萬一,而伏想邸下,亦有所惻然垂憐者矣。此時言病,非不知分義所不敢出,而情窮勢急,復此干瀆,斧鉞之誅,日夕顒俟。伏乞睿慈,更加矜諒,亟令遞臣職而勘臣罪,俾公私兩便,不勝萬幸。答曰,覽書具悉。卿其勿辭,調理察任。
吏曹參議朴相德書曰,伏以臣,才鈍識鹵,百無一能,只緣遭遇聖明,最被陶甄,前後踐歷,實踰涯分,負乘之譏,臣亦自知,過涉之災,理所必至,居常惶愧,若隕淵谷,乃者天官新命,又降於千萬夢想之外,臣誠驚懍震悚,靡所容措。臣於數年之間,再叨是任,怵分畏義,冒沒承膺,涓埃莫報,醜拙畢露,每一點檢,罪悔徒積,今若諉以宿趼,爲晏然復進之計,則是不但有靦於古人知止之戒,在朝家綜核之政,亦豈必畀之於已試蔑效之人,以益其尸素之誚也哉?且臣於見職,實有難安之情,前秋一書,只出於私心之不安。曷嘗有一毫他意,而辭欠婉曲,誠不見孚,終使兩僚深引,同時被譴,靜言思之,莫非臣故。今於事宿之後,誠不欲復事煩瀆,而區區危臲之情,不敢以時月稍久,有所自安,則在臣處義,亦何可更玷已僨之席,自陷於忘廉隅蔑公議之科也?卽此一段,尤無轉動之勢,至於籌司不稱之實,悉陳於前書。伏想离明,亦已俯燭,而其不可遽然承當者,則殆非本職之可比,而連値淸齋,陳籲路阻,冒死違逋,冞增罪戾,今始略具短章,以控危懇。伏乞睿慈,俯賜諒察,將臣本兼兩職,亟賜鐫改,以幸公私,千萬幸甚。答曰,覽書具悉。爾其勿辭,從速察職。
上在昌慶宮廬次。
大行大王大妃·大行王妃初喪。
尹東暹達曰,大司憲趙雲逵,持平金永燮未肅拜,朱炯質受由在外,執義金元行,掌令李廷喆在外,李壽德呈辭,今日以監察茶時之意,敢達。令曰,知道。
以備忘記,傳于尹東暹曰,今下弓矢,滿浦僉使白東浚處給送。
趙暾達曰,左承旨李奎采,右副承旨魏昌祖,書批已下,今日不爲仕進,竝卽牌招,何如?令曰,依。
傳于魏昌祖曰,大殯殿進香,晝茶禮兼行,而晝茶禮祭物,依例擧行,小殯殿進香時刻,以未初初刻爲之。
以左承旨李奎采牌不進罷職令旨,令于魏昌祖曰,推考徽旨捧入。
魏昌祖達曰,持平金永燮上書到院,而係是言事,依大朝下敎,持入承答之意,敢達。令曰,引接。
傳于尹東暹曰,承旨入侍。
傳于魏昌祖曰,金永燮緘答,卽爲分付,明朝捧入。
尹東暹,以兵曹言達曰,忠壯衛將李普吉,素患痰癖之症,近又越添,差復無期,呈狀迄遞,實病旣如此,則宿衛輪番之任,不可久曠。新除授植松萬戶金大成呈狀內,老父今年七十歲,且無兄弟,法不當遠離赴任云,邊將之親年七十以上,無兄弟獨身者,許遞其任,已有定式。竝改差,何如?令曰,依。
魏昌祖,以刑曹言達曰,前郡守柳樀,身爲朝官,不有法理,敎其子光祿,前僉使李道逸,稱以渠奴之外孫,非理橫侵,壓良爲計,而又使成士範爲名者,假稱柳樀之甥姪,多率人丁,奪入道逸家內房,累日留住,威脅徵討之狀,現發於本曹,故光祿非理壓良之罪,士範閭里作挐之罪,竝爲照律,未及勘處之前,因赦蒙宥,倖免其罪,則在渠等,可謂萬幸。固當懲畏之不暇,而決墨未乾,乃敢移訟於隷院,侵虐道逸,比前尤甚,故自備局,因道逸之呼訴,光祿等侵民壓良之罪,各別嚴査,依律處斷事,題辭。據所謂柳光祿,發差摧捉,則柳樀隱匿其子,藉恃朝官之名,謂以秋曹不能科治,替其子挺身突入於法庭,多發悖說,侵詆訟官,不有餘地,其擧措之駭悖,顧不足暇論,而此實有關於國綱,良可寒心。此等蔑法虐民之類,不可不嚴治,而係是朝官,臣曹不得擅便,柳樀罪狀,令該府拿問嚴處,以肅法紀,以懲頑俗,何如?令曰,依。
尹東暹,以司僕寺官員,以一二提調意達曰,今此大行王妃因山時,各差備入把馬,一從辛巳謄錄磨鍊,而辛巳謄錄中,靑紫繡鞍馬及陪衛宮人所騎馬,則因都監捧甘入把,其餘騎卜,一遵馬牌擧行矣。今亦依此例繡鞍馬,宮人所騎馬,則自本寺直爲入把,此外騎卜,令內寺府依舊例馬牌啓下後,入把,何如?令曰,依。
魏昌祖,以宣惠廳言啓曰,魂殿·陵所,三年內所供,菜蔬·柴炭等價本,自戶曹磨鍊,分定於京畿各邑,而己亥以後國恤時,爲除畿民之弊,始令本廳句管給價,而價本則或以江都米,或以常平·賑廳·宣惠各廳與兵戶曹·各軍門所在,銀錢米布,啓稟取用者,已成恒例矣。今此大行大王大妃殿國恤三年內,菜蔬等價,亦依此例,以米木錢三分磨鍊,米一千一百六十二石十一斗二升二合一夕,木六十九同三十六疋,錢六千九百七十二兩等,取用於宣惠各廳·常平·賑廳·兵戶曹·各軍門,而自本廳有難直爲派定,依前例特令廟堂,參量區劃,一依各其司定式上下,以爲貢人進排之地,而魂殿入番宗室以下,蔘䓀價米,元數一千一百二十四石十四斗九升六合二夕內,依乙卯定奪,折半減除外,米木錢三分磨鍊,米一百八十七石十二斗四升八合一夕,木十一同十二疋,錢一千一百二十四兩等,亦令廟堂一體劃定,直給魂殿所屬,俾無窘急之弊,何如?傳曰,允。
右尹魚錫胤書曰,伏以皇天降割,大慼荐仍,坤聖昇遐,日月無幾,東朝仙馭,遽又上賓,凡在含生,孰不痛霣?仰惟大小朝,哀毁罔極,必多傷損,臣不勝耿耿憂迫之至。臣罪盈惡極,荐罹禍釁,六年之間,奄失本生父母,宜死不死,喪制遽闋,茫茫穹壤,無所憑依,俯仰痛疚,尙忍何言?念臣,稟賦虛脆,素不猶人,向在草土,重嬰危疾,家人束手而待盡,親知處之以已死者,凡八九朔。幸而復甦,此固常理之外,而自是以來,病與齒加,心隨氣衰,形貌變改,意況摧落,殘骸兀兀,有似枯卉死灰,而無復一分當世之念矣,乃於祥禫甫畢之月,忽奉亞卿寵擢之命,樞府京兆,除旨荐下,恩綸渙宣,旨意鄭重,臣驚惶懍惕,五情震蕩,殆不省此身之生在地上也。繼而天牌踵臨,勅敎屢降,臣叩謝爲急,他不暇顧,未及書籲,蒼黃入肅,仍隨諸僚,獲侍嚴廬,默數逖違之日,居然已六載寒暑矣,始臣病劇,恐不得復瞻耿光而死,竊自悲傷,豈料一縷猶存,復登前席,親奉天語之諄諄乎?臣誠悲喜交至,益不勝涕淚之被面也。噫,臣之所被殊渥,實出於我聖上孝思無窮,觸境悼傷之餘,此尤臣闔門感泣,不知死所者也。如欲少酬罔極之恩,惟當筋力奔走,隨事盡分,以圖塵刹之報,而顧此命德峻秩,終非庸愚所可濫陞,詞訟劇務,亦豈癃孱所宜剸理?反復揣量,終無冒承之望。日昨趨肅,雖迫於嚴命,不敢逃遁,而仍因蹲冒,恐無是理,玆敢收拾精魂,略具短書,仰首哀懇於离照之下。伏乞睿慈,俯垂憐察,亟收臣新授資級,仍削臣所叨職名,使名器無汚,私分粗安,千萬幸甚。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?今玆陞資,聖意攸在,卿其勿辭,從速察職。
持平金永燮書曰,伏以皇天不弔,坤聖奄棄臣民,日月未幾,東朝繼又上賓,八城含生,普切崩隕。伏惟邸下,至孝根天,荐罹哀疚,攀號罔極,何可堪居?伏況我大朝殿下以衰暮之境,侍湯焦煎之餘,遭此罔極之痛,哀毁過制,聖體凡節,必多傷損,區區憂灼,無以勝喩。仍伏念,臣本以無似,猥竊科第,姿鈍學蔑,最居人下,至於淸朝言議之責,曾不一分近似,而昨冬柏府之命,忽下於嶺邑待罪之日,臣誠驚惶愧恧,殆不省措躬之所矣。在臣義分,固宜蹶趨控,以蘄鐫遞,而病滯店次,自速置對,雖荷大朝寬貸之仁,罰止例勘,而惶懼之極,無以自措,乃於千萬夢想之外,又奉除旨,以臣譾劣,兩年之中,有是命者再矣。濫竽之譏,臣亦自知,而在朝家難愼之道,亦豈當如是也?噫,目今朝著之間,媕婀成風,臺閣特一冗官耳,大而有咈於上者,則畏罪不敢言,下而見忤於時者,則諉之以不必言,依違俯仰,苟蘄其無事,其所以自處者如是,故上之所以待之者,亦隨以輕且易矣。臣聞直臣危明主,上世之所以致治者,正以有不諱之言,而乃今言者爲妄,而不言者爲得,言責之任,多歸於如臣巽懦者,此臣所以慨然長歎者也。臣若徒畏義分,不思其必辭,則臣心慙恧,固無可言,而其爲累則哲之明,亦大矣,連値淸齋,控籲路阻,今始略具短章,以暴危懇。伏乞睿慈,特賜鐫改,以重公器,以安私分,不勝幸甚。臣於乞免之章,不宜贅及他說,而區區憂念之忱,不容終默,猥忘干瀆,竊自附於芻蕘之說焉。惟我大朝殿下,以大舜之孝,服曾·閔之行,凡所以追報之道,靡不容極。聽聞所及,熟不感歎,而第惟聖人之著爲常制者,以其情無窮,而禮有節也,雖在匹庶之類,年旣七十而衰,則縗麻在身而已,哀毁滅性,至謂之不孝。夫以至尊之身,一或任情過哀,則不但有無窮之慮,豈不與禮意,大相乖謬也哉?嚮伏見邸報,有因山時隨往之敎,悲痛之意,溢於辭表,有不忍再讀者,而第以古例言之,旣無隨往陵所之事,況以篤老之齡,又當酷暑之時,曳縗隨轝,深墨攀擗,不知不覺之中,其爲損毁,倘如何哉?伏想邸下,三朝之暇,必有以至誠導達,而伏望益加善稟,得以仰回聖聽,亟寢隨往之命,俾盡扶護之方,千萬泣禱之至。且臣在嶺南時,有一二所聞事,雖微瑣,不敢有隱,輒此附陳焉。中和府使鄭尙淳,以繡衣奉命嶺南也,採訪之際,太多疎率,往來之間,全不隱祕,至於數邑,則直入公堂,留連累日,畢竟褒奏,一循情私,旣非出道,則御史之私自出入官家,曾所未聞,及至慶州,沈溺官妓,馱往大丘,以逞其醜,而愛嬖之甚,乞錢本倅,務悅其意,列邑唾鄙,一道喧藉。其爲中和倅也,色謗益著,嚮來失火,亦未必不由於耽色云,其淫醜之行,不宜置而不論,臣謂削去仕版,可也。大丘府使崔景興,本以麤率之人,猥當剸理之地,施措慌忙,剝割爲事,胡叫亂嚷,民不近前,悖語醜談,吏皆輕侮。特以善媚,姑爲耐過,而荐饑之餘,全沒賙濟,一境愁苦,咸願速去。沔川郡守林象翼,屢典郡邑,到處貪鄙,及授本任,年老手猾,外事文飾,內事掊克,雖以道臣之昨年貶題見之,旣欠誠實,則撫字之任,豈足堪承,而前後臺彈貶罷,亦不止一二,則貪鄙之狀,於此可驗。臣謂大丘府使崔景興,沔川郡守林象翼,宜施遞罷之典,以爲能吏之戒矣。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?仰稟事,余之焦遑憫迫之心,曷有其極,而聖心出於至誠至孝,煩稟爲難。削去仕版事,其所爲,果若所陳,不可置而不問,拿問後處之。罷職事,亦若所陳,當此荐饑之餘,豈可罷職而止乎?一體拿問。爾其勿辭,從速察職。
五月十二日酉時,王世子坐玉華堂廬次。承旨因金永燮言辭書入對時,右副承旨魏昌祖,假注書金載祿,記注官徐有良,記事官李東泰進伏訖。令曰,進前讀奏。昌祖讀至諉之以不必言,令曰,是何謂也?承旨更奏。昌祖奏之,令曰,更奏其上句。昌祖奏之,又令奏其下,奏訖,令曰,鄭尙淳,何爲之云耶?昌祖曰,爲繡衣時,潛入數處官衙,乞錢於大丘倅,而給妓云矣。令曰,何時往嶺南?徐有良曰,前年夏,往之矣。令書批旨。見日錄諸臣以次退出。
五月十二日人定時,上御通明殿廬次。承旨入侍時,左副承旨魏昌祖,假注書金載祿,記事官白尙絢,記事官李東泰進伏訖。上曰,俄以市民抄錄事,口傳下敎矣。昌祖曰,臣持金永燮上書,入對小朝矣,纔爲退出,旋卽入侍大朝,故未及見下敎矣。上曰,何事耶?憲書及書批,注書持入。昌祖曰,書批則臣袖來矣。上曰,讀之。昌祖讀訖,上曰,金永燮,卽淸白吏道南之子孫也。注書持入憲書,上命讀之,昌祖讀至違依俯仰,上曰,此句語,陰晦處也,其頭辭殊常,而果現身矣。至鄭尙淳事,上曰,果有所爲矣,近來爲御史亦難矣。至崔景興事,上曰,是抄選,崔景興耶?昌祖曰,四寸矣。上曰,然則皆崔奉朝賀之孫耶?昌祖曰,然矣。至林象翼事,上無發落,更命自初頭讀之,至繼又上賓句語,上曰,人事怪矣。手上手下,豈敢混書之乎?非告君之辭也。至衰耗之年,上曰,予雖自稱衰耗,何敢以衰耗二字,指予乎?至見忤於時,上曰,一時字怪矣。來頭亦爲何才造,而稱以乞免之章,而如是張皇乎?甚殊常矣。至匹庶衰麻等語,上曰,初不見禮記矣。永燮旣謂匹庶,衰麻在身而已,予則非匹庶,此則予不當之矣。至篤老,上曰,此亦有輕君之意矣。至不知不覺之中,上曰,不識人事之文也。至曳衰隨轝,上曰,予豈步隨乎?至三朝之暇,上曰,予何待元良之三朝,而不參祭奠耶?可謂人事不省矣。將欲爲雜才造,其心慌亂,其文又如此矣。上曰,前後嶺伯,誰也?昌祖曰,舊伯李彛章·李益輔,而今則李成中矣。上曰,林象翼,累經守令,已著善治之名矣。予已衰老,故渠則以爲此時可乘,將欲爲何語也?其頭甲比女筓,頗殊常,殊常後,必橫潰矣。仍命書緘問憲書傳旨曰,法度解弛,國綱日虧,而其猶存者,御史而已。一命之後,其道舊令,挾雜構捏,人孰能殫心廉問?朝命御史,夕令拿問,復何以爲元元命御史?取覽其書,慌惚藏頭,意涉不美。莫重字句,亦涉殊常,而此等罔極之時,何必求索於書外,抉摘於字句,而至於第一件事,闕係不輕,此等末世,豈可尋常處之?被彈者,或設有是事,房妓之事,不可登之於居廬之中,身爲潛行,至於數邑,直入公堂云,其果若此,宜乎重繩,而其何回互不言乎?其官何官,其令何令,不爲隱祕,其亦何處?其令秋曹,卽爲緘問以奏。到緘問,承旨持入,命書時,至朝命御史,夕令拿問,上曰,寧有是理乎?至慌惚藏頭,上曰,欲爲何事乎?是先自告之辭也。以金道南之孫,恭爲仕宦,則於渠足矣。上曰,金元行上書,推來耶?昌祖曰,然矣。上曰,予聞其書辭,誠善矣是矣,而可嘉也。原書欲命持入,而易致徹宵,明朝持入,可也。上曰,御史雖或得妓,此時豈可以此等語,登諸章奏乎?況鄭尙淳,向者潛行潛來,憲臣緘問到院後持入。上命讀口傳下敎,昌祖讀至親承聖敎,上曰,此何言也?近來中官,多有誤傳,極可駭也。昔漢帝,使群下諱言聖字,予何以自稱聖敎乎?怪矣。予慮中官之如此,故俄命承旨入侍,書下傳敎,而又有此意外之事,不得鋪衾而臥,此亦予八字也。命書傳敎曰,頃者下敎,何等嚴重,而伊後命入,不過分揀軍兵之意,則草記中,親承下敎云者,不過藉重,覽其草記,亦不充數,事之寒心,莫此爲甚。其堂只持奸吏之抄記,必欲割肉充腹,所謂割充者,卽莎草軍也。至於市民輪轝軍曰,以輕役,其欲疊用,而堅持不許,則今者草記中市民二字,想必此也。其在事體,何敢若此?所謂不足者,日後來去中充差之說,語涉糢糊,弊必疊用,事之寒心,莫此爲甚,將焉用彼京兆哉?京兆諸堂,一倂越捧一等,該府首郞,湖沿投畀,其令今夜內,詣府充定後,待開門草記,而又若不然,諸堂當重繩,諸郞當依前下敎施行,以此嚴飭,草記給之,所謂市民,其若輪轝軍,則勿爲疊用事,亦爲分付。上曰,國事如是矣。予雖特除,亦爲操縱,然後可爲也。若不知爲其事,只命該吏,考出戶籍,則必多弄奸,堂郞,雖親自看檢,豈辨掖屬輩耶?莫如此,別操節下吏矣。昌祖曰,臣忝在院中,聞此事之時急,故敢達矣。如是盡遞,付諸生手,則事多掣肘,臣意則姑令察任,而事過後勘律,似宜矣。上曰,京兆諸堂,頗動撓矣。日昨該郞部官汰去時,具善復亦如是陳請,故還收傳旨矣。仍命改書三堂越捧一等傳敎,御史拿問事,勿施事。榻前下敎諸臣以次退出。
上在昌慶宮廬次。
大行大王大妃·大行王妃初喪。
魏昌祖達曰,大司憲趙雲逵,持平金永燮未肅拜,朱炯質受由在外,執義金元行,掌令李廷喆在外,李壽德呈辭,今日以監察茶時之意,敢達。令曰,知道。
藥房都提調臣申晩,提調臣李,副提調臣趙暾啓曰,伏未審日間,聖體,若何?前劑入湯劑,已盡於昨日,臣等卽與諸御醫入侍,詳察聖候,議定繼進當否,爲宜。臣等不勝區區憂慮,敢來問安,竝此仰稟。答曰,知道。氣則一樣,尙有餘貼,明日入侍,宜矣。
傳于趙明鼎曰,今觀江華府進香祭文,以經歷替行,進香事體重大,而何故如此耶?申本來到,則入侍承旨持入。
傳于趙明鼎曰,進香時刻,此後以未初初刻爲之,正時卽爲入之。
傳于金器大曰,兩班之奴,使之勿爲再役矣,草記中,以再役書之,何故耶?知入,轝士大將,持轝士軍摠數來待。
魏昌祖啓曰,持持平金永燮緘辭,依昨日下敎來待矣。傳曰,臺諫緘辭及鄭尙淳書啓,入侍時持入。
傳于尹東暹曰,摠戎使洪鳳漢,同爲入侍。
傳于尹東暹曰,兵房承旨,與轝士大將,持轝士軍都摠入侍,昨日入侍承旨,持緘辭入侍。
魏昌祖啓曰,轝士大將具善復,持轝士軍摠數,依下敎來待矣。
傳于金器大曰,兵房承旨與轝士大將·摠戎使,加漆後入侍,昨日入侍承旨,待下敎持緘辭入侍。
傳于尹東暹曰,轝士大將·摠戎使·山陵都監堂上,同爲入侍。昨日入侍承旨,持緘答待下敎入侍。
傳于金器大曰,頃者拿處中官及紫門監官員,若未照律,以不應爲律,卽爲擧行。
備邊司薦望,統制使李泰祥·趙鎭泰·兪胄基。
傳于魏昌祖曰,承旨入侍。
傳于金器大曰,明日敦寧府進香時,領敦寧似入來,而路便近,入侍與否,遣史官知來。
趙明鼎,以山陵都監京郞廳,以摠護使意啓曰,虛右之地,依崇陵·明陵例,以石片刻作十字形,埋標於正穴事,命下矣。與都監堂上,議定上下石所刻文字,別單書入,依此爲之乎?敢稟。傳曰,依此擧行,五字代兩字,亦依書下擧行。
又以禮曹言啓曰,卽接奉常寺所報,則大行王妃虞主,今五月三十日,當爲畢造成云,六月初一日,自慶德宮資政殿造成所,奉安於宣政殿,吉時問于日官,則同日午時爲吉云,以此時擧行,而依前例造成日,禮曹堂上·奉常寺提調,眼同監造,奉安日,奉常寺都提調·本曹長官,齊會奉審後,陪進奉安事,知委擧行,何如?傳曰,允。
又以禮曹言啓曰,大行王妃諡冊寶,內入陪進,堂郞及捧入承旨服色,一依庚申·辛巳年例,以白衣·烏紗帽·黑角帶,大行大王大妃國恤前,已爲磨鍊啓下矣。大行大王大妃諡冊寶,陪進服色,亦依癸亥·戊辰·庚戌年例,以布團領帽帶,旣已磨鍊啓下,則庚申·辛巳謄錄,雖如此,今不可爲例,大行王妃諡冊寶,陪進服色,亦以布團領帽帶,原節目中,改付標以入之意,敢啓。傳曰,知道。
魏昌祖,以義禁府言達曰,大丘府使崔景興,沔川郡守林象翼等拿問事,徽旨達下矣。崔景興·林象翼等,俱在任所,依例發遣府羅將,竝拿來,何如?令曰,依。
又以義禁府言達曰,傳敎內,頃者拿處中官及紫門監官員,若未照律,以不應爲律,卽爲擧行事,命下矣。時囚罪人中官吳浚謙·李夢良·成振翰,紫門監官員洪啓承等,以不應爲律,各笞四十收贖放送之意,敢達。令曰,知道。
傳于金器大曰,俄者中官下敎事,置之。
尹東暹,以漢城府言啓曰,今此轝士軍應出之外,各樣雜頉中不緊之類及見漏之戶,臣等與諸郞廳·各部官員更加査出,則前抄九千九百六十零戶之外,更査得抄出之數,爲七千二百二十九名,而依前例一巡出用,市民軍一千七百五十四名及兩班戶再用軍二千二百四十名。頃日外梓宮陪進,初運罰役軍一百四十二名,都合爲二萬一千三百二十五名內,六月因山時,轝士軍容入實數一萬七百七十八名,傳語軍一百五十名除出,則餘數爲一萬三百九十七名矣。合以昨午以後搜得釐正之數六百二十二戶,則餘數都合,恰爲一萬一千十九名之意,惶恐敢啓。傳曰,知道。頃者初運軍,旣下敎,則其時三運軍,一體再用懲勵,成冊中不緊者,竝令刪去,而士夫家奴,旣下敎,則何勅再用?勿爲再用,雖稱洽滿,此乃烏合,何足道也?大抵幾番下敎,若是難括,此無他,專由於無率丁之類漏籍之類,今番國役,往牒所無,爲臣民,若望倖漏,此亂民也。事過後,當設釐正廳,依法重繩,其若自現而應役,非徒勿治,當亦勿問,以此分付後,更爲査正,其中冤痛者拔之,更爲抄啓,若是闊狹,開其得路,亦示勿治勿問之意,而若不依下敎擧行,將焉用彼京兆,將焉用彼諸堂?予雖耄矣,三尺在手,法不假借,苟充彌縫,正自寒心。京兆郞吏·五部官吏,事過後,雖梟示沙場,焉可贖也?爲臣民此等之時,不知感動,一隅靑丘,將至於禽獸之域,其雖重繩,焉敢怨也?以此嚴飭。噫,庚子耽羅之民,相率詣京,願負土山陵。噫,予雖涼德,而卅載無一惠,究望七之年,身被縗絰朞服,莫是搜括,此亦兩月之內,不忍疊用之意。雖不體予,若思昔年深仁惠澤,幾次下敎之後,若有秉彝之心,則常時漏籍者,其宜飮泣自現,聞此勿治勿問之敎,凝然若不動,此雖在上者之過,爲其士民,曰有秉彝,以此詳細分付。
趙暾達曰,卽伏見咸鏡道五月朔新産進上單子,則水沈漫漶,事體未安。道臣推考,陪持下吏,令本道科治,何如?令曰,依。
以承傳色口傳下敎曰,明日入侍,差晩爲之。
令摠戎使洪鳳漢書。王世子若曰,龍樓寤思,誕降靑冥之鉞,虎纛重屆,俾宅玄武之宮。卿昔優爲,我何多諭?念摠管參五軍之列,而畿甸掌三鎭之權。壁壘旌旗,錯七萃之環設,節符鈐轄,儼十連之威尊。惟此北府之兵素稱,所以中權之簡尤重。惟卿,內外歷試,休戚與同。張魏公之身佩安危,誠忠愈篤,尹吉甫之資兼文武,倚任冞隆,綜鍊敏達之才,遇盤錯而益著,廉簡謹飭之操,居寵榮而若驚。屢畀戎務之專,不替儒素之望。輕裘緩帶,羊叔子之在軍,雅歌投壺,祭征虜之憂國。管西門之重鑰,雖許暫閒,軫北路之親兵,豈容久曠?玆授卿以京畿三鎭兵馬節度使摠戎使兼判敦寧府事。卿其勉卒前功,祗若新命。恩威賞罰之用,益懋秉衡,甲兵錢穀之儲,宜戒撤土。於戲,舊時部曲,應喜郭令之重來,永夜省廬,佇期唐殿之甘寢。須體簡心之眷,圖報注意之隆。故玆令示,想宜知悉。副修撰宋瑩中製進。
以李泰祥爲統制使。
五月十三日午時,上御通明殿廬次。承旨·轝士大將·摠戎使同爲入侍,右副承旨·都監堂上,追後入侍時,轝士大將具善復,摠戎使洪鳳漢,都監堂上洪啓禧,右承旨尹東暹,左副承旨金始煐,右副承旨魏昌祖,假注書金載祿,記事官白尙絢,記事官李東泰進伏訖。上曰,摠戎使進前。鳳漢進伏,上仍哭,良久乃止。鳳漢曰,臣實抑塞,無所仰達矣。上曰,豈意服此衰服而見卿乎?卿久未登筵,瞻予顔色之,如何?鳳漢曰,惶恐仰瞻,則天顔非昔,過爲瘦鑠矣。茶飮連進御,而寢睡水刺諸節,何如?上曰,予昔七年侍蕩之時,或立以睡,少無傷矣,卽今不勝昏困,而水刺亦減矣。鳳漢曰,臣待罪西藩時,伏見傳文,字字感泣處也,新陵之順定,此實聖孝所感也。上曰,畀卿西關,蓋重關防也。雖卽遞歸,有何設施耶?鳳漢曰,卽爲遞來,故雖有可爲之事,未及施之,付託於新伯而歸,人之所見,各自不同,未知何以爲之也,其間東宮,順經聖痘,此宗社莫大之慶。上曰,予深以爲慮矣,末終順經,實是料表也。鳳漢曰,今番祭需,不以民結爲之,故民皆晏然矣。上曰,卿周觀關防耶?鳳漢曰,出巡時,欲爲歷觀矣,未及輟巡而還,不得見之矣。上曰,自卿下去後,少無寧日,竟遭此境,若性急之人,則必狂奔疾走,而予姑無此患,亦可怪也。鳳漢曰,此莫非殿下學文之效。上曰,予有何學力乎?鳳漢曰,臣來時,見沿路各邑,多有空官,直路如此,則峽邑可知,申飭,可矣。上曰,當申飭矣。仍命諸臣少退集瑞門外,待都監堂上入來,同爲入侍,追後入侍時,啓禧曰,考見辛巳儀軌,則其時有羊馬石及曲墻,依例設置之傳敎,而臣則誤認爲依常例設置矣。近聞明陵舊例,則魂遊·長明石外,文武石羊馬虎石曲墻,竝虛右地設置云,今番亦依此爲之乎?上曰,依爲之。出擧條又達曰,各陵山神床石,例設於丁字閣之左邊,故明陵丁字閣左傍,亦有山神床石排置者矣,今此假丁字閣,旣設於本丁字閣右邊,則舊山神床石,勢將移排於假丁字閣稍近左傍,故敢達。上曰,依爲之。出擧條又達曰,丁字閣月臺,東邊香御路石梯,例設左右毛里石,而假丁字閣,則自前不用矣。今亦依此爲之乎?敢稟。上曰,依爲之。出擧條又達曰,前日入侍時,有誌石布置之命,而臣未及見誌函,不得仰達矣。誌函已成,其制如籠臺石,鑿陷中,如誌石積置之厚,此固勝於布置,必欲布置,則勢將更爲浮石,仍用舊石,何如?上曰,依爲之。出擧條又達曰,明陵丁字閣神橋之制,當取則於穆陵丁字閣矣,臣欲一與郞廳,除肅拜進去奉審以來,敢此仰稟。上曰,依爲之。出擧條又以石手事,仰達,則上命承旨書曰,今聞莫重陵役,都監分付,不盡擧行云,事體寒心,當該經歷,令該府處之。出榻敎上命臣載祿曰,春坊官員,持禮記入侍,元良,而此後一日一次,依此擧行事,分付。出榻敎又命曰,金元行上書,仍爲持入,啓禧曰,今番山陵物役,非不節用,而容入之數自多,故日前摠護使,筵奏加請,出於不得已也。上曰,轝士大將進前。善復進伏,上曰,轝軍都數抄錄冊持來乎?善復曰,持入矣。上曰,各差備軍,一一陳達,可也。上曰,注書出去,要綵轝定數錄記持入。上曰,承旨讀京兆草記。時煐讀訖,善復曰,京兆,雖曰充數,而臣則初不捧不實軍,京兆,何以充數乎?若當正日,則京兆五部吏隷,必爲盡逃矣。上曰,似是多有漏籍者之致也。善復曰,京兆草記,雖如此,其中亦或有冤痛者矣。上曰,必然矣。上曰,投畀郞廳現告,誰也?昌祖曰,金履健也。上曰,有勢之蔭官也。昌祖曰,昨夜現告時,鄭錫保以爲,首郞元無干涉此事,渠自當爲言,而臣旣承首郞投畀之命,故以首郞捧入現告矣。上曰,首郞,何以無干涉也?善復曰,若聞此下敎,則孰不感動乎?雖當初行賂獲免之人,皆自現應役矣,七月因山時,轝軍三運,則臣預爲別擇抄置矣。昌祖曰,京兆三堂,今方待命云矣。上命書傳敎曰,今聞京兆堂上待命云,果若此,彌縫草記,事涉輕先,若或不謹,其爲嚴繩,何待待命?亦涉非時,勿待命,觀今下敎,申申洞諭,詳査草記事,分付。上曰,上番出去,刑房承旨,持金永燮緘答入侍事,分付。上命承旨,讀金元行上書,昌祖讀至初行新除職銜,上曰,近多不書,而此則書之,其亦貴矣。至天乎尙忍何言句語,上曰,猛言之矣。至餰粥之節句語,上曰,是矣是矣。承旨更讀其句語,至飮酒食肉句語,上曰,豈直爲飮食耶,此正禮乎?昌祖曰,然矣。禮記果有是說矣。至居喪讀禮句語,上曰,此言亦是矣,此與予意正合矣。昌祖讀訖,上命書傳旨曰,今覽上書,言甚切直,而於元良,可謂頂門一針,深得儒臣之體,予用尙焉。噫,此時輔導元良,奚比恒日?予則誠孝淺薄,亦莫能誠心侍湯,浹月焦煎之中,竟遭罔極之痛,俯仰攀號,良欲溘然。此時所望,有一元良,其若放忽,於宗國,於元元,何?雖在哀慕之中,思之及此,終難泯默。含哀召儒臣,將禮記喪記於廬次,講確一篇,又召春坊官員,將此書求對元良,其令講討,今覽爾書,不期而同也,尤可尙矣。噫,士幼而學,壯而行,此等之時,豈忍只毫端規勉?覽元良答,旣曰,卽上來補不逮,爾若上來,元良若忽學問,此元良負爾也。予心若此,而若不躬來而輔元良,此非徒負元良也,寔負予也。書中所引故事,其亦誠實,旣知誠實,不開其道,此召其人而閉其門也。雖在罔極之中,豈忍爲此?本職特爲許解,以開進途,爾須體此意,卽卽登道,輔我元良,朝夕講學,亦輔予不逮事。自政院下諭于書筵官,金元行上來時,其令乘馹。上曰,此人亦被選經筵官乎?東暹曰,不知矣。上曰,應被選矣,承旨持此下諭出去後,書入元良,可也。東暹曰,書入此傳旨於東宮乎?上曰,然矣。又命讀金永燮緘答,昌祖讀訖,上曰,人事怪矣。仍命書曰,憲臣金永燮上書緘辭,貽羞臺閣,爲先遞差,以示擧直措枉之意。出榻敎上曰,混下草記,當該中官,越捧一等,莫重進香,何若是苟且?況開月進香,亦將替行乎?事體寒心,該曹堂上推考,當該留守罷職。出榻敎上曰,當該中官,擧措殊常,不似官樣,令該府處之。出榻敎諸臣以次退出。
五月十三日初更,上御通明殿廬次。承旨入侍時,同副承旨金器大,假注書金載祿,記事官白尙絢,記事官李東泰進伏訖。上曰,承旨進前。與魏昌祖伴直耶?器大曰,然矣。上曰,已畢做度耶?器大曰,做度前已畢矣。上曰,水原上來云,今幾日耶?器大曰,已四五日矣。上曰,畢賑而來耶?器大曰,已畢云矣。仍命書都監彩轝事,傳敎曰,今番盛櫃子玉寶,當盛於遺衣彩轝,以此分付都監。又命書中官事,傳敎曰,今番軍丁弄奸之多,可以已知,故下問中官,則其中一中官,對甚殊常,謀免已露,事之可駭,莫此爲甚。此等近習,嚴懲然後,可以會行,令該府從重勘處,其率之有無,亦令京兆考啓。上曰,三月金元行上書時,汝爲承旨乎?器大曰,臣在院矣。上曰,元行,亦爲經筵官耶?器大曰,不知矣。上曰,在於何處耶?器大曰,楊州矣。上曰,元行處,下諭,已書給否?器大曰,俄罷入侍,故未及書給矣。上曰,已書之否?器大曰,始書之矣。又命入侍,故未盡書矣。上曰,更書一通賜元良。上曰,書筵官金元行上書下答中,萬萬料表四字,日記中,以誠孝淺薄,更之。諸臣以次退出。
上在昌慶宮廬次。
大行大王大妃·大行王妃初喪。
魏昌祖達曰,大司憲趙雲逵未肅拜,掌令李壽德呈辭,李廷喆在外,朱炯質受由在外,一員執義未差,今日以監察茶時之意,敢達。令曰,知道。
尹東暹啓曰,藥房三提調,依下敎來待矣。傳曰,入侍儒臣詣閤,待下敎入侍。
傳于金器大曰,副提學金陽澤,進香罷後,亦爲來待。
傳于尹東暹曰,副提學金陽澤,儒臣入侍,同爲入侍。
傳于金器大曰,問之而欺罔,故如是處分,五部亦以此申飭。
傳于金器大曰,下敎之後,自現只八人,殊甚寒心,自現可尙,首現人知入。
承旨前望,以金始煐爲承旨。
以備忘記,傳于魏昌祖曰,國之御下,卽勸懲也,欺隱中官,旣已嚴處,則先爲自現人,其宜嘉尙。李師尹永爲免役,梁道濟·朴良元·申錫坤·徐敬修·朴枝盛·韓錫龜·金得海,限己身免役。今番轝士軍,亦爲頉下,聞此敎自現者,只八人,于今士民之心,可謂寒心,三十年南面爲君,不覺靦然矣。
魏昌祖,以山陵都監京郞廳,以摠護使意啓曰,本都監郞廳司僕寺主簿李齊輅,身病猝重,有難强令董役,今姑改差,其代,以前判官洪啓九差下,使之察任,而時無職名,令該曹口傳付軍職,冠帶常仕,何如?傳曰,允。
金器大,以漢城府言啓曰,本府判官洪啓九,與新除授右尹魚錫胤,有四寸娚妹應避之嫌,故相避狀,已爲移送于吏曹,而當此轝士抄丁萬分急迫之時,所掌郞官,不可一時瘝曠。判官洪啓九,今姑改差,其代,令該曹各別極擇,口傳差出,何如?傳曰,允。
以南公弼爲漢城判官。
傳于魏昌祖曰,同副承旨,持彩轝所書入侍,今日入來,宣傳官二員待令。
尹東暹,以侍講院言達曰,本院新除授說書金敎材,自鄕纔已上來,卽爲牌招察任,何如?令曰,依。
以說書金敎材牌不進罷職令旨,令于金器大曰,推考徽旨捧入。
尹東暹,以魂殿都監郞廳,以摠護使意啓曰,兩魂殿修理塗褙,旣已完畢,祭器鑄成,亦皆畢造。孝昭殿祭器,則姑待臨時當爲傳掌,而徽寧殿祭器,則傳授於參奉後,自明日入省記直宿,別工作床卓等物,亦皆造作,方始着漆,工匠若干留待之外,竝與募軍而放送,都監員役,亦爲參量減去,堂上都廳,依例間間往來看檢之意,敢啓。傳曰,知道。
金始煐,以轝士廳言啓曰,今月十二日慕華館良中大轝軍,分運點考矣。東部建德坊契私奴二得,南部蓮城尉契私奴道成等,俱以大轝軍,前日被抄之人,到今潛自代點之狀,極爲駭然,故當該部吏及任掌等,爲先從重嚴棍,而其上典前司評吳彦佐,幼學李宗徵,莫重轝士軍代送之罪,令攸司科治,何如?傳曰,允。
金器大,以戶曹言達曰,故永嘉府院君權慄,恩賜田結,尙未準受矣。全羅道高敞縣數外官屯畓,三結三束,自本家望呈願受,故査問本官,打量成冊,今已上來,依例折給,何如?令曰,依。
魏昌祖,以義禁府言達曰,開城經歷柳思欽,令該府處之事,徽旨達下矣。柳思欽時在任所,依例發遣府羅將,拿來,何如?令曰,依。
又以義禁府言達曰,慶尙·江原兩道監司狀達,據刑曹粘目內,梁山前郡守金霔,蔚珍前縣令李鎭璧,時縣令田昌雨等,移本府處之事,達下矣。金霔·李鎭璧等,今方待令於本府,卽爲拿囚,而田昌雨時在任所,依例發遣府羅將,拿來,何如?令曰,依。
金器大,以漢城府言啓曰,今五月十三日,承旨人侍時,傳曰,今番軍丁弄奸之多,可以已知,故下問中官,則其中一中官,對甚殊常,謀免已露,事之可駭,莫此爲甚,此等近習,嚴懲然後,可以令行,令該府從重勘處,其率之有無,亦令京兆考啓事,命下矣。中官誰某,問于掖庭署,則北部司宰監契居金五明云,故臣等推考其帳籍,則其率下,有子林鳳慶及婢一口,又有延曙居婢一口,壯奴二口,而富平婢一口,奴二口,則以逃亡載錄之意,敢啓。以漢城府中官考籍草記,傳于金哭大曰,以此觀之,近習若此,他尙何說?下問之際,又不直對,若不嚴懲,誰能自現?令該府卽配原州牧。
趙明鼎,以同敦寧敦寧都正口傳望筒不下事,微稟,以承傳色口傳下敎曰,稽滯中官,越俸二等,今日進香,雖無時,肅拜單子捧入。
丁丑五月十四日巳時,上御廬次。藥房三提調入診時,都提調申晩,提調李,副提調趙暾,假注書金樂洙,記事官白尙絢,記事官李東泰,醫官金履亨·鄭趾彦·金德崙·卞誼和·李興門·蔡膺祐·鄭光協以次進伏訖。晩曰,日氣漸熱,數日來聖體,若何?上曰,一樣矣。晩曰,寢睡水刺,若何?上曰,一樣矣。晩曰,湯劑連爲進御乎?上曰,其間服三貼矣。晩曰,諸醫入侍,請診候。上曰,其爲之。履亨診候後退伏曰,脈候左三部,沈遲不調,重按則虛軟無力,視前一樣,而右三部軟弱之候,雖稍勝於左,而大體則一樣矣。諸醫以次進候,所達皆同,上曰,卿等皆過慮予,故昨日摠戎使入侍時,使之仰瞻,則對以瘦瘠則有之,而別無與前頓異云,頃者曺命采之奏,則太過慮矣。晩曰,摠戎使,未知何以陳達,而天顔之瘦減,玉音之重濁,顯有非昔之歎,臣等不勝焦遑悶迫矣。曰,摠戎使雖未盡達,以所奏等語觀之,玉體之瘦瘠,亦可想矣。晩曰,腹部痰候,若何?上曰,一樣矣。上曰,注書出去,儒臣上下番,持喪大記·喪服小記竝御覽次來待事,分付,可也。賤臣樂洙,承命趨出,分付後還爲入侍,上曰,再昨日下血,幾至一合,而色黑且凝濁,厥後則雖不復出,氣頗不平矣。晩曰,若如此,則何不卽爲召見臣等與醫官乎?上曰,不甚大段,故不召之矣。履亨曰,此是氣不歸元之致矣。上曰,聞牟麥則雖豐云,而旱氣如此,故自然用心,而氣尤不平矣。晩曰,牟麥則果大豐,而近來久旱,是誠悶矣。上顧趙暾曰,彼承宣,常時吐血云,近亦然否?晩曰,吐血,故面色如彼也。上曰,比李益炡,何如?暾對曰,益炡之吐血,臣雖不知,而臣之吐血,則一吐幾數湯器,而如此之時,則氣甚不好矣。上曰,然矣。晩曰,殿下哀毁過中,以致如此,伏望節哀善攝焉。暾曰,哭泣則尤有害於血漸矣。晩曰,小臣惶恐敢達矣。殿下以出天之孝,遭此罔極之痛,悲哀過節,不脫衰絰,長處苫塊之地,躬參七時之哭泣,不顧聖體之傷損,凡所動作,過踰禮節,而卽今聖候之欠寧若此,醫官之所達如彼,臣等不勝焦灼悶迫矣。伏乞聖上,深軫禮經量力之訓,十分調攝,七時哭泣,朝夕上食外,亦望減省焉。上曰,予且直喩之矣。前日則少睡矣,侍湯之際,睡思甚困,竟遭變故,是亦果不好之兆矣。曰,大臣所達,是矣。殿下出天之孝,非係於參朝夕祭奠也,頃日編次人入侍時,至於達夜,臣尤不勝悶迫矣。上曰,筋力不須任便,勞動振作,還覺爲勝矣。晩曰,殿下筋力,有若試驗者,然尤爲悶迫。暾曰,伏聞血漸之敎,不勝驚惶矣。殿下連處苫塊空石上,空石亦有害矣,殿座處,鋪以油芚,何如?世宗朝,有捲油芚之敎,以此觀之,則嚴廬之本設油芚,古亦有例,似可知矣。晩曰,當此盛熱,每殿坐於空石上,是必有害也。諸醫亦達曰,空石果有害矣。上曰,捲撤油芚事,見在於寶鑑乎,野史乎?暾曰,臣曾見野史有之也。上曰,吐血·嘔血有異乎?履亨曰,有聲爲吐血,無聲爲嘔血矣。上曰,彼承宣則吐血乎,嘔血乎?暾曰,臣不知嘔吐之分,而及其多失也,亦自鼻目中流出也。上曰,目中血出,今始創聞者矣。履亨曰,甚則自目中出矣。晩曰,殿下連爲冷處,或於冷處中午眠,則不瑕有傷損之節乎?上曰,房則甚沓沓矣。履亨等曰,都是連用聖慮,氣不歸元之致,理中湯姑停,蔘橘茶加入蓮肉二錢進御,好矣。晩曰,諸醫所達皆同,以此劑入乎?上曰,依爲之。加減理中湯,今姑停止,加味蔘橘茶五貼製入事,下敎。出榻敎上曰,都承旨當鑑劑,他承旨入侍事,注書出外,分付。賤臣樂洙,承命趨出,分付後還入進伏,上曰,都承旨年,幾何?暾曰,丙申生矣。上曰,都承旨往湖西時,實多用心矣。上曰,人之不躁者,實多享年,又見體肥者,甚羡矣。晩曰,殿下孝思出天,凡節必欲自盡無減,臣等不敢直請勿爲哭泣,而只參朝夕祭奠,時時暫脫衰絰,少加調攝,千萬伏望。上曰,氣至憊臥,則自可調攝爾。曰,殿下此敎,臣等尤不勝焦遑罔措之地。帝王之孝,與匹庶有異,宗社之托,所重在焉,伏乞强抑至情,善爲調攝焉。上曰。金永燮上書中,匹庶衰麻在身云者,以予爲匹庶乎?暾曰,雖匹庶,若七十則衰麻在身而已之意也。上曰,予取覽金元行上書,則甚善甚善,其所援引先正,亦善矣,其容貌,與故相有異云也。晩曰,其爲人果俊偉,宋能相,臣未及見之,而見宋明欽,則頗俊秀,實與金元行爲內外從也。上曰,然乎?暾曰,左承旨李奎采,以病陳書違牌,而又以情勢之不安,如是撕捱矣。上曰,以頃日事,撕捱耶?廉隅似然矣。仍命書傳敎曰,人君御下,不過四維,今聞左承旨撕捱,意誠美矣。今姑許遞,其代,前單入之。出榻敎暾先爲退出,上曰,注書出去,與承旨儒臣入來。賤臣樂洙,承命趨出,偕同副承旨金器大,校理趙曮,修撰宋瑩中入侍,上顧曮曰,容貌與其兄,恰似矣。上曰,金永燮上書,極爲無形矣。御史若拿處,則此後,誰肯爲御史者乎?晩曰,鄭尙淳曾爲都監郞廳時,臣與之累朔周旋,故以知其拙矣,今招意外女色之謗,甚可怪也。上曰,此等事,在年少文官爲不甚異事,而以此欲閼人前程,予甚非之矣。晩曰,茶飮連爲進御,善爲調攝焉。曰,茶飮進御之時下敎,則臣等自外親煎持入,千萬伏望。上曰,酬應甚難之中,又以茶飮入侍,則豈尤不難乎?曰,儒臣今方持禮記入侍,臣則以爲幸也,殿下下覽禮記,則必有斟應之道矣。上曰,元良於金元行書批,以萬萬料表,答之,故予改以誠孝淺薄,而誠孝淺薄,亦歇後語也,不肖不孝,至於此境,予欲以身報之也。曰,殿下出天之孝,有著於今春矣。上曰,著於何處?曰,當初慈聖患候之平復,豈非誠之所感乎?上曰,若有誠孝,則豈至此境耶?曰,臣以四方石事,敢達矣。旣已造成而不用,則便作等棄之物,臣意則用之,似好矣。晩曰,頃已盡達,而旣已造成,則不可不用矣。上曰,予意已定。晩·先爲退出,器大曰,副提學金陽澤,今日肅謝,而爲參敦寧府進香留在矣。上曰,入來乎?上曰,儒臣進前。曮·瑩中進伏,上曰,此以上不必看,喪大記二十四板,君撫大夫撫之爲言,何也?曮曰,撫與憑,各異矣,尊者於卑者,則撫之矣。上曰,執之,何也?瑩中曰,執者,如尊者之執衣執手之意也。上曰,古則君臨大夫之喪矣。曮曰,疾病亦臨視矣。瑩中曰,君臨臣喪,非獨上古爲然,竊聞我國列聖朝,亦有此例云矣。上曰,大棺八寸,是外棺耶?曮曰,然矣。古有棺有三重之例,而臣未能的知矣。上曰,在於椑之外者,乃外棺矣。曮曰,今人或有以隔板用之,大棺,似是隔板之類也。上曰,隔板與橫帶,有異乎?瑩中曰,隔板如外棺之狀,而橫帶橫覆於上者也。上曰,裏棺用朱綠者,何也?曮曰,似是棺內塗褙也。上曰,古者,以鐵爲釘耶?曮曰,高麗葬,多用鐵釘矣。瑩中曰,非徒高麗爲然,我國上古,亦多用之,故人家遷葬時,或有見鐵釘者也。上曰,龍帷三池,何物也?曮曰,未詳矣。以此註觀之,則池者,織竹爲籠云,而其狀,則臣未得見之矣。上曰,魚躍拂池之意,亦不可知也。上曰,祭法,有虞氏禘黃帝而郊嚳,祖顓頊而宗堯。以此觀之,舜何不宗瞽叟而祖堯也?甚怪矣。曮曰,堯雖非舜之祖先,而夏以前則官天下,夏以後則家天下,故如是矣。瑩中曰,官天下之說,是矣,然非獨官天下而然也,蓋祖宗二字,卽祖有德而宗有功之義也。瞽叟則無功德之可稱,堯則旣有功德,而舜便是繼序之君也,故不得以瞽叟爲宗矣。曮曰,若是私祭,則瞽叟可以祭之矣。上曰,祖有德之說,誠是矣,誠是矣。姑爲少退,熟觀此註,宜矣。諸臣以此退出閤外,少頃,復命入侍,故諸臣以次進伏,上曰,喪服小記第四板,以三爲五,何也?曮曰,由己身言之,上有父下有子,是以一爲三,由父以親祖,由子以親孫,是以三爲五也。上曰,自父至高祖,自子至玄孫,身居其中,故爲九矣。曮曰,然矣,書傳九族,亦此意也。上曰,再期之喪,三年也,期之喪,二年也,九月七月之喪,三時也,五月之喪,二時也,三月之喪,一時也,何謂也?曮曰,三月爲一時也。瑩中曰,三月爲一時,故九月之喪爲三時,七月之喪,雖不足兩箇月,槪擧成數而言也。上曰,有三年後過葬者乎?曮曰,有之,而中國則不但踰三年,或有累年後過葬者。上曰,虞杖不入於室,祔杖不升於堂,何謂也?曮曰,不入室不升堂,皆殺哀之節也。上曰,祔孫,祔於祖耶?曮曰,然矣。上曰,杖者,卽喪人杖,而扶持之義,非爲祭時所杖,而曾見一喪人以爲,祭時所杖,杖於地,爲甚不潔,常時擧杖而行,其人似有力矣。予則前後竝期服杖凡四次,而今番則杖頗重,此則氣衰之致也。暾曰,古制杖體不大,而今若效古而爲,則人必目之以取便矣。上曰,首絰其圍,幾寸?曮曰,斬衰則九寸,齊衰則七寸,而腰絰則小於首絰矣。上曰,注書出去,與副提學入來。賤臣樂洙,承命趨出,偕副提學金陽澤入侍,上曰,講經,本自一月一次,而豈意今日爲問禮記而召見之耶?上曰,喪大記十六板,子大夫·公子·衆士,皆三日不食,子大夫之子字,謂公侯伯子之子字耶?陽澤曰,以註觀之,則雖無區別,以爵秩言之,則似指伯子之子也。上曰,皆是子大夫,而或不食或食粥,何也?上曰,五十不成喪,何謂也?瑩中曰,不成,猶不備之意也。陽澤曰,聖人制禮,槪爲隨年衰暮而爲之,等殺之文也。上曰,誰於禮記爲熟知?陽澤曰,李宜哲,甚習於禮記也。上曰,注書出去,春坊上下番召入,可也。賤臣樂洙,承命趨出,偕文學鄭晩淳,司書徐有良入侍,上曰,元良昨日講禮記,何篇?晩淳曰,先講喪大記矣。上曰,元良問,何處也?晩淳曰,問主人啼之義。上曰,何以對之?晩淳曰,如嬰兒之失母,不能成聲,以哀苦之聲,對之矣。上曰,又問,何處?晩淳曰,問男子不哭踊,而只婦人哭踊之義。上曰,何以對之?晩淳曰,以次次降殺之意,對之。上曰,又問,何處?晩淳曰,問公館則復,私館則不復之義。上曰,何以對之?晩淳曰,以公館之禮,宜隆,故復,私館之禮,宜殺,故不復之意,對之。上曰,今之死於他國者,何以爲之?曮曰,旅櫬返國,站站招魂而來矣。上曰,然乎?恐其魂之飄揚,無依而然歟?此則今始聞之也。上曰,又問,何處?有良曰,問負板衰辟領之義。上曰,負板爲負土耶?晩淳曰,此則俗語也,前後有負板衰辟領,以備痛迫之義也。曮曰,負板之爲負土,衰之爲拭淚,皆俗語也,孝子哀痛之心,無所不至,左右有辟領,前後備負板與衰者,以爲不忘父母之恩也。瑩中曰,前有衰,左右有辟領,後有負板者,孝子痛迫之心,無所不在,衰與辟領,有哀摧之志,負板者,負其悲哀之意也。上曰,俗所謂負土云者,亦似有理矣。上曰,春坊上下番,先爲退出。晩淳·有良,先爲退出,上曰,雨澤狀啓,有入來者乎?器大曰,有之矣。上曰,儒臣往北關時,見豆滿江乎?曮曰,見之矣。臨退時,漢城府自現之戶數,幾許耶?知入事,下敎。出榻敎諸臣以次退出。
五月十四日戌時,上御通明殿廬次。承旨入侍時,同副承旨金器大,假注書金載祿,記事官白尙絢,記事官李東泰進伏訖。上曰,傳敎持入耶?器大曰,持入而今日下敎耶?上曰,然矣。予忘其孝昭殿彩轝數矣。命列書轝數曰,徽寧殿彩轝四,第一贈玉贈帛二櫃,自外盛之,第二第一櫃第二櫃,第三第三櫃,第四筲甖櫃,自外盛之。孝昭殿彩轝六,第一贈玉贈帛二櫃,明政殿月臺自外盛之,第二第一櫃第二櫃二櫃,第三第三櫃第四櫃二櫃,第四第五櫃第六櫃二櫃,第五玉寶櫃明器櫃,第六筲甖櫃,明政殿月臺自外盛之。上曰,自現者,幾何?器大曰,至閉門時,至七十餘戶云矣。上曰,予若此,故有效矣,厥數亦不些矣,最初首現者,可謂忠厚,誠不凡矣。俄聞宣傳官所奏,則路多急走者,問其去處,則皆以自現事,方赴京兆云,是皆要功之言也,或者謂一人曰,何不用情債於部隷而圖免乎?其人曰,若納錢獲免,則當雇人應役云,其言是矣,以此推之,該吏之受賂,可知矣。器大曰,該吏,雖有受賂之事,而於兩班,雖殘微者,其一家中,皆有一二朝官,故渠不敢生意矣。上曰,宣傳〈官〉到一處,則假家人,呼一乞兒樣人曰,朴生員今番轝軍,何以爲之?所謂朴生員者答曰,自擔之外,無可奈何云,聞甚殘忍矣。轝將能知兩班自擔者乎?器大曰,若此類多矣,雖云兩班,到此地頭,實難辨矣。上曰,予恐或有騷擾之弊,使之廉察矣,間有稱失戶籍者云,此則圖免之類也。宣傳〈官〉入一疲弊家,問其出轝軍與否,則尺婢出來曰,吾宅寡居兩班家,故元無責出之擧云,於此可見京兆之不擾而善爲矣。仍命注書曰,俄下五部官員汰去傳旨,若不頒布,還入,可也。命書傳敎曰,恐或殘民之混抄,亦或仍此,恐動都下,令宣傳官廉察矣,聞其所奏,聽於民者,可見秉彝之不淺矣。城內城外,亦晏然云,宣傳官見外之事,雖莫能知,京兆之從容擧行,其可尙也,而下吏洞任受賂之狀,綻露無餘,部官不飭,可知。事過後,京兆郞廳·五部官員,令該府處之,以聞於宣傳官推之,名以爲士,貧丐之人,有欲赴者云,部官令率時,果有若此者,言于該堂分揀事,分付。上曰,明日進香,誰也?器大曰,廣州留守矣。上曰,韓益謩,上來耶?器大曰,似然矣。上曰,祭文則藝文館分排耶?東泰曰,然矣。上曰,盡製入耶?東泰曰,未及製來矣。上曰,分排則已盡爲之否?東泰曰,然矣。諸臣以次退出。
上在昌慶宮廬次。
大行大王大妃·大行王妃初喪。
大行大王大妃殿望祭後,大殿,政院·玉堂單子問安。答曰,罔極。
大殿,樂房口傳問安。答曰,罔極。
世子·嬪宮,政院·玉堂口傳問安。答曰,罔極。
大殿,朝廷二品以上·六曹·大司諫·宗班單子問安。答曰,罔極。
大行王妃殿望祭後,大殿,政院·玉堂口傳問安。答曰,知道。
世子·嬪宮,政院·玉堂口傳問安。答曰,罔極。
大殿,藥房口傳問安。答曰,知道。
大殿,朝廷二品以上·六曹·大司諫·宗班口傳問安。答曰,知道。
尹東暹達曰,備邊司郞廳來言,今日,賓廳坐起日次,而無時急稟定事,頉稟。令曰,知道。
魏昌祖達曰,大司憲趙雲逵未肅拜,掌令李壽德呈辭,李廷喆在外,持平朱炯質受由在外,一員未差,執義未差,今日以監察茶時之意,敢達。令曰,知道。
趙暾達曰,今日,賓廳日次,而旣已頉稟,所當持公事入對,而時無公事,頉稟。令曰,知道。
趙明鼎,以侍講院言達曰,本院新除授說書金敎材,旣有口推之令,卽爲牌招察任,何如?令曰,依。
傳于金始煐曰,廣州留守,進香罷後入侍。
傳于金器大曰,位板敬奉以往事,分付奉常寺。
轝士軍自現成冊,傳于金始煐曰,自現者可嘉,而其中抹下三人,此是應頉,拔去。
傳于尹東暹曰,成冊後自現者,幾許知入。
傳于尹東暹曰,扈衛軍官,與禁軍行伍軍有異,憑依大臣,冒入者夥然,都民之見縮,專由乎此,故今番,雖節哛使用,追憶戊申,此輩效勞者多,此後切勿用之,而雖今番其果無率者,特爲頉下,以示予不忘往年之意。
傳于尹東暹曰,樂生樂工,其勞多矣。三都監員役,奔走都監者,而今番混入於點下中,此後若以點下應頉中拔之,渠輩豈無向隅之歎?一體載錄於應頃事,分付京兆。傳曰,掌樂院,卽爲分付。
傳于尹東暹曰,兩朔之內,國恤稠疊,弗欲疊用,其令廣抄,此則罔極中爲民之意,而若此之故,曾前不爲應役者,亦用其中,雖由於萬弗獲已,我國凡事,一開則爲例,此後切勿復引今規,曾前應頉下者,切勿使用,若有犯者,施以制書之律。噫,白首暮年,豈貽民弊?以此載於補編。
魏昌祖達曰,臣與同副承旨金器大伴直矣。因大朝特敎,明日三角山·木覓山·漢江祈雨祭設行事,臣與右承旨尹東暹·同副承旨金器大差獻官,今將受香出去,而左承旨趙明鼎,右承旨尹東暹,纔已申退,所當牌招,右承旨則使之及時受香,左承旨則使之伴直,而拘於廳規,不得請牌,何以爲之?敢稟。令曰,竝牌招。
傳于金器大曰,大祝,以曾經侍從,擇差受香後,卽爲以稟,祭報府亦卽書入。
以洪啓九爲副司果。
傳于尹東暹曰,三處獻官·執事,善爲齋沐,虔誠祈禱事,分付。
傳于尹東暹曰,禮房承旨,持祭報府祭文草入侍。
趙明鼎,以山陵都監京郞廳,以摠護使意啓曰,都監物力不足之數,參酌磨鍊,分排加劃後,以草記擧行事,命下矣。今番都監之當初分定時,就辛巳謄錄,參酌減定,三月設都監之後,則其所分定,又就前數中減半磨鍊者,蓋出於仰體節約之聖意,而固慮其有匱乏狼狽之患矣。僧軍減數赴役,又未滿月而放還,兩山陵石物,尙多未運,募軍輸入,費用浩繁,且魂殿·國葬兩都監,連次移送,誠爲大段不足之慮。方欲以加劃之意,煩請,此際浮莎軍二千名減數之代,亦當自都監募軍使用,其數亦不貲,日昨筵稟,實出於萬不獲已,依定奪參考各衙門前後分定文書,減之又減,別單書入之意,敢啓。傳曰,知道。
尹東暹,以戶曹言啓曰,各道年終錢穀,御覽會計,例於翌年二月二十五日,啓請受出,晦日內修正入啓,而全羅道會案,以合歿之類,戶還蕩減,自營門往復査正之間,勢未及期之意,道臣移文上來,故道臣推考,都會官守令,從重推考,御覽會計,待會案上來後,修正以入之意,入啓退限矣。全羅道會案,今纔來到,御覽會計受出,依例修正之意,敢啓。傳曰,知道。
魏昌祖,以義禁府言達曰,中官李景聃,莫重薦新,不卽擧行,因傳敎令該府處之,殯殿多有擧行之事,以不應爲律施行事,徽旨達下矣。李景聃,以不應爲律,笞四十收贖放送之意,敢達。令曰,知道。
金始煐,以內乘,以一二提調意啓曰,本寺內乘李萱,病狀猝劇,無以供職,且有難安情勢,累次呈狀。今姑許遞,其代,令該曹卽爲口傳差出,何如?傳曰,允。
尹東暹,以宣惠廳言啓曰,大行王妃發靷後,下玄宮前,山陵朝夕祭奠,封進生物,依前例分定各道,別單書入之意,敢啓。傳曰,知道。
金始煐,以一賑所言啓曰,本所留幕饑民,今五月十五日罷賑事,旣已草記蒙允矣。郞廳黃榏·李利曄,依例減下,將校·員役等,亦爲減去,而郞廳李埉,謄錄文書修正間,姑爲仍察之意,敢啓。傳曰,知道。
以承傳色口傳下敎曰,莫重薦新,不卽擧行,當該中官,令該府處之,殯殿多有擧行之事,以應不爲律施行。
十五日午時,上御通明殿廬次。禮判·廣州留守同爲入侍時,兼禮曹判書李益炡,廣州留守韓翼謩,右副承旨金始煐,假注書金載祿,記事官白尙絢,記事官李東泰進伏訖。上命廣留進前曰,予以此服色,見諸臣而哭,若受弔者然,故不爲之矣。見彼承宣,昨年耆老科,爲誰而設耶?仍俯哭良久而止,翼謩曰,殿下,何不念宗社之重,如是過哀?帝王之孝,與匹庶有異。且殿下,聖學高明,豈待臣等之言而節哀乎?惶恐敢達,勿爲過制。上曰,彼承宣今番特除,意蓋在焉,今見之,心甚悲痛矣。始煐曰,不避僭越,忽瞻天顔,罔極罔極矣。殿下如是何爲?伏望順變。上曰,前居留洪鳳漢未了之事,何以爲之耶?翼謩曰,當初米錢,散在民間者數多,僅僅收合,而且以湖南貿穀及惠廳相換者充數,則幾皆了當矣。上曰,然則其事善爲矣。翼謩曰,惠廳未及分俵者,四千餘石,而兵判不無所執,當見捧留狀而後,可以出給云,大體則是矣,而亦如是過矣。上曰,四千石,雖在惠廳,實南漢穀也,脫有不虞之備,則惠廳小無相持之事矣。因命書惠堂推考傳旨曰,南漢米,惠廳·湖南相換作米者,初料恐或不若說時,今問留守,事已成云,於保障,可謂幸矣,而該廳往復之際,自爾遲滯,未及分俵者,四千餘石云。旣成之後,湖米區畫,不過次第事,則過爲相持,以致過限,更爲作米,意蓋深矣,則何待捧留狀而後,分俵乎?以此之故,欲充軍餉而反縮,留庫,豈爲軍餉之意乎?該堂推考,明春府民分給時,先以此擧行。若或有府米貸用之事,必以此米擧行事,分付,而以頃者經歷·惠郞處置事,觀之,京廳分俵之際,不無操縱之弊,亦有不實之事,餘雖亦多,後復若此,則當該惠郞當重繩,府吏當刑配,以此亦爲嚴飭。上曰,南漢留庫,幾許耶?翼謩曰,折半則七萬餘石,元數則八萬餘石矣。上曰,李判府時,其留庫穀最多云矣。翼謩曰,非李判府,乃李箕鎭時也。上曰,李箕鎭,眞牢確之人也。若不堅守,則何以如是耶?始煐曰,禮判有稟定事,來詣請對矣。上曰,注書出去,召禮判而入。上曰,廣州進香祭文,誰作之耶?翼謩曰,徐命臣製進矣。臣載祿,偕禮判進伏,益炡曰,旱災太甚,至於龜坼之境云,此時不可循例草記,故敢此仰達矣。臣於賓廳,與大臣相議,則大臣之意,亦如此矣。上曰,聞已三除草云,今年則且節尙早矣。況且鋤後旱乎?因山時,卽祈晴時也,今此祈雨,而旋又祈晴,尤爲念矣。上曰,雨澤狀啓,幾處入來耶?禮判曰,去月而後,狀啓入來,而三南則擧皆移秧,畿內則不得移秧云矣。上曰,此時若注雨則好矣,而旱徵頗多云,祈雨此時設行,可謂不先不後矣。因山時,若雨來,則將若之何?因命書祈雨祭傳旨曰,麥已登場,農有可望,近日凄風,雨意愈邈,雖在此中,顧我元元,其竊悶焉。今聞禮官所奏,大臣之意亦然云,而因山前設行,亦有庚子前例,初次祈雨,不卜日以十六日設行,靷日不遠,何循事常規,霈然而後,心可少弛,特遣近侍設行。三角山右承旨尹東暹,木覓山左副承旨魏昌祖,漢江同副承旨金器大差獻官事,分付諸執事另擇,祭文當製下。上曰,諺以爲,祈雨則不雨云,是可慮也,注書出去,今日內受香事,分付政院。上曰,廣留,有何所達耶?翼謩曰,無所仰達者矣。上曰,經歷,誰也?翼謩曰,尹坊也。上曰,尹坊,年少之人也。翼謩曰,爲人,甚精詳矣。上曰,兵判,甚固執矣,何待捧留狀而後,分俵乎?翼謩曰,此人本不如此,而至於此事,未免固執矣。上曰,禮房承旨,若不申退,則注書召入之。臣載祿入奏曰,已申退矣。上曰,豈不揚揚出去乎?如非懶承旨,必不留在矣。傳曰,廣州留守入侍時,禮曹判書入侍事。出榻敎
五月十五日戌時,上御通明殿廬次。承旨入侍時,左承旨趙明鼎,假注書金載祿,記事官白尙絢,記事官李東泰進伏訖。上曰,祭文,書朝鮮國王耶,只書國王耶?明鼎曰,只書國王,而北岳及漢江祭文,則書以國王某,而南山則不書御諱矣。上曰,是何故耶?明鼎曰,未能的知,而意蓋木覓則不入於望秩而然矣。上使承旨,讀御製祈雨祭文,至江陽韻,上曰,禮判云,韻字懸殊不協,何如?明鼎曰,無傷矣。陽字多有强字等韻,無不用之端矣。上曰,詩亦押此等韻耶?明鼎曰,然矣。上曰,詩則嚴切,雖不可,而若此等文,以音聲協之,無妨矣。上曰,祭文,無欠處耶?明鼎曰,然矣,而雖或有欠處,已書給無及矣。又曰,祭報府持入矣。上曰,讀奏之。明鼎讀訖,上命書傳敎曰,摘奸史官二員,一則上番兼春秋進去,一則宣傳官進去,而標信持去,只流丹鳳門,而中官亦往還矣。明鼎曰,小退,可乎?上曰,出去擧行此事後,歸院,可矣。諸臣以次退出。
上在昌慶宮廬次。
大行大王大妃·大行王妃初喪。
夜一更,月暈。
魏昌祖達曰,大司憲趙雲逵未肅拜,執義未差,掌令李壽德呈辭,李廷喆在外,持平朱炯質呈辭,一員未差,今日以監察茶時之意,敢達。令曰,知道。
傳于金始煐曰,承旨入侍。
趙暾達曰,右承旨尹東暹,同副承旨金器大,以祈雨祭獻官,罷祭後未及仕進,竝卽牌招,何如?令曰,依。
魏昌祖啓曰,卽者備邊司郞廳來言,大臣·備局堂上,依定式來待矣,敢啓。傳曰,大臣·備局堂上詣閤。
傳于魏昌祖曰,轝士大將使之入來,轝士軍成冊來到則入之。
傳于金始煐曰,承旨入〈侍〉,轝士大將入侍。
以設書金敎材牌不進罷職令旨,令于趙明鼎曰,推考徽旨捧入。
兵曹口傳政事,以具天謙爲內乘。
兵曹口傳政事,以鄭纘述爲左邊捕盜大將。
魏昌祖啓曰,新除授左邊捕盜大將鄭纘述,卽爲牌招,命召及大將牌·傳令牌,以爲傳授之地,何如?傳曰,允。
有政。吏批,判書鄭翬良進,參判南泰齊病,參議朴相德進,左承旨趙明鼎進。兵批,判書李都監進,參判李應協病,參議未差,參知李昌儒入直進。
吏批啓曰,新除授通禮院左通禮李奎徽,除授後過限未肅拜,依例改差,何如?傳曰,允。
又達曰,本曹佐郞南綺老呈狀內,親病甚重,勢難察任云。今姑改差,何如?令曰,依。
以沈鑧爲執義,李世澤爲持平,金華鎭爲副校理,尹東昇爲輔德,趙曮爲兼文學,洪鳳漢爲判義禁,申晦爲同經筵,成天柱爲兵曹參議,李徽中爲吏曹佐郞,任晙爲兵曹正郞,李正吾爲兵曹佐郞,李興宗爲禮曹佐郞,徐魯修爲漢城庶尹,朴師建爲敦寧判官,金履福爲掌樂主簿,徐命應爲成川府使,金致恭爲載寧郡守。承文正字單李長泰,校書博士單南重,陜城君單李泰蕃,承襲封君同知單李振聃,僉知單朴千敵。副護軍李景喆·尹懋敎·尹光迪·金元行,副司直李之億·韓光肇·具允明·李奎采·金永燮,副司正金樂洙。
傳于魏昌祖曰,昨今日中官處分傳敎,承旨持而入侍。
魏昌祖,以奉常寺官員,以都提調·提調意啓曰,東籍親耕田所種小麥,今五月十八日間,當爲成熟之意,敢啓。傳曰,攝刈。
尹東暹,以二賑所言啓曰,本所饋粥饑民中,願歸之類,四百二十二口,今月初十日以前,連次給糧,遣歸本土之意,纔已啓達矣。其餘留幕之類,十一日以後,又爲連續發遣,今日則依前例饋飯給糧罷送者,通爲八百三十四口,篤病染病之人,隨其差復,亦已一體給糧放送,而染病未差者六口,則自本所距東西活人署,俱爲隔遠,勢難運送,故仍留其幕,而染病監官,姑不減去,磨鍊糧料,分給病口,使之專意救活,而本所依定奪自今日撤罷郞廳三員中,李命祿·鄭翼濟依例減下,尹心宰限謄錄修正間,姑爲仍察,將校員役,一倂減去之意,敢啓。傳曰,知道。
正言尹光暹書曰,伏以上天荐割,坤聖禮陟,日月無幾,我東朝仙馭,繼又賓天,率普崩隕,朝野同情,伏惟大小朝,孝思出天,哀毁過制,受損必深,臣不勝犬馬憂戀之忱。臣於二月初,獲蒙恩暇,來省父病,迺者忽伏承諫省除旨,仍有馹召之令,榮動蓬蓽,感惶靡措。念臣,向來蓋叨見職,莫效微責,竟速譴替,區區情地,雖無抗顔復玷之勢,顧今國哀仍疊,上下哀遑之辰,理宜促裝就道,入城祈免,而第臣父病,積祟苫塊,浹朔沈苦。比又傷暑,症形越添,粥飮專却,眞元益陷,昏昏床席,轉側須人,臣之目下情理,實不容一日離捨,玆敢冒暴哀懇,從縣道陳聞。伏乞睿慈,俯加憐察,亟遞臣職,俾便救護,因治臣傲慢之罪,以昭法紀,不勝幸甚。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?爾其勿辭,救護父病。
副司直權相一書曰,伏以昊天降割,聖母禮陟,攀號崩隕,朝野同然。伏惟睿孝純篤,哀慕罔極,有不可勝堪,而且東朝違豫之候,累日彌留,上下焦遑,幸賴廟社垂佑,誠孝有格,遄臻康復,賀儀載擧,臣不勝欣喜之情。縣道陳章,略伸誠悃,而中間遲滯,未及上送之際,忽伏聞大王大妃殿下,奄棄臣民,如喪之痛,靡所逮及,八域含生,方日以天和遄復,聖算無疆,爲往牒罕有之大慶,曾未時月,遽承哀音,益復摧痛萬萬。我聖上出天之孝,侍湯焦煎,奄罹此境,叩叫之痛,哭泣之哀,想益罔涯,衰麻在身之訓,聖上豈不熟講,而孝思之至,孺慕之切,有不能自抑,我邸下大病新差之後,未過數月,疊遭喪禍,欒欒遑遑,見於顔色,則大朝哀疚之懷,有所難堪者。伏乞强加節抑之方,自盡其調護之道而後,至誠奉慰於嚴廬之下,亦或順變節哀,玉體不甚傷損,而可得以支勝,京外臣民之日夜顒望,專在於此矣。臣荐蒙異恩,心極悚感,而屛伏於嶺外窮村,朝報京音,不得續聞,憂戀迫鬱,萬倍於平常之日,年迫八耋,病入膏肓,半千長途,無由扶曳進去,隨參於陪祭之列,北望天門,心魂飛越,情虧體缺,罪合萬殞。向於正月初,伏聞痘候順吉,不堪頌抃,陳書上送矣,因喉院以家僮直呈有禁令,不捧而還送,此緣臣不知邦禁之致,而愚忠尙今鬱結,敢具短章,仰陳微誠,伏乞矜諒而垂察焉。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩?卿其勿辭察職。
五月十六日丑時,上御通明殿廬次。承旨入侍時,左副承旨金始煐,假注書金載祿,記事官白尙絢,記事官李東泰進伏訖。上曰,今日,備局入侍爲之耶?始煐曰,然矣。命書傳旨曰,麥事已登,耕耘不愆,罔極之中,夙宵一心,唯望有年,近因旱氣,竊憫曷喩?雖値停大小祀之時,已有古例,若過時日,尤爲切迫,故不拘常規,命承宣而祈雨。時至坐廬次庭而望雲漢,風色雖不甚,雨意其猶邈,仰瞻殯殿,慰小子之音莫聞,下顧元元,撤耘望雨之狀若覩。噫,誠孝淺薄,莫能致誠於侍湯,又由否德,亦不能致方寸之雨,俯仰愧恧,此心難抑,攀號進湯,特召承宣,曉諭誠淺涼德之過,仍限得雨,減膳以示飭躬之意。吁嗟臣工,莫曰徑先服衰,未過引日,遣官祈雨,豈非常年?況停祀之日,亦豈拘常格?遲滯之間,農若不及。嗚呼,此時,何心對民?且極無極備,理之常也。不雨於此時,而愆期判農,後時成霖,有礙引日,可謂爲親孝矣,可謂爲民誠乎?思之及此,氷炭交中,初次命承宣,非不知徑先而然也,減膳之敎,亦非不知徑先而然也,噫,心焉如灼,慰敎莫聞,瞻彼田野,爲民欲代,減膳小節,何以伸懷?噫,前日減膳時,每敎慈殿所捧外,況尤殯殿貞聖欑供,亦何預?于今元良代理,宜勉其倦,只予及元良供膳擧行,承旨取覽囚徒,輕囚放釋。書至減膳事,始煐曰,豈下此減膳之敎耶?上曰,減膳事,是乃末節也。予之一日所進,不過數合,若有益於民事,則予無惜矣,予坐於殯殿門外,小睡而覺焉,則夜已三更矣。因沐浴出坐廬庭矣,曉氣逼體,故今始入坐矣。又至慈敎莫聞之句,卽發號痛,始煐曰,何過哀之至此耶?臣不勝下懷之切悶矣。上哭小許止,而更呼書訖,使承旨讀之,又命書中官勘律傳旨曰,聞下敎連續自現,可知秉彝之不泯,王令當信,分付該府,只今番擧行,勿爲追錄於洞役,其令自新於日後,而王者政令,必自近習先,爲中官者,密邇君側,宜先常人,而觀望追現者夥然,此不嚴懲,漢·唐豈遠?其中不仕者,特爲分揀。文道器,以長番中官,今乃自現,尤爲無狀,令該府施以制書有違私律。韓景愈,雖非長番,以殯殿都薛里,何敢若此?亦涉無狀。渠若自現,自當以奴,亦何敢奴名自現乎?自重之狀,尤爲無狀,罷職不敍。中官金命胤·金義兼·崔起巘·崔道章·白圭瑞·洪廷采·金鼎杓·尹聘三·潘後岳·申宅夏·文鳳章·金百齡,一倂罷職。李春芳以曾經掖屬,今乃强爲自現,不可不嚴懲,令秋曹決杖一百。此外未及聞知,不是異事,勿拘早晩,許令自現,時仕中官,不爲自現者,令內侍府査報該府,以制書有違律,一體勘律,其若掩置不報,當該府有司·府郞·中官,鍾城府勿限年定配事,分付。諸臣以次退出。
五月十六日辰時,上御通明殿廬次。大臣·備局堂上,引見入侍時,左議政金尙魯,右議政申晩,禮曹判書李益炡,行司直金聖應,右參贊洪象漢,判敦寧洪鳳漢,工曹判書李鼎輔,吏曹判書鄭翬良,刑曹判書吳彦儒,知事金漢喆,行副司直申晦,行副司直具善行,行副司直徐志修,行副司直金致仁,左副承旨金始煐,假注書金載祿,記事官白尙絢,記事官李東泰進伏訖。尙魯曰,日氣甚熱,聖候,何如?上曰,一樣矣,而頃者便血,必是心慮之過用矣。晩曰,厥後無更發之患耶?上曰,無復發矣。晩曰,聞昨夜徹宵,實爲伏慮矣。上曰,日旱太甚,用此尤憫矣。尙魯曰,臣等亦以竊憫,而聞外間之言,則念間雨來,則可免歉歲矣。上曰,極備極無,理之常也,若因山時多雨,極爲慮矣。晩曰,湖南則雨澤有過,妨於收麥,而畓庫多已移秧云矣。尙魯曰,卽今南中過雨,而忠淸道天安等地,亦得雨頗洽云,三南猶可敍憂,而麥事稍登矣。上曰,今日頗有雨徵矣。尙魯曰,殿下至誠望雨,天必孚應而雨必來矣。仍問東宮候,上曰,一樣矣。尙魯曰,領相以眩疾,今不得入參矣。上曰,頃日目覩之,實不知眩氣之至此極也。晩曰,流黃水,連爲煎洗,而搔癢之症,何如?上曰,停之,而昨日沐浴後,稍勝矣。上曰,勅使雖飛來,想未及於因山時矣。尙魯曰,然矣。上顧禮判曰,迎勅日,果致祭乎?對曰,前例然矣。尙魯曰,昨年八月筵中,長湍府使李樀,以本府山下三面居民,避苦趨歇,自願投屬於松都牙兵之役,以致本府良額,轉益難充,入籍之類,一倂還屬事,仰達,有一自均役之後,旣無濫捧之事,亦飭歇役之規,其涉訝矣。令備局査問稟處之敎,故依下敎,發關於松都,而留守吳遂采査狀,頃始來到,備陳庚子以後各樣軍保錢,次次減數之由。又以爲,辛未均役後,徐宗伋爲留守時,以牙兵良軍,則錢一兩二錢,私軍則六錢,成節目收捧云矣。長湍山下之面,蓋與松都接壤,而松都良役,本來最歇,且有管理營力勢之故,良民投屬之弊,從前已如此,此弊嚴飭,然後該邑軍額,始可以成樣。勿計年之久近,入籍長湍,而名編松都者,一一査出,還屬長湍之意,嚴飭分付於本道道臣及松都守臣,不但此邑爲然,豐德此弊,尤有甚焉。臣曾以御史,奉命畿內時詳陳,而痛禁之若而年,則稍有效,而年久之後,其弊猶前云,朝令之不行,殊涉寒心,一體嚴飭,使之還屬。至於保布事,均役立法之初,特下絲綸,辭敎至嚴,各樣身布,一疋之外,旣令加減不得,而松都之違法減捧,如此,事發之後,不可無飭,當該留守徐宗伋罷職,何如?上曰,依爲之。日後繡衣廉問時,其若復然,當重繩,而此則雖不奏,欲爲下敎,身爲居留之臣,豈忍若此?非表端之意,不可罷職而止,罷職不敍,可也。出擧條上曰,摠戎使言守令空官者多云,一倂申飭,可也。尙魯曰,如安岳鄭光忠,南原徐有常,則有異於他守令,因山後,使之下去,好矣。上曰,可矣。尙魯曰,此開城留守吳遂采狀啓也。以爲,海西民之來居本營時,充定牙兵,而還歸本土者,今若一倂汰定於本邑軍保,則以本營居民,決難一一充代,松軍之遍在諸道者,亦且夥然,若於海西,先開此路,則他道必將繼起,特軫本營事勢,依前仍置事,請令廟堂稟處矣。此事,以朝家事體言之,所當一倂汰罷,而松都以至狹之地,方設直路之關防,湍·豐良保,旣令刷還本邑,海西軍丁,又令移屬該道,則許多見失之軍額,猝難代塡,此亦不可不念。今此三百餘名中,多年應役,屢經習操者,依前仍屬松都,而此額有頉之代,勿令該邑充定,似涉兩便,以此分付,何如?上曰,予意則不然矣,一依長湍例爲之,可也。出擧條尙魯曰,昨年冬,均廳堂上洪鳳漢,以南漢城內將校軍兵,流來所受之特復百八十結事,筵請,令廟堂稟處,命下備局矣。似聞本府事勢,自經頃年釐正,旣納許多米錢,而若又失此,則本府無他代給之物,軍校亦無支遣之道云,自上爲軫保障之重,特許仍給,則臣等亦不必覆難,而以事面言之,雖曰特復,旣無文蹟,田結甚重,有關後弊,自下,何可仰請而許施乎?上曰,無文跡,則何謂之特復而尙存耶?鳳漢曰,旣名以特復,故自前文書有無,初無留意之事,今始覺得,旣覺之後,不得不仰請處分,而今若失此,則本城事勢,萬分可慮矣。上曰,其來蓋久,特爲許給。出擧條益炡曰,大行王妃因山後,虞祭依前定奪設行,而六月望祭及七月朔祭,在於大行大王大妃因山前,雖是喪中之祭,因山後朔望祭,旣備三獻之禮,則當其停祭之時,不無掣肘之端,不可不一番稟定,故敢此仰達。下詢入侍大臣,何如?上曰,大臣之意,何如?尙魯曰,此乃三年內,變奠爲祭之祭也。推之禮意,則視殷奠無甚相遠,與他大中之祀,不同,雖在大殯殿,因山前似當行之矣。晩曰,臣實昧於禮節,難以臆對,而第念,朔望祭與卒哭等,他祭有異,似無不可行之端,左相所達,誠然矣。上曰,朔望祭不可停止,依大臣所奏行之,可也。出擧條益炡曰,大行王妃發靷時,啓殯前期三日,社稷·宗廟,只行告文矣。大行大王大妃殯殿事,當一體告由,而無可據前例,何以爲之乎?上曰,一體擧行,宜矣。出擧條益炡曰,七月因山時,自上明陵展謁,雖以衰服磨鍊,而似當去杖免絰行禮,而無可據之文,何以爲之乎?上曰,不必免絰,只去杖,以此磨鍊,宜矣。益炡曰,七月因山,陪進山陵時,或有朝臣入侍之事,則伊時百官·承史,俱以衰服侍衛,亦以此服色,仍爲入侍乎?上曰,當以衰服入侍矣。晩曰,前後勸農之聖敎,至嚴且勤,而至有勸耕陳田,降等降續之敎,其在外方,奉行之道,想必十分惕念,庶有實效,而今則麥事登場,根耕方張,若不更飭,不無解弛之慮。分付各道道臣,就其道內,毋論春耕根耕,陳田之起耕者,逐邑詳査,卽爲陳聞,而又於各其邑下,以陳田幾結起耕,詳細懸錄修成冊,報于備局,以爲考勤慢處之之地,何如?上曰,依爲之。出擧條晩曰,領相病未入侍,送言於臣等以爲,頃以長湍府使李樀仍任事,仰達,而第軍餉事體甚重,不可只爲仍任,宜有警責云,聞其未捧數旣不多,此時畿邑守令,遞易可悶。長湍府使李樀,依領相所達,姑爲仍任,而軍餉未捧之罪,不可不飭,從重推考,待緘辭處之,何如?上曰,依爲之。出擧條聖應曰,慈殿患候平復後,諸道放未放疏決,何以爲之?上曰,循例處之,可也。聖應曰,繡衣書啓中,守令口招後,有後日登對時稟處之命,而今已捧招,故敢達矣。上曰,李世馨外,循例議處,可也。出擧條象漢曰,日昨轝士大將具善復入侍時,市民軍各廛,分半使役,一用於六月因山,一用於七月因山事,稟定矣,其意,雖出於平均分排之計,而如此爲之,則其身,雖不疊役,其廛之再次浮費,爲弊不貲。今若量度廛之大小,人丁壯弱,以廛分排兩次,而勿爲分半於一廛之內,則似爲便當,故敢達。上曰,若於一廛之內,分半使用,則其弊必多,依所達爲之,可也。出擧條象漢曰,朝家旣出轝士大將,則勿論坊民市民,其所分排,固當一付之於轝士大將,而外梓宮所入,坊民軍丁及莎草軍·漢城府次知,故其間亦多弊端,今後一倂付之轝士大將,永爲定式施行,何如?上曰,所達是矣,依爲之。出擧條象漢曰,日者因摠護使所達,弘陵因山時,京都監堂上各一員,郞廳各二員留在事,命下矣。第伏念,殯殿都監,旣有祭物照檢之事,又有堂上直宿之規,則固當如此,而國葬都監,則堂上元無直宿之事,畢役之後,郞廳通三房,只一人輪直矣。臣等之不得備員隨往,不但儀文欠缺,郞廳之除留二員,亦不無苟艱之患,若只留郞廳一人,則事勢便當,僚堂之意,亦如此,故昨已往復於摠護使,敢此仰達。上曰,大臣之意,何如?尙魯曰,都監事役已畢,則諸堂似當盡數陪往,如未畢役,則似當分留,此則惟在其時畢役與否矣。象漢曰,事在畢役後,則郞廳一員留在,何如?上曰,依爲之。出擧條上曰,慈殿患候平復慶科,今則便作哀科矣。數朔之內,人事雖變,慶科,何忍不設耶?尙魯曰,果如領相之言,行之悲矣,不行亦悲矣。上曰,慶科,斷不可已也。尙魯曰,然矣。上曰,如是不雨,而因山時若雨,則將奈何?予甚沓沓,而不聞慈敎之慰諭,仍擧哀。尙魯曰,如彼過哀,誠可煎憫矣。何不念聖體之至重乎?又曰,因山時,臣若隨駕,則晝停所,必有窘急之弊,先往,何如?上曰,與摠護使,先行陪轝而往,可也。尙魯曰,備局副提調朴尙德,差下已久,尙不行公,日昨小朝次對時,陳達申飭,而亦無動靜,撕捱旣無意義,事體殊涉未安。從重推考,卽爲牌招察任,何如?上曰,依爲之。彦儒曰,南伐院,是城外至近之地,而賊人白晝放銃,奪財殺人,都門咫尺,白晝行人,不得相通,亦一世變,宜有各別嚴飭之道矣。罪人旣已承款,所當結案正法,而結案之後,不待時處斬之律,不可少緩。第念,此時罪人之正法,似涉未安,故臣果議於大臣,大臣之意亦然,而但自臣曹不經筵稟,直爲自下稽滯,恐亦未安,敢此仰達,而此是有關一律,下詢大臣而處之,何如?上曰,待因山後處之,可矣,而放砲罪人,稱以軍門人,若不懲治,則何以懲他?臺臣緘默,極可慨矣。晦曰,頃以捕將不能檢察,有臺臣所懷矣。上曰,何以啓捕將,而不啓訓將乎?命書傳敎曰,今聞咫尺都門之外,軍兵放銃殺人,而其軍,卽訓局牢子也。此曾所未聞者,常時紀律若嚴,豈有此事,不可循例勘律,過七月後,令都監習操時,梟示警衆,其外律令,令秋曹依法擧行,而當該大將,其在嚴師律之道,不可不嚴飭,罷職不敍,當該中軍,先罷後拿,若此而臺臣默無一言,可謂寒心。仍問一都憲,只劾捕將,不及該營云。可謂本末倒置,其時都憲罷職。上曰,訓將有闕代,令禁將兼察,姑勿出代,左捕將拿處代,令右大將兼察,而竝牌招聽傳敎。彦儒曰,又有以子弑父之變怪,其窮凶情節,臣不欲煩浼聖聽,而罪關綱常,亦不可以罪人之未及正法而徑斃,不施當施之律矣。上曰,其人,誰也?彦儒曰,寫字官李壽長之孫也。上曰,壽長,爲人頗善矣。其名,誰也,年且幾何?彦儒曰,渠旣中人,與常漢有異,而其所行,窮凶極惡,以鐵杵亂打其項而殺之,比他綱常之罪人,尤爲凶慘,而其名祚遠也,年可三十矣。尙魯曰,其人喪性云矣。象漢曰,常時稱孝子云矣。彦儒曰,非喪性而豈有作此變之理乎?渠旣承款,則雖緣國有事故,未及依法設鞫,具格正法,而緣坐之律,宜有追施之道矣,然事未前有,律亦至,該曹亦不敢循例草記而擧行,故有此筵達。下詢大臣而處之,何如?上曰,因山後施本律,可也。命書傳敎曰,昔丙吉,不問殺人而問牛喘,牛喘猶然,況關係綱常者乎?今日聞秋判所奏,李祚遠事,世間天下,豈有是事乎?其所徑斃,萬萬痛駭,旣已承款,其餘當律,令該府卽爲擧行。上曰,御史鄭尙淳,使之潛行潛來矣。尙魯曰,本道官衙之潛入,非矣,推問,何如?上曰,御史推問,有關後弊,勿問,可也。尙魯曰,下敎則是矣,而第入衙挾妓之事,則可禁矣。上曰,予欲緘問,而御史緘問,事涉,如何也?尙魯曰,尙淳方在外任,自本監營捧納緘問,似無妨矣。至於臺臣緘問,則未知前或有此事耶?上曰,此入侍中,亦有曾爲緘問者矣。尙魯曰,未知謂誰也。上曰,是乃下班第二人也。尙魯曰,志修則曾有到院陳供之事,而與秋曹納供,有異,使臺銜者,緘問於秋曹,非待臺臣之道矣。臣則以爲不可矣。上曰,是則予未及思,而不善爲之矣。上曰,趙雲逵,尙不行公耶?翬良曰,向者國恤時,連參哭班,而今則病難行公云矣。上曰,爲何官?象漢曰,方爲都憲,潛自棄置,則自然行公矣。上曰,然乎?尙魯曰,李成中,殿下留意用之,則可以召來矣。上曰,以轝軍事,使宣傳官廉察,則有一人言,若給情債於京兆書吏而得免,則寧以此錢雇人應役矣,略知其人心矣。以今番梓宮陪進事,見之,轝將實不輕,而爲人甚善矣。尙魯曰,善矣。上曰,柔善矣。尙魯曰,臣則非謂性稟之柔善,謂其人物之善矣。上曰,雖善,比之渠從兄之精通,猶爲次也。上曰,徐有大頗善矣。尙魯曰,然矣。且具天謙,臣雖未見,而乙亥別薦者,人物非輕云矣。上曰,此誰也?尙魯曰,善行之養子,善慶之生子,而洪昌漢之甥,故酷似其舅矣。上謂金始煐曰,彼承旨筋力,如兵判而好矣。尙魯曰,非但筋力好矣,實是可用之人矣。上曰,耆老科,卽罕有之科也。聞金領府事謂彼承旨曰,科擧,何不早決,而今始爲之云,則彼承旨曰,欲做好科而然矣,此言甚好矣。上曰,卽今金領府之病,何如?頃日使儒臣持入禮記披覽時,多有疑晦處,實欲召見而無路矣。諸臣中,誰有習知禮記者乎?晦曰,金領府家,聞有論難冊子,而頗詳於禮記,取覽,似好矣。李宜哲·朴聖源,亦有工夫云矣。上曰,此人,雖有工於禮記,猶不如金領府耳。象漢曰,臣曾見之,以禮記補註名篇,而厥數五卷,臣前以刊行爲好,仰達矣。上曰,然乎?尙魯曰,金領府頃於國恤,連入參哭班,蓋神氣好時,能可出入矣。諸臣以次退出。
五月十六日午時,上御通明殿廬次。承旨·轝士大將入侍時,轝士大將具善復,右副承旨魏昌祖,假注書金載祿,記事官白尙絢,記事官李東泰進伏訖。上曰,自現者,已點考耶?又有追來自現,成冊,使注書持入。臣載祿復命曰,問于政院,則以司謁俄已奉入矣。上曰,捕盜軍官,出轝軍耶?善復曰,亦爲之矣。上曰,內侍之不自現者夥然,可謂無據矣。善復曰,漢府方時抄出而爲難矣。上曰,聞宣傳官所達,人有言,若用人情而得免,寧雇人而應役矣,其言善矣。轝軍之健壯者,卽士夫家奴矣。善復曰,然矣,而江上之人,皆習於運卜任員,常使力者,能善擔轝矣,七月運軍,則加排矣。上曰,陵路之遠近,不甚相殊,運軍一體磨鍊用之,可矣。善復曰,漢府方竭力搜選,而憂其不足矣,臣意則弘陵靷行大轝運軍,暫留待其歸路,下粧運入,似好矣。靷行,似當午前到陵所,而上粧諸具,聞皆燒火,而只運入下粧,則費勩小,而運軍之役,惟在一日之內,必無所妨矣。上曰,已擔者,次次立之而入來耶?善復曰,然矣。上曰,此亦爲二次使役矣,不可也。昌祖曰,臣未諳事情之如何,而以轝軍一節,至煩聖上日夜之慮,是何過度之至此也?善復曰,臣立度人長竹,適此點軍,而有一常漢,與初點時,長短有異,故嚴問則云,渠往契會,代人以點,故使之回示,而臣可謂空裏之將,無竹箭無石灰,故取柴灰塗面回示,則莫不肅然畏戢矣。上曰,其然乎?善復曰,轝軍必不足矣。上曰,中官皆立奴雇立,而戶籍無率丁,而奴婢皆入,近畿其習,可痛矣。善復曰,貧寒士夫家,雖無率丁,而外方奴婢之入籍者,例多矣。上曰,然乎?外方奴之入籍,何也?善復曰,慮其有落漏見失,故例爲入之矣。又曰,七月則從事官二員,加差任之,何如?上曰,今從事官,誰某也?善復曰,李宗謙·尹重淵矣。昌祖曰,二次所用之軍,使京兆刻期,抄報於轝士廳,點分用之,似好矣。善復曰,非不知此之爲好,而時急未盡抄選,不可及之矣。上命書傳旨曰,下敎中若自現,則勿問事,已敎,王令當信,而其中中官所爲,尤涉無據,故嚴處之矣,更思之,未及自現者聞此,想必人人自疑,此非開自現之路者,下敎中差等更下。噫,于今予意,不欲疊用,所重在焉。初度習儀前,若不盡爲自現,究其心,則毫無秉彝者,配律,何惜?若是略略自現,專由乎京兆五部之不能曉喩,洞任之從中作俑,該府諸堂,又爲從重推考,爲頭洞任,令轝士大將決棍,申飭。上謂善復曰,雖張三來而李四來,在卿自擇之矣。諸臣以次退出。
五月十六日人定時,上御通明殿廬次。承旨入侍時,右副承旨魏昌祖,假注書金載祿,記事官白尙絢,記事官李東泰進伏訖。上曰,今下敎鋪之。昌祖曰,此非昨日之事,乃是今晨之事,而俄有昨今傳敎持入之命矣。上曰,此其敎矣。命書傳敎曰,噫,二朔之內,國恤稠疊,豈有前牒,而今聞殯殿次知中官,造果次知中官,俱爲謀頉,而特敎之下,不爲自現,下敎抄啓之後,强爲書呈,事之無狀,莫此爲甚。中官李景聃·孫世榮·金以載,竝罷職不敍,其餘十九人竝罷職,郞廳文鳳周,其所對,尤爲無狀,令該府制書有違私律施行。今日自現之類,待內侍府成冊,一依頃者初三運軍例疊用,此則先於近習之意,五部自現之不齊,似由於未及聞知之致。勿咎遲滯,而若初度習儀後自現者,是慢民也,其亦疊用,終不自現者,此都無秉彝之心者也。噫,聞哀痛之敎,不爲動念,將焉用彼士民哉?隨其事現,令京兆草記,施以杖一百之律姑飭目前,莫重正日,若或有不實生梗之弊,則當該點軍領付,都廳監董官,事過後當施軍律,以此嚴飭,初度習儀前,一倂塡充草記事,分付轝士廳。諸臣以次退出。
上在昌慶宮廬次。
大行大王大妃·大行王妃初喪。
申時,日暈。
魏昌祖達曰,大司憲趙雲逵,執義沈鑧未肅拜,掌令李壽德呈辭,李廷喆,持平李世澤在外,朱炯質呈辭,今日以監察茶時之意,敢達。令曰,知道。
趙明鼎,以弘文館言達曰,新除授副校理金華鎭,卽爲牌招察任,何如?令曰,依。
又以侍講院言達曰,本院新除授輔德尹東昇,兼文學趙曮,除拜之下,不爲出肅,說書金敎材,旣有只推之令,竝卽牌招察任,何如?令曰,依。
傳于趙明鼎曰,龍山江·楮子島,再次祈雨祭設行。
傳于尹東暹曰,返虞差員及進香差員之在京者書入。
傳于魏昌祖曰,堤堰堂上差使員上來,守令使之入侍,禮房承旨牌招入侍,御製編次人同爲入侍。
金器大啓曰,漢城府判尹金相奭,左尹曺命采,右尹魚錫胤,有稟達事,來詣請對矣。
魏昌祖啓曰,堤堰堂上差使員上來,守令·禮房承旨·編次人,依下敎來待矣。傳曰,入侍。
傳于趙明鼎曰,頃日親製祭文草,有累件,使香室官持入,同副承旨同爲入侍,玉堂上下番,有下敎事,亦爲入侍。
趙明鼎,以司饔院官員,以監膳提調意達曰,慶尙道六月朔竹笋進上,今方來到,而膳狀中,以五月十五日書塡矣,七日之程,一日來到,萬無其理,此必誤書之致。莫重入啓膳狀,不勤致察,事體未安,道臣推考,何如?令曰,依。
金始煐,以備邊司言達曰,前兵使金亨魯,家在忠淸道淸州地,而上京卒逝,今將返柩,考見本司謄錄,則曾經從二品實職,而客沒京中者,自本司達請,題給擔軍,已成規例矣。今此金亨魯返葬時,依例擔軍題給之意,分付京畿·忠淸兩道,何如?令曰,依。
金器大,以禮曹言啓曰,卽接掌樂院所報,則頃因捕廳編鍾出賣人捉得之報,自本院諸處樂器,一倂照驗,則仁政殿軒架編鍾四枚,果爲見失,而二枚則自捕廳推送,二枚則終未推得云,莫重樂器之見失,事甚驚駭。偸竊人多般究問,旣不得推出,則不可不備數,編鍾二枚,卽令戶·工曹改造事,分付,何如?傳曰,允。
又以禮曹言啓曰,卽接健元陵·顯陵·穆陵·徽陵·崇陵·惠陵官員聯名所報,則陵內虎患特甚,白晝橫行,咆哮跳踉,亦有人物囕殺之患,陵官奉審與守直巡山等節,不得如常爲之,斯速變通云,陵寢至近之地,虎患若是狼藉,極爲驚駭。卽令該軍門,發遣軍校,期於捕捉,何如?傳曰,允。
金始煐,以兵曹言達曰,五衛將尹勉敎呈狀內,意外得除敦寧都正所帶之職,依例遞改云。五衛將之職,雖曰兼銜,其在事例,不可仍帶,今姑改差,何如?令曰,依。
金器大,以國葬都監郞廳,以摠護使意啓曰,本都監郞廳,敦寧府判官任遾,旣遞本職,時無職名,令該曹依例口傳付軍職,冠帶常仕,何如?傳曰,允。
魏昌祖,以內乘,以一二提調意啓曰,新除授內乘具天謙,時無職名,令該曹口傳付軍職,冠帶常仕,何如?傳曰,允。
兵曹口傳政事,以任遾爲副司果,具天謙爲副司正。
魏昌祖,以義禁府言啓曰,徑斃罪人祚遠,旣已承款,其餘當律,令該府卽爲擧行事,命下矣。弑父罪人祚遠,依法典妻子女爲奴,破家瀦澤,降其邑號,罷其守令等事,令各該司捧承傳擧行,何如?傳曰,允。
又以刑曹言啓曰,今五月十六日,大臣·備局堂上入侍時,傳曰,今聞咫尺都門之外,軍兵放銃殺人,而其軍,卽訓局牢子云,此曾所未聞者,常時紀律若嚴,豈有此事?不可循例勘律,過七月後,令都監習操時,梟示警衆,其外律,令秋曹依法擧行事,命下矣。放銃賊人朴再春,依傳敎待七月梟示次,移送訓局,干連罪人金天命,自本曹考律勘處之意,敢啓。傳曰,知道。
金器大,以轝士廳言啓曰,因傳敎各部爲頭洞任,使之査出,決棍各十五度後,各別嚴飭緣由,敢啓。傳曰,知道。
魏昌祖,以刑曹言達曰,今五月十六日,承旨入侍時,傳曰,李春芳以曾經掖屬,今乃强爲自現,不可不嚴懲。令秋曹端川府定配事傳敎,據發配單子,纔已達下,而去夜李春芳以決杖一百,改啓下矣。李春芳依傳敎決杖一百後,卽爲放送之意,敢達。令曰,知道。
掌令李壽德達曰,臣於昨日大朝,嚴飭紀律之下,至有臺臣默無一言之聖敎,臣於是,惶懍愧恧,罔知攸措。臣適忝臺地,未卽論列,含默不言之失,在所難免,豈可一刻晏然於臺次乎?請令遞斥臣職。答曰,勿辭。
魏昌祖達曰,掌令李壽德,再達煩瀆,退待物論矣。令曰,知道。
兵曹判書李書曰,伏以臣,伏聞日昨大朝筵中,因南漢事,有特推之命,誠不勝悚惶震越之至。蓋其時各邑所報,或有數爻相左者,或有姑無收捧者,臣之愚意,彼必捧留,然後此可出給,故往復之際,自爾遲滯,不免爲反縮軍餉之歸,臨事乖錯之失,實難自解。雖蒙聖度寬假,只是薄勘,而揆以義分,何敢晏然自安於職次乎?仍伏念,臣受恩如山,圖報無地,惟以筋力奔走,爲一分自效之道,而本來稟賦虛脆,加以善病,自數年以來,連處要煩之地,鞅掌勞碌,日復一日,外疲筋骨,內傷心神,凋朽轉甚,勢若下山,不待完轉叫死,而更無奮身陳力之望矣。伏乞离明,特加矜察,亟令重勘辜犯,俾得以卸解重擔,調息殘喘,以卒生成之澤,千萬幸甚。答曰,覽書具悉。卿其勿辭行公。
五月十七日酉時,上御通明殿廬次。承旨·漢城府三堂上入侍時,提偃堂上·編次人·差使員·守令·同副承旨·玉堂上下番,追後入侍時,判尹金相奭,左尹曺命采,右尹魚錫胤,編次人李喆輔,堤堰堂上李·金漢喆,安岳郡守鄭光忠,南原府使徐有常,洪州牧使南惠老,校理南泰著,修撰洪良漢,左承旨趙明鼎,同副承旨金器大,假注書金載祿,記事官白尙絢,記事官李東泰進伏訖。上曰,注書出去,問京兆堂上,若盡充轝軍而求對,則予以爲許對也,不然則三堂,當有處分事,退去之意,分付。臣載祿復命曰,京兆堂〈上〉以爲,轝軍則盡充,而有稟定之事,來詣請對云矣。上曰,然則注書出去,使之入侍。明鼎曰,金領府以爲,禮記補註,未及修正,方在草冊中,不得入達云矣。上曰,修正後一本以入,可也。臣載祿,引入京兆堂上,上曰,轝軍盡爲充定乎?相奭曰,名數則僅爲充定,而若無自現下敎,則臣等,何以得充數耶?命采曰,自現之軍,箇箇壯實,而有若忠義感激者,第三運慕華嶺,渠自當之云矣。又曰,士夫家奴子疊用,聖上以爲持難,而大抵兩班家奴,皆壯實之人也。上曰,以宣傳官廉察事,見之,三門外皆晏然,可知。以是之故,京兆堂上,予以爲信也,自現軍,予甚慮之,聞箇箇壯實云,是可幸矣。命采曰,名數僅充,而必有餘軍,然後可矣,敢此仰達矣。上曰,魏昌祖以爲,必有數千餘軍而後可云,而數千餘軍,何以得出乎?命采曰,自現軍以爲,不混於他軍,而自作一運,自當慕華館矣。上曰,以此觀之,則民心甚非偶然矣。上曰,判尹,甚爲雅詳,而久在散地,故除矣。今躋正卿,猝當大事,以今日所奏觀之,其雅詳,可知矣。錫胤曰,泮漢四十名,來誦下敎而自願矣。上曰,此誠貴矣,誦下敎,豈不貴乎?上曰,予昨言具善復云,都監軍如欲用之,則必至於涕泣樂赴,而予豈忍用之哉?庚子年因山時,爲百姓者,多來赴役矣,今聞泮漢之慷慨自現,實爲嘉尙,必有松都遺風而然也,松都之人,予甚爲嘉矣。明鼎曰,彼上番,卽松都人也。上曰,頃日吳遂采所達二人,名在未通淸秩,故予以書附耳。上曰,泮漢,尙今祭于文成公云,此亦不忘本之意也。上命書京兆堂郞,特寢越捧,投畀傳敎曰,善爲曉諭,民能知感,宜示其尙,特寢京兆諸堂越捧之命,投畀首郞放送,王者處分,宮府一體,以不卽自現,投畀中官,亦爲放送,今則事已了矣,事過後該郞·部郞,令該府處之之命,應在勿施中矣。上曰,民之自現如此,雖守城,可以爲之矣。上曰,賴卿等之德,多矣,宣力善爲之,好矣。相奭曰,以浮莎軍事,有所稟達矣。七月因山時,浮莎軍亦爲減除乎?上曰,然矣。錫胤曰,然則千名餘存,今則必無不足之患矣。上曰,判尹·右尹,今番特除矣,果當難當事矣。明鼎曰,判尹今番見之,極爲安詳,而謹愼於事矣。上曰,承旨之言,是矣。上曰,差員一人式進前。光忠進伏,上曰,年事,何如?光忠曰,牟則大豐,而黍粟亦好,若數日內雨來,則果豐矣。上曰,元元保護,專在守令,極力治民焉。惠老進伏,上曰,農事,何如?惠老曰,牟則大豐,而有水根畓,盡爲移秧,高燥處,則尙未移秧矣。上曰,明日下去,極力治民。命書傳敎曰,洪州牧使,其令明日內辭朝,此後進香差使員,禮行後,其令卽爲下往。有常進伏,上曰,兩麥,何如?有常曰,免凶矣。上曰,汝言如東郊之民矣。予以誠心問之,則汝以實對之,可矣,而以免凶對之乎?有常曰,臣何敢隱諱對之耶?牟則豐矣,而所達錯了矣。上曰,治民,不過一誠字,民乃至愚而神,汝以俄者所對治之,則民必不信矣。汝異於他守令,盡力治民,可也。上曰,堤堰堂上進前,爲先畿甸二處,抽栍摘奸,可也。堤堰郞廳,誰也?曰,趙璞也。上曰,年少人也。京畿何處有堤堰耶?漢喆曰,楊州·衿川·坡州等五邑也。上曰,備邊郞,誰也?明鼎曰,李利五也。上曰,此亦年少人也。楊·衿兩處,以趙璞·李利五摘奸,可也。命書傳敎曰,旱氣若此,該堂旣承下敎,爲先畿甸一二處抽栍,遣郞廳摘奸。上曰,今年牟麥豐登云,農民可謂得農糧矣。上曰,今番民心,可謂厚矣,予若不報,予不瞑目。漢喆曰,聞此下敎,則孰不樂赴乎?上曰,百姓可以德化之,不可以强令矣。上曰,頃年釋奠時,減其三弊矣,至今遵行與否,同副承旨招問,入侍時以達,可也。懸房五朔減稅,其實數朔,此不足爲惠澤。命書傳敎曰,噫,王令當信,故不可不曾前應頉者,只今番使用後,勿爲例事,令載補編,而猶爲不足,更以思之,此專由漏戶而然也。雖飭該府,無異乾木水生也,洞諭五部,許令自現矣,今聞京兆三堂所奏,可見秉彝之不泯,而其中館典僕,頃聞大將所奏,已知健壯,今聞京兆堂所奏,下敎之後,慷慨自現者,意已尙矣,而至於守聖廟應頉四十名之募人自願,尤涉可尙。其四十名修成冊,置於三司,限五朔除贖錢,東門外契人之自願擔持,其誠可嘉,修成冊,分付當部,限一年免役。噫,覽今民情,予心恧焉。何則?臨御卅載,無一事惠及於元元,而至於都民,正惟民所止者,而尤無惠究,白首暮年,身被衰麻,一心憧憧,在於因山,兩月疊用,亦非仰體昔日德意,故前後勤問者,此也。非徒館與東門外民人,民情可見,吾民若此,予豈不恧?呼寫及此,咫尺殯殿,不覺聲淚之俱下,後之爲嗣王者,體予今日之意,莫效誠淺,誠心愛民,予何憾焉?推此而三百六十州守令,愛民若同胞,元元其將庶幾。噫,莫曰紙上之句語,一片此心,彼蒼照焉,望七暮年,豈忍欺心也哉?上曰,香室官員,持祭文而來耶?明鼎曰,來矣。上使承旨讀之曰,立主奠爲祭乎?喆輔曰,奠矣。上曰,在國家爲奠乎?喆輔曰,私家亦爲之奠,而自三虞以後,謂之祭也。上命書傳敎曰,徽寧殿凡祭文中,后字妃字,書以上行,三年後陵殿,亦以此擧行事,分付香室。上曰,位牌奉安於奉常寺神室耶?明鼎曰,然矣。上使挾侍,爲探雨來與否曰,雨方如蠶食來云矣。喆輔曰,弘陵畢役已久,而明陵誌石,未及畢役,故畢役狀,未及進矣。明陵誌石,昨纔畢役,依弘陵例,誌石二張入之乎?上曰,依爲之。喆輔曰,趙領敦,進香時欲爲入來,而使下人挾持習儀矣,萬無入來之路,未得入來云矣。上曰,承旨進伏。器大進伏,上謂器大曰,香室官入來耶?器大曰,然矣。上曰,祭文草,皆在香室耶?香室官曰,然矣。上曰,承旨退伏,玉堂進前。良漢·泰著進伏,上密諭後,使之退出,上曰,判敦寧,山陵隨轝時,其令仍佩往來。出榻敎上曰,大行王妃發靷習儀時,左承旨·同副承旨進去事,下敎。出榻敎諸臣以次退出。
上在昌慶宮廬次。
大行大王大妃·大行王妃初喪。
金始煐,以都摠府言達曰,都摠管咸溪君櫄,以宗親府別進香句管堂上,祭物看檢事,宗親府晝仕出去之意,敢達。令曰,知道。
魏昌祖達曰,掌令李壽德,引避退待,已至經宿,尙未處置,連日監察茶時,俱甚未安。除在外外,未肅拜不爲行公人員,竝卽牌招,以爲處置之地,何如?令曰,依。
以持平朱炯質牌不進罷職令旨,令于魏昌祖曰,推考徽旨捧入。
傳于金始煐曰,騎馬二匹,立于宣仁門。
傳于趙明鼎曰,使之減膳矣,姑勿以得雨而復常。
傳于趙明鼎曰,龍山江·楮子島傳香,待下敎擧行,承旨入侍時,祭報府持入。
傳于趙暾曰,承旨入侍。
傳于尹東暹曰,三處報謝祭獻官,卽爲書入,亦爲傳香後稟達,位板善爲陪往事,分付。
傳于趙明鼎曰,承旨入侍,京畿監司,使之入來。
傳于魏昌祖曰,卽今雨意頗多,頃者已爲之,而左右捕盜從事官招致,使之輕囚放釋。
傳于尹東暹曰,禮房承旨·編次人入侍時,持祭文本草入侍,畿伯·時任大臣入侍時,同副承旨,問知太學典僕事入侍。
趙明鼎啓曰,左議政金尙魯,右議政申晩,京畿監司鄭弘淳,依下敎來待矣。傳曰,入侍。
金始煐,以都摠府言啓曰,今此大行王妃發靷習儀時,神輦侍衛,預爲備員受點後,可以進參,四員未差之代,令該曹以在京無故人,卽爲口傳差出,俾無臨時窘急之患,何如?傳曰,允。
兵曹口傳政事,以金漢藎爲都摠管,以金相奭爲都摠管,以徐志修爲副摠管,以南原君爲副摠管,以南綺老爲副司直。
傳于魏昌祖曰,宣傳官三員待令,騎馬九匹立之。
金器大,以侍講院言達曰,本院文學鄭晩淳,連日入直矣,以身病陳書,受由出去,輔德尹東昇,以兼春秋相避,陳書未回達,兼輔德·弼善俱未差,兼弼善鄭存謙,以殯殿都監都廳郞廳,除本司,兼文學趙曮,以本職入直,玉堂上番,他無推移之員,不得已以下番,姑陞入直之意,敢達。令曰,知道。
趙明鼎,以魂殿都監郞廳,以摠護使意啓曰,本都監一房郞廳漢城庶尹徐魯修,掌隷院司評金亨大,所帶本職,俱是詞訟劇地,則勢難兼察,卽令該曹,竝口傳閑司換差,使之專意都監,何如?傳曰,允。
吏曹口傳政事,漢城庶尹徐魯修,司䆃僉正金漢房相換,司評金亨大,掌樂主簿朴師近相換。
金始煐,以御營廳言啓曰,因禮曹草記,健元陵·顯陵·穆陵·徽陵·崇陵·惠陵,陵內虎患特甚,白晝橫行云,陵寢至近之地,虎患若是狼藉,極爲驚駭,卽令該軍門,發遣軍校,期於捕捉事,命下矣,本廳將校,率領砲手五十名,今日內出送之意,敢啓。傳曰,知道。
又以御營廳言啓曰,因禮曹草記,康陵·泰陵,陵內捉虎事,本廳將校,率領砲手出往矣,連接將校手本,則陵內外山山谷,遍踏窮搜者,已至多日,竟無蹤跡云,許多軍兵之屢日露處,亦甚可慮,今姑撤還之意,敢啓。傳曰,知道。
魏昌祖啓曰,臣依聖敎,取考刑曹囚徒案,則承傳罪人十一名,刑曹罪人四十二名,來關罪人八名,各司罪人四名內,婢順梅·福德等,不有法令,突入士夫家罪也,朴興得·李萬林等,牛廛貰錢,中間偸食,多不備給罪也,密陽京主人姜必明,中樞府堂上,分付拒逆罪也,外監主人金光宇,次知千金,備邊司堂上,分付,日城尉房所入木物,不爲進排罪也。右人等,罪名輕歇,故竝放送,其餘罪人,罪名俱係重大,不可擧論,竝依前仍囚之意,敢啓。傳曰,知道。
魏昌祖,以左邊捕盜廳言啓曰,傳曰,卽今雨意頗多,頃者已爲之,而左右捕盜從事官招致,使之輕囚放釋事,聽傳敎矣,依傳敎,本廳輕囚罪人六名,卽爲放送之意,敢啓。傳曰,知道。
又以右邊捕盜廳言啓曰,傳曰,卽今雨意頗多,頃者已爲之,而左右捕盜從事官招致,使之輕囚放釋事,命下矣,依傳敎重囚外,輕囚二十名,放送之意,敢啓。傳曰,知道。
執義沈鑧達曰,掌令李壽德,以臣於昨日大朝,嚴飭紀律之下,至有臺臣默無一言之聖敎。臣於是,惶懍愧恧,罔知攸措。臣適忝臺地,未卽論列,含默不言之失,在所難免,豈可一刻晏然於臺次乎?引嫌而退,當論不論,致勤誨責,揆以臺體,勢難仍在。請掌令李壽德遞差。答曰,依達。
文學鄭晩淳書曰,伏以臣,昨於筵席,奏對未竟,所患關格,挾署猝發,胸膈痞塞,精神惝怳,莫省攸措。退出之後,急灌樂物,而塊癖上亘,吐泄無算,達宵叫痛,氣息奄奄,實有汚穢淸禁之慮,玆敢倩人構書,冒控危懇。伏乞睿慈,俯諒臣病重實狀,亟許鐫削,仍治臣瀆擾之罪,以肅朝綱,千萬幸甚。答曰,覽書具悉。爾其勿辭,調理察職。
大司諫南泰會書曰,伏以臣,賦性疎迂,言議巽軟,本不合於耳目之任,臺端一步,自畫有素,近又年紀衰邁,志氣摧頹,豈有一分堪承之望,而秪爲一瞻深墨之容?頃日次對,冒沒出肅,而一味尸素,恒切愧懼矣。伏見昨日大朝傳敎,嚴飭師律之餘,繼而臺臣之默無一言,至有寒心之敎,臣之不職之罪,於是益著,惶悚慙恧,不知措躬之所。宜卽詣臺引避,而賤疾適苦,末由蠢動,玆敢露章自劾,仰請威罰。伏乞离明,俯垂鑑諒,亟削臣職,仍治臣罪,以振臺風,以安賤分,不勝幸甚。答曰,覽書具悉。卿其勿辭,從速察職。
輔德尹東昇書曰,伏以臣,皇天荐割,大行大王大妃,奄又禮陟,率士崩隕,冞切罔極。我大朝,以出天之孝,必多積毁致損之節,伏惟,邸下哀疚之中,曷任焦迫?區區竊不勝憂慮之忱。臣於此際,伏奉春坊除旨,致煩召命於嚴廬講禮之日,顚倒趨肅,臣分當然,而顧臣所叨,與臣兄右承旨臣東暹,有春秋兼銜應避之嫌,揆以法禮,臣在下當遞之科,則亦有不容晏然冒膺者,輒敢不避煩猥,短章自列。伏乞亟令該曹,照例鐫改,以存公格,以安私心,不勝幸甚。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,積日哀毁,焦煎曷喩?書辭,令該曹考例稟處。
五月十八日卯時,上御通明殿廬次。承旨入侍時,同副承旨金器大,假注書金載祿,記事官白尙絢,記事官李東泰進伏訖。上曰,雨則果幸矣。器大曰,然矣。上曰,必似多來矣。器大曰,然矣。上曰,金亨大,入直耶?器大曰,然矣。上曰,亨大,頗弱矣。上曰,何道進香爲末,而關西耶,關北耶?器大曰,北道居末矣。上曰,此進香錄耶?器大曰,然矣。上命書今日朝上食親製祭文,上曰,承旨,幾員入來耶?器大曰,右承旨尹東暹病不來,而其餘皆入來矣。上曰,長寧殿香,自京送之耶?器大曰,然矣。上曰,自香室受去,固宜矣。器大書祭文訖,上曰,祭文勿書月日,依加漆時祭文書入事,言于香室,可矣。命書傳敎曰,罔極之中,旱氣日甚,顧我元元,尤切憫迫。蒼蒼爲民,昭垂眷佑,油然霈然,釋我焦心。心雖幸矣,慰音其聞,躬諭心幸,哀慕之愈切。是誰之賜?陟降攸惠,得雨且祈,其欠誠實。江島祈雨,姑爲停止,以待水標,應行報謝。其令該曹,知悉擧行,報謝祭文,其當製下,今雖得雨,豈敢解心?減膳一節,因爲擧行,過三日後,其乃復膳。上曰,正善雨矣,必有喜雨狀啓矣。命書傳敎曰,時任大臣入侍事,遣史官傳諭。諸臣以次退出。
五月十八日辰時,上御通明殿廬次。禮房承旨·編次人入侍時,編次人李喆輔,左承旨趙明鼎,假注書金載祿,記事官白尙絢,記事官李東泰進伏訖。上曰,祭文有改誤處矣。命承旨改書曰,編次人之意,何如?至第二句,喆輔曰,何爲改之也?仍存初本,好矣,其下亦多論難改定者矣。上曰,雨果霈然矣。喆輔及明鼎曰,然矣。喆輔曰,上天豈無感應之道乎?此莫非聖上憂民誠心之致,可謂殿下方寸之雨矣。明鼎曰,初行祈雨祭後,若是其卽霈大雨者,臣曾未見矣,禮曹水標之報,今則幾爲二尺矣。上曰,雖止,此足過一犂雨矣,諸臣俱曰,然矣。上曰,俄聞宣傳官言,則方今甚旱,以畓之不甚乾,人皆異之云矣。俗言始行祈雨祭,則天久不雨云矣,而今則不然矣。喆輔曰,豈其信乎?昨送堤堰摘奸,而雨注水聚,似不知修堰與否而來矣。上曰,雨來時,有落魚之事,蓋海氣升而致雨者,信然矣。雪則爲何物而成耶?明鼎曰,臣知露結爲霜,以此知雪不過如此矣。上曰,雪謂六花者,謂六稜耶?明鼎曰,然矣。喆輔曰,臣於觀豐閣先朝題詠中六稜,初以爲租矣,其後遍考,不見出處,而以文義推之,似是此亦謂雪矣。上命承旨,呼寫報謝祭文曰,報謝祭,有親行之時耶?喆輔曰,未得記憶矣。上曰,親祭替行,則送大臣,若大臣所往祭,則替送其下,替行之規降一等矣。喆輔曰,圭璧改牲玉,似好矣。上曰,牲玉,何謂也?喆輔曰,指牲幣也。上曰,有用幣事耶?喆輔曰,臣雖未詳知,而凡祭文,例多用之。上曰,趙明履嘗謂做表誠難矣。喆輔曰,本是壅塞之文,連以一意,只換文字而用對,故最難於諸文矣。明鼎曰,果然矣。上曰,雨來後,則畓之龜坼者,皆卽合,而穀之將枯者,能復蘇而無害耶?明鼎曰,龜坼者,漸可合,而枯黃者,未可蘇矣。上曰,予謂社稷者,是朝鮮之社稷,而非天下之社稷也。漢則爲漢之社稷矣,唐亦然矣。喆輔·明鼎曰,下敎誠然矣。上曰,北壇,何以自北淸門上耶?明鼎曰,本來然矣,而臣亦曾往之,路險難行矣。上曰,魏昌祖有浮黃之事耶,肥氣耶?明鼎曰,本自肥遯矣。命書祈雨祭官賞賜傳敎曰,三角山祈雨祭獻官右承旨尹東暹,漢江獻官同副承旨金器大,木覓山獻官右副承旨魏昌祖,各半熟馬一匹,監察·大祝·齋郞·祝史,各兒馬一匹,贊·謁者,各上絃弓一張賜給。又傳曰,三處報謝祭,不卜日以十九日擧行事,分付。諸臣以次退出。
五月十八日巳時,上御通明殿廬次。時任大臣·禮判·畿伯·承旨同爲入侍時,左議政金尙魯,右議政申晩,禮曹判書李益炡,京畿監司鄭弘淳,同副承旨金器大,假注書金載祿,記事官白尙絢,記事官李東泰進伏訖。尙魯曰,雨來於久旱之餘,蒸熱特甚,伏問聖體,若何?上曰,今日之雨,誠幸矣。晩曰,大雨方數千里,此是大雨矣。益炡曰,初祈雨祭後,如是大雨,實無前之事也。晩曰,今番之雨,殿下至誠爲民之致,於此可見天理人心矣。上曰,其何德而然乎?可謂大注矣。雖止於此,其可周足乎?尙魯曰,然矣,而久旱之餘,高燥之處,猶爲未洽,而日昨以必雨之理,仰達,此是殿下方寸之雨也。農人言,念後雨來,則至於無事,今雨適當其時,不勝欣幸矣。上曰,此雨應遍來矣。益炡曰,水標今至四尺半云矣。弘淳曰,秋牟則盡收,而春牟則姑未收,是可悶矣。晩曰,若待麥收而雨來,則必爲大敗矣。上曰,宣傳官送于東郊,探知畓水多少與否矣。尙魯曰,俄已送之乎?上曰,然矣,而徐有大詳見之,頗好人矣。尙魯曰,然矣。晩曰,茶飮連爲進御乎?上曰,進御矣。晩曰,血便,無復發之事耶?上曰,止之矣,今則民皆得生,予亦得生矣。益炡曰,以報謝祭,有稟定事矣,俄見傳敎矣。上曰,前例祭官,以何品往之乎?益炡曰,頃年禮判,以特敎爲之,而大抵前例,則比於獻官,降一等矣。上曰,以玉堂爲差,可也。仍命書傳敎曰,報謝祭獻官,以儒臣差遣事,分付,執事祭物,另加申飭。尙魯曰,今番逢此甘霈,以近侍爲之,誠好矣。上曰,近侍虔誠得雨,又何以差獻官乎?上曰,在江上宗班及士夫之豪强難矣,昨夜召儒臣,蓋以此也。上曰,泮漢之自願,誠貴矣。尙魯曰,殿下至誠爲之,孰不感動?豈非德化攸及,而能若是乎?上曰,於心還可愧也。上曰,弑父罪人祚遠,雖曰喪性,豈有如此之理乎?其妻常時保養其舅,而同爲被律,誠爲可矜。特爲赦之,而祚遠旣用當律,而方外若有綱常罪人,則例降邑號,予欲降之,以示倫紀之重,卿意,何如?尙魯曰,京部無降號之規,所當部官降品,而都事爲直長,奉事爲參奉,可矣。上曰,降爲參奉者,誠切迫矣。此不過越一二都政,何傷也?晩曰,在外方,只降邑號,而爲縣監,則亦無降號之事,降品過矣。上曰,以班末施之,似當矣,若然則多有愧恥之心,反甚於汰去矣。尙魯曰,非但部官之末各司之末。益炡曰,此則甚於內醫員離行罰矣。上曰,此爲堪羞,而亦警飭之道矣。上曰,畿伯進前。上曰,今番雨澤所及狀啓,可也。晩曰,然則分付各道,可矣。上曰,有所達之辭乎?弘淳曰,竹山·坡州,皆願打量,而只量陳田,可矣。尙魯曰,此不成說,陳起俱量,然後可知其陳者起,起者陳,得失相參矣,若只量陳田,則所失尤多,新舊混雜矣,然而爲道臣有紙墨之費,故遷就不爲矣。弘淳曰,何以稟定耶?尙魯曰,方量時,漸次狀達所量之邑而行之,可矣。弘淳曰,今春陳田勸耕飭敎,旣極懇惻,陳田之降等降續事,又復申明,故卽爲嚴飭各邑,使之査報成冊,至於長湍·楊州等六邑,改量後降續事,定奪之後,宜卽擧行,而俱以尤甚設賑邑,尙此遷延矣。坡州·竹山兩邑,又以各年陳廢,白地徵稅處之甚多,亦欲依六邑例改量,其請甚切,而續續陳請,有所未安,今旣入侍,故敢此仰達矣。尙魯曰,各道各邑之不可不改量處。令道臣次第擧行事,曾有朝令,不但此數邑,此外又有合改量處,則道臣審察緩急,狀聞後,次次改量,爲宜,而量田重事也,要在守今之得人,此則係於監司矣。上曰,依爲之。出擧條上曰,都在於守令之如何,其自願者,似善爲之矣。尙魯曰,守令皆爲苦悶云,臣以爲,畿伯善治,可知矣。上曰,元景夏湖南改量,何以爲之耶?晩曰,大抵減其白地徵稅矣。尙魯曰,陳處只爲改量,不可通一邑改量矣。上曰,通一邑改量,好矣。降屬還爲元田乎?尙魯曰,十年起耕後,爲元田矣,然而豈可易乎?晩曰,朝見下敎,則更有三日減膳之命,依前限得雨下敎,仍存,何如?上曰,予以得雨,不敢遽復矣。晩曰,旣已限得雨減膳下敎,則得雨之後,卽爲復膳,此爲應天以實之道矣。上曰,事當復膳,而姑竢數日,可矣。晩曰,復膳,若難遽允於今日,則明日報謝祭罷後,卽允,可矣。尙魯曰,旣得雨,則何待來日矣?上曰,徐有常以牟之免凶爲對,予謂以此非誠實之言,治民,則民必不信,必以誠爲主下敎矣。尙魯曰,臣於閤外,以雨相賀於畿伯曰,此雖喜雨,若過日,則台必報水災狀矣。弘淳曰,曾何爲不誠實之事而出此言相與笑矣?上曰,此豈道臣之所爲耶?固是一循守令及面任之報而已。以此疑其道臣,則難矣,予則不爲是矣。晩曰,南原府使,來見臣,故聞知矣。大抵湖南多有秋牟,故不無所損矣。尙魯曰,右相所達,是矣,伏望還收減膳傳敎。上曰,明日復膳,可也。晩曰,秋牟入內,連爲進御乎?上曰,進御而以此善食矣。晩曰,更進事,分付,可矣。上曰,麥飯,豈爲飯乎?置之。尙魯曰,醫言斥暑云,誠好矣,更進以御好矣。上曰,上年則食之不好,而今年則好,然則上年牟凶矣。尙魯曰,罪人祚遠妻事,令京兆知其實狀與否後,處之,何如?上曰,依爲之。上曰,畿驛之弊,何如耶?弘淳曰,當此兩陵之役,長待京邸,略干慰恤,而勅行又爲來到,實爲悶事矣。尙魯曰,畿驛疲殘,不可不軫念,而欲得賑廳米太各一百石,劃給,似好矣。上曰,依爲之。上曰,又有所達事耶?晩曰,有請得之事云矣。上曰,其所請者,何事也?弘淳曰,各驛人馬,目前接濟之外,來頭勅行時,凡百責應及贈給之畿驛專當者,極甚不貲,當此凋弊日甚之時,不可無別般顧恤之道,而卽今本道賑穀,用餘還會錄者,殆爲數千石。若就其中,限千石劃給,則誠爲萬幸,前以此有就議廟堂者,大臣之今此提言,似指此矣。上曰,旣問之後,豈惜此穀?特爲許施。出擧條上曰,驛馬凋弊熟知,故今日下問,畿伯所奏,可謂矜惻,經乙亥無前之役,今年國役稠疊,若不顧恤,豈置驛之意哉?所請米太各二百石,特爲許施事,分付賑廳。此時畿甸一人廚傳,其弊不可不顧,此後中官往來時,乘太僕馬,一依都監堂郞例,自該廳·該曹給糧事,分付。出榻敎上曰,判尹今見其所爲,甚善人而雅詳矣,以昨日所奏鍾樓人自現事,見之矣。此輩曾爲亂廛之人,必有希覬日後復欲爲亂廛者,不可混與泮人江人而同賞矣云,以此言觀之,甚精詳矣。晩曰,用之然後,可以知其人矣。上曰,兵曹馬,勝於本驛乎?尙魯曰,然矣。弘淳曰,頃者貸賑廳錢,買四十匹矣,今皆已疲矣。上曰,因山時,橋梁若頹圮,不善奉陪,則轝將雖加罪,何可贖乎?思之凜然矣。上曰,都差使員,誰也?弘淳曰,水原府使金孝大矣。上曰,善差矣。道路差使員,誰也?弘淳曰,利川府使元重會也。上曰,亦好矣。上曰,富平府使方泰輿,何以治之乎?弘淳曰,以誠爲之,而見其抄飢,不多不少,極至矣,他事皆如抄飢,則蔑以加矣。上曰,誠心爲之,則可矣。尙魯曰,元孫講學,師傅一員,甚苟艱矣,或有疾病時,其曰講學,似多中輟之弊,師傅一人,加差置之,好矣,而金陽澤,非但爲人可嘉,且經輔養官,仍爲陞品,好矣。晩曰,此人合於此任,而善文如此,則講學無至於廢闕矣。上命書加差傳旨曰,元孫敎導,豈一刻曠也?日次講學,依例擧行,副提學金陽澤,特爲陞資,加差師傅一員,其令輪回,着實敎導。上曰,元孫·王孫,今在一處,以遊爲事,甚悶矣。尙魯曰,以私家言之,若有同遊之伴,則自然不實於讀書矣。上命書大臣勸肉傳旨曰,公除過久,大臣以下勸肉,依頃日例擧行事,分付,禮曹判書同爲入侍。出榻敎上曰,問于典僕乎?器大曰,問之矣。上曰,無弊遵行云耶?器大曰,無弊云,而五朔減貰,計日減之事,問之矣。上曰,計日減之,典僕除贖,計日擧行事,榻前下敎。諸臣以次退出。
五月十八日酉時,上御小殯殿廬次。承旨入侍時,同副承旨金器大,假注書金載祿,記事官白尙絢,記事官李東泰進伏訖。上曰,此兼春秋,決科於丙子耶?尙絢曰,丁卯年矣。上曰,式科耶?尙絢曰,然矣。上曰,注書出去,持報謝祭報府入來。臣載祿持入,上使承旨讀之訖,上曰,近來官長用棍,亦爲弊大矣,多有殘忍之端矣,儒臣一人,則不越江,今日似入來矣。上曰,用棍甚難,予曾見一人,以打火鐵之遲,決棍矣,自古御前用棍,不過十度。昔先朝,使訓將決棍宣傳官二十度曰,十度則予欲減之矣,何至盡數也?用棍之難,自昔然矣。胡人畏棍特甚,若施棍杖於人,則必掩覆人,上而止之曰,此何擧也?可謂胡人之多怯軟矣。上命書傳旨曰,是罪人之名,注書知之耶?臣載祿曰,祚遠矣。傳敎曰,再昨聞秋判所奏,世間天下,焉有是事?決非眞也。渠之物故,可勝痛哉?故令王府,亟施當律,而聞相臣之言,祚遠之妻,其涉矜惻。常時守其舅,誠款已知,而於其時叩門不應,撤門乃入。噫,此等無狀罔測之人,豈有是妻?其舅見弑,其夫物故,而想像其心,不覺惻然。令京兆問于洞任,其果若此,於爲婢,特爲分揀。噫,舜命契曰,五品不遜,五品之不遜,猶命契爲司徒,況玆事乎?其聞以後,心不能耐。噫,卅載臨御,無一殺行,輦轂之下,乃有此綱常弑父之人,奚比於往年人相食事乎?其若外方,自有次第擧行者,而京無可施之事,決不可尋常處之,該部都事·奉事,限十年置諸班末,以示嚴綱常之意。上曰,祚遠之惡,可謂浮於楊廣矣。世豈有鐵杵擊殺其父者乎?聞此言之後,慘忍之心不已矣。命臣載祿曰,汝出去,與春坊同爲入來,而若入講於東宮,則置之,未入同爲入來,春坊入直官員入侍事,榻前下敎。臣載祿與司書徐有良,同入進伏,上曰,持禮記而入對耶?有良曰,然矣。上曰,上番,誰也?有良曰,文學鄭晩淳,以病呈書出去矣。上曰,何篇進講耶?有良曰,檀弓矣。上曰,使汝讀之耶?有良曰,使讀而不使高聲讀奏矣。上曰,問何文義耶?有良曰,至喪禮處,則必下問,而又有下問事矣。上曰,何事也?有良曰,問接弔勒之節,臣以聲色之慼哭泣之哀,弔者大悅而己事,仰達,則東宮下敎曰,此則在予非所可問,予所問者,特其節次耳,爲敎,故臣以此,則自禮曹成節目入達之意,仰達矣。上命書傳敎曰,噫,彼蒼蒼,眷顧元元,若是勤也。吁嗟,否德,不能恤民,心常恧焉。況於今年,國恤荐疊,民無息肩。歲雖登也,此等之歲,其宜顧恤。且方勤勸農,孔聖豈不云使民以時乎?古之王者用人,亦不過一日,今年外方用民之政,一切禁之,窮民徵債之外,推奴徵債之事,限今年亦爲嚴禁,而煙軍調用事,亦依昨年例,今年則禁之,駕牛軍之弊,曾已聞知,切勿濫用事,亦爲申飭備局。又傳曰,年今望七,無一惠政,嘗欲一諭,及今不諭,更待何時?笞杖自有法度,五十以下,則笞也,一百以下,卽杖也。杖則惟在秋曹,而借其名,或曰,笞之,小者,謂之苔,苔之大者,謂之杖云,此已臆說,而不計大小,五十以下,則曰笞,六十以上,則曰杖,若不釐整,民何堪焉?此後秋曹,外方外,只限笞五十,更勿稱杖而濫加。噫,以王者之尊,訊鞫之外,不敢私施刑杖,而士庶不然,名以爲奴,則私門刑杖,比比有之。甚至於私施亂杖之事,自有法曹,自有該廳,或呈或言,依法處之,其何難也,而快意私施乎?此後嚴飭。犯者重繩,軍務外,勿爲用棍事,曾已申飭,而雖軍務,快意任杖,此亦痼弊。申飭摠府·兵曹,凡於巡檢,雖重者,棍不過十度事,嚴飭,而不遵下敎者,當隨現重繩。噫,昔高皇帝,定不應爲律,敎以了律,大明律,非不嚴也,至於此律,律之最寬者,用此而無弊,用彼而無弊,猗歟盛矣。漢文除肉刑,除笞背,意蓋深矣。名雖笞也,或過五十,以至乎百。噫,守令許以五十,亦有邂逅致斃者,若過乎此,而惟意箠治,則豈不濫殺乎?人之稟賦,强弱不同,雖重棍,其有生者,雖輕施,或有物故者,渠若不當辜,則此非殺而何?莫曰,予已官長,一人枉殺,何過之有焉?噫,渠之無辜,其亦矜惻,不敢訟冤,叫號彼蒼之妻孥,何尤焉?孟子曰,不嗜殺人者能一之,亦此意也。白首暮年,爲元元欲除一弊,勤懇下敎,欽體此意,莫犯禁令,亦無犯于濫殺之科。諸臣以次退出。
上在昌慶宮廬次。
大行大王大妃·大行王妃初喪。
魏昌祖達曰,大司憲趙雲逵未肅拜,執義沈鑧,持平朱炯質呈辭,李世澤,掌令李廷喆在外,一員未差,今日以監察茶時之意,敢達。令曰,知道。
藥房都提調臣申晩,提調臣李,副提調臣趙暾啓曰,伏未審夜間,聖體,若何?前劑入茶飮,已盡於昨日,臣等卽與諸御醫入侍,詳察聖候,議定繼進當否,爲宜。臣等不勝區區憂慮,敢來問安,竝此仰稟。答曰,知道。氣則一樣,茶飮加劑五貼以入,待下敎入侍,宜矣。
趙暾啓曰,大行王妃發靷時,承旨二員,例爲陪從山陵,而自初度習儀,至三度習儀隨參,仍爲陪往矣。何承旨進去乎?敢稟。
又達曰,假注書金載祿,身病猝重,勢難察任,今姑改差,何如?令曰,依。
假注書金載祿改差,代以李迪輔爲假注書。
趙明鼎,以禮曹言啓曰,卽見黃海監司沈墢農形狀達,則去月二十二日及二十六日之雨,俱不過一鋤許,而凄風連吹,雨意愈邈,在前如此之時,例有虔誠祈禱之擧,而方當停祀之日,不得設行云。今雖停祭之時,京中祈雨祭,旣因特敎設行,而本道之亢旱,又若是孔酷,則祈雨祭不容少緩,道內靈驗處,不卜日設行之意,分付,何如?傳曰,外方祈雨祭,道臣一邊設行,一邊狀聞,例也,則黃海監司狀聞,該曹草記,事異常規,且今雨必也周遍,此草記給之。
傳于趙明鼎曰,雨澤狀聞,畿營狀啓,其餘諸道來到後,自政院入啓之命,欲知今番雨澤之意,今番雨澤後,則自內當聞,依前例入于元良。
傳于金器大曰,明日小殯殿,忠勳府進香與大殯殿加漆時刻相値,加漆時刻,以辰初初刻爲之。
魏昌祖達曰,明日次對,兩司當爲進參,除在外外,未肅拜不爲行公人員,竝待開門牌招,以爲推移進參之地,何如?令曰,依。
金器大,以侍講院言達曰,本院上番,姑陞入直,事甚未安。新除授輔德尹東昇,以兼春秋相避,該曹旣已回達,卽爲牌招入直,何如?令曰,依。
趙明鼎,以國葬都監郞廳,以摠護使意啓曰,今此本都監前後各房諸事,今已畢役,堂上依前例輪日開坐,郞廳監造官,則仍爲直宿之意,敢啓。傳曰,知道。
又以國葬都監郞廳,以摠護使意啓曰,大行大王大妃,沙誌石副本正燔次,誌石所監造官奉常寺參奉柳煥德,下送燔造所時,除下直,而所騎馬依例入把之意,敢啓。傳曰,知道。
又以弘文館言達曰,本館上番校理臣趙曮,以弘陵因山時陪從官,今日初度習儀,晝仕出去之意,敢達。令曰,知道。
金始煐,以都摠府言達曰,都摠官崔尙鼎,以大行王妃發靷初度習儀時侍衛事,國葬都監晝仕出去之意,敢達。令曰,知道。
趙明鼎,以國葬都監言啓曰,臣等,今日以初度習儀,來會都監矣,摠護使李天輔,本病眩暈之外,自昨日重得急癨,達夜昏窒,症情危劇,不得進參云。曾前習儀時,摠護使有故,則亦有退行之例,令該曹更爲擇日擧行,何如?傳曰,允。
金器大,以吏曹言達曰,漢城府判官南公弼呈狀內,矣身見帶之職,乃是五品,而曾未經五品,則遽復見職,果是政格之外,卽爲入達變通云。旣以陞復,爲難安之端,則不可强令察任,今姑改差,何如?令曰,依。
魏昌祖,以義禁府言達曰,忠淸道結城縣投畀罪人金履健,江原道原州牧投畀罪人全五明等放送事,令旨達下矣,放送之意,分付該道道臣之意,敢達。令曰,知道。
又以義禁府言達曰,公州牧使李永暉,尼山前縣監李遇芳等,京畿監司狀達,宣惠廳粘目,憑閱處之事,徽旨達下矣。李永暉時在任所,李遇芳下去慶尙道居昌地云,依例發遣府書吏羅將,拿來,何如?令曰,依。
又以訓鍊都監言啓曰,因刑曹草記,放銃賊人朴再春,依傳敎待七月梟示次,移送訓局事,允下,而當初傳敎中,過七月後,令都監習操時,梟示警衆,其外律,令秋曹依法擧行事,命下矣。軍門本無牢獄,則莫重罪囚,不可循例拘留,以過時月,仍令嚴囚典獄,過七月後,依傳敎擧行,何如?傳曰,允。
金器大,以鑄成廳言啓曰,今此孝昭殿·徽寧殿及明陵·弘陵祭享所用,大小器皿鑄造之役,今已完畢,故諸色工匠等放送,而器皿未及輸納之前,員役與邊首匠人等,仍留守護之意,敢啓。傳曰,知道。
魏昌祖,以轝士廳言啓曰,傳曰,初度習儀前,一竝塡充草記事,命下矣,六月因山時,大轝肩轝入井軍,抄擇整齊,而七月因山時,大轝軍,不無不實之慮,故前抄中千餘名別置。今番査得中,先報來軍,通融分排於六月因山時,而各差備軍,亦爲分軍塡充,七月因山時,大轝肩轝軍段別置外,多有壯實軍査得者,自漢城府精抄監董官,都廳點考成冊到付後,臣更爲點考,各別抄擇塡充後,亦爲草記之意,敢啓。傳曰,知道。
校理趙曮書曰,伏以臣之所帶玉署·春坊,俱爲春秋兼銜,而臣之兄暾,方爲承政院都承旨,相避遞職,在法當然。伏乞邸下,亟令該曹,照例稟處焉。臣於本兼,肅命有日,而忘不覺悟,未卽引例陳章,亦願治臣疎迂之罪,以安微分,不勝幸甚。答曰,覽書俱悉。書辭,令該曹考例稟處。
領議政李天輔箚曰,伏以臣,素患痰眩,遇暑益劇,實無以一日供職,而忝居摠護,臣子分義,不敢言病,忍死奔走,左顚右仆,日者大朝入侍時,幾乎昏窒,僅得扶曳退出。自昨日重得暑癨,上吐下瀉,胸膈刺痛,達夜狂叫,有頃刻垂盡之慮。今日都監習儀,事體至重,而緣臣之故,至於頉稟,乃有改擇日之命,病裏惶悚,求死不得,玆敢倩人構書,仰煩嚴廬之下。伏乞亟降威罰,以存邦憲焉。答曰,覽箚具悉卿懇。以疾未參,其何所傷?卿其安心勿辭,善攝焉。仍令曰,史官往諭。
大司憲趙雲逵書曰,伏以皇天降割,大慼荐仍,坤聖禮陟,曾未幾何,東朝仙馭,遽又上賓,率土含生,普切痛隕,惟我大小朝,嚴廬攀號之中,不瑕有損毁之節,區區下情,不任憂慮之忱。臣於見職,不但有不稱之愧而已,以臣危苦之情地,斷無冒膺之勢,日尋長單,以冀遞解,而見阻喉司,尙此虛帶,一味縮伏,悚憫方深,乃者大朝,以訓卒殺掠之變,嚴飭紀律,至以臺臣默無一言爲敎,臣於是,益不勝惶懍愧恧之至。念臣,旣不以職責自居,則開口論事,非臣所敢,而若其含默之失,則臣安得以踪地自恕乎?嚴敎之下,罪無所逃,玆敢略陳短章,仰請譴何。伏乞睿慈,俯賜諒察,亟令鐫削臣職名,以勵群工,以安私分,千萬幸甚。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷諭?卿其勿辭,從速察職。
上在昌慶宮廬次。
大行大王大妃·大行王妃初喪。
令于魏昌祖曰,大臣·備局堂上引接。
以持平朱炯質牌不進罷職令旨,令于魏昌祖曰,推考徽旨捧入。
以備忘記,傳于魏昌祖曰,前僉使金滿淸子九重,別軍職差下。
又以傳于曰,今下弓矢,廢茂山萬戶金聲郁處,給送。
傳于趙明鼎曰,殯殿都監入直堂上,持甲辰庚戌加漆謄錄,禮判持其時日記,同爲入侍。趙明鼎啓曰,殯殿都監入直堂上金漢喆·申晦,禮曹判書李益炡依下敎來待矣。傳曰,入侍。
趙暾啓曰,大行王妃發靷時,神輦侍衛承旨二員,左承旨趙明鼎,同副承旨金器大進去事,命下矣。王世子城門外奉辭及返虞祗迎擧動時,承旨一員,當爲陪從,而自初度習儀至三度習儀,亦當進參矣,何承旨進去乎?敢稟。傳曰,右承旨進去。
李迪輔在外,代安宗喆爲假注書。
趙明鼎,以魂殿都監郞廳,以摠護使意啓曰,梓宮漆布加漆,已準十度,全體加漆,自二十二日,間一日擧行,而度數,依傳敎五度爲之之意,敢啓。傳曰,知道。
又以禮曹言啓曰,國葬都監啓辭,大行王妃發靷初度習儀時,因摠護使身病不進,不得擧行,習儀吉日,更爲推擇事,允下矣。更令日官推擇,則初度習儀,今五月二十一日,二度習儀二十三日,三度習儀,依前定日,以二十六日爲吉云,以此日原粘中,改付標以入之意,敢啓。傳曰,知道。
又以長生殿郞廳,以都提調意言啓曰,大行大王大妃山陵,外梓宮陪進擇日,在六月十六日午時矣,今月初五日外梓宮陪進,在於巳時,而陪進之際,尙不免迫暮窘速之患。若以午時進發,則尤涉可悶,進定吉時事,令該曹稟旨擧行,何如?傳曰,允。
又以禮曹言啓曰,卽接奉常寺所報,則中使聽傳敎,分付內大行王妃虞主,來六月初一日,不爲奉安於宣政殿,初二日午時,自資政殿造成所,直爲奉安于殯殿事,分付云。虞主今五月三十日,當爲畢造成,六月初一日,依例奉審後,仍爲奉安於資政殿,初二日陪進于殯殿奉安事,知委擧行,何如?傳曰,允。
又以禮曹言啓曰,自前國恤時,初虞祭爲始,魂殿·山陵,進用苧野床花矣,壬戌年因筵臣陳達,以陵殿各祭,油果及果品,加以綵花,本非正禮,議大臣停罷,故其後國恤時,魂殿·山陵,綵花勿爲進用。今亦依此例,孝昭殿山陵,徽寧殿山陵,竝爲勿用之意,分付,何如?傳曰,允。
又以禮曹言啓曰,卽接長陵參奉所報,則陵內虎患特甚,白晝橫行於紅箭門內,又有殺害人命之事,陵官奉審與守僕上直巡山等節,不得如常爲之,急速變通云,陵寢至近之地,虎患若是狼藉,極爲驚駭。卽令該軍門,發遣軍校,期於捕捉,何如?傳曰,允。
魏昌祖,以訓鍊都監言啓曰,因禮曹草記,長陵有虎患,卽令該軍門,發遣軍校,期於捕捉事,允下矣,都監善放砲手八十名,將官率領,卽爲發送之意,敢啓。傳曰,知道。
尹東暹,以漢城府言啓曰,因吏曹草記,判官南公弼,旣已改差矣。卽今轝士軍擧行,至爲緊急,而判官係是該色,不可一日瘝曠,判官有闕之代,令該曹口傳差出,何如?傳曰,允。
吏曹口傳政事,徐日修爲漢城判官。
尹東暹,以漢城府言啓曰,弑父罪人祚遠妻,前後事狀,依聖敎推問於西部蓮池契洞任金鎭光,則其招內以爲,祚遠之妻鄭女,常時事舅誠款,曾所聞知者,而至於祚遠作變時,叩門撤門等事,不得目見,而只聞於祚遠之婢夫同伊處云,故同伊招來問之,則以爲,其日在於廊底,聞鄭女如廁廻來,房門見閉,叩門而不應,力不得排開之事,聞甚怪駭。卽急入去,則房上下門,果爲牢閉,而鄭女立於門外,頓足罔措,故竝力推排,撤戶而見之,則祚遠已爲作變,此外更無所供云矣,敢啓。傳曰,知道。
吏曹口傳政事,奉敎單權穎,待敎單李世演,檢閱單金和澤·李鎭恒。
咸鏡監司狀達,安邊等官居校生吳贊守等,囕死·燒死·渰死事,令于魏昌祖曰,囕死·燒死·渰·死人等,令本道恤典擧行。
五月二十日辰時,王世子坐玉華堂廬次。大臣·備局堂上引接入對時,左議政金尙魯,行副司直申晦,行副司直徐志修,副提調朴相德,執義沈鑧,副校理洪梓,左承旨趙明鼎,假注書金載祿,事變假注書李宗明,記事官白尙絢,記事官李東泰進伏訖。尙魯曰,雨來後,蒸熱之氣差勝,伏未知睿候,何如,而寢膳之節,亦何如?令曰,一樣矣。尙魯曰,足部浮氣,何如,而無添加之患耶?令曰,無加而一樣矣。尙魯曰,大朝氣候,數日內,未知何如?雨來之日入侍,則以旱炎過爲憂慮,寢睡專廢,連以加漆等事,日爲勞動,七時哭泣之節,添月益篤,臣不勝焦慮之至矣。伏念,因山不遠,睿懷之悲痛倍深,方此苦熱,不釋衰絰,不廢七時哭泣,不知之中,損傷之節,必不細,仰慮無窮矣。伏望深自愼攝,念其宗祀之重焉。又請起坐,王世子起坐,尙魯曰,此海伯沈墢之狀達也。以爲,白翎·椒島兩鎭人民,本甚殘弊,而許多定配罪人之保授接濟,不勝侵困,將有渙散之慮,逆種緣坐罪人外,雜犯罪人,一竝移配於他道絶島,此後則更勿定配於兩鎭之意,知委禁府·刑曹及各道事,請令廟堂稟處矣。兩鎭編配之若是彌滿,非不可悶,而兩南諸島,亦無不然,移配之請,雖難許施,彈丸小島,漸益增數,則居民受困之弊,誠如狀辭。今後新配之類,更勿入送事,分付秋曹及各道,至於金吾發配,自是不常有之事,則混請,殊涉未安。置之,何如?令曰,依爲之。出擧條又達曰,此東萊府使洪重孝狀達也。以爲,規外差倭責諭,不可無委任之人,首譯朴尙淳以他幹,來留府下,許以別遣之名,別差玄泰衡,宿病沈痼,不得不罷黜,其代,令該院擇送,訓導李命尹,瓜期已屆,訓別兩譯之一時遞易,可悶,限公幹出埸仍任事,竝請令廟堂稟處矣。此雖有前例之事,而今番則與前有異,別遣之名,不可許之。朴尙淳只令限公幹了當,仍留任使,訓導,則依狀請施行,別差之代,擇差下送,爲宜。以此分付譯院,而昨年以規外差倭之煩聞朝廷,大朝特下嚴敎,前府使李裕身,至被譴罪,則今已經年,不爲責諭入送,因此任譯事,謄諸狀聞者,事體萬萬未安。本府守臣,從重推考,何如?令曰,依爲之。出擧條尙魯〈曰〉,訓鍊廳軍士以鳥銃放殺官上納者,欲爲偸食事,刑判吳彦儒,日前仰達於大朝,大朝聞甚驚動,以訓將常時紀律之不嚴,特命罷職不敍,中軍亦以其所帶牢子,亦用先罷後拿之罰,事係將臣黜陟,故敢達矣。鑧所達,請瑞虎等兩賊孥籍,亟令王府擧行。令曰,勿煩。請其時干連人英梅,更令鞫廳,嚴刑鞫問,期於得情。令曰,勿煩。請尹宅履·德熹等,更令王府,拿鞫嚴訊,以正王法。令曰,勿煩。請島配罪人鼎九,亟令王府,依律正刑。令曰,勿煩。請島配罪人泰績,更令鞫廳,拿鞫嚴問,夬正王法。令曰,勿煩。請還收罪人桂永放送之令,亟令攸司,依律處斷。令曰,勿煩。請還收吉才卜·李於屯金減死之令。令曰,勿煩。請還收李佐太·申尙春減死之令。令曰,勿煩。請罪人彦杓·陽祚等,仰稟大朝,更加嚴鞫得情。令曰,勿煩。請稟于大朝,潤·東夏竝施應行之律。令曰,勿煩。請稟于大朝,還收柱泰·昌翼酌處之命,更加嚴鞫得情,依律處斷。令曰,勿煩。請定配罪人孝曾·孝順,稟于大朝,亟令王府,更加嚴鞫得情。令曰,勿煩。請稟于大朝,還收崔守仁定配之命,更加嚴訊,期於得情。令曰,勿煩。請稟于大朝,爟·爣諸子,竝令絶島移配。令曰,勿煩。請東星,亟施孥籍之律。令曰,勿煩。請緣坐罪人抗,稟于大朝,亟施孥籍之典。令曰,勿煩。請徑斃罪人尙轇,稟于大朝,亟行追施之律。令曰,勿煩。請逆賊時澤應坐者,稟于大朝,竝施一律。令曰,勿煩。請稟于大朝,逆慬,以大逆律施行。令曰,勿煩。又達曰,新除授掌令李廷喆,時在忠淸道公州地,持平李世澤,時在慶尙道禮安地,司諫院司諫沈益聖,時在京畿廣州地,正言金埅,時在慶尙道榮川地,請竝斯速乘馹上來事,下諭。令曰,依達。又達曰,臺閣事體,與他有別,自朝家,雖有緘問之擧,爲臺臣者,固常引據臺例,往復喉院,容俟臺銜之去身,方議緘辭之書納,而前持平金永燮,身帶臺職,進往秋曹門外,書呈緘辭,有若囚人之納供者然,貽羞臺閣,莫此爲甚。請前持平金永燮,罷職不敍。令曰,依達。尙魯曰,臺啓誠得體矣。臣頃以金永燮事,仰達於大朝曰,身帶臺職,有若緘問罪人,而自秋曹捧緘辭,非待臺臣之道,則大朝下敎曰,聞卿所奏,予實誤矣。臣欽仰大朝虛受之盛德,而自祖宗朝,或有臺言覈實之端,則詣政院陳啓,此則臺言雖重,亦出於詳愼之意,可謂美事,而捧緘於秋曹,不可爲矣。今此仰達者,蓋欲邸下知其如此,而克體大朝悔悟之意,深軫臺臣待遇之重矣。令曰,當體念矣。梓曰,小臣於嚴廬哀疚之後,初得引接,不敢長語仰達,而伏聞邸下孝思出天,毁瘠過度,況經重患,氣血不完,尤思保護之道,上以慰大朝,下以副顒望,此時爲急,伏乞勉自寬抑焉。令曰,體念矣。梓曰,居喪讀禮,前者儒臣,旣已仰勉,而大朝雖在罔極之中,亦令宮僚,輪日入對,伏望鎭日引接講禮,則辨析情文,維持此心,專在於此矣。令曰,體念矣。諸臣以次退出。
丁丑五月二十日未時,上御廬次。殯殿都監堂上·禮判同爲入侍時,殯殿都監堂上金漢喆·申晦,禮曹判書李益炡,左承旨趙明鼎,假注書金樂洙,記注官朴必珍,記事官李東泰以次進伏訖。上曰,何年謄錄也?益炡曰,甲辰·庚戌謄錄矣。上曰,加漆謄錄,考出焉。晦曰,甲辰·庚戌,皆三十二度,而漆布則二十八度後,爲之,又加四度,而合爲三十二度矣。上曰,謄錄上之。長生殿謄錄見之乎?益炡曰,漆布條,不分明矣。上曰,內外漆,合爲三十一度耶?晦曰,奉下梓宮後,爲三十二度矣。漢喆曰,辛巳年,則內外漆皆三度矣。上曰,戊申年則幾度耶?益炡曰,戊申則不考,而甲辰則一依己亥例爲之矣。上曰,大殯殿梓宮,今爲六十六年矣。上曰,再明爲準度耶?晦曰,今日是準度矣。上曰,凡事予欲盡心爲之,雖準十度,極盡後,予心可紓矣,今復加漆,期無未盡,可也。益炡曰,殿下孝思無窮,且愼終追遠之道,無所不用其極,下敎誠好矣。上曰,汝心或有未洽,則非所以盡誠也。旣有五度前例,依其例爲之,而如或未盡,準十度,亦可也。上曰,全體加漆時,百官皆入否?見其謄錄,則自可知其前例矣。晦曰,非百官也,只二品以上入參矣。漢喆曰,私家則元無內漆之事,而此則臣待罪長生殿時,見之,無內無外,一體加漆矣。上曰,然乎?漢喆曰,然矣,而凡於喪事所用板材,年久則愈好矣。晦曰,每年加漆,而亦不至甚厚矣。上曰,連爲磨切故也。漢喆曰,漆色則不在多爲也。上曰,然矣。益炡曰,戊申謄錄,未及考見,臣出去考見,而還入當奏矣。仍退出,還入進伏,上曰,謄錄上之,下覽後還下。上曰,都監堂上方入侍矣,藏冊寶櫃,來日造入,可也。益炡曰,明日爲習儀罷後,造入,似好矣。上曰,習儀前入之。上曰,凡事未盡,則於心不安矣。頃年予往順康園時,過豐壤碑閣,欲爲下馬而忘却過去,故心亦如何?始乃下轎,而步行以贖之,又於太廟南門外,有如此事,毫忽之間,曾已過去,故卽爲下轎,步到齋室門外,以舒予心矣,今番加漆,必準五度而後,予心安矣。因命書加漆傳敎曰,殯殿凡事,必欲自盡,而年久梓宮,盛暑漆布,若不致精,焉知無弊?全體五度加漆,已有前例,今番全體加漆,限五度擧行,若或有未盡處,當下敎加度,以此分付儀曹。出榻敎晦曰,承旨達廚院事,好矣。上曰,何事也?明鼎曰,司饔提調綾昌君則有實病,長溪君·海興君二人行公,而每於監膳事,多有苟艱,竊以爲悶矣。上曰,副提調亦不照檢耶?明鼎曰,有時照檢矣。上曰,趙榮國方在何處?明鼎曰,在江郊云矣。晦曰,自上下敎,則榮國自當出仕矣。上曰,趙榮國先令出之,然後雲逵,自可行公矣。榮國爲雲逵之防門,其子於人事,自然如是矣。晦曰,然矣。仍命書傳敎曰,頃者下敎之後,尙不入來,莫重監饍不備,事之寒心,莫此爲甚。有下敎者,司饔提調趙榮國從重推考,使之卽爲入侍。出榻敎明鼎曰,明日習儀,神輦陪從及東宮陪從,翰注各二員當進去,而史官今方不備,何以爲之乎?上曰,姑爲之。臨退時,上曰,諸翰林尙在罷職中耶?明鼎曰,然矣。上曰,違牌翰林竝敍用,口傳付職,仍卽牌招事,承旨書,出榻敎,可也。諸臣以次退出。
上在昌慶宮廬次。
大行大王大妃·大行王妃初喪。
金始煐,以都摠府言達曰,副摠管金相紳,以大行王妃發靷初度習儀時侍衛事,國葬都監晝仕出去之意,敢達。令曰,知道。
趙明鼎,以侍講院言達曰,今日大行王妃發靷初度習儀時,宮官全數進參,而文學鄭晩淳,由限已過,卽爲牌招,以爲備員進參之地,何如?令曰,依。
以文學鄭晩淳牌不進罷職令旨,令于魏昌祖曰,推考徽旨捧入。
傳于趙暾曰,全體加漆時刻,以午正三刻爲之。
傳于魏昌祖曰,今日大殯殿所入薦新單子見之,冬瓜一箇半,實果,豈有半箇乎?此後則一箇入之,則書入一箇,二箇入之,則書入二箇,而勿書半字。
又傳曰,明日梓宮全體加漆告由祭文,旣已製置,欲兼行於晝茶禮,趁準備時,分付香室書入。
趙明鼎達曰,新除授藝文館奉敎權穎,時在京畿驪州地,待敎李世演,時在京畿龍仁地,檢閱金和澤,時在江原道狼川地,竝斯速乘馹上來事,下諭,何如?令曰,依。
傳于魏昌祖曰,應命與胥命爲之,而政院何敢爲趙榮國捧入傳喝耶?極爲寒心。
備邊司薦望江華留守,兪㝡基·金相奭·沈星鎭,金相奭爲江華留守。
趙暾,以奉常寺官員,以都提調·提調意言啓曰,東籍親耕田,所種大麥打作,則所出七石十斗之意,敢啓。傳曰,知道。
上在昌慶宮廬次。
大行大王大妃·大行王妃初喪。
自昧爽至辰時,有霧氣。
金始煐達曰,大司憲趙雲逵,三度呈辭入達,執義沈鑧,持平朱炯質呈辭,李世澤在外,掌令李廷喆未肅拜,一員未差,今日以監察茶時之意,敢達。令曰,知道。
大行大王大妃殿加漆罷後,大殿,政院·玉堂單子問安。答曰,罔極。藥房口傳問安。答曰,罔極。朝廷二品以上·六曹堂上·宗班單子問安。答曰,罔極。世子宮·嬪宮,政院·玉堂口傳問安。答曰,罔極。
以承傳色口傳下敎曰,義州譯學處,今番兩使臣,到鳳城乎,到瀋陽乎?詳細探知,兼且皇帝,南京往來與否,其亦詳知事,卽爲分付備局,勿出朝報。
傳于趙明鼎曰,禮房承旨,率香室官員入侍。
趙明鼎,以侍講院言達曰,大行王妃發靷再度習儀三度習儀時,宮官不可不備員,而文學鄭晩淳,身病轉益危重,勢難進參云。令政院稟旨變通,竝與未差之代,今日政一體差出,待下批仍卽牌招,以爲備員進參之地,何如?令曰,依。
金器大達曰,因侍講院草記,大行王妃發靷再度三度習儀時,宮官不可不備員。文學鄭晩淳,身病危重,勢難進參,令本院稟旨變通事,依下矣,合有變通之道,何以爲之?敢稟。令曰,改差。
金器大,以弘文館言達曰,今日政新除授玉堂,待下批仍卽牌招察任,何如?令曰,依。
有政。吏批,判書鄭翬良進,參判南泰齊病,參議朴相德病,右承旨尹東暹進。吏批啓曰,臺諫闕員,今當差出,而擬望之人乏少,外任竝擬,何如?傳曰,允。吏批啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,敍用。又啓曰,新除授禮曹佐郞李興宗呈狀內,身病甚重,勢難察任云。今姑改差,何如?傳曰,允。曺命采爲大司憲,李秀得爲大司諫,鄭恒齡爲掌令,李錫祥爲修撰,兪彦述爲弼善,金漢喆爲判尹,朴師海爲禮曹佐郞,黃最彦爲左通禮,金光遂爲造紙別提,韓光肇爲安東府使,金善材爲新溪縣令,金應淳爲文學。副提學金陽澤,今加嘉善加資事,承傳,元孫師傅單金陽澤,左尹李之億除授事,承傳。兵批,判書李進,參判李應協病,參議李昌儒病,參知成天柱入直進,右承旨尹東暹進。兵批啓曰,京畿水使,今當差出,而當品中可擬之人乏少,堂上曾經兵使人及他道守令竝擬,何如?傳曰,允。金尙翼爲同知,白尙賢爲僉知,鄭錫祐·李國賢爲五衛將,安錫胤爲忠壯將,李慶會爲中樞都事,朴東柱爲慶德將,鄭聖濟爲宣傳官,林養浩爲翊贊,南舜喆爲南道參軍,李邦綏爲京畿水使,申得文爲高嶺僉使,魚錫胤爲都摠管,李爲訓鍊主簿,權廷赫爲同知。黃土岐權管李東蕃,小坡兒權管崔昌齊,訓鍊僉正單朴思恭,部將單金九重,副護軍李壽德,副司直趙雲逵·南泰會。
備忘記,此時京兆堂上,豈可曠職?左尹有闕,代前承旨李之億除授。
傳于尹東暹曰,漢城左尹李之億,牌招察任,判尹亦爲牌招察任。
金器大,以兵曹言達曰,忠翊衛將李振聃,病伏鄕廬,差復無期,末由上來云。宿衛輪番之任,不可久曠,今姑改差,何如?令曰,依。
傳于金器大曰,御史姑爲入番,明日他御史入來後,同爲入侍。
又傳于曰,禮判若入直,明日朝奠後入侍,雖不入直,朝奠後使之入侍。
趙明鼎,以國葬都監郞廳,以摠護使意言啓曰,因山時,道路橋梁摘奸事,本都監堂上·都監郞廳與頓遞使·兵曹·工曹堂上·繕工監提調各一員,今月二十三日先肅拜,二十四日當爲進去,而堂上李喆輔,繕工監提調兼進矣。凡諸等事,依例擧行之意,分付京畿監司處,何如?傳曰,允。
又以國葬都監郞廳,以摠護使意言達曰,大行大王大妃表石,前後面印本,今始粧簇以入之意,敢達。令曰,知道。
又以國葬都監郞廳,以摠護使意言啓曰,大行大王大妃表石,前後面印本,今始粧簇以入之意,敢啓。傳曰,知道。
又以國葬都監郞廳,以摠護使意言達曰,大行王妃表石前面印本,今始粧簇以入之意,敢達。令曰,知道。
又以國葬都監郞廳,以摠護使意言啓曰,大行王妃表石前面印本,今始粧簇以入之意,敢啓。傳曰,知道。
又以國葬都監郞廳,以摠護使意言啓曰,兩陵表石及沙誌石,今月二十四日,都監堂上·郞廳·監造官一體陪進陵所矣。凡諸等事,依例擧行之意,分付京畿監司處,何如?傳曰,允。
魏昌祖,以忠勳府言啓曰,今此大行大王大妃殯殿,本府進香,依例設行之意,敢啓。傳曰,知道。
金始煐,以義禁府言達曰,轝士廳啓辭,據刑曹申目內,前司評吳彦佐,移本府處之事,達下矣,吳彦佐,今方待令於本府,卽爲拿內之意,敢達。令曰,知道。
右副承旨魏昌祖書曰,伏以臣,以千萬無似,冒居見任,今已半箇月矣。豈有一分才識,可堪惟允之責,而特感我大朝殿下,拂拭之洪造,冒沒廉媿,黽勉供職,惟以時瞻耿光,少伸起居之忱,日赴哭班,粗效悲哀之節,爲萬一報效之道,而新入疎迂,觸事生疣,早晩顚沛,固所自料。今以司饔院提調臣趙榮國情勢煩稟事,傳敎夜下,辭旨截嚴,臣於此驚惶霣越,五內失守,直欲鑽地以入而不可得也。蓋再昨日,有重臣卽爲入侍之命,而始緣其遠處郊外,終又因胥命金吾成命之下,經宿遲滯,其在本院奉行之道,不可因循泯默,乃敢據實陳稟。原臣本意,非敢爲重臣地,只欲陳擧行稽滯之由,而辭不達意,致速嚴敎,此莫非臣迷愚不敏之罪,情窮勢蹙,覓死不得,有不敢晏然仍冒,玆敢不避煩猥,輒事瀆擾於嚴廬疚毁之中,臣尤死罪,臣尤死罪。伏乞睿慈,俯賜鑑燭,亟許鐫削臣職,仍令重勘臣罪,以昭法紀,以安賤分,不勝幸甚。答曰,覽書具悉。爾其勿辭,從速察職。
丁丑五月二十二日辰時,上御通明殿廬次,禮房承旨·香官入侍時,左承旨趙明鼎,假注書安宗喆,記事官李鎭恒·李東泰,香官金鳳著以次進伏訖。上曰,銀釘上漆布云者,好矣,而全體梓宮加漆時,告由矣。上又曰,儒臣,何處去,承宣知之乎?趙明鼎曰,不知矣,而聞渡江治裝矣。上曰,有何治裝之事耶?明鼎曰,臣亦曾往畿內,而自然有治裝之事耳。上曰,畿內異於外方,一入境而知其治否,此則難於外方矣。明鼎曰,誠如上敎。上曰,都城內與城外,同乎?明鼎曰,少異矣。上曰,館人義氣則義氣,迂闊則迂闊矣。素昧之兩班,館人亦善待乎?明鼎曰,期上德矣。上曰,鄕人,豈有上德耶?上又曰,外方守令而登科者,館人必大好矣。上又曰,京主人,亦然乎?明鼎曰,例有役價矣。上曰,京主人,長者任耶?明鼎曰,是焉得謂長者任耶?上曰,界首官,何任?明鼎曰,四長官主人,輪回爲之矣。上曰,於渠有益乎?昔則四長官,頻頻招上矣。道各有四長官乎?明鼎曰,然矣。上曰,政事,當日爲之。出傳敎諸臣以次退出。
上在昌慶宮廬次。
大行大王大妃,大行王妃初喪,太祖康獻大王忌辰齋戒。
金始煐達曰,大司憲趙明采,掌令鄭恒齡·李廷喆未肅拜,執義沈鑧,持平朱炯質呈辭,李世澤在外,今日以監察茶時之意,敢達。令曰,知道。
金始煐,以都摠府言達曰,副摠管徐志修,以大行王妃發靷再度習儀時侍衛事,國葬都監晝仕出去之意,敢達。令曰,知道。
趙暾達曰,右副承旨魏昌祖,昨已承批,今日不爲仕進,卽爲牌招,何如?令曰,依。
傳于魏昌祖曰,加漆時刻,午正三刻爲之。
傳于趙明鼎曰,禮判持大殯殿小殯殿上諡儀註,以待下敎入侍,轝士大將,京兆堂上,習儀前,先爲入侍。
魏昌祖啓曰,司饔提調趙榮國,依下敎入來之意,敢稟。傳曰,御史及司饔提調入侍。
趙明鼎,以禮曹言啓曰,以長生殿啓辭,大行大王大妃山陵,外梓宮陪進,在於六月十六日午時,而若以午時進發,則將未免迫暮窘急之患,進定吉時事,允下矣。更令日官推擇,則六月十六日卯時爲吉云。以此時,原單子中付標以入之意,敢啓。傳曰,知道。
魏昌祖,以禮曹言啓曰,今此大行王妃殯殿贈諡時,當有祝文之節,而五禮儀,無讀祝之事,只有致詞讀冊讀寶之儀,致詞乃是祝辭之意也。似不當疊用祝文,故前後國恤時,皆無祝文,今亦依前例,祝文則不爲擧行之意,敢啓。傳曰,爲之。
又以山陵都監京郞廳,以摠護使意言啓曰,大行王妃山陵,退壙開金井,定於今月二十三日,臣今日習儀罷後,依例除肅拜出去之意,敢啓。傳曰,知道。
又以禮曹言啓曰,卽接通禮院所報,則本院書吏原數,大典中八人,而漸次減損,今爲五人,故居常朝儀,十分苟簡之中,今當兩魂殿享禮竝行之日,差備待令書吏二人外,陪祭時兩所班列及門外散班執事書吏數,將爲六七人,則以此五人,萬無推移擧行之路,書吏三人,限三年加差事牒報矣。執事書吏,參以分排,則不足之數,果如所報,而當此節損之時,三人加出,亦且有弊,書吏一人,依前加差,推移擧行之地,何如?傳曰,置之。
金始煐,以轝士廳言啓曰,成均館自願典僕等,初無分排於六月因山時,而西部東門外契坊民,一百八十餘戶內,今此三運入井軍四十名,宣諭傳敎後,卽爲退送,其代,以本廳豫備軍中抄擇代定,緣由,敢啓。傳曰,知道。
又以兵曹言達曰,本曹兩驛騎馬四十匹內,不但多有病傷致斃,今番奉命出使之行,入把之數,亦至四匹之多,或有各處出使及不時立馬之命,則將無以推移,依前例京畿驛馬四匹,限回還間補把之意,知委本道,何如?令曰,依。
丁丑五月二十三日卯時,上御通明殿廬次。禮曹判書·京兆堂上·轝士大將,同爲入侍時,禮曹判書李益炡,判尹金漢喆,右尹魚錫胤,轝士大將具善復,左副承旨金始煐,假注書安宗喆,記事官李鎭恒,記事官李東泰,以次進伏訖。上曰,轝士軍,盡充定乎?右尹必知之矣。魚錫胤曰,姑未充定矣。上曰,弘陵則已充定乎?具善復曰,一千五百除置矣。上曰,大轝軍幾何?善復曰,一千九百矣。上曰,東門外契自願者,用於明陵,可也,三運用之好矣。善復曰,當如聖敎。上曰,今日試何契?錫胤曰,渠之自願如此,與大將相議爲之耳。上曰,東門契幾何?錫胤曰,二百六十名矣。上曰,泮村不入耶?金漢喆曰,渠之自願如此,則用之明陵,好矣。上曰,今日召大將,卽習儀故召之。錫胤曰,臣則惟恐七日有不足之慮,泮人欲置之。上曰,然則幾運乎?善復曰,九運矣。上曰,頃聞所奏,兩班奴多健夫矣。漢喆曰,聞加定軍三千,送之輿士廳矣。上曰,然乎?錫胤曰,兩班無率丁頉下矣。漢喆曰,出身無率,何以爲之耶?上曰,此時敢稟此等事耶?判尹推考。善復曰,今番聞下敎後,擧皆自願入之。上曰,予有意,其自願,今番皆拔之,用於後次。善復曰,自願軍皆置之。金始煐曰,向者洪象漢陳達,凡諸軍丁,一竝使轝士大將。次知事蒙允,而六月外梓宮出去時,大將陪往與否,不爲稟定,臣待罪該房,敢此仰達。上曰,令從事官一員陪往,可也。出擧條善復曰,莎草軍,自然不實矣。上曰,募軍中不實之卒,送于莎草軍,可也,給價買立者,不須問也。錫胤曰,雇軍不多。上曰,豈然乎,女奴豈着笠赴役乎?轝士大將,先出洞諭下敎,七日當率往,今番盡除。上曰,俄者率爾言,勿推,可也。金漢喆·魚錫胤先退。上曰,其君居廬時,慢忽特甚,當該中官,令該府處之,施以不應爲律。出榻敎上曰,御史南泰著留待,禮判入侍時,同爲入侍。洪良漢,待其入來入侍。出榻敎上曰,此時守令,豈可頻遞?今聞前慶州府尹李秀得,以進香差員上來云,事涉掣肘,本職許遞,仍任前職。出傳敎上曰,趙榮國勿待命事,分付,其令卽爲入來。出傳敎諸臣少退後,更爲入侍。上曰,禮判持謄錄進前。上曰,已請諡太廟乎?李益炡曰,大殯殿有請諡,小殯殿無請諡矣。上曰,玉冊,例奉往太廟,然則壓尊意耶?益炡曰,然矣。益炡又曰,上諡時無祝矣,喪禮補編,則有之矣。上曰,已製置矣。上曰,禮房承旨,持祝文草入侍。出榻敎上曰,左尹李之億入侍事。出榻敎上曰,祭告由文,當前二丈矣。李益炡曰,在前國恤時,魂殿以文政殿爲之,則倍祭百官哭班,在景化門內,而今則與徽寧殿左,咫尺之地,似涉難便,孝昭殿陪祭哭班,以明政殿南庭爲之,徽寧殿陪祭哭班,以景化門外爲之乎?不可不一番稟定,故敢此仰達矣。上曰,所重在焉,何可以徽寧殿之相近爲拘乎?孝昭殿哭班,依前以景化門內爲之,徽寧殿哭班,以景化門外爲之,可也。出擧條上又曰,今番殯殿薦新冬苽二箇半,故其涉訝之下敎,而因此思之,太廟薦新,古之摠進排者,其後加室之後,分排不足,故分半爲薦者,頃者小苽,其甚零星,故都提調陳稟加定,莫重薦新,其半寒心,而今聞名雖半,其實一箇云,必也正名,此後以各室三箇擧行事,分付。出傳敎諸臣,以次退出。
丁丑五月二十三日申時,上御通明殿廬次。司饔提調兩御史,同爲入侍時,司饔提調趙榮國,校理南泰著,修撰洪良漢,左副承旨金始煐,假注書安宗喆,記事官李鎭恒,記事官李東泰,以次進伏訖。上曰,重臣進前。趙榮國進伏。上曰,不意以此服色見卿,心甚悲痛矣。榮國曰,臣尙今不死,入侍嚴廬,仰瞻深墨之容,崩迫不知所達矣。又曰,臣則再生之人也。雖荷聖上肉骨之恩,軀命幸得全保,而何敢擧頭天日之下,更登筵席,而臣民無祿,大喪連出於數月之間,罔極之情,有不可勝達,而伏況君父,以七旬衰齡,纍然在憂服之中,哀毁過節,而緣臣罪逬荒郊,一未伸臣子奉慰之誠,只自日夕焦迫而已。不意特召之命荐下,一瞻深墨之容,而惶愧之極,不知所達矣。上曰,古人云人非堯·舜,安得每事盡善?往事勿說,卿之被讒,予已知之。予雖衰耗,必不見欺乘機闖發之讒言矣。讒者之言,何足介意?俄見卿入來,而予之身世,異於前日,心甚作惡矣。雖欲與卿等,共爲國事,望七之年,今至此境,更何言哉?方欲聚集前日任事之臣,使之輔導元良,今日召卿,爲國不棄世臣之意也。前日下敎曰,君父一也。父母年老,則子不遠遊,非徒老也,卿豈可遠去乎?予則必欲盡心盡誠於殯殿事,而多有不如意者,奈何?昔者朝著寧靜,則慈殿必喜悅,若告之以召入在外某臣,則亦以爲喜,今則更不得承聞喜悅之敎,予以此諭卿,卿亦豈不慟心乎?今召卿於此處,亦有意也。仰想陟降洋洋,豈不俯聽此敎乎?予洞諭無餘,卿勿復言,仍俯伏哭良久乃止。榮國曰,今承聖敎,心腸欲裂,雖有懇迫之懷,而不敢仰達矣。臣之所遭謬辱,固當遠屛丘壑,而猶且遲回江郊者,實出於不忍便訣之意也。臣到此地頭,何敢顧念廉隅乎?監膳一事,因山前,臣當黽勉奉行,以少伸臣子哀慕之誠矣。上曰,然則因山後欲出乎?榮國曰,今雖勉承聖敎,而以身情勢,何敢久留城裏乎?人方擬之以烹,而猶且冒恥仍蹲,則豈有人理乎?上曰,此則卿言過矣。古有烹弘羊,天乃雨之語,昔日李溟,亦遭烹溟乃雨之辱,而未聞弘羊·溟,因此而自廢,卿何以此辱介懷乎?榮國曰,臣雖有所懷,悲疚之中,不敢煩瀆。上曰,六十四衰麻在身,朞服衰麻,一時在身,問之國中,罕有比倫,今則與庚子,亦有少異,是豈人子之道耶?榮國曰,積哀弸中,今雖不知,其於日後之病,奈何?上曰,專恃慈聖而生矣,今將安仰?榮國曰,宗廟尤重矣,悲毁如是,葬後恐生病患。上曰,無害也,卿等勿慮。上又曰,卿在何處?榮國曰,玄石江上矣。上曰,其處雨,何如?榮國〈曰〉,未周洽矣。因請退出。上曰,兩御史進前。洪良漢·南泰著進伏。上曰,南泰著,未盡達者盡達。泰著曰,臣承命馳往江上,自漢江,東至渼陰,仍渡江,出沒潛行,往來周匝,仰體聖上軫念旱災,欲伸幽枉之至意,凡匹夫之抱冤未得上聞者,專意廉探,自致屢日矣。纛島居宗班西淸君,以西春君之弟,爲富人卞仁得之壻,四五年前,春月雨雪瀜解之時,隣居前別將朴世潤,以年近七十之人,升所居之屋,葺其滲漏,西淸君以其不告而升屋,俯臨內間,送奴捉治。朴也登門詬罵曰,吾年七十,西淸之年二十餘,胡不識長幼之序,而凌侮至此?西淸大怒,以所着木屐,蹴其胸膛,朴仆地昏絶,歸家數日而斃。朴無子女,只有一姪,發狀于秋曹,西淸·西春兄弟,往避京中,匿于其兄西城君家。其舅卞仁得,替當其厄,囚繫獄中。其後朴之姪擧狀者,死於獄中,西淸有形勢,又以卞之多錢,遂得無事,朴之姪,只有一子,漂泊無定處云矣。又狎亭朴弼潤爲名兩班,上年九十月間,其僮奴,偸取菁根,烹食於隣居賣餠女,朴生以爲賣餠女誘致之事,捉其女欲治之。其女之夫段後陳者,適遠出。後陳之兄後萬,以年至七十之人,新經癘疫未完之人,恚其弟嫂非罪受杖,多有不遜之語。朴生怒之,杖臀五六度,段漢歸家五六日而後斃,伊時段後陳始還,結縛朴生,納足於足梏,將欲擧杖,而後陳之妻,卽朴生一家婢,故威脅利誘,出錢百餘兩,終至私和,不得成獄云矣。上曰,江村豪强,一次制之然後,可也。泰著又曰,松坡居常漢文興相,初得花妻,後娶正妻于表姓人,表女常常鬪鬨,文漢禁制之際,或時驅打,表女不勝憤恚,渰水而死。初則不以爭殺致疑,其後隣漢姜壽萬,與興相有私嫌,相詰以表女事,插入言端,歸之於驅殺,始爲發狀於廣州府。文漢囚繫獄中,今近十年,姜壽萬,亦以干證繫獄,年前身死,證佐路絶,隣里多以文漢之事爲冤,表哥亦悔其當初發狀云矣。上曰,常漢亦豪悍矣。泰著又曰,三田渡沙工李成采,持海舶,上年秋往保寧地,多載士夫家秋收穀物。十月初五日,到洪州元山前洋,遇大風敗船,僅得生還。士夫穀物中,李兵使家租一百五十石,趙庇仁家租六十餘石,厥數最多,而知其實狀之如此,付之於無可奈何,每十石,代捧,拯出租三石,而京居數三兩班,或呈秋曹,或呈京兆,必欲準捧,而法司皆不聽施。其中李僉正家云者,亦是失穀者,而呈狀於廣州府,必欲盡推。成采患染出幕,成采之子,方以次知被囚,臣見其所呈訟牒,詳其顚末。昨年十月之風,船人之臭載,在在皆然,李僉正不知爲誰,而必欲準捧,甚非矣。又曰,豪强段江村,多有宰相家亭子,或時時來住,而以夏扇冬曆,收拾洞內人心,人皆德之而無怨言,宗班則漢江,有河淸君·順義君兄弟,曾前則不無强梁侵虐之事,而自乙亥以後,皆悛舊習,少無豪强之事,江上民習悍惡,亦不受宗班之豪强云矣。徵債則曾前宗班,以他人債券,托爲己物,勒捧分利,數年以來,以朝家之防塞徵債,不敢冒禁徵捧云,自禁酒以後,凡諸江上,無鬪鬨相殺之患云矣。惟其中猪子島兩班,許生員云者,以中部奉事許紞之弟,雖不大段豪强,爲人姦吝多慾,惟利是趨,多抑取於人,奉恩寺僧及往來船人,無不受害,其兄常時誨責,而不肯聽從,年前移居利川,時時往來于猪島云矣。又曰,逆家女,雖不幸曾已連婚者,亦皆離弛,不敢相通,而逆賊之女,出嫁離弛者,住接於峩山舊時奴屬,隣居兩班洪暠之子,與之潛奸,謀欲携挈遠逃而未果,洪暠怒杖其子而逐之矣,比纔還入云矣。近來人心,雖曰陷溺,名爲兩班,豈與逆家女相通乎?上曰,逆賊女,令秋曹査出,絶島爲婢。出榻敎上曰,彼御史又達。洪良漢曰,江上繡衣,殆是三百年創有之事,而江上之地,非京非鄕,最難廉訪,諸江之中,南江最爲物衆地大,習俗淆雜,百弊俱在,數日之內,實難詳悉,而就以聖敎中三條論之,則酒禁以後,絶無鬪鬨之弊,故訟獄自罕,戕害冤鬱之事,槪未聞知,至於豪强,則近來宗臣衰殘,宗臣江居者,皆無氣力,可以侵虐武斷者,西氷庫,有逆家人燁之子孫,稱以德信守者,從前多有侵橫之弊矣。年前罪謫放還後,頗悛習舊云。臣以微服往見,則所居家舍,荒落欲圮,僅有隻婢應門,可謂瘦殘之甚,其貌則甚迂怪矣。上曰,其父狀貌亦然,予曾於朝班見之,心甚怪怪矣。果有戊申事矣。此輩焉敢豪强乎?良漢曰,又有光春君者居龍山,常時以私屠爲業,及至國恤以後,猶不廢撤云,誠甚可駭矣。上曰,此輩貧賤,以此覓食,何足責乎?闊略宜矣。良漢曰,廣興守李泰祥,以微罪,杖治貢人之奴,至於致斃,或言得病致死,而聞其日子,則正月朔日杖治,同月望日物故云,官員之杖殺下隷,雖不可以殺人論之,非時濫殺,不可不究覈科罪矣。上曰,毋論濫杖與否,元朝用杖,極爲可駭矣。良漢曰,兩倉弊端甚多,流來逋欠,門閭多岐,一則貢人員役輩,稱以呈狀郞廳,受出米穀,多不備納,開庫出納之際,奸弊益滋,此爲一太謬規,而至於軍資倉,則散料欠縮,尤爲難防,掖隷及軍兵諸上司下人,恣意濫取,逐朔如此,因成欠縮,尤爲難防,提防無路,亦多屢石欠縮,按簿計之,則虛錄太半云,不可不大加釐正矣。上曰,此蓋流來痼弊,而當此國家多事之時,何可輕易着手,以致騷擾乎?良漢曰,氷丁爲江弊之最,每戶斂錢,輒至五六錢,殘民僅僅辦納,而昨冬藏氷時,下戶及任掌,中間偸食,貿氷甚些,及於上納之際,慮其生事,慫惥官員,抄出富民,勒定首矣。星火督納,或令跣足,立諸氷上,故富民怯於威令,代貿以納,費錢不貲,稱冤非細,宜有申飭,以防後弊矣。上曰,其所勒捧已涉無狀,而使立氷上,其何刑法?往事雖難追治,昨冬主梗官拿處,後復若此,當該部官,施以制書有違私律,下吏及任掌刑配。出擧條良漢曰,兩倉弊端甚多,不可不一番釐正,而至於貢人之草芚空石地排等,爲進排,今年則國役稠疊,實難支當云矣。上曰,曾已申飭,更加嚴飭,自今殯殿中官,若有濫分付之事,當爲嚴懲,以此分付。出擧條良漢曰,乫頭里村,在於楊花渡下江邊,自前以江上大村稱之矣。臣躬往見之,則凋殘忒甚,破家空垈,處處有之,所餘民戶,擧皆疲弊,所見愁慘,故訪問父老,則皆云年前漁船,來泊於村前,故富民興販,生理甚饒矣。中間漁船,移泊於西江之後,居民失利,遂成敗村,年年流移,曾前四百餘戶,僅餘百餘戶,而亦皆難支,不數年將成空墟云。臣周觀村基,則乃是江口要害處,而又有御摠兩營倉,決非空棄之地,不可不各別顧念,以爲安集之道矣。上曰,令漢城府,問于本里,登對時,稟處。出擧條良漢曰,龍山御營倉,移入城中之後,倉村遂成敗洞,力役偏苦,無以支保,訪問民情,則咸願分半,移爲軍資監東門外契與惠廳新倉契,則彼此俱便云矣。上曰,令京兆,稟處。出擧條良漢曰,通津·金浦·陽川·富平等邑流民,來居沿江者,往往有之,稱以新里,自作一村,見漏帳籍,或生弊端,宜令京兆,搜括入籍,俾有統屬好矣。上曰,化外之民,所奏是,依爲之,以此推之,守令之不能撫民可知,四邑守令,當令該府處之,而非今斯今,今雖參酌,後若加增,令京兆草記,當該守令,拿問嚴處,可也。出擧條良漢曰,禁酒之本,莫如禁麯,而卽今小麥新熟,江民造麯,潛賣於越江村人,以收重價,西江·麻浦等處,多有之云,宜加痛禁矣。上曰,其涉無據,當該部官拿處,洞任,令秋曹爲先從重決杖。麯卽酒之本也,此後買賣者,令秋曹隨現,賣者買者,一體刑推。出擧條良漢曰,西江水鐵幕里居民,多以水鐵鑄器爲業,而當初朝家,定給奉足陸百名,使之責應宗社陵寢各殿及諸上司所用大小中釜鼎矣。詳定之後,奉足減三分之一,而京中雜流,結成一貢物,受食厚價,只納罏口,而匠人之稅,依舊無減,當此兩都監國役,鑄器進排,十倍常時,匠人實難支保,稱冤非細云,事係江弊,敢此仰達矣。上曰,令工曹査問,稟處。出擧條良漢曰,西蠶室在於漢江越邊,乃是公桑重地,朝家設置山直,使之禁養。而年來江邊水沈,桑木固多受傷,而居民斫伐枯木,仍爲耕墾,不復種植,內侍府所屬,則利其地稅,亦不申飭,今則只餘若干稚桑,大異昔日,事係江上聞見,故敢達矣。上曰,噫,彼蠶室,爲后妃而設也。闕中尙有蠶板,今聞所奏,其涉寒心,往事雖難今追,內府之祛桑徵田,甚於聚斂之臣,大學傳十章,豈不云乎?其鄙莫甚,時任府郞,施以制書有違之律,時任府有司,越捧五等,當該壇直,令該曹刑推定配。今稅屬之戶曹待令,令陳復種桑木,而後復若此,當該府有司,六鎭投畀,可也。出擧條良漢曰,外監契都庫,在於沙南里,江村武夫,曾以販木資生,而一自外監貢物革罷之後,戶曹令外都庫,專當國役,使之先進排後受價矣。年前豐壤碑閣營建時木物,自畿營取用,而價則使之往受於戶曹,尙不上下,稱冤非細云,事係民怨,故敢達矣。上曰,令畿營卽爲上下狀聞,可也。出擧條良漢曰,又聞年前,和協翁主祠宇營建時,自內司取用千餘兩直木物,而只給若干價,尙不準數上下云矣。上曰,令戶曹詳考文書後,準數上下,可也。出擧條良漢曰,昨冬米價騰貴之時以爲,江居貿穀商賈,蓄積不發,操縱市價,發牌搜出,吏隷憑藉官威,厚徵賂物,一家之費,多或百餘兩。小不下三四十兩,此時江村騷擾,至今傳說,不但作弊民間之可駭,厥後江民,皆以貿穀爲難云。然則後弊將無窮矣。旣往雖難追治,此後宜有申飭矣。上曰,市價高下,豈三司與知?其涉無據,昨年先作弊三司官員,令政院現告罷職,下吏,令秋曹刑推定配,可也。出擧條良漢曰,事雖微細,而關係紀綱,故敢達矣。昨冬藏氷時,京兆吏魏哥者,俵役之際,私拔一村,使之往赴渠之山役云。事極可駭,不可尋常處之矣。上曰,事雖微細,關係則重,嚴刑一次後,椒島定配,可也。出擧條良漢曰,土亭里居朴墨男者,防納別營所捧平山田米之際,中間換色,雜以糖稷之屬,附同倉色,無事捧上,散料之後,江居軍兵,受食雜穀,莫不痛惋云,莫重稅穀之防納換色,軍兵糧料之劣惡招怨,關係不輕,宜令査問嚴處矣。上曰,果若所奏,關係軍兵,令該廳嚴査重處,可也。出擧條良漢曰,戢盜之政,近甚懈弛,龍山居前萬戶申益昌婢子身死,草殯於近處矣。七八日前,墓寇脫取衣服而去,尙不現捉云。輦轂之下,有此墓寇之患,誠極可駭,當該捕將,推考警責,卽令督捕宜矣。上曰,事涉無據,依爲之。出擧條良漢曰,臣往來江外之際,得聞果川·衿川沿江之地,火賊頻發,今年之內,至於六次之多云,江郊至近之地,如是恣行,誠極寒心,當該討捕官,申飭譏詗,何如?上曰,當該討捕守令,從重推考,另加嚴飭。出擧條良漢曰,江上頑民之作弊者,若有廉問,而此不足仰煩天聽,當付法司推治。而至於私奴檢不伊事,不可尋常處之,故敢達矣。檢不者,卽謫死罪人李齊顯之奴,而常時憑藉主勢,豪悍無比。昨年以後,不悛舊習,身爲馬契色掌,偸食雇價,勒發有馬,輸載公穀。江村馬夫,皆難支堪,其他悖惡之事,不一而足。此輩嚴懲,亦爲爲民除害之一端矣。上曰,令秋曹刑推,大靜縣島配,可也。出擧條時夜色已分,大雨如注。上曰,江上御史,古所未有,而御史奉命復命之日,皆得喜雨,亦非偶也。良漢曰,年來飢癘,江村多有,合沒之戶,鱞獨之民,宜如外方例,一體顧恤矣。上曰,依施,命出擧條。良漢曰,此則不必出擧條,若以傳敎頒布,則恩歸於上,民尤感頌矣。上曰,今聞御史所奏,江村合沒人者多云。其涉矜惻,令該廳,問于該部顧恤。出傳敎上曰,頃因旱氣,意謂咫尺江郊,或有冤鬱,分遣御史廉問,往時下雨,復命日又雨,高高彼蒼,若是眷民,而吁嗟否德,莫能濟恤,豈不恧焉?農桑盛三字,七事中一也,而國后蠶室,近習偸稅,奚異於四境不治?咫尺江郊,若是殺人,而莫能呼冤,何飭外方?尤涉恧焉。朴世潤之被殺西淸守,段後萬之被殺朴弼胤事,令秋曹嚴査覈實後,登對稟處。所謂豪强許哥兩班,令該曹甲山府定配,以除民弊,李泰祥所爲,尤涉無狀,令該府嚴問口招,應問各人,亦令秋曹,嚴査洪暠之子,令刑曹嚴刑一次後,旌義縣定配。他餘事啓下擧條,其令卽爲擧行。出傳敎諸臣,以次退出。
上在昌慶宮廬次。
大行大王大妃·大行王妃初喪。
太祖康獻大王忌辰。
金始煐達曰,大司憲曺命采,掌令李廷喆·鄭恒齡未肅拜,執義沈鑧,持平朱炯質呈辭,李世澤在外,今日以監察茶時之意,敢達。令曰,知道。
藥房都提調申晩,提調李,副提調趙暾啓曰,伏未審日間,聖體若何?前劑入茶飮,已盡於昨日。臣等卽與諸御醫入侍,詳察聖候,議定繼進當否爲宜。臣等不勝區區憂慮,敢來問安,竝此仰稟。答曰,知道。氣則一樣,加劑五貼以入,下敎日入侍,宜矣。
傳于趙明鼎曰,雨勢若此,加漆時,朝廷班次,明政殿月廊爲之,政院班次,明政殿後庭爲之。
傳于趙暾曰,摠護使若不入來,則都監堂上入侍。
大行大王大妃殿加漆罷後,大殿,政院·玉堂·朝廷二品以上·六曹堂上·宗班單子問安。答曰,罔極。藥房口傳問安。答曰,罔極。世子宮·嬪宮,政院·玉堂口傳問安。答曰,罔極。
金始煐啓曰,卽伏見慶尙右兵使趙啓泰今六七月當騎步兵等上送事啓本,則紙尾無踏啓字處,所當還爲下送,而軍摠自有定限,雖不得不捧入,莫重入啓文書,如是不察,事極未安,推考警責,何如?傳曰,允。
傳于金器大曰,國葬都監堂上及承旨入待。
傳于魏昌祖曰,上食祭相値,入侍置之。
持平朱炯質達曰,日者大朝,以訓卒殺掠之變,嚴飭師律之餘,至以臺臣默無一言爲敎,辭旨截嚴,臣宜卽詣臺引嫌於自鄕入城之初,仰請溺職之罪,而賤疾委頓,閱旬沈淹,陳章自劾,見阻喉院,今始扶曳病軀,後時自引,虧損臺體,所失尤大,請令遞斥臣職。答曰,勿辭。
魏昌祖達曰,持平朱炯質,再達煩瀆,退待物論矣。令曰,知道。
丁丑五月二十四日申時,上御通明殿廬次。承旨入侍時,時·原任大臣,國葬都監堂上,殯殿都監都廳,一房郞廳,追後入侍時,判府事兪拓基,判府事李宗城,左議政金尙魯,右議政申晩,國葬都監堂上洪象漢·李喆輔·李,都廳鄭純儉,郞廳金仁大,左承旨趙明鼎,假注書安宗喆,記事官李鎭恒,記事官李東泰,以次進伏訖。上曰,七十年後,梓宮用炭末塡充,而漆布處間隙,實難下手彌縫矣。兪拓基曰,小臣不及見矣。李宗城曰,上下天地板,以本板塡之。上曰,漆布上加漆已聞,而漆布病生,木則豈有病生之理乎?擗而改付則好,而此則不忍爲也,匠人則云然矣。拓基曰,匠人云然,則從其言無妨矣。上曰,此全由梓宮之年久也。金尙魯曰,莫如擗而見之。上曰,予意亦然矣。宗城曰,因山尙遠,見之無妨。拓基曰,古之遷陵時,漆片如掌而自落云矣。上曰,予之召卿者,欲曠詢而定加漆之議,而更有如此事可悶。尙魯曰,一處偶如此,豈每每如此耶?上曰,卿等盡往山陵耶?拓基曰,臣等亦皆陪往矣。宗城曰,仰瞻天顔,瘦瘠,甚矣。拓基曰,茶飮別加調養。上曰,問之匠人,而皆莫能知矣。拓基曰,近百度漆上,新漆又加,此由於按而落矣。上曰,左邊何乃盡如是?申晩曰,病生於漆矣。上曰,兪相之言信矣。金亨大·許奎,使之入內,今日加漆,然後可以見之矣。尙魯曰,有隙故如此耳。上曰,病生於天地板耳。拓基曰,天顔乍瞻,憔悴無餘矣。上曰,予則猶恐肌膚豐碩耳。拓基曰,玉音顯異,請念寬抑。上曰,臥則誠難起坐,而覺時輒覺。宗城曰,陟降在左在右,當此炎熱,哭泣無時,何以慰在天之靈耶?拓基曰,哭泣必多用氣。上曰,諸臣之言,過矣,予意漸肥澤矣。宗城曰,玉音顯減。尙魯曰,閭巷間常人,皆不堪爲之,而聖上爲之,豈不切悶乎?上曰,仁者見之謂仁,智者見之謂智,予欲覽鏡,不見矣。白首暮年,豈忍見布衣着身乎?申晩曰,一日七哭,衰麻長着,豈不悶迫乎?上曰,孔子謂子貢。子夏曰,予之所爲者,理也,予無過哀矣。予無誠則必病,歲寒然後,知松柏之後凋也,豈擇寒暑而哭泣耶?卿等退行哭班。諸臣,以次退出。
上在昌慶宮廬次。
大行大王大妃·大行王妃初喪。
下直,荏子島僉使全世忠。
金始煐達曰,備邊司郞廳來言,今日賓廳坐起日次,而無時急稟定事,頉稟。令曰,知道。
金器大達曰,今日賓廳坐起日次,旣已頉稟,所當持公事入對,而時無公事,頉稟。令曰,知道。
魏昌祖達曰,大司憲曺命采未肅拜,執義沈鑧陳書入達,掌令李廷喆·鄭恒齡牌不進令旨未下,持平李世澤在外,朱炯質引避退待,今日以監察茶時之意,敢達。令曰,知道。
魏昌祖達曰,持平朱炯質,引避退待,已至經宿,尙未處置,連日監察茶時,諫院闕達,俱涉未安,兩司除在外外,未肅拜不爲行公人員,竝卽牌招,何如?令曰,依。
以掌令李廷喆·鄭恒齡,獻納南德老牌不進罷職令旨,令于金器大曰,推考徽旨捧入。
金始煐,以都摠府言達曰,副摠管徐志修,以新番騎兵軍士點考坐起事,外兵曹晝仕出去之意,敢達。令曰,知道。
傳于趙暾曰,禮房承旨與香室官員,持祝文入侍。
傳于金始煐曰,初一日初八日,香則自內有之,只祝文書入,則當親押,小殯殿亦只入祝文。
傳于金器大曰,明日加漆時刻,以午正三刻爲之。
趙明鼎啓曰,山陵都監堂上李昌誼·洪啓禧·李宗伯有稟定事,來詣請對矣。傳曰,入侍。
以承傳色口傳下敎曰,予欲體聖祖而爲之,而動於浮議,而如是告殯殿後,自今夕當撤食,都監堂上卽爲出去,厥石他用之意,雖夜狀啓入來後當進御,卽爲出去。
以承傳色口傳下敎曰,明陵四方石,其在愼重之道,減削如何,勿削以用事,分付。
以承傳色口傳下敎曰,莫重之事,中官慢忽,令該府處之。
傳于趙明鼎曰,宣傳官當往弘陵,騎馬一匹立之。
金器大啓曰,摠護使金尙魯,有稟定事,來詣請對矣。傳曰,詣閤。
趙明鼎,以侍講院言達曰,本院新除授文學金應淳,自鄕纔已入來云,卽爲牌招察任,明日大行王妃發靷三度習儀,與發靷正日,梓宮陪進及諸處問安,宮官不可不備員,而新除授弼善兪彦述在外,兼弼善鄭存謙,兼司書李宜喆,俱以都監都廳除本仕,兼輔德·兼說書俱未差,將無以分排,在外人員及除本仕人員,似當有變通之道,令政院稟旨擧行,竝與未差之代,一體差出,待下批仍卽牌招,以爲備員進參之地,何如?令曰,依。
金器大達曰,因侍講院草記,明日大行王妃發靷三度習儀與正日梓宮陪進,諸處問安,宮官不可不備員,弼善兪彦述在外,兼弼善鄭存謙,兼司書李宜喆,俱以都監郞廳除本仕,無以分排,在外人員及除本仕人員,令本院稟旨擧行事,依下矣。在外人員,除本仕人員,合有變通之道,何以爲之?敢稟。令曰,竝改差。
兵曹口傳政事,副司正李鎭翼。
金始煐,以御營廳言啓曰,因禮曹草記,健元陵·顯陵·穆陵·徽陵·崇陵·惠陵陵內捉虎事,本廳將校,率領砲手出往矣。連接將校手本,則虎一頭捉得後,陵內外諸處山谷,遍踏窮搜者,已至多日,更無蹤跡云。許多軍兵,累日露處,亦甚可慮,今始撤還之意,敢啓。傳曰,知道。
趙明鼎,以奉常寺官員,以都提調·提調意言啓曰,東籍親耕田,所種小麥打作,則所出二石七斗之意,敢啓。傳曰,知道。
忠淸監司狀達,報恩等官居幼學具廷弼子井孫等,爲虎囕死,極爲驚慘事,令于尹東暹曰,囕死人等,令本道恤典擧行。
領議政李天輔箚曰,伏以臣病狀,實無一日起動之望,而職在摠護,顧臣分義,不敢言病,東顚西仆,忍死奔走,固是聖慈之所俯燭,而特賜矜憫者也。弘陵退壙開金井,在於昨日,故習儀罷後,仍爲作行,纔出城門,眩氣大作,未及十餘里,神識全迷,胸膈跳蕩,肢節戰掉,有頃刻垂盡之慮,扶入村舍,連灌藥物,達夜辛苦,而少無所減,向來則是症之發,輕重無常,久不過食頃乃止,未有如今之最劇最危,經一晝夜,無間斷時也。到此地頭,臣之軀命,有不足恤,而緣臣之故,使山陵大事,未免遷就,因山只隔八日,自明日以後,排日節次又多。臣一縷未絶,猶有知覺,惶隕震越,伏地涕泣,罔知所以爲計。臣旣無前進之勢,伏在路次,有若容俟少間,徒過時日,尤增臣死罪。玆不得不擔舁徑歸,來到中路,仰請斧鉞之誅,此時以狗馬賤疾,冒煩嚴廬之下,臣誠萬死,有餘罪矣。伏乞聖明,亟命攸司,重勘臣罪,以嚴邦憲焉。取進止。答曰,省箚具悉卿懇。覽其狀聞,爲卿悶焉,卿其安心勿辭,亦勿引咎,其卽善攝焉。
江華留守金相奭書曰,伏以臣,老衰病劣,百無一能,濫被大朝登擢之恩,猥叨京兆長官之除,自顧不稱,義難冒應,第念六役抄刷,事體嚴急,黽勉承當,奔走供職,而潰潰昏謬,事未就緖,重貽聖慮,累勤嚴敎,不職之罪,理不可幸逭,而惟以重幹未勘,尙且冒沒蹲据,區區廉隅,已屬放倒,惶隕恧蹙,措躬無地。不自意江都新命,此際有隕。臣於是,益不勝惝怳凜駥之至。噫,保障之任,居留之責,固自不輕,必也輯懷民心,鍊束卒伍,寬猛無失其宜,禦牧兩盡其道,始可爲不負其職,則其不可輕授而濫冒也,事理較然,臣未知則哲之明,何取於臣,而有此誤恩之偏加也?矧玆沁之一府,凋瘵忒甚,素以環海之地,土瘠不饒,重以荐歉之餘,民窮財竭,至於築城之役,久爲弊民之端,善後沒策,完勘無期,以國家緩急之恃,有祗殘難支之勢,當此之時,雖使有才諝習機務者當之,尙難其振刷收拾,克盡保釐之責矣。況以臣綿薄衰朽之材,何可擬議於此哉?古人云,量而後入,不入而量,此不但爲一身之私義而已,實出於廢職僨事之慮,臣雖至愚,粗聞此義,豈敢徒恃寵靈,遽然承膺,自底於辜聖簡而病國事也哉?玆敢不避瀆擾,仰首嗚呼,伏乞离明,俯賜鑑諒,亟遞臣新授職名,以便公私,千萬幸甚。答曰,覽書具悉。卿其勿辭,其卽赴任。
副提學金陽澤書曰,伏以臣於今月二十二日政,伏奉敎旨,以臣擢授嘉善大夫,元孫師傅者,恩出特簡,榮動百僚。臣聞命惝怳,繼以悚懍戰恐,不知所出。臣通籍十有五年,內外歷試,百無一效,雖天地包荒之德,不遽棄絶,豈可更辱恩數,加以登擢之典哉?夫朝廷官爵,孰可以輕畀於人,而二品命德之器,上下授受,尤宜兢兢,況玆師傅之職於今創焉。蓋倣周官保傅之義,沖齡敎導,其責甚鉅,苟非德望學術,矜式一代者,則無可擬議。今乃以至庸極陋之臣,進之一資,廁之是任,國家設官遴簡之意,今果安在?昨年冬,臣猥叨輔養之任,自知萬萬不襯,而猶是仍舊資級,不比如今躐躋,辭遜不獲,雖不免一遭冒膺,今之所被恩命,較前懸殊,位愈高而責兪重,負者且乘,未足以喩此僭猥。臣之私分兢惶,姑不暇論,而其爲玷名器累聖簡,當復如何?噫,士之立朝事君,進身華膴,孰不爲榮,而苟人器不稱,致駭瞻聆,則上有䙝恩之失,下有蔑分之辜,念及于此,寧不可懼?顧臣所帶玉署之長,非敢謂一分近似,而乍遞旋授,殊渥偏隆,感激遲回,未卽更辭。今忽以宰秩之尊寵陞之,寵陞之不足,又以萬不堪當之任,擧而授之,前後恩光,爛焉照人耳目,有一於此,亦足爲世所艷。臣是何人,乃敢兼此數者,厭然自居乎?方今聖朝,綜核爲理器,使群工弊袴之藏,微筲之用,無不各得其當,而獨以臣一介之故,將啓日後濫吹之弊,則是豈細故也哉?臣自承是命,夙夜怵惕,不自遑寧,蹙蹙如靡騁,兀兀然無悰,不知晉秩之爲喜,寵命之當膺,深閉固距,縮伏度日,雖其情窮勢格,無計變動,而一例泯默,亦涉傲慢,玆不得不披籲微悃,瀆冒睿聽。伏願离明,俯垂照燭,亟收臣新授資秩,仍遞臣本兼諸任,以重公器,以安私義,不勝萬幸。答曰,覽書具悉。元孫師傅之任,關重且緊,卿其勿辭察職。
文學金應淳書曰,伏以皇天不弔,大慼荐仍,坤聖禮陟,纔踰月餘,東朝仙馭,遽忽賓天,率普均慟,罔極何喩?伏惟我大小朝,嚴廬攀號之中,不瑕有損毁之節?區區不任憂慮之至,仍伏念,臣於昨秋待罪柏府,自顧巽懦,無可以冒承者,則妄謂與其貽尸素之譏,毋寧伏逋慢之誅,嚴召之下,輒事逡巡,忽伏承大朝殿下責敎,至爲嚴重,有非臣子所忍聞者,臣每一奉讀,惶懍震越,直欲溘死而不可得矣。臣出身未幾,曾未有一事一語之出而論列者,而區區忱誠,未能上孚,致勤匪怒之敎,此尤臣之慙悚不能自解者也。乃者千萬不意,春坊除旨,忽降於江舍病伏之中,臣於是驚惶踧踖,靡所容措。今臣是命,適在國哀荐疊之日,而臣之逖違离陛,亦旣久矣。臣雖頑迷如木石,豈不欲趨與哭班,仰瞻深墨,以伸犬馬之戀,而今其計不敢出於此,則嗚呼其情亦窮矣。第伏聞習儀迫臨,以宮僚不備,至於稟旨差出,則亦不敢一味偃處。玆以進伏私次,爲控免計。今若徒怵違傲,以趨走爲恭,則多見其沒廉恥也。以此情勢,承膺無路,隨牌祗詣,略暴危懇。伏乞睿慈。特垂諒察,亟命鐫削,以幸公私。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷諭?爾其勿辭,從速察職。
執義金元行疏曰,伏以旻天不弔,我大王大妃,奄棄四方之養,坤聖仙寢纔殯,而又有此大慼。嗚呼天乎,胡至此極?伏惟殿下,孝思出天,浹月侍湯,竟遭鉅創,攀擗之哀,毁瘠之容,中外傳聞,莫不隕淚。殿下春秋已高,常在靜攝,而任情如此,其奈宗廟社稷何?伏願深惟禮經傷生之戒,勉進薑桂,節抑自愛,以慰率土群生之望焉。臣伏在畎畝,陳慰路阻,抱玆耿耿,但有悲結,忽不自意。本月十四日,祗承承政院所下有旨,以臣前上小朝書,偶有一二泛論,猥勤索入,奬與隆重,至於特解所帶臺職,以開進途,終又諭之以卽日登道,輔我元良,亦輔予不逮,事曠禮絶,瞻聆皆聳,臣雙擎拜讀,五情震惶,不自知其死所也。嗚呼,今殿下方在嚴廬,末有命戒,而猶汲汲於訓迪儲君,不知臣不肖,親發德音,責以輔導,其眞誠所發,可動木石,臣猶爲人,能不感泣?臣卽當不俟駕屨,竭蹶趨召,進謝天陛,退死丘壑,爲可以少塞臣分,而承命累日,盡夜思惟,如癡如酲,終不得爲轉身進步之計,誠亦有甚不敢,而至不忍者存焉耳。臣本至庸極陋,最爲人下,早懷祿利,出入公車,中罹禍故,遂至自廢,窮居無聊,始得鑽硏古紙,行之不力,只資口耳。不知者,疑臣守靜求志,妄相擸掇,終致上誤聖簡,年除歲遷,遂躋亞長之列,濫猥不稱,無甚於此。臣雖至愚,自知甚明,誠不敢以此無似,厭然承當,以犯欺天之罪,此臣從前自畫之義,而若其危衷苦血,尤有所大不可堪者,臣請流涕而略陳之。蓋臣賦命至險,遭時罔極,臣所生祖忠獻公臣昌集,受知明陵,痛念國勢,捐百死效危忠,以獻先王,身不免兇賊之戕害,慘毒之鋒,竝及臣父兄,闔門蕩覆,爲世所悲,臣雖甚頑,不能同時自裁,靦然人面,以迄于今日,能復何心,忍自同平人,妄懷榮名,以重其不孝乎?幸今聖君至仁,天日昭明,三世沈冤,次第盡伸,至於昨年江祠之建,則尤洞察當日殉國之心,綸音惻怛,無復餘蘊,先人之忱誠,亦旣白矣。賤臣之情事,亦云伸矣。臣非敢有昧於天地之鴻恩也。惟是追惟禍初,骨驚心崩,屈伸晦明,無往不悲,悠悠此痛,貫徹肝肺,直無此身而後已耳。嗟乎,已死之灰,不可以復燃,旣涸之泉,不可以復食。臣雖欲含恩畏義,以報知遇之萬一,以此方寸,尙安得復與於當世之事乎?此臣所以奉持恩諭,徊徨涕泗,欲前復却,竟不敢冒膺者也。不然,臣亦世祿遺裔,受恩至此,遭逢盛際,親覲耿光,出入胄筵,從容陳說,以少伸葵藿之誠,豈非至願大榮,而何苦爲是逡巡退走,自陷於辜恩慢命之誅也?苟求其情,良亦慽矣。伏願聖明,憐臣此懇,非此一毫矯飾,特許收還前命,仍竝改臣書筵官之任,使得優游田廬,涵泳聖澤,以全匹夫之微諒,臣不勝千萬幸甚。臣情私迫切,瀆擾哀疚,病狀適苦,封進又晩,臣尤死罪。答曰,省疏具悉爾懇。今覽爾章,思昔興愴。噫,爾今報效元良,卽追爾祖意,若是自畫,其涉過矣。爾勿過辭,卽速上來,以副特諭之意。
丁丑五月二十五日卯時,上御通明殿廬次。禮房承旨,率香室官員入侍時,禮房承旨趙明鼎,假注書安宗喆,記事官李鎭恒,記事官李東泰,香官南重,以次進伏訖。上曰,今日祭員待令耶?趙明鼎曰,然矣。太廟今日受香矣。上曰,然則與殯殿同日矣。上曰,儲慶宮·毓祥宮,亦祭耶?南重曰,告由矣。上曰,太廟非前期三日何耶,今日受香耶?明鼎曰,然矣。上曰,祭文其在今日,此只告由,祭官雖承命,勿令受香。上曰,香官出去,祝文櫃持入。上曰,謄錄有之耶?祝文還奉,謄錄持入。諸臣,以次退出。
丁丑五月二十五日申時,上御廬次。山陵都監堂上,請對入侍時,都監堂上李昌誼·洪啓禧·李宗白,左承旨趙明鼎,假注書金樂洙,記事官李鎭恒,記事官李東泰,以次進伏訖。上曰,注書出去,金元行上疏持入。賤臣樂洙,承命持入。昌誼曰,臣等連爲董役,而以領相之病,退壙開金井擇日,姑不得爲之。上曰,卿雖不言,予已知之矣。明鼎曰,明日又是習儀也。上曰,卿等以退壙開金井之遲滯爲慮,而明日習儀時,不可無摠護使,而摠護使之病如此,果是勞悴之致,非但來頭多有擧行之事,小殯殿玉冊,似塡以領相之名,事將窘急矣。此則無變通之道,今姑許副摠護使之任,使之安意調病,再明入來好矣。仍命書許副傳敎曰,業已知矣。卿之今番奔走,雖常人難耐,而況卿乎哉?頃者初度習儀退行,爲卿悶焉。而餘日猶多,故待卿差愈。昨聞中道而廻,方欲遣太醫,卿箚適上故乃諭矣。今予悶焉者,玉冊中塡名,大殯殿上冊,若今不諭,明日習儀,弘陵開金井及其於明陵,多有擧行之事,又爲効勞,則兩日進冊奉冊,其將狼狽,非徒爲卿所重在焉。不若及此時許副,令卿便心調攝,於莫重莫大之事,不至掣肘,事理當然,故卿之摠護使之任許副,先便卿調理之心,卿須體此意,安心從容善攝,伸禮於進冊奉冊玉帛事,遣使官傳諭于領相。出榻敎上曰,領相之前後往來明陵,不啻一二次,其亦難矣。向於奏對時,忽以眩氣退伏之際,幾乎顚仆,賴彼承宣之適有淸心丸,少爲鎭定,其時予甚慮之。啓禧曰,再明日贈玉時,領相雖擔舁,似當入來。上曰,補編,左相爲摠護使矣。啓禧曰,五禮儀,左相果爲摠護使矣。上曰,多有擧行事,而至於明陵,全不爲之,所重在焉,故今雖許副,心甚悵然矣。仍命書以左相爲摠護使,傳敎曰,領相摠護使許副,代左相爲摠護使。出榻敎上曰,小殯殿諡冊文,則已塡領相之名,而大殯殿諡冊文,則塡不塡,注書知入,可也。啓禧曰,頃以四方石長廣下詢時,臣仰對以八尺矣。伊後考見辛巳謄錄,則其時亦爲浮出八尺五寸,以其稍大減削,故爲五尺餘矣。宗伯曰,其餘石,以爲階砌二件矣。啓禧曰,庚子年一依辛巳例,用此尺數,今番明陵,亦以五尺五寸用之,何如?上曰,依爲之。賤臣樂洙復命奏曰,臣出往問于都監,大殯殿諡冊文,則姑未塡領相之名云。啓禧曰,卽今變通四方石,專出於爲民除日後巨役之盛意,旣已浮出,則今番只用於弘陵,似好矣。上曰,此少無益於壙中,若爲退壙,則豈非不緊乎?昌誼曰,自有四方石不用之敎後,臣等切有所懷,而敦匠事急,末由得間陳達矣。今旣登筵,臣請洞陳之,當初僚堂洪啓禧,泛聞工匠輩取剩之語,以八尺五寸仰對,其後取見庚子·辛巳兩年儀軌,則皆以五尺五寸載錄,故僚堂始知其錯對,今此自引,蓋由於此,況向來自上,特遵太宗朝故事,至下分兩片之敎。故弘陵四方石,則旣以兩片浮來。今若用五尺五寸之制,則兩石各廣不過五尺五寸,長不過六尺許,合計長廣大小,僅與魂遊石之下磚石無異,其浮出與運入,不至於貽弊矣。上曰,今雖云小,卿能曳運否?昌誼曰,臣方掌董役之任,雖親曳,有何難也?聖上今番處分,不但爲內外壙輕重之異,亦出於軫民弊節國用之盛意,而若以石灰代用,則將至於近千石,以此兩款觀之,豈無祛弊節用之可言?而若群下自盡之誠,則元非在此兩款,直以國朝四百年山陵所用石物,今若遽議變通,其在臣子之心,豈不萬萬缺然哉?啓禧曰,重臣所達,誠是矣,此是聖上軫民弊,節國用之盛意,而旣已浮出,只用於今番,此後則勿用之意,更爲下敎,似好矣。上曰,謀之在上,斷之則在下,其石方在何處?昌誼曰,運致穴前,而將不得用之,故都監堂郞,每見此石,輒爲之缺然痛心,群情所同,於此亦可見,實沓沓矣。上曰,此如置飯於傍,而不得食者也。昌誼曰,殿下暮齡,哀毁備至。朝臣之心,擧切焦迫,而凡百節文,動遵典禮。此亦臣僚,莫不欽仰處,而今此四方石,實係列朝以來遵行之大節,變通之際,理宜審愼,更加博詢於時·原任大臣及在野知禮之臣,恐不可已。故臣敢冒死縷縷。上曰,其止之,予以不用於弘陵之意,旣已仰奏於殯殿,殯殿咫尺,予豈敢欺乎?卿等之心,雖出於至悃,亦不無動於浮議而如是,極爲非矣。仍下不忍聞之敎,俯伏痛哭,厲聲使之速退,三堂上蒼黃趨伏階下。上止哭後下敎曰,四方石事,予意已定,三堂之如是陳達,不是異事,而亦動於浮議,可慨矣。仍命承·史少退,三堂亦隨出閤外。少頃口傳下敎曰,宣傳官當出送弘陵,騎馬一匹立之事,使注書,分付于入直騎郞,承旨先爲入侍,賤臣樂洙,依傳敎,分付騎郞後,追後入侍,仍命書冊寶內入傳敎,今日冊寶內入,以都監堂上替行事下敎。出榻敎宣傳官一員,待命事下敎。出榻敎明日習儀,以辰初初刻爲之,再明日贈諡,以辰正三刻爲之事,下敎。出榻敎此後加漆,以午正三刻爲之事,下敎。出榻敎上命承旨讀金元行上疏。明鼎讀訖。上曰,此人甚魁偉云矣。明鼎曰,然矣,凡人入此路,則例多古談事,而此人則不然,非徒學文,且有經綸之才。上曰,金坦行,亦金濟謙之子耶?明鼎曰,然矣。仍命書疏批曰,省疏具悉爾懇。今覽爾章,思昔興愴,噫,爾今報效元良,卽追爾祖之意,若是自劃,其涉過矣。爾勿過辭,卽速上來,以副特諭之意。上曰,凡上書皆入於東宮,故今此儒臣疏批,積年後始爲之,東宮於儒臣之批,亦用爾懇等字耶?明鼎曰,然矣。命書尹汲·徐命彬敍用傳敎曰,前判義禁徐命彬,其時處分,不過申飭。國有多事,尙無下敎,位居崇品,在於散班,非禮使之意。前監司尹汲,若不除伯,當効勞都監,究其本,雖由於不戲言,卽予導之,其在禮下之道,此正無異於導之以政,齊之以刑者也。況飭已行矣,竝敍用。出榻敎明鼎曰,此時撤水刺,一時爲急,請還收下敎。上曰,予有痛心,故已告殯殿矣。明鼎曰,各道進香文,贈諡後,則似書諡號矣。上曰,然則,予之祭文,亦改之乎?明鼎曰,似然矣。承史,以次退出。
丁丑五月二十五日酉時,上御通明殿廬次。摠護使請對,兵判同爲入侍時,摠護使金尙魯,右副承旨魏昌祖,假注書安宗喆,記事官李鎭恒,記事官李東泰,以次進伏訖。金尙魯曰,雨後日氣如此,水刺之節,何如?上曰,無傷也。尙魯曰,豈厭進而罕進耶?此時頻頻進御,千萬伏望。王世子氣候,何如?臣猥承山陵重任,恐誤大事,惶懍無地,今有稟定事,欲請對矣。都監吏來示傳敎,不覺驚心,撤食二字,是何事耶?上曰,四方石,雖以旣浮之物,用之弘陵,則自我不用然後,可也。尙魯曰,臣請陳之,明陵旣用,旣用無妨,弘陵則勿用而已,何必撤食?上曰,洪啓禧云,石旣不大,欲用之,而予則雖如拳不用也。上曰,國葬都監堂上李,同爲入侍。出榻敎曰,臣亦頃有所陳,今聞傳敎,隕越惶恐,敢入來矣。尙魯曰,石之不用,不用而已,水刺不進,豈不悶迫乎?上曰,予雖衰耗,豈動浮囂?旣告殯殿,則難進水刺矣。尙魯曰,此事告殯殿,豈不過耶?上曰,以此言之,予過矣。尙魯曰,夕水刺不進,而將徹夜耶?上曰,一日不再食則飢,卿等雖謂之瘦瘠,而予則恐肥澤矣。上曰,尹汲敍用,成服日,洪鳳漢欲爲之內遷矣。汲入望,予知其情勢而下點,古人有桐葉戲封之事,尹汲則予導而陷之耳。豈自求而然耶?曰,粟米飮當煎進。上曰,此亦食代也。予不進一時水刺,而又復茶飮,則是不可使聞隣國,雖煎入,決不進御矣。曰,是誠沓沓矣。上曰,是何沓沓之多耶?曰,一國臣民仰望,而使殿下闕一時,大臣·藥房,不得準請而退,則不可使聞於鄰國矣。尙魯曰,願聞粥水刺進御之命矣。上命中官進粥水刺。諸臣,以次退出。
上在昌慶宮廬次。
大行大王大妃·大行王妃初喪。
自昧爽至辰時,有霧氣。下直,舒川郡守李來復。
魏昌祖達曰,持平朱炯質,引避退待,已至累日,尙未處置,連日鍳察茶時,諫院之闕達,俱甚未安。兩司除在外外,未肅拜人員,竝卽牌招,何如?令曰,依。
以掌令李廷喆·鄭恒齡,獻納南德老等牌不進罷職令旨,令于魏昌祖曰,竝推考徽旨捧入。
魏昌祖達曰,大司憲曺命采未肅拜,掌令李廷喆·鄭恒齡牌不進,持平李世澤在外,朱炯質引避退待,今日以鍳察茶時之意,敢達。令曰,知道。
金始煐,以都摠府言達曰,副摠管徐志修,以大行王妃發靷三度習儀時侍衛事,晝仕出去之意,敢達。令曰,知道。
趙明鼎,以弘文館言達曰,本館上番校理臣趙曮,以弘陵因山時陪從官,今日三度習儀,晝仕出去之意,敢達。令曰,知道。
傳于趙暾曰,摠護使,都監堂上入侍。
傳于趙明鼎曰,承史入侍。
大行大王大妃殿,加漆罷後,大殿,政院·玉堂·朝廷二品以上·六曹堂上·宗班單子問安。答曰,罔極。藥房口傳問安。答曰,罔極。世子宮·嬪宮,政院·玉堂口傳問安。答曰,罔極。
傳于魏昌祖曰,下敎於宣傳官矣,騎馬二匹立之。
傳于金器大曰,禮房承旨·編次人,禮判,同爲入侍。
魏昌祖達曰,禮房承旨入侍事,命下矣。禮房承旨趙明鼎,纔已申退,所當牌招入侍,而拘於廳規,不得請牌,何以爲之?敢稟。令曰,牌招。
金器大啓曰,禮曹判書李益炡,編次人李喆輔,依下敎來侍矣。傳曰,入侍。
傳于魏昌祖曰,同副承旨,同爲入侍。
金器大啓曰,因本院達辭,明日大行王妃,發靷三度習儀與正日梓宮陪進,諸處問安,宮官不可不備員,弼善兪彦述在外,兼弼善鄭存謙,兼司書李宜喆,俱以都監郞廳,除本仕,無以分排,在外與除本仕人員,竝改差事,依下矣。政官所當牌招開政,而望筒出納之際,必致夜深,待開門牌招,開政差出,何如?無批答還下。
吏曹口傳政事,大行王妃下玄宮時,鎖閉官沈鑧,預差沈益聖。
金器大,以魂殿都監郞廳,以摠護使意言啓曰,明日改銘旌書寫處所,依禮文,當於殯殿外庭設行,而他無可合處,以司饔院大廳爲之,而舊銘旌,依下敎燒火於仁政殿東階上之意,敢啓。傳曰,知道。
金始煐,以禁衛營言啓曰,來六月當一番前部左司屬,黃海道五哨軍兵,逢點實數六百五十二名,已爲點閱整齊。來六月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來八月當二番前部中司屬,黃海道五哨軍兵,七月二十五日京中逢點,依例準二朔立番之意,本道監兵使處,預爲知委,何如?傳曰,允。
又以御營營廳言啓曰,本廳來六月七月兩朔應立前部後司屬,慶尙右道五哨軍兵六百七十名,已爲逢點整齊矣。六月初一日,與右司軍兵替代後,舊軍放送之意,敢啓。傳曰,知道。
又以御營廳言啓曰,本廳來八月九月兩朔應立左部前司屬,慶尙右道五哨軍兵,七月二十五日京中逢點,八月初一日,與前部後司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
魏昌祖,以刑曹言達曰,今五月二十三日,御史入侍時傳敎內,洪暠之子,嚴刑一次後,旌義縣定配事,命下矣。依傳敎,發刑差譏捕,則洪暠之子起震,時在忠淸道保寧地云,捉送事,今方發關本道之意,敢達。令曰,知道。
全羅監司狀達,順天等官居旗牌官黃河澄等渰死,極爲驚慘事。令曰,渰死人等,令本道恤典擧行。
副司直鄭榦書曰,伏以皇天不弔,邦運孔否,惟我王妃殿下,昇遐厪閱月,而我大王大妃殿下,又忽禮陟,臣民崩隕,曷有窮已?伏惟我邸下,誠孝出天,號痛何居?伏況我大朝殿下,以千乘尊而躬參閔之行,方七耋高而篤帝舜之慕,顔色之慼,哭泣之哀,不瑕有損於聖體?伏想我邸下,焦煎之忱,與群下共切矣。日月有期,山陵已卜,廞儀洊戒,百僚奔遑,顧臣曾忝法從,未忍自屛荒遠,爲其祗參散班,奉辭都門,纔已扶曳殘喘,來伏私次。而第臣頃於郡庭受衰之時,竊有所訝惑於儀註者,敢此冒萬死仰陳焉。臣謹按儀禮,斬衰菅屨,齋衰疏屨,不杖期麻履,齋衰三月與大功同繩屨,小功緦輕,沒其屨號,蓋菅疏麻繩,隨服漸殺,衰固不可無屨,屨亦不可錯亂其等殺也,明矣。是以庚子·甲辰兩年儀註,皆用菅屨上下服,俱是斬衰故也。庚戌則上服爲齋衰三年,宗親文武百官之服,爲不杖期,上服宜用疏屨,下服宜用麻屨,而宗親文武百官,同用疏屨,實欠別白也。今年臣服,與庚戌同,是不杖朞,宜用麻屨,而儀曹行會,宗親文武百官衰服,元沒屨號,代以白皮靴,白皮靴者,卽公服所着也。庚戌疏屨,雖混同上下服,而猶歸從厚之宜,今爲二聖母服朞,何等重制,而沒其屨號,與緦小功無異,固已未安,而上襲衰絰,下着公服之皮靴,亦豈非斑駁之甚乎?此蓋有司之臣,遵用五禮儀,而煞有不然者,夫五禮儀斬衰以下,俱用白皮靴,然其所謂衰服,乃生布裹帽帶,生布圓領衣,旣先正臣徐敬德所謂,長布之衣,近於庶人者,而不過以公服,稍示變節而已。雖曰衰服,便是公服,則承以白皮靴,亦自相稱,而庚子以後,方喪之制,專用朱子服議,一洗漢唐以來千古之陋,冠絰衣裳,悉用古制,則何獨於屨,反捨其服所稱之麻屨,而乃用禮經不現之皮靴耶?且伏念,尊同服同,而庚戌用屨,今年用靴,豈未諳已例耶,抑有意變更耶?何前後之殊異也?屨之爲物雖微,而其所爲用,則不輕,寧可約綽看過耶?記曰,衰與其不當物,寧無衰服,雖以始制爲斷制,不當物,則盍思所以釐正乎?昔宋寧宗時,有司誤用漆紗淺黃之服,朱子請因啓殯發靷變制之節,復用初喪之服,追改旣往之失,寧宗詔從之,此實改正謬制之一證也。伏乞邸下,將臣此章,上稟大朝,下詢大臣及儒臣,如或有槪而僉同,及今發靷之日,去皮靴着麻屨,則方喪之制,粹然一歸於正,無因循苟且之弊矣。臣旣無言責,人或疑之以越俎,而書云工執藝事以諫,臣亦在受衰之列,則被衰論衰,不猶愈於執藝之工乎?更伏願邸下,恕其狂僭,而少垂察焉。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷諭?書辭,令該曹稟處。
執義沈鑧書曰,伏以皇天不弔,荐降大割,大行王妃,奄棄臣民,日月無幾,慈聖仙馭,遽又上賓,率土含生,普切痛霣。我大朝殿下,以出天之孝思,盡情致毁,必多有傷損之節。伏惟邸下在疚之中,曷任焦迫?臣隨諸臣後,數次登筵,仰瞻深墨之容,暑月嚴廬,哀慼過制,益不勝區區煼灼之至。念臣於三司言議之地,自畫有素,實無冒進之勢,而頃於春坊直中,伏奉柏府新命,繼而有召令,當此上下哀遑之日,不敢言私,冒沒入肅,而初非爲盤仍之計也。日尋長單,見阻喉院,蹲冒至此,愧恧冞深。且臣之老母,年迫八耋,素嬰奇疾,委頓床席,寧日常少。又自數昨,宿症挾暑添劇,泄痢暴作,飮啖全廢,眞元大陷,氣息凜綴。臣以終鮮之人,身執刀圭,左右扶將,而此際因僚臺處置,召牌儼臨,顧臣情理,斷無頃刻離捨之勢,隨詣闕外,不得已拜章徑歸,逋慢之罪,尤無所逃。伏乞离明,俯賜諒察,亟令鐫遞臣職,以便救護,因治臣罪,以警具僚,千萬幸甚。答曰,覽書具悉。攀號摧痛之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷諭?爾其勿辭,救護母病。
丁丑五月二十六日辰時,上御小殯殿。摠護使,殯殿堂上,國葬都監堂上,都廳,同爲入侍時,摠護使金尙魯,殯殿堂上李益炡·李鼎輔·金漢喆·申晦,都廳鄭純儉,國葬堂上洪象漢·李喆輔·李,都廳尹學東,左承旨趙明鼎,假注書安宗喆,記事官李鎭恒,記事官李東泰,以次進伏訖。金尙魯曰,都監所書進,發靷時各函中,一函名號,有不察之失,當該中官,推考,何如?上曰,依爲之。出擧條洪象漢曰,國葬都監一房郞廳二人中,一人則例差名山大川祭官,一人則專管檢飭發靷時各差備矣。年前賢嬪宮發靷時,因傳敎,使一房郞廳唱笏記,今番若用此例,則檢飭無人,事多苟艱,笏記依前,使贊儀擧行,而一房則檢飭凡事,恐合事宜,故敢達。上曰,笏記,使贊儀唱之,可也。出擧條又曰,明陵沙誌石正副本兩件,已爲陪進於陵所,而其中疊燔而不入於副件者,尙有四張,何以爲之乎?上曰,埋安於副件埋安之傍,宜矣。出擧條李喆輔曰,國葬都監,今番所用大小轝以下諸木物,依下敎皆將移用於七月因山,則山陵都監甕家以下諸木物,亦當依此移用,而都監堂上,皆以未定奪爲難,故敢達矣。上曰,甕家及其他諸木物,皆移用,可也。出擧條諸臣,以次退出。
丁丑五月二十六日未時,上御小殯殿。摠護使·殯殿都監堂上·國葬都監堂上,同爲入侍時,摠護使金尙魯,殯殿堂上李益炡·李鼎輔·金漢喆·申晦,國葬都監堂上洪象漢·李喆輔·李,左承旨趙明鼎,假注書安宗喆,記事官李鎭恒,記事官李東泰,以次進伏訖。上曰,摠護使·都監堂上入侍。出榻敎上曰,國葬都監堂上入侍。出榻敎上曰,今番軍人實耶?金尙魯曰,善步而着實矣。李益炡曰,取考各年謄錄,則因山時,都監一房郞廳二員陪從,其他郞廳皆留在,返虞諸具,看檢整待矣。今番何以爲之乎?上曰,然則一房郞廳二員進去,可也。出擧條上曰,孝昭殿門一隻,不爲內閉,而徑鎖正門,殯殿都監堂郞,竝從重推考。出擧條諸臣,以次退出。
丁丑五月二十六日酉時,上御通明殿廬次。禮房承旨·禮判·編次人,同爲入侍時,同副承旨·儒臣追後入侍時,禮房承旨趙明鼎,禮曹判書李益炡,編次人李喆輔,假注書安宗喆,記事官李鎭恒,記事官李東泰,以次進伏訖。上曰,大行大王大妃殿,上諡擇日,其涉太晩,以來月望前,更爲擇入。出傳敎上曰,儒臣及同副承旨率入,注書臣宗喆,承命出去,率同副承旨金器大,儒臣李錫祥·金華鎭入來。上曰,儒臣持禮記曲禮入侍。出榻敎上曰,大明集禮,祭享祝文,皆望燎,而惟於五禮儀望瘞,久積坎中,不潔莫甚,心常不然,而莫重廟社,不敢以一見釐正,而至於闕殿祔廟之後,不潔尤莫甚焉。此非廟社之比,且殯殿皆望燎,殯魂殿奚異?自孝昭殿·徽寧殿,始祝幣望燎於坎上,仍瘞其灰於坎中事,令儀曹擧行,載於補編。出傳敎上曰,凡只行告由時,予意則雖無祭物,告文則各讀。今番乃知列書十二室,書告由文而太廟則讀於廟中第一室前,永寧殿則讀於第一室門外云。其涉訝之,而其中尤爲掣肘者,頭辭稱孝曾孫嗣王,於第十室以上,猶可用此祝,第十一室,第十二室,稱孝曾孫,可乎?大段逕庭,予意則用各祝,可也。或曰,非祭各祝,恐或張大,則依殯殿例,只書告由句一張,次第讀奏於各室爲宜,而莫重廟禮,不敢自信,令入侍史官,問議于時·原任大臣,入侍以奏。出傳敎上曰,凡修理時,正殿廳事鋪進,獻油芚一張於當中席下,其無意義,臆料則人君當在殿中,故爲其祛濕而然也,而本不坐此,其上又有平床,尤無其義,昔年廬次,設油芚者,捧命祛之,此亦祛不緊之盛意也。旣知無義,亦有故敎,此後正殿修理時,廳事勿鋪油芚事,定式施行。出傳敎上曰,以疏履事,頃者禮官稟請。大臣亦有奏而命置之。今聞前承旨鄭榦上書云。雖微節,喪制法制,法古之後,不可不備,依請擧行事,分付儀曹,亦載補編。出傳敎諸臣,以次退出。
上在昌慶宮廬次。
魏昌祖達曰,大司憲曺命采未肅拜,執義沈鑧親病受由,掌令李廷喆·鄭恒齡牌不進,持平李世澤在外,朱炯質引避退待,今日以監察茶時之意,敢達。令曰,知道。
趙暾達曰,左副承旨金始煐,今日不爲仕進,牌招,何如?令曰,依。
魏昌祖達曰,憲府之連日監察茶時,諫院之許久闕達,俱涉未安,兩司除在外·陳書受由·引避退待外,未肅拜人員,竝卽牌招,何如?令曰,依。
以掌令李廷喆·鄭恒齡,獻納南德老等牌不進罷職令旨,令于魏昌祖曰,竝推考徽旨捧入。
傳于趙明鼎曰,贈諡內入時刻,待下敎入之。
又傳于曰,正時入之。
又傳于曰,問議翰林及儒臣上下番禮房承旨入侍。
魏昌祖啓曰,卽者吏曹郞廳來言,今日爲政事,命下,而判書鄭翬良,參判南泰齊,參議朴相德,俱以病不來,不得開政云,判書·參判·參議,竝卽牌招開政,何如?傳曰,允。
有政。吏批,判書鄭翬良牌不進,參判南泰齊牌不進,參議朴相德進,都承旨趙暾進。吏批啓曰,判書鄭翬良,參判南泰齊,竝牌不進。小臣獨政未安,何以爲之?敢稟。傳曰,只出緊任。李惟秀爲大司諫,趙榮進爲弼善,鄭純儉爲兼弼善,金華鎭爲兼司書,趙載得爲司僕僉正,李龜老爲獜蹄縣監,李漢一爲禮曹佐郞,慶州府尹李秀得仍任事承傳。兵批,判書李病,參判李應協病,參議李昌儒入直進,參知成天柱病,左副承旨金始煐進,司直尹汲·徐命彬·鄭晩淳,護軍兪彦述,同知單安錫胤,僉知單金壽鼎。
趙暾達曰,假注書安宗喆,身病猝重,勢難察任,今始改差,何如?令曰,依。
趙明鼎,以山陵都監郞廳,以摠護使意言啓曰,大行王妃山陵,退壙開金井,定於今月二十八日,大行大王大妃山陵役處,亦有看檢之事。臣以今日先肅拜,明日出去之意,敢啓。傳曰,知道。
又以禮曹言啓曰,大行大王大妃殯殿,上諡擇日,以來月望前,更爲擇入事,命下矣。上諡吉日,更令日官推擇,則諡冊寶,自都監內入,來六月十一日辰時,內出同月十二日辰時,請諡宗廟,同日隨時,上諡殯殿,同月十三日辰巳間巽時,改名旌同日午時爲吉云,以此日時,原單子中改付標以入之意,敢啓。傳曰,知道。
又以禮曹言啓曰,以前承旨鄭榦上書,百官服制,去皮靴而着麻屨事,有依請擧行之敎矣。原單子,百官服制條,以麻屨改付標以入之意,敢啓,傳曰,知道。
丁丑五月二十七日申時,上御廬次。禮房承旨,玉堂上下番入侍時,校理金華鎭,修撰洪良漢,左承旨趙明鼎,假注書金樂洙,記事官李鎭恒,記事官李東泰,以次進伏訖。上曰,禮判來乎?明鼎曰,不來矣。上曰,考出儀軌耶?明鼎曰,考出矣。上曰,先奏問議。華鎭讀領府事金在魯獻議曰,以爲以文勢觀之,題目旣曰,啓殯儀,而曰前三日告廟社,則前三日似指啓殯前三日也。其日似指啓殯之正日也。今番則啓殯,在發靷前三日,而與告廟社同日磨鍊,若於殯殿奠告後,仍卽撤欑,則其間累日,無所障蔽,誠甚未安,以私家言之,發引前一日,因朝奠告遷柩于几筵,仍遷于廳事,如無別廳,則只略移動,邦家之禮,雖不敢援用私家之禮,而揆以禮意,則啓殯當在於發靷前一日,而告廟社,自當在於啓殯前三日也。淺見如此,伏惟上裁。上曰,領府事獻議似然矣。次讀判府事李宗城獻議以爲,啓殯之禮,所以將朝祖也。國家典禮,發引前三日,告于太廟,所以替朝祖也。朝祖之禮,旣以替告,則啓殯之節,只當在於發引之夕,而特以啓殯爲儀禮,旣夕禮之大節,故雖已替告,啓殯名目,自在於雲觀推擇之中,進退徐疾,分排日子。故此今番擇日之偶在於告廟之同日者也。非如禮律之嚴不可變者,則臣之愚意,更令都監,商議於日官,退定日時,俾無啓欑屢日之慮,仍以五禮儀中前三日之文,自歸於發引前三日,列朝已行之禮,恐爲得宜,而蔑識僭論,只增惶愧,伏惟上裁。上曰,此則非啓殯前三日也,大體則同矣。明鼎曰,考見謄錄,則庚戌年啓殯,前期三日,而其外則皆前期一日矣。上曰,然矣。華鎭曰,判府事兪拓基以爲,與李宗城獻議同,而古則土坎中出柩,以柩朝祖,故前期破殯,而下士一廟前期一日,中士二廟前期二日,大夫三廟前期三日,諸候五廟前期五日,天子七廟前期七日,而今則與古有異,前期啓殯,似易欠敬矣。明鼎曰,前期一日,似好矣。上曰,然矣。仍命書貞聖王后啓欑,以前期一日。傳敎曰,告廟社,以五禮儀推之,在於啓殯前三日,而摠其日計三日,則乃流來久傳也。今不當局於文而更之,至於啓殯,〈發〉引前一日,王公匹庶通行之例,則擇日記中,其雖列書,而列書之中,又有隨時之文,隨時二字,宜通上下看也。況啓殯,與古制有異。今則無日不啓,其於前一日,一何局哉?非徒大臣之獻議亦然。今考前例,庚戌今年之外,俱以前一日,其果重擇,豈只有二年乎?其局於列書名目,過擇無疑。今番貞聖殯殿啓欑,以前一日擧行此後必也依此擧行,而擇日記中,亦稱前一日隨時事,載於補編。出榻敎上曰,翰林奏獻議,鎭恒欲奏之際,上曰,越給,承旨明鼎先讀。領府事金在魯獻議以爲,以家禮言之,則凡通告之祝,於首一位,稱孝玄孫某敢昭告于顯高祖考妣·顯曾祖考妣·顯祖考妣·顯考妣,而不用各祝,孝玄孫之稱,統於尊故也。國家之禮,宜無異同,而但私家,則多不過四位,相去不遠。而太廟之內,則自第一室,至第十二室頗遠,此所以聖上有所起疑也。然此是五禮儀所載,則恐不可猝然更改,使大祝,特爲高聲讀告,似合事宜。至於永寧殿,則正殿與東西夾,各自隔壁,故不得不就中間,讀告於正殿門外,而正殿東西夾之門若洞開,則比太廟別無阻塞之患,惟在聖裁。上曰,多不過四位云者,領府事細密處也。五禮儀果有之乎?鎭恒曰,考見後,書之矣。次讀判府事李宗城獻議以爲,古禮殘缺,天王家典禮,皆以大夫士之禮,傍照行之之意。臣於前議,已槪陳矣。家禮通告四代之文,列書高曾祖禰於一板,而稱以孝玄孫者,義在統尊,不以爲嫌故也。今若以家禮告四代之文律之,則五禮儀告文,恐無可疑。永寧殿讀告於第一室門外者,實涉訝惑,聖上之起疑俯詢,固有其宜也,而臣誠蒙陋,無以指陳仰對,惟在博詢處之。上曰,其義太深矣。明鼎曰,然矣。次讀領議政李天輔獻議以爲,王家典禮至重,臣素蔑禮學,不敢臆對,而十二室告由文,列書十二室,以一祝只告於第一室,宜爲聖上之起疑,而蓋禮意所重,惟在尊統,不以爲嫌也。至於永寧殿,則讀告於第一室門外者,亦載於五禮儀,祖宗朝,必有講定,而臣方病昏,未能考據仰對,惟在博詢處之。上曰,極精矣。次讀左議政金尙魯獻議以爲,月日干支下,稱號之典,用於十二室,雖似未安,以禮意推之,共一祝而只告於第一室者,乃所以統於尊也,而永寧殿·宗廟,共一告文之文,見載於五禮儀,恐難猝改爲各祝,至於只書告由詞句,次第讀告,太廟告祝,事體至重,無前之禮,亦難創行,惟在聖裁。上曰,見載五禮儀云者,似在於五禮儀矣。次讀右議政申晩獻議以爲,王家典禮,至爲嚴重,以臣蒙昧,不敢臆對。而第家禮通告,四代之文,列書於一板者,蓋所以統於尊之義,則五禮儀所載,似必引此爲據故也。然告文之讀奏於第一室,自是禮文所在,而永寧殿告由時,讀奏於正殿門外者,雖出於事勢之方便,而揆以禮意,終似未安,此則宜在釐改,惟在博詢處之,上無發落。判府事兪拓基,與領府事議同。上曰,身雖憊,收拾精神,則稍勝矣。明鼎曰,帝王之尊,異於匹庶,事業無窮,臣忝在近密,旣有所懷,豈不仰達?臣連雖入侍,不敢仰瞻矣。昨日殯殿侍立時,雖極惶悚,暫爲瞻仰,則天顔之瘦瘠,何至於此也?微臣區區之忱,實有非昔之慮,肝膽欲裂,感淚自下,殿下以出天之孝,今於凡節,盡欲無憾,而前頭大禮重疊,聖候康寧,然後可以盡矣。伏乞惕念焉。上曰,承宣之言,是矣。予常時氣好,故培養自薄,而所食不多,食不過三四匙,餠不過小二介,麪不過數箸,使在外人聞之,則必過慮,而以入侍諸臣見之,則似近傳者之誤矣。凡人以老自處,則自然成老,而予則不能如是,雖代理,勞心則無減矣。明鼎曰,聖上哀毁過節,亦多達夜失眊,前頭大事,如欲自盡,則此時保護,何可少緩?聖心寬抑,千萬伏祝。上曰,今日寶冊有未備者,心甚不便,更爲點檢後心安。貞聖事若然,況大殯殿乎?雖以加漆事言之,一心憧憧矣。明鼎曰,殿下孝思無窮,凡節每欲無憾,而不念自護之道,尤爲憫迫。上曰,承旨所達是矣。過慮,故所達亦過矣。華鎭曰,承宣委曲陳達,臣無所更達,而伏望强抑至情,保護聖躬焉。良漢曰,承宣所達,片片血忱,伏乞强抑,無負臣民之望焉。華鎭曰,凡疾病出於不知不覺之中,玉體傷損,必有無窮之慮,伏願殿下,强勉垂聽焉。明鼎曰,殿下以收拾精神,則稍勝爲敎,臣於是不勝憫迫之至,雖凡人之居喪,自恃筋力,哀毁過節,則末乃見欺於筋力者,多矣。況聖上浹旬侍湯之餘,竟遭巨創,連處嚴廬,哀疚之中,當此極熱,常服衰絰,連參七時之哭泣,哀毁過節,倘或聖候,因此而漸益凘綴,則此豈不見欺於筋力者乎?伏乞勉從自抑焉。上曰,承宣見欺之言,誠是矣。上曰,昨日三度習儀時,予服衰服,踰往小殯殿,而服朞服,則不可入大殯殿矣。上曰,禮記補註,領府事善爲之矣。明鼎曰,一生精力,在此補註矣。上曰,曲禮持來乎?華鎭曰,持來矣。上曰,承旨儒臣,論難於前,可也。上曰,曲禮,無不敬,儼若思,安定辭,安民哉,領府事何以解之也?華鎭曰,與本註別無各出者矣。明鼎曰,按字,領府事自解也。明鼎曰,禮從宜,使從俗,使謂臣爲君出聘之法,宜謂事之所宜,若男女授受不親爲禮,而祭與喪,則相授矣。華鎭曰,宜權也。上曰,禮記甚難,而能如是註解,領府事精神難矣。明鼎曰,禮記類篇,誠亦稀矣。華鎭曰,類聚也。衣則衣聚之,冠則冠聚之,祭祀則以祭祀聚之,開卷則瞭然矣。明鼎曰,人有禮則安,無禮則危,故曰,禮者不可不學也。有禮,則日在天理上,故安,無禮,則日在人慾上,故危,下覽此,則多有益矣。上曰,禮記誠不泛矣。華鎭曰,曲禮多出於小學矣。明鼎曰,犬入陽數矣。我國獨不用於祭祀,惜矣。禮記亦以犬牲稱之矣。上曰,中原則用之乎?明鼎曰,已登儀禮矣。上曰,五十不致毁,六十不毁,七十唯衰麻在身,飮酒食肉,處於內,何謂也?華鎭曰,七十若以喪人自處,不食肉,則豈不生病乎?良漢曰,五十始衰,故不極毁,七十則又衰,故不可毁矣。而衰麻之外,與平居無異,飮酒食肉,處於內而不必居門外,倚廬之謂也。明鼎曰,毁瘠傷生,君子以爲不孝,且七十,則年尤衰暮,故飮酒食肉,與平居無異,只衰麻在身而已之意也。雖私家之人,若過制固執,則箇箇生病矣。上曰,補註或有徐志修參爲處矣。明鼎曰,志修卽領府事之甥姪也。華鎭曰,禮記與尹東昇相議,則多有知之矣。上曰,踊何謂也?華鎭曰,不安於席之意,節哀之意也。良漢曰,踊亦有節矣。上曰,元良講禮,近亦不廢耶?良漢曰,臣聞春坊之言,則近來逐日開講,而但今三度習儀已過,啓欑之期,只隔數日,雖是讀禮之工,恐非開講之時,而未承聖敎,故不敢輒停云矣。明鼎曰,因山前,似當暫轍,而有下敎後,可以轍矣。上曰,臨時豈可開講乎?自當停止,不必下敎矣。諸臣,以次退出。
上在昌慶宮廬次。
大行大王大妃·大行王妃初喪。
魏昌祖達曰,大司憲曺命采,掌令李廷喆·鄭恒齡牌不進,執義沈鑧親病受由,持平李世澤在外,今日以監察茶時之意,敢達。令曰,知道。
又達曰,憲府連日監察茶時,諫院之許久闕達,俱涉未安,除在外·受由·引避退待〈外〉,未肅拜人員,竝卽牌招,何如?令曰,依。
以掌令李廷喆·鄭恒齡,獻納南德老等牌不進罷職令旨,令于魏昌祖曰,竝推考徽旨捧入。
大行大王大妃殿加漆後,政院·玉堂·朝廷二品以上·六曹堂上單子問安。答曰,罔極。藥房口傳問安。答曰,罔極。世子宮·嬪宮,政院·玉堂口傳問安。答曰,罔極。
趙明鼎,以侍講院言達曰,本院新除授弼善趙榮進,稟旨差除之下,不爲出肅,卽爲牌招察任,何如?令曰,依。
傳于趙明鼎曰,前亦如此矣。明日小殯殿進香,以辰時未時爲之。
傳于尹東暹曰,今番長生殿漆匠等,竭心擧行,渠雖匠手,其誠可嘉,邊首,令該曹米布從厚題給,其餘匠人,亦爲米布題給,以聳匠人。
安宗喆改差,代以李枰爲假注書。趙暾啓曰,假注書李枰,時無職名,令該曹依例付軍職,冠帶常仕,何如?傳曰,允。
傳于趙明鼎曰,今日加漆時哭班,朝廷以明政殿月郞爲之,承旨以明政殿後庭爲之。
上在昌慶宮廬次。
大行大王大妃·大行王妃初喪。
藥房都提調申晩,提調李,副提調趙暾啓曰,伏未審日間,聖體若何?,前劑入茶飮,已盡於昨日。臣等之不得診候,亦至多日,臣等今日不可不率諸御醫入侍,詳察聖候,議定繼進當否矣。臣等不勝區區憂慮,敢來問安,竝此仰稟。答曰,知道。氣則一樣矣。
趙暾達曰,左承旨趙明鼎,今日不爲仕進,牌招,何如?令曰,依。
魏昌祖達曰,持平朱炯質,引避退待,已至累日,尙未處置,憲府之連日監察茶時,諫院之許久闕達,俱涉未安,兩司除在外外,未肅拜不爲行公人員,竝卽牌招,何如?令曰,依。
以掌令李廷喆·鄭恒齡,司諫沈益聖,獻納南德老牌不進罷職令旨,令于魏昌祖曰,竝推考徽旨捧入。
以承傳色口傳下敎曰,朝上食後當入侍,上食準備時,入後詣閤。
傳于金器大曰,摠護使·國葬都監堂上·禮判入侍。
傳于金器大曰,摠護使·國葬都監堂上·禮判,內局入診,同爲入侍。
傳于趙暾曰,摠護使,同爲入侍。
傳于金器大曰,梓宮上字親寫,當於初吉日,時刻以午初初刻擧行,結裹,待下敎定日。
傳于金器大曰,國葬都監,日子旣改之,前書字入之。
傳于魏昌祖曰,禮房承旨·御製編次人入侍。
魏昌祖達曰,禮房承旨入侍事,命下,而禮房承旨趙明鼎,旣已申退,所常牌招入侍,而拘於廳規,不得請牌,何以爲之?敢稟。令曰,牌招。
趙明鼎啓曰,禮房承旨及編次人,依下敎,來待矣。傳曰,入侍。
以吏曹參議朴相德牌不進罷職令旨,令于金器大曰,推考徽旨捧入。
有政。吏批,判書鄭翬良進,參判南泰齊,參議朴相德牌不進,左承旨趙明鼎進,徐志修爲大司憲,洪鳳漢爲知經筵,兪彦述爲掌樂正,任遾爲司議,呂弘床爲典籍,李重玉爲典籍,金聖休爲金浦郡守,校書著作單金鳳著。兵批,判書李藥房進,參判李應協差祭,參議李昌儒入直進,參知成天柱病,右副承旨魏昌祖進,副司直曺命采,副司正李枰。
趙明鼎,以禮曹言啓曰,旣因傳敎,大行大王大妃殯殿,上諡擇日,進定推擇,啓下矣。來六月十一日,山陵開金井,與諡冊寶內入日相値,而開金井及諡冊寶內入日,摠護使俱爲進參,則不可不變通,故開金井吉日,更令日官推擇,則來六月十三日卯時爲吉云。以此日時,原單子中改付標以入之意,敢啓。答曰,內入以初十日爲之,依前擇日擧行。
金器大,以禮曹言啓曰,此後啓欑宮,以發靷前一日,隨時擧行事,傳敎矣。大行王妃殯殿啓欑宮,以來月初二日,隨時原單子中,改付標以入之意,敢啓。傳曰,知道。
金器大,以山陵都監京郞廳,以摠護使意言啓曰,本都監郞廳金仁大,所帶本職,昨已瓜遞,時無職名,令該曹卽爲口傳付軍職,使之察任,何如?傳曰,允。兵曹口傳政事,副司果金仁大,副司正李鎭翼。
金始煐,以兵曹言啓曰,卽接東所衛將牒報,則所屬宣仁門南邊宮墻二間許,今日因雨頹落云。令紫門監,爲先把子圍排,急速修築,而弘化門入直砲手十五名,依例除出,限修築間,守直之意,敢啓。傳曰,知道。
趙暾,以宗簿寺官員,以提調意言達曰,國恤因山前,撤罷屠肆,法意至嚴,雖在平民,莫敢或犯,而宗臣光春君棬,身爲宗戚,蔑法私屠,已涉可駭,此時犯禁,尤極寒心,其在事體,不可置之,光春君棬,特罷其職,以懲其習,何如?令曰,依。
魏昌祖,以義禁府言達曰,陽智前縣監尹昌垕,以官穀犯用罪拿囚,而頃日頒赦時,一體放送後,待査狀勘處之命下矣。査狀今已上來,更爲拿囚後,稟處,何如?令曰,依。
魏昌祖,以訓鍊都監言啓曰,頃因禮曹草記,長陵有虎患,故發送砲手,使之跟捕矣。連接將校手本,則二虎捉得之後,更加搜覓,無他虎跡云。旣無虎跡,則許多軍兵之一向露處,事甚可慮,今姑撤罷之意,敢啓。傳曰,知道。
執義沈鑧達曰,請瑞虎等兩賊孥籍,亟令王府擧行,請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請島配罪人泰績,更令鞫廳,拿鞫嚴問,夬正王法。請還收罪人桂永放送之令,亟令攸司,依律處斷。請還收吉才卜·李於屯金減死之令。請還收李佐太·申尙春減死之令。請罪人彦杓·陽祚等,仰稟大朝,更加嚴鞫得情。請稟于大朝,潤·東夏,竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟于大朝,爟·爣諸子,竝令絶島移配。請東星,亟施孥籍之律。請緣坐罪人抗,仰稟大朝,亟施孥籍之典。請徑斃罪人尙軫,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬,以大逆律施行。措辭見上持平朱炯質以日者大朝,以訓卒殺掠之變,嚴飭師律之餘,至以臺臣默無一言爲敎,辭旨截嚴。臣宜卽詣臺引嫌於自鄕入城之初,仰請溺職之罪,而賤疾委頓,閱旬沈淹,陳章自劾,見阻喉院,今始扶曳病軀,後時自引,虧損臺體,所失尤大,引嫌而退,責敎之下,勢難仍在,晩始引避,尤損臺體。請持平朱炯質遞差。答府曰,不從,處置事依達。
行副提學金陽澤上書曰,伏以臣,頃以新資難冒之狀,兼銜必遞之義,略具辭本,仰暴微悰,竊庶幾离明俯臨,有所鑑諒,及奉批旨,兪音尙闃,亶由辭意淺拙,未足見孚,玆更披瀝肝血,以蘄開納焉。念臣空疎滅裂,最居人下,而前後所叨,罔非僥冒,然考其踐歷,則或隨衆備擬,或循序推遷,不至有一時驟躐,而是職也,簡之百僚之中,擢之二品之列,問其人,則庸愚至無似之身,論其職,則列朝所未有之官,恩遇悠隆,而名實大舛,何啻如蚊之負山也?至於責任之重,較諸輔養,尤有別焉。蓋輔養之任,未必無與於敎導,而其本,則多係於調護沖質,若師傅,則專以訓迪成就爲職,方今元孫,學隨日就,知與年長,正當就傳之時,故朝家之變制陞品,以師爲官,蓋亦爲稍重事體之地,寧可以前日之所受,藉爲資歷,晏然冒當於此乎?若使之充位備數,姑且爾爾,則厥初置官之意,豈其徒然?若使之循名責實,期見成效,則方來溺職之罪,可立而待,於斯二者,難免有一失矣。臣性本迂拙,謹守常分,凡有除命,不較燥濕,非情病,則輒皆蹶趨承,今於恩旨之下,苟有一分可堪者,含恩畏義,固當勉而膺之,豈敢自重其身,外假遜辭之容,以犯敦命徼寵之科哉?抑臣又有所大憂者,聖上不知臣不肖,拔諸在廷,有此擢授,假使臣不揆分不量力,冒沒一出,其所謂供職者,不過蚤而入晩而退,展卷釋詁而已。此外更無一言一動之可以輔益,沖年之薰陶開發,將未有所施,臣之孤負隆恩,狼狽獲罪,固不足恤,聖朝設官勸講之意,徒歸一場空文。倘邸下,以是念之,則其於收還誤恩,必不待臣言之畢矣。見今嚴廬哀慼之日,區區一微臣去就,宜不敢屢瀆睿聽,而所帶之職,反復揣度,旣無萬一承當之勢,大朝之責勉職事,又不尋常,則與其不早自處,厚招瘝曠之譏,無寧干冒威尊,遄被譴斥之罰,乃敢一籲再籲,苦不知止,僭猥之極,無所逃罪。伏乞睿慈,念名器之至重,察微懇之匪飾,亟收新命,以全公私,千萬幸甚。答曰,覽書具悉。卿其勿過辭,從速察職。
綾昌君橚上書曰,伏以皇天不弔,荐降大割,坤殿禮陟,纔逾一朔,大行大王大妃,奄又賓天,臣民痛隕,曷有其極?惟我大小朝,以出天之孝,嚴廬哀毁中,必多傷損之節,伏不勝憂慮之忱。仍念臣,一自國有大故之後,身帶監膳之任,夙夜奔走,殆過三朔,迺於月前,入參哭班之日,猝得吐血之症,頃刻之間,幾至數合,昏倒不省,擔舁歸家,急灌藥物,少得鎭定,而左右臀傍,濕腫遍發,相繼濃潰,首尾四十餘日,完合無期,委頓床簀,轉側須人,種種危惡之症,雖不敢煩溷,而本府兩次進香之列,俱不得入參,情禮虧缺,生不如死,居諸迅邁,大行王妃啓欑之期,只隔數日,區區犬馬之誠,竊擬一參哭班,而欲起還仆,瘡處牽痛,行步艱澁,膿汁遍體,蠢動無路,以此病勢,萬無束帶趨造之望,病裏惶悚,罪合萬殞。玆不得不倩人構書,疾聲哀籲於貳極之下。伏乞离明,特解臣所帶諸任,得以調息,仍治臣瀆擾之罪,千萬幸甚。答曰,覽書具悉。攀號摧慟之中,又遭此罔極之痛,五內崩折,一倍于中,而大朝浹旬侍湯之餘,又積日哀毁,焦煎曷喩,以疾未參,其何所傷?卿其安意焉。
丁丑五月二十九日辰時,上御廬次。藥房入診,國葬都監堂上·禮判·摠戎使,同爲入侍時,都提調申晩,提調李,副提調趙暾,都監堂上洪象漢·李喆輔,禮曹判書李益炡,摠戎使洪鳳漢,假注書金樂洙,記事官李鎭恒,記事官李東泰,醫官金履亨·皮世麟·鄭趾彦·許礈·金德崙·金福齡·吳道炯,以次進伏訖。上曰,注書出去。守廳承旨,持辛巳年因山日記,來待閤外事,分付,賤臣樂洙,承命趨出,分付後還入侍。晩曰,日氣漸熱,聖體若何?上曰,一樣,而近有滯氣與泄漸矣,昨今則少愈矣。晩曰,不勝悶迫矣。寢睡若何?上曰,一樣矣。晩曰,水刺若何?上曰,一樣矣。晩曰,茶飮連爲進御乎?上曰,進御矣。晩曰,醫官入侍,請診聖候。上曰,其爲之。履亨診候後退伏曰,左三部沈微中,重按則虛軟一樣,右三部稍勝於左三部,而度數不調,亦一樣。世麟診候後退伏曰,左三部沈遲及右三部虛軟一樣。趾彦診候後退伏曰,脈候左三部,沈遲無力,右三部虛弱,有加於前矣。礈診候後退伏曰,脈度左右三部,沈遲虛弱一樣。德崙診候後退伏曰,脈度左右三部,沈遲不均,亦一樣。福齡診候後退伏曰,脈度左右三部,沈遲虛弱,與前一樣無減矣。道炯所達,與諸醫所達同。上曰,卿等過慮,故醫官之言,亦如是矣。晩曰,朝臣之瞻仰者,孰不焦迫哉?上曰,雨來洽足否?晩曰,雨洽又晴,幸矣。上曰,黍粟何時可食乎?晩曰,非久當食云矣。上曰,年事大豐云矣。晩曰,無前大豐云矣。履亨曰,日熱如此,湯劑則姑停,茶飮進御好矣,而殿下哀毁過節中,不念調護之道,小臣以爲藥無效矣。上曰,過慮矣。晩曰,非但履亨之所達如是,諸臣誰不焦遑罔措乎?殿下以出天之孝,浹月侍湯之餘,遭此巨創,不知不覺中,玉體傷損,實有無窮之慮,而獨不念累百年宗社臣民之托,只在於聖躬乎?象漢曰,卽今悠悠萬事,惟在於保護聖躬,而殿下哀毁過節,不脫衰絰,常處嚴廬,躬參七時哭泣,其奈宗廟何,社稷何?伏乞强抑至情,保護聖躬,千萬伏祝。益炡曰,人君之孝,與匹庶絶異,宗社之托,所重有在,而聖人制禮,亦以滅性爲非孝,垂訓炳然,殿下何不念而如是自輕耶?鳳漢曰,臣自鄕上來入侍,猶不知天顔之若是瘦瘠矣。今日仰瞻,玉色之消瘦,實有非昔之慮,臣尤不勝焦迫之至。且伏念聖上,長處嚴廬,哀毁過節中,當此無前暑熱,躬參七時之哭泣,常御衰絰,雖閭閭匹庶,遭此大故,先保其性命,然後送死無憾,故猶有所自愛,殿下若念平日至重之托,前頭當行之禮,則何如是自薄耶?伏乞强抑保護焉。喆輔曰,三度習儀時,臣仰瞻玉色,則玉色之瘦瘠,有倍於前日,臣尤不勝焦迫之至。第宗社所托,在殿下之一身,殿下之一身,又在殿下之一心,殿下何不念至重至大之責?只將孝思之無涯,反忽聖躬,至於此耶?晩曰,今此諸臣所達,亶出於焦迫之忱矣。殿下孝思雖無窮,何乃自輕如此也?伏乞仰念慈聖平日慈愛之盛意,又思累百年宗社臣民之所托,雖於七時之哭泣,間間進參,千萬伏祝。上曰,備經難堪之事,無過於予矣。而別無大段症候。今者諸臣所達,皆過慮矣。第近來則臂似小細矣。鳳漢曰,以臂細之敎觀之,玉體之消瘦,從可知矣。殿下不思慈聖顧腹之義,哀毁踰禮,則洋洋在天之靈,豈不愍然憂傷?曰,三度習儀時,臣隨諸臣之後,瞻望玉色,實多非昔之慮,必有未寧之候,而一不下敎,皆臣等誠意未孚之致,請般症候,一一下敎焉。象漢曰,不待臣等千言萬語,雖以聖敎觀之,玉體之瘦瘠,亦可知矣。曰,前後入侍,一不見水刺之進御,亦未承症候之如何,不得議藥,祖宗朝設藥院之意,果安在哉?此臣等虧損多矣。罪合萬殞。上曰,別無可言者矣。至於參祭奠等節,因山後,雖欲行之,其可得乎?晩曰,毁瘠傷生,聖人以爲戒,七十衰麻,在身而已者,卽禮經所載。是故,餰粥之節,哭泣之制,古人不能以喪人自處,此以滅性爲不孝故也。伏乞特念聖訓,强抑至情焉。上曰,因山不遠,過此後,雖復欲盡節得乎?晩曰,諸醫旣已診候,議藥,何如?上曰,旣爲之。履亨曰,茶飮加入香薷進御,好矣。諸醫所達亦同。上曰,當初慈殿患候之少得差復,無乃彼蒼,使予少舒其四十年侍奉之意乎?五音嗚咽,不能成聲,因痛哭。晩曰,請止哭,臣等不勝焦迫痛隕之至矣。累次陳達,良久乃止。履亨曰,空石,夏則有濕氣,數數換鋪,好矣。象漢曰,履亨所達,是矣。上曰,空石,冬則雖好,夏有濕氣之言,誠有理矣。益炡曰,自都監,加簷廬次,東邊以板鋪之,何如?上曰,置之。鳳漢曰,千古帝王之遭値巨創何限,而旡如殿下之若是過節矣。上曰,諸臣皆過見,故過慮矣。晩曰,諸臣之見,豈可盡過乎?以此觀之,天顔之瘦瘠,亦可知矣。喆輔曰,請鋪油芚後,鋪空石焉。上曰,旣鋪草席,置之。晩曰,東宮氣候,若何?上曰,一樣矣。嬪宮氣候,若何?上曰,亦一樣矣。晩曰,臣等久未入對於東宮,因山前,率醫一次診候,何如?上曰,依爲之。上謂摠戎使曰,卿入來後,見賓宮,則氣候,何如?鳳漢曰,臣在外時,有無限之慮矣。入來後進謁,則別無大段症候矣。上曰,近來見之,則甚堅固矣。晩曰,元孫氣候,何如?上曰,近來則與王孫作黨,遊戲日中,故面色甚黑矣。晩曰,諸醫所達皆同,茶飮劑入之意,敢達。上曰,依。仍命書傳敎曰,加味參橘茶五貼,加劑以入。出榻敎晩曰,因山前,使洪鳳漢,入侍嬪宮,何如?上曰,依爲之。益炡曰,廬次東邊遮陽,不可不爲之矣。上曰,置之。暾曰,請鋪藁稈席焉。上曰,與茵席異乎?喆輔曰,無異空石。益炡曰,自都監造納矣。上曰,有弊矣。曰,恐別無弊。晩曰,因山時,臣以差備出去,提調亦以都監堂上進去,只副提調在矣。上曰,然矣。上曰,卿等有所達,達之,不然則先退。益炡曰,卽接明陵參奉所報,則陵上曲墻後,第一節後平崗及第二節以上,來龍露土處,自前多植樹木,而全不茂盛,每致枯損,日後將有崩頹之慮,方當新陵董役之時,隨缺被莎,則庶有着根蘇盛之望云。依所報補土被莎之節,趁今爲之,而令本陵官,依例兼監役擧行,何如?上曰,依爲之。令都監看檢擧行,可也。出擧條晩曰,大司憲有實病矣。上仍命書許遞傳敎曰,都憲許遞,其代,政官牌招開政,以在京無故人擧行。出榻敎鳳漢曰,大臣今方入侍,有仰達事矣。自前因山時,山陵扈衛,東道則守御廳擧行,南道則摠廳中營將,水原左營將,南陽所屬軍中調發擧行,西都則右營將長湍所屬軍擧行矣。今番山陵,兩次扈衛,皆以右營軍調用事啓下,而兩月之內,長湍軍之連發,未免偏苦,七月則以左營中營軍中調用,實爲分力之道,大臣今方入侍,下詢處之,何如?右議政申晩曰,長湍軍,似難連爲調發,七月則以中左兩營軍中調用爲宜,重臣所達,是矣。上曰,長湍·水原軍遞用,可也。鳳漢曰,長湍軍,則六月調用事,先已知委矣。上曰,七月因山時,則以水原軍用之,可也。鳳漢曰,今番,則以連月疊用之故,不得不變通,而曾前定式,則不可因此違越矣。上曰,依爲之。出擧條晩··暾·象漢·喆輔·益炡,先爲退出。上曰,注書出去,與承旨同爲入侍。賤臣樂洙,承命趨出,偕左承旨趙明鼎入侍。鳳漢曰,臣於金吾,有可稟者,時囚罪人尹昌垕事,御史書啓中執贓者,乃一百二十石,而本道査報,則此外又犯一百七十二石云,又見本道反庫文書,則別無欠縮執頉者,此甚可怪,蓋渠之所供,全事發明情狀,極爲痛惡,平問之下,難以得情,若只以災結私用罪論斷,而又以御史所捉一百四十八結,分數作米,每石折價七兩,以計其贓,當至死律,若以官定式折價,則當爲流三千里,勿限年禁錮,而如此貪婪不法之類,施以輕律,未免失刑矣。上曰,鍾城府勿限年定配禁錮,依例擧行。出擧條鳳漢曰,李世馨事,臣府亦難議處,自上一番訊問,恐旡不可,而渠以不受,縷縷發明,果若其言,則杖訊誠冤,若果受之,則雖用軍律,未爲不可。上曰,梁泰根旣已定法,世馨若有所犯,而公然酌處,則泰根冤矣。承旨之意,何如?明鼎曰,臣未能詳知,而犯越事,受二匹方紗紬,似不近理矣。上曰,趙曮所奏,不甚分明,其意亦貴矣。明鼎曰,渠若受之,則雖梟示,可也,若不受,則豈不冤乎?上曰,後日大臣入侍時,更稟,可也。鳳漢曰,李泰祥事,嚴問口招矣。上曰,注書出去,李泰祥口招持入。賤臣樂洙,承命持入。仍命書傳敎曰,廣興守李泰祥,聞其所供,雖難嚴懲,月正元日,非大辜而受同官囑治人,其涉矇矓,以解見任別敍律施行。出榻敎上謂鳳漢曰,卿見元孫乎?鳳漢曰,見之矣。上曰,元孫不浪遊云耶?鳳漢曰,臣仰問,則以不爲遊戲,好學爲答矣。上曰,元孫氣品太發越,使輔養官輔導,前後三日收斂,而入於拘束,今則必然浪遊矣。輔養官誠得人,使元孫學其氣稟,則好矣。鳳漢曰,誠然矣。輔養官果得人,必多輔益之道矣。上曰,辛巳年景廟春秋幾何?明鼎曰,十四歲矣。諸臣,以次退出。
丁丑五月二十九日未時,王世子座玉華堂廬次。藥房三提調入對時,都提調申晩,提調李,副提調趙暾,假注書金樂洙,記事官金華鎭,記事官李鎭恒,弼善趙榮進,醫官金履亨·皮世麟·鄭趾彦·金德崙,以次進伏。王世子俯伏書案。晩曰,日氣甚熱,睿候若何?寢睡及水刺進御諸節,皆若何?炎熱此酷,伏願起坐焉。王世子起坐後,晩曰,當此極熱,不釋衰絰,連參祭奠,下情悶迫,不可勝喩,伏未知姑無大段患候耶?令曰,無大段症候矣。晩曰,俄者入侍大朝,聖候以一樣爲敎,而近有滯氣與泄漸,今雖以少愈爲敎,不脫衰麻,哭泣無時,臣等不勝焦遑之忱矣。令曰,悶迫矣。晩曰,因山不遠,孝思尤爲罔極矣。令曰,更何言也?晩曰,大朝入侍時,日氣蒸熱,以不可不入對診察之意,仰稟蒙允,故率醫入對矣。令曰,首醫二人診脈。履亨診脈後俯伏達曰,脈候左右三部,沈微中帶數,不得調均,掌心雖不熱,大體則燥矣。世獜所達亦同。晩曰,諸醫所達,皆如此,請令議藥焉。令曰,姑無大段症候,置之焉。晩曰,凡疾病出,則治之甚難,因山迫頭,大禮稠疊,且邸下哀毁過節中,日熱如此,若或有睿候之不平,則豈不貽憂於大朝乎?使醫議藥,斷不可已也。令曰,依。履亨曰,脈候帶數,卽今庚炎甚酷,淸暑六和湯,去人參進服五六貼,好矣。世獜之意亦同。晩曰,諸醫之所見如此,不可不劑進矣。令曰,依。晩曰,劑進之後,伏乞盡服焉。今日入侍大朝時,令醫官問候于元孫事,仰達蒙允,而蒸熱斯劇,令首醫頻頻察候焉。令曰,依。晩曰,大朝入侍時,以衰絰之不釋,哀毁之過節,臣等不任區區焦迫,累累仰達,而邸下亦須愼攝調保,千萬伏祝。諸臣,以次退出。
丁丑五月二十九日戌時,上御通明殿廬次。禮房承旨·編次人入侍時,編次人李喆輔,左承旨趙明鼎,假注書李枰,記事官李鎭恒·李東泰,以此進伏訖。上曰,彼注書之入侍初乎?明鼎曰,然矣。上曰,誰也?明鼎曰,卽李枰也,而故南原府使李齊尙之孫也。上命承旨,讀朔奠祭文。明鼎進讀,上命編次人李喆輔曰,來近。上曰,親寫梓宮上字時告由文,竝於明日朔奠祭文爲好矣。上曰,十二日上諡,則何如耶?明鼎曰,十日內入,而十二日三日,皆無妨矣。上曰,請諡日好,則上諡亦好,而十三日,乃生辰也,其果何如耶?上曰,承旨書之。上曰,凡請諡,在於上諡日曉頭,而今番擇二日,事異前規,請諡依舊例行於十三日事,分付儀曹。出傳敎明鼎曰,當該中官,付標,何如?上曰,依爲之。上曰,明日朔奠,毓祥宮·儲慶宮·永禧殿·永寧殿,皆有焚香事乎?承旨與編次人,未詳知仰對,則上命注書曰,汝出往,焚香事問於香室以奏。〈以〉注書臣枰,承命出來,問於香室,則毓祥·儲慶兩宮與永禧殿,則有焚香事,而永寧殿無焚香云,故以此意進對矣。上曰,通明殿傍,有非池非澤而水泉者,何以名之,則可乎?喆輔曰,艮爲山,坎爲澤也。上曰,然則是無乃坎耶?仍命冽泉坎小識。更名曰,冽泉池也。上曰,弘陵陵號未定之前,欲以豐陵爲定矣,旣有豐陵君,則以豐字定之,似爲如何矣?得此弘字,字意則好,而每以字顔之爲生矣。累過日月,今則爲常也。喆輔曰,弘字好矣。喆輔曰,冽泉坎,若無石築,則今後築之似好,而未知上意如何也。上曰,予意亦然矣。仍命承旨書冽泉池小識。上曰,此殿進宴旣四次,上尊號亦八次,而今遭此變於此殿,悲歡相反矣,故予作通明殿述懷矣。且命承旨書之。上曰,通明殿中述懷,與冽泉池小識,予欲掛之於殿中,正書以入,可也。上曰,今時則粟庶幾食之,而今年年事,豈有入荒之理乎?上曰,承旨書之。上曰,廣興守李泰祥,聞其所供,雖難嚴懲,月正元日,非大辜而受同官囑而治人,其涉矇矓,以解見任,別敍律施行。出傳敎諸臣,以次退出。
上在昌慶宮廬次。
大行大王大妃·大行王妃初喪。
魏昌祖達曰,大司憲徐志修,掌令李廷喆·鄭恒齡,持平李世澤未肅拜,一員未差,執義沈鑧呈辭,今日以監察茶時之意,敢達。令曰,知道。
魏昌祖達曰,備邊司郞廳來言,今日賓廳坐起日次,而無時急稟定事,頉稟。令曰,知道。
趙暾達曰,大行王妃發靷,只隔三日,緊急公事外,閑漫公事,依前例不爲之之意,敢達。令曰,知道。
傳于趙明鼎曰,玉冊玉片,若已刻則拔而入之,若未刻則掇而入之。
傳于趙明鼎曰,此後進香時刻,以午正初刻爲之。
傳于趙明鼎曰,進香相値,上字書寫正時,以辰初初刻爲之。
金器大,以山陵都監京郞廳,以摠護使意言啓曰,山陵浮莎軍一千名,有特減給代之命矣。兩山陵莎草軍,各一千五百名外,浮莎軍當各爲一千名,而浮莎用處,視莎草尤極浩大,雖竝計給價貿用之數,而尙患不足,兩山陵莎草軍元數中各五百名,移用於浮莎之役,何如?傳曰,允。
趙明鼎,以山陵都監京郞廳,以摠護使意啓曰,本都監郞廳趙載得,身病方苦,勢難察任,今姑改差,何如?傳曰,允。
魏昌祖,以兵曹言達曰,卽接五衛將廳牒報,則五衛將梁世純,受由在外,過限未上來,忠壯衛將安錫胤,病伏鄕廬,末由上來云。宿衛輪番之任,不宜久曠,竝今姑改差,何如?令曰,依。
趙暾,以吏曹言達曰,前修撰李仁源呈狀內,矣身名字字音,有不敢自安者,以心源改名云。本名旣不可仍置,則事當許施,令藝文館給帖,何如?令曰,依。
金始煐,以兵曹言啓曰,卽接南道參軍牒報,則禁衛營所授處,蠶頭西邊女城一堞,體城一間許,今日頹落云。依例令繕工監,把子圍排,分授軍門,急速修築,而把守軍,亦令該軍門多數定送,限修築間,嚴加守直之意,分付,何如?傳曰,允。
金始煐,以訓鍊都監言啓曰,今此大行王妃發靷時,晝停所及陵所丁字閣,設布帳次,軍兵一百名,將校率領,明日出送,使之排設後回還,而其中七十名,仍留守直之意,敢啓。傳曰,知道。
魏昌祖,以禁衛營言啓曰,因兵曹草記,本營分授,南山蠶頭西邊女城一堞,體城一間許崩頹處,令該軍門卽速修築,而定送軍兵,限完築間,着實把守事,允下矣。將校一員,出番鄕軍二十名定送,着實把守,以待霖雨快晴,改等之意,敢啓。傳曰,知道。
大行大王大妃殿,加漆罷後,大殿·政院·玉堂·朝廷二品以上·六曹堂上宗班單子問安。答曰,罔極。藥房口傳問安。答曰,罔極。世子宮·嬪宮,政院·玉堂口傳問安。答曰,罔極。
趙暾啓曰,大行王妃發靷,只隔三日,緊急公事外,閑漫公事,依前例不爲行之之意,敢啓。傳曰,知道。
上在昌慶宮廬次。大行大王大妃,大行王妃初喪。
以備忘記,傳于趙暾曰,銘旌親寫時,補劃畫員張壁萬,上字親寫時,補劃寫字官洪聖源加資,畫員張敬周,御眞都監效功,今日連爲入侍,已經僉使,守令除授,咸道弘·金始聲,善地僉使除授,趙昌禧,東班正職,復爲調用。
吏曹,畫員張壁萬,寫字官洪聖源,以上上字親寫時,補劃補寫加資事承傳。
傳于尹東暹曰,寫字官金國杓,多有功,內將待闕錄用事,只分付騎曹。
陪祭罷後,政院·玉堂·朝廷二品以上·六曹堂上·大司諫單子問安。答曰,罔極。藥房口傳問安。答曰,罔極。世子宮·嬪宮,政院·玉堂·藥房口傳問安。答曰,罔極。大行大王大妃殿上字親寫奠罷後,大殿·政院·玉堂·朝廷二品以上,六曹堂上大司諫單子奉慰問安。答曰,罔極。藥房口傳問安。答曰,罔極。世子宮·嬪宮,政院·玉堂·藥房口傳問安。答曰,罔極。
魏昌祖達曰,執義沈鑧,掌令鄭恒齡,議政府進香進參後,不爲傳達,無端出去,事甚未安。推考,仍郞牌招,何如?令曰,依。
金器大,以侍講院言啓曰,卽接翊衛司所報,則今此大行王妃發靷,王世子城門外奉辭時,本司官員,不可不備員,而翊衛一員,司禦一員,以侍衛差備,俱未差,無以備員云。未差之代,令政院稟旨,口傳差出,以爲備員之地,何如?傳曰,允。
金器大啓曰,因侍講院草記,翊衛司官員未差之代,令本院稟旨口傳差出事,允下矣。翊衛·司禦,令該曹卽爲口傳差出,何如?傳曰,允。
兵曹口傳政事,金百鍊爲司禦,閔樂洙爲翊衛。
魏昌祖以兵曹言啓曰,今此大行王妃發靷時,右邊捕盜大將具善復,以陪往大將,靈轝隨駕矣。限回還間,以左邊捕盜大將鄭纘述,姑爲兼察,何如?傳曰,允。
魏昌祖啓曰,因兵曹草記,今此大行王妃發靷時,右邊捕盜大將具善復,以陪往大將,靈轝隨駕矣。限回還間,以左邊捕盜大將鄭纘述,姑爲兼察事,允下矣。左邊捕盜大將鄭纘述,明日待開門牌招,使之聽傳敎,何如?傳曰,允。
金始煐,以兵曹言啓曰,卽接西道參軍牒報,則肅靖門西邊訓鍊都監所授處體城三間許,今日頹落云。依例令繕工監把子圍排,分授軍門,急速修築,而把守軍,亦令該軍門多數定送,限修築間嚴加守直之意,分付,何如?傳曰,允。
魏昌祖,以訓鍊都監言啓曰,因兵曹草記,都監分授肅靖門西邊體城三間許崩頹處,令該軍門急速修築,把守軍多數定送,限畢築間守直事,命下矣。今日爲始砲手二十名,將校率領,限畢築間輪回守直之意,敢啓,傳曰,知道。
上在昌慶宮廬次。大行大王王妃·大行王妃初喪。
藥房都提調申晩,提調李,副提調趙暾啓曰,伏未審日間,聖體若何?日月易邁,大行王妃菆宮奄啓,伏惟聖情益切傷悼,王世子氣候,何如?嬪宮氣候,亦何如?臣等不勝區區憂慮,敢此問安。答曰,知道。氣則一樣,世子嬪宮亦一樣矣。
以執義沈鑧,掌令鄭恒齡牌不進罷職令旨,令于魏昌祖曰,竝推考徽旨捧入。
傳于趙明鼎曰,禮房承旨入侍。
趙暾啓曰,摠護使金尙魯有稟達事,請對矣。傳曰,入侍。
傳于趙明鼎曰,率濟州之民,入侍於明政殿。
傳于趙明鼎曰,承旨入侍。
尹東暹啓曰,右邊捕盜大將具善復,以轝士大將,明日靈轝隨駕矣。所受命召及大將牌·傳令牌,來請還納,何以爲之?敢稟。傳曰,仍佩往來。
傳于趙暾曰,都監入直郞廳入侍。
傳于趙明鼎曰,祖奠正時,夕上食兼行事,分付。
傳于金始煐曰,欲觀解謝祭,凡物整待卽入。
金始煐啓曰,訓鍊大將金聖應,時無職名,令該曹口傳付軍職,何如?傳曰,允。
兵曹口傳政事,副司直金聖應。
大行王妃殿啓殯奠罷後,大殿·政院·玉堂·藥房,朝廷二品以上,六曹堂上,大司諫·宗班口傳問安。答曰,知道。世子宮·嬪宮,政院·玉堂·藥房口傳問安。答曰,罔極。
藥房三提調入診東宮。
金始煐啓曰,藥房三提調有稟達事,來詣請對矣。
傳于魏昌祖曰,國葬都監堂上,若在闕內,入侍,若不在,則禮房承旨,持草入侍。
傳于趙明鼎曰,承·史詣閤。
祖奠罷後,政院·玉堂·藥房,朝廷二品以上·六曹堂上·大司諫口傳問安。答曰,知道。宗班單子問安。答曰,知道。世子宮·嬪宮,政院·玉堂·藥房口傳問安。答曰,罔極。
藥房三提調請對,以承傳色口傳下敎曰,其止之。
藥房口傳啓曰,纔因下敎,率醫官入對東宮,診察睿候,以淸暑六和湯五貼劑入事議定,故欲以此入侍仰稟,而有止之敎,雖不敢更請入侍,而此藥五貼劑入之意,敢啓。無批答。
以承傳色口傳下敎曰,頃者下敎中官,勅已行矣。方當乏人,李景聃·金以載·孫世榮,竝職牒還給。
以承傳色口傳下敎曰,元良請爲之,依前擧行。
丁丑六月初二日卯時,上御小殯殿。禮房承旨入侍時,左承旨趙明鼎,假注書李枰,記事官權穎·李世演,以次進伏訖。上命承旨書之。上曰,雨勢若此,川渠可悶,若有不時補土之事,則勿復用民,以儲置米,雇人修補事,分付畿營。出傳敎趙明鼎曰,摠護使金尙魯有稟定事,來詣請對矣。上命注書曰,摠護使金尙魯引入。尙魯進伏。上曰,從俗啓殯,而啓欑宮隨時之說,何也?尙魯曰,啓殯旣已擇日,則啓欑宮次第爲之,似無妨矣。上曰,予當親爲題主。承旨書傳敎。上曰,予已隨駕,儲慶·毓祥,皆以躬寫,以予衰憊,何待練日?嗚呼,殿陵竭盡微誠,其況題主,何敢傍視?當泣血親寫,令儀曹擧行。出傳敎上曰,明陵題主官,誰也?尙魯曰,趙載洪也。上曰,趙載洪舊望也。陞秩得好宜矣。上曰,預差誰也?尙魯曰,朴相德矣。上曰,弘陵題主官,誰也?尙魯曰,金陽澤,雖爲實差,而有手戰症,故預差尹東度將爲陞實矣。上曰,然則金陽澤,今番雖非特陞,自可加資矣。尙魯曰,然矣。上曰,手戰症蓋難矣。尙魯曰,金陽澤則非但有此症,特陞屬耳,故不欲又當之,其意誠美矣。上曰,尹東度亦久勤也。此等加資,亦自有時矣。尙魯曰,尹東度曾入廟薦矣。上曰,何望也?尙魯曰,松留末薦矣。尙魯曰,濟州三邑民,願赴明陵·弘陵兩陵役者四十名來,而其中二民,卽庚子國恤時山陵赴役者,此莫非出於聖上德意之及下也。而其誠則可嘉矣。上曰,今此耽羅民願赴陵役者,非予之澤及下也。蓋以昔年深仁厚澤,浹於民髓也。觀此,其意誠則可嘉,而言念昔年,且有感矣。上命承旨,呼寫綸音。上曰,噫。今聞摠護使所奏,耽羅之民,欲爲陵役,自願上來者多,而其中庚子來者二人云。噫,此豈他哉?昔年深仁厚澤,浹於民髓,故庚子今年,若是越海而來,而予則臨御卅載,無一惠及,聞此,一則追慕一倍,一則靦然冞深,京民旣不疊用,況島民乎?且京中自願者,今番命留,隨轝明陵日,欲爲率往,濟州三邑上來之民,依此擧行事,承旨宣諭,上來人糧饍,令戶曹從厚題給,其中二人,年或七十或六十云,此正漢文所謂非肉不飽,非帛不煖者也。召見後有下敎者,而令該曹,爲先紬綿美肉加給,以表予意。出傳敎上曰,承旨書之。上曰,明陵·弘陵下玄宮時執事,一依梓宮結裹時例擧行,而時無職名者,令該曹口傳付軍職,其時未及入參者,今番一體入參。出傳敎明鼎曰,宗廟請諡節次,有宿一日而上諡者,五禮儀有之矣。上命承旨書之。上曰,請諡上諡之日,今聞禮曹初定,乃載五禮儀云,依初草記擧行事,分付。出傳敎上命明鼎曰,讀綸音。明鼎讀訖。尙魯曰,今聞承旨讀書聲,臣有所感懷矣。其從兄趙明履,以編次人,屢年登筵,已作故人,聖心亦如傷念矣。此承旨,非但文學,其爲人亦有可取。若使繼其從兄之任,則似好矣。上曰,然則戶判似休矣。戶判於筵席,每多昏睡時,休之好矣。尙魯曰,戶判亦何可長休耶?兩人輪回入侍,宜矣。上曰,所奏正合予意,此承旨,差下編次人,可也。上曰,承旨書之。上曰,飭已行矣。前訓將金聖應敍用,復授前任,牌招傳授命召。出傳敎尙魯曰,臣之今此求對,有所仰稟者矣。梓宮漆若浮起,則當狀聞而加之乎?上曰,邊首必知之矣。若有浮起之事,則問於邊首,任之,可也,尙魯曰,然則加之後,當歸奏矣。尙魯曰,次殯殿三門所設紅綃帳,仍用於山陵及魂殿事,頃已命下矣。所當依此擧行,而第綃品比他最薄,故屢月排設,多有傷破,實難移用云。山陵則雖以前件因用,魂殿則新備以用,何如?上曰,見之則果多傷處,新備用之,可也。尙魯曰,然則孝昭殿紅綃帳,一體新備,何如?上曰,事體誠然,依爲之。而牀巾則竝令仍用,可也。出擧條尙魯曰,國恤發靷日,大轝進到陵所,奉安梓宮於丁字閣時,大轝前用小轝及輪轝節次,載於五禮儀,而辛未·壬申兩殯宮發靷時,因特敎,不用小轝矣。今番則當依禮文擧行,故敢達。上曰,旣以大轝進到於丁字閣月臺,則大轝輪轝之間,不必用小轝,小轝則勿爲排設,可也。出擧條尙魯曰,領相病狀不輕,明日陪從,不能爲之,故今日將先詣陵所云矣。上曰,領相之病如是云,故心甚憂之,須善調護然後可用他日,今日先詣陵所,可謂得計矣。上曰,濟州民人等,今皆入闕乎?尙魯曰,或有詣闕下者,或有在主人家者云矣。上曰,然則承旨出去,更爲會聚申諭後,率民人等,來待于閤外,可也。諸臣以此退出。
丁丑六月初二日辰時,上御正陽門。禮房承旨入侍時,左承旨趙明鼎,假注書李枰,記事官權穎·李世演,以次進伏訖。上命注書曰,汝出去濟州民人等率來者,子弟先爲率入,而其他民人等,亦爲偕入。臣枰出來,率濟州子弟與民人等進伏。上問濟州子弟高允文曰,汝則何許人,而所爲者何事耶?允文進伏曰,臣本以濟邑子弟,來主京中,而今過十餘年,別無所爲者矣。當此國恤,本邑民人等,不勝感激國恩,願赴因山之役者四十名來,故臣率來至此矣。上自高允文以下,次次問其居住役名。且曰,予則無一惠及於汝等,而汝則感於昔年之深仁厚澤,浹於肌髓,涉千里以來,故予欲使汝等,欲赴於明陵之役,而至於弘陵役,則不欲使之,汝等以此知悉。民人等齊聲涕泣曰,民徒等今此上來者,旣被我聖上子視之洪恩,屢年凶荒,至今保存不死者,何莫非聖上眷顧之至德耶?民徒等,至死有赴役之意,豈爲休一日之計,只赴於明陵役而已哉?先朝·今朝,德旣一也,恩亦一也,則臣徒等雖死,亦赴於弘陵,雖一杯土一寸木,當自負自挈,以效微誠,而若或不及於弘陵役,則更不越海,歸見本土之人,相誓於同氓而來。且島中諸民,亦以此爲言,若或不赴於明日弘陵役,則臣徒等顚仆提携,趁明日入來之忱,果安在哉?亦何顔歸見島中諸民乎?民等感泣天恩,一時齊哭,上嘉其誠而亦泣矣。其中有一民蔈古進上者,上曰,汝之持此來獻者,其義何據?其民曰,臣嘗見勸民歌,古有獻芹者,臣今來獻者,蓋據此忱也。且曰,生我者父母也。活我者吾君也。臣屢遭荒歲,不至餓死者,亶由於我聖上子視移粟之德,則臣雖無識,豈專美於古人之獻芹耶?上曰,予則無一惠及於汝等,實無受汝進之義,而汝誠,莫非出於感先朝之德意而來獻,故當用之於上殯殿矣。命受之。上曰,以此民等觀之,則乙亥所謂兩班者,獨不愧乎?上曰,承旨書綸音。上曰,濟州寺奴兪萬吉·金元行,庚子因山時,越海而來負土,今年又來,而或年近八十,或年過六十,其誠可嘉,竝與其子其孫,而永爲免賤,其子中可堪者,令本府調用將官。噫,臨御卅載,無一事惠及於民,而島民之越海而來,竝與弘陵,必欲赴役,此豈他故?昔年深仁厚澤,浹島民肌髓而然,目覩民人等擧措,不覺放聲號泣,今番上來人中,以鄕將官爲名者,令本府陞用,名爲寺奴者,限三年特爲免役,以示予意。出傳敎明鼎曰,摠護使金尙魯,送言於臣曰,山陵勿用肩轝,直以大轝奉安事,纔已稟定矣。自路祭所,亦不用神轝,直以神輦奉安,似甚便當,使臣稟定,故敢達。上曰,依爲之。而後亦依此擧行事,分付,可也。出擧條明鼎曰,初喪朝脯班朔望奠,承·史皆有哭臨之禮,而虞祭以後,則儀注無擧論者,當有一番稟定,故敢達。上曰,非親臨則承·史元無參祭之規矣。出擧條諸臣以此退出。
丁丑六月初二日午時,上御小殯殿。禮房承旨入侍時,左承旨趙明鼎,假注書李枰,記事官李鎭恒·李東泰,以次進伏訖。上命承旨書之。上曰,遣奠以丑初初刻擧行,啓靷隨時以入,而遣奠正時前二刻聚軍正時,先廂冊寶彩轝及雜物彩轝先行事,分付,朝奠·上食時刻,以次進定。出傳敎上曰,承旨書之。上曰,日勢若此,大轝軍及軍兵,何以堪焉?思之及此,若暑在己,令兩醫司及該軍門,滌暑之劑加數待令事,另加,申飭。其有不勤者,隨駕承旨察推,來月十一日,亦依此擧行。出傳敎上曰,承旨書之。上曰,噫,予與內殿,年皆望七,內殿先歸侍明陵,俱何有憾?然追惟甲申親揀時,愴懷一倍,啓靷而行,當望轝,擧哀於端陽門外,分付儀曹擧行,不過咫尺,挾輦軍置之,只入直禁軍排立,侍衛亦以入直擧行。出傳敎上曰,想已似告由祭,而昌陵·明陵·翼陵三陵,皆爲之乎?承旨趙明鼎曰,已皆爲之矣。上曰,承旨書之。上曰,明陵因山日,予已自明政殿,乘小輿隨駕,元良,弘化門外祇迎,隨至延恩門,率留都百官,當拜辭,令儀曹依此擧行。出傳敎上曰,承旨書之。上曰,今見濟州子弟高允文爲人,雖海島之人,其人可堪,令該曹巡將啓下,濟州子弟洪宇寬,頃年特召,試才賜第,今日見其子,令該曹相當窠,卽爲調用。出傳敎上曰,承旨書之。上曰,今日晝茶禮,親聞元良聲低,氣困可知。拜辭,爲先一依辛巳年例,闕門外爲之,勿爲問候。只內局入對事,分付。出傳敎金浦郡守金聖休卽爲下直事,榻前下敎,明鼎曰,前頭東宮行祭於魂殿時,承旨一員,似當陪從,臨時以何承旨進去,取稟乎?自外輪回陪從乎?上曰,輪回陪從,可也。諸臣以此退出。
丁丑六月初二日申時,王世子座玉華堂廬次。藥房三提調入對時,都提調申晩,提調李,副提調趙暾,假注書金樂洙,記事官權穎,記事官金應淳,弼善趙榮進,醫官金履亨·皮世獜·鄭趾彦·金德崙,以次進伏,則王世子痛哭。晩曰,請止哭,有仰達事,更請止哭。王世子良久止哭。晩曰,日月易邁,因山隔宵,孝思益復罔極,伏未知睿候若何?令曰,無大段症候矣。晩曰,請起坐。王世子俯伏書案不起。晩曰,俄者大朝有入對之敎,故臣等在藥院,不勝驚慮,依下敎入對,氣候果若何?令曰,別無症候。晩曰,請診候。令曰,首醫二人診脈。履亨診脈後俯伏,達曰,脈候左右三部,沈微中帶數,掌心不熱,大體與頃日一樣矣。世獜診脈訖,俯伏奏曰,脈候左右三部度數,不能調均,與頃日一樣矣。晩曰,日氣甚熱,伏未知,或有暑症而然耶?令曰,似然矣。晩曰,頃者製進湯劑,連爲進服乎?令曰,服之矣。晩曰,旣已診候,使之議藥,何如?令曰,依。履亨曰,淸暑六和湯五貼,加劑進服好矣。世獜所達亦同。晩曰,淸暑六和湯當劑進,勿爲間斷進服焉。俄伏見大朝下敎,聖慮多矣。令曰,下敎何如耶?晩卽達,下敎後,仍曰,邸下情禮,則雖欲陪進山陵,下敎如此,不得祗送於郊外,伏想孝思益復罔極,而大朝以惟疾之憂,旣已下敎,伏望勿過爲哀毁而體念焉。令曰,別無大段疾病,而郊外哭送,亦不得焉。則罔極中尤爲痛迫。晩曰,孝思豈不然乎?大朝下敎,深慮而然矣。臣等出去,以製入湯劑之意,奏達於大朝後,當製進,伏望連爲進服,毋貽大朝之憂焉。令曰,當服之矣。諸臣以次退出。
丁丑六月初二日初更,上御小殯殿。禮房承旨入侍時,左承旨趙明鼎,假注書李枰,記事官李鎭恒·李東泰,以此進伏訖。上曰,祭文草持來乎?明鼎曰,未及持來矣。上曰,注書出往持來,可也。注書臣枰,承命出來持入。上命承旨,呼寫祭文,且命承旨,以祭文代挽者呼寫,而命承旨曰,使注書此文出給於香室,以爲書入,可也。上命承旨復讀祭文。明鼎進讀曰,其中冥頑二字,似如何矣?上曰,有意耳。諸臣以此退出。
丁丑六月初二日四更,上御小殯殿。禮房承旨入侍時,左承旨趙明鼎,假注書李枰,記事官李鎭恒·李東泰,以次進伏訖。摠護使金尙魯,都監堂上李喆輔·洪象漢·李益炡·李·李鼎輔·申晦,郞廳徐魯修·李憲鎭·李時中·金養心·元義孫等,次次入來。上曰,雖隨時進矣,而幾乎明矣。李喆輔曰,已罷漏矣。上曰,神轝催促,可也。上曰,行再拜之禮宜乎?尙魯曰,然矣。上曰,贊儀讀笏記,可也。贊儀進讀笏記。上曰,虞主在其後,可矣。上曰,萬井窟平牀,山陵若無備置之事,則以此件持去用之,可也。李憲鎭曰,此平牀,山陵亦有措備者云矣。上命承旨讀代挽祭文,而明鼎進於欑宮之前,讀訖。上就哭,仍下敎曰,此祭文,盛於正玉冊餘几,納于退壙,似好。使忠贊義,盛于祝筒,使立於禮房承旨前以去,可也。上命讀笏記。尙魯請警蹕於奉梓宮之時。上曰,依爲之。仍奉梓宮於輪轝以行。上在後隨之,東宮哭隨,上臨肅章門哭再拜,而且命承史曰,助哀,可也。承史諸侍從亦哭,而上不掇哭聲,故禮判益炡,都承旨暾進曰,聖體想有損傷之節,請止哭。暾仍曰,明日東宮陪從事,敢請。上曰,依爲之。諸臣以此退出,
上在昌慶宮廬次。大行大王大妃初喪。
大行王妃發靷時望哭後,政院·玉堂·藥房口傳問安。答曰,知道。
擧哀後,大殿,政院·玉堂·藥房·朝廷二品以上,六曹堂上·大司諫口傳問安。答曰,知道。
藥房副提調趙暾啓曰,伏未審此時,聖體若何?日月易邁,大行王妃發靷奄過,伏惟聖情益切傷悼,達宵悲疚之餘,聖候不瑕有傷損之節乎?臣不勝區區憂慮,敢此問安。答曰,知道。發靷已過,愴懷深,氣則一樣矣。
王世子還宮後,政院·玉堂·藥房·朝廷二品以上,六曹堂上·大司諫口傳問安。答曰,知道。
魏昌祖,以侍講院言啓曰,以禮曹啓辭,今六月初四日返虞時,王世子出宮吉時,令日官推擇,則同日辰巳間巽時·巳時·午時·未時俱吉云,而返虞早晩,未能預定,令侍講院臨時稟達擧行事,允下矣。返虞早晩,雖不可預料,而下玄宮旣在辰時,則王世子出宮,定以午時,何如?傳曰,允。
魏昌祖,以侍講院言達曰,本院輔德尹東昇,梓宮陪進官,兼輔德未差,弼善趙榮進,下梓宮問安官,兼弼善鄭純儉,國葬都監都廳,文學金應淳,以陵所問安官,今日入來,早晩未能預定,兼文學趙曮,以本職玉堂,梓宮陪進官進去,上番他無推移入直之員,不得已以下番姑陞入直之意,敢達,令曰,知道。
傳于魏昌祖曰,承旨入侍。
傳于魏昌祖曰,殯殿郞廳同爲入侍。
傳于尹東暹曰,宣傳官已承命,騎馬二匹立之。
魏昌祖,以吏曹言啓曰,今此徽寧殿虞祭時諸執事,當以玉堂塡差矣。前銜中時無職名人員,令該曹卽爲口傳付軍職,何如?傳曰,允。
丁丑六月初三日丑時,大輿發引,王世子具衰服,步出敦化門東夾入小次,大輿進發,相禮請乘輿,王世子乘小輿。右承旨尹東暹,事變假注書李宗明,記事官金和澤·輔德尹東昇,弼善趙榮進,文學金應淳,司書徐有良,兼司書金華鎭,說書金敎材,以次步從。至宗廟前路,相禮請降輿,王世子降輿行數步。相禮請乘輿,王世子乘輿。卯時詣迎恩門路祭所,入幕次,少許,大輿進發,相禮請出次,王世子出次,就板位。相禮請俯伏哭,王世子俯伏哭,從臣皆哭。相禮請止哭,行四拜禮,王世子行四拜禮。祇送訖,還入幕次,哭泣不絶。右議政申晩請對,右承旨尹東暹,事變假注書李宗明,記事官金和澤,同爲入對。晩曰,請邸下止哭,小臣有所達矣。日月不居,遽至因山,罔極之痛,尤復,何如?令曰,罔極。仍復痛哭。晩曰,今日罔極之情,顧當,何如?而大朝亦念過哀,昨有闕外拜辭之命,而邸下孝思,上格天聽,致有今日路祭所臨哭之擧,宜體大朝惟疾之憂,克自寬抑,仰承大朝盛意,千萬爲幸矣。日氣且晏,請速還宮。諸臣以次退出。相禮請出次乘輿,王世子出次乘輿。從臣皆乘馬至北橋前路,部隷以杖辟除雜人。令曰,勿亂驅以傷民人也。至宗廟前路,降乘輿如儀,至仁政殿正門外,降乘輿如儀。巳時,由集英門還宮。諸臣以次退出。
丁丑六月初三日申時,上御廬次。承旨入侍時,右副承旨魏昌祖,假注書李枰,記事官李鎭恒·李東泰,殯殿都監郞廳李時中·金養心,監造官元義孫,以此進伏訖。上問郞廳曰,都監造備物件,其已修整,而祭牀則以田字樣爲之乎?元義孫曰,一字樣爲之矣。上曰,然則獻官所伏處,其能寬裕乎?來頭將爲親行矣。牀巾則以舊件爲之耶?玉燈則因山後爲之,可也。上曰,明日下玄宮何時耶?昌祖曰,辰時矣。上曰,承旨書之。上曰,明日下玄宮時望哭,以涵仁亭東月廊擧行,而承史先爲詣閤,王世子望哭,率春坊官員,以德成閤擧行事,分付。出傳敎昌祖進啓安集御史洪景海狀本,則上曰,果若狀聞,則民之來者半矣。昌祖曰,過半矣。上曰,承旨書之。上曰,今覽湖西安集御史狀聞,丹·懷之民還集者,今過三分之二云,雖甚幸矣。噫,初聞所奏,雖命御史,此心憧憧,食豈甘乎?于今兩邑之民還集,豈予聲音之敎所感也哉?正若父雖不慈,子不可以不孝者也。噫,至愚而神者民也。御史狀聞,形容若畫,今雖一則不敢違命,一則方當設賑,勉强而入也。其苦若前,賑恤若撤焉,則無復不爲丹陽村乎?噫,其或若此,特命御史,不過聲音,末梢歸着,將爲欺民。噫,白首暮年,豈忍爲此,欺我元元,何辭歸拜,思之及此,呼寫淚盈,于今丹·懷,無異淮金,一許一靳,此非王者均視八道之意。且仁宗皇帝,不問有司,何待稟處?噫,民旣體予心,予豈不諒元元?丹陽·懷仁今年各樣未捧,各樣上納,一依淮金例蕩減,以示予眷眷之意。咨御史,體予哀慕中爲民之意,竭誠盡爲安集?噫,雖一民不還,御史其豈有復命之顔,而予亦將以何顔對御史乎?欽體此意事,自政院卽爲,下諭。出傳敎上曰,弛·張之意,其同乎?昌祖曰,弛與張之意少異,而似弦緯之意也。上曰,白首暮年,予豈要惠於民乎?蓋民之離散之狀,誠可哀也。上曰,傳諭中何顔對御史之敎,豈其眞也?欲使御史,不欲放心而然也。上命更讀狀聞一番。上曰,賑恤其畢乎,否乎?昌祖曰,麥嶺已過,似已畢矣。諸臣以此退出。
上在昌慶宮廬次。大行大王大妃初喪。
藥房副提調趙暾啓曰,伏未審夜來,聖體若何?大行王妃因封之時已屆,伏惟聖情益切傷悼,前劑入茶飮,已盡於昨日,今日臣與諸御醫入診,詳察聖候,議定繼進當否爲宜。王世子昨日送哭還宮之後,氣候,何如?嬪宮氣候,亦何如?臣不勝區區憂慮,敢來問安,竝此仰稟。答曰,知道。氣則一樣。世子·嬪宮亦一樣。加劑五貼以入,下敎日入侍,宜矣。
傳于趙暾曰,涵仁亭當爲之,自世子宮差備,入于普化門,贊引侍衛,依例擧行。
傳于尹東暹曰,金國杓,若曾經內將,善地僉使待窠,郞爲錄用。
世子宮·嬪宮,政院·玉堂問安。答曰,知道。大殿,朝廷二品以上·六曹堂上·大司諫奉慰問安。答曰,知道。下玄宮望哭罷後,大殿,政院·玉堂·藥房·朝廷二品以上·六曹堂上,大司諫口傳問安。答曰,知道。宗班單子問安。答曰,知道。世子宮·嬪宮,政院·玉堂口傳問安。答曰,罔極。返虞後,大殿,政院·玉堂·藥房問安。答曰,知道。
世子宮,嬪宮,政院·玉堂·藥房問安。答曰,罔極。
傳于趙明鼎曰,今番小轝軍及使役者,轝士大將,似申飭矣。欲賜馬,來日使之入侍後,待令於明政殿,熟馬一匹,分付太僕,使之擇待,小大轝領役部將,知名以入。
傳于金始煐曰,崇禮·興仁門軍兵盡出後閉門事,分付護軍部將。
初虞祭罷後,大殿,政院·玉堂·藥房,朝廷二品以上·六曹堂上·大司諫口傳問安。答曰,知道。宗班單子問安。答曰,知道。世子宮·嬪宮,政院·玉堂口傳問安。答曰,罔極。
以承傳色口傳下敎曰,今日茶禮過行時,應知祝文之自外書入,雖自內過之,政院豈不爲問安乎?諸承旨從重推考。
別茶禮罷後,大殿,政院·玉堂·藥房問安。答曰,知道。世子宮·嬪宮,政院·玉堂口傳問安。答曰,罔極。
令于魏昌祖曰,予以今日之或過其時,心如沸焉。在下者偃然入睡乎?大臣外政院察推。
再虞祭罷後,大殿,政院·玉堂·藥房,朝廷二品以上,六曹堂上,大司諫口傳問安。答曰,知道。宗班單子問安。答曰知道。世子宮·嬪宮,政院·玉堂口傳問安。答曰,罔極。
丁丑六月初四日辰時,上御涵仁亭,望哭入侍,都承旨趙暾,左副承旨金始煐,右副承旨魏昌祖,假注書李枰,記事官李鎭恒·李東泰,以此進伏訖。上曰,承史助哀,可也。政院問安,仍於此處爲之,曾有前例矣,仍命注書,召入院隷於此門外,使之入來,呼承傳色,可也。注書臣枰,承命趨出,招院隷,使之待令於普化門外,仍爲進伏。上姑未望哭之前,東宮望哭聲登聞。上曰,宮官導元良之道非矣。上曰,承旨書之。上曰,莫重儀節,有做錯者,當該禮兒官遞差。出傳敎上指侍衛成天柱曰,彼騎堂,闋服後初入侍乎?暾曰,天柱作宰淸風矣。遞歸屬耳矣。上曰,然乎?予已忘之矣。上問天柱曰,丹陽何以獨多饑民耶?淸風則不然乎?天柱曰,略有離散之民,而不如丹陽矣。上曰,全無流民,易乎?御史能盡爲安集而來耶?暾曰,洪景海初往時,勸入流民,幾三分之二云,而今其餘者,似難還集者矣。天柱曰,果如聖敎矣。非但淸風之民,有向隅之歎,其隣近之民,願爲丹陽民矣。上曰,其言是矣。此前尙然,況昨日下敎後乎?想必尤甚,爲淸風倅者誠難堪矣。上曰,淸風與丹陽接界乎?暾曰,然矣。上呼寫徽寧殿返虞祭文。上曰,今此期制喪制服舊政,初也。以此儀節,載於寶編,昔則因山後淺淡服也。上曰,注書知入禮兒官,可也。注書臣枰,承命趨出,問於春坊,則禮兒官弼善趙榮進則往于山陵,文學金應淳,當之云云,故以此進對矣。暾曰,此乃山陵狀啓,故敢達。上曰,讀之。暾讀奏,轝士大將放轝軍及下玄宮事。上曰,再昨應雨而不雨矣。若雨下則爲弊於百姓不些矣。暾曰,發靷後日氣亦甚不熱,尤爲多幸,時刻已過矣。上起立,暾曰,旣有再拜禮,則宜有俯伏節矣。上曰,然矣。仍俯伏哭,承史下伏砌前助哀,上哭後,行再拜禮訖,承史更爲進伏。上曰,聖人已諭於文言矣。予少不爲慼,而第今衰境,服期服縗,景像怪矣。暾曰,旣已行禮,則宜呼禮畢矣。未及進達,上曰,然則呼禮畢,仍命先退侍衛。侍衛退出時,上命注書曰,彼騎郞摠郞之爲誰,知入。注書臣枰,承命趨出問之,則騎郞卽趙有臣也。摠郞卽趙得慶也。以此進對。上曰,趙得慶,趙泰彦之族耶?暾曰,姪矣。上曰,雖武弁,誠甚不泛矣。泰彦何之耶?暾曰,卽今在京矣。上曰,經左·右尹乎?暾曰,未經矣。泰彦頃聞有親病之報,往見而來矣。上曰,爲守令乎?暾曰,七十矣。上曰,其母年幾何?暾曰,臣不的知矣。上曰,其人亦善矣,而若是遲滯,則如是蹭蹬易矣。上曰,承旨書之。上曰,徽寧殿墻右邊新門,用於內外,俱涉難便,令殿司去帳,臣謹封封鎖事,分付。出傳敎上命注書曰,持祭報府,與儒臣中不帶春坊兼任者知入。注書臣枰,承命趨出,未及入對,祭報府速爲持入事,李鎭恒出來促入,故持祭報府,而且知不帶春坊兼任者而入奏曰,不帶春坊兼任者,卽南泰著·洪良漢·李錫祥·洪梓·宋瑩中云矣。上命承旨,讀奏祭報府,趙暾進讀奏。上曰,承旨書之。上曰,文學有闕代,洪梓除授。出傳敎上曰,此後祝文,宜書規例矣。暾曰,自虞祭後書之矣。上曰,此則不必出朝紙,只分付香室,親臨望哭入侍時,以昨夜輦轝事,傳敎爻周事,榻前下敎。出榻敎諸臣以此退出。
丁丑六月初四日辰時,下玄宮望哭入對時,王世子具衰服,就德成閤西庭板位上。右承旨尹東暹,事變假注書李宗明,記事官金和澤,文學金應淳,司書徐有良,兼司書金華鎭,說書金敎材同爲入對。令曰,陪衛,待大朝侍衛先入後,可進矣。注書以此,分付。臣宗明,承命出,分付陪衛,入復命。令曰,望哭,待大朝呼唱後行之,可也。東暹曰,今番望哭儀注,多有做錯處,當該禮堂,推考,何如?令曰,依爲之。出擧條大朝侍衛先入訖東宮陪衛進奏時,官奏正時,久不聞大朝呼唱之聲。應淳曰,正時似過,邸下先行望哭禮似宜矣。相禮請俯伏哭,行四拜禮,王世子俯伏哭,從臣皆哭,王世子行四拜禮,望哭訖,大朝傳敎曰,東宮先行望哭禮,不宜矣。及大朝呼唱行禮,應淳曰,相禮儀節,今不可復行,而邸下又爲從哭,似合矣。王世子又痛哭,待大朝禮畢乃止。令曰,絰帶散垂,何時復絞乎?東暹曰,卒哭後絞之。諸臣遂退出。
丁丑六月初四日巳時,王世子具衰服,乘小輿,出至仁政殿正門外,降乘輿如儀。右承旨尹東暹,事變假注書李宗明,記事官金和澤,輔德尹東昇,弼善趙榮進,文學洪梓,兼文學趙曮,司書徐有良,兼司書金華鎭,說書金敎材,以次陪從,至宗廟前路,降乘輿如儀,至迎恩門郊迎所,王世子入幕次,未時,神輦踰慕華峴,王世子出幕次,就板位,令撤西邊布帳,望見神輦儀仗,及神輦至板位前路少停,相禮請俯伏哭,王世子俯伏哭移時,相禮請行四拜禮,王世子行四拜禮祗迎訖,板位上,涕泗未及滲漏,而見留席上者,約數掬許,臣民觀者,莫不感泣也。王世子令曰,今行只依神輦,欲爲瞻望,而昨朝祗送時,神輦後廂及余之前廂間,其儀仗,末由瞻依。今日則前後廂,始令左右分隊,俾余得望神輦,何如?令洪梓·金華鎭,問議于時·原任大臣,左議政金尙魯曰,大朝曾有已行之例,邸下倣而行之,似宜矣。令曰,前後廂左·右分隊,已有大朝前例,依此爲之,可也。相禮請乘輿,王世子乘小輿,至宗廟前路,降乘輿如儀。申時,神輦由弘化門入,王世子至闕門外步入,至徽寧殿神門外,入齋室。諸臣退出。
丁丑六月初四日申時,上御徽寧殿。承旨入侍時,左副承旨金始煐,假注書李枰,記事官李鎭恒·李東泰,以此進伏訖。上曰,殯殿都監堂上郞廳入侍。出榻敎殯殿都監堂上申晦,郞廳金養心進伏。上曰,祭牀果撗設乎?晦曰,果如聖敎矣。上曰,承旨書之。上曰,凡魂殿魂宮曾減者,而今有不減,更爲書下,自今徽寧殿,勿爲擧行事,分付。出傳敎上曰,承旨書之。上曰,梓宮結裹,以旬前後推擇以入事,分付。出傳敎晦曰,臣聞之,山陵則連無雨下之事矣。上曰,明陵因山時又如此,則予無患矣。上曰,此親寫下都監之傳敎,承旨改書以下於都監,上立徽寧殿中門,下敎曰,世子小次,以此處設之者,何也?世子當入於齋室,帳與行步席,俱撤之,而今此所設,乃承傳色之所指敎耶?神輦如入,則世子當入齋室,虞祭設行後,從挾門事下敎。上曰,返魂庶已入來矣。殯殿堂郞則還去祗迎所,可也。上曰,承史祗迎事,置之。上〈曰〉,彼之所上者,皆觀光者耶?始煐曰,臣聞之道路,則皆爲人海云矣。上曰,雖晝,宜有燭籠矣。始煐曰,雖私家,亦用燭籠矣。返魂後,上曰,雲劍差備何官耶?始煐曰,軍器寺官員云矣。上〈曰〉,前亦以此等官員爲之耶?始煐曰,然矣。神輦入門後,上曰,呼唱節操,豈從前例?一從補編,可也。上曰,摠護使魂殿都監堂上入侍事及兵曹判書,同爲入侍事下敎。出榻敎摠護使金尙魯,都監堂上李益炡·洪象漢·李鼎輔·李喆輔·金漢喆·申晦,兵曹判書李進伏曰,山陵則朝者有雲遮之色矣。至於下玄宮時,則天無點雲而昭朗矣。上曰,貞聖八字好矣。予甚羡之。趙明鼎進曰,初虞祭時,東宮進參之意,敢達。上曰,依爲之。上曰,府有司從重推考。出擧條上曰,神轝差備官,申飭之下,終不高擧,從重推考,事過後,令該府處之。出擧條上曰,承旨書之。上曰,今日中官擧措,俱涉駭然,當該中官,竝令該府處之。方當多事,卽以不應〈爲〉律施行。出傳敎注書李枰,先爲退出。
丁丑六月初四日酉時,上御徽寧殿。禮房承旨入侍時,禮房承旨趙明鼎,假注書李枰,記事官李鎭恒·李東泰,以次進伏訖。上曰,承旨書之。徽寧殿三都監·摠護使以下,依例,書啓。出傳敎諸臣以此退出。
丁丑六月初四日酉時,上御徽寧殿。摠護使都監堂上入侍時,摠護使金尙魯,殯殿都監堂上李益炡·李鼎輔·金漢喆·申晦,國葬都監堂上李·李喆輔,右承旨趙明鼎,假注書金樂洙,記事官李世演,記事官李東泰,以次侍立於階下,上立於廳上。上曰,孝昭殿魂魄,雖有舊埋安處而徽寧殿魂魄,則決不可埋安於此處,過七虞後,埋安於新陵之傍則似好,而第當入綵轝,此時軍丁亦難矣。晦曰,卒哭後當埋安矣。摠護使及都監堂上,先爲退出。奉安神位後,上入哭還出臨。上曰,注書出往摠護使,都監堂上,更令入侍。賤臣樂洙,承命趨出,偕摠護使都監堂上入侍。尙魯曰,山陵局勢,龍虎無一欠處,而小臣之心,案山稍高,則似尤好也。明鼎曰,案山亦入格,非但臣等之所見,萬口一談,皆云極好無欠云。上曰,所聞不如目見,予親見然後,可以知之。尙魯曰,山陵陵上曲墻,例爲始役於開金井之後,而今此明陵役事,正當極暑,霖雨可慮,曲墻設築,一日爲急。曾在辛巳,有開金井前先築之例,今亦依此例,金井未開之前,先築曲墻爲宜,而南原君,自初主張裁穴之人也。曲墻定基,事體亦重,其在詳愼之道,不可不往審。使於一兩日內,除下直卽速下往,何如?上曰,曲墻先築,所達誠是。依爲之。出擧條明鼎曰,民情有可見處,來哭路上者甚多。上曰,然乎?漢喆曰,然矣。上曰,何處多聚乎?明鼎曰,越慕華峴時見之,則有若設白遮日,而常漢亦多有哭拜之人矣。尙魯曰,非但慕華館,到處皆然。上曰,人心可見矣。鼎輔曰,然矣。明鼎曰,今番轝士軍,甚整齊矣。尙魯曰,問於卞應瑞,則若是整齊,初見云矣。上曰,中官非其職掌,而乃敢替當,推考,可也。出擧條益炡曰,徽寧殿三年內陪祭時,祭罷後,百官奉慰問安於小朝,仍卽出去,待天明更爲入來,問安於大朝,而當以明政殿庭爲之乎?敢稟。上曰,百官不必更爲入來。祭罷後,大·小朝奉慰問安,一時爲之,可也。出擧條益炡曰,大行大王大妃殯殿儀賓府進香,忠勳府進香,今六月初六日午時啓下,而一日兩進香,似涉,如何?儀賓府進香,以初五日午時進定爲宜,故玆以仰稟矣。上曰,進香不必進退,一日再行何妨?儀賓府進香,以朝上食兼行,忠勳府進香,以晝茶禮兼行事,分付,可也。出擧條諸臣以次退出。
丁丑六月初四日三更三點,初虞,王世子親行時,王世子具衰服,入就徽寧殿板位上,右承旨尹東暹,事變假注書李宗明,記事官金和澤,輔德尹東昇,弼善趙榮進,文學洪梓,兼文學趙曮,司書徐有良,兼司書金華鎭,說書金敎材,同爲入對。終獻官金尙魯曰,返虞後大朝入侍時,以別奠過行後,卽行初虞事下敎,而禮房承旨,親承下敎,不爲傳布擧行,使莫重享祀,以致夜深,事極未安。合有警責,當該承旨,從重推考,何如?令曰,依爲之。出擧條行禮儀節。見執禮笏記令曰,從臣,當待相禮唱止哭後止之,而今番執事,間有徑止者,申飭,可也。令禮貌官聽分付。禮畢後,王世子出殿門外。東暹曰,俄者行禮時,引儀呼唱倒錯,推考,何如?令曰,依爲之。出擧條令曰,俄者亞獻,樽所斟醴之際,致有勺聲,祝史推考,可也。出擧條東暹曰,樽所龍勺與爵,不能預先整排,致有臨時窘急之患,當該殿司,推考,何如?令曰,依爲之。出擧條令曰,凡祭享時,監察例爲檢視,而今番多有未整齊之事,當該監察,推考,可也。出擧條曮曰,莫重魂殿咫尺,多有喧聒,屢勤睿飭,而未卽禁止,事體寒心。兵曹入直堂上推考,當該郞廳從重推考,何如?令曰,依爲之。出擧條令曰,再虞以五更一點行禮,王世子入齋室。諸臣退出。
上在昌慶宮廬次。大行大王大妃初喪。
藥房提調李,左副承旨金始煐啓曰,伏未審夜間,聖體若何?大行王妃返虞奄過,連日哭臨,悲疚之餘,不瑕有損傷乎?王世子昨日郊外迎哭,冒暑勞動,仍又達宵將事,氣候,何如?嬪宮氣候,亦何如?臣等不勝區區憂慮,敢此問安。答曰,知道。理則固然,心則愴焉。氣一樣,而世子嬪宮氣候,亦一樣矣。
世子宮·嬪宮,政院·玉堂口傳問安。答曰,知道。
傳于金器大曰,結裹擇日下敎,而尙今不爲擧行乎?駭然矣。
傳于金器大曰,水原府使金孝大,在京則結裹時,同爲入侍。
傳于金始煐曰,轝士大將,旣已親受馬,而從事官及領役部將試賞,卽爲擧行,以示予意。
傳于金器大曰,禮房承旨,左副承旨先入侍,而轝士大將入來後,入侍擧案一件,依例禮房承旨持入。
金器大達曰,禮房承旨趙明鼎入侍事,命下矣。今日不爲仕進,所當牌招入侍,而拘於廳規,不得請牌,何以爲之?敢稟。令曰,牌招。
以左承旨趙明鼎牌不進罷職令旨,令于魏昌祖曰,推考徽旨捧入。
傳于魏昌祖曰,監宮設立後,有闕點者,令兵曹決棍。
傳于金始煐曰,擧案收聚,待下敎入侍。
傳于金始煐曰,承旨詣閤。
傳于金始煐曰,殯殿都監·入直堂上,同爲入侍。
金器大啓曰,少退後入侍事,命下,而下番翰林李東泰,猝中暑癨,不得入侍事微稟。
傳于金器大曰,入直騎郞,兼春秋差下,使之入侍。
以備忘記,傳于金器大曰,莫重廟號,何敢䪨,孫繼祖弟承兄之句,其涉寒心,副司直李最中,施以永不敍用之律,製述官單中,付標,更爲製進。
以備忘記,傳于金器大曰,祭文撰進,辭簡意精,製述官崔成大,半熟馬一匹賜給。
令于金器大曰,吏兵曹歲抄付標者,竝蕩滌。
以承傳色口傳下敎曰,莫重褥席,不爲待令,當該都監堂上,從重推考。
魏昌祖,以兵曹言啓曰,監宮設立後,有闕點者,令兵曹決棍事,命下矣。依傳敎,監宮闕點房直金世昌,決棍十度之意,敢啓。傳曰,知道。
魏昌祖,以兵曹言達曰,忠壯衛將洪輔人,身病危篤,旬月之內,萬無起動供仕之望,呈狀乞遞,宿衛輪番之任,不可久曠,今姑改差,何如?令曰,依。
金始煐,以內乘,以一二提調意言啓曰,大行王妃因山後,則輦輿例於外寺德應房,奉安之意,敢啓。傳曰,知道。
魏昌祖,以義禁府言達曰,當該中官許有章·田一成·金以載·崔昌恒·金壽賢等,今日擧措,俱涉駭然。因傳敎,竝令該府處之,方當多事,卽以不應爲律施行事,徽旨達下矣。許有章·田一成·金以載·崔昌恒·金壽賢等,依傳敎,以不應爲律,各笞四十,竝收贖放送之意,敢達。令曰,知道。
政院達曰,昨日陪祭百官偃然入睡者,察推事令下矣。連爲催促,各司使之現告,則戶曹判書李喆輔外,無他自現之員,以昨日連續催班之聲推之,豈無偃便入睡者,而擧皆厭然自掩,不肯現告者,揆以事體,誠極可駭。戶曹判書李喆輔,依例推考徽旨捧入,而本院不善擧行之責,亦所難免,惶恐待罪之意,敢達。
以承傳色口傳下令曰,勿待罪,昨當焦遑罔措之時,時刻已晩,而請外儀之聲連聞,故慮有稽緩,有所下令矣。中官誤傳以偃然入睡,當該中官則推考,朝紙中偃然入睡則改之以稽緩最末入班者,捧入現告。
左承旨趙明鼎上書曰,伏以,日月迅邁,大行王妃玄宮永閉,再虞奄過,萬事靡逮,率普均慟,伏惟我邸下,攀慕號霣,孝思益復罔極,臣之疎迂鈍滯,本不合近密之任。況此禮房之兼管,適値國哀之荐仍,觸事昏憒,瘡疣百出,顚沛僨誤,非朝伊夕,迺以傳香之非所當稟。伏承大朝之嚴敎,又以陪班之不能整勅,重速揆地之督過,問備旣發於前席,下吏替囚於囹圄。臣於是,章皇震懍,殆不知措躬之所。噫,邸下之攝行大祀,旣是近例之未有,承宣之代傳香祝,又是禮節之大者,在臣道理,有不可率意徑行,乃敢煩瀆嚴廬,仰請處分,臣誠死罪,臣誠死罪。至於鴻臚飭引,駿奔齊班,使濟濟裸將之士,咸造無後,豈不是大庭盛儀,而以今日紀網,微臣地望,初不敢擬議,致此大僚之規責,豈以本院是號令百司衙門,而不復問賤臣之非其人耶?無論所處得失,前例有無,以臣之故,而該吏下獄,則冒沒蹲冒,非私義之所敢出,坐違未蒙例勘,踪地轉益惶蹙,玆不得不略入文字,仰暴危懇。伏乞睿慈,俯賜鑑燭,亟許鐫削臣職,仍卽重治臣罪,以肅朝網,以安賤分,公私不勝萬幸。答曰,覽書具悉。罔極摧慟之中,時月易邁,因山已過,哀慕攀擗,五內寸斷,尤倍于中,爾其勿辭察職。
副司直趙昌來上書曰,伏以,仁天降割,坤殿禮陟,慈聖又上賓,中外摧剝,大小同情,伏況我聖上遲暮之年,攀擗盡禮,仰惟我邸下哀隕焦灼,曷有其極?仍伏念臣以疎賤之跡,濫蒙不世之洪造,忝叨宰列,絲毫莫補,居常愧懼,無地自容,年今望八,癃癈已久,前有恩命,竟未叩謝,大喪荐仍,亦不得奔哭,情禮俱闕,臣分都虧,僵臥牀笫,有淚而已。自春以來,衰病之外,痰眩風痺之症,一時交劇,與鬼爲隣,死期將迫,顧此一縷未絶之喘,萬無自力登途之勢,今於因山,末由趨赴,孤恩負罪,合被重勘,有臣如此,生不如死,玆將崩迫痛霣之悃,敢以文字,不避煩瀆於崇嚴之下。伏乞离明,亟治臣闕禮之罪,仍令刋臣姓名於朝籍,以安私分,千萬幸甚。答曰,覽書具悉。罔極摧慟之中,時月易邁,因山已過,哀慕攀擗,五內寸斷,尤倍于中,鄕其勿辭焉。
持平李世澤上書曰,伏以,旻天不弔,降割孔酷,惟我坤聖殿下,奄忽禮陟,纔逾一朔,大行大妣殿下,又棄長樂之養,仰惟邸下,誠孝出天,荐遭悶凶,攀擗之痛,曷有窮已?伏況大朝以衰麻而已之年,篤思慕不匱之孝,哀疚踰節,不瑕有損?率土臣民,擧切焦慮萬萬,居諸已邁,聖母因山,倏焉已遇,恭惟睿孝孺慕,益復罔極。臣於前後廷哭之班,仰瞻顔色之慼,哭泣之哀,實不勝區區感涕之至,然念聖人有瘠下之戒,禮經垂順變之訓。伏願勉抑至哀,强自持護,以上慰聖上之念,下副臣下之祝焉。仍念臣從來情勢,已成廢棄,其於三司之職,更無冒膺之望,頃於國哀之初,赴哭闕外之班,適忝諫職,承叨無路,積犯違傲,竟蒙恩罷,卸擔還鄕,粗安私分,今又以奉辭都門,離捨病父,趲程上來,纔入城裏。又伏聞,有憲職除拜之命,驚惶隕越,蓋不知厝躬之所也。蓋臣處義之不敢復廁淸班,不唯臣所自劃,抑亦通國之所共知,而循例備擬,有若無故之人,恐非淸朝綜核之政也。謹守廉防,無汚名器,固爲微臣,今日塵刹之報,而政値廞儀方戒,上下哀遑之時,再控辭本,輒阻喉院,逬伏私次,冞深悚懼,情窮勢隘,不暇他顧,黽勉一出,進參哭班之後,粗伸攀號之誠,冒沒之羞,嗤點之來,已自不些,因仍蹲據,抗顔周行,尤豈臣私義之所敢出也?臣方怵惕惶愧,亟思自靖之道。又於此際,得接家信,臣父積年沈痼之疾,越添近日輪行之症,症形危篤,氣息如綫,病裏心弱,思臣懇切,倩人構書,來促歸見。噫,臣受生爲子,不孝無狀,平居供奉,莫殫烏鳥之誠,屑屑來往,久曠晨昏之職,人皆將父,臣獨不遑,已是人理之所不堪,情私之所不忍。今忽聞疚病危急之報於千里逖違之中,方寸散亂,如燬如剗,瞻望南雲,無以奮飛,有子如臣,不如無子,事親莫孝,何以事君?竊惟國家以孝爲理,假使臣身無釁累,猶當許其褫解,俾伸至情。矧此畸卼之跡,重負滓穢之羞,榮塗一武,遮截十重,而累誤寵靈,虛縻官銜,旣不能出仕供職,以效報答之願,又不得退歸守分,獲遂護養之情,公私無當,忠孝俱廢,則是豈不有乖於九經體群臣之義哉?疚痛之極,未暇緩聲,迫隘之至,難顧常分。玆敢猥陳瀝血之苦,自犯徑情之科,投進短章,忙尋鄕路。伏乞离明,俯察臣懇急之狀,亟令斥罷臣謬叨之職,俾得安意歸護,少修子職,仍令永刋臣名於薦紳之籍,以爲臣子不忠不孝者之戒,千萬幸甚。答曰,覽書具悉。罔極摧慟之中,時月易邁,因山已過,哀慕攀擗,五內寸斷,尤倍于中。爾其勿辭,救護父病。
丁丑六月初五日卯時,上御通明殿廬次。左副承旨·轝士大將入侍時,轝士大將具善復,左副承旨金始煐,假注書李枰,記事官李鎭恒·李東泰,以次進伏訖。上曰,今此因山,無事過行,非但爲今番之幸,將有爲於來七月矣,多幸。善復曰,當此霖炎之節,不雨不熱,順經大事,豈有如許之幸乎?上曰,濟州之民,能曳大轝乎?善復曰,然矣。上曰,泮村民,皆能擔乎?善復曰,泮民都數六百,故半則用之於今番,半則置之,以待七月之用矣。上曰,沙峴,能擔而上乎?善復曰,賴曳索之有力,能上去,而若非人力之攸及也。上曰,承旨書之。上曰,今番大小轝軍整齊,其涉可尙,轝士大將熟馬一匹面給,從事官兒馬一匹賜給,領役部將,各弦弓一張給之。出傳敎始煐進伏曰,禮房承旨,左副承旨同爲入侍之命下,而禮房承旨趙明鼎,以情勢之難安,今日不爲仕進,故纔已請牌於小朝,而不卽入侍之意,敢此仰達矣。上曰,有何難安情勢乎?始煐曰,以大臣替囚禮吏事矣。上曰,何事耶?始煐曰,昨夜祭班,不能申勅事云矣。上曰,政院申勅祭班耶?始煐曰,臣雖未能詳知其法例,而申飭祭班,似是監察通禮院之責矣。上曰,然則非政院之所關也。上曰,大臣則左相耶?始煐曰,然矣。上曰,昨日傳香事,稟達何也?始煐曰,昨夜大臣,以此事陳稟小朝,重推該房,而此則該房做錯之故,虞安之祭,終不免過時設行,事之未安,莫此爲甚矣。上曰,然則其時元良之心,想必悶切矣。始煐曰,以昨夜口傳下政院之令見之,可想睿孝之罔極矣。上曰,下政院之令,何語耶?始煐曰,心焉如沸爲敎。上曰,此則元良過矣。始煐曰,虞安之祭,如是遲滯,以小朝憧憧之孝思,安得不心焉如沸乎?下令辭意,情禮俱當,豈有過之理乎?上曰,過時至於何境耶?始煐曰,再虞以今日五更一點過行,而因初虞之過時,轉至於此矣。上曰,此非大段過時也。以再昨發靷時言之,發靷正時,乃是丑初,而幾至未久天明之境,此亦豈不過時乎?返虞後初虞前,過行茶禮,其間時刻之遲帶,不是異事,而且今番元良,始行親享,故該房未諳規例而然矣。始煐曰,旣是無前例之事,則該房之不敢擅行,勢似然矣。而至於仰稟,則終涉未安矣。上曰,承旨書之。上曰,凡傳香,親祭則禮房親傳,攝行時,禮房傳于獻官,祭時傳于殿司,例也。則該房不當稟而稟焉。稟若之際,中間亦爲做錯,此雖由於元良攝行今初,故該房未諳規例而然。不可無飭,當該承旨,從重推考。出傳敎始煐曰,臣之焦迫之心,當仰陳矣。臣豈敢仰瞻天顔,而入來之時,適乎仰瞻,則天顔非昔矣。豈不痛悶哉?幸伏望克加寬抑,以爲保護之地,則臣民之幸,爲如何哉?上曰,後因山漸迫,故自然如是矣。上問善復曰,汝從之病,今則愈乎?善復曰,自再昨少差云矣。上曰,汝叔之病何如耶?善復曰,一樣矣。上曰,承旨書之。上曰,前判敦寧具聖任家,持藥物看病。出傳敎上曰,承旨書之。上曰,頃者守陵官,不參祭奠,而成服纔過,哀未遑問,今因命內醫事覺之,其氣稟,曾已知矣。近則無乎?令御醫看審,若有藥物用事,令內局給之。出傳敎上曰,以再昨發靷時言之,則冊寶旣以出給,故尙未太晩,而若不然,則豈不過晩耶?上曰,昨日景像寒心,故至有推考之命,而若使元良當之,則見過必過矣。始煐曰,莫非聖上照燭臣民眞情之致也。上曰,一挽章有之,而若妣薨三字,面目太生,而事體不當然矣。上曰,以酒事,予甚悶焉。民則或知有止禁之日矣。故予送御史於江上,則麯子有之云。民將何以處之云耶?善復進曰,臣聞之,以爲作餠,賣於草商云矣。上曰,其能堪食耶?。善復曰,饑者甘食云矣。上曰,今番因山,若定於交河,則民必有多傷者矣。善復曰,聖敎至當矣。上曰,庚子年,則承史參祭班矣,上命承旨曰,出往明政殿庭,給馬轝士大將,可也。諸臣以此退出。
丁丑六月初五日申時,上御通明殿廬次。殯殿都監堂上,左副承旨入侍時,殯殿都監堂上申晦,左副承旨金始煐,假注書李枰,記事官李鎭恒·李東泰,以次進伏訖,上曰,承旨皆坐直乎?晦曰,以祭班次,盡爲入來矣。上曰,李顯重之言,可謂有用處矣。予旣越矣,則承旨宜有守廳之事,而無一人,蓋非矣。晦曰,臣方待罪經筵,故敢達矣。伏見傳敎,承旨事極爲未安,諸承旨,竝推考,何如?上曰,依爲之。出擧條晦又達曰,倭朱紅漆牀二雙,自別工作,依稟定造作,而徽寧殿內排設時,旣已不用,移送尙方,善爲藏置,何如?上曰,置之尙方,可也。出擧條上曰,製述官,異乎書寫官耶?晦曰,相類矣。上曰,昨日中官所傳者何說耶?始煐曰,以知道下矣。上曰,承旨書之。上曰,元良聽政之後,予雖臨殿,承旨一員,稟旨守廳,例也。徽寧殿其若親祭,則承旨皆隨駕,齋殿前問安當然,而昨日則元良攝行承旨一員外,旣無陪祭之事,與朝廷有異。承旨·玉堂問安,宜從時御爲之,而今番則昨日神輦祗迎之後,諸承旨仍留其處徹夜,政院無一人守廳,事體寒心。此後親行外,政院·玉堂問安,常處爲之事,定式施行。出傳敎上曰,先製法例,然後可以頒賞矣。都廳若陞堂,則七月因山則無都廳也。今番則務從省約矣。上曰,承旨書之。上曰,凡事必也正名,賞不可倒置輕重。今番務從省約,三都監堂郞雖仍,事體不可兼焉,故更爲啓下,弘陵因山後,貞聖殯殿事已了,若置而七月因山後施賞,則非更啓下正名之意。堂郞中應爲加資者,今番命加,來月必曰,以屬耳而錫馬,則此輕重倒置也。有事而無賞,亦墜故例也。製述書寫封閉官及今番應爲加資者外,至於都監,先輕後重而施賞,一則不墜故例,一則存輕重之意,然噫兩朔之內,期制衰制,往牒豈有?白首暮年,躬自當之,故若是常例外施賞,此非法於後者,噫,亦非予意。昔癸巳年影幀都監時,都提調陳箚,有比諸永禧殿第一室摸寫都監差輕之請而從焉。卽予目覩者,故今雖若此,此後其若皆所重者,豈用此例?先示凡例而施賞,以此同載記注。出傳敎上曰,承旨書之。上曰,凡賞典泛濫特甚,問安中官及承政院引陪等名,故無聞者而今有,當該承旨,當該承傳色,承言色,竝推考。出傳敎上曰,挾侍中官,極駭然,從重推考。出擧條上命注書曰,承旨一員,又爲入侍事下敎,故注書臣枰,承命出來,同副承旨金器大引入。金器大進伏訖,上曰,日已暮矣,且左副承旨旣難獨寫,同副竝寫傳敎。上曰,承旨書之。上曰,殯殿·魂殿都監摠護使領議政李天輔,左議政金尙魯各廏馬一匹面給,提調判書李益炡·李鼎輔,行司直申晦各半熟馬一匹,判尹金漢喆兒馬一匹,行副司直尹汲,行司直金致仁各上弦弓一張賜給,都廳金時默·鄭存謙竝準職除授,已準職者半熟馬一匹賜給,郞廳金亨大·金養心·徐魯修竝陞敍,吳彦溥兒馬一匹,李時中·朴獜源·郭聖濟勿論,監役官徐命應·洪啓承·崔台晉·李山重,監造官元義孫·徐有寧·兪彦銖竝升敍,銘旌書寫官申晦加資,奏時官各上弦弓一張賜給,算員·寫字官·畫員員役工匠等,令該曹米布考例題給。出傳敎上曰,承旨書之。上曰,國葬都監摠護使領議政李天輔,左議政金尙魯各廏馬一匹賜給,提調右參贊洪象漢,判書李·李喆輔各半熟馬一匹賜給,前判書閔百祥兒馬一匹賜給,都廳尹學東·鄭純儉準職除授,已準職者,各半熟馬一匹賜給,郞廳李憲鎭·鄭一祥,尹光國·李濔竝陞敍,任遾·李明吾各半熟馬一匹,李福海·黃德潤各上弦弓一張賜給,監造官鄭持淳·李命楫·李禾·李奭輔·金坦行·徐覺修·金令澤·柳煥德·洪緯漢·白義煥,監役官李時啓,分長興庫朴誠一,分典設司洪奎漢竝陞敍,算員以下員役工匠等,令該曹米布考例題給。出傳敎上曰,承旨書之。上曰,殯殿次知內官全壽百·李景聃竝加資,復差備內官孫世榮,虞主差備兼相典金明佑,魂魄差備洪碩海,神輦時鄭商佑,從事內官二各兒馬一匹賜給,司鑰二各上弦弓一張賜給,其餘諸執事內官各加一資,資窮者代加,次知別監朴成宰·千世弼,造果次知別監全世範,司鑰除授別監以下下人等,令該曹米布考例題給。出傳敎上曰,承旨書之,上曰,長生殿都提調領議政李天輔半熟馬一匹,提調判書李鼎輔,參判宋昌明各熟馬一匹,郞廳曺敬修·具善敬各加一資,資窮者,兒馬一匹,白尙絢上弦弓一張賜給,繕工奉事,無前例,勿論。出傳敎上曰,承旨書之。上曰,入參人員三都尉,長溪君前左尹李章吾各熟馬一匹賜給,李明吾·徐魯修·徐好修·徐仁修·徐有寧·徐有慶·徐有祜·徐日輔·林壽夏各半熟馬一匹,徐有常·徐衍修各兒馬一匹賜給。出傳敎上曰,承旨書之,上曰,誌文書寫官右議政申晩,哀冊文製述官奉朝賀元景夏,書寫官錦城慰朴明源,諡冊文製述官判書鄭翬良,書寫官月城尉金漢藎,寶篆文書寫官判府事兪拓基,表石篆文書寫官月城尉金漢藎各熟馬一匹賜給,題主官參議趙載洪,封閉官執義沈鑧竝加資,下玄宮時贈玉帛官領議政李天輔,厩馬一匹賜給,開金井取土承旨李奎采熱馬一匹,神輦侍衛承旨趙明鼎·金器大,禮房承旨金孝大·元仁孫·趙載洪·尹東暹·具允明各半熟馬一匹賜給,史官注書金樂洙,記事官李世演,侍衛摠管·兵曹堂上·侍衛玉堂各兒馬一匹賜給,陪往大將·從事官·大小轝領役部將,已賞者勿論,其餘部將,各上弦弓一張賜給,算員以下員役工匠等,令該曹米布考例題給。出傳敎上曰,承旨書之。上曰,幼學安載建,爲人精詳,而明陵看審時,亦有功焉。令該曹特爲錄用。出傳敎上曰,承旨書之。上曰,今此賞典中,一人雖兼數事,無得疊受。出傳敎上曰,左承旨承牌乎?始煐曰,昨已上書,姑未承批,故不得入來矣。上曰,承旨書之。上曰,業已下敎,其何撕捱?今聞上書云,其章給之,待朝牌招察任。出傳敎諸臣以次退出。
六月初五日五更一點,再虞,王世子具衰服,由齋室出次。左副承旨金始煐,事變假注書李宗明,記事官李鎭恒,輔德尹東昇,弼善趙榮進,文學洪梓,兼文學趙曮,司書徐有良,兼司書金華鎭,說書金敎材同爲入對。始煐曰,相禮緩入,推考,何如?令曰,依爲之。出擧條王世子入就板位上行禮,如初虞儀。令曰,奉香·奉爐推考。始煐曰,奉香·奉爐漏呼於笏記中,執禮一體推考,何如?令曰,從重推考,可也。出擧條禮畢後,王世子步出神門外。令曰,俄者行禮時,執事有上廳事,履聲動聽者,誰也?始煐曰,說書也。令曰,推考,可也。王世子乘小輿,由集英門入。諸臣退出。
上在昌慶宮廬次。大行大王大妃初喪。
魏昌祖達曰,大司憲徐志修,執義沈鑧·掌令鄭恒齡呈辭,李廷喆再度呈辭留院,持平李世澤親病受由,一員未差,今日以監察茶時之意,敢達。令曰,知道。
以左承旨趙明鼎牌不進罷職令旨,令于金器大曰,推孝徽旨捧入。
傳于金器大曰,徽寧殿修補句添下,令該曹殿內滲漏處,待晴卽爲擧行。
傳于魏昌祖曰,承旨入侍。
以承傳色口傳下敎曰,昨夜旣知下番翰林之有病,則當該承旨,宜有推移之事,而終焉遲滯,當該承旨推考。
金器大達曰,檢閱李東泰,因中官誤傳禁推之命,纔已出去矣。俄者入侍時,有勿爲禁推之敎,而謂有情勢,不爲入來,卽爲牌招入直,何如?令曰依。
魏昌祖達曰,昨日下令中,有最末入班者,捧入現告之敎,而此是伊時押班監察所目覩者,故使當該監察,卽捧現告事,達夜徹朝,累次嚴飭催督,而不卽擧行。今始續續書納現告,以致遲緩者,極爲駭然。爲先伊時當該押班監察,從重推考,更加催促,而臣亦惶恐待罪之意,敢達。令曰,知道。勿待罪。
魏昌祖達曰,現告捧入,未免遲緩,惶恐待罪之意,纔已稟達,而最末入班者,押班監察,旣自目覩,則宜無不知之理,而莫重下令之下,只以堂下官五官現告,故謹此書入,而至於堂上以上,則稱以不見,終不現告,極爲駭然。本院請推之外,無他可施之罰,何以爲之?敢稟,令曰,于今百事雖稽弛,下令之下,焉敢若此?當該監察拿處。
金器大達曰,兵曹參議李昌儒,宿衛重地,不待面看交遞,以其親病,陳書徑出,依定式禁推徽旨捧入之意,敢達。令曰,知道。
令于金器大曰,今日祭物潰散而且多不精,不可推考而止,當該奉常寺官員,下義禁府,從重推考。
有政。
吏批,判書鄭翬良病,參判南泰齊進,參議朴相德病,同副承旨金器大進。兵批,判書李病,參判李應協病,參議李昌儒進,參知成天柱病,右副承旨魏昌祖進。吏批啓曰,判書鄭翬良,參議朴相德,俱以病不來,小臣獨政未安,何以爲之?敢稟。傳曰,仍爲之。
吏批,以朴昌潤爲執義,徐有良爲持平,鄭榦爲刑曹參議,洪鳳漢爲長興提調,李逵漸爲松禾縣監,李邦綏爲兼喬桐府使,銘旌書寫官申晦加資憲,虞主書寫官趙載洪加嘉善,封閉官沈鑧加通政,殯殿次知內官李景聃加崇祿,金壽百加資憲,行副護軍柳世德嘉善加資事承傳,金世興爲軍器直長,金兌周爲奉事,洪應壽爲副奉事,嚴贊貴爲參奉,雲川君枰,雲山副守梄,雲峯副守杺,雲南副守榗,兼春秋單趙有臣。
兵批,副護軍李柱國,副司直沈星鎭·元仁孫·金應淳,朱炯質,副司果柳彙喆。
魏昌祖,以兵曹意啓曰,卽接西道參軍牒報,則彰義門南邊訓鍊都監所授處,體城四間許,今日頹落云。依例令繕工監把子圍排,分授軍門,急速修築,而把守軍,亦令該軍門多數定送,限修築間嚴加守直之意,分付,何如?傳曰,允。
金器大以兵曹意啓曰,卽接東所衛將牒報,則小東門南邊宮墻三間許,今日頹落云,令紫門監爲先把子圍排,急速修築,而弘化門入直砲手二十名,依例除出,限修築間守直之意,敢啓,傳曰,知道。
金器大,以兵曹意啓曰,卽接西所衛將牒報,則曜金門南邊宮墻四間許,今日頹落云。令紫門監爲先把子圍排,急速修築,而金虎門入直砲手二十名,依例除出,限修築間守直之意,敢啓。傳曰,知道。
備忘記,前判尹兪㝡基大司憲除授,參議金相紳大司諫除授。
以江原監司狀達,江陵南一里面居幼學朴泰俊子喜郁等囕渰燒死事,令于金器大曰,囕渰燒死人等,令本道恤典擧行。
以江原監司狀達,六月令宗廟薦新及進上生銀口魚,限內不得封進,惶恐待罪事,令于金器大曰,勿待罪事,回諭。
丁丑六月初六日辰時,上御徽寧殿。承旨入侍時,殯殿都監堂上申晦,同副承旨金器大,假注書李枰,記事官趙有臣·李鎭恒,以次進伏訖。上曰,頃日予已下敎矣。把子爲先摘之。上曰,彼騎郞趙有臣,爲預備啓下乎?可謂無料布雇立也。器大曰,下番翰林李東泰,昨日入侍少退後,卒中暑癨,尙今不差,故卽者入侍命下,而以左右史不備,敢此微稟矣。承傳色口傳下敎于臣曰,下番翰林,不爲待令,下番翰林,禁推有命矣。上曰,予旣知下番翰林之有病,故俄使承傳色,以預備禁推事下敎矣。下番二字,予豈開口耶?此中官之不善傳命而然也。上仍微哂曰,中官似有憎於下番翰林而然歟?下番翰林,則自此當徑出禁門,自爾爲好矣。上曰,承旨書之。上曰,預備翰林,不爲待令,以致窘速,當該翰林,竝禁推。出傳敎上曰,此處多有滲漏處,大殯殿,當親自奉審,承史待令于大殯殿傳香事,旣無亞獻爲之之事矣。元良必不知承書之。上曰,世子攝行時,香室官員,依親行時例,陪進門外,時至,傳于弼善而傳香,凡受押詣齋室後,親押事定式施行,載於補編。出傳敎上曰,承旨書之。上曰,政事,當日爲之。出傳敎諸臣以此退出。
丁丑六月初六日辰時,上御孝昭殿。殯殿都監堂上·承旨入侍時,殯殿都監堂上申晦,同副承旨金器大,假注書李枰,記事官趙有臣·李鎭恒,以此進伏訖,上命開鑰,而卽入殿內曰,果無滲漏處,而此室太高亢然,可謂自古善造者也。諸臣遂退出。
丁丑六月初六日酉時。上御通明殿廬次。承旨入侍時,同副承旨金器大,假注書李枰,記事官趙有臣·李鎭恒,以此進伏訖。上曰,承旨書之。上曰,祭文正書後,今更詳覽,非叶韻者,而殯殿以殯宮書之,當該知製敎,從重推考。出傳敎上曰,叶韻以書本傳之,知製敎以提調傳之,此中官之誤傳也。上曰,承旨書之。上曰,莫重下敎做錯,近者特甚,今日尤爲無據,當該中官孫效沖,令該府處之,書下敎之際,中官敢以己意錯書,當該中官李景和,越捧一等,莫重入侍,不爲待令,當該中官洪碩海,從重推考。出傳敎上曰,禮房承旨入來乎?器大曰,禮房方承牌詣闕矣。大司憲陳書,請禮房罷職,左副承旨,則以營護禮房,請遞差矣。上曰,承旨之今奏,都憲若知,則亦必爲營護也。上曰,都憲,誰也?器大曰,徐志修也。器大曰,大臣之囚禁禮房之陪吏者,乃祭班之不出也。大臣之當初請推禮房於小朝者,蓋其傳香之失時故也。上曰,若入見囚徒案,則大臣之囚禁禮房陪吏之由,可以知之矣。上曰,承旨幾員仕進乎?器大曰,都承旨趙暾呈辭受由,左承旨趙明鼎與左副承旨金始煐,以都憲陳書事,不爲仕進,右承旨尹東暹,亦病不能仕進矣。上命注書曰,囚徒案與承旨前望單子持入。注書臣枰,承命出來持入。上曰,承旨書之。上曰,世子攝行時傳香,令弼善爲之。更思之,凡祭奠,一依丁酉年例,令元良替行,則猶可也。今則此一節,不爲代行,弼善替傳,事體不然,元良旣不受香,則承旨進獻,非傳也,卽獻也。事體尤不然,詣齋室前二刻,禮房承旨,依常時例,傳香于弼善,弼善奉獻于時敏堂,受押後盛祝筒,陪前詣齋室,留幄次,祭前二刻,弼善傳于廟殿陵司之意,載於補編,前下敎爻周。出傳敎上命注書曰,左右相想在闕中,持此傳香傳敎,往于左右相處,問議以奏。上命承史曰,小退于階下,上命有臣曰,都憲書本持入,有臣承命出來持入。注書臣枰,左右相處問議後,卽爲入侍,以左右相言奏曰,今此改下之傳敎,視初敎尤爲詳備,無容仰議,而此乃定制載編之文字也。承旨傳香處所,恐當添書以下,香室之於時敏堂,相距稍間,詣齋室前二刻,時刻似或太促云矣。上曰,傳香之一日,留宿他處,心常如何矣?置香於東宮差備外,事甚如何,而且近不敬矣。上覽都憲書而擲之曰,都憲非矣,且無隅也。若知渠父,則豈如是乎?不知人事者也。上曰,昨日入侍,不過左副承旨與史官而已,則筵中說話,其誰漏出耶?此是史官所爲也。器大曰,豈知史官之的出也?上曰,予亦知之矣。左副承旨,年老無實,故或播之,似無異矣。今此史官之禁推,怳若李四醉於張三之酒也。上曰,承旨書之。上曰,自古自內行返虞祭,今番親製祭文,亦行是禮,庚子躬所睹者,一夜二虞,正若昔年,而且今番非庚子之比,返虞臨時,待於徽寧殿·殯殿,報上食準備時,故釋期服,服衰服而參焉。復服期服,詣魂殿奉榻後,冊寶排置,自然稽滯,故將設饌也。殯殿夕奠,又報時,故又釋期服,服衰服參奠,復以期服詣魂殿,行奠,漏鼓已報。噫,二朔國恤,期服衰服,何代有之?予則四朔五時參奠,不敢闕焉。亦恐時刻之後時,而五十年偕老,體魄已葬,木主來榻,依例設奠,禮固當然,先重後輕,度已深矣。若此之際,其所遲滯,勢亦然矣。該房承旨所稟,其雖推考,以今日釐正者推之,不稟而何?稟答之遲滯,非在下也。則元良下令中心若沸之令,予則曰過矣,而只將此令,不顧所重,張皇歸咎於承宣,事體寒心。大司憲徐志修罷職不敍,其章給之。出傳敎上曰,承旨書之。上曰,筵敎申飭之下,左副承旨所奏,不過因下問一時過語,則張皇譊譊,登諸章奏,事之寒心,莫此爲甚。當該入侍史官,下義禁府推考。出傳敎上曰,承旨書之。上曰,此時承旨不可不備,都承旨呈辭許由云,處義是矣。左承旨趙明鼎旣下敎,其請過矣。其在四維御下之道,豈可强之?右承旨有實恙云,左副承旨亦與左承旨同,竝許遞,其代,前參議趙載洪,前承旨具允明,大司諫李惟秀,前執義沈鑧除授,待朝牌招察任。出傳敎諸臣以此退出。
上在昌慶宮廬次。
大行大王大妃初喪。
肅宗大王忌辰齋戒。
魏昌祖達曰,左議政金尙魯箚子到院,而以國忌齋戒,留院之意,敢達。令曰,入之。
王世子出幕次後,政院口傳問安。答曰,知道。
三虞祭罷後,大殿,政院·王堂·藥房·朝廷二品以上·六曹堂上口傳問安。答曰,知道。世子宮·嬪宮,政院·王堂口傳問安。答曰,罔極。王世子還入大內後,政院口傳問安。答曰,知道。
以同副承旨沈鑧牌不進罷職令旨,令于李惟秀曰,推考徽旨捧入。
傳于具允明曰,聞昨夜元良,以祭物事,奉常寺官員,下義禁府推考云。此時日熱,祭饌之如此,不爲怪異,且經兩殯殿官員,置之,下吏等,勿治。
傳于魏昌祖曰,近來祭文,香室官員一人書之乎?知其名奏之,去夜,承旨多新除,應爲上書,待承批,卽爲牌招察任。
傳于具允明曰,儒臣持常訓入侍,京畿監司持差員件記,殯殿都監堂上同爲入侍。
傳于沈鑧曰,承旨入侍。
傳于李惟秀曰,編次人使之入來,禮房承旨入侍時,同爲入侍。又傳于曰,禮房承旨入侍。
假注書李枰禁推,代以朴相老爲假注書。
金器大啓曰,去夜新除授大司憲兪最基,方在罷職中,時未敍用,何以爲之?敢稟。傳曰,敍用。
又以訓鍊都監言啓曰,因兵曹草記,都監分授彰義門南邊體城四間許崩頹,令該軍門急速修築,把守軍多數定送,限修築間守直事,允下矣。今日爲始,砲手二十名,將校率領,限畢築間,輪回守直之意,敢啓。傳曰,知道。
以承傳色口傳下敎曰,禮房承旨,馳往懿昭墓,墓及碑閣·丁字閣看審,守衛官摘奸,守僕點考後,入來以奏。
又以承傳色口傳下敎曰,分付王府,內官若有慰問於拿處中者草記,亦以此律擧行,勿出朝報。
備忘記,傳于魏昌祖曰,身爲中官,其君參奠,昏睡爲事,事之寒心,莫此爲甚。令該府處之,過一朔後,勘律。
左議政金尙魯箚曰,伏以臣,昨伏見都監論賞傳敎,錫馬之典,亦及於臣,臣不勝惶駴愧惕。假使臣受命於國哀之初,首尾摠察,尙不可與夙夜敦匠之諸堂,卽方而同之。況臣之臨急代任,不過八九日備員而已,有何一半個可紀之勞?而及夫恩賞之下,不但混齒其名,視諸堂反復重焉。上而爲罔功之施,下而爲非分之得,此豈細故也哉?伏願离明,俯諒至懇,上達聖聽,所被濫賞,亟許收還,幸甚。臣於目下事,又有心不安者,敢此附及,伊日初虞之後,再虞時刻漸晩,而政院之寂然無飭,不無其責,故臣果囚院吏矣。得見承宣書本,其爲說,全爽事實,眞所謂問東答西,而至於憲書,則以臣囚吏,錯認爲初虞時事,近來事輾轉傳譌多類是,臣實悶之。然大臣之囚禁吏隷,規飭工僚者,前後何限?而如臣無似,今因微事,便作公車之一材料,承宣譏之以督過,長憲斥之以太輕,卽此一端,亦可見其不勝任矣。竝乞鐫解臣職,以儆有位焉。取進止。答曰,覽箚具悉卿懇。今玆賞典,式遵舊例,憲臣,大朝旣已處分矣。不必過嫌,卿須安心勿辭,卽起視事焉。仍令曰,史官往諭。
都承旨趙載洪書曰,伏以,日月迅邁,貞聖王后因山克襄,三虞奄過,萬事靡逮,率普均慟。伏惟我邸下,孝思出天,攀慕號霣,益復罔極,念臣疎泛湔劣,百無肖似,前後叨竊,已踰涯分,居常懍惕,若隕淵谷。臣於昨日,得伏見賞典傳敎,以臣書寫官,特命加資,繼以有知申寵除之恩,臣於是,驚惶踧踖,罔知攸措。今此都監諸臣,各有監蕫奔走之任,而至於臣,則不過一時書寫之事,有何可記之勞,敢與諸臣,均蒙恩數也哉?況貳卿之秩,素稱命德之器。且知申之職,實爲一院之長,豈可諉以常典,猥參匪據,不量才具,晏然冒當,以致名器之玷辱,自速濫竽之厚譏也?反復揣量,承膺無路,今於天牌之下,隨詣闕外,瀝血陳懇。伏乞离明,俯諒情曲,匪出文飭,亟收臣新授職秩,以安微分,以重公器,千萬幸甚。臣無任屛營祈懇之至,謹昧死以聞。以國忌齋戒留院矣,因傳敎還給,見筵說
丁丑六月初七月辰時,上御徽寧殿齋室。承旨入侍時,左承旨具允明,假注書金樂洙,記事官趙有臣,記注官金尙麟,以次進伏階上。上曰,下番,誰也?允明曰,戶曹正郞金尙麟矣。上曰,禮判入來耶?允明曰,入直殯殿矣。上曰,注書出去,禮判使之入侍。賤臣樂洙,承命趨出,偕禮曹判書李益炡入侍。上曰,今日魂殿修理權安後,有還安祭乎?益炡曰,事畢後有之矣。上因命書徽寧殿晝茶禮祝文。上曰,承旨,誰爲謝恩也?允明曰,臣未見牌去來而入來。益炡曰,具允明獨爲謝恩也。上曰,趙明鼎·具允明爲交代也。上曰,此祝文,注書先爲出給於香室官員,斯速書入。賤臣樂洙,承命出給後,還入侍。上曰,修理時,何司官員來也?益炡曰,戶曹佐郞·紫門監官員,來待矣。上曰,禮判旣入侍,使之斯速修理,可也。上命書四五六七虞攝行傳敎曰,今當盛暑,四虞·五虞,大臣攝行,六虞·七虞,元良攝行事,分付。出榻敎承史先爲退出。
丁丑六月初七日巳時,上御廬次。玉堂上下番·京畿監司入侍時,校理金華鎭,修撰宋瑩中,京畿監司鄭弘淳,左承旨具允明,假注書金樂洙,記事官趙有臣,記注官金尙麟,以次進伏訖。上曰,山陵都監賞典傳敎,注書持入。賤臣樂洙承命持入。上因命書賞典傳敎曰,山陵都監摠護使領議政李天輔,左議政金尙魯,各廏馬一匹面給,拭梓宮官右議政申晩,熟馬一匹賜給,提調左參贊李昌誼,行司直洪啓禧,判書李宗白,各塾馬一匹面給,都廳黃柙·李宜哲,竝準職除授,已準職者,半熟馬一匹賜給,京畿監司鄭弘淳,都差使員水原府使金孝大,排設差使員兼地方官高陽郡守羅忠佐,陵內都差使員豐德府使具秉勳,各兒馬一匹賜給,郞廳竝陞敍,日淺者佐郞洪鼎猷,主簿李商輅,僉正趙載得,各兒馬一匹,佐郞朴必珍·元景厚,正郞曺敬修,各上弦弓一張賜給,正郞尹冕東勿論,監造官九員,繕工監役官分差官三員,竝陞敍,挽章書寫官,各上弦弓一張賜給,相地官敎授朴景素,令本衙門高品付料,前僉使金道鼎,令兵曹錄用,頓遞使,半熟馬一匹賜給,兩陵看審地官,各兒馬一匹賜給,三都監看役人卞爾珍·金夏正·徐克濟·房應文·金命挺等,弓矢賜給,領役部將崔泰崙等二十七人,邊將除授,算員以下·員役·工匠等,令該曹米布考例題給。出榻敎又命書傳敎曰,觀象監擇日官,各兒馬一匹賜給,其中池道涵,以百源之子,前後國恤,効勞多,令該曹內外中相當職,卽爲錄用,下人等,令該曹米布題給。出榻敎又命書傳敎曰,明陵因山隨駕時,陵所及晝停所·水剌間·內班院,凡諸襍物柴炭進排者,已皆區處,勿爲擧行事,分付。出榻敎又命書傳敎曰,明陵因山時,一路都差使員,外梓宮陪進差使員,道路差使員,設布帳差使員,內外禁亂禁火差使員,傳語差使員,陵所傳語差使員,問安馬差使員,仍,其餘差使員,仍差,京中便宜區處兼管,晝停都差使員,問安馬差使員,仍,其餘各差員,以禁火禁亂差員兼察,留京都差使員,仍,隨駕時都差使員,道路橋梁差使員,傳語差使員及其外各務差使員,旣有本差使員,勿爲加定,只軍兵馬草差使員加定事,分付。出榻敎又命書傳敎曰,旣承慈敎,且有內饌,弘陵因山時,未及下敎,而旣已擧行,今番明陵,何敢異同?一體擧行,而兩陵進排者,體慈聖恤民之意,以儲置米計減,此後肉膳進排者,永爲減省,載於補編。出榻敎又命書傳敎曰,虞祭大臣攝行時,陪祭及問安,依例爲之事。出榻敎弘淳曰,都差使員水原府使金孝大仍差事,向日筵中,已有提達,而其後,因摠〈護〉使所達,水原將爲領兵扈衛差員之役,當爲變通,道路差員利川府使元重會,以親病纔受由,臨時似及上來,而外梓宮陪進,當在不遠,此亦當爲變痛矣。今番各務差員數多之故,塡差之際,或不能詳審,旣將減數,使之兼管,則臨時不應無觀勢推移之道,恐難一例,仍前差爲之矣。上曰,似然矣。上曰,今番之雨,周洽云耶?弘淳曰,周洽矣。大抵今年雨澤,未免差晩。聞老農之言,則晦間移秧者,雖或可食,而恐有不實云矣。上曰,今番民勞甚多。弘淳曰,別無勞役之事矣。上曰,畿伯先退。弘淳先爲退去。上曰,都廳中,有未經準職者耶?瑩中曰,李宜哲未經準職也。上曰,然乎?李宜哲,都廳中,年最多云,多少幾何?瑩中曰,五十六歲也。上曰,其間如經判事,則爲準職也。聞宜哲熟於禮記,且多知識云爾。瑩中曰,誠小對之士也。瑩中曰,今番弘陵下玄宮時,望哭時刻,入于東宮,則東宮以大廟行禮前擧哀未安之意,屢有下問,而許多宮官,不能詳審,率口仰對,畢竟儀節做錯之失,只歸於禮貌官,其時入參宮官,一竝推考,宜矣。上曰,東宮果爲下問乎?瑩中曰,上番儒臣,以春坊兼官,伊日進參,故臣聞之矣。校理金華鎭曰,東宮屢次下問,而臣等不善仰對,致有先爲行禮之擧,臣等不勝惶恐之至矣。上曰,推考,可也。出擧條華鎭曰,莫重魂殿,不善修理,當初潦雨,已有滲漏之處,其在事體,極爲未安。當該郞廳,從重推秀,何如?上曰,所奏是矣,依爲之。出擧條上曰,上番讀常訓。華鎭讀自噫以予涼德,至其庶幾也夫。瑩中讀自敬天,至其猛惕。允明讀自祛黨,至其可忽歟。上曰,此以下,上番繼讀,可也。華鎭讀自鳴乎,至季夏八日題。上曰,乙丑年製此書,豈知今逢丑年,讀之於殯殿門外乎?此乃予之所製,別無文義之可講者,而乙丑年製此書,而一本書奏於東朝,今於殯殿門外,使儒臣分讀,此心不勝痛霣矣。諸臣以次退出。
丁丑六月初七日戌時,上御廬次。禮房承旨·編次人同爲入侍時,禮房承旨具允明,編次人李喆輔,假注書金樂洙,記事官趙有臣,記事官白尙絢,以次進伏訖。上曰,承旨看審懿昭墓而入來乎?允明曰,臣承命馳往看審,則墓上依舊,而但莎草略有祜損處,而亦不大段也。丁字閣亦無傷毁處,而但東邊外壁,爲風雨所洗,丹靑漫漶,碑閣東墻,有罅隙,雨水灑入,雖不頹敗,內多滲漏,不可不修改,樹木則新裁二萬六百株云,而茂鬱交蔽,不可枚數,守僕守衛官,竝守直矣。上曰,大木,幾何也?允明曰,別無大木。上曰,編次人進前。喆輔進伏。允明曰,臣自墓所入來,聞本院,以趙明鼎之未付軍職,編次人入侍命下後,不得一體分付,獨戶判入侍矣。上謂喆輔曰,卿亦老矣。編次之任,似難堪勝,俄命持入草紙甚優,卿必驚惱矣。今日御製以後,當使卿休息,而予難其代矣。頃日左相,以趙明鼎爲可合,故予果差下,而豈獨明鼎?具允明·蔡濟恭,竝令差定,今則卿可休暇,明鼎則爲思其從兄,允明則其父同修纂輯,而宮園式例時,允明·明鼎同爲之,濟恭則亦思吳光運而然也。今差三人者,爲備或在外任時,交相編次之意也。喆輔曰,臣近來年老神耗,不堪其任,心甚悶懼,今此三人,果皆可合心,甚多幸。臣頃與趙明鼎同坐,伏聞差下之敎,不勝其幸。今聞明鼎,以無差下傳敎,不敢入侍云,若下差下傳敎則好矣。上曰,編次,自前元無傳敎差下之規,卿爲此任時,亦無傳敎也。喆輔曰,然。上曰,卿代趙明履爲之耶?喆輔曰,最初吳光運·元景夏爲之,臣居其次,洪啓禧·趙明履,又居臣後。趙明履爲方伯時,臣復當之,明履還朝後,專意爲之矣。上曰,然。上曰,今日祭文,卿見之乎?喆輔曰,臣見之。上曰,承旨讀之。上曰,先讀濟州赴役民人綸音。喆輔曰,若非深仁厚澤,則豈能致越海而來之也。上曰,非予之致之也。喆輔曰,山陵所用紅綃帳,用後燒之之意仰達,則以勿燒爲敎,臣則認以徽寧殿紅綃帳,而人或以爲萬丁骨紅綃帳云。萬丁骨則廣織爲帳,故未及詳知,兩帳姑置待之也。上曰,萬丁骨帳是也。上曰,崔成大,果善文也。喆輔曰,有名字。上曰,凡文作之者,自以爲善作,而使他人見之,則往往有詭處。以今番李最中挽章言之,渠則必以爲善,而孫繼祖弟承兄之句,對雖好,而終涉如何?喆輔曰,殿下傳敎,外間不能詳知,聖意,何所指敎耶?上曰,敬顯二字,豈可叶韻耶?喆輔曰,敬顯二字,無押韻之事,叶韻之敎,或者謂其對韻耶?上曰,然。允明曰,敬顯二字,似無不可用之義,仁字若在上,則用之尤似不妨矣,喆輔曰,兩朝諡號竝稱,古多其例也。上曰,然矣,而旣無兩朝二字,則不可用之矣。仍命書改下傳敎曰,頃者李最中下敎中,廟號更以諡號,叶韻更以對韻。出榻敎上曰,朴知誠葬後,亦設靈寢云。魂帛旣臥安箱中,納于靈寢,恐無妨,而至於神主,不可臥置,此禮不可知也。喆輔曰,神主則不可臥置矣。上曰,昨日元良攝行虞祭,何史官進參乎?有臣曰,臣進參矣。上曰,大祝誤讀何字乎?有臣曰,謹以以下,似誤讀云矣。上曰,祭物潰散云,豈有潰散之理乎?有臣曰,東宮聞餠器潰散之聲,下問處分也。上曰,奉常寺官員,祭物每每進排,而以此爲罪,則其官何以堪勝乎?上曰,返虞後,初虞過行於魂殿,以予在此故也。七月則予將隨駕,百官亦陪從,過行山陵,何如?喆輔曰,好矣,而自是變節,問于大臣後爲之似好。上曰,雖寧陵舊章陵,亦行於魂殿乎?喆輔曰,然矣。上因命書問議傳敎曰,初虞祭,當行山陵,而行於魂殿,卽必欲親行之意,或曰,國制必行於魂殿云,則此不然,其若二三日程,亦行於魂殿乎?決無是理。行於山陵,事理當然者有三,予已隨駕,諸官旣隨,當行於山陵,一也。虞之爲言,安也。日中之中字,與裏同,返虞後,其若日暮,凡諸擧行,返虞茶禮,俱爲遲滯,若至夜分,則此過日中,當行於山陵,二也。禮文昭然,予亦在陵,於禮於情,當行者三也。至於再虞翌日,若柔日,則返虞後,行於魂殿,井井方方,其令入侍注書,問議于時原任大臣入侍以奏。出榻敎又下敎于賤臣樂洙曰,開門後卽爲出往問議後,入侍以奏。喆輔曰,小臣,頃者藥房入診時,略有仰達,而今日雖甚惶恐,仰瞻玉色,若是瘦瘠,殿下孝思出天,聖學高明,豈不念宗社乎?且當鑠金之時,每以衰服經過,又爲哀至則哭,下情甚悶迫,伏望自抑焉。上曰,卿必過虞矣。喆輔曰,今則編次定以他人,此後則臣不得種種入侍矣。今適從容,故略此仰達,殿下憧憧一念,都在於殯殿,故雖未有損傷之節,不知之中,自爾消鑠,殿下何若是固執也?獨不念宗社乎?斟酌裁抑,千萬伏祝。上曰,至今支撑,已是意外,七月隨駕,吾亦不自信也。允明曰,臣三十日後更入侍,故冒死仰瞻,則天顔瘦瘠,比前有加,重臣所達誠是,伏望調攝焉。上曰,予豈不念?盡心然後,必無恨矣。近來氣甚憊,故不能無怯,虞祭祭文,盡爲親製以置,而其躬行未可必矣。趙明鼎以爲,殿下自恃筋力,必至見欺云者,誠是矣。上曰,今日承旨幾人肅謝耶?允明曰,右承旨李惟秀肅謝坐直,都承旨趙載洪陳書到院,以齋戒不得入達,而都承旨上書,院例不得還給,故姑爲留院,同副承旨沈鑧亦上書,而同副之辭書,亦不可留院,故還給之,果違牌矣。今日傳敎,有承批後牌招之命,而明日亦不可入達矣。上曰,以何齋戒不捧耶?允明曰,今明日,明陵忌辰齋戒也。上曰,然矣。同副承旨之辭書,非古例也。竝令先肅拜後上書,可也。因命書傳敎曰,承答後牌招之命,更思之,其涉曲循,況同副則一呈上書,乃是謬例,此時副提調,豈可曠職,朝晡陪祭之班,承旨亦豈不備?都承旨上書,給之,同副承旨,只推,開門後,竝牌招察任。出榻敎允明曰,虞祭祝〈文〉,以親祭祝文用之,而卒哭,何以爲之乎?上曰,亦以親祭用之,可也。諸臣以次退出,漏已罷矣。
六月初七日四更一點,三虞,王世子親行時,王世子具衰服,入就板位上。右副承旨魏昌祖,事變假注書李宗明,記事官李鎭恒,輔德尹東昇,弼善趙榮進,文學梓,兼文學趙曮,司書徐有良,兼司書金華鎭,說書金敎材同爲入對。王世子行禮如再虞儀。令曰,奉香奉爐合蓋時有聲,執事推考。出擧條令曰,莫重祭文,做錯讀之,大祝從重推考。出擧條禮畢後,王世子步出神門外。令曰,後四拜時,靈卓餠器,自致傾頹,莫重祭物,不善整齊進排,事極駭然,當該官員,從重推考,而陳設都薜里,難免其責,亦爲從重推考。出擧條曮曰,俄者出宮時,陪從承史之未及來待,固已未安。且承旨之無史官而獨爲問安者,有違格例,今日陪從承史,竝從重推考,何如?令曰,依爲之。出擧條王世子乘小輿,由集英門入。諸臣仍退出。
上在昌慶宮廬次。
大行大王大妃殿初喪。
肅宗大王忌辰。
魏昌祖達曰,大司憲兪最基未肅拜,執義朴昌潤在外,掌令李廷喆再度呈辭留院,鄭恒齡呈辭,持平徐有良未肅拜,李世澤親病受由在外,今日以監察茶時之意,敢達。令曰,知道。
沈鑧達曰,領議政李天輔箚子到院,而以國忌正日,留院之意,敢達。令曰,入之。
傳于具允明曰,轝士大將·漢城判尹,同爲入侍。
又傳于具允明曰,摠護使·禮曹判書入侍。
又傳于具允明曰,問議注書,禮房承旨入侍。
傳于沈鑧曰,西果薦新已久,西果備進事,分付該司。
趙載洪啓曰,今六月十一日山陵開金井時,承旨一員,依例進去同審事,禮曹單子,啓下矣。何承旨進去乎?敢稟。
沈鑧,以兵曹言啓曰,卽接南所衛將牒報,則所屬金虎門下邊近處宮墻一間許,今番雨水頹落云。令紫門監,爲先把子圍排,急速修築,而金虎門入直砲手十名,依例除出,限修築間守直之意,敢啓。傳曰,知道。
具允明,以山陵都監京郞廳,以摠護使意言啓曰,大行大王大妃山陵作甕家吉日,在今初九日矣。臣以當日,依定奪除肅拜,進去之意,敢啓。傳曰,知道。
以承傳色口傳下敎曰,前判尹旣充定餘得千名之意已奏,則今日京兆郞,今乃充定云者,可謂無據,判尹之對,莫知若何,一任奸吏,豈勤飭之意哉?可謂寒心。弘陵因山後新定者,皆頉下,卽爲草記事,分付。轝士大將又下敎曰,今日下敎,亦爲新定因寘事,分付。又以承傳色口傳下敎曰,向者下令官員,非官員之慢忽,分揀事出朝報,向者徽旨中,中官金命賢,付標以入,勿出朝報。又以承傳色口傳下敎曰,一千名軍,焉在?京兆吏所爲,萬萬可駭,堂郞亦曚然,弘陵因山後新定軍,分付。轝士大將,問于渠而皆分揀,更若有新定者,該吏當施軍律,大將記過,以此嚴飭。又下敎曰,新定軍,分揀後卽奏。
領議政李天輔箚曰,伏以,日月迅邁,我貞聖王后山陵克襄,三虞奄過。伏惟邸下,攀慕號隕,益復罔極。仍伏念,臣之罪,可勝言哉?今日臣子之所可自盡其誠者,惟是山陵大事,而臣不幸疾病濱死,摠護之任,未免徑遞,臣之罪一也。擔舁病軀,先詣陵所,靷行與返虞,竝與陪從而闕之,臣之罪二也。前後虞祭,一未參哭班,臣之罪三也。臣方伏枕涕泣,恭俟重勘,而昨伏見大朝所下都監備忘,則錫馬之典,混及於臣,驚惶愧恧,益不知攸措。藉使臣終始奔走,不負其職,是不過臣之常分,況臣四朔備位,未及完事,罔其功而有其罪者,揆以邦憲,宜被萬戮,則今者恩賞,奚爲而至哉?其有累於朝家綜核之政,非細故也。臣神精昏憒,數行文字,不能締成,今始仰請嚴誅。伏乞离明,亟降威罰,先收臣所蒙濫賞,仍治臣虧分廢禮之罪,以警百僚焉。取進止。答曰,覽箚具悉卿懇。罔極摧慟之中,時日易邁,因山已過,哀慕攀擗,五內寸斷,尤倍于中,今玆賞典,式遵舊例,以疾未參,其何所傷?卿須安心勿辭善攝焉。仍令曰,史官往諭。
六月初八日未時,上御通明殿廬次。禮判·轝士大將·漢城府堂郞同爲入侍時,兼禮曹判書李益炡,漢城判尹金漢喆,轝士大將具善復,左承旨具允明,假注書朴相老,記事官趙有臣·白尙絢,漢城判官徐日修,以次進伏訖。上曰,問議注書入來乎?允明曰,姑未入來矣。上曰,漢城判官,誰也?益炡曰,故相臣徐宗泰之孫矣。上詢日修曰,予聞轝士軍又抄出云,然否?日修曰,又抄出矣。上曰,曾已下敎,而今又加抄云,將欲疊役耶?誠怪異矣。仍命承旨書之曰,莫重轝士軍下問,所奏極涉糢糊,入侍仰視,擧措駭慢,京兆郞徐日修,先汰後拿。出傳敎日修退出。上曰,渠何必瞠視予乎?放恣無嚴極矣。具允明曰,昨日傳敎,中間見失,不知落在何處,故雖記誦更爲書出,而惶恐待罪矣。上曰,更書,何傷乎?上曰,少退階下。諸臣退伏階下。少焉,上曰,入侍諸臣遂進伏。上曰,轝士軍,更抄乎?善復曰,不爲更抄矣。文書往復,今方釐正矣。上曰,然矣。曾聞餘數殆至千餘名矣。今聞郞廳所奏,方更抄云,誠可怪異矣。上詢漢喆曰,轝士軍,更抄乎?漢喆曰,此事郞廳所掌,臣則未能詳知之矣。上命承旨書之曰,莫重轝士軍,其涉胡亂,當該判尹,爲先遞差。出傳敎漢喆退出。善復曰,龍峴道甚狹,今番廣修矣。上命承旨書之曰,今聞轝士大將所奏,龍峴道狹云。今番廣修事,分付。出傳敎又命書之曰,取土承旨,都承旨進去。出傳敎上曰,注書出去,漢城府捧甘持入,可也。臣相老退出。招內需司書員,持入捧甘。上命承旨讀奏捧甘訖。善復曰,其中有稱以仰役奴,雖入籍而不入廊底,謀免洞役,此則極爲絶痛。至於泮村之民,耽羅之民,東門外民,伏願赴役,此則極爲可尙矣。上命承旨書之曰,頃者兩次轝士軍,再巡則雖不分排,擧皆充定,至於有餘軍千名事,登對時面奏,今因大轝扶策別監抄定,四宮聞之事,四宮以下書員奴子,盡數充定轝士軍云。宮任曾無其例。今番有率丁,皆令調用,其中稱仰役奴者入籍,而不入廊底,謀免洞役,此則點下,當依此擧行,而盡數調用,非徒無前例,莫重內祭物輸運,必也掣肘,故問于轝士大將,則其輩果請赴於外梓宮軍云。以此觀之,無餘可知。當初充定,不實自綻,餘軍千名,于今焉在?苟且彌縫,創行無前之事,欲充其代,而京兆捧甘中,亦無盡數二字,則內司書員之盡數充定,以副京兆該吏之用奸,事之寒心,莫此爲甚。漢城府軍丁·色書吏·內司·刑房執吏,令轝士大將從重決棍,一從前例,卽爲査正。噫,耽羅·泮村之民,東門外民,有秉彝之心,若是赴役,京兆吏胥,惟事欺上,其敢舞弄,事之無據,莫此爲甚。日後若有不充不實之弊,當該軍士·色書吏,事過後,當沙場梟示,以此嚴飭。出傳敎上曰,轝士大將,奉此傳旨,卽速擧行,可也。善復曰,貢人之當初頉減,轝士軍成冊中,渠輩之族屬,假稱貢人加錄矣。到今出役之時,加錄者,已爲轝士軍於洞內云。究其所爲,則白地假稱謀頉,誠極巧惡。此類則雖疊役,更爲使役,何如?上曰,比耽羅之民,誠極痛駭,雖疊役,沒數用之,可也。出擧條善復曰,外梓宮從事官陪進事,頃已筵中定奪矣。此是今番新創事,而從事官道路摘奸,騎驛,因山正日,各都監監造官,竝騎驛,本廳從事官,不給驛馬,外梓宮陪往與因山正日,依他都監例騎驛,未知何如。上曰,豈不若道路嫡奸乎?一體給之。出擧條善復曰,外梓宮奉往時,則與正日有異,轝士軍救療一節,置之毋論,何如?上曰,一體擧行救療,宜矣。出擧條善復先退。上曰,都監堂上申晦,爲人精明,勤於國事,可堪判尹。益炡曰,今番與之同事,則凡事皆精透矣。上命承旨書之曰,判尹有闕代,行司直申晦除授,牌招察任,有頓遞使之任,今無兩殯殿默視之事,殯殿都監提調減下。出傳敎益炡曰,上諡殯殿後,改銘旌書寫處所,預爲稟定,然後可以擧行,以衛從司大廳爲之乎?上曰,以明政殿爲之。出擧條益炡曰,明陵洞口甚狹,樹木甚盛,樹木略加斫伐通路乎?敢稟。上命書之曰,今聞禮判所奏,紅箭門外樹木,其將多斫云。非體昔年慈惠及草木之意,且陵內體重,不可多斫,自明陵洞口外,替橫杠侍衛事,分付。出傳敎益炡曰,題主時儀註,何以磨鍊乎?上命書之曰,當以親題主後,入小次整待,親行立主奠,以此令儀曹磨鍊儀註,儀註載於補編。出傳敎又命書之曰,明日結裹時,入梓宮時,執事皆令入侍,結裹後,奠晝茶禮兼行。出傳敎允明曰,香室所藏列朝國恤謄錄,散佚無統,取考之時,極其煩難。且今番國恤祭文·祝文,多有御製,尤宜一統成書,以備後考,卽今入直香官南重,精詳有文識,使之主管,收聚新舊謄錄,竝頭辭末端,而次第開錄,作爲成書,以便考閱似好,故敢達。上曰,依爲之。出擧條上曰,注書出去,招來問議注書,可也。臣相老趁出,與問議注書金樂洙進伏。上命承旨讀奏,諸大臣獻議。允明跪讀奏曰,領議政臣李天輔以爲,五禮儀虞祭之行於魂殿,古禮也。若經宿以上,則於行宮行之,但不出是日,雖以士喪禮定之,路遠未及,以是日返哭,則行於所館,蓋虞,安也。安神之道,宜急不宜緩,而必待返哭,未及返哭,則行於中路,而不行於墓所者,禮意甚精微,近來私家,拘於形勢,或有行於墓所者,非禮之正也。至於日中,則禮家本意,謂朝旣葬則至日中而虞也。虞之遲速,惟在葬之早晩,要之不出是日而已,而況陵所旣非經宿之地,且下玄宮時刻甚早,返虞後行事,雖過日中,猶無不及之慮,王家典禮,恐不可輕改,臣病伏昏憒,不能考據詳對,不勝惶悚。惟在聖上博詢而處之。左議政臣金尙魯以爲,王朝祭禮,於古禮,旣無可據文字,則所可考信而照引者,惟朱子家禮,而家禮,初虞則曰不出是日,又曰所館行之,三虞則曰,至家乃行。以此觀之,初虞異於三虞,不必待歸家而後行之者,禮意蓋有在矣。今此因山後,返虞在於當日,雖異經宿,而初虞旣是不出是日之祭也。行宮猶可行之,獨不可行之於陵所乎?虞主奉安,別有吉惟宮,立主奠,設行於此所,則虞祭之行,亦當如之,行祭處所,似無難便之事。況來月因山時,聖上親自隨轝,初虞雖行於陵所,恐未必有違於禮意也。然莫重邦禮,非謏蒙賤臣所敢與議,而俯詢之下,妄有臆對,不勝悚恐。惟在聖上博采而審裁。領中樞府事臣金在魯以爲,臣本病之外,添得非時咳嗽,症情危惡,神氣益綴,莫重邦禮,無以究思考據,仰對下詢,不勝惶悚。古禮王朝諸侯喪祭禮皆亡帙,只有士虞禮,而但說行祭節次而已。惟朱子家禮,據古禮之散出禮記諸篇以編述,而其於虞祭,有曰葬之日,日中而虞,或墓遠則但不出是日,可也。若在家經宿以上,則初虞於所館行之,其於三虞,有曰若墓遠,途中遇剛日,且闕,須至家乃行,五禮儀魂殿虞祭儀,謄書家禮此文,而只所館,改以行宮,此乃今之上下通行之禮也。聖意之欲趁日中,卽行初虞於陵所者,大體不違於禮意,而但禮文,旣曰路遠,則不出是日,可也。又如葬時已過日中,則勢不得以日中行虞,其不可拘於日中二字者如此。禮文又曰,經宿以上,於所館行之,非經宿之地,則必待返哭而行之者,亦明矣。且伏念旣葬之後,體魄歸於窀穸,魂氣返于室堂,虞祭乃魂返室堂之祭也。王家閭家,禮意無異,今若別有行宮可祭處,則猶可也。不然則於丁字閣內行禮,則便同祭陵,亦恐禮節之大段拘礙,惟在聖上博詢審處。行判中樞府事臣李宗城以爲,五禮儀虞祭之行於魂殿,從古禮也。士虞禮鄭玄註曰,虞,安也。士旣葬其父母,迎精而返日中,而祭之於殯宮而安之。檀弓曰,旣返哭,主人與有司視虞牲,虞祭之必行於返哭之後,自儀禮已然,蓋以骨肉歸于土,魂氣無不之,慮其彷徨飄忽,無所依泊,汲汲焉返哭於室堂而安之,故有不暇乎焚祝而行也。聖人制禮,求神之道,孝子愛親,思成之義,其盡於是矣。若在家經宿以上,則事勢所拘,禮不得不變,而必於是日,行之於所館,亦所以安之也。至於日中而行事云者,古禮,君子擧事,必用辰正,朝已葬,故日中而可虞也。非朝奠則再虞三虞,皆用質明。祭時之早晩,當係於去家之遠近,恐不必以日中爲拘也。聖慮所發,似由於徽寧殿初再虞,不能無過時凌節之歎,而今若以七月返虞論之,下玄宮時刻,比弘陵旣早,內設茶禮,又卽過行,則初虞行事,雖過日中,猶可以逮日,殯殿行虞,固不容輕變,而亦無所事乎變改矣。伏惟上裁。判中樞府事臣兪拓基以爲,五禮儀初虞條,葬之日,日中而行,或路遠則但不出是日,可也。若經宿以上,則於行宮行之。朱夫子家禮亦云,若在家經宿以上,則於所館行之。朱夫子定論旣如此,五禮儀亦如之,豈不以急於返於室而虞以安之?不得少遲而然也。且因山及返虞時,殿下隨擧儀節,俱載於五禮儀,則獨於初虞,不於行宮行之,而必行於魂殿者,恐亦有精義於其間,而決不宜輕改,更伏念明陵下玄宮吉時在卯,則返虞必不甚晩。凡諸擧行,恐不遲滯,雖或稍晩,先行虞祭,次行茶禮,似爲合禮。五禮儀所載,如非有違於古禮,甚妨於事勢者,則恐不必容易變通,旣有微見,不敢不陳,伏惟上裁。右議政臣申晩以爲,臣之愚意,與領府事臣金在魯獻議,同矣。領敦寧府事臣趙載浩以爲,臣病未獻議,不勝惶悚云矣。論奏訖。上命書之曰,依兪判府事獻議,初虞祭返虞後,留小次整待後,卽行於孝昭殿,次行茶禮後,其夜當行再虞,以此分付該曹擧行。出傳敎諸臣遂退出。
上在昌慶宮廬次。
大行大王大妃殿初喪。
貞聖王后四虞祭,四虞祭罷後,大殿·政院·玉堂·藥房·朝廷二品以上·六曹堂上口傳問安。答曰,知道。
大殿,宗班單子問安。答曰,知道。
世子宮·嬪宮,政院·玉堂·藥房口傳問安。答曰,罔極。
藥房都提調申晩,提調李,副提調趙載洪啓曰,蒸炎此酷,伏未審日間,聖體,若何?茶飮連爲進御乎?前劑入五貼,已盡於昨日,臣等不得入侍,亦至多日,今日與諸御醫入診,詳察聖候,議定繼進當否爲宜。臣等不勝區區,敢來問安,竝此仰稟。答曰,知道。
結裹後,一倍此心,氣則一樣。湯劑加劑五貼以入,下敎日入侍,宜矣。世子宮·嬪宮,藥房口傳問安。答曰,知道。
魏昌祖達曰,大司憲兪最基,持平徐有良未肅拜,執義朴昌潤在外,掌令李廷喆再度呈辭,鄭恒齡陳書留院,持平李世澤受由在外,今日以監察茶時之意,敢達。令曰,知道。
具允明達曰,刑曹參議鄭榦,除拜後過三日,不爲出肅,依定式推考警責,仍爲牌招察任,何如?令曰,依。
傳于趙載洪曰,陪祭班,月廊爲之。
傳于魏昌祖曰,執事,待令于明政殿後庭。
殯殿結裹後,大殿,政院·玉堂·藥房·朝廷二品以上·六曹堂上·宗班單子問安。答曰,罔極。
世子宮·嬪宮,政院·玉堂·藥房口傳問安。答曰,罔極。
沈鑧,以備邊司言啓曰,卽見義州府尹謄報,則以北道鍾城犯越罪人趙自永等鳳城査審事,禮部咨文出來矣。取考庚午謄錄,則以罪人之遠地押送,自爾遲滯之意,先爲移咨,今亦依此例,令槐院撰出咨文,別定禁軍,騎撥下送,以爲轉送北京之地,而罪人押來,一時爲急,罔夜上京之意,分付道臣,參覈使,以前參議李彝章差下,而行期甚急,亦依庚午例,使行盤纏及各人等糧資磨鍊給送之意,分付戶曹·惠廳及關西道臣,何如?傳曰,允。傳于沈鑧曰,時任大臣入侍,李彝章卽爲辭朝,使之同爲入侍。
沈鑧啓曰,左議政金尙魯,右議政申晩,依下敎來待矣。傳曰,詣閤。
傳于沈鑧曰,大臣入侍後擧行。
沈鑧,以轝士廳言啓曰,傳敎內,新定軍分揀後,卽奏事,命下矣。去五月二十七日本廳會同坐起時,自願軍與査出軍,各部監蕫官,五月內當部點考,六月因山後,漢城府都廳,卽爲都點後,實軍成冊,移入本廳之意,臣丁寧約束,分付於都廳與監蕫官矣。各部監蕫官點考,五月二十九日·三十日,果爲擧行。今月初七日,都廳亦爲點考的實,而成冊未及釐正,姑不得到付與本廳,而今日點考外梓宮轝士軍中,姑無新定,其餘軍段,新招與否點考時,軍人等處,面面詳問,然後新定有無,自然綻露,而累千名點考査實之際,日子自爾遲延,有難卽刻査啓,不勝惶悚待罪,緣由爲先敢啓。以轝士廳草記,傳于李惟秀曰,弘陵因山後,逢點軍拔去後草記。又傳于李惟秀曰,弘陵因山後,雖一名新抄者,卽爲頉下,因山前充定,而欲爲謀免者,決棍賦役,名雖充定,其無人者,令軍丁吏充納事,分付轝士廳。傳于沈鑧曰,轝士廳,問於漢城府·內需司則足可知,而草記尙今不入,申前若不入草記,則從事官當決棍,招致從事官廳傳敎事,分付。又傳于沈鑧曰,轝士從事官招致,待令于明政殿後庭。
沈鑧,以轝士廳言啓曰,傳敎內,弘陵因山後逢點軍拔去後,草記事,命下矣。弘陵因山後,新抄逢點有無,査問於漢城府郞廳及內需司書員,則漢城府郞廳所告內,去五月下敎後,坊民軍或自願,或査出之類,五部監蕫官,初點於五月二十九日·三十日,而到今逢點者,皆是前抄,而漢城府都廳郞廳逢點後,移入轝士廳,乃是前例,因山後實無一名新抄者云。而內需司書員所告內,成冊移送,在於五月,而弘陵因山後,無一名新抄之事,納供緣由,敢啓。傳曰,俱無狀,京兆書吏,爲先決棍,今番新逢點者,皆頉下。
又以轝士廳言啓曰,因傳敎,漢城府軍丁色書吏奇廷協及內需司刑房執吏崔昌宇等處,宣布傳敎後,各別決棍二十度,嚴飭之意,敢啓。傳曰,知道。
又以弘文館言達曰,本館上番校理臣趙曮,今日議政府行大行大王大妃殿請諡宗廟習儀時,以讀諡冊官,晝仕出去之意,敢達。令曰,知道。
又以忠勳府言啓曰,今此大行大王大妃殯殿發靷時,各處差備,當以入番忠義衛定送,厥數甚多,而卽今舊功臣嫡長忠義衛付祿遞兒,只二十員,勢難推移,依例十五遞兒,加出塡差,以爲分定之地,何如?傳曰,允。
又以兵曹言啓曰,禁軍今秋冬等祿試射,今當設行,而國恤卒哭前,凡係試射,竝皆停止矣,不得爲之之意,敢啓。傳曰,允。
又以兵曹言啓曰,卽接北所衛將牒報,則通化門北邊宮墻一間許,今日因雨頹落云。令紫門監爲先把子圍排,急速修築,而集春營入直砲手十名,依例除出,限修築間守直之意,敢啓。傳曰,知道。
又以漢城府言啓曰,本府判官徐日修,以轝士軍次知該色,方在先汰後拿中,其代,令該曹卽爲口傳差出,何如?傳曰,允。
吏曹口傳政事,以李奎明爲漢城判官。
魏昌祖,以禮曹言啓曰,卽接宗廟署所報,則今日雨後,宗廟殿西門下內墻一間許,內邊稍有剝落云。事當趁卽改築,而雨意尙未開霽,待晴擇日擧行,何如?傳曰,允。
又以兵曹言啓曰,卽接西道參軍牒報,則彰義門北邊訓鍊都監所據處體城八間許,今日頹落云。依例令繕工監把子圍排,分授軍門,急速修築,而把守軍,亦令該軍門多數定送,限守築間,嚴加守直之意,分付,何如?傳曰,允。
又以魂殿都監郞廳,以摠護使意言啓曰,本都監堂上金漢喆,旣遞本職,令該曹,卽爲口傳付軍職,使之察任,何如?傳曰,允。
以慶尙監司狀達,善山等官居私奴金伊等渰死·燒死事,令于沈鑧曰,渰死·燒死人等,令本道恤典擧行。
大司憲兪最基書曰,伏以,日月迅邁,貞聖聖妃因山奄過,虞祀次第而行。伏惟睿孝,哀號罔極,尙何堪抑?仍伏念,臣於昨月,待罪京兆,奉職無狀,抄丁不實,自速罪戾,汔今追思,惶愪悚恐,靡所容措。蓋轝士軍抄出之後,自當部報于京兆,則自京兆受成冊移送於轝士大將,則轝士大將,送其成冊於長生殿,自長生殿,始分運抄定,乃流來之規,而今番外梓宮奉往之時,未知逃亡者幾人,遲滯者何事?而此莫非京兆未能善爲整待之致。凡有罪責,宜加臣身,而長生殿草記,只請論罪郞官與部官,可謂失之太寬,臣罪,臣豈不知?初未檢飭之失,臣雖喙長三尺,無以自解,只自縮伏訟愆,迺於千萬匪意,忽伏蒙我大朝滌蕩之典,以罪罷之身,而除風憲之長,恩出格外,祗自感惶,分義道理,宜卽叩謝之不暇,而其何敢徒恃寵靈,昧然冒進,自歸於忘廉冒恥之科哉?抑於其時,臣以衰朽特甚,兼抱癃痼之疾,詞訟劇地,決無累朔堪當之望。且頓遞使之任,尤爲緊重,非臣老病所可隨行者,故臣果據實呈辭,初未免見退,又爲之瀝懇陳書,終至於不捧,致令臣抱危迫之忱,而閼而未白,如許事實,人孰知之?知臣者或可恕諒,而不知臣者,其可不以不自量而不早處,爲之譏耶?然則臣之羞愧,如何?而只恨臣誠意之未孚也。今於特除之下,實難更以情病爲言,而臣之素患血病,添劇於暑澇,咯之不已,至於時時昏窒,今涉旬月,轉輾添加,實有凜凜之憂,尙何論拜跪趨簉之節哉?玆不得不疾聲仰籲於嚴廬哀疾之中。伏乞睿慈,亟令削臣之職,治臣之罪,俾延殘喘,仍肅頹綱,不勝幸甚。答曰,覽書具悉。日月易邁,因山奄過,攀號罔極之中,摧慟一倍,五內如削如割,卿其勿辭察任。
副司直尹鳳九書曰,伏以,臣頃上待罪之書,席藁恭俟之際,伏承睿批,不但不之罪也。辭意勤摯,終以卽速上來爲敎,臣祗拜九頓,益增駭惶也。臣於平日恩召之下,自顧無似,有萬萬不堪承者。雖不能唐突膺命,而今者國哀震疊,大小朝俱在苫堊,凡私相朋知,遭罹親喪,匍匐往問,情禮當然。況君臣猶父子,前日情勢,今不敢較論,豈不欲一赴外班,粗伸私分,兼承嚴廬之候也?惟是臣望耋之年,疾病癃痼,遇署㱡㱡,致身無路,已自愧惕,而及承令旨,則驚惶兢懍,尤久不自已。仍伏念,日月遄邁,因山期至,廞儀出堩,玄宮將閉,我邸下孝思皇皇,崩隕靡及,慟苦曷極?臣雖牀簀之中,不敢偃然私次,擔舁孱軀,衝冒潦赩,寸寸前進,纔到新昌邑底,數日飮暑,中毒不細,膈塞氣眩,無望更振,僅從士民之後,一哭縣班,旋卽駄歸,臣分虧矣,臣罪大矣。伏乞离明,亟命有司,治臣不禮之罪,以爲蔑義者之戒,千萬幸甚。答曰,覽書具悉爾懇。時日流邁,因山奄過,攀號莫逮,一倍催慟,心腸寸斷,屢次敦召,以余誠淺,不能招致,心實忸怩,心實忸怩。況于今日講禮經討論喪禮之時,非山林宿德之碩士,闡揚經旨之奧,何以能之?爾其勿過辭,卽速上來,補我不逮。
大司諫金相紳書曰,無以臣民無祿,坤聖禮陟,甫過公除,東朝仙馭,繼又上賓,天之降割我邦家,胡至此酷?率土含生,普切痛霣,仰惟我大朝,以出天之孝,遽遭罔極之慟,嚴廬持衰,哀毁踰制,群下憂迫,固已萬萬,而且伏念邸下在疚之中,曷堪焦遑?日月易邁,弘陵襄禮奄過,虞祀垂畢,追慕靡逮之慟,當復如新,臣適忝郊迎陪衛之列,仰瞻深墨之容,不覺崩心隕涕,繼之以焦悶也。仍念臣卽衰朽一疎蹤耳。姿本謭劣,性又巽懦,立朝三十年,出入侍從,不爲不久,而樹立無素,涓埃莫效,點檢平生,愧惶交積,猥蒙推恩之典,濫廁卿宰之班,臣仰感優老之惠,俯切踰分之懼,而老病衰頹,念絶榮塗,優遊鄕里,甘作淸朝之棄物,義重奔哭,蒼黃戒途,來伏輦下,五朔于玆。因山有期,大禮在前,思將以進參執紼之列,少洩如喪之痛,而拜辭宸陛,復尋鄕路,以爲沒齒田間之計矣。迺者大朝特授諫長之命,出於千萬夢寐之所不到,臣以迹則齟齬畸孤,惟墻壁是依,以人則庸愚倥侗,無寸長可紀,臣擎奉恩旨,惝況震惕,誠莫曉我大朝記存之誤恩,至於此極也。顧臣無似,雖在少壯之時,尙不可玷汚淸選,矧今白首頹齡,謝絶朝端,則人誰以奔走陳力責臣,而臣亦豈敢以上下言議之任自期也哉?噫,人主耳目之寄,孰非緊重,而至於長官,地望尤別,則宜以年少風稜振刷者,愼簡委畀,而乃及於放散垂死之喘,除命之下,不徒爲臣心之驚惶,人亦必指點而訝惑矣。臣雖欲感激特簡之洪私,冒沒膺命,而內顧私分,外懼公議,不敢爲昧然進身之計,文陛舊步,若膈前生,密邇耿光,今無其路,則臣安得不撫躬而自悼也?且臣於日昨冒炎陪扈之餘,素患痰眩之症,一倍添劇,胸膈煩悶,頭目暈旋,昏昏不省,坐臥須人,差復無期,束帶望絶,臣如有一分可强之勢,當此大小朝哀遑之日,何敢飾讓煩聒於嚴廬之下哉?玆敢疾聲仰籲於离明之聽。伏乞俯燭情勢病狀之難强,亟賜遞罷,以重公器,以安微分,不勝幸甚。答曰,覽書具悉。攀號罔極之中,又遭此罔極之痛,五內寸斷,尤切于中。大朝浹旬侍湯之餘,積日哀毁,焦悶曷喩?日月易邁,哀慕罔極,因山奄過,攀號莫逮,一倍摧慟,心腸如削如割。卿其勿辭,調理察職。
掌令鄭恒齡書曰,伏以,旻天不弔,降割荐酷,坤聖禮陟,纔逾一朔,大行大王大妃殿下,繼又賓天,入域含生,摧慟無窮,日月易邁,弘陵玄隧奄閉,返虞禮成,我邸下皇皇之慕,瞿瞿之慼,與時而俱深,順變而冞切。仍竊伏念,我大朝殿下,以望七靜攝之候,當積月焦煎之餘,創巨慟深,聖孝冞篤,衰服不稅,四朔摧霣,傷損弘多,我邸下哀疚之中,晝宵焚灼,當復如何?上下煎遑,憂慮萬萬,目今慰安聖心之道,惟在乎邸下之承意愉適,至誠寬譬,而侍奠讀禮之暇,咨諏至道,懋昭政德,飭庶僚而有振肅之美,恤民隱而盡依保之惠,振發有爲,國事修擧,則我大朝命理之意,可以仰副,而我邸下事親之誠,養志之孝,孰有大於此者乎?噫,顧今八路荐飢,田廬荒廢,而國憂連遭,民事日急,進言於邸下者,孰不以懋學勤政之道,仰勉於睿聽。而第惟我大朝前後訓諭之辭,纖備盡善,開示無餘,應事施政之具,修己治人之要,俱在於刊眎諸篇,率可以垂法於萬世,體行於今日,固不待群下之仰助,而措一代於治安之域矣。然前後訓辭中,其最要深切者,未有盛於常訓一書,我邸下十載服膺,必有躬行實得之效,顧何容臣愚之煩陳,而微忱耿結,妄效一得之見,惟邸下察焉。嗚呼,先聖爲學之工,必有領要,而惟此常訓,實我大朝平日所受於列朝相傳之謨也。三百年祖訓,惟此書可以領要,故臣嘗以爲,大學是諸經領要之書,常訓是祖訓領要之書,欲法堯·舜,當法祖宗,欲法祖宗,宜先從事於大朝之常訓。今日群下,亦當奉此常訓,仰贊睿化,庶可以遵家法而承祖烈矣。故臣嘗十年以來,擎玩究繹,竊有所默會於中者,謹以常訓八目,編入列朝謨訓,作爲冊子,至今春而書成,凡十二篇,規模節目,備載於序例圖解之內,今不敢贅陳,而祖宗之嘉謨,大朝之垂訓,竝載一書。隻字片言,莫非邸下觀法之資,而爲治之具也。昔我宣祖大王,遭乙亥國哀時,先正臣文成公李珥,進所纂聖學輯要,先賢耿耿愛君之誠,雖在國家有故之時,不弛陳勉之忠焉。當此嚴廬哀疚之時,非不知瀆撓之爲罪,而區區願忠之心,根於秉彝,不敢以疎陋而自阻。況是書所編,盡是先王成憲,而列朝愼終之德,追慕之孝,亦在於是。節以中道,無過不及,尤宜今日之所可法也。嗚呼,一部常訓,寔出大朝殿下不匱之孝思,而顧今我慈聖仙寢在殯,此月復臨,一國臣民,同切於我不忘之思,我大朝終天永慕之慟,仰惟靡極,而常訓書下之日,又此重廻,伏想我大朝期望邸下之心,必有加於乙丑親授之時矣。誠邸下體常訓之心法,行常訓之政術,于以振一世之紀綱,而贊大朝之晠化,則是可爲慰安聖心之道,而庶幾有負托無憂之喜矣。玆敢以繕寫五冊,齊沐附進,而讎校未盡,筆札不精,私心兢惶,靡所逃罪,斷斷苦心,或冀少補於睿德之萬一。伏願邸下,恕其僭而察其愚焉。念臣出入從班,殆踰十載,碌碌隨行,曾無絲毫之裨補,前後竽濫,罪悔山積,自遭譴罰之後,更不敢以言責自居,前秋牽復,竟速違慢之辜,今此新叨,實無趨造之勢,而因山奄迫,不敢縮伏,冒沒出肅,祗參祭班,亶出於少伸義分之計而已。臺端一步,固臣永謝之地,而仍因蹲據,斷無是理。伏乞离明,亟賜鐫削,以遂微諒,仍令選府,勿復檢擬,以重公器,不勝幸甚。答曰,覽書具悉。攀號罔極之中,又遭此罔極之痛,五內寸斷,尤切于中。大朝浹旬侍湯之餘,積日哀毁,焦悶曷喩?日月流邁,哀慕罔極,因山奄過,攀號莫逮,一倍摧慟,心腸如削如割。其所陳勉,可不體念?爾其勿辭,從速察職。
禮曹判書李益炡,工曹判書李鼎輔等書曰,伏以,日月易邁,喪制有限,惟我聖母,仙寢已撤,因山奄襄,想惟邸下攀號靡逮之慟,益復罔極。昨伏見殯殿都監書啓論賞之典,錫馬之命,至及於臣等,誠不勝萬萬惶愧之至。噫,皇天降割,臣民無祿,大慼荐疊,欑宮竝設,大小臣工,莫不奔走悲號,各殫執藝之誠,願遂自效之責,而臣等猥以無似,忝叨敦匠之任,其所供職,不過朝晡哭班,照點奠需而已。至若儀度器制之屬,自有郞僚之分掌監造,臣等無尺寸可記之勞,而今此濫恩,混及於罔功之賤,實有乖於綜核之政,而亦非愼賞之道,其何可視若常例,晏然冒受乎?相顧歉懼,聯名陳懇於嚴廬之下,伏乞俯賜諒察,上達大朝,亟收成命,以重賞典,以安私分,千萬至幸。答曰,覽書具悉。日月易邁,因山奄過,攀號罔極之中,一倍摧慟,五內如削如割。今玆賞典,式遵舊例,卿等其勿辭焉。
判尹申晦書曰,伏以日月迅邁,大行王妃玄宮永閉,四虞奄過,伏惟孝思攀隕,益復罔極。臣伏見都監賞典下者,以臣書寫之任,至有加資之命,臣誠驚惶震惕,無地自容。臣本庸碌,最居人下,濫蒙大朝拂拭之恩,前後踐歷,罔非踰涯,而曾無絲毫之報,徒取冥升之譏,居常愧懼,若隕淵谷,今此誤恩,又奚爲而及於臣也?噫,淸朝官爵,孰非不重,而至若八座之秩,是何等崇班,苟非望實俱著,才識有裕,則莫宜居之,而況如臣之百無肖似者,何敢比擬其萬一,亦豈嘗夢想之所到也?顧其一時握管之役,自是今日臣分之當然,有何可記之勞?而進秩之命,混加於臣身,此豈聖世棕核之道也哉?顰笑之節,明主所愛,過福之災,古人攸戒,其不可冒受無功之賞,以重傷聖朝明愼之政也,審矣。此際伏承京兆特除,嚴召繼降,本府多有時急擧行之事,雖不得不章皇入肅,反覆思量,蹲仍無路。玆敢略具短章,仰瀆离明。伏乞睿慈,俯賜鑑燭,收還臣新授資級,以重公器,以安私分,不勝幸甚。答曰,覽書具悉。日月易邁,因山奄過,攀號罔極之中,摧勝一倍,五內如削如割。今玆賞典,式遵舊例,況當今之時,判尹之任,事緊且急,卿其勿過辭,從速行公。
持平徐有良書曰,伏以,日月迅駛,大行王妃山陵克襄,四虞奄過,大行慈聖啓欑之期,又復漸邇,伏惟大小朝攀號哀痛,益復罔極。仍念臣猥以無似,忝叨宮僚,櫗線無補,愧懼徒積,不謂柏府新除,遽下此際,臣誠惝怳感激,益不知所出。在臣分義,固當竭蹶趨承,而第臣踪地,終有所不自安者。臣於年前,冒居是職,略論一二事,敢效一日之責,伊後囚供詬罵,重貽臺閣之羞辱,對章侵詆,益增臣身之疲惱。今於時移事往之後,固不欲更事張皇,而臣之難冒之義,於此決矣。臣賦性愚拙,涉世昧方,一出言地,自底狼狽,大易括囊之戒,只恨佩服之不早也。從此臺端,便同鐵限反覆思量,承膺無路。玆敢不避瀆撓之罪,冒扶危臲之私。伏乞离明,俯賜鑑諒,亟令鐫削臣職名,以爲人臣妄言者之戒焉,千萬幸甚。答曰,覽書具悉。日月易邁,因山奄過,攀號罔極之中,摧慟一倍,五內如削如割。爾其勿辭,從速察任。
六月初九日戌時,上御通明殿廬次。大臣·參覈使同爲入侍時,左議政金尙魯,右議政申晩,參覈使李彝章,同副承旨沈鑧,假注書朴相老,記事官趙有臣·白尙絢,以次進伏訖。尙魯曰,日炎異常,又値雨陰,聖候,若何?上曰,一樣。晩曰,寢睡諸節,亦何如?茶飮亦日日進御乎?上曰,至今支撑,誠非所料,因山看看漸近,心方堅定,能安睡,又能善食,自顧予心,誠可憎矣。今番又食素而亦無傷,誠怪異矣。尙魯·晩曰,聖心堅定,故今雖無傷,無傷之時,必有傷損之節矣,萬萬悶切矣。上曰,再明卽開金井日子,而以壙中土色,用慮,如何?摠護使,亦必深慮矣。尙魯曰,土色甚佳,與弘陵少異矣。土色有金絲,且帶紅色矣。上曰,甕家建時,無傷人乎?尙魯曰,人無致傷矣。上曰,誠幸矣。聞有所奏事,何事乎?尙魯曰,殺越事,誠聞矣。上曰,今此北道罪人,直送,何如耶?尙魯曰,禮部咨文,旣引庚午例,我國亦宜用庚午前例,而取考金仁述時謄錄,則罪人押來京中,令秋曹嚴囚取招後,參覈使率去,今番備局,亦以此例草記矣。上曰,不必上京,令本道,直爲押送,可也。尙魯曰,然則參覈使,卽令先往灣上,罪人趙自永等,則自本道,直爲星火押送於灣上後,參覈使,各各取招,率往鳳城,而押送時,西·北兩道,各定差員,另加申飭,善護以去,到灣後,朝夕供飯及定軍守直等事,自灣府擧行爲宜。以此分付於兩道道臣及灣尹處,何如?上曰,依爲之。地方官則今番,何以爲之耶?尙魯曰,禮咨末端,雖無指的之言,而所引前例中,旣稱該地方官,則在我之道,不可不入送以待之,參覈使入去時,使之同往,何如?上曰,當該地方官,誰也?尙魯曰,鄭基安矣。上曰,事當如此,依爲之。出擧條尙魯曰,參覈使率罪人入去時,例有咨文,而庚午年則咨文自瀋陽禮部出來,故以入送參覈使之由,一體咨報於北京禮部矣。今番則自北京禮部,移咨出來,似當只答於北京禮部,而回咨則令槐院撰出,付送參覈使之行,依例使行中帶去譯官一人,往傳瀋陽,使之轉送北京,何如?上曰,依爲之。出擧條尙魯曰,參覈使帶秋官而去,例也。刑曹參議作窠,令該曹口傳擬差,何如?上曰,依爲之。出擧條上曰,刑曹參議鄭榦,今姑許遞,其代,參覈使李彝章擬差。出榻敎上曰,俄見草記,則參覈使可謂得人,自此査事,無可憂之端矣。此人必善爲之矣。尙魯曰,參覈使治行發程,則今明日內,似難發程矣。上曰,然矣。仍命書之曰,參覈使辭朝,更觀一兩日爲之事,分付。出傳敎李彝章曰,員役亦當下直乎?上曰,依爲之。上曰,校理趙曮入侍。臣相老趨出,與趙曮進伏。上曰,楊泰根旣已梟示,則李世馨,身爲府使,取胡人方紗紬一疋,誠可憎矣。而因山在近,不可刑推,禁堂緩治,可也。尙魯曰,有罪則不可赦,無罪則當自脫,徐觀渠之供辭而處之,何如?上曰,此漢雖物故,亦何惜也?晩曰,果欲有罪而得脫,泰根必稱冤矣。上曰,儒臣之意,何如?曮曰,朝廷再査之下,雖不敢煩瀆,而靑妓之招,旣如此,泰根之招,又如此,則世馨,烏得免一等之律乎?且爲治殘酷,所聞甚不佳矣。上曰,禮記不勝喪則不孝不慈之義,指何言乎?不孝猶可也,而不慈者何如此?乃可疑文義也。入侍注書,明朝往問金領府事家,收議以來,可也。上曰,儒臣·參覈使,明日午後入侍。出榻敎鑧曰,領議政以病勢越添,今日不得入來云矣。上命書之曰,領議政家,遣御醫看病。出傳敎諸臣遂退出。
上在昌慶宮廬次。
大行大王大妃殿初喪。
金器大達曰,大司憲兪㝡基,持平徐有良未肅拜,李世澤受由在外,執義朴昌潤在外,掌令李廷喆三度呈辭,鄭恒齡呈辭,今日以監察茶時之意,敢達。令曰,知道。
沈鑧達曰,事變假注書李宗明,身病猝重,勢難察任,今姑改差,何如?令曰,依。
吏曹口傳政事,以李彝章爲刑曹參議。
傳于具允明曰,禮房承旨,與殯殿都監堂上及入直郞廳,先爲詣閤,玉堂下番及參覈使留待。
傳于具允明曰,禮房承旨留待,太廟郞廳入直外,一員入來。
沈鑧啓曰,參覈使李彝章,入直儒臣,依下敎來待矣。
傳于具允明曰,參覈使·玉堂上番·坐直承旨,入侍,同爲入侍。
具允明,以山陵都監京郞廳,以摠護使意言啓曰,大行大王大妃山陵開金井,在於今十一日矣。臣於今日,與禮曹堂上,依近例除下直進去,觀象監提調亦當進去,而本都監堂上洪啓禧,方帶該監提調,使之兼察,開金井之時,不可不更加詳審,南原君,卽令除下直同往,此外已經看審之幼學安載健,前五衛將金重河,巡將金鼎相,前僉使李秀弼,亦爲率去之意,敢啓。傳曰,知道。
傳于金器大曰,軍職金壽鼎,明陵開金井奉審事出去,所率不多,使之供饋。
金器大,以國葬都監郞廳,以摠護使意言達曰,今日大行大王大妃諡冊寶及哀冊內入時,捧哀冊官趙榮弼·韓必壽,日已晩而不爲來待,以至於臨急代塡,僅得成樣,近來百度解弛,雖於至重之事,猶且慢忽若此,萬萬可駭,竝汰去後,令該府拿處,何如?令曰,依。
沈鑧,以兵曹言啓曰,卽接南所衛將牒報,則所屬金虎門南邊宮墻一間許,今日頹落云。令紫門監爲先把子圍排,急速修築,而金虎門入直砲手十名,依例除出,限修築間守直之意,敢啓。傳曰,知道。
又以轝士廳言啓曰,昨日入侍罷後,內需司書員處成冊,査實以來之意,分付矣。今日都成冊到付,而各宮房仰役奴子,多數入祿,此則大違一戶不得疊出之意,故各宮房奴子,各一名式出役之意,嚴飭緣由,敢啓。傳曰,知道。
以轝士廳草記,傳于沈鑧曰,下問者,非止此也,何爲書納者只此乎?士夫家常漢輩中,或有疊用者乎?問于從事官以奏。
沈鑧,以轝士廳言啓曰,依草記批答,京兆書吏黃志大,爲先決棍十五度,今番新逢點者,皆頉下緣由,敢啓。傳曰,知道。
沈鑧,以備邊司言啓曰,卽見義州府尹謄報,則北道鍾城犯越罪人趙自永等鳳城査審事,盛京咨文,又爲出來矣。回咨,一依北京禮部答咨辭意,令槐院卽爲撰出,別定禁軍,騎撥下送于灣府,以爲轉送盛京之地,何如?傳曰,允。
又以訓鍊都監言啓曰,因兵曹草記,都監分授彰義門北邊體城八間許崩頹,令該軍門急速修築,把守軍多數定送,限修築間守直事,允下矣。今日爲始,砲手二十名,將校率領,限畢築間輪回守直之意,敢啓。傳曰,知道。
兵曹口傳政事,副司直金漢喆單付。
令江華府留守金相奭書。王世子若曰,居留倣洛邑而設,雖均三都,保障以晉陽爲歸,尤重一面。時則余未有命戒,猶於卿誕敷令書。惟卿,先朝舊臣,延興後裔。有介潔之姿,有剛方之操,歷三司而聲望已彰。以文學則博,以政術則優,試數郡而績用咸著。惟素性不喜要路,故蹤跡自疎朝端。處世戒躁競之風,每恥乘時俯仰,社門守恬靜之志,未嘗與人追隨。在城市而處若山林,係搢紳而念斷軒冕,而人爵不求自至,仰聖簡旣哲且明。進于亞卿,超秩之恩綸懇懇,尹玆京兆,褒德之引喩申申。允矣一介臣登庸,足爲百僚行聳動。主知晩結,縱欲留住於崇班,乃分自閑,何妨翺翔於近地?眷彼沁都之重鎭,實我海門之巨防。控漢師而襟東南,是謂天府之險,環滄溟而關表裏,所恃地利莫如。管水陸鎭撫之權,三路喉嗌,設墩臺瞭望之所,萬里波濤。近緣人心之狃安,未免戎政之疎忽。城疊改築,土石之經費不貲,津路多通,舟楫之湊泊無礙。矧玆飢饉之荐疊,益致軍民之困窮。苟非廉簡之才,曷任保釐之責?玆授卿以江華府留守兼鎭撫使。卿其祗承恩寵,克壯圖猷。器械糇糧,宜念有備而無患,桑土牖戶,詎忽居安而慮危?至於御衆治民,毋或一日豫怠,常若臨陣對敵,莫曰百年升平。瞻眞殿肅穆之粹容,如承諄諄然命,體諒闇憂勤之聖意,益殫孜孜之誠。所貴人和之爲先,豈徒天塹之足恃?凡厥稟節,自有故常。於戲,歲星回於丙丁,忍忘孤嶼之失守,廟籌急於庚申,政宜衆心之成城。卿其往欽,余不多誥,故玆令示,想宜知悉。校理趙曮製進。
六月初十日未時,上御通明殿廬次。禮房承旨·殯殿都監堂郞同爲入侍時,殯殿都監堂上李鼎輔,左承旨具允明,假注書朴相老,記事官趙有臣·白尙絢,殯殿都監郞廳朴麟源,以次進伏訖。上命承旨,呼寫玉冊·竹冊書寫定式綸音曰,玉冊·竹冊,卽冊也。誌狀御製,雖當極行者,不過越一字書,故曾前玉冊,今日奉審,不過五六貼,而近規則低一字上者,皆極行書之,貼數多至十餘貼,結裹其難,奉冊其難,藏寘其難,其弊甚至於令詞臣,當爲極行處,勿令過多,事涉苟且,何能揮筆?今後則雖當極行書者,越一字書之事,定式施行,載於御製,亦載於補編。出傳敎又命書之曰,要彩轝次序,旣下敎,而自殯殿至山陵奉往者,神座多椅,靈寢諸具,靈座紅綃帳尙方所在者,欑宮素帳,用於丁字閣,下玄宮後,山陵都監郞廳,與陵司精燒,殯殿三門帳,奉往用於山陵三門,下玄宮後,先爲奉入,用於孝昭殿三門,山陵靈座屛風新造,靈寢屛風勿造,殯殿紅廣的帳,祭床,床巾,香床,燭臺床,仍用於孝昭殿事,分付。靈寢諸具,當依前自內持去,轝士軍一節置之,冊寶遺衣,銘旌·柩衣函及入外壙諸件櫃,初十日祖奠後,當奉下,先爲盛彩要轝,奉寘於明政〈殿〉南月廊,諸執事守直,遣奠前二刻,先爲前進,哀冊櫃,遣奠讀畢後陪進,而今日內入時觀之,執事二人,其難,諡冊·哀冊差備,各四人擧行事,分付。上諡後,分樻護匣,當先下戶曹執事,諡·哀冊差備外,一依前書下擧行事,分付。出傳敎上曰,都監堂郞先退,精燒柩衣,可也。李鼎輔·朴麟源退出。上曰,宗廟官員入侍。臣相老趨出,與宗廟令吳尙顯進伏。上曰,何處人乎?尙顯曰,安邊人矣。上曰,寶丹欌見樣,今在何處?尙顯曰,伊時造見樣後,卽爲內入云矣。上命書之曰,坐直承旨,來待閤外,待下敎入侍。出傳敎諸臣遂退出。
六月初十日戌時,上御通明殿廬次。參覈使·儒臣同爲入侍時,右副承旨金器大,參覈使李彝章,校理趙曮,假注書朴相老,記事官趙有臣·白尙絢,以次進伏訖。上曰,今見咨文紙色,非彼國紙,卽我國紙,誠怪異矣。彝章曰,夜色熹微,雖不知其紙色之如何,而似非唐紙,事誠可駭矣。又曰,大臣送言于臣以爲,盛京禮部回咨,將依北京回咨乎?事甚緊急,要臣稟達矣。上命承旨書之曰,盛京禮部回咨,一依北京禮部回咨擧行。出傳敎上曰,咨文再度督促,必欲恐怯我國,是誠可駭。彝章曰,臣之愚意,想彼國以此査事,欲索銀兩故耳,豈有彼意乎?曮曰,北關罪人招辭,以犯越承服,至於殺越,則抵死不服,趙自永尤獰頑,想對査時,恐有變辭,以致生梗矣。彝章曰,北俗本來堅忍,故能如此矣。上曰,是誠可慮。曮曰,其中姜非岩,似是曖昧矣。上又命書之曰,犯越人中姜非岩犯越行止,其涉殊常,旣非自永同黨,亦不同參於殺越之時,今行似當不宜帶去,而其名已登於咨文,令參覈使同爲押去,擧實狀言于郞中事,分付。出傳敎彝章曰,傳敎中據實狀三字,有深意,極至當矣。上曰,地方官,亦當同往乎?彝章曰,亦同往矣。地方官若見辱於彼人,則是乃辱及朝廷,臣敢不竭力周旋乎?一依趙泰彦例擧行,何如?上曰,此則參覈使觀勢善處,可也。彝章曰,使行盤纏,自備局一依前例,京盤纏上下事,分付戶曹·惠廳之意,草記,允下矣。俄者乾糧譯官來言,惠廳則云有前例,不爲出給。蓋聞戊辰使行,依例上下,則庚午使行,未知緣何事寢廢,而凡參覈之行,不過到鳳城以還,則盤纏之費,似不多入,而渡江以後,員役以下,皆自使行供給者,又是他使行之所無,廟堂之所許,惠廳之持難,不可不歸一,臣意則更令廟堂商量參酌,更有定奪,似好矣。上曰,依爲之。出擧條彝章曰,取考謄錄,則入柵後各處應用面幣,自平安監營措備持去,彼若不受,則還下該營者,自是前例,而皆經筵稟,故敢達矣。上曰,依例爲之。出擧條彝章曰,俄者大臣送言以爲,行中不虞備一款,使臣稟達矣。問其前例,則前後參覈之行,例爲齎去,管餉·運餉兩庫銀子各四百兩零,自有定數,而戊辰年則有別爲持去者,其數頗多云,而今番則似無大段不虞之費,大臣所指,似是管運餉例齎矣。此則似當依例持去矣。上曰,依爲之。出擧條彝章曰,犯越罪囚,更爲捧招,處所,昨日定以義州,而取考前後謄錄,則刑曹更招時,必具三堂上合坐推問焉。其事體之不輕,如是矣。今番推覈,若在營下,則似當與道臣合坐,而旣在義州,則差定有地望守令,會同推問,似合事宜矣。上曰,予意欲定以平壤矣。期會於平壤,與道臣眼同擧行,可也。出擧條彝章曰,彼人例索我國淸心丸,此是藥料酬應,自然浩繁,戊辰·庚午兩年參覈之行,皆取去戶曹支勅所用淸心丸三百丸矣,今亦依此數取去,何如?上曰,依爲之。出擧條彝章曰,其他若有小小事件,昨可狀聞者,則何以爲之乎?上曰,此則參覈使,便宜爲之,可也。上曰,使行八月初旬間,可以復命乎?傳云不辱君命,今此査事之順成,專恃參覈使之善爲周章耳。彝章曰,臣謹當竭力周旋,如有辱君命之境,則以一死爲期矣。臣今將遠出疆埸,竊有區區仰達者矣。昨年此殿,仰覩殿下之上侍慈聖,揭懸板于此殿,伊時仰瞻盛擧,私自慶幸矣。皇天不弔,慈聖禮陟,今者又入侍于此殿,仰瞻殿下衰麻親御,哀毁過禮,臣心痛隕罔極,夫復何達?伏乞仰體慈聖平日止慈之心,少加節哀,實有合於出天之孝思矣,今臣遠出,區區仰望,只在於此矣。仍涕泣仰奏。上曰,當留念矣。李彝章先退。上曰,注書持來獻議乎?臣相老奏曰,今方持來矣。上命承旨讀奏。器大讀奏曰,領中樞府事臣金在魯以爲,曲禮曰,居喪之禮,頭有瘡則沐,身有瘍則浴,有疾則飮酒食肉,疾止復初,不勝喪,乃比於不慈不孝。朱子曰,下不足以傳後,故比於不慈,上不足以奉先,故比於不孝,此載此章本註。又按古經孔疏曰,不勝喪,比於不慈不孝者,結所以沐浴酒食之義也。不留身繼世,是不慈也。滅性,又是違親生時之意,故云不孝,不云同而云比者,本心實非爲不孝,故故言比也。臣竊謂上而違親生時之意,而不能奉其祭祀,故比於不孝,下而貽子罔極之慟,而又有不能全保之慮,故比於不慈也。若朱子下不足以傳後之訓,則亦似有不可爲法於其子之意矣。讀奏訖。上曰,宰相須用讀書人,古語非虛也。領府事知禮人也。古經如此,獻議又如此,而予心少無變改之意矣。予不聞哀毁致死,久矣。人皆曰,斷指,孝也。予則曰,有斷指之心,久而不變,方可謂孝也。若斷指,乃一時之孝也。上又涕泣曰,子羔居喪,三年泣血,未嘗見齒,君子以爲難,此則誠孝也。曮曰,君子以爲難之,難字有深意矣。今殿下以出天之孝,終身之慕,遽遭巨創,雖仰聖孝之罔極,而宗社涉降之靈,咫尺殯殿,止慈之心,豈不憫然乎?伏願寬抑至哀,仰思天心矣。上曰,服衰居廬,今至四箇月,能如一日,此實萬萬料外,豈予頑忍而如此乎?六十四歲,不爲不老,而能至今支撑,豈予堅剛而如此乎?至行二字,予實深愧,予欲爲不勝喪之不孝矣。以此自誓于心矣。仍又涕泣哽咽,不成玉音,諸臣皆涕泣良久。曮曰,俄承下敎,實不忍聞,尤切罔極,少寬聖念,至望至望。又曰,臣昨伏見下轝士廳傳旨,語意似不穩當,有非綸綍之體段。伏乞少改文字,務從至當矣。上曰,所奏,誠極好矣。所奏,誠得體矣。予雖爲一時下敎,伊後思之,亦非穩當之語,其傳敎卽速刪去,若不然以下,皆卽刪去,可也。承旨擧行,可也。儒臣所奏,極好矣,誠可嘉矣。諸臣遂退出。
上在昌慶宮廬次。
大行大王大妃殿初喪。
貞聖王后五虞祭,五虞祭罷後,大殿,政院·玉堂·藥房·朝廷二品以上·六曹堂上口傳問安。答曰,知道。
大殿,宗班單子問安。答曰,知道。世子宮·嬪宮,政院·玉堂·藥房口傳問安。答曰,罔極。
下直,江界府使鄭漢奎,載寧郡守金致恭。
具允明達曰,右承旨李惟秀,今日不爲仕進,卽爲牌招,何如?令曰,依。
以李行源爲事變假注書。
沈鑧達曰,事變假注書李行源,時無職名,令該曹依例付軍職,冠帶常仕,何如?令曰,依。
傳曰,禮房承旨入侍。
傳于李惟秀曰,承旨入侍,取土郞廳同爲入侍。
傳曰,騎馬二匹立之。
傳于李惟秀曰,觀象監官員,取土而來,則待令于明政殿後庭。
傳子沈鑧曰,備局預爲公事,立馬待令,今日內發送,譯官入來,使之辭朝。
傳于沈鑧曰,右相·參覈使入侍。
李惟秀啓曰,右議政申晩,參覈使李彝章,依下敎來待矣。傳曰,入侍。
具允明,以長生殿郞廳,以都提調意言啓曰,外梓宮着漆,昨日已滿五十五度,臣於今日,來詣奉審,則漆色極其光潤,少無所欠,仍爲停漆,以待堅乾,今十二日結裹,十三日習儀,十六日陪進山陵之意,敢啓。傳曰,知道。
沈鑧,以兵曹言達曰,今此參覈使赴燕時,所把驛馬十二匹,依前例黃海道驛馬六匹,平安道驛馬六匹,分定入送之意,兩道監司處,分付,何如?令曰,依。
魏昌祖,以左邊捕盜廳言達曰,今初九日,本廳明火承款賊人八名,移送秋曹,依律處斷事,申目達下矣。未及移送之前,其中賊人金老味,初十日辰時量,因病物故,令漢城府,依例檢屍之意,敢達。令曰,知道。
沈鑧,以轝士廳言啓曰,轝士軍前抄未點者三千八百餘名,今日點考之時,面面詳察,則其中二人容儀行止,稍異常漢,招問其根沠,則幼學朴師中,曾居南部南小洞矣。以貧寒之致,流接於東部往十里契,西部黑石里居喪人金弼重,亦是貧困之兩班,聞頃日下敎,竝自願而無奴僕,親自逢點云。西部桃知洞居幼學尙有澤,戶籍有率,故自漢城府抄出者,而率奴逃亡,無路雇人代點,自來逢點云。使當部査實,則兩班眞的矣。宣諭宣傳官所傳下敎,卽爲頉下,江原道鐵原居良人高元,曾於本道居生時,以斷脂孝子,朝家給復戶者,而年前流寓京城,時居於龍山,而伏聞頃日下敎,渠卽自願者,而其弟敬元,自鐵原爲見其兄上來矣。見其兄之自願,亦自願立役,而爲一家疊役,故其弟卽爲頉下,北部加佐洞居常漢金壽孫,六月已行莎草軍,其子太就,同居一室,該吏不察文書,亦爲疊出,故當該吏段,從重決棍十五度後,卽爲頉下,此外無一戶籍中疊出之事,緣由,敢啓。傳曰,知道。高元,卽爲頉下。
兵曹口傳政事,副司直趙明鼎單付。
以京畿監司狀達,龍仁等官慕賢村居幼學李奉守等,爲虎囕死事,令于金器大曰,囕死人等,令本道恤典擧行。
右參贊洪象漢,戶曹判書李喆輔,兵曹判書李等書曰,伏以,居諸迅邁,我貞聖王后因山奄過,伏惟邸下攀號哀慕,益復罔極。仍念臣等,猥膺敦匠之命,相率奔走,夙夜祗懼,惟以得免大何爲幸,伏見諸都監賞典傳敎,臣等之名,亦與於賜馬之列,臣等聚首驚惑,莫省措躬之所也。噫,今日臣子之所可盡分而致誠者,惟在於都監一事,而臣等不過按例遵式,蕫飭郞吏而已。曾無一半分可紀之勞,而恩賞之混下,一至於此。此雖出於大朝不欲異同於諸臣之盛意,而臣等晏然承受,若固有之,則其爲累綜核之政,而乖廉媿之防者,果何如哉?反復揣量,益增慙惶,歷累日而靡定,玆敢齊籲於嚴廬之下。伏乞稟達大朝,亟收成命,以重賞典,以安賤分,千萬幸甚。答曰,覽書具悉。日月易邁,因山奄過,攀號罔極之中,摧慟一倍,五內如削如割。今玆賞典,式遵舊例,卿等其勿過辭焉。
左贊贊李昌誼,副司直洪啓禧,副司直李宗白書曰,伏以,日月易得,貞聖王后山陵禮訖,四虞奄過,我邸下孝思哀慕,何以堪處?大行慈聖因山之期,又將漸迫,率普愈切慟霣。伏惟大小朝哀毁踰制,必多傷損之節,竊不勝區區焦慮之至。仍伏念,臣等俱以無似,猥膺敦匠之任,非不欲殫竭誠力,以爲一分自盡之道,而才薄事重,觸處憒憒,夙夜憂懼,惟譴何是俟。不自意錫馬之寵,混及於罔功之賤,惶隕恧蹙,靡所容措。臣等奔走,不過常分,聖朝懋賞,在所必愼。今於恩典之下,終不敢晏然祗承,玆不得不冒死聯籲於嚴廬之下。伏乞离明,俯察微懇,導達聖聰,收回濫賞,以安微分,千萬幸甚。答曰,覽書具悉。罔極摧慟之中,時日易邁,因山已過,哀慕攀擗,五內寸斷,尤倍于中。今玆賞典,式遵舊例,卿等其勿辭焉。
知義禁金漢喆書曰,伏以,居諸迅邁,坤聖因山奄過,伏惟我邸下皇皇號慕之痛,益復罔極。大朝恩賞,遍及敦事諸臣,而如臣罔功之賤,亦叨賜馬之典。臣於殯殿都監,受任最後於人,旣無尺寸之勞,徒貽尸素之譏。矧玆頓遞之任,不過職分內事,而寵錫便蕃,愧懼交積,仍竊伏念,臣待罪京兆,荐當大事,神識昏眊,瘡疣層出,大朝嚴廬之中,致勤責敎,遞職薄勘,不足以當其辜,惶隕恧蹙,歷累日而靡定,玆敢瀝盡肝膈,略控短章。伏乞离明,仰稟大朝,收還誤恩,仍降威罰,治臣之罪,以重賞典,以警具僚,不勝大幸。答曰,覽書具悉。罔極摧慟之中。時日易邁,因山已過,哀慕攀擗,五內寸斷,尤倍于中,今玆賞典,式遵舊例,卿其勿辭焉。
六月十一日未時,上御通明殿廬次。禮房承旨入侍時,左承旨具允明,假注書朴相老,記事官趙有臣·白尙絢,以次進伏訖。上曰,御製祭文,皆持來乎?允明曰,上諡殯殿殿日祭文,謹此持入矣。上命承旨讀祭文草訖。又命讀告由祭文訖。又命讀銘旌奠祭文訖。上又命承旨,呼寫仁元王后上諡祭文訖。又命讀奏訖。上曰,承旨詳看後,潤色之,可也。允明曰,支撑之撑字,似不如支保之保字矣。上曰,支撑,改以支保,可也。上曰,注書出去,招來宣傳官,可也。臣相老趨出,與宣傳官徐有大進伏。上曰,宣傳官,卽往山陵,取土色而先來,可也。諸臣遂退出。
六月十一日申時,上御通明殿廬次。取土郞廳入侍時,同副承旨沈鑧,假注書朴相老,記事官趙有臣·白尙絢,山陵都監郞廳金仁大,以次進伏訖。鑧進伏曰,俄承傳敎,宣傳官追之,則已不及矣。上曰,然矣。金仁大進伏,可也。土色,何如乎?仁大曰,初破土時,有似石非石之類,及至一尺深,則無一塊石,土色堅而潤,極佳矣。上曰,然則與弘陵土色一脈乎?南原君云,何耶?仁大曰,南原君曰,山勢本與弘陵爲一脈,故土色亦一樣相似云矣。上曰,都承旨,何間當入來?仁大曰,明日當入來矣。上命承旨書之曰,前承旨趙明鼎,口傳付軍職。出傳敎又命書之曰,補編添補者多,名曰縮補編,令判書李喆輔,司直洪啓禧,看檢而修,令前承旨趙明鼎,承旨具允明校正,而勿爲設廳,得公廨修正事,分付。出傳敎又命書之曰,頃年故左相宋寅明,薦故判決事金泰衍,稱以深沈有局量,可謂形容其人,而用不準陞,心常惜之,其子金仁大,彷彿其父,頃年始見,想像其父,今不過一判官,其欲試用,令該曹調用外任。出傳敎上曰,此人亦重厚有局量,克肖乃父,宋左相,善形容其父矣。髯長而容厚,尤酷似乃父之長者也。鑧曰,果然矣。諸臣遂退出。
六月十一日夜三更,上御通明殿廬次。右相·參覈使同爲入侍時,右議政申晩,參覈使李彝章,右承旨李惟秀,假注書朴相老,記事官趙有臣·白尙絢,以次進伏訖。晩進伏曰,昨今日氣,極熱難堪,聖體,若何?上曰,日雖極炎,氣則一樣矣。晩曰,茶飮連爲進御乎?上曰,間間進御矣。晩曰,近來藥院,久不爲入診,下情焦切悶迫,不勝萬萬矣。寢睡水剌諸節,亦何如?上曰,一樣矣。氣弱若此,而尙不失音,酬應如常,誠是異事,今番轝士軍抄出時,民心大可見矣。使宣傳官廉察,則有無率丁貧寒士夫,自願赴役,又有一寡女,自來赴役,此已可尙,而今又聞漕船軍,自願赴役,尤爲異,尋渠輩有何蒙國恩,而能如此乎?摠護使狀啓,方來到矣。一家仁,一國興孝,其此之謂乎?及聞此輩之願役,予實愧恧,予有何一惠之及民?莫非昔年深仁厚澤,浹于人心,沒世不忘也。上命承旨書之曰,今覽都監狀聞,三倉漕軍,願赴陵役,而麾之不去云,其誠可嘉。依濟民例給糧,一日許赴,仍給歸糧,卽爲放送。出傳敎上曰,姜非岩,有非自永之類,活之,可也。貪鹿肉,斧斫彼人之類,殺無赦,可也。而今此咨文又到,初六日始發,以爲十二日內,來待鳳城云者,必是恐喝我國而然也。今日卽十一日,而明日卽十二日也。渠之限日內,今不得待令,則將至生梗乎?晩曰,昔年以殺越,而勅使卒然直到京城,不問罪人,望望然卽往黃州而歸,伊時相臣南九萬,卽率往對査,仍爲無事云。古亦有如此之事,今番事,不足深慮,不過略費銀兩而已。上曰,若少費銀兩而止,則可謂幸甚,當此因山迫頭,又以此事費心慮,誠悶矣。晩曰,今此參覈使盤纏,因參覈使所達,有稟處之命矣。問於惠廳,則或給或不給,前例不一,而此是出彊之役,會査遲速,亦未可知,盤纏優備以去爲宜,分付該廳,參量劃給,何如?上曰,依爲之。出擧條晩曰,北京及盛京兩咨文,纔以罪人在於遠地,押赴鳳城之際,自致遲滯之意,成送答咨矣。盛京咨文,今又出來,此亦依初咨辭意,卽爲答咨之意,分付,何如?上曰,依爲之。出擧條晩曰,初則會査咨文,自北京禮部出來,故日昨入侍,以只送答咨於北京禮部之意,定奪矣。今則自盛京禮部,又爲出來,此亦一體答咨之意,分付,何如?上曰,依爲之。出擧條彝章曰,不虞備銀子,今行初不仰請,意有所在,而彊外事,有不可知,若有意外用處,則當取用於運餉庫,敢此仰達矣。上曰,依爲之。出擧條上命臣相老出去,招入譯官五人,進伏階下。上曰,今此査事,專恃汝等之效力,俾免生梗之地,可也。譯官僉進伏曰,請以死爲期矣。上曰,此時哀疚之中,邊疆有事,專恃使臣之竭力,不辱君命,施于四方,是予之望也。彝章曰,臣謹當竭力周旋,而大抵今此査事,別無難處之端矣。李彝章與諸譯官先退。上謂晩曰,卿等亦申飭,北道罪人等,斯速押送,可也。晩曰,謹當各別申飭矣。諸臣遂退出。
上在昌慶宮廬次。
大行大王大妃殿初喪。
自昧爽至辰時,有霧氣。自巳時至未時,日暈。
魏昌祖達曰,大司憲兪最基,持平徐有良未肅拜,李世澤,執義朴昌潤在外,掌令鄭恒齡呈辭,一員未差,今日以監察茶時之意,敢達。令曰,知道。
傳于具允明曰,禮房承旨入侍。
沈鑧達曰,奉敎權穎,待敎李世演,檢閱金和澤,旣已帶職蒙宥,竝卽牌招,何如?令曰,依。
沈鑧啓曰,前檢閱李鎭恒,旣已蒙宥,令該曹,卽爲口傳付軍職,何如?傳曰,允。
吏曹口傳政事,檢閱李鎭恒單付。
沈鑧達曰,檢閱李鎭恒,旣已付職,一體牌招,何如?令曰,依。
傳曰,禮房承旨入侍。
傳于沈鑧曰,禮房承旨入侍,都承旨入來後,同爲入侍。
趙載洪啓曰,臣進詣山陵,同參看審於開金井時,當日巳時量,畢穿壙,壙底之土,齎來以入,而土性堅實,色品光潔,壙內四面,斑爛細膩,少無欠處,誠爲多幸,敢啓。傳曰,知道。
趙載洪達曰,臣進詣山陵,同參看審於開金井時,當日巳時量穿壙,壙底之土,齎來以入,而土性堅實,色品光潔,壙內四面,斑爛納膩,少無欠處,誠爲多幸,敢達。令曰,知道。
具允明啓曰,都承旨取土後入來矣。傳曰,都承旨入侍。
沈鑧啓曰,漢城判尹申晦,左尹李之億,右尹魚錫胤,有稟定事,來詣請對矣。傳曰,入侍。
具允明,以承文院官員,以都提調意言啓曰,犯殺罪人,勢難及期押,赴緣由咨文入送事,已爲定奪矣。咨文正書安寶後,別定禁軍,騎撥下送于義州府,使之傳給於鳳凰城將處,以爲轉送盛京禮部之地,而參覈使領押罪人馳往會審事,咨文追後安寶,亦令禁軍馳撥,傳給于使行所到處,何如?傳曰,允。
具允明,以山陵都監·京郞廳,以摠護使意言啓曰,弘陵處於昌陵·敬陵之間,火巢別無加拓之地,而亦不可不分定限界,令禮曹與都監堂上·京畿監司,眼同擧行,何如?傳曰,允。
又以山陵都監京郞廳,以摠護使意言啓曰,法聖等三倉漕軍一百九十三名,一日赴役後,歸糧,所當依聖敎擧行,而第聞渠等之言,則漕穀姑未計納,勢將還住京江云,故分付畿營及地方官,只以上京之糧,磨鍊給送矣。漕軍之爲納穀物,許久留滯,本多弊端,申飭該曹,卽速捧上後,還歸本土之糧,令賑廳計日上下,以示朝家另加優恤之意,何如?傳曰,允。
又以山陵都監京郞廳,以摠護使意言啓曰,本都監郞廳洪啓九,身病方重,勢難察任,今姑改差,何如?傳曰,允。
以承傳色口傳下敎曰,差備使之直宿矣,不爲待令,寒心,令該府處之,其代,卽爲差定,留門以入。
丁丑六月十二日辰時,上御崇文堂。禮房承旨入侍時,禮房承旨具允明,假注書金樂洙,記事官趙有臣,記事官白尙絢,以次進伏於階上。上曰,禮房來待於外而入侍否?允明曰,以今日諡冊諡寶內出,故來待矣。上曰,承旨仍爲隨往否?允明曰,無隨往之事。上曰,諡冊諡寶內出時,以時服參之耶?允明曰,以黑團領參之,而有入侍之命,故改着時服而入侍矣。上曰,注書出去,請諡上諡儀註持入。賤臣樂洙承命持入。上命承旨讀儀註。上曰,權安處所,何處爲之耶?允明曰,以明政殿爲之。上曰,注書出去,太廟守僕招入。賤臣藥洙承命招入。上曰,禮判在此祗迎耶?守僕曰,出往山陵矣。上曰,哀冊內出儀註有之乎?允明曰,儀註無之。上曰,此則落漏矣。上曰,諡冊自內親出,而哀冊永內入耶?注書問奏。上曰,上番出去,宣傳官召入。有臣承命,召入宣傳官徐有大。上曰,汝傳下諭而來耶?有大曰,往傳下諭,則摠護使以爲,依此奉行云矣。上曰,汝見百姓而慰諭耶?有大曰,慰諭則渠等言赴役後,欲自備糧回歸云矣。賤臣樂洙承命,出問後還奏曰,哀冊奉安於殯殿,而無內出之事,或內出則權安於幕次,明日上諡時,還爲奉入云矣。上曰,似然矣。何必幕次?殿內權安,可也。上曰,床一座不足,明日寶東冊西時,一牀一地耶?今日則推移權安一座,今日內造成,可也。仍命書傳敎曰,明日上諡奠,朝上食兼行,上諡正時,以辰初初刻爲之,銘旌預爲書寫,奉入正時,辰正初刻擧行,奠隨時,江華府進香,晝茶禮兼行。出榻敎承史以次退出。
六月十二日巳時,上御通明殿廬次。禮房承旨入侍時,左承旨具允明,假注書朴相老,記事官趙有臣·白尙絢,以次進伏訖。上命允明讀奏御製祭文訖。上曰,此祭文,承旨出外,從容編次,可也。承史遂退出。
六月十二日午時,上御徽寧殿齋室。殯殿都監堂上入侍時,殯殿都監堂上金漢喆,左承旨具允明,假注書朴相老,記事官趙有臣·白尙絢,以次進伏階下。允明曰,入侍命下,而史官未及待令,不卽入侍。史官推考,何如?上曰,勿推,可也。上曰,魂殿都監郞廳金亨大入侍。上曰,殿司入侍。上曰,享官,誰也?臣相老趨出進伏曰,享官,卽茂林君塘云矣。又與金亨大與殿司進伏。上曰,都監堂上與金亨大與殿司陞殿上,寶冊竝修整,可也。
六月十二日申時,上御通明殿廬次。取土承旨入侍時,都承旨趙載洪,假注書朴相老,記事官趙有臣·白尙絢,以次進伏訖。上曰,取土持來。內侍跪進取土。載洪曰,臣少留看審,四面磨釘,故入來差晩矣。上曰,穴深後,土色漸勝於初乎?載洪曰,其下漸漸勝於初破土,無一塊石,土色細膩而有眞液,南原君亦以爲,土色極佳,似勝於弘陵土色云矣。載洪曰,數日來日氣極熱,聖候,何如?上曰,一樣矣。上曰,三倉漕軍果赴役乎?載洪曰,三倉漕軍,合爲一百八十餘名,皆爲赴役矣。諸臣遂退出。
六月十二日酉時,上御通明殿廬次。京兆堂上請對入侍時,漢城府判尹申晦,左尹李之億,右尹魚錫胤,左副承旨魏昌祖,假注書朴相老,記事官趙有臣·白尙絢,以次進伏訖。晦曰,以轝士軍有稟定事矣。有貢人家,父爲元戶之役,子應員役之役,此則係是一家疊役也。貧寒兩班,初無率丁,寄食賑廳者,自願赴役,其誠雖可尙,此則可矜,敢此仰達。上命承旨書之曰,今番兩朔之內,轝士之役稠疊,此予所以爲民用心者也。今聞京兆堂所奏,頗得釐正云,其雖幸矣,一家兩役,奚異一身兩役?且聞名以兩班,頃入於賑恤者,請以赴役云。用此,豈辛勤下敎之意乎?與無依可矜者,一竝頉下,若是釐正之際,其雖不足,切勿濫抄。今番則因山時應國役外,切勿用之,雖關係隨駕時,差備待令軍,當嚴飭,況其下者乎?以此分付漢城府及三都監。出傳敎晦曰,臣待罪都監時,欲爲仰達而未果矣。伏聞弘陵因山時,晝停所大轝幕次,排設於路上,其餘幕次,排設於路左稍高處,所見未安云。七月因山時,則御幕次排設處,所似當有預定,分付之道,故敢達。上曰,予豈須臾離乎?隨大轝設幕次,可也。出擧條之億曰,臣以職掌所管,有所仰達矣。頃因江上御史書啓,有本府下吏定配官員罷職之命,而未及査實錯呈現告。其後査問時,始知當該堂郞與該吏之自有當之之人,宜有從實改出現告之事,故臣言于判堂,以爲改出之地,則判堂謂以有嫌,不爲擧行,事雖微細,莫重現告,不可誤認,使判尹査實改出,似合事宜,惶恐敢達。上曰,不必更査,以該吏所告官員,改出現告,可也。出擧條上曰,草土之傷人,甚矣。左尹·右尹,經草土後,皆瘦白,非前日之面也。之億涕泣曰,草土之傷人,可勝言哉?年少人尙易衰敗,況向暮之年乎?閭巷賤人尙難堪,況千乘之尊乎?仰瞻今我殿下,親御衰麻,哀毁過制,則今我殿下,以向暮之年,能行年少難行之事,以千乘之尊,尙行匹庶難堪之事,下情悶迫焦泣,遑遑不知攸措,而況近來日熱特甚,挽古所無,嚴廬湫濕,烈陽來暴,而殿下不少避焉。六時祭奠,一無闕焉。今至四箇月如一日,下情至望,惟冀殿下之少加禮節,而殿下何不思保護之道,何不思宗社之重乎?因山在近,禮數多端,而以殿下今日之氣候,將何以親行乎?下情焦泣,不勝萬萬矣。上曰,予始覺衰麻非難,而用心尤難矣。諸臣遂退出。昌祖進伏曰,諡冊奉安處,何執事守直乎?上曰,諡冊·哀冊·寶諸執事,一體守直於奉安處事出榻敎承史遂退出。
上在昌慶宮廬次。
大行大王大妃初喪。
自昧爽至卯時,有霧氣。夜一更,月有兩珥。
王世子入幕次後,政院口傳問安。答曰,知道。
六虞祭罷後,大殿,政院·玉堂·藥房·朝廷二品以上·六曹·大司諫口傳問安。答曰,知道。宗班單子問安。答曰,知道。世子宮·嬪宮,政院·玉堂·藥房口傳問安。答曰,罔極。
大行大王大妃上諡奠罷後,大殿,政院·玉堂·藥房口傳問安。答曰,罔極。世子宮·嬪宮,政院·玉堂·藥房口傳問安。答曰,罔極。
改銘旌後,大殿,政院·玉堂·藥房口傳問安。答曰,罔極。世子宮·嬪宮,政院·玉堂·藥房口傳問安。答曰,罔極。
以承傳色口傳下敎曰,莫重祭文,過時不爲捧入,當該官員,令該府處之。次知中官,惟事昏睡,不爲檢飭,越俸一等。
又以承傳色口傳下敎曰,身爲中官,不爲待令,承旨入侍,亦不待令,事之寒心,莫此爲甚。令該府處之。
魏昌祖達曰,大司憲兪最基,持平徐有良未肅拜,李世澤受由在外,執義朴昌潤在外,掌令鄭恒齡呈辭,一員未差,今日以監察茶時之意,敢達。令曰,知道。
傳于具允明曰,上諡後尊號徽號,例書於祝文,而今見江華府進香祭文草,不書之禮房承旨,知悉書入。
傳于具允明曰,領議政先詣,排列冊寶,致詞先爲入之。
傳于魏昌祖曰,香室官員及中官徽旨,姑爲置之。
傳于具允明曰,時任大臣·禮判,持戊辰年儀軌入侍。
沈鑧啓曰,國葬都監堂上洪象漢·李喆輔·李有稟定事,來詣請對矣。
具允明啓曰,右議政申晩,禮曹判書李益炡,依下敎持儀軌來待矣。傳曰,詣閤都監堂上,同爲入侍。
傳于沈鑧曰,陪從承旨入侍,
又傳于沈鑧曰,承旨入侍。
沈鑧,以司饔院官員,以都提調意啓曰,卽接燔造郞廳牒報,則夏等進上,例於六月內封進,而今年則兩殯殿誌石·明器及魂殿山陵各樣器皿燔出之數,極其浩多,其他時急別燔亦多,故年例進上器皿,間多停燔,今此夏等進上,今月內萬無封進之勢,斯速入啓變通云。莫重進上,限內不得封進,極爲未安,而觀此所報,事勢誠然。夏秋等一時封進,已多前例,今年夏等進上與秋等,一時封進,恐合事宜,而自下不敢擅便,惶恐敢啓。傳曰,一體封進。
又以司僕寺官員,以都提調意啓曰,本寺立待出用各樣馬通計,不過爲一百五十匹,而弘陵因山時,有往來中官乘太僕馬之敎,故兵曹之依辛巳年例,別單啓下,分排入把之馬,自本寺替當擧行,而通計本寺應入把者,則不足之數,極其夥然,未免雇貰責立,事體之苟艱,甚矣。七月因山擧動時,又不用辛巳例,而依弘陵因山時例磨鍊,則其數爲三百四五十匹,實無推移責應之勢,事甚渴悶,不可無變通。今番則依辛巳年例,兵曹·畿營入把者,自兵曹·畿營入把,本寺擧行者,自本寺擧行,一遵舊規,以爲無事共濟之地,而驛路之凋弊,不可不慮。畿驛則置之,他道各驛,則各數匹式以添補馬,發關捉致,推移排把,何如?傳曰,允。
丁丑六月十三日戌時,上御廬次。時任大臣·禮判·國葬都監三堂上同爲入侍時,右議政申晩,禮曹判書李益炡,國葬都監堂上洪象漢·李喆輔·李,左承旨具允明,假注書金樂洙,記事官趙有臣,記注官徐秉德,以次進伏訖。允明曰,今日有時任大臣入侍之命,而領議政李天輔,上諡後出去,而宿病又添,不得入侍,左議政金尙魯,出往山陵,故只右議政申晩入侍矣。上曰,領相之以病不得入侍,予已斟酌,而今朝入來,無事行禮,幸矣。晩曰,日氣甚熱,聖體,若何?上曰,一樣矣。晩曰,寢睡·水剌,若何?上曰,睡則加,而食則減矣。晩曰,茶飮,連爲進御乎?上曰,進御而加入香薷,故稍益斥暑矣。上曰,莊烈王后寶規式,先爲考出。上曰,注書與兼史出去,未盡入來,儀軌持入。賤臣樂洙承命,與有臣趨出持入。晩曰,甲寅年謄錄,必有之矣。上曰,予亦思之。明聖王后一受尊號,仁聖王后再受尊號矣。上曰,元宗追崇故無之。晩曰,甲寅年亦考出乎?上曰,考出,可也。上曰,易知矣。仁烈王后無之。晩曰,下二字諡號,上六字徽號也。上曰,上番兼史出去,各處曝晒形止案持來,有臣承命持入。上曰,予焦遑,未暇文字,今番寶甚多,雖以玉冊言之,不當上之字多上,故玉冊多矣。象漢曰,香室祝文亦然。上曰,金寶造成甚難乎?象漢曰,然矣。象漢曰,上諡初定於七月初四日矣。進定以今日,頭辭改之,更爲燔造,日氣甚熱,燔造甚難云矣。上曰,斯速燔出,可也。象漢曰,臣於弘陵陪往時,晝停所御幕次形止看審,而七月因山時,路祭所·晝停所,大轝·神輦幄次及御幕,同設路中,而多有掣肘之端矣。上曰,御幕設於大轝·神輦幄次之後,宜矣。象漢曰,同設路中則路狹,故當設於稍高處,而似如何?使之更審後,當稟定矣。上曰,依爲之。上命承旨讀祭報府,至亞獻兪拓基,上曰,原任亞獻,能行二次,誠可貴,而日熱如此,想爲難矣。上曰,不可知者甚多。肥本不堪暑,而瘦人反有不耐暑者,予則近全無汗。益炡曰,氣好而然也。上曰,盛壯氣好者汗出,予亦少壯時多汗,近來汗漸稀,足掌乾燥矣。益炡曰,孝昭殿初虞以後,三年內親祭時,殿下行初獻禮,入小次後,行亞終獻禮事,依前儀註磨鍊乎?敢此仰稟矣。上曰,此則予當臨時量爲之,儀註中依例磨鍊,可也。出擧條益炡曰,孝昭殿初虞以後,三年內親祭時,王世子當有亞獻之禮,而今與常時有異,儀註中不敢循例磨鍊。大臣及知禮儒臣處,博詢後稟旨擧行,何如?上曰,王世子若以喪制爲拘,則孝昭殿三年內祭享,將不得一番進參乎?若有命攝之時,則王世子當爲初獻,此不必問議諸臣。儀註中,自該曹循例磨鍊以入,則王世子入參與否,予當臨時下敎爲之矣。出擧條喆輔曰,臣於禮節矇昧,七月因山,殿下展謁明陵時,以衰服行禮,終涉,如何?更爲問議而處之,何如?上曰,閭閻則何以爲之乎?喆輔曰,私家則或以方笠直領,或以孝巾深衣,拜於家廟及山所矣。上曰,中單衣,何如?晩曰,中單衣,非上服也。益炡曰,元景夏,常時只着中衣·孝巾,故出入只着中衣。上曰,必似徽寧殿員役矣。上曰,禁方笠甚誤矣。喆輔曰,禮書無方笠矣。私家則三年內不得出入家廟,若無他替行之人,則以孝巾深衣行禮矣。上曰,注書詳聞,以口傳問議于時原任大臣。上謂喆輔曰,今日則甚忙,明日入侍,可也。而趁朝上食後入來。晩曰,明日,乃日次也。臣等久未入診,明日則不可不率醫入侍,詳察聖候矣。上曰,明日兼行,可也。上命書傳敎曰,以明燭之意,設燭籠,則天明後,不設,可也。而因山時,神輦三色燭籠,姑行祭時炬燭,行祭時明燭,夜晝一樣,則弘陵返虞時觀之,只捧紗籠而來,決不然矣。今番明陵返虞時,三色燈籠,則明燭事,分付,以此載於補編。出榻敎又命書傳敎曰,大禮已成,諸執事拿處者,竝放送。出榻敎諸臣以次退出。夜已三更三點矣。
六月十三日夜三更,王世子親行徽寧殿六虞祭,陪祭入對時,左承旨具允明,假注書朴相老,記注官金敎材,記事官趙有臣,以次陪從。王世子具祭服乘小輿,出集英門,由銅龍門,詣徽寧殿神門前,下輿,趨過後,步詣景化門,入齋室幕次後,良久,通禮跪請祭正時訖。步出幕次,由景化門,入詣徽寧殿殿庭板位,行禮畢。仍步詣幕次,少焉,出幕次,由景化門,趨過徽寧殿神門前,仍乘輿,由銅龍門入集英門後,諸臣遂退出。
上在昌慶宮廬次。
大行大王大妃殿初喪。
貞聖王后七虞祭,王世子出幕次後,政院口傳問安。答曰,知道。
七虞祭罷後,大殿,政院·玉堂·藥房·朝廷二品以上·六曹堂上·大司諫口傳問安。答曰,知道。大殿,宗班單子問安。答曰,知道。
世子宮·嬪宮,政院·玉堂·藥房口傳問安。答曰,罔極。
王世子還宮後,政院口傳問安。答曰,知道。
藥房都提調申晩,提調李,副提調趙載洪啓曰,伏未審夜間,聖體,若何?日月迅邁,大行王妃七虞已訖,伏惟聖情益切傷悼,前劑入茶飮,已盡於昨日,臣等卽與諸御醫入侍,詳察聖候,議定繼進當否爲宜。王世子氣候,何如?嬪宮氣候,亦何如?臣等不勝區區憂慮,敢來問安,竝此仰稟。答曰,知道。哀慕之中,貞聖七虞奄過,愴懷何抑?氣則一樣。世子·嬪宮氣候亦一樣矣。
魏昌祖達曰,大司憲兪最基,持平徐有良未肅拜,李世澤受由在外,掌令鄭恒齡呈辭,一員未差,執義朴昌潤在外,今日以監察茶時之意,敢達。令曰,知道。
趙載洪達曰,右承旨李惟秀,今日不爲仕進,卽爲牌招,何如?令曰,依。
具允明達曰,上番兼春秋趙有臣,身病猝重,今姑減下,其代,兼春秋朴必珍,使之察任,何如?令曰,依。
備忘記,凡闕中所屬,先啓後棍,例也,而況武藝廳卽禁中新兵也?不啓先棍,事體寒心。兵曹判書李,從重推考。
沈鑧啓曰,奉朝賀元景夏,依下敎來待矣。傳曰,入侍。
傳于沈鑧曰,興化門,分付該曹,使之開鑰。
六月十四日辰時,上御通明殿廬次。藥房三提調入診,戶曹判書同爲入侍時,藥房都提調申晩,提調李,副提調趙載洪,行戶曹判書李喆輔,假注書朴相老,記事官趙有臣·徐秉德,醫官金履亨·鄭趾彦·金德崙,李興門·金履貞·蔡膺祐·鄭允協,以次進伏訖。晩進伏曰,日氣極炎,聖候,若何?上曰,能支保至今日,誠怪異矣。晩曰,寢睡·水剌諸節,亦無減乎?上曰,無大段減損之節矣。晩曰,藥房入診,許久不爲,下情焦切,不勝萬萬矣。王世子氣候,何如?上曰,一樣。晩曰,嬪宮氣候,亦何如?上曰,一樣。晩曰,今日始得入診,聖候診察,何如?上曰,依。履亨入診後,退伏曰,脈候左右三部,比前日尤弱,而右三部沈而弱,左三部浮而虛軟矣。趾彦等次第入診後,退伏曰,脈候左右三部,比前日無少勝之節矣。履亨曰,脈候虛軟,不勝焦慮萬萬,參橘茶限五貼進御,則必有差勝之功矣,趾彦等次第奏曰,參橘茶,極好矣。上曰,加味參橘茶五貼,加劑以入。出榻敎上曰,騎判有下敎事,都承旨先出監劑以入後,進往長生殿,外梓宮漆色,奉審以來。出榻敎上曰,注書出去,與他承旨入侍。臣相老趨出,與同副承旨沈鑧,同爲進伏訖。載洪率醫官退出。上曰,別監決棍事,予不知其所由,第奏之,可也。曰,武藝別監,着草笠,着紵衣,無號牌犯行,爲巡邏卒所捉,故自臣曹,爲先草記留院,果爲決棍矣。其事本末,如斯而已矣。上曰,予素知兵判愼密,無踰越之事矣,果然矣。晩曰,兵判本來以謹愼爲飭矣。上命承旨書之曰,關係紀綱,故兵判推考事,下敎矣。竟涉訝之,更問當該武藝別監,着笠着紵衣而被捉云。若此其涉無據,莫知決棍不是異事,勿推。當該犯夜人,令攸司從重料治,若此不爲手本,泛稱被棍,後弊所關,不可無飭,當該行首,一體令攸司懲治,承傳色中官,亦爲矇然以奏,從重推考。出傳敎又命書之曰,今覽江華留守狀聞,長寧殿滲漏處,以待晴擧行,請令該曹稟請,雨霽已久,瓦必已乾,復何待晴?卽爲擧行事,分付。出傳敎喆輔曰,今番山陵動駕時,幕次處所甚多,有銅峴·慕華館晝停所,陵所紅箭門·齋室所,皆當有幕次矣。上命書之曰,山陵隨轝,今初也。旣無前例,一依大禮及遠陵例,三幕次上下,以此載於補編。出傳敎又命書之曰,晝停所及路祭所外,勿設帳幕事,分付。出傳敎上曰,元景夏,近來在京乎?晩曰,似聞在京云矣。上曰,元景夏,知禮人也。多識博聞,言皆有據,予欲以靈枕事,謁陵事,將有問之矣。仍命書之曰,奉朝賀元景夏入侍。出傳敎曰,禁軍別將具善復,以轝士大將進去,今番擧動時,禁軍陣事,宜有處分,故敢稟。上曰,兼別將差出,可也。出擧條曰,左邊捕將鄭纘述,以御將隨駕,右邊捕將具善復,以禁軍別將隨駕,而兩捕將,皆在隨駕中,宜有處分矣。上曰,以禁衛大將具善行,使之兼察,可也。出擧條曰,宣傳官差備,何以分排乎?敢稟。上曰,駕後差備,加定一人,以六人,着軍服擧行,可也。出擧條曰,輦輿牕閤開閉時差備,卽內乘擧行之事也。當以何服色入侍乎?上曰,着帽帶,可也。出擧條曰,晝停所初二吹,何以爲之乎?上曰,以諸司預備擧行,可也。曰,旣以諸司預備爲之,則卽以令箭,使之前進乎?敢稟。上曰,依爲之。出擧條曰,凡動駕時行鼓例,自儀仗所始之,傳於禁軍陣,而七月動駕時,則旣有儀仗除之之命,行鼓,何以擧行乎?上曰,自禁軍陣擧行,可也。出擧條曰,臣待罪都監矣。動駕時,以都監隨駕乎?以本兵隨駕乎?上曰,以本兵別侍衛擧行,可也。曰,以別侍衛擧行,則令箭與前排等節,竝依例爲之乎?服色亦何以爲之乎?上曰,依爲之。服色以戎服擧行。出擧條曰,輦陪軍不可無鍊習之道,定日爲之,何如?上曰,依旗軍洗馬例,爲之,可也。出擧條曰,晝停所,軍兵下馬時鳴鑼,上馬時吹哱囉等節,今番則何以爲之乎?上曰,下馬時鳴鑼,騎馬時稟哱囉,可也。出擧條諸臣遂退出。
六月十四日夜三更,上御通明殿廬次。奉朝賀入侍時,奉朝賀元景夏,左副承旨魏昌祖,假注書朴相老,記事官朴必珍·徐秉德,以次進伏訖。景夏進奏曰,日月易邁,貞聖王后因山已過,七虞將訖,下情慟霣罔極,夫復何如?而大行大妃因山,亦已迫矣。伏想聖孝罔極,當復如何?而臣民之情,一倍罔極。上曰,只隔一月,予心,當如何?景夏曰,歲月如流,因山已近,今年日炎,挽古所無,而殿下不離廬次,哀毁過節,臣雖不得入侍仰瞻,聞諸入侍諸臣,則下情焦悶,何可盡達?臣頃者爲參下玄宮哭班,往返陵所,而中路重得暑癨,調病郊舍,而伏承入侍之命,蒼黃入來,已致日暮,不勝惶恐矣。上曰,諸臣所奏以爲,衰服謁陵,終涉未安云。卿之所見,必詳於此等事矣,須奏之。景夏曰,臣於此等禮節,素無講確。且承不時入侍之命,未及考閱禮書,而俄聞承旨所傳,始知以謁陵服色,有下敎也。且聞諸大臣,皆以衰服獻議云矣。上曰,右相所奏衰服合禮云,祔祭用之。入廟用之,則謁陵亦可用之云矣。景夏曰,此異於祔祭入廟矣。因山時隨駕躬行之禮,卽列聖之所未行,古禮之所未有,旣無前例之可考。且無禮書之參訂,或可旁照而仰達矣。上曰,然矣。旁照而陳之,可也。景夏曰,衰服是喪人之祭服矣。初喪則執事將事,而喪人服衰服,只哭拜而已。朝祖時則喪人以下服其服,隨柩而哭于祠堂前,朝祖之禮,今可以旁照,而蓋朝祖者,遷柩詣廟,如下直樣,喪人以下哭盡哀矣。因山時,梓宮奉安于丁字閣,則咫尺先陵,不行展拜之禮,則情禮缺然,而以衰服,只行四拜禮,則恐似未安。臣意則似當有哭拜之禮矣。上曰,予將哭四拜矣。景夏曰,臣俄見政院日記,則庚戌年宣懿王后因山後,殿下親幸懿陵行禮時,殿下顧問禮房承旨曰,當行哭四拜禮乎?承旨對曰,儀註然矣,殿下乃俯伏哭,仍行四拜禮矣。上曰,予以哭四拜,已下敎矣。景夏曰,臣俄聞禮吏言,則儀注只行四拜禮云矣。上曰,禮判入侍,臣相老趨出,與禮曹判書李益炡進伏時,上命承旨讀奏。諸大臣獻議訖。獻議見上上曰,孝巾,何服也?益炡曰,頭巾矣。景夏曰,非也。初喪喪人所着之巾,以布裹頭,如頭巾之樣矣。此乃丘瓊山議,節中有之矣。上曰,然乎?景夏曰,無論深衣·直領·中單衣·閭巷喪人出入時所服,而禮書所無也。王朝禮與匹庶喪禮迥異,臣意皆不可用矣。上曰,儀註以哭四拜磨鍊乎?益炡曰,儀註只行四拜禮,無哭一節矣。上曰,行哭四拜禮,可也。益炡曰,謹當依下敎,以此磨鍊矣。又曰,今番大行大王大妃因山時,殿下陪往山陵,明陵展謁後,昌陵·敬陵·翼陵·弘陵,遣大臣奉審,順懷墓,遣近侍奉審事,已有下敎矣。儀註今方磨鍊,而奉審時服色,俱以淺淡服,烏紗帽爲之,弘陵奉審,則以布團領帽帶,當爲磨鍊矣。上曰,服色則依所達爲之,而翼陵奉審,與昌陵·敬陵有異,以布團領爲之,可也。景夏曰,翼陵奉審,與昌陵·敬陵有異之敎,誠爲至當,而臣意則昌陵·敬陵,遣大臣奉審,與常時陵幸時攝行之祭有間。且値因山,哀遑罔極,不暇他事,奉審一節,恐不當爲之矣。上曰,所陳誠是,翼陵奉審外,勿爲擧行,弘陵亦不可奉審,竝勿爲之,可也。出擧條益炡曰,東宮親行虞祭時,苴杖至板位而止之,卽五禮儀所載,而今當七虞祭,親行釋杖,將至戶外乎,將至階下乎,將至板位乎,何以爲之乎?頃承下敎,故敢稟。上曰,依五禮儀行之,可也。益炡曰,虞祭正時將迫,臣將先退矣。上曰,然矣。元良,又親行祭乎?益炡曰,有下令,故親行矣。上曰,日熱極甚,豈必每每親行乎?此後則待下敎,下令禮曹擧行,若無下敎,則以攝行禮磨鍊,可也。益炡曰,謹當依下敎擧行矣。益炡退出後。上曰,聞卿家用朴知誡喪禮,喪人出入,常着中單衣云,然否?景夏曰,臣之高祖兄弟,受學於朴知誡,故臣家乃用朴知誡之喪禮,而朴知誡篤信朱子家禮,喪制一遂家禮,故喪人深衣,不載於家禮,臣家以家禮之所無,喪人出入,不着深衣,而只着中單衣矣。上曰,卿家靈寢,葬後,何以爲之乎?景夏曰,洪啓禧嘗,誤知而妄率,仰達矣。葬後撤靈寢之文,不載於家禮,故臣家葬後,不撤靈寢,此亦從朴知誡之禮矣。先正臣金長生喪禮備要,則葬後撤靈寢,此與家禮不同矣。臣本生祖母,卽先正臣宋浚吉之孫女,而宋浚吉,卽金長生之門人,從備要,葬後撤靈寢,臣祖母嘗見於家禮,故臨終遺戒以爲,雖設靈寢,主櫝異於魂箱,葬後則只設靈寢而已。從其遺戒,三年只設靈枕矣。臣亡母,卽文敬公李世弼之女矣。奏未了。上曰,故奉朝賀李台佐之父乎?景夏曰,然矣。臣外祖禮學,尊信金長生,故臣之外家喪禮,專用備要矣。臣亡母嘗謂臣曰,吾喪葬後,勿設靈寢,臣從其遺戒,葬後撤靈寢,臣家喪禮,此等節次,頗變朴知誡之喪禮矣。上曰,然乎?上曰,祭服着麻鞋上殿,可乎?予則曰可也,右相亦曰可也,卿意,亦何如?景夏曰,此異於祭服履,着麻鞋上殿,恐似未安矣。上曰,領相之獻議,善矣,初不論單衣等服矣。景夏曰,旣行哭四拜禮,則以衰服行之,恐無礙矣。哭同祭異之義,亦兩得之矣。上曰,然矣。予聞鄭澈,三年後,登墓哭泣云,情理似然矣。予亦欲行之矣。今侍梓宮往先陵,人子情理,安得不哭乎?景夏曰,聖敎,誠然矣。又起伏奏曰,臣有區區所懷,敢達。臣卽旣退之,臣不得入侍矣。咫尺嚴廬,今始承候,始知殿下執喪太過禮也。殿下何不思之乎?蓋廬次狹窄湫濕,日晴則朝夕陽曝照,雨陰則陋濕之氣逼迫,日暮則夜氣甚惡,而今殿下以七十之年,而極熱廬次,須臾不離矣。衰麻一時不暫釋矣,六時哭泣,一不闕矣。殿下安得無損傷之節乎?臣請以列聖朝事,仰達矣。顯廟廬次,當盛熱偪隘,近臣請限秋涼,移御他所,顯廟許之,孝廟斷指,出天誠孝,迥絶百王,而藥院以倚廬湫濕,請移次,至以上副東朝推疾之憂爲言,孝廟從其請,殿下追念東朝平昔慈愛,則豈不思保攝之道乎?卽今因山不遠,禮節多端。伏願殿下,乍移便殿,少避熱炎,群下焦慮,只在於此,殿下何固執至此乎?臣焦憂之,極不勝抑鬱矣。又涕泣曰,宋孝宗,古昔帝王中至孝也。六十一歲,遭高宗喪,成服後,百官五上表請還內,其時群臣,非欲導君自便也。或慮有疾患也。今殿下居廬處所,極爲狹窄,左右前後,烈陽曝之,而殿下一向不少離者,今已四箇月矣。聖候若有少不安之節,因山迫頭,而將不得陪往矣。禮節多端,而將不得躬行矣。然而此姑勿論,其於祖宗陟降之靈何?其於群下顒望之誠何?且以東朝常時止慈之心,其將憂慮於冥冥之中矣。諸臣想必懇請,而殿下終不回聽,何固執之至此乎?上不答。景夏又涕泣曰,雖殿下自以爲姑無疾患爲恃,而此則理外之事,閭巷匹庶年少之人,當此三庚極炎,執喪居廬,能不病者,臣未得見矣。殿下之聖體,其重,若何?殿下之責任,其重,若何?殿下之春秋,亦已高矣,而不少思之,一向固執,臣憂慮弸中,實不知所達矣。上不答。景夏又涕泣曰,七八日前,戶曹判書李喆輔來見小臣,爲言殿下極熱居廬,造次不離,哀毁過節,群下誠薄,不能感回天聽,此悶何極,此慮何極?因爲涕泣被面,臣亦聞其言,不覺涕淚滂滂矣。今適登筵,縷縷仰請。伏乞殿下,卽移近處便殿,少避酷炎,深念聖躬之保護,衰服亦宜時時暫釋,祭奠亦宜間間攝行,則此豈大有違於禮制乎?臣若不得此請,則臣不敢退矣。上曰,祭奠豈可以替行乎?景夏又涕泣曰,何殿下固執至此乎?李喆輔謂臣曰,六時哭泣,殿下躬親行之云矣。今承下敎,尤不勝焦慮萬萬。上曰,日炎雖云極酷,酬酢群臣,亦於此所,而姑無所傷矣。上涕泣曰,予之一生所依恃,只慈聖矣。今則無所依矣,無所望矣。予之至今支撑,實非所料也。氣則一樣,還可怪也。乍離此處,少釋衰服,則必心不安,心不安則氣不平矣。着衰服坐此處,則哀雖甚而氣則愈矣。景夏曰,古傳豈不云乎?事死如事生,事亡如事存,東朝平日之慈愛殿下,果何如?保護殿下,果何如?而今殿下一向固執,不顧玉體,是可乎,否乎?孝廟行之之事,何殿下不思繼述之考乎?上涕泣曰,今不得侍慈聖,則盡子道而已。景夏曰,今已夜深,臣將退出,而不承下敎,故冒萬死,更此仰達矣。伏乞殿下,更思之,更思之。上曰,諸臣過慮矣。戶判之慮,亦太過矣。向者趙明鼎所奏,以爲仰瞻廬次時,猶未知其聖體之毁削矣。三度習儀日,詳瞻天顔,則頓覺毁削矣。私心焦憂,獨自涕泣云矣。以此推之,可想群下之過慮也。景夏曰,群下之焦慮,如此無極,何不俯諒乎,何不俯諒乎?不勝切迫,更不勝焦灼萬萬矣。上曰,太過矣。景夏曰,伏望聖上千萬留念,臣雖得罪,必欲更登前席,以此仰請矣。又曰,二月國恤後,臣尙未奉慰東宮矣。不爲仰稟,擅自入對奉慰,有所不敢。今以一番入對奉慰之意,仰請矣。上曰,依爲之。景夏遂退出。上曰,奉朝賀,更爲進來。景夏進伏訖。上曰,元良服制,小祥後以壓尊爲心喪,而今則予在憂服中,似無壓尊而變服色矣。景夏曰,父在母喪,小祥後心喪,禮書所載,無他變改之論,東宮過小祥後,則自有當服之服色矣。上曰,然矣。又下詢曰,元良參祭孝昭殿,則服色,何如?景夏曰,參祭時則當服期服祭服,而祭罷後,當返衰服,喪禮備要,詳載矣。上曰,然矣。親祭時,元良當爲亞獻乎?景夏曰,然矣。景夏遂退伏階下,仰達曰,臣之俄者所奏,殿下勿忘,千萬伏望。上曰,此則果難矣。景夏曰,臣專恃殿下之留念,勿忘臣言而已。遂退出。上命承旨書之曰,進香以晝茶禮兼行事,旣已下敎,而明日自內茶禮相値,事體其宜先後,廣州府進香夕上食兼行事,分付。出傳敎承史遂退出。
丁丑六月十四日夜三更,王世子攝行徽寧殿七虞祭入對時,同副承旨沈鑧,事變假注書李行源,記事官洪梓·徐秉德,陪從。王世子具衰服,乘小輿,出集英門,至徽寧殿神門前下輿,入景化門內齋室幕次,四更一點,步詣徽寧殿,行祭後,還入幕次。少頃,乘小輿入內,諸臣陪從,至集英門外退出。
丁丑六月十四日夜三更,上御徽寧殿齋室。陪從承旨入侍時,同副承旨沈鑧,事變假注書李行源,記事官徐秉德,以次進伏訖。上曰,承旨,誰也?鑧曰,同副承旨臣沈鑧矣。上命書之曰,非親祭則元無畫燭,而誤設,當該義盈庫官員,令該府處之。諸臣以次退出。
丁丑六月十四日夜五更,上御徽寧殿齋室。陪從承旨入侍時,同副承旨沈鑧,事變假注書李行源,記事官徐秉德,以次進伏訖。虞祭異於朔望,而贊儀贊請止哭,其間似速申飭事。出榻敎諸臣以次退出。
上在昌慶宮廬次。
大行大王大妃殿初喪。
王世子入幕次後,政院口傳問安。答曰,知道。
徽寧殿望祭罷後,大殿,政院·玉堂·藥房·朝廷二品以上·六曹堂上·大司諫口傳問安。答曰,知道。宗班單子問安。答曰,知道。
世子宮·嬪宮,政院·玉堂·藥房口傳問安。答曰,罔極。
王世子還宮後,政院口傳問安。答曰,知道。
大行大王大妃殿望奠罷後,大殿,政院·玉堂·藥房·朝廷二品以上·六曹堂上·大司諫·宗班單子問安。答曰,罔極。世子·殯宮,政院·玉堂·藥房口傳問安。答曰,罔極。
沈鑧達曰,大司憲兪最基未肅拜,執義朴昌潤在外,掌令鄭恒齡呈辭,一員未差,持平徐有良呈辭入達,李世澤受由在外,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而上前開拆相値,頉稟。令曰,知道。
趙載洪達曰,今日賓廳日次,旣已頉稟,所當持公事入對,而上前開拆相値,頉稟。令曰,知道。
趙載洪啓曰,今春夏等褒貶,當爲磨勘,而時無京郞廳,不得爲之之意,敢啓。傳曰,知道。
沈鑧,以禮曹言啓曰,因山陵都監草記,弘陵處於昌陵·敬陵之間,火巢別無加拓之地,而亦不可不分定限界,令禮曹與都監堂上·京畿監司,眼同擧行事,允下矣。依前例本曹堂上及京畿監司,進去陵所,與都監堂上,眼同定界後,稟處,何如?傳曰,允。
李惟秀,以宣惠廳言啓曰,大行大王大妃殿發靷後,下玄宮前,山陵朝夕祭奠封進生物,依前例分定各道,別單書入之意,敢啓。傳曰,知道。
沈鑧,以義禁府言達曰,卽接月令醫官李萬赫手本,則保放罪人柳顯章,病勢今已向差云,還囚之意,敢達。令曰,知道。
又以備邊司言達曰,軍餉未捧守令·邊將,居末拿問,居二決杖,居三推考,還上未捧,居末決杖,居二推考事,曾有定式矣。取考各道軍餉還上捧未捧狀達,則京畿軍餉居末陽川縣監盧彦益,居二富平前府使徐敏修居三楊州前牧使南泰會,還上居末振威縣令金漢吉,居二加平前郡守徐命仁,慶尙道軍作米居末寧海府使鄭玉,居二漆谷兼任仁同府使金相台,居三仁同府使金相台,射軍木作米居末仁同府使金相台,居二金山郡守尹琰,營別會米居末仁同府使金相台,乙亥條還上全未捧蔚山府使沈瑴,聞慶縣監沈鑧,咸陽前府使沈鍏,咸昌縣監韓夢弼,安陰縣監洪益弼,尙州牧使元景濂,星州牧使金致溫,金海前府使李衡萬,迎日前縣監成碩禧,奉化前縣監李斌,柒谷兼任仁同府使金相台,巨濟府使金復元,三嘉縣監洪啓禛,赤梁僉使魏原徵,天城萬戶申天混,加背梁前萬戶李重泰,永登萬戶韓以平,長木浦別將李得華,栗浦權管金有義,全羅道還上居末珍島郡守朴思儉,居二海南前縣監鄭基慶。乙亥條軍餉居末潭陽府使李錫禧,居二光州牧使李邦協,居三淳昌郡守李徽之。乙亥條還上居末寶城郡守李奎章,居二龍安縣監李瀞,忠淸道新還上居末丹陽前郡守金貞謙,居二德山縣監尹煜,新軍餉居末新昌縣監李彦煥,居二牙山縣監尹彝逸,居三禮山縣監李浚。乙亥條舊餉還全未捧尼山前縣監李遇芳,鎭岑前縣監權掞,栗峯察訪鄭文柱,洪州牧使南惠老,結城縣監崔日敏,沔川郡守林象翼,文義縣令沈澥,大興郡守李煒,平安道新軍餉未捧植松萬戶林全,軍餉居末恃寨僉使閔光協,居二林土別將尹敬喆,居三柔院前僉使吳世綱,還上居末恃寨僉使閔光協,居二於汀權管朴東楚,咸鏡道軍餉居末廟坡權管閔徵洙,居二江口假將辛錫珍,居三魚面萬戶李彦邦,交濟穀居末慶興府使李長燮,居二鏡城府使李光溥,居三文川兼官高原郡守趙鏻,還上居末慶源前府使李碩儒,居二穩城兼任前北虞候張齊尹,江原道還上居末金城前縣令沈錪,居二寧越府使洪宗海,統營新軍餉未捧連山縣監尹得勳等罪狀,竝請令廟堂稟處矣。軍餉及軍作米,射軍木作米,交濟穀未捧及居末,雖有赦令,曾無蕩滌之例,依事目,當該守令及邊將,竝拿問處之。三南各邑鎭乙亥條舊餉還未捧守令·邊將,所當一體勘處,而三道俱以大飢之餘,專意於督捧,新還則舊還之未能竝捧,勢或似然,十分參酌,竝姑從重推考,軍餉軍作米交濟穀居二居三及還上營別會米居末居二守令·邊將,係是宥旨前事,竝依前例分揀,而赦前之施不施,惟在朝家處分,則狀請分揀,殊非藩臣之體,慶尙監司李成中推考,至於兩都,則俱係保障重地,而軍餉未捧,若是夥然,兩守臣竝從重推考,以示警飭,軍餉還上捧未捧狀達,自有定限,則三南之過時封達,未免稽緩,依定式,道臣竝推考,三道都會官,拿處,何如?令曰,依。
假注書金樂洙書啓曰,臣敬奉聖敎,馳往問議于領中樞府事金在魯處,則以爲,此事前已仰對下詢,而旣有定行之下敎,前議之外,臣無容別見。蓋以私家論之,父母葬同山,則毋論喪之先後,以新喪衰服,上於墓所,自是通行之禮,壓屈之義,亦有行不得者故耳。先陵在至近傍岡,又是相望處,則決不可昧然無所拜謁,旣行拜謁,則登而奉審,亦不容已,不御衰服而御何服乎?若私家方笠,布直領,則乃假禮而非古禮,然葬前看山時,猶可用方笠之服,而葬時則雖在同岡,自當服衰服,方笠非所論也。且中原人居喪者,如有山所及不得已出入,則例爲仍着衰服,衰服與方笠之服,布縷精麤,服意輕重,有何異乎?且方笠非至尊所可御者,若只以孝巾直領,謁於先陵,則殆近燕䙝,事體尤未安,臣意則依前下敎,以衰衣望拜,登審於先陵,實爲得宜矣。行中樞府事臣李宗城以爲,日者經幄之臣,以聖敎俯詢也。臣誠蒙陋,無以明對,敢以禮無明文,事在必行,則不得不緣情而爲之,墟墓興哀之地,有異祠廟,聖諭所及,誠爲允當爲對矣。因山之前,視事服色,旣不磨鍊,則衰絰之外,更無他變通,以存壓屈之義者,而咫尺先陵,不卽展省,又是情禮之外,則不得不緣情而行之者,卽臣之說也。非謂以衰絰而拜先陵,禮有明文也。至若孝巾深衣,則匹庶之持衰入廟者,間或行之,孝巾所以承冠也。而無於古而始見於丘濬儀節,委巷好禮之家,亦必以方笠加之,爲其非冠也,所以深衣非古之深衣也。卽生布直領之稱,而國俗創制,以爲喪人出入之服者,衰不當物,寧無衰者禮也?況可以俗制之,無稽於古者,擬義於至尊之行禮耶?區區之愚,守株前見,伏惟上裁。行中樞府事臣兪拓基以爲,今以新喪衰服而謁先陵,爲未安者,誠似然矣。然而卒哭前,旣未御視事服,故所以爲孝巾深衣之議也。但孝巾本不載於朱子家禮,而始發於丘瓊山儀節,國俗仍亦承用,而士夫亦多以方笠加其上,其非古冠制則一耳。況方笠先儒又多非議者乎?深衣卽所以承衰者,而用生布爲之,雖斬衰,亦輯邊,其制一如古禮,而今俗罕用之,代以他衣承衰,名之曰中單衣,別製生布直領衣,以作行路出入及參謁先廟時所服,俗多以中單衣及直領,同稱爲深衣,而其實與深衣懸異矣。無論方笠孝巾及直領深衣,中單衣,決不可爲謁陵時所服,則捨衰服而將以何服謁陵乎?私家卒哭翌日祔祭時,喪人,勿論爲宗家與否,以衰服入行祀於先廟而不以爲嫌。委巷所行,雖不敢旁照於邦家典禮,而旣未御視事服,則以衰服謁陵,恐爲合宜,伏惟上裁。議政府領議政臣李天輔以爲,臣病狀苦重,方昏仆不省事,俯詢之下,不得考據明對,不勝惶悚,而大體則卒哭前,旣未御視事服,則衰絰之外,無他變通,國俗喪人出入時創制之服,不可擬議於王家典禮,他大臣之議,恐皆合宜,伏惟上裁。左議政臣金尙魯,方進山陵未還,領敦寧府事臣趙載浩,病未獻議云矣,敢啓。答曰,諸大臣之獻議若此,其何更疑焉?
以全羅監司狀達,珍山等官居良人權玉俊女九歲兒等,爲虎囕死,事極驚慘事,令于李惟秀曰,囕死人等,令本道恤典擧行。
丁五六月十五日丑時,王世子親行徽寧殿望祭入對時,同副承旨沈鑧,假注書金樂洙,記事官金敎材,記注官金尙麟,以次陪從。令曰,宮官進來,輔德尹東昇,兼文學洪梓,立於左右。令曰,大朝有殿內不得持杖之敎,至板位去杖乎?至殿門外去杖乎?何以則得宜?東昇曰,虞祭以前,哀勝於敬,旣虞以往,敬勝於哀,其於至尊至重之地,扶杖出入,似涉如何?聖敎誠然,而凡禮皆有遵據,依戶外去杖之文,去杖於尊所似好。梓曰,誠然矣。令曰,今番則至尊所去杖,而後日禮判入侍,稟達定行,可也。罷祭後還入殿內時,鑧曰,祭畢之際,執禮官誤讀笏記,推考,何如?令曰,勿推,各別申飭,可也。承史以次退出。
上在昌慶宮廬次。
大行大王大妃殿初喪。
夜五更,月犯土星。
魏昌祖達曰,大司憲兪最基未肅拜,執義朴昌潤在外,掌令鄭恒齡呈辭,一員未差,持平徐有良再度呈辭留院,李世澤受由在外,今日以監察茶時之意,敢達。令曰,知道。
傳于金器大曰,大臣·備局堂上詣閤。
傳于李惟秀曰,吏房承旨·兵房承旨入侍。
李惟秀達曰,吏房承旨入侍事,命下,而都承旨趙載洪,今日不爲仕進,所當牌招,而拘於廳規,不得請牌,何以爲之?敢稟。令曰,牌招。
傳于魏昌祖曰,吏·兵承旨追後入侍。
傳于李惟秀曰,俄者有下敎於宣傳官,騎馬二匹立之。
傳于金器大曰,三倉漕軍,似必盡數上來,分付該曹,卽爲捧上,其中無糧者,回糧米上下後,卽奏濟州人山陵赴役後,入城與否及其中年老者好在與否,知入。
沈鑧,以轝士廳言啓曰,外梓宮陪往本廳從事官趙德濬馳報內,今日巳正二刻,外梓宮無弊陪進陵上,轝士軍別無中暑大端致傷之事云,故緣由,敢啓。傳曰,知道。
趙載洪,以吏曹言達曰,本曹佐郞李原達,掌樂院正兪彦述,俱以呈辭內,身病甚重,勢難察任云,竝今姑改差,何如?令曰,依。
又以吏曹言啓曰,今丁丑年春夏等褒貶,當爲等第,而堂上有故,限內不得磨勘之意,敢啓。傳曰,知道。
又以戶曹言啓曰,本曹郞廳及所屬各司官員今春夏等褒貶,當爲磨勘,而堂上有故,限內不得磨勘之意,敢啓。傳曰,知道。
又以禮曹言啓曰,本曹春夏等褒貶,當爲磨勘,而堂上有故,限內不得爲之之意,敢啓。傳曰,知道。
又以兵曹言啓曰,本曹今丁丑年春夏等褒貶,堂上連因公故,限內不得磨勘之意,敢啓。傳曰,知道。
又以刑曹言啓曰,本曹今丁丑春夏等褒貶,當爲磨勘以入,而連有公故,限內不得爲之之意,敢啓。傳曰,知道。
又以工曹言啓曰,本曹今丁丑年春夏等褒貶,當爲磨勘,而堂上有故,限內不得爲之之意,敢啓。傳曰,知道。
又以漢城府言啓曰,本府郞廳五部官員等,今丁丑年春夏等褒貶,當爲等第,而連因堂上有故,限內不得磨勘之意,敢啓。傳曰,知道。
又以議政府司錄,以三公意言啓曰,今丁丑年春夏等褒貶,當爲等第,而臣等或有身病,或有公故,限內不得磨勘之意,敢啓。傳曰,知道。
又以宗親府郞廳,以有司堂上意言啓曰,本府郞廳今丁丑年春夏等褒貶等第,當爲磨勘,而堂上有故,限內不得爲之之意,敢啓。傳曰,知道。
又以忠勳府言啓曰,今丁丑年春夏等褒貶,當爲磨勘,而本府有司堂上豐恩君趙載浩有身病,限內不得爲之之意,敢啓。傳曰,知道。
又以敦寧府言啓曰,府郞廳等今春夏等褒貶,當爲磨勘,而首堂上有故,限內不得爲之之意,敢啓。傳曰,知道。
又以儀賓府言啓曰,本府郞廳今春夏等褒貶,當爲磨勘,而堂上有故,限內不得爲之之意,敢啓。傳曰,知道。
又以宣惠廳郞廳,以都提調意言啓曰,本廳郞廳及均役廳郞廳今丁丑春夏等褒貶,當爲等第,而臣等或有身病,或有公故,限內不得磨勘之之意,敢啓。傳曰,知道。
又以義禁府言啓曰,今春夏等〈本〉府郞廳等,褒貶等第,當爲磨勘以入,而堂上有故,限內不得爲之之意,敢啓。傳曰,知道。
沈鑧,以都摠府言啓曰,本府郞廳及部將等,今丁丑年春夏等褒貶,當爲磨勘,而都摠管海興君橿有故,限內不得爲之之意,敢啓。傳曰,知道。
又以中樞府言啓曰,本府郞廳及醫員錄事等,今丁丑年春夏等褒貶,當爲磨勘,而領府事臣金在魯等俱有病故,限內不得爲之之意,敢啓。傳曰,知道。
又以訓鍊都監從事官,以都提調意言啓曰,本都監從事官禁松參軍及諸將官等,今丁丑年春夏等褒貶,當爲等第,而臣天輔身病彌留,限內不得磨勘之意,敢啓。傳曰,知道。
又以禁衛營從事官,以都提調意言啓曰,本營從事官及諸將官,今春夏等褒貶,當爲等第,而臣拓基有身病,限內不得磨勘之意,敢啓。傳曰,知道。
又以御營廳言啓曰,本廳從事官諸將校,今丁丑年春夏等褒貶,當爲等第,而都提調臣金在魯,大將臣鄭纘述俱有身病,限內不得磨勘之意,敢啓。傳曰,知道。
又以摠戎廳言啓曰,本廳所屬京外將官等,今丁丑年春夏等褒貶等第,當爲磨勘啓聞,而臣洪鳳漢以身病,限內不得磨勘之意,敢啓。傳曰,知道。
以全羅監司狀達,永同等官東面古谷里居幼學盧壽玉等燒死·渰死事,令于金器大曰,燒死·渰死人等,令本道恤典擧行。
傳于沈鑧曰,內人所獨伊,莫重至近之地,擧措駭然,嚴刑一次後,鍾城府定配。
又傳于沈鑧曰,中官吳浚謙·孫效沖,卽爲放送。
又傳于沈鑧曰,當該中官金壽賢,令該府處之。
以承傳色口傳下敎曰,俄者傳敎,承傳色當傳之,而使司謁錯傳,其所書,與承傳色所傳,同乎?詳考。
又下敎曰,大殿內人所獨伊,莫重至近之地,擧措駭然,嚴刑一次後,鍾城府定配。
又下敎曰,俄者中官放送傳敎中,吳浚謙·孫效沖,金誠一,一體放送。
又下敎曰,出付秋曹時,若蒙頭,卽爲嚴加,分付于秋曹。
以承傳色口傳下敎曰,宣傳官權栻,傳命不善爲之,所奏亦糢糊,當爲決棍,而今姑斟酌,從重推考。
六月十六日卯時,上御通明殿廬次。大臣·備局堂上引見入侍時,右議政申晩,兼禮曹判書李益炡,行司直金聖應,行議政府右參贊洪象漢,判敦寧府事洪鳳漢,行戶曹判書李喆輔,吏曹判書鄭翬良,漢城府判尹申晦,行副司直具善行,行副司直金致仁,同副承旨沈鑧,假注書朴相老,記注官朴必珍·徐秉德,以次進伏訖。晩進伏曰,日氣近來酷熱,聖體,若何?上曰,一樣。晩曰,寢睡·水刺諸節,亦何如?上曰,近或少得寢睡,則睡時精神,如行步者然。晩曰,茶飮連爲進御乎?上曰,或有進御矣。酬酌飮食,能如常人樣,而心神迷昏,不能自定矣。晩曰,日月易得,徽寧殿七虞,今已訖焉。伏想聖心益切傷悼,而下情不勝罔極矣。上曰,尤切悲傷。晩曰,王世子親行虞祭後,睿候,何如?上曰,一樣。晩曰,嬪宮氣候,亦何如?上曰,一樣。晩曰,今日有所奏事,相率入侍矣。前後入侍,旣皆苦口奏之,而微誠淺薄,未回天聽,區區下情,不勝焦灼罔措矣。殿下居廬執喪,多過禮節,今至四箇月如一日,三伏極熱,聖候必有傷損之節矣。戶判涕泣向臣曰,何以則好乎?臣等聞此言,下情灼煎,不容勝言,至于今曰,不得下敎,是臣等之罪矣。伏乞殿下,少加諒察焉。上曰,夫復何依何恃乎?晩曰,考諸禮經旣如此,參之事勢又如此,而殿下不自量筋力,强行其所不可行之事,是果七十衰麻加身之意乎?今雖如此,來頭必將有難處之事矣。俄者仰奏,勉從伏望,大凡帝王達孝,異於閭巷匹庶,目今悠悠萬事,惟在殿下聖躬調護,而何殿下不少惜玉體乎?何殿下不少思宗社乎?今日臣等之齊會,專爲此事之得允矣。上曰,至今支保,誠非所料也。上曰,貞聖祭奠,皆參之矣,雖如是昏迷,若起動則氣愈矣。晩曰,起動則氣愈之敎,尤切悶迫矣。聖念憧憧,不少弛解,故乃如是矣。上曰,到此地頭,豈可休息乎?象漢曰,大臣所奏,一如臣等之心矣。方今居喪執喪,多踰禮節,不顧聖體,不闕祭奠,雖出於聖孝之罔極,而孝有大小之分,繼志述事,孝之大者,居喪執禮,孝之小者矣。洋洋在天之靈,咫尺如臨,若俯視殿下之哀毁過禮,則必將隱憂於冥冥之中矣。何殿下未及思之乎?聖念堅定,故雖不顧聖躬,而臣等焦慮,亶在於此,大臣所奏,勿以泛然下聽之,伏望。益炡曰,因山在近,都監役事,幾盡入手,別無未及之事,伏望少寬聖心,更思調護聖躬之道,以爲隨轝動駕之地,何如?下情焦慮,大小臣僚,豈有異同乎?鳳漢曰,向者登筵,雖已苦口仰奏,而何不思節哀之道乎?臣等每思東朝平日止慈之聖心,則不覺胸中抑塞矣。喆輔曰,日前雖已仰奏,而今又繼大臣畢陳矣。禮經所載姑勿論,宗社之重姑勿論,目今萬萬切迫者,萬一聖體或少有欠安之節,則因山漸迫,將若之何?特以聖心憧憧,未暇念及於此故矣。上曰,戶判往見元景夏涕泣云,此過慮也。象漢曰,三度習儀日,臣等仰瞻天顔,頓覺瘦削,私自焦迫,臣與戶判,幾乎發聲痛哭矣。翬良曰,閭巷匹庶,尙難行之之事,而殿下躬親行之,如此而豈無所傷損之節乎?何不思東朝平日止慈之心乎?晦曰,何不思聖躬之損傷乎?下情焦遑罔措,不勝萬萬矣。象漢曰,此何等時節乎?極炎彌日,前古所無,此時居廬,將若之何?晩曰,臣等尤有所抑塞哀痛之事矣。曾前若有不得請於殿下之事,則輒仰告于東朝,終至得請矣。今而後無處仰訴,無所籍重,今臣等不得請於殿下,而仰訴無處,此臣等之一倍哀痛罔措處矣。上曰,無處籍重,非獨卿等之慟,予心一倍哀慟矣。鳳漢曰,今無籍重之處,故臣等得請,尤無期,此尤慟哭處矣。晩曰,臣等今日仰請之事,非獨祭奠全用攝行也。間間攝行,自量氣候後,躬親行之,是所望矣。上曰,過矣。數日休息豈可乎?晩曰,朝夕上食,猶可親行,至若曉頭將事與晝茶禮進香等節,則時命攝行,千萬伏望。臣等所請,不過如斯而已。非敢請全然不參朝夕祭奠矣,此則特命從之,千萬伏企。上曰,心雖不老而氣則衰,故若祭奠踰時,則少有困憊,而食餕餘則氣還愈,不廢哭泣而聲音尙不失,此則怪矣。晩曰,前日趙明鼎所奏,誠是矣。殿下雖不知氣候之潛消暗鑠,而不知不覺之中,必有無限傷毁之節矣。上曰,吏判進來,卿之所作挽章中末句,果善作矣。予覽之,不覺涕淚縱橫矣。其句云何?第誦奏之。翬良曰,洋洋知不遠,冥佑祝神靈。誦奏訖。上曰,予三復此句,不勝感愴,可見卿等之憂愛也。象漢曰,君臣焦遑,無所不至,故至於挽章,自見其心矣。上曰,今若少休息,則必昏臥不振,精神難收拾矣。晩曰,若少除親行祭奠,數日休息,則臣等誠萬幸矣。上曰,卿等何曰少除也?看予衣服,如雇軍樣矣。庚子年祭奠時,設奠時節,皆親設之,庚子無休息,庚戌則多休息,今年則設奠時,皆親爲之,油淸所染衣服盡弊,少無休息,而姑無疾恙,是必見欺而自不覺矣。晩曰,聖人血氣衰,而志氣不衰,其此之謂乎?晩曰,庚子年則春秋鼎盛,猶可無休息,而今年則聖算隆重,而執喪過制,祭奠一無攝行之命,是可乎?此所以下情焦迫憂遑處矣。象漢曰,殿下志氣,雖不衰,而血氣則不瑕有衰乎?惟其至哀難抑,精誠方極,故自不覺其玉體之潛毁矣。臣意則必有大段受傷之節矣。因山隨轝時,若有不安之候,則將若之何?致仁曰,臣等苦口仰請,不啻縷縷,而聖心之回聽,已無望矣,區區仰望,惟在聖躬之少加保護而已。以姑無疾恙爲敎,而此卽理外之事也。上曰,慮則慮矣。所陳則誠是矣,而予方愧從權矣。身無疾恙,而不參祭奠,則於心安乎?人謂斯何?象漢曰,古者執喪之篤,皆是善人之所爲,而至於敗毁,終有難處之境矣。喆輔曰,今殿下亦自知其衰毁,而猶以姑無疾恙爲敎,是必理外之事矣。鳳漢曰,因山時,若聖躬少不安,則許多禮節,將不自盡,則將若之何?上曰,雖匍匐膝行,必隨轝而往矣。上曰,誰云夏日之苦長,今也則夏日何其速也?上曰,麻鞋上殿,可乎,否乎?奉朝賀元景夏以爲,不可着鞋上殿云,予則以爲,可也。諸臣次第奏之,可也。諸臣以次奏之。僉曰,麻屨上殿可矣。上命承旨書之曰,管屨麻屨,與祭履無異,凡行祭時入侍時,一依祭屨擧行事,分付。出傳敎上曰,李彝章狀聞,卿其見之乎?晩曰,狀聞中以爲,罪人贓物,欲爲持去云矣。上曰,可矣。使臣無憂矣。瞭瞭於事物上,必善爲査對矣。晩曰,彼人革職,事誠可慮矣。上曰,最可慮也。欲使我恐怯也。然而使臣剛明瞭瞭,必善爲周章也。晩曰,必善爲周旋矣。又曰,伏承向者下敎,以續補編事,敢陳愚見矣。五禮儀與補編,各有條件,故難於考憑,今以一通冊子,五禮儀與補編,合而釐正,各其下懸註,損益參酌,各有條理燦然,則閱考時甚易,擧行時亦便矣。上曰,所奏好矣,然則當加差堂上也。上曰,校正官,亦當加差,可也。李恩觀若在京則好矣,而方在灣上,不可招來,尹得雨在京乎?晦曰,在京矣。又曰,李宜喆亦善文,習於禮說之人矣。上曰,然矣。成天柱爲人,精詳極從容,可合是任矣。頃者鄭判府事羽良所奏,成天柱爲人安詳從容,雖至跬步之間,亦不倚側,動皆端正云。伊後詳見之,果然矣。喆輔曰,果然矣。翬良曰,亦有文名矣。晩曰,臣亦見其爲人,必是慈詳從容之人矣。喆輔曰,亦有洪樂性,爲人端雅綜密,似可合於是任矣。上曰,洪樂性,極綜密,可用之人也。上曰,申晦·金致仁,亦句管此任,可也。仍命書之曰,喪禮補編與本編參看之時,多有掣肘之端。又作續補編,則五禮儀·續五禮儀·補編·續補編四冊同行,尤當眩亂,補編體制稍更增補處,先錄本文,低行注補,至於受敎,勿論新舊,一體通錄事,分付。今則事件稍重,句管堂上,申晦·金致仁加差,校正官,成天柱·洪樂性加定,其令擧行。出傳敎又命書之曰,此時一日曠官可悶,會葬官及未及進香差員外,諸守令,其令明日下送,未及進香差員,過進香後,卽爲下送。出傳敎晩曰,此平安監司閔百祥狀啓也。一則犯越罪人會査咨文出來,參覈使行期,各別催促,可也。一則犯越罪人會査事,瀋陽禮部催咨,又爲出來,以罪人遠在北獄,押來之際,勢將遲延之意,措辭答咨於瀋陽事,而竝請令廟堂稟處矣。參覈使,今旣發送,使之兼程下去,又以罪人在遠,勢將遲滯之意,再送答咨矣。今無可以稟處者矣。上曰,然矣。晩曰,摠戎使,曾以來月因山時,陵所環衛,調用水原軍之意,定奪矣。第今番則與前有異,旣有訓御兩營隨駕軍兵,依陵幸時例,自當環衛,水原軍則恐不必用之,摠戎使方入侍,下詢處之,何如?鳳漢曰,旣有隨駕軍兵之環衛,則摠廳如干鄕軍,有無不關,而事係扈衛,自下不敢爲請矣。上曰,事勢誠然,摠戎廳環衛,置之。出擧條晩曰,中和府使鄭尙淳,以前御史時事,被論於憲臣,其時有尙淳自平安監營緘問狀聞之命,而因擧條之不出,尙未擧行,事極未安。尙淳則聞方上京待勘云,令秋曹依例發緘,伊時入侍承旨從重推考,史官拿處,何如?上曰,依爲之。出擧條晩曰,此卽黃海水使許瑬狀達也。以爲海州黑頭浦漁採唐船,下陸昨挐,歐打浦監,而雖卽還走,當初任掌輩,不善防禦,長箭閪失,不過入十箇,而四十箇加報之狀,俱極痛駭,追捕別將金光鑑,兵房金麗輝等,從重決棍後,竝與被打人李弘枵,仍爲嚴囚,以待處分爲辭矣。唐船之肆然下陸,事極驚駭,當該浦別將及監官等,依前例重棍嚴懲,地方官拿問處之,水使亦難免常時不能嚴飭之責。且邊將至重,事當啓聞,而今以狀達陳聞者,事體極爲未安,從重推考,何如?上曰,依爲之。出擧條鳳漢曰,向日筵中,因掌樂提調李昌誼·申晦所稟,樂工加保四百六十名給代事,命下矣。當初加保之定給者,不過一時權宜,庚午良役變通時,在所革罷,而深軫本院事勢,姑不革罷,只爲置之於不給代秩矣。蓋元奉足外,加保不罷,尙無恙矣。今忽請其給代者,誠是萬萬意外,大抵樂工生元戶六百三十名,各給六保,元戶若又防番,而自京代立,則一人名下所受,當爲十八匹。今以每元戶十八疋,通計折錢則當爲二萬二千六百八十兩,加保所捧,亦爲九百三十餘兩,以此需用,則樂工有何難保之理?本院有何苟艱之慮?而只緣無賴牟利輩,都占其許多所捧,以致其弊之滋甚,本院堂郞,不念捄此弊源,及請不當得之給代,豈不慨然?今此加保給代,特爲防塞,仍令本院從長釐革則好矣。晦曰,本院樂工樂生,自是遐方殘民,來寓京洛,旣無料布,只以奉足爲資生之計,情狀本來可矜。今此加保,其來已久,且多曲折,而自均廳謂之加數,不爲給代,渠輩稱冤,呼訴不已,故向來臨門時,臣等果爲陳達蒙允,卽爲受出分給,一人所食,雖甚零星,猶可爲支保之道,到今還寢,則渠輩必落莫矣。此豈出於爲本院需用之計哉?均堂若詳知其形勢,則必不如此矣。鳳漢曰,今此加給者,以臣見之,未必惠歸於樂工,而徒損均廳之財力,此已可悶,至若無賴輩專利害公之弊,不可不釐革矣。晩曰,今若詳査,則可知其實狀矣,依均堂所達,均堂與該院提調,詳細覈出而處之爲宜矣。上曰,加給代姑寢,相確更稟,可也。出擧條鳳漢曰,江原道四邑各司上納蕩減代,當自賑廳依定奪區劃矣。參考庚午以前災減給代之規,則訓局例以折半或三分二,自廟堂酌定,分付後擧行,兵戶曹·禁御兩營·惠廳·太僕,初不擧論,其餘內司及吏曹以下,竝計數以給矣。今亦依此遵行乎?上曰,依爲之。鳳漢曰,至於均役廳,則曾無前例,何以爲之乎?晩曰,均廳則曾前結錢蠲減時,亦無給代之事,今不必別爲給代矣。上曰,此則寘之,可也。出擧條鳳漢曰,臣於金吾事,有可稟者,淮陽前府使任珣發配時,有禁錮之命,今雖蒙放,禁錮初不限年,何以爲之乎?上曰,限三年禁錮,可也。出擧條象漢曰,臣待罪都監,敢此仰稟。來月發靷時,晝停所及路祭所,神轝大轝御幕排設處所,事知兼司僕,旣已圖形御覽,依此擧行乎?上曰,依爲之。出擧條喆輔曰,魂殿忠衛,定例以二員載錄,而今番以四人啓下,何以爲之乎?上曰,本是四人也。依啓下施行,可也。出擧條喆輔曰,祭需價錢蕩減之代,令廟堂區劃以給事,命下已久,尙未及擧行,而均廳堂上,有商確之事,大臣·均堂適入侍,下詢而處之,何如?鳳漢曰,今番祭需價之不捧於民結,自朝家推移需用,實出於聖上恤民之德意,備局區劃,不得不以儲寘米,射軍木,休番木充數,而卽今惠廳米儲,日漸大縮,不可割出嶺湖軍木,又備許多需用,亦難一時多劃臣意則關西稅收米二萬石,海西詳定米一萬石,特爲劃付均廳,年年糶糴,以作該廳外援,自該廳折價三兩,移送戶曹,則京外俱似順便,議于大臣,亦以爲好矣。晩曰,均堂曾以此爲言,故臣亦知之矣。此與該廳貢米之給價除留無異,使之逐年糶糴,自均廳取用其耗,而原穀仍留於該道,則朝家雖有前頭不時之需,亦可以推移取用矣,如是定式則似宜矣。上曰,依爲之。鳳漢曰,然則兩西米,令該道從多少分排各邑,自今年盡數糶糴,而糶糴之法,一依軍餉施行事,定式嚴飭,何如?上曰,依爲之。出擧條諸臣奏事畢,以次遂退出。
六月十六日午時,上御通明殿廬次。吏兵房承旨入侍時,行都承旨趙載洪,同副承旨沈鑧,假注書朴相老,記注官朴必珍·徐秉德,以次進伏訖。上曰,今番京各司殿最,不爲之乎?載洪曰,連値齋戒,且當因山,各司堂上,皆有公故,限內不得爲之云矣。上曰,然矣。又曰,吏兵房承旨,分取吏兵批殿最,坼封裹後,讀奏題目,可也。載洪先讀吏批殿最訖,沈鑧又次讀兵批殿最訖。上曰,各道殿最皆上之。承旨跪進,內侍謹捧而上之。上下覽訖,以御筆點下陽川·振威·昆陽·熊川·固城·庇仁等邑,赤梁僉使後,仍命殿最皆下之。上曰,當該中官擧措駭然,推考,可也。又曰,當該中官,莫重草記,掩寘不報,越捧一等。出擧條載洪曰,陽川縣監盧彦益,振威縣監金漢吉,庇仁縣監趙景觀,昆陽郡守金潤國,固城縣令閔源,熊川縣監李郯,今番殿最,致勤點下,當該道臣,難免不審之責,京畿監司鄭弘淳,慶尙監司李成中,忠淸監司金尙喆,推考警責,何如?上曰,依爲之。點下者,以下考施行。出擧條載洪曰,卽見慶尙監司李成中,江原監司李裕身殿最,則守令無一人居下,殊無嚴明殿最之意,慶尙監司李成中,江原監司李裕身,竝推考警責,何如?上曰,依爲之。出擧條鑧曰,赤梁鎭僉使魏原徵,今番殿最,致勤點下,統制使李景喆,難免不審之責,推考警責,何如?上曰,依爲之。點下者,以下考一體施行。出擧條鑧曰,卽見北兵使吳,黃海兵使崔鎭海,慶尙兵使崔鎭衡,全羅右水使洪若水,忠淸水使任時倜殿最,則邊將無一人居下,殊非嚴明殿最之意,竝推考警責,何如?上曰,依爲之。出擧條上命載洪書之曰,以全羅監司殿最觀之,樂安之頻遞可知。噫,若此之際,民何支堪?此正有庳之民何辜也?此時此邑,不可拘於政規,其代以兵曹正郞金養心除授,給馬下送。出傳敎又命書之曰,今覽全羅監司殿最,求禮縣監洪大寅,民狀夜呈,面差限嚴爲目,以微官,圖報可尙,特爲陞敍。出傳敎又命書之曰,今覽江原監司殿最,安峽縣監金宗岱,以萬口之碑爲目,碑字曾已,申飭者推考。出傳敎又命書之曰,永春縣監徐有祐,其令今日內還任。出傳敎上曰,三陟府使朴師伯,爲政振刷,似不足矣。此人累經州郡,廉聲旣著,故當初擇送人也。載洪曰,然矣。上曰,趙載選,曾爲黃海道守令乎?載洪曰,曾以新溪縣令,陞拜平昌郡守矣。上曰,新溪民人,上京乞留,可知其善治,今番以蠲役何多爲目,又可想其善治也。載洪曰,然矣。上曰,近來雨暘適時,誠多幸,今日又好雨知時矣。載洪曰,誠幸甚矣。上仍命承旨收聚殿最訖。又命注書收拾封裹餘紙。臣相老承命收聚時,上曰,此注書,卽通川郡守朴好源之子乎?載洪曰,然矣。上曰,朴好源爲人,必恢恢於字牧之任矣,此注書,亦休休人也。有餘於記註也。載洪曰,然矣。必善治矣。承旨·注書各持殿最,遂以次退出。
上在昌慶宮廬次。
大行大王大妃殿初喪。
下直,安東府使韓光肇,成川府使徐命膺,松禾縣監李逵漸,麟蹄縣監李龜老。
魏昌祖達曰,大司憲兪最基,掌令鄭恒齡牌不進,一員未差,執義朴昌潤在外,持平徐有良呈辭受由,李世澤受由在外,今日以監察茶時之意,敢達。令曰,知道。
魏昌祖達曰,憲府連日監察茶時,諫院闕達,亦至多日,俱涉未安,守令署經,亦係時急,兩司除在外·呈辭受由外,未肅拜·不爲行公人員,竝卽牌招,何如?令曰,依。
以掌令鄭恒齡牌不進罷職令旨,令于沈鑧曰,推考徽旨捧入。
傳于具允明曰,進香後,畿伯欲令入侍,禮房承旨來詣。
沈鑧達曰,事變假注書李行源,身病猝重,勢難察任,今姑改差,何如?令曰,依。
以金處恭爲事變假注書。
傳于具允明曰,御製編次人來待。
具允明啓曰,編次人趙明鼎,依下敎來待矣。傳曰,詣閤。
魏昌祖,以義禁府言達曰,全羅前左水使李殷春拿問嚴處事,徽旨達下矣。李殷春以慶尙左兵使,時在任所,依例發遣府都事,交龜後拿來,何如?令曰,依。
傳于沈鑧曰,昨日下敎于秋曹者,今姑留待擧行。
以承傳色口傳下敎曰,所獨所爲,放恣無據,而已過五朔,殯殿雖十分參酌,不可循例處之,卽爲開坐,爲先施威後,以此分付。杖流贖擧行,其宜淸道,放送東門外。又下敎曰,淸道有意,槪因山前故也。所獨擧行後,出置刑曹門外,待明卽爲放逐于水口門外,所獨之婢,亦令刑吏押領而去,待所獨擧行後,一倂放逐於水口門外。又下敎曰,此事,令刑曹官員卽刻擧行。
沈鑧,以刑曹言啓曰,傳曰,所獨所爲,放恣無據,而已過五朔,殯殿雖十分參酌,不可循例處之,卽爲開坐,爲先施威後,以此分付。杖流贖擧行,其宜淸道,放逐東門外事,命下矣。所獨卽爲依傳敎施威後,以傳敎辭意,嚴明分付。待開門,放逐水口門外次,爲先出置本曹門外,所獨之婢,亦依傳敎一倂放逐水口門外次,同爲出置本曹門外之意,敢啓。傳曰,知道。
丁丑六月十七日未時,上御廬次。畿伯入侍時,京畿監司鄭弘淳,左承旨具允明,假注書金樂洙,記注官朴必珍,記注官徐秉德,以次進伏訖。上曰,畿伯進前。上曰,頃遣宣傳官而甚未瑩,黍粟今方發穗云,無異菽麥不辨矣。弘淳曰,有已發穗者,有今方發穗者,而幾乎刈食者,多矣。上曰,早稻,何時可食乎?弘淳曰,早稻庶乎刈食矣。上曰,今番之雨,何如云耶?弘淳曰,自昌陵近處,至慕華館則蓋皆周洽也。上曰,外梓宮,畿伯陪進乎?弘淳曰,陪進陵上,見覆橫帶而後退還,歷路年事果盛,而晦初移秧者,雖不及早秧,蓋多好處矣。上曰,道路·橋梁,如何?弘淳曰,頃日未盡修治,而今番則預爲申飭,使之盡力修治矣。上曰,道路差員,誰也?弘淳曰,南陽府使金聖遇,卽前名金柱岳也。弘淳曰,今番則差員雖減,植炬則爲之。上曰,然矣。弘淳曰,高陽路隅,有一處加修之敎,而臣前見時,路狹,僅容橫杠,而今番則依都監尺數,已爲修除也。上曰,可容大轝耶?弘淳曰,可容,而洞口內,有一松樹上枝不無罥礙之慮,故都監,昨使郞廳見之,已爲斫下矣。上曰,外梓宮轝士軍,能健行耶?弘淳曰,健行矣。上曰,陵役,至於何境?弘淳曰,丁字閣,今幾垂畢,方治魂遊石,而亦幾了當。弘淳曰,判尹頃以晝停大轝所稟定,而若設幄次於路中,則處地卑陷,似當補土,而若臨時雨下,則尤必泥濘,何以爲之乎?上曰,何必補土?置之。上曰,若設幕次於岸上,則予心不安,知此爲之,可也。弘淳曰,今番幕次,退設於幄次後,何如?上曰,好矣。弘淳曰,不必出擧條乎?上曰,招致兼司僕,當分付耳。允明曰,挽章·祭文,有聚納之敎乎?上曰,傳命類多如此,誠屑屑矣。今方待之,隨到隨入,可也。允明曰,然則非一時聚納之敎乎?上曰,然。仍命注書,挽章已到者持入。持入後,允明曰,挽章中自上有改書下處,有抹下處,何以爲之?上曰,句數有限耶?允明曰,排律則或十韻,或二十韻,而別無句限矣。工曹參判李廷綽之製進挽章,有一句抹下者,何以爲之?上曰,抹下者置之,其餘用之。允明曰,前頭若復有抹下者,則輒皆付標以入乎?上曰,然。上曰,補編漸備,極好成書。允明曰,臣未登昨筵,而蓋聞之甚好,五禮儀喪禮條則無遺竝載,尤好。上曰,是矣。上曰,今番則諡冊寶明政殿權安時,竝與中官而爲內外守直,人數之多,亦甚悶矣。上曰,補編完成之後,雖自鄕初來者,直拜禮判,瞭若續典,而自無緯繣之事。允明曰,然。上曰,注書出去,慶恩國舅山所所在高陽小地名,知入。賤臣樂洙承命趨出,知入奏曰,高陽大慈山大慈洞云矣。允明曰,樂安郡守金養心,有給馬下送之敎,故今日兩司牌招,使之署經,而憲府則皆違牌矣。上命書傳敎曰,旣已給馬下送,則應在除署經中,而今聞一司將署經云,一司除署經,當日下送。出榻敎允明曰,赤梁僉使魏元徵,亦在點下中,而昨日入侍承旨,未及稟達云,亦可一體以下考施行乎?上曰,一體置之下考,可也。允明曰,哀冊內出,今番初事也。上曰,宜有一番傳敎也。允明曰,諡冊寶差備,今番有命竝直,仍以此爲定式乎?上曰,依古例,禮官守直,可也。承史以次退出。
丁丑六月十七日戌時,上御廬次。編次人入侍時,編次人趙明鼎,左承旨具允明,假注書金樂洙,記注官朴必珍,記注官徐秉德,以次進伏訖。上顧明鼎曰,以編次入來耶?明鼎曰,然矣。上曰,進伏。明鼎進伏。上曰,承旨拔草紙。仍命書仁元王后山陵丁字閣成殯奠祭文。上曰,祭文起頭,用伏以句語乎?文集亦多用之否?明鼎曰,用處多有之。上曰,然則書伏以二字。上曰,禮曹儀註以爲,只行四拜禮,無哭字,此誰爲禮房時耶?允明曰,此臣爲禮房時,似有哭字也。祭文書畢,命允明讀之。讀訖。明鼎曰,臣待罪禮房時,欲以贈玉帛事,一番陳稟,而以其事關典禮,職在微末,故不敢遽然陳達矣。今因喪禮補編事,有所下詢,敢引執藝之義,惶恐仰達矣。蓋王家典禮,古經疎缺,以士夫家喪制之禮,旁照而倣行者甚多,如贈玄纁一節,士夫家則主喪之人,盥手親獻,仍行再拜之禮,其禮可知其不輕而重矣。而五禮儀則雖法駕隨喪,必使領議政替獻,似非古禮本意,殿下孝思出天。凡於送終之禮,雖小事微節,必誠必愼,或恐有悔。凡在群下,莫不欽仰,而顧今因山漸迫。臣若含意耿耿,終不一陳,則殊非有懷無隱之義,此一節,下詢於大臣·儒臣·禮官後處之似好,故敢達。上曰,所陳,極是矣。令入侍注書,明朝往問於時原任大臣後,入侍以奏。又下敎曰,五禮儀,雖無親贈玉帛之文,而飯含一節,五禮儀則使內侍爲之,而補編旣以親行釐改,大祭時省牲瘞祝等節,五禮儀則以獻官與大祝替行,而予之將事時,以親行釐改,贈玉帛一節,亦爲一體釐正,好矣。臨退時,又下敎于賤臣樂洙曰,贈玉帛時,予之親入於退壙,諸臣必以爲難,而卽壙上位,禮房承旨以玉帛獻于予,予受之。傳于領議政,使之依例入退壙奉奠,則禮節亦無所拘礙,以此意詳細往傳于諸大臣,可也。諸臣以次退出,夜已四更三點矣。
上在昌慶宮廬次。
大行大王大妃殿初喪。
嬪宮誕日,大殿·世子宮,政院·玉堂問安。答曰,知道。
嬪宮,政院·玉堂單子問安。答曰,知道。
傳于金器大曰,禮房承旨與問議史官入侍。
金器大達曰,禮房承旨,命下矣。禮房承旨具允明,纔已申退,所當牌招,而拘於廳規,不得請牌,何以爲之之?敢稟。令曰,牌招。
傳于金器大曰,禮曹判書·補編堂上校正官,同爲入侍。
具允明啓曰,禮曹判書李益炡,補編堂上李喆輔·申晦·金致仁,校正官趙明鼎·成天柱·洪樂性,依下敎來待矣。傳曰,入侍。
金器大啓曰,事變假注書金處恭,時無職名,令該曹依例付軍職,冠帶常仕,何如?傳曰,允。
趙載洪達曰,假注書朴相老,身病粹重,勢難察任,今姑改差,何如?令曰,依。
以徐有元爲假注書。
具允〈明〉,以禮曹言啓曰,明陵守護軍,當爲分定於新陵,而取考謄錄,則庚子年舊陵守護軍五十名及各陵軍中,除出各二名,限三年移屬新陵,其餘二十名,則使之舊陵守護,而大小祭享時,各差備使喚,不成貌樣,故京畿上番軍十名除出,限三年加定舊陵矣。今此陵軍定額,依穆陵例,當以八十名擧行,令兵曹加定十名軍,永爲守護,而明陵守護凡節,與庚子有間,今以三十名除出,翼陵軍十名及各陵軍二十名,兵曹加定軍十名,合爲七十名,移屬新陵,限三年使喚,而舊陵所餘軍四十名,亦且苟簡,依庚子年例,令京畿上番軍十名,限三年加定,而各陵移來軍及上番軍,三年後,依前例還送,則本陵軍元額,當爲八十名,以此擧行事,分付,何如?傳曰,允。
魏昌祖,以兵曹言達曰,內禁衛將閔百福,素抱奇疾,近又添劇,時日之內,萬無起動之望,呈狀乞遞,宿衛領軍之不可久曠,今姑改差,何如?令曰,依。
具允明,以魂殿都監郞廳,以摠護使意言啓曰,本都監郞廳金養心移拜外任,代以司僕寺主簿李商輅差下,使之察任,何如?傳曰,允。
具允明,以明陵守陵官言啓曰,山陵參奉李命贊,素患風眩之症,近益添劇,卽今病形,因山前,萬無出往供職之勢,不得已遞改,其代,以學生宋載心塡差,令該曹,卽爲口傳擧行,何如?傳曰,允。
吏曹口傳政事,山陵參奉宋載心單付。
魏昌祖,以刑曹言啓曰,依傳敎,所獨,出置本曹門外,待開門放逐水口門外,所獨之婢,一倂放逐水口門之意,敢啓。傳曰,知道。
丁丑六月十八日戌時,上御廬次。禮房承旨·禮判·補編堂上校正官同爲入侍時,禮房承旨具允明,禮曹判書李益炡,補編堂上李喆輔·申晦·金致仁,校正官趙明鼎·成天柱·洪樂性,假注書金樂洙,記注官朴必珍,記注官徐秉德,以次進伏訖。上曰,承旨讀獻議。允明先讀右議政申晩獻議,以爲邦禮之贈玉帛,卽士喪禮之贈玄纁也。五禮儀,以領議政贈獻載錄者,未知其禮意之何據,而主喪人之盥手親獻,仍行再拜者,乃大夫士通行之禮也。五禮儀中,如飯含等諸節,前後釐改時,多以士喪禮旁照而行之,此蓋自天子達於庶人之義也。今此因山時,殿下旣已隨駕,贈玉帛一節,一依聖敎,禮房承旨,奉獻于殿下,殿下受之,傳于領議政,使之奉奠于壙內,揆以禮意,實爲允當。而第王家典禮,至爲嚴重而以臣蒙陋,未免臆對,臣不勝悚恐,惟在博詢而處之。上無發落。次讀判府事李宗城獻議,以爲因山隨駕,載於五禮儀,而稽諸公私文獻,列朝未嘗行焉。誠以情禮雖然,而王朝典禮,絶異匹庶,事勢實有不可行者,是以玉帛之贈,自不得不以臣僚代之,竊想撰禮之臣,必有商量於儀節之間,非昧於古禮之本意而然也。今此因山隨駕判下之後,區區微見,亦以此一款,卽禮之大節,而主人之所當行者,殿下旣躬臨矣,五禮替行之文,終難遵行,間亦以是,私自酬酢於儕僚之間,猶不能聞之於上者,不但中間日字,尙隔旬朔,同時隨駕,容有不敢必者,亦以祖宗典禮,輒議捨棄,有不可遽爾故耳。今承俯詢之敎,允合禮意,夫豈有別議,而嘗見先正臣金尙憲,於先正臣金集喪禮異同之議。有曰,祖宗朝以來,著爲五禮儀,擬以爲一王之法,先王之世,舊俗所傳禮文少異,而可以通行者,則不能盡變者,亦有由也。此可見耆德元臣,兢兢致愼之意,惟願博詢而審處焉?上又無發落。次讀判府事兪拓基獻議,以爲五禮儀所云,導殿下,至奉辭位,入小次,梓宮入玄宮時,就位,領議政以哀冊贈玉帛,入跪奠之文,雖似少異於古禮,與朱子禮之主人贈,而豈亦以有所難便於親登躬行之節而然耶?今若如聖敎,就壙上位,近侍奉獻,傳于領議政,使之奉奠,則旣有得於古禮,亦無礙於諸節矣。伏惟上裁。上又無發落。次讀領府事金在魯獻議,以爲臣自去夜,病勢陡劇,精神如在煙霧,無以仰對下詢,而五禮儀,殿下旣隨詣山陵,而贈玉帛之替行,未知別有其意歟?雖然周禮典瑞大喪。共贈玉疏曰,贈用玄纁束帛,卽天子加以玉,又太宰大喪贊贈玉,鄭註,助王爲之也。旣窆所以送先王,疏曰,大喪旣是王喪,云助王爲之者,謂助嗣王也。據此則古禮贈玉帛,嗣王親行,明矣。今依補編親含例,親進玉帛,旣不違於家禮,而亦自合於古禮,若於壙上位,殿下受以傳領議政,令入退壙奉奠,則亦無禮節之難便者,聖意之必欲釐正,允合情禮,臣無容別議。上曰,領府事之氣,猶勝於予矣。雖病劇,猶能獻議矣。次讀領議政李天輔獻議,以爲臣賤疾近益危綴,精神昏眩,俯詢之下,不能詳對,而伏見領府事臣金在魯議草,則其所考據,允合情禮,臣別無異議,伏惟上裁。上又無發落。上曰,領府事於儀禮,甚熟矣。仍命書贈玉帛立主奠親行綸音。上曰,戶判,今則免編次,故默默也。益炡曰,贈玉帛時,自上當傳于領相,而領相實病,一樣無減云。若至因山時不差,則何以爲之乎?上曰,領相之病,若或臨時不差,則左相代行無妨。上曰,領府事獻議甚詳備,而李判府事獻議,亦有意見,與予意同矣。上曰,應爲親行者,當以親行,載於禮文,而省牲·望瘞·亞獻,行之者,皆取便之意也。天柱曰,五禮儀,載隨喪節次,而不得一從古禮,多從便宜磨鍊處,而贈玉帛節次,領相代行者,非謂大駕不隨喪也。亦出於從便之意也。上曰,其言,是矣。皇朝典禮,望燎亦親行,而我國則不然。上曰,贈玉帛代行,蓋以升降爲難,而立主奠代行,抑何意耶?明鼎曰,此則初喪之儀也。上曰,上食插匙之文,在奠酌前乎?明鼎曰,初喪,奠酌後插匙。天柱曰,三獻後添酌時,例爲插匙。喆輔曰,勿論初獻三獻,大體皆在奠酌後也。上曰,然矣。仍命允明更讀李宗城獻議訖。上曰,古禮,天子親射犧牲。以此觀之,親行無疑矣。上曰,國禮則元無闔門侑食之節,豈獨於斟酌爲之?天柱曰,贈玉帛則用權道,盥洗行之,題主奠則無盥手節次,故不得親行矣。上曰,然則奠酌,誰可爲之?明鼎曰,自內爲之,便是代奠官也。樂性曰,斟酌奠酌有異,斟酌則斟於卓子上,奠酌則奠于神位前也。先置酌於卓上,主人自斟酌之也。上曰,有可疑者,代奠官,誰爲之?明鼎曰,自內爲之。喆輔曰,女官爲之也。上曰,女官,則不往矣。明鼎曰,以今番弘陵時見之,女官往之矣。天柱曰,常時女官雖爲之,親行時則宗親·儀賓中,似可爲之也。上曰,予於戊戌已經之,而今日漠然不知也。上曰,代奠官,伏於前,而祝用敢昭告等字,似涉如何也?致仁曰,代奠官,則炷香斟酌之後,當卽旋出,無伏於前之理矣。仍命明鼎讀五禮儀立主奠條。上曰,若以香湯浴主,則寫之必難矣。明鼎曰,今番題主時奉審,則漬水於巾,而只依憑行之而已。上曰,然。仍下敎曰,春坊喪禮備要,注書持入。賤臣樂洙,承命持入。仍命允明讀題主奠條。明鼎曰,喪禮備要,與五禮儀同矣。上曰,立主奠一節,五禮儀喪禮備要,俱爲分明無疑,不必入於綸音,拔之,可也。仍命改書贈玉帛親行綸音曰,凡大祭省牲,五禮儀則亞獻爲之,喪禮飯含,內侍爲之,此無他,爲其便於行而然也。贈玉帛之領相替行,亦如此省牲,因丘濬大學衍義補,依古禮親行,飯含亦從古禮親行,而隨詣山陵,今初行也。莫重玉帛,豈從便宜之例?問議于時原任大臣,僉議詢同,今番則下玄宮後,於壙右,近侍奉玉帛進于予,予傳于領相,奠于壙中事,令儀曹擧行,以此載於補編諸大臣獻議,亦爲懸註。上曰,漢文短喪,只爲臣民發也。豈欲令其子短喪乎?明鼎曰,然。允明曰,見漢文短喪之詔,只指臣民也。非令景帝欲短喪也。先儒之論以爲,景帝短喪,非文帝之過也。晦曰,漢高祖,豈行三年之喪乎?喆輔曰,漢高祖曰,幸分我一杯羹,三年之喪,豈能行之乎?上曰,其言,過矣。天柱曰,雖然史無高帝短喪之文。喆輔曰,高帝不短喪之云,在於何文乎?晦曰,漢帝去秦始皇焚書時不遠,儀文必不備矣。上命書喪禮補編序。益炡曰,更鼓已深,始作此文,則必又致夜深,誠悶矣。致仁曰,低行書之,亦似淆亂,難於參考,臣意則以陰字,書添刪等字標識於當行之下,則考見似便矣。喆輔曰,以陰字,書今添今刪等字則甚好,其言,是矣。上曰,其言最好,如小學集成集解,以陰字書之之類也。上曰,今當二國恤,補編又爲釐正,今後則儀節暸然,更無禮堂推考之事,而且有益於禮曹執吏書吏也。上曰,注書出去香室,立主奠祝式持入。賤臣樂洙承命持入。上仍命允明,考出立主奠祝文頭辭。允明考訖,達曰,無頭辭而只有祭文矣。上曰,今番亦依此爲之。允明曰,或有他文可考者,則考出後,從當更稟矣。上曰,必更無可考者矣,此乃奠也。與祭有異,其無頭辭,明矣。喆輔曰,頃日入侍時,有補編自近日始爲之命,而堂上洪啓禧,方在山陵,臣等獨當爲之,則殊非同差堂上之意,而況因山前設廳纂輯,亦未安,經因山後始之,何如?上曰,因山後爲之,可矣。晦曰,大臣未登筵席,而聞臣等今日入侍,有所送言,故敢達矣。得見關西道臣所報於備局者,以爲初有罪人押付平壤後,參覈使與道臣眼同擧行之敎矣。參覈使直往義州定奪之後,與道臣按査一款,自在勿論之中,而今此罪人按査,體段甚重,似當以道內守令,有別定推官之事云云矣。不可不急速稟定指揮,何以爲之乎?敢稟。上曰,道臣推官,置之,參覈使,與義州府尹眼同爲之,可也。益炡曰,慶尙道進香官寧海府使鄭玉,纔已上來,而以軍餉未捧居末已捧拿處徽旨,進香日字不遠,何以爲之?上仍命書傳敎曰,寧海府使鄭玉拿處徽旨,今姑爻周,過進香後,擧行。出榻敎諸臣以次退出,夜已四更三點。
上在昌慶宮廬次。
大行大王大妃初喪。
藥房都提調臣申晩,提調臣李,副提調臣趙載洪啓曰,庚炎愈酷,伏未審此時,聖體,若何?前劑入茶飮,已盡於昨日,臣等卽與諸御醫入侍,詳察聖候,議定繼進當否爲宜,王世子氣候,何如?嬪宮氣候,亦何如?臣等不勝區區憂慮,敢來問安,竝此仰稟。答曰,知道。氣則一樣,而五貼加劑以入,下敎日入侍,而王世子·嬪宮氣候,亦一樣矣。
魏昌祖達曰,大司憲兪最基未肅拜,執義朴昌潤在外,掌令鄭恒齡呈辭,一員未差,持平徐有良三度呈辭,李世澤受由在外,今日以監察茶時之意,敢達。令曰,知道。
金器大達曰,明日次對,兩司當爲進參,除在外外,未肅拜·不爲行公人員,竝待開門牌招,以爲推移入對之地,何如?令曰,依。
李惟秀啓曰,假注書徐有元,時無職名,令該曹依例付軍職,冠帶常仕,何如?傳曰,允。
傳于金器大曰,進香及會葬差員,卽爲謄書以入。
又傳于金器大曰,明日朝上食後,進香差使員公州牧使李永暉,諸道差員上來守令入侍,摠護使同爲入侍事,入直史官傳諭。
又傳于金器大曰,徽寧殿虞祭已過,春坊元良講學,依例爲之。
傳于李惟秀曰,今隨轝,三百年來初也。三幕次中一幕次直下事,分付戶曹,只分付戶曹。
上在昌慶宮廬次。
大行大王大妃初喪。
魏昌祖達曰,大司憲兪㝡基未肅拜,執義朴昌潤在外,掌令鄭恒齡呈辭,一員,持平一員未差,李世澤受由在外,今日以監察茶時之意,敢達。令曰,知道。
令于魏昌祖曰,大臣·備局堂上引接。
趙載洪啓曰,摠護使金尙魯,進香差使員淮陽府使權一衡,公州牧使李永暉,谷山府使兪彦民,安邊府使沈鏽,順天府使閔光遇,寧海府使鄭玉,平安都事吳得良,依下敎來待矣。傳曰,摠護使差員守令詣閤,禮判持甲辰年及今番國葬都監謄錄,同爲入侍。
金器大啓曰,前奉敎權穎,前待敎李世演,前檢閱金和澤·李鎭恒·李東泰,旣已敍用,令該曹口傳付職,何如?傳曰,允。
以承傳色口傳下敎曰,長番內官李德仁,親問之下,欺隱爲事,鍾城府投畀,倍道押送事,申飭,待城門開,卽爲出送。
傳于魏昌祖曰,下敎中官,丹鳳門留門出送,而押去羅將處倍道事,各別申飭,到記日字,令道臣卽爲狀聞。
吏曹口傳政事,以金鍾卨·閔百寅爲明陵參奉,權穎爲奉敎,李世演爲待敎,金和澤·李鎭恒·李東泰爲檢閱,單付。
具允明以侍講院言達曰,本院說書金敎材,連日入直矣。以身病陳書受由出去,司書兼司書兼說書俱未差,下番他無推移之員,不得已以上番姑降入直之意,敢達。令曰,知道。
又以魂殿都監郞廳,以摠護使意啓曰,孝昭殿祭器臨時傳掌事,前已草記蒙允矣。今日傳授於本殿參奉後,明日爲始,入省記直宿,監造官依例罷出,員役亦爲參酌減去之意。敢啓,傳曰,知道。
又以承文院官員,以都提調意啓曰,月食咨文,旣自禮部出來矣。回咨依例撰出,別定禁軍,給馬下送於義州府使之傳給鳳城將處,以爲轉送燕京之地,何如?傳曰,允。
魏昌祖,以義禁府言達曰,陽川縣監盧彦益,寧海府使鄭玉,仁同府使金相台,新昌縣監李彦煥,植松萬戶林全,恃寨僉使閔光協,廟坡權管閔徵洙,慶興府使李長爕,連山縣監尹得勳等拿問處之事,徽旨達下矣。盧彦益·尹得勳等,今方待令於本府,卽爲拿囚,而鄭玉,自任所時未上來,金相台·李彦煥·林全·閔光協·閔徵洙·李長爕等,俱在任所云。鄭玉·金相台·李彦煥等,依例發遣府書吏羅將拿來,林全·閔光協·閔徵洙·李長爕等,以邊地守令邊將,竝交代後,發遣府書吏羅將,拿來,何如?令曰,依。
又以義禁府言達曰,傳敎內,寧海府使鄭玉拿處徽旨,今姑爻周,過進香後擧行事,命下矣。鄭玉,依傳敎,今姑放送之意,敢達。令曰,知道。
又以刑曹言達曰,鄭世光爲名漢,本以無賴輩,曾已私屠犯科,照律定配於忠淸道報恩縣矣。世光中路逃躱,致令押去軍人,生怯替配,而渠則偃然在家,恣意犯屠,故決杖還配之後,不悛舊惡,又復逃還,情狀絶痛,如此之類,曾有嚴刑移配之例矣。鄭世光,依例刑推移配,以懲日後,何如?令曰,依。
執義朴昌潤達曰,請瑞虎等兩賊孥籍,亟令王府,擧行。請其時干連人英梅,更令鞫廳嚴刑窮問,期於得情。請尹宅履·德喜等,更令王府拿鞫嚴訊,以正王法。請島配罪人鼎九,亟令王府,依律正刑。請島配罪人泰績,更令鞫廳拿鞫嚴問,夬正王法。請還收罪人桂永放送之令,亟令攸司依律處斷。請還收吉才卜·李於屯金減死之令。請還收李佐太·申尙春減死之令。請罪人彦杓·陽祚等,仰稟大朝,更加嚴鞫得情請稟于大朝,潤·東夏竝施應行之律。請稟于大朝,還收柱泰·昌翼酌處之命,更加嚴鞫得情,依律處斷,請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情?請仰稟于大朝,爟·爣諸子,竝令絶島移配,請東星亟施孥籍之律,請緣坐罪人抗,仰稟于大朝,亟施孥籍之典,請徑斃罪人尙轇,稟于大朝,亟行追施之律,請逆賊時澤應坐者,稟于大朝,竝施一律,請稟于大朝,逆慬,以大逆律施行。答曰不從。
丁丑六月二十日辰時,王世子坐玉華堂。大臣·備局堂上引接入對時,右議政申晩,奉朝賀元景夏,行副司直金聖應,判尹申晦,行副護軍具善行,副司直金致仁,左副承旨魏昌祖,校理南泰著,假注書徐有元,事變假注書金處恭,編修官趙榮進,記注官徐秉德,以次進伏訖。晩曰,近來愈去而愈酷,睿候,若何?令曰,一樣矣。晩曰,寢睡水刺諸節,若何?令曰,一樣矣。晩曰,頃者有膈間不平之敎,故茹藿湯劑入矣。其已進御,而今則加減,更若何?令曰,似是暑症,而今則差愈矣。晩曰,大朝聖候,若何?令曰,一樣矣。晩曰,日月不居,七虞已過,伏惟孝思益復罔極。令曰,因山已訖,七虞奄過,攀號哀慕,益切罔極。晩曰,伏見邸下於將事之時,行步之節,似與常時有異,無乃足部所患,猶未快復而然歟?令曰,間或不仁,而不至大段矣。晩曰,臣於數日前,入侍於大朝,伏承聖候諸節一樣,下情不勝伏幸,而當此極熱,七時祭奠,無一不參,衰服絰帶,無時或脫,臣與諸宰,以時或權歇之意,縷縷陳達,而終未蒙允,下懷焦迫,已難勝喩,而來頭因山,只隔兩旬,其時似未及生涼,冒暑隨駕,聖體必多致損,尤不勝煼煎罔涯矣。令曰,然矣。前頭之慮,實難勝言。晩曰,此卽咸鏡監司權爀狀達也。杖擧安邊府使沈鏽牒報,以爲,本府乙亥凶歉,挽近所無,當年糴穀,惟以充數爲幸,所謂米穀,皆是皮糠之極麤。今年又作留庫,則必爲腐傷滲縮趁今出給,俾爲改色還穀中稷元數,殆過七千石糶糴之際,民多病之,待秋作米事,請令廟堂,稟處矣。乙亥凶歉,雖曰孔慘,還上事體,何等至重,而所捧之不實,至於如此,事極寒心。道臣雖請改色,而此則不可許施,使之依例分給,卽爲除耗還捧,以充本數,稷則限三分一,依狀請待秋作米爲宜。以此,分付當該捧還兼官,令本道現告,從重勘處,何如?令曰,依爲之。晩曰,此平安監司閔百祥狀達也。以爲,內需司移粘內,永柔縣所在海崇尉田畓寧嬪房買得處,收稅穀物,作錢上送事爲辭,而今此打量之地,乃是海水出入之浦口,初無築堰作畓之事,年前自耆所買得打量,而論報防塞矣。奸細之徒,又復攀緣於內司,稱以買得築堰處,廣張四標,許多民田畓,要爲勒奪之計,申飭內司,買賣文書依續典勿施,當該作俑之差人,照法勘罪事,請令廟堂,稟處矣。當初該宮房買賣時,旣無報地部,行關本道,査問虛實之事,此已有違於法典所載,而近來奸細之徒,稱以指示買賣,中間作弊,不可勝言,事之痛駭,莫此爲甚。今此道臣所請得宜,竝依此許施,何如?令曰,依爲之。以上出擧條晩曰,昨年鍾城府民人輩,犯越彼境,殺害人命,御史旣已取報,故已以此意,馳通咨文矣。彼中査官,出來鳳城云故參覈使李彝章,日前發去,而以罪人輩之在遠遲滯,會査一款,似不得趁卽爲之,甚可悶矣。係是國家大事,敢此,仰達矣。景夏進伏曰,皇天降割,國恤荐疊,臣民普慟,何以仰達?日月迅邁,聖母因山已訖,七虞奄過,伏惟孝思,益復罔極。東朝因山,又在不遠,大朝積月哀毁之中,聖體必多傷損,下情悶迫,尤何以盡喩?令曰,誠孝淺薄,兩朔之內,連遭罔極之痛,居諸不得,因山奄過,攀號靡逮,五內崩坼,大朝積月哀毁之餘,又有當暑隨駕之敎,罔極之中,尤切焦慮之至。景夏曰,近來日熱,挽近所無,伏不諗邸下嚴廬哀疚之中,睿候若何?令曰,一樣矣。景夏曰,伏聞邸下哀毁踰制,出天之誠孝,臣等孰不欽慕,而以孝傷孝,聖訓至嚴。伏願仰體大朝惟疾之憂,節哀自護,毋至傷損,千萬伏望。令曰,當依爲之。景夏曰,臣業欲入對仰慰,而旣未承大朝下敎,故尙未遂誠,下情抑鬱矣。頃於大朝入侍,臣以此意,仰稟而蒙允,今始入來,犬馬之忱,不能自已,敢此冒死仰陳焉。諸臣以次退出。
丁丑六月二十日辰時,上御通明殿廬次。摠護使·禮判·諸道差員·守令同爲入侍時,摠護使金尙魯,禮曹判書李益炡,右副承旨金器大,淮陽府使權一衡,順天府使閔光遇,公州牧使李永暉,安邊府使沈鏽,谷山府使兪彦民,寧海府使鄭玉,平安都事吳得良,假注書徐有元,記事官白大成·李東泰,以次進伏訖。尙魯曰,近來日熱轉極,聖體若何?上曰一樣矣,尙魯曰,寢腄水刺諸節,若何?上曰,寢睡則一樣,而水剌雖減,氣則少無所減矣。尙魯曰,豈有水剌日減,而氣無減之理乎?臣仰瞻天顔,日益疲減,比諸向來,顯有頓減之色,臣等竊不勝憂慮焦灼之至。上曰,卿等之所見,每過矣。上又曰,今見諸道差員,俱是近侍之臣矣。予意則期以賀箋差員上來矣。今以進香上來,予心倍覺感愴,遂哭。尙魯曰,殿下孝思雖無窮,每對臣隣,若是哀毁,臣竊憫迫,伏願止哭焉。且因山不遠,只隔二十日,尤宜倍加保護然後,可以隨駕,而臣等誠意淺薄,不能感回聖心,且於因山時,冒熱隨駕,極爲悶慮,臣等每欲一番仰請,而殿下旣以此意,已告于祭文中,故不能爲仰挽之計,而顧今所望,惟在於善護一節矣。上止哭曰,丁字閣近處,當設小次乎?尙魯曰,於齋室,暫爲小次,少無害於禮節矣。上曰,守侍陵官廬次,暫欲休息,而與陵上甚遠,決不可爲矣。隧道閣近處,則亦爲未安,更於他處設次,宜矣。尙魯曰,五禮儀亦云,設小次於隧道閣之傍矣。上曰,此則事體未安,決不可爲矣。上曰,以今番土色見之,則弘陵則似是沙石矣。尙魯曰,然矣。上曰,濟州民爲何役耶?尙魯曰,使爲補土之役,則渠輩皆願爲壙中之役,故使之依所願立役矣。上曰,其心誠貴矣。尙魯曰,明陵先陵後脈傷破處,令本陵官兼監役,補土被莎事,命下,而臣於今行,與都監諸堂,一一奉審,則後脈數節,乃是莎石之地,而樹木極其稀疎,落葉盡爲刮取,故年年潦水囓過,以致如此,目下所見,雖不至大段,方來則亦甚可慮,不容不趁今補築,而樹下被莎,例卽枯損,此則不可爲矣。見今都監之役方張,不必別出兼監役,以董其事,令都監,可築處築之,可補處補之,仍爲嚴飭陵官,着實植木,永防此患,何如?上曰,依爲之。出擧條仍命書傳敎曰,頃聞禮判所奏,修補事下敎,今聞摠護所陳,不可尋常申飭,明陵陵官二窠,依長陵例,俱作參奉·奉事·直長例陞,仍其處擧行,植木鬱長後,陞六時任官竝遞差,而無異無故作散,若有當窠,卽付,無窠則待窠卽爲調用,參奉李宬鎭,方帶監造官,其令該曹,卽爲付軍職,二參奉,今日卽爲口傳擇擬事,分付,上曰,山陵假丁字閣材瓦石子,三年後,精置敬陵洞口內事,分付。出傳敎上曰,旣有殿號,而徽寧殿省記,稱魂殿,若此,來月孝昭殿,當亦然,三年祔廟之後,將稱號於何?享官入直省記,俱稱殿號事,分付。出傳敎尙魯曰,明陵山陵所入財力,當初磨鍊,不深商量,比庚戌所減太過,多至八十餘同木,以錢計之,則殆近萬兩矣。許多事役,有增無減,諸般雜物,一皆費用,以此之故,事未半而物力大縮,匠募工價,不得上下,雖欲次第減去,而拘於是而亦不得生意,卽今都監事,可謂萬萬罔措,然當此京外蓄儲蕩竭之時,何可加請財力?只爲目下計,而第有一事可以推移變通者,初分定中賑廳米四百石,自都監尙未輸去,而米則雖無此米,猶可支計,太僕銀五百兩,本寺實無出處,亦至今未送云。今此賑廳米,太僕銀,竝置之,其代賑廳錢二千兩,關西別餉錢二千兩,特爲移劃,而關西錢則道路旣遠,都監事勢,有難等待,各軍幕御廳,錢儲最裕,以該廳錢二千兩,卽爲先送都監後,待關西錢上來,還充其數,恐似爲宜。竝以此,分付,何如?上曰,依爲之。尙魯曰,頃因禮判所達,發靷時,陵洞口內樹木,勿爲斫伐,大轝以短橫杠進發事,命下,而今番外梓宮陪進時,都監郞廳,審察所礙株數多寡,則自敬陵洞口,至明陵陵下雜木中小株之不可不除者,僅爲十餘株矣。大轝橫杠之用長短,而轝士軍七十名增減,係焉。何可拘於十餘株樹木,不用長橫杠乎?洞口內所礙樹木斫去後,以長橫杠奉進大轝,何如?上曰,依爲之。尙魯曰,來月發靷時,大轝進到假丁字閣後月臺上,勿設小轝,只以輪轝,直爲排設,如弘陵發靷時例,何如?上曰,依爲之。尙魯曰,山陵始役時,因都監堂上所達,先陵新陵之間,使摠廳設布帳,今至累月,爲風雨所涴傷,所見甚未安,而布帳只在於訓局,他軍門則無之,若令他軍門改設,則小小哨幕之不成樣,必如前矣。分付訓局,趁因山前改設布帳,何如?上曰,依爲之。尙魯曰,今此山陵所用四方石尺數,旣有追下特敎,所當依此擧行,而竊有愚見,敢此仰稟。辛巳·庚子,俱用五尺五寸,今番恐當同之矣。上曰,依所達爲之。尙魯曰,先陵舊丁字閣御路層橋及左右層橋,有動退處,分付都監,一體修改,何如?上曰,依爲之。以上出擧條上命讀鄭尙淳緘答,器大讀奏訖。上曰,臺諫之言,盡虛矣。貌雖似好,不可信矣。御史之被臺斥,三百年所無之事也。此亦紀綱所在矣。尙魯曰,鄭尙淳之爲緘辭於渠幸矣。今則皆爲脫空矣。上曰,摠護使則先退,諸守令以次進前,可也。尙魯承命先出,一衡進伏。上曰,淮陽則農形如何,而民事亦何如?一衡曰,牟麥豐登,故民多聊賴,而農形將有大登之望,流民之還集者,庶可安存矣。上曰,淮陽則予可忘憂矣。一衡曰,牟還今始捧上,而民皆感頌德意,皆願先納進上矣。永暉進伏。上曰,今年麥農,何如?永暉曰,麥農不得免凶,左道則勝於右道矣。上曰,公州爲右道耶?秋農,何如?永暉曰,移秧根耕,俱得以時,前頭若無災害則有登熟之望矣。上曰,有所懷則仰達,可也。永暉曰,公州自是營下弊邑,旣有下詢,豈無可達之辭?而當此嚴廬罔極之中,支煩仰達,極涉惶恐。旣是營下,當與道臣相議以達矣。上曰,公州是監營耶?御史方在何處,似當非久入來耶?永暉曰,安集御史,直來公州,留五六日,仍向懷仁,自懷仁往丹陽云。而臣上來後,聞自丹陽還到懷仁云。復命遲速,未可知矣。光遇進伏。上曰,麥事與秋農,何如?光遇曰,牟麥則不得免凶,而農形則以今所見論之,庶有豐登之望矣。上曰,有所懷耶?光遇曰,順天以營下之邑,自多弊段,豈無仰達之事,而嚴廬哀遑之中,不敢煩達矣。鏽進伏。上曰,麥事,何如?鏽曰,不可謂之豐,而幸免凶矣。上曰,農形,何如?鏽曰,以卽今所見言之,此後若無風霜之災,則當爲豐年矣。上曰,昨年農事,何如?鏽曰,平野采得豐登,而峽面酷被風霜,未免凶歉,是以實無平野豐登之效矣。昨年各穀,過爲茁盛,不無太好之慮矣。畢境有風霜之災,今年則農形適中,一境如一邑,尤可幸矣。上曰,洊凶之餘,國恤荐疊,今年又歉,豈有是理乎?以是爲望矣。鏽曰,聖敎誠然矣。小臣在府時,父老之所言,以此爲祝矣。上曰,此後事,善爲之,可也。鏽曰,臣於昨年,旣經大賑,每承聖敎,輒一倍感泣而奉行矣。上曰,賑餘上來,有何民弊之可達者乎?鏽曰,本府雖無他弊,只有量田一事,而日熱如此,嚴廬之下,奏達長語,惶恐不能矣。上曰,量田欲爲之乎?鏽曰,今此所達,俱言民弊,小臣非敢自當之意也。昨年道臣徐志修,有所狀達,略有變通,而量田已至百年,山田一望之地,皆是成林處,白地徵稅,誠甚哀痛,前頭道臣,似可狀聞矣。上曰,永豐以三道交會之地,自前云云矣,果何如耶?鏽曰,臣之下去時,多聞親知之言,深以爲慮。到任後,頻頻廉探,臣且往見,則果是宜乎云云處,而姑無可疑之跡矣。上曰,果往見耶?鏽曰,昨年分賑時,往見矣。上曰,往見則果何如耶?鏽曰,疊疊泰山,谷谷民居,初界則距官門百餘里,而海西接界,則殆近三百里矣。上曰,曾聞饒居者多之,今亦然否?鏽曰,尙多饒居者矣。彦民進伏。上曰,牟麥與秋農,何如?彦民曰,牟麥則可謂中豐,而農形則開春以後,雨暘適中,黍粟諸穀,皆得茂茁,目今所見,庶有豐登之望,誠爲多幸矣。上曰,有可達者耶?彦民曰,姑無大段難支之弊,別無仰達者矣。上曰,罔極之中,如是召見,意蓋爲民,須惕念爲之,可也。玉進伏。上曰,此乃寧海府使也。上年進號時承旨,今爲進香官耶?嗚咽流涕,仍下敎曰,本邑形勢,何如?玉曰,本邑是前朝海曲關防之地,置兵馬使及鎭堡邊將,我朝亦多文武交差,自英陽分縣後,邑勢甚殘薄矣。上曰,今年農形,何如?玉曰,今年麥事,因晩雨而多縮,然亦足免歉,還上今方徵捧秋農則每奉聖敎,宣諭民人,皆感泣興起,忍饑勤作,雨暘頗適,前頭如無災害,則可期豐登矣。上曰,善爲之。玉曰,本邑民瘼,如陳田等事,極爲痼弊,而嚴廬哀遑之中,不敢陳達,從當論報道臣而處之矣。上曰,依爲之。玉曰,小臣來自南中,敢以所聞於南中父老者,仍付小臣狗馬之誠,惶恐有所,仰達矣。夫帝王之孝,與士庶有異,故文·武之孝,不同於曾·閔,上承宗廟,下安兆民,以爲萬世基業者,帝王之孝也。伏聞聖上執禮過哀,以衰麻在身之年,將爲因山隨駕云。聖孝雖無窮,獨不念宗社之重乎?以此遐土微賤之誠,必爲轉達九重云云。臣答以此言,當傳及在朝諸臣,而可見草野憂愛之心,亦艱於秉彝。況大臣重臣藥院諸臣,豈忍當此盛熱,使聖上徑情直行乎?上良久下敎曰,自有所不能已者矣。得良進伏。上曰,誰耶?得良起伏曰,平安都事吳得良矣。上曰,今年年事,何如?得良曰,臣於春間,爲見病母,下往南中,未及還任,見差進香差員,直爲上來,故本道農形,則未能目擊,不敢仰對矣。差員諸臣,以次先退?上曰,禮判亦爲少退,更爲入侍,可也。諸臣承命少退,少須臾,益炡·器大·有元·大成·東泰,更爲入侍。上取覽國恤謄錄後,仍命書因山時壙中雜物減定綸音曰,明器服玩,雖與木奴婢工影人之形有異,或近於侈,或近於戲,或有不緊者,或有今無用者,其近於侈者,螺鈿梳函之類,其近於戲者,小小器用之物,其不緊者,土籐箱唾盂溲器之類,其今無用者,酒樽酒盞之類。況工歌之人旣除,則樂器之仍,亦若皮不存也。今當補編釐正之時,雖一皆祛之,未幾不可,而遵孔子愛禮之意,祛其繁文,存其禮器,冠衣之屬則圭冕,上衣下裳,大帶中單,方心佩玉綬,蔽膝,紅襪,赤舃,磁器則飯鉢一,匙貼一,爵一,簠一,簋一,香爐一,瓦器則釜一,鼎一,竹器則黍稷稻粱麻子菽小豆麥所盛筲八,羃八,而籩減半存六,木器則豆減半存六,樂器八音,皇朝所賜也。只存銅鍾一,磁磬一,祛機瓦壎一,唐琴一,笙一,簫一,鼓一,祛機柷一,其餘一倂祛之,圭與佩玉,若以常時用者用之,則勿爲加造,內喪則於衣服,五禮儀所載制度,旣非禮冠翟衣也。其制異常,旣用遺衣,今宜減也。至於梳函,不可無者,祛螺鈿與具匣鏡一用之,而此兩件,若用常御者,則勿爲加造,磁器·瓦器·竹器·木器·樂器之類存減,一依外喪擧行事,載於補編。書訖,上曰,此正愛禮存羊之意也。益炡曰,向者差備官拿處者特放時,都監草記中,兩差備官,政院不入於其中,尙未蒙宥之故,敢達矣。上曰,然乎?仍命書傳敎曰,頃者都監草記,差備官,竝一體放送,亦勿汰。又命書傳敎曰,旣已隨駕都監堂郞外,宗臣文武官,一依先後廂例隨後事,分付。又命書傳敎曰,違牌翰林竝敍用。又命書傳敎曰,宗室罷職人員敍用。又命書傳敎曰,因山不遠,侍從堂上·堂下違牌坐罷人員竝敍用。又命書傳敎曰,前留守金相福,前大司憲金善行竝敍用。又命書傳敎曰,飭已行矣。前判書徐宗伋,前大司憲徐志修竝敍用。益炡曰,靈座紅綃甲帳,頃因戶曹判書陳達,大小殯殿山陵所設,令尙方新造以用後,移送戶曹之意,蒙允矣。日前有淨潔處燒火之命,何以爲之乎?上曰,依前下敎,燒火宜矣。益炡曰,臣以都監事,有稟達者,孝昭殿三門帳,以殯殿所設帳,移用山陵後,仍用魂殿事,命下矣。頃因摠護使陳達,徽寧殿三門帳新造時,有一體新造之命,故今以內下紅綃,已爲造備,何以爲之乎?上曰,旣已造備,則以新造帳,用於魂殿,宜矣。以上出擧條上曰,今日坐直承旨,誰耶?器大曰,左副承旨魏昌祖矣。上曰,注書出去,春坊上下番及左副承旨,使之入侍,可也。臣有元承命出來,與魏昌祖弼善趙榮進,文學洪梓,偕入進伏。益炡·器大,先爲退出。上命東宮侍坐。上曰,今日亦有胄筵乎?榮進曰,昨日旣承下敎,故自今日始矣。上曰,予以講學爲敎,此有意也。近來中官,每如是傳命,實可愧矣。仍命書傳敎曰,昨日以七虞已過,元良講學,依例爲之。至問于春坊下敎,今聞大異於此事,事之寒心,莫此爲甚。當該中官,施以永不敍用之律,此時非胄筵之時,春坊官員,旣承下敎,昨日下敎,勿施。上曰,元良近日所講,何書耶?榮進曰,方爲禮記檀弓篇矣。上曰,元良下詢文義乎?梓曰,然矣。非但文義,字音亦爲下詢矣。上遂勉戒于東宮,仍下敎于榮進及梓曰,卒哭前連講禮記及心經等書,而亦以禮節,頻頻勸導,可也。諸臣以次退出。
上在昌慶宮廬次。
大行大王大妃初喪。
夜二更,流星出奎星下,入東方天際,狀如拳,尾長三四尺許,色赤,光照地。
魏昌祖達曰,大司憲兪㝡基未肅拜,執義朴昌潤呈辭,掌令鄭恒齡令旨未下,一員未差,持平李世澤受由在外,一員未差,今日以監察茶時之意,敢達。令曰,知道。
以掌令鄭恒齡,司諫沈益聖,獻納南德老牌不進罷職令旨,令于沈鑧曰,竝推考徽旨捧入。
具允明達曰,奉敎權穎,待敎李世演,檢閱金和澤。李鎭恒·李東泰,旣已付職,竝卽牌招入直,何如?令曰,依。
傳于金器大曰,新除授明陵參奉二人,卽爲入侍。
金器大啓曰,明陵參奉閔百寅,依下敎來待矣。傳曰,留待。
傳于具允明曰,禮房承旨與閔百寅來待。
傳于沈鑧曰,今番不使疊役矣。市民二運使用與否,知入。
沈鑧啓曰,卽伏見黃海水使許瑬今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
以承傳色口傳下敎曰,申飭之下,山陵都監都廳,有濫費物力之事,事過後,令該府處之。
備忘記,傳于沈鑧曰,今下弓矢,水口萬戶鄭衡魯處給送。
兵曹口傳政事,以綾安君槇爲都摠管,金元澤·南泰會·田雲祥爲副摠管。
具允明,以侍講院言達曰,本院上番之連日姑降入直,事甚未安。說書金敎材,由限已過,卽爲牌招入直,何如?令曰,依。
沈鑧,以都摠府言達曰,今此大行大王大妃殿發靷習儀時,神輦侍衛,預爲受點後,可以進參,而都摠管崔尙鼎呈辭受由,副摠管元弼揆,身病猝重,勢難進參,三員未差,將不得備員,身病及受由人員,合有變通之道,令政院急速稟旨變通,竝與未差之代,仍令該曹,以在京無故人卽爲口傳差出,俾無臨時窘急之患,何如?令曰,依。
沈鑧啓曰,因都摠府草記,今此大行大王大妃殿發靷習儀時,神輦侍衛,預爲受點然後,可以進參,而都摠管崔尙鼎呈辭受由,副摠管元弼揆身病猝重,勢難進參,令本院稟旨變通事依下矣。都摠管崔尙鼎,副摠管元弼揆,合有變通之道,何以爲之?敢稟。傳曰,竝改差。
又啓曰,因本院達辭,今此大行大王大妃殿發靷習儀時,神輦侍衛摠管,預爲受點然後,可以進參,而都摠管崔尙鼎呈辭受由,副摠管元弼揆身病猝重,勢難察任,竝改差事依下矣。與未差之代,令該曹一體口傳差出,何如?傳曰,允。
傳于具允明曰,承旨編次人詣閤。
魏昌祖,以義禁府言達曰,卽接月令醫員李盛澤手本,則時囚罪人林德恒,猝得重病,寒熱交侵,嘔逆大作,頑痰隔塞,頭疼如碎,肢節苦痛,食飮全却,氣息奄奄,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
又以義禁府言達曰,傳敎內,長番內官李德仁,鍾城府投畀,倍道押送事,申飭,待城門開,卽爲出送事,命下矣。李德仁,依傳敎倍道押送,而以傳敎內辭意,具罪目依例發遣府羅將,押送于咸鏡道鍾城府配所之意,敢達。令曰,知道。
具允明,以吏曹言啓曰,新除授明陵參奉金鍾卨,今方在外云。當此因山迫近之日,不可等待其上來,今姑改差,其代口傳差出,何如?傳曰,允。
沈鑧,以御營廳言啓曰,本廳中軍李景喆,時在統營任所,陵幸前勢難上來,不可不變通,今姑改差,其代當爲差出,而軍門亞將,爲任不輕,在京無故人可合之人乏少,在前如此之時,多以外任啓請差出矣,利川府使元重會差下,使之察任,何如?傳曰,允。
丁丑六月二十一日申時,上御廬次。禮房承旨,明陵參奉入侍時,左承旨具允明,假注書金樂洙,記事官白大成,記注官徐秉德,明陵參奉閔百寅,以次進伏訖。上曰。閔百寅進伏。百寅進伏。上曰,汝年幾何?百寅對曰,三十七歲矣。上曰,汝誰之後孫乎?百寅曰,故大司憲閔蓍重,於臣爲曾祖矣。上曰,與誰爲近乎?百寅曰,故判府事閔應洙,於臣爲從叔矣。上曰,與閔百祥爲幾寸乎?百寅曰,八寸矣。上曰,汝知爲參奉之事乎?百寅曰,臣已知之矣。上曰,參奉朔數幾何?允明曰,三十朔而奉事直長例陞,仍其處擧行,則似至六年矣。上曰,雖非六年,可以種樹也。上曰,連翹種之則甚好,而俗名卽介那里也。允明曰,參奉一人則方在外,故不得入侍云矣。上曰,誰家人也?往何處?允明曰,左相之一家,時任星州牧使金致溫之子,而方往渠父任所云矣。上曰,汝非久入直矣。百寅曰,雖明日出去矣。上曰。閔百寅,先退,可也。百寅先爲退出。上曰,百寅爲人精矣。允明曰,然矣。上謂允明曰,今日。坐直乎?允明曰,小臣今日入直矣。上曰,趙明鼎入來後,同爲入侍。上曰,昨年九月及十一月,今年二月直宿三提調及差備待令之類,慈殿欲爲施賞,枕隅之屬,各封以置,故今始出給,使之頒賜矣。仍命書傳敎曰,內局提調及差備待令類,欲爲施賞,枕屬各封以置,頃者捧書啓賞典,今無可論,而旣奉置者,嗚呼,慈惠,予豈忍中止?垂涕下內局,自內局分賜之意,分付掌務官。出榻敎上曰,殯殿何爲稱魂殿乎?因山前,稱殯殿可矣。而魂殿之稱,甚矇然矣。仍命書傳敎曰,孝昭殿·徽寧殿入直堂郞,省記中稱本殿號事,已下敎,而殯殿都監堂上省記中,稱魂殿都監擧行,殯魂殿雖兼省記,入直乃爲殯殿,祭奠則稱魂殿,其涉不察,今後則補殯殿事分付,出榻敎上曰,置杖於板位而入來者,其極疑訝,禮判所奏亦異矣。此後入侍,虞祭儀注,持入,可也。承史以次退出。
丁丑六月二十一日初更,上御通明殿廬次,編次人入侍時,編次人趙明鼎,右承旨具允明,假注書徐有元,記事官李鎭恒·李東泰,以次進伏訖。上命讀仁元王后山陵丁字閣祭文。仍下敎曰,此祭文,編次人,已見之耶?允明曰,頃日已爲見之矣。上曰,編次人更爲釐正也。明鼎曰,同郊之同字,以東改之,何如?上曰,好矣。明鼎曰,當陳黎裏之下,添入嗚呼二字,好矣。上曰,然矣。仍命允明,使之改書,又命添書先陵密邇,不負遺志等句語。上曰,五禮儀,只有拜跪時,內侍奉杖懸註之文,無他去杖之節,然則入就靈座前時,亦不去杖乎?其文糢糊,拜跪時,內侍奉杖後,勿論奠幣,初獻降復位後,內侍進杖,凡殿陵奉審時,奉杖進杖,亦倣此例,止於版位,事載於補編。上曰,夏等燔造,冬等一體進上事,因廚院草記,已下敎,而於殯殿則當等不可踰,封於因山後,只殯殿封進者,先燔以封事,分付。以上出傳敎上曰,此傳敎則只分付廚院,可也。上曰,注書出去,春坊上下番,使之入侍也。臣有元,承命出來,與弼善趙榮進,文學洪梓,偕入進伏。上呼寫哀慕中興慨述懷訖。上曰,此述懷,春坊出去後,謄書一本,卽入于元良,可也。上又曰,昨今講學,連爲之乎?榮進曰,昨今連講禮記,而文義亦多下詢矣。臣等亦以昨日聖敎,累累陳達矣。上曰,元良所答,何如?榮進曰,以所奏切實,當體念焉爲敎矣。上曰,明日進香罷後,禮房承旨編次人入侍。榻前下敎諸臣以次退出。
上在昌慶宮廬次。
大行大王大妃初喪。
沈鑧達曰,大司憲兪㝡基未肅拜,執義朴昌潤,掌令鄭恒齡呈辭,一員未差,持平李世澤受由在外,一員未差,今日以監察茶時之意,敢達。令曰,知道。
以說書金敎材牌不進罷職令旨,令于沈鑧曰,推考徽旨捧入。
以中和府使鄭尙淳緘辭,傳于魏昌祖曰,留置,後日入侍,持入。
具允明啓曰,編次人趙明鼎,依下敎來待矣。傳曰,禮房承旨,編次人詣閤。
又啓曰,今六月二十三曰,祿都目政事爲之之意,敢啓。傳曰,知道。
沈鑧,以兵曹言達曰,司禦金百鍊呈狀內,素患風痺之症,近又越添,時月之內,萬無自力供仕之望云。實病旣如此,則不可一向等待其差復,今姑改差,何如?令曰,依。
魏昌祖,以刑曹言達曰,安山居幼學元聖八呈狀內,其世傳田畓,斥賣宮房,判下打量矣。鳳山民人安泰遇等,駄來許多錢貨,欲爲行賂沮戲云爾,故兩隻試爲捉來,與宮屬頭面査實,則安泰遇等設計行賂,非但宮屬而已。又欲圖囑於法曹,事狀不敢自掩,箇箇直招,究厥所由,萬萬駭痛,其在懲礪之道,不可置而不論,干連諸人,方自臣曹,從輕重勘處,而其首倡安泰遇,係是武科重試出身,移義禁府,拿問嚴處,何如?令曰,依。
吏曹口傳政事,以宋準明爲明陵參奉。
丁丑六月二十二日酉時,上御通明殿廬次,編次人·禮房承旨同爲入侍時,編次人趙明鼎,右承旨具允明,假注書徐有元,記事官李鎭恒·李東泰,以次進伏訖。上曰,昨日述懷草本,持入乎?允明曰,持入矣。上曰,一次讀之,可也。允明承命讀奏訖,上命使刪正數處字句。明鼎曰,日昨製下明器減定綸音,當載於補編,而有更加釐正者,敢此,仰達矣。上曰,奏達,可也。明鼎奏改數三處,又曰,喪禮補編序文,亦當有釐正處,今又持入矣。上曰,更爲讀達也。明鼎讀奏訖。上曰,本草則還入也。仍命允明,更爲呼寫一本以下。上命書傳敎曰,噫,方在罔極之中,以邊禁之不嚴,有此査事,廬次酬應,其亦憫焉。郞中雖到鳳城,咨文之來,不過數日,不能周旋,其勢固然,則城將之問也。雖曰旣有庚午前例,則何若是遲滯云?禮部議奏內閣旨下,其何預度,而不待咨文而先詣乎?此理較然,非徒此也。齎咨官道理,國恤荐仍,上下哀遑,未及周旋,良由於此,對之則可謂不辱君命者,而渠雖微官,名以齎咨,則不能辦此,俯首而聽,無一語及於此,其在國體,不可不嚴處,當該義州譯學,令參覈使從重決棍。諸臣以次退出。
上在昌慶宮廬次。
大行大王大妃初喪。
初昏,流星出天市垣下,入南方天際,狀如拳,尾長三四尺許,色白。
魏昌祖達曰,大司憲兪最基未肅拜,執義朴昌潤呈辭,掌令鄭恒齡呈辭入達,一員,持平一員未差,李世澤受由在外,今日以監察茶時之意,敢達。令曰,知道。
趙載洪達曰,左承旨具允明,今日不爲仕進,卽爲牌招,何如?令曰,依。
傳于趙載洪曰,寧海府使鄭玉,今日進香使之陪參,大臣入侍,當下敎,徽旨及金吾擧行,姑置之。
傳于趙載洪曰,左右相入來留待。
又傳于曰,左右相詣閤,入侍承旨,持入鄭尙淳緘辭。
吏批,判書鄭彙良進,參判南泰齊病,參議朴相德病,行都承旨趙載洪進。
以南彦彧爲掌令,權世橚爲持平,朴相冕爲正言,李心源爲副校理,李徽中爲司書,金致仁爲尙衣提調,金漢喆爲典設提調,尹冕東爲吏曹佐郞,李海重爲兵曹正郞,趙榮進爲掌樂正,金履亨爲利川府使,金時敎爲長城府使,尹得雨爲慶興府使,朴麟源爲振威縣令,白大成爲陽川縣監,洪趾海爲陽城縣監,金聖應爲軍器提調,漢學敎授單李心源,光春君單棬,齊昌君單㯙,月林副守單櫓。
兵批,判書李進。
以申光宅·金養一·尹光迪爲五衛將,以池道涵·李世煜爲忠壯將,趙明漸爲忠翊將,魚有璜爲曹司衛將,李柱國爲宣傳官,曺命喆爲訓鍊主簿,南正五爲慶尙左兵使,崔必亨爲兔城僉使,白鳳麟爲新智島萬戶,閔百福爲咸鏡中軍,李殷錫爲內禁將,李命祿爲司禦,金聖應爲知訓鍊,南泰著爲北評事,李益華爲漢江別將,副護軍趙·李廷喆,副司直徐宗伋·徐志修·金善行·金相福·趙曮·金始煐·尹東暹·鄭榦·徐有良,副司果尹光暹,副司正金處恭·徐有元,副司勇李宬鎭,同知單李德耉,僉知單李逸濟·白尙靑·洪應夢·李薰,以申晦爲都摠管,南泰會爲都摠管,以綾安君槇,金元澤·田雲祥爲副摠管,前別將崔昌齡,閑良李元龜·金尙瞻,今加折衝賞加。
沈鑧,以兵批言啓曰,卽接五衛將廳牒報,則五衛將李國賢在外,過限未上來云。依法典改差,何如?傳曰,允。
又以弘文館言達曰,新除授副校理李心源,卽爲牌招察任,何如?令曰,依。
以副校理李心源牌不進罷職令旨,令于具允明曰,推考徽旨捧入。
沈鑧,以侍講院言達曰,本院上番之連日姑降入直,事甚未安。說書金敎材,旣有只推之令,卽爲牌招,今日政新除授司書李徽中,亦爲一體牌招,以爲推移入直之地,何如?令曰,依。
又以義禁府言達曰,刑曹草記內,鳳山武科出身安泰遇,移本府嚴處事依下矣。安泰遇今方待令於本府,卽爲拿囚之意,敢達。令曰,知道
李惟秀啓曰,注書薦望嚴飭事,命下矣,堂后時無實官,依例令假官回薦,何如?傳曰,允。
左參贊李昌誼,副司直洪啓禧·李宗白書曰,伏以臣等伏奉日昨傳敎,以都監物力事,有都廳拿處之命。臣等於此,惶懍震越,莫省措躬之所也。噫,當此上下哀遑之日,臣等之殫竭自效,只在於敦匠一事,而矧今中外蓄儲俱竭,臣等雖甚無狀,凡係需用,豈敢不十分從簡?以仰體聖朝節省之德意,而只緣臣等董察失宜,勘會不早,以致錢貨偏匱,上煩筵稟,竟使郞僚,替陷重科,究厥所由,莫非臣等之罪。顧何敢以當初分定之視前頗減,目下米儲之通計有嬴,爲仰首自解之計哉?玆敢悚伏祗役之所,仰請鈇鉞之誅。伏乞离明,亟令攸司,重加勘處,以嚴法紀,以安微分,不勝幸甚。臣等無任屛營祈懇之至。答曰,覽書具悉。卿等其勿辭,從速察任。
丁丑六月二十三日午時,上御廬次,左右相入侍時,左議政金尙魯,右議政申晩,右承旨李惟秀,假注書金樂洙,記事官李鎭恒·李東泰,以次進伏訖。尙魯曰,日氣甚熱,聖體,若何?上曰,一樣矣。晩曰,寢睡,若何?上曰,一樣矣。晩曰,茶飮連爲進御乎?上曰,服之矣?晩曰,水剌無減乎?上曰,尤減則豈可支撑乎?尙魯曰,進御多少,何如?上曰,不過大數匙而已。晩曰,數日來則日熱轉酷,而殿下不脫衰絰,尤不勝悶迫之至矣。上曰,雖着衰衣,別無添熱之道矣。晩曰,殿下曾有汗不出之敎矣。當此酷炎,連着衰衣,近來則,何如?上曰,不汗則近亦一樣矣。晩曰,雖以此觀之,氣弱之致也。上曰,似然矣。尙魯曰,日炎如此,王世子氣候,若何?上曰,一樣矣。尙魯曰,當此極炎,無大段症候,不勝喜幸矣。上曰,氣則勝於予矣。尙魯曰,彼國會査來矣。而見灣尹謄報,則城將言辭,略有不順之色,譯官雖不善對,而只以前例爲答,亦非怪事矣。上曰,我國此時,異於他時,渠豈見頉乎?尙魯曰,無足責矣。晩曰,彼言之善惡,俱不足喜怒也。上曰,齎咨官所爲,予切痛之。尙魯曰,此非安命說之罪也。似是他譯學所答,不足責矣。今番參覈使一行,視庚午前例則甚速行,六日得達,而未到前,先送所帶去一譯官,此亦善爲之事也。上曰,誠不泛矣。予意則必以爲限七日得達矣。今聞六日云,實速行,而先送譯官,亦善處耳。予已知此人之能如此矣。尙魯曰,此參覈使入去,無後日之慮也。晩曰,灣尹亦善爲之云矣。尙魯曰,都是得人之故,李思觀亦得人矣。上曰,然矣。仍命惟秀,讀參覈使狀啓,惟秀讀至遠外事故遲速何可的知句語。上曰,此亦善爲之也。尙魯曰,此人甚寬通,分數亦明,爲萊伯時,退送禮段,而終使彼輩,至於來乞,非李彝章則必不爲矣。實不易得之人也。安命說手本,似未出來矣。上曰,然乎?仍下敎曰,安命說勘罪傳敎,注書持入,可也。賤臣樂洙承命持入。上曰,李顯重,氣質甚難化,而此則伎倆所使也。雖然,國有事則可用之人矣。尙魯曰,然矣。仍命書傳敎曰,頃者處分,不過申勅,難化者,氣稟而然,旣知恒日向國之心,一事長斥,豈王者之道乎?前承旨李顯重,給牒敍用。出榻敎尙魯曰,因山時各道道臣,有境上待候之例,故頃日弘陵因山時,亦依例待候矣。曾前經宿動駕時,以有弊有勿爲之敎,而來月因山時,隨轝異於他時,一如弘陵因山時似待候。上曰,然矣。因命書傳敎曰,曾前經宿動駕時,道臣境上待候有稟,故每令勿爲,而因山時境上待候,無所稟,亦不覺,弘陵因山後乃知,旣待候於頃日,則今番因山時,何敢異同,應在於待候之中,經宿動駕時待候與否,今無可論,故不爲下敎,待候及回營狀聞,只軫今番因山事,分付。出榻敎上曰,聞淮陽之民,今年牟還,何可不備納云?誠可奇也。尙魯曰,此都是感泣聖恩而然矣。上曰,其亦安集使之功,而洪景海亦善爲之云矣。晩曰,幾皆還集云矣。尙魯曰,十分之九還集云,景海實善爲之云矣。晩曰,流民之往他處,已始農作者,今難還集。此則秋成後,使當還集矣。尙魯曰,洪啓禧依下敎,奉審穆陵而來矣。上曰,山陵其雖右岡,一依穆陵例,似好矣。因命書傳敎曰,山陵其雖右岡,昔年遺敎中,旣有一依穆陵例之敎,今不必拘於左右,三年後三榻次序,一從穆陵例擧行事,分付。出榻敎晩曰,臣待罪藥院,遭此罔極之事,痛迫之心,夙宵不弛也。伏承下藥院之敎,臣祗受而不覺失聲長慟矣。尙魯曰,豈知人事至於此哉?只自痛迫而已矣。上曰,誠孝淺薄,至於此境也。尙魯曰,山陵都監堂上洪啓禧,因聖敎,進詣穆陵,奉審陵制,則懿仁王后陵,在大王陵左岡,而自穴下以石作神路,屬之於丁字閣神橋,仁穆王后陵,在東南岡,而亦自穴下作神路,屬之於左罔神路,距丁閣神橋,近爲四五步云。以穆陵之制言之,今此新陵穴下,亦宜有連屬舊丁閣之神路,而卽今則假丁閣,旣爲新陵而設,待三年後假丁閣掇去時,始用穆陵神路之制,雖似不妨,而但神路事役,亦且重大,趁此設都監之時,新陵穴下,排設神路,以姑屬於假丁閣神橋,三年後,移屬神路於舊丁閣神橋,恐爲得宜。以此,分付都監,何如?上曰,雖三年之內,豈可無舊丁字閣連屬之神路乎?自新陵穴下,至舊丁閣神橋,排設神路,可也。尙魯曰,下敎誠然。當令都監依下敎擧行,而臣意則假丁閣,亦不可無神路。使之一體排設,三年後撤去,只存舊丁閣連屬之神路,似不可已矣。上曰,所達誠是。依此擧行,可也。出擧條尙魯曰,犯越罪人星火押送事,自備局連爲騎驛催促,而今此參覈使李彝章狀啓中,嚴督之請,又如此矣。參覈使以今十八日,已倍道到灣,入去鳳城,時日爲急,而其行期,只係於北囚押付之淹速,各別嚴勅,罔夜押送之意,更爲分付於北道道臣,何如?上曰,依爲之。出擧條上曰,寧海府使鄭玉,參祭班後,又就囹圄則誠不祥矣。尙魯曰,下敎好矣。上仍命書傳敎曰,旣已就理,雖供辭,應在宥旨前事,晝參祭班,夕就囹圄,其宜參酌,寧海府使鄭玉,特爲分揀,今日下送。上曰,鄭尙淳緘辭持來否?金永爕上書,實孟浪矣。仍命書傳敎,又命改書安命說勘罪傳敎。惟秀曰,注書三員,二十五日習儀時,甚苟艱矣。上曰,加出乎?晩曰,重試則例以南行差出,而今番則以文臣差出,爲好矣。上曰,一人限因山加出,宜矣。惟秀曰,一人不足也。上曰,何爲不足也?惟秀曰,神輦陪從,一員進去,二員隨駕,東宮陪從及守宮,不足矣。上曰,先出一人,實官無乎?惟秀曰,無之矣。上曰,實薦不爲乎?惟秀曰,曾有下敎,而姑未行之。仍命書傳敎曰,今聞習儀與因山,堂后守廳,無人云。自習儀至因山日,一人加啓下,此時宜有實注書,注書薦望嚴勅,以實官擧行。諸臣以次退出。
上在昌慶宮廬次。
大行大王大妃初喪。
藥房都提調臣申晩,提調臣李,副提調臣趙載洪啓曰,伏未審夜來,聖體若何?前劑入茶飮,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區憂慮,敢來問安,竝此仰稟。答曰,知道。氣則一樣,加劑五貼以入,下敎日,入侍,宜矣。
金器大達曰,大司憲兪㝡基,掌令南彦彧未肅拜,鄭恒齡再度呈辭入達,執義朴昌潤呈辭,持平李世澤受由在外,權世橚在外,今日以監察茶時之意,敢達。令曰,知道。
具允明,以弘文館言達曰,副校理李心源,旣有只推之令,卽爲牌招察任,何如?令曰,依。
以副校理李心源牌不進罷職令旨,令于金器大曰,推考徽旨捧入。
大行大王大妃殿因山習儀時,以洪相直爲守宮假注書。
傳于具允明曰,明日咸鏡道進香輪轝排設相値,朝上食兼行事,分付。
洪相直在外,代以孟儒龍爲守宮假注書。
兵曹口傳政事,以李世孝爲副司果。單付。
金器大,以戶曹言達曰,頃因大朝特敎,貢市人舊遺在己巳·庚午兩年條特爲蕩減事,命下矣?各司及各廛各契物種,己巳·庚午兩年條舊遺在抄出蕩減實數,別單以入之意,敢達。令曰,知道。
魏昌祖,以轝士廳言啓曰,七月因山時,大轝入井軍,預備卜直,竝每運二百三十名式,九運合二千七十名,肩轝入井軍,每運預備竝八十八名式,五運合四百四十名,以壯實者,各別抄擇整待,而其餘各色差備軍三千六百三十五名,亦以壯實軍分排,莎草浮莎軍,依山陵都監移文,鱗次定送,而計其都數,則萬無不足之慮,誠甚多幸,緣由竝以敢啓。傳曰,知道。
忠淸兵使申思彦狀達,淸州等官山內二下面居幼學池慶恒妾成召史等爲虎囕死事,令于金器大曰,囕死人等,令本道恤典擧行。
上在昌慶宮廬次。
大行大王大妃初喪。
沈鑧達曰,備邊司郞廳來言,今日賓廳坐起日次,而初度習儀相値,頉稟。令曰,知道。
趙載洪達曰,今日賓廳坐起日次旣已頉稟,所當持公事入對,而初度習儀相値,頉稟。令曰,知道。
又啓曰,今此大行大王大妃發引時,承旨二員,靈轝侍衛,當爲陪進,一員,擧動習儀,亦當進參,自初度至三度習儀,何承旨進去乎?敢稟。傳曰,左承旨,右承旨進去,左副承旨進去。
又啓曰,今此大行大王大妃發引,王世子祗迎祗送時,承旨一員,當爲陪從,仍爲留院,何承旨爲之乎?敢稟。傳曰,同副承旨進去。
又以弘文館言達曰,本館上番校理臣趙曮,今日以明陵因山初度習儀時進參事,晝仕出去之意,敢達。令曰,知道。
又達曰,同副承旨沈鑧,以習儀出去,而今日行禮,卽爲牌招入直,何如?令曰,依。
又達曰,卽者國葬都監草記,昨日入直承旨竝罷職事入啓矣。右副承旨金器大,情勢難安,今方出去,左承旨具允明,右承旨李惟秀,左副承旨魏昌祖,同副承旨沈鑧,以習儀出去,廳中只有臣載洪,同副承旨,纔已請牌,左承旨,右承旨,竝卽牌招,何如?令曰,依。
又以弘文館言達曰,副校理李心源,旣有只推之令,卽爲牌招察任,何如?令曰,依。
傳于趙載洪曰,輪輿補土,在前市民與紫門監爲之矣。壬申,後衛軍使用,兩朔之內,兩次使用,雇軍則自內糧米當上下,鄕軍則糧米從厚上下事,分付惠廳。
具允明達曰,假注書徐有元,身病猝重,勢難察任,今姑改差,何如?令曰,依。
趙載洪,以吏曹言達曰,本曹朝房,頹毁成墟,故買得家舍,而有一貰入李姓士人,還推厥價,已至兩朔,累度催促,無意出去,藉勢兩班,顯有久據之跡,旣作公廨,肆惡不出,無異冒入,令該府卽日出送,其罪狀,照律勘處,何如?令曰,依。
沈鑧,以兵曹言達曰,景福宮假衛將洪東碩,素患伏暑之症,萬分危劇,無望供職,呈狀乞遞,不可等待其差復,今姑改差,何如?令曰,依。
上在昌慶宮廬次。
大行大王大妃初喪。
懿仁王后忌辰齋戒。
夜五更,流星出北落星下,入坤方天際,狀如拳,尾長三四尺許,色赤。
具允明達曰,右承旨李惟秀,今日不爲仕進,卽爲牌招,何如?令曰,依。
又以啓曰,守宮假注書孟儒龍,時無職名,令該曹依例付軍職,冠帶常仕,何如?傳曰,允。
假注書徐有元改差,代以李迪輔爲假注書。
傳于具允明曰,禮房承旨·禮曹判書,來待于徽寧殿近處,待下敎入侍。
傳于具允明曰,禮房承旨·禮判入侍。
傳于具允明曰,禮房承旨入侍時,香室官員及書寫忠義,持祝文紙,同爲入侍。
傳于沈鑧曰,厚署柩材一部,擇送于內需司之意,分付該曹。
沈鑧,以兵曹言啓曰,甲子年明陵行幸時,城門外屛門把守,依前定奪,大駕行過後,還入留都,還宮時,更爲出去把守矣。今亦依此擧行之意,分付留都營及訓局御營廳,何如?傳曰,允。
又以兵曹言啓曰,甲子年明陵行幸時,留都營無事等循例狀啓,依前定奪,付撥以送,如有時急狀啓,則別定京驛馬以送矣。今亦依此擧行,何如?傳曰,允。
李惟秀,以賑恤廳言啓曰,依傳敎,三倉漕軍等回糧米十二石十三斗,逐名分給以送之意,敢啓。傳曰,知道。
兵曹口傳政事,以鄭恒齡爲副司果。
丁丑六月二十六日辰時,上御徽寧殿。禮判·禮房承旨同爲入侍時,禮曹判書李益炡,左承旨具允明,假注書徐有元,記事官李鎭恒·李東泰,以次進伏訖。上命書傳敎曰,今因徽寧殿魂帛埋安,乃覺殯殿魂帛,卽魂殿虞主也。旣奉而來,同奉神榻,無端埋安,情禮,若何?今日定例然後,來月孝昭殿當行,今日及來月告由文,親製以下,此後依此定式,載於補編。上命允明,呼寫徽寧殿魂帛埋安告由祭文,又呼寫孝昭殿魂帛埋安告由祭文訖。上曰,禮判出去,香室官員及書寫忠義召入也。益炡承命出去與校書博士南重,忠義金浤,偕入進伏。上曰,香室官員,誰耶?益炡曰,校書博士南重矣。上曰,此是南玉之弟耶?益炡曰,然矣。上曰,此祭文,使忠義卽爲精書,而香室官員,看檢善寫之,可也。上又曰,彼忠義爲人極爲精緊矣。仍命書傳敎曰,月令書寫忠義,五朔祭文,連爲精書,過因山後,令該曹相當職調用。又命書傳敎曰,香室官員校書博士南重,於祭文頭辭,其能據禮,其可尙也。卽賜弦弓一張。上曰,七月朔奠正時,日食相値,以卯正初刻,朝奠兼行事,分付。出傳敎上曰,殯殿入直郞廳,誰耶?益炡曰,徐志修今方入直矣。上曰,使之來待也。益炡曰,頃者祭服所着,已以草履磨鍊,而外議皆以草履爲常着,菅屨疏屨,俱載於禮書,大明集禮圖制,亦極分明。今若使尙方依樣造出,則可合於古制云,故敢達,而集禮圖式,亦爲持入矣。仍爲奉上。上下覽後,下敎曰,注書持此冊子而往于時原任大臣家,收議以來,可也。臣有元,敬奉聖敎,以收議事,先爲退出。
丁丑六月二十六日巳時,上御徽寧殿齋室。承旨入侍時,左承旨具允明,假注書金樂洙,記事官李鎭恒,記事官李東泰,以次侍立於階上。上曰,魂帛奉安諸具,禮判持入,可也。上曰,其日朝晡哭,日食後爲之。仍命書朔奠正時傳敎。上曰,注書出去,奉安諸具,禮判率忠義斯速持入事,分付賤臣。樂洙承命趨出,偕禮曹判書李益炡及忠義入侍。上入哭後,還出臨下敎曰,大祝上來,魂帛奉安樻中,仍爲結裹。上曰,彼忠義,誰也。益炡曰,趙長鎭矣。上曰,誰家人也?益炡曰,忠勳都事趙載世之子也。上曰,埋安時詳審爲之,可也。益炡曰,埋安所有二處矣。上曰,詳審,日後埋安爲之可矣。益炡曰,然矣。結裹畢後,上曰,承史先退,承史以次退出。
上在昌慶宮廬次。
大行大王大妃初喪。
懿仁王后忌辰。
仁穆王后忌辰齋戒。
具允明啓曰,假注書李迪輔,時無職名,令該曹依例付軍職,冠帶常仕,何如?傳曰,允。
傳于具允明曰,儒臣持常訓入侍,昨日問議注書,亦同爲入侍。
又以國葬都監郞廳,以摠護使意啓曰,今此發靷初度習儀,趁早擧行之命,下於去夜云,而政院不爲頒布,都監之承聞,僅及於陪從承旨下直出來之際,近來百事解弛,殆不成樣,而莫重傳敎之經宿掩置,前所未有,事之寒心,莫此爲甚。當該入直承旨,竝罷職,何如?傳曰,不過疎忽之致,遞差,可也。
承旨前望單子。以尹東度·韓光會爲承旨。
具允明達曰,新除授左副承旨韓光會,卽爲牌招,何如?令曰,依。
沈鑧啓曰,禮曹判書李益炡,宗廟奉審後,依昨日下敎來待矣。傳曰,使之退去,明日食後入來。
沈鑧達曰,禮曹判書李益炡,旣已來待取稟。而謂以門限已迫,不待下敎,徑先出去,事甚未安,推考警責,何如?令曰,依。
又以觀象監官員,以領事提調意啓曰,在前日月之食,或見於天際,則例必登高看望矣。今七月初一日辛卯朔日食,以四篇法推之,則大明曆法,不食,內篇外篇兩法,俱爲食,在地下,但時憲法,復圓卯初二刻。以此觀之,則復圓時刻,與當日日出時相近。若有未及復圓之形,則不可不隨所見救食,而闕庭候望,似難詳察,依前例別定監官員,二員登南山看候,而日出之時,如有未復光之形,則亦令依例放火箭相報,以爲救食之地,何如?傳曰,允。
假注書臣徐有元,承命馳往問議于領中樞府事臣金在魯處,則以爲,臣病方尤十分苦重,昏無以仰對,而按菅屨疏屨圖形,非但在於大明集禮。今之喪禮備要所圖,亦與集禮同,而古制旣難的考,不得不以俗用喪屨代用耳。儀禮喪服圖式,旣不圖屨制,喪禮備要成服之具,屨之制度,亦不明言,至尊所御之屨。今若令尙方,倣圖講究而別造,則可以造成,而但恐百官之屨,有倉卒難齊,參差不一之患,舊圖只有菅屨疏屨,而不杖麻屨以下,無圖,抑百官則因前無改耶。惟望博考審處,行判中樞府事臣兪拓基以爲,斬衰菅屨,齊衰疏屨之制,俱載古今禮典,如可倣而製造,或似彷彿。而第須先識菅與蒯之爲何草?然後方可議其制樣,且見五禮儀,服制條註,菅屨疏屨竝代用白綿布鞋,豈亦以衰絰雖用古制,而菅屨不可詳,故代用白綿布耶?與其不知爲何草,代以藁麻,而只倣不可詳之制樣,改造他屨,恐不如遵用古今所行,且依朱子說卒伍所着之制,一用見方所用之,爲不害於義,伏惟上裁。判中樞府事臣李宗城以爲,今此俯詢,固出於遵禮復古之盛意。謹按朱子答周叔謹書曰,菅屨疏屨,今不可考,略以輕重推之,斬衰用今草鞋,齊衰用麻屨,可也。麻鞋,今卒伍所着者,喪屨之制,在朱子之時,尙云不可考,今以圖說所畫者,依樣而成之,其能合於禮制,有不可知,所謂菅與蒯,亦不知爲何草,勢將以無葛用穎之義,以藁草代之。以代菅蒯之藁,成不可考之樣,斷然行之,已非愼重之意,而見今上下通用者,政是朱子所謂卒伍所着,亦自有據。且是列朝已行者,有其擧之莫敢廢也。卽禮也。區區愚見,因舊恐當,伏惟上裁。領議政臣李天輔以爲,臣病狀近益危劇,伏枕昏憒,俯詢之下,不能明對,不勝惶悚,而斬衰菅屨,齊衰疏屨之制,俱載古今禮書,且有圖式,其制度則可以考見,而第所謂菅與蒯,未知爲何草。今若以圖說所出者,依樣爲之,則不可不以藁草代之。菅屨之必用菅,疏屨必用蒯,皆有其義,則代以他草,而只取其名,恐甚苟簡,惟在博詢而處之。左議政臣金尙魯以爲,斬衰之用菅屨,齊衰之用疏屨,見于公私禮書,而二屨圖形,不但載於大明集禮,家禮及喪禮備要,亦以圖載焉。今於至尊所御之屨,欲倣此圖而造成,則自可行之。但疏屨之蔍與蒯,東俗不知爲何草,故無論斬齊,自古以藁代之者此也。屨制雖可倣用集禮,造屨之草則似未可倉卒考辨。惟此一事,恐或難處,至於百官所着屨制,亦不可異同,伏望博詢而審裁焉。右議政臣申晩以爲,斬衰之菅屨,齊衰之疏屨,不但大明集禮圖解之詳備,家禮所在,亦同於集禮,而喪禮備要,則蓋引家禮,而圖解皆同也。諸書圖形,如是明的,今若倣其制樣而造成,則似合於禮意矣。勿論斬衰齊衰,菲蒯雖殊,屨之制度則同,不杖朞服之麻屨,其制似必無異,旣曰不可不依古禮改之,則麻屨亦爲一體改之,恐似得宜。以臣蒙陋,未免臆對,惟望博詢而審處焉。領敦寧府事臣趙載浩,病未獻議云矣,敢啓。傳曰,朱子之意亦然,從俗,可也。
丁丑六月二十七日巳時,上御通明殿廬次。儒臣入侍,春坊官員追後入侍時,校理李心源,修撰宋瑩中,同副承旨沈鑧,假注書李迪輔,記事官金和澤·李東泰,以次進伏訖。上覽國葬都監金尙魯草記曰,其時承旨誰也?鑧曰,金器大·魏昌祖也。上命書草記,末曰,此不過疎忽之致,遞差,可也。上曰,彼注書誰也?鑧曰,李迪輔也。上曰,於領相爲幾寸乎?鑧曰,十寸也。上曰,問議入來,注書置之。上曰,此草記,注書出給,而承旨前望單子持入之。出榻敎迪輔承命出,持入單子,尹東度·韓光會落點。上命讀大臣收議曰,屨形不似例履矣。鑧讀領府事金在魯,判府事兪拓基·李宗城,領議政李天輔,左議政金尙魯,右議政申晩收議訖。上曰,予有疑處,大臣亦無指的言者,命書獻議批答曰,朱子之意亦然,從俗,可也。上曰,當該中官,擧措駭然,罷職。上曰,勅使不漢語而善淸語矣。上曰,金振夏所答,不泛矣。鑧曰,淸語甚熟矣。瑩中曰,臣帶漢學敎授,故取才時見之,淸學多習矣。上命讀常訓,心源讀序,瑩中讀敬天法祖敦親,鑧讀愛民祛黨,迪輔讀崇儉,和澤讀勵精勤學,東泰讀後序,春坊官員入侍事。出榻敎迪輔承命出,與輔德尹東昇,司書李徽中入來進伏。上曰,予之作,而名目則古語,因此陳文義。上曰,雖氣稟好者,無學問則不能終始,隨事不足者見矣。心源曰,八目已下敎,別無面戒仰達者,而益爲加勉,伏望。上曰,一夜所作草率,而自古帝王,若知敬天則無桀·紂矣。瑩中曰,非學則不知敬天之實矣。上曰,然。雖孩提,莫不有秉彝。瑩中曰,一篇莫非格言,而篇中書自書我自我,勿忘則不失著書之意。上曰,此敎元良者,于今反顧,豈不歉然?瑩中曰,雖敎元良,豈無身敎。上曰,在人不在書。瑩中曰,至程·朱,義理甚明,下敎每稱齟齬,而詳備則不滅於古矣。上曰,訓詁出后,先儒無程·朱。上謂東昇·徽中曰,東宮講學,連爲之耶?近講何書?東昇曰,近則逐日講禮,而過五章式只十餘板矣。上曰,多所發問否?東昇曰,發問處甚多矣。徽中曰,臣昨年侍講,今番又入侍,則英音比前分明矣。上曰,昨日予偶往徽寧殿見之,則元良所看書冊積置,而予曾所未見者多矣。窮僻之書,無所不覽,予則以此爲悶矣。東昇曰,博學而詳說之,將以反說約也。博學無方,信好矣。豈是可悶之事乎?徽中曰,非徒旁通諸家而已。至於小學諺解等書,邸下講禮時,往往擧誦,無所差爽,可想其用功於實地矣。上曰,元良果有聰矣。讀不過一二編,輒成誦,故恃此不讀矣。東昇曰,臣於侍講時,以所讀編數仰質,則以未多讀爲答,而誦下甚熟,可見睿聰之不凡矣。上曰,講學時何服耶?東昇曰,服衰服,而德成閤甚狹窄,當午甚熱,問質移晷,未見倦色矣。上曰,德成閤果甚隘,無納風處,其炎熱難堪,可想矣。東昇曰,非徒講學之克勤,今番虞享,東宮五次親行,臣等在執事之列,伏見邸下哀敬備至,裸薦周旋之際,未有尺寸之失,至於微文小節,亦莫不講究,務歸合禮,卒祭退出之後,臣等相對,感歎不已矣。上曰,然則何幸如之?上曰,曲禮曰安民哉?何曰止哉?東昇曰,省文懸註也。上曰,禮從宜使從俗,何也?東昇曰,古今彼此之宜,而事則從俗矣。徽中曰,從宜,謂事理,從俗,謂事勢。上曰,君前臣名,父前子名,何謂也?東昇曰,君前臣名,欒盈·徽中曰,父前子名,弟呼兄名矣。上曰,然。上曰,父前呼叔之名乎?東昇曰,不可。上曰,菅屨之菅,是何物耶?東昇曰,詩云東門之池,可以漚菅,蓋是類紵之草,可以索綯者,而其俗名則臣不能詳知矣。徽中曰,菅之俗名,鄕人稱之以者五樂,蓋鄕民以此織屨結簑矣。上曰,蒯藨屨之蒯,又是何物耶?東昇曰,逸詩有雖有絲麻,無棄菅蒯之語,蓋亦類菅之草,而亦不知俗名矣。上曰,菅屨疏屨之制,今皆按禮復古,爲是乎?東昇曰,菅疏之制,家禮備要等書,雖有圖形,今不可詳考,而藁屨麻屨,國俗之代用已久,蓋其菲粗之品,不失喪服之大義,而至若制度因革,係關邦禮,非臣所敢臆斷也。上命取來禮記補註,先示玉堂。因曰,金領府事禮記之工,多矣。顧東昇曰,曾見此冊否?東昇曰,不見矣。命分一卷,示春坊上下番,略略傳看後,上下問曰,其書如何?東昇曰,書例如箚疑之類,與原書參看後可知,不可遽知矣。上曰,沙溪家禮輯覽,今有之乎,鑧曰,有之矣。上曰,勸予作補篇,而如此法矣。東昇曰,書中多有徐志修曰字,志修習於禮矣。上曰,必信從故書之,以其習於禮記故也。瑩中曰,李宜哲習於禮,有著說矣。上曰,習於禮者,必著此等文。上曰,李奉朝賀宜顯,聰於文云矣。瑩中曰,或聰於事,或聰於文矣。上曰,一人之身,或聰於文,而不達事務者,或聰於事,而文章不足者,可怪矣。李奉朝賀,多習故事矣。上拈出王制所引戰國策,白馬非馬條。下問曰,此文義難解,春坊知之乎?東昇曰,白馬非馬云者,似是公孫龍堅白同異之辯也。其意似如此云云。上命傳示冊子於徽中。徽中曰,蓋刑名之學,以循名責實爲主,白者名色也。馬者形實也。求白馬者,馬不白則皆棄之,所求在白,不在於馬,然則有其白而無其馬,故曰,白馬非馬,堅白之說,大槪如此矣。上曰,司書之言是也。又敎曰,刑名之學,始於何人?東昇曰,史稱黃·老刑名,似皆祖源於軒轅·老子矣。上曰,程·朱以後,無此學乎?東昇曰,漢後無聞。上曰,戰國策,何如?鑧曰,士子多習見之。東昇曰,戰國策文章好矣。故蘇氏之文,專尙其法矣。上曰,禮記中夢與九齡,何如?東昇曰,年壽不可自我損益,而文王雖與之,武王豈安受之乎?上曰,然。武王若受之,則甚於伯禽之受,非禮矣。上曰,如泫然流涕云云,亦可疑矣。東昇曰,如坊墓崩,殯于五父之衢等說,先儒已嘗論其害義矣。徽中曰,如大學·中庸·檀弓·樂記·學記·表記·禮運等五六篇外,其他多漢儒傳會之說矣。上曰,禮是陳氏之輯乎?東昇曰,陳澔乃宋元間人也。爲禮記輯註而已。上曰,禮果何人所作?東昇曰,漢儒戴聖所編矣。上曰,禮之未經朱子手,爲可恨矣。東昇曰,儀禮經傳通解,乃是朱子所範圍類裒者,而勉齋續通解,亦是朱子所規畫指授者,則亦不可謂全不經手矣。上曰,漢儒去古未遠,其說有可取耶?東昇曰,諸經義理,雖到程·朱,而闡發無餘,至於名目度數,若無漢儒,則何所憑據乎?禮雖出於漢儒,而其原則本於孔子,非全無依據也。上曰,淸國,無如元許衡者矣。東昇曰,先儒論其失身,而實間世之大儒也。上曰,耶律楚材,何如?東昇曰,斛律金耶律楚材,人皆稱之,上曰,君臣服像,元世祖以胡服,楚材則中國服矣。上曰,頃日御製,指示元良者,是今之春坊耶?東昇曰,前弼善趙榮進,文學洪榟矣。上曰,趙榮進今移職乎?東昇曰,日前纔移掌樂正矣。上曰,曾未經準職耶?東昇曰,未入春坊之前,亦拜是職矣。上曰,趙榮進亦經輔德乎?鑧曰,已通而未及爲之矣。上曰,一經輔德,則不得爲司書文學耶?鑧曰,玉堂春坊,無所拘限,經輔德者,或爲司書文學,經應敎者,或爲校理修撰矣。上曰,已通輔德應敎者某某耶?鑧曰,通應敎者,尹東昇·黃柙·鄭尙淳,通輔德者,未盡記矣。上曰,今日已行講筵耶?東昇曰,俄者入單詣閤之際,適承入侍之命,故未及經講而入來矣。上曰,然則退出行講,可也。東昇·徽中趨出。上曰,東宮讀聲似勝矣。鑧曰,勝矣。上曰,次對時酬酌,何如?鑧曰,發落分明矣。少頃,諸臣遂以次退出。
上在昌慶宮廬次。
大行大王大妃初喪。
仁穆王后忌辰。
宣懿王后忌辰齋戒。
自昧爽至寅時,有霧氣。
韓光會達曰,大司憲兪最基,掌令南彦彧未肅拜,一員未差,執義朴昌潤呈辭,持平權世橚在外,李世澤受由在外,今日以監察茶時之意,敢達。令曰,知道。
趙載洪達曰,假注書金樂洙,身病猝重,勢難察任,今姑改差,何如?令曰,依。
具允明啓曰,禮曹判書李益炡,依下敎來待矣。
傳于具允明曰,禮判入侍時,時任大臣亦入侍,而使入直注書傳諭。
又啓曰,左議政金尙魯,右議政申晩,依下敎來待矣。傳曰,入侍。
傳于李惟秀曰,轝士大將入侍。
又以啓曰,轝士大將具善復,依下敎來待矣。
具允明,以禮曹言啓曰,卽接奉常寺所報,則大行大王大妃虞主,來七月初八日,當爲畢造成云。初九日奉安吉時,問于日官,則同日辰時爲吉云。以此時知委擧行,而依定式,奉常寺都提調及本曹長官,眼同奉審後,自資政殿造成所,仍爲陪進,奉安于明政殿之意,敢啓。傳曰,草記留置政院,待下敎擧行,
丁丑六月二十八日未時,上御通明殿廬次。時任大臣,禮判同爲入侍,轝士大將·明陵參奉追後入侍時,左議政金尙魯,右議政申晩,禮曹判書李益炡,左承旨尹東度,假注書李迪輔,記事官李鎭恒·李東泰,以次進伏訖。尙魯曰,今日日氣甚熱,聖體若何?上曰,一樣矣。事體爲重,當先問虞主埋安處矣。仍命禮判進前下詢曰,奉審則,何如?而倘有餘地耶?益炡曰,多有空處,而限六步爲間隔矣。上曰,自何時爲間隔,而蓋善爲之事也。自東至西墻,其間幾許耶?益炡曰,九十步矣。上曰,銘旌書寫官,何以爲之?究其實則畫員加資,可也。誰謂習篆字而後書之乎?予初書之,而猶不怪矣。上曰,予連參祭奠,姑未嘗一踰時,向於貞聖因山時,亦不踰卯時,第過七月十一日然後,予知免夫。尙魯曰,殿下每如是,不知不覺之中,自多損傷之節,臣等誠不能仰孚,只自焦迫而已。上曰,昨於魂帛埋安處,親往開金井而歸,夜雖昏憊特甚,豈可不趁卽埋安乎?貞聖初虞後,宜卽埋安,而其時値昏未果矣。上命承旨書傳旨曰,今番駕前侍衛,若從常時,稍遠大轝,豈隨轝之意哉?故儀仗副輦,皆祛之,先驅禁軍馬兵先廂進前時,大轝前,前進駕前侍衛中,蛟龍旂寶差備雲寶劍摠府堂郞五衛將各一員外,皆駕後侍衛,駕前侍衛者,重行侍衛,都監堂郞,亦爲重行隨轝,前廂若或中止,大轝道上有遲滯之事,則當該大將及龍虎將,當以軍律繩之,以此嚴飭。上命承旨書傳旨曰,近者百度解弛之中,譯院尤爲寒心,勸奬之意,曾已申飭下敎,而大抵淸漢學中,淸學金振夏,漢學邊憲,能解淸漢語,故頃者勅使接待時用之。今覽參覈使狀聞,譯官金振夏,往于鳳城,非徒酬酢有據,方當國有事之時,以此酬應,心尤一倍,末端酬酢,能諭予意,渠雖微矣。此正不辱君命也。於此於彼,不可無勸奬,特爲加資,御前通事乏人之時,今於下敎,其宜儲陞,漢學邊憲,一體加資。上曰,爲此下敎,俄召卿等矣。今番首譯張采五,頗不泛矣。尙魯曰,長溪君亦稱譽此人矣。上下詢承旨曰,曾往北京否?東度曰,臣隨臣父往來矣。上呼寫至能諭予意。上曰,快哉?實善待也。彼意則當初爲其隨駕而急督故也。尙魯曰,彼人默無一言云矣。上曰,最難者,能解鳳城將低聲之語,果善爲淸學矣。仍命禮判先退。益炡曰,庚子所用交椅香床,方在尙衣院矣。上曰,以此用之,可也。尙魯曰,淸學易於漢學矣,犯越人,今月內似到義州矣。晩曰,其犯越罪人,速往矣。東度曰,犯越者七人中,一人則有病云矣。尙魯曰,參覈使離發後六日,得達義州云,誠難事矣。上曰,今番李彝章速往矣,實可用之人也。尙魯曰,然矣。臣亦知其可用之人也。上曰,每於如此事用之,當之者豈敢不往乎?其在國家道理則不是矣。故參判李壽沆,亦可用之人也。我國專用門地,故爲下所沮,不得用之矣。上曰,金器大亦可用之人也。比諸金孝大,予初未認其如何?連爲任使,非但謹愼,且極純實,最不泛矣。尙魯曰,然矣,魏昌祖亦可用之人也。頃夜習儀,早爲之傳敎,以其時承旨不卽頒布事,草記請罪,此兩人入於其中矣。上曰,此近無院吏之致也。尙魯曰,然矣。上曰,金器大似入睡時也。魏昌祖何知乎?尙魯曰,早爲習儀之敎,誠好矣。上曰,魏昌祖不爲下鄕乎?尙魯曰,似未下去矣。初頭國恤時,此人上來,雖帶軍銜,長入參哭班矣。上曰,爲人頗不泛矣。旣出言端,宰臣中,有父至正卿,叔經一品者,以此坐地,不善爲官矣。何至今不差備堂耶?晩曰,尹得載曾經吏參矣。尙魯曰,臣亦知其不泛,從當爲備堂矣。上曰,人壽幾何?吏參其亦特除也。晩曰,其後又爲亞銓,而亦經道伯矣。上曰,李彝章先代,似無名祖矣。尙魯曰,不然矣。此乃李海昌之子孫也。海昌爲極名宦矣。晩曰,又是說書李必重之子也。上曰然乎,李必重亦不泛矣。尙魯曰,俄已仰達,而臣與之同事,故知其可用矣。上曰,何時以何事同爲之乎?尙魯曰,臣待罪東藩時,彝章爲平康倅,雖年少時,見其治績,頗剛猛矣。自其時知其難矣。上命承旨書傳旨曰,頃者辭朝時,已下敎,渠雖無狀,亦一北民也。王者之道,若曰渠旣犯禁,雖有黑白之分,殺之何惜云?則非王子之言也。其雖衰耗,豈忍爲此?庚午年犯越之類,旣有首從,而不爲詳奏,一體被律,況今番於戕殺,自有當之者二人,今若庚午六人俱被律,此豈有殺越然後奏文之意哉?令備局卽爲,分付參覈使,俾勿若前事嚴飭。尙魯曰,臣實欽仰好生之德矣。尙魯曰,山陵浮莎所入,視莎草不啻倍多,故頃已草記移用,而卽今浮莎當被處,猶患不給,莎草軍中四百名,又爲移用於浮莎軍,何如?上曰,依爲之。出擧條上曰,李彝章幾已入去矣。尙魯曰,然矣。頃以退壙開金井時,出去陵所之意,已仰達,一二日進去,奉審畢役後,入來,何如?上曰,依爲之。晩曰,臣昨往備坐時,濟州民人等,以先爲赴役之意,來告於路次矣。上曰,予隨轝時,當率往矣。尙魯曰,上年節使時,謝恩方物准作正貢事,禮咨出來,而自前如此之時,例有無方物謝表矣。今亦令槐院撰出謝表,順付節使之行,何如?上曰,依爲之。又曰,犯越罪人韓商麟等,禮咨旣引乾隆六年例出送,故向來回咨中,以擬因節使奉表陳謝之意,依前例添入措語矣。此亦當有無,方物謝表,分付槐院,一體撰出順付,何如?上曰,依爲之。以上出擧條尙魯曰,平安監司閔百祥申報備局,以爲來頭客使接待時,宜用醴酒,而此乃禁酒後初行之事也。不可不一番講定指揮云矣。勅使入京後,當用醴酒,則西路各站,亦當依此擧行,以此,分付海西·松都·京畿亦一體知委,何如?上曰,依爲之。出擧條上命承旨書傳旨曰,冬至兼謝恩使,後日政擧行,正使以宗臣備擬。尙魯曰,臣見萊伯私書,倭差旣自願出來後,無節拍入去之事甚難處,故至今相持云。蓋倭人,異胡人,誠難矣。上曰,觀其狀貌,怪毒矣。仍命承旨書傳旨曰,頃者處分萊伯之後,尙無皁白,其果帖然而然乎?若不然,噫,慶弔交隣重事,彼何以幺麼之事相持,不顧弔慰之重,我何以率土罔極之時,拘拘於細節乎?此後設或有弛張,此非朝廷所知,卽萊伯闊狹,則國有大故之時,彼人持細固執,萊伯身被衰服,何相持乎細事乎?渠若聞此而無動意,此無重朝廷之意,萊伯亦不據理曉諭,將焉用彼守臣哉?過來朔後,其猶若前,當遣一宣傳,境上施以軍律,使隣國知有朝廷,令備局以此,分付萊府。噫,因不緊事,初不知而雖入境,旣聞國有大故,渠當忙廻之不暇,幾朔淹留,相持爲事乎?此無萊伯,無義譯之故也。國無法則已,若有法則予雖衰耗,太阿不鈍,不施於此等,不顧特除,若是泄泄之萊伯,將施於何?況此事旣不關涉於朝廷,則渠與萊府,何敢推上於朝乎?一體嚴飭。晩曰,茶飮進御乎?久曠日次,下情觖然矣。上曰,連服矣。晩曰,有效乎?上曰,尙今支過,似是藥效矣。晩曰,此時首醫金履亨·方泰輿之在外,事涉如何?自多在邑時,誠悶矣。今番使之留在,仍爲隨駕宜矣。尙魯曰,前後罷職侍從臣,特敍付軍職,入參殷奠,何如?上命承旨書傳旨曰,堂上堂下侍從被謫蒙放人及歲抄前後不給牒者,給牒敍用,未敍用者,敍用又命書傳旨曰,侍從堂上堂下敍用之人,一倂口傳付軍職事,分付,中官李夢良處分徽旨,以林效沖改付標以入事,轝士大將具善復·明陵參奉宋準明入侍事。已上竝榻敎迪輔承命出,與善復入來,上命善復進前曰,卽今則轝軍無慮乎?善復曰,然矣。上仍命善復先退。上曰,金養心,予觀其爲人,必能善治矣。尙魯曰,然矣。尙魯曰,畿邑守令尙未下去,今日內,使之催促下送,何如?上命承旨書之曰,畿甸守令,其令今日內辭朝,上命左右相先退,上曰。注書出去,明陵參奉在家云,與之偕入,迪輔又承命出,與準明偕入進伏。上謂準明曰,前參奉旣以不善奉職,至於被罪,汝則十分恪謹,無如前參奉之爲也。仍命準明先退。諸臣遂以次退出。
上在昌慶宮廬次。
大行大王大妃殿初喪。
宣懿王后忌辰。
尹東度達曰,大司憲兪㝡基,掌令南彦彧未肅拜,一員未差,執義朴昌潤呈辭,持平權世橚在外,李世澤受由在外,今日以監察茶時之意,敢達。令曰,知道。
藥房都提調申晩,提調李,副提調趙載洪啓曰,伏未審夜間,聖體,若何?前劑入茶飮,已盡於昨日,臣等卽與諸御醫入侍,詳察聖候,議定繼進當否爲宜。臣等不勝區區憂慮,敢來問安,竝此仰稟。答曰,知道。氣則一樣矣。
傳于具允明曰,承旨入侍。
具允明啓曰,編次人趙明鼎,依下敎來待矣。傳曰,摠管魚錫胤同爲入侍。
傳于具允明曰,殯殿·魂殿·祭殿燭,定例則三兩,補編則二兩,以三兩載於補編。
傳于李惟秀曰,政事,明日爲之。
柳萬健爲假注書,兵曹口傳政事,金器大爲副司直單付。
丁丑六月二十九日巳時,上御通明殿廬次。藥房入診,禮房承旨追後入侍時,都提調申晩,提調李,副提調趙載洪,假注書李迪輔,記事官李鎭恒·李東泰,醫官許礈·金德崙·李興門·蔡膺祐·金福齡·愼懋,以次進伏訖。晩曰,近來日氣蒸鬱,聖體,若何,而寢睡,亦若何?上曰,一樣,而去夜不能穩宿矣。晩曰,水刺進御,亦何如?上曰,一樣矣。晩曰,每以一樣下答,何謂之敎耶?上曰,所食不過一大匙矣。晩曰,茶飮連進乎?上曰,然矣。晩請診察,上曰,唯。許礈奉診後,退伏奏曰,左右三部沈弱,大體虛軟矣。諸醫官,皆如許礈之所奏,奏訖。晩曰,令醫官相議,繼進當否,何如?上曰,唯。許礈曰,陳皮理氣,香薷滌暑,連進蔘橘茶,宜矣。晩曰,香薷加入,連爲進御則有勝乎?上曰,似勝矣。藥房入診時,加味蔘橘茶五貼,加劑以入事。出榻敎載洪奉敎而書。上曰,都令善寫矣。晩曰,然矣。上命注書,召入禮房承旨,禮房承旨入侍事。出榻敎迪輔承命出,與具允明偕入進伏。上曰,補編序文,右相寫之,可也。晩曰,關東·淮·金江三四邑蠲減之代,日前左議政金尙魯,以上納條則自賑廳給代本邑,詳定條則以常賑耗給代之意,稟定矣。關東荐經大賑,所謂常賑穀,多數耗縮,卽今遺儲不敷。此已可念,而其中四邑進上蔘價,秋等不遠,事勢甚急。此則不必以耗穀給代,本道方有補縮蔘儲留錢,其數頗優,以此錢依數許劃爲宜。左相及均堂之意亦如此,依此爲之,何如?上曰,依爲之。晩曰,昨日傳敎,有侍從被謫蒙放人給牒敍用之命,而吏判以被謫蒙放中,如特敎嚴處之人,有難循例書入,何以爲之?送問於臣等,吏判之意,似指如趙榮順矣。必須一經筵稟然後,可以擧行,故敢達。上曰,蒙放乎?晩曰,蒙放已久矣。上曰,別單書入,可也。以上出擧條曰,今番侍從罪罷人員,竝命特敍,而至於李最中,初非循例罷職,何以爲之乎?上不答。上曰,李運恒是李鎭恒之弟乎?載洪曰,非也。乃平安道文官也。曰,今此藥院,非但無首醫,且無之次之醫,況當此靜攝中,尤不可使首次醫,作宰居外,留置宜矣。上曰,次次陞之,當爲行首,卽今在下者,亦非幼,使之赴任無妨矣。上命都承旨先退監劑。曰,向以立馬記事下敎,故今方持入矣。上曰,表石監造官,因山時出去乎?曰,然矣。上曰,鑄成廳似已下去矣。曰,此亦隨去云矣。上曰,解謝祭亦於陵所爲之乎?注書招問香室官員。上曰,政府中樞府,以何馬隨往乎?曰,頃以此意,問于大臣,則皆以私馬備去云矣。上曰,工曹祭器,何以爲之乎?曰,本有鑄成廳,而工曹亦有鑄成所矣。晩曰,工曹則待令於魂殿,鑄成廳亦待令於殯殿矣。上曰,薛里廚房,本有馬矣。今以輸鍮器次懸書者,必欲某條得他鬣之意也。上曰,中官寢具則實不緊,此鬣除之,可也。東平尉昔往北京時,只持一毛浮而去,故其時譯官,皆凍戰大敗云矣。曰,自前謄錄如此矣。上曰,其如是自便耶?予則不欲持去寢具矣。上命允明書傳旨曰,今番因山時,世子宮問安,晝停到陵所,兼回駕時,經夜及下玄宮,晝停問安,兼大轝問安,兼大殿問安,侍講院問安,同此事,分付。上曰,今雖奉神輦以往,此異他時,上言不捧,可也。迪輔還入,使允明替奏曰,出問香室官員,則山陵無解謝祭云矣。曰,今番因山動駕時,本曹堂上守宮侍衛,當入五員,而一員不足,在前堂上不足之時,有分堂上加出之例矣。今則何以爲之?上曰,加出,可也。曰,然則依例分參知一員,令吏曹臨時差出,何如?上曰,依爲之。出擧條曰,臣昨伏見傳敎中,有諸司預備之命,以令箭爲之之意,敢達。上曰,予已知之,而當先下諸司預備矣。晩曰,軍兵抽前時,其間似遲矣。曰,奉安大轝時,以都監堂上,陪前大駕隨後乎?上曰,予望見神輦,而陪往堂上軍官及敎鍊官,隨後,可也。曰,殿下以大轝後近陪爲敎,而大駕前行,自爾壅蔽矣。上曰,登高則可望見乘輦,勝於乘馬矣。上命挾侍,下立馬草記。曰,卜馬則不緊矣。上曰,諺所謂余腹飽而不爲奴飯者也。其中殘忍者,京畿驛馬也。曰,今此所減,殆近百匹矣。臣出外觀之,如有卜馬不緊者,則當拔之矣。上曰,依爲之。晩曰,臣連以調護之道仰達,而言辭拙陋,忱誠未孚,而殿下長被衰絰,不顧聖躬,臣甚焦迫矣。上曰,如或調攝,則予當臥矣。故殆近五朔,而凡於祭奠,一不闕參,亦不踰時,曾子所謂,而今而後,吾知免夫之意也。能爲如此,實料表也。雖彼中官輪直,三日則出去而休矣。若使元良,行予所行,則應至於藥院直宿矣。曰,殿下行列祖所未行之事,其在臣等之道,當以保護之意,伏閤泣請,蒙允而後已也。殿下以爲,今之國勢治乎?臣自西藩歸來,比前太緩,紀綱日弛,世道漸降,如下淺灘,故大臣之憂惱,亦以此也。雖以工夫言之,此正日昃不遑,自强不息之時,而臣所憂悶者,專不在此,敢請殿下之節哀抑情也。上曰,已諭於祭文,而卽今只知慈聖,至於予身以外,實不知也。晩曰,提調所陳是矣。上曰,昨於左右相入侍時,實欲洞諭而未果矣。仍下不忍聞之敎。曰,殿下幸山陵,則無非哀毁處也。向衰之年,殊異少時,雖以聰明睿智天縱之聖,豈可徒恃精神乎?伏望顧念聖躬焉。上曰,是矣。不可恃者精神也。諸臣之見予者,皆爲怪之,而此則過慮也。曰,臣等仰瞻天顔之時,竊不勝驚憂之至矣。上曰,豈其然耶?上命承旨書傳旨曰,虞主,初十日午時,直奉安於殯殿事,分付都監。上曰,近間承旨持公事入對,幾次爲之乎?允明曰,連爲頉稟,故不爲入對矣。上命書御製述懷,仍命右相·兵判先退。上曰,彼注書,中郞將後裔耶?中郞將之名誰也?迪輔曰,李茂也。上曰,於汝爲幾代祖耶?迪輔曰,羅麗之間,世譜遺失,未詳其幾代矣。上曰,注書之近祖誰也?允明曰,故相臣李廷龜之子孫也。上曰,李明漢·昭漢爲兄弟耶?允明曰,果是兄弟,而廷龜之子也。上曰,其下行誰也?允明曰,漢字下相字,相字下朝字。上曰,朝字是臣字上行乎?允明曰然。上曰,領相之父舟臣,工判之父雨臣,戶判之父正臣,此是李端相·李喜朝之一家也。允明曰,兵判亦注書之同宗也。上曰,然耶?上曰,礪山宋氏族譜,頗壯矣。私家爲族譜者多乎?允明曰,然矣。上曰,我國李氏,姓本幾鄕,而李得宗何邑耶?允明曰,臣未知其姓鄕,而李氏姓鄕最多矣。上曰,續平壤誌見之乎?允明曰,未見矣。上曰,各邑誌印出者,前倅如有持來之件,則後日持入,可也。上命注書持入,堂后今月草記軸,命承旨讀之,至鄭恒齡書批。上曰,何事耶?允明曰,以御製常訓,作爲八條,分釋以獻小朝云矣。上卽命挾侍,持入鄭恒齡製入東宮冊子。下覽曰,大入工夫矣。允明曰,然矣。上命承旨再讀常訓輯編序與凡例,仍命書傳旨曰,今日考見下答軸,乃知鄭恒齡所進常訓輯編,取覽大略,其誠可尙,特賜鹿皮一領,以示予意。諸臣遂以次退出。
丁丑六月二十九日酉時,上御通明殿廬次。承旨入侍,右副承旨李惟秀,假注書柳萬健,記事官李鎭恒·李東泰,以次進伏訖。上曰,史官誰也?李惟秀曰,柳萬健也。上曰,誰之一家也?惟秀曰,柳萬重之一家也。上曰,編次人使之入來,同爲入侍。出榻敎上曰,夏·殷·周·秦·漢·晉·唐·宋皇明及我東檀君·箕子·三韓·新羅·百濟·高句麗前朝年代歷年及我朝享年編次人,先爲考出後入侍。上曰,今番敍用之類蒙放中,曾前歲抄中點下者及趙榮順,勿爲擧論,永勿敍用者,亦勿擧論,捧敍用徽旨,而罷職不敍者,一體敍用,卽爲口傳付軍職,其令自殷奠進參。上曰,副摠管魚錫胤同爲入侍,諸臣以次退出。
丁丑六月二十九日戌時,上御通明殿廬次。副摠管·編次人同爲入侍,副摠管魚錫胤,編次人趙明鼎,右承旨具允明,假注書柳萬健,記事官李鎭恒·李東泰,以次進伏訖。上曰,自周漢以下,享國年代,抄錄以來耶?允明曰,持入矣。上仍命允明讀御製述懷文。上曰,編次人及魚錫胤進前。允明讀述懷文訖,上命述懷文下端下一字書之,此後編次時,使知之,可也。上,下詢魚錫胤曰,卿於宣懿王后,爲從弟耶?錫胤曰,臣序爲從兄間也。上曰,魚有璜,其時入侍耶?錫胤曰,有璜其時,以執事入侍矣。上曰,卿則以年老而尙在矣。予已過初八日,又當今日,朝者製下述懷文,而更紓餘懷矣。知卿入直,命使登筵,而無路拜謁於皇嫂,今只見卿,予心又倍愴感矣。卿之從行,今存幾人乎?錫胤曰,只有魚錫定矣。上曰,錫定年幾何?錫胤曰,二十五矣。上曰,今爲何官耶?錫胤曰,曾經都事矣。上命書調用錫定傳旨曰,此年逢此日,一倍此心,國舅奉祀之人,只有魚錫定一人,且有下敎,若有窠,明日政,卽爲擧行,右職調用。上曰,彼宰臣年幾何?錫胤曰,五十七也。錫胤曰,臣以職事,有所仰稟者,登筵未易,今始仰達矣。當初尙衣院所送轝士減省之敎,竊想聖意,或慮轝士之不足,而有所下敎者,而其後臣等,細閱諸處所送轝士,則別無可減者,至於尙方,則所重在焉,而減削不送,事體至爲未安。且今轝士餘軍,至於百餘人,旣無不足之憂,尙方所送轝士軍,依初定送之意,敢達。上曰,依爲之。具允明曰,下玄宮時,春坊有問安,而無下敎事,其時且有經宿問安,下玄宮問安矣。上曰,經宿問安及下玄宮問安,兼爲之,可也。諸臣將退,上命允明進前,呼寫六月三十日晝茶禮祝文,而上曰,進香有意於大稱小稱,昔者茶禮,皆稱進香,今不稱進香而稱茶禮者,蓋遵慈聖撝謙之盛意也。上命允明讀之,而使之添刪,上命允明,書古今年代龜鑑草,載御製編次上曰,所製龜鑑草正書,明日入侍時持入。允明曰,何時乎?上曰,食後入侍,可也。上曰,編次人,明日同爲入侍,榻前下敎諸臣以次退出,夜已五更三點矣。
上在昌慶宮廬次。
大行大王大妃殿初喪。
沈鑧達曰,備邊司郞廳來言,今日賓廳坐起日次,而大臣或病故,或享官不得來會之意,敢達。令曰。知道。又達曰,今日賓廳坐起,旣已頉稟,所當持公事入對,而親祭齋戒相値,頉稟。令曰,知道。
李惟秀,以都摠府言達曰,副摠管魚錫胤,以漢城府右尹,本府坐起,晝仕出去,而逐日赴坐,煩達未安,入番間依例除草記往來之意,敢達。令曰,知道。
沈鑧達曰,憲府之連日監察茶時,諫院之許久闕達,俱涉未安,兩司除在外外,未肅拜不爲行公人員,竝卽牌招,何如?令曰,依。
傳于具允明曰,昨夜入侍承旨及編次人詣閤。
具允明啓曰,編次人趙明鼎,依下敎來待矣。傳曰,入侍。
兵曹口傳政事,李萬宗·柳謇爲副司直單付,李光瀷·李壽鳳·李基敬·吳奉源·李敬玉·權相龍·金永爕·李宜老·玄光宇爲副司果單付。
具允明啓曰,卽者吏曹郞廳來言,今日爲政事,命下,而判書鄭翬良,參判南泰齊,俱以病不來,參議未差,不得開政云。判書·參判,竝卽牌招開政,何如?傳曰,允。
有政。吏批,判書鄭翬良進,參判南泰齊進,參議未差,同副承旨沈鑧進。兵批,判書李都監進,參判李應協病,參議李昌儒病,參知成天柱入直進。吏批啓曰,玉堂及春坊闕員,今當差出,而擬望之人乏少,相避外任,竝擬,何如?傳曰,允。
黃最彦爲掌令,李光瀷爲獻納,趙明鼎爲吏曹參議,鄭存謙爲副應敎,趙爲校理,鄭恒齡爲弼善,洪良漢爲兼司書,洪麟漢爲大司成,閔塾爲吏曹佐郞,金敎材爲刑曹佐郞,具壽國爲右通禮,魚錫定爲軍資主簿,鄭存謙爲兼輔德,沈銈爲茂朱府使,李敏輔爲韓山郡守,海興君橿爲冬至兼謝恩使,金尙翼爲副使,李彦衡爲書狀官。
具允明啓曰,假注書柳萬健,時無職名,令該曹依例付軍職,冠帶常仕,何如?傳曰,允。
兵批啓曰,新差梁永萬洞權管李明麟老母,今年七十六歲,法不當遠離赴任,呈狀乞遞,邊將之親年七十五歲以上者,許遞其任,已有定式,依例改差,何如?傳曰,允。
李世煜爲同知單付,申翊文·金命益爲僉知單付,魏昌祖·南德老爲副司直,李迪輔·柳萬健·孟儒龍爲副司正單付。
沈鑧,以侍講院言達曰,明日朔祭親行時,宮官不可不備員,今日政新除授,待下批仍卽牌招,以爲備員進參之地,何如?令曰,依。
傳于韓光會曰,承旨持徽寧殿祭報府入侍。
沈鑧,以司僕寺官員,以一二提調意啓曰,今此大行大王大妃發靷日,大駕隨詣山陵時及王世子詣路祭所送迎時,各差備入把馬,別單書入,而其中驛馬,則依前例,令兵曹知委各驛直,爲入把,何如?傳曰,允。
丁丑六月三十日巳時,上御通明殿廬次。禮房承旨編次人入侍,編次人趙明鼎,右承旨具允明,假注書柳萬健,記事官李鎭恒·李東泰,以次進伏訖。上曰,承旨讀年代龜鑑草。允明讀未畢,上曰,考諸本冊乎,允明曰,考之則無異矣。上仍命讀之,而使之添刪,上命史官,使之引入編次人,萬健奉命出往,引編次人趙明鼎偕入。允明讀畢起伏曰,必作帖置諸左右,一件亦獻于東宮,以爲朝夕常目之具則好矣。上曰,誠然矣。允明曰,無逸·洪範,正書作帖,以備顧省則好矣。上曰,然矣。諸臣以次退出。
上在昌慶宮廬次。
大行大王大妃殿初喪。
卯時,日有食之。
大行大王大妃殿朔奠後,大殿,政院·玉堂·藥房·朝廷二品以上·六曹·大司諫·宗班單子問安。答曰,罔極。
世子嬪宮,政院·玉堂口傳問安。答曰,罔極。大行〈大〉王〈大〉妃殿朔祭後,大殿,政院·玉堂·藥房·朝廷二品以上·六曹·大司諫口傳問安。答曰,知道。宗班單子問安。答曰,知道。世子嬪宮,政院·玉堂口傳問安。答曰,罔極。
沈鑧,以侍講院言達曰,本院司書李徽中入直矣。有先遞差後禁推之命,出去,兼司書洪良漢,以本職,入直玉堂,說書·兼說書俱未差,下番他無推移之員,不得已以上番姑降入直之意,敢達。令曰,知道。
傳于趙載洪曰,禮房承旨持中草,與禮曹判書,入侍于徽寧殿。
趙載洪達曰,禮房承旨入侍事,命下矣。右承旨具允明,卽爲牌招,何如?令曰,依。
傳于沈鑧曰,禮房承旨·禮曹判書詣閤,待下敎入侍。傳于尹東度曰,禮房承旨·禮曹判書入侍。
以兼補德鄭存謙,司諫沈益聖,正言朴相冕牌不進罷職令旨,令于沈鑧曰,竝推考徽旨捧入。
備忘記,史官一員待命。
吏曹口傳政事,任珹爲注書。
忠淸兵使狀達,淸州等官居幼學韓範祚妻金氏等,爲虎囕死,極爲驚慘事,令于尹東度曰,囕死人等,令本道恤典擧行。
全羅兵使狀達,全州等官居林大隱岳妻等,爲虎囕死,極爲驚慘事,令于尹東度曰,囕死人等,令本道恤典擧行。
丁丑七月初一日午時,上御徽寧殿,禮判·禮房承旨入侍,兼禮曹判書李益炡,右承旨具允明,假注書柳萬健,記事官李鎭恒·李東泰,以次進伏訖。上曰,神身粉行順下乎?益炡曰,然矣。上曰,卿曾見之乎?益炡曰,左相則以爲,恐有負粉自落之慮,而必不然矣?上曰,其龜鑑書草持入耶?允明曰,臣持入矣。上命承旨讀之。上曰,作此文誠不泛矣。允明曰,好矣。仍讀至燈燭句語。允明曰,此處誠如何矣?上曰,太廟有燈,故予用之矣。允明曰,罔極中人子,改以人子罔極中,似好矣。上曰,然矣。改之。讀至享國百年,允明曰,應餘百年,改以百餘歲,似好矣。上曰,改之。讀至便安西湖,允明曰,改以一隅便安,何如?上曰,依此改之。至庸獨,允明曰,改以庸夫獨夫,似好矣。上曰,予呼寫時,果生疑矣。依此改之。至今予之汗,非尋常之汗。允明曰,此亦如何矣?上曰,究其心則慼矣。然則以嗚呼國王,若覽乎此,亦豈無汗,改之可矣。予非故意,蓋鶻突之意也。允明讀訖,上呼寫徽寧殿七夕茶禮祭文,上命承旨讀之訖。上曰,挽辭幾皆來乎?允明曰,不來者數十丈矣。臣以春坊事,有所仰稟者,敢達,自小朝,以親行殷奠事,下令于春坊,是乃求差之意也。實爲欽仰,蓋春坊不敢知委於該司,以此意卽通于政院,故本院依例擧行矣。上曰,東宮則善爲之,而春坊官員非矣。春坊當以下令之意,微稟于予,而不此之爲,直令政院,頒布于該司,非古例也。且差祭之例,王子大君,則該曹不敢任意擅差,故必自求而後,始乃擬差矣。允明曰,日昨禮曹判書入侍筵稟節目中,或有敎,或有令,則有自下擧行之命,故臣以該房,見春坊所報獻官單子,改書以入,而旋卽下院,故繼以亞獻官單子啓下矣。上曰,然則承旨亦不能無失矣。下令後政院,當以獻官單子,已入大朝,姑有未下之意,使春坊卽回達之事也。此亦求差之意也。允明曰,臣不知古例,而愚迷如是矣。上曰,雖使元良,代理祀典,則予實主之,東宮之不爲直下政院,而下春坊者,事體得宜,春坊宜乎?稟予而不稟,豈不非乎?允明曰,其時春坊之如此,實非異事,初無自春坊知委之例,故臣亦愚迷,只知日字之爲急,仰體親行之睿意,果有知委之事矣。諸臣以次退出。
丁丑七月初一日酉時,上御體元閤。禮判禮房承旨入侍,兼禮曹判書李益炡,右承旨具允明,假注書柳萬健,記事官李鎭恒·李東泰,以次進伏訖。上曰,予脫衰服,故命入侍于此,而猶不如廬次,廬次或風入,而此則甚沓沓矣上曰,年代龜鑑正書乎?允明曰,未及書之矣。上命承旨讀常訓,允明讀訖。上曰,刊本承旨書之耶?允明曰,徐命膺書之,而命膺本來善寫洪武正韻體矣。上曰,常訓板本,藏于史閣乎?允明曰,然矣。上曰,史官出往,持入年代龜鑑書草,萬健趨出持入,上命承旨讀龜鑑凡例。而上曰,第一丈上面,圖河圖,下面圖洛書,第二丈書洪範,第三丈書無逸,刊行,而三件內入,二件納于元良,各頒一件于承政院·弘文館·春秋館·侍講院·議政府·芸閣各坐,一件于五處史庫事,分付,板本藏于史庫。上曰,徐命膺爲何倅耶?允明曰,卽今成川也。上曰,成川何道也?允明曰,平安道也。上,下問于禮判使入儀注,命承旨讀之。益炡曰,日氣蒸熱,自上題主,恐有傷損之慮,虞主則使之攝行,而練主則親自題主,恐合便宜,故惶恐敢達矣。上曰,此乃反常之事也。將來事何以預度乎?上曰,徽寧殿題主字,乃十五字,而字體甚小難見矣。上書示題主字本,益炡曰,無慮矣。上曰,擧動時如經宿,而東宮問安處多,則隨處各送宮官問安,例也。而聞前者一員,兼數處問安而行,未能趁卽復命於東宮,故宮官問安者,以撥馬,書達于東宮云,史官出往問問安兼行,始於何年?撥馬書達,亦始於何時?聞於何人耶?問于春坊官員以來,萬健趨出,問于補德尹東昇,則東昇對曰,數年前,因下敎,果有兼行之事,東昇,亦身兼數處問安而行,撥便書達云者,宮官帶數處問安而行,奉晝停所問安承批,而轉向大駕經宿處,則是宿命也。心有所未安,與僚官相議,而微稟于東宮後,初受批答,修書達,付于步撥,送于畿營,使之入達,此蓋出於一時權宜,而亦由難於宿命故也。萬健,以此意還啓,則上曰,事勢固然矣?益炡曰,曾下雕欄床,而卽今都監將罷,何以處之乎?上曰,卽今安在?益炡曰,方在殯殿都監,而郞廳金亨大捧置矣。上曰,亨大極詳明,能繼其兄矣。益炡曰,然矣。每事無不知之,而李命五亦不泛。今年甫過卄歲,而善治英陽云矣。上命書傳旨曰,自永慕堂,奉來小欄床,奉安于孝昭殿權安廳其前小欄床下,戶曹頃者下敎中,殯殿祭床·香床·燭臺床,用於孝昭殿矣。今則香床·燭臺床,以孝寧殿舊件用之,殯殿所排中,因山日祭床四部,用於孝昭殿,香床·燭臺床,精燒,孝昭殿祭床·香床·燭臺床,過三年後,與神座·校椅·倚子·神榻·八面床·四面床,權安廳小欄床,一體精燒,徽寧殿則孝昭殿祔廟後,當奉於文政殿,神座·交椅·倚子·神榻·祭床·香床·燭臺床·八面床·四面床,權安廳小欄床,仍用於文政殿,而御榻則精燒事,分付,上曰,題主時,又書紙本,盛于櫃子,諡寶彩轝,同奉以入,奉安於寶藏,以待練日事,分付都監。上曰,孝純入廟後,其銀器,已用於孝章,故竝下尙方,其令留待,意蓋在矣。今則孝昭殿陵殿銀器,卽孝寧殿舊件,三年後當下尙方,比諸前下銀器,輕重有焉。其若同在留置之中,當用其重,,分付尙方記置,萬健,奉命出入之際,上曰,彼注書與柳萬重幾寸耶?益炡曰,八寸也。上曰,年幾何?其髯幾滿尺矣,益炡曰,今年乃回甲也。回甲年廳注書,臣今初見矣。上曰,然乎?然則此亦耆老科也。五十無一資,例爲陞六,而頃過分館,何以不出六耶?以回甲之年,行廳注筋力頗好,而猶不如金始煐之筋力矣。益炡曰,不得出六,分榜後登科故也。金始煐,今日亦入哭班矣。上曰,其髯亦幾一尺矣。仍命承旨抽草紙曰,注書與柳萬樞,亦幾寸耶?益炡曰,六寸也。上曰,柳萬重甚端正矣。注書鬚髯雖白,頗勤幹,足爲卽今下番翰林之役矣。益炡曰,然矣。筋力如此,故能爲此時廳注之役矣。上曰,六十後廳注,予今始初聞,何待分館耶?仍命書陞六傳旨曰,五十無一資陞六,例也。五十猶然,況六十乎?六十後堂后假官,嗣服後初聞,何待分館?假注書柳萬健,卽爲陞六。益炡曰,好矣好矣。上曰,注書更出,問春坊聞於何人耶?萬健趨出,問于補德尹東昇,則東昇對曰,聞於右承旨具允明云,故以此意還啓,萬健問而趨入也。上曰,彼注書,能問來於須臾之間矣。益炡曰,今番陵所之行,率往金克孝之意,敢達。上曰,依爲之。上曰,實注書口傳付職,榻前下敎。諸臣以次退出,夜已罷漏矣。
上在昌慶宮廬次。
大行大王大妃殿初喪。
巳時午時,日暈。
沈鑧達曰,行大司憲兪㝡基,掌令黃最彦未肅拜,南彦彧,執義朴昌潤呈辭,持平李世澤受由在外,權世橚在外,今日以監察茶時之意,敢達。令日,知道。
趙載洪,以弘文館言達曰,新除授副應敎鄭存謙,校理趙,卽爲牌招察任,何如?令曰,依。
以校理趙牌不進罷職令旨,令于沈鑧曰,推考徽旨捧入。
傳于趙載洪曰,茶飮有下敎事,內局入侍,禮房承旨,戶判,同爲入侍。
趙載洪達曰,禮房承旨入侍事,命下矣。右承旨具允明,今日不爲仕進,卽爲牌招,何如?令曰,依。
具允明啓曰,藥房三提調·戶曹判書,禮房承旨,依下敎來侍矣。傳曰,詣閤。
藥房口傳啓曰,煎入湯劑,茶飮進御,而夕間則泄候益有差勝之勢乎?臣等不得更入診候,伏不勝憂鬱之至,惶恐,敢啓。傳曰,差勝矣。湯劑茶飮亦進御矣,其止之。
傳于具允明曰,戶判留待。傳于李惟秀曰,戶判使之退去。
傳于沈鑧曰,安集御史,會葬官,肅謝後留待。
傳于李惟秀曰,御史會葬官詣閤。
傳于沈鑧曰,內官柳仁植·吳允恒竝敍用。
洪相直爲假注書。
傳于李惟秀曰,宣傳官一員承命,騎馬一匹立之。
趙載洪,以山陵都監京郞廳,以摠護使意啓曰,山陵退壙開金井,定於今初二日,故臣以明曉除肅拜進去之意,敢啓。傳曰,知道。
具允明,以國葬都監郞廳,以摠護使意啓曰,因山時道路橋梁摘奸事,本都監堂上都廳郞廳,與頓遞使·兵曹·工曹堂上·繕工監提調各一員,今月初二日先肅拜,初三日當爲進去,而堂上李喆輔,繕工監提調兼進矣。凡諸等事,依例擧行之意,分付京畿監司處,何如?傳曰,允。
李惟秀,以戶曹言啓曰,依傳敎,三倉漕軍等回糧米十四石一斗,逐名分給以送之意,敢啓。傳曰,知道。
沈鑧,以義禁府言達曰,卽接月令醫員李順華手本,則時囚罪人柳顯章,重得傷寒,晝夜叫痛,食飮全却,昏倒不省,氣息奄奄,實有頃刻難保之慮云,自前罪人病勢如此,則有保放救療之規,敢此仰稟。令曰,依爲之。
正言朴相冕達曰,臣本無似,固不合淸朝耳目之任,而忽於再昨路次,適遇大臣之行,未及隱避,至有推治下隷之擧,此莫非臣疲軟之致,揆以臺體,豈可一刻晏然於臺次乎?請令遞斥臣職。答曰,勿辭。
以承言色口傳下令曰,趙明鼎書批,中官誤下,當該中官推考,書批還入。
戶曹參議魏昌祖書曰,伏以居諸迅邁,大行王妃玄宮永閉,七虞已過,仰惟邸下號慕之痛,去益罔極,而伏況我大行慈聖啓殯之期,奄又隔旬,廞儀將戒,聖駕陪隨,當此流鑠之候,易致傷損之節,臣民之焦慮,罔有其極,而我邸下出天之孝思,尤何堪煼灼憫鬱之至也?仍伏念臣待罪喉院,首尾五旬,觸事生疎,憒憒不職,乃於今番習儀之日,自速大僚之請譴,惶蹙俟勘,靡所容措,不自意聖度天大,特降溫音,俯諒疎忽之失,只許鞶帶之遞,區區感戴之忱,已不自勝,而曾未數日,又有地部特除之命。臣於是,驚惶震懔,誠不知所以致此也。臣以關外賤品,百無一能,郞署郡紱,尙懼不稱,淸班顯秩,復豈夢寐之所敢到,而銀臺出納之地,六部佐貳之任,次第濫竽,有若京華搢紳之迭授而歷踐者,題目一出,物情俱駭,雨露之澤,不遺於遐土,而陶甄之恩,若偏於一物,私分之猥越,姑捨勿論,官方之淆雜,亦非細故,夙宵兢惕,以榮爲懼,分義所在,宜卽竭蹶趨謝,而匪分之職,旣不可以僥冒而承當,溺職之罪,尤不可以薄勘而終逭。玆不得不冒昧哀籲於貳極之下。伏乞睿慈,俯垂諒察,亟許鐫遞臣新授職名,仍令重勘臣前日辜犯,以重公器,以安賤分,不勝幸甚。臣無任屛營祈懇之至,謹昧死以聞。答曰,覽書具悉。日月易邁,七虞奄過,攀號罔極之中摧慟一倍,五內如削如割,而殯殿啓攢之期,又在不遠,尤切罔極,爾其勿辭,從速察職。
吏曹參議趙明鼎書曰,伏以日月易邁,大行〈大〉王〈大〉妃,七虞奄過,新朔又屆,大行慈聖,因山已迫,靈輴將戒,率土攀號,穹壤靡極。伏惟大小朝五朔嚴廬,哀慕轉深,天時正當極熱,聖體不瑕有損,區區又不勝焦遑憂迫之至,仍念臣疎迂鈍劣,百事不如人,頃以傳香時,不善周旋,重被都憲之駁論,伏蒙我大朝,特下絲綸,曲賜分釋,仍許遞改見職,俾伸廉隅。臣且惶且感,不知攸報,乃於夢寐所不到,忽伏承,天官佐貳之命,臣尤惝怳驚懍,不省其何以致此?噫,都憲之書,雖或出於只懷慷慨,不諒事實,而要其執跡而戡罪者,不但止於尋常官師之規,且其不能前期稟定,以致臨時窘迫,寔臣之辜也。安敢以聖敎之開釋?有所自恕而自安,況此銓衡之職,權在進退人物,佐貳之責,雖與長亞有間,而凡有通塞,無不與聞其末議,若値兩堂之有故,則亦或有獨赴政席之時,其與他曹貳官之無甚句管,事面大異,人人之不可濫授,自昔已然,而今尤甚焉。以臣之蔑識淺歷,其何敢晏然承當,若固有之乎?舊罪自如,新除徒辱,天地之恩雖感,而咫尺之守難變,一日虛縻,悚愧冞切,玆敢略入文字,仰陳微懇。伏乞离明,俯垂鑑燭,亟許鐫遞臣新授職名,仍治臣瀆擾之罪,以肅朝綱,以安賤分,公私不勝萬幸。臣無任屛營祈懇之至,謹昧死以聞。答曰覽書具悉,日月易邁,七虞奄過,攀號罔極之中,摧慟一倍,五內如削如割,而殯殿啓攢之期,又在不遠,尤切罔極,爾其勿辭,從速察職。
副應敎鄭存謙書曰,伏以日月迅邁,徽寧殿七虞奄過,東朝啓攢之期,又在不遠,想惟孝思罔極,益復靡逮,伏況我大朝,已過不毁之年,而暑月嚴廬,哀毁踰制,邸下在疚之中,其爲煎悶,當復,如何?區區不勝憂慮之至。臣於日昨,忽承東壁除命,且叨官銜,庚牌踵臨,當此因山迫近之時,固當竭蹶祗肅,進參陪祭之班,而顧玆職名,比前稍別,義難冒膺,罪犯違逋,睿度涵弘,罰靳例勘,惶隕蹙惕,靡所容措,念臣向忝館職,迫於嚴命,一再承膺,而徒積澆濫之愧,竟無絲毫之補,則於是乎廢然自止,遂不敢爲復冒之計,去就卽當,進退無據有時進思,尙有餘愧。況且旣試之地,伎倆畢露,素枵之質,頭顱已判,固不可重誤於蔑效之任,尤何敢進玷於愈華之職哉?反復思惟,轉勤無路,玆敢隨牌來詣,略陳微懇。伏乞睿慈,亟許鐫遞,以安微分,不勝幸甚。臣無任屛營祈懇之至,謹昧死以聞。答曰,覽書具悉。日月易邁,七虞奄過,攀號罔極之中,摧慟一倍,五內如削如割,而殯殿啓攢之期,又在不遠,尤切罔極,爾其勿辭,從速察職。
丁丑七月初二日巳時,上御通明殿廬次。藥房入診,禮房承旨戶判同爲入侍時,都提調申晩,提調李,副提調趙載洪,禮房承旨具允明,戶曹判書李喆輔,假注書李迪輔,記事官李鎭恒·李東泰,醫官皮世麟·鄭趾彦·許礈·金德崙·李興門·蔡膺祐,以此進伏訖。晩問聖體若何。上曰,一樣矣。晩曰,數日間神色,似不如前矣。上命入診,皮世麟入診訖,退伏曰,左三部沈,而右三部沈弱,或有腹痛之症否。上曰,果有泄症矣。晩曰,度數數否。上曰,不數矣。晩曰,自何時有此症否。上曰,自昨夜始,而度數則不數矣。晩曰,聖體欠安,有滯症否。上曰,初則滯,而今則差矣,鄭趾彦·許礈等,診訖退伏曰,左三部沈中微弱,右三部微而脈不運矣。世麟曰,此是暑症,用六和湯三貼則好矣。諸醫以次進伏曰,首醫之藥正好,加入人蔘黃蓮用之則似好,而又入白芍藥,炒用則好矣。晩曰,茶飮進御後,用之好矣。上曰,今日內必差矣。六和湯,入香薷乎?兼服亦好耶?世麟等曰好矣。上曰,六和湯元方,人蔘倍入,加白芍藥炒一錢,三貼製入,蔘橘茶三貼,亦爲劑入,以此爲日次問候,分付。出榻敎晩曰,臣等當監煎以入矣。上曰,不必煎入矣。曰,都提擧之言是矣。上曰,依爲之。晩曰,煎入時,臣等率醫官入診,何如?曰,不待明朝,今夕當率醫官入診矣。上曰,今夕則愈,不必更爲入診矣。晩曰,如是極熱,非但參祭,連爲酬應甚悶。今聞有禮房承旨與戶判入侍之命,尤爲焦迫矣,曰,都提擧之言是矣。晩更請率醫入診。上曰,若添加則當召卿等矣。晩曰,每如是下敎,極悶矣。然則只問候,何如?上曰置之,前有如此時矣。若常時則不必如此諭卿,而因山迫頭,予心憧憧矣。晩曰,雖以前有如此症候爲敎,今當盛熱,衰麻在身,不瑕有傷,況且隨轝乎?與前有異,豈不悶迫哉?晩請口傳問安。上曰,此則爲之。晩曰,此時日氣極熱,或服冷物而生病乎?上曰,不食冷物已久,故今則不能食矣。喆輔曰,莊順閣南北開明,移居則,似好矣。上曰,置之。晩曰,移居勝處,以避暑,何如?上曰,置之。晩曰,今番發靷時,本院三提調,竝皆隨駕矣。王世子祗迎時,藥院無陪衛之員,留院提調一員,令該曹臨時差出之意敢稟。上曰,依爲之。出擧條晩曰,金履亨隨駕事,令畿伯,分付,何如?上曰,依爲之。上命進戶判曰,予欲爲進香祭,自內設酌時,戶曹當之耶?入內之數及進宴時所入之數,注書問于戶吏,知入。喆輔曰,臣當出去知入矣。上曰,使注書,知入,可也。載洪以監劑事,先退去。上曰,召入都令,年幾何耶?允明曰,癸巳生矣。上曰,年少矣。晩曰,四十五不少矣。上下詢載洪曰,進香差員,今在京者幾人,自政院知後書入,載洪趨出。上命允明進伏曰,龜鑑草讀之。允明讀至漢歷年不過四百餘年句語,喆輔曰,餘年之年字,拔之,似好矣。上曰,依爲之。編次人所見是矣。迪輔入伏。上曰,汝,分付而入來乎?迪輔曰,臣出問則不知之,故使之考諸謄錄以來事,分付矣。上曰,此乃李迪輔耶?與卿爲幾寸?喆輔曰,十寸矣。上曰,注書更出,問謄錄知來與否,允明讀至周室不微奈何竊鼎句語,上曰,予專爲此而作也。於予心,甚痛矣,甚痛矣。至唐昭等語。上曰,予爲之切痛,而且矜之矣。至庸獨。上曰,初爲庸獨矣,彼承旨改之矣。其下文以此非盛暑之汗,呼寫之承旨,亦切請,故改之矣。上曰,莫曰盛暑之汗改處,猶有墨抹之痕乎?允明曰,果有之矣。晩曰,臣豈有所見?今此御製最好矣。上命右相先退出。晩曰,聖候如彼,其間調攝敢望矣。喆輔曰,臣出外持入謄錄矣。上曰,注書幾乎知入矣。仍命退出,迪輔入伏。允明曰,注書知入矣。上命承旨書傳旨曰,慈殿稱觴之禮,欲於今年,依丁卯年例,自內設酌矣。今何伸乎?一倍罔極,令該曹依此書下,入于殯殿,以助祭需事,分付。允明曰,開刊之役,自芸閣,使本館郞廳,看刻之乎?上曰,印冊一件,皆有前例矣。令校書館郞廳監刻,可也。上曰,安集御史,何日入來乎?允明曰,今日間入來云矣。諸臣遂以次退出。
丁丑七月初二日戌時,上御通明殿廬次。會葬官安集御史入侍,會葬官伊川府使蔡濟恭,忠淸道安集御史洪景海,右副承旨李惟秀,假注書柳萬健,記事官李鎭恒·李東泰,以次進伏訖。上命伊川府使進前曰,出入近密,已多年矣。聞其上來,故別爲入侍矣。伊川農事何如耶?濟恭曰,春牟耳牟登豐,故大歉之餘,民人等賴此生活作農,而秋農則黍粟豆太,頗有大登之望矣。聞十餘日旱風連吹,故其中沙石之地豆太,則極荒唐云矣。上曰,門外時時雨下云矣。濟恭曰,伊川尙今不雨云,誠可悶矣。上曰,頃見本道褒題,則伊水爲淸云,予甚嘉之矣。伊川·嶺東耶?濟恭曰,嶺西也。上曰,嶺東農事,勝於嶺西耶?濟恭曰,嶺西吹東風,則各穀大有所傷矣。上曰,向時久不雨,幸而得雨,卽今乃鋤後旱耶?濟恭曰,然矣。上曰,已訖鋤役乎?濟恭曰,今年節早,故畢鋤已久矣。上曰,東風止則必雨下矣。濟恭曰,關東昨年,則一道擧皆慘凶矣。幸賴絲綸之連下,辭旨惻怛,足以感豚魚泣鬼神,列邑惕念謹愼,各別撫摩,而畢賑後,繼以兩麥登熟,此莫非殿下誠意之格昊而然也。非久必下方寸之雨矣。上曰,古美灘在伊川耶?濟恭曰,相距百里,距北道百八九十里,而古美灘連凶特甚,民事慘矣。上曰,聞甚悶矣,予欲聞民事而召見矣。上曰,承旨曾作宰耶?惟秀曰,曾不爲守矣。上曰,伊川何穀多也?濟恭曰,耳牟與黍粟多作矣?上曰,牟還盡捧乎?濟恭曰,別無牟還,只有三石而畢捧矣。上曰,淮陽之民,不納牟還者,何其多也。然則伊川無事而便矣。濟恭曰,然故百姓爲便矣。濟恭曰,古美灘深且絶遠,故臣一欲見之而未果,雖匹馬入往,自有弊端,故不得往矣。臣深察之,民無頑悍,無可疑之人,實無盜賊之慮矣。上曰,果無盜賊乎?濟恭曰,無大盜矣。上曰,何邑討捕耶?濟恭曰,伊川乃討捕也。上曰,討捕營則牒呈乎?濟恭曰,然矣。以盜言之,三人突入,劫奪人財,故執捉,送討捕而治之矣。上曰,有討捕軍官乎?濟恭曰,有之矣。上曰,非但本邑,來往他邑,人心,何如?濟恭曰,往冬未及設賑,民不料生,故初則未知其人心之好,而自下耳牟登豐之後,人心比前頗好矣。上曰,還上幾何?濟恭曰,四千餘石也。上年臣之未捧,乃三百六十石零,而民習稍勝於湖南·湖西矣。上曰,何時到任乎?濟恭曰,來六月乃瓜滿矣。上曰,陳達民瘼,濟恭曰,伊川五面,入於糧餉廳,屯田結數,初不甚多,而稍稍添加,至於三百餘結,詳定時道臣·均堂,消詳往復,以二百五十結爲定數,爲金石之典矣。糧餉廳依前以三百三十結徵稅,故臣取考詳定謄錄,則昭昭載錄,故爭執不許,則終年往復,迄未聽施,至煩天聽,其時上特推道臣及糧餉堂上,而又申明令甲,蓋非但本邑之民,流民亦皆起墾,則定式外一結,不可加給。且有關文,各軍門屯田及各宮折受,各取三分之一,以補賑資,故招致別將輩,依事目割取三分之一,以允邑民進上參價矣。卽今糧餉廳,以爲二百十五結,不可災減云,而發關連督,相持不能決矣。上曰,如此之人可悶,此乃罔民也。不可捧矣。上曰,詳定有預捧之弊耶?濟恭曰,已有定限,故不爲預捧矣。民雖便,但邑小,自有難支之弊矣。上曰,人蔘爲民弊乎?濟恭曰,蔘價入於詳定,蔘一兩價錢文六十兩式定數,故不爲民弊,而詳定之法,如三南之儲置米也。大抵關東蔘弊尤,甚矣。上曰,本邑無蔘弊乎?濟恭曰,一道輸納于監營者,乃一千四百兩也。觀其多少,添補蔘價,故蔘價漸漸絶貴,官家次次添補,不可謂無弊,而今則已均一矣。上曰,蔘商皆本道人耶?濟恭曰,然矣。上命承旨,書傳旨曰,民無信不立,雖常人,不可欺人,爲人君,豈欺民也哉?噫,關東詳定,爲民而作也。節目頒降時,已有綸音,則糧餉廳之尙今相持舊規,已非奉行節目之意,且頃因御史及安集使所奏,重推,申飭,則一向相持,事體寒心,而伊川減結,在於甲戌詳定時,當從其年,昨年三分之一蕩減者,三分卽指二百十五結,則强執初見,又爲固執,尤爲過矣。所謂令前,當在於甲戌以前,今春特敎,不過,申飭,以此爲令前後之中,亦涉過矣。此事本不迷也。何其惑哉?糧餉廳堂上從重推考。以二百五十結之令擧行,適問乃知,伊川若此,他邑可知。甲戌減定之後,該廳之依前相持者,他郡一依此例擧行事,分付度支,令備局,亦爲分付道臣。上曰,糧餉廳米多乎?濟恭曰,關東邑皆有之矣。上曰,予不問,則幾乎罔民矣。濟恭退出。上曰,御史進前,洪景海進伏。上曰別單讀奏,可也。予當間間問之,景海讀至流民還歸之數。上曰,舊籍者何謂也?景海曰,此是曾前流民,而不入於丙子式,故不可混入於卽今流民,而以舊籍還歸書之矣。上曰,懷德之戶,有所增,而丹陽之戶,何減九十餘耶御史直往丹陽乎?景海曰,臣直往監營,與道臣相議料量後,轉往懷德,宣布德意,使之還集矣,上曰,旣蕩減後,民皆歡悅耶?景海曰,然矣,上曰,相議料量云者何事耶?景海曰,兩邑窮民,無牛則不可耕作,故貸錢於列邑,往嶺外買牛三十六頭,而給丹陽二十三頭,懷德十三頭,使無牛之民,排日使役,而又使有牛之民,間間許借,使之作農矣。上曰,厥牛其將永爲流民之物耶。景海曰,道臣償其貸價,則永爲兩邑窮民耕作之牛矣。上曰,流民等農器,何以辦用乎?景海曰,有實之民,間間造用,故亦使之借助矣。上曰,汝來時,無追還之民耶?景海曰,似有追還者而不知矣。上曰,卽今丹倅誰也?而治郡,何如?景海曰,丹陽倅,乃鄭錫敎,而拯濟殘民,使之作農矣。上曰,守令之能否,皆廉問乎?景海曰,旣無暗行之下敎,故只爲宣布德意而已。無廉察之事矣。上曰,朝令民皆信之耶?景海曰,以各項所捧,沒數蕩減,給種糧,使之作農者,亶皆聖上軫恤之德意云,而使之還集,則民或有感泣者矣。上曰,懷倅,何如?景海曰,至誠招集矣。上曰,還集之民,能無更散之慮耶?景海曰,實有此慮,故別單條陳,蓋出於捄其弊也。俄在閤外,與戶曹判書李喆輔相議,則以爲上三條所請,皆甚便好,而下一條兩邑軍額移送之請,終有貽弊他邑之慮,其數乃二百五十名,則朝家兩年所失,多不過十同木也。自上特軫蠲減,則實爲兩邑流民輩莫大之惠也。景海曰,延豐倅極擇發送,故民皆仰賴,懷德·淸安·延豐三邑民事,最爲可悶,故有所攙及於書啓中,而懷德縣監金允升。淸安縣監具德勳,非但殿最,俱爲居中,至於蘇殘祛瘼,安集流民,恐非其才,依延豐例,各別擇差下送則好矣。上曰,流民有全家而還者耶?景海曰,或有喪其父母者,或有喪其妻若子者,故無全家而還者矣。上命承旨書傳旨,頃於關東·淮·金之民,費心者多,而又聞湖西·丹·懷之民,流亡者多,雖在罔極之時,廬次之中,親揀御史,命往安集。今覽御史書啓,又聞所奏,竭心安集,不負在上之意,其雖嘉之,命遣之時,有下諭者,則合兩邑猶未還歸者,其猶過百,於丹陽舊籍還歸者,略補其數,其於懷仁舊籍還歸,非徒補數,其數夥然,而然其未還者,固自如也。無乃恐貽廚傳之弊,因山在近,其心悤悤而然乎?雖然噫,彼丹·懷流民,其亦予之赤子也。聞赤子之流亡,令人使之安集,雖一人未還,在上者之心,其將弛乎,否乎?以奉命之臣言之,遺一民而來之,其心便乎,否乎?以人口數計之,雖非百數,難知其存否,以戶計之,十戶之內,豈無五人,以此推之,其所勞來者,尙有餘民,予豈忍弛心而玉食,御史亦焉能曰已竣事而歸家乎?安集使洪景海,從重推考。其令卽復下往,竣事後復命,前丹陽郡守李箕重·金貞謙,曾料若此,而今覽書啓,尤涉無據,令該府從重勘處,而其供辭口招以捧,登對以奏,其他事,令備局登對時,稟處。上曰,無別還之弊耶?景海曰,此則無之,而或有以未捧爲己捧者,此乃姑息之計也。然故兩邑前守令請罪也。上曰,其守誰也?景海曰,李箕重·金貞謙也。上曰,箕重誰也?景海曰,李台重之弟也。上曰,徒善人耶?景海曰,然矣。上曰,台重之弟,何其如此耶?李惟秀曰,綜核則台重亦不足矣。上曰,兩邑流民之未還者過百,而悤卒復命,無乃因因山迫近而然耶。當初雖一民一人,無一不還爲敎,則未還者其數夥然,而旋卽復命,殊涉未安,更往了當,可也。上曰,兩邑守令,何如?景海曰,丹陽郡守鄭錫敎,剛明勤實,招集勸農,殫竭心力,靡不用極,故民賴以安矣。上曰,然乎?景海曰,懷仁縣監沈鋮事或有生疎,而爲人詳明,盡心邑事,而自以爲受國厚恩,無路圖報,招集勸農,以報萬一云矣。上曰,此是靑恩家人耶?景海曰,以奉祀孫承傳除職矣。上曰,其年幾何?景海曰,今方三十矣。上曰,其人詳明矣。景海曰,道臣金尙喆,竭誠案治,故安集勸農,專賴道臣之力,而以丹陽事言之,尙喆馳往宣布料量,轉移統戶設賑,故七百餘戶賴而奠安得免渙散,苟非道臣之竭誠拯濟,則丹邑豈有孑遺之民乎?上曰,道臣事是矣。景海曰,懷仁至殘至小,不成貌樣,淸州之絶遠數面接界懷仁者,割付則似好,而不然,則懷仁附之他邑然後,民可支保矣。非但懷·丹兩邑,大抵湖西田畓,執稅太重,畓則隨起執稅,故民無怨言,而田則執稅之法,異於畓,一年耕食後,雖八九年陳廢,例有逐年出稅之規,故民雖欲起墾陳田,畏怯於多年白地應稅,不敢耕食,以此等下之陳田,年年陳廢,無寧與其多年陳棄,不若依畓災例,隨起執稅也。每於秋成後災頉時,令各邑使之隨起執稅,道臣遣親裨,抽栍摘奸,從所見頉免,則朝家無年年全失之弊,而民無畏怯不墾之慮矣。上無發落。景海曰,明日當下直矣。上曰,旣未竣事,有何下直乎?仍命書別單曰,竝令廟堂,稟處。諸臣以次退出。上命更入侍,諸臣以次進伏訖,上出給官案,命承旨見之。上曰,忠淸道有何人乎,惟秀曰,有李喜錫·柳匡國也。上曰,平安道有何人耶?惟秀曰,有金弘集·金龜禎也。諸臣以次退出,夜已五更矣。
上在昌慶宮廬次。
大行大王大妃殿初喪。
沈鑧達曰,大司憲兪㝡基,掌令黃最彦未肅拜,南彦彧執義朴昌潤呈辭,持平李世澤受由在外,權世橚在外,今日以監察茶時之意,敢達。令曰,知道。
藥房口傳啓曰,伏未審夜間,聖體若何?湯劑進御後,泄候益有差勝之勢乎?今日入診之意,昨已仰稟矣。臣等卽與諸御醫入侍,詳察聖候,有不可已,臣等不勝憂慮之至,惶恐,敢啓。傳曰,煎入湯劑,已進御,亦差愈矣。其止之。
沈鑧達曰,昨夜入侍罷退,啓請留門標信還納之後,預備翰林金和澤,謂以未及出去,送言于本院,至有深夜煩稟,更請標信之擧,事體極爲未安,從重推考。何如?令曰,依,又達曰,吏曹參議趙明鼎,大司成洪麟漢,除拜後過三日不爲出肅,依定式推考警責,竝仍卽牌招察任。何如?令曰,依。
傳于李惟秀曰,禮房承旨入侍,都監堂上金漢喆,同爲入侍。
傳于李惟秀曰,禮房承旨入侍,水標單子斯速入之。
沈鑧達曰,正言朴相冕,引避退待,已至經宿,尙未處置,事甚未安,除在外未肅拜外,不爲行公人員,竝卽牌招,以爲處置之地。何如?令曰,依。
具允明,以弘文館言達曰,副應敎鄭存謙,書批已下,校理趙,旣有只推之令,卽爲牌招察任,何如?令曰依。
以司諫沈益聖,校理趙牌不進罷職令旨,令于李惟秀曰,竝推考徽旨捧入。
具允明啓曰,兵曹判書李,編次人趙明鼎,依下敎來待矣。傳曰,入侍。
傳于趙載洪曰,騎判入侍時,編次人趙明鼎,如已肅謝,同爲入侍,未及肅謝,牌招入侍,問議注書,入來則同爲入侍。
以吏曹參議趙明鼎,大司成洪麟漢等牌不進罷職令旨,令于趙載洪曰,竝推考徽旨捧入。
傳于李惟秀曰,龍虎營敎鍊官,訓鍊都監敎鍊官,要綵轝領役部將,道路事知,待令事,分付。
李惟秀,以都摠府言達曰,今此大行大王大妃殿因山時,大駕隨詣陵所,王世子拜辭路祭所時,許多侍衛,不可不備員,而副摠管魚錫胤,身病猝重,一員未差,將不得推移備員,身病人員,令政院稟旨變通,以爲備員侍衛之地。何如?令曰,依。
傳于李惟秀曰,宣傳官二員待令。
李惟秀達曰,因都摠府草記,今此大行大王大妃殿因山時,許多侍衛,不可不備員,而副摠管魚錫胤,身病猝重,令本院稟旨變通事依下矣。副摠管魚錫胤,合有變通之道,何以爲之?敢稟。令曰,改差。
李惟秀啓曰,因本院達辭,副摠管魚錫胤,身病猝重,改差事令下矣。今此大行大王大妃殿因山時,侍衛不可不備員,改差與未改差之代,令該曹卽爲口傳差出,以爲備員之地。何如?傳曰,允。
具允明,以禮曹言啓曰,今七月十二日孝昭殿初虞祭,十三日再虞祭親行事,傳敎矣。王世子亞獻之禮,何以爲之?敢稟。傳曰,只初虞祭擧行。
兵曹口傳政事,洪梓爲副司果單付。
具允明,以徽寧殿參奉,以入番宗室意啓曰,今日濟州五月朔進上來到,而返虞後,則各道朔膳,勿爲封進事,自禮曹知委矣。今此封進物膳,雖是因山前所封,旣過虞祭後,則不可循例捧入,何以爲之?敢稟。傳曰,捧入
李惟秀,以兵曹言達曰,本曹佐郞李正吾,身病猝重,勢難供職,宿衛重地,不宜暫曠,佐郞李正吾,今始改差,何如?令曰,依。
具允明,以承文院官員,以都提調意啓曰,日食咨文,旣自禮部出來矣。回咨依例撰出,別定禁軍,給馬下送於義州府使之傳給鳳城將處,以爲轉送燕京之地,何如?傳曰,允。
丁丑七月初三日酉時,上御廬次,騎判編次人問議注書,同爲入侍時,兵曹判書李,編次人趙明鼎,右承旨具允明,記事官任珹·李鎭恒·李東泰,事變假注書金處恭進伏訖。具允明曰,有問議注書入侍之命,故事變假注書金處恭,持問議而入來矣。上曰,進前。允明讀判府事兪拓基所改處。上曰好矣。讀訖,允明曰,此則領府事金在魯所進也。上曰,皆好矣。領府事看文字不泛矣。必插入支撑二字然後,文理尤好矣。允明曰,臣俄與編次人,有所酬酢,而不必插入此句矣。上曰,此予所欲書者也。趙明鼎曰,與祭文文體有異矣。上曰,領府事如此事不諱之,誠可貴矣。至判府事李宗城所改。上曰好矣。諸大臣皆論其可改處矣。允明曰,領相及領敦寧,以病不得獻議矣。上曰然矣。上曰,諸大臣見此,而能領會述此之意否。允明曰,未及問於注書,而必皆欽歎矣。李曰,臣曾以調攝之意仰達,而聞昨日入侍,亦致夜深云,下情不勝悶迫矣。腹中不安之節,何如?而口味亦何如?上曰,少愈矣。傳曰,今番旣已隨轝,禁軍傳語置之,大抵有傳語差員,武學連續飛傳,而所謂都監傳語,傳於何處,此後雖非隨轝之時,只定禁軍一人,下玄宮狀聞,令禁軍飛傳,其餘禁軍傳語,勿爲擧行事,定式施行,載於補編,李曰,晝停所初二三吹,以起火擧行事下敎矣。取稟則啓螺差備,宣傳官例爲之,而啓螺差備,前有減去之命,今此起火承稟,以駕後宣傳官一員,使之擧行乎?上曰,必也正名,以稟起火,差備單子中啓下,可也。出擧條傳曰,貞聖因山已過,則所屬減下,宜卽擧行。而若未遑,二十六日後當草記,而該曹草記,不先不後,當該堂上推考,二十六日後,一倂減下,而至於燈籠色,則三年內像生時進排,故曾於孝純宮,三年內不減,今亦依此擧行事,分付。傳曰,今番動駕,與回駕時,旣已隨轝,隨輦時,不敢前,亦不敢後,三嚴俱以轝輦正時,同爲擧行於晝停,以諸司預備下敎,更以思之,旣奉神轝,義不敢自專,以三吹擧行起火爲之事,分付。曰,明日雖非日次,當入診矣。上曰,當許之矣。明日內局入診,禮房承旨同爲入侍事。出榻敎上親製龜鑑跋文,命允明書之。上曰,鄭恒齡今爲何官,允明曰,方以弼善入直矣。上命臣珹,召恒齡入侍。出榻敎恒齡進伏。上曰,汝進常訓輯編於東宮,似涉長大,而世稱諸葛亮作八陣圖,李靖演爲六花陣,亮若有知,必致謝於靖,爲其能得其遺妙云。汝於常訓,能不泛看,此爲可貴也。恒齡曰,雖以常訓言之,旣有御製首序,又有御製跋文,發揮無餘,顧何敢更爲揄揚哉?第常訓八目,廣大纖悉,該盡萬事,而祖宗朝嘉謨美訓,散在諸書。故敢以八目,分門載錄,以爲小朝便覽之資,而旣非奉敎纂進,自知狂僭,無所逃罪,方在俟罪之中,上敎及此,益切惶悚矣。上曰,連爲入對開講乎?恒齡曰,連日侍講,而多有發難矣。上仍下詢居住。允明曰,居在南門外矣。遂命退出,上命允明書龜鑑跋訖。明鼎曰,略而盡矣。上曰,此跋文,龜鑑編末,降一字書之,可也。明鼎曰,臣之從兄,曾叨編次之任,每於入侍編次之時,至誠敲推,人或謂過,而從兄則常以爲旣任其職,事當極意竭論,以爲仰答爲言矣。上曰,誠苦心矣。明鼎曰,臣之從兄,常如此,故臣猥當是任,非不知極爲惶悚,而竊附追效從兄之意,每當編次時,妄有所陳辨,誠不勝惶恐矣。上曰,旣在其職,豈不可如是耶?明鼎先爲退出。允明曰,祭文事有所仰達者矣。上曰,上食時刻已迫,明日入診入侍,可也。諸臣遂以次退出。
丁丑七月初三日戌時,上御通明殿廬次,禮房承旨入侍,右承旨具允明,假注書柳萬健,記事官李鎭恒·李東泰,以次進伏訖。上曰,史官出外,招殯殿堂上及宣傳官二人,使之入侍。萬健趨出。上曰,此注書丁丑生云乎?亦不落齒矣。上命書喩畿民綸音。萬健,偕金漢喆入伏。上命漢喆進前曰,予先問之,今年無減結田之事,而向者減其身役耶?漢喆曰,然矣。上曰,旱風連吹,民事罔措,今此下雨,實爲甘霈,豈有如許之喜雨乎?漢喆曰,諸臣會坐,則以其不雨爲慮矣。幸賴殿下至誠之感天,天降甘霈,今玆甘霈莫非殿下方寸之雨也。上曰,旱甚則百姓無衣食,故深用焦悶,喜雨如此,烏得無幸,第此雨,無遠近而普注乎?漢喆曰,此非驟雨,必遠注之雨也。上曰,欲爲民祈雨,而因山之時,則例爲祈晴,事體固不可祈雨,方用憂悶之際,雨注如此,實爲多幸矣。昨果有雨意,而予不敢必矣。雨注如此,何幸如之?上曰,畿農,何如?漢喆曰,畿農實無前之豐云矣。上曰,昨年減京畿軍布耶?漢喆曰,減布矣。上命承旨書喩畿民綸音。王若曰,嗚呼,國依於民,民依於農,可不重歟,故古人云,本固邦寧,又云以一人治天下,不以天下奉一人,知此道者興,不知此道者亡,予雖否德,粗知此道。而噫,臨御卅載,無一政惠及於民,無一事濟活於民,上以負乎陟降,下以負乎元元,夙宵懍惕,玉食奚甘,況逢昨年,憂民之心,尤切春初勸農連以勉飭而微誠不能感孚歲又歉焉尙今思之心切恧焉而噫爲民之心豈可以不能食效而少弛焉?故今年又爲勉飭,邦運罔極,遽遭莫逮之慟,哀惶罔極之中,計何及他。而然我慈聖,體昔年爲民之盛德,非徒予之仰覩熟矣。雖遐方之民,其已知矣。今番島民漕軍之願赴陵役,卽一驗矣。雖在罔極之中,命宣傳官,遍審郊外,有年之望,日夜憧憧,大抵今年雨水,初頭則適中矣。入夏之後,頗有旱氣,初行祈雨,旋卽甘霈,麥事已登,三農亦有可望,心切幸焉。近日又有旱氣,東風兼吹。噫,鋤後之旱,農家最忌,而兼有凄風,其憫曷喩,今日特遣宣傳宮,先見南道,吾民之心,正若予望,將登之農,其若又歉,予將何顔拜陵,方切罔措,而且因山臨時,例有祈晴,此時祈晴,恐非其時,爲民祈雨,恐誤重事,氷炭交中,莫知攸爲,其若二三日內得雨,則庶可望也。來頭祈晴,亦有依據,而杲杲蒼蒼之副我此心,何敢望也。因山在近,哀慕冞切之中,近因暑氣,方服湯劑,日夕祈望,惟在油然,沛然漏鼓已下,忽聞雨聲,憊臥之中,蹶然而起,立於庭中,仰見乾象,因雲下雨,非一時之驟至,心切幸焉,仍又愴焉,今日得雨,可謂萬萬料表,而心雖幸矣。於何仰奏,亦我慈聖,恒日爲予憂民之心,逢此喜雨,而莫聞慰諭之慈音,思之及此,何敢有調攝便睡之意乎?仍着衰服,入詣靈寢之外,先奏其幸。仍奏曰,此則無他,陟降與慈聖,眷顧元元之致也。眷顧若此,而小子則否德無能,卅載臨民,無一事惠及,于今心幸,其欲導揚,豈人子之道乎,況畿甸之民,再次山陵,其困甚矣。今年畿甸三十六官結錢,特爲蕩減,揄揚德意爲奏。噫,吾民猶不可欺也。況旣奏陟降,焉敢欺乎?昔文王,恤四民之政,亦不經宿,況今日乎?仍坐殯殿門外,召承宣呼寫綸音,吁嗟元元,莫曰我惠,追思我慈聖昔年深仁厚澤,伊今以後,庶有奉神轝見畿民之顔,呼草及此,不覺聲淚俱下,予心一倍罔極,至愚而神者,民也。爾等亦豈無感泣,故玆諭示,咸須知悉。上曰,前日之雨,今日之雨,皆喜雨也。漢喆曰,頃日因山時,旱而雨,民皆欣悅矣。今此因山時,旱而又雨如此,爲民之幸,不可盡達矣。上曰,高燥之地,皆龜拆乎?漢喆曰,雖旱,不至於甚矣。上曰,城外連雨,而都城近郊則久暵矣。上曰,畿民困於再次陵役,特減今年結錢,而北道亦有結錢乎?漢喆曰,無之,而有所捧之物矣。上曰,北道田稅,減三分之一,上命承旨書傳旨曰,噫,今日之雨,寔是望外,諸道其果同然,而亦及於關西北乎?已諭畿民綸音,今年受困,畿甸甚焉,故特減今年結錢。而噫,我慈聖至仁盛德,洽于八域,于今志幸,遠近奚異,畿甸外七道,其有可以施惠之政乎?其令備局,卽爲登對,稟處,今番濟州上來民人,湖南漕軍願役人,特爲限一年給復,以示予意。上曰,注書出召宣傳二人入侍。萬健奉命出,偕宣傳官二人而進伏,上曰,注書導宣傳官,使之上伏於軒退。上曰,宣傳官一人,往東郊,探雨注及農形,一人往西郊,亦爲探問雨注與農形而來。上曰,今番悶旱,故闕蓮池命浚,當該監役中官,熟馬一匹面給,上曰,左相入來後,與僚相備局有司堂上及各道句管堂上·戶判·惠堂人侍。諸臣以次退出,夜已罷漏矣。
上在昌慶宮廬次。
大行大王大妃〈殿〉初喪。
韓光會達曰,大司憲兪㝡基,掌令黃㝡彦未肅拜,南彦彧執義朴昌潤呈辭,持平李世澤受由在外,權世橚在外,今日以監察茶時之意,敢達。令曰,知道。
李惟秀達曰,正言朴相冕,引避退待,已至累日,尙未處置,事甚未安,除在外未肅拜外,大司諫金相紳,司諫沈益聖,卽爲牌招,以爲處置之地。何如?令曰,依。
韓光會,以弘文館言達曰,校理趙,旣有只推之令,卽爲牌招察任,何如?令曰,依。
以校理趙牌不進罷職令旨,令于李惟秀曰,推考徽旨捧入。
李惟秀,以侍講院言達曰,明日大行大王大妃發靷再度習儀及初七日三度習儀時,宮官當爲全數進參,而兼輔德鄭存謙,兼弼善鄭純儉,以都監都廳,除本仕文學·司書·說書兼說書,俱未差,將無以備員,事甚未安,未差之代,令政院稟旨差出,待下批仍卽牌招,以爲備員進參之地,而上番之連日姑降入直,亦涉未安,兼司書洪良漢,卽爲牌招入直。何如?令曰,牌招事依達,當此之時,煩稟爲難,待開政盡數差出。
以李普溫爲假注書。
傳于韓光會曰,摠護使以下詣閤,欲示左相,禮房承旨持草來待。
具允明啓曰,左議政金尙魯,右議政申晩,備局有司堂上鄭翬良·申晦·金致仁,戶曹判書李喆輔,宣惠廳堂上洪鳳漢,依下敎來待矣。韓光會,以備邊司言啓曰,本司武郞廳李邦五,奔走勤仕,已滿十五朔依例陞敍,或守令遷轉事,捧承傳施行。何如?傳曰,允。
又以備邊司言啓曰,本司武郞廳趙嶫·金養慶,奔走勤仕,已滿十五朔,竝依例六品遷轉事,捧承傳施行,何如?傳曰,允。
又以吏曹言啓曰,卽接通禮院牒呈,則再度習儀時,左右通禮不可不備員,左通禮有闕之代,卽爲變通差出,以爲及時進參云,左通禮有闕之代,口傳差出,何如?傳曰,允。
吏曹口傳政事,以呂善應爲左通禮。
趙載洪,以吏曹言啓曰,卽接通禮院牒呈,則贊儀李命賢,遭母喪,而再度習儀時,不可不備員云,其代卽爲口傳差出,何如?傳曰,允。
吏曹口傳政事,以洪鐵漢爲贊儀。
李惟秀,以兵曹言達曰,忠翊衛將李萬成,素患關格之症,萬分危篤,忠壯衛將朴千敵,近得輪疾,差復無期,慶德宮假衛將朴泰柱,暑症添劇,無望供職,俱爲呈狀乞遞,宿衛輪番之任,不可暫曠,竝今姑改差,何如?令曰,依。
韓光會,以兵曹言啓曰,自前陵幸時,交龍旗差備馬,預爲調習矣。今亦依前例,旗與竹出郊外,試習之意,敢啓。傳曰,知道。
以承傳色口傳下敎于藥院曰,朝上食前入侍。
司諫沈益聖達曰,請充軍罪人李時蕃,依律處斷。措語見上請恒延·命垕·敏樞,仍令鞫廳,嚴鞫得情。措語見上請仰稟大朝島配罪人泰績,更令鞫廳,拿鞫嚴問,夬正王法,措語見上請卜連,亟令王府,拿鞫嚴問,以正王法。措語見上請稟于大朝,收還罪人天大酌處之命,夬正王法。措語見上請稟于大朝,還收罪人益源定配之命,更加嚴鞫得情,夬正王法。措語見上請罪人匡師,更加嚴鞫得情,夬正王法,措語見上請罪人柱天,仰稟大朝,亟令王府,以同參律擧行,措語見上請罪人厚基,仰稟大朝,亟令王府,以同參律擧行,措語見上請絶島安置罪人來復,稟于大朝,還寢發配之命,仍爲嚴鞫得情,以正王法,措語見上請前校理申致謹,前大司諫尹尙任,亟施追奪之典,措語見上,請緣坐罪人抗,稟于大朝,亟擧孥籍之典,措語見上請逆賊時澤之應坐者,稟于大朝,竝施一律,措語見上新除授司憲府持平權世橚,時在忠淸道公州地,請斯速乘馹上來事,下諭。正言朴相冕,以臣本無似,固不合淸朝耳目之任,而忽於再昨路次,適遇大臣之行,未及隱避,至有推治下隷之擧,此莫非臣疲軟之致,揆以臺體,豈可一刻晏然於臺次乎?引嫌而退,未及回避,其勢則然,揆以臺體,有難仍在,請正言朴相冕遞差。令曰,不從,下諭事及處置事依達。
以承傳色口傳下敎曰,蔘苓茶將爲進御,而氣亦差勝,其止之明日當召見矣。
丁丑七月初四日辰時,上御廬次,藥房入診時,都提調申晩,提調李,副提調趙載洪,記事官任珹·李鎭恒·李東泰,醫官鄭趾彦·許礈·金德崙·金履貞·李興門·蔡膺祐·鄭允協進伏訖。都提調申晩曰,泄候夜來,何如?上曰,便度雖似少稀,而專以水泄放下,必有氣滯而然矣。晩曰,度數幾何?上曰,凡四次矣。晩曰,水刺,何如?上曰,頗厭進矣。李曰,誠悶迫矣。晩請入診,上許之,醫官鄭趾彦入診訖。退伏奏曰,左右三部,雖甚不沈微而無力,胃氣似不足矣。諸醫以次入診,皆與首醫之言略同。趾彦曰,當此暑月,或有泄候,不是異事,六和茶飮,似宜進之,而分利小便然後,可以責效,薷苓散,拔黃連而製進,似好矣。李興門曰,宜先分利大小便然後,可用補劑,拔去黃連,果誠爲好,而臣意則前旣用蔘橘,今用蔘苓爲好矣。上曰,今年暑濕,六十年來初見也。予嘗雖當盛暑,汗不多出矣。今夏則多發汗疹矣。趾彦曰,此亦元氣不足之致也。晩曰,日昨臣等入侍時,仰瞻天顔,頗不如前日,固已憂慮矣。上曰,小泄則頗憊,且口味甚難,而氣亦低垂,予亦生怯矣。蔘苓不可放也。自去夜有後重之意,而俄者一次快放氣,頗愈矣。趾彦曰,變成痢症,甚可慮也。必宜用分利之劑矣。上曰,異功散與薷苓湯,何如?趾彦曰,泄候不可塞之,宜以正道治之,況以今夏暑濕,又當哀疚之時,聖候之受傷必多,宜以薷苓之屬,滲利之矣。晩曰,聖候如此?豈可參於祭奠乎,必爲調攝,少愈後更參,何如?上曰,予當自量而爲之矣。上曰,旱氣如此,心甚憂悶矣,命宣傳官,往視郊外,則年事大登云。誠幸,而東風是可悶也。國葬時三日祈晴,例也,而當此久旱之時,旣難祈晴,又難祈雨,故使中官往浚故闕蓮池矣,夜忽聞雨聲,不覺起坐,瞻彼殯殿,洋洋若臨,雖不敢哭於靈寢,而以此口奏矣。晩曰,臣等前已仰達,而五朔居廬,六時祭奠,無一不參,聖躬之致傷,當如何?上曰,凡於執事,予皆爲之,豈但哭於廬次乎?晩曰,因山不遠,尤當自護聖躬矣。上曰,只隔五日矣。六和湯停止,加味薷苓湯一貼,蔘苓茶一貼製入事。出榻敎晩曰,夕時率入診醫官,而當更爲入侍矣。上曰,觀之當召之矣。諸臣遂以次退出。
丁丑七月初四日午時。上御廬次。大臣備局有司堂上·惠廳堂上·戶判同爲入侍時,左議政金尙魯,右議政申晩,宣惠廳堂上洪鳳漢,戶曹判書李喆輔,備局有司堂上鄭翬良·申晦·金致仁,右承旨具允明,記事官任珹·李鎭恒·李東泰進伏訖。具允明曰,領相病重,不得入來矣。左議政金尙魯曰,聞上候有泄患,不勝憂慮,卽今症候,何如?上曰,不大段矣?尙魯曰,當此盛暑,聖候若此?豈可常服衰絰乎,誠悶迫矣,何不思聖躬之自護,而若是過度乎?右議政申晩曰,湯劑果進御乎?上曰,因山漸迫,予心憧憧,爲進湯劑矣。晩曰,水刺,何如?上曰,只進數匙矣。尙魯曰,下情尤爲悶迫矣。卽今聖躬若此,將何以陪往山陵乎?上曰,諸葛亮食不過數升矣,予之所仰恃者,惟慈聖,而今則無依仰之所矣。尙魯曰,近日風災可悶,今此甘霈誠幸矣。臣自陵所入來時見之,雨澤頗爲周洽,而郊外則比於城內,尤多注矣。上曰,今番畿民誠可矜矣。一陵之役猶難,況兩陵乎?舊逋欲爲蕩減矣,今年雖幸豐登,豈忍徵舊逋於民耶?李喆輔曰,今年旣多未捧,豐歲又復蠲減,爲惠於民則誠幸,而於國用可悶矣。上曰,戶判欲以令前令後徵捧乎?尙魯曰,有司之臣,職當如是矣。尙魯曰,畿甸外七道施惠之政,令備局卽爲登對,稟處事,命下矣。諸道身米布未捧之數,今年春間,旣命蕩減,卽今所可施惠,惟有還穀一條路蕩減之政,雖難頻行,而以窮民言之,其爲實惠,無過於此,特敎之下,亦不可不使恤民之德意,登時宣揚,各樣還上舊未捧中,最久一年條,特爲蕩減爲宜,以此,分付七道道臣,何如?晩曰,臣意亦然矣,年事稍豐,則民皆以舊逋之竝督爲悶,今年穡事,不無登熟之望,若於此際,有蕩減舊逋之命,則民必爲幸,而於民誠爲實惠矣。上曰,依爲之。出擧條上曰,諸臣之意,何如?僉曰好矣。尙魯曰,此爲意外之事,民必爲樂,而亦爲實效矣。上曰,好矣,如是而後事面正矣。上命允明讀昭鑑。尙魯於字句間,刪潤以達。上曰,皆好矣。上曰,元孫率郡主,而携草席,望哭於殯殿,若參祀然,誠奇矣。尙魯曰,此則生知之姿也。上曰,擴充此心,則國其庶矣。洪鳳漢曰,元孫見殿下七十衰麻之容,必知爲當然之事,而有所觀感,若以時接見,則豈不爲好乎?尙魯曰,前後御製,不爲不多,而此編尤爲纖悉無餘矣。上曰,此豈予作文之時,而今者述此,出於裕後之意也。鳳漢曰,俄者諸臣,皆以陳達,而必思調護聖躬之道,上慰陟降,下副群情也。上曰,予則只知慈聖,不知予身矣。尙魯曰,此豈行素之時乎?當此因山迫近之時,尤當調攝聖躬矣。喆輔曰,今年年分不遠,敬差官當爲差出矣。吏曹判書鄭翬良曰,當以三司,通瀜備擬,而一望筒有難盡數差出,當以二望筒擧行矣。上曰,以二望筒差出,而一政擧行,可也。出擧條晩曰,年分不遠,敬差官今將差出,而各道都事,亦當依前例,以侍從擇差矣。都事中未經侍從人員,竝改差,何如?上曰,依爲之。出擧條尙魯曰,必各別擇送然後,可有實效矣,吏判今方入侍,必使另擇差送,而苟有不合之人,臣等亦當言之矣。翬良曰,如京畿都事,旣經侍從,不必遞矣。上曰,誰也?翬良曰,朴相喆矣。上曰,年少矣,尙魯·晩皆曰,年雖少,豈不堪當乎?必善爲之,且宜試可於此等處,而任使之矣。鳳漢·翬良,皆以不必遞之意仰達。上曰,年旣少,遞之何妨?金致仁曰,旣以侍從差出,則相喆旣經侍從,與未經侍從都事,一體遞差,似不然矣。翬良曰,忠淸都事具允鈺,亦經侍從矣。尙魯曰,允鈺則年不甚少,而且必善爲之矣。上曰,允鈺亦年少,而相喆·允鈺,俱未經守令,以曾經守令人差出,可也。晩曰,允鈺豈不優於此任乎?上曰,允鈺仍之,而相喆遞之,則此亦私也。而今以年少遞之,則一遞一否,事涉不然,況以未經侍從,盡遞都事,而付諸年少,則非用人之道矣。尙魯及翬良曰,人之才諝,不在於曾經守令之與否矣。鳳漢曰,漁鹽事誠可悶矣。近來漸至解弛,不無隱漏之弊矣。上曰,卿何不擔當,申飭乎?均役事,人或謂予與洪啓禧,聚斂以益云。而予於均廳,心無愧矣。均役廳,卿等須勿以我國物視之也。此後人或謂均廳之財多積,而有減給結錢之議,則國事無可言矣。尙魯·晩曰,聖敎誠然矣。均廳所關,豈可動搖乎?申晦曰,有可矜事,仰達矣。薰造稧古則有利,故渠輩自當,例於行幸時治道,至于弘濟院橋,而今則非但渠輩無所利,又當兩次治路,誠可矜矣。鳳漢曰,當此兩役,雖謂可矜,無劃給之道矣。晩曰,雖可矜,無國役之時,渠輩無所爲矣。今豈可稱冤乎?況無劃給之物矣。喆輔曰,臣以軍稧事,欲與兵判同入時,一陳而未果,今因言端,適及於稧軍事,敢達矣。繕工軍稧,每年受戶米百石,兵木肆拾同,以此責應國役,而每患不足,故釐正設廳時,有別役,則自兵曹加給事有所定式,而辛壬年間,依此定式,加下拾同木矣。今年國役,意外稠疊,稧人不能支堪,屢以依例加給之意,呈訴於兵曹,而終不見施,稧人縷縷稱冤,臣適帶本監提調,故敢達矣。上曰,此則兵判非矣,推考,卽使上下,可也。出擧條鳳漢曰,丹陽事,口招後登對而稟處乎?上曰,然矣,還上之虛錄,專由於守令之見欺於吏輩之致矣。尙魯曰,此則爲守令者,欲不居未,以免決杖之罪故也。誠爲無據,事發之後,則不可不嚴處矣。諸臣遂以次退出。
上在昌慶宮。廬次。
大行大王大妃初喪。
藥房都提調申晩,提調李,副提調趙載洪啓曰,伏未審夜間,聖體若何?泄候益有差勝之勢,而寢睡·水刺諸節,亦何如?臣等依昨日下敎,率諸御醫,趁早入侍,詳察聖候,議定繼進之劑爲宜,臣等不勝區區憂慮,敢來問安。竝此仰稟。答曰,知道。當下敎于入侍矣。
李惟秀,以都摠府言達曰,副摠管田雲祥,以大行大王大妃發靷再度習儀時侍衛事,國葬都監晝仕出去之意,敢達。令曰,知道。
又以弘文館言達曰,本館上番校理臣趙曮,下番修撰李錫祥,今日以明陵因山再度習儀時進參事,晝仕出去之意,敢達。令曰,知道。
趙載洪達曰,同副承旨沈鑧,以習儀出去,今已行禮,卽爲牌招入直,何如?令曰,依。
傳于李惟秀曰,訓局及龍虎營敎鍊官,使之待令。
又傳于曰,忠壯將金乃衍,使之待令於明政殿後。
又傳于曰,大轝挾輦軍,神轝挾輦軍,大駕挾輦軍,分二運晝停所替運事,分付。
有政。吏批,判書鄭翬良進,參判南泰齊病不進,參議趙明鼎進,行都承旨趙載洪。吏批啓曰,玉堂闕員,今當差出,而擬望之人乏少,外任竝擬,何如?傳曰,允。
以李彦衡爲文學,李碩載爲司書,南泰著爲副校理,金光遂爲刑曹正郞,朴師海爲兵曹佐郞,朴志源爲注書,具善慶爲開寧縣監,尹東昇爲忠淸左道敬差官,趙榮進爲慶尙左道敬差官,趙曮爲全羅左道敬差官,李徽中爲慶尙都事,李壽鳳爲全羅都事,趙榮國爲分內醫提調,曺允濟爲分兵曹參知,安杓爲正言,趙賢逵爲說書,李基敬爲弼善,任毅中爲兵曹佐郞,趙榮弼爲禮曹佐郞,任遾爲工曹正郞,鄭光漢爲黃海都事,李福源爲江源都事,南綺老爲平安都事,申應顯爲咸鏡都事,鄭彦輝爲麒麟察訪。
兵批,判書李進,參判李應協病,參議李昌儒病,參知成天柱入直進。
兵批啓曰,慶德宮假衛將金道浚,素患風痺之症,當暑添劇,武臣兼宣傳官田泰祥關格之症,近又復發,旬月之內,差復無期,俱爲呈狀乞遞,實病旣如是危篤,則不可等待其差復,竝今姑改差,何如?傳曰,允。
兵批,以皮世麟爲知事,崔昌祐爲五衛將,金好謙爲訓鍊判官,金相箕爲加德僉使,花平君橃爲副摠管,李命時爲潼關僉使,李東柱爲恃寨僉使,沈潭爲洪州營將,李挺馝·金日暠爲忠翊將,金乃衍爲忠壯將,白尙瑩爲景福將,趙絳爲慶德將,申胤洸爲內禁將,密林君炓·元重會爲副摠管,朴性淳·梁永萬洞權管單付,元重會爲副護軍,李顯重爲副司直,李徽中·朴相冕·尹彝遜·柳健·宋德中·趙鎭世·李福源·李基德·兪彦述·朴聖源·洪得厚·金漢老·朴致隆·柳脩·李憲默·安克孝·韓光協·李齊嵒·安復駿·任鏡觀·安正仁·成有烈·韓宗濟·李奎徽·許采·邊致明·尹在謙·蔡慶承·李秀逸·李厚達·朴盛源·宋文載·李昌任·許彙·鄭光漢·李宜馣·徐海朝·南綺老·李時敏·趙重明·李澤徵·李永祜·李商芝·洪樂命·李碩載·呂善亨·辛命喆·朴弼燧·任命周·鄭彦祥·李普觀·金會元爲副司果。
傳于李惟秀曰,淸心丸三百丸,分付惠民署,使之待令。
又傳于曰,今政,見前縣監金乃衍之名,召見一倍此心,令該曹守令更爲備擬,其於山陵,一體進參事,分付。
趙載洪,以內醫院官員,以都提調提調意啓曰,今此動駕時,陪從掌務官所騎補把馬一匹,依前例許給之意,分付司僕寺,何如?傳曰,允。
以參覈使李彝章狀啓,邊臣形止登聞之事,中自召還,惶恐待罪事,傳于韓光會曰,勿待罪事,回諭。
以義州府尹李思觀狀啓,還召訓導,權宜變通,惶恐待罪事,傳于韓光會曰,勿待罪事,回諭。
弼善鄭恒齡書曰,伏以臣之所叨,例帶春秋館編修官,而承政院注書臣任珹,卽臣之親査也。亦帶記史之任,史官記注之任,例不得減下,則臣自當在於應遞之科,伏乞离明,亟令該曹,照例遞改,以存公格,不勝幸甚云云。答曰,覽書具悉。書辭令該曹,考例稟處。
丁丑七月初五日巳時,上御廬次,藥房三提調入診入侍時都提調申晩,提調李,副提調趙載洪,守宮假注書孟儒龍,記事官李鎭恒,記事官李東泰,醫官許礈·金德崙·李世珪·蔡膺祐·卞誼和·吳道炯進伏訖。申晩曰,夜間聖體若何?上曰,少勝矣。申晩曰,泄候度數,何如?上曰,夜放一次矣。申晩曰,寢睡若何。上曰一樣矣。申晩曰,進御水刺若何?而口味亦何如?上曰一樣,而口味則稍勝矣。申晩〈曰〉,請令諸醫診候。上曰,唯。首醫診察後,退伏而奏曰,左右三部浮高之候似勝,而胃脈竟未免不足,沈按則虛軟一樣矣。諸醫所見上同,首醫曰,卽今小水若得如常,則將快復矣。上曰,雖如廁而小水則不放矣。曾聞四令散藥名,或有合四令於異功散之時乎?首醫曰,的未知何時,有合兩散之例矣。上曰,或放小便,則腹中似尋常矣。首醫曰,胃脈滯故然矣。上曰,連觸東風之餘,昨接臣僚而罷,似有汗氣,庶可差勝耶。首醫曰,小水如常,則無慮矣。上曰,凡以精誠服之,則雖苦口之劑,不知其難矣,昨日茶飮頗好,而今日亦早服之矣。申晩曰,仰認聖意,出於某條進御,而速差故如是矣。上曰,非但藥也。凡事皆然,而學文亦然矣。首醫曰,異功散倍入人蔘,則蔘乃二錢也。竝與茶飮之蔘而計之,則合爲五錢矣,上曰,五錢不甚多矣。首醫曰,誠如聖敎,曾或有一日用九錢之時矣,且伏聞有眩候,如是進御宜矣。上曰,今雨好來好來矣。首醫曰,雨後日熱,比昨少退,而殿下胃氣不足,故猶未快復,蔘苓茶終不可捨矣。今以脈候觀之,氣度少勝,而右三部不足之症,猶未減焉,異功散,合香薷散而進御,則似好,而亦不可只服異功散,當兼進蔘苓茶矣。上曰,靷日若不近,則姑置無妨,而旣已隨轝,則於身無病然後,可以陪往,所重在焉,予當服之矣。申晩曰,聖敎誠然矣。上曰,彼注書誰也。趙載洪曰,故相臣文貞公孟思誠之十代孫也。上曰,予今乃見之矣。趙載洪曰,此乃湖中人,而果初入侍矣。上命書薷苓湯停止,加味異功散,合香薷散三貼蔘苓茶三貼製入事。榻前下敎時趙載洪曰,先書以一貼乎?上曰,書以三貼,可也。申晩曰,先進一貼後,更爲診察而繼進,似好矣。上曰,不必入診矣。申晩曰,旣有加入者,小水復常,則加入藥料,似卽拔去矣。申晩曰,京畿都事朴相喆,雖年少,姑爲鍊習此等事,誠無妨矣。上曰,向於召試時,渠雖欺予,予豈見欺乎?予於其時大責,以故爲此雜才造矣,其文則果善作矣,予豈以見漏於召試,爲咄歎而然耶。此有指揮者,朴相喆之隨而爲之,亦無怪矣。諸朴豈皆忘之乎?相喆若爲民社之職,必無貪濁之擧,予知不爲此兩件事矣。渠之登科日,雖戒以勿爲淸官美職,豈如是欺予乎,第忠淸都事改遞,甚可惜矣。趙載洪曰,京鄕侍從臣,猶有未付軍職者,因山不遠,而未得入參於內哭班,其在情理,豈不觖然罔極哉?申晩曰,頃有付軍職之命,而伊時京人或下鄕,鄕人未及上來者多云,依前下敎,一體付軍職,入參內哭班,似好矣?上曰,京人何爲在鄕而今來耶。其數幾何?趙載洪曰,四十餘人云矣。上曰,令付軍職,而差除掌令,則應稱在外,實可憎矣,堂上無在外者乎?趙載洪曰,然矣。上曰,堂下侍從前銜,勿論在京在鄕者,令該曹一體付軍職。出傳敎上曰,其雨實如意而來矣。申晩曰,此雨之喜,誠非一二矣,快免鉏後之旱,因山時亦無雨慮,仍此而將暑退,極爲多幸矣。上曰,數日內若不雨,則因山漸迫,不可祈雨,且臨時下雨,則亦豈可祈晴乎?予以此爲難處,而今此之雨,不先不後,可謂知時之雨也。申晩曰,此莫非殿下之方寸雨也。至誠格天而然矣。上曰,近日則心懷去益難定,似是氣衰所致也。仍下不忍聞之敎。申晩曰,殿下何如是下敎乎?上曰,爲子之道,安得不然乎?卽今淚隨言下者,蓋緣心弱而然也。申晩曰,歷觀前古帝王居喪,實無如殿下之如是過制者,雖以大舜五十而慕,謂至孝,而今殿下之過五十,亦已有年矣。上曰,孔·孟之世,爲子之道蕩然,故雖稱舜五十之慕,而此亦盡其所當爲而已。在舜亦不爲過分事也。申晩曰,爲其所當爲,是誠難矣。上曰,食色之心,與孝悌之心一也。而凡人於食色,則雖過飽,窮欲而不厭,至於孝悌,如是者尠焉,豈不惜哉?申晩曰,果如聖敎矣,臣聞聖人志氣無衰,惟願自强也。上曰,予觀近日下敎,則以此精神猶能如是,是亦怪矣。申晩曰,殿下五朔嚴廬,長御衰麻,哀毁之節,愈往愈過,不知不覺之中,必有損傷,臣等焦迫,當復如何,第伏見昨下御製,諸臣相顧,以爲此專是志氣不衰之功云矣。上曰,一日所食,不過殯殿楹外進御兩匙水刺而已矣。李曰,臣以兵曹事,有所稟達矣。見內需司文牒,則以爲北道奴婢身貢給代,依例輸送云。是每年分四等移送者,而當年丁丑七月十月兩等之條,已於上年,先爲引下以去云,今此內司所報,係是疊下,何以爲之?上曰,置之。出擧條李曰,分參知加出事,頃已稟定矣。再明日三度習儀時,不可不備員,今日政使之差出,何如?上曰,依爲之。出擧條李曰,新除授內禁將李殷錫,方在外任,因山前似未上來,合有變通之道,卽爲許遞,今日政差出,何如?上曰,依爲之。出擧條上曰,左相以爲畿民,別無用力可矜者云,而是則不然矣。申晩曰,然矣。雖雇軍使役,而實可矜矣。上命書七道舊逋蕩減,傳旨曰,以賞賜內局事見之,古孰有加於我慈聖者乎?此實往牒所無也。宣仁王后賜社飯時,思我之言,亦女中堯·舜也。申晩曰,賜飯事,載諸史牒,孰不欽仰,而臣等身親當之,感泣下懷,何可盡達?上曰,畿甸旣下諭,而七道舊逋蕩減,何由而然,噫,哀慕之中,得此幸雨,高高彼蒼,若是恤民,而況今番之雨,是誰之賜,而我列聖我慈聖眷眷元元之盛意,因此而若不導揚,豈曰爲人子之道乎?況畿甸陵役荐疊,民尤可矜,故夜奏殯殿,特減畿民結錢,而我慈聖五紀母臨,深仁厚澤,傳于八域,今於獨惠畿甸,是豈體昔年之意乎?詢問廟堂,最舊逋一年條蕩減,此豈惠哉?然歲若登焉,此逋亦苦民之一端,今者蕩減,於民少除一分之弊,惠雖少,意則深,吁嗟元元,莫曰我惠,其須曰慈聖昔年恩澤攸曁。噫,于今以後,有隨神轝之顔,亦有拜先陵之顔,呼寫于此,不覺淚隨言下,吁嗟道臣,將此予意,遍諭列邑,使小民,咸知慈惠事,下諭于七道道臣,出榻敎上曰,昨日下敎時,三都遺焉,一體擧行事,分付備局,以下諭七道措語,政院一體,下諭三都,出傳敎上曰,若廣州則實無可矜之心,兩班皆受食糶穀,而不納矣。趙載洪曰,春坊官員,只有一人云矣,上曰,何故也?趙載洪曰,弼善鄭恒齡,與實注書任珹,有親査應避之嫌,當遞云矣。上曰,故判書李德壽,與宋左相,稱詡鄭恒齡之文云矣。申晩曰,然矣。上曰,春坊上下番其將不備云,政官牌招開政,出傳敎上謂李曰,續平壤志,卿見之乎?李曰,臣果見之,而卷首弁之以圖矣。上曰,本志幾卷乎?李曰,二卷矣。於是諸臣以次退出。
上在昌慶宮。廬次。
大行大王大妃初喪。
尹東度達曰,右承旨具允明,今日不爲仕進,卽爲牌招,何如?令曰,依。
又達曰,新除授注書朴志源,今日不爲出肅,卽爲牌招察任,何如?令曰,依。
沈鑧達曰,大司憲兪㝡基,掌令黃㝡彦未肅拜,南彦彧,執義朴昌潤呈辭,持平權世橚在外,李世澤受由在外,今日以監察茶時之意,敢達。令曰,知道。
藥房口傳啓曰,伏未當夜間,聖體,若何?昨煎入湯劑茶飮,其卽進御,而泄候益有差勝之勢乎?臣等率醫官,暫爲入侍,詳察聖候,有不可已,臣等不勝憂慮,惶恐,敢啓。傳曰,詣閤。
傳于沈鑧曰,藥房入診,禮判同爲入侍。
韓光會,以侍講院言達曰,本院弼善鄭恒齡,連日入直矣。以吏曹回達,遞出去,上番將未免闕直,事甚未安,輔德尹東昇,新除授文學李彦衡,竝卽牌招,以爲推移入直,新除授司書李碩載,一體牌招察任。何如?令曰,依。
以文學李彦衡牌不進罷職令旨,令于沈鑧曰,推考徽旨捧入。
又以侍講院言達曰,本院新除授弼善李基敬,除拜之下,不爲出肅,卽爲牌招察任,新除授說書趙賢逵,時在忠淸道木川地,書筵入番事緊,斯速乘馹上來事,下諭,何如?令曰,依。
又以弘文館言達曰,校理趙,旣有只推之令,與新除授副校理南泰著,一體牌招察任,何如?令曰,依。
韓光會達曰,事變假注書金處恭,身病猝重,勢難察任,今姑改差,何如?令曰,依。
傳于具允明曰,禮房承旨留待。
傳于沈鑧曰,入侍。
沈鑧,以兵曹言達曰,卽接北所衛將牒報,則延生門外茱萸老木,因風打落云,卽令該所斫去之意,敢達。令曰,知道。
又以義禁府言啓曰,今此大行大王大妃因山時,各差備都事,合以十二員分差,而無以備數,假都事二員,令該曹差出,以爲推移分排之地,何如?傳曰,允。
韓光會,以訓鍊都監言啓曰,都監分授都城肅靖門西邊三間,彰義門南邊四間,北邊八間改築所入石子,今月初七日爲始,東郊蘆原近處,浮出取用之〈意〉,敢啓。傳曰,知道。
丁丑七月初六日慶尙監司狀達,軍餉還上捧未捧都會官會案修呈,旣在限內,居末抄出,初非所管,而過時封進之責,實在於臣,惶恐待罪事,令于沈鑧曰,勿待罪事,回諭。
大司成洪麟漢書曰,伏以,日月迅邁,貞聖王后因山之禮奄過,仁元聖母啓菆之期又迫,率土含生,冞切慟隕,伏想我大朝靜攝之中,我邸下疾患之餘,孺慕罔極,哀疚過制,酷暑嚴廬,傷損必多,臣不勝焦悶憂灼之至,仍念臣愚騃無識一庸夫耳。倖竊科第,過蒙拂拭,內外歷試,榮寵已足,臣豈不欲竭力盡分,圖報萬一,而學不足以通經,才不足以需世,俯仰循省,左右無當,眞所謂自知者明,只有愧懼之交中,向者銀臺特擢之命,遽下國哀蒼黃之日,雖不得不黽勉冒肅,而竊擬悲遑稍定之後,一暴由中之恩,以爲自靖之計矣。適緣疾病之劇,幸蒙鞶帶之褫,而資秩自如,餘悸未已,曾未幾何?有地部佐貳之除,又未幾,忽叨此萬萬匪分之職,數朔之內,恩旨聯翩,臣誠怵然憂恐,繼以慙汗浹背,益不知措躬之所也。噫,設官分職,孰非不重,而至若師儒之長,卽虞廷敎胄子之官,周禮大樂正之職,國家所以造士育英之責,專畀於首善之地,稍倣古昔聖王之制,而雖就下此者論之,講說經義,課試聲詞,表式四方縫掖,其爲任也。非特爲淸安而止,有關於風敎者,果何如也?列朝以來,居是任者,其經術文學,皆負一代之名,錯落相望,斑班可考,目下人才,雖曰渺然,歷論當世,豈患其無人,而乃以如臣空疎鹵莽百無肖似者,苟然充數,濫廁皐比之位,其爲臣一身榮耀則極矣。獨不念賢關之貽羞,多士之傳笑也哉?參前倚衡,冒承無路,日昨違召,亶非獲已,抑臣有所懍惕不自安者,臣家本寒素,望絶榮進,而雨露陶甄,門闌漸盛,雖以臣言之,年紀未及强仕,而已躋下大夫之列,通籍纔過五稔,而遽當掌國子之責,殆無異於鷄鶋之享鍾,蚊虻之負山,冥升之憂,固無可論,禍福之災,理所必至,此臣所以惝怳驚懍,久益靡定者也。縮伏數日,恭俟物議,司直之論,迄玆無聞,非臣引義乞免,恐將虛縻時日,今始締成文字,不避煩瀆之誅,疾聲哀籲於貳極之下,伏願睿慈,俯垂諒察,亟賜鐫改,以重名器,以安私分,不勝萬幸,臣無任屛營祈懇之至,謹昧死以聞。答曰,覽書具悉,日月易邁,七虞奄過,攀號罔極之中,摧慟一倍,五內如削如割,而殯殿啓欑之期,又在不遠,尤切罔極,爾其勿辭,從速察職。
司書李碩載書曰,伏以,日月流邁,徽寧殿七虞奄過,大行王妃因山又迫,臣民痛隕,曷有其極?伏惟大小朝哀毁之中,必多傷損之節,區區尤不勝焦慮之至,臣於千萬意外,忽承春坊除命,繼而牌召儼臨,在臣義分,固宜蹶趨膺,而胄筵勸講,責任甚重,有非如臣空疎者,所可忝叨,且臣與兼輔德臣鄭存謙,爲內外從兄弟之親,春秋兼銜,自有應避之嫌,揆以法例,不容仍冒,玆敢略陳短章,伏乞离明,亟令該曹,照例遞改,不勝幸甚,答曰,覽書具悉。日月易邁,七虞奄過,攀號罔極之中,摧慟一倍,五內如削如割,而殯殿啓欑之期,又在不遠,尤切罔極,書辭令該曹考例,稟處。
校理兼文學趙曮書曰,伏以,臣所叨春坊兼銜,與文學李彦衡,有友壻應避之嫌,揆以法典,在下當遞,則在臣私義,不可一日仍帶,伏乞邸下,令該曹照例遞改,以存公格焉。答曰,覽書具悉。書辭令該曹考例,稟處。
丁丑七月初六日午時,上御廬次。藥房入診,禮判同爲入侍時。都提調申晩,提調李,副提調趙載洪,禮曹判書李益炡,記事官任珹·李鎭恒·李東泰,醫官鄭趾彦·許礈·金德崙·蔡膺祐·金福齡進伏訖。都提調申晩曰,聖候夜來,若何?上曰,頗勝矣。晩曰,泄候,若何?上曰,夜放二次矣。晩曰,寢睡,若何?上曰,差安矣。泄候則有欲止之意耳。晩曰,小水,何如?上曰,放二次矣。晩請入診,上許之,醫官鄭趾彦入診訖,退伏奏曰,左右三部之浮意,似少愈,而深按則胃氣頗不足矣。若以大體論之,與昨一樣矣。上曰,湯劑將何以爲之乎?趾彦曰,臣俄者在外時,欲於昨劑,去澤瀉車前子,而今察脈候,猶帶滑意,聖候未得快差矣。依前加入以進好矣,許礈·金德崙·蔡膺祐·金福齡,相繼診候訖。所奏與趾彦皆同,趾彦曰,今則次道不至太滑耶?上曰,予於常時,便滑則若遺放矣。趾彦曰,異功散不可不更進矣。上曰,異功散服之甚難矣,然予於今番,始知藥不無其效也。今番前後所進蔘劑,合爲五錢,而如冷水,可知其氣衰矣。湯劑非但可服,食補亦頗有力矣。晩曰,臣曾以食補之道,累次仰陳,聖心不以爲然,今者見效若此矣。上曰,如此之時,雖若有微效,枯楊豈能生花乎?趾彦曰,口味,何如?上曰,此亦勝矣。晩曰,湯劑將爲更進矣。上曰,可矣。晩曰,蔘劑則不可放,而異功散可更進矣。上曰,異功散豈長服之劑乎?澤瀉拔之,何如?晩曰,姑觀數日,雖去之,亦何妨耶?上曰,便道終不善爲消化矣。趾彦曰,此由於濕熱爲祟,不善調和而然,蓋胃不足之致也。德崙曰,暑濕若不快去,則不可不理濕矣。暑濕在下焦,則遂成泄便矣。上曰,香薷則不能淸暑乎?德崙曰,香薷則只淸上焦暑熱,澤瀉,能治下焦熱矣。趾彦曰,便道猶未快,則澤瀉不可去矣。上曰,然矣,加味異功散,合香薷散一貼,昨已進御,限三貼加製以入,蔘苓茶二貼,一體製入事。出榻敎晩曰,當煎入乎?上曰,明日則習儀相値,製入,可也。晩曰,症候如此,而連參祭奠,誠悶迫矣。今此聖候之少減,誠萬萬幸甚矣,上曰,今番事誠亦料外,五月居廬,祭奠雖一次,未嘗或闕,而能如此矣。曾子曰,而今以後,吾知免夫,予亦自此以後,少伸情禮,將欲記識之耳。庚子國恤時,慈殿每召予勸諭,而使之食飮,予不敢不奉承,而氣則猶不如今日矣。予雖五月居廬,不能行素,豈可謂能盡子道乎?晩曰,雖欲行素,豈可得乎?今者聖候之如此,亦由於國忌日行素之致也。李曰,外方驛馬之減數者,卽爲下送,而聞鑄成廳祭器輸運之馬,亦在減去中,今則他無變通之道矣。以畿驛馬本驛馬中,推移定送,何如?上曰,依爲之。出擧條傳曰,今番山陵執事都事朴相喆,一體入參。李益炡曰,今番儀注,有稟定者,敢達矣,王世子先詣祗迎所,有掣肘之端矣。晩曰,大轝及大駕未發前,王世子豈可先詣幕次乎?自闕內,陪大駕而到延恩門,則似便當矣。上曰,所達是矣。元良自時敏堂隨來,可也。益炡曰,當以此更爲儀注矣。上曰,然矣。益炡曰,各道物件,皆在應減之中,而孝昭殿上食所用,皆當依例封進矣。上曰,然矣。上曰,勅奇似有之矣。晩曰,非久當有消息矣。諸臣遂以次退出。
丁酉七月初六日酉時。上御通明殿楹外。禮房承旨入侍時。右承旨具允明,記事官朴志源·李鎭恒·李東泰,以次進伏訖。上命承旨呼書社稷啓殯告由及祈晴祭文。允明曰,龜鑑草當粧䌙矣。上曰,冊衣入之,自內當粧之矣。承·史退出。
上在昌慶宮廬次。
大行大王大妃初喪。
以校理趙牌不進罷職令旨,令于具允明曰,推考徽旨捧入。
具允明,以侍講院言達曰,今日三度習儀時,宮官無陪從之員,事體極爲未安。文學李彦衡,卽爲牌招,以爲進參之地,何如?令曰,依。
傳于具允明曰,禮房承旨·摠護使入侍。
具允明,以弘文館言達曰,本館上番校理臣趙曮,下番修撰臣李錫祥,今日以明陵因山三度習儀時,進參事,晝仕出去之意,敢達。令曰,知道。
傳于趙載洪曰,承旨入侍。
傳于趙載洪曰,禮判入侍。
趙載洪達曰,新除授右副承旨金器大,卽爲牌招,何如?令曰,依。
李惟秀啓曰,前御營大將鄭纘述,謂有身病,使其軍官,替納命召,依定式從重推考,徽旨捧入之意,敢達。令曰,知道。
趙載洪啓曰,御營大將,以訓鍊大將兼察事,命下矣。訓鍊大將金聖應,卽爲牌招,以爲聽傳敎之地,何如?傳曰,允。
傳于趙載洪曰,茶禮後,當爲返虞,待下敎爲之〈之〉意,傳于神輦承旨。
趙載洪啓曰,今此大行大王大妃發靷之期已迫,自明日緊急公事外,閑慢文書,依前例不爲入之之意,敢啓。傳曰,知道。
備局薦望,以洪鳳漢爲御營大將。
右副承旨金器大書曰,伏以,日月易邁,徽寧殿七虞奄過,大行大王大妃啓欑之期,只隔數日,率土攀號,穹壤靡逮,伏惟大小朝哀慕轉深,孝思罔極,天時正當極熱,聖體不瑕有損,區區下情,尤不勝焦遑憂迫之至。臣於向日待罪本院之時,以傳敎之掩置不布,致有大僚請罷之擧,蓋伊時傳敎之下,有所微稟之事,承批之際,自致經夜,此雖出於事勢之使然,而其不能趁時頒布,自歸溺職之失,實無所自解,薄罷之請,亦云輕矣。而聖度天大,罰止恩遞,臣政以罪爲榮,冞切悚蹙,曾未幾何,又有此特除之命,臣誠惝怳罔措,益不省置身之所也。仍伏念,臣本以庸陋,百不猶人,猥荷洪造,濫通蔭路,從前踐歷,罔非踰分,而倖竊科第,驟躐緋玉,銀臺除旨,至再至三,夫喉院出納之任,地望淸切,有非人人所可濫竽。自顧蔑劣之姿,豈合擬議於其間,而有除輒膺,不敢爲辭免之計者,只以感激殊恩,圖報無地,惟有筋力奔奏,爲一分自效之道,而愚昧疎忽,觸事生疣,畢竟罪戾,罔非自取,今若徒恃寵靈,趨走爲恭,晏然復玷於已試僨敗之地,則臣身之沒廉冒恥,固不足恤,而其如辱聖簡而累淸朝,何哉?反復揣量,承膺無路,召牌之下,隨詣闕外,玆敢短章自列,仰暴微懇。伏乞睿慈,俯賜諒察,亟許鐫遞臣職,仍切臣罪,以安微分,以肅朝綱,不勝幸甚。答曰,覽書具悉。日月易邁,七虞奄過,攀號罔極之中,摧慟一倍,五內如削如割,而殯殿啓欑之期,又在不遠,又切罔極,爾其勿辭,從速察職。
弼善李基敬書曰,伏以,日月迅邁,坤殿終虞已過,聖母因山奄迫,仰惟我大小朝聖情罔極,睿孝靡逮,中外悲慕之忱,曷可勝喩?臣向於待罪臺閣時,猥陳迷見,妄論邦禮,辭不達意,言未擇口,聖旨截嚴,誨責備至,有非臣子所敢承聞者,五情震懍,無地自容。繼又以出禁非時,特蒙譴罷,臣旣罪上添罪,將無以勝贖,則區區情實,有不敢煩暴,只自追愆訟尤,怵惕泯伏,乃於夢想之外,忽承甄敍之命,仍復授以宮銜,臣於是,惝怳感激,益不知所以自措也。噫,臣本才識空疎,講讀之任,實非其人,伏況邸下,方處疚之中,日進宮僚,討論古禮,尤宜遴選博識之士,置在顧問之列,而乃以如臣已試蔑效者,苟然充數,臣誠不得其何說也。且臣自來情地之外,目下病形,十分危惡,風眩痰喘,長時發作,㱡㱡若頃刻難支,當此特政備員之時,實無奔奏供職之勢,玆敢祗隨召牌,冒入文字,伏乞离明,俯賜照察,亟許遞免,以安賤分,不勝大願。答曰,覽書具悉。日月易邁,七虞奄過,攀號罔極之中,摧慟一倍,五內如削如割,而殯殿啓欑之期,又在不遠,又切罔極,爾其勿辭,從速察職。
文學李彦衡書曰,伏以,居諸遄邁,大行王妃因山之禮已過,大行慈聖啓殯之期又屆,普率攀號,穹壤靡逮,伏惟我大小朝暑月嚴廬,哀毁踰制,聖體睿候,不瑕有損,臣不勝焦悶憂灼之至。仍念臣以罪累之蹤,復廁從班,實非夢寐之所到,頃忝諫職,惶霣益切,尋單得遞,微分粗安。至若榮塗進取,一念已灰,杜門自省,惟聖恩是戴,不意春坊新除,遽及臣身,臣誠惝怳懍惕,莫知所措也。噫,胄筵侍讀,責任不輕,況此講禮之日,尤宜愼簡,以盡資益之方,而乃以如臣滓穢蔑劣者,苟然充擬,臣雖欲怵分畏義,抗顔冒進,見識素昧,情地又蹙,挾冊於講筵之上,周旋於宮僚之間,豈賤臣所敢爲者哉?顧臣素患痰濕之症,積傷於去夏處島之時,雖蒙生還,令當酷暑,宿祟又發,胸膈痞塞,臂脚拘攣,雜試醫治,轉益沈痼,將不免爲癃癈之物,以此病狀,尤無自力進身之道,昨違嚴召,未蒙例勘,罪重罰輕,冞增悚蹙,今又隨牌祗詣,冒死陳懇。伏乞离明,俯諒情病之俱苦,亟遞臣新授之職,仍治臣逋慢之辜,以重公選,以安私分焉。且臣與校理趙曮,爲友壻之間,玉堂本兼春秋,而曮,以本院兼官,又兼春秋,臣之應避之義,在法當然,乞令該曹,照例遞改,不勝幸甚。答曰,覽書具悉。日月易邁,七虞奄過,攀號罔極之中,摧慟一倍,五內如削如割,而殯殿啓欑之期,又在不遠,尤切罔極。書辭令該曹考例,稟處。
丁丑七月初七日辰時,三度習儀,上御明政殿月臺,入侍時。都承旨趙載洪,守宮假注書孟儒龍,記事官李鎭恒,記事官李東泰進伏訖。梓宮奉安于小轝,旣而更爲奉安于大轝後,良久,上曰,大轝已前進發乎?趙載洪曰,姑未進發云矣。上指騎郞任毅中曰,彼立者,誰也?趙載洪曰,禁喧郞任毅中也。上曰,予初認以武弁,儘健實矣。上曰,予所乘玉轎,何不隨轝,而尙在殿庭耶?卽命通禮,啓請外儀,通禮趨進時,行步稽緩。上曰,彼通禮,誰也?趙載洪曰,假通禮金東鼎也。上曰,實通禮,何去耶?趙載洪招問通禮院書員,書員對曰,左通禮呂善應,除拜後,已過三日,而在鄕姑未上來矣。上曰,駭然矣。承旨不能檢飭,當該承旨遞差,左通禮令該府從重勘處。上曰,承旨有闕,代前承旨金器大除授。上曰,神轝侍衛,右副承旨進去。出傳敎上指大駕陪從注書曰,彼誰也?趙載洪曰,平安道价川文官金處恭也。上命騎郞任毅中進前曰,汝爲耆老科耶?對曰,然矣。趙載洪曰,厥榜中此人最年少矣。上還入大內時,顧謂趙載洪曰,轝士廳都游軍餘軍數,令政院知入。諸臣仍爲退出。
丁丑七月初七日,上御通明殿楹外。摠護使·禮房承旨入侍時。摠護使金尙魯,右承旨具允明,記事官朴志源·李鎭恒·李東泰,以次進伏訖。上曰,諸承旨都監堂上及禮曹判書,同爲入侍。出榻敎上曰,藥房三提調,同爲入侍。出榻敎尙魯曰,御營大將鄭纘述,身病彌留,時月內萬無起動之勢云,如此之時,有兼察代領之例矣。上曰,終涉苟且,許遞出代,可也。誰有可合者?尙魯曰,轝士大將,實可用之人,以其從兄弟,一時俱爲將任,終涉,如何?而第古有行之者,延陽府院君李時白,延豐府院君李時芳兄弟,俱帶將任,而不然,則以摠戎使爲御將,其代以轝將爲之,似好矣。上曰,御將鄭纘述許遞,其代姑令訓將兼察。出傳敎尙魯曰,因山日別看役諸人,以便服待令,殊涉未安,曾經官職者,依前例使之權着帽帶,何如?上曰,依爲之。出擧條行都承旨趙載洪,左承旨尹東度,左副承旨韓光會,同副承旨沈鑧,殯殿都監堂上李益炡·李鼎輔·金漢喆,國葬都監堂上洪象漢·李喆輔·李,禮曹判書李益炡,藥房都提調右議政申晩,提調李進伏。益炡曰,卽接山陵都監所報,則補編所載丁字閣內所排大地衣及神榻下四張地衣縇,俱用藍三升,各陵寢則丁字閣內大地衣縇靑木,神榻下四張付地衣縇藍綃,而明陵神榻下四張付地衣縇,則曾於修改時,因下敎改用藍紬矣。今此山陵丁字閣所排地衣縇,何以爲之乎?敢稟。上曰,一依明陵丁字閣所排擧行事,分付,可也。出擧條上俯伏哭於殯殿戶外,贊儀讀笏記,尙魯率舁梓宮官,奉座板,從輪轝上控引奉安,上哭從輪轝左邊板上。上曰,翣扇忠義官着祭服,而中官不着之,竝從重推考。出傳敎到明政殿月臺,奉安座板於小轝。上曰,小轝幾井?象漢曰,十八井。上曰,幾名?象漢曰,二百十六名。上曰,大轝軍,幾名?象漢曰,二百四十名。允明曰,小臣以神輦陪從出往矣。上曰,依爲之。
丁丑七月初七日未時,上具衰服,立於明政殿月臺。返虞習儀神輦,到明政殿月臺,摠護使金尙魯,右議政申晩,殯殿都監堂上李益炡·李鼎輔·金漢喆,國葬都監堂上洪象漢·李喆輔·李,左承旨尹東度,右承旨具允明,右副承旨李惟秀,記事官任珹·朴志源·李鎭恒·李東泰,以次列侍趨入,上迎哭甚哀,上隨神輦,入建福門。上曰,諸臣隨入。晩曰,勞攘之餘,聖候,若何?上曰,一樣矣,尙魯曰,湯劑進御乎?上曰,進御矣。上曰,神輦軍,亦轝士軍乎?曰,轝士軍矣。上還入。諸臣遂退出。
同日未時。返虞習儀,上御明政殿月臺,入侍時。都承旨趙載洪,守宮假注書孟儒龍,記事官李鎭恒,記事官李東泰進伏訖。上曰,俄聞返虞之奇矣。趙載洪曰,卽今似到水橋矣。上曰,其間應至鍾閣矣。顧詢趙載洪曰,轝士軍餘數知來乎?趙載洪曰,轝士廳餘軍二十五人,漢城府則三百三十七名云矣。上命注書催促傳語曰,其注書似有孟曲角餘風矣。上曰,耆老榜,皆陞六耶?趙載洪曰,其時皆以特敎陞六矣。上曰,任毅中其時出六耶?趙載洪曰,然矣。上曰,傳語者,誰也?注書知入。注書出問而還,傳趙載洪。載洪曰,轝士軍中爲之云矣。上曰,今日頗有秋氣矣。趙載洪曰,然矣。上命注書,招入入直內乘,注書偕內乘入。上曰,倚子持來乎?內乘曰,姑未造成矣。上曰,方造者持入,可也。內乘持入倚子。上曰,今番所造,果不太侈矣,上召問敎鍊官曰,習儀先隊,一哨乎,二哨乎?敎鍊官曰,二哨矣。上,下敎於敎鍊官曰,日熱如此,當饋以米食,解嚴後,軍兵及轝士,姑爲休待於陰涼處,神輦軍及大駕扈軍,亦留待事,分付,返虞時儀仗先入,上望見轝軍,多聚殿庭,上使內乘下問曰,彼何軍而如是多也?內乘問奏曰,此乃彩轝軍,而屢次遞運,故多云矣。習儀罷後,注書朴志源,仍爲入侍。守宮假注書臣孟儒龍,先爲退出。
上在昌慶宮廬次。
大行大王大妃初喪。
金器大達曰,大司憲兪最基,掌令黃㝡彦未肅拜,南彦彧。執義朴昌潤呈辭,持平李世澤受由在外,權世橚在外,今日以監察茶時之意,敢達。令曰,知道。
藥房都提調臣申晩,提調臣李,副提調臣趙載洪啓曰,伏未審夜來聖體,若何?泄候一向差勝,而劑入湯劑茶飮,連爲進御乎?臣等今日,不可不率諸御醫入侍,詳察聖候,議定繼進當否矣,臣等不勝區區憂慮,敢來問安,竝此仰稟。答曰,知道。今已快愈,只蔘橘茶五貼加劑以入,下敎日入侍宜矣。
傳于具允明曰,侍湯不孝,靑囊無應,每聞問候,心若隕墜,因山將迫,何心酬應?今之日次,一倍于心,其於十二,尤何以對?茶飮劑入時,一貼加劑以入,以十三日爲日次事,分付。
備忘記,傳于李惟秀曰,今下弓矢,森森坡萬戶劉得良處給送。
傳于尹東度曰,禮房承旨詣閤。
尹東度達曰,禮房承旨詣閤事,命下矣。右承旨具允明,纔已出去,卽爲牌招,何如?令曰,依。
傳于具允明曰,禮房承旨退去,明日上食後來待。
傳于具允明曰,前承旨韓光會口傳付軍職,左通禮飭已行矣。
兵曹口傳政事,以韓光會爲副司直。
沈鑧啓曰,新除授御營大將洪鳳漢,卽爲牌招,以爲命召傳授之地,何如?傳曰,允。
金器大,以侍講院言達曰,本院新除授弼善李基敬,書批已下,卽爲牌招察任,何如?令曰,依。
具允明,以侍講院言達曰,本院新除授說書趙賢達,自鄕纔已入來云,卽爲牌招察任,何如?令曰,依。
以李普溫爲事變假注書。
李惟秀啓曰,摠戎使洪鳳漢,移拜御營大將,將兵之任,不可無一時摠察之人,何以爲之?敢稟。無批答還下。
以具善復爲摠戎使。
傳于金器大曰,摠戎使例兼備堂,轝士大將使之兼察。
金器大啓曰,新除授摠戎使具善復,令書雖未及達下,將兵之任,不可暫曠,卽爲牌招,傳授密符,何如?傳曰,允。
李惟秀,以兵曹言啓曰,今此因山時,闕內入直訓鍊都監局別將,把摠哨官及內三廳將守門將建陽門哨官,十二日所當替直,而返虞相値,勢難替直,初七日受點人員,自初九日,十四日至,仍爲入直。衛將部將,初九日入直人員,十四日至,亦爲仍直。監軍巡將初九日受點人員,十二日至,竝爲仍察,闕內大省記,書入于東宮。京中軍號,則入達受省字,隨駕所軍號,自隨駕所,啓下頒布,而返虞時,或日暮,則軍號啓下,不無窘束之患,一體入達受省字,何如?傳曰,允。
又以兵曹言啓曰,今此因山時,侍衛禁軍,不可不點擇以行矣。各番禁軍中,新受馬及病蹇不能致遠之類,依舊例,今初九日推移替直,何如?傳曰,允。
又以御營廳言啓曰,今此大行大王大妃發靷時,晝停所設布帳次,本廳京標下軍二十名,卜馬十五匹,將校率領,今月初九日先爲出送,仍留守直之意,敢啓。傳曰,知道。
又以訓鍊都監言啓曰,今此大行大王大妃發靷時,晝停所陵所丁字閣先陵新陵之間,三處設布帳次,軍兵一百名,將校率領,明日出送排設後回還,而其中七十名,仍留守直之意,敢啓。傳曰,知道。
領議政李天輔箚曰,伏以,日月迅逝,仁元大妃啓欑之期奄迫,伏想殿下哀慕攀號,益復罔極,伏聞近來愆候彌日,連進湯劑,臣不勝憂慮焦灼之至。而喜雨之餘,晩炎猶熾,冒烈陽而扈靈輴,聖體之受傷,思之懍然,惟泣祝陟降之靈,冥護於上而已。仍伏念臣一疾沈痼,只延縷息,弘陵因山及頃日請諡上諡時,忍死作氣,僅免卽地顚仆,而周旋拜跪,不能成禮,在庭觀者,莫不危且駴之。伊後一添於急癨,再添於毒痢,元氣澌陷,本症眩暈,無時不發,發輒昏倒,全無省覺,委身床席,與死爲隣,前後哭班,一未進參,居然兩朔,情虧禮闕,生不如死。而晝夜調治,或冀其少間者,惟山陵奉玉帛監封二事,未死之前,欲自效其誠,而一日二日,有加無減,以此症形,末由隨駕,其勢不得不擔曳殘軀,寸寸前進,先詣陵下。而其能不僵仆道路,未可知,雖或幸而致身,顧今病勢,比之向來,不啻落下幾層,謂以已試之事,而妄自當之,實爲萬分危道,其地乃至敬之地,其禮乃至重之禮,執事升降之際一有蹉跌,則臣之軀命,不足言,其於咫尺震驚之患,何哉?念之及此,不覺心寒,反復揣量,與其臨時狼狽,不若早賜變通之爲得宜。噫,今日臣子之所可自盡者,在於山陵大事,而臣不幸有危疾,將不能效臣分,伏枕悲咽,此何人哉?臣若徒懷嚴畏,不敢仰請,而終至僨事,則雖被萬戮,不可以贖其罪,玆敢涕泣陳聞於嚴廬之下,此時煩籲,臣罪尤不勝誅矣。伏乞聖明,俯賜諒察,鐫削臣職,仍命攸司,重勘臣罪,以嚴邦憲焉。取進止。答曰,省箚具悉卿懇。尙今若此,爲卿悶焉,當日若此,令左相替行,卿其安心,勿辭善攝焉。仍傳曰,遣史官傳諭。
廣州留守韓翼謩書曰,伏以,日月迅邁,貞聖王后山陵克襄,虞事奄過,大行慈聖因山之期,又復臨迫,臣民痛隕,曷有其極,仰惟大小朝,哀毁過制,必多損傷。臣於是,尤不勝焦遑憂慮之至,念臣無似,叨冒重寄,十朔于玆,無一猷爲,尸素徒積,早令引義乞免,適値國有重哀,不敢言私,泯默至今矣。然此係臣去就間一事,其視目下情理,猶屬第二件,臣母今年八十有二,藉令强健無疾病,篤老人事,有不可恃,臣有一弟,昨年早沒,婦人性偏,老而情弱,悲哀太過,疾疹乘之,委頓床褥,居常懍然。忽自春末,痰腫猝發於乳房,始似輕歇,終成膿潰,種種症形,俱屬危惡,母病如此,豈有跬步離捨之勢哉?身旣係官,未暇顧私,數月來抑情趨朝者屢矣。報往拔來,亦未嘗有終三日淹,此實通朝之所共憐悶者也。又自十數日,腫症阧加,毒氣浸淫,幾半一胸,驚如針刺,痛若刀剜,晝宵痛楚,眞元大脫,若不保頃刻,臣方左右扶持,飮泣罔措,私情到此,寧不煎迫,顧今東朝廞儀,不日將戒,我聖上躬親陪往,大小臣僚,莫不奔走率從,臣獨與病母相守,末由蠢動,將欲自效於陪扈,則母病之危重如右,將欲專意於救護,則臣分之虧損無餘,臣於此,公私互爭,氷炭交中,撫躬悲涕,罔知所措,惟有亟解見職,重被罪罰,然後庶可以自安於私心。噫嘻,此何人斯?自非萬萬迫切者,何敢於此時,輒以私情,瀆擾於嚴廬之下哉?伏乞离明,俯垂哀憐,曲加矜諒,鐫遞臣職名,仍令所司,重勘臣罪負,以警具僚,以安賤分,千萬幸甚。答曰,覽書具悉。日月易邁,七虞奄過,攀號罔極之中,摧慟一倍五內如削如割,而殯殿啓欑,又在不遠,尤切罔極,未參,其何所傷,卿其勿辭救護焉。
說書趙賢逵書曰,伏以,臣皇天不弔,我坤聖禮陟,纔踰一朔,大行大王大妃,繼又賓天,帀域含生,摧慟惟勻,日月迅邁,弘陵因山已訖,慈殿啓欑之期,又隔數宵,伏惟大小朝,皇皇攀號,若在厥初,臣竊不勝悲隕哽咽之至。仍念臣謏才蔑學,百無一能,徒藉先蔭,倖竊科名,榮耀已極,涯分太侈,反顧慙恧,恒切憂懼,區區自勉之意,竊欲力避榮塗,退修素業,以自附於古人匪職勿居之戒,學古入官之義,而居常揣量,亦云審矣。不意玆者,春坊除旨,遽及於萬萬無似之身,臣誠惝怳踧踖,莫省攸措,夫朝家之設置宮官,蓋爲輔導睿德,討論聖訓,如非老成之人,宏博之士,莫宜居之,況臣所叨,又是參下極選,地望自別,責任甚緊。而顧臣學未足以資講讀,識未足以備顧問,庸憒憒,不翅蔑如,其何能講明奧義,引喩嘉謨,以副其職責之萬一也哉?且臣與新除授文學臣李彦衡,有舅甥應避之嫌,在下當遞,旣是格例,則此尤不可冒進者也。今始自鄕上來,隨牌祗詣,而咫尺天陛,末由入肅,敢陳短章,略暴微懇,伏乞离明,亟令該曹,照法遞改,使公器無玷,私分獲安,千萬幸甚。答曰,覽書具悉。日月易邁,七虞已過,東朝啓欑,只隔數日,哀慕罔極,一倍于中,書辭令該曹考例。稟處。
上在昌慶宮。廬次。
大行大王大妃初喪。
自昧爽至辰時,有霧氣。
夜二更,月暈,三更,流星出天中淡雲間,入南方天際,狀如拳,尾長二三尺許,色白。
具允明達曰,同副承旨沈鑧,今日不爲仕進,卽爲牌招,何如?令曰,依。
傳于具允明曰,右副承旨當爲執事,右副同副換房。
傳于李惟秀曰,今番因山時,殯殿外政院,與諸上司諸各司,若有侵責百姓之事,自黔巖晝停,當廉問,以重律繩之,以此,分付。
傳于具允明曰,禮房承旨持草來待,待下敎入侍。
傳于李惟秀曰,承旨入侍。
以承傳色口傳下敎曰,前長番中官申必輝,令該府處之。
以承傳色口傳下敎曰,轝士大將,此時從事官,不能檢飭,從重推考,從事官不爲待令,事過後,令騎曹決棍。
傳于李惟秀曰,從事官明日待令。
傳于鄭榦曰,轝士大將及從事官處分事,因山迫頭,勿施,中官處分事,亦爲勿施,從事官明日待令事置之。
兵曹口傳政事,以趙鎭泰爲禁軍別將。
傳于鄭榦曰,承旨入侍。
李惟秀,以訓鍊都監言啓曰,今此大行大王大妃發靷,大駕隨詣時,都監軍兵隨駕之外,外處各營,亦有入直軍兵,依前例局別將一員,別爲入直於北營,使之摠察,以重宿衛之意,敢啓。傳曰,知道。
又以訓鍊都監言啓曰,今此大行大王大妃發靷,大駕隨詣時,建陽門西營兩處入直禁衛軍兵及東營入直御營軍兵,依前例,令訓局餘軍,前期一日,替代還宮後,還入直事,自兵曹節目啓下矣。建陽門軍一百名,哨官金成彩,西營軍四十名,哨官崔華徵,東營軍五十名,哨官馬秀光率領,前期一日,與禁御兩營軍兵,替代入直,而還宮後,還爲入直之意,敢啓,傳曰,知道。
又以摠戎廳言啓曰,今此大行大王大妃發靷時,大駕隨詣陵所時,各軍門諸色標下餘軍,量宜作隊,將官率領,各其本營留待入直事,自兵曹節目啓下矣。本廳標下軍之居在畿邑者外,以京居軍一百名抄擇,依該曹節目,量宜作隊,今月初十日午時量,使將官領率,入直于鍊戎臺本營之意,敢啓。傳曰,知道。
具允明,以漢城府言啓曰,松都市民五十名,今方上來,自願轝士軍赴役,而今則轝士廳各差備軍丁,依數分排矣。他無使役處,何以爲之?敢啓。傳曰,九運分排,旣行三度,今難更之,而舊都之民,其誠可嘉,其令隨往駕後,當從便以用矣。
李惟秀,以內乘,以一二提調意啓曰,今此因山擧動時,內乘二員當爲隨駕矣。他無推移入直之員,假內乘一員,依例令該曹口傳差出入直,而還宮後,卽爲減下,何如?傳曰,允。
兵曹口傳政事,以李邦鵬爲假內乘。
又以禁衛營言啓曰,今七月十一日因山大駕隨詣時,建陽門西營入直軍兵,以訓鍊都監餘軍,前期替代後,仍赴留都陣,而還宮後,以本營軍兵,還入直之意,敢啓。傳曰,知道。
又以禁衛營言啓曰,今七月十一日因山大駕隨詣時,本營軍兵留都事,旣已定奪矣。建陽門西營兩處入直軍兵,今七月初十日,以訓鍊都監餘軍,前期替代後,本營五哨軍兵,出番騎士及標下軍兵等,專屬留都陣,而本營則千摠金養正,騎士將沈坽,把摠張世億,哨官李啓輝,敎鍊官魚震海,騎士二十五人,工匠牙兵四十六名,別破陣二名率領入直,火藥庫則哨官李桂實,別破陣十三名率領守直,南別營則哨官許淳,別騎衛三人,標下五名率領守直,蠶頭西邊頹城把守將別武士卓世萬,標下軍十名率領,守直之意,敢啓。傳曰,知道。
又以御營廳言啓曰,今此大行大王大妃發靷時,大駕隨詣陵所時,本廳東營入直軍兵,以訓局餘軍,前期一日替代事,自兵曹節目啓下矣。今初十日東營入直騎士,則仍爲入直,步軍與訓局餘軍替直,而還宮後,還爲替直之意,敢啓。傳曰,知道。
丁丑七月初九日巳時。上御通明殿楹外。禮房承旨入侍時。右承旨具允明,記事官朴志源·李鎭恒·李東泰,以次進伏訖,上呼書孝昭殿再虞以下祝文。又呼書仁元王后殯殿茶禮祝文。上曰,少退。允明曰,兵曹判書李,有稟定事,方來待矣。上曰,同爲入侍。上曰,禮房承旨入侍時,虞祭祝文之爲幾句,知入?承史少退。允明·志源·鎭恒·東泰,兵曹判書李,以次進伏訖。上畢製茶禮祝文。上曰,龍輴轝耶?曰,然矣。上曰,祝文正書,明日入之。允明曰,諺翻以入乎?上曰,依爲之。上曰,今番遣奠果爲之,徽寧殿發靷太晩,未免狼狽矣。上曰,松都自願轝軍之民,注書出去,使之待令於明政門外。曰,今番動駕節目中,啓三吹軍兵排立等事,不可不稟定矣。上曰,當下敎矣。上曰,啓三吹,啓晝停,承傳宣傳官二員在前,其餘宣傳官及武兼,駕後宣傳官後,十人式,一行隨駕,而若路狹,則便宜作行。司僕正,以祭服隨駕攔後,禁軍排立,板前屛門前路爲之。正輦陪,常時雲鞋,今番用麻鞋。輦輿立於政院班列之前路祭所,只諸司預備擧行,交龍旗,國葬都監班後隨行事,分付出傳敎曰,朝晝日氣不適,衣襨隨宜持去,何如?上曰,當依爲之。曰,出還宮時所住處,茶飮粟米飮當待令矣。上曰,何可頻頻飮乎?路中粥,亦當不食矣。朝奠所餘藥果十許介,入於袖中,足以療飢矣,何以飮米飮也?曰,只爲療飢,決不可矣。明日粟米飮當進之矣。上曰,依爲之。曰,伏望小小事,切勿過費聖慮。上曰,予則不勞矣。退出,允明曰,春坊多闕員,無以分排矣。上曰,何以作闕?允明曰,相避陳章遞改矣。上曰,此時豈可陳章,豈可捧章乎?上曰,君父哀慕之時,何拘常例,何暇捧章春坊許遞?實兼官勿遞仍任,當該捧章承旨遞差。出傳敎上曰,承旨有闕代,前參議鄭榦除授,牌招察任。出傳敎上曰,下虞祭前,凡諸上書,勿爲呼望。出傳敎上曰,春坊春秋,不過影職,此後勿拘相避事定式。出傳敎上曰,左捕將旣已留京,兼察右捕將事,分付,仍爲牌招聽傳敎。出傳敎親書傳敎以下曰,闕門日暮後閉,平明開,城門日昏閉,開東門興仁·崇禮·敦義門外,十一日仍閉,返虞日開門事,分付。承·史遂退出。
丁酉七月初九日酉時。上御涵仁亭後寢室。禮房承旨入侍時,右承旨具允明,記事官朴志源·李鎭恒·李東泰,以次進伏訖。上命承旨讀祝文。上曰,注書出去。松都民人率入,,上曰,汝輩何以上來,農民耶?市民耶?民對曰,爲擔大轝而來,或爲市民,或爲閑遊之民。上曰,庚申動駕,不忘汝輩矣。今玆召見之意,汝其知之,汝輩上來之意貴矣。玆賜藥果祭饌,汝其受去。上曰,二運欲去乎?一番欲去乎?民曰,欲爲一番盡隨矣。上曰,有場市乎?民曰,每日場矣。命以次第告姓名,上曰,此中必有杜門洞子孫,皆爲常人矣。允明曰,海西都事,以會葬官上來,而今已遞職矣。命書傳敎曰,海西會葬官都事上來云,今何周旋,以新除都事替行。上曰,捧章承旨遞差,現告注書持入。允明曰,非獨該房,陳章者四人,而一院相議捧入矣。上曰,其中必有捧之者。允明曰,沈鑧捧入,李惟秀亦捧入矣。志源還入,顧允明曰,捧章現告,李惟秀·沈鑧也。允明曰,李惟秀·沈鑧,入於現告,而不緊公事勿入事,有稟旨矣。上曰,然則捧章之與此先後,注書知入,志源還入。顧允明曰,稟旨在於初七日,捧章或在七日,或在其後矣。允明曰,稟旨後捧章,沈鑧也。命書傳敎曰,春坊多闕,意或謂近來兼春秋,此時陳章,其涉非時,故有下敎矣。今聞事在一院云,若此暫難仍任,仍任下敎置之,承旨只不緊公事,不捧章後,捧入承旨捧徽旨。上曰,陳章者誰誰也?允明曰,說書趙賢逵,司書李碩載,兼文學趙曮,已爲遞差,文學李彦衡不遞矣。上曰,前望誰也?允明曰,司書望李宜老·任㻐,說書望金和澤·朴取源。上曰,朴取源誰也?允明曰,入侍注書之兄也。上曰,兼文學有闕,代修撰李錫祥除授,司書有闕,代任㻐除授,說書有闕,代金和澤除授。出傳敎上曰,彼注書兄弟,前年召試之,厭避自落,極爲非矣。汝雖欲欺予,予不見欺矣。承·史松都民人退出。
丁丑七月初九日五更,上御通明殿楹外。承旨入侍時。同副承旨鄭榦,記事官朴志源·李鎭恒·李東泰,以次進伏訖。上曰,奏時官注書招入。上敎承旨曰,時敏堂讀春秋時,以爲昔年矣。榦曰,辛亥年矣。上曰,麻屨之制知之乎?榦曰,斬衰管屨,齋衰疏屨,不杖基麻屨,大功以下繩屨。上曰,麻與繩異乎?榦曰,絞曰繩,不絞曰麻。上曰,貌樣,何如?榦曰,屨織也。履造也。上曰,藁屨亦織也。榦曰,單絞者非繩也。上曰,冊寶一依六月例,祖奠後先奉安彩轝,遣奠前三刻,前進銘旌柩衣遺衣函,遣奠前二刻,奉安彩轝,前進哀冊,奠畢後,卽爲奉安前進事,分付都監。出傳敎榦曰,庚子文武百官,金玉去之,而此則表貴賤也。因不可去也。而向來陪祭所見之,朝臣皆用靑䩞,此與金玉有異矣,服衰而跨靑䩞,所見駭矣,自上無去之之文,故仍用矣。上曰,金玉,則百官朞,故不去,中官皆服三年,故去之耳。上曰,靑䩞與貂帽金玉,亦有異矣。上曰,今因屨制下問,乃知堂上官用靑䩞云,此則不然,三年之制,去金玉圈,期制不去,而至於貂帽,三年之制,與期制無異,意或貂帽靑䩞一也。旣着貂帽,何去靑䩞云,而雖仍用,此則料不審,雖着貂帽,布裹鞍轡,以此推之,雖不布裹,其華飾乎?況着衰乘華飾之鞍,尤爲不可,宜自今番釐正,以嚴服制,三年之制,布裹鞍轡,期制去華飾事,分付,以此載於補編,而去華飾下懸注曰,華飾卽銀入絲靑䩞也事一體,分付。出傳敎奏時官進伏。上曰,四更一點,爲丑初初刻乎?對曰,然矣。上曰,時刻分排,卽爲持入。上曰,朝奠夕上食兼行,啓欑宮正時,以卯初初刻爲之,遣奠當行於三更三點,朝奠兼朝上食,行於三更一點,引時以四更一點擧行事,分付。出傳敎上曰,松都市民,自願上來,其誠可嘉,用於曳軍,至晝停所放送事,旣下敎,轝士廳放送時,一依濟州民人及三倉漕軍例,以儲置米給糧事,分付。義營五十人,亦依他例,限今年免役事,亦爲分付開城府。出傳敎榦曰,鄕民願爲轝軍,後來者與先來者有異,必有希賞之心矣。上曰,雖然豈可野俗爲之,今番事非爲民也。所重在焉,而承旨所奏非矣。上曰,入侍承旨遞差。出榻敎奏時官,時刻分排記持入,挾侍受進,諸臣遂退出。
上在昌慶宮。廬次,大行大王大妃初喪。
以承傳色口傳下敎曰,承旨所達是矣。遞差承旨勿遞。
趙載洪達曰,同副承旨鄭榦,旣有勿遞之命,卽爲牌招,何如?令曰,依。
別奠後,大殿,政院·玉堂·朝廷率百官,大司諫·宗親單子問安。答曰,罔極。藥房口傳問安。答曰,罔極。世子宮·嬪宮,政院·玉堂口傳問安。答曰,罔極。
祖奠後,大殿,政院·玉堂·朝廷率百官,大司諫·宗親單子問安。答曰,罔極。藥房口傳問安。答曰,罔極。世子宮·嬪宮,玉堂口傳問安。答曰,罔極。
傳于具允明曰,禮房承旨,祖奠前一刻,來待,於正時,卽爲入盛。
藥房都提調臣申晩,提調臣李,副提調臣趙載洪啓曰,欑宮已啓,發靷隔宵,伏惟聖情哀慕,一倍罔極,伏未審此時,聖體,若何?臣等不勝區區憂慮,敢來問安。答曰,已下敎矣。如今之日,何爲問安乎?其止之。
傳于具允明曰,前承旨沈鑧,口傳付軍職,使之入參陪祭。
兵曹口傳政事,副司直沈鑧。
以吳泰章爲大行大王大妃發靷時,守宮假注書。
尹東度,以兵曹言啓曰,新除授禁軍別將趙鎭泰,時無職名,口傳付軍職,何如?傳曰,允。
又以訓鍊都監言啓曰,都監中軍趙鎭泰,今日移除禁軍別將矣,當此動駕迫近之日,其代卽當差出,而當品中無可合之人,不可無變通之道,在前如此之時,雖移差禁軍別將,草記仍任,多有前例,趙鎭泰禁軍別將之任,依例改差後,使之仍察都監中軍之任,何如?傳曰,允。
李惟秀,以兵曹言啓曰,今此因山時,本曹郞廳侍衛及各差備,不可不備員,正郞任㻐,移拜司書之代,令該曹以在京無故人,卽爲口傳差出,以爲備員之地,何如?傳曰,允。
尹東度,以轝士廳言啓曰,因傳敎,松都市民軍五十名,大轝前後引曳軍分排入把,黔巖晝停所交替後,放送計料,而坊民餘軍,漢城府三百二十三名,本廳二十五名,一一聚會,宣諭聖旨後,仍爲放送緣由,敢啓。傳曰,知道。
吏曹口傳政事,以徐有良爲兵曹正郞。
尹東度,以扈衛廳別將,以留都大臣領中樞府事意啓曰,臣承命留都,一依兵曹啓下事目,率領扈衛三廳軍官軍士,今日申時,依前例結陣於敦化門外,至金虎門·曜金門·大報壇前路,發靷返虞時,及大駕出還宮時,把子前石橋洞口內,祗迎祗送之意,敢啓。傳曰,知道。
又以扈衛廳別將,以留都大臣領中樞府事意啓曰,明日大駕擧動後,闕門及城門開閉,依傳敎擧行,而巡邏則亦當差早,待南山擧烽火,卽爲發巡事,分付留都軍門,亦令漢城府,知委各部,使閭巷人預知之意,敢啓。傳曰,知道。
傳于尹東度曰,訓局陣前進,然後先驅禁軍,當前進,初嚴當下之,腰彩轝,亦當前進,禁軍陣若難五馬,則以鴛鴦作隊爲之,卽招敎鍊官,使之卽爲擧行。
傳于尹東度曰,此處狹窄,難於聽令,初嚴二嚴,使之擧行,遣奠正時前二刻,腰彩轝前進。
遣奠後,政院·玉堂·朝廷二品以上·六曹·大司諫·宗親,單子問安。答曰,罔極。
藥房問安。答曰,罔極。
傳于尹東度曰,摠護使以下,來詣于集瑞門外。
傳于具允明曰,入侍。
傳于尹東度曰,夜色昏黑,訓局陣前進,禁軍陣以鴛鴦隊爲之。
上在明陵廬次。
以承傳色口傳下敎曰,神輦侍中官,先爲奉安神輦,當該中官從重推考。
大轝入路祭所後,王世子遣宮官問安,政院·玉堂問安,內侍來傳曰,無事。
大駕入幕次後,王世子遣宮官問安。答曰,知道。政院·玉堂·藥房口傳問安。答曰,罔極。
傳于尹東度曰,禮房承旨入侍。
傳于尹東度曰,諸司預備。
大轝入晝停所後,王世子遣宮官問安,政院·玉堂問安,內侍來傳曰,無事。
大駕入晝停所後,王世子遣宮官問安。答曰,知道。政院·玉堂·藥房口傳問安。答曰,罔極。
大轝入丁字閣後,王世子遣宮官問安,政院·玉堂問安,內侍來傳曰,無事。
大駕入陵所後,政院·玉堂·藥房口傳問安。答曰,罔極。王世子遣宮官問安。答曰,知道。
大駕陵上奉審後,政院·玉堂·藥房·朝廷二品以上·六曹·大司諫·宗親口傳問安。答曰,罔極。
成殯奠後,政院·玉堂·朝廷二品以上·六曹·大司諫·宗親單子問安。答曰,罔極。藥房口傳問安。答曰,罔極。
傳于具允明曰,禮房承旨入侍。
傳于具允明曰,禮房承旨入侍,禮判·山陵都監堂上,同爲入侍。
傳于具允明曰,摠護使·都監堂上·禮判來詣。
具允明,以國葬都監郞廳,以摠護使意啓曰,下玄宮後,燒火物件,洞口外潔淨處,堂上·郞廳,依例看檢燒火後,別單開錄以入之意,敢啓,傳曰,知道。
尹東度,以司僕寺官員,以提調意啓曰,明日回駕時,以駕轎擧行事,命下矣。回駕時碌磻峴及沙峴新路等險處,依例人夫替把之意,敢啓。傳曰,知道。
具允明,以轝士廳言啓曰,靈轝無弊陪進陵所,而大轝軍各其替運處,交替之後,次次放送,而雜物還運一節,以上山陵軍,依都監定奪,漢城府郞廳·五部監董官·衛將·部將,眼同擧行之意,嚴明申飭,依例放軍罷歸之意,敢啓。傳曰,知道。
政院·玉堂·朝廷二品以上·六曹·大司諫·宗親單子翌日問安。答曰,罔極。藥房口傳問安。答曰,罔極。
遷奠後,政院·玉堂·朝廷二品以上·六曹·大司諫·宗親單子問安。答曰,罔極。藥房口傳問安。答曰,罔極。
判府事兪拓基口傳啓曰,臣敬奉聖旨,進詣翼陵奉審,則陵上莎草,間或有傷於向來旱災,小小枯損處,而不至大段,曲墻內外莎草,竝皆茂盛,丁字閣·碑閣,上年纔已重修,無所欠頉之意,敢啓。無批答。
以承傳色口傳下敎曰,今日幸而至於因山,頃日下敎中官李德寅,特爲放送。
韓光會達曰,備邊司郞廳來言,今日賓廳坐起日次,而殯殿啓殯相値,頉稟。令曰,知道。
趙載洪達曰,賓廳日次,旣已頉稟,所當持公事入對,而殯殿啓殯相値,頉稟。令曰,知道。
鄭榦,以都摠府言達曰,郞廳來言,闕內各處入直軍兵,晝巡檢云矣,敢達。令曰,知道。
又以都摠府言達曰,守宮從事官來言,闕內各處入直軍士,夜巡檢云矣,敢達。令曰,知道。
又以兵曹言達曰,兵曹郞廳來言,闕內各處入直軍士,夜巡檢云矣,敢達。令曰,知道。
又以都摠府言達曰,都摠府郞廳來言,闕內各處入直軍兵,夜巡檢云矣,敢達。令曰,知道。
丁丑七月十一日子時,上御通明殿楹外,摠護使以下入侍時,摠護使金尙魯,殯殿都監堂上李益炡·李鼎輔·金漢喆,都廳金時默·鄭存謙,國葬都監堂上洪象漢·李喆輔·李,都廳尹學東·鄭純儉,都承旨趙載洪,左承旨尹東度,右承旨具允明,左副承旨李惟秀,右副承旨金器大,記事官任珹·朴志源,事變假注書李普溫,記事官李世演·李鉉恒·李東泰,以次趨入列侍。上立於欑宮前左邊,王世子立於右邊階上。上曰,殯殿都監堂郞,皆陪從耶?尙魯曰,然矣,上曰,李商輅落後,使之排設魂宮,仍命招入。尙魯曰,聖候,若何?上曰,此非問候之時也。尙魯曰,禁軍別將,初以都監中軍趙鎭泰啓下,則都監旋請仍任,兵曹亦以還差事,繼爲草記,姑未下批矣。上曰,朝鮮豈無龍虎大將者乎?以吳差下,可也。尙魯曰,姑不來矣。上曰,龍虎將有闕,代田雲祥除授。出傳敎殯殿都監郞廳李商輅進前。上曰,排設魂宮時,祭床以田字爲之後,出來陵所,可也。商輅退出,上曰,神輦陪從春坊官員,立於大駕後。上曰,輪轝邊手招入。益炡曰,哀冊尙不出來矣。上曰,俄使出給,而結裹艱辛矣。近來人事太勝,不當上之字,多上之處矣。贊儀讀笏記,上俯伏欑宮前,哭之甚哀。尙魯進請止哭。載洪曰,贊儀失措,推考,何如?上曰,非贊儀之過,勿推。攝左通禮進跪靈座前,啓請降座陞轝,內侍,奉諡冊寶哀冊及平時冊寶遺衣函,授執事者,各置腰轝,奉香爐·香盒,置於香亭子,奉魂帛函,安於腰轝,奉虞主樻,安於其後。上曰,此交椅當出送陵所矣。攝左通禮進跪梓宮前,啓請詣輴,內侍奉銘旌,降階以出。尙魯率舁梓宮官及內侍,奉梓宮,從輪轝上左爲控引覆以素錦褚,內侍以翣扇及行帳,障梓宮,左通禮進殿下前,跪啓靈駕將發。上曰,奉安神輦時,操心操心,予當親視奉安矣。上哭從輪轝左邊板上,上曰,中官緘口不哭,推考。出傳敎至殯殿門外,攝左通禮進當魂帛轝前,啓請降轝陞輦,內侍奉魂帛函,安於輦,攝左通禮進當梓宮前,啓請陞輴,尙魯率舁梓宮官等,奉梓宮於小轝,神輦出奉時,傍帳裂傷。上曰,毛衣匠毛緞待令,藥房都提調右議政申晩進前曰,所裂處不至大段,奉安路祭所後,縫補,何如?上曰,依爲之。上曰,此神輦,壬午嘉禮時所造也。上曰,東宮出自時敏堂矣。上曰,路祭當於神輦爲之乎?益炡曰,然矣。曰,副摠管田雲祥,當陪從東宮矣,今爲龍虎大將,猝難變通矣。上曰,誰有無故而在傍耶?上曰,茂春君堉,爲分都摠管。出傳敎晩進請止哭。上曰,到山陵後,勿用小轝,直爲奉安于月臺,魂帛亦以神輦,奉安於月臺,凡事隨便爲之,可也。尙魯曰,下敎儘好矣。上詣神輦前,哭之甚哀,尙魯·晩,泣請止哭,上曰,予今何所恃而往乎?連下不忍聞之敎。喆輔曰,都餘軍五百名,何以爲之乎?上曰,放之。象漢曰,大轝奉安山陵後,長杠等物,例以都餘軍運來矣。喆輔曰,上山陵時,五百名入之矣。尙魯曰,旣有放送之敎,不可不放送矣。上曰,以儲置米募軍用之。小轝出弘化門外,攝左通禮跪請陞轝。尙魯率舁梓宮官,奉梓宮於大轝。上曰,大轝前懸燈之旗,何廛旗乎?注書知來。志源曰,立廛旗也。上曰,所御管屨,初則稍大,今則漸小,屨匠待令,靈駕進發。
丁丑七月十一日丑時,上隨詣大行大王大妃發靷擧動時,行都承旨趙載洪,左承旨尹東度,左副承旨李惟秀,記事官朴志源,事變假注書李普溫,記事官李鎭恒·李東泰隨駕,上具衰服,哭步,從大轝出弘化門,乘步輦。藥房都提調右議政申晩,奉進粟米飮。上曰,此豈進藥之時乎?晩屢次强請,上進御少許。上曰,今日陪輦轝而來,氣差勝矣。載洪曰,長時哭泣,不爲暫止,眩氣必加矣。上哭不止。上曰,此非戎行,與常時有異,本挾輦外,倭槍軍除之。晩曰,豈可落後乎?藥房提調兵曹判書李曰,此異於侍衛矣。上曰,非予道理,落後可也。上曰,侍衛之類,立於駕後,神輦陪後,旗仗左右分立,神輦緩緩奉行,王世子乘步輦,隨後以出,神輦大轝,至宗廟前路,小駐。上至宗廟前路,降輦步過。上曰,執杖以過,恐涉,如何?仍去之。向宗廟俯伏哭。晩苦請止哭,上連下不忍聞之敎。載洪曰,大轝行已遠矣。曰,何爲如是乎?恐添眩氣。上曰,陪轝到此,豈不痛心?晩屢請止哭。上良久還乘步輦,至鍾閣前路,晩奉進蔘橘茶,大轝到崇禮〈門〉改用短橫杠。出門後,還用本杠,上曰,予二十七歲,以此行來此矣,豈意今復來此乎?上曰,當該中官,令該府處之,承傳色不能檢飭,越俸一等。出傳敎上曰,以當該承傳色奉杖。上曰,六十四歲,豈料爲此行乎?上曰,代哭之意,喪人不能長哭故也。宮人內侍,哭從而出門外,則似爲權止矣。上曰,羅排中官,例爲執燭哭步從,不爲之,殯殿當該中官,不能檢飭,從重推考。出傳敎上曰,此後玉冊勿爲連環爲赤帖事,分付都監。出傳敎上曰,步輦隨轝之時,寶差備及交龍旗後侍衛,多乘馬之人,政院察推。出傳敎靈駕到路祭所,奉魂帛於帳殿,奉大轝於帷帳,上詣大轝前,憑杠哭。上曰,人衆雖多,幃內幃外,喧譁特甚,申飭。出傳敎上入幕次,右承旨具允明·志源·鎭恒·東泰進伏。上曰,路祭班首當進香乎?斯速進香。上曰,禁喧各別申飭。出榻敎承史遂退出。路祭罷後,神輦進發,上憑杠哭。上曰,松都民爲轝軍乎?國葬都監堂上洪象漢曰,爲曳軍矣。大轝進發,王世子四拜哭辭,上乘輦。晩奉進粟米飮。上曰,侍衛諸臣乘馬。上曰,大小轝無事上峴乎?承旨知入。上曰,大轝後,都監堂郞,以層行錯立,一行分立事,分付,稍遠落後,後復如此,則記過。上曰,傳語申飭。轝士軍三名氣塞,上優給淸心丸,仍命救療官,各別看護。路傍有一喪服人號訴。上曰,招問。東度曰,極猥屑矣。靈駕到晝停所,奉安神輦大轝於幕帷,上憑杠哭。上曰,轝士軍及軍兵,皆此處炊飯,則盡爲打飯,神輦挾輦軍,亦盡爲打飯後,初吹入之,初吹雖啓下,必向無人處爲之。出傳敎上入幕次,上隨神輦出幕次。尙魯曰,到山陵後,玉帛哀冊,先奉於香大廳,何如?上曰,依爲之。允明曰,海西會葬官延安府使上來矣。上曰,黃海道會葬官,以延安府使洪銓輔進參。出駕敎上曰,放火何不高上?宣傳官曰,火藥濕故然矣。上曰,軍器等官員推考。國葬都監堂上李喆輔曰,轝士大將,送言于摠護使曰,五百人中,何人先放云矣。上曰,俄者轝軍先放,可也。曰,玉轎先奉於陵洞口矣。上曰,依爲之。大轝進發,上乘輦,上到山陵洞口,乘步輦。判府事兪拓基·李宗城進前曰,聖體,若何?上曰,乘輦喪人,何勞之有?多下不忍聞之敎。拓基·宗城,泣請止哭。上曰,轝杠如彼重且大,海東之民,皆將死於轝軍矣。上曰,轝士軍,俄者致傷,安知輦軍,又不如此致傷也。五禮儀,無駕轎之文者,非陵行也。駕轎非華也。上曰,轝士軍今日雖竣事,而扈輦隊猶未竣事,輦輿駕轎一也。且三年內謁陵,皆乘駕轎,五禮儀中,只稱輦,無駕轎之名,故今番儀註,拘於此而然。明日回駕時,以駕轎擧行,扈輦隊,今日放送。出傳敎上曰,轝軍宜乎有曳索,非人可擔,回鑾時,不忍乘輦。拓基曰,聖敎至此,東方萬姓之幸也。晩曰,昨有雨意,今幸安奉大轝,明日雖雨,無所傷矣。上曰,我心則降矣。予欲改大轝制樣,俾東民咸受實惠,此亦慈聖之德也。命,長杠高厚見樣以來,上曰,此長杠,只爲外面威儀,威儀之殺,庸何傷乎?予當以長杠,斲而小,改造一件而置之,俾後世永爲遵用。若予未及改,則後必依前用之矣。山陵都監堂上洪啓禧進前曰,自下不敢先發,而聖慮及此,實東方萬世之惠也。上招別看役許武曰,汝以汝子之入於轝軍爲心,減之又減,可也,奉梓宮於假丁字閣,上招入轝士大將具善後曰,無事奉來幸矣。轝軍卽爲放歸,俄者轝軍之氣塞者,使敎鍊官及旗手三名看護。上展謁明陵,俯伏哭後四拜,仍爲上陵奉審,俯伏階砌前,良久乃起。上曰,當該中官,太任便,從重推考。出傳敎上入幕次,行成殯奠後,上上新陵,山陵都監堂上李昌誼·洪啓禧·李宗白進前。上曰,新陵不料有此穴。啓禧曰,當初便成柏城,今皆斫伐而如此矣。上曰,儼然矣。尙魯曰,可勝言哉。上曰,翼陵奉審,兪判府事進去。上曰,取掌苑署新柏子一斗,出付陵官而種之。尙魯曰,植炬特命除之,除弊多矣。小轝上陵時,雖有燭籠,腰彩轝之前,無燭籠,猝難變通,以軍門燭籠用之,何如?上曰,依爲之。行小轝上陵習儀,上立於陵下,諸郞廳執事趨過。上曰,來前,歷問職姓名。上曰,陵上當守直乎?昌誼曰,三物所官員上直矣。上入幕次。允明·志源·鎭恒·東泰入侍進伏訖。上曰,雨勢如此,翣扇掩乎?注書持入。志源出問後,還入對曰,郞廳持雨備待令矣。上曰,使之斯速掩之。上曰,別看役許圭·房應文·卞興瑞·徐克濟招入。上曰,大轝過爲體重,曾雖聞知,猶不知若此之甚。今日見之,軍何以支堪?此有倍於四方石,因慈聖因山乃知,亦非偶然,更其制,除民弊,此亦我慈聖德意,流於萬世也。已下敎,今番大轝長杠聯軸,卽其地更其制,持去于京,今番制度,一體載於補編。出傳敎圭·應文·興瑞·克濟進伏。上曰,仍留汝輩看檢,善爲造置。上曰,朝奠兼遷奠上食,三更五點爲之。啓欑宮,丑初初刻四更一點擧行,仍爲上陵。出傳敎允明曰,領議政李天輔,方擔舁來到,而病勢危重,贈玉帛之禮,無以行之云矣。上曰,領相箚批旣諭,贈玉帛左相替行。出傳敎上曰,明日贈玉帛時,盥洗位待令。出榻敎承史遂退出。
丁丑七月十一日四更,大行大王大妃發靷,王世子具朞制衰服,乘輿至延恩門外祗送時,同副承旨鄭榦,守宮假注書孟儒龍,記事官金和澤·權穎,俱以衰服陪從,還宮時,王世子改服本服衰服,承旨以下,仍以衰服陪從。
上在昌慶宮。
下玄宮時,王世子遣宮官問安,內侍來傳曰,無事。
下玄宮封表後,大殿,政院·玉堂·朝廷二品以上·六曹·大司諫·宗親單子問安。答曰,罔極。藥房口傳問安。答曰,罔極。
虞主親書後,政院·玉堂·朝廷二品以上·六曹·大司諫·宗親單子問安。答曰,罔極。藥房口傳問安。答曰,罔極。
虞主奠後,政院·玉堂·朝廷二品以上·六曹·大司諫·宗親單子問安。答曰,罔極。藥房口傳問安。答曰,罔極。
傳于尹東度曰,昨夕雨後,猶有涼意,天明且遠,訓局御廳龍虎營軍兵,設粥以饋事,分付。
傳于尹東度曰,昨旣雨過,且有涼意,天明尙遠,以本郡儲置米設粥,以饋轝士事,分付。
傳于尹東度曰,百官雨具。
上辭陵後,政院·玉堂·藥房·朝廷二品以上·六曹·大司諫·宗親口傳問安。答曰,罔極。
傳于具允明曰,初嚴下之,將爲辭陵,承旨侍衛來詣。
神輦入晝停後,王世子遣宮官問安,內侍來傳曰,無事。
大駕入晝停後,王世子遣宮官問安。答曰,知道。
傳于尹東度曰,晝停所喧嘩特甚,禁喧郞廳,爲先記過,各別申飭。
傳于尹東度曰,不緊侍衛,多在於駕前,催奉神輦,事極駭然,禁喧郞旣已記過,而此後各別申飭,不緊侍衛,盡爲駕後隨駕。
傳于具允明曰,京畿監司及各務差使員,再明竝令來待。
尹東度啓曰,禁軍陣敎鍊官來言,禁軍騎馬時,吹哱囉云矣,敢啓。傳曰,知道。
又啓曰,內乘來言捲窓,取稟。傳曰,捲三面。
又啓曰,禁軍陣敎鍊官來言,禁軍下馬時鳴鑼云矣,敢啓。傳曰,知道。
又啓曰,禁軍陣敎鍊官來言,禁軍騎馬時,吹哱囉云矣,敢啓。傳曰,知道。
又以兵曹言啓曰,隨駕禁軍駕後及標下軍兵等,依傳敎饋粥之意,敢啓。傳曰,知道。
又以轝士廳言啓曰,因傳敎,轝士軍等設粥以饋之意,敢啓。傳曰,知道。
又以訓鍊都監言啓曰,依傳敎,隨駕將校軍兵等,設粥分饋之意,敢啓。傳曰,知道。
又以御營廳言啓曰,依傳敎,將校軍兵等處,設粥以饋之意,敢啓。傳曰,知道。
大駕還宮後,政院·玉堂·藥房·朝廷二品以上·六曹·大司諫口傳問安。答曰,罔極。
孝昭殿初虞祭罷後,政院·玉堂·朝廷二品以上·六曹·大司諫·宗親單子問安。答曰,罔極。
藥房口傳問安。答曰,罔極。
別茶禮後,政院·玉堂·朝廷二品以上·六曹·大司諫·宗親單子問安。答曰,罔極。
藥房口傳問安。答曰,罔極。
傳于尹東度曰,自再虞,當依例爲之,侍衛等事,擧行于賓陽門外。
以承傳色口傳下敎曰,摠護使以下竝書啓。
丁丑七月十二日,上御明陵假丁字閣。摠護使都監堂上諸承旨入侍時,摠護使金尙魯,拭梓宮官右議政申晩,殯殿都監堂上李益炡·李鼎輔·金漢喆,國葬都監堂上洪象漢·李喆輔·李,山陵都監堂上李昌誼·洪啓禧·李宗白,都承旨趙載洪,左承旨尹東度,右承旨具允明,左副承旨李惟秀,右副承旨金器大,記事官任珹·朴志源,事變假注書李普溫,記事官李鎭恒·李東泰,以次趨入列侍。上立於靈座左邊。尙魯進前曰,今日有所進御乎?上曰,已進飮矣。贊儀讀笏記,攝左通禮進當靈座前,跪請降座陞轝,尙魯率舁梓宮官奉梓宮,從輪轝上奉安於小轝,腰彩轝銘旌翣扇如儀列立。上曰,下玄宮時,諸執事·駙馬·京畿都事朴相喆,水原府使金孝大,待令於陵上,小轝至陵上,尙魯率舁梓宮官,奉梓宮,從輪轝上奉安於壙上來往板,上跪梓宮前。上曰,至敬之地,不敬莫甚,當該中官,令該府處之。出傳敎上曰,殯殿中官,緘口不哭,竝從重推考。出傳敎上曰,諸執事皆入。月城尉金漢藎,永城尉申光綏,水原府使金孝大,司果金仁大,掌樂主簿金亨大,京畿都事朴相喆進伏。上曰,金乃衍卽速招入。乃衍進伏。上命諸執事,解結裹。尙魯曰,柩衣則下玄宮後,當用之矣。上曰,不然矣。命加柩衣後,命別看役許圭,連縫銘旌於柩衣,尙魯率舁梓宮官,奉安梓宮於轆轤,上哭之甚哀,晩拭梓宮,尙魯率掖隷,執引索端,漸漸放下,奉安於退壙,從隧道入奉,長生提調李鼎輔,負支機,背坐於梓宮下隅前,推奉梓宮,上授遺衣於仁大,命加於梓宮上,鼎輔負外梓宮下隅板,而封閉,加漆布,執義朴昌潤,書臣謹封。上曰,朴昌潤,今始可爲堂上。上跪於壙東,授玉帛於尙魯,置之退壙,上就板位,哭四拜訖,進跪退壙前。上曰,此雨於莎草幸矣。上曰,喧聒何聲?益炡曰,軍兵之聲也。曰,軍中無聲矣。上曰,軍中豈有聲也?如是爲言,則大將安乎?上曰,昨日不熱,萬世後必稱曰,某時轝軍不勞云爾矣。尙魯曰,畿邑日納氷丁八丁,而山陵都監,有餘米數百餘石,以此取用,可除民弊之一端矣。上曰,今番凡事,仰體慈意,以除民弊爲先,今聞山陵都監所餘糧米,有二百石云,氷丁民弊,曾已知之,此米令畿營,給于本郡,進排氷丁,分定于民者,一倂除之,使畿甸三十六官之民,咸知我慈聖之恩澤。出榻敎上曰,畿民必大樂矣。上命曰,轝軍放之否?出問後進伏曰,轝軍已放歸,俄者喧聒,乃設粥之聲也。上入虞主幕次,允明·志源·鎭恒·東泰趨入。上曰,題主器具,斯速入之。上曰,寫字官亦爲來待。待下敎入侍。上曰,摠護使·都監堂上·禮曹判書,同爲入侍。出傳敎摠護使金尙魯,禮曹判書李益炡趨入。上曰,回駕時時刻,以單嚴待下敎擧行。出榻敎內侍奉安虞主於卓子。上曰,虞主奉安之際,不加敬謹,當該中官推考。上曰,日勢漸晩,斯速擧行。上盥洗,進立卓子前,親題訖,命尙魯奉審。尙魯曰,字劃宛然,間架寬闊,誠異常矣。上曰,心不動故然矣。上曰,洪聖源永付錄。出榻敎上曰,過五朔,無事隨來,陵事已畢,追慕罔極之中,敬寫虞主,以予之氣,到于此行乎?此寔是料表,五十年慈恩,小答於五朔之內,莫重主面,躬自寫焉。罔極中亦幸,今日題主時,補畫寫字官金國標,光漆寫字官洪聖源,竝爲加資。出榻敎諸臣遂退出。上,上新陵,進跪退壙前。上曰,此役軍何處軍耶?尙魯曰,濟州人也。上曰,役事着實,以誠築之而然也。尙魯〈曰〉,誠然矣。上曰,倍給回糧,今日役事,予親見之,別爲饋飯而使之。尙魯曰,曾有山陵都監都廳事過後處之之敎矣。言未畢。上曰,然矣。上曰,山陵都監都廳竝分揀。出傳敎啓禧曰,末世事或有未可知者,恐有干澤之意,故願赴役事而來者,其中會寧人四叔姪,皆願赴役,而竝還送矣。上曰,果然矣。理慾同行異情也。尙魯曰,向來權哥之妻,亦迎哭於路左,可見民情也。尙魯曰,仁城君墓,在於近處而崩頹矣。上曰,此君名字,米下異字也。上曰,今聞摠護使所奏,仁城大君墓崩頹云,令本官,秋成後卽爲修築,仍伐雜木,明嬪墓在於陵內,故昔年下問,何朝後宮?而其無知者事,仰聞慈敎矣,一體修築事,分付畿營。上俯伏哭,尙魯屢請止哭。尙魯曰,此役軍一人,可當十人之役矣。此中庚子來者,今又來貴矣。再役明陵,有光史牒。上曰,其心何以如此?尙魯曰,朝家之於濟州民,每値凶年,移粟而賑之,又減徭役,民心安得不如此乎?聖恩所及,誰有不感者乎?上曰,工判弱而衰矣,二朔之內,再負支機,誠怪異矣。上曰,禾穀頗好矣。上曰,來年若來此,則只見宿草而已。上俯伏哭,尙魯屢請止哭。上行辭陵禮,入幕次。
丁丑七月十二日巳時。上隨詣大行大王大妃返虞擧動時。行都承旨趙載洪,左承旨尹東度,左副承旨李惟秀,記事官朴志源,事變假注書李普溫,記事官李鎭恒·李東泰隨駕。上具衰服,哭隨神輦出幕次。上曰,禮房承旨,陪隨神輦而出往。上曰,今番無駐鑾齋室之事,陵官依例入處事,分付。出傳敎上曰,內殿例有宮人侍衛,而與因山時有異,除行帷帳,以此載於補編。出傳敎上曰,大轝旣減其體制,左右鍮盒,今後代以木榼,減其體制,獻果只獻於陞大轝時,以三器擧行事,載於補編。出傳敎上曰,因山時,三都監郞廳隨駕,返虞時,山陵都監外,兩都監隨駕,而儀注遺漏,補編一體載錄,庚子年予已行返虞,時大君王子隨駕一節儀註,今番一體載錄。出傳敎上曰,金亨大招入。亨大趨入。上曰,汝則先往,玉冊寶,先爲奉置於藏中。上曰,大慈峴何處乎?東度曰,此距三十里云矣。上曰,慶恩府院君嘉林府夫人墓,二十七日遣禮官致祭,祭文當製下矣。出傳敎上曰,予旣塗足,與轝軍無異矣。襪子雖改着,又必泥汚,故今始改着。上曰,今番與常時謁陵有異,故捧上言,不爲下敎,返虞而回,勿捧上言,豈仰體慈聖昔年德意?自延恩門,至崇禮門,特爲捧上言。出傳敎命東度,敎民人曰,予以此服,見汝輩,又聞汝輩哭聲,尤爲痛心。上曰,侍衛雖過東宮幕次,壓尊勿爲下馬。上到宗廟前路,向宗廟俯伏,哭之甚哀。上曰,作門內不爲下馬,事甚駭然,當該雲寶劍,竝從重推考。出駕敎上親授密符於東度曰,使宣傳官,出送三軍,卽爲解營,上隨神輦,入建福門。上曰,諸承旨禮判隨入,奉虞主於文政殿。上曰,虞祭諸執事,自前門招入,上命右承旨具允明,讀祭報府。上曰,此是最初之祭,各別善敎,自初虞,始謂之祭也。上就板位,行禮如儀,禮畢,上曰,再虞當爲過行,正時遠乎?允明〈曰〉,正時已入矣。上曰,承旨·禮判少退,更入將事。上入幕次。諸臣遂退出。
丁丑七月十二日巳時。大行大王大妃返虞時,王世子具本服衰絰,至延恩門外,承旨鄭榦,守宮假注書孟儒龍,記事官金和澤·權穎,俱以衰服,陪從延恩門外,入幕次,王世子改服朞制衰服,祗迎後,仍爲隨駕,而同副承旨以下,仍以衰服陪從。
上在昌慶宮。
孝昭殿再虞祭罷後,政院·玉堂·朝廷二品以·六曹·大司諫·宗親單子問安,翌日問安兼傳。答曰,罔極。
藥房都提調申晩,提調李,副提調趙載洪啓曰,伏未審夜間,聖體,若何?親扈靈轝,奄經因山,仍行返虞,達曉將事,哀慟罔極之中,不瑕有致損之節乎?今日乃是日次,臣等卽率諸御醫入侍,詳察聖候,議定繼進之劑,有不可已,王世子郊外迎哭之餘,氣候,何如?臣等不勝區區憂慮,敢來問安。竝此仰稟。答曰,知道。永辭慈顔,隨輦而廻,一倍罔極,其何顧躬?況昨日晝停,與山陵聽大王大妃殿承傳色之聲,且見入于大王大妃殿傳語,此心隕墜,今日問候,其何達乎?思之及此,涕淚被面,予與世子氣候,何忍以答。只諭知道焉。
傳于具允明曰,禮房承旨來詣于會通門。
具允明,以孝昭殿參奉,以入番宗室意啓曰,今日黃海道七月朔新産進上來到,而返虞後,則各道朔膳勿爲封進事,自禮曹知委矣。今此封進物膳,雖是因山前所封,旣過虞祭後,則不可循例奉入,何以爲之?敢稟。傳曰,依例捧入,此後已封者,一體捧入。
又以禮曹言啓曰,今七月十五日三虞祭,十七日四虞祭,十九日五虞祭,二十一日六虞祭,二十二日七虞祭,依例以親臨擧行,而王世子亞獻之禮,何以爲之?敢稟。傳曰,知道。元良只四虞六虞行焉。
鄭榦,以義禁府言達曰,鍾城府投畀罪人李德仁,放送事,令旨達下矣,放送事,分付道臣之意,敢達。令曰,知道。
丁丑七月十三日子時。上御文政殿庭幕次。都承旨趙載洪,左承旨尹東度,右承旨具允明,左副承旨李惟秀,右副承旨金器大,記事官朴志源·李鎭恒·李東泰,禮曹判書李益炡進伏訖。上曰,守陵官海春君栐,侍陵官徐景達加資。出榻敎上曰,贊儀洪鐵漢,今番因山時,凡諸擧行,勤幹不錯,人亦可堪,令該府守令調用。出榻敎上曰,此輩除授守令,不但所慮者尹昌垕之類也。親行再虞祭如儀,禮畢。上曰,魂帛埋安之由,當入於祝文,而未及入之,替將口告矣。上進伏靈座前,命大祝洪良漢口告曰,初虞已過,魂帛埋安。上退跪殿門外階上右邊。上曰,金亨大與殯殿郞廳李商輅同入。亨大·商輅進伏。上命裹魂帛箱子,內侍奉箱子,上南階上埋安,上臨視埋安訖。諸臣遂退出。
丁丑七月十三日巳時。上御涵仁亭。禮房承旨入侍時,右承旨具允明,記事官朴志源·李鎭恒·李東泰進伏訖。允明曰,藥房提調方待令矣。上曰,入侍,命書記懷示後文,藥房都提調申晩,提調李,副提調趙載洪,醫官金履亨·方泰輿·皮世獜·鄭趾彦·李以楷·蔡膺祐·金福齡進伏。上呼書返虞後,勉飭群工綸音曰,嗚呼,以不孝不肖,五十年慈恩,莫之報五朔,殯殿日則百日,而五時祭奠,今焉可復乎?嗚呼,衰年仰依,其惟慈聖,昨日以後,玄宮已閉,慈顔永隔,叫天呼地,此心何抑?噫,庚子頑喘,尙今在焉,望七白首,孝服視民,非徒罔極,心竊靦然,而目覩島民之赴役,躬聽道路士民之號泣,此豈他哉?昔年深仁厚澤,我慈聖至仁盛德,浹民肌髓而然也。若此於民事若忽,此非徒負民,寔負陟降與慈,吁嗟大小臣工,其於夙宵,若陟降之在上,慈聖之再臨,日夜孶孶,以濟元元,挽國勢爲務,予當以有臣,他日歸奏,聞此諭,若不猛惕,曰有臣分,其須體念,其須體念。上曰,因山後外祭享外,上食晝茶禮香,已有自內備置,勿爲進排事,有遺敎,自再明日日次,勿爲封進,孝昭殿若此,徽寧殿焉敢異同,況莫重眞殿,亦有分付內司取用之命,此亦有例,當遵此例,一體勿封事,分付。出榻敎上曰,罔極轉深,虞祭齋戒,事體重焉,而旣飭群工,宜自我先,且若昨日體慈意捧上言之意,十六日備局入侍,勿爲頉稟,依例擧行事,分付。出榻敎晩曰,幾月哀毁,今又隨轝往返,聖候,若何?上曰,今則爲子道盡矣。晩曰,今番動駕,自離發時哀哭,而無時暫止,必有損傷之節矣。上曰,喪人例事也。晩曰,朝者就寢乎?上曰,困睡矣。晩曰,診候之意,敢達矣。上命醫官,以次診脈。履亨曰,左三部沈細,右三部虛軟矣。泰輿曰,左三部沈,右三部有滯氣矣。皮世獜曰,左三部沈,右三部不足矣。趾彦曰,左三部遲,右三部虛軟不足過矣。以楷曰,左三部沈且遲,右三部虛軟,比之向來,尤不足矣。膺祐曰,左右三部,俱爲沈遲,虛軟不足一樣矣。福齡曰,左三部沈微,右三部虛矣,晩曰,以醫官所達聞之,豈不然乎?粟米飮進御宜矣。上曰,置之。今則飮之何爲?履亨曰,蔘橘茶單弱,粟米飮兼進宜矣。上曰,何所爲而飮之乎?晩曰,如此之敎,臣誠沓沓,殿下若不自護,則將奈何?上曰,乘輦喪人,有何勞乎?晩屢次仰請兼進。允明曰,都承旨在焉。臣則退出矣。上曰,今日達曉,望見南山而慟哭矣。昨爲蜂所蟄,而今已愈矣。上曰,只飮蔘橘茶,可也。晩曰,限一日次兼御後,更論處之,何如?上曰,無服之之義也。晩曰,聞摠護使之言,親題虞主,字劃不錯云,臣誠有喜懼之心矣。上曰,眼鏡無益矣。上曰,向來其處之所怪異,而冬則甚寒矣。自此當居處於此亭之後堂矣。上曰,必欲兼服乎?醫官一時起伏曰,兼進宜矣。上曰,昨日袖入五棗五梨,以爲療飢解渴之資矣。不覺其飢,故棗則不食,梨則破傷矣。晩曰,此後連有五次虞祭,何以親祭乎?上曰,預爲穩睡,臨時行祀,有何所傷,應行之祭,臥而不見,是乎?上曰,泥汚於襪上,六十年來初事也。履亨曰,蔘橘茶,去香薷,加白茯令一錢可矣。上曰,蔘橘茶,去香薷,加白茯令一錢,五貼劑入,粟米飮五貼,亦爲煎入。出榻敎上曰,大臣入侍,例有承傳色入侍之事,而諸承傳色,俱不入侍,非承傳色,而替行其事,俱涉無據,一體從重推考。出傳敎上曰,今番扈輦隊,勤苦最甚,令該廳題給厚米。出傳敎上曰,隨駕軍兵,例有犒饋之事,而適於此時,依例乾犒饋事,分付隨駕軍門。出傳敎曰,神輦所刻之字,若是御筆,則當模而刻之矣。上曰,乃是御筆,而許多神輦,何以分別?此乃壬午嘉禮時新造之輦,故刻以壬壬嘉禮時輦耳。諸臣遂退出。
上在昌慶宮。
具允明,以山陵都監京郞廳,以摠護使意啓曰,山陵役事,幾至垂畢之境,臣以奉審事,明日除下直進去之意,敢啓。傳曰,知道。
傳于具允明曰,自三虞至七虞祭祝文,若已正書,禮房承旨竝持入,若未及盡書,已正書祝文,先爲持入。
金器大啓曰,京畿監司鄭弘淳,率各務差使員,依再昨日下敎來待矣。傳曰,來詣于會通門。
傳于具允明曰,此後連以三更一點入正時。
傳于鄭榦曰,當先詣齋室,正時以三更一點入之。
丁丑七月十四日巳時。上御涵仁亭。禮房承旨·畿伯,率各務差使員,同爲入侍時,右承旨具允明,記事官朴志源·李鎭恒·李東泰,京畿監司鄭弘淳,驪州牧使李吉儒,楊州牧使李翼元,坡州牧使李彦熽,水原府使金孝大,南陽府使金聖遇,長湍府使李䙗,豐德府使具秉勳,富平府使方泰輿,高陽郡守羅忠佐,朔寧郡守安商楫,楊根郡守兪彦鉉,安城郡守韓德一,龍仁縣令李以楷,砥平縣監金處說,重林察訪申馹,以次進伏訖。上曰,祭文正書後,香室官員奉入,上命書飭諭畿伯綸音曰,噫,古人云,三代之民,直道而行恒言,末世人心,無可爲矣。今番見之,人心大可見矣。噫,昔年至仁盛德,我慈聖深仁厚澤,浹於民髓,故島民之越海赴役,漕軍之自願陵役,而大學典僕,松都市民,與門外之民,擔當轝士軍,返虞時士民之道迎號泣者。噫,民心若此,而以予涼德,卅載臨民,無一惠無一濟,罔極之中,一倍靦然,而其中幸者,道傍禾穀也。此亦是誰之賜,陟降與慈聖,眷顧元元之致,初六日若無霈然,爲元元祈雨乎?爲因山祈晴乎?此已幸也。十一日若十二日朝而下雨,大轝何以陪進,轝軍何免顚仆乎?此亦幸也。噫,上而眷顧若此,下而民心若此,上不能仰答眷顧之德,下不能俯恤元元之心,予將何顔,南面臨民,而亦何顔,他日歸拜乎?予心若此,吁嗟爲方伯爲守令者,其心將勤乎?慢乎?噫,八道三府元元,專畀於道臣·守臣其若分而言之,三百六十州元元,其所休戚,專在守令,咨道臣·守令,若念于此,深體張子西銘之意,則彼元元卽我赤子,卽守令同胞也。赤子同胞,饑之苦之,自飽自便,其何曰父曰兄?其子其弟,亦將依誰?思之及此,若恫在己,吁嗟道臣·守臣,守令其亦若此乎?否乎?嗚呼,玄宮永閉,辭陵而廻,一倍罔極,萬念已灰,五朔支保,其亦異也。此時心膽,何能自抑,而且連値虞祭,日亦無暇。而特召畿伯與差員守令,亦體我慈聖昔年恤民之意,咨道臣·守令,深體此意,一心孜孜,誠之所到,金石亦透,暮日何能,其勿自暴,下愚亦能,況另擇守令乎?聞此敎不能自强,說而不繹,孔聖雖云末如之何?予則決不以末如何處之?各須勉焉。俾我元元而恒心,若陟降之在上,慈聖之尙臨,思若及此,雖欲放忽,焉敢放忽。因飭畿甸一體,下諭之意,自政院,下諭于八道道臣及三都留守。上曰,噫,白首暮年,必欲躬行,則爲今日臣子者,雖不自求,何敢懸頉?其中一人,以享官入直,親見以來,其餘以實差進參事,另加嚴飭,若更付標,國無三尺乎?出傳敎上曰,此時守令無事乎?弘淳曰,此時少閑矣。上曰,卽令下送。上曰,不可無弛張之道,不必促還,置之。允明曰,徽寧殿望祭相値矣。上曰,各司堂郞各一員陪祭。上曰,徽寧殿,世子攝行事,分付。出傳敎香室官員,奉祝文入來,上起立受祝文。仍爲親押。上曰,頃者番室單子中,誤下代押中官,令金吾處之。出傳敎上曰,禮房承旨奉祝文出去,他承旨入侍。上曰,昨見懸鶉者,爲斥候軍,問之,則乃楊州民,而何以堪斥候之役也?弘淳曰,守禦軍也。右副承旨金器大進伏。允明奉祝文退出。上曰,注書出去,儀軌持入於藝文館。鎭恒曰,藝文館儀軌,則小臣當持入矣。上曰,都承旨趙載洪入侍。出榻敎都承旨趙載洪進伏。器大退出。上曰,道臣進前,二朔之內因山荐疊,而橋梁無事,多幸矣。弘淳〈曰〉,凡干事,皆以儲置米用之,故遠外之民,不知有陵役矣。上曰,守令以次進前,歷告農形,可也。吉儒曰,豐年而晩移,稍不豐矣。上曰,何時霜降則好乎?弘淳曰,八月念間霜降則好矣。翼元曰,大體豐年矣。彦熽曰,豐年矣。孝大曰,水原海溢非常矣。聖遇曰,南陽亦海溢慘酷矣。弘淳曰,南陽·水原海邊不足矣。䙗曰,豐年而晩稻不足矣。秉勳曰,豐年而霜降退。則晩稻亦免凶矣。上曰,豐德之民,移住江都·松都矣。今亦然乎?秉勳曰,左議政爲査正使時,三百名推來矣。今皆還往矣。上曰,背叛之子,不卽還來,是亦汝之咎也。上曰,良役之弊,專由乎身役有苦歇而然也。一自均役之後,此則永爲嚴飭,而頃者松都事,可謂寒心,其雖處分爲莫重,旋卽敍用,不無稽忽之弊,令備局,問于本府,當有其名,草記嚴處,今問豐德府使,頃者左相査正御史刷還者,今皆投入云,査正御史,方在相職,事面尤重,豈不飭勵,而異於遠近而然歟,其後守臣,一竝從重推考,當該府使,坐視其逃,拘掣舊都,不報道臣,不職宜飭,其後府使,一竝緘辭推考。出傳敎上曰,書以左相,不曰廟堂,有意,左相爲其時査正使,汝宜直報備局,可也。弘淳曰,有句管焉,不可直報。秉勳曰,留守兼帶備堂,臣自有不敢爭者,無奈何矣,上曰,豐德府使具秉勳,敢爲分疏,推考。出擧條上曰,水原亦海溢,而與南陽,何如?孝大曰,海溢之故,田畓三百八十石落只被害矣。上曰,不至設賑乎?孝大曰,災邑不免矣。上曰,汝參哭班乎?孝大曰,外邑之私行,不敢參矣。上曰,水原府使金孝大,旣已上來,入參陪祭事。出榻敎泰輿曰,豐年而晩移秧不足矣。忠佐曰,大體豐年矣。上曰,高陽之民,今番何以堪也?忠佐曰,道路修築,不用民力矣。商楫曰,大體豐登矣。彦鉉曰,豐年而晩稻不足矣。上曰,汝宜家而念父,國而念君,汝則不復加飭,德一曰,豐年矣。以楷曰,豐年矣。處說曰,豐年矣。上曰,諸守令益加勉力。上曰,重林驛馬幾匹?馹曰,五十一匹。上曰,何以則保驛卒?馹曰,打量則好矣。結錢甚冤痛矣。弘淳曰,成川處打量何益?上曰,何處人耶?馹曰,忠淸道公州人也。弘淳曰,兩山陵祭享所用氷丁,旣自都監,給價於地方官,使之擔當矣。本郡所儲,決難繼用於霜前進排,而在前京氷庫所藏,或有不足之慮,則有封標私藏之事,今亦就境內私藏處,自官封置,禁其私賣,給價買用,俾無艱乏之患,何如?上曰,依爲之。出擧條京畿監司各務差使員退出,上曰,中官其闕入侍,當該中官從重推考,出擧條上曰,殯殿都監摠護使領議政李天輔,左議政金尙魯,各鞍具馬賜給,提調判書李益炡·李鼎輔,銘旌書寫官行副司直李益輔,都廳正金時默,副應敎鄭存謙,竝加資。初上字書寫官錦城尉朴明源,禮房承旨具允明·李奎采·趙明鼎,提調申晦·金漢喆,各熟馬一匹。行副司直金致仁,兒馬一匹賜給。郞廳副司果李時中,僉正徐魯修,主簿朴獜源·金亨大,正郞金養心,竝陞敍,準職者兒馬一匹,主簿吳彦傅·李商輅,兒馬一匹賜給。監造官元義孫·徐有寧·兪彦銖,監役官徐命應,竝陞六。補階所監役官崔台鎭,兒馬一匹。洪啓承·李時啓·李敬重·金尙孝,奏時官等,各上弦弓一張賜給。算員·寫字官·畫員以下,員役·工匠等,令該曹考例賞給。國葬都監摠護使領議政李天輔,左議政金尙魯,各鞍具馬一匹賜給。提調右參贊洪象漢,判書李喆輔·李,各熟馬一匹。都廳副司果尹學東,兼弼善鄭純儉,竝加資。郞廳正郞李憲鎭·鄭一祥·任遾,佐郞尹光國·李瀰,竝陞敍,準職者兒馬一匹。副司果李福海,半熟馬一匹。前縣監李明吾,兒馬一匹賜給。監造官鄭持諄·李命楫·李禾·李奭輔·金坦行·徐覺修·金令澤,監造官柳煥德·洪緯漢·白義煥·李時啓·朴誠一·洪奎漢,竝陞六,已陞六者陞敍。算員·寫字官·畫員·員役·工匠等,令該曹,米布考例題給。誌文書寫官錦城尉朴明源,哀冊文書寫官月城尉金漢藎,諡冊文書寫官右議政申晩,寶篆文書寫官判府事兪拓基,各廏馬一匹面給。哀冊文製述官判書李鼎輔,諡冊文製述官奉朝賀元景夏,竝加資,已輔國者熟馬一匹面給。請諡上諡時,奉冊寶官領議政李天輔,下玄宮時哀冊玉帛受奉官左議政金尙魯,鞍具馬一匹賜給。讀諡冊官校理趙曮,文學洪梓,捧諡冊官白大成·高益擎·朴師海·李漢一·朴必珍·李重玉,捧諡寶官安杓·金匡國·李正吾·金再郁,各半熟馬一匹,捧哀冊官黃德潤·權鍾秀·魏興祖·高益擎及諸執事,各加一資,資窮者代加。輓章書寫官,各上弦弓一張,頓遞使判尹申晦,兒馬一匹賜給。陪往大將副護軍具善復,今番效勞,非比前年,特爲熟馬一匹面給。從事官趙德濬·李邦曄,竝陞敍,已準職者,半熟馬一匹。領率衛將及雲劍差備守門將,各兒馬一匹賜給。山陵都監摠護使領議政李天輔,左議政金尙魯,各鞍具馬一匹賜給。拭梓宮覆土官右議政申晩,熟馬一匹賜給。提調左參贊李昌誼,行副司直洪啓禧·李宗白,都廳黃柙李宜哲,封閉官執義朴昌潤,竝加資。取土都承旨趙載洪,兒馬一匹。京畿監司鄭弘淳,半熟馬一匹。都差使員豐德府使具秉勳,地方官高陽郡守羅忠佐,各兒馬一匹賜給。郞廳佐郞鄭景淳,主簿李商輅·李翼,副司果洪啓九·李益炫·徐命仁·金仁大·崔弘輔·趙載得,竝陞敍,已準職者,兒馬一匹。監造官金履復·金持默·李宬鎭·趙載履·徐晦修·金魯·鄭壽延·朴行源·閔百祿,竝陞六。繕工副奉事朴師行,直長鄭僑良,別提趙載種,陞敍,相地官朴景素·金道鼎,本衙門正職除授。領役部將崔東崙·方圓·沈碩鎭·朴萬楷·李時桓·高必昇·朴瑞豐·金有禮·田興祥·安廷輝·鄭運杓·安世洸·李東彧·李漢輔·尹衡·安命潤·金重彰·趙休·卞世鏡·車正軾·金光郁·朱景溢·朴春盛·尹漕·金晟·趙榮俊,竝邊將除授。觀象監擇日官及祭享色官,各上弦弓一張賜給。算員·畫員·員役·工匠等,令該曹,米布考例題給。長生殿都提調領議政李天輔,熟馬一匹。提調判書李鼎輔,參判宋昌明,各半熟馬一匹。都廳正郞曺敬脩·具善慶,郞廳繕工奉事柳發,各兒馬一匹。都廳佐郞金恒柱,上弦弓一張賜給。員役·工匠等,令該曹米布考例題給。入參執事月城尉金漢藎,錦城尉朴明源,永城尉申光綏,廏馬一匹賜給。右副承旨金器大,府使金孝大,主簿金亨大,都事朴相喆,副率尹東哲,幼學金思穆,各熟馬一匹。前縣監金乃衍,兒馬一匹賜給。今番山陵隨駕,今乃初行,神輦侍衛右承旨具允明,右副承旨金器大,捧進玉帛哀冊時,對置都承旨趙載洪,竝特爲加資。神輦侍衛注書·史官,隨駕注書·史官,竝陞六。左承旨尹東度,左副承旨李惟秀,熟馬一匹。左通禮呂善應,右通禮具壽國,半熟馬一匹賜給。贊儀洪鍼漢,陪香官南重,兒馬一匹。禮貌官安昭·趙明師·尹昌圭,月令忠衛蔡膺八,各上弦弓一張賜給。山陵都監監董官林遇春,連爲效勞,特爲加資。看役卞爾珍,筒介一部賜給。金命埏,弓矢賜給。徐克悌,僉使除授,金夏鼎·房應文,連爲效勞,二朔之內,兩陵看役,竝特爲加資。國葬都監看役卞興瑞,僉使除授,金應極,弓矢賜給。殯殿都監看役許圭,連爲效勞,特爲加資。金德齡,弓矢賜給,算員李萬楷·洪信徽,高品付料,畫員張敬周·咸道弘·趙昌禧,旣已先賞,勿論,几鞍具馬賜給。乃是面給,而若無面給二字,則以帖擧行,鞍亦給帖乎?事體不然,故其後每以面給下敎,今番用庚子例,故雖稱賜給,以面給擧行,此後於鞍具馬,勿論面給賜給,一體面給擧行事,捧承傳于司僕寺。今番賞典中,一人雖兼數事,毋得疊授,今番因山時,隨轝春坊官員,半熟馬一匹,問安官,兒馬一匹賜給。下人令該曹米布題給。殯殿次知內官李世泰·安景宅,竝加資。差備內官金明佑,熟馬一匹,虞主侍衛鄭商佑,魂魄侍衛朴敏采,神輦侍衛兼尙傳田一成,造果次知內官鄭商佑,殯殿都薛里李景華·金以載,各熟馬一匹。從事內官成振翰三巡此任,今番事體且重,特爲加資。從事內官金尙聲,薛里以下八人,司鑰二人,各兒馬一匹賜給。殯殿次知別監金東爀·池德成,造果次知別監林仁相。書題除授。守僕及盤監別監以下員役六人等。令該曹米布考例題給。出傳敎
上在昌慶宮。
孝昭殿三虞祭望祭罷後,大殿,政院·玉堂·朝廷二品以上·六曹·大司憲·宗親單子奉慰問安。答曰,罔極。藥房口傳問安。答曰,知道。世子宮·嬪宮,政院·玉堂口傳問安。答曰,罔極。
傳于具允明曰,卞興瑞·徐克悌,與許奎·房應文,一也,而賞典參差,一體加資,此人等連爲效勞,邊將一體承傳,前僉使金喜誠,御筆塡紅,特爲加資,今日政擧行。
有政。吏批,判書鄭翬良進,參判南泰齊病,參議趙明鼎進,同副承旨鄭榦進。
兵批,判書李病,參判李應協病,參議李昌儒入直,參知成天柱病,同副承旨鄭榦進。
吏批啓曰,臺諫闕員,今方差出,而擬望之人乏少,外任竝擬,何如?傳曰,允。又啓曰,山陵都監都廳李宜哲加資事,命下矣。雖已資窮,未經準職,何以爲之?敢稟。傳曰,特爲加資。又啓曰,新除授慶尙道都事李徽中,江原道都事李福源等呈狀內,李徽中,則與道內大丘府使崔景興,義興縣監趙載萬,有婚家應避之嫌,李福源,則與道內三陟府使朴師伯,有舅甥應避之嫌云。未赴任都事,與已赴任守令相避,則都事改差,載在法典,慶尙都事李徽中,江原道都事李福源,竝改差,何如?傳曰,允,又啓曰,殯殿都監提調李益炡加資事,命下矣。本資乃是輔國,何以爲之?敢稟。傳曰,熟馬面給。又啓曰,守陵官海春君栐,侍陵官徐景達,竝加資事,命下矣。栐本資,乃是顯祿,徐景達本資,乃是崇祿,俱無可加之資,何以爲之?敢稟。傳曰,竝熟馬面給。又啓曰,因山已過,分內醫院提調,分兵曹參知,依例減下之意。敢啓,傳曰,知道。
兵批啓曰,新除授慶尙兵使南正五,老母今年七十五歲,決難遠離赴任,呈狀乞遞,依例改差,何如?傳曰,允。又啓曰,卽接五衛將廳牒報,則五衛將崔昌祐,病伏鄕廬,末由上來肅謝云。宿衛輪番之任,不可等待,今姑改差,何如?傳曰,允。又啓曰,新除授潼關僉使李命時,老母今年七十六歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。
吏批,以任希敎爲執義,魚錫定爲司儀,趙榮弼爲平市令,任珹爲典籍,李彦休爲軍器主簿,蔡挺夏爲萬寧殿別檢,金得煋爲嘉山郡守,金乃行爲价川郡守,鄭羲祥爲高城郡守,朴聖源爲司僕正,檢閱單金和澤,中學訓導單張達星。工曹判書李鼎輔,今加崇祿,左參贊李昌誼,今加崇祿,行副司直洪啓禧,今加崇政,行副司直李宗白,今加正憲,行副司直李益輔,今加資憲。行都承旨趙載洪,今加嘉義,右承旨具允明,右副承旨金器大,已上今加嘉善。司僕正金時默,副應敎鄭存謙,副司果尹學東,副司果鄭純儉·黃柙·朴昌潤,以上今加通政。寫字官金國杓,今加嘉義,寫字官洪聖源,今加嘉善,折衝金夏鼎,今加嘉善,內官李世東,今加崇祿,內官安景肅,今加嘉義,內官成振翰,今加通政。分內醫提調趙榮國,分兵曹參知曺潤濟,減下。嘉善卞興瑞,嘉善徐克悌,今加嘉義,折衝金喜誠,今加嘉善,行左承旨具允明,行右承旨金器大,左副承旨尹東度,右副承旨李惟秀,副司果李宜哲,今加通政。
兵批,副護軍趙鎭泰·閔聖洙·鄭恒齡,副司果李世演·朴志源·李普溫,副事正趙賢逵單付,同知單李廷馝,僉知單卞玉英,前武兼朴遇春,前萬戶房應文,前萬戶許圭,以上今加折衝。
鄭榦,以賑恤廳言啓曰,依傳敎,今番山陵赴役濟州民人五十名回糧米,各陸斗計程倍給以送之意,敢啓。傳曰,知道。
鄭榦,以禁衛營言達曰,本營分授南山蠶頭西邊體城崩頹處,待晴改築事,前已啓下矣。今七月十九日始役,而所用石子,依前定奪西郊碌磻近處浮取以用之意,敢達。令曰,知道。
掌令南彦彧·黃最彦等達曰,臣等俱以無似,猥廁憲職,淸朝言責·自畫有素,而適値聖駕躬隨靈輴之日,他不暇顧,黽勉出肅,仍參山陵陪從之列矣。日昨大僚,以遣奠罷後,不參候班之故,致有府吏推治之擧,臣等於此,不勝瞿然悚恧之至。蓋罷祭後問候,自是次第事,伊日臣等與諸僚,仍爲留待矣。候班差遲,廞儀方啓,在班諸臣,擧皆趨詣祗迎之列,故臣等亦不免隨衆而出,雖緣事勢之未及周旋,而疎忽之失,在所難免。宜卽詣臺自列,而下吏不卽來告,今始來避,所失尤大,其何敢一刻晏然於臺次乎?請令遞斥臣等之職。答曰,勿辭。
持平李世澤達曰,臣之由來情勢,已成廢棄,其於臺閣之任,寧有承叨之理,而政値因山臨屆,情禮不敢退處,冒沒一出,隨參陪扈,義分雖伸,廉隅都喪,臣方循省縮恧,亟思自靖之道。今聞大僚,以遣奠罷後,不參問安,至有府吏推治之擧,臣於此,尤不勝瞿然之至。蓋臣於伊日,與諸僚,同參祭班,仍爲留待矣,候儀差遲,廞衛已啓,在班諸臣,擧皆趨詣祗迎之所,故臣亦不得不隨往班次。雖緣事勢之忙迫,疎忽之失,在所難免,宜卽自列,仰請譴罰,而下吏不爲趁告,昨日未及聞知,今始來避,所失逾大,尤敢一刻晏然於臺次乎?請令遞斥臣職。答曰,勿辭。
持平權世橚達曰,臣於臺職,自知不稱,前後除旨之下,一未承膺,居常愧懼,靡所容措。千萬夢寐之外,栢府新命,又下於鄕廬淹伏之中,而因山迫近,擧國哀遑,臣蹶登途,冒沒出肅,仍參陪祭之班,粗伸哀號之忱矣。乃者大僚,以遣奠後問安之不參,至有府吏推治之擧,臣於此,不勝瞿然悚恧之至。臣於伊日,爲參候班,仍爲留待,而庭候差遲,廞儀方啓,臣亦隨諸臣後,蒼黃退詣於祗迎之列。其時事勢,雖緣忙急之致,而疎忽之失,在所難免,臣何敢晏然於臺次乎?請令遞斥臣職。答曰,勿辭。
行大司諫金相紳,司諫沈益聖,獻納李光,正言安杓等達曰,〈臣等〉俱以無似,猥忝言地,曠久虛帶,尋常愧恧,日昨進參山陵陪扈之列,粗伸臣子執紼之誠矣。迺者大僚,以遣奠後問安之不參,有院吏囚治之擧,臣等不勝瞿然悚恧之至。蓋祭班罷後,例有庭候,臣等果於伊日夜,依前留待矣。候儀差遲,廞衛將啓,在班諸臣,擧皆趨詣祗迎之列,故臣等亦不得不隨進班次,雖緣事勢之未及周旋,而疎忽之失,無以自解,宜卽自列,而昨因日暮,今始來避,所失尤大,其何可一刻蹲冒於臺次乎?請令遞斥臣等之職。答曰,勿辭。
具允明達曰,新除授檢閱金和澤,卽爲牌招,何如?令曰,依。
注書任珹遷轉,代以朴相老爲假注書。
注書朴志源陞六,代以尹景祖爲假注書。
事變假注書李普溫陞六,代以金載祿爲注書。
丁丑七月十五日子時。上具衰服。乘輿出賓陽門,詣孝昭殿,親行三虞祭時,行都承旨趙載洪,左承旨尹東度,右承旨具允明,左副承旨李惟秀,右副承旨金器大,記事官任珹·朴志源·李鎭恒·李東泰,以次列侍。東度曰,寶劍侍衛,不爲待令,推考,何如?上曰,勿推。上入齋室後,允明·志源·鎭恒·東泰進伏。上呼書孝昭殿望茶禮祭文。上曰,當日開政。出傳敎上曰,陞六史官中,神輦陪衛史官,先爲擧行。出榻敎上就板位,行禮如儀,祭罷後還宮時,上召問宣傳官曰,本廳全數侍衛耶?對曰,前例只以入直擧行矣。上曰,別軍職亦如是乎?上召問副摠管申晦曰,摠府全數侍衛耶?對曰,然矣。召問兵曹參判李應協曰,堂郞全數侍衛乎?對曰,然矣。上曰,宣傳官用何年前例耶?問於結束色書吏,東度招問後,進前曰,辛巳年前例云矣。上曰,極爲非矣。兵判進前。載洪曰,兵判有實病,不得入來云矣。上曰,兵判從重推考。上曰,宣傳官武兼,雖以入直擧行,別軍職事體異焉,則無節目,亦不稟,而莫重親祭,不爲待令,事之無據,莫此爲甚,其不爲待令者,不問而敢對者,一倂令該府處之,連値齋日,侍衛無人,直以不應爲律,草記勘律事,分付。出傳敎上曰,今首其君,今行虞祭,只以入直侍衛,極爲駭然,況其援例,尤涉非矣。此專由於下吏之所牽也。東度曰,然矣。上曰,辛巳前例,不襯着矣。所重有在,以此爲言,誠非矣。兵〈判〉罷職,前望入之。上曰,禮房承旨·兵房承旨入侍。出駕敎上御涵仁亭。東度·允明·志源·鎭恒·東泰進伏訖。東度曰,聞兵曹參知成天柱之言,下吏之辛巳謄錄云者,實不知而對也。有流來前例云矣。上曰,兵曹參知成天柱入侍,出榻敎兵曹參知成天柱進伏。上曰,用何年前例也?天柱曰,甲辰庚戌流來前例,皆以入直侍衛,至於辛巳謄錄,只行於東宮陪祭之時,下吏錯認爲例也。上曰,然則兵判處分,不可輕先頒布,參知出云,謄錄持入,天柱持入謄錄,考前例以奏。上曰,然則兵判無所失,罷職之命置之。上曰,中官有着鞋者,事之無據,莫此爲甚,先汰後拿,出傳敎上曰,當該承傳色中官,非徒不顧入侍,輕先以去,事之無據,莫此爲甚,爲先罷職,令該府從重勘處。出傳敎諸臣遂退出。
丁丑七月十五日三更,王世子親行徽寧殿望祭入對時。承旨鄭榦,假注書李普溫,記事官李世演,以次陪從,王世子具祭服,乘小輿,出集英門,由銅龍門,詣徽寧殿神門前下輿,入齋室幕次,待三更一點,明政殿庭祗迎後,待四更一點,殿庭設位行禮時,同副承旨鄭榦所達,堂上異於庭中,乃至敬之至,而有高聲叱人之事,極爲未安,當該執事察推,何如?令曰,依。出擧條又所達,奉香弼善李基敬,奉置香合之際,有不謹之失,推考警責。何如?令曰,依,出擧條禮畢後,王世子由集英門還入。諸臣以次退出。
上在昌慶宮。廬次。
尹東度達曰,四虞祭親行時,承旨不可不備員齋宿,而都承旨趙載洪,身病猝重,不得仕進,似當有變通之道,何以爲之?敢稟。令曰,改差。
本院達曰,都承旨趙載洪,身病猝重,變通改差事依下矣。明日親祭時,承旨不可不備員齋宿,自前如此之時,雖値齋日,多有牌招政官,開政差出之例,今則何以爲之?敢稟。達下休紙。
明日四虞祭時,東宮陪從時,何承旨進去乎?敢稟。傳曰,右副承旨進去。
鄭榦達曰,掌令南彦彧·黃㝡彦,持平權世桶·李世澤,大司諫金相紳,司諫沈益聖,獻納李光瀷,正言安杓,引避退待,已至經宿,尙未處置,事甚未安,除在外外,大司憲兪㝡基,節爲牌招,以爲處置之地。何如?令曰,依。
李惟秀啓曰,卽者備邊司郞廳來言,大臣·備局堂上,依定式來待矣。傳于李惟秀曰,來詣于明政殿後。
傳于具允明曰,左相入侍。
尹景祖在外,代以金再郁爲假注書。
吏曹口傳政事,判義禁洪啓禧,戶曹判書李宗白,東萊府使趙曮,以上除授事承傳。
尹東度,以奉常寺言啓曰,東籍親耕田所種皮黍,今七月十七日間,當爲成熟之意,敢啓。傳曰,知道。
李惟秀,以禁府言達曰,東萊前府使洪重孝,巨濟府定配事,命下矣。以傳敎內辭意,具罪目,依例發遣府書吏,仍令押送之意,敢達。令曰,知道。
又以禁府言達曰,別軍職金壽鼎·李義培·崔挺天·柳廷爀·柳廷喆·李薰·王漢禎·張雲翼·朴思恭·田見龍·鄭熙世·李苾·田德雨·金九重等,宣傳官武兼,雖以入直擧行,別軍職事體異焉,則無節目,亦不稟,莫重親祭,不爲待令,事之無據,莫此爲甚,金九重不問而敢對,因傳敎一竝令該府處之,連値齋日,侍衛無人,直以不應爲律,草記勘律事,徽旨達下矣。金壽鼎·李義培·崔挺天·柳廷爀·權廷喆·李薰·王漢禎·張雲翼·朴思恭·田見龍·鄭熙世·李苾·田德雨·金九重等,旣已拿囚,依傳敎,以不應爲律,各笞四十,竝收贖附過還職放送之意,敢達。令曰,知道。
大司憲兪㝡基達曰,臣等頃者譴罷之餘,忽蒙特除之恩,感惶踧踖,罔知攸措,連呈辭單,未獲登徹,仍値因山迫臨,不免冒沒出肅,挾曳陪從矣。卽以兩司多臺之處置,召牌下降,分義是懼,玆不得不黽勉趨詣,而第臣之情勢,與諸臺,不但一般,而抑有加焉。蓋於啓欑之日,臣義當進參於遣奠及問安班後,仍卽導駕,而緣臣老病癃朽,恐有窘急顚仆之患,祭班與候班,俱未能之參,而自闕外,徑發先詣,揆以事體,合被郵罰。且於返虞之時,行到門外,下馬移步之際,忽覺喘促氣升,艱得鎭定,擔還私次之故。又未及趨參於班列,而下吏,以兩司長官同參,書出朝列,事與實異,尤極愧悚,宜卽以此詣臺自列,而病勢添劇,今始承牌而來避,所失尤大,臣初於祭班,宜參而未參,後於候班,未參而混參,節節錯誤,無辭可解。以此以彼,自引之不暇,其何敢可否參涉於多臺之避乎?請令遞斥臣職。答曰,勿辭。金時默達曰,大司憲兪㝡基,再達煩瀆,退待物論矣。令曰,知道。
七月十六日辰時,上御建極堂。大臣·備局堂上引見入侍時,右議政申晩,兼禮曹判書李益炡,知訓鍊院事金聖應,右參贊洪象漢,判敦寧府事洪鳳漢,行戶曹判書李喆輔,吏曹判書鄭翬良,行司直金漢喆,判尹申晦,行司直金致仁,左副承旨尹東度,假注書朴相老,記事官李鎭恒·李東泰,以次進伏訖。晩進伏曰,暑雨連日,蒸炎比酷,伏未審聖候,若何?上曰,一樣,晩曰,寢睡·水刺諸節,何如?上曰,夜能睡,朝能食矣。晩曰,茶飮連爲進御乎?上曰,間間進御矣。晩曰,方今緊切之事,專在聖躬之安寧,而今承下敎,茶飮必不連爲進御矣。下情焦憂,不勝萬萬矣。上曰,今則無所依矣。能踰五箇月,尙無恙,誠可異矣。尙何心於茶飮乎?晩曰,目今悠悠萬事,惟望聖躬之調護而殿下何不少垂諒察乎?上曰,身則無恙,而方寸已傷矣。若脫衣而臥,則昏迷不省事矣。欲參祭奠而起動,則能如常矣。仍命書之曰,二十四日孝昭殿親祭時,元良爲亞獻事,分付。出傳敎又命書之曰,東宮陪衛,左副承旨李惟秀進去。出傳敎又命書之曰,二十六日徽寧殿,當爲親臨,以此分付。元良爲亞獻事,亦爲分付。出傳敎晩曰,孝昭殿虞祭卒哭,徽寧殿卒哭,伏以親行爲敎,下情焦悶,不容盡達,聖躬調護之道,何不少思乎?上曰,旣已親押,不可不親行矣。漢喆曰,此非獨大臣之私自隱憂,大小臣僚,孰不以此,爲莫大之慮乎?莫不奔走,憂遑罔措矣。上曰,至今無所毁傷,誠非所料也。方寸不定,何事能做,然而目今雨意又如是,誠非細慮,此心一倍憧憧矣。禜祭卽速擧行,可也。上命承旨,呼寫禜祭祭文訖。仍命編次人,與文任,同爲參看較正。又命書之曰,祈雨祈晴,其皆隨時,鋤後其若連日,望登之年事可悶,不卜日四門禜祭,以十七日擧行事,卽爲分付祭官另擇,以儒臣差定。出傳敎又命書之曰,近者玉堂多員,則連爲一差,其涉偏矣。欲爲下敎,四門禜祭多官進去,今日執禮大祝換差,此後均差,出傳敎上曰,禮判持此傳敎與祭文,先退擧行,可也。益炡退出後,更入進伏。上曰,勅奇尙不來,可怪矣。晩曰,姑無消息,甚是異矣。又曰,領相病勢越添,不入來,左相進往山陵,姑未還,臣獨入侍矣。丹·懷安集御史雖承命更往,而四方流亡之民,何以盡爲收聚乎?翬良曰,道臣亦以此意,私書來矣。晩曰,徒費廚傳之弊而已。雖御史竭心招還,而其如無糧何?其如不來何?前已收聚,民皆知德意矣。上曰,雖已招還,而無糧何哉?上命鳳漢,讀奏李箕重·金貞謙供辭訖。上曰,李箕重爲人似暗,不及其兄矣。金貞謙推諉兼官,尤無據矣。鳳漢曰,李箕重不事欺諱,多有白直,二千石未捧之說,果直矣。翬良曰,箕重雖疎於吏治,爲人坦率矣。東度曰,坦率白直,有士大夫之規模矣。上命承旨,書判付訖。上曰,承旨有闕乎?東度曰,都承旨趙載洪,以病改差矣。上命書之曰,承旨有闕,代通政金時默除授,牌招察任。出傳敎上曰,大轝與四方石除之後,予心快差矣。大轝至重,決不可使人擔之,伊日下敎時,轝士軍,無不涕泣矣。又曰,祭物中果實卜定,貽弊至大,曾已稔知,今依慈聖遺意,予將除之。上曰,榛子·黃栗,已卜定者,將支幾月,藿之名數甚多矣。注書出去問入,臣相老趨出後,更入進奏曰,榛子·黃栗,已卜定者,自今日將支十一月十二日,藿之名,有甘藿·粉藿·早藿·絲藿·藿耳等名云矣。上曰,一藿之名,如是其多矣。仍命書之曰,外方實果,魂殿進上,自庚子皆爲京貢物,而只餘榛子一種,而三巡封進,其弊滋甚云。一體京卜定施行,祭物中蔈古之巨弊,曾已知矣。而今則進排倍焉。噫,昔年有民弊者,奏于我慈聖,則特命除之。且何聞晩也之敎,玉音尙在耳。旣知其弊,若不除之,豈仰體慈意之意乎?自今特命勿封,其代以粘灸擧行於藿其本一也。而名爲五,粉藿·早藿·藿耳·絲藿·甘藿,以一種貽弊列邑,而其中絲藿·藿耳。不過多士麻·佐飯·鐙子,而今名封進,民弊則巨,自今絲藿·藿耳二種除之,一依海衣佐飯例,甘苔鐙子亦爲京卜定事,分付。使外方之民,咸知慈聖遺德。出傳敎晩曰,今此傳旨,爲民除弊,仰體慈聖德意,不勝欽仰。又曰,東萊事誠可驚矣。萊伯狀啓來,而倭差留連,驅之不去,欲作挐云矣。上曰,萊伯洪重孝,雖慈詳,而非勤幹人也。狀啓辭意亦弱矣,此時邊臣,不當若是,有朝廷處分後,可以驚壓奸倭也。仍命書之曰,交隣之道,國令之行不行,國綱之墜不墜,專在邊臣,而特差之下,幾月泄泄相持,今番下敎,爲人臣子,當惶悚之不暇,而今聞備局,只到循例到付狀云,聞此敎,若是從容,其能戢彼,觀末梢下送宣傳官,其亦第二件事,東萊府使洪重孝,巨濟府定配,以存國綱。出傳敎上曰,平時萊伯,何人不爲,而此時可以擇差。晩曰,經事人可合是任矣。上曰,注書持入吏曹官案,臣相老趨出,持入官案進伏,上命承旨,讀奏文臣堂上堂下侍從人姓名訖。上又親覽官案曰,嚴瑀姓名猶存,其人作故,可矜也。又曰,李彦衡老蔭登科,玉圈之聲,錚錚於囊中,而少有浮囂之習,故尙未陞堂上也。上曰,伊川府使蔡濟恭,有氣骨,可合是任矣。晩曰,父母皆篤老矣。上曰,然則不可,黃仁儉爲人最美。晩曰,方在喪矣。上曰,非干戈搶攘之時,豈必起復用之?此則不可,李顯重爲人堅而密,可合矣。最可合矣。晩曰,果好矣。上曰,然而少有圭角,不可,李㝡中今安在久不見矣。翬良曰,方在永不敍用矣。上曰,予果忘之,得人可謂難矣。卿等更思之。晩曰,雖有可合之人,而或有老親,或有事故,臣常時不能得其人,以備不時之用,故猝當下詢,未能思得,極爲惶悚矣。翬良曰,若得淸嚴執法之人,則實可合矣,上曰,何人能淸嚴執法乎?若得其人則極好矣。李思觀有精神,必善爲之,而遠在邊府,奈何?李彝章堅强綜核,而曾經萊伯,又經嶺伯,奈何?方以使臣出疆,而又何必每用於難處之時乎?沈墢周密,必善爲之,而頃者左相,薦萊伯矣。方在海西,奈何?此承旨最可合,而曾經嶺伯,奈何?上又曰,有成天柱,爲人精詳,實可用也。似無踰於此人,果何如?翬良曰,有老親矣,此人好則好矣。上曰,實可合,而有老親,奈何?備堂適入侍,自下薦之可也,致仁曰,有洪麟漢·趙曮矣。上曰,果好矣。卿等以爲,何如?僉曰,果好矣。上曰,洪麟漢,有老親云矣。不可。晩曰,此人無處不可用之之人也。有老親,奈何?喆輔曰,又有李㝡中·洪麟漢可合矣。晦曰,李㝡中有老母不可矣,上曰,然則不可。象漢曰,又有李德海·李壽鳳矣。上無發落。上曰,趙曮有固執,實是可用之人也。僉曰,好矣。上曰,此人若下往,則必驅逐姦倭矣。趙尙絅有三子,而皆酷肖乃父也。仍命書之曰,此時萊伯,豈循常例?萊伯有闕,代以校理趙曮除授,其令當日內下直。出傳敎上曰,東萊府使趙曮,下直後入侍。出榻敎上曰,朴盛源,曾經玉堂乎?晩曰,然矣。上曰,其兄正源,爲人最美,已作故矣。上曰,今番敬差官趙曮·尹東昇,皆可謂得人矣。上曰,判金吾先出,持此敎卽爲擧行,可也。鳳漢退出後,更入侍。益炡曰,兩次庭試,皆以九月內擇日,而依前下敎擧行乎?上曰,此科將何以爲之乎?思之尤極罔極矣,雖然含哀忍慟而設科,可也。仍涕泣而命書之曰,兩次庭試,今雖命官擧行,此時經費,不可不顧,旣命之科,依初下敎,春塘臺擧行。出傳敎上曰,日月易得,兩次因山,倏爾過焉。誰謂夏日之長,予尤覺歲月之如流耳。都監財力,今番必罄竭矣。連値大禮,其能節用乎?象漢曰,今番都監物力,比辛巳年,折半用之矣。考見前例,則辛巳年,用九萬兩,而今年兩次所用,不過八萬餘兩矣。以此推之,物力多少,專在用之之如何矣?臣意則都監郞廳·員役,其數太多,少加革減,使之兼任,則此亦節用之一道矣。上曰,此則是矣。變更甚重,與摠護使相議後,載于補編,可也。晩曰,御將洪鳳漢,身兼重任,每見臣欲遞判金吾之任,今姑許遞,何如?上曰,依。象漢曰,方有洪啓禧,新陞一品矣。上曰,然矣。仍命書之曰,判義禁許遞,其代行司直洪啓禧除授,牌招察任。出傳敎喆輔進伏曰,臣極知萬萬惶恐,而敢有所達矣。年衰神耗,不勝重任,而連値國有大禮,未敢言私矣。奏未了,上曰,俄見戶判少退後入侍時,迷失路,誤入他所,其老可知,予用矜憐,仍命書之曰,戶判其衰已知,今日請免,其勢固然,筵席旣已許遞,此時此任,不可曠職,其代行司直李宗白除授,牌招察任。出傳敎上曰,頃者領相,薦李宗白云,此人必善爲之矣,故新授有意矣。晩曰,此則丹·懷安集御史書啓也。其一則丹·懷兩邑,田多畓少,而以其田無災頉之規,故爲弊尤甚,若限數年,每於秋成後,令道臣摘奸,依畓災例,從實頉免事也。田則以一年再耕之故,本無給災之例,而果如御史所論,全無所收,則白地徵稅,誠甚可矜,今番則方差送敬差官,使之毋論田畓,從實執卜,俾無白徵之冤爲宜,以此分付。何如?上曰,依爲之。晩曰,其一,懷仁以至小之邑,若有不可不需用者,則民受其害,不能支保,雖以刷價一事言之,一結所收,殆至七八錢,民無奠居之望,淸州周岸面,在懷仁之南,壤地相接,而於淸州,則四面皆無連接之處,依他例割此面補之,使懷邑,有成樣之道事也。土地之割此補彼,事甚重難,而所謂周岸面,果無關係於淸州,而可合割給於懷仁,則忠原·栗谷之割付陰竹,亦有近例,依御史所請,許施無妨,而但其便否,有難的知,分付道臣,使之詳度彼此形便,狀聞後稟處,何如?上曰,依爲之。晩曰,其一,丹·懷兩邑軍摠二百四十九名,姑爲限數年,移送他邑,流亡還集二百三十名,待其作農居生,始令責納身役,而限明秋停退事也。軍丁闕額,如是數多,而兩邑民人,還集屬耳。今若侵責軍役,則不無旋爲雜散之慮,不可無變通之道,而御史之請以限數年移送他邑,卽是未諳事例之致,此亦分付道臣,使之量宜移額於軍少之各邑爲宜,至於還集民人之身米布,今年則旣有蕩減之令,更無可論,明年所納,則不過若,而月之間,依所請限明秋停退,何如?上曰,依爲之。使道臣量宜爲之,可也。晩曰,其一,永春·淸風·堤川·延豐·懷德·淸安等邑,且値荐歉,與丹·懷兩邑,別無所異,不可無軫念之道,舊逋停退,隣族釐正,使已散之民,得以還集事也。六邑事,果如御史所論,則亦不可無軫念之道,令道臣詳察其弊瘼,條列狀聞後,稟處,何如?上曰,依爲之。出擧條上曰,道臣精明,一委道臣,使之擧行,可也。予欲召御史還歸矣。仍命書之曰,守令今方嚴處,而丹陽未捧及虛錄,令御史詳覈實數,蕩減者蕩減,停捧者停捧,可捧者令該郡捧之,蕩減停捧類,條列修書啓,而今日筵中下問,卽今搜集,正若捉影,御史遲滯,雖不足恤,此時廚傳,亦不可不顧,而無一人招集,其若上京,此無異於何所聞去,何所聞來者也?其果無也。不待盡數復命事,一體分付。出傳敎晩曰,此卽忠淸監司金尙喆狀啓也。以本道自經慘凶,民窮益甚,假使今秋,幸以登熟,姑且休息,然後民可爲民,兵可爲兵,今秋水陸操及安興·雙樹兩處城操,特許停止爲請矣,詰戎之政甚重,許久停廢,雖甚可悶,而道臣狀辭,事勢誠然,今秋水陸操及兩處城操,竝依所請停止,而營將巡點,則不可不依前例爲之矣,以此分付,何如?上曰,今年竝與營將巡點,一體停止,可也。出擧條晩曰,淮·金江三四邑給代條中,進上蔘價,以補縮錢劃給事,日前筵稟,知委於本道矣。卽見道臣報辭,以爲勿論蔘價與各樣給代,曾已依初擧條,以常賑耗,卽爲劃給,幾盡區處,今難改之,補縮錢一款,還寢爲宜云,事勢果如此,則依前定奪施行,補縮錢則置之,何如?上曰,依爲之。出擧條晩曰,奴婢貢釐正,無論公私賤,奴一疋婢半疋,已成一定之法,頒下冊子於八道矣。卽聞御將洪鳳漢之言,關西則私賤徵貢,一如前日,其爲弊端,不可勝言云。法非不美,而若不遵行,與無法,何異乎?此莫非爲守令者,全不照管民隱而然,關西如此,他道可知,事極寒心,此後若有守令,不爲致察,任其濫徵者,摘發重繩之意,各別嚴飭於諸道道臣。何如?上曰,依爲之。出擧條晩曰,貢市弊釐正,實出於我聖上軫恤貢市民之至意,備堂中差出句管堂上二員,使之檢飭矣,兩堂皆方出外,今則無主管之人,易致禁令之解弛,而聞御將所言,該各司中,或不無不遵節目,貽弊貢人之端云,事極寒心,更加各別申飭,何如?上曰,御將旣入侍,陳奏。可也。鳳漢曰,貢弊釐正之命,實多實惠,近來則各司漸不遵法,貢人之稱冤多端,臣不可指的其某司,而若自備局,嚴飭各司,使之査報,則亦可以警飭惕念矣。上曰,依爲之。御將非矣,旣知之,而何不直告其人乎?從重推考,可也。出擧條上曰,何司尤甚不遵法乎?更奏之。鳳漢曰,似聞內贍,或有不遵節目間事云矣。上曰,極非矣。卽命書之曰,頃者貢市人釐正,意爲都民,噫,今予之心,今日殿座,豈不難也。而頃者旣諭,意在爲民,旣聞民事不爲處分,是爲觀瞻,豈忍爲此,今聞貢弊釐正後,不無弊端云,故更爲下問,卽內贍尤甚云,其他可知,其在擧綱之道,先飭其尤甚,有弊則當飭,不可細査,該寺提調,罷職不敍,當該郞廳,令該府施以制書有違之律。出傳敎晩曰,朝像至嚴,而日前因山時,辭陵哭班,班行甚疎,殆不成樣,事體極爲寒心,各司掌吏,雖已推治,而押班監察,有不能檢飭之罪,拿問處之,何如?上曰,依爲之。出擧條鳳漢曰,近年以來,諸道大同之不納,實爲痼弊,湖西之懷德·淸安·新昌·燕岐等邑,則所不納者,或爲四年條,或爲三年條,該邑守令,前已決杖或拿處,而猶不動念,不可謂以末如之何,而寘而不論,更爲嚴處,使之督納,何如?上曰,其涉無據,令道臣更爲決杖,可也。鳳漢曰,淸風亦有乙亥條未收,而時府使李命坤,乃是宰臣也。此則何以爲之乎?上曰,身爲宰相,不遵國法,事體寒心,卽其地投畀,可也。翬良曰,朝家用罰,理當適中,大同不納,自有其律,以宰臣之故,而至於投畀,則終涉過中矣。上曰,所奏誠是,先罷後拿,可也。出擧條鳳漢曰,懷德甲戌條結錢未收五百餘兩,乙亥條未收,近二百兩,已捧於民間云,而累度申飭,尙不上納,京上納之四年遲滯,前所未有,此而置之,何以立法,當該守令,似當嚴處矣。上曰,事極駭然,爲先罷職拿問處之,可也。鳳漢曰,法聖鎭甲戌條魚場稅,近六百兩,四年推諉,尙不上納,事極無嚴,亦不可不重繩,當該僉使,依懷德例處之,何如?上曰,依爲之。出擧條鳳漢曰,均廳所管諸道漁鹽船稅,逐年減縮,此專由於守令不爲致察,下吏從以弄奸之致,若不嚴加罪罰,則將無所懲創,此後尤甚邑,則當觀來頭,可以請罪,且各樣上納過限不納,在在皆然,少有紀綱,安敢乃爾,究其本,則道臣難免其責,諸道道臣,從重推考,仍令申飭管下列邑,使之各別惕念擧行事,出擧條,知委,何如?上曰,依爲之。道臣緘辭推考,可也。出擧條鳳漢曰,京江船稅,逐年漸減,別將輩之所爲,極爲痛駭,不可不從重嚴懲,漢江楊花前後別將及露梁別將,令兵曹或軍門,爲先從輕重決棍後,觀其前頭擧行勤慢,更爲論罪,何如?上曰,令御營廳,從重決棍,可也。出擧條鳳漢曰,仁川船稅乙亥秋等及丙子春秋等,累度嚴督,尙不上納,事體極爲寒心,前府使李箕重,旣以他罪定配,時府使宋晉欽拿問勘處,何如?上曰,依爲之。出擧條鳳漢曰,頃日禮曹判書李益炡,以陵軍復戶減斗,代令該廳考例,稟處事,陳達蒙允矣。陵軍若依法典,皆以自已結卜受復,則毋論減斗不減斗,渠之所食一也。而近來此輩復戶,幾皆他人田畓冒受者也。或當災減之時,則畓主不給其減斗之米,故有此稱冤,殊極不當,然他畓冒受之弊,猝難釐革,在前減斗時,無位田陵軍,例自賑廳,分數上下矣,令亦依前許施乎?上曰,依爲之。出擧條鳳漢曰,臣雖遞金吾,而於北道定配罪人林德恒事,有所懷,敢此仰達。章源,卽其女壻,而逆節未發覺前,許其往來,誠無足怪,以此被罪,終涉過當矣。上曰,其時不過申飭,所奏誠是,放送,可也。出擧條喆輔曰,大行大王大妃殿所屬司鑰以下員役等,過卒哭後,當爲減下,而其於燈燭色等限三年仍留者,則今亦依例擧行之意,敢稟。上曰,依爲之。而仍存中,城上照刺赤多人。養齒匠,杻木出入番內官·房直,竝除之。出擧條喆輔曰,曾前因山時,闕內鋪排輪轝來往板等物,例以市民撤毁,運寘于分繕工監矣。辛未年,因傳敎,輪轝板則令市民持去,馬木支筒木來往板,則令衛軍持去,而壬申年則勿論輪轝板及來往板等木,勿役市民,竝以衛軍擧行事,有傳敎,兩次傳敎皆入錄喪禮補編矣。辛未壬申年,旣以衛軍,運置分監,則今亦依此擧行,而今番輪轝等木物,以衛軍撤毁,出置于闕門外,而尙不輸送,數多木物,抛置路邊,雨水又如此,誠甚可悶,依辛壬兩年例,令衛軍,卽速運置于分繕工監,何如?上曰,依爲之。出擧條喆輔曰,正供事體,何等嚴重,而乙亥條稅穀之閱歲不納,事未前聞,故頃於春間,以當該守令拿處之意仰稟,則自上有姑先推考催促之敎,謹依聖敎,別關催督,非止一再,而今至累朔,尙不準納,外邑事體,萬萬寒心,紀綱所在,決不可仍置,仁川·衿川·洪州·務安·咸安·泗川等邑,昨春以後新舊守令,竝令本道,指名現告,拿問處之,而懷德·懷仁·鎭岑等三邑,乙亥條稅米,未收亦多,一體拿處,何如?上曰,依爲之。出擧條翬良曰,日前以春坊例兼春秋,勿拘相避事有命,而春秋相避,法意有在,不可一朝廢之,依前擧行,恐爲得宜,故敢達。上曰,所奏誠是,依爲之。出擧條翬良曰,臣於闕門外,得見兩班兒,懸鶉百結,血書告辨云。告吾君活我父爲言,涕淚被面,見甚可矜,其父卽朴弼潤云,殺人與否,臣未的知,而其兒之哀號,心甚可憐矣。晦曰,臣亦聞之,日日哀號於闕門外路傍矣。心甚可矜矣。上惻然曰,可矜矣。江上御史,亦云殺人,則未分明矣。仍命書之曰,今聞重臣所奏,其涉可矜,大抵玆事,御史所奏時,已知償命之過。而噫,昔漢文,以緹縈之上書,以除肉刑,頃者關西,仍其妻而有參酌事,況此時聞此乎?朴弼潤,特爲減律定配事,卽爲分付該曹。出傳敎益炡曰,西淸君亦閱月滯囚矣,上命書之曰,西淸君事,雖由江上豪强,所謂朴哥,亦是不良之人,末稍之勘,豈至償命,而亦豈全然無辜,莫大享管,不可曠焉,遞差,其代令宗簿寺,卽爲備擬。出傳敎諸臣奏事畢,遂退出。
丁丑七月十六日未時。上御涵仁亭。東萊府使入侍時,東萊府使趙曮,右承旨尹東度,假注書金再郁,記事官李鎭恒·李東泰,以次進伏訖。上曰,注書,誰也?東度曰,關西定州人金再郁也。上曰,注書出,萊伯如入來,使之入侍。臣再郁,承命退出,與萊伯進伏訖。上曰,今番上言,承旨持入,持入後命承旨盡讀訖。上曰,海州儒生上言一張,日後大臣入侍持入,仍命書傳敎曰,今番豈捧上言之時,特命捧之,意蓋追慕,太猥濫者三張,旣已拔去,其餘勿抽猥濫,亦勿患格,一體分下各該司。出榻敎上曰,萊府事,大體則已知之矣,今則末如之何,奈何?曮曰,下去而詳探彼倭之情跡,然後可以登聞矣。上曰,李彝章在官時,倭人畏威,而不敢肆云矣。洪重孝受代之後,不見威於倭,故至於如此矣。命承旨讀傳諭別諭,宣諭訖。上曰,七事則汝必知之,不問矣。爾宜往哉?着實奉行,期於服從焉。曮曰,奉承聖敎,曷不殫力盡誠乎?上命中官,萊伯賜物持入,而不卽待令,故仍命書傳敎曰,今日東萊府使賜物,不卽待令,當該中官,令該府處之。出榻敎上曰,摠護使肅拜不稟先下,當該中官,從重推考。出榻敎上曰,摠護使今夜齋殿入侍。出榻敎上曰,莫重淸齋,誤爲擧行,任意授差,當該郞廳,從重推考,出榻敎諸臣以次退出。
上在昌慶宮廬次。
孝昭殿四虞祭罷後,政院·玉堂單子問安。答曰,罔極。世子宮·嬪宮,政院·玉堂口傳問安。答曰,罔極。大殿,朝廷二品以上·六曹堂上·宗親單子問安。答曰,罔極。大殿,藥房口傳問安。答曰,罔極。
李惟秀達曰,大司憲兪㝡基,掌令南彦彧·黃㝡彦,持平李世澤·權世橚,引避退待,執義任希敎在外,今日以監察茶時之意,敢達。令曰,知道。
又以達曰,左議政金尙魯箚子到院,而四虞親祭正日,留院之意,敢達。令曰,入之。
金時默,以都摠府言達曰,副摠管元重會,以御營中軍,將校軍兵等,乾犒饋分給事,本營晝仕出去之意,敢達。令曰,知道。
傳于尹東度曰,禮判持五禮儀,來待于重光院門近處。
鄭榦啓曰,禮曹判書李益炡,依下敎來待矣。傳曰,入侍。
傳于尹東度曰,山陵都監看役人林遇春以下及領役部將等,使之待令于明政殿後。
金時默,以禮曹言啓曰,大行王妃國恤服制單子中,卒哭後王世子及王世子嬪進見時白袍,卽窒礙於上服而然也。今當聖上諒闇之日,別無所拘,進見服仍用布袍,而原單子中,改付標以入之意,敢啓。傳曰,知道。
備邊司薦望,以李喆輔爲廣州留守。
傳于金時默曰,宣傳官一員待命,騎馬三匹立之。
金時默,以山陵都監言啓曰,兩都監依軌節目,參考謄錄,別單書入之意,敢啓。傳曰,知道。
金時默,以兵曹言啓曰,今番隨駕軍兵及各差備等犒饋,依傳敎,以乾物分給之意,敢啓。傳曰,知道。
又以訓鍊都監言啓曰,頃因山陵都監草記,三軍門善放砲手五名式,輪回定送,以防虎患矣。今則陵所役事旣畢,本局善放砲手,不爲出送之意,敢啓。傳曰,知道。
又以訓鍊都監言啓曰,今番隨駕將校軍兵及武藝別監別破陣等犒饋,依傳敎,以乾物自戶曹磨鍊,錢文一千一兩四錢一分輸來,今日分給之意,敢啓。傳曰,知道。
又以禁衛營言啓曰,頃因山陵都監定奪,善放砲手五名式,令三軍門交替輪送,以防虎患矣。都監事役,今旣告訖,本營砲手不爲出送之意,敢啓。傳曰,知道。
又以御營廳言啓曰,頃因山陵都監草記,三軍門善放砲手五名式,輪回定送,以防虎患矣,今則陵所役事已畢,本營砲手撤還之意,敢啓。傳曰,知道。
又以御營廳言啓曰,今番隨駕將校軍兵等犒饋,依傳敎以乾物磨鍊,今日分給之意,敢啓。傳曰,知道。
左議政金尙魯箚曰,仁元聖母因山已訖,四虞奄過,伏惟我大小朝慟慕之情,益復靡逮,嗚呼,今年是何年也?臣民不天,薦遭國哀,三十年毋事之地,奔走摧泣,一半分殫誠者,唯有此終事,而臣於摠護,受任最晩,前後敦匠,何勞之效,辜恩負罪,但自悲恨。伏見三都監賞典,則鞍具馬賜給之命,又下意外,臣心之驚惶愧恧,固未暇言,國家所以勵世者賞也。而天廏良駟,以月得之,居然使罔功之僭賞,稠疊過越,一至於此,此豈但關於臣一身而已乎哉?進在山陵昨纔復命,拜箚乞寢,亦不以時,臣尤不勝悚惕,儻蒙睿慈,諒臣由中至懇,將臣所被濫賞,稟達聖聰,亟令收還,寔公私之萬幸也。答曰,覽箚具悉卿懇。哀慕罔極之中,因山已訖,四虞奄過,益復罔極,今玆賞典,式遵舊例,卿須安心勿辭領受焉。仍令曰,史官往諭。
弘文館副校理李心源,副修撰宋瑩中等列名箚曰,以大司諫金相紳,司諫沈益聖,獻納李光瀷,正言安杓等,以俱以無似,猥忝言地,曠久虛帶,尋常愧恧,日昨進參山陵陪扈之列,粗伸臣子執紼之誠矣。迺者大僚,以遣奠後問安之不參,有院吏囚治之擧,臣等不勝瞿然悚恧之至,蓋祭班罷後,例有庭候,臣等果於伊日夜,依前留待矣。候儀差遲,廞衛將啓,在班諸臣,擧皆趨詣祗迎之列,故臣等亦不得不隨進班次,雖緣事勢之未及周旋,而疎忽之失,無以自解,宜卽自列,而昨因日暮,今始來避,所失尤大,其何可一刻蹲冒於臺次乎?持平權世橚,以臣於臺職,自知不稱,前後除旨之下,一未承膺,居常愧懼,靡所容措,千萬夢寐之外,柏府新命,又下於鄕廬淹伏之中,而因山近迫,擧國哀遑,臣蹶登途,冒沒出肅,仍參陪祭之班,粗伸哀號之忱矣。迺者大僚,以遣奠後問安之不參,至有府吏推治之擧,臣於此,不勝瞿然悚恧之至,臣於伊日,爲參候班,仍爲留待。而庭候差遲,廞儀方啓,臣亦隨諸臣後,蒼皇退詣於祗迎之班,其時事勢,雖緣忙急之致,而疎忽之失,在所難免,臣何敢晏然於臺次乎?持平李世澤,以臣之由來情勢,已成廢棄,其於臺閣之任,寧有承叨之理。而政値因山臨屆,情禮不敢退處,冒沒一出隨參陪扈,義分雖伸,廉隅都喪,臣方循省蹜恧,亟思自靖之道,今聞大僚,以遣奠罷後,不參問安,至有府吏推治之擧。臣於此,尤不勝瞿然之至,蓋臣於伊日,與諸僚,同參祭班,仍爲留待矣。候儀差遲,廞衛已啓,在班諸臣,擧皆趨詣祗迎之所,故臣亦不得不隨往班次,雖緣事勢之忙急,疎忽之失,在所難免,宜卽自列,仰請譴罰。而下吏不爲趁告,昨日未及聞知,今始來避,所失逾大,尤何敢一刻晏然於臺次乎?掌令南彦彧·黃㝡彦,以臣等俱以無似,猥廁憲職,淸朝言責,自劃有素,而適値聖駕躬隨靈輴之日,他不暇顧,黽勉出肅,仍參山陵陪從之列矣。日昨大僚,以遣奠罷後,不參候班之故,致有府吏推治之擧,臣等於此,不勝瞿然悚恧之至,蓋罷祭後問候,自是次第事,伊日臣等,與諸僚,仍爲留待矣。候班差遲,廞儀方啓,在班諸臣,擧皆趨詣祗迎之列,故臣等亦不免隨衆而出,雖緣事勢之未及周旋,而疎忽之失,在所難免,宜卽詣臺自列,而下吏不卽來告,今始來避,所失尤大,其何敢一刻晏然於臺次乎?行大司憲兪㝡基,以臣於頃者遣罷之餘,忽蒙特除之恩,感惶踧踖,罔知攸措,連呈辭單,未獲登徹,仍置因山迫臨,不免冒沒出肅,扶曳陪從矣。卽以兩司多臺之處置,召牌下降,分義是懼,玆不得不黽勉趨詣,而第臣之情勢,與諸臺,不但一般,而抑有加焉。蓋於啓欑之日,臣義當進參於遣奠及問安班後,仍卽導駕。而緣臣老病癃朽,恐有窘急顚仆之患,祭班與候班,俱未能參。而自闕外,徑發先詣,揆以事體,合被郵罰,且於虞祭之時,行到門外,下馬移步之際,忽覺喘促氣升,艱得鎭定,擔還私次之故,又未克趨參於班列。而下吏以兩司長官同參,書出朝列,事與實異,尤極愧悚,宜卽以此詣臺自列,而病勢添劇,今始承牌而來避,所失尤大,臣初於祭班,宜參而未參,後於候班,未參而混參,節節錯誤,無辭可解,以此以彼,自引而不暇,其何敢可否?參涉於多臺之避乎?竝引嫌而退,不參候班,均是做錯,下吏替罰,勢難仍在,請大司諫金相紳,司諫沈益聖,獻納李光瀷,正言安杓,持平權世橚·李世澤,掌令南彦彧·黃㝡彦,行大司憲兪㝡基,竝令遞差。答曰,處置事依達。
丁丑七月十七日未時。上御涵仁亭。禮判入侍時,禮曹判書李益炡,右副承旨鄭榦,假注書金再郁,記事官李鎭恒·李東泰,必次進伏訖。上曰,徽寧殿親製文考出。益炡考出後。上曰,此本五禮乎?益炡曰,然矣。命承旨奉讀訖。上曰,禮判出,續五禮及喪禮補編持入。益炡退出。上曰,承旨永川居耶?榦曰,然矣。上曰,前承旨鄭玉,禮安人耶?榦曰,然矣。上曰,與禮安幾日程耶?榦曰,三日程也。上曰,再明日留院,四明日世子陪從,右副承旨爲之。出榻敎益炡持入進伏訖。上命承旨讀之後。上曰,初獻醴齊何?亞獻盎齊何?榦曰,醴齊,古風也。盎齊,周禮云,盎,盎然,蔥白色,取其潔也。上曰,然矣。益炡曰,因宣惠廳移文,有所稟啓矣,在前國恤時,京畿月令中,雉鮮生獐,則限三年封進,其餘物種,則限卒哭封進云。而取考本曹謄錄,則戊辰年國恤時,因傳敎,京畿月令及誕日與各名日進上物膳,一依常時,限三年封進,庚戌年國恤時,又因傳敎,京畿一應供上,竝依戊辰年例,限三年封進矣。今此孝昭殿所封京畿月令及誕日與各名日進上物膳,何以爲之乎?敢達。上曰,孝昭殿進上之物,一依戊辰年例,限三年封進,而至於徽寧殿,不當一例擧行,勿封可也,出擧條益炡又奏曰,肅廟御筆永慕亭三大字,在於李道輔家,故留待矣。上曰,注書出持入,臣再郁,承命退出,持入進伏訖,自上親奉覽訖曰,此則中間棄置之耶?益炡曰,似棄置之矣。因出授,益炡又奏曰,卒哭後,以兩科日擇定爲敎,故擇入矣。上曰,以何日爲定耶?益炡曰,曾以兩科日,鄕儒久留之甚難爲敎,故初科則以九月二十九日,後科則十月初二日初擇矣。上曰,每每語及科事,則心焉若墜,實難堪忍矣。如是等待,尤涉難安,何待十月,以八月晦間九月初生,更擇宜矣。又以下敎曰,今番科擧,或有不樂赴者,布示中外,使之這這赴擧宜矣?慶科自慶科,何必有不觀光之理,含痛而見之可矣。諸臣以次退出。
丁丑七月十七日三更一點。上具衰服,出賓陽門。孝昭殿四虞親祭入侍時,行都承旨具允明,行左承旨金器大,右承旨尹東度,右副承旨鄭榦,同副承旨金時默,假注書朴相老·金再郁,記事官李鎭恒·李東泰,以次進伏訖。上曰,注書出,摠護使及山陵都監堂上李宗白·洪啓禧竝入侍。臣再郁承命退出。與摠護使金尙魯,山陵都監堂上洪啓禧·李宗白進伏訖。上曰,今則畢役耶?尙魯曰,至於昨日而纔畢矣。尙魯曰,因山隨轝之餘,聖上氣候?伏想必有損傷之節,而至今一向親行,伏不勝焦慮憂悶之至,一任哀疚之情,不思自愛之道,不知不覺之中,若或一有致損之節,則臣等不能抵死爲爭之罪狀,姑不可贖,而其於宗班臣民之望,當復如何耶?自今以後,使臣等攝行,似無減矣。上曰,已爲親押矣。今如之何哉?今日雖使攝行,而臥於寢席,於心安乎?若親行而就寢,則少有穩寢矣。尙魯曰,以殿下出天之誠孝,凡於禮節,靡不用極,而猶有所不足,切不勝焦渴之至。上曰,從今以往,吾何依乎?卽今萬念如灰,罔知攸爲也。啓禧曰,每下切迫之敎,下情如碎,有不忍仰對矣。語曰,父母惟其疾之憂。殿下念之至此,必有惕然感悟,而知有所保護之道矣。小臣日夜伏祝也。宗白曰,小臣入侍久矣。頃日因山陪扈之時,仰瞻天顔,則顔色之戚,哀疚之候,有不忍仰瞻矣。顧今悠悠萬事,都在於殿下保嗇之道,而以衰麻在身之時,若是逐日將事,萬一不時證情顯加,則其將悔之無及,伏不勝焦悶之至。尙魯曰,今番山陵都監賞典中,相地官朴敬素·金道鼎,有本衙門正職除授之命,而敬素,方帶本監正職,道鼎,乃是外方地師,非入屬雲觀者也。今此賞典,似無所施,故敢達矣。上曰,今聞所達果然,竝相當職除授,可也。出擧條上入祭班後,引儀與相禮,有不善擧行之事。故命書傳敎曰,引儀做錯,令該府處之,相禮做錯,解兼任,擇差。出榻敎上曰,挾侍中官,仍不入侍,下義禁府推考,出榻敎上曰,奉杖中官,不卽待令,越捧一等。出榻敎時默曰,寶劍差備中,一員不爲待令,推考。何如?上曰,誰耶?時默曰,綾安君也。上曰,依爲之。出擧條虞祭罷後,出齋殿位輦,命書傳敎曰,右承旨,崇禮門·興仁門縈祭所摘奸,同副承旨,敦義門·肅靖門縈祭所,摘奸諸執事以來。出榻敎諸臣以次退出。
丁丑七月十七日夜三更。王世子詣孝昭殿,四虞陪祭入對時。左副承旨李惟秀,事變假注書金載祿,記事官任㻐,記事官金和澤,以次陪從。王世子具衰服,乘輿,出集英門,由銅龍門,至徽寧殿神門外,降輿,步由景化門,入齋室,小頃王世子步出齋室,入光政門,詣祗迎所。惟秀進前達曰,俄者出次時,相禮不爲待令,未卽贊請,事極可駭,本院無他可施之罰,爲先從重推考,何如?令曰,依爲之。出擧條祗迎後,出光政門,還入齋室,小頃,相禮跪請出次,王世子出齋室,入孝昭殿,詣板位,行亞獻禮,祭畢後,步出西挾門,入光政門,詣祗迎所祗迎後,步出光政門及景化門,過徽寧殿神門外後,乘輿入集英門。諸臣遂退。
上在昌慶宮。廬次。
夜一更,木星入氐星,五更,火星入井星。
金器大達曰,大司憲·掌令二員,持平二員未差,執義任希敎在外,今日以監察茶時之意,敢達。令曰,知道。
藥房都提調申晩,副提調具允明啓曰,日月易邁,四虞奄過,伏惟聖情哀慕,益復罔極,伏未審日間,聖體,若何?劑入茶飮,已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區伏慮,敢來問安,竝此仰稟。答曰,知道。氣則一樣矣。,
具允明達曰,明日五虞祭親行時,承旨不可不備員齋宿,而右承旨尹東度,身病猝重,不得仕進,合有變通之道,何以爲之?敢稟,無批答。
吏批,有政,判書鄭翬良進,參判南泰齊病,參議趙明鼎進,右副承旨金時默進。吏批啓曰,本曹正郞李星慶,刑曹佐郞金敎材等呈狀內,身病甚重,勢難察任云。竝依例改差,何如?傳曰,允。啓曰,臺諫闕員,今當差出,而擬望之人乏小,外任竝擬。何如?傳曰,允。以金陽澤爲大司憲,以兪彦國爲大司諫,以金光國爲司諫,以李萬育爲掌令,以任命周爲掌令,以李鳳祥爲持平,以朴師海爲持平,以安克孝爲獻納,以金敎材爲正言,以趙賢逵爲說書,以李鎭衡爲注書,以趙榮國爲內醫提調,以李益輔爲知春秋,〈以〉吳彦儒爲觀象監提調,以李復泰爲兎山縣監,以李心源爲全羅左道敬差官,以李益輔爲知敦寧,以李憲默爲相禮,以沈聖鎭爲內贍提調,以南泰著爲東學敎授,以李普觀爲江原都事,以權世橚爲慶尙都事,以吳奉源爲襄陽府使,以徐宗伋爲繕工提調,以李瀰爲刑曹正郞,以鄭祊爲禮曹佐郞,以魏興祖爲刑曹佐郞,以許翬爲吏曹正郞,以李益鎭爲淸風府使,以鄭景淳爲懷德縣監,綾恩君單具允明,承文著作單李長泰。
兵批,有政,判書李病,參判李應協入直進,參議李昌儒病,參知成天柱病,右副承旨金時默進,副護軍尹學東·黃柙·鄭純檢·朴昌潤·李宜哲·沈益聖·南彦彧·黃㝡彦,副司直兪㝡基·趙載洪·金相紳·尹東度·李最中·李光瀷·權世橚,副司果單安杓
具允明,以吏曹言啓曰,今此孝昭殿虞祭執事,前持平李世澤塡差,而時無職名,令該曹口傳付軍職,何如?傳曰,允。
兵曹口傳政事,副司果單李世澤。
七月十八日卯時。上御涵仁亭。藥房入診入侍時,藥房都提調申晩,副提調具允明,假注書朴相老,記事官李鎭恒·李東泰,以次進伏。醫官金履亨·鄭趾彦·許礈·金德崙·金履貞·蔡膺祜·鄭允協。晩曰,雨晴無常,日炎連酷,聖侯,若何?上曰,無傷。晩曰,寢睡·水刺諸節,更若何?上曰,一樣。晩曰,粟米飮連爲進御乎?上曰,三貼進御矣。晩曰,只進三貼,何其少乎?上曰,無恙故少進御矣。晩曰,使醫官入診,何如?上曰,依。履亨入診後退伏曰,脈候左右三部皆不足,而左三部帶數虛軟,右三部尤數而遲緩,太不足,比前無少勝矣。上曰,左邊旣虛數,右邊又如此,誠怪異矣。趾彦等,次第入診後退伏。所奏如履亨同。履亨曰,脾胃氣甚弱,補劑用之,何如?粟米飮連爲進御,似好矣。上曰,蔘橘茶五貼依前製入,粟米飮五貼,連爲煎入。出榻敎晩曰,茶飮加意進御,則有益必多矣。上曰,今若休息調保,則禽獸將不食其餘矣,五朔之內,一不攝行,至今能支保,實非予所料也。晩曰,今日雨快晴,年事有登豐之望,誠多幸矣。殿下敬天勤民之效出矣,上曰,古者,虎負子渡河,反風滅火,而乃曰偶然,此長者之言也。雨卽快晴,爲民誠幸,而昨夕不晴,故欲下敎,而曉又望天,乃雲捲雨收,遣中官摘奸禜祭所而來,此心至今憧憧不弛矣。晩曰,欲雨則卽雨,欲暘則卽暘,上天仁愛之心,可以仰測,因山時遠方民人,自來赴役,此雖是昔年仁澤之所曁,而亦殿下善繼之功矣。雖然來頭,益加勉〈勵〉千萬伏望。上曰,六十四歲,無一事之做,無一惠之及民,而今又方寸無定,何事能做乎?仍命承旨書之曰,留院以左副爲之。出傳敎又命書之曰,政事,當日爲之。出傳敎允明曰,右承旨尹東度,有實恙不仕進,承旨苟艱矣。晩曰,提調李,有實病非輕,故入診不入參矣。上命書之曰,此時藥院,不可不備,提調李許遞,以便調理,其代今日政備擬。出傳敎又命書之曰,右承旨尹東度,其有實恙云,許遞。其代通政鄭存謙除授,牌招淸齋。出傳敎晩曰,臣於再昨筵中,以湖西水陸操停止事,有所定奪矣。且念畿甸及關東,昨年凶歉,比湖西殆有甚焉,此兩道水陸操,亦宜一體停止,戎政甚重,除非不得已,則不合久停,畿·湖·關東三道外,諸道習操,竝令依例擧行,而城營將巡點,不必竝行,此則停止爲宜,以此分付諸道,何如?上曰,依爲之。出擧條上曰,他承旨入侍。臣相老趨出,與同副承旨金時默進伏。允明率醫官先退。上命承旨書之曰,孝昭殿櫝整巾,四孟朔進排,徽寧殿一體擧行事,分付該曹,以此載於補編。出傳敎又命書之曰,必也正名,水刺間酒色,今爲茶色,兩殿酒房內官,今稱茶房,以此釐定補編。出傳敎又命書之曰,厚署外材一部,石灰二百石,送于內需司所捧處事,分付該曹。出傳敎又命書之曰,前司直李㝡中,飭已行矣。敍用。出傳敎上曰,欲使此人,參明日祭奠矣。又命書之曰,寶劍綾安君,代田雲祥爲之事,分付。出傳敎上曰,王府囚徒案,注書持入。臣相老趨出持入。上命承旨讀奏囚徒案訖。命書之曰,金吾開坐無期,飭已行矣。朴文興·朴鳳興·洪碩海·朴鳳韶·金命佑·朴師宓竝放送,昨日大臣所奏監察,一體分揀放送。出傳敎諸臣遂以次退出。
上在昌慶宮。廬次。
自昧爽至卯時,有霧氣。
孝昭殿五虞祭罷後,政院·玉堂單子問安。答曰,罔極。世子宮·嬪宮,政院·玉堂口傳問安。答曰,罔極。大殿,藥房口傳問安。答曰,罔極。大殿,朝廷二品以上·六曹堂上·宗親單子問安。答曰,罔極。
金時默達曰,大司憲金陽澤,掌令尹在謙·李萬育,持平朴師海未肅拜,李鳳祥,執義任希敎在外,今日以監察茶時之意,敢達。令曰,知道。
具允明達曰,左承旨金器大,謂有情勢,不有廳規,先爲出去,卽爲牌招,何如?令曰,依
鄭榦達曰,新除授注書李鎭衡,時在京畿楊根地,斯速乘馹上來事,〈下諭〉,何如?令曰,依。
又以達曰,新除授注書李鎭衡在外,代假注書朴相老,姑爲仍察,何如?令曰,依。
傳于金器大曰,都承旨入侍。
傳于金時默曰,承旨入侍。
鄭存謙,以侍講院言達曰,再明日孝昭殿六虞祭亞獻禮時,宮官不可不備員,新除授說書趙賢逵,卽爲牌招,以爲淸齋進參之地,何如?令曰,依。
金時默,以吏曹言啓曰,卽接通禮院牒呈,則今此王世子亞獻禮時,相禮不可不備員,而新除授相禮李憲默,未除職前,纔已下鄕,斯速變通云,今姑改差,其代卽爲口傳差出,何如?傳曰,允。
丁丑七月十九日三更一點。上具衰服,出賓陽門,孝昭殿五虞親祭入侍時。行都承旨具允明,行左承旨金器大,右承旨李惟秀,右副承旨金時默,同副承旨鄭存謙,假注書朴相老·金再郁,記事官李鎭恒·李東泰,以次進伏訖。上曰,曾已下敎,而殿庭執事,廻班祗迎,從重推考,此後申飭。出榻敎上曰,納主之前,輕先擧行,當該通禮,從重推考。出榻敎上曰,注書出,內局提調趙榮國入來與否,知入。臣再郁承命退出,問以入對曰,趙榮國進參祭班,而以情勢難安,卽爲出去云矣。上曰,尙今撕捱心切悶矣。命書傳敎曰,內局提調趙榮國,往者之事,開釋無餘,而保護之任,何敢撕捱,今聞只參班列,稱情勢而去云,此何事體,此何分義?從重推考,其令卽爲察任。出榻敎上曰,縈祭獻官,各半熟馬一匹,齋祝兒馬一匹,贊謁者各上弦弓一張賜給。出榻敎諸臣以次退出。
上在昌慶宮廬次。
巳時,日暈。
具允明達曰,左承旨金器大,今日又不仕進,卽爲牌招,以爲備員齋宿之地,何如?令曰,依,又達曰,左承旨金器大牌不進推考徽旨,今方捧入,而明日親祭,承旨不可不備員齋宿,更卽牌招,何如?令曰,依。
又達曰,左承旨金器大,再招不進推考徽旨,今方捧入,而行莫重親祭,承旨之不得備員齋宿,事體極爲未安,所當更請牌招,而係是一日三牌,何以爲之?敢稟。令曰,更卽牌招。
以說書趙賢逵牌不進罷職令旨,令于鄭存謙曰,推考徽旨捧入。
吏曹口傳政事,以南彦彧爲相禮。
傳于李惟秀曰,都承旨·左承旨入侍。
鄭存謙,以山陵都監言啓曰,本都監儀軌廳郞廳鄭景淳外任,代以副司果金仁大差下,使之察任,何如?傳曰,允。
上在昌慶宮廬次。
夜四更,月犯畢星。
孝昭殿六虞祭親行,六虞祭罷後,政院·玉堂·朝廷二品以上·六曹堂上·大司諫·宗班單子問安。答曰,罔極。藥房口傳問安。答曰,罔極。世子宮·嬪宮,政院·玉堂口傳問安。答曰,罔極。傳于李惟秀曰,都承旨·左承旨入侍。又傳于金時默曰,禮判·都承旨入侍。又傳于金時默曰,都承旨先爲入侍。又傳于具允明曰,湯劑有下敎事,藥房都提調提調,率侍衛官入侍。假注書金再郁禁推,代以邊得讓爲假注書,傳于鄭存謙曰,禮判入侍于會通門。差備鄭存謙啓曰,禮曹判書李益炡,依下敎來待矣。傳曰,入侍。傳于鄭存謙曰,金亨大,趁晝茶禮準備時來待。具允明,以司饔院官員,以監膳提調意言達曰,生鮮貢人等,連日呈狀內,逐日所封生鮮,箇箇貿得繼封矣。潦雨新晴,江水大漲,漁船不通,設網無路,萬無捉魚繼封之事,依例以可合雜魚及活鷄,參半代封事,累日呼訴,而未能的知,連爲退却矣。卽見京畿監司狀達,則捉魚之難,果是實狀,在前如此之時,亦有參半代封之例,而莫重御供,自下不敢擅便,惶恐敢達,令曰,參半代封。
七月二十一日寅時,上御涵仁亭。藥房三提調·禮判同爲入侍時。藥房都提調申晩,提調趙榮國,副提調具允明,兼禮曹判書李益炡,假注書朴相老,記事官李鎭恒·李東泰,以次進伏訖。上曰,氣似少憊,忽有耳鳴,故特命入侍矣。上曰,鄭趾彦·玄處明·吳道亨入侍。臣相老趨出,與趾彦·處明·道亨,竝進伏。晩曰,今承下敎,不勝驚惶,爲先令醫官入診,何如?上曰,依爲之。趾彦等,以次入診後退伏曰,脈候左三部虛弱,右三部虛而尤數矣。五月居廬,必有暑濕所傷,哀毁過節,必有元氣之損,理中湯一貼三錢重,與蔘橘茶一貼,竝爲進御,似好矣。上曰,粟米飮停止,加味理中湯三貼,參橘茶三貼製入。出榻敎上曰,提調先退監劑,可也。上曰,提調亦非矣,撕捱何其過也?傳云父母老則不遠遊,何不念此乎?卿以翰林入侍,克綏當時事,卿果思之乎?往事今無可言者矣。榮國曰,臣雖知萬萬惶悚,而敢此仰達矣。被誣本末,天日照燭,昭釋無餘,臣何敢復事撕捱乎?第無面目之可顯矣。上曰,烹鼎之烹字,不必更提也。晩曰,本事旣已脫空,夫何必連爲撕捱乎?榮國曰,人君以四維御下,人臣以四維事上,而今臣之情勢,實無着帽帶廁朝班之顔矣。今若仰恃天鑑之俯燭,冒沒趨詣,則是無四維之臣也。無四維之臣,焉用之哉?監劑事急,不敢長言以奏之,遂先退出,醫官遂退,上命承旨書之曰,新羅敬順王,以勝國之君待之,今得其墓,宜乎一祭,其況我慈聖爲先乎?來月初六日,遣承旨致祭。出傳敎又命書之曰,國舅墓致祭,右副承旨進去,敬順王墓,左承旨進去。出傳敎又命書之曰,齋殿興感述懷,令都承旨,書揭于殿南齋殿齋室居廬廳,三懸板,書揭于齋殿齋室居廬廳東樑。出傳敎又命書之曰,徽寧殿行祭時,涵仁亭乘輿,由光政門崇化門外下轎,自新門入齋室,承史待令於徽寧殿庭,侍衛列立於徽寧殿三門外,祭畢後,承史侍衛來待于新門外下轎處,當乘輿,乘輿處當下轎,以此分付儀曹。出傳敎又命書之曰,慶科庭試,雖不可不爲之,聞其科名,心焉若墜,何可稽滯,以八月晦前擇入,他科以此計日擇入,俾無遐方擧子遲滯京中之弊。出傳敎又命書之曰,使臣先來,尙無消息,令備局,分付灣尹,卽爲採問于鳳城。出傳敎又命書之曰,迎勅受詔,當行於明政殿,以此分付。出傳敎上曰,迎勅時服色,何以爲之乎?益炡曰,載在謄錄矣。上曰,考見謄錄後,朝後入侍,可也。晩曰,兵判李,身病不輕云,誠甚可矜矣。上曰,然乎?卽命書之曰,兵判處遣內醫看病。出傳敎益炡曰,祭享時,齋宿獻官以下,省記入之,何如?上曰,可矣。卽命書之曰,此後獻官諸執事,省記事分付。出傳敎益炡曰,臣於日前筵中,以兩魂殿所封京畿月令及誕日與各名日進上物膳事,有所陳達,則孝昭殿進上,依戊辰年例封進,而徽寧殿則不當一例擧行,勿封爲敎,而取考辛巳年國恤謄錄,則因傳敎,京各司供上及日下雉鮮,限三年封進矣,徽寧殿似當一例封進,故敢此仰達。上曰,旣有辛巳前例,則徽寧殿亦當一體擧行,依所陳封進,可也,出擧條又命書之曰,其君方服理中湯,徹宵酬應之時,當該中官,以睡聲,奏不緊事,事之無據,莫此爲甚,中官金命佑,令該府從重勘處。出傳敎諸臣以次退出。
七月二十一日辰時。上御涵仁亭。禮判入侍時,兼禮曹判書李益炡,同副承旨鄭存謙,假注書朴相老,記事官李鎭恒·李東泰,以次進伏訖。上曰,禮判持來謄錄乎?益炡曰,辛巳年謄錄持來矣。上命承旨,讀迎勅詔時儀注訖。上曰,今則與辛巳年例有異矣。當有問安皇帝之文,而古例無之,誠可怪矣。益炡曰,然矣。似在他冊矣。上曰,王世子待勅使時,拜禮時,免絰釋杖矣。此儀註,禮判謄出一本,送于問禮官處可也。上曰,戊辰年儀註入之,臣相老趨出,持入進伏。上命承旨讀奏迎勅詔時儀註訖。上曰,禮判今無事閒暇,凡事預則立矣。皇帝·皇太后·皇后問安等節,仔細書入可也。益炡曰,謹當依下敎擧行矣。上曰,雨意快收,祈晴將不爲之乎?存謙曰,涼風乍起,秋意頗生,是知雨意之快晴矣。上曰,仰觀天像,似無雨徵矣。諸臣遂退出。
丁丑七月二十一日三更一點。上具衰服,出賓陽門,孝昭殿六虞親祭入侍時。行都承旨具允明,行左承旨金器大,右承旨李惟秀,右副承旨金時默,同副承旨鄭存謙,假注書朴相老·金再郁,記事官李鎭恒·李東泰,以次進伏訖。上命書慶恩府院君致祭文時,上曰,國舅忌日何日耶?器大曰,九月初十日也。上曰,九月初旬無疑矣。予之誕日,卽十三日也。以其日成服也。命書祭文之時,良久下敎曰,今則每當呼寫,如是索漠,實難堪矣。一日服三錢蔘而扶持,心切悶矣。允明曰,每下難安之敎,伏不勝焦悶之至。上曰,今日臥此地而過虞祀,心則猶有所不足矣。上曰,敬順王墓得之耶?器大曰,得之矣。上曰,今則無疑耶?器大曰,得誌石而得墓,故無疑矣。仍命書致祭文後,上曰,今番行錄記而,敬順王果直祖耶?器大曰,否矣。上曰,然則幾代祖耶?器大曰,中間失譜,故未知其幾代祖也。上曰,得之幾年耶?器大曰,甫二十年矣。上曰,以敬順爲號者,高麗太祖,以歸順之功,封王矣。畢書祭文,而命承旨奉讀。上曰,注書出,春·桂坊官員陪祭不參人員,竝知入。臣再郁退出。問入對曰,翊衛尹光烈,衛率申㬦,病不進,說書趙賢逵,陳書不參矣。上曰以予所見,必不只此兩人,更問以入。臣再郁退出,未及入對之前,以傳命慢忽,命書禁推傳旨。故仍退出。上曰,凡於祭奠,魂殿中官,則宮衛令外,合番皆升,而今番有不升者多,事體寒心,應升不升者,竝從重推考。出榻敎
七月二十一日。六虞親祭入侍時。假注書金再郁,禁推退出,代假注書朴相老,追後入侍時,上命承旨書之曰,莫重傳命,其涉慢忽,當該注書,下義禁府推考。出傳敎上曰,春·桂坊官員,今日不入來人員,注書知入。臣相老趨出後。更入侍進奏曰,春坊官皆入參,說書趙賢逵,以相避不入來,桂坊官他皆入來,翊衛申㬦,翊贊尹光烈,不入來云矣。上命書之曰,說書,參下小官,豈有只推考徽旨踏下?出傳敎又命書之曰,莫重陪祭,桂坊官員,有不參者,事體寒心,竝先汰後拿。出傳敎上乘輿,還大內,諸臣遂退出。
丁丑七月二十一日夜三更。王世子詣孝昭殿六虞陪祭入對時。左副承旨鄭榦,事變假注書金載祿,記事官任㻐,記事官金和澤,以次陪從。王世子具衰服乘輿,出集英門,由銅龍門,至徽寧殿神門外降輿,步由景化門,入齋室,小頃,王世子步出齋室,入光政門,詣祗迎所祗迎後,出光政門,還入齋室,小頃相禮跪請出次,王世子出齋室,入孝昭殿,詣板位,行亞獻禮,祭畢後,步出西夾門,入光政門,詣祗迎所祗迎後,步出光政門及景化門,過徽寧殿神門外,乘輿入集英門後。諸臣遂退。
上在昌慶宮。廬次。
孝昭殿親行七虞祭罷後,政院·玉堂·朝廷二品以上·六曹堂上·大司諫·宗班單子問安。答曰,罔極。
藥房口傳問安。答曰,罔極。
世子宮·嬪宮,政院·玉堂口傳問安。答曰,罔極。
傳曰,都承旨入侍。
傳于金時默曰,禮判入侍于乘輿所。
金時默啓曰,卽者議政府錄事來言,領議政李天輔,嚴敎之下,萬萬惶悚,擔舁病軀,胥命金吾門外云,因納命召,何以爲之?敢稟。傳曰,勿待命事,遣史官傳諭。
又啓曰,卽者義禁府都事來言,領議政李天輔,領敦寧趙載浩,今方待命於金吾門外云,係是大臣去就,敢啓。傳曰,勿待命事,遣史官傳諭。
又啓曰,卽者敦寧府錄事來言,領敦寧趙載浩,嚴敎之下,不勝惶悚,擔舁病軀,來伏金吾門外待命云,係是大臣去就,敢啓。傳曰,勿待命事,遣史官傳諭。
傳于金時默曰,命召遣史官傳授。
金時默達曰,卽者議政府錄事來言,領議政李天輔,嚴敎之下,萬萬惶悚,擔舁病軀,胥命金吾門外云,係是大臣去就,敢達。令曰,知道。
又達曰,卽者敦寧府錄事來言,領敦寧趙載浩,嚴敎之下,不勝惶悚,擔舁病軀,來伏金吾門外待命云,係是大臣去就,敢達。令曰,知道。
又達曰,卽者義禁府都事來言,領議政李天輔,領敦寧趙載浩,今方待命於金吾門外云,係是大臣去就,敢達。令曰,知道。
丁丑七月二十二日三更一點,上詣孝昭殿七虞祭親祭入侍時,行都承旨具允明,行左承旨金器大,右承旨李惟秀,右副承旨金時默,同副承旨鄭存謙,假注書朴相老·邊得讓,記事官李鎭恒·李東泰,上入御齋室,召都承旨齋殿修理郞廳入侍。上曰,注書,誰也?允明曰,邊得讓也。上曰,入於實薦乎?允明曰,入之矣。上曰,注書·說書,皆用侍從乎?允明曰,然矣。上問齋殿郞廳徐有寧曰,懸板入於帳內耶?有寧曰然矣。上謂允明曰,前製下述懷文書刻後,當揭板於齋殿南邊第二間門上,齋殿所書懸板,則揭於北邊門上,東宮齋室所書懸板,則揭於東宮齋室北門上,王子居廬廳所書懸板,則揭於王子居廬廳北門上,可也。上命允明,讀奏孝昭殿茶禮祭文讀訖。上曰,大祝,誰也?允明曰,宋瑩中也。上曰,執禮,誰也?允明曰,趙也。上遂入就行禮。允明曰,莫重樽所,墜爵失儀,當該執事從重推考,何如?上曰,依爲之。出擧條行禮畢,上御乘輿所,命推考房,持入前後七虞祭擧案。惟秀持擧案進伏,上命讀奏各員姓名訖。又命臣得讓,知入儀賓府參不參與否以奏。臣得讓還奏曰,月城·永城,入參哭班,俄纔出去云矣。上曰,予未及釋縗,而徑先出去,極爲非矣。仍命書傳敎曰,白首其君,罔極薰心,猶不敢命攝,則身爲儀賓。頃者祭官懸頉,已涉寒心,而今日陪祭,不受下答,悻悻然去。王者之飭,宜自近,不受下答,君不釋衰而先去,儀賓罷職。又命書傳敎曰,以予不肖,其方日服近兩重參劑。嗚呼,過虞之後,其欲躬行,焉可得也?不敢自顧,亦不敢闕一,而今日之祭,卽虞之終也。取覽進不進,懸病在外者夥然,今日不參,其參何日?事之寒心,莫此爲甚。老病大臣,篤老耆舊外,今日不參人,竝罷職。其中加資未肅拜懸註,亦涉駭然,雖連値齋戒,其章未徹,先參班後陳章,亦何晩也?而視若常日乎?一體罷職,盟府在外者夥然,雖不知老病之若何,而以頃者之參祭觀之,非全不能起居者,一體罷職。惟秀曰,不參七虞人員,竝罷職乎?上曰,自初虞至七虞,一不入參者罷職。上曰,金敎材,此時不爲肅拜,何時爲之乎?身爲臺臣,尤極非矣。命書傳敎曰,正言金敎材,身爲糾正之官,今日虞祭,未肅拜懸註而不參,事之昏謬,莫此爲甚,將焉用彼正言哉?永刋仕版,上還內,御涵仁亭,命承旨入侍。上曰,元景夏上來參虞祭乎?惟秀曰,奉朝賀,初無屬府,故無擧案矣。上曰,元仁孫,亦隨往江上乎?時默曰,因山時見之,來參外哭班而去矣。上命書傳敎曰,稱以在外,一不進參,重宰以下侍從堂上人,一竝罷職,以嚴國體。又命書傳敎曰,莫重奉慰,中官不奏,當該中官,令該府處之。
上在昌慶宮廬次。
傳于鄭存謙曰,禮曹判書入侍于會通門。
金時默啓曰,左邊捕盜大將鄭纘述罷職,代以右邊大將兼察事,命下矣。右邊大將具善復牌招,以爲聽傳敎之地,何如?傳曰,允。
傳于鄭存謙曰,望筒斯速入之。
鄭存謙達曰,吏曹判書鄭翬良,以兵曹判書受薦事,進去大臣處,則領議政李天輔,以爲方在引罪待勘中,何敢參聞於廟薦云,左議政金尙魯,右議政申晩,以爲首相旣不議薦,何可替行云,而俱不薦望,何以爲之?敢稟。無批答
傳于鄭存謙曰,騎判前望單子入之。
有政。判書鄭翬良進,參判南泰齊病,參議趙明鼎病,同副承旨鄭存謙進。
吏批啓曰,全羅監司今當差出,而擬望之人乏少,他道守令竝擬,何如?傳曰,允。
又啓曰,慶尙監司今當差出,而擬望之人乏少,承旨及同道守令竝擬,何如?傳曰,允。
以李仁培爲正言,以金尙翼爲戶曹參判,以元景淳爲刑曹參判,以尹得載爲工曹參判,以具善復爲右尹,以李成中爲尙衣提調,以朴志源爲兵曹佐郞,以洪啓祐爲刑曹佐郞,以趙守誼爲工曹佐郞,以金仁大爲敦寧主簿,以洪大源爲漢城主簿,以李亨逵爲說書,以洪獜漢爲全羅監司,以田晉祥爲咸平縣監,以趙雲逵爲慶尙監司。兼執義單尹東昇,兼持平二單,李心源·趙榮進,知春秋吳彦儒,同春秋李益輔。
兵批,判書洪啓禧未肅拜,參判李應協進,參議李昌儒病,參知成天柱病,右副承旨金時默進。以金日暠爲同知,以南正五爲護軍,以李昌壽爲司直,前望單子入,以洪啓禧爲兵曹判書。
具允明,以宗簿寺官員,以提調意達曰,今此大行大王大妃殿七虞祭時,大小臣僚,莫不趨造進參,而身在宗戚,多有不參者,事之駭然,莫此爲甚。除篤老人及衆所共知實病外,無故不參之員,令宗親府一倂現告,罷職,何如?令曰,依。
鄭存謙,以禮曹言啓曰,去正月二十九日,傳曰昨見流民菜色之狀,懸鶉之形,玉食奚甘?關東三名日物膳,旣命停封,而朔膳,慈殿所封外,一體限今秋停封事,傳敎矣。秋節已屇,大殿·世子宮所封朔膳,依例復舊封進之意,分付,何如?傳曰,允。
以守陵官海運君槤狀啓,以賊漢穿入祭物庫間,常時不能檢飭謹守,致有此偸入之境,惶恐待罪事,傳于鄭存謙曰,勿待罪事,回諭。
丁丑七月二十三日午時,上御涵仁亭。禮判入侍時,同副承旨鄭存謙,禮曹判書李益炡,假注書邊得讓,記事官李鎭恒,記事官李東泰,以次進伏訖。上曰,弘陵見偸何樣物,而報狀來乎?益炡曰,別無偸去之物,而聞兩漢竊飮醴酒,入庫中醉眠云矣。上曰,何許人云乎?益炡曰,募軍中人云矣。上命臣得讓,召都承旨·左相入侍。都承旨具允明,左議政金尙魯進伏訖。上曰,卿等見關西狀啓乎?我國人越江捉魚,及其見覺,奪彼鳥銃而來,故伊後致有彼漢之恐喝,此似有咨文矣。尙魯曰,此必日前穩城事,不必爲咨文矣。上曰,西北之人蓋難矣。曾聞西北人適上京,見待彼人而笑曰,何如是款待云矣。尙魯曰,視彼人每易,如少無畏憚之心故也。上曰,兵判待命乎?尙魯曰,入於不參陪祭現告中而罷職矣。上曰,然乎?益炡曰,病勢尙今危重云矣。允明曰,昨納命召於政院矣。上命書傳敎曰,今日開政事,分付。仍命曰,同副持此傳敎,先爲出去,而兵判所納命召,捧入,可也。上曰,今番現告誰某耶?允明曰,元奉朝賀,旣無屬府,則宜無擧案處,而入於現告,洪樂性·黃柙·李得宗,則擧案懸以進字,而以病不參,故亦追呈現告矣。現告命下之後,或有未及卽知者,故追現者方續續,而竝皆捧入乎?上曰,捧入,可也。上曰,鄭錫三贈職致祭乎?尙魯曰,曾已爲之矣。上曰,此人誠款款之忠矣。今見鄭弘淳,果其子也。尙魯曰,以畿伯事觀之,檢束守令,諸守令皆憚戢云矣。上命書傳敎曰,虞祭不參人,追後自現者,一體捧入。出榻敎尙魯曰,凡有都監儀軌,一件,分送政府,例也,而如有考見之事,則禮曹件有之,故政府件,積年棄置,更不問有無,歲久則歸於閪失,實爲置之無用之冊子矣。自今番爲始,政府件,移送春秋館,待曝晒之行,藏置於遠處史庫,俾得傳之久遠,何如?上曰,所奏是矣。置于江陵·五臺山,內入件,例置於江都,江華史庫件置之。出擧條尙魯曰,以今番都監見之,殯殿所用鍮器,則名之以鑄成所,自殯殿都監造成,至於山陵所用鍮器造成,不付於國葬都監,而別設鑄成廳,使戶工曹他堂郞主管,故都監則都不管攝,自不無多少弊端。從前別設之意,有未可知,臣意以爲,屬之國葬都監,擧行宜矣。上曰,予意亦然,所奏誠是,依爲之。載於補編。出擧條尙魯曰,各道都試,當年內不設行,則以已往年條蕩滌,故武士輩,每懷抑鬱矣。都試異於習操,今年則毋論停操·不停操,一倂擧行,分付各道道帥臣,何如?上曰,依爲之。出擧條尙魯曰,凡事有始有終,然後命令行,命令行然後法綱立矣。昨今年春間,以各道田畓之可耕而不耕者,守令身爲田畯,另加勸耕事,特下絲綸,申飭屢勤,爲守令者,想必着意奉承,而近來事,其不無勤慢,亦未可知。今秋覆審之行,通一道陳廢最多邑,一體審察,狀聞論罪之意,分付各道敬差官及都事,何如?上曰,齊威烹阿。近則比於貪吏,卽非貪吏也,卽田野不闢也。若是申飭之時,其若有陳,此乃不闢也。此甚於川覆旱潦,以此申飭,其令敬差官·都事,應懇不懇尤甚者,狀聞,可也。出擧條尙魯曰,全羅監司李昌壽,本來善病,同朝之所共知也。當初除命之下,不敢以病辭,强爲赴任,而近聞病狀漸重,閉戶廢務之時,殆至强半云。不但重藩事可悶,使可用之宰臣,久處於外,以致疾病沈痼,則誠亦可惜,今姑許遞,何如?上曰,昔徐宗垣夫妻之間,正難矣。爲其使臣也,不忍相離云,或有如此者矣。曾聞礪城君,非其母之所判饋,則亦不食云矣。尙魯曰,李昌壽之下去時,不期數三朔耐過,而此亦善爲堪遣矣。上曰,爲人差弱,而厥兄則實矣。尙魯曰,然矣。上曰,拔此上端,出擧條,可也。上曰,嶺伯則姑置之耶?尙魯曰。臣之前所仰達,非有他意,只慮仍伏田廬,不爲入來矣。上曰,予已衰矣。欲一用之,且爲人尙剛而不衰矣。尙魯曰,然矣。上命書傳敎曰,一時補外,欲伸其廉隅,衰暮之中,非徒欲用,其思故人,故人誰,卽其父也。今因相臣,湖南道臣請解,尤思其人。嶺伯李成中,今日政內擬。上曰,雖有所牢,聞此下敎後,豈忍走乎?尙魯曰,入來後使之不去,惟在殿下之處分矣。上曰,兩南今已盡遞矣。卿能得人乎?尙魯曰,旣有首相,當與相議爲之矣。上命書傳敎曰,嶺南旣命內擬,湖南又因相臣所奏,旣解其職,此時兩南,尤宜另擇,是乃大臣薦,今日政問于大臣,擧行事,分付。上曰,金九衍追贈乎?具允明曰,承旨三品職,故不得追贈,而都承旨亦三品矣。上曰,然乎?今番金器大,偶然先爲陞資,而金孝大亦難矣。來頭必大做矣,金九衍誠不泛人矣。謹愼二字,乃其家法也。尙魯曰,誠如聖敎矣。國舅雖於路上,亦不開睫,至今稱之。定揀擇後,趙正萬往見,則國舅以爲自今以後,欲使國人,不知此身之在世云,而其後果如其言,故正萬,每以此對人,則輒稱道國舅之難矣。上曰,趙正萬,亦蔭官中豪傑人也。國舅以順安倅,爲國婚,予於班行間見之,則狀貌儼然且毅矣。尙魯曰,臣少時,時過其門,雖奴僕輩,不坐於門外,室若空虛矣。上曰,然矣。小心謹身,欲作物外之人矣。金後衍兄弟,沈於盃酌,此實有意之醉,而其酒蓋難矣。金孝大兄弟不飮乎?尙魯曰,不飮矣。上命書傳敎曰,國舅祭文旣諭,小心謹愼,卽家法云。頃年受國舅訓,一生謹愼,予已知矣。于今其子之謹飭,非徒祖訓,亦受於其父者,以國舅長子,于今追慕之日,何待日後之推榮,以欲諭未果之意,故參議金後衍,特贈參判之職,今番致祭時,一體致祭,一以示予意,一以飭後之爲戚屬者。上仍曰,爲今戚聯者,若效國舅,則有益矣。上曰,左邊捕盜大將罷職代,右邊大將兼察。出榻敎諸臣以次退出。
上在昌慶宮廬次。
孝昭殿親行卒哭罷後,政院·玉堂·朝廷二品以上·六曹堂上·大司諫·宗班單子問安。答曰,罔極。
藥房口傳問安。答曰,罔極。
世子宮·嬪宮,政院·玉堂口傳問安。答曰,罔極。
藥房都提調申晩,提調趙榮國,副提調具允明啓曰日月易邁,卒哭奄過,伏惟聖情哀慕,益復罔極。雨中日候陰濕,伏未審徹宵將事之餘,聖體若何?前劑入湯劑茶飮,已盡於昨日,臣等卽與諸御醫入侍,詳察聖候,議定繼進當否爲宜。臣等無任區區伏慮,敢來問安,竝此仰稟。答曰,五朔若夢,夜又過,欲攀莫逮,一倍罔極。氣則一樣。湯劑茶飮,依前五貼劑入,下敎日入侍,宜矣。
藥房口傳啓曰,卽伏承問安批答,有湯劑茶飮,依前五貼劑入,下敎日,入侍之敎矣。臣等雖不敢更請入診,而湯劑茶飮,此時不可循例劑入,依日前定奪,連爲煎入之意,惶恐敢啓。傳曰,欲休息,其止之。
又啓曰,俄以煎入之意,敢啓矣,今承批答,無發落,故敢啓。傳曰,湯劑茶飮劑入,欲休息,其止之。
鄭存謙,以司饔院官員,以都提調·提調意啓〈曰〉,世子宮副提調四員內,一員未差,三員輪回監膳矣。今日俱入於罷職現告中,明日監膳,無以推移。一員未差之代,令該曹卽爲口傳差出,以爲監膳之地,何如?傳曰,允。
傳于鄭存謙曰,編次人二人,來待于會通門差備。
具允明啓曰,編次人具允明·趙明鼎,依下敎來待矣。傳曰,入侍。
領中樞府事金在魯箚曰,伏以,居諸迅邁,兩陵因山,次第奄過,凡在臣民,哀慕如新。伏惟大小朝罔極之孝思,何以堪抑?臣不勝悲結焦憂之至。顧臣篤老癃疾,至今年更無餘地,自春初胃氣大壞,敗證疊出,厭食忒甚,幾或絶粒,眞元澌綴,生人之事都絶。不幸天降荐割,國哀連仍,僅能忍死趨造於最大之節,而又當無前暑熱,累經瘧泄,輾轉添加,膈間之滯噎,腹中之亂,便道之頻數,眠睡之全失,每在於夜,輒辛苦危死,故祭奠之參,萬無其路,一任廢閣,尋常悚恐,如負大何。昨伏見大朝傳敎,有孝昭殿七虞祭不參人員罷職之命,而臣則以大臣耆宰,特入於分揀之中。臣於此,益復震慄,直欲便卽溘滅,而不可得也。臣本無他才能,唯以筋力奔走,爲報國之圖,及今老而不死,荐遭大慽,攀號感隕之慟,實有倍於諸臣者。其欲少伸下情,唯在自盡終事,而神識雖存,疾病愈劇,末由也已,眞所謂生不如死。臣之老病藉曰,上下之所知,而罪負至此,理難逭。況今年加於臣者及連參而適以病未參者,皆入於現告,而臣則猶未滿八袠,一未參祭班,而反獨免焉,惶懍愧蹙,尤有甚焉,撫躬悲痛,誠不如被譴之爲安。玆敢冒死哀籲,伏乞离明,俯垂鑑燭,亟令有司,同勘臣罪,以警具僚,以安賤心,千萬幸甚。答曰,覽箚具悉卿懇。日月易邁,兩陵因山奄過,攀號莫逮之中,又當今日,尤切罔極。以疾未參,其何所傷?卿須安心勿辭,善攝焉。仍令曰,史官往諭。
兵批口傳政事,以趙鎭泰爲左邊捕盜大將。
丁丑七月二十四日申時,上御涵仁亭。編次人入侍時,行都承旨具允明,吏曹參議趙明鼎,假注書邊得讓,記事官李鎭恒,記事官李東泰,以次進伏訖。上曰,孝昭殿祭文,有較正事,召之矣。仍命允明讀奏訖,上又呼寫徽寧殿祭文。上曰,此兩祭文,明日正書,置于香室可也。上曰,懸板盡刻乎?允明曰,明當盡刻而懸之矣。又曰,孝昭殿三年物膳,依前爲之事,命下矣。衣襨等物,亦自尙衣院,依前爲之乎?上曰,置之,可也。上召夾侍,夾侍不卽仰對。上曰,彼中官雖健實,而年老重聽矣。李則六十四,而尙不老矣。允明曰,李筋力雖好,身病尙今危重云矣。上曰,兵判行公,而受去命召乎?允明曰,昨夜先侍衛後肅拜矣。諸臣以次退出。
丁丑七月二十四日三更一點,上詣孝昭殿。親祭卒哭入侍時,行都承旨具允明,行左承旨金器大,右承旨李惟秀,右副承旨金時默,同副承旨鄭存謙,假注書朴相老·邊得讓,記事官李鎭恒·李東泰。上入御齊殿,命允明人侍,呼寫孝昭,徽寧兩殿晝茶禮祭文訖,命書傳敎曰,此時豈可無騎判?卽爲牌招,使之先侍衛後肅拜。上遂入行禮畢,還御乘輿所,又命允明入侍,呼寫贈吏曹參判金後衍致祭文。上曰,後衍墓所問入。臣得讓還奏曰,在於廣州云矣。上遂還內。
丁丑七月二十四日夜三更,王世子詣孝昭殿。卒哭陪祭入對時,左副承旨鄭榦,事變假注書金載祿,記事官任㻐,記事官金和澤,以次陪從。王世子具衰服,乘輿出集英門,由銅龍門,至徽寧殿神門外,降輿,步由景化門,入齋室。少頃,王世子步出齋室,入光政門,詣祗迎所祗迎後,出光政門,還入齋室。少頃,相禮跪請出次,王世子出齋室,入孝昭殿,詣板位後。左議政金尙魯進前曰,連日將事,睿候,何如?足部浮氣,無添加之節耶?令曰,足部內外頗浮高,步履益澁,痛氣時或上亘於胸膈間矣。尙魯曰,誠爲仰慮,而當此晩炎孔棘之時,大朝連行親祭,必多傷損之節,亦極悶迫矣。令曰,實爲焦悶矣。行亞獻禮,祭畢後,步出西夾門,入光政門,詣祗迎所祗迎後,出光政門及景化門,過徽寧殿神門外,乘輿入集英門後。諸臣遂退〈出〉。
上在昌慶宮廬次。
初昏,流星出天中淡雲間,入南方天際,狀如拳,尾長四五尺許,色赤,光照地。
金時默達曰,備邊司郞廳來言,今日賓廳坐起日次,而徽寧殿卒哭相値,頉稟。令曰,知道。
具允明達曰,今日賓廳坐起,旣已頉稟,所當持公事入對,而徽寧殿卒哭相値,頉稟。令曰,知道。
具允明,以司饔院官員,以監膳提調意啓曰,今日世子宮監膳,因副提調未及差出,日勢漸晩,大殿監膳時,同爲監膳以入之意,敢啓。傳曰,知道。
金時默,以都摠府言達曰,副摠管元重會,以御營中軍,新番軍兵等點考事,南小營晝仕出去之意,敢達。令曰,知道。
傳于具允明曰,參覈使肅拜後,來詣于會通門。
金時默啓曰,新除授左邊捕盜大將趙鎭泰,卽爲牌招,命召及大將牌·傳令牌,使之傳授,何如?傳曰,允。
具允明,以吏曹言啓曰,因司饔院草記,本院副提調一員未差之代,令該曹卽爲口傳差出事,允下矣。堂上宗室中無故者,只有二人,無以推移排望。曾前或有二人備望之例,今亦依此例,以二望擬入之意,敢啓。傳曰,知道。
吏批口傳政事,以河南都正垙爲司饔副提調。
丁丑七月二十五日未時,上御涵仁亭。參覈使入侍時,行左承旨金器大,參覈使李彝章,假注書邊得讓,記事官李鎭恒·李東泰,以次進伏訖。上命臣得讓,召禮判入侍,禮判李益炡亦進伏。上謂彝章曰,孔聖豈不云乎?使乎四方,不辱君命。今番會査,善爲以來矣。彝章曰,諸罪人入彼,依前順招,而彼中兩査官,亦務主順便,初無執頉之意,故査事順成,臣則實無所效力矣。上曰,趙自永,何爲中間變招耶?彝章曰,諸囚中,自永稱以鄕族,亦善言語,卽其頭目也。以爲在北時招辭結案,皆是不忍嚴杖,誣服納招,初無犯越殺人之事,極口發明,以下諸罪人,亦皆遊辭抵賴矣。或以威喝,或以理諭,則韓成昌等,旋爲直招,而獨自永,終日反覆嚴問,終始抵賴,故不得已以此形止,先爲馳聞,其後三日,連加曉諭,以北道御史按覈時,汝輩旣已承款決案,故朝家以汝輩招辭,移咨於彼國,有此兩國會査之擧,汝輩招辭一差,必致生事於國家。苟至此境,則變招之罪人,不但只誅其身,而闔族湛滅,國法昭然。事理逆順,禍福輕重,反覆開諭,則自永以爲,苟至辱國,則矣身何敢惜死乎?會査時,只當依分付納招云,而至於犯越日字,殺掠情節,終不自其口吐出,故以渠當初承款辭緣,逐條究問,則渠曰如是爲說,査事可以無事,則謹當納招,卽爲着名矣。入彼會査之際,諸罪人,使之依前納招,及入査庭,自永首先白服,無一變辭,其詳具載前後狀聞矣。上曰,自永誠是難漢矣。其獄情,何如?彝章曰,小臣所受之任,非更査獄情也。不過一依咨文內辭緣,捧招以去,以爲符合之地而已,且只問罪人而已。無他看證推覈之道,獄情虛實,誠難知之。國家旣送按覈御史,卽其地反覆嚴査,則此必有證左執贓,與本土物議之明白者。今番自永等之中間變招,不過死囚臨死自明之言,何可取信乎?但拆見北道所送贓物,則鹿皮三丈,皆是去毛者。獵幕所掠,決無去毛之理,此則或可謂之掠來後去毛,而所謂鹿茸,不過如拇指大,而且縫造。此則決非彼地所産者,而所謂去毛刀,其一則木手鑢鐋鐵,其一則廣半寸長二寸餘,薄薄片鐵,無刃無鐔者,其形似轎飾邊鐵,皆非去毛之用。贓物如是虛疎,故不得出示矣。上曰,鹿茸事尤怪矣。彼國鹿茸,長大多枝,而皆脆軟矣。如拇指縫造者,明是我國之産,此事誠怪異矣。以贓物,出示罪人,而問之乎?彝章曰,果問之則兩片鐵,趙自永承認以渠家物,而渠之父祖,曾有手才,故果有鑢鐋鐵,薄鐵則其長幾數尺,而次次斷用,只餘此片云。鹿皮鹿茸,則韓成昌等,稱以斥賣某人,則御史行關推覓,其人生劫,貿買以納云矣。上曰,贓物殊常矣。北道按査時,刑訊過重乎?彝章曰,諸囚以爲北閫,累加周牢亂杖,刑推決棍,或被火刑云矣。上曰,火刑事駭然矣。彝章曰,似聞北閫用火刑一款,曾因供,朝家已爲行査云矣。上曰,趙自永等事,誠如何矣。彝章曰,死中求生之言,固不可取信。且沿路護送之時,惟以無弊過境爲主,或以爲參覈使更査時,善爲納招,則不必盡死等說誘之,故渠輩認爲更査,一番變招,不是異事,而但此事,終欠明證眞贓矣。上曰,然矣。彝章曰,罪人依例留置灣府而來,有廟堂指揮,然後可以還囚本邑矣。上曰,姑欲置之義州矣。上曰,出來郞中,爲人,何如?彝章曰,北京郞中,爲人甚精詳,瀋陽員外,雖不端的,亦不迷劣矣。上曰,姓名云何,而淸人耶?漢人耶?彝章曰,北京郞中四達,瀋陽員外名觀音保,又有筆帖式·伊里拾,皆是淸人云矣。上曰,筆帖式何許官耶?彝章曰,郞中如我國正郞,員外如佐郞,筆帖式,卽員外之下,胥班之上,似我國律官云矣。上曰,皆是科目中人乎?彝章曰,聞郞中員外,皆科目出身云矣。上曰,會査座次,何如?彝章曰,彼國官員,主壁以坐,郞中居中,員外居左,筆帖式,居其右而少退。我國參覈使居右壁,刑曹假郞廳,居參覈使之右而少退,彼國通官,居左壁,而不敢與參覈使相對,近南而坐矣。上曰,會査時,彼郞中意向,如何?彝章曰,四達,看文簿甚詳明,小小執頉評改者甚細密,而其主意務在循便,諸囚罪犯輕重,一從我國文案及小臣意向而爲之。當死者固勿論,傅生之囚,猶恐其或死,故韓京必等三人之招,渠輩則只稱犯殺時不參,而四達以爲如是成案,則不無可慮云,直以追其後來見爲供。韓成昌之招,以鎌刺腰之語,郞中初則詳問脅與腹矣,更以爲傷處旣不眞的,若明有界分,則日後或尸親現出,傷處差錯,則甚可慮,不如泛稱以腰字。此外事皆類此,全主無弊,至於文簿字句之內,務詳密。此則似出於渠輩免罪之意,而亦慮生頉矣。上曰,其人奇特矣。彝章曰,四達之意如此,故觀音保,亦主順便,而其主張者,皆是四達也。上曰,彼中査官,誠不偶然矣。彝章曰,會査時彼人於尸體,甚加趑趄,蓋彼地被殺人,彼國亦不能現出,以臣賤見,不無更査之慮矣。彼中之人,亦以爲似有更査云矣。上曰,今行諸譯,何如?彝章曰,皆是擇差以來,而金振夏之淸語,卽今第一,觀其酬酢,無異於彼國之人矣。上曰,蓋聞金振夏,善淸語,而其善不善,何以知之乎?彝章曰,臣雖不解漢淸語,默觀與彼人酬酢之際,彼人自不能無未解處,頻頻更問。而振夏淸語,則雖長語,彼人皆點頭頤解,無一更問處,譯舌考試,莫如參覈使矣。上笑曰,似然矣。彝章曰,堂上漢譯李禧仁,善漢語,且有文章,故其語法,亦不無識。漢語有常漢語套,有有識人語套之別,而禧仁能與彼中士子衙門官,善酬酢,此是可用之譯官也。上曰,金昌祚,何如?彝章曰,臣於譯官事,旣有今行所見,敢此仰達矣。西路·黃州·平壤·安州·義州,皆有譯學,而獨義州訓譯,其任最緊重。雖常時,馳通往來鳳城,出入甚頻數,彼中事情,自多探來者,且或有事則義州訓譯,首先當之。雖以今番事言之,彼中査官出來後,訓譯若有如金振夏者,初頭善爲應對,則似無連次煩通之弊矣。凡事初發之時善應,然後末終無弊。今番事固是微事,而或有大於此者,而譯官當諱而不能諱,當問而不能問,則豈不悶乎?其任甚不輕,固當極擇。且毋論四時晝夜,九連城有煙氣,則訓譯卽爲越去延接。此是最苦之役,泮氷潦漲,深夜虎豹,亦多危境矣。役苦而祿薄,故譯院每以貧窮無形勢之人差送,全不擇人。前前府尹金尙喆,深知此弊,築堰作畓,割付訓譯廳,以爲添助之地,而其起耕尙遠矣。臣意則義州訓譯,比三處譯學,任最重役最苦。欲擇其人,莫如重祿,另加變通,稍增其料祿,令本院擇其有等第之人,差送,似好矣。上曰,所達誠是。日後當有處分矣。上曰,參覈使先爲退出,可也。上命承旨書傳敎曰,今夜予之齋殿,旣已殿右,承史入齋殿後,待令於殿庭,侍衛立於內神門外,親祭時,設小次於內神門外右陛,降輿外神門外,由南挾入,而只春坊官員隨入,桂坊及陪衛,立於外神門外,而此殿親祭時道異,元良版位祗迎置之,攝行時世子齋室,依例擧行,此後皆依此爲之事,分付。又命書傳敎曰,今夜旣已殿庭門外作路,殿庭排立入直禁軍挾輿侍衛,置於外神門外,此後親行時,一體擧行事,分付。〈諸臣〉以次退出。
上在昌慶宮廬次。
徽寧殿卒哭親祭罷後,政院·玉堂·朝廷二品以上·大司諫·宗班單子問安。答曰,知道。
藥房口傳問安。答曰,知道。
世子宮·嬪宮,政院·玉堂單子問安。答曰,罔極。
藥房都提調申晩,提調趙榮國,副提調具允明啓曰,日月易邁,徽寧殿卒哭奄過,伏惟聖情,益復傷悼。伏未審親臨將事之餘,聖體若何?湯劑茶飮,連爲進御乎?今日雖非日次,臣等之不得入診,已至多日,不可不率諸御醫入侍,詳察聖候矣。王世子氣候,何如?嬪宮氣候,亦何如?臣等無任區區伏慮,敢來問安,竝此仰稟。答曰,知道。氣則一樣,湯劑茶飮,連爲進御,而世子·嬪宮,亦一樣。後日次入侍宜矣。
傳于鄭存謙曰,孝昭殿當親行朔祭,令該曹擧行,元良亞獻置之,受押齋殿擧行。
金時默,以御營廳言啓曰,本廳來八月九月兩朔應立左部前司屬慶尙右道五哨軍兵六百七十名,已爲逢點整齊矣。八月初一日,與前部後司軍兵替代後,舊軍放送之意,敢啓。傳曰,知道。
又以御營廳言啓曰,卒哭已過,軍兵習操,中日私習等事,依前設行之意,敢啓。傳曰,知道。
又以御營廳言啓曰,本廳來十月十一月兩朔應立左部左司屬慶尙右道五哨軍兵,九月二十五日京中逢點,十月初一日與前司軍兵,當爲替代立番,趁期調送事,本道監·兵使處知會之意,敢啓。傳曰,知道。
又以禁衛營言啓曰,來十月當二番前部右司屬黃海道五哨軍兵,來九月二十五日,京中逢點,依例準二朔立番之意,本道監·兵使處,預爲知委,何如?傳曰,允。
又以禁衛營言啓曰,卒哭已過,軍兵等習操及中日私習等事,依前設行之意,敢啓。傳曰,知道。
又以禁衛營言啓曰,來八月當二番前部中司屬黃海道五哨軍兵逢點實數六百五十二名,已爲點閱整齊,來八月初一日,與內外各處入直軍兵等,依例替代後,舊軍放送之意,敢啓。傳曰,知道。
鄭存謙,以戶曹言達曰,卽接廣興倉所報,則來八月朔頒祿次,倉官進去于領敦寧趙載浩家,請受祿牌,則以爲,情勢悚蹙,不敢冒受常祿云,祿牌不爲出給云,何以爲之?敢稟。令曰,令倉官更爲輸送。
丁丑七月二十六日三更二點,上詣徽寧殿,卒哭親祭入侍時,行都承旨具允明,行左承旨金器大,右承旨李惟秀,右副承旨金時默,同副承旨鄭存謙,假注書朴相老·邊得讓,記事官李鎭恒·李東泰。上駐輿明政殿月臺,命承旨書傳敎曰,曾前正時,與祭正時前二刻同,而今番下敎,進定於三更一點,則殿雖有大小之分,祭時豈有差等?況凡吉時,禮曹只以時啓,下刻與點,政院擧行之事,則一點三點,非儀曹所管,而做錯擧行,當該禮官,從重推考,此後一體擧行。又命書傳敎曰,當該中官,亦不以奏,其涉駭然。承傳色中官,茫然不知,將焉用彼承傳哉?一體從重推考。上遂就位行禮,命書傳敎曰,祭享與三時有異,則非宮闈令·殿司者,入於殿中,當該中官從重推考。上曰,西階第二行立者誰也?益炡曰,司書任㻐也。行祭畢後,上遂還內。
丁丑七月二十六日夜三更,王世子詣徽寧殿,卒哭陪祭入對時,左副承旨鄭榦,事變假注書金載祿,記事官任㻐,記事官金和澤,以次陪從。王世子具衰服,乘輿出集英門,由銅龍門,至徽寧殿神門外降輿,步入外神門內少次。少頃,相禮跪請出次。王世子步入內神門東夾,詣板位,行亞獻禮。祭畢後,出自東夾,詣少次,御白驄網巾·白布裹翼善冠·白布團領·布裹玉帶,出外神門夾門,乘輿,由銅龍門,入集英門後,諸臣遂退。
上在昌慶宮廬次。
下直,恃寨僉使李東柱,薪智島萬戶白鳳獜。
金器大達曰,明日常參,取稟。令曰,停。
金時默達曰,大司憲金陽澤,掌令尹在謙·李萬育,持平朴師海呈辭,李鳳祥,執義任希敎在外,今日以監察茶時之意,敢達。令曰,知道。
鄭榦啓曰,注書李鎭衡,自鄕上來,卽爲牌招察任,何如?傳曰,允。
又達曰,注書李鎭衡,陳書入達,假注書朴相老,姑爲仍察,何如?傳曰,允。
傳于鄭存謙曰,秋雨成霖,明日受香,自再明至三日,而獻官以儒臣擇差事,分付,今日若快晴,明朝稟後傳香。
鄭存謙,以備邊司言啓曰,江原監司李裕身,纔遭母喪。方伯重任,不可一時虛曠,其代令政院稟旨開政,各別擇差,催促辭朝,何如?傳曰,允。
又以備邊司言達曰,鳳山民人等屢百年屢百石落耕作之地,奸民元星八爲名者,以一張僞造立旨,稱以自己田畓,瞞告宮房,至欲白地橫奪,已極萬萬無據。民人等爲呈法曹而上來,則刑曹堂上,初不明査曲折,强構他罪,至有三人刑配之擧,如許訟體,曾所未有。法曹如此,則民雖有至冤,將何所伸訴乎?事之駭然,莫此爲甚。當該堂上罷職,郞廳拿處,本事令本道,嚴査處決,元星八嚴刑遠配,居間京外奸民,一體嚴勘後,卽爲狀聞之意,分付,何如?令曰,依。
鄭榦,以御營廳言啓曰,漢江·楊花·露梁前後別將,令御營廳,從重決棍事,命下矣。漢江前別將李東俊,楊花前別將金德纘,時別將李德霖,露梁時別將張大羽,各決棍二十度之意,敢啓。傳曰,知道。
鄭存謙,以都摠府言達曰,都摠管申晦,以漢城府判尹,本府坐起今日晝仕出去,而逐日赴坐,煩稟未安,入番間依例除草記往來之意,敢達。令曰,知道。
又以義禁府言達曰,全羅道都會官全州前府使沈師周,慶尙道都會官淸道兼任省峴察訪李一曾等,拿問處之事,徽旨達下矣。李一曾今方待令於本府,卽爲拿囚,而沈師周,旣已身故云,勿論,何如?令曰,依。
以備忘記,傳于鄭存謙曰,今下弓矢,恃寨僉使李東柱處給送。
鄭存謙,以義禁府言達曰,黃澗前縣監李奎鎭拿來,以賑恤廳粘目憑閱處之事,徽旨達下矣。李奎鎭下去京畿驪州地云,依例發遣府邏將,拿來,何如?令曰,依。
又以禁府言達曰,法聖僉使沈錘,懷德前縣監金允升等,拿問處之事,徽旨達下矣。沈錘今方待令於本府,卽爲拿囚,金允升時在任所云,依例發遣府羅將拿來,何如?令曰,依。
又以忠勳府言達曰,本府書寫忠義衛柳聖發有頉代,忠義衛李彦聖差下,依例假郞廳稱號,何如?令曰,依。
又以禁衛營言啓曰,本營中軍田雲祥,禁軍別將移差代,今當差出,而時無在京無故之人。曾前如此之時,亦多有外任差下之例矣。未赴任京畿水使李邦綏,移差中軍,何如?傳曰,允。
都承旨具允明上書曰,伏以,日月迅邁,仁元慈聖貞聖聖后,因山奄過,虞卒甫畢。伏想我大小朝,廓然哀慕之慟,益復罔極。況大朝殿下,靜攝之中,躬親將事,聖體勞動,哀疚過節,恐不無致損於不知不覺之中者。區區下情,益不勝焦迫之至。仍竊伏念臣之至愚極陋,最居人末,而偏蒙大朝拂拭之恩,前後叨歷,皆是濫僥,頂踵毛髮,罔非造化,臣居常感惶,若隕淵谷,不自意日昨推賞之典,亦及於臣身,晉之以亞卿之秩,授之以銀臺之長。一時陪衛,不過爲職分之常,而末梢恩賞,竝同於敦匠之勞,臣受命踧踖,肝膽震越。宜卽露章自列,冀蒙收還,而連値淸齋,書籲路阻,泯默冒居,若固有之,廉隅都虧,惶霣益增。第念二品之班,自是命德重器,知申之任,素稱尙書長官,苟非才德兼優,人器相稱,則固不宜一日濫叨,顧臣謏才蔑識,其何可議擬於此哉?循省慚惶,義不自安,玆敢疾聲仰籲於貳極之下,伏乞睿慈,諒臣匪飾之懇,察臣不稱之實,稟于大朝,卽收新授資級,亟削所叨職名,使公器無玷,私分獲安,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。今玆陞資,式遵舊例,卿其勿辭,從速察職。
行左承旨金器大上書曰,伏以,居諸迅邁,兩魂殿卒哭奄過,伏惟我大小朝,哀慕廓然之痛,益復靡逮,而大朝殿下,靜攝之中,屢次享禮,躬親將事,毁戚逾制,必多損傷,尤不勝焦慮之至。念臣空疎鈍劣,無似肖似,濫荷洪造,猥廁大夫之列,獲玷近密之地,揆分愧懼,恒切悚懍。乃者陞資之命,又下於千萬意外,臣誠駭惶震悸,五情失守,歷旬日而不能自定也。噫,淸朝官秩,孰非可愼,而至於亞卿之班,自是命德之選簡,擧才必循衆望,卽有未盡然者,猶必待資歷之積,勞庸之著而後得之。臣顧庸愚,百無一取,釋褐登朝,未及周歲,乃以一時陪衛之名,與彼曠絶之私,事非舊例,恩出常格,匪分之榮,過福之災,猶屬臣之私憂,而其䙝名器駭聽聞,獨不爲朝廷惜乎?且臣於日昨五虞祭罷後,問候之班,見罪大僚,替囚下吏,被責稠會,有愧抗顔。其時事實,不敢煩暴,而此亦臣難冒之一端也。連値淸齋,控籲路阻,多日蹲仍,冞增恧縮,今始猥具短章,仰陳忠懇。伏乞睿慈,俯加鑑諒,收臣濫資,以重公器,遞臣見職,以安私分,不勝幸甚。無任屛營祈懇之至。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。今玆陞資,式遵舊例,卿其勿辭,從速察職。
禮曹判書李益炡上書曰,伏以,日月迅邁,兩陵因山,次第奄過,虞卒已畢,率普攀號,萬事靡逮,仰惟睿情哀慕,益復罔極。伏況我大朝殿下,躬護靈轝,臨壙卒事,實千古帝王之所未能行者也。擧一國肖翹蠢動之物,孰不感聖孝之出天,而冒炎動駕,連夜將事之餘,玉體不瑕有損?臣伏不勝悲痛焦憂之至。仍念臣適會此時,職忝春曹,例差兩殯敦匠之任,才識短拙,觸事憒憒,動輒生疣,無往非罪,而卒幸得免於譴何者,寔賴我大朝曲庇之聖念,自顧愧恧,罙增兢惶。伏見日昨三都監賞典,則加資之命,混及於罔功之賤臣,以臣之資窮,該曹啓稟,代以天廏良駟,寵錫便番,恩數夐越,臣誠驚惶震惕,益不知措躬之所也。噫,旻天不弔,大慽荐仍,大小臣工,罔不哀痛號泣,竭誠奔走。今臣之其欲少伸微忱,爲一分酬報者,唯在於自盡終事,則固當殫身效死之不暇,有何一毫可紀之勞,而兩月之間,濫賞相續,不但區區私心之怵惕靡安,在聖朝愼賞之道,恐不容若是其荐誤也。反復循省,終不敢晏然冒受,玆敢仰籲於貳極之下,伏乞邸下,仰稟大朝,亟收成命,以重賞典,以安賤分,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。今玆賞典,式遵舊例,卿須勿辭焉。
兵曹判書洪啓禧上書曰,伏以,日月迅邁,慈聖因山禮成,虞卒遽訖,徽寧殿追行之卒哭,亦旣過矣,率普號霣,尙何逮及?伏況我大朝躬護靈轝,聖孝畢伸,鎭日將事,情文備至。玉體榮衛,不瑕有損?仰惟睿情哀疚之中,益切焦憂,區區悲慮,曷有其已?念臣迂愚,無所省識,承命敦匠,惟恐不效,儀式一稟聖裁,監董專仗諸僚,畢竟獲逭罪戾,在臣實爲大幸。不自意竣事之日,忽伏承增秩之命,數朔之間,恩賞便蕃。顧臣有何勞勩,可以承當寵渥?慙惶震越,靡所容措。是宜卽日控籲,仰請反汗,而連値淸齋,陳章未徹,復命陪祭便降,冒沒應命。至於金吾特授,本兵新除,尤非臣夢寐之所到,冥升不已,自憐蝸涎之易渴,曾試蔑效,益愧磨驢之重踏,微臣亢滿,雖未足恤,淸朝綜核,不容如斯。且今卿列,才彦林立,新硎之拔,宜試盤錯,鉛刀之割,夫何爲哉?百爾思量,進身無路,而在闕逋召,有所不敢,黽勉出肅,若不知有廉愧事,分義是怵。臣雖自恕,放倒已甚,人謂斯何?噫,蒲柳早衰,精華消竭,感佩恩私,雖未便訣,婆娑散局,庶得自安,今迺冒據崇班,兼叨重務,誠恐一朝跋疐,有孤殊遇,食噎夢噩,夙宵靡寧,仍因盤礴,斷無是理。玆具短書,悉暴血懇。伏願邸下,俯賜諒察,導達聖聰,收還資級,新授職名,亦竝鐫免,以重公器,以安私分,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。今玆陞資,式遵舊例,本兵之任,緊又且重,卿其勿辭行公。
戶曹判書李宗白上書曰,伏以,居諸迅邁,孝昭殿·徽寧殿卒哭奄過,率土哀隕,普切如新。伏惟我大小朝攀慕之慟,益復莫逮,不瑕有傷損之節乎?臣不勝悲結焦憂之至。臣伏見三都監賞典備忘,以臣待罪敦匠,亦蒙陞資之恩。聞命震惶,若無所容。噫,臣民無祿,大戚荐仍,治事董役,卽臣分之所當然,而兩朔之內,恩賞相續,私心惶愧,姑不暇言,在朝家愼懋之政,恐不容若是過越矣。伏況地部新命,又下於反面之日,臣尤驚悚憂恐,益不省措躬之所也。顧玆本職,卽古所稱度支三司,使之任國儲之贏縮,民力之舒慘,一皆係焉,責任之重,自古而然。臣本迂拙,最居人下,心計不足以綜核事務,材力不足以剸理煩劇,雖尋常職務,常有憒憒難勝之歎,今反責之以千乘治賦之任,一身僨誤,雖不自恤,其奈國事何哉?至於國計之哀痛,已無餘地,凜然有朝不謀夕之憂,其不可與常年無事之時,較論也,明矣。苟非量入而爲出,大加撙節,守法而任怨,永杜尾閭,決知其不能支也。雖使古之善理財者當之,尙懼其不克有濟,以臣歇後,其何以斟酌調適,損益盈虛,上以毋負委寄之重,下以少寬經用之急哉?身入闕庭,天牌特降,顧分畏義,顚倒入肅者,只爲進參陪祭之班而已,夤緣蹲冒,萬萬非微分之所敢出,而虞卒未過之前,不敢以文字瀆撓,今始披瀝肝膈,仰首哀籲。伏乞离明,俯垂諒察,導達聖聰,先收臣賞資,仍將臣新授職名,竝行鐫免,以重公器,以安私分,不勝萬幸。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。今玆陞資,式遵舊例,度支重任,不可久曠,卿其勿辭行公。
咸鏡監司權爀上書曰,伏以,皇天不弔,荐降大割,惟我貞聖聖母禮陟,纔踰月,而東朝殿下,遽又上賓,率土含生,普切痛隕。日月迅邁,山陵玄隧,奄隔千古,伏惟大小朝,攀號哀痛,益復罔極。伏況聖上,積月哀毁之餘,必多傷損之節。臣遠滯關外,不得以時承聞起居,瞻望嚴廬,尤庸焦灼之至。仍伏念臣自前月旬間,重得痢〈症〉,登溷無算,眞元日陷,首尾一朔,症情危惡,宛轉床席,不分人鬼,而今當廞衛已戒,法駕隨詣,一縷未絶之前,義不容偃息官次,竊擬趁期出待境上,離營登程,寸寸前進矣。又於中路,觸暑暈倒,全無知覺,投入路次,急灌藥物,數日之間,累經昏窒。目今氣息奄奄,轉側須人,進退路窮,不得已淹伏旅次,拭巾待盡。螺蟻微命,固不足恤,而當此國有大故,擧朝哀遑之日,臣獨冥頑不省,廢闕常禮,此臣命卒之秋,論以邦憲,實合萬殞。玆敢倩人構書,冒瀆离聽,席藁私次,恭俟鈇鉞。伏乞邸下,亟許威罰,重勘臣罪,以昭法綱,以安賤分,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其勿辭,調理察任。
綾昌君橚上書曰,伏以,日月易邁,兩陵因山禮訖,虞卒已過,萬事靡逮,普率攀號,仰惟睿情哀隕,益復罔極。伏況大朝殿下,躬護靈轝,卒事返虞,冒炎哀毁之餘,不瑕有損?區區微忱,不任憂慮之至。仍伏念臣之痼疾,四朔濱危,遍體痰腫,膿潰肆毒,完合無期,房闥之間,不能運動,卽通朝之所共知也。當此大小臣工莫不號泣奔走之時,終不得隨參於陵所陪從之列,又不能一參於虞卒陪祭之班,情禮虧缺,生不如死。噫,臣忝居屬籍,偏蒙國恩,位躋崇班,欲報之德,河海莫量。立朝五十餘年,凡係大小公會,如非大難强之疾,則不計顚仆,唯以殫竭心力,爲一分報效之道矣。不幸賤疾至斯,方在人鬼未分之中,素心莫遂,臣分都盡,揆以邦憲,罪合萬殞。玆敢倩人構書,仰首哀籲於貳極之下。伏乞邸下,亟賜鐫削臣職秩,以昭法紀,以安賤分,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。以疾未參,其何所傷?卿其勿辭安意焉。
奉敎權穎上書曰,伏以,居諸迅邁,兩魂殿虞卒奄過,伏惟大小朝,孝思孺慕,益復罔極,而積月哀疚之中,易致傷損之節,區區下情,不任悲慮之至。伏念臣猥以孤蹤,濫廁榮班,黽勉隨行,三年于玆,昵侍文陛,榮耀雖極,玷汚史局,愧懼恒切。頃以下位陞遷,僚員相繼自處。臣亦義無異同,隨衆撕捱,而適會荐値大慽,上下哀遑,他不暇顧,冒沒至今,而前待敎李世演,又以特敎先出,則顧臣自引之義,固已添一層矣。迺者檢閱李鎭恒,怒臣之挽其陞六,忽地詬詈,無復倫理,旋又自知其失,引咎摧謝。蓋其人之事,臣不欲深責,因其自言悛悔,不復較辨短長,卽臣之意,而若使臣平日行己,有以見重,則彼雖狂妄,當初嫚言,何至於是?見輕下僚,而厭然自掩,三百年館規之所無,臣雖欲貪榮苟蹲,其可得乎?略控短章,仰暴危懇,伏乞离明,俯垂諒察,亟令鐫削臣職名,仍治臣瀆擾之罪,以肅法紀,以靖私義,不勝幸甚。
檢閱李鎭恒上書曰,伏以,日月荏苒,兩魂殿〈虞〉卒,遽然已過,率土含生,慟霣冞切。仰惟我大小朝,孝思僾然,攀號靡逮,躬親將事之餘,必多傷損之節。螻蟻微臣,忝在邇列,犬馬之誠,益切憂慮。仍伏念臣濫叨史職,墜落館規,不待人言,居常愧懼,卽者奉敎臣權穎,以臣之一時詼諧,看作眞箇說話,至有陳章之駭擧。此固右位之抑勒,而蹴踏無地,不滿一笑。臣不欲呶呶爭辨,而在身自靖之道,旣逢右位之怒,何敢一刻苟然冒據,以壞廉隅,貽笑搢紳哉?玆不得不投章徑出,伏乞离明,俯賜鑑諒,察臣迫隘之情,亟削見職,治臣擅離之罪,以重法紀,不勝大幸。答權穎·李鎭恒等書曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭,從速察職。
正言金埅上書曰,伏以,日月迅駛,聖母七虞已畢,大行東朝因山,又遽臨屇。仰惟大小朝,誠孝出天,攀號莫逮,哀疚遑遑,體候不瑕有損?下懷崩隕,繼之以焦慮之至。仍念臣本以疏逖賤末之臣,猥玷淸朝臺閣之任。揣分量才,寧有暫時承膺之望,而政値國哀荐疊,上下悲遑,義重奔哭,他不暇顧,黽勉趨肅,隨參哭班。蓋欲姑竢兩次山陵之次第克襄,以伸情禮,仍遂自靖之計矣,不意老母病勢,萬分危急,方寸散亂,按住不得,投章徑歸,辜合誅罰。臣於扶救煼灼之中,尤切兢仄悚懼之忱,乃蒙睿度涵貸,不惟不加之誅,而反賜溫批,許伸至情,拜稽承受,隕結難報,母子相持,惟日攢年感祝而已。顧今臣母之病,轉輾添㞃,食欲全却,氣息如綫,委頓床第,朝夕奄奄。臣是單子,獨自將護,目下情理,實無片刻離捨之勢。玆於慈聖廞儀載啓之日,將無由更赴闕下,以盡臣分,情窮勢隘,罪戾層積。有臣如此,生不如死。噫,君親無間,忠孝一致,如使臣棄母從君,趨走爲恭,則其在常分,雖幸無罪,而悖恩蔑孝,廢闕子道,是不但臣心之所難忍,不亦有傷於聖朝孝理之治乎?事君日長,古人有言,親老歸養,禮經所許。況臣母年迫九耋,病又沈劇,弱縷危喘,支保幾何?私情所極,義有相奪。肆不得不傾瀝血懇,略入文字,從縣道號籲於貳極之下。伏願邸下,特垂矜察,亟令遞罷臣謬叨職名,俾得以安意救療,〈俾盡〉子職,仍治臣罪,以昭法紀,千萬幸甚。答曰,覽書具悉,日月易邁,兩陵因山已訖,成事奄過,哀慕罔極,攀號莫逮。爾其勿辭,救護母病。
前司直尹鳳九上書曰,伏以,日月不居,大行王大妃因山屆期,玄宮永閟,八域臣民,六十年仰庇之餘,皇皇愴慕,已不勝言。伏想邸下,崩霣痛苦,曷有其極?況我聖上孝思罔極,慟切昊天,不遑自恤,攀號隨靷,躬將玉帛,禮曠今古,近遠見聞,孰不悅服?第念凡人哭泣疚怛,最傷神氣。聖上以不毁之年,久在靜攝之中,今乃晨夜悲惶,觸冒風露,五內必損於過哀,百體易感於外傷,邸下憂悶焦念,又將如何?臣,以先朝末僚,尙寄在地上,自伏聞聖上親扈廞衛,臣雖老病在牀,自顧義分,不敢偃伏,必欲進身於巡路之外,一哭伸哀,遂强策病軀,擔舁寸進,舊疾之已添於向來劇暑者,未盡差平,而莽蒼撼頓,渾身如碎,僵臥㱡㱡,無望自振,顚頓匍匐,纔止新昌邑下,僅參於縣門哭泣,旋還私次。不但臣罪萬萬,恭竢鈇鉞之不暇,而念臣伸分無地,西望痛哭,益切無身憐悼也。且臣頃伏承書批,今方講讀禮經,討論喪禮,卽速上來爲敎,臣祗拜惶感,不知攸諭。臣少而不閑於禮,今又耄荒,師友所聞,亦已都忘,果使臣挾冊登筵,無所資而備顧問。況此老醜癃病,尤何足以近耿光者耶?邸下勤學好問之誠,無路仰答,則臣益增愧悚也。夫未葬,讀葬禮,已葬,讀祭禮者,曲禮語也。邸下之今日讀禮,正得聖人讀禮之義也。臣於是,豈勝欽歎?第竊伏念讀書程法,實有次第,禮經何獨不然?夏商以來,代有損益,而周文之郁郁,孔子所從,所謂議禮,後世莫敢擬議也。儀禮,周公所制,而禮之全書也。禮記則雜出於漢儒,記聖人之論禮,朱子所謂儀禮經也,禮記,解也者是也。若不讀儀禮,而先讀禮記,禮記許多說,果附着在何地?然儀禮註疏,卷帙浩多,實有望洋之歎,初看猝難領會,惟朱子家禮之書,酌古通今,簡而不略,詳而不繁,正好。先此而知四禮之綱領節目,然後進乎禮記,以考乎制禮之本義,更展而大之,推源於儀禮三百三千之廣大纖悉,而究竟焉,此讀禮之全工也。以是家禮之後,宋朝諸賢,至於我朝先正,莫不先致意於家禮,平日講質討論,多在於家禮,豈非以家禮之爲禮學初程,如大學之爲入德之門,而必先於論·孟·中庸也耶?亦不可不知也。或言家禮,是韋布之學,無干於王朝之禮,非法筵所講也,此則不然。朱子以爲儀禮,多是士禮,天子諸侯之禮,皆將士禮,增加爲之。蓋儀禮之冠婚喪祭,皆以士名篇者,誠以禮之大體,無貴賤同也。其所同之中,冠服度數之差別於士者,逐節見之而已。今就家禮而慣熟之,則其小小差別者,自可易通。以此言之,法筵之講禮,亦何不以家禮爲先也?昔者宣祖大王,手帖家禮,講問於筵臣,家禮果非帝王家所可講明者,宣廟之於此下工,何也?惟邸下念哉。臣無任悚兢竣罪之至。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。以予誠淺,未能感孚,心切忸怩。講學之要,惟在討論經旨,闡明義理,而非山林宿德賢士,何以能之?況以世祿之臣,其道德之粹,學問之正,予固深知。爾不可以捨予,予不可以捨爾。所勉切至,可不體念?爾其勿過辭,卽速上來,補我不逮。
以全羅監司狀達,茂長等官居束伍軍金贊金等渰死事,令于鄭榦曰,渰死人,令本道恤典擧行。
以忠淸兵使狀達,公州等官居倉使令姜旕乭妻黃召史等,爲虎囕死事,令于鄭榦曰,囕死人等,亦令本道恤典擧行。
以黃海兵使狀達,谷山等官居雇馬募入金乭龍等,爲虎囕死事,令于鄭榦曰,囕死人等,令本道恤典擧行。
全羅兵使狀達,泰仁等官居朴世貴孫女十四歲兒等,爲虎囕死事,令于鄭榦曰,囕死人等,令本道恤典擧行。
以慶尙右兵使狀達,尙州等官居寡女金召史第三女世化等,爲虎囕死事,令于鄭榦曰,囕死人等,令本道恤典擧行。
以咸鏡監司狀達,安邊等官居驛奴崔永建妻金召史等,爲虎囕死事,令于鄭榦曰,囕死人〈等〉,亦〈令〉本道恤典擧行。
鄭存謙達曰,卽者上番翰林李鎭恒,謂有情勢,陳書徑出,原書纔已捧入矣。所當直捧禁推徽旨,而此與無端徑出有異,推考警責,奉敎權穎,陳書入達,檢閱金和澤,卽爲牌招入直,何如?令曰,依。
上在昌慶宮廬次。
下直,法聖僉使崔斗奎。
金器大達曰,明日親祭齋戒,再明日正日,此兩日常參,頉稟。令曰,停。
鄭榦達曰,大司憲金陽澤,再度呈辭入達,執義任希敎,持平李鳳祥在外,朴師海,掌令尹在謙·李萬育呈辭,今日以監察茶時之意,敢達。令曰,知道。
鄭存謙,以都摠府言啓曰,入直軍兵等中日習射事,限卒哭間,啓請姑停矣。卒哭已過,今日爲始,入直內三廳武兼禁軍及軍兵等,中日習射,請出標信。傳曰,知道。
金器大達曰,右承旨李惟秀,右副承旨金時默,今日不爲仕進,竝卽牌招,何如?令曰,依。
鄭存謙達曰,奉敎權穎,檢閱李鎭恒,書批已下,竝卽牌招,推移入直,何如?令曰,依。
又以禁衛營言啓曰,前司諫兪彦述,本營從事官啓下,而時無職名,令該曹依例口傳付軍職,冠帶常仕,何如?傳曰,允。
兵曹口傳政〈事〉,以兪彦述爲副司果。
金器大,以宣惠廳言達曰,慶尙道咸安郡乙亥條大同米三百石,公作米二百八石,泗川縣乙亥條大同米二百石,乃是昨年上納者,而該邑過時裝載,中路氷泊,經年之後,咸安船今始來到,而米色腐傷麤惡,決難行用矣。大同事體,何等重大,而該邑守令,慢不動念,過限裝發,以致氷泊,又以腐傷之米,苟充上納,已極寒心,而監捧實監色,亦不定送,其違越事目之罪,俱爲駭然,而泗川船則尙無聲息,其在懲後之道,不可置之。兩邑守令,令本道指名現告,拿問嚴處,咸安不騎船監色,自本道依律勘罪,代身色吏及中路遲滯沙工,自京廳移法司嚴刑定配,腐傷米全數退送,使之卽爲改備上送之意,分付本道,何如?令曰,依。
又以漢城府言達曰,沿江渰水人拯活之類,有褒賞之法典者,蓋所以重人命也。挽近以來,本府雖有抄啓之事,該曹諉以虛實相蒙,全不擧論,以致渰死之患,無歲無之,而無人救活,殊非所以救民勸奬之道,故臣晦於昨年筵中,此後拯活人別單達下,卽爲依法施賞之意,陳達蒙許,捧甘各部,知委江民矣。上年七月十二日夜,潦水近所罕有,江邊陸地,便成滄海,民家之漂流,人物之墊沒,不知其數,而其中有氣力民人等,奮不顧身,持船突入於洪濤巨浪之中,許多人命,多數濟活。其從官令救人命,誠甚可嘉。此而若無褒賞之擧,則恐非勸後之道,而此等事,不無虛實相蒙之弊,故累次行査,刪減名數,只以居首若干人,別單書入,令該曹依法典褒賞,何如?令曰,依。
鄭存謙,以義禁府言達曰,黃澗前縣監金履福,時縣監韓光啓等,拿問處之事,徽旨達下矣。金履福,今方待令于本府,卽爲拿囚,韓光啓,時在任所云,依例發遣府羅將拿來,何如?令曰,依。
又以義禁府言達曰,卽接月令醫員李弘杞手本,則保放罪人林德恒,病勢今方向差云,還囚之意,敢達。令曰,知道。
又以兵曹言達曰,今此冬至兼謝恩使一行赴燕時,所把驛馬,必須前期分定,可無未及之患。舊把驛馬四十八匹內,忠淸道九匹,全羅道十一匹,慶尙道十九匹,今月三十日京中逢點,江原道五匹,咸鏡道四匹,來十月初五日,直送逢點之意,五道監司處,知委,何如?令曰,依。
又以刑曹言達曰,國葬都監,今已撤罷,還入本曹之意,敢達。令曰,知道。
又以司僕寺官員,以提調意達曰,戶曹北道木花八千二百餘斤,自本寺每年替當入送者,蓋緣本寺有稅入木花而然矣。再昨年以來,木花之失稔,八路同然,以此本寺稅入大縮,所捧比前,未滿十分一,故昨年則以舊儲所餘,艱辛充數,元定六千斤,僅僅覓送,而中間加定之數二千二百餘斤,則自該曹依例擧行事,草記依下矣。今年則舊儲已盡,且昨年木花之慘凶,尤甚於〈再〉昨年,稅入僅爲二千斤。此則當盡數輸送,而其餘不足之數,自本寺更無推移加充之路,令該曹依例擧行之意,分付,何如?令曰,依。
鄭存謙上書曰,伏以,日月迅邁,孝昭·微寧兩魂殿卒哭奄過,伏惟我大小朝,攀號哀慕,益復靡逮。伏況聖上,已過不毁之年,而鎭日將事,毁戚踰制,玉體榮衛,不瑕有損?區區不勝憂慮之至。念臣伏見頃日都監賞典下者,陞資之恩,亦及於臣,臣誠惶愧交中,靡所自措。噫,以臣無似,忝叨敦匠之任,碌碌隨行,幸而免罪。至於指畫綱要,諸堂在焉,董成匠役,郞僚掌焉,臣則眞所謂涉筆占位署惟勤者也。若言其奔走之勞,則凡在執藝之列者。當荐哀悲遑之日,孰敢不趨事自效,而豈於臣,獨有可紀者哉?且臣尤有所懍懼者,强仕之限,未及四歲,通籍之年,纔至七稔,而了無一事之可以少答洪造,冒進歷揚,遽躋下大夫之列,速化之戒,未免自犯,動躓之悔,理所必至。臣之一身冥頌,雖不足恤,其在聖朝綜理之政,磨勵之化,貽累非細故也。喉院新除,又出匪意,適會淸齋,不敢違召,隨參執事之末,而夤緣玷據,非計之所敢出。玆控短章,略陳微懇,伏乞睿慈,亟稟大朝,收還濫資,以重賞典,仍遞見職,以安微分,不勝幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。今玆陞資,式遵舊例,爾其勿辭,從速察職。
金時默上書曰,伏以,昊天不弔,聖母禮陟,公除甫過,大王大妃,又棄四方之養。嗚呼天乎,胡至此極?日月流邁,荏苒之頃,兩陵因山倏過,成事奄訖。伏惟我大小朝,出天孝思,攀號哀慟,穹壤罔極。顧臣不才,猥忝敦匠之任,惟懼有悔於終事,寧有一勞之可紀,而恩資混及於罔功,寵除繼降於無似,臣承命驚惶,誠不知置身之所。噫,如臣湔劣,濫廁仕籍,涓埃莫效,疵累從深,平居震越,若隕淵谷。區區矢心而自勉者,唯欲浮沈下位,避遠名塗,得以爲寡過報國之道矣。匪分冥升,反復不後於儕類,不但有違於初心,適以貽羞於淸朝。臣拊躬循省,慙悶欲死,言實由中,讓敢飾外?當聖上親行虞卒,擧朝臣僚悲憂奔走之日,旣不敢以私義退伏,又不得以血懇瀆撓,冒受匪據,蹙蹙而行,亦已多日矣。因仍晏然,斷無是理。玆於召牌之下,隨詣闕外,敢控短章,仰暴微悃。伏乞睿慈,俯察功賞之不稱,名器之難假,收臣資秩,削臣職名,以嚴國典,以安私分,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。今玆陞資,式遵舊例,爾其勿辭察職。
廣州留守李喆輔上書曰,伏以,日月不居,孝昭殿·徽寧殿卒哭奄過,凡在臣庶,普切慟霣。恭惟我大小朝出天之孝,哀慕益新,損傷必多,區區下忱,不任焦慮之至。仍伏念衰朽日甚,望斷供劇,日昨前席,猥有鳴號,天聽孔邇,兪音遄降,一物之微,有願必遂,感激之極,涕淚無從。秪期從玆以往,杜門養痾,攢祝鴻私而已,不自意鞶褫纔一宿,而南漢居留,又辱新命。臣旣以衰病得請,而上反以保障爲托,恩數太偏,事近無謂,怵惕惝怳,莫省所措。況此京輔之寄,又兼管轄之政,守禦之難,節制之重,設施排置之沿革不一,錢穀甲兵之蠱敝多端,決非癃疲昏耗如臣者,所可堪稱。今若以內外輕重爲解,而晏然冒赴,則去就之義乖矣,僨敗之誅必矣。爲參祭班,雖已祗肅,而反復揣量,承膺無路,不得不略控短籲,仰暴微懇。伏乞睿慈,曲賜諒察,亟許鐫改,俾重務毋曠,私分獲安,不勝幸甚。且臣於日前錫馬之命,竊有所踧踖不自安者。噫,國運不幸,數月之間,再承敦匠之命,臣子效力,捨此無地,免罪爲幸,受賞何心?又況勞勩,初無可紀,嚬笑在所當愼,懇乞仰稟收還,以重恩典焉。答曰,覽書具悉。日月易邁,兩陵因山已訖,成事奄過,哀慕罔極。今玆賞典,式遵舊例,卿其勿辭,卽速赴任。
漢城左尹具善復上書曰,伏以,仁天不弔,國哀荐仍,大行王妃,因山旣過,大行大王大妃,玄宮又閉,兩魂殿卒哭,次第過行,率土含生,普切痛泣。仰惟大小朝,哀毁過制,必多傷損之節,群下憂慮,曷有其極?臣於千萬夢想之外,忽伏承摠戎寵擢之命。半夜倉卒,事體嚴重,不敢不顚倒趨命,黽勉受符,而適叨領率轝士之任,且有兼察之傳敎,逃遁不得,因忝陪扈之班,虛縻重負,延至多日,五情失守,惶汗自瀉,不省置身之所也。仍伏念臣姿本駑下,百無可取,而猥蒙我大朝特達之殊眷,妙年甄拔,進塗無漸,歷遍內外,驟躋亞將,每自環省,涯分已溢,而今忽擧而進之,授以摠帥之重寄,不復難愼,臣誠倘怳驚駴,莫曉所以致此也。噫,今臣所叨,從古有國之所托重者,雖使鍊達兵流之宿將當之,猶且逡巡,況臣眇然後進,未閑軍旅,其何敢唐突冒承,上貽將不擇之譏,下速僨戎事之罪哉?且臣之私義,有至難安必可遞之端。臣之從兄臣善行,見方待罪禁營,笠轂掌兵,何等權柄,而同堂兄弟,一時竝據。堂堂聖朝,何患無可將之才,而注意盛渥,偏及臣家,有若非此莫可者然,國體之苟簡,物情之駭惑,已不可言,而顧臣闔門之震恐危凜,倘如何哉?噫,亢極則有悔,盈滿則必損,古訓炳然。臣若以司命中權,攬作一家私物,憑恃寵靈,晏然承受,則躓顚之災,決知其無幸矣。臣雖欲久居寵利,有不可得,此豈聖朝終始保全之道哉?噫,臣父臣聖弼,受知聖上,屢蒙奬擢,進由蔭路,致位卿宰,尋常語言之間,輒以圖報國恩,申戒於臣,臣雖不肖,豈不欲殫竭心膂,裨補絲毫,以少酬先臣之遺志哉?惟其履盛之懼,如上所陳,慄慄危衷,有若集木,釋擔之願,如縛求解,違命之誅,有不暇顧,臣情到此,其亦窮且慽矣。自有是命,私憂弸中,寢夢屢驚,矢心自劃,迷不知變,斷無轉動之路,只俟鈇鉞之加而已。此際又伏承左尹新除,恩出匪意,寵實無前,上天雨露,若偏臣身,以臣眇福,何以堪此?聞命跼踖,心魂爽越,直欲循墻而不可得。顧此京兆貳堂,地望殊別,本非如臣庸賤武夫,所可濫竽,豈容一日虛叨,累聖朝之官方,駭四方之聽聞乎?日昨出肅,只爲入參祭班,非出因仍蹲據之計也。然所帶將任,如蒙遞改,則此等職名,自在鐫免,區區血忱,只冀幸於解去戎符。玆敢不避猥越,冒死號籲於貳極之下,伏乞离明,俯察臣危苦之懇,將臣摠帥兆尹兩任,亟令竝遞,仍治臣煩瀆嚴廬之罪,使名器無玷,私分獲安,不勝萬幸。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其勿辭察任。
副司直鄭亨復上書曰,伏以,日月易逝,孝昭·徽寧二魂殿虞卒奄訖,仰惟大小朝,攀慕靡逮,何以堪居?臣不勝痛霣憂慮之至。念臣年迫日索,疾病纏繞,枯落窮廬,人事殆盡,屬當國哀洊疊,擧朝悲遑,咸簉班次,而臣則或進或退,未能如夙夜在廷之臣,此已萬萬惶恐,而今當虞祭時,又不免間多懸病,至於終虞,揆以情禮,尤宜伸哀,而淹疾蟄伏,莫效駿奔,若論邦憲,合被大何,特以臣名在耆列,見漏於諸臣現告之中,臣於此,一倍兢蹙,無地措躬。噫,大朝殿下,已踰不毁之年,連在未寧之中,而前後享事,一不命攝,必皆親行,其在臣子道理,宜不敢言病。臣雖老羸癃殘,猶不至於全未蠢動,則闕禮之罪,與諸臣,固無異同,而彼則竝罷,臣獨無事,刑政之乖舛,甚矣。臣不敢以倖逭爲幸,而寧不如同被其罪之爲少安私心,今何可厭然自揜,不思所以自處乎?玆不得不露章陳懇,冒死請譴,伏乞离明,俯加諒察,亟令有司,一體重勘,使王章無偏,朝綱少振,不勝幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其安意焉。
右參贊洪象漢上書曰,伏以,居諸迅駛,兩魂殿卒哭,次第奄過,臣民痛慕,益復如新。伏惟我大小朝,靡逮之慟,尤何以堪抑?臣不勝區區憂戀之忱。仍念臣猥以無似,荐膺敦匠之命,奔走董率,夙夜祗懼,竊庶幾圖報慈恩之萬一,而玄宮永閉,萬事都訖,俯仰穹壤,悲恨徒結。倖免僨誤之罪,罔非王靈攸曁,而錫馬之典,又下意外,臣心慙惶,固未暇言,而在朝家僭賞之失,誠不細矣。其何敢視以故常,晏然承領,有若眞有可紀之勞者乎?伏乞睿慈,察臣至懇,將臣所被恩典,亟稟大朝而還收焉。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。今玆賞典,式遵舊例,卿其勿辭焉。
全羅監司洪麟漢上書曰,伏以,居諸易邁,孝昭·徽寧兩殿,虞卒奄過,伏惟我大小朝,靡逮之痛,益復罔極,臣不勝悲隕焦憂之至。臣於日昨班行,伏奉除旨,以臣爲全羅道觀察使者。臣惝怳感激,五內失守,哭儀纔罷,章皇逬出,殆不知所以自措。去就一節,初豈可議,而親祭又隔一宵,情禮不敢偃伏,冒沒出肅,挨過陪班,臣於是乎始可以言私矣。嗚呼,方岳之職,委寄甚重,守宰之黜陟,生民之休戚,靡不係焉,其不可不擇也,明矣。況且湖南,物重而地大,習汚而俗狡,比他道最稱難治,雖使聲績素著,才猷俱長者處之,亦莫不逡巡而却步,今日此任,奚爲而及於臣哉?噫,臣之無似,濫蒙拂拭,歷踐華顯,涯分已溢。奔走筋力,不擇夷險,卽臣平日所自勉者,而空疎滅裂,百不猶人,外而小縣,內而閑司,猶不能稱其萬一,今忽以五十州管轄之重,畀之於眇然一新進,此不幾於强僬僥而擔千匀乎?臣若不量才分,徒恃寵靈,揚揚冒赴,若固有之,則有識之竊笑,姑勿論,畢竟僨事溺職,必無幸矣。此臣所以震越踧踖,終不敢爲承當之計者,而若其冥升之譏,過福之憂,亦未暇縷陳,以重煩瀆之罪。伏惟我邸下體下之仁,無微不燭,如臣至懇,不待臣言之畢,而庶蒙矜諒矣。玆敢仰首鳴號於貳極之下,伏願睿慈,特垂俯燭,將臣新授職名,亟賜鞶帶之褫,俾藩任得重,賤分粗安,公私不勝幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其勿辭,速往欽哉。
右議政申晩上箚曰,伏以,日月迅邁,兩魂殿虞卒,次第奄過,率普攀號,益復如新。伏惟我大小朝哀毁罔極之慟,尤何以堪抑?臣職在保護,區區憂慮之忱,實陪恒品。臣得伏見前後賞格傳敎,錫馬之典,荐及於臣。臣於是,惶愧悚懍,罔知攸處。噫,臣民不祿,國哀荐仍,大小哀遑,靡所逮及。凡係幽宮之役,莫非臣子自效之地,則以臣無似,猥忝書寫之任,畢竟得免於僨誤之罪,亦云幸矣,而兩月之內,寵錫相續,至於天閑良駟之面給,尤出常格之外。蔑寸勞而受濫賞,不但臣私心之萬萬悚恧,亦豈不有歉於聖朝綜核之政也哉?連値淸齋,未敢瀆擾,今始略將微懇,仰干睿聽。伏乞亟令收還,以重賞典,以安賤分,不勝幸甚。答曰,覽箚具悉卿懇。日月易邁,兩陵因山已訖,成事奄過,哀慕罔極,攀號莫逮。今玆賞典,式遵舊例,卿須安心勿辭領受焉。仍令曰,史官往諭。
工曹判書李鼎輔上書曰,伏以,居諸迅邁,仁元聖母因山已襄,匝域群生,痛損罙切,而矧伏惟孝昭殿·徽寧殿虞卒,次第奄過,大小朝哀慕靡逮之痛,益復罔極。臣頃以敦匠之勞,特蒙錫馬之典,至今惶駴,感激無地。今此晉秩之命,荐下於夢寐之外,臣誠惝怳,莫曉其故。臣於前後終事,少無毫分報效之勞,而恩賞之節,反輒有加,此豈爲朝家綜核之政,而私心之兢惕,爲如何哉?噫,臣百無肖似,猥荷洪造,四五年來,資級驟增,遽然至槐棘之列,居常愧懍,若集于木。不幸臣民無祿,大慽荐疊,濫掌監董之任,粗效職分之責,而誤恩偏隆,有若償功,又陞一資,自顧慙恧,決不宜冒受。且況臣之弟益輔,同被擢秩之恩,榮耀一時,寵絶曠古,龍悔極亢,鬼忌太盈,福過之災,理所必招,聚首相愕,感懼交極,而辭章路阻,陪祭義重,冒沒先肅,今始陳籲。伏乞离明,俯諒臣至懇,上達大朝,收還臣新授恩資,以重賞典,以安賤分,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。今玆賞典,式遵舊例,卿其勿辭焉。
左參贊李昌誼上書曰,伏以,居諸迅邁,我慈聖因山奄訖,徽寧殿卒哭又過,率土含生,攀慕如新。伏惟大小朝靡逮之痛,尤何以堪抑?區區下情,不任憂戀之至。臣頃伏見諸都監賞典備忘,陞資之恩,混及臣身。臣誠駴惶恧蹙,莫省攸措也。噫,大慽荐仍,擧國哀遑。臣於是時,猥掌方中之役,幸得效力之所,而惟其鈍拙癃殘,竟未能自盡誠悃,畢竟獲〈免〉於譴罰,亦云幸矣,而兩月之間,濫賞相續,私心怵惕,固不足言,其有傷於朝家愼惜之政者,果何如也?爲參陪祭之班,雖已冒沒祗肅,反復循省,罙切愧悚。連値淸齋,今始略暴微懇,伏乞离明,俯垂諒察,導達聖聽,收回臣新授資級,以重恩典,俾安賤分,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。今玆陞資,式遵舊例,卿其勿辭焉。
副司直金漢喆上書曰,伏以,日月迅邁,禮制有限,太母因山,倏焉已畢,兩殿〈虞卒〉,次第過行,伏惟大小朝愾慕罔極之痛,益復難抑。如臣無似,猥忝敦匠之末,遑遑悲隕之懷,自倍他人。臣於都監,受任最晩,由前由後,無路可紀,而賜馬之賞,洊及臣身。臣於是,愕眙惶愧,循省罔措。伏乞睿慈,俯諒臣必辭之義,轉稟而收還誤恩,以重賞典,以安賤分,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。今玆賞典,式遵舊例,卿其勿辭焉。
慶尙監司趙雲逵上書曰,伏以,日月易邁,孝昭殿·徽寧殿卒哭,次第奄過,仰惟大小朝,孝思罔極,何以堪抑?臣不勝悲隕憂慮之至。臣於杜門跧伏之中,忽伏承嶺臬除命,臣誠感霣震越,靡所自措。噫,鉛刀不堪再割,敗鼓不可復響,則未知聖朝,奚所取於微臣,而又畀以七十按廉之任,不少難愼?是何異於責蚊以負山耶?其所顚踣,可立而待。藉使臣雖無他故,唯當引分自劃,不敢冒膺之計,而此在臣去就之義,猶屬餘事,若臣之苦情悲懇,尤有所死不敢承命者。念臣粗守謹拙之家法,半生行己,無所怨惡於人,而昨秋駴機,忽地焱發,讒誣罔極,必欲甘心於臣家。倘非我聖上昭晣曲庇之恩,則尙安得保有今日乎?思之及此,寢夢猶愕,若執其咎,則莫非臣匪才冥升滿盈招災之致。臣於是,怵焉傷痛,懺悔萬端,其所自矢於心者,必欲謝却一切榮塗,還他本分,泯然剷跡,庶幾或免人鬼之忌猜,保我門戶。斷斷此衷,有如皎日,焉敢誣也?顧玆所叨之職,卽世所稱雄藩,而擁旄觀風,是何等榮耀?臣若弁髦自靖之素戒,懷恩恋寵,冒沒承當,則不但爲負心之人,適足以惹造物之猜,而益身家之災,不啻沃火以膏耳,臣豈忍爲此哉?區區行止,艮限已固,實無一分轉動之勢,而爲參卒哭陪祭,唐突肅命,誠禮雖伸,愧懼冞切,玆敢披瀝血肝,仰首哀籲於貳極之下。伏乞离明,俯賜矜諒,亟令鐫遞臣新授職名,以重藩寄,以靖私義,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其勿辭,速往欽哉。
修撰洪良漢上書曰,伏以,日月迅邁,大行慈聖因山奄過,兩魂殿虞卒已畢,臣民哀霣,一倍如新。伏惟我邸下,孝思皇皇,攀慕靡逮,尙何堪居,而躬親奠享,哀毁踰節,不瑕有損?臣不任耿結憂慮之至。仍伏念臣有悲苦懇迫之情,每擬一暴,而嚴畏不敢,囁嚅未果,今始冒昧仰陳焉。臣賦命險釁,獲戾神天,生纔十齡,遽喪慈母,臣父憐臣孤惸,復畀子育,無母有母,期見養成,而曾未三朞,臣父又見背矣。噫,年未成童,竝失怙恃,鮮民之生,此何人斯?零丁孤苦,形影無依,幸賴臣母至誠撫顧,艱難成立,得使先人之祀,毋墜於地者,莫非臣母之恩也。臣旣少罹愍凶,長益孤孑,自悼造命之奇,無復當世之念,而惟是反哺之誠,無以自效,干祿之計,出於爲養,隨衆應擧,濫竊科第,區區志願,只在於獲霑斗升之祿,無匱晨夕之供而已。不自意猥蒙洪造,偏被盛渥,歷揚華貫,出入禁近者,于今四五年矣。地非不淸,身非不榮也,而職事奔走,不遑將老,性拙謀生,家道益落,莫效幹蠱之責,反貽尸饔之憂,甘旨之適,固不敢望,菽水之供,亦或難繼,爲子如此,寧不傷心?加以臣母,積傷喪威,夙抱貞疾,居常懍綴,寧日恒少。每於朝退之時,母子相對,輒謂臣曰,國家以孝爲理,經幄之臣,擧得爲親丐養,雖以近所聞言之,前後踵相望也,汝何獨不能爲?安得吾衰病未甚,一以板輿,就汝養乎?臣每聞此言,戚焉疚懷,便欲卽日拜章,仰暴情私,而一念又以爲如臣不肖,猥廁近列,遭逢聖朝,偏沐厚眷,而顧無銖絲之報,遽進干恩之說,終非義分之所敢安者,以此遲徊,亦有年所矣。自入今年來,臣母益衰而病彌加,往往有朝夕難保之慮,人子喜懼之心,去而愈切。仍竊惟念君臣猶父子,苟有疾痛之懇,莫伸號呼之誠,則是情志有所自阻,恩澤不能下究也,夫豈有懷無隱之義哉?然則以公以私,其不宜終默也審矣。玆敢披露肝膈,冒死仰瀆於貳極之下,伏乞睿慈,憐臣情之可悲,察臣言之由誠,特許畀臣一小邑,俾病母得就便養,子職有以少伸,則短長之日,昔人先獲,涓露之報,此生難畢,臣無任祈懇之至。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。書辭,令該曹考例稟處。
注書李鎭衡上書曰,伏以,日月荏苒,孝昭·徽寧二殿虞卒奄畢,仰惟睿孝純篤,攀慕冞切。伏況我大朝,積月嚴廬,躬親將事,必多傷損之節,螻蟻微臣,不勝憂慮。臣於適在鄕廬之日,得伏聞恩旨下者,除臣堂后之職。不敢久淹,疾驅復路,繼而有馹召之令。臣誠惶隕悚蹙,宜卽竭蹶祗肅,而第臣所帶春秋兼銜,與臣兄檢閱臣鎭恒,有應避之規,且臣與同副承旨鄭存謙,爲內外從兄弟,揆以法例,本職亦在當遞之科。玆於召牌之下,來詣禁扄之外,陳章徑歸,恭竢處分。伏乞离明,亟令該曹,照例遞改,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。書辭,令該曹考例稟處。
上在昌慶宮。常參·經筵,以代理停。
金器大達曰,備邊〈司〉郞廳來言,今日賓廳坐起日次,而領議政李天輔身病,左議政金尙魯,徽寧殿獻官進,右議政申晩,孝昭殿獻官進,不得來會云矣。敢達。令曰,知道。
又達曰,賓廳日次,旣已頃稟,所當持公事入對,而親祭齋戒,頉稟。令曰,知道。
鄭榦達曰,大司憲金陽澤,三度呈辭留院,執義任希敎,持平李鳳祥在外,朴師海,掌令尹在謙·李萬育呈辭,今日以監察茶時之意,敢達。令曰,知道。
藥房都提調申晩,提調趙榮國,右承旨鄭榦啓曰,秋雨成霖,日候陰濕,伏未審此時,聖體若何?前劑入湯劑茶飮,已盡於昨日,臣等依下敎,卽與諸御醫入侍,詳察聖候,議定繼進當否爲宜。臣等不勝區區憂慮,敢來問安,竝此仰稟。
金器大達曰,明日親祭時,承旨不可不備員齋宿,而都承旨具允明,以身病呈辭受由。合有變通之道,何以爲之?敢稟。令曰,改差。
以右承旨李惟秀牌不進罷職令旨,令于金器大曰,推考徽旨捧入。
金器大達曰,右承旨李惟秀,旣有只推之令,卽爲牌招,以爲齋宿之地,何如?令曰,依。
金時默達曰,因備邊司草記,江原監司李裕身,遭母喪。方伯重任,不可一時虛曠,其代令本院稟旨開政事,允下矣。政官卽爲牌招開政,何如?傳曰,政事當日爲之。
傳于鄭存謙曰,藥房入診,左相同爲入侍。
傳于鄭存謙曰,左·右相入侍于會通門。
傳于金時默曰,左·右相,禮判入侍。
有政。判書鄭翬良進,參判南泰齊病,參議趙明鼎病,同副承旨鄭存謙進。
吏批啓曰,江原監司,今番差出,而擬望之人乏少,承旨及他道守令,竝擬,何如?傳曰,允。
以朴昌潤爲承旨,以尹得養爲校理,以柳鎭說爲刑曹佐郞,以元景厚爲貞陵令,以沈鏽爲江原監司,以申暿爲監察,以洪啓禧爲軍器提調,綾恩君單,具允明,奉常直長單,李長泰,兼春秋單,魏興祖。
兵批,判書洪啓禧進,參判李應協入直進,參議李昌儒病,參知成天柱病,右副承旨金時默進。
以李昌壽爲同知,以兪彦摯爲同知,以朴師漢·鄭允協爲僉知,以林遇春爲五衛將,以洪應夢爲曹司衛將,以洪聖源爲忠壯將,以吳世潤爲慶德將,以朴盛源爲北評事,以沈錪爲翊衛,以趙靖世爲衛率,以李柱國爲京畿水使,以尹泰淵爲慶尙左兵使,副護軍林遇春·李邦綏,副司果朴盛源·李思海。
吏曹口傳政事,遠接使李昌誼,問禮官宋瑩中。
兵曹口傳政事,副司果宋文載。
江華留守金相奭上書曰,伏以,日月遄邁,仁元聖母因山奄過,徽音永閟,至德莫追,普率含生,慟隕維新。伏惟大小朝哀慕靡逮之痛,益復何堪?臣之父母墳山,在於京畿高陽地,而臣向來一疾,沈淹三載,省掃之禮,一向曠廢,區區霜露之感,已不可自勝。況臣向蒙陞資之恩,而榮及所生,繼承沁都之命,而身離京輦,而適當國哀復土之前,義不敢言私,贈敎之下,旣未伸焚黃之禮,辭陛之前,又未請省壟之暇,私心愴觖,尤當如何?今則山陵禮畢,虞卒已過,臣之還任,將至不日。若得去路,取便逶迤一舍,則可以歷省先壟,祗告恩榮,神理人情,庶乎無憾矣。臣溯求前例,則前後守臣之請以歷路省墓者,輒蒙恩許。玆敢略入文字,冒控哀籲,伏乞离明,特推體下之仁,俯賜矜許,俾伸至情,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其依所陳往省焉。
丁丑七月二十九日辰時,上御涵仁亭。藥房入診,左相同爲入侍時,左議政金尙魯,都提調申晩,提調趙榮國,左副承旨鄭榦,假注書邊得讓,記注官朴必珍,記事官李東泰,醫官金履亨·鄭趾彦·李以楷·金德崙·金履貞·蔡膺祜·金福齡,以次進伏訖。上曰,都承旨何不入來耶?榦曰,以病呈單,朝已改差,故臣代入矣。尙魯曰,日候一向炎熱,而或多陰濕之時,聖體此時若何?上曰,近來則差勝,而日氣尙熱,風且連吹,以後苑所種之稻觀之,幾皆偃矣。欲其復起而似難矣。晩曰,因山前,則每以不得寢睡下敎矣。近則寢睡諸節,比前,若何?上曰,差勝矣。晩曰,湯劑連爲進御乎?上曰,進御矣。尙魯曰,王世子氣候,若何?上曰,一樣矣。晩曰,令醫官入診脈候,何如?上曰,依爲之。醫官以次診脈。履亨退伏曰,脈候左三部一樣沈遲,而右三部脾胃脈,亦軟弱矣。趾彦退伏曰,脈候左三部沈遲,而右三部脾胃脈軟弱之候,亦無差勝矣。以楷退伏曰,脈候左三部度數亦遲,而右三部脾胃脈之軟弱一樣矣。德崙退伏曰,脈候左三部沈遲中帶弱,而右三部亦弱,少無差勝之勢矣。履貞退伏曰,脈候左右三部沈遲,而脾胃脈亦一樣軟弱矣。膺祜退伏曰,脈候左三部沈遲一樣,而右三部度數亦遲,脾胃脈亦一樣軟弱矣。福齡曰,脈候左三部不足一樣,而右三部脾胃脈,亦一樣軟弱,無差勝矣。診脈訖,履亨曰,臣意則丸劑進御,則似好矣。晩曰,脈候一樣不足,進御丸劑伏望矣。上曰,耳不聾,欲聰而進乎?步不澁,欲利而進乎?眼不昏,欲明而進乎?旣無此三病,而今進丸劑,誠不緊矣。晩曰,以脈候觀之,軟弱之候,尙無差勝,則丸劑豈不進御乎?履亨曰,理中湯則連爲進御乎?上曰,進御矣。理中湯則果有顯效,以此觀之,氣敗可知矣。尙魯曰,當此之時,兼進丸劑,則益似收效矣。上曰,聞朴弼琦,食松葉,而今則食肉云。人之年老,則無奈何矣。予則不善食肉,豈不難乎?履亨曰,湯劑不可以繼進,而丸劑則調補之效,亦勝於湯劑矣。上曰,一日三服可乎?履亨曰,若然則尤爲善好矣。上曰,加味理中湯五貼,蔘橘茶五貼,依前劑入,加減八味元一劑,亦爲劑入。出榻敎上曰,秋炎無異於夏炎。日勢如此,則秋夕前,可穫稻而食矣。晩曰,早播者今方間間刈食,而中稻亦非久當食云矣。尙魯曰,畿農本懶,故晩種者多,而亦皆非久刈食云。推此觀之,秋夕前之刈食,似無慮矣。履亨曰,御藥何等至重,而自前則以鎖鈔封進矣。近則用碗,事甚輕疎。還用鎖鈔,似好矣。尙魯曰,莫重御藥,以碗封進,事體不當矣。上曰,鎖鈔尤孟浪矣。鎖則鎖,而返不如封碗,糊封則有痕,而可知矣。尙魯曰,鎖上加封,則在重事體之道,似尤堅矣。履亨曰,此後則封鎖以進之意,敢達矣。上曰,八味元則服幾劑而得效乎?但老氣則莫如瓊玉膏矣。尙魯·晩曰,誠然誠然矣。然則瓊玉膏劑入乎?上嗚咽曰,前則上奉慈聖,故予有自護之心而進御矣,今則慈聖不在,豈獨爲予身而進御乎?晩曰,下敎不必如此矣。若有一分爲聖體之道,則豈不進御乎?上下泣曰,昔高宗亮陰三年矣。祭服則予或有脫着之時,而孝巾則不脫,庶以此寓孝思之心矣。仍問曰,亮陰三年何意也?只不發言之謂耶?榮國曰,亮陰,卽居喪之所,今之廬次也。尙魯曰,瓊玉膏俄者敢達,而更伏望進御矣。榮國曰,殿下之今無大段患候,誠萬萬僥倖矣,豈恃此僥倖,而不爲進御乎?上曰,五朔至痛,寧不異乎?尙魯曰,七旬執喪,雖以閭巷之士言之,無及於殿下者矣。誠孝出天,八方之人,孰不欽仰,而至於不顧聖體,殆同匹夫之勇矣。殿下之所行,乃行不得之事也。今倖無愆候,而其暗地受傷,倘如何哉?晩曰,近來上食晝茶禮,亦皆親行乎?上曰,親行矣。榮國曰,因山前祭奠,一無不參,今又不廢親行,而聖體之不至欠和,誠神明之所佑也。殿下之一身,宗社臣民係焉,何不思保護之道,而乃如是耶?上曰,因山時或慮內飢,石梨三介,納於袖中而去矣。中路不食梨,則在袖自潰,來時又藏三介棗於袖,而因不食。此無他,常時自奉甚薄故也。今無他病,安知非賴此力也?且所恃者惟百姓,而禾穀爲風靡傷者多矣。日望偃者之復起,欲如睡人之寤起。今日則雨晴而且炎,庶幾天乃反風,禾乃熟矣。尙魯曰,禾穀之風偃者雖多,而連日曝陽,則亦皆成熟,必無不食之慮矣。晩曰,瓊玉膏劑進之意,敢此更請矣。上曰,予豈不欲,而心有所不忍矣。尙魯曰,雖苦口之劑,若知分明得效,則至祝其進御,而今殿下每如是下敎,其在臣子情理,豈不焦悶者乎?晩曰,伏望快許進御矣。上良久曰,然則五分之一劑進,可乎?尙魯曰,脈候不足,四分之一,似好矣。上曰,太多矣。仍命曰,瓊玉膏五分之一劑入。出榻敎晩曰,弘陵因山已過,卒哭又過,東宮連爲哭泣。且當換節之時,欲一診候,而今日則臣方見差獻官,明日當入診矣。上曰,後日次爲之。上曰,遠接使,誰可合也?尙魯曰,新陞重宰雖多,而或有故或年老,無可送之人矣。上曰,左參贊,何如?尙魯曰,臣亦思之,李昌誼·鄭翬良,誠合此任,而吏判則都政不遠,勢難遠出,李昌誼可謂單望矣。上曰,又有洪象漢矣。晩曰,曾經此任矣。李昌誼之外,恐無他人矣。上曰,關東伯予亦有所思之人,何必當品中人也?卿能思之乎?尙魯曰,俄見草望,沈鏽爲首望矣。上曰,卽今安邊府使乎?尙魯曰,然矣。爲人休休,今番賑政,亦善爲之。每欲一用,曾有言及於吏判之事矣。上曰,副望誰也?尙魯曰,李惟秀也。上曰,此人亦堅剛矣。末望則誰也?尙魯曰,韓光會也。上曰,此擬望之人皆可矣。予意則在於安集使,故有意而問矣。尙魯曰,此亦好矣,而望筒旣已擬出後當爲之矣。上曰,流民之散在者,善爲安集,今番頗有功勞矣。尙魯曰,當銘心矣。上曰,淮陽亦好矣。尙魯曰,然矣,而赴任未久,又何遷乎?上曰,沈鏽,予初知分數之過矣。曾聞卿言,且見其人,心事果善矣。尙魯曰,爲人周通且實,每當國事,不惜其身,誠貴矣。上曰,海伯當初,予不擧論,則幾乎失之矣。尙魯曰,聞其治績,果善爲之云矣。上曰,灣尹亦善爲之云,似不當止於灣尹矣。予今已衰,而如此之人,欲一用矣。尙魯曰,今聞治聲,亦藉於洛下,臣亦知如此之人,不可使止於灣尹矣。上曰,灣尹年幾何?尙魯曰,癸未生矣。上曰,年則不老,而齒已落矣。尙魯曰,素有病,而且聞才見慘慽云,恐致益傷矣。上覽政筒曰,朴昌潤,予見書臣謹封時,蓋堅剛矣。雖不入於承宣望,初有特除之意矣。近久沈滯,如此之人先除,可也。尙魯曰,下敎誠好矣。上顧榦曰,此承宣亦强矣。尙魯曰,曾於宣川府使時見之,愛民守法,誠可嘉矣。上曰,南泰著又入北評望矣。可謂已甚矣。尙魯曰,東萊消息上來矣。洪重孝盡逐倭人,去十九日已爲入送,而渠則未及知被罪,故狀啓來到於備局矣。其入送之際,費勞心力,還切可矜矣。上曰,然乎?尙魯曰,倭人之法,不待入來之令而徑還,則例卽斬之云矣。上曰,然乎?仍命書傳敎曰,王者飭勵,不過勸懲,慢則懲,勤則勸。當初泄泄,故有所處分矣。今則能擧其職,事當功過相準。前東萊府使洪重孝,特爲放送。上曰,趙曮下去時,不無生怯底意矣。今則無事,好八字之人,類如是矣,上取覽萊伯狀曰,朴尙淳亦難者矣。尙魯曰,亦不無功勞矣。上曰,此亦將功補過乎?直用功勞乎?尙魯曰,其在激勸之道,施賞無妨矣。尙魯曰,平安監司閔百祥,黃海監司沈墢,俱以穡事之間多失稔,客使之不日將至,今秋習操,狀請停止,而關西則又以竝停都試爲請矣。兩道事勢,誠如狀辭,關西之巡操城操,海西之水陸操,竝與城營將巡點,而使之停止,至於都試,異於習操,如不行,則武士不無落莫之歎,故纔經筵中定奪,卽已行會。此則依定奪設行爲宜,以此分付,何如?上曰,依爲之。出擧條尙魯曰,纔見平安監司閔百祥狀本,則以爲本色田政,本來紊亂,間多無田案之邑。且一結所收,其數甚少,故每年磨勘,比前摠,煞有出入而已。當此年事失稔,使客相續之時,都事覆審,少無所益,徒有廚傳之弊,請寢成命矣。關西田政,果如道臣之言,都事覆審,視他道誠不緊,依狀請許施,覆審一事,令道臣依前擧行,而北道田政,亦如關西,不宜異同,使之一體施行,何如?上曰,依爲之。出擧條尙魯曰,碧潼犯越事,詳覽本道狀本,則殺越情節,雖無可疑,而鳥銃之越界奪來,越界還給云者,似不無隱情。諸罪人令道臣拿致營獄,更加親覈後狀聞事,分付,何如?上曰,依爲之。出擧條尙魯曰,兩西貶窠守令,方有勅聲,不可等待都政,令該曹後日政差出,何如?上曰,依爲之。出擧條尙魯曰,新除守令,或有未署經者,一司則除署經,催促下送宜矣。上命書傳敎曰,一司署經守令,一司除署經,其令明日辭朝,未赴任守令,亦令明日辭朝,兩司未署經守令,待朝牌招署經,署經後,雖一司未署經,其令一兩日內辭朝。尙魯曰,關東年事,擧皆豐登,而獨三陟又未免凶云,故心甚訝之,因監司李裕身私書,始知其邑有十年冤獄,不無感傷,而連値凶歉矣。裕身連爲廉察,摘發情僞,親往究覈,卽地成獄云。於此亦可見勤幹可用,而意外遭艱,甚可惜矣。上曰,然乎?獄事何事云耶?尙魯曰,以女妓淫間等事生梗,而致此云矣。晩曰,醫藥同參張景賢,善於痘醫,方任羅州監牧官,昨冬東宮痘患時,不得待令矣。近聞閭巷間痘患,尙未寢息云。善於痘症之醫官,不宜一向置之於遠地,羅州監牧官張景賢,依前例以近地監牧官換差之意,分付,何如?上曰,依爲之。出擧條晩曰,侍醫官金德崙,頃於診候時,未及待令,事極駭然。拿處,何如?上曰,勿施,可也。榦曰,海州幼學等上言,有建祠之請矣。頃有入對之敎,故持入矣。上曰,已以置之爲敎矣。彼輩之意,全在於設科,勿施,可也。尙魯曰,極猥濫矣。尙魯曰,孝昭·徽寧殿朔望,臣等分差獻官矣。徽寧殿則小臣差往,孝昭殿則右相差往之意,敢達矣。上曰,依爲之。尙魯曰,三學士及金尙容家,有致祭之命矣。金尙容其時爲右相,故以右議政題主矣。李景奭行狀中,有孝廟朝特贈領議政之恩典,而子孫今始覺得,欲一番陳白後改題,故敢達矣。上曰,爲子孫者,何其太暗也?若非今番賜祭之擧,則幾乎終不覺矣。尙魯曰,臣等方受香,而日已晏,先爲退去矣。上曰,退去。上命榦曰,以右副承旨留院,可也。諸臣以次退出。
丁丑七月二十九日申時,上御涵仁亭。左·右相,禮判入侍時,左議政金尙魯,右議政申晩,禮曹判書李益炡,左副承旨金時默,假注書邊得讓,記注官朴必珍,記事官李東泰,以次進伏訖。上命時默書傳敎曰,噫,昔日三年之內,其猶講筵。況旣定之後,豈可不爲,而噫,一自代理之後,不爲法講者,意蓋深矣,而定以講經者,意亦在矣。噫,白首暮年,身被衰麻,支保五朔,寔是料表。今則六昨成事,又欲行殷祭,亦是料外。此等心懷,此等衰耗,一依代理初例,雖不復爲,其誰强予,而噫,明日卽昨年謁陵之日也。豈意此等之歲,支撑于今,望西郊而拜殿乎?常訓旣諭,其於勤學,昔年仰覩,尙今支保,旣定中止,是豈體昔之意乎?此非應講,然遽然行之,心有所不忍。且凡事必有所據,明日茶禮口奏,初六日講經,當進行於當日。此乃一則追惟昨年今日之意,一則旣着視事服,其月雖不忍,亦不敢悠泛。月初乃行,垂裕後昆之意,時刻以午正三刻爲之,入侍比常年稍減,領事一人,知經筵同經筵中一人,特進官一人,參贊官一人,儒臣上下番入侍,而此後以前定初六日,依例擧行,入侍,三年內,亦依此擧行事,分付。上曰,特進官欲置之矣。尙魯曰,置之恐無妨矣。上曰,勅使非久當來,凡事預則立矣。遠接使·問禮官,卽爲差出,今夜齋殿入侍宜矣。尙魯曰,遠接使以李昌誼爲定,而問禮官姑無定人,當退去定出以稟矣。上曰,兩處受祭所,今無可定之殿,一殿則以明政殿爲之,一殿則以仁政殿爲之似好,而明政殿太廣,將奈何?尙魯曰,若然則月廊當以揮帳堅遮矣。上曰,然矣。若用揮帳,則外內殿,渠何以知之?晩曰,當自敦化門,踰建陽峴入之矣。其深淺必不知矣。上曰,涵仁亭,亦足可爲之矣。晩曰,足爲之矣。上曰,此亭最好矣。尙魯曰,然矣。上命書傳敎曰,孝昭殿受祭處所,定於涵仁亭,徽寧殿受祭處所,定於古孝純宮事,分付。勿出朝報上曰,殿所已定,今後則繖扇等物改之,可也。益炡曰,或多色弊者,當改之,而帳與床卓等物,亦當新新爲之矣。上曰,依爲之。命書傳敎曰,遠接使·問禮官,今日啓下,齋殿入侍。勿出朝報時默曰,臣以奠幣事,竊有仰稟者矣。日昨孝昭殿祭享時,奠幣於爵前,徽寧殿則奠幣於第一行。兩魂殿祭禮,似不可異同,宜有一番稟定,故敢此仰達矣。益炡曰,五禮儀所載,幣在爵前,則孝昭殿祭享時,爵在靈座前,幣當在於爵前,此與太廟大祭時,爵幣在香爐之後,似有間矣。時默曰,臣考見補編,以爲奠幣於神座之前,五禮儀大祭條,則奠幣於案前,以補編見之,則奠於神座前宜矣。上曰,所陳是矣。一依孝昭殿奠幣禮,擧行,可也。出擧條上命書傳敎曰,宣傳官一員待令,騎馬六匹立之。諸臣以次退出。
上在昌慶宮。常參·經筵,以代理停。
朔祭罷後,大殿,政院·玉堂·朝廷二品以上·六曹·大司諫·宗親,單子問安。答曰,罔極。
藥房,口傳問安。答曰,罔極。
世子宮·嬪宮,政院·玉堂口傳問安。答曰,罔極。
下直,淸風府使李翼鎭,慶興府使尹得雨,襄陽府使吳奉源,茂朱府使沈銈,价川郡守金乃衍,咸平縣監田晉祥,高城郡守鄭羲祥,懷德縣監鄭景淳,兔山縣監李復泰,嘉山郡守金得煋。
傳于鄭存謙曰,左副承旨入侍。
朴昌潤達曰,戶曹判書李宗白,陳書承批之後,連呈辭章,尙不行公,事甚未安。度支重任,不宜暫曠,卽爲牌招察任,何如?令曰,依。
傳于金時默曰,崇禮門·興仁門,左承旨進去,敦義門·肅靖門,右承旨進去,逢點虔誠。
傳于朴昌潤曰,左承旨許遞,其代尹學東除授。
鄭存謙啓曰,新除授承旨尹學東,方在罷職中,時未敍用。何以爲之?敢稟。傳曰,敍用。
朴昌潤達曰,新除授承旨尹學東,卽爲牌招,何如?令曰,依。
又達曰,明日擧動時,侍臣·諫院,無進參之員。除在外外,獻納安克孝,正言李仁培,竝待開門牌招,以爲進參之地,何如?令曰,依。
傳于鄭存謙曰,講經入侍命下時,來詣于明政殿後。
傳于鄭存謙曰,明日明政門,由敦化門行,以此分付。
傳于鄭存謙曰,侍衛守宮仍。
傳于尹學東曰,已諭於下敎矣,春坊問安,今番則勿爲之,此後則爲之。
鄭存謙,以兵曹言啓曰,明日毓祥宮擧動時,問安馬及各差備應把之數,無以推移,依前例京畿驛馬,限十匹補把,以充不足之代事,本道監司處分付,何如?傳曰,允。
答領相李天輔疏曰,省疏具悉。噫,誠孝淺薄,仙馭莫攀,玄宮永閉,號泣而廻。其雖倖而支保,萬念已冷,遙望暮雲,心焉欲墜。卿之不衰之年,一向若此,悶卿深而思卿切矣。業已知矣,卿何過讓?噫,元輔股肱,非筋力奔走者,自古有臥閤論道之名。莫重之事,其猶替行,來頭迎勅,其若此,自有左右揆,而況卿雖無恙,自前已有替行者乎?頃者下敎,非謂大臣,而卿與領敦寧,自謂不篤老,相爲引咎,予則曰過矣。今若許副,豈置卿輔相之意哉?今則因山已過,廊廟有二揆,自可須資,卿須體小子慇懃之意,安心勿辭,益加善攝,俟間造朝,用副此意。仍傳曰,遣史官傳諭。原疏留中
知敦寧李益輔上書曰,伏以,日月不居,孝昭殿·徽寧殿虞卒,次第奄過,率普之痛,曷有其極?大朝五朔嚴廬,哀毁過節,連日享祀,一不命攝,不瑕玉候之有傷?伏惟邸下哀慕之中,一倍焦悶矣。竊念臣,以萬萬無似,偏被鴻造,濫廁宰列,居常愧懼,若隕淵谷,意外又以銘旌書寫官,至蒙加資之恩,聞命惶悸,歷累日而靡定。夫朝家賞典,隨其功勞之大小,以之輕重,而未嘗有無其功而施賞,亦未嘗有無其勞而受賞者焉。苟其無功無勞,而施以重賞,則上失綜核之政,下招濫受之譏,可不愼歟?臣本鹵莽,凡於楷字,亦不成樣,至若篆學,尤是素昧,而遽當哀遑震剝之時,時刻將迫,事勢嚴急,圖免無路,依樣畫模,艱辛安排,見之者莫不駭異。該曹之當初塡差,實非愼擇之道,而豈料畢竟恩賞,若是之過且濫也?噫,臣之區區情私,略陳於昨年藩任時辭章,而在臣沒身自靖之義,誓不更進名塗一步地,以暴臣心之素守,而嶺外遞歸之後,連因國家之有故,隨波奔走,自同平常之人,包羞忍恥,若無所容。忽於此際,反叨擢秩之榮,求退媒進之嫌,臣烏得自解,而人亦謂斯何?況臣同堂兄弟,竝居崇顯,盈滿之懼,實爲懍然,如臣不肖,不念知足之戒,又復冥升不已,遂躋八座之列,雖無人忌,必有鬼猜。此臣所以撫心失圖,尤增怵惕而不敢當者也。玆敢冒死哀籲於貳極之下,伏乞离明,俯諒臣由中之懇,仰稟大朝,亟收臣新授資級,以重賞典,以安私分,千萬幸甚。臣方冀還新命,固不暇更提所叨本兼之有所嫌避,而第春秋領事臣天輔,卽臣之從兄,在法當避,臣又無敦寧,則俱不可冒據,竝令該曹考例遞改焉。臣宜卽陳章辭免,而書籲路阻,又當聖上之親祀,陪參是重,私義公格,一倂弁髦,冒沒出肅,今始自列,臣於是益不勝悚懼。臣無任屛營祈懇之至。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。今玆陞資,式遵舊例,書辭,令該曹考例稟處。
丁丑八月初一日四更一點,上詣孝昭殿。親臨朔祭入侍時,行都承旨金器大,左承旨鄭榦,右承旨金時默,左副承旨鄭存謙,同副承旨朴昌潤,假注書朴相老·邊得讓,記注官朴必珍,記事官李東泰。上自賓陽門出宮,至齋殿住轎,召昌潤入侍,命書傳敎曰,噫,陵三時祭奠,一付守陵官,殿三時祭奠,付諸享官,其所躬行,卽大小享祀,而其雖皆行,三年之內,一朔不過二祭,一年五享,節日亦不過九次,而凡事有本有末,親行本也,攝行末也,而今則以攝行爲本,親行爲末,此本末倒置也。噫,予之氣,三年祭奠,豈可信也,而然本末宜整,此後攝行命下之外,大小祭享,一依五禮儀例,親祭擧行事,分付儀曹,以此載於補編。上曰,承旨年幾何?昌潤曰,五十九矣。上召騎判曰,庚子年山陵封閉官,卿之父也。其時年幾何?洪啓禧曰,五十八矣。上曰,曾已聞之,而今聞此承宣所奏,卽加一年,而年甚相似,其亦異矣。上曰,補編今幾爲之?啓禧曰,綾恩君具允明,纔遞承旨,今不冠帶上仕,故姑未爲之,而從當仰稟爲之矣。上入齋室後,命遠接使·問禮官入侍。上曰,勅使牌文,未知何日來到,而凡事預則立矣。上下馬宴,彼雖問之,答以我國喪禮自庚子大備,不用宴饗云爾,則彼亦不必頉矣,而又有一事,乃醴酒也。我國,旣用醴酒,國中之所無,不可待他賓云則好矣。昌誼曰,宴饗事較此尤重,沿路則皆爲之,而入京後不爲,則彼必爲言,當以譯舌爭之矣。上曰,徐宗順輩,若問以宴饗儀註,何不爲之云,則答以國王,方在哀疚中,不得爲宴饗之節,而國王所待者,只有茶禮而已云云,可也。昌誼曰,醴酒則彼亦知我國之酒禁矣。上曰,彼必言以待吾則何不用酒云矣。瑩中曰,彼雖索酒,我國所無,何可用之耶?上命禮判入侍。上曰,弔與祭,一而二二而一矣。旣有祭則不可無弔,雖加俸弔字,別無光色,而弔之一字之加呼,在渠,亦豈有持難之理乎?以弔祭,磨鍊儀註,可也。昌誼曰,彼中雨水連霔,故告訃使先來,今始來到,勅行之來,姑難指日,而臣等之行,不必等待牌文,先期下去,然後似免窘急之患。當退去,量議爲之矣。上曰,唯唯。遂就位行禮。上至樽所,問禮判曰,執盞乎?執爵乎?益炡曰,執盞矣。上命右相入侍曰,陵祭無奠弊禮,只行三獻,而且用爵矣。以孝純宮見之,亦用爵,而何獨於此用盞乎?此與上食有異,若用盞,則非祭而卽奠也。晩曰,補編,亦載以用盞矣。上曰,文廟酌獻,亦用爵,則於此用盞非矣。以爵,改載於補編,可也。晩曰,然則徽寧殿,亦一體用爵乎?上曰,依爲之。上行初獻禮,降復板位。上曰,庭燎鐵,廟社·永禧殿,各置二,而孝昭·徽寧殿,各置二,各具阿里金,令工曹,卽爲鑄成,禮判知而分付,可也。出擧條行禮畢,上遂還內,住轎于涵仁亭前,命承旨入侍,書傳敎曰,噫,三月承慈敎,展拜毓祥宮,怳若昨日,而今則旣着視事服,亦拜眞殿,上慰陳懷,宜卽行也,而今日晝有茶禮,明朝,欲行展拜禮於毓祥宮,少伸此心。三嚴,以卯正初刻爲之,開門差早,元良,祗迎隨駕,置之,步軍五哨·馬軍三哨·禁軍三番,隨駕,禁·御兩營留陣,置之,右副守宮。噫,此乃三月後動駕者,而呼寫之際,無慈殿問安承旨,不覺涕淚被面。小洩此懷,然後心可庶定,噫。上曰,承傳色,敢爲前導,當該承傳色推考,政院申飭。出榻敎時默曰,此後則問安於明政殿階下,似好矣。上曰,建福門外問安,甚不安,承旨之所奏誠是矣。上曰,初六日,是敬順王致祭乎?時默曰,然矣,而式例稟定後,可以爲之矣。上曰,與溫祚王致祭同矣。高句麗·百濟·新羅皆同,而但於勝國,有異矣。以次退出。
丁丑八月初一日辰時,上御涵仁亭。講經入侍時,領事金尙魯,知事申晦,特進官李春躋,參贊官鄭存謙,副校理南泰著,修撰洪良漢,假注書邊得讓,記注官朴必珍,記事官李東泰,以次進伏訖。上讀新受音中庸,自第十八章無憂者其惟文王乎。至父母之喪無貴賤一也。上嗚咽停音,良久曰,下篇,予當繼爲之矣。仍讀第十九章武王·周公其達孝矣乎,至事死如事生事亡如事存。玉音,又嗚咽。上讀了兩篇曰,予生在今日,能開講筵,予懷一倍,而三年之內,又逢此大文,誠異矣。尙魯曰,今日經筵,聖意有在,而又讀此兩篇,凡事誠不偶然矣。上命泰著,讀奏第十八章大註,又命良漢,繼讀第十九章大註訖。上曰,文義陳奏。泰著曰,文王之上承下傳之君,皆聖君也。文王,又以聖人,居於中間,歷代傳序之盛,未有若此者,此所謂無憂者,其惟文王也。雖然,此特後世贊頌之辭也。以文王言之,則文王,亦何嘗無憂乎?無逸一篇,備述文王憂勤之治。苟使文王,無不敢盤遊日昃不遑之德,則太王·王季積累之基,何以大之?武王·成·康隆赫之業,何以啓之乎?是知文王之所以無憂者,亶由於無逸二字也。今殿下上承祖宗熙洽之緖,下有元良付托之重,其在光前裕後之道,亦須加勉於無逸之德,以爲無憂之本,是小臣區區之望也。尙魯曰,人君能世世守而不失,則豈有亡國之患乎?儒臣之憂字推演陳達之意,誠得體矣。上曰,後之爲君者,若知壹戎衣之意,則夏·商,豈有受·辛,而周亦有赧王乎?蕭何之法,曹參能守之,故漢之天下治矣。若知守文·武之法,則於治國,何有哉?泰著曰,夫子稱虞舜大孝,武王達孝,而論其孝之大體,則不過曰宗廟饗之,子孫保之,繼志述事之事而已。帝王之孝,與匹庶有異,所重在焉,不當以哭擗哀毁之節,爲孝也明矣。今殿下以不毁之年,執禮太過,六時哭泣,躬奉饋奠,凡於喪制,無大無小,莫不自盡,一國臣民,皆興於孝,孰不欽歎感泣,而惟是哀慕之極,多有徑直之行,不顧聖體之有損,群下之焦悶,當如何哉?殿下一身上,有宗社神人之托,殿下必以大舜·武王之孝爲心,節哀順變,以副臣民之望焉。上曰,儒臣之引據陳奏,無乃深乎?三年之喪,無貴賤一也,則父母之喪,孰無欲自盡之誠乎?尙魯曰,儒臣所奏大體然矣。大孝之大字,達孝之達字,深體看得好矣,而文·武之孝,必不在於哭泣之末節,故儒臣之所達,如是矣。上曰,舜不爲申生之孝,故是所謂大孝也。燃廩焚井,舜若捐生,則舜不爲舜矣。三年之喪,達於天子,則豈有貴賤之異同乎?尙魯曰,無貴賤一也之說,非節目間事,而亦非不顧身任情致毁之謂也。帝王之孝,異於匹庶,誠大矣。豈以區區之小節,爲孝乎?上曰,大舜,當至艱之時,故其孝益著矣。尙魯曰,思其所處之地,則舜之孝,又有過於文王之孝矣。上曰,大舜,必爲武王之達孝,而使武王,易地而處舜之時,亦當爲大舜之大孝矣。晦曰,前後之聖,其揆一也,若易地則同矣。上曰,上祀先公以天子之禮者,亦祭以大夫之意乎?良漢曰,周家自太王,肇基王跡,至文·武,初定天下,而追王之禮,則周公,推文·武之意,上追太王·王季,以及乎后稷,此所以爲周公之達孝矣。存謙曰,武王末受命,故未遑於追王,至周公,始爲制定矣。上曰,漢唐,亦有三代追榮之禮乎?尙魯曰,文物,至宋粲然,始追三代矣。良漢曰,以不失天下之顯名觀之,非有實德,則莫可,故名之一字,惟在修德矣。尙魯曰,一戎衣而有天下,不失天下之顯名云者,非武王之聖則艱矣,而不失二字,不可泛看矣。泰著曰,明乎郊社之禮,禘嘗之義,治國,其如示諸掌乎云者,不過在於仁孝誠敬矣。能明乎此,則治天下之本,不外於是矣,有何難乎?良漢曰,繼志行志無非孝矣,而非但謂郊社之節矣,上曰,視諸掌,如指諸掌之意乎?泰著曰,然矣,而在於論語矣。上命掩卷。尙魯進前曰,夜來聖體,若何?上曰,一樣矣。尙魯曰,水刺寢睡之節,亦一樣乎?上曰,或有減時,而睡時則善寢矣。尙魯曰,氣敗則寢睡之節困矣。湯劑連爲進御乎?上曰,今曉行朔祭,又設晝講,此予所以不自期者也。尙魯曰,益加保護之方,毋至添損之節,伏望矣。昨聞下敎後,有耿耿者。此室新修,則或可用之乎?上曰,孝純宮,則有丁字閣,而此則無之。當召戶判,一欲示之,釐正然後爲之矣。泰著曰,校理趙,頃以祭官,不得已應命,而與行公無異,則謂有情勢,尙今撕捱,不爲入直,申飭行公,何如?上曰,趙,以大祝見辱後行公乎?良漢曰,初則行公,而以見辱撕捱矣。泰著曰,弘文館冊子,近來則無自外方印來之規,舊儲漸弊而新備絶無。雖以經書言之,卷秩不廣,誠爲可悶矣。芸閣新刊奎璧經書板本甚好,本館,亦宜印置,而必有傳敎,然後可以分付印來,故敢達矣。尙魯曰,其冊果好,瀛館,不可無之矣。上曰,依爲之。良漢曰,臣旣兼春坊,故敢達矣。春坊冊子之不備,甚於瀛館。今此奎壁經書,春坊亦爲印置,似好矣。晦曰,春坊,亦宜一體印置矣。上曰,依爲之。良漢曰,瀛館冊子多有落卷,巨秩好書之殘缺不完,誠爲可惜。抄出其落卷,分付于板本所在處,以爲印來補缺之地,何如?上曰,依爲之。出擧條諸臣以次退出。
上在昌慶宮。常參·經筵,以代理停。
自眛爽至辰時,有霧氣。
朴昌潤達曰,明日常參,取稟。令曰,停。
以正言李仁培牌不進罷職令旨,令于鄭存謙曰,推考徽旨捧入。
傳于朴昌潤曰,時刻,承旨詣閤後入之。
大駕詣毓祥宮,入齋室後,政院·玉堂·藥房,口傳問安。答曰,知道。
展拜後,政院·玉堂·藥房,口傳問安。答曰,知道。
傳于金時默曰,兵曹判書前望單子,入之。
前望,以鄭翬良爲兵曹判書。
傳于金時默曰,新除授兵曹判書,卽爲牌招,命召傳授後侍衛。
傳于鄭榦曰,還宮時刻單子,待下敎,初嚴入之。
傳于金時默曰,諸司預備。
大駕入鄕校洞主第後,政院·玉堂·藥房,口傳問安。答曰,知道。
傳于金時默曰,諸司預備。
大駕入桂生洞主第後,政院·玉堂·藥房,口傳問安。答曰,知道。
傳于金時默曰,諸司預備。
大駕還宮後,政院·玉堂·藥房,口傳問安。答曰,知道。
鄭存謙,以春秋館郞廳,以領監事意達曰,卽見江華留守金相奭狀本,則藏史閣北邊形止案樻工床傾側,樻四座頹壓,內樻一座隅傷云,事極驚慮。不可不趁速修改,郞廳下送奉審後,擇日修改,何如?令曰,依。
朴昌潤,以戶曹言達曰,依令旨,領敦寧趙載浩八月朔祿俸,令倉官更爲輸送于本家,則以爲情勢悚蹙,不敢冒受常祿云,祿俸不爲領受,何以爲之?敢稟。令曰,令倉官更爲輸送。
又以義禁府言達曰,仁川前府使李箕重,時府使宋晉欽,衿川前縣監皮世麟·安取範·柳誠之,時縣監林廷爕等,拿問處之事,徽旨達下矣。皮世麟·林廷爕·柳誠之等,待令於本府,卽爲拿囚,李箕重·宋晉欽,前以他罪,方在時囚中,添問取招,安取範,旣已身故云,勿論,何如?令曰,依。
江原監司沈鏽上書曰,伏以,臣民無祿,皇天降割,貞聖聖母禮陟,纔踰月,而東朝殿下,遽又上賓,如喪之痛,含生普切。居諸易邁,兩陵玄隧,奄隔千古,伏想大小朝攀擗號痛,益復罔極。仍伏念臣三載北邑,逖違文陛,嚮以進香官,承命入侍,獲近嚴廬,天顔非昔,下情霣泣,繼以焦悶。旣有竢事後卽還之命,而將發病作,未免淹滯。此際,東藩新除,忽下於夢想之外,臣聞命震駴,措躬無地。夫方面之任,承流九重,專制一方,旬宣之責,黜陟之權,萃于一人之身,非若專一州宰百里之比,則其不可人人冒據,以貽竊吹之譏也較矣。臣本空疎謭劣,百無可堪,尙懼郡邑之不稱,況此一道之重畀也哉?臣心愧恧之私,已不可言,而朝家量授之道,何若是乖舛也?矧玆關東一路,地本瘠薄,連歲饑荒,民產罄竭,軍政疎虞,比他道殆有甚焉,則如臣憒憒無似者,尤何能副委寄之重,而紓宵旰之憂耶?反躬揣量,實無堪承之望,敢入文字,悉暴危懇。伏乞离明,俯垂諒察,亟令鐫遞,以重藩任,以安微分,不勝幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其勿辭,速往欽哉。
丁丑八月初二日卯時,上毓祥宮擧動時,行都承旨金器大,左承旨鄭榦,右承旨金時默,右副承旨朴昌潤,同副承旨尹學東,假注書朴相老·邊得讓,記注官朴必珍,記事官李東泰,以次隨駕。上具布袍·布裹翼善冠·布裹烏犀帶·白皮靴,自賓陽門,出明政門,降輿乘輦。金時默曰,都摠府侍衛海興君橿,未及待令,事體未安。推考,何如?上曰,依爲之。出擧條藥房都提調申晩,提調趙榮國,副提調金器大進曰,日氣陰濕,早爲動駕,聖體若何?上曰,一樣矣。晩曰,茶飮連進乎?上曰,舒心則氣當愈矣。晩曰,今日霧氣甚惡,趁早還宮,至望矣。上曰,觀勢爲之矣。大駕至光化門駐輦,命兵房承旨進來,書傳敎曰,雖闕中,跟隨書付之外,其無雜書,而莫重舊闕光化門,有書付之事。此是前所未有之事,當該衛將·守直中官,汰去,不能檢飭,有此無據之事,其在紀綱,不可循例處之,兵曹判書洪啓禧,罷職不敍。上自毓祥宮回駕,降輿乘輦。晩·榮國·器大進曰,午間聖體若何?上曰一樣矣。晩曰,水刺進御乎?上曰,進御矣。上曰,鄕校洞主第歷臨事。出駕前下敎上自鄕校洞主第還宮時,上曰,濟生洞主第歷臨事。出駕前下敎上遂還官,時夜初更。
上在昌慶宮。常參·經筵,以代理停。
朴昌潤達曰,大司憲未差,執義任希敎,持平李鳳祥在外,朴師海,呈辭入達,掌令尹在謙,陳書留院,李萬育呈辭,今日以監察茶時之意,敢達。令曰,知道。
藥房都提調申晩,提調趙榮國,副提調金器大啓曰,昨日動駕展禮,侵夜還宮,伏未審夜間,聖體調攝,若何?憊眩之候,寢膳之節,亦何如?湯劑茶飮,連爲進御乎?臣等不勝區區憂慮,敢此問安。答曰,知道。伸情禮,舒此心,而氣則一樣矣。
金器大達曰,同副承旨尹學東,今日不爲仕進,卽爲牌招,何如?令曰,依。
以行判中樞府事兪拓基鐵原地加土呈辭,令于金時默曰,澆奠床·給由馬備給。
鄭榦達曰,禮曹判書李益炡迎勅儀註,有稟達事,來詣請對矣。傳曰,明日入侍。
又以侍講院言達曰,本院新除授說書李亨達,自鄕纔已入來云,卽爲牌招察任,何如?令曰,依。
朴昌潤,以吏曹言達曰,軍資監正南鶴宗呈狀內,身病猝重,時月之內,萬無起動察任之望云。依例改差,何如?令曰,依。
同副承旨尹學東上書曰,伏以,日月易邁,兩陵因山甫畢,虞卒已過,臣民慟隕,益復如新。伏惟大小朝哀慕莫逮之慟,尤何以堪抑?念臣本以無似,猥膺敦匠,夙夜祗懼,惟以獲免罪罰爲幸。有何一分可紀之勞,而數月之內,恩賞便番,陞資之命,竟下於千萬夢想之外,臣誠驚惶震惕,歷累日而不能定也。臣於前月,素患關格,重添暑癨,諸般證形,十分危惡,竟未造七虞哭班,自速罪戾,聖度天大,罰止薄勘,臣以罪爲榮,惶懍無地,不意銀臺特除,忽下於杜門訟罪之中,繼而有特敍之命。不知聖明,奚取於負罪賤臣,而有此格外之恩命?臣且惶且感,益無所措躬也。以臣踪地,夫豈有抗顔冒進之理,而適値大朝動駕,不遑他顧,黽勉出肅,隨參陪班,而同罪諸人,尙今譴罰,則臣之罪名,亦在自如,其所去就,宜不異同,臣何敢徒恃寵靈,獨爲晏然,揚揚冒居,自同無故之人哉?反復思惟,萬無承膺之勢,召牌之下,隨詣陳懇。伏乞离明,導達聖聰,亟收臣新除之資,以重賞典,仍治臣闕禮之罪,以肅朝綱,不勝幸甚。答曰,覽書具悉。日月易邁,兩陵因山奄過,哀慕罔極,攀號莫逮。爾其勿辭,從速察職。
說書李亨逵上書曰,伏以,天降荐割,我聖母禮陟,未及數月,東朝奄又賓天,率普均痛,曷有其極?居諸遄邁,兩陵因山,次第奄過,卒哭已畢,伏惟大小朝罔極之孝思,何以堪抑?臣竊悲結焦憂之至。仍伏念臣,以苫塊餘喘,不自死滅,纔及免喪,俯仰天地,惟自愧恧,榮塗一念,已覺灰冷,而惟得守丘墓,以寓餘哀,不意玆者,春坊新命,忽下於窮蟄悲苦之中。臣於是惝怳感激,莫省所措,益不勝哀隕靡逮,血淚被面。區區私情,有難自抑,而且臣,尤有所惶懍不自安者。蓋春坊職任,所係至重,其闡發奧義,輔導睿學,專在於侍講之得其人,則雖老師宿儒,猶不敢晏然承當,如臣年少癡騃者,有何知識,而遽爾僥冒也哉?百爾思量,萬無承膺之路,而況臣草土以後,疾病轉劇,吐血咳喘,眞元大脫,食飮全廢,以此症形,奔走供職,實無其望。昨始來伏私次,而召牌之下,不敢偃便在家,隨詣闕外,略陳短章,仰瀆睿聽。伏乞离明,俯垂諒察,亟賜鐫免,以重名器,以安賤分,千萬幸甚。答曰,覽書具悉。日月易邁,兩陵因山奄過,哀慕罔極,攀號莫逮。爾其勿辭,從速察職。
副司直徐宗伋上書曰,伏以,日月流邁,兩魂殿因山,次第而過,虞卒亦已俱訖,率土含生,痛隕冞切。仰惟大小朝孝思,攀號莫逮,益復罔極,而躬親將事之餘,必多傷損之節,區區下忱,竊不勝悲結焦慮之地。仍伏念臣,以尸居餘氣,近益凘綴,從前陪祭之列,多不能自伸其誠禮,居常罪悚,實有生不如死之歎。今乃獨漏於不參諸臣現告之中,罪同罰異,惶恧靡措,誠願亟被重勘,以安私分。且臣,頃以往年松都時事,致煩大臣之請罪,重以聖敎極其嚴截。一時薄勘,豈足以贖其萬一,而曾未幾何,敍命遄降,臣感激之餘,繼以震懍,寧欲鑽地。如臣無似,適於其時,猥當居留,新令之下,其所變通者,蓋欲無失於朝家均役之本意,而不覺其終歸於不均之科,甚矣,臣之憒憒不能事事也。爲法受罪,固其宜也。況身將休矣,焉用文之?念臣於歲初,敢控引年之懇章再上,而誠淺辭拙,未蒙矜許,方將更竭疾痛之呼,冀回容光之照,而忽地天降荐割,臣子分義,有不容言私,遂仍之泯默至今,而若其耿耿,則如痿之不忘起矣。噫,人之去就進退,有如寒暖飢飽,當自知之。是以,年雖至而筋力不愆,則不必去也,筋力雖愆,而出處有關,則不能去也。臣於是兩者,俱無所當,而衰疾之不可爲,有無之不足數,卽睿鑑之所嘗俯燭,一世之所共洞悉者也。如是而猶且越禮經之防,而磐礴之是事,則當作何狀人哉?嗚呼,惟我大朝,以禮使之道,迥拔千古,一物之微,亦莫不遂其性。是以臨御以來,得諧乞身之願者,殆過十數,而年雖未至,懇若至切,則亦有許之者,歷數前後,班班可稽。今臣雖不敢望已往諸人,亦豈不足以備一物之數,而獨不蒙照察之私耶?臣之以此時有此懇,非不知其煩猥,而積蘊之發,不能知裁,臣誠死罪,然於此,亦可見臣之苦衷矣。伏乞睿慈,特垂矜憫,準其所訴,以卒生成之澤,不勝幸甚。答曰,覽言具悉。日月易邁,兩陵因山奄過,哀慕罔極,攀號莫逮。卿年雖老,氣力猶健,卿其勿辭焉。
令廣州留守李喆輔書曰,王世子若曰,惟王公設險,必須屛翰之臣,非文武全才,曷任保釐之責?肆周家分治二陝,而漢制出自九卿。眷彼漢南一城,實維我東三輔。臺隍據喉咽之地,控三路舟車之衝,山谿得金湯之形,托百年保障之重。惟其城池之固,器械之利,甲於諸都,所以人民之衆,積偫之豐,屹爲巨鎭。始則置尹而專牧圉之任,今焉開府而移守禦之營。衙門益尊而軍額隨以增,力役有偏重之歎,倉儲寢廣而戶口不加聚,糶糴多積滯之憂。矧近年饑癘之荐仍,嗟生民困瘁之已甚。前冬之流亡未復,杼柚殆空,平時之凋弊若斯,緩急奚恃?欲求鎭撫鞏固之策,必仗寬和綜練之才。惟卿,名祖肖孫,淸朝宿望。風流蘊藉,游身於繩墨之外,才猷敏優,識務於文華之外。平生謹愼,受聖主特達之知,前後歷揚,勵古人匪懈之節。出試藩臬而績庸難一二計,入掌兵射而民力紓八九分。蓋善處於寵辱之間,人皆服其雅量,常力避乎要膴之地,上獨察其苦心。適居留方難其人,而僉議或屬之子。度支之任纔解,非不憫卿獨賢,撫綏之責斯艱,誠欲得君爲重。玆授卿以廣州府留守,卿其祗服寵命,勉殫良圖。弊積絲棼,式資剸理之手,籌紆石畫,須盡綢繆之功。至於詰戎繕壘之方,惟在修毁補弊而已。於戲,冠準之鎖鑰是寄,何妨臥閤而養威,孔戣之筋力未衰,宜思隨地而圖報。故玆令示,想宜知悉。修撰洪良漢製進。
上在昌慶宮。常參·經筵,以代理停。
鄭榦達曰,明日常參,取稟。令曰,停。
朴昌潤達曰,大司憲未差,執義任希敎,持平李鳳祥在外,朴師海再度呈辭入達,掌令尹在謙,陳書留院,李萬育呈辭,今日以監察茶時之意,敢達。令曰,知道。
金器大達曰,同副承旨尹學東,陳書承批之後,不爲仕進,卽爲牌招,何如?令曰,依。
鄭榦,以弘文館言達曰,新除授校理尹得養,卽爲牌招察任,何如?令曰,依。
又以侍講院言達曰,本院新除授說書李亨逵書批已下,卽爲牌招察任,何如?令曰,依。
金時默,以都摠府言達曰,副摠管元重會,以御營中軍,本營騎土哨官取才事,南小營晝仕出去之意,敢達。令曰,知道。
傳于鄭榦曰,禮判入侍,左右相·騎判·戶判·遠接使·問禮官,同爲入侍。
傳于鄭榦曰,左右相·禮判·騎判·戶判·遠接使·問禮官入來,則來詣于明政門後。
朴昌潤啓曰,左議政金尙魯,右議政申晩,禮曹判書李益炡,遠接使李昌誼,戶曹判書李宗白,問禮官宋瑩中,依下敎來待矣。傳曰,入侍。
朴昌潤啓曰,吏曹參議趙明鼎,以本曹判書受薦事,進去大臣處,則領議政李天輔以爲,方在病伏引罪中,不敢當薦云,左議政金尙魯,右議政申晩以爲,薦望體重,不得替行云,俱不議薦,何以爲之?敢稟。無批答。
吏批,有政。
判書李成中在外,參判南泰齊病,參議趙明鼎進,右副承旨朴昌潤進。
吏批啓曰,判書李成中在外,參判南泰齊病不來,小臣獨政未安,何以爲之?敢稟。傳曰,只出緊任。
以李昌壽爲大司憲,以韓光會爲大司諫,以宋德中爲輔德,以洪象漢爲判義禁,以申暿爲刑曹佐郞,以李信圭爲司䆃主簿,以李晉圭爲注書,以南泰會爲京畿監司,以李基敬爲安邊府使,以李儒弘爲中和府使,禁衛提調單鄭翬良,訓鍊都監提調單鄭翬良,御營提調單鄭翬良。
兵批。
判書鄭翬良上書入達,參判李應協入直進,參議李昌儒服制,參知成天柱,初度呈辭入達,右副承旨朴昌潤進。羅州監牧官張景賢,南陽監牧官吳載縝相換,護軍尹東昇·黃㝡彦,副司直金陽澤·兪彦國·李惟秀,副司果金漢楨。
金時默,以備邊司言啓曰,卽見告訃使狀啓,則弔慰勅使七月念間,當起馬云,計其日子,則牌文,似當數日內入來矣。遠接使·問禮官,旣已差下,不必等待牌文,依辛亥前例,先期下送,何如?傳曰,允。
朴昌潤,又以編輯廳言啓〈曰〉,今此本廳應行諸事,參考前日喪禮補編修整時例,磨鍊以入之意,敢啓。傳曰,知道。
金時默,以兵曹言啓曰,卽接建陽門入直禁衛哨官手本,則軍兵等入直處十七間,今日頹毁云。卽令紫門監急速修改,而限修築間,軍兵則移接於弘化門內北邊月廊,哨官則同入於弘化門守門將房之意,敢啓。
又以兵曹言啓曰,禁衛營敎鍊官禁軍遞兒窠,今方有窠,依節目,本營中軍,與禁軍別將,眼同取才,以其居首者,塡差之意,分付禁衛營,何如?傳曰,允。
朴昌潤,以奉常寺官員,以都提調提調意啓曰,東籍親耕田所種皮稷,今八月初五日間,當爲成熟之意,敢啓。傳曰,知道。
又以奉常寺官員,以都提調·提調意啓〈曰〉,東籍親耕田所種皮黍打作,則所出三石三斗之意,敢啓。傳曰,知道。
又以義禁府言達曰,慶尙道巨濟府定配罪人洪重孝放送令旨達下矣。放送事,分付道臣之意,敢達。令曰,知道。
領議政李天輔上書曰,伏以,日月流邁,孝昭殿·徽寧殿卒哭奄過,率土悲痛,曷有其極?伏惟我大小朝孝思出天,哀慕莫逮,必多傷損之節,臣不勝憂慮焦迫之至。嗚呼,臣民無祿,國哀連疊,臣職在摠護,而疾病垂死,終至徑遞,兩山陵奉玉帛,不過片時之役,而臣一行一否,以致僚相之替行,情虧禮闕,宜被萬戮,而大朝以諸臣之不參七虞,有罷職之命。臣於前後哭班,一未伸臣分,不但不參於七虞而已,則臣之獨免其罪,豈不大有累於國家刑政,而又況罪負至重,不待不參祭班,已合重誅者乎?扶舁病軀,胥命金吾,未蒙處分,冒死哀籲,仰請斧鉞之加,而聖批勤摯,曲賜寬宥,勉之以安心善攝,臣惶隕憫鬱,益罔知所措。臣卽今病狀,不生不滅,僅延時月,精神昏憒,殆無省覺,惟其積罪在身,伏枕涕泣,恭竢嚴譴,而至於重任之虛縻度日,貽害國事,亦臣之死罪,日夜冀祝者,只在遄伏刑章而已。玆不得不瀝血煩瀆於貳極之下,伏乞俯垂諒察,轉達大朝,將臣職名,亟行鐫削,仍令攸司重按臣罪,以昭法紀,千萬幸甚。答曰,覽書具悉卿懇。日月易邁,兩陵因山已訖,成事奄過,哀慕罔極,攀號莫逮。卿恙尙今未瘳,深庸慮念。以疾未參,於禮其何所傷?卿須安心勿辭,亦勿引咎焉。仍令曰,史官往諭,遣御醫看病。
兵曹判書鄭翬良上書曰,伏以,居諸迅駛,兩陵玄宮奄閉,虞卒繼畢。伏惟我大小朝哀慕之誠,廓然靡逮,何以堪處?下情不任悲慮之至。念臣待罪東銓,歲且一周,才疎而職墜,官久而罪積,非不欲引分力辭,以避賢路,而連値國運罔極,擧朝哀遑,非臣子言私之時,一向泯默,有若固有,夙宵憂懍,若隕淵谷,不自意中兵移授之命,遽及此際,臣之驚惶駴恐,又一倍矣。噫,國家用才,耕織各異,人臣奉職,擔負自知,向臣所叨,豈不知其千萬不稱,而流品之所定,尙可以按例而排比,格式之所循,亦或以依樣而䌤縫,然譏議之群萃,誤錯之疊見,猶不能免焉。況此司三軍之命,董五兵之要,臨中權而詰戎務,進退靺韋之士,其職責之殷,威望之重,輿論,豈以是相待,私分,豈以是自期?骨體疎脆,智術迂淺,書生鞱靲,全不着題,一身榮耀,非不極矣,四方傳笑,將若之何?夫周流六部,遷徙無礙,資歷相近,進若魚貫者,實爲近世之弊法,國事之不競,人才之失當,蓋莫不由此。此固臣素嘗慨然於中者,而不料以臣身而當此事也。況臣寒門孤族,四無攀援,多病早衰,平居懍綴,冥升已極,名念日銷,雖欲自力於奔走,誠恐中途而顚仆,區區至願,惟在亟解匪分之任,稍減過福之災而已。日昨膺命,雖緣陪扈之事嚴,而因仍盤礴,斷非私義之敢出。言出中膈,懇非例讓,伏乞睿慈,俯垂鑑諒,將臣新授本兵之職,亟行鐫免,以幸公私,不勝大願。卽者入侍有命,而難進之義,如上所陳,竟不得趨承,臣尤惶恐不省所措也。臣無任屛營祈懇之至。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。本兵之任,尤緊且重,卿其勿過辭,從速行公。
丁丑八月初四日辰時,上御涵仁亭。左右相·禮判·騎判·戶判·遠接使·問禮官,同爲入侍時,左議政金尙魯,右議政申晩,禮曹判書李益炡,戶曹判書李宗白,遠接使李昌誼,問禮官宋瑩中,左承旨鄭榦,假注書邊得讓,記事官魏興祖,記注官朴必珍,以次進伏訖。晩曰,聖體若何?尙魯曰,再昨,早朝動駕,沈夜還宮,聖體一樣乎?上曰,舒心氣頗勝矣。晩曰,寢睡之節,亦安穩乎?上曰,一樣矣。晩曰,湯劑連爲進御乎?上曰,進御矣。晩曰,日氣涼生,水刺顯有加乎?上曰,與夏無異矣。尙魯曰,王世子氣候,若何?上曰,一樣矣。尙魯曰,先來狀觀之,勅行牌文,似非久入來矣。上曰,遠接使預爲下去,則恐有廚傳之弊矣。尙魯曰,當此潦水之節,旣已先差,且有前例,先往,似好矣。上曰,徐徐作行,且休驛馬,無妨矣。上曰,館伴,誰可爲之?尙魯曰,禮判似當之矣。瑩中曰,致弔,渠輩若不肯聽,則何以爲之乎?上曰,爭之,可也。昌誼曰,此宜有前例之事,而庚子年有之,甲辰·乙巳年,則無之云矣。上曰,弔與祭,渠何知之?不過駄而往來而已矣。尙魯曰,庚子則有之,甲辰則無之。以此觀之,在渠,可知其無常例矣。上曰,每於迎勅時,宣勅讀之,而祭文則當入殿讀之矣。上命榦讀儀註訖。上曰,三上香後,先爲四拜內入,故只用龍旌耶?尙魯曰,行四拜禮後,陞問皇帝·太后及皇后候矣。上曰,仍以其服色,爲之好矣。迎勅賜弔時,數數改服,亦似雜矣。尙魯曰,然矣。昌誼曰,問禮官來言,賜弔儀註,不必各爲,而循例磨鍊,渠若致疑問之,則對之,不問,則不對而已,何必先發爭之云,此言誠然矣。上曰,如此則好矣。徐宗順輩渠何知前例之有無乎?昌誼曰,旣云祭則弔在其中,不必各懸註矣。上曰,雖使致祭時例哭云爾,當哭之矣。晩曰,彼亦知我國禮義之邦,故必無慮矣。上曰,殿庭則陳而不作,而延勅則擧樂乎?晩曰,旣謂祭勅,則異於他時,闕樂,亦無妨矣。上曰,然矣。此亦宜闕之矣。上曰,上下馬宴茶禮,乃是自古前例云云而已,不必多辯矣。不然則譯官輩後必要功矣。昌誼曰,不待譯舌,臣等亦當爭之矣。上曰,譯官率去乎?昌誼曰,在前則率去云矣。上曰,金鎭夏則置之,可也。昌誼曰,金載鉉·金昌福,置之,金鎭夏,則當率去矣。上曰,載鉉則爲御前通使,鎭夏則爲勅通使,似好矣。昌誼曰,此時沿路廚傳,誠悶,廻還時,譯官中數三人,則欲爲留置灣上而來矣。上曰,禮判,先爲出去,速改議註,可也。宗白曰,假魂殿處所,以涵仁亭爲定,而此所甚狹,左右補階,則似好矣。上曰,通明殿,亦爲補構,此何難乎?宗白曰,然則幾間爲之乎?只爲補階,則彼必知之,立礎撑柱,亦恐無妨矣。上曰,加立一間則足矣,而萬頃骨平床,置交倚而垂帳,此外,又加紅綃帳,則隱暎而似好矣。宗白曰,香爐香卓,置前乎?上曰,閉帳而致祭,亦非誠實底道理也。彼若以皇命致祭,而致疑於不開帳,則如之何?前垂一帳,設祭物,使之獻爵而入之,則無妨,卿等思之,可也。榦曰,辛亥年觀之,以造假主有議云矣。尙魯曰,假主,無異於設虛位矣。事雖重難,而暫時用之,恐無妨矣。晩曰,不必用之,造置後,或有臨時難處之端,則用之,似好矣。上曰,雖用之,似不關係矣。臨時當有下敎,而其他,善爲預備,可也。宗白曰,交倚等物,當善漆以置之矣,上曰,三門帳之前,設香卓,可也。尙魯曰,行禮時,擧帳香卓之前,使渠見之,無妨矣。宗白曰,此亭,當爲假丁字閣矣。丹靑等物,當改爲之乎?上曰,然矣。尙魯曰,卞以珍輩入之,然後當善爲之矣。宗白曰,入侍罷後,臣請奉審此亭形止後爲之好矣。上曰,依爲之。昌誼曰,小臣,方受命出去,雖與出壃之役有異,而適有所懷敢達矣。彼人於我國,凡事無不曲從,此康熙遺敎云矣。今則昇平,已踰百年,在我之道,尤宜謹愼,而事大之節,與古今無異,凡係接待之道,必當以忠厚誠信,爲主矣。惟此加勉之道,無出於聖上一身上自强,而臣今日,始爲入侍,仰瞻天顔,有非昔之歎,不知不覺之中,榮衛之損傷,必多矣,下情之焦悶,何可盡達?從今以後,惟思自强之道,益加保嗇之方,是臣區區之望也。上曰,所達眷眷,而自强之道誠難矣。尙魯曰,重臣奉命出外,故所奏如此,誠美矣。上曰,予常問黃河之淸,而今當勅使,又寒心矣。且以此服色,見百姓,猶有痛心,而今對彼人,予尤愧矣。尙魯曰,臣等今日仰睹聖上,以視事服臨下,心少愈矣。上曰,視事服後,予心益悲矣。上命臣得讓曰,編次人入來,則率入,且問延勅時,步軍幾哨,隨駕以入。臣得讓對曰,都監軍士全數隨駕云矣。上命榦書傳敎曰,此乃今欲下敎者。今番因山隨轝,卽初行也。軍兵徹夜隨駕迎勅時,以步軍十三哨,馬軍二哨,禁軍四番,隨駕事,分付。上曰,雨意如此,秋事可慮矣。尙魯曰,畿內則騷動,漸漸入來矣。上曰,禾穀,似有蹲縮之慮矣。尙魯曰,木花則已發而摘之云矣。上命書傳敎曰,頃者陵進排氷丁,幸以山陵都監餘米,雖除今番之弊,而王者爲民之道,豈可目前?以今觀之,豈惜二百斛米,恝視元元之弊?此後山陵進排氷丁,永減,令度支惠廳,一百石式劃送本官,一依今番例,擔當擧行事,定式載於補編。又書傳敎曰,噫,國恤山陵,畿甸巨弊有二,一則宣飯米,一則氷丁也。旣除一弊,何靳一弊?從今爲始,三年內宣飯米,自惠廳上下,外方進排者,以本色,大同上納時添上事,定式,亦載補編。上曰,予初着視事服而坐,畿甸之弊,不可不念,故如是矣。尙魯曰,甚盛矣。畿甸之弊大省矣。晩曰,畿民,今被莫大之惠,而非徒今番,永爲定式,尤爲盛矣。尙魯曰,遠接使·問禮官,先爲出送治行,何如?上曰,唯。宗白曰,頃因傳敎,兩魂殿·山陵祭奠所用蔈古·絲藿·藿耳·榛子等四種,勿爲封進事,發關知委於本道,而關文未下去之前,內贍寺所納濟州蔈古一百斤,今已上來。有難下送,何以爲之?敢稟。上曰,旣已上來,捧用,可也。出擧條尙魯曰,本兵,自是重任,而前兵判處分,過矣。付榜之事,自前有之,彼愚氓,豈知空闕之重乎?衛將之不能檢飭,雖兵判之失,而至於罷職則過矣。上曰,非徒兵判之失,京兆導駕堂上,亦可當之矣。尙魯曰,然矣。漢城府,亦有不審察之罪矣。晩曰,兵判除拜,纔四五日,何暇及知之乎?尙魯曰,此人胸中些滓,近來則已盡消磨矣。至於國事,殫竭誠心,雖以今番山陵之役觀之,其爲國至誠,可知矣。上曰,予亦知其可惜矣。其時,見付榜而摘而藏之,則人必致疑,故因使之播示矣。尙魯曰,臣亦初則聞而驚訝,末乃見榜,則乃是欲推失馬之榜矣。上曰,此人,補編行首也。予亦有意,而雖一日之飭,豈可無乎?宜與導駕堂上,同施罰矣。仍命書傳敎曰,飭不可異同,以不能檢飭,旣飭,則導駕不察,亦豈無飭?當該京兆堂上,一體俸徽旨,舊闕所管,自有內外,渠雖微矣,中官不可混同,徽旨中付標。上曰,金時默,今番以承旨見之,爲人最可,而容貌與乃父肖似,亦多周通,宜有優用之時矣。尙魯曰,然矣。上曰,一銓旣塡,而一銓,誰可爲之?卿等,第思之。予思二人,而一則方在外職等待,豈不難乎?若使加望,則卿欲薦誰人乎?尙魯曰,冢宰之薦,與他薦有異,至重且難,而首相在焉,臣不敢以某人擧而仰對矣。上曰,在外者之上來,豈其久也?此誠可信之人也。頃日,使之內擬,而只得爲提調矣。尙魯曰,若催促,則趁當上來,而使之不得撕捱,惟在殿下矣。上曰,又有一人,卽一字名也,其人亦公心矣。尙魯曰,爲人頗善矣。益炡曰,今番春塘臺試官支供,何以爲之?使之自持飯乎?尙魯曰,若使之自持飯,則科場不嚴矣。上曰,依前例,自應辦所爲之,可也。諸臣以次退出。
丁丑八月初四日巳時,上御涵仁亭。編次人入侍時,編次人具允明,左承旨鄭榦,假注書邊得讓,記事官魏興祖,記注官朴必珍,以次進伏訖。上命臣得讓曰,出去,持吏判前望單子以入。臣得讓持入。上仍命榦書傳敎曰,知中樞李成中,吏判除授。又命書傳敎曰,前判書李恒日謹愼,其知熟矣。頃者處分,其在國體,雖爲同處,敍用之後,宜示弦韋,豈可一體循例付軍職?特除知中樞。又命書傳敎曰,飭已行,朔亦踰,虞祭不參處分人,竝敍用。上曰,所書傳敎,卽爲出給於政廳,可也。上命書傳敎曰,龜鑑進上件,以五件擧行。政筒入來後,上曰,柳復明,爲人則實,而今已老矣。允明曰,入於耆社矣。上命興祖出去,傳于戶判,率郞廳以入。戶判李宗白進伏。上曰,別看役,皆進來,可也。林遇春,今番堂上乎?宗白曰,然矣。上曰,此軒補添,則楹在三帳之內矣。香床,置于帳內,繖扇,亦當在內,不必高大,而左右壯子門,遮以牡丹屛則似好,前面則當懸門矣。上曰,遇春,何不獻策乎?遇春曰,下敎誠好矣。上曰,左相雖慮其窄,而窄與不窄則無之矣。宗白曰,懸板,置之乎?上曰,拔之,可也。宗白曰,何日始役乎?上曰,自八日,當始役,而與紫文監郞廳,眼同爲之,可也。上命允明讀秋夕祭文訖。榦曰,今番朔祭,用爵,而考見五儀圖,則用盞矣。上曰,常時則用盞,祭時則用爵,當然矣,上曰,永靈殿,太廟後作之乎?允明曰,然矣。上曰,在於輿地勝覽乎?允明曰,然矣。上曰,嶺南,有新羅始祖廟乎?榦曰,崇德殿是矣。上曰,基址尙存乎?榦曰,慶州矣。諸臣以次退出。
上在昌慶宮。常參·經筵,以代理停。
下直,兎城僉使崔必亨。
鄭榦達曰,明日常參,取稟。令曰,停。
朴昌潤達曰,大司憲李昌壽,執義任希敎,持平李鳳祥在外,朴師海,三度呈辭入達,掌令李萬育呈辭,尹在謙,陳書留院,今日以監察茶時之意,敢達。令曰,知道。
鄭存謙達曰,卽者備邊司郞廳來言,今日賓廳坐起日次,而領議政李天輔身病,左議政金尙魯,昨日入侍退出後病,右議政申晩,藥房問安進,不得來會云矣。敢達。令曰,知道。
尹學東達曰,今日賓廳坐起日次,旣已頉稟,所當持公事入對,而時無公事,頉稟。令曰,知道。
鄭存謙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
藥房都提調申晩,提調趙榮國,同副承旨尹學東啓曰,伏未審日間聖體調攝,若何?憊眩之候,寢膳之節,亦何如?前劑入湯劑茶飮,已盡於昨日,臣等,卽與諸御醫入侍,詳察聖候,議定繼進當否爲宜。臣等不勝區區憂慮,敢來問安,竝此仰稟。答曰,知道。氣則一樣矣。
傳于朴昌潤曰,藥房入診,明政殿後來待。
傳于尹學東曰,戶判同爲入侍。
以備忘記,傳于鄭存謙曰,今下弓矢,兔城僉使崔必亨處給送。
鄭榦達曰,新除授注書李晉圭,牌招察任,何如?令曰,依。
朴昌潤,以都摠府言達曰,副摠管元重會,以御營中軍,軍兵等中日試放事,南小營晝仕出去之意,敢達。令曰,知道。
以校理尹得養牌不進罷職令旨,令于尹學東曰,推考徽旨捧入。
尹學東,以侍講院言達曰,本院文學李彦衡,連日入直矣,以身病,呈辭受由出去,兼補德·弼善,俱未差,兼文學李錫祥,以本職入直,玉堂上番,他無推移之員,不得已以下番,姑陞入直。新除授輔德宋德中,時在京畿廣州地。書筵入番事緊,斯速乘馹上來事,下諭,何如?令曰,依。
尹學東達曰,司書任㻐,無端徑出,依定式,禁推徽旨捧入之意,敢達。令曰,知道。
傳于尹學東曰,儒臣持自省編上卷,來待于明政殿後。
尹學東,以吏曹言達曰,新除授黃海都事鄭光漢呈狀內,身病猝重,時月之內,萬無起動往赴之望云。依例改差,何如?令曰,依。
又以吏曹言達曰,通禮院右通禮具壽國呈狀內,身病甚重,勢難察任云。依例改差,何如?令曰,依。
鄭存謙,以兵曹言啓曰,大王大妃患候平復,慶科庭試,今八月二十九日,設行事,自禮曹推擇啓下矣。武科初試吉日,令日官推擇,則今月初十日爲吉云。以此日擧行,而額數則依下敎分兩所,各取五百人之意,敢啓。傳曰,知道。
又以兵曹言達曰,今此勅行出來時,平安道補把咸鏡道驛馬四十匹,黃海道補把江原道驛馬二十匹,依前例急急分定,罔夜入送之意,兩道監司處,發馬知委,何如?令曰,依。
又以訓鍊都監言啓曰,新造旗麾祭,今月初六日子時,放砲大吹打,設行於三淸洞之意,敢啓。傳曰,知道。
朴昌潤,以訓鍊都監言達曰,昨年,因黃海監司狀達,以黃州·載寧田政之紊亂,使之改量,而都監所管載寧鐵峴鎭內折受之地,混入打量云矣。都監設立之初,設置本鎭於長水山城之下,差送別將,造給印信,專意句管,而自朝家,定給鎭軍數百名,常時則捧其身役,鐵物打造軍器,脫有緩急,則別將,領率鎭軍,入守山城,其所設置,意非偶然,爲慮鎭軍之資生無路,鎭內量外空閑之地,亦爲折受,使之起墾耕食,隨起收稅,以補軍器物力,曾有定奪,而鎭軍之仰哺資生,惟在於鎭田耕食矣。今因本郡之改量,隨起納稅之地,入於元帳,依元田例收稅,則鎭軍等,猝當元田重稅,必有渙散罷鎭之慮,殊非當初設置之本意。第本鎭,在於泰山長谷之中,四面削立,鎭內範圍十餘里,起耕之處,不過量外瘠薄山田,收稅無多,軍門折受幾至二百年,而軍器鐵物,專靠於此,且是緩急所恃之地,非如閑漫設鎭之地。鎭內折受之處,仍屬都監,使其鎭民,依前耕食,自本官,勿爲執卜收稅,俾使莫重軍器所需之處,毋至廢閣之地,分付戶曹及本道,何如?令曰,依。
又以義禁府言達曰,卽接月令醫官李弘杞手本,則時囚罪人洪億基,本以抱病之人,重得痢疾,度數無算,嘔吐大作,元氣澌脫,昏倒不省,勺水不下,症形十分危惡,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
又以左邊捕盜廳言達曰,頃日石串里僧房明火賊七名,移送秋曹,依律處斷之意,申目達下後,竝卽移送該曹,未捕同黨,另飭軍官,更加譏詗矣。其時同情作賊漢鄭二萬,軍官李聖聃,捉納,故依前發問目推問,則其招內果與同黨金老味·朴徵,其餘姓名不知八九名等,聚會鍾巖近處,明火作賊於石串里僧房之由,箇箇承款,則今無更覈之端,亦爲移送秋曹,一體勘律之意,敢達。令曰,知道。
以平安監司狀達,定州等官居兵保金明伊等囕死事,令于尹學東曰,渰死囕死壓死人等,令本道恤典擧行。
丁丑八月初五日辰時,上在涵仁亭。藥房入診,戶判同爲入侍時,都提調申晩,提調趙榮國,同副承旨尹學東,戶曹判書李宗白,假注書邊得讓,記注官魏興祖,記事官朴必珍,醫官鄭趾彦·李以楷·金德崙·卞誼和·李興門·蔡膺祜·鄭允協,以次進伏訖。晩曰,聖體夜來,若何?上曰,一樣矣。晩曰,寢睡亦一樣乎?上曰,一樣矣。晩曰,湯劑亦進御乎?上曰,進御矣。晩曰,使醫官診候,何如?上曰,依爲之。醫官,以次診脈。趾彦退伏曰,脈候左三部,沈遲一樣,右三部,牌胃脈軟弱之候,亦無差勝矣。以楷退伏曰,脈候左三部,度數沈遲,而右三部,脾胃脈軟弱,亦一樣矣。德崙退伏曰,脈候左三部,沈遲中軟弱,右三部,牌冒脈,亦一樣無差勝矣。誼和退伏曰,脈候左右三部沈遲,而脾胃脈,亦一樣軟弱矣。興門曰,脈候左三部沈遲,而右三部,脾胃脈軟弱,亦一樣矣。膺祜退伏曰,脈候左三部,沈遲中度數亦遲,右三部,脾胃脈軟弱,亦一樣矣。允協退伏曰,脈候左三部,亦一樣沈遲,而右三部,牌胃脈軟弱之候,無差勝矣。晩曰,診候旣畢,議進湯劑,何如?上曰,不緊矣。茶飮好矣。趾彦曰,脾胃脈,猶爲軟弱,小臣之意,則理中湯,連爲進御,似好矣。晩曰,眩候近則若何,而耳孔往來之風,亦差勝乎?上曰,眩候則差減,而耳孔則有時有聲矣。晩曰,理中湯,比茶飮有力,限二日進御,似好矣。以楷曰,脈候度數沈遲小無差勝,理中湯,雖不可長服,而二三日進御似好,蔘橘茶,亦爲兼進,伏望矣。德崙曰,理中湯雖好,而論以藥力,則少不足,兼進茶飮,則似差勝矣。誼和曰,雖以脈候觀之,旣經暑濕,不可以理中湯責效,茶飮兼進,亦好矣。興門曰,理中湯,雖大劑,進御後,脈候亦一樣,則湯劑二三日加進,茶飮亦不可廢,伏望兼進焉。膺祜曰,小臣亦以脈候少差,則欲止一藥矣。脈候軟弱,尙無差勢,湯劑茶飮兼進,似好矣。晩曰,然則湯劑劑進,而茶飮亦爲兼進,好矣,榮國曰,理中湯,大劑而進御後,脈候少無差勝,故醫官輩,亦爲伏悶矣。晩曰,醫官,連爲診候,而無差勝之節,豈不伏悶乎?前頭又有勅行,湯劑,加意進御,庶望聖候之少差矣。八味元,方劑之,而姑未乾,乾後當進矣。與茶飮竝進,則尤似有效矣。榮國曰,不爲作撤,則必有功效矣。上曰,加味理中湯五貼,蔘橘茶五貼,依前劑入。出榻敎晩曰,今番虞祭不參罷職中,奉朝賀元景夏,亦入於現告,而致仕之人,無職可罷,亦無敍而用之之處,雖敍用,不過更付於奉朝賀矣。聞方捧入徽旨,故敢達矣。上曰,奉朝賀無擧案乎?晩曰,初無屬府,故無擧案矣。上命書傳敎曰,致仕之人,豈有罷職敍用,而今聞奉朝賀元景夏,頃日徽旨,一體擧行云,此亦不察,初已謬矣,今何再乎?前徽旨中付標,其時承旨,從重推考。晩曰,奉朝賀大臣致仕外,皆是七品祿也。故判書李秉常休致時,以優待之意,令戶曹月給米太矣。今番元景夏致仕後,戶曹諉以特敎,不得援例云,似當一體施行,故敢達。上曰,所奏是。今亦依此擧行。出擧條上曰,都承旨呈辭乎?晩曰,以敬順王致祭,出去矣。上曰,貴矣。上命臣得讓曰,出去招香室守僕,問高句麗·百濟·新羅致祭,設於何處以入。臣得讓,還奏曰,高句麗,則平壤崇靈殿,百濟,則廣州而無殿號,新羅,則慶州崇德殿云矣。上命書傳敎曰,慶州新羅古基,問于承宣而有云,其欲一覽,令府尹圖形以進。宗白曰,慶州,果大開野處矣。上曰,昨問鄭榦之言,蓋是大都,而最勝於三國矣。學東曰,平壤,則有樓觀,故雖云壯,而慶州,則尙稱東京矣。上曰,扶餘,則何如?晩曰,無足稱矣。上曰,新羅三姓竝立,而歷年亦久矣。晩曰,然矣。上曰,三韓界限,有之乎?晩曰,考見輿地勝覽,則可知矣。上曰,分付弘文館,詳考以入,可也。晩曰,慶尙監司趙雲逵下去,然後吏判,當速來,而催促之下,尙不行公,更爲申飭下送,何如?上命書傳敎曰,嶺伯趙雲逵,申飭,其令不多日內辭朝。晩曰,禁府罪囚多滯云,而囚間,亦多傷毁處,或有頹壓之慮云,誠可悶,故敢達矣。上命書傳敎曰,金吾多滯,判義禁,牌招察任。又命入禁府囚徒案曰,尹光烈·申㬦·金再郁·李命坤·朴文興·李景潤·李廈榮·金明佑·皮世麟·林廷爕·柳誠之,竝放送。出榻敎上取覽明陵守陵官狀啓曰,水營,廣占養山乎?晩曰,封山,皆有四標矣。宗白曰,臣待罪忠淸道時見之,封山外,又或有私養矣。上命書傳敎曰,今覽明陵守陵官狀聞,香炭山望定處,水營,稱以松田云,防報備局,而此是私養山云。大抵外方水營之稱以松田,廣占私養,禁民起墾,此乃巨弊,常無據者,而牟利之輩不計公私,恣意望定,其亦一弊。豈非封山,而莫重香炭山,若是防報?是當該水使,不識蒼梧山色之意,其宜拿處。香炭雖重,果是封山,則圖差差人者,憑籍莫重,欲得封山者,其心無狀,一依前日下敎,嚴處,令備局卽遣郞廳摘奸後,登對時稟處。宗白曰,明陵局內,有大小蜂峴,獨丁峴·大也峴·勃多峴·小逕峴五處小路,而辛巳年禮曹堂上,看審後啓稟防塞矣。臣於今番待罪敦匠之日,亦爲看審,則丁峴·大也峴,則陵卒,不知峴名,路逕之防塞,可知。大小蜂峴,則防塞之道,陵官,另加申飭,而至於勃多峴·小逕峴,則不無行人往來之弊。竝爲嚴飭遮截事,分付陵官,而小逕峴,尤爲緊重矣。上曰,所達誠是。各別申飭,可也。出擧條上曰,此盤子,毁去乎?宗白曰,久件,猝難毁去矣。上曰,此亭,當作丁字閣,而比孝純宮,似廣矣。宗白曰,猶似狹矣。上曰,弔祭時所用屛帳等物,別爲新造,而補階之役,自八日始作,可也。宗白曰,小臣,亦待令乎?上曰,時時入見,可也。諸臣以次退出。
丁丑八月初五日午時,王世子在德性閤。藥房入診時,都提調申晩,提調趙樂國,同副承旨尹學東,假注書邊得讓,記注官任㻐,記注官魏興祖,記事官朴必珍,醫官鄭趾彦·金德崙·金履貞·蔡膺祐,以次進伏訖。晩曰,日候不好,涼意乍生,睿候此時,若何?令曰,一樣矣。晩曰,昨伏聞醫官之言,近有泄候,而感氣兼作,且有咳嗽云,今日則諸節,更若何?令曰,感氣則不至大段,而泄候未差,夜又五次,腹部之氣,上亘胸間,此甚苦悶矣。晩曰,腹部之氣,誠爲伏悶。泄候度數若頻,則水刺,亦不善進乎?令曰,朝又進稀粥矣。榮國曰,腹部或有作痛之時乎?令曰,間間作痛矣。晩曰,腹部上亘之氣,前無之證候矣。令曰,前則無之,自七月後,始有矣。晩曰,邸下痘證後,當今年無前暑濕,又經兩陵因山,榮衛之受傷,當如何哉?今之證候,亦祟於此矣。日氣乍涼,生冷之屬,不爲進御乎?令曰,不爲之矣。晩曰,生冷之屬,最害於此等病矣。將事之際,足部作痛之候,近復如何?令曰,腹痛有之,而兼作足痛,故尤難矣。榮國曰,刺痛處,足心乎?令曰,足心矣。晩曰,此證候異於他病,誠爲伏悶。使醫官診候,何如?令曰,依爲之。醫官,以次診候。趾彦退伏曰,脈候左右三部沈而乍數,右三部,脾胃脈,亦比昨似大矣。德崙退伏曰,脈候左右三部沈中微數,而脾胃脈,亦不緩矣。履貞退伏曰,脈候左右三部,沈中帶數,而右三部,亦少浮數矣。膺祐退伏曰,脈候左右三部沈而少數,右三部,脾胃脈,亦微數矣。趾彦曰,昨日湯劑,以日再進,仰達矣,其果進御乎?令曰,夜飮一服,朝又更進矣。晩曰,湯劑進御後,腹痛之候,加減若何?令曰,少無減矣。榮國曰,口味若何?令曰,口味則不變,而飮食似滯矣。趾彦曰,昨日劑入五服湯劑,姑無收效,而方文,則別無更爲增減之材,連爲日再進御,似好矣。德崙曰,濕痰之滯,莫如養胃湯,連爲進服,好矣。履貞曰,養冒湯之方,本合理中湯,故最利於濕痰之滯矣,連爲進御,似好矣。晩曰,腹部上亘之證,小臣亦有此病。未知邸下之證候,何如,而雖當夏月,不敢食生冷等物,雖洗足,亦必以溫水矣。亦願益加保護之方,毋至彌留,伏望。近以睿候之欠寧,講筵賓對,亦久未開,此誠伏悶。湯劑加意進服,以期速臻差復,亦望矣。榮國曰,小臣則待罪中,以大朝下敎懇惻,故入來。今日始爲入對,而玉色,暫爲仰瞻,則與小臣十年前入對時,少無差勝矣。此誠伏悶,而膈間橫亘之病,臣亦有之。身雖瘦殘,亦患苦悶矣。卽今以邸下證候論之,頻招醫官而下詢,益加十分保護,伏望矣。晩曰,臣等待罪於廚院,而入診,每稟於大朝,故有難煩稟,今始入來,而臣等雖未入來,醫官則頻頻招見,伏望矣。令曰,依爲之。學東曰,掌令尹在謙之上書入來,而以睿候之未寧,不爲入對矣。令曰,待精神之少差,持入,可也。諸臣以次退出。
丁丑八月初五日初更,上御涵仁亭。儒臣入侍時,同副承旨尹學東,副校理南泰著,修撰洪良漢,假注書邊得讓,記事官魏興祖,記注官朴必珍,以次進伏訖。上曰,三國圖,何以爲之?泰著曰,承旨傳以三國基址圖入之下敎,而未知何以爲之矣。上曰,界限,圖之,可也。良漢曰,界限,圖之後,書以自某至某乎?上曰,只圖境界,不必盡圖基址矣。上命讀自省編訖。上曰,五朔祭奠之餘,精神昏耄,今則書與人,爲二矣。如是而做得甚事乎?泰著曰,自省一編,動靜事爲,無不備載,若如此編,則爲聖爲賢,無往不宜矣。書曰,非知之艱,行之惟艱。庸曰,言顧行,行顧言。言行相符,則去聖賢地位不遠矣。今殿下凡於日用事爲之間,每顧此編題目,益自勉之,則必有效於不識不知之中矣。良漢曰,此編之旨,精論心性,發而施之於日用事物之間,一動一靜,無不中理。雖古之先儒,一生用力於精微之學者,無以過此,而以帝王家論之,闡心學論言行,實無如此者矣。殿下於此踐履,每省其未盡處,則自無違於名編之義,而乃爲聖益聖之道矣。泰著曰,殿下雖在望七之年,何慮乎衰耄乎?良漢曰,殿下若自期於堯·舜·文·武,則恐或有未及處矣。雖以大禹·文王之聖,而猶且不自滿居。今殿下之心,常若不足,然後可臻於聖人至極地頭矣。泰著曰,心字上工夫,不過有十六字。一身之主,萬化之原,順理則公,從慾則私云者,已盡之矣。上曰,然矣。果不外於十六字,而今予精神昏耄。孔聖,亦發吾衰之歎矣。良漢曰,頃日法講之開,可見殿下不息自强之意,而今又講此自省,臣益欽仰聖意之攸在,而從今以後,凡於事爲,毋思衰字,必加勉行,伏望矣。泰著曰,殿下於五朔之內,七時哭泣,自盡誠禮,凡於喪制,無大無小,親自管檢,過費精神。其時群下之焦憫,可勝陳達?學東曰,儒臣所陳,俱切實矣。臣於逖違之餘,以代房,入侍於今日診筵,雖不敢仰瞻天顔,而聞醫官之言,脈候大不如前云,臣等之心,固如何,而今又召臣等,而講此編,此編章章句句,無非一孝字也。今欲終始全孝,則無如保嗇聖躬,此臣區區之望也。上曰,雖保嗇,無加於此矣。儒臣承旨之所陳,其心可嘉,而於予則若如水投石矣。泰著曰,向來聖躬之支保,實陟降冥佑之致也。從今節哀,以副聖躬,然後可副群下之望矣。學東曰,臣於因山時見之,兒童走卒,無不號哭。人心如此,天意可知矣。固知殿下之孝思出天,而從今以後,必思保嗇之道焉。上曰,賴陟降之冥佑,至今支保,而且常時不善自奉之效也。泰著曰,因山時,慕華館士民之哭擗,殿下亦必下燭,而此慈聖五十年母臨之德之攸致,而且殿下以縗麻,衰痛而隨輦,臣民之所見罔極,故有此哭擗矣。上曰,此非有所爲而爲者也。出於臣民之至情,而予恐負臣民之此心矣。學東曰,今番兩陵因山時,八路之民皆來,自願赴役,非聖母遺澤,何能致此乎?上曰,予臨御以後,無一惠及民者,而今番山陵,除四方石,又縮大轝,昨又變通宣飯米,予心少安矣。泰著曰,君上有一分之減,則民有一分之惠,有九分之減,則民有九分之惠矣。今番都民,使不得疊用,故渠輩或有自願其再赴役者,而未得入之。廛民與泮民,反以此皆缺然于心矣。學東曰,人心之感動,亦可見於轝士軍行步之疾也。此固衆人爲一心之致矣。上曰,館典僕輩,於返虞時,皆會于綠番而哭之,誠貴矣。泰著曰,兩陵因山,皆雨水之節,而日氣甚好,只七月因山時,朝前乍雨,而返虞之時,旋卽開霽,一國之民,咸謂殿下誠孝之所感矣。上曰,高高蒼蒼,爲我民而然矣。上曰,令儒臣讀自省編忽然思之矣。功臣嫡長,食何祿乎?良漢曰,食護軍祿矣。上命學東,書傳敎曰,靈城君朴文秀爲國家忠,業已知矣。況帶礪勳臣乎?其子待閱服,卽爲錄用。上曰,南泰良,贈職乎?泰著曰,贈職矣。命書傳敎曰,故參判南泰良,熟知其心,卽一片鋼。噫,人君雖知其人,其人旣無之後,心亦忘焉,其可謂知遇?令該曹特爲錄用其後。上又命書傳敎曰,噫,昔之庚子,朔則陪祭于殿,望則陪祭于陵,今則只行于殿,此心一倍。三年內,殿祭命攝之外,直以親行擧行事,旣定式,於山陵傳香,皆以親行。代以躬詣,令儀曹一依殿奠禮,若無攝行之命,則皆以親傳香擧行,處所,以明政殿月臺,爲之事,分付。又書傳敎曰,殿祭文受押,親傳香親押時,一體受押事,分付香室。又書傳敎曰,山陵則皆親傳香事,旣下敎,其日各祭傳香,禮房承旨仁政殿庭,先爲擧行後,只親傳香,明政殿月臺擧行事,政院知悉。上曰,注書幾朔出六乎?泰著曰,十五朔矣。上曰,翰林幾朔乎?泰著曰,翰林,無朔數矣。上下番預備俱滿,然後右位方可出六矣。上曰,翰林出六未易,故前者李德海年久之後,以一奉敎行公矣。良漢曰,臣旣有言端,故敢達矣。向者兩翰林,以番次須資事,私書往復,始則出於詼諧,而終至登諸章奏,事極屑越。新進小官,不可無飭,奉敎權穎,檢閱李鎭恒,竝罷職,何如?上曰,然則承旨之捧入,非矣。良漢曰,當該承旨,亦宜推考警責矣,上曰,依爲之。當該捧入承旨,遞差可也。出擧條上曰,謂以見侮而上書耶?良漢曰,然矣,而其措語甚不好矣。上曰,捧入承旨,誰當之?學東曰,臣則新才入來,故未知誰某當之矣。諸臣以次退出。
上在昌慶宮。常參·經筵,以代理停。
尹學東達曰,大司憲李昌壽,執義任希敎,持平李鳳样在外,沈勗之未肅拜,掌令李萬育呈辭,尹在謙,陳書留院,今日以監察茶時之意,敢達。令曰,知道。
金時默達曰,明日常參,取稟。令曰,停。
又以弘文館言達曰,校理尹得養,旣有只推之令,卽爲牌招察任,何如?令曰,依。
又以侍講院言達曰,本院司書任㻐,姑陞入直矣,以身病徑出,輔德宋德中在外,兼輔德·弼善·兼弼善,俱未差,文學李彦衡,呈辭受由,上番他無推移之員,兼文學李錫祥,卽爲牌招入直,何如。令曰,依。
尹學東,以侍講院言達曰,本院實兼官十員內,輔德宋德中在外,兼輔德·弼善·兼弼善·兼說書,俱未差,文學李彦衡,呈辭受由,兼文學李錫祥,牌不進,司書任㻐,方在禁推中,兼司書洪良漢,以本職入直玉堂,院中只有臣亨逵,伴直無人,事甚未安。未差之代,令政院稟旨差出,待下批,仍卽牌招,以爲推移入直之地,何如?令曰,當今煩稟爲難,待日後開政,盡數差出。
以兼文學李錫祥牌不進罷職令旨,令于尹學東曰,推考徽旨捧入。
傳于尹學東曰,御製龜鑑書寫官都承旨具允明,校正官參議趙明鼎,虎皮一令賜給,看印官校書校理朴昌鳳,連爲監董,內外職中陞敍,員役·下人·工匠等,令該曹米布從厚題給。
傳于尹學東曰,御製編次人二員,使之入來,儒臣,持心鑑入侍。
有政。
判書李成中在外,參判南泰著病,參議趙明鼎進,右副承旨朴昌潤進。
吏批啓曰,判書李成中在外,參判南泰齊病不來,小臣獨政未安,何以爲之?敢稟。傳曰,只出緊任。
以鄭純儉爲同副承旨,以尹東度爲副提學,以柳脩爲弼善,以李益輔爲刑曹判書,以李爲判尹,以李宜哲爲判決事,以趙暾爲大司成,以李鎭衡爲注書,以密春都正焌爲司饔副提調,以柳謇爲豐川府使,以具壽國,爲黃海都事,以李明煥爲文學,以徐命彬,爲工曹判書,以沈勗之爲持平,兼喬桐府使單李柱國,月城尉單金漢藎,永城尉單申光綏,靑恩君金命鼎,連恩君李胤佐,陽恩君許堉,月善君崔震泰,興豐君吳喜復,陝城君李泰蕃,密安君焍,安陵君烓,安南君烿,花豐君楏,西溪君熠,花陽君榷,安豐君栐,雲川君杆,西春君爗,齊昌君㯙,河淸君壕,光春君棬,密春都正焌,雲山副守梄,鶴林副守焴,驪平副守㷞,廣陵副守烻,雲南守榗,月林副守櫓,雲峯副守杺,花原副令樺,已上敍用事承傳。
兵批。
判書鄭翬良病,參判李應協病,參議李昌儒入直進,參知成天柱呈辭入達,同副承旨尹學東進。
副護軍,具樹勳·元弼揆·洪德望·金聲五·李嘉遇·白尙賢,副司直,徐命彬·尹汲·兪最基·吳彦儒·李益輔·鄭纘述·趙明謙·洪鳳祚·趙迪命·南有容·徐志修·朴弼榦·朴弼均·趙泰彦·南泰赫·金相福·金致仁·金相紳·趙載洪·李得宗·韓德弼·李庭綽·南泰慶·魚錫胤·李以濟·李萬宗·徐命臣·鄭夏彦·尹東度·許錫·季齊華·洪鏡輔·尹澤厚·李爕元·李宜哲·洪重一·洪樂性·黃柙·鄭純儉·安允行·金始煐·尹鳳五·尹光紹·元仁孫·柳正源·閔百行·鄭存謙·李渙·朴師海。
注書,李晉圭陳書代,以尹景祖,爲假注書。
金時默,以兵曹言達曰,本曹佐郞朴志源,身病危重,累度呈狀,無意行公。宿衛重地,不宜久曠,佐郞朴志源,今姑改差,何如?令曰,依。
尹學東,以義禁府言達曰,江原監司狀達據,刑曹粘目內,旌善前郡守崔成大,移本府處之事,達下矣。崔成大今方待令於本府,卽爲拿囚之意,敢達。令曰,知道。
左承旨鄭榦上書曰,伏以,日月遄邁,兩殿玄宮永閉,成事奄過,臣民崩霣愈往愈切。伏惟大小朝攀號莫逮之痛,益復如新,然念先王制禮,過亦傷孝。伏願邸下,强抑至情,勉遵常經,思所以寬慰聖心焉。臣卽伏見小報,以前奉敎臣權穎上書捧入事,有該房承旨鄭存謙遞差之命。臣於是,同在院中,亦以爲捧入無妨矣。豈可以非該房而倖免,晏然蹲冒乎?況臣合下殘劣,百無一能,今又狗馬之齒,踰六望七,神精凋耗,耳目昏瞶,今不記昨,夕已忘朝,明廟御題銀臺不合老殘人七字,政臣之謂也。其何以居喉舌之地,〈惟〉允出納之任哉?且臣,以草茅賤品,早荷大朝拂拭之恩,節次推排,得從下大夫之後,內外忝叨,俱越涯分,尋常懍惕,若墜淵谷,比迺夤緣奔哭,特蒙牽復,頻櫬离輝於卅載延頸之餘,重瞻天顔於八年拱辰之際,臣之至願,已塞矣。雖卽地塡丘壑,更無餘恨,退伏田畝,圖報塵剎,亦豈虛徐?玆敢據事實瀝肝血,仰籲於嚴廬之下,伏乞睿慈,亟令鐫削臣職名,俾安私分,不勝幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭,從速察職。
校理尹得養上書曰,伏以,臣民無祿,惟我貞聖聖母禮陟,纔踰月,而仁元慈聖,遽又上賓,率土含生,普切慟隕。日月流邁,因山虞卒,次第奄過,伏想我大小朝積月哀疚之餘,必有傷損之節,區區下情,益不勝悲慮之至。仍念臣賦命險釁,早失所怙,惟與偏母,倚以爲命,曩蒙恩除,待罪下邑,將往便養,得遂至願,瞻天感結,無地圖報。不孝無狀,獲罪神明,未卒反哺之誠,遽抱終天之痛,至頑極冥,不卽滅死,轉眄之頃,喪制已畢,俯仰斯世,萬念都灰。迺於千萬夢想之外,忽伏承玉署除命,臣誠驚惶震惕,五內失守,不知置身之所也。顧此所叨,卽是名塗極選,地望旣顯,責任亦緊,苟非經術文學,可得以備顧問而當論思,則莫宜居之,而臣之庸愚湔劣,百無一肖,學旣空疎,才又淺短,雖在閑漫除拜,尙懼不能堪承,況此職責,尤非可以彷彿議擬於臣身者。今若憑恃寵靈,厭然自居,則臣之一身廉愧,姑無論,其於累聖朝愼揀之政,貽一世嗤點之羞,何哉?此臣所以矢心自劃,不敢爲進身之計者也。噫,臣以苫塊餘喘,逖違軒陛,今已四載矣。況當國有大慼,上下哀遑之日,尤豈無一瞻深墨之色,少伸耿結之願,而匪分之職,理難承當,昨犯違傲,譴責是俟,不意罰止問備,恩推荐召。在臣分義,宜卽趨膺,不暇他顧,而反復思惟,轉動無路,玆敢隨詣禁扄之外,略陳危苦之懇。伏乞睿慈,俯賜鑑諒,削臣之職,治臣之罪,俾伸公法,以安私分,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭,從速察職。
京畿監司南泰會上書曰,伏以,居諸易得,孝昭殿·徽寧殿虞卒奄過,匝域含生,罙切痛隕。伏惟我大小朝哀毁過制,不瑕有傷損之節?臣竊不勝區區憂慮之至。臣於千萬夢想之外,忽伏承畿臬新命,臣誠倘怳隕越,不省措躬之所也。夫方岳之任,孰非難愼,而至若畿輔,處在輦轂之下,上奉陵園之重,其委寄之隆,責任之大,顧何如也?矧又連歲大歉之餘,民力益困,流逋未還,撫摩安集之方,視他道殆將倍篵,則雖使才猷俱長,聲績夙著者當之,尙且戛戛乎難矣。顧臣之空疎湔劣,百不猶人者,將何以堪是任也?臣本素門平進,無尺寸之長,而偏蒙聖朝拂拭之寵,冥升驟躐,猥廁亞卿,銜戴恩私,矢心圖報,惟以不憚夷險,隨事陳力,爲一分仰酬之道,而若乃不量材力之所不能,憑藉寵靈,冒當重寄,則此何異於强僬僥以擔千匀之重?畢竟顚蹶,勢所必至。臣之一身,固不足恤,其於朝家量才受任之政,豈不大有所乖謬乎?自被除命,達宵怵惕,揆分揣義,終不敢爲承膺之計,玆敢略入文字,仰瀝微懇。伏乞离明,特垂鑑諒,將臣新授職名,亟行鐫改,以重藩寄,以安賤分,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其勿辭,速往欽哉。
副司直具善行上書曰,伏以,居諸易邁,大行大王大妃因山禮成,虞卒遽訖,大行王妃,追行卒哭,亦旣過矣。伏惟大小朝哀隕痛慕,益復罔極,臣不勝悲泣焦憂之至。仍伏念臣之不才無能,最居人下,實無毫毛之可取,而偏蒙我大朝不世殊遇,授臣以將領之任。日月非不久矣,涓埃無報,罪戾徒積,凜惕憂兢,若隕淵谷。不意玆者,臣之從弟善復,又拜摠戎之命,朝家雖以臣外先援而爲例,而是則萬萬不堪當者。蓋其德望勳業,蔚然爲柱石棟樑,當時上下之所倚重,何如也?此非如臣等庸騃凡品,所可擬其一半分,而乃敢援而居之,視之若等閑故常也哉?在臣等,不獨爲恩寵之太過,滿溢之愈極,門戶顚覆之患,朝暮且至,思之及此,心膽俱墜。於是乎闔門懍懍,以榮爲懼,如遇大災,以至於寢不貼席,食不知味,語其情,則誠可惻,而顧其身,則吁亦危矣。噫,人臣之罪,莫大於履盛而不知止,蓋天地神祗,無不惡盈,盈則必傾,理之常然。從古以來,犯此而不敗者,百無一幸。初若迷不自悟則已,旣知其然,而猶且貪進不已,則鬼責人誚,必將左右交至,豈不大可畏哉?臣父之一生苦心,每慮過福爲災,平日戒臣之語,輒以爲吾家世受恩深厚,與天無極。吾父子雖矢以死國,而至於名利關頭,不爲人所指點,則庶可以歸見祖先,蓋以將領之任,父子相傳,故其言如此。伏惟大朝殿下,父母於臣。其子之將陷不測,而其父母豈有邈然不之救之理乎?如欲全保臣家,不絶舊緖,則宜加抑損,以卒生成,此正所以追念勳舊之盛德也,眷愛臣等之至渥也。如失今而不圖,雖欲曲成善貸,以垂終始之恩,嗚呼何所及焉?況以臣已試者言之,受任四載,尸居敗局,旣無寸長片能,有可以仰答聖眷,而今則亢極之災兆矣,將死之期迫矣,臣安得不大聲叫號於天地父母之前哉?夫人之所惡,莫大於死,所畏莫甚於禍,而今臣進退,實係禍福,則富貴之欲,臣非異於衆者,亦何忍以此而易彼哉?臣不敢曰筋力之不逮,疾病之難强,而寤寐至願,惟在卸免將權者此也。如使臣,獲帶軍銜,永編行伍,以爲奔走效死之地,則國恩可酬,臣身可保,門戶亦可全矣。此臣父子相對涕泣,攢手顒祝者也。伏乞离明,俯賜鑑諒,亟遞臣見帶將任,俾公私兩得,不勝萬萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。莫重將任,不可輕議,卿其勿辭,從速察任。
丁丑八月初六日酉時,上御涵仁亭。編次人·儒臣入侍時,編次人具允明·趙明鼎,右副承旨朴昌潤,副校理南泰著,修撰洪良漢,假注書邊得讓,記事官魏興祖,記注官朴必珍,以次進伏訖。上曰,通明殿述懷文,持入乎?允明曰,持入矣。上命讀訖。上曰,此亦揭板者乎?允明曰,然矣。上曰,使吏曹參議書之,揭板,可也。上命書傳敎曰,編緝堂上金致仁,較正官洪樂性,旣已敍用,依前仍差。上命編次人,先爲退出,命儒臣讀心鑑。儒臣讀奏訖。上曰,予近則無浮念矣。泰著曰,浮念,衆民則不自覺,而能攝心,然後無浮念矣。上曰,浮燥之念,蓋難矣。自部參奉,念已在於大匡,如從政圖矣。自某至某之時,豈無浮念乎?如此之人,則以此爲勝事矣。泰著曰,古人云,農人則伏於田野,能闢奢侈,故無浮念矣。上曰,聖人則無浮念乎?良漢曰,聖人則無之矣,上曰,顔子四勿之工,乃所以克其浮念者也。良漢曰,以此觀之,不識省察之工,强欲抑制者,豈有得力乎?泰著曰,司馬溫公之數豆自省,焚香告天,亦可見克己之工,甚篤矣。上曰,內省不愧,然後能焚香矣。上笑曰,予於唐玄宗事,有不知者矣。洗祿山抱而往來者,以常人之情言之,必有惡疾之心,而反以爲奇觀,旣貴楊貴妃,則作此之戲,尤豈不異乎?良漢曰,天奪其魄,敗運將迫,故自然昏瞀,不自覺矣。泰著曰,五夷之猾夏,始於此矣。初則英明之主,而終爲寵妃之所揉,此乃柔弱之致也。以此觀之,莫知爲而爲,是亦豈非天乎?昌潤曰,色乃喪心亡國,而苦惑則雖以石爲金,亦信之矣。上笑曰,以石爲金,則猶可,而洗凶奴而抱來,豈不怪乎?古往今來,未有如唐明皇矣。泰著曰,前後史牒,豈有如此者乎?上曰,承旨居鄕乎?居京乎?昌潤曰,在京矣。上曰,本來居京乎?昌潤曰,中年則在鄕矣。臣臺侍後十三年,今始近侍,而臣民無祿,殿下以纕服臨下,下情之悲痛,固無足達,而因山時,雨水連仍,其時群下憂迫之狀,尤何可達?山陵無事過行,虞卒,亦自親將,今無顯然之證候,此雖天幸,而不知不覺之中,豈無損傷之節乎?聖躬保養,然後百度乃貞矣。伏願上念宗社,下顧臣民,益思保嗇之方焉。泰著曰,承宣所奏之言,乃群下之顒望者也。昨已仰達,而雖閭閻修飭之士,亦無如是執喪者矣。況帝王家執喪,異於匹庶,有宗廟·社稷之托,而今殿下若不加勉,則此豈非悶迫者乎?上曰,所奏則好矣。良漢曰,帝王家七十年,上奉慈殿,古今無之矣。固知殿下誠孝至極,而每以無憾自慰,伏望矣。上曰,頃者魚錫胤,亦以此意陳達矣。良漢曰,然矣。舜亦五十而慕,而殿下,則七十而慕矣。在孝思,豈有憾乎?上曰,遠接使似太早去矣。良漢曰,牌文,似非久入來矣。上曰,三國基址,盡知之乎?泰著曰,基址盡知,而三國,各以方色,表之矣。上曰,如此則好矣。良漢曰,鄭恒齡家有大地圖,故得來,而山川道路遠近,無不該備,又有百里尺,以此量之,則里數鑿鑿相符矣。上曰,然乎?異矣。命臣得讓持入,上親自披覽,以尺量道里曰,果不錯,而大體善爲之矣。中原地圖,皆井間爲之矣。良漢曰,我國則不知井間圖之,而中原則以井間圖之矣。上曰,畫樣極妙,亦非庸工所爲也。泰著曰,非但此也,且如此者多矣。上曰,俄言浮念,而偶然出三國地圖之說,七十之年,得見百里尺,亦異矣。鄭恒齡,善文乎?泰著曰,曾以文大鳴矣。上遂下地圖。昌潤曰,虞祭不參諸人,因特敎,旣已敍用,而其中前正言金敎材,則有永刊仕版之命,故不得一體混入於敍用中,未免獨漏,何以爲之?敢達。上曰,王者處分,不可異同,一體敍用。出擧條諸臣以次退出。
上在昌慶宮。常參·經筵,以代理停。
夜五更,流星,出水位星下,入東方天際,狀如拳,尾長三四尺許,色白。
金時默達曰,明日社禝祭相値,常參,頉稟。令曰,知道。
尹學東達曰,大司憲李昌壽,執義任希敎,持平李鳳祥在外,沈勗之未肅拜,掌令李萬育呈辭,尹在謙陳書留院,今日以監察茶時之意,敢達。令曰,知道。
金時默達曰,新除授同副承旨鄭純儉,卽爲牌招,何如?令曰,依。
又達曰,新除授注書李鎭衡,卽爲牌招,何如?令曰,依。
又以弘文館官言達曰,校理尹得養書批已下,卽爲牌招察任,何如?令曰,依。
又以侍講院言達曰,本院上番,連日闕直,事甚未安。兼文學李錫祥,旣有只推之令,卽爲牌招入直,新除授弼善柳脩,時在京畿富平地,書筵入番事緊,斯速乘馹上來事下諭,何如?令曰,依。
尹學東,以都摠府言達曰,副摠管田雲祥,以禁軍別將本營堂上軍官取才事,慕華館晝仕出去之意,敢達。令曰,知道。
傳于金時默曰,儒臣,持無逸篇,來詣于明政殿後。
尹學東達曰,御製編次人具允明·趙明鼎,依下敎來待矣。傳曰,來詣于明政殿後。
傳于朴昌潤曰,儒臣持夙夜箴入侍,而承旨率入直宣傳官二員,來詣于俄者入侍所。
尹學東,以備邊司言啓曰,京畿監司南泰會,纔已肅謝,卽今舊伯,在喪徑還,不可一時虛曠。且勅行當頭,擧行凡事,預爲知委,然後可以及時,使之一兩日內,卽爲辭朝,何如?傳曰,允。
丁丑八月初七日辰時,上御涵仁亭。儒臣入侍時,修撰南泰著,副校理洪良漢,右承旨金時默,假注書邊得讓,記事官魏興祖,記注官朴必珍,以次進伏訖。上命儒臣,讀商書無逸篇,泰著讀至第三大文。上曰,此大文一篇之綱領,而善形容矣。又命下番讀之,良漢讀奏訖。上曰,文義陳之。泰著曰,君子所其無逸之所字,意味無窮,若人之有處所也。能知其艱難,而以無逸爲處所,動靜食息,無不在是,然後乃所謂無逸,而蓋逸者,人君之大戒也。自古帝王,未有不以勤而興,以逸而廢者也,此小臣區區仰勉於殿下者也。上曰,逸字,非謂燕閑耽樂之逸,而乃是以勤居逸之謂也。良漢曰,以先知稼穡之艱難乃逸之意,觀之,非謂先則艱難,而後則處而安樂也。如此則無異始勤而終怠,故乃逸之下。又言以知小民之依,而艱難之中,未有如稼穡者,故周公,發無逸之訓,而首及乎此矣。泰著曰,以逸居逸,則逸之害大矣。勤中有逸,逸中有勤,終始不怠,無自耽樂者,惟在知所先,然後庶可及之,而所先者,莫過於稼艱矣。上曰,后稷,亦知稼穡之艱難矣。良漢曰,小民,以食爲天,而四民中最艱者,稼穡也。人君,處於廈氈之上,能念此農民之勤勞,則上不濫費,下無過取,以至無耽樂逸豫之事矣。若不知小民之勞,而惟爲無益之費,則妨民之事無所不至矣,如是而其可乃逸乎?泰著曰,消財之端,莫過於奢侈,故古之哲辟,莫不以節儉爲本矣。在上者節用,然後國用,亦有儲蓄之道。若不節用,則必取於民,此豈知艱之道乎?良漢曰,以文王卑服康功田功,觀之,必先節儉而後,能安養百姓矣。帝王,處崇高之位,至於衣服車馬之美,必欲侈好,則其害流於百姓,故文王之自奉卑薄者此也,而此所謂知艱,乃逸之本也。上曰,然矣。節用,乃愛民之本,故節用然後愛民矣。上命掩卷曰,此卷好矣。此後入侍,持此卷入來,可也。時默曰,親祭祭文製下時,山陵秋夕祭文無製下者,何以爲之乎?上曰,頃者名日祭文,皆有製下者矣。山陵祭文,或未製下耶?仍命臣得讓,招問香室書員製下與否以奏。臣得讓,還對曰,舊陵祭文則製下,而新陵祭文,無製下者云矣。上曰,然則當製下矣。上命書傳敎曰,成服前唐朱紅交倚·祭床·香床·燭臺床,成服日倭朱紅交倚·祭床·香床·燭臺床,陵殿銀器,尙方造備,倭朱紅交倚·祭床·香床·燭臺,因用於魂殿,旣自尙方造備者,都監勿爲疊造事,載於補編。又書傳敎曰,殿內靑磁樽·倭朱紅阿架牀·殿外樽所唐朱紅阿架牀例有者,補編闕一,臨時掣肘。今番釐正時,一體載錄。上曰,御製編次人入來,待下敎入侍出榻敎諸臣以次退出。
丁丑八月初七日申時,上御涵仁亭。編次人入侍時,編次人具允明·趙明鼎,右副承旨尹學東,假注書邊得讓,記事官魏興祖,記注官朴必珍,以次進伏訖。上曰,慶州有郡誌乎?明鼎曰,有東京誌矣。上命允明,呼寫明陵秋夕祭文,又命讀昭寧園·孝昭殿秋夕祭文訖。上曰,永城·月城,謝恩乎?學東曰,不爲之矣。上曰,予每欲申飭而未果矣。仍命書傳敎曰,當宁事體異焉。頃者處分,在下之請也,則一番上書,理固然也,而雖然,於代理後則可,於代理前則不敢,其所處分,在上則敍用之後,卽謝其命,惶蹙之意與陳章一也。而敍命,已三曰,昨已例付,而今日不爲謝恩,事體決不然矣。若欲陳章於元良,分義寒心,予雖衰矣。此等國體,不可放忽,月城尉金漢藎,永城尉申光綏敍用下敎及例付單子,一竝爻周。又命書傳敎曰,近者人事太勝,昔則雖初受淸顯之職,若無撕捱之端,則卽謝恩命。而今則非徒初受,再受三受,必也一番違牌,一番陳章。此乃謬例,非孔聖不俟駕之義,今後則特除新授淸顯之外,無論卿宰及堂上堂下,受例職後陳章者,切勿呼望事,定式施行。允明曰,章陵,以丹艧灰石剝落事,報禮曹修改,故有祭文矣。上命讀訖,上曰,長寧殿,用秋夕祭文乎?明鼎曰,與永禧殿祭文,似同矣。上曰,近觀風氣,彼人似出來矣。明鼎曰,風氣連日不好,於穀,亦似多害矣,上曰,秋夕後,則似皆穫食矣。上曰,道伯守令,肅謝乎?趙雲逵亦肅謝乎?學東曰,不爲之矣。上命書傳敎曰,此時畿甸兩西守令,豈可曠官?殿最居下,代明朝,政官牌招開政,令次官擧行。諸臣以次退出。
丁丑八月初七日初更五點,上御涵仁亭。儒臣入侍時,左副承旨朴昌潤,校理尹得養,修撰洪良漢,假注書邊得讓,記事官魏興祖,記注官朴必珍,以次進伏訖。上曰,注書出去,率宣傳官以入,臣得讓,召入二員。上謂宣傳官曰,明日開門後,一人出西郊,一人出東郊,限日暮摘看禾穀及木花,而出西郊者,入北門,出東門者,入南門以來,可也。宣傳官奉命而退,上謂得養曰,儒臣初入乎?得養曰,初入矣。上命讀夙興夜寐箴,得養讀奏訖。上曰,文義陳之,得養曰,臣待罪於經幄,而學甚鹵莽,今時異於他時,故苫堊餘生,冒沒入來。今夜挾冊登筵,而聖學高明,如臣謏淺之見,何足發揮其萬一,而且此篇前後講筵,累次陳講矣。今何文義之別有仰對者乎?上曰,過矣。旣登筵席,第奏之。得養曰,臣雖不奏,殿下曾已體念,而夜氣淸明,卽是復元之時也。外物不接,天理藹然,以此爲主材,一息無放過,則一動一靜,無不得其正矣。聖學之加勉,惟在於此,此正小臣區區之望也。上曰,此文雖小,而至矣盡矣,故予每以此書,勸元良矣。昌潤曰,朝者講無逸篇,今夜又講夙夜箴,竊仰聖上乾乾不怠之至意,而此篇,不過一敬字工也。惟願加勉,毋少間斷焉。上曰,盧守愼子孫,在於何處乎?昌潤曰,嶺南,多有盧氏矣。上曰,故相,亦居嶺南乎?昌潤曰,未知矣。上命書傳敎曰,朝聞無逸篇,夕聞夙夜箴,書雖大小之分,無逸不息之理,則一也。非陳柏無以作箴,非故相,豈若是勤懇,於昔年手書下答。仰體聖意之隆摯,陳柏之裔,非海東所尋,而故相之後,零替無人,是豈有味乎是書令讀之意哉?令該曹尋訪故相盧守愼後,以示予曠歲知遇之意。上曰,故相,亦享年乎?昌潤曰,入於耆社矣。上曰,予常無寐靜思之,則造物之理,如環子,無暫息之時矣。良漢曰,殿下曾製銅環序矣。上曰,僧徒念珠之工,亦不息之工矣。良漢曰,心學工夫之周密,甚於吾儒矣。上曰,然。故陸象山,亦惑矣。而吾道則日用常行之道矣。良漢曰,聖人之道,彝倫常行之事,而與天理無間矣。上曰,陳柏,何代人乎?良漢曰,宋末人也。上命掩卷曰,予心無所寓,每開講,而此亦慰懷之意也。昌潤曰,哀疚之中,頻開講筵,則非惟聖學之有益,而其在寓懷之道,亦似有勝矣。得養曰,臣則初登筵席,而雖罔極之中,頻召儒臣,時賜對講,則臣等,學術鹵莽,無足對揚聖問,然亦有效於寓懷之道矣。夜對晝講,連日爲之,今無加勉之仰請,而區區下忱,有不勝自已者,敢達矣。上曰,予豈料更對此乎?得養曰,殿下無憾於孝思矣。上有宗社之重,下有臣民之托,今日保護聖躬,在殿下第一務也。伏願益加寬思,毋或榮衛之損傷焉。上曰,自古帝王,未有如我者,而每顧永慕堂三字,則心若隕墜矣。良漢曰,此亦孝思之小節也。宗社之所重,在焉,殿下何不念此乎?昌潤曰,八域群生,孰不欽仰誠孝之出天,而禮制有節,不必過矣。今日殿下之無大段證候,雖是陟降之所佑,而不可以此爲恃也。益思保嗇之方,毋至添損之境,千萬伏祝矣。上曰,予今無病,亦不自期者矣。昌潤曰,夜深則失睡易矣,而此亦非過爲者也。上曰,僧亦有喪禮乎?昌潤曰,有之矣。上曰,人皆難行素,而僧則不食肉,而多有健骨,異矣。昌潤曰,僧道與俗人不同,而至於役事,則僧必多健矣。上命儒臣先退,承史亦以次退出。
上在昌慶宮。常參·經筵,以代理停。
金時默達曰,明日常參,取稟。令曰,停。
鄭純儉達曰,大司憲李昌壽,執義任希敎,持平李鳳祥在外,沈勗之未肅拜,掌令尹在謙,陳書留院,李萬育呈辭,今日以監察茶時之意,敢達。令曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而社稷大祭齋戒相値,不得爲之之意,敢啓。傳曰,知道。
金時默達曰,吏曹參判南泰齊,參議趙明鼎,牌不進,推考徽旨及罷職令旨,今方捧入,而開政命下之後,如是違牌,事甚未安。參判,更卽牌招開政,何如?傳曰,允。
以吏曹參議趙明鼎牌不進罷職令旨,令于金時默曰,推考徽旨捧入。
金時默啓曰,吏曹參議趙明鼎,旣有只推之令,一體更卽牌招開政,何如?傳曰,允。
有政。
判書李成中在外,參判南泰齊,牌不進,參議趙明鼎進,右承旨金時默進。
吏批啓曰,判書李成中在外,參判南泰齊牌不進,小臣獨政未安,何以爲之?敢稟。傳曰,只出緊任。
又啓曰,咸從府使,今當差出,未準數禁軍將,竝擬何如?傳曰,允。
以鄭遠達爲兵曹佐郞,以安相五爲平山府使,以李景春爲慈山府使,以申胤光爲咸從府使。
鄭純儉,以兵曹言達曰,忠翊將李挺馝,近得輪疾,無望供職,呈狀乞遞,宿衛輪番之任,不可久曠,今姑改差,何如?令曰,依。
兵批,有政。
判書鄭翬良進,參判李應協病,參議李昌儒,入直進,參知成天柱,呈辭受由,同副承旨鄭純儉進。
兵批啓曰,全羅左水使·忠淸水使,今當差出,而擬望之人乏少,他道守令,竝擬何如?傳曰,允。
以李景喆爲訓鍊都正,以許汲爲羽林將,以吳世潤爲忠壯將,以尹九淵爲宣傳官,以朴昌宙爲慶德將,以金光漢爲都摠經歷,以金德潤爲忠翊將,以金舜民爲忠翊將,以姜文耉爲景福將,以趙得慶爲都摠經歷,以尹汲爲知事,以金陽澤爲都摠管,以趙載洪爲副摠管,以趙載洪爲同知,以許任爲武兼,以李觀祥爲忠淸水使,以金鍾萬爲全羅左水使,梁永萬洞權管單,康鎭圭副護軍,尹勉敎副司直李鼎輔·李彦衡·趙,副司正,鄭世柱。
鄭純儉啓曰,新除授羽林衛將許汲,時無敍用之命,何以爲之?敢稟。傳曰,敍用。
鄭純儉,以訓鍊都監言啓曰,放銃殺人罪人朴再春,不可循例勘律,過七月後,令都監習操時梟示警衆,其外律令,秋曹依法擧行事,傳敎矣。今八月初九日習陣時,陣前梟示之意,敢啓。傳曰,知道。
江原監司沈鏽上書曰,伏以臣,猥叨藩寄,辭不獲命,因朝家催促,將辭陛東赴矣。臣賦命險釁,永失恃怙,決科從宦,俱不逮親,儻來華貫。但榮臣身,每奉除旨,徒增悲感,不意今日,遽忝匪分,貤贈之典,延及泉塗,雙擎恩誥,淚盡而血。臣之父母墳山,在於京畿龍仁地,而距過路不甚逶迤,禮宜焚黃,情當告乞。伏乞睿慈,俯垂憐察,特許暫時歷省,俾遂至情,則生死隕結,何以圖報?臣無任屛營祈懇之至。答曰,覽書具悉,卿其依所陳,歷省焉。
丁丑八月初八日申時,上御崇文堂。兵判入侍時,兵曹判書鄭翬良,右副承旨尹學東,假注書邊得讓,記事官魏興祖,記注官朴必珍,以次進伏訖。上曰,頃者以禁軍事,已下敎。而受勅後皇太后·皇帝·皇后問候訖。入小次,當自內而旋,侍衛則自外旋入,軍兵則挾輦外,竝解嚴,以此磨鍊節目,可也。翬良,奉敎卽退。諸臣以次退出。
上在昌慶宮。常參·經筵,以代理停。
鄭純儉達曰,明日儲慶宮·毓祥宮仲朔祭相値,常參,頉稟。令曰,知道。
以洛昌君樘,楊州地父母墳拜掃呈辭,令于尹學東曰,給由馬,澆奠床,備給。
朴昌潤達曰,明日次對兩司當爲進參,除在外試所進去外,持平沈勗之,正言李仁培,竝待開門牌招,以爲進參之地,何如?令曰,依。
傳于鄭純儉曰,儒臣持書傳,入侍于會通門差備。
尹學東達曰,禮曹判書李益炡,依下敎來待矣。傳曰,詣閤。
鄭純儉達曰,工曹判書徐命彬,刑曹判書李益輔,大司成趙暾,判決事李宜哲,除拜後過三日不爲出肅,依定式推考警責,仍卽牌招,何如?令曰,依。
尹學東,以弘文館言達曰,新除授副提學尹東度時在忠淸道尼山地,經筵事緊,請斯速乘馹上來事,下諭。令曰,依達。
鄭純儉,以兵曹言啓曰,今此庭試武科初試試官望備擬,而當品中無故可擬之人,乏少,依近例,堂上曾經兵使人,通擬以入之意,敢啓。傳曰,知道。
又以兵曹言啓曰,今此庭試武科初試試官望中,前水使許汲,時無職名,卽爲口傳付軍職,何如?傳曰,允。
兵曹口傳政事,副護軍許汲,副司正李鎭翼。
鄭純儉,以訓鍊都監言啓曰,放銃殺人罪人朴再春,今日習操,已爲梟示之意,敢啓。傳曰,知道。
以慶尙監司狀達,進上藥材中山藥,節早色黑,當月內,不得封進,惶恐待罪事。令于尹學東曰,勿待罪事,回諭。
判尹李上書曰,伏以日月迅邁,兩魂殿卒哭奄過,伏惟大小朝攀號哀慕,必多損傷之節,區區下忱,竊不勝焦慮之至。仍伏念臣,向叨重任,觸事憒憒,瘡疣百出,醜拙畢露,終至於自速罪戾。而聖度寬仁,薄勘旋收,臣且惶且感,不知死所。嗚呼,我仁元聖母玄宮永閉,萬事已訖,大小臣僚擧莫不遑遑趨造於虞卒陪班,以伸沒世之痛,而獨臣不幸遘疾,喘喘濱死,息偃床笫,終不得進身闕庭。伏枕悲號,只恨一縷之尙在地上,乃者大朝嚴敎特降,仍有譴罷之命。臣病裏震,神心飛越,直欲溘死而不可得也。噫,臣本百無肖似,迂滯鈍劣,以其平居事爲,擬諸管庫以下,無一可堪,而十年之間,荐蒙聖上拔擢之恩,驟躋冥升,滾滾到于此。臣嘗夙夜憂懼,如集于木,而見識魯莽,智慮淺短,實無可以藉手事君者,惟以筋力奔走,爲萬一報效之圖矣。狗馬之疾,日益沈頓,虧分廢禮,無地自容,命之窮矣。殆天所廢,拊躬悲悼,尙何言哉?前後罪犯,萬殞猶輕,惴惴焉惟鈇鉞是俟,蕩滌收敍之命,忽下於意想之外,而樞府特除恩諭鄭重,京兆新命。又辱此際,不知賤臣,何以得此於君父,以首九頓,涕汗交逬,而蓋愧夫無狀之臣,重累於則哲之明也。且臣猥忝敦匠之任,固無可紀之勞,而錫馬之典,渾及於臣。臣於此,尤不任萬萬惶悚,區區賤疾,雖不敢煩溷聰聽,而官職去就,姑無可論,詞訟劇地,不容暫曠,玆敢疾聲仰籲。伏乞睿慈,俯諒情懇,曲加矜憐,亟令鐫遞臣職名,仍收濫賞,以安賤分,以重賞典,不勝幸甚。答曰,覽書具悉,日月易邁,兩陵因山已訖,成事奄過,哀慕罔極,攀號莫逮,卿其勿辭,從速察任。
刑曹參判元景淳上書曰,伏以日月易邁,兩魂殿因山,次第奄過,虞卒已畢,匝域臣民,痛隕冞切。伏惟大小朝孝思出天,哀慕過制,不瑕有傷損之節,臣不勝區區憂慮之至。仍伏念臣之老母素抱奇疾,居常凜綴,臣以孑然單身,又無子女。臣不在傍,則藥餌等節,幹當無人,實無離捨之勢,而頃當大小哀遑之時,不敢言私,抑情留淹,洽滿四朔,對人言笑,而每當書來,怛然心動矣。委伻昨到,報以老母宿病之外,近以風寒外襲,重添毒感,頭痛咳嗽,日漸苦劇,食飮頓却,寢睡全失,病裏心弱,促臣歸視。臣自聞此報,方寸煎熬,按住不得,玆敢投進短章,徑尋鄕路。伏乞离明,俯垂鑑諒,亟削臣所帶之職,俾得安意救護,仍治臣擅離之罪,以昭法紀,不勝幸甚。答曰,覽書具悉,日月易邁,兩陵因山已訖,成事奄過,哀慕罔極,攀號莫逮,卿其勿辭,往護焉。
大司成趙暾上書曰,伏以日月迅邁,孝昭殿·徽寧殿虞卒奄過,凡在臣民,哀慕如新。伏惟我大小朝出天之孝思,益切靡逮之痛,臣不勝悲結焦慮之忱。仍伏念臣湔劣魯莽,百無肖似,前後踐歷,罔非踰分,而有除輒膺,若固有之者,只爲筋力奔走之計,實非量己後進之義也。有時循省,愧懼徒積,卽者國子新除,忽下千萬夢寐之外,臣聞命惝怳,益不知措躬之所。噫,國家之設官分職,孰非不重,而惟此師儒之長,地望自別,責任尤大,人才之作成,士趨之糾正,專由於導率之得其人,則非比閑司漫職之可以循次冒受也明矣。雖使望實俱隆,矜式一世者當之,猶且逡巡辭避之不暇,況如臣之歷試無可,最居人下者乎?臣雖欲嚴畏分義,貪利榮寵,冒沒爲承當之計,其於玷名器而羞賢關,何哉?反復揣量,萬無趨膺之勢,召牌之下,隨詣陳懇。伏乞离明,亟賜鐫改,以安私分,千萬幸甚。答曰,覽書具悉,日月易邁,兩陵因山已訖,成事奄過,哀慕罔極,攀號莫逮,爾其勿辭,從速察職。
全羅監司洪麟漢上書曰,伏以臣之無似,猥叨藩寄,冀免不獲,將冒赴矣。臣之父母墳山,在於京畿豐德地,身縻職事,久曠省掃之禮,今當遠離,益增霜露之感,玆敢陳懇於孝理之下。伏乞睿慈,特賜數日之暇,俾於未辭陛前往省,以伸至情,千萬幸甚。答曰,覽書具悉,卿其依所陳,往省焉。
掌令尹在謙上書曰,伏以皇天不弔,荐降大割,惟我貞聖聖母禮陟,纔踰月,而東朝殿下遽又上賓,率普號霣,已不勝言,日月迅邁,兩陵因山奄過,虞卒遽訖。伏惟大小朝攀號哀慕,益復罔極,而伏況我大朝躬奠玉帛,聖孝畢伸,鎭日將事,情文備至,玉體榮衛,不瑕有損,臣尤不勝悲慮焦灼之至。仍伏念臣,才識淺短,言議拙訥,本不合於淸朝耳目之任,昨年再叨臺銜,終始泯默。雖緣其時卽蒙恩遞,未及一伸區區,而臣之元來疲軟之狀,亦已畢露無餘,臣每以是,竊自愧悚,而自分爲棄物矣。不意玆者,忽伏承掌憲新命,臣於此,益不勝惶懍萬萬。夫掌憲爲任,所以彈劾官邪,糾正風化,風稜所暨,足以使貪鄙者廉,奸濫者戢,然後始不負於臺閣之名,而此豈如臣衰朽鈍劣,所可堪承乎?近以虞事連疊,不敢言私,爲忝陪班,冒沒出肅,而臣之自量甚審,自劃有素,誠不宜一日冒居於臺次也。假使臣,不量己力,不恤人言,隨行逐隊,仍因蹲冒,揚揚行呼唱於道路而已,則其自爲之得失,姑所不論,顧邸下安用如此臺臣爲哉?連値淸齋,無路陳章,而又臣浹月泄痢之證,日來添劇,昏倒叫楚,殆不省事,今始略入文字,敢控必遞之義。伏乞离明,察臣無似,特許鐫改,以重臺職,以安私分,不勝幸甚。第臣頃於虞祭之日,見其陪班稀疎,固已寒心,而大朝罷職之命,實出重國體之意也。及夫現告之日,又多有見漏者云,紀綱所在,亦涉慨然,臣謂其時當該承旨,不可無警責也。噫,比年以來,饑饉荐臻,民生倒懸,我大朝所以夙宵軫念,前後施惠者,不止一再。而至於頃者嚴廬之中,仰體慈聖遺意十行綸音,半夜呼寫,而各道最久逋,許令蕩滌,丁寧惻怛之意溢於言表。文王之視民如傷而如保赤子者,復見于今,綸音所到,民孰不字字感泣,句句欽歎也。然臣曾見朝家,雖有蕩滌舊逋之令,而各邑守令,多不奉行,致令實惠之未孚,此臣所以切痛而未已者也。守令,於各樣舊逋,率以未捧,爲已捧,厥或蕩滌命下,則民間之實未捧者,謂之已捧。而不復蕩滌,其所蕩滌者,不過奸吏之積年久逋,又其餘則不過爲守令囊橐中物也。聖上德意何啻勤摯,而彼爲字牧,胡忍爲是?今者雖復有蕩滌新令,守令之夤緣闊狹,又必如前矣。實惠之壅閼不行,又必如前矣,念及窮民,豈不誠可矜乎哉?臣謂別遣御使,廉察各道,其復有如前之爲,而畢竟現出者,特施終身禁錮之律,可也。近來官長之不恤民困,專事侵虐者居多,而若以臣耳目之所及言之,亦無甚於公州營將申檀,海美縣監李澤也。申檀,於昨年夏,以本州兼任,督捧還捧還穀,多發將校,縛民於田野之間而受賂故放,迭送他差,其所拷掠,一依治賊之律。又於今夏,兼任本州督還之擧,一如昨年而較甚,親率將校牢子,遍行民間。釜鼎器皿衣服之屬,姿意奪取,一民之故,而害及一村,前後牧使之艱辛安集之民,率皆因此離散,盡廢農業。闔境騷然,如逢亂離,國穀雖不可不捧,而亦豈忍無少顧恤,毒虐如是哉?渠以一時兼任,毒民此極,則其人之殘虐,可知矣。臣謂公州營將申檀,宜永仕版也。李澤,則所莅本縣,距其家未滿十里,太半在家,全廢職務,竊發之患,一不禁捕,親族憑藉,作弊村間,奪牛役民,民多失業,縱其奴僕,遍行境內,懲索賄賂,公行請囑,閭里騷擾,怨謗載路。其外不法駭妄之擧,不一而足,不可一日置之於字牧之任,臣謂海美縣監李澤,宜罷其職也。臣無任屛營祈懇之至。答曰,覽書具悉,日月易邁,兩陵因山已訖,成事奄過,哀慕罔極,攀號莫逮,承旨警責事,推考,可也。繡衣廉察事,出於大朝特旨,不可輕議,兩守令事,遠外風聞,何可盡信?爾其勿辭,從速察職。
令京畿監司南泰會書,王世子若曰,四方屛翰之寄,顧爲任之孰輕,三輔按察之權,伊所托者尤重,疇膺明命,克寬宸憂。惟卿,氣宇寬弘,儀度俊爽,事君則篤忠勤之志,不失故家之規模。行己則處淸濁之間,恥爲末俗之躁竸,文雅夙著,自參下已備講官,才猷本優。在關北能辦賑事,九重之殊知斯篤,一歲之寵擢遂隆,履木天而侈玉署之榮。王學士之華耀爭艶,晉銀臺而驟金帶之列,賈大夫之超遷堪誇,李官平允之治,尙傳貳佐之聲譽,楊邑廉明之政,可驗一境之歌謠,恩眷要報於死生,國與君耳。步武相接於近密,兄及弟子,雖門戶卿或戒盈,伊履屐人皆稱適,眷玆邦畿百里,實惟王化大源。據兩京之要衝,甸服最重,兼三都之節制,體勢尤尊。顧近歲饑饉之歎方深,嗟今年山陵之役再擧,上下之哀遑普極,豈民力之敢言?前後之責應式繁,益聖心之軫恤,矧當客行之將迫,奈此畿徭之重煩,卽勢方急於懷綏,誰能膺是任也?通才政須於盤錯,可以屬之子乎?玆授卿以京畿觀察使,卿其欽玆令言,愼乃畿事,念方面托重之意,克思巡宣彈壓之圖,體重宸減稅之心,須盡撫摩安集之策。蘇殘祛瘼,所賴惠敷而人安,黜幽陟明,庶勉威行而政擧,伊裁斷勿拘常例。凡區畫務合便宜,於戲,穡事雖期於豐登,寧容民憂之少忽,聖念每軫於根本,惟思卿才之益殫,故玆令示,想宜知悉。修撰李錫祥,製進。
丁丑八目初九日午時,上御涵仁亭。儒臣入侍時,同副承旨鄭純儉,校理尹得養,修撰洪良漢,假注書邊得讓,記事官魏興祖,記注官朴必珍,以次進伏訖。上命上下番儒臣,讀商書召誥訖。上曰,文義陳之。得養曰,自宅新邑,肆惟王其疾敬德,止祈天永命云者,召公之戒成王,豈不懇至乎?雖以成王之德之盛,而召公,猶以疾敬德勉之,則蓋見人君之德,至極,然後能致祈天永命之休矣。小臣,亦以此,仰勉於殿下矣。上曰,所奏美矣。良漢曰,天命有常,則民乃自來,故作大邑之日,庶殷丕作,則可見人心之悅服矣。若非君德之克敬,則民何以悅服乎?小臣,亦以王敬作所之意,仰勉於聖上矣。上曰,人君之所爲爲之,然後衆乃心服,雖盛世,人君之所不爲,爲之,則民豈有服心之理乎?良漢曰,顧畏于民碞之意,亦可以深體矣。小民,至愚而且神,故在上者,能顧畏而諴和,然後百度乃貞,保有天下矣。上曰,有道之君,知畏故興,無道之君,不知畏故亡矣。良漢曰,聖敎誠好矣。人君,能知百姓之親愛,然後上下相孚,保其國家故不愛其民,而未有喪其國者也。上曰,若但知百姓之可畏而已,而不知勤恤之道,則還無知畏之本意矣。良漢曰,民可近,不可下也。人君,但畏而不知勤恤,則此豈諴和之道乎?且天命向背全係於人心之去就,以御製龜鑑見之,可知矣。得養曰,自省編,亦有民如水君如舟矣。可畏者,豈有如百姓者乎?上曰,近日風氣連惡,而禾穀不偃,心少稅安矣。良漢曰,小臣,亦聞大登云矣。上曰,木花則盡落云,是可慮矣。良漢曰,無全豐之理,而此豐則彼歉矣。上曰,彼蒼,豈不活我百姓乎?畿甸,本是懶農,故今年穡事,比他道,稍下云矣。良漢曰,仁天降佑,顧眷聖上一心匪懈之誠,故致此豐稔之祥矣。上曰,百姓則猶不如庚戌年事云矣。良漢曰,荐饑之餘,故年事雖勝於庚戌而不知矣。今方瘡痍未蘇,不可以豐年解心,譬如久病之人,各別調理後,庶望其復蘇矣。上曰,以淮·金之民言之,若以豐年而不恤,則可謂君乎?良漢曰,聖敎甚盛矣。雖廟堂,有難以謂今年大豐,而盡捧舊逋矣。上曰,勅行尙不來,而遠接使太似先去,恐有廚傳之弊矣。良漢曰,前或有五六日留者矣。上曰,鄭恒齡之父名云何?良漢曰,鄭相基矣。上曰,地圖蓋非常矣。得養曰,小臣亦見之,頗詳明矣。良漢曰,山水道里,細觀之,則皆有條理,亦多法例云,故簇子之頭,皆書入矣。上曰,果然仔細矣。凡事窮隆,則無不得見之物矣。良漢曰,上之所好,下必從焉,故君上之所好,則自然聚入。以此觀之,足爲監戒之一端矣。上曰,備局亦置一本,似好矣。良漢曰,又有分圖八道帖矣。上命臣得讓,出去持入,親自披覽曰,此亦有百里尺矣。八道之圖,甚該備,而海島,亦盡爲之乎?良漢曰,然矣。上曰,東國地圖,旣命模進,而今覽八道分圖,尤爲精該,亦依全圖例,模寫以進,竝置本館,而備局,亦不可不模置矣。良漢曰,備局,雖有地圖,而此本較詳,模置誠好,而言端旣發,臣有所懷敢達矣。輿圖,實是有國之所重,而我國輿地勝覽之纂成,已過數百年。其後沿革,更無所考,一番釐正,恐不可已。而此則雖難輕議,至於列邑邑誌,乃是輿地之本,輓近沿革,可以考徵。自本館,知委于八道道臣,使之分付列邑,邑誌之有成書者,勿論印本謄本,一倂收聚。上送于本館無成書者,亦令修輯編成,隨卽上送,以備考閱之地,何如?上曰,所奏好矣。依爲之。出擧條上曰,趙,肅謝乎?良漢曰,纔已呈辭得遞矣。上命書傳敎曰,校理趙,頃者撕捱,已涉過矣。今則旣已肅謝,尤無可論,而不過參於執事,一不入直,故欲爲飭勵下問,則職已遞矣。其所尋單其何意義,捧入辭單,亦何曲循若此,趙,將爲館外之人乎?旣知之後,不可仍循,辭單捧入承旨推考。前校理趙,校理復爲除授,卽爲牌招入直,若捧違牌徽旨曰,有政院乎?違牌二字,勿爲呼望,其令卽爲膺命,而旣命入直,雖呈省記,更爲捧入。諸臣以次退出。
丁丑八月初九日申時,上御涵仁亭。禮判入侍時,禮曹判書李益炡,左副承旨朴昌潤,假注書邊得讓,記事官魏興祖,記注官朴必珍,以次進伏訖。上曰,予思之,彼人,雖擔而往來,似設大次於明光門外矣。益炡曰,其日賜祭行禮後,入於大次乎?上曰,然矣。仍命昌潤,讀奏儀註。上曰,其日賜祭行禮畢,引禮設勅使坐於明光門外大次,在北南向,設國王座於在南北向,引禮引勅使,至東階下,左右通禮導國王,至西階下,同時升階,承旨前導,入就大次內相向立,與勅使行再拜禮,禮畢,勅使就座,國王就座,接見訖。引禮引勅使,降自東階,承旨導國王,降自西階,勅使乘轎而行,左通禮跪啓請乘輿,勅使出,國王還內,宗親文武百官,隨至南別宮,以此添書儀註,可也。上曰,此一本,送于遠接使乎?益炡曰,當使承文院,正書下送,而遠接使下去時,草本先爲持去,此條添書以下,則從當下送矣。上曰,然則此儀註,不必下送矣。上嗚咽曰,庭試試望,今日點下,予心一倍愴感矣。益炡曰,今番之科,八域之人,孰無痛心乎?上曰,其時病患,雖差復,老人筋力,猶未可恃,故侍下之心,亦難少弭,而今況見設此科,予豈不痛迫乎?益炡曰,孝思無憾,而每發此敎,下情誠悶矣。臣曾與金領事,亦有酬酢,而人君七旬侍湯之餘,又當五朔之至痛。凡於喪祭,無小無大,親自看檢,而又隨轝陵所者,實是往牒所無矣。帝王之孝異於匹庶,而殿下之所爲,雖閭巷之士,無以加此。殿下有何少憾,而不自寬思乎?上曰,予則五朔之內,舒心則似可差勝矣。往而益痛欲畵,予七十縗服之狀,見之矣。昌潤曰,八域之人,孰不欽仰聖孝,而下敎每如此,則陟降之靈,雖冥冥之中,亦豈不慼慼乎?上曰,其時,人皆慮其生病矣。今姑無恙,此亦予之不料者也。益炡曰,此實陟降之所佑,而不必以姑無欠和,爲幸,益加保護之方,千萬伏望矣。上曰,所恃者,惟禾穀,而今年農形,可謂大有,今日出送宣傳官,視禾穀以來,則晩稻雖霜,足可糜粥,木花遇風,亦不剝落云,是則稍幸矣。益炡曰,今年雨暘甚適,故八路均登,臣亦出郊外觀之,則百穀無可棄者,可謂大豐矣。上曰,予思之,耆老科貴矣,但一榜之人,皆不老,是則異矣。益炡曰,其榜中,以金始煐言之,年雖老而行步如常,其力且健矣。上曰,筋力好,故如此矣。益炡曰,曾爲守令,到處善治,亦可用之人矣。上曰,然矣。以次退出。
上在昌慶宮。常參·經筵,以代理停。
藥房都提調申晩,提調趙榮國,右副承旨尹學東啓曰,伏未審日間,聖體調攝,若何?憊眩之候,寢膳之節,亦何如?前劑入湯濟茶飮,已盡於昨日,臣等,卽與諸御醫入侍,詳察聖候,議定繼進當否爲宜,臣等不勝區區憂慮,敢來問安,竝此仰稟。答曰,知道。氣則一樣矣。湯劑茶飮,加劑五貼以入,下敎日入侍宜矣。
傳于鄭存謙曰,今番則以此祭文用之,修改,待下敎擧行。
以正言李仁培,持平沈勗之牌不進罷職令旨,令于朴昌潤曰,推考徽旨捧入。
令于尹學東曰,大臣·備局堂上,引接。
傳于鄭純儉曰,御製編次人入來。
傳于鄭純儉曰,御製編次人入侍,禮房承旨同爲入侍。
鄭榦達曰,禮房承旨入侍事,命下矣。禮房承旨金時默,以式暇,不爲仕進,卽爲牌招,何如?令曰,依。
鄭純儉達曰,御製編次人具允明·趙明鼎,依下敎來待矣。傳曰,禮房承旨編次人,來詣于明政殿後。
朴昌潤達曰,副摠管密林君炓·田雲祥,入直矣。田雲祥,以試官進去,都摠管海興君橿,魂殿入直,南原君,受由在外,咸溪君櫄,副摠管花平君橃,俱爲差祭,元重會,試官進去,綾安君槇,謂有身病,趙載洪·金陽澤,未肅拜,他無替直之人云。未肅拜及稱病人員,竝推考警責,催促入直,何如?令曰,依。
鄭純儉以兵曹言達曰,卽接忠翊衛將牒報,則衛將金日暠,在外過限未上來云。依法典改差,何如。令曰,依。
令江原監司沈鏽書,王世子若曰,予惟朝廷之建置百官,惟方岳最爲難愼,邦域之區分八路,惟江襄獨稱凋殘,寔保釐之孔艱,肆簡畀之有屬。惟卿,奕世喬木,資地淸華,器度寬偉,休休焉如其容物,才猷通練,恢恢乎可以剸煩,瀛館蜚英,初年儲遠到之望,遼塞銜命,殊俗識專對之才,夙被聖主之殊知,遂膺前席之特擢,佐李官而當審恤之日,議讞克平,居銀臺而荷疾勁之褒,出納惟允,乃者郡紱之暫綰,聿見賑績之最優,一境之呻痛皆蘇,溝壑袵席,九重之奬諭特侈,表裏璽書,中外之聲庸丕彰,朝家之倚任彌重,眷玆東關一域,實是上遊重藩,北通咸關,山河按濊貊之舊,東臨滄海,舟楫連雕題之邦,厥土斥鹵磽沙,官收煮浪耕雲之稅,其俗儉陋質木,民無飯稻羹魚之饒,矧饑饉之荐臻,而凋瘵之比甚,閭井蕩柝,到處成白葦之林,田里蕭條,極望少靑草之野,淮·金之安集甫訖,尙戶口之未完,冬春之貢稅屢蠲,奈杼軸之莫裕,嗟彼方八百里重寄,安得良二千石共治,僉曰惟汝可諧,蓋欲得君爲重,玆授卿〈以〉江原道觀察使,卿其祗服寵命,益展良猷,藹然布陽春之輝,喣哺備至,行矣攬澄淸之轡,黜陟惟公,峒戶漁村之生涯可憐,殫心撫字,蔘商板賈之奸弊甚大,加意禁防,惟是薄斂而寬徭,爲當今之急務,至若興利而除害,在因時而適宜。於戲,惟廉簡可以服人,惟精勤可以綜事,東海之名山盡管,爭道刺使之淸標,一路之福星遙臨,佇繼乃叔之遺躅,故玆令示,想宜知悉。修撰洪良漢製進
丁丑八月初十日辰時。王世子坐德成閤。大臣·備局堂上引接入對時,左議政金尙魯,行司直金聖應,御營大將洪鳳漢,兵曹判書鄭翬良,戶曹判書李宗白,知敦寧李益輔,修撰洪良漢,同副承旨鄭純儉,假注書邊得讓,事變〈假〉注書金載祿,記事官李亨逵,記注官朴必珍,以次進伏訖。尙魯曰,近日久未診候矣。睿候若何?令曰,一樣矣。尙魯曰,腹部作痛之氣,日間若何?令曰,大勢少差矣。尙魯曰,頃者行祭之日,板位升降時,以足部浮高之證,步履甚難爲敎矣,近則有差減之勢耶?令曰,一樣矣。尙魯曰,左足部耶?令曰,右足部矣。尙魯曰,寢睡水刺之節,若何?令曰,以腹部之氣,不進矣。尙魯曰,下腹上亘之氣,比前一樣耶?令曰,頃日入診,亦諭之矣,腹部上亘之氣時或發作,少無差減矣。尙魯曰,藥飮連爲進御乎?令曰,進御矣。尙魯曰,益加保護之方,速臻差復之境,伏望矣。令曰,依爲之。尙魯曰,大朝聖候若何?令曰,一樣矣。尙魯曰,嬪宮氣體若何?令曰,一樣矣。尙魯曰,王孫,連當暑濕,氣候若何?別無大段證候耶?令曰,一樣矣。尙魯曰,臣於卒哭後,伏見春坊下令,則有證候差減後當下令之敎,而其後次對,亦以證候不爲之矣。頃日大朝入侍,下問以東宮書筵始作與否,而臣以近有證候,姑未爲之仰答矣。書筵,則雖有證候,若可强忍,則時時爲之,頻接講官,伏望矣。令曰,依爲之。尙魯曰,此濟州牧使李潤成狀達也。以爲三邑公料應下,專以軍資常平穀,推移用下,而卽今留庫,菫支一年,今春移轉中麰租折米二千三百六十八石,依上年例,會錄於三邑軍資倉,待秋折米捧上,補用公料,今春移轉及上年退捧通計,則爲六千一百餘石。而卽今藿產絶貴,麥凶孔慘,新舊米價,一時督捧,有非軫恤之道,四千六百十八石價,依例以涼臺魚藿先捧,趁秋輸送羅里鋪,其餘米一千五百石價,亦依上年例,待明春退捧事,請令廟堂稟處矣,觀此狀辭,事勢誠然,竝令依此施行,何如?令曰,依爲之。出擧條尙魯曰,此江原前監司李裕身狀達也。枚擧祥雲·平陵兩驛察訪報牒,以爲一自奴婢減貢後,所捧大縮,各樣公用,幾半不足,將至絶站之境,銀溪入居布代錢七百八十四兩。若依前責徵,則萬無擔當之勢,依畿驛例,三分一給代事,請令廟堂稟處矣。畿驛則疲殘不支堪,故雖有給代之規,至於本道之驛,奴婢減貢,非自今年始,而元無給代之事,則無前之例,有不可輕議創啓,以貽後弊,此狀請置之,何如?令曰,依爲之。出擧條尙魯曰,此江原監司李裕身狀達也,枚擧橫城縣監報牒,以爲本縣還穀空殼,因安集使關簸揚分給,而其時見縮空殼租四百九十三石,至今留置庫中,實有來頭生奸之慮,依昨年淮陽·金城例,蕩滌事,請令廟堂稟處矣。淮·金還穀之蕩滌,出於一時特敎,此則非可援例狀請之事。況還穀之不善捧,罪在於守令監色,則爲道臣者,不思徵捧之道,反請蕩減者,誠甚未妥。若開空殼蕩減之路,則各道各邑捧糴之時,不善檢飭,多捧空殼,糶分之時,諉以空殼欠縮,輒請蕩減,八路還穀幾何,而不耗盡乎?後弊所關,決不可許施。當該道臣,從重推考,狀辭勿施,其欠縮之數,刻期準捧於監色後狀聞之意,嚴飭分付,何如?令曰,依爲之。出擧條尙魯曰,向來前持平鄭運維上書中,以逆家京奴婢之作弊輦下,至請分送各道,下答有依施之令矣。逆家奴婢果有肆行作弊之事,則法司在焉,自當隨其現發,以其罪之而已,豈可因此而分送外方,如緣坐流配之爲乎?若以作弊,驅逐外方,則都民之所不可堪者,外方之民,獨可堪乎?如許無前之法,不必創行,當初下令,還寢恐宜,故敢達。令曰,依爲之。出擧條尙魯曰,卽今東銓參議趙明鼎,見方行公,而參判南泰齊連爲呈告引入云。似出於不欲久處銓地之意,而其所處義,殊涉無當,當此首堂久曠之時,不容任其引入,申飭何如?令曰,依爲之。出擧條尙魯曰,先正臣宋時烈之墓,在於京畿水原地,而聞以宅兆不吉,今方移葬於湖西淸州地云。從前大臣遷葬時,朝家有顧助之例,而從祀文廟之先賢,事體迥別,其在禮待之道,不可與他大臣,引例而同之。且先正之家,本來淸寒,後孫零替,遷厝凡百,似難成樣,擔軍造墓軍及葬祭之需,各別從厚助給事,分付兩道道臣,何如?令曰,依爲之。出擧條尙魯曰,祖宗朝山陵內壙,皆用石室之制,載於五禮儀矣。未知昉自何朝,而中間廢石用灰,退壙只用八尺四方石,而辛巳年,肅廟朝以八尺輸運之有弊,減用五尺四寸,而庚子年,亦以此用之矣。頃者,大朝下敎曰,以輕重論之,則石室之制,至載於五禮儀。而猶且不用,至於四方石,不過橫置於退壙者,若用灰成石,則無異於用石。且僧軍調發,其弊不呰,今番弘陵,則以不用四方石,爲定制,載於補編爲敎,而旣浮輸來之後,有此下敎。故諸臣,皆以旣浮之石,到今不用,還爲未安陳達,其時山陵都監三堂齊入,亦奏以欲用之意,而自上,大加嚴敎,不進夕水刺,急送宣傳官,今日內椎碎輸棄而來爲敎,故臣等倉黃悶蹙,累次陳白,僅承粥水刺進御之敎而退出矣。破碎之石,旣無用處,故移用於曲墻,而此後,則更勿用石下敎,故今以此意敢達矣。宗白曰,頃因工曹筆稧貢人等上言,別貿黃毛七百餘條作貢事,自工曹,覆達依下矣。大抵別貿,則隨用給價,故給價之數,或少或多,元無恒定,而至於元貢,則一番作貢之後,勿論進排多少,一例給價,元貢不足而別貿者,不但黃毛一種而已。此等作貢,終關後弊,覆達內辭緣,置之何如?令曰,大臣之意,何如?尙魯〈曰〉,此等事,臣未知緊歇利害之果如何,而以大體言之,則追後作貢,誠有弊端,戶判所達好矣。令曰,依爲之。出擧條良漢曰,小臣,方待罪於春坊從班,故敢達矣。兩筵,雖以睿候之未寧,久未爲之,而積月廢筵,下情誠悶矣。大朝殿下頻接儒臣,或徹宵開筵,而筵中,或有下詢東宮書筵與否,則每以姑未爲之,仰對,此尤伏悶矣。兩筵,則雖未可設行,少竢睿候之有間,漸次開筵,至望矣。令曰,依爲之。
丁丑八月初十日酉時,上御涵仁亭東月廊。編次人具允明·趙明鼎,右承旨金時默,記事官李鎭衡·魏興祖,記注官朴必珍,以次進伏訖。上曰,注書出去,持入儲慶宮·毓祥宮·孝章廟·懿昭廟秋享祭報府。仍召香室官員以來,臣出取祭報府,召香室官員入伏。上親製毓祥宮·孝章廟祭文,命允明讀之。又製懿昭廟祭文,命允明讀之。上曰,予於懿昭,有孔·顔之慟矣。又製儲慶宮祭文,命允明讀之。上曰,儲慶宮春享,予欲親行矣,事不如意,服色如此,故不果行矣。上命諸臣少退。
同日酉時,上御崇文堂。諸臣以次進伏,上命承旨,讀祭報府,至張錫文。上曰,誰耶?承旨曰,谿谷張維之奉祀孫也。上曰,然乎?李鎭翼誰也?明鼎曰,安興君之子也。上命以祭文,付香室官員曰,儲慶宮傳香承旨,陪往毓祥宮,孝章廟則香室官員陪往也。傳曰,山陵親傳香時,毓祥宮·昭寧園,當一體親傳香,而廟·墓傳香親傳後,承旨依例臺下擧行,曾已下敎黑團領傳香者,親傳前先行仁政殿。只時服傳香者,明政殿擧行,而此後,皆以一遵此例擧行。諸臣以次退出。
上在昌慶宮。常參·經筵,以代理停。
尹學東啓曰,兵曹郞廳來言,闕內各處入直軍士夜巡檢之意,敢啓。傳曰,知道。
鄭純儉達曰,明日國忌齋戒,再明日正日,此兩日相値,常參,頉稟。令曰,知道。
朴昌潤達曰,大司憲李昌壽,執義任希敎,持平李鳳祥在外,沈勗之呈辭,掌令尹在謙武一所試官進去,李萬育武二所監試官進去,今日以監察茶時之意,敢達。令曰,知道。
鄭純儉以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭榦達曰,新除授注書李晉圭,卽爲牌招,何如?令曰,依。
傳于朴昌潤曰,故別軍職朴秀寅子朴敬新,朴良梓子尙忠,別軍職差下。
傳于朴昌潤曰,經夜隨駕矣,今日召見駕前駕後中,昔軍職之子三人,惟古之意,當一體駕後,朴宗新軍職差下。
尹學東,以侍講院言達曰,本院新除授文學李明煥,除拜累日,尙不出肅,卽爲牌招察任,何如?令曰,依。
朴昌潤,以義禁府言達曰,因時囚罪人金允升所供府議達內,懷德前縣監吳璹,拿問處之事,達下矣。吳璹今方待令於本府,卽爲拿囚之意,敢達。令曰,知道。
朴昌潤以義禁府言達曰,卽接月令醫員金贊禹手本,則保放罪人洪億基病勢,今已向差云,還囚之意,敢達。令曰,知道。
朴昌潤以刑曹言達曰,去五月十六日,大臣·備局堂上入侍時,傳曰,今聞咫尺都門之外,軍兵放銃殺人,而其軍,卽訓局牢子云,此曾所未聞者,常時紀律若嚴,豈有此事?不可循例勘律,過七日後,令都監,習操時,梟示警衆,其外律令秋曹依法擧行事,命下矣。放銃賊人朴再春,旣自訓局梟示,其妻子依律文爲奴婢定屬,捕捉人李福善論賞事,令該曹稟處,何如?令曰,依。
鄭純儉上書曰,伏以居諸易得,兩魂殿虞卒已畢,薄海如喪之慟,益復罔極,伏惟我大小朝攀號哀慕,尤何以堪抑?伏念臣自受命敦匠以來,夙夜憂懼,唯以獲免罪戾,爲幸,語其供職,則不過臣分之當然,論其執藝,則直是文簿之奉行,夫豈有尺寸可紀之勞,而旣侈錫馬之典,又降加資之命,恩賞便蕃,寵靈優渥,臣誠惶隕震惕,不知措躬之所也。臣之風痺宿疾,越添於暑月奔走之餘,症形危惡,蠢動無路,七虞哭班,竟未趨參,揆以邦憲,合被重誅,譴罷薄勘,不足以小贖其罪,而聖度涵容,旋卽甄敍,不意銀臺除旨,繼下於杜門訟愆之中,回罪爲榮,轉郵叨寵,臣是何人,迺敢得此於聖明之朝也?以臣踪地,實無抗顔冒進之勢,而嚴召之下,不敢爲控免之計,不得不入肅天陛,屢登筵席,自同無故之人,反省慙恧,誠無以自解也。然臣一出,只爲分義之粗伸,則更何可因仍盤礴,自安於罔功之賞,而冒當於不稱之任哉?玆敢略具短章,仰暴危懇,伏乞离明,導達聖聰,亟收臣新授之資,仍遞臣難冒之職,以重賞典,以安私分,不勝幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,今玆賞典,式遵舊例,爾其勿辭察職。
洛昌君樘上書曰,伏以日月水駛,兩魂殿因山,次第奄過,虞卒已畢,匝域含生,慟霣冞切,伏惟我大小朝孝思出天,哀慕過制,不瑕有傷損之節,臣不勝區區憂慮之至。竊伏念臣,爲省先壟,得蒙恩暇,今當辭陛,而臣之高祖母靜嬪閔氏,曾祖父王子仁城君孝愍公臣珙,生祖父海原君忠孝公臣健墳山,亦在一境之內,相距數十里之地,年來久闕省掃,玆當仲秋之節,益切霜露之感,乞於今行,一體往省,以伸至情,千萬幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,卿其依所陳,歷省焉。令曰,澆奠床給由馬。
工曹判書徐命彬上書曰,伏以旻天不弔,大割荐仍,貞聖聖母因山甫過,仁元慈聖玄宮,奄又永閉,荏苒之間,虞卒已訖,匝域含生,痛霣冞切,伏惟我大小朝孝思靡極,哀毁踰制,必多有傷損之節,區區下忱,益不勝悲結焦慮之至。臣罪戾重疊,分被大何。伏蒙天慈涵貸之恩,譴罷未幾,輒賜甄敍,不意玆者,又有水部除命,臣誠感惶踧踖,莫省所措。伏念臣衰朽,到朝暮垂死之狀,姑置毋論,最是目疾,已成盲廢,殆無省識,不可責以生人之事,而一息未泯之前,筋力所及,强策圖報,是臣所嘗勉勵,間或忍死匍匐於周行之末,而前後陪祭之列,多未克自伸其誠禮,固已萬萬惶恐,而七虞哭班,適緣伊時病勢猝劇,竟亦未效駿奔,情缺分虧,實合萬殞,一時薄勘,不足以贖其罪。且臣向叨金吾,會値大朝親臨疏決,敢以執藝之義,略陳淺見,語未卒,而遽承特罷之命,辭敎嚴截,章皇逬出,震汗浹背,妄率之罪,臣固自訟,追思至今,餘悚未已。況復罪上添罪,理宜罔赦,顧何敢以處分已過,恩顧之至渥,有所自恕,而晏然而已乎?顧臣情地,寧有冒出之理,而日昨大朝飭敎之下,不敢違召,煩籲是懼,遂不得不蹶趨承,而處義乖刺,自省靦然,反復思量,終不容淟涊蹲仍也決矣,玆敢復理已成之書,冒死自列。仰瀆睿聽,伏乞离明,俯垂鑑諒,鐫遞臣職名,仍令重勘臣罪,以安賤分,以肅朝綱,不勝幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,卿其勿辭,從速行公。
刑曹判書李益輔上書曰,伏以臣之曠省先壟,今至三年于玆矣。嶺藩遞歸之後,益切霜露之感,且有墓道之事,得蒙恩暇,辭陛將發之際,連値國有大慼,悲遑奔走,未免輟役。今則因山奄過,秋序已半,石役將始,看檢無人,私情懇迫。玆敢仰籲於孝理之下,而臣之父母墳山,在於果川地,費了四五日,則可以往還,伏乞特賜恩由,俾伸至情,千萬幸甚云云。答曰,覽書具悉。卿其依所陳,往省焉。
同知趙載洪上書曰,伏以居諸易駛,兩陵玄宮永閟,卒哭奄過,率普哀霣,益復如新,恭惟我大小朝攀慕莫逮之慟,尤何以堪抑?區區下情,不任悲慮之至,仍念臣有罪薄勘,杜門自訟,不意敍命纔下,除旨又降,臣驚感震越,罔知措躬,臣於向忝知申之日,以玉帛對擧,又陞一資,而未及祗謝,旋蒙病遞矣。數月之內,荐叨恩賞,惝愧怵惕,固已不寧于心,在國家嚬笑之節,亦所當愼,私分公體,宜有一番控辭,而連値淸齋,致稽陳暴,去就之際,未免遲徊,竟未果進參於七虞之班,義昧輕重,跡涉偃便,旣不能伸其誠禮,反復自陷於罪戾,嚴敎之下,益切惶恐之忱。今何可以一時譴罷,有所自恕,晏然冒進也哉?無勞可紀,混被濫賞,自顧匪分,殆欲循墻。伏乞睿慈,俯賜矜諒,導達聖聽,亟收臣新授之秩,以重賞典,仍治臣廢禮之罪,以肅朝綱,千萬幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,今玆賞典,式遵舊例,卿其勿辭,從速行公。
令江原道觀察使沈鏽書,王世子若曰,余惟朝廷之建置百官,惟方岳最爲難愼,邦域之區分八路,惟江·襄獨稱凋殘,寔保釐之孔艱,肆簡畀之有屬。惟卿,奕世喬木,資地淸華,器度寬偉,休休焉如其容物,才猷通練,恢恢乎可以剸煩,瀛館蜚英。初年儲遠到之望,遼塞銜命,殊俗識專對之才,夙被聖主之殊知,遂膺前席之特擢。佐李官而當審恤之日,議讞克平,居銀臺而荷疾勁之褒,出納惟允。乃者郡紱之暫綰,聿見賑績之最優,一境之呻喟皆蘇,溝壑袵席,九重之奬喩特侈,表裏壐書,中外之聲庸丕彰,朝家之倚任彌重。睠玆東關一域,實是上游重藩,北通咸關,山河按濊貊之舊,東臨滄海,舟楫連雕題之邦。厥土斥鹵磽沙,官收煮浪耕雲之稅,其俗儉陋質木,民無飯稻羹魚之饒,矧饑饉之荐臻,而凋瘵之比甚。閭井蕩柝,到處成白葦之林,田里蕭條,極望少靑草之野,淮·金之安集甫訖,尙戶口之未完,冬春之貢稅屢蠲,奈杼軸之莫裕。嗟彼方八百里重寄,安得良二千石共治,僉曰惟汝可諧,蓋欲得君爲重。玆授卿以守江原道觀察使,兼兵馬水軍節度使巡察使,卿其祗服寵命,益展良猷,藹然布陽春之輝,喣哺備至,行矣攬澄淸之轡,黜陟惟公,峒戶漁村之生涯可憐,殫心撫字,蔘商板賈之奸弊甚大,加意禁防。惟是薄斂而寬徭,爲當今之急務,至若興利而除害,在因時而適宜。於戲,惟廉簡可以服人,惟精勤可以綜事,東海之名山盡管,爭道刺史之淸標,一路之福星遙臨,佇繼乃叔之遺躅。故玆令示,想宜知悉。兼司書洪良漢製進
上在昌慶宮。常參·經筵,以代理停。
神德王后忌辰齋戒。
朴昌潤達曰,大司憲李昌壽,執義任希敎,持平李鳳祥在外,沈勗之呈辭,掌令尹在謙武一所監試官進去,李萬育武二所監試官進去,今日以監察茶時之意,敢達。令曰,知道。
鄭榦達曰,右承旨金時默,今日不爲仕進,卽爲牌招,何如。令曰,依。
傳于鄭純儉曰,禮房承旨及御製編次人,來詣于明政殿後。
傳于金時默曰,儒臣,持書傳第六卷·七卷,入侍于世子宮差備。
令于鄭純儉曰,書批已下,司書任㻐,卽爲牌招。
以司書任㻐牌不進罷職令旨,令于鄭純儉曰,推考徽旨捧入。
有政。吏批,判書李成中在外,參判南泰齊牌不進,參議趙明鼎進,同副承旨鄭純儉進。吏批啓曰,判書李成中在外,參判南泰齊牌招不進,小臣獨政未安,何以爲之?敢稟。傳曰,只出緊任,以尹得載爲都承旨,李顯重爲兵曹參知,郭聖躋爲佐郞,朴奎壽爲右通禮,沈鳳徵爲永興府使。
兵批,判書鄭翬良病,參判李應協入直進,參議李昌儒差祭,參知未差,右副承旨尹學東進,副司直洪啓禧·申晦·金器大·成天柱,同知洪聖源。單付
鄭純儉達曰,校理趙謂有親病,陳書徑出,原書纔已退却,所當直捧禁推徽旨,而此與無端徑出有異,推考警責,何如?令曰,依。
修撰李錫祥上書曰,伏以日月迅邁,兩陵玄隧永閟,成事次第奄過,伏惟大小朝孝思皇皇,哀毁過制,必多有傷損之節,臣民憂慮,曷有其極?臣卽伏見侍講院達辭批答,則睿候連日欠寧,至下與昨一向之敎。臣於是,益不勝區區焦慮之忱,近來日氣,甚不適順,朝晝異候,調護爲難,伏願節哀保嗇,益加將攝之方,以爲遄復天和之境,千萬祈祝之至。玆因春坊上番闕直,至有兼官牌召之擧,在臣義分,固當蹶趨承。而臣素以虛脆之質,夙抱伏暑之症,屢日滯直,挾感重發,惡寒頭疼,肢體如束,水瀉頻數,而登溷無算,痰嗽苦劇,而達宵不寐,不得不舁歸私次,急試藥餌者已三日,一味叫苦,了無分減,飮啖轉至厭却,眞元益就澌綴,貼席昏昏,蠢動無路,昨於嚴召之下,坐犯違傲之罪,私心惶隕,斧鉞是竢,罰止問備,更辱天牌,若有一半分可動之勢,則豈敢遲回逡巡,而自安於逋慢之誅哉?顧此病狀,末由承膺,玆敢隨牌來詣,拜章徑歸。伏乞离明俯賜矜憐,亟令鐫削臣本兼諸職,因治臣違傲之罪,以嚴法紀,以安私分焉。臣方自頌違命之誅,不宜贅及他說,而竊伏念禁直出入,何等嚴重,而司書任㻐,謂有身病,無端徑出,未如病勢之果如何,而除非陳書承批之外,莫敢有以疾徑出者,直捧徽旨,法意可見,若不恤一時禁推,而自去自來,則禁中,從此將見持被之無人,後弊所關,不可禁推而止,臣謂司書任㻐,罷職可也云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,所陳,重推可也。爾其勿辭,從速察職。
文學李明煥上書曰,伏以慈聖禮陟,爰於坤殿上賓,翌月仍之兩陵成事,同過於三日之內,此何運會,禍荐臣民,號隕罔極。伏想我大朝積哀之中,重以憂邸下在疚,邸下哀遑憂慮之思,尤復當如何哉。凡百大小,悲慟震迫,當此之際,臣受春坊恩除,分宜趨走,何暇言私,夫如是也?故臣纔經喪制,釋衰麻屬耳,裝束冠帶,遽然作平人儀度,誠有不忍不寧之私,此何以敢論?但病形,有十分難强者,抑有所不可堪當此職者,症本患暍,水飮不節,疾極成眩,眩時常昏,顚不省事,由此廢讀書,三年於此矣。舊學荒莽,討講無術,病不可以登書筵,學不可以備咨訪,顧名思職,望絶承命,玆納召牌,按實陳書。伏乞离明,俯諒此實狀,亟許恩遞焉云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭,從速察職。
八月十二日辰時,上御崇文堂。編次人入侍時,編次人具允明·趙明鼎,右承旨金時默,記事官李晉圭,記事官魏興祖,記注官朴必珍進伏。上曰,注書誰也?金時默曰,李晉圭也。上曰,與朴道源爲幾寸耶?趙明鼎曰,錦原君朴師益之外孫也。上曰,爲誰婿乎?時默曰,高城郡守鄭羲祥之婿也。上命注書,出取各殿·陵秋夕祭報府來,承命持入,上命具允明,讀毓祥宮·儲慶宮·孝章廟·懿昭墓親製祭文。又命承旨,書懿陵秋夕親製祭文畢,命允明讀之。上曰,懿陵香祝,姑未代押耶?宜有一番寫懷之文,故有此製矣。庚子年,今爲幾年耶?允明曰,三十餘年。上曰,卅字在於字彙乎?明鼎曰,有之。上曰,大臣亦有求差山陵獻官事乎?今番山陵誰往?明鼎曰,海興君求差,而弘陵,則欲待大臣之言差出,故姑未及差定矣。時默曰,毓祥宮朱簾及祭床·油紙等物,有毁傷處,今當修改,其祭文,何以爲之乎?上仍命書秋夕兼告祭文。上曰,補編廳會同坐起,近不爲之耶?允明曰,其間該廳堂上,多在罷職中,近者只有臣等與金致仁·洪樂性數三人,故不得爲矣。明鼎曰,洪啓禧有若補編主人,而適在罷職中,故尙今未得爲之矣。允明曰,申晦亦同在罷職中,一體命敍似好。上曰,然矣。仍命承旨,書洪啓禧敍用傳敎曰,飭已行矣,補編事緊,前判書洪啓禧,前判尹申晦,敍用,待付軍職,牌招,卽爲擧行。出榻敎上曰,政稟入之乎?明鼎曰,不入之矣。上曰,近有守令窠耶?明鼎曰,只有永興一窠矣。上曰,文參下察訪,爲幾處乎?明鼎數以仰對。上曰,諸承旨,皆行公耶?時默曰,都承旨三度呈辭留院矣。上曰,禮讓太過矣,姑遞其任,使之少休,可也。命書金器大許遞傳敎曰,今聞都承旨三度留院云,許遞,親祭不遠,政官牌招,以在京無故人擧行。出榻敎命書傳敎曰,再明日懿陵·惠陵,當一體親傳香,以此擧行。出榻敎上命取入涵仁亭懸板,使允明,讀其序文訖,仍親製追記文,又使允明讀之。上曰,此板,當爲陰刻,而塗金塡朱懸之,可矣。又命書傳敎曰,涵仁亭庭設布帳事,分付訓局,百官班列,亦於此庭爲之事,分付。出榻敎諸臣以次退出。
八月十二日巳時,上御涵仁亭北廊。儒臣入侍時,左承旨鄭榦,修撰洪良漢,記事官李晉圭,記事官魏興祖,記注官朴必珍,進伏訖。上曰,上番儒臣爲誰?洪良漢曰,上番趙,以親病,陳書徑出矣。上曰,書傳第八卷,持來耶?良漢曰,持來矣。上又命注書,出取第九卷來,臣晉圭承命持入,上命良漢讀康誥,榦讀召誥半篇,晉圭讀顧命,興祖讀康王之誥,必珍讀君陳訖。上曰,儒臣,敷奏文義。良漢曰,成王末年,年高德卲,一念兢惕,故有此訓誥,而明德愼罰,卽一篇中宗旨,可見其導之以德,制之以禮,自致刑期於無刑之意矣。上曰,嗚呼,小子封此句語,尤切懇惻矣。良漢曰,古之爲治者,心和則形和,形和則氣和,氣和則天地之和應之,以至於群品庶物,擧皆欣欣,無物不和,而後世則不然,無自然之和,只以禮樂刑政行之,故鮮克如古者矣。上曰,和氣得之自然,而非强做者也。良漢曰,宣王時,有尹吉甫,仲山甫輩,左右協贊,故能成中興之治。以此觀之,則人才何時無之?上曰,才不借於異代,此則專在於人君矣。良漢曰,周時以公卿大夫之子,爲宿衛,漢時亦然,而至於我朝,古亦有此法,而今盡廢,是誠欠典也。上曰,以此之故,古有正兵宅甲士宅之說矣。若使今有正兵甲士,則文能爲翰林·玉堂,而武能爲宣傳官·都摠都事乎?良漢曰,今若罷門閥,而專取人才之高下而用之,安有不如古之歎乎?只在朝家待之之如何耳。上曰,頃見孟孺龍,卽是孟思誠之孫,而頃者以更爲注書之意,下敎矣。雖爲大賢之後,若此者則難矣。良漢曰,大賢之後豈盡若是?在渠人物之如何矣。上曰,予於頃日,問宣傳官,爾等稱何許兩班乎?宣傳皆曰,某判書某參判,與臣爲幾寸親云,予曰爾非矣,只擧武將之孫,可也,納諂於文官卿宰,非取武之道也。榦曰,周室之衰微,無他,卽尙文之致也。上曰,周初則文與質,俱彬彬矣。良漢曰,周公制禮,無非質也,而末世徒尙其文,以至於反勝其質矣。榦曰,宋末,亦如周末衰微之時矣。上曰,高麗時,君失其道,而在下者,猶知君臣之義,故能君君臣臣矣。良漢曰,我朝文治爲勝,故兵力,則反不如麗朝矣。上曰,勝國舊都,初見則甚壯,而詳見之則有麤厲之態矣,及見漢陽,地勢開朗,可謂美秀山川也。良漢曰,以地圖見之,漢陽山川之來龍,甚遠矣。榦曰,慶州則不知主山之來脈,而後有大川環之,可謂險固,而城中,又有其時宮闕古址云矣。良漢曰,在德不在險,國之興亡,豈在於山川也?上曰,遠接使太早往矣。榦曰,臣曾爲西倅時見之,則牌文出來前,無遠接使下去之事,今番之行,若到義州,則各邑,無支待交遞之路,貽弊必不貲矣。良漢曰,地圖最好者,已得於抱川人所藏,而其爲詳備,有勝於前得者矣。上曰,持來乎?良漢曰,持待於外矣。上曰,注書持入,可也。承命入之,上親自展圖覽之曰,此非前類者,極爲詳備矣,良漢曰,圖中防防谷谷烽燧及書院,一一寫出,而懸註其傍,可謂詳盡矣。上曰,以此移模可也,榦曰,懿陵丁字閣塗灰剝落處,今秋夕,將修改事,已有下敎,而御製祭文中,無此等句語矣。上仍製下修改告辭,使之添入於祭文中。榦曰,親傳香節次,只曰山陵,其於弘陵,當如何爲之乎?上曰,弘陵則立傳,可也。榦曰,今番武科初試,急促頒布,故外方擧子追後入來者多,未及捧單云矣。上命書特許追單傳敎曰,初試之日進定,遐方擧子,必有追到者,特許追單事,分付三所。出榻敎榦曰,頃有故相臣盧守愼子孫錄用之命,而故相臣,卽慶尙道尙州和寧人也,慶基殿參奉盧命一之子尙在云,盧璧元之弟,亦在尙州云矣。上曰,自可得矣。良漢曰,臣以兼司書,入侍於次對,則大臣,以先正遷葬時役軍祭需優助事,陳白依下矣。國家待儒賢之道,或可有賜祭之擧乎?上曰,從當下敎矣。諸臣遂以次退出。
上在昌慶宮。常參·經筵,以代理停。
神德王后忌辰。
鄭純儉達曰,大司憲李昌壽,執義任希敎,持平李鳳祥在外,沈勗之呈辭,掌令尹在謙,武一所監試官進去,李萬育,武二所監試官進去,今日以監察茶時之意敢達。令曰,知道。
又達曰,明日親傳香,再明日親祭相値,此兩日,常參,頉稟。令曰,知道。
尹學東達曰,同副承旨李宜哲牌招事依下,而今已夜深,待明朝出牌之意,敢達。令曰,知道。
鄭榦啓曰,明日親傳香時,承旨不可不備員,而右承旨金時默,身病猝重,今日不爲仕進,合有變通之道,何以爲之?敢稟。傳曰,改差。
備忘記,傳于朴昌潤曰,李宜哲承旨除授。
尹學東達曰,新除授同副承旨李宜哲,卽爲牌招察任,何如?令曰,依。
尹學東以武一所差備官,以試官意啓曰,六兩,纔已畢試,今當以柳葉箭試取,而遐方擧子,曠日留滯,亦不可不慮,在前如此之時,有四貫革竝設之例,今亦依近例,竝設四貫革之意,敢啓。傳曰,知道。
上在昌慶宮。常參·經筵,以代理停。
仁顯王后忌辰。
親傳香罷後,政院·玉堂·藥房,口傳問安。答曰,知道。
以承傳色,口傳下敎曰,勅奇杳然,分付灣府,卽探于鳳城事,分付備局。
鄭純儉達曰,大司憲李昌壽在外,執義任希敎·李鳳祥在外,沈勗之呈辭,掌令尹在謙,武一所監試官進去,李萬育,武二所監試官進去,今日以監察茶時之意,敢達。令曰,知道。
尹學東以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于李宜哲曰,推考房承旨入侍。
尹得載,以侍講院言啓曰,今十五日徽寧殿望祭,王世子攝行事,下令矣,分付該曹擧行之意,敢啓。以休紙還下
以侍講院草記,傳于尹學東曰,此草記還給,勿爲分付該曹。
傳于尹得載曰,春坊草記獻官單子啓下後,日暮乃啓,今已傳香,置之。
傳于尹得載曰,嶺伯·湖南伯入侍。
尹得載有稟定事,來詣請對矣。傳曰,嶺伯,同爲入侍。
尹得載啓曰,慶尙監司趙雲逵依下敎,來待矣。
傳于尹學東曰,明陵奉審承旨入侍。
尹得載以吏曹言啓曰,今此秋夕祭,孝昭殿執事,前校理宋文載,塡差矣。時無職名,令該曹,口傳付軍職,何如?傳曰,允。
兵曹口傳政事,副司果宋文載。
以別雲劍望筒,傳于鄭純儉曰,以其次爲之。
尹學東以武二所差備官,以試官意啓曰,今日六兩畢射,柳葉箭方將試射,而非但赴擧擧子之數比前甚多,設場多日,遐方擧子之許久遲滯,誠甚矜㦖,取考前例,則多有四貫革試取之事,故今亦依此爲之之意,敢啓。傳曰,知道。
八月十四日辰時,上具布裹翼善冠視事服,乘輿,由賓陽門出,御明政殿月臺。親傳香入侍時,行都承旨尹得載,左承旨鄭榦,左副承旨尹學東,右副承旨鄭純儉,同副承旨李宜哲,記事官李鎭衡,記事官李晉圭,記事官魏興祖,記注官朴必珍,進伏。上曰,禮房承旨來待乎?得載曰,禮房承旨方於仁政殿,各陵殿傳香,未及爲之,故不得來待矣。上曰,注書出問仁政殿傳香幾何爲之,知而入奏可也。臣晉圭承命入奏曰,以獻官之不能齊會,故傳香,今始爲之云矣。上曰,舊明陵傳香,以黑團領爲之乎?得載曰,然矣。鄭榦所啓,臣等,旣承仁政殿傳香擧行後,明政殿親傳香之命,故昨自本院,各別申飭,今日臣等,亦皆早爲仕進,更加催促,則吏曹所關諸獻官,則皆早進,而獨宗班中三四人,尙不入來,此實紀綱解弛之致,宜有飭勵矣。上曰,所達是矣。而承旨,亦難免不能檢飭之失,爲先推考可也。出擧條上曰,禮房承旨旣未及來,都承旨可代行,而親押,爲先擧行,香室官員召入。得載曰,以仁政殿傳香之故,香室官員,亦不來待矣。上曰,香室官員,爲幾人乎?得載曰,只爲一人矣。上曰,獻官皆入來耶?使之整齊以待,毋如仁政殿傳香之爲也。香室官員入來後,上親押各陵殿香祝,仍下敎曰,弘陵傳香,則該房承旨爲之。右議政申晩請對,上卽命入侍。晩曰,日間聖體若何?湯劑茶飮,連爲進御乎?上曰,氣則一樣,而湯劑尙有餘貼,今則無進御之心,故日昨,日次不許入診,實有意也。自三月以後,今始傳香,此心一倍愴感矣。晩曰,寢睡諸節,亦何如?上曰,一樣矣。明日,爲內局日次乎?有欲下敎者,今日傳香罷後,入侍宜矣。晩退出。上曰,獻官,皆待令,正時入之。上跪傳各陵殿香祝訖,下敎曰,孝章·懿昭墓傳香,承旨爲之,上仍由東階,降御于殿庭板位祗迎。上顧尹光國曰,彼兵郞誰也?得載曰,尹光國也。上曰,爲誰親也?鄭翬良曰,尼山尹氏也。上命李宜哲曰,進往明陵,奉審以來,傳香罷後,藥房提調入診事,下敎。出榻敎傳曰,左承旨守宮。出榻敎仍還入大內,上,駐輦于賓陽門內,推考房承旨入侍,右副承旨鄭純儉,記事官李晉圭,記事官魏興祖,記注官朴必珍,進前伏。上命純儉書傳敎曰,獻陵·弘陵·順康園獻官,事過後,下義禁府,推考,出榻敎諸臣退出。
丁丑八月十四日酉時,上御居廬廳。藥房都提調申晩,提調趙榮國,副提調尹得載,記事官李鎭衡·魏興祖,記注官朴必珍,醫官鄭趾彦·皮世獜·許礈·金德崙·李興門,以次進伏訖。申晩曰,俄者傳香時,瞻望玉色,大不如前,下情憂悶,日間稍涼,聖體若何?上曰,診察後諭之矣。仍命診察。趾彦,入診退伏曰,脈候左三部,沈微之中,度數未均,右三部,虛軟無力如前。諸醫以次入診,所奏與趾彦同。上曰,今日之氣,何可言?前日行素,不覺其難矣,今則三日亦難,而至若今日,則何忍食肉?昔日鄭領敦錫五嘗言,行素則腹中,有結滯之氣,近覺此言似然矣。趾彦曰,行素則胃氣弱,故然耳。申晩曰,臣日昨旣仰達矣,殿下聖算,豈是行素之時哉?上曰,兩次忌辰,前日食肉,此何道理?榮國曰喪禮忌日行素,只在當日,無前日行素之文。且禮曰,六十食肉,至若飮酒,則與食肉尤異,而亦曰六十,飮酒食肉矣,行素之敗胃氣,豈不悶迫也哉?晩曰,湯劑進御而有效乎?上曰,服之則顯有其效,此是大劑,與他藥異矣,連進之時,猶不顯然,而間間進御,則頓覺中溫如耳。晩曰,間斷,極悶矣。上曰,近日時或似飽,旋又似饑,何也?趾彦曰,積傷於行素,胃氣弱,故似飢,胃弱則痰升,故又似飽矣。上曰,亦似蛔動也。趾彦曰,湯劑雖有效,不可恃此而行素,以損胃氣,下情極悶。榮國曰,茶飮及理中湯,兼爲進御似好矣。上曰,予素不喜桂枝,雖入於藥果者,亦厭進,而若藥料,則有薑桂,然後似有力矣。趾彦曰,桂枝以發散陽氣,爲功矣。上曰,加味理中湯五貼,蔘橘茶五貼,劑入。出榻敎上曰,蔘橘茶不緊乎?趾彦曰,不可不兼進矣。晩曰,臣仰瞻御衣襨似太薄,無乃不着絮乎?上曰,果然矣。痰氣之凝結,似由此矣。晩曰,日候若是寒冷,衣襨,不可太薄,伏望稍進溫厚焉。趾彦曰,瓊玉膏煎劑吉日已擇,而桑柴,京畿當爲進供矣。上曰,瓊王膏,何以用桑柴?趾彦曰,以其火力緩故耳。晩曰,臣見桑柴火,無燄矣。上曰,然則炭火,亦可煎瓊玉膏耶?趾彦曰,炭火則太緩,故不用矣。傳曰,今年畿民,不可不顧,瓊玉膏所入桑木,勿爲分定於民,以儲置米會減,自官備納事,分付。晩啓曰,今此徽寧殿望祭,東宮親行下令,在於昨日,春坊卽爲啓稟,批答未下,則該房承旨,宜卽微稟,而終無一言提稟,極爲非矣。得載曰,昨日則院中無該房,故然矣。晩曰,若無該房,則代房微稟可也,況房單子昨已啓下云,旣有該房,而不爲稟達於未傳香之前,其在事體,極涉疎忽,當該承旨,罷職何如?上曰,依爲之。出擧條傳曰,元良望祭親行下令,不爲前期,乃下於獻官單子入啓之後,頃者,亦若此,至於獻官單子微稟之擧,事體不然,故其時欲爲下敎而未果矣。春坊初雖不察,豈可再誤?若聞獻官單子已入,則當微稟元良,而不爲此,徑先草記,又將有微稟單子之擧乎?其涉矇然,當該春坊官員,從重推考。噫,元良徽寧殿,卽予孝昭殿,若無孝昭殿亞獻之命,亦無徽寧殿攝行之令,則予於孝昭殿,旣有無攝行之命,則三年大小祭享親行之命,亦依此擧行,令儀曹知悉。上曰,此傳敎,勿出朝報。傳曰,正一品雖乏人,從一品中草記陞差例也,而今番殿·陵預差,與殿陵預差兼差事異常規,亦涉苟艱,當該堂上,從重推考。傳曰,承旨有闕,代前府尹李吉輔除授,牌招察任。諸臣以次退出。
同日酉時,上御居廬廳。行都承旨尹得載,嶺伯趙雲逵,記事官李鎭衡·魏興祖,記注官朴必珍,以次進伏訖。得載曰,明陵獻官狀啓到院,而有大段掣肘之端,故持入矣。上曰,何事?得載曰,祭文中,有爰命宗臣四字,而獻官,非宗臣故也。上命讀狀啓訖。上曰,摠府入直,誰耶?得載曰,花平君在直,故臣已令準備以待矣。上曰,其能及時進去耶?得載曰,卽今給馬發送,則人定前可到矣。上曰,注書出去,召徽寧殿享官海溪君入侍。臣出召海溪君入伏。上曰,祭文中,有爰命宗臣四字,而文堂往焉,故有此狀聞矣,非無他宗臣,而必使卿進去者,意有在焉,卿其速往。海溪曰,臣方爲徽寧殿亞獻矣。上曰,此則有推移之道,速爲出去。傳曰,騎卜馬各一匹,立之。海溪退出,上曰,注書出去,海蓬君在家與否,知入也。臣出問入伏曰,在家云矣。傳曰,徽寧殿獻官海溪君,以明陵獻官,承命進去,其代,以預差海蓬君陞定,入淸齊事,卽爲分付。上曰,塡祝,想未爲之矣,得載曰,似然矣。上曰,獻官准祝時,似可知之,而未能覺察矣。得載曰,吏堂亦未覺察,禮房承旨與獻官,俱有不察之失,當請推,而香室官員,則請推亦輕矣。傳曰,今覽明陵獻官狀啓,當該堂上及該房承旨獻官,俱皆不察,從重推考。得載曰,以享官事多有掣肘,俄聞於吏郞,則徽寧殿執事鄭晩淳,以病未來,故欲使臣陳達。而辭涉煩屑,今始惶恐敢達,上曰,以預差爲之可也,嶺伯進伏。上曰,往事勿說,卿以殫力國事之人,因卿之事而及於卿父,業欲一番召見而未遑矣,卿下去後,吏判,亦當上來卿其速往。雲逵曰,臣之父子荷聖上曲護之恩,保有今日,圖報無階,雖赴湯蹈火,猶當爲之,臣敢逡巡乎?此職與他職有異,又有筵促,從當下去矣。上曰,何時欲往耶?雲逵曰,嶺南七十州文書浩多,動費一朔,始可了當云。臣已以私書往復于吏判,若發行太早,則恐有中路遲滯之慮矣。上曰,嶺南農形,如何云耶?雲逵曰,臣聞一道皆有豐登之望,而唯沿海六七邑,少歉云矣。然一道皆豐,則此亦賴活,此甚喜幸,而臣欲往捧舊逋,荐飢之餘,似難支堪,以是爲慮矣。上曰,是故民不願豐年矣。雲逵曰,聖敎至當矣。上命奉審承旨李宜哲入侍,得載先退,宜哲入伏曰,陵上奉審,則丁字閣莎草石灰皆無事,而祭物祭器皆潔精,無執頉處矣。諸臣以次退出。
上在昌慶宮。常參·經筵,以代理停。
親臨望祭罷後,政院·玉堂,單子問安。答曰,罔極。藥房口傳問安。答曰,罔極。世子宮·嬪宮,政院·玉堂口傳問安。答曰,罔極。朝廷二品以上·六曹,宗班單子問安。答曰,罔極。
藥房口傳啓曰,伏未審夜來,聖體若何?煎入茶飮,卽已進御,而調攝之候,比曉差勝乎?臣等,待差晩,率醫官,暫爲入侍,詳察聖候,有不可已,理中湯去桂枝,一貼,今方煎待,亦爲持入爲宜,惶恐敢啓。答曰,入侍。
自差備,招掌務官,蔘橘茶煎入後,藥房三提調來待于明政殿後事下敎,茶飮煎入後,藥房三提調依下敎來待矣。
以承傳色,口傳下敎曰,中官朴文興,當爲奏語無據,令該府勘處,以私律施行。
李宜哲達曰,大司憲李昌壽,執義任希敎,持平李鳳祥在外,沈勗之呈辭,掌令尹在謙,武一所監試官進去,李萬育,武二所監試官進去,今日以監察茶時之意,敢達。令曰,知道。
又達曰,明日常參,取稟。令曰,停。
又達曰,備邊司郞廳來言,今日賓廳坐起日次,而無時急稟定事,頉稟。令曰,知道。
尹得載達曰,賓廳坐起旣已頉稟,所當持公事入對,而親祭正日相値,頉稟。令曰,知道。
傳于李吉輔曰,承旨,入侍于萬安門。
傳于鄭純儉曰,備局,定式以十九日爲之。
傳于鄭純儉曰,海興君赴燕時,御醫卞誼和,帶去。
鄭純儉,以武二所差備官以試官言啓曰,殿試官,行副獲軍元重會,八耋老母,在於江原道原州地,而宿病挾感重發,症形萬分危篤,專人來報,科場事體,雖甚重大,親病旣如此,則揆以人子情理,有難參試,不可無變通之道,令政院,急速稟旨變通,何如?傳曰,允。
鄭純儉,因武二所草記啓曰,試官元重會親病甚重,有難參試,令本院稟旨變通事允下矣。原單子中改付標以入之意,敢啓。
以武二所試官改付標望筒,傳于鄭純儉曰,年少武臣,一猶不可,此後如更捧入,則當該承旨,當有下敎。
同日四更,上具布裹翼善冠視事服,乘輿自賓陽門出宮時,行都承旨尹得載,左承旨鄭榦,右承旨尹學東,左副承旨鄭純儉,右副承旨李宜哲,同副承旨李吉輔,記事官李鎭衝·李晉圭·魏興祖,記注官朴必珍,陪駕至齋殿前。得載曰,徽寧殿亞獻官海蓬君,入來淸齋,而癨病猝發,不省人事云。宜有變通之道,而預差洪象漢,方入來云矣。上曰,以洪象漢爲之,鄭純儉所啓順悌君炟,雲劍差備落點已下之後,猝稱在外,終不入來,致有臨時改付標之擧,莫重侍衛幾乎不備,事體極爲駭然矣。上曰,從重推考。出擧條,上入齋室後,傳曰,此後行漏,明政殿庭,亦爲之。出榻敎傳曰,騎判,入侍于齋殿。出榻敎兵曹判書鄭翬良,左副承旨鄭純儉,記事官李晉圭·魏興祖,記注官朴必珍,進伏。上曰,自今以後,連値齋戒,九日之前,無召見之時,且勅行不遠,想多及時擧行之事,故召見矣,如有稟定事,其達之。翬良曰,別無可達之事,而頃以迎勅時,大駕入幕次後,軍兵卽爲解嚴事,下敎,而禁軍,則素有排立之例,竢勅使出去後,解之似宜矣。上曰,禁軍則自外而旋,使之排立於延喜門外,可矣。翬良曰,前規則勅使出作門後,軍兵,始爲解嚴矣。上曰,然則依前規爲之,可也。諸臣退出。上,自齋殿,服衰服,入就板位,俯伏哭行四拜訖,仍上殿,行初獻禮,降復位,左議政金尙魯行亞獻,長溪君棅,行終獻訖,各就位,上,俯伏哭行四拜,贊禮告禮畢。上顧諸臣曰,今則用爵,可謂有禮法矣。得載曰,然矣。上顧庭燎曰,今則製樣,誠好矣。禮曹判書李益炡曰,此自工曹製進者,而若用水鐵,則易致破傷,故此則以正鐵爲之矣。得載曰,制樣,比前類似小矣。尙魯進前曰,伏聞日昨,有腹中不平之候,伏用憂慮,今則聖體若何?上曰,自夜稍愈矣。尙魯曰,理中湯,連爲日進二貼乎?上曰,今日,只服一貼,而一貼則服而旋吐矣。上仍還齋殿,乘輿時。尹學東曰,大祝尹得養,莫重尊號字,至有誤讀,推考何如?上曰,此是過於敬謹之致,勿推。上命得載進前,下敎曰,藥房都提調來在近處。使之入侍,都提調申晩,副提〈調〉趙榮國進前,金尙魯亦請同爲入侍,上許之。仍下敎曰,昨日有腹中不平之氣,服湯劑後稍勝,而今夜又發作,理中湯一貼則服之,一貼則旋吐,似是加入薑桂之故,味不合於口而如此矣。仍飮泣下敎曰,庚子後,又逢今日,俄於讀祝之際,聞小子一人四字,此心慟結矣。尙魯泣奏曰,殿下之不顧聖躬,何如是耶?懋寬聖念,連進湯劑,不勝伏望。上曰,今日,似有滯氣矣。晩曰,此實近日行疏之害也,首醫方待令,暫許診察,伏望。上曰,豈可坐輿而診脈?亦涉有駭於瞻視,不可爲也。諸臣固請診察,上始許之。鄭趾彦,診畢退伏曰,脈候大段沈微,度數比朝前尤澁矣,且所御衣襨似薄,故痰亦未解,理中湯,今番則拔桂枝進御宜矣。上曰,今年木花稍登云,予欲厚衣綿矣。晩曰,湯劑,卽爲煎入,臣當先退監煎,而明日入診,不可不爲之矣。上曰,泄哀則自可愈矣。卿等勿爲過慮,亦勿問安可也,蔘橘茶一貼煎入事。榻前下敎仍還大內,諸臣退出。
同日寅時。上御璿源殿。承旨入侍時,同副承旨李吉輔,記事官李晉圭,記事官魏興祖,記注官朴必珍,進前伏。上曰,每當令節,曾有賜餕之事矣,今將依前賜送,而非久當開門,諸承旨入來後,須會坐共食可也。又下敎曰,尹得載以工曹參判,爲都承旨乎?吉輔曰,然矣。命吉輔書傳敎曰,前承旨金器大,工曹參判除授。出榻敎上曰,金器大加善後初除實職也。諸臣以次退出。
丁丑八月十五日酉時,上御居廬廳。藥房都提調申晩,提調趙榮國,副提調尹得載,記事官李鎭衡·魏興祖,記注官朴必珍,醫官鄭趾彦·皮世獜·許礈·金德崙·蔡膺祐,以次進伏訖。晩問候。上曰,今則少愈矣。晩曰,昨日結滯之氣,今則有差勢乎?上曰,少差矣。曉則祭罷而還,甚有眩氣,見禁軍排立,若旋轉之狀矣。晩曰,氣滯時則若何?上曰,膈間,若有物凝結矣。晩請令諸醫診察。上曰,唯。趾彦入診退伏曰,左三部,脈候沈微,曉則甚有壅滯之氣,今則少差,而度數遲緩則一樣,右三部,虛軟,亦一樣矣。礈入診退伏曰,左三部,沈遲無力,有不能斡旋之候,右三部,胃脈虛軟,大體與昨一樣矣,德崙·膺祐所奏亦同。晩曰,請令諸醫,各陳所見,議定劑進當否。上曰,唯。趾彦曰,昨夜聖候有壅滯之氣,是觸冒寒氣之所致,似是冷痰,作動矣。上曰,然。此乃痰也。趾彦曰,臣之愚見,則非但壅滯之氣可悶,前日腹部之氣因此而作動可慮,五戔重蔘茶,進御好矣,而若或有腹部之氣,則理中湯,似勝矣。上曰,治腹部之氣,則理中湯,果勝矣。趾彦曰,茶飮及理中湯,竝爲進御似太重,臣意則審腹部之氣動作與否,擇一進御似宜矣。礈曰,臣之愚見,則壅滯之候,旣以蔘橘茶而有效,今日更爲進御,姑觀夜間動靜,如有腹部之氣,進御理中湯,爲宜矣。上曰,如有腹部之氣,則雖非爾言,予當進御矣。德崙曰,今日,旣進御五戔重蔘茶,而脈候少無差勝,是甚憂悶,連進蔘橘茶,然後徐進理中湯,以助胃氣似宜矣。膺祐曰,壅滯之氣,專是胃弱,連進蔘橘茶爲宜,而補益胃氣,莫如鷄膏,煎進似好矣。趾彦曰,昨日劑進理中湯,入桂枝,此如有害,則去之如何?上曰,昨進湯劑,而觸冒夜氣,致有壅滯之氣,冷痰,似與溫桂,相攻而然,此乃適然,未必桂枝之害也。趾彦曰,小臣惶恐敢達,日來涼氣漸高,而仰瞻衣襨太薄,痰凝之候專由於此,伏望稍加溫厚焉。上曰,誠然矣。予常時不喜厚衣矣,聞今年木花茂盛云,予亦可以厚衣矣。榮國曰,疾病之來,多因脫着失宜,如臣賤軀,已着重綿,而尙覺寒涼,仰瞻御衣,如是太薄,此非愼疾之道矣。上曰,予自戊申以後,解衣而寢時甚少,衾或少厚,則煩鬱而披之,故每有寒冷之害矣。晩曰,今日殷奠,旣親祭,而又拜眞殿,又參晝茶禮,何爲不自保護聖躬,而每每若是,臣等誠爲焦迫,伏乞深念今年受傷之多,少抑至情,顧念聖躬焉。上曰,殷奠,不過一月二次,何可不參?晩曰,聖體康寧之時,參之何妨,而今日聖候,豈參禮之時乎?上曰,卿等,每驚予之行素,而三明忌辰,又欲試行之矣。晩曰,此何聖敎,行素,不過孝子之末節,而以今日聖候,必欲如是,臣等,誠爲焦迫矣。上曰,雖行素,氣如此,不行素,氣亦如此,不至頹臥之前,何可不行素耶?晩請煎進鷄膏。上曰,予平日,厭進鷄膏,今又非時也。榮國曰,鷄膏味淡,不似他肉,是乃湯藥之類,與作羹有異,無腥濃之氣矣。晩曰,玉體雖康寧,聖算,非行素之時,何可不進也?上曰,煎入可矣。晩曰,徽寧殿朔奠,尙以素膳,此甚不可,虞卒以前,則當爲素膳,而卒哭之後,則當用肉膳,此在禮文,博詢儒臣何如?榮國曰,此言是矣,非有可疑,何必下詢?上曰,私家亦然乎?晩曰,然矣。上曰,蔘橘茶一貼,明日,亦爲煎入。出榻敎諸臣以次退出。
上在昌慶宮。常參·經筵,以代理停。
夜四更五更,月暈。
下直,安邊府使李基敬,咸從府使申胤光,慈山府使李景春。
李吉輔達曰,卽者說書李亨逵,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
鄭榦達曰,右承旨尹學東,今日不爲仕進,卽爲牌招,何如?令曰,依。
李吉輔以侍講院言達曰,本院說書李亨逵連日入直矣。以親病,陳書徑出,司書任㻐,呈辭入達,兼說書未差,下番,將未免闕直,事甚未安。兼司書洪良漢,卽爲牌招入直,何如。令曰,依。
李宜哲,以義禁府言達曰,洪州前牧使南惠老,懷仁縣監沈鋮,懷德前縣監金允升,鎭岑前縣監權掞,時縣監金景祖拿處事,徽旨達下矣。金景祖今方待令於本府,卽爲拿囚,金允升,前以他罪,旣已拿囚,更爲取招,南惠老,時在忠淸道忠原地,沈鋮,時在任所,權掞下去韓山地云。依例發遣府羅將,竝拿來,何如?令曰,依。
鄭純儉以訓鍊都監言啓曰,都監分授都城肅靖門西邊三間,彰義門南邊四間,北邊八間頹毁處,今月十六日,始役改築之意,敢啓。傳曰,知道。
李吉輔以觀象監官員,以領事提調意達曰,天文學兼敎授李德弼遷傳代,禁漏當次,故依近例禁漏諸官中,前判官崔碩寬,差下,使之付軍職冠帶常仕,何如?令曰,依。
都承旨尹得載上書曰,伏以日月迅駛,兩魂殿虞卒,次第奄過,匝域含生,痛隕冞切,伏惟我大小朝攀慕莫逮之慟,尤何以堪抑?區區下情,不任焦慮之至。仍竊伏念臣,年旣衰邁,病且深痼,夙夜之任,本非可堪,而加以筋力不逮,犇走之勞,亦無自效之望矣。迺者銀臺新命,遽降非意,望奠親享,適在隔日,不敢以情病,爲控免之計,黽勉承膺,獲參駿奔之列,昨於診筵,大臣,以該房承旨不善周旋,至請罷職,臣於是悚懍靡措。臣旣忝一院之長,又是元代之房,則若論失職,臣實爲首,臣何敢以倖免,獨爲晏然乎?適値淸齋,呼籲路阻,泯默屢屢,今始露章自列,仰暴危懇,伏乞睿慈,俯賜鑑諒,亟遞臣知申之任,又治臣溺職之罪,以警具僚,以昭法紀,不勝萬幸云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,卿其勿辭察職。
副司直洪啓禧上書曰,伏以臣所被恩渥,實踰涯分,秩躋崇顯,懼深招損之災,職在權要,媿叨蔑效之地,是宜居寵若驚,陳情力辭,而適以方在班行,未敢逋召,爲參陪祭,輒卽膺命,臣誠慙恧,人謂斯何,出處旣乖,理宜顚沛,果緣昏謬溺職,不覺自陷罪戾。我大朝曲加寬恕,罰止薄罷,臣知霜露皆敎,便以譴何爲榮,屛伏荒郊,自訟愆尤,纔過一旬,恩敍遽下。仍以禮書編輯,有卽令擧行之敎,而筵臣,未有以臣在外陳達者,以致天牌虛辱,臣於是,驚惶感激,罔知措躬之所也。恩出常格,義在往役,臣固欲聞命卽行,蹶奔走,而適自數日前,猝患寒感,頑痰塞胸,呼吸喘促,跬步之間,亦不能起動,以此病狀,萬無進身之勢,欲起還仆,徊徨悶蹙,玆不得不略陳短章,仰暴血懇。伏乞离明,俯賜諒察,亟令攸司,重勘臣罪,以爲人臣慢命者之戒焉云云。答曰,覽書具悉。卿其勿辭,從速上來行公。
說書李亨逵上書曰,伏以臣,獲戾神天,早失嚴父,只有偏母,而夙嬰奇疾,長在床褥,禍患以後,益漸兟兟,殆無餘地,臣無他兄弟,一身孤孑,母子二人,相依爲命,臣不在傍,則藥餌凡節,看當無人,實無一刻離捨之望,而宮官新命,忽下此際。怵分畏義,不敢言私,黽勉出肅,仍爲就直矣,卽接家信,則臣母素患虛勞之症,當此換節之時,重添毒感,頭痛咳嗽,食飮頓却,寢睡全失,諸般症形,十分危惡云。臣自聞此報,心神飛越,按住不得,投進短章,徑出禁門,伏乞离明,俯垂矜察,亟削臣職,以便救護,仍治臣罪,以肅朝綱,千萬幸甚云云。答曰,覽書具悉。爾其勿辭,救護母病。
司書任㻐初度呈辭。令曰,給之。
上在昌慶宮。常參·經筵,以代理停。
顯宗大王忌辰齋戒。
未時,日暈。夜四更,月暈。
藥房口傳啓曰,伏未審日間,聖體若何?茶飮湯劑,連爲進御,而調攝之候,一向差勝乎?臣等之不得承候已至經日,下情伏不勝憂菀之至,暫爲率醫官,趁早入侍診察,千萬伏望,蔘橘茶一貼,今方煎待,亦爲持入爲宜,惶恐敢啓。答曰,蔘橘茶一貼,依前煎入,入侍,明日爲之。
李宜哲達曰,大司憲李昌壽,執義任希敎,持平李鳳祥在外,沈勗之呈辭,掌令尹在謙,武一所監試官進去,李萬育,武二所監試官進去,今日以監察茶時之意,敢達。令曰,知道。
鄭純儉以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于尹學東曰,今日傳香所,禮房承旨奉審以來。
以兼司書洪良漢牌不進罷職令旨,令于尹學東曰,推考徽旨捧入。
假注書望,注書李晉圭病,代以李齊衡,爲假注書。
尹學東以侍講院言達曰,本院下番闕直,事甚未安。司書任㻐呈辭,旣有還給之令,卽爲牌招入直,何如?令曰,依。
吏曹口傳政事,弘陵參奉單金宗範。
尹得載以吏曹言達曰,平安都事南綺老呈狀內,矣身老母,病情甚重,有難遠赴云。親病旣如是,則不可强令赴任,依例改差,何如?令曰,依。
李吉輔以禮曹言啓曰,卽接宗廟署所報,則永寧殿東門外邊東南角朴工上蓋瓦二十餘張,竝與塗灰而墜落,聲震殿內云。正殿至近之地,有此蓋瓦頹落之患,不可無慰安之擧,慰安祭,不卜日,來十九日設行,而頹瓦處,擇日修改,何如?傳曰,允。
鄭純儉以兵曹言啓曰,今八月十七日武臣堂上朔試射日次,而國忌相値,不得爲之之意,敢啓。傳曰,知道。
又以兵曹言達曰,羽林衛將申翊文,慶德宮假衛將朴昌周所患痰病,近又添劇,時月之內,萬無起動供仕之望,俱爲呈狀乞遞,宿衛輪番之任,不宜久曠,竝今姑改差,何如?令曰,依。
兵曹參知李顯重上書曰,伏以不弔于天,荐降大割,荏苒之頃,兩山陵玄隧永閉,虞卒奄過,伏惟我大小朝孝思出天,哀毁踰禮,實多傷損之憂,昨於望祭禮畢之後,忽覩藥院諸臣,奔走輿前,以承聖候之有諐言,區區焦惶之忱,有不能自抑。仍伏念臣,偏被大朝洪造,得保性命,歷數前後觸犯,萬死有餘罪,惟其賦性愚妄,迷不知戒,徒知愛君如父,全眛事上盡禮,嚴廬哀敬之地,擧止狂率,言辭荒雜,致勤非常之嚴敎,半夜逬出,魂不附體,席藁私次,只俟金木之誅,畢竟薄勘,止於告身之律,爲人臣子,持此罪負,得容於覆載之間,尙云幸矣。自分沒身廢置,不復廁列於簪紳,曾未幾何,恩敍特降,有若微眚薄過,例飭旋釋,批鱗瞽言,付之於難化之性,傾葵微悃,許之以向國之誠,罪臣知臣,天鑑高懸,臣是何人,得此於聖明?自玆以往,臣雖卽日溘死,亦可以瞑目於泉下,聞命之日,望闕九頓,不覺淸涕之沾襟。又於千萬意外,忽叨騎省除命,惝怳驚感,不省置身之所,自念罪累之蹤,雖蒙天地之涵貸,牽復如舊,晏然冒進,自同無故之人,非沒廉恥之鄙夫,是無忌憚之小人,官職去就,初無可論,而適値淸齋,書籲路阻,親祭侍衛,法當備員,含恩怵分,他不暇顧,冒沒出肅,先伸叩謝之忱,仍參陪扈之列,天威咫尺,愧懼交竝,豈敢夤緣一出,因仍盤礴,以益人之嗤點也哉?玆敢瀝血封章,仰請鞶帶之遞,懇實由中,讓非飾外,伏乞离明,特賜諒察,亟許鐫免,以安私分,千萬幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,爾其勿辭,從速察職。
輔德宋德中上書曰,伏以日月易邁,兩陵因山奄過,秋序已半,伏惟我大小朝以根天之孝,撫時哀隕,廓然靡逮,區區下情,有不勝悲慮之至,仍伏念臣,家本在鄕,親老且病,遠離從宦,其勢末由,而本職除命,適在於來伏近郊之日,繼而有馹召之令,感激恩私,顚倒入城,又因番次苟難,黽勉出肅,旋卽持被,粗伸義分,而固不敢爲仍因蹲冒之計矣。此際獲接鄕信,臣之老母宿病,越添於近日風氣之猝冷,遍體寒粟,頭疼如碎,寢啖幾至全廢,轉側未免須人,諸般症形,十分危惡,病裏心弱,促臣歸視,臣聞此報,方寸煎灼,雖欲一刻按住,決不可得。玆敢疾聲號籲,徑尋鄕路,伏乞睿慈,特推錫類之仁,亟許歸護,仍令鐫削臣職名,以肅朝綱,不勝萬幸云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,爾其勿辭,往護焉。
上在昌慶宮。常參·經筵,以代理停。
顯宗大王忌辰。
尹得載達曰,明日常參,取稟。令曰,停。
李宜哲達曰,大司憲李昌壽,執義任希敎,持平李鳳祥在外,持平沈勗之呈辭,掌令尹在謙武一所監試官進去,今日以監察茶時之意,敢達。令曰,知道。
尹得載啓曰,假注書李齊衡,時無職名,令該曹,依例付軍職,冠帶常任,何如?傳曰,允。
藥房三提調依下敎來侍矣,傳于尹得載曰,來詣于明政殿後。
鄭純儉以武一所差備官,以試官意啓曰,今番庭試初試,六兩柳葉箭片箭,三技取二技事,命下矣。本所擧子已爲畢射,今將出榜,而俱三技入格二人,兩技入格一百三十八人,元額未充之數,至於三百六十人之多,取考謄錄,在前元額,如或未滿,則以未入格單技,有次次陞付之例,而皆出特恩,自下不敢擅便,何以爲之?敢啓。傳曰,依例陞付。
又以武二所差備官,以試官意啓曰,今此慶科庭試,武科初試兩所,各取五百人事,命下矣。六兩柳葉箭片箭,今已畢射,而入格之數,僅爲二百九十人,不足之數二百十人,在前元額,如或未滿,則以入格之次之類,啓稟陞付,多有前例,而單技陞付,事係特恩,自下不敢擅便,何以爲之?敢稟。傳曰,依例陞付。
李宜哲以義禁府言啓曰,弘陵獻官密安君焍,下本府推考事,命下矣。所當卽爲拿推,而曾在甲寅年,密昌君樴,以使事拿問時,與大臣同品,宜有區別之道,特命削職事有傳敎,取考續大典,則大臣外,宗臣正一品,元無區別擧論之事,今此焍,乃是顯祿之階,甲寅傳敎及續典所載不同,何以爲之?敢稟。傳曰,分揀放送。
領議政李天輔疏曰,伏以臣抱垂死之疾,負難赦之罪,頃入文字,仰請鈇鉞之誅,而及承聖批,曲賜寬宥,十行辭旨,鄭重勤摯,使之安意善攝,臣惝怳感激,不覺涕淚之被面也。噫,臣之罪不但一時闕禮而已。揆以臣分,參以人理,是王章之所不容貸,而至今晏然偃伏床笫,怵惕悚恐,惟願速死,仍伏念臣病狀,經夏入秋,危兆敗證,若不保朝夕,藉或幸延時月,不過爲尸居餘息,目前之計,只有急解職名,飾中待盡而已。夙宵一念,冀俟少間,雖十步九顚,忍死登筵,仰承聖候,仍暴乞骸之懇,則天鑑在上,俯察臣形容之危凜,氣息之凘綴,不待臣畢辭,庶幾蒙聖心之惻然哀憐,而病不從心,一日二日,轉益沈劇,房闥之間,起動須人,躋攀文陛,邈焉無路,竊恐重任未及解,而一朝奄忽,永爲大恨,夫死生疾病,人之定命,況臣名位已極,涯分已溢,天道忌滿,鬼神害盈,臣之汔玆不死亦幸也。今者之病,實臣命卒之期,臣非不知此理,而其所拊心自悼者,殿下不知臣無狀,置之非據。今幾年所,而反顧循省,臣之負殿下多矣。生爲辜恩之人,死爲辜恩之鬼,俯仰慙痛,復誰怨尤?聖敎中所謂臥閤論道者,乃古大臣事也,臣非其人,區區自勉,惟在筋力奔走,而今竝與筋力奔走而廢之,獨使僚相賢勞,中書重地,爲臣養病之坊,居然已半歲矣。臣病愈痼,臣罪愈積,伏枕惶懍,若墜淵谷,玆敢不避煩瀆,冒萬死,哀籲於天地父母之前,伏乞聖慈,特垂務㦖,及臣一縷未泯,亟許遞解臣職,以全終始之澤,千萬幸甚云云。傳于李吉輔曰,承旨敦諭。
丁丑八月十八日未時。上御居廬廳。藥房都提調申晩,提調趙榮國,副提調尹得載,記事官李鎭衡·魏興祖,記注官徐秉德,醫官鄭趾彦·許礈·金德崙·金履貞·李興門·蔡膺祐·吳道亨,以次進伏訖。晩問候,上曰,今則少差矣。晩曰,茶飮已進御乎?上曰,進御矣。晩曰,鷄膏亦爲進御乎?上曰,此則姑置之矣。晩曰,結滯之氣若何?上曰,差勝矣,服一兩重蔘,顯有其效矣。晩請診察,上曰,唯。趾彦入診退伏曰,脈候左三部沈微,右三部虛軟,與前少無差減,連進五錢重蔘茶,而脈候尙如此,湯劑茶飮,不可不竝爲進御矣。諸醫皆入診退伏曰,臣等之見,與趾彦同,蔘茶之力,單弱,不可獨責功效,兼進湯劑爲宜矣。晩曰,諸醫所見,旣同,湯劑茶飮,竝爲進御似好矣。上曰,諸醫之言如此,予欲試之,而理中湯,服之甚難矣。晩曰,以其辛烈故耶?上曰,然。凡藥,不曾服者,可服時服之,然後有效,今則兼進,日後益衰,則將以何藥補之?晩曰,胃氣差勝,則止之,豈必長爲進御乎?上曰,予近常習步,以行氣矣。榮國曰,誠好矣,醫書云,戶樞不蠹,流水不腐,以其運動故也。上曰,不須問汝等醫官,予亦知之,朝服八味元,暮服補中益氣湯,則必有其效,脈候不至如此之弱矣。諸醫曰,聖敎至當矣。榮國曰,聖意旣知如此,而不肯進御,此爲可悶。上曰,孔聖所云悅而不繹者耶,若欲長服,則其工夫亦難矣。趾彦曰,理中湯,入桂枝,有害則去之,如何?上曰,頃日之害,非由桂枝也,將參望奠,恐未趁時,服藥後仍卽進飯,又飮熱水,似是相搏而然矣。晩曰,臣等,初不知如此矣,聖意每以服藥爲厭,雖劑入,而易於因循不進御,自藥房煎入,何如?上曰,旣煎之藥,則難以棄之,自藥房煎入,可也。晩請進鷄膏。上曰,此予不曾食者,故趦趄而不爲進御矣,果不濃膩乎?趾彦曰,其味甚淡,而補益,則不下於蔘矣。上曰,加味理中湯五貼,蔘橘茶五貼,依前劑入。出榻敎得載曰,編輯廳堂上洪啓禧已入來云矣。上曰,牌招察任。出榻敎上曰,自今日,爲日次問候,可也。諸臣以次退出。
上在昌慶宮。常參·經筵,以代理停。
下直,豐川府使柳謇,中和府使李儒弘,平山府使安相五,加德僉使金相箕。
尹學東達曰,明日常參,取稟。令曰,停。
李吉輔達曰,大司憲李昌壽,執義任希敎,持平李鳳祥在外,沈勗之,掌令尹在謙呈辭,李萬育,武二所監試官進去,今日以監察茶時之意,敢達。令曰,知道。
鄭純儉啓曰,大臣·備局堂上,依下敎來待矣。傳曰,來詣于明政殿後。
傳于李吉輔曰,宣傳官一員,待令于明政殿後。
又傳于李吉輔曰,御史留侍,御製編次人來待。
鄭純儉啓曰,御製編次人具允明·趙明鼎,依下敎來待矣。傳于鄭純儉曰,來詣于明政殿後,儒臣,持夙夜箴,同爲入侍。
鄭純儉,以兵曹言達曰,在前勅使時,館所立待馬,例以三南驛馬,輪回立待矣,今番勅使時,則以全羅道驛馬,限六匹,來九月初五日,京中逢㸃之意,本道監司處,發馬知委,何如?令曰,依。
又以義禁府言達曰,卽接月令醫員張斗齊手本,則時囚罪人吳璹,本以抱病之人,添得泄痢之症,飮啖全廢,神精昏昏,實有頃刻難保之慮云。自前罪人病勢如此,則有保放救療之規,敢此仰稟?令曰,依爲之。
右副承旨李宜哲書曰,伏以時月流邁,仁元慈聖·貞聖聖母山陵禮成,虞卒已畢,臣民痛隕,一陪如新,伏惟大小朝孝思純至,攀號罔極,何可堪任?竊不勝區區悲戀之至也。仍念臣疎鹵駑下,不適時用,自頃因山祗役以來,觸事憒劣,罪戾層積,旣不能樽量財費。仰體節省之聖意,又不能趨拜祠班,以表哀慕之微忱,荐違嚴敎,無地自容,不自意聖度天大,輒加寬宥,初旣升秩,繼以除命,臣誠惶懼感激,不知所圖。噫,方中復土,體重事鉅,臣之不材,謬膺任使,不職之罪,固無所逃,而至於終虞成事,禮之至變,臣子之誠,所宜自盡,臣雖愚迷,豈昧斯義?第以罪負之餘,新叨恩命,惶恐難安,有不敢隨例遽進於班兆之間,卒不免虧恩缺禮之罪,聖敎之下無以自解,內自循省,悔懼彌甚,豈敢晏然承膺於官次,自傷其廉義哉?夫賞罰之衷,聖朝攸尙,去就之宜,人臣所謹,臣之不肖,初無勞貰之可錄,徒有罪累之難逭,而蒙被誤恩,推擢至此,揆諸義分,實屬難强,而日前都官之除,旣緣飭敎新降,不敢坐違,今者所被之職,又値月半親享,不暇他願,俱未免冒昧祗肅,而處義乖當,情地愈蹙,因仍久叨,諒無其理。玆敢冒入文字,仰申至懇,伏乞睿慈,諒臣情實,亟收臣新資職名,仍治臣罪,以重恩典,以嚴法紀,千萬幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,爾其勿辭,從速察職。
長溪君棅書曰,伏以日月迅邁,兩陵因山奄過,虞卒已畢,伏惟我大小朝誠孝出天,哀毁踰制,朝夕攀號之餘,必多有傷損之節,區區焦㦖之忱,曷有其極?念臣父儒川君臣濎墳山,在於畿內衿川地,而春間返命之後,悲遑奔走,未敢言私。玆當秋序,益切霜露之感,且臣本生父全山君臣深,墳山在永平地,而曾祖王子仁興君臣瑛,墓亦在於同崗之內,往來之間,不過數日之程。玆敢冒將私懇,仰瀆睿聽,伏願离明,俯垂矜察,特許恩暇,俾申至情,千萬幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,卿其依所陳,往省焉。仍令曰,給由馬澆奠床,備給。
領議政李天輔書曰,伏以臣罪積病痼,頃陳血懇,乞伏王章,而及奉睿批,不惟不賜處分,內醫臨門,珍劑隨之,臣惶隕感激,不覺涕淚之盈襟。而臣之病狀,譬如已枯之木,不可以雨露發生,非藥物滋補,所可得力,臣方精神昏瞀,萬念都休,而呻吟夢囈。惟是速解職名,以待期至,乃敢冒萬死,申籲於大朝,竊庶幾日月之明,俯垂鑑燭,而誠淺言拙,將死哀鳴,不能上格天心,至有承宣敦諭之命,臣抑塞㦖鬱,伏枕悲歎而已。噫,兩陵因山奄過,惟我大小朝哀慕罔極,必多傷損之節,臣苟有一分起動之望,則豈敢不忍死登對,以爲承候之計,而委身床席,與死爲隣,終未能辦此,餘外萬事,皆不暇諭,形殼雖存,是可以生人,責之乎?從前所負之罪,聖度包容,曲貸刑章,則臣不敢每煩崇聽,而第臣虛縻重任,今幾月矣。輔相之職,一向委之於未冷之尸者,非但益增臣罪,其於國事,豈不大可憂哉?臣今日得遞,則雖明日便死,可以瞑目。玆乃不避瀆擾,疾聲呼籲於貳極之下,伏乞邸下,特垂矜憐,轉達大朝,亟遞臣職,俾得安意就盡,千萬幸甚云云。答曰,覽書具悉卿懇。日月易邁,兩陵因山已訖,成事奄過,哀慕罔極,攀號莫逮,卿之所患,尙今未瘳,深切慮念。且卿,雖若此,而臥閤論道,於他職任殊有異,卿須安心,勿復控辭善攝焉。仍令曰,史官往諭,遣御醫看病。
副司直南有容書曰,伏以日月流邁,兩山陵方中禮訖,成事奄過,伏惟大小朝孝思罔極,攀慕靡逮,何可堪居?蟣蝨賤臣,竊不勝區區悲隕之至,頃於七虞親祀之日,適値母病猝劇,夙宵煼灼,離捨無路,不得趨簉陪班,畢殫情禮,義分都虧,死不償罪,而薄勘纔行,恩敍旋降,臣心之兢惶踧踖,不敢以日久而少弛,雖荷聖慈之涵貸,猶如俟譴之日也。仍念臣至愚無似,濫廁宰列,絲毫蔑補,愧懼徒切,顧於此際,敢以螻蟻微懇,煩瀆睿聰,極知僭偎無所逃罪。然而疾痛呼父,人之常〈情〉,今臣情理之切急,不翅一己之疾痛,則安敢自阻於孝理之下,不盡其所懷哉?臣生世零丁,惟七耋老母,相依爲命,而爲子不肖,家又至貧,朝夕菽水之供,無以自給,寒燠絺絮之具,不能及時,母又癃朽日甚,疾病頻仍,棲身床席,無一日寧,顧瞻西日,爲養亦幾何時,而刀圭救護之方,亦不能自盡微誠,其爲隱痛至恨,當復如何耶?臣有一兄,不幸蚤死,未及卒養於父母,十口之責,寄在臣身,而性本疎拙,加以年衰善病,家人生業,漫不省識,徒貽終歲之劬勞,未遂一日之便養,雖過蒙洪造,遍歷淸華,而此不過爲一身之榮耀而已。每誦宋儒古人一日養不以三公換之句,不覺顔忸而心驚,寤寐所耿耿者,惟在於得一小邑,以其廩食之餘,粗備甘瀡之供,及今喜懼之年,獲遂烏鳥之誠,則臣之至願,永畢於斯矣。臣伏見邇來重宰之此等陳情,非止一二,而輒蒙矜許,俾伸至懇,錫類之仁,孰不欽頌,而顧臣迫切之情,比數臣,殆有過焉。儻蒙睿慈,特推體下之德,俯垂一視之恩,爰命有司,畀以一麾,使一物之微,亦得曲遂其情願,則此於興孝之治,不爲無助,而臣雖隕首剖肝,何以仰酬其萬一也?伏乞恕其猥越,而少賜憐察焉云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,書辭,令該曹,考例稟處。
丁丑八月十九日辰時。上御居廬廳。大臣·備局堂上入侍時,左議政金尙魯,右議政申晩,兼禮曹判書李益炡,行司直金聖應,右參贊洪象漢,行司直洪鳳漢,兵曹判書鄭翬良,戶曹判書李宗白,行副司直金漢喆,左副承旨鄭純儉,假注書李齊衡,記事官魏興祖,記注官徐秉德,以次進伏訖。尙魯曰,近日聖體若何?上曰,一樣矣。尙魯日,寢睡諸節,若何?而湯劑,連爲進御乎?上曰,近則寢睡稍穩,而湯劑,亦進之矣。尙魯曰,王世子氣候如何?上曰,一樣矣。上命注書臣齊衡,召入宣傳官,東郊農形審來事下敎。上曰,彼注書,誰也?純儉曰,戊午名賢茂豐君子孫也。上曰,知之矣。尙魯曰,此江華留守金相奭壯啓也,以爲本營所屬畿邑,旣已停操,則海西兩邑,似合竝停,而其在詰戎之政,亦涉疎虞,延·白兩邑,則發遣中軍巡點事,請令廟堂稟處矣。海西秋操,亦已停止,則本府行操,非所可論,至於巡點之弊,視習操,有加無勝,竝令停止何如?上曰,一倂停止事,分付可也。出擧條尙魯曰,畿內秋操,旣令停止矣,南漢城操,摠使巡操,一體停止事分付何如?上曰,依爲之。出擧條尙魯曰,此乃東萊前府使洪重孝狀啓,而以大差倭之責諭入送,請賞任譯矣。曾前裁判倭逐送時,旣有任譯施賞之例,而今此大差倭之逐送,前所未有,則其善爲責諭之勞,尤不可無賞,以國家刑賞言之,罪其罪而賞其功,然後有可以勸懲,譯官朴尙淳·李命尹,竝加資,朴道洵·金義瑞·崔壽仁,竝令譯院,從重施賞何如?上曰,依爲之。出擧條仍命書傳敎曰,萊府譯官,旣已施賞,則其時府使,亦有功焉。特爲給牒敍用,令該曹,調用京職。仍下敎曰,洪重孝不爲時態之人,而爲人甚善矣。晩曰,洪重孝爲人仔詳,事有條理矣。上曰,趙曮,好八字矣,今則安坐,而德色於倭人矣。晩曰,雖此後,亦豈無難事也?尙魯曰,趙曮,何事不可做也?上曰,趙曮之特除也,諸堂一辭薦之,予以此爲恃耳。尙魯曰,今年年事稍登,而荐歉之餘,盡捧舊逋,則民必難支矣。上曰,是矣。今年豐矣,令民知豐,可也。尙魯曰,若不早爲下敎,以至歲晩,則雖有停捧之令,惠不均及於民矣,乙丙兩年,最多未捧,而乙亥條尤多,參酌停捧好矣。上曰,所達誠好矣。余意若此,百姓足,君誰與不足?予意則就其兩年,俱有參酌好矣,諸臣之意,如何?晩曰,左相所達,誠是矣。不早下敎,而臨時停捧,則反爲奸吏幻弄之所,而無實惠矣。益炡曰,聖敎至當,二年條,竝爲參酌,然後惠均於民。鳳漢曰,民至豐年,則益加生怯矣。上命書傳敎曰,諺云民不願豐歲,究其心,則可謂矜矣。且有若曰,百姓足,君誰與不足?噫,昔之漢文,猶減田租,況舊逋乎?荐歉之餘,當年條外舊逋,一皆徵捧,則民何以堪?凡停捧之令預先,然後民蒙實惠,乙丙兩年舊逋,各年參半以捧,其餘及甲戌以前條,特爲停捧,以示予暮年爲民之意。鳳漢曰,兩年則旣有停捧之令,而其前,又有甲戌未捧者,故敢達矣。上曰,竝爲停捧事,插入於傳敎中,可也。仍下敎曰,行一惠政於今日矣。尙魯曰,觀此洪州松田摘奸備郞手本,且聞其言,則此山之距水營,只隔一帶水,且爲水營案山云,其近可知,而周回四十里松木茂盛,雖未及於戰船之材,兵防船則取材造成,申報備局,載於宜松案,已至十四年之久,其非水營之私物,昭然無可疑,當此船材漸艱之時,積久長養之木,有不容許入斧斤,一朝亂斫香炭山,事體雖重,此等松田,恐難輕議矣。上曰,宜松山,其果的實,則香炭山,更定他處,當該人,令該府,從重科治。尙魯曰,此山,分付水營,仍作封山,卽爲移錄於封山案,而禁松之地,有此鹽盆及陶器水鐵等店者,誠甚可駭,使之各別嚴禁,何如?上曰,依爲之。而當該帥臣·地方官,令該府處之,以備郞手本觀之,宜松山外,廣占私養山可知,帥臣緘辭,從重推考。出擧條尙魯曰,臣等則有時進見,而至若備局諸堂,則非有下敎,無以進見矣,近者連値齋日,聖候少有欠和之節,久未承候,今有入侍之命,故有緊故實病外,則俱爲樂入,而但頃日罷職諸臣敍用之後,多未還差,故入來者少矣。上曰,洪景海今幾回來矣。尙魯曰,聞已到江郊修啓,而景海今行,誠爲難爲之事矣。頃者具允明之往關東,則在於農耕之前,故流民之安集,固不難矣。而景海之行,則在於農作之後,而乃能盡心安集,以若干賑餘穀及朝家劃給之穀,接濟懷保,自夏至今,故流散四方者,相率還歸,而丙子以前出去者,歸來之數,亦近百餘戶云,是誠難矣。上曰,其夜,更爲逐送矣,何可不仰體此心也?頃年,予更逐鄭尙淳而有效矣,今景海亦然矣,去時想必㦖然而往矣。而今聞多所安集,是可幸也。尙魯曰,諸道未捧,皆參酌停捧,而至若丹·懷,則自別,宜有另施之道矣,臣意則乙丙兩年兩邑未捧,竝蕩滌宜矣。晩曰,然則淮·金兩邑,亦當一體下敎矣。上命書傳敎曰,再遣御史安集,而況秋成後入來者乎?丹·懷追後來集之民,身米布舊逋,特爲蕩減,其令安意過冬,王者視民,豈異東南?淮·金安集之民,尙今思之,心猶凜然,身米布舊逋,一體蕩減,以示予爲民憧憧之意。仍下敎曰,是可謂實惠矣。尙魯曰,守陵官以下宣飯米,自惠廳變通輸送事,頃下傳敎,而追聞之,則此乃田稅中區劃者也,以輸送言之,戶曹惠廳一也,而此等事名色,不可不正,令戶曹擧行,何如?上曰,依爲之。出擧條尙魯曰,禁衛大將具善行,摠戎使具善復,俱以私義兢惕,陳書引入,至今不爲行公,兩營事務,一向曠抛,誠可悶矣,當之者深懷不安,不是異事,而不但向來所奏之延陽兄弟前例而已。緩城府院君具宏,綾川府院君具仁垕,以親叔姪,於訓御兩將,交相替代,同時行公,此則其本家故事又如此,雖曰,古今不同,禁·摠兩營,異於訓禦二軍門,從兄弟,視親叔侄,亦且有間,則身爲將臣,如是深引,事體殊甚未安,竝從重推考,申飭行公,何如?上曰,今聞所奏,其所撕捱過矣,從重推考,卽令行公。出擧條上曰,禁衛大將具善行,摠戎使具善復,竝從重推考,使之卽爲行公。出榻敎又命書傳敎曰,前判尹具聖任敍用。尙魯曰,善賑守令之輒皆加資,自是前例,而昨年湖西之韓山前郡守金時敎,關北之明川府使鄭運一,俱以善賑首褒,初蒙加資,旋因該曹啓稟,改授準職之典矣,似當依他例,竝施加資,故敢達。上曰,特爲加資。出擧條尙魯曰,湖西今春畢賑狀,該廳,卽當覆奏,而忠原縣監洪鑑輔,爲善賑首褒,故該堂洪鳳漢,以至親爲嫌,尙不爲之云。法外引嫌過矣,申飭擧行,何如?上曰,依爲之。尙魯曰,臣於洪鑑輔事,每欲一陳所懷,而至今未果,今因言端,敢此仰達,鑑輔聰明通敏,練達事務,早爲士友之所推許,屢典州郡,到處善治,至於忠原,物衆地大,百弊蝟集,素稱第一難治之邑,而聲績愈著,播聞京外,是誠不易得之才也。當此人才眇然之時,如許可用之人,局於蔭官,年漸衰而終不得盡其才用之,則在朝家用人之道,豈不惜哉?臣自少時,相親熟,慣知其如此,而旣處薦人之地,如不一聞前席,亦非擧其所知之道矣,分付政曹,勿拘常格,別爲調用,何如?上曰,依爲之。今聞所奏,何待該廳回啓,特爲加資。出擧條尙魯曰,濟州牧使李潤成,聞其病勢,近益沈重,離親情理,亦甚矜愍,重任數遞,雖可悶,有不容强令察任,且其爲人可用,亦難久處絶海,傷於瘴氣,許遞何如?上曰,依爲之。李潤成爲人果何如耶?尙魯曰,其人地才器,超出於年少同類,臣曾於筵席,有所擧似,而屢入於陞品之望,至今沈滯,誠可惜矣。上曰,特爲加資。出擧條上曰,潤成,李義豐之戚耶?尙魯曰,從孫也。鳳漢曰,此人居官廉白,極可用矣,年前大臣,以武承旨仰達,而屢入嘉善望矣。上曰,其容貌如何?尙魯曰,貌則不如人矣。上曰,內乘,李潤德之幾寸耶?潤德誠妙矣。益炡曰,其父方爲光牧,而亦善治云矣。尙魯曰,平安監司閔百祥,頃以山陵退送五同木不得改送之由狀達,而以爲故判書李台重在任時,幕裨等,欺罔淸嚴之主將,各庫留在之木,弄奸發賣,以致可用者蕩然云。故聞極驚駭,以査實狀聞之意,覆達分付矣。査狀纔又上來,而幕裨中鄭承萊符同外監,締結駔儈,補軍庫許多新木,稱以腐傷,廉價發賣,偸食狼藉,所謂補軍庫木,與別餉庫木,同置一庫,出用時,特別其名耳。其他幕裨等,亦爲恣意行奸於各庫新木,而究其本,則承萊爲罪首,絶可痛矣。事發之後,若不痛繩,則八路各營記簿財貨,將爲幕裨輩所竊弄,其在懲一之政,不可不令該府,別樣嚴處,故敢達。上曰,鄭承萊事,誠無狀矣,依爲之。而申目,該堂持入以稟,其餘則旣是狀達,以回達爲之可也。尙魯曰,鄭承萊外,他幕裨所犯亦重,此則當以回達請罪矣。上曰,前道臣之不爲摘發,亦有其責,旣聞之後,不可置之,前道臣洪鳳漢·李緘辭,從重推考可也。出擧條鳳漢曰,大臣,以李潤成事爲達,臣亦有所見,故敢達矣,張志豐·志恒二人,有之矣。上曰,姑置之,如此武弁,折之可也。翬良曰,志豐向日之擧,實出於志恒之指敎也,以其兄之罪,而其弟至於勿限年補外,誠過矣,訓將所達亦同。上曰,三將爲之言,誠難矣。翬良曰,其時牌不進,實出於惶恐所致,亦有委折矣。上曰,志恒,則爲人似齟齬而有驕氣,志豐,則勤且良矣,又善兵書,而驕則有之,予當折之矣。鳳漢曰,臣以均廳事,每於筵中,請罪守令,臣亦自知其支離,而今則各邑,於均廳事,視之尋常,慢不擧行,甚可痛駭。其中結城縣監崔,本縣漁箭三十餘坐,竝以陳廢論報,故自均廳,行關本道,使之摘奸,則謂以過時,不爲明査,只以二鹽盆一漁箭報來,道臣事誠慨然,而本官,則所謂三十餘箭,設令眞果陳廢,新起之盆,何爲見漏而不定稅乎?事之寒心,莫此爲甚,結城縣監拿問嚴處,道臣推考警責,何如?上曰,依爲之。出擧條鳳漢曰,前法聖僉使沈錘甲戌條稅,諉諸身死之前官,終不捧納,近來海稅,年年減報,至於千餘兩,固爲痛駭,聞其捧稅之際,多有不美之事,而本廳,若或行關分付,則視之尋常,亦多慢忽,其在事體,安敢乃爾?此若循例勘律,無以懲後,而聞金吾則無可合之律云矣。上曰,卽其地投畀。出擧條翬良曰,向因前戶曹判書李喆輔所啓,今番兩國恤時九營繕軍契人之別役價上下事,下敎矣。取見當初酌定時文書,則因故相臣趙顯命所達,以四十同永定,而若有加請之事,則該監提調論罪事,定式施行,蓋其酌定,本有餘地,無役之時,旣不問其餘剩,凡有別役,使之專當,俾不得有所出入,其間或有一二上下之時,而不必以此爲例,釐正節目及前戶判所達,亦出於不知裏面之致,定式外加下,臣意則以爲重難矣。上曰,定式如此,置之。出擧條翬良曰,靑坡·蘆原兩驛近甚凋殘,纔經昨年凶歉,且當今番因山,許多人馬,長時立待,在前如此之時,皆有米太題給之例,且畿營屬驛卒等,旣以賑米戶太給之,則本曹屬兩驛,亦不可無一視之道,依上年例,特爲題給米太,使之保存似宜,故敢此仰達矣。上曰,依爲之。出擧條益炡曰,敬順王墓,依前朝王陵例,各別修治事,曾有下敎矣,今聞致祭承旨所傳則墓所塋役崩頹,莎草亦多枯損,所見極爲未安云,令本道依前下敎,着實修治改莎之意,分付何如?上曰,依所達分付可也。出擧條尙魯曰,此平安監司閔百祥狀啓,而因內需司移牒,兩魂殿祭享所用龍眼荔枝,今番告訃使貿來,自義州至京營,刷馬載來事允下云。此是譯官等,渠自輸納之事,而元無沿路馬疋責立之例矣,事關後弊,故敢達。上曰,置之,當該次知中官,令該府處之。上命書傳敎曰,懿陵,當親傳香,而祭文,當製下,令儀曹擧行。上曰,三南敬差官及未下直都事明日辭朝事。出榻敎上曰,濟州牧使李潤成許遞事。出榻敎上曰,前判敦寧具聖任處,遣內醫,持藥物看病。出榻敎宗白曰,數年以來,連因年事之失稔,闕內外諸上司各衙門土木之役,因傳敎一倂停止矣。今秋則各處修補之請報,鎭日沓至,許多營繕之役,以此經費之匱竭,工匠等料布,無以繼給,而況且客使入京不遠,有難一時竝擧,闕內外各處尤甚頹弊,不可不及時修葺者外,姑待明春修補,何如?上曰,依爲之。而今年,則九營繕,置之可也。出擧條翬良曰,臣待罪宗簿提擧,敢達,國恤因山後,例有譜略修正之事矣。上曰,只修御牒張及當宁子孫錄張,進上二件,進獻一件印進,勿設廳可也。出擧條臨退時,尙魯曰,臣臂病孔劇,不敢爲鍼灸呈辭矣,第須少爲調理,差愈後入來矣。上許之。諸臣以次退出。
丁丑八月十九日二更。上御居廬廳。安集御史洪景海,編次人儒臣,同爲入侍時,御史洪景海,編次人具允明·趙明鼎,同副承旨李吉輔,校理尹得養,修撰李錫祥,假注書李齊衡,記事官魏興祖·李東泰,以次進伏訖。上製懿陵忌辰祭祭文,命承旨書之。上曰,至難之難字,但見爲君難之意,如何?景海曰,難字無妨矣,書訖。命具允明讀之,上命注書齊衡,召入朝出東郊宣傳官,下詢東郊農形,對曰,臣至東郊,禾可收穫,而尙未刈取,問於坊民,則以待霜降云。而豆太,亦將大登,木花,則尙多靑顆子,未知何時盡摘矣。上命御史進前,景海進伏。上曰,今日下敎,卿見之乎?景海曰,臣入政院,見之矣。上曰,今則百姓保存乎?景海曰,頃者巡時,百姓,自以新舊逋,爲患矣,見今日聖敎,則可以欣欣樂生矣。上曰,丹·懷流民安集之數幾許,而其還集者,其能無退悔之心乎?景海曰,臣亦始慮其奉行,不勤受命,再往之後,寢食不安,日夜兢惕,一以安集爲事,以聖上惻怛辭敎,曉喩安集,民多感泣而還歸矣,及臣還朝之日,隨來者甚多,故臣怪而問之,則咸曰聖恩罔極,願往拜於闕下云矣。上曰,聞風而歸來者多,而還土之後,能皆作業耶?景海曰,臣未下去之前,兩邑守令,旣皆彈竭安集,故還來者已多,而節候已晩,故使之耕種木麥,幾皆成熟,足以資生矣。臣初去之時,懷仁二百餘戶矣,今則殆過千戶,懷仁可謂開刊矣。此後若得善治守令,則民可保存矣。上曰,莫如擇送守令,此後繼送者,必另擇,然後可無功虧九仞之歎矣,李箕重·金貞謙,則果爲不治,渠自無辭遲晩矣。景海曰,懷仁縣監沈鋮,則年少詳明,謂以受國厚恩,至誠圖報,勞心勸農,始雖有使之流散之罪,而終乃安集者,沈鋮之功也。上曰,順康園時予見之,爲人頗精明矣,果能誠心保民耶?景海曰,鋮雖如此,以乙亥條田稅大同之尙未上納,方爲拿處,民纔還集而旋爲空官,則恐有復散之慮,故敢達矣。上命承旨書傳敎曰,懷仁縣監沈鋮,初雖不能懷集,與丹陽有異,此非一守令之辜,聞御史所奏,今番安集,其誠可嘉,可謂將功補過,且流民新集,此時官長,不可一日曠也,而以田稅不納,今方就理云。噫,若懷之民,不捧不納,其勢固然,特爲懷民,分揀放送事分付,其令卽爲廻官,使之撫摩其民。仍下敎曰,沈鋮,可謂蒙百姓之德矣,此後善爲之,則民可生矣。景海曰,懷仁殘邑,故有勢者,則棄之而圖遞,無勢者,則期於瓜滿,或多不法矣。上曰,以懷仁不法,可謂殘忍矣。景海曰,丹陽郡守鄭錫敎,至誠愛民,故隣邑之民,擧皆稱頌不已,臣見其居官,則不率家眷,孑然獨坐,而請得凡需於親舊所在之邑,以爲秋前資過之道,而不食本郡一粒米,其廉勤可尙,宜有勸懲之道矣。臣下去時,前吏判曰,我以曾經府使者,差送丹倅,在其人,雖不幸,而旣承擇差之敎,故不得已送之云矣。今見其治績,果勤幹而至誠爲之,宜有褒賞,以爲勸懲,似宜矣。上曰,是所謂賣炭翁者也,李顯重,爲關東御史時,亦爲褒啓矣。仍命承旨書傳敎曰,今聞御史所奏,丹陽郡守鄭錫敎安集勸農,至誠擧行,王者爲國,不過擧直措枉,旣勅不治,宜奬其治,其令該曹,特爲準職調用。景海曰,前道臣趙明鼎,爲監司時,亦至誠愛民,彈心國事,懷仁地僻,前後道臣,無一巡到者,而明鼎,則不憚其勞,躬自巡審,殘邑弊瘼,或有釐正者,或因其民狀。而以狀聞變通爲題而徑遞,故懷民,或疑其向來被罪之出於民事,以歸奏天陛之意,齊懇於臣,故臣知其善政之及民,而時監司金相喆,亦一心奉公,至誠安集,兩邑流民,再度躬來移轉忠州之穀,盡心濟活,故民方感頌不已,以臣之賤慮,相喆在湖西時,則朝家不以湖西爲憂矣。上曰,守令之勤慢,亦全在於監司,監司,烏可不擇?仍命承旨,書傳敎曰,卿之按藩湖西,自謂得其代矣,噫,今番丹·懷之民,若是安集,豈涼德攸致?實御史竭心奉職,聞御史所奏,不委御史,誠心同力,再次躬審,其誠可嘉。噫,非御史與卿,則丹·懷之民,奚至于此?特賜熟馬一匹,竝與此敎,而下諭安集之民,着意撫摩,惟在乎卿與守令,宜體此意,使丹·懷之民,俾有實惠事,自政院,下諭于忠淸道臣。仍下敎曰,丹·懷民之如此安集,此皆御史之力也。仍命書傳敎曰,噫,雖在哀慕之中,聞丹·懷事,食豈下咽?廬次特命御史,其令安集矣。其所招來,已是料外,尙有餘者,意亦謂因山在近,恐或及期而來,旣知其餘,曰已了當,則此咫尺殯殿,上負昔日爲民之慈德,故卽席復命下往招集,而予亦爲難也,今聞御史所奏,其後招集者其數夥然,于今以後,庶可以舒其心,噫,非御史竭心周旋,何能爲此?特賜熟馬一疋,以示嘉尙之意。又命書傳敎曰,臨門命遣,廬次爲民,其事一也,前後安集,東南奚異?旣奬南道,關東宜同,淮·金安集使,關東前道臣,錫馬之典,一體擧行。又命書傳敎曰,旣奬前道臣,日後撫摩,專在于卿,卿辭朝時,欲下敎而未果,卿須體予寄一道於卿之意,着意撫摩,使予舒心淮·金之意,下諭于江原道臣。景海曰,丹·懷兩邑,則偏蒙聖澤矣,淸風接界,故臣慣聞邑情矣。上曰,聞成天柱之言,淸風之民,願爲丹·懷之氓云,無乃此言耶?景海曰。果然矣,淸風乙亥條大同錢所載船隻,中路致敗,船格三人及士族婦女之適與同乘者竝至渰死,其非弄奸故敗,明的無疑,而特以船運之有違事目,未拯錢三百九十八兩,該廳,不許蕩減,京外相持,尙未出場,此是指徵無處者,故勢將再徵於民間云。聞甚可矜,當初船運,旣出謬規,則當該守令,不可無罪,拿問處之,其未拯錢,則宜有特爲參酌之道矣。上曰,今聞所奏,其涉可矜,守令事依施,餘數不多,何忍再徵於民?特爲蕩減。出擧條景海曰,臣於頃者復命入侍時,已以淸安·延豐等邑民事可悶之意,有所陳達矣,卽今振刷撫摩之道,專在於守令,而淸安縣監具德勳,老昏柔善,決不可責之以蘇殘祛瘼之治,卽爲罷黜,其代,竝與延豐縣監居下之代,令該曹,不待都政,各別擇差,趁速下送,何如?上曰,依爲之。出擧條上曰,淸安縣監具德勳,改差。出榻敎景海仍退出。上賜宣傳官以標信,使御史留門出,上命儒臣及承旨,分讀夙夜箴,分讀畢。得養曰,第四板第四大文,事應旣已我則如故,臣有所仰達者矣,俄者編次人御史之酬應,便是事應而旣已矣。以我則如故,仰勉,而見方夜漏將盡,深體第七大文心神歸宿之意,以爲收歛保嗇之道焉。上曰,好矣。是卽景也。錫祥曰,上番之言,是矣。不作思惟心神歸宿,是謂明日應事之本矣。上下詢承旨李吉輔曰,內醫藥材貿易,以刷馬乎?吉輔曰,無矣,無累駄載來之物矣。上曰,龍眼·荔枝何至三駄乎?此不過譯官,憑公營私,載其私卜之意乎?吉輔曰,龍眼·荔枝載來時,恐其虧傷,盛以櫃子,故雖三駄,數則不多矣。上曰,似然矣。仍命承旨,書傳敎曰,今日聞相臣所奏,其涉訝之,詳考前例,此非今創行,古例有之,庚子·甲辰·庚戌,皆有此例,而昔則五駄,今番減爲三駄矣。然此不過當初受去譯官,憑此兼載私卜之意,况今番體盛德減不緊之時,不可循此,特命勿施,旣知非創,則亦無可治,擧條置之,旣有古例,祭享所用,而且啓下之事,其若有懷,則狀啓可也。而張皇申聞,事體不然,亦涉不察,當該道臣,從重推考。又命承旨,書傳敎曰,淸安縣監代,延豐縣監居下代,御史旣已陳請,政官,待開門,牌招開政,而都事有闕代,一體擇差。上曰,判尹誰耶?吉輔曰,李也。上曰,行公耶?吉輔日,雖卽肅謝,病未尙愈,近連呈單矣。上命承旨,書傳敎曰,今番庭試後,明政殿課次入侍,合考取人,一依乙巳年例,擧行事,分付。仍下敎曰,鄕儒幾上來耶?吉輔曰,姑未上來矣。上曰,予嗣服後初科甲辰年,性性存存,道義之門,卽其時賦題也。吉輔曰,然矣。諸臣以次退出。
上在昌慶宮。常參·經筵,以代理停。
鄭純儉,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹得載達曰,右副承旨李宜哲,今日不爲仕進,牌招,何如?令曰,依。
尹學東達曰,明日國忌齋戒,再明日正日,此兩日常參頉稟。令曰,知道。
鄭純儉達曰,備邊司郞廳來言,今日賓廳坐起日次,而領議政李天輔,左議政金尙魯,右議政申晩,俱有身病,不得來會云矣,敢達。令曰,知道。
李宜哲達曰,今日賓廳坐起旣已頉稟,所當持公事入對,而時無留公事頉稟。令曰,知道。
鄭純儉達曰,大司憲李昌壽,執義任希敎,持平李鳳祥在外,沈勗之呈辭,掌令尹在謙,呈辭入達,李萬育,上書入達,今日以監察茶時之意,敢達。令曰,知道。
李吉輔達曰,昨日入侍時,三南敬差官及都事,今日內辭朝事下敎矣。忠淸道敬差官尹東昇,屢度催促,以其親病,不得辭朝云,其在事體,殊涉未安,推考警責,使之卽爲辭朝事,分付該曹何如?令曰,依。
有政。吏批,判書李成中在外,參判南泰齊牌不進,參議趙明鼎進,右承旨尹學東進。
兵批,判書鄭翬良進,參判李應協病,參議李昌儒病,參知李顯重入直進,左副承旨鄭純儉進。
吏批啓曰,判書李成中在外,參判南泰齊,牌招不進,小臣獨政未安,何以爲之?敢稟。傳曰,只出緊任。
又啓曰,濟州牧使,今當差出,而擬望之人乏少,同道水使,竝擬,何如?傳曰,允。
兵批啓曰,黃海兵使,今當差出,而擬望之人乏少,未準朔禁軍將及他道守令,竝擬,何如?傳曰,允。
吏批啓曰,侍從臣父年七十者,每於歲初,該曹抄啓加資,而新有應推恩人,雖非歲首,亦爲抄啓事載在法典矣。侍從臣父年八十人員,別單書入之意?敢啓。傳曰,知道。
以鄭存謙爲刑曹參議,沈鑧爲判決事,李漢一爲禮曹正郞,申思憲爲司饔主簿,李德弼爲濟用主簿,趙威鎭爲濟州牧使,柳善養爲淸安縣監,李聖圭爲平安都事,朴相喆·權世橚·李壽鳳·具壽國·李普觀·申應顯,爲兼春秋。單付
以金範魯爲內禁將,申爲羽林將,孫壽儉爲慶德將,朴昌周爲忠翊將,金賢瑞爲慶德將,鄭海成爲忠壯將,鄭基祚·金得遠,爲都摠都事,田雲祥爲黃海兵使,崔挺天爲同知,史修章爲楊花別將,金舜民爲同知,林遇春爲僉知,單付任時倜·李潤成爲副護軍,具聖任·洪重孝·金時默·李彝章,爲副司直,崔碩寬爲副司果,李齊衡爲副司正。以上單付
兵曹口傳政事,以崔鎭海,爲禁軍別將。
尹學東以迎接都監言啓曰,臣等,與諸郞廳,會同開坐,檢察迎勅諸事而啓下,郞廳八員外,不足郞廳五員,依前例別單書入之意,敢啓。傳曰,知道。
又以迎接都監言啓曰,都監事役煩重,不分晝夜擧行矣。當此夜禁至嚴之日,若不分付三軍門·兩捕廳·左右巡廳,則未免拘禁,生事可慮,勿禁帖所持者,勿禁事分付,何如?傳曰,允。
又以迎接都監言啓曰,取考前後謄錄,則弔祭勅使時,以不設儺禮之意,分付儐臣,直爲言及通官,不爲設行矣。今亦以此意,移文遠接使,何如?傳曰,允。
鄭純儉以兵曹言啓曰,訓鍊都監砲手白震雄,內中日試才時,鳥銃無間連三次三發三中,似當依法典,直赴殿試三次,所受賜馬之帖,亦當一倂還收,而係干恩典,自下不敢擅便,上裁,何如?傳曰,直赴殿試。
又以兵曹言啓曰,各道都試之不得設行於限內者,蕩滌事曾有定奪,故昨年秋關東都試時,春等居首人閑良金壽重之直赴,依定奪勿施矣。今見備局覆啓,則因道臣狀請,本道春試,有令合試於秋巡時,此與無端退試有異,旣自廟堂,稟令退行,則本道之許試,壽重之應赴,固無所不可,似當一體直赴殿試,元單中改付標以入之意,敢啓。傳曰,知道。
又以義禁府言達曰,鎭岑前縣監權掞,以稅穀未納罪拿問,徽旨達下,而下去忠淸道韓山地云。故拿來羅將發送矣,卽接韓山郡守牒報,則權掞今月初七日身故云,勿論何如?令曰,依。
又以義禁府言達曰,懷仁縣監沈鋮,特爲放送,卽爲廻官事命下矣。沈鋮拿來羅將所到處,卽爲放送之意,分付道臣,何如?令曰,依。
校理趙書曰,伏以日月迅駛,兩魂殿虞卒奄過,率土含生,冞切痛霣,伏惟我大小朝孝思出天,哀毁踰制,必多有傷損之節,臣不勝區區憂慮之至,念臣滓穢之蹤,積犯違傲,居然五年于玆矣。前後嚴旨,寢夢猶驚,再度斥補,踵頂皆恩,罪戾如山,容措無地,每當館職除命,祗覺五內失守,臣之情勢,可謂窮且阨矣。日前肅命,諒不獲已,見差執事,不敢圖免,新命且嚴,入闕則不得不肅,所以黽勉一出,而非爲本職行公而然也,纔得鞶褫,粗安私分矣。不意聖敎截峻,復授見職,催入省記,召牌狎臨,倉卒事急,呼籲路阻,冒沒出肅,仍又就直,而顧念所遭,如臣而復就邇班者,歷數近古,有幾人哉,廉坊乖矣,名器玷矣。臣之一身去就,雖不足恤,其於招一世之譏,貽瀛館之羞,何哉?迫於嚴命,暫雖承膺,仍因蹲冒,斷無是理,此臣所以撫躬目悼,不敢爲抗顔復進之計者也。況臣目下情私有萬萬焦迫者,臣之老母宿病沈篤,委頓床褥,已有年所,日前因挾食關格,吐瀉兼發,三閱晝夜,水漿不通,氣息奄奄,實有頃刻難保之慮,臣於直中,得聞此報,方寸焚灼,按住不得,陳章徑出,亦已屢日,而見今諸症,一向危篤,比諸初頭,雖似有間,水飮尙未順下,膈氣有時衝上,虛汗如注,眞元大陷,症形屢變,安危未判,臣以單孑一身,獨自扶將,藥餌凡節,非臣則幹當無人,顧此情理,萬無暫時離捨之勢,番次苟簡,而轉動無路,臣罪至此,尤無所逃。玆敢露章自列,略暴危懇,伏乞离明,俯賜鑑諒,亟削臣職名,以便救護,仍令選部,勿復檢擬於館職,以安私分,千萬幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,爾其勿辭,救護母病。
掌令李萬育書曰,伏以日月迅邁,孝昭·徽寧兩殿因山奄過,虞卒已畢,臣民崩隕,益復罔極,伏想我大小朝哀毁過制,不瑕有傷損之節,臣竊不勝區區憂慮之至。仍伏念臣之自來情地,不可以臺閣自居,而適當國哀荐疊上下哀遑之際,他不暇顧,黽勉出肅,祗爲粗伸攀號之忱,而因仍蹲冒,斷無是理,日昨又有監試之命,義同往役,不得不冒沒承膺,奔走試場,已浹一旬,今旣峻事,宜卽復命,而臣之老父宿病之外,又添泄痢,度數無算,症形十分危劇,眞元日就銷鑠,方在奄奄澌綴之中,臣素鮮兄弟,他無扶將之人,方寸煎灼,急於救護,自外徑歸,臣罪至此,萬隕猶輕。伏乞睿慈,俯諒情私,亟遞臣職,仍治臣罪,以安賤分,以肅朝綱,不勝幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,爾其勿辭,救護父病。
上在昌慶宮。常參·經筵,以代理停。
貞顯王后忌辰齋戒。
卯時,有霧氣。
夜五更,月暈。
尹得載達曰,領議政李天輔初度呈辭到院,而以國忌齋戒,留院之意,敢達。令曰,入之。
李宜哲達曰,大司憲李昌壽,執義任希敎,持平李鳳祥在外,沈勗之呈辭,掌令尹在謙,再度呈辭留院,李萬育受由,今日以監察茶時之意,敢達。令曰,知道。
傳于李吉輔曰,迎接都監堂上館伴·戶判入侍,儒臣,持夙夜箴,入侍于明政殿後。
李吉輔啓曰,迎接都監堂上館伴李益炡,戶曹判書李宗白,依下敎來待矣。傳曰,入侍。
尹學東以吏曹言達曰,三南敬差官昨日辭朝事,有大朝下敎,而忠淸道敬差官尹東昇,獨不辭朝,至有自政院,推考警責,稟旨督送之令,故本曹累度催促,各別申飭,則謂以親病,方在萬分危急之中,終無動意,揆以事體,極爲寒心,不可無論罪之擧,而本曹請推之外,他無可施之罰,何以爲之?敢稟。令曰,禁推。
鄭純儉以兵曹言啓曰,訓鍊都監砲手權處佶,內中日試才時,鳥銃無間連三次三發三中,似當依法典,直赴殿試,三次所受賜馬之帖,亦當一倂還收,而係干恩典,自下不敢擅便,上裁,何如?傳曰,直赴殿試。
又以兵曹言啓曰,卽接南所衛將牒報,則所屬尙衣院廁間五間許,年久破傷,今番霖雨,擧皆頹落云,令紫門監,爲先把子圍排,急速修改,而金虎門入直砲手二十名除出,限修改間守直之意,敢啓。傳曰,知道。
領議政李天輔初度呈辭。令于尹得載曰,不許下答。
議政府領議政李天輔身病初度呈辭。不許下答,王世子若曰,鼎席近備,方倚卿而圖治,巽辭遽登,胡棄余而求退,勉回遐志,亟斷來章。惟卿,夙抱經濟之才,蔚有士友之望,宏詞博學,克繼賢祖華國之譽,雅量淸名,酷似其舅鎭俗之操。半世布衣之落拓,幾歎鼎器之蹉跎,晩來明廷之進庸,實同魚水之遭遇,上遂委之以心腹,卿亦自許以彌綸,芙蓉堂惠化暫宣,美績尙留於西闑,金蓮燭恩眷偏荷,殊知己自於南床,藝垣主盟,期文體之丕變,銓部秉政,勗公議之恢張,䀈夫三事登庸之辰,實副百僚具曕之望,殫心力於密勿訏謨之地,贊蕩蕩建極之治,任毁譽於紛紜得失之場,有休休容物之量。惟人言前後之太甚,卿雖不介於懷,念蹤跡中間之難安,余尙興慨于此,不幸大割之荐降,以致元輔之賢勞,上下之悲遑政深,實非人臣言私之日,中外之奔走已極,未免榮衛有愆之嘆。床笫未離,雖浹月而隔議,刀圭奏效,期不日而造朝,豈意引疾之書,遽在思見之際,世臣重報效之義,無乃去就太輕,輔相任參贊之謨,盍念安危所係,臥閤論道,可想聖敎之慇懃,勿藥有期,宜盡一時之調養,毋懷釋負之念,益勉助理之誠,體大朝眷遇之方隆,亟回若浼之意,念小子倚毗之亦篤,庸副如渴之心。矧今國事多艱之時,豈宜首揆丐閑之日,百度之隳弛此極,當盡奮礪振刷之方,八路之凋瘵未蘇,尤急講究拯濟之策。雖卿疾乍臻於彌苦,固當乃瘳。況卿年不至於甚衰,豈可輕副?須體由中之語,毋煩奉身之章。於戲,兩殿之虞卒已過,余懷何說?九重之慰勉政急,卿來是望,勿復再辭,不庸多誥,所辭宜不許,故玆令示,想宜知悉。文學李錫祥製進
左承旨鄭榦書曰,伏以臣,昨呈由單,蒙許恩暇,蓋臣非直爲省掃先墓,實將以掩葬亡兄也。今且辭陛就道,而臣年迫七旬,家近千里,遠舁殘骸,固知疾病之難免,重入脩門,亦豈理勢之可必,淸渭終南,不堪戀結之忱,野芹墻曝,寧乏貢獻之誠,臣竊伏惟我邸下,上有大朝付畀之重,下有擧國愛戴之衆,前有祖宗創垂之統,後有子孫傳授之業,雖無疆惟休,亦無疆惟恤,我邸下可不慥慥爾,臣伏聞范祖禹有言曰,欲法堯·舜,當法藝祖,臣亦以爲邸下欲法堯·舜,當法祖宗,欲法祖宗,當法大朝,法之宜如何?是不可以他求也。我大朝爲邸下,成書貽謨者甚富,曰常訓也,曰心鑑也,曰自省編也,曰政訓也,曰回甲編也,曰訓書也,曰龜鑑也,曰大訓等書,無非所以正心修身齊家治國之大經大法。儻邸下早晩奉展此諸書於案上,千回萬遍,俯讀仰思,如或有未分曉處,反覆問難於開書筵接宮僚之際,體之於身,施之於政,則爲聖爲哲,都不外此。邸下將無歉於文王之爲世子,而大朝亦將爲無憂之文王矣。豈不猗歟盛哉?伏願邸下,懋哉懋哉。臣竊伏念喪禮法古,卽千古盛德事也。固宜遵周室于易之義,洗漢家沽麤之制,以立一王之鉅典,而斬衰節文,則有庚子已行之儀註矣。齊衰節文,則有庚戌已行之儀註矣。惟其內喪在先一般節文,則曾無已例。今二月,實爲法古之初矣。臣曾於郡庭受衰之日。伏見該曹所頒儀註文及行會則其中有可疑者三。其一,白皮靴事也,其一,公除後行祭如常事也,其一,公除後群臣進見服烏紗帽·黑角帶事也。皮靴事,臣頃已猥入文字,敢陳淺見,伏蒙离明垂燭,聖慈虛襟,不以瑣節而略之,蕘說而棄之,卽許改正,命載補編,臣實感激異數,罔知所以圖酬也。惟其祭享帽帶兩件事,係是大項節文,故鄭重而不敢發,更竊伏念凡禮雖微文細節,固不可約綽過去。況於大項節文,尤當精密考據,熟爛講討,期於得禮之正,而臣旣有所疑,乃反終默,則是欺心也,欺君也,欺君,卽欺天也,心可欺也,天可欺乎?臣請冒萬死,究其說焉。臣謹按禮記之雜記曰,父母之喪,將祭而昆弟死,殯而祭,如同宮,則雖臣妄,葬而後祭,註曰,將祭,將行小祥·大祥之祭也。又曰,吉凶,不相干也。蓋喪在殯則不祭,非論喪之輕重,只爲吉凶之不相干也。是以,父母二祥,何等重祭,而猶不行,況他祀乎?練祥,雖有變吉之節,自是喪中之祭,而亦不行,況四時正祭之大備吉儀,各樣節祀之出自讌飮餘意者乎?喪雖至輕,在殯則尙必廢祭。況我坤殿,於大朝爲齊體,於祖宗爲承重婦,於臣民有母道。而梓宮在欑,則如社稷,雖不得不越紼行事,而至於宗廟陵寢,何可行祭如常乎?古者,國有恤,則移奉群廟之主於大祖之廟,蓋像平日,有凶事則相聚也。恭惟我坤殿仙馭之賓天,必將慼我先王於冥冥中矣。因山克襄之前,列聖陟降之靈,其肯顧歆血腥於鍾鼓玉帛之間乎?五禮儀,多襲漢·唐·羅·麗之舊,若內喪在先,則用以日易月之制,殿下十三日而除衰,三十日則謂之服盡,而盡去布帶布圓領,旣曰服盡,則行祭如常,固其宜也。而今乃專用古禮,十一月而練,十三月而祥,十五月而禫,以具三年之體,則豈合於卒哭前行祭如常乎?五禮儀之三十日後行祭如常,已失古禮意,而今以補編,刪去服盡二字,插入公除二字之故,乃於二十日後,便行祭如常,則名爲法古,而反縮了十箇日於未法古前,豈非所謂失禮之中,又失禮焉者耶?臣以爲雖內喪在先,必於卒哭前停祭,當如庚戌儀注也。伏未知聖意睿念,以爲如何。至我大朝許士庶練祥於因山之前,誠出於聖學之高孝理之推,而可以竢百世不惑,何則?曾子問曰,大夫士有私喪,可以除之矣。而有君服焉,其除之也如之何?孔子曰,有君喪服於身,不敢私服,又何除焉?於是乎有過時而弗除也。君之喪服除而后殷祭,禮也。蓋古之仕者,竝有君親之喪,則以義斷恩,往來君所,專行君服,故有過時不除私服。君服除後,始行練祥之論,而以註說觀之,此乃只指適子主祭而居官者而言,若庶子居官,適子在家,則自依時行親喪之禮,而庶子居官者,君服除後,設位不祭而除私服而已,非謂無官在家者,亦皆過時不除私服,而君服除後,始行練祥也。況今雖大臣達官,苟有父母之喪則輒歸私次,專服親喪,故過時不除私服,君服除後,殷祭之禮,廢而不行,而唯於國恤卒哭後,行練祥,則士庶之於公除後,稍減饌品,以行練祥,豈不合於情文耶?但練祥可行,而禫則不可行,何者?尤諱中未忍純吉也。士庶可許,而有官者不可許,何者?近君而有所壓也。伏未知聖意睿念以爲如何。夫服尊於己則于,敵以下則易,大朝之於坤殿,爲齊體而服,故杖期固重於不杖期矣。然而公除後,雖用翼善冠·烏犀帶微吉·微素之服,而聖心,猶自安矣。臣僚之於聖母,爲子道而服,故公除後,若用烏紗帽·黑角帶半凶·半吉之服,則其心不自安焉。必須用純素之服而後,始安於臣子之心,而心之所安,卽禮之所存也。況大朝服杖期,而臣民服不杖期,則本服,已不從上矣。何必進見服,乃獨從上而後可乎?今夫士庶於父在母喪,未嘗脫衰於其父之前,家人之父,卽嚴君之謂,則其不可推而上之證,照於君父臣子之間耶?五禮儀,以內喪三十日,爲服盡之期,自上旣已除衰而襲吉,則諸臣進見,宜用吉服,而今乃專用古禮,自上十三月而後,始乃除衰,則諸臣,何可於二十日後,遽用烏紗·黑角半凶·半吉之服耶?儀禮,母后后妃之服,俱是不杖期,而註疏中,亦無先後輕重之揀別,則臣以爲內喪在先時,宗親文武百官在外進見服,亦當一如庚戌儀註也。伏未知聖意睿念,以爲如何,不幸國哀荐疊,右件節文,自歸停寢,而今方改緝補編,亦宜在所商量也。昔士自賁,請襲於床,子游曰,諾。縣子曰,汰哉叔氏,專以禮許人,夫襲於床,禮也。子游習於禮者也,而唯其不據經而專許人,故卒招汰哉之誚,說禮之難如此,而臣以謏問薄識,妄論邦禮,不避煩複,臣誠死罪,臣誠死罪。然大舜之聖,而好察邇言,爝火之微,而或補大明。伏乞邸下,將臣此章,上稟大朝,下詢大臣及禮官·儒臣而進退之,不勝萬幸云云。答曰,覽書具悉,所陳體念,而令廟堂,登對時稟處。
丁丑八月二十一日二更,上御居廬廳,迎接都監堂上·儒臣,同爲入侍時,兼禮曹判書李益炡,戶曹判書李宗白,同副承旨李吉輔,校理尹得養,修撰李錫祥,假注書李齊衡,記事官魏興祖·李東泰,以次進伏訖。上曰,儲慶宮新成後,彼人無往來之事,今若望見,則彼必問之矣,當對以我朝尊崇處,勿使知其儲慶宮可也。宗白曰,明日儲慶宮牆外蔽之似宜矣。上曰,依爲之。而彼人致祭時,立彼人於三門外,祭床·香床·紅綃帳,設於門外可也。宗白曰,祭床,設於三門帳·紅綃帳間,似宜矣。上曰,依爲之。益炡曰,其日勅使虛飢,則何以處之乎?上曰,茶啖,例有之矣,館伴憂之乎?吉輔曰,彼人,想不爲肉食矣。上曰,豈有是理乎?無異於我國人,我國人,致祭於彼國時,不爲肉食乎?彼人食性,食則不多,而肉則偏好矣。宗白曰,彼人,不時有食,則朝夕不食之矣。上曰,凡諸飮食,須善供善待之可也。而彼雖欲見魂殿,擧帳而已,勿使入去可也。得養曰,是皆區區也。雖閭閻,內外懸隔,以義折之宜矣。上曰,古有假主,然乎?益炡曰,政院日記,相考則可知矣。上曰,三度習儀時,皆設帳可也。益炡曰,茶禮致祭後行之宜矣。上曰,依爲之。益炡曰,重試及庭試唱榜試所,以何殿擧行乎?上命承旨,書傳敎曰,來月初六日庭試唱榜,以明政殿爲之。仍下敎曰,軍兵解嚴及禁軍延熙門外來待事,復如頃日下敎,而又下問乙巳庭試,出賦題耶?錫祥曰,庭試賦題始於乙巳年矣。上曰,然矣,古則專出表題,而間有箴·銘·頌矣。益炡曰,湖西敬差官事甚急矣。承旨何不稟乎?上曰,何故耶?吉輔曰,三南敬差官,皆已出去,而忠淸道敬差官尹東昇,以其母病,終不辭陛,本院請推,而又不承膺,吏曹又請推,故自小朝,方禁推矣,特敎催促之下,以將遲滯故敢達矣。上曰,已禁推耶?其在爲民之政,以孝爲治之道,皆掣肘矣。仍命承旨書傳敎曰,今聞所奏,忠淸道敬差官尹東昇之不卽下直,其勢固然,而不遞就理,爲民申勅之意,以孝爲治之政,極爲掣肘,敬差之任,許遞放送。其代,令該曹,口傳擇差,其令當日內辭朝。益炡曰,吏曹草記,以請推之外,無他可施之罰爲辭,則小朝之禁推固宜矣。錫祥曰,草記旣入之後,則小朝必欲速送禁推固宜矣。上曰,湖南道臣,何日下去云耶?益炡曰,初一日下去云矣。益炡曰,文臣重試時,書吏一人許帶,食床許入,雖是前例,此等之節,旣無定式,故每每臨時稟定矣。今番重試時,書吏許帶,及食床許入,何以爲之乎?敢稟。上曰,依舊例爲之,可也。出擧條戶·禮判,仍竝退出,上命出標信,命注書授宣傳官,使戶·禮判,留門出,上,命儒臣及承旨,分讀夙夜箴。上曰,周公時方刑措太平,而猶爲坐以待朝,況當此時乎?自夙興至夜寐,自春至夏,卽循環不窮之理也。錫祥曰,聖敎至此,伏願加勉焉。得養曰,聖人無他,克念作聖,罔念作狂,精一工夫,深有望於今日也。此箴文義,前後已陳,無他別段可達者,而連日侍讀,深仰聖學之蓋出於收拾心神,振拔警惕,應事接物,中節而不至差謬矣。古人云,人主一心,爲萬化之原,伏願聖上,提掇此心,無少間斷,深體祖宗朝精一心法之訓,益加勉焉。上曰,舜之慈慈爲善,跖之慈慈爲惡,聖狂雖殊,而誠則一也。錫祥曰,聖敎至當,誠者,善惡之幾也。上曰,惡者,不知夫子在前顔·曾後先之理也。自古帝王家尤甚,如此者,不知祖先者也,其祖艱難得之,其子孫忘之者,不亦迂乎?錫祥曰,無逸篇田舍翁之說,近之矣。上曰,然矣。仍下敎曰,科後服色,何以爲之乎?仍命承旨,書傳敎曰,庚子之前,三年之制未復,布帽無角有垂,故文武唱榜,亦用布帽,而庚子以後,服制大備,除麻帶,用布角帶,而布垂則猶存矣。至於庚戌,布帽有角,若此之後,文武唱榜,宜用布裏幞頭,布裏也字帶,而庚戌帽角後未遑,今以一事比焉。三年之內,諸臣服盡之前,若有小科,宜用布裹軟巾布衫白條帶,以此觀之,用布裹幞頭·布裹也字帶無疑矣。何與雜科放榜,無間乎?自今唱榜,以布裹幞頭·布裹也字帶擧行,因此思之,三年內,諸臣服盡之後進見時,服淺淡服,若有大科唱榜,則從吉乎,從淺淡服乎?若從吉則於賜花何?決涉不然,令儀曹,詳考前例,登對以奏。上曰,泮水堂設場,不久矣。禮曹與泮水堂,廣狹何如?得養曰,禮曹狹,泮水堂廣矣。上曰,入侍中,有光化門科出身者乎?得養曰,小臣,其科出身矣。上曰,鄕儒今幾上來乎?得養曰,今則早矣。上曰,豈有如此情勢乎?不幸有今日,豈有若是悲痛哉?仍命承旨書傳敎曰,其誰合設事有輕重?噫,今番庭試,往牒所無,十一日取人,其若等焉,豈予含哀取人之意乎?十餘日之內,庭試稠疊,其宜取簡,抑亦第二件事,減半取八人。上曰,宮所屬服色,何以爲之乎?仍命承旨書傳敎曰,噫,國恤稠疊,豈若今年乎?明年四月元良心制之後,諸臣淺淡服進見,其無異同。而至於內外侍人服色,從上乎,從元良乎?與壬午有間,令禮官,問于時·原任大臣,登對時稟處。上又命書傳敎曰,今因官服下敎,恒日有慨然者,錄事人雖微,亦一衣冠之人也。況計仕受職衣冠之制,其必遵古,而昔則有帽帶錄事,有有角平頂巾條帶錄事,而近年以來,班行,皆有帽帶錄事,而一無平頂巾者,此亦觀世道之一端,令議政府·中樞府,申飭復古制。上曰,平壤人才壯矣。今番武科初試一百二十三人矣,今之武士皆作詩賦,作詩賦何爲乎?古之武士,雖不文,勝於今之作詩賦者矣。得養曰,西路人才,於斯爲盛,定州文官,三十七人矣。上曰,然矣。頃於殿講,定州二人爲之矣。三十七人中,堂后假官,皆爲之乎?得養曰,曾有傳敎,故皆經之矣。上曰,彼注書初入乎?得養曰,然矣。彼注書,乃茂豐君子孫也。上曰,然矣。仍命齊衡曰,汝在於何處乎?臣齊衡起對曰,在於忠淸道林川地矣。上曰,汝茂豐君之幾代孫乎?齊衡起對曰,九代孫也。上曰,茂豐君,何時宗室乎?齊衡起對曰,太宗朝曾孫也。上顧謂諸臣曰,近矣。仍命齊衡曰,汝在鄕,故注書,今始爲之耶?齊衡起對曰,小臣前年,曾經假官,而入侍則初矣。諸臣以次退出。
上在昌慶宮。常參·經筵,以代理停。
貞顯王后忌辰。
昧爽,有霜氣。
夜四更,月入東井星,五更,電光。
尹學東達曰,卽者侍講院文學李明煥,以其親病,陳書徑出,原書,以國忌正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
又達曰,明日常參,取稟。令曰,停。
鄭純儉達曰,大司憲李昌壽,執義任希敎,持平李鳳祥在外,沈勗之呈辭,掌令尹在謙,再度呈辭留院,李萬育受由,今日以監察茶時之意,敢達。令曰,知道。
尹學東,以侍講院言達曰,本院文學李明煥,連日入直矣。以親病,陳書徑出,輔德宋德中,受由在外,兼文學李錫样,以本職,入直玉堂,兼輔德·兼弼善,俱未差,上番,將未免闕直,事甚未安。弼善柳脩,卽爲牌招入直,何如?令曰,依。
又以侍講院言達曰,本院文學李明煥,連日入直矣,以親病,陳書徑出,輔德宋德中,受由在外,兼輔德·兼弼善,俱未差,兼文學李錫祥,以本職,入直玉堂,弼善柳脩,身旣犯染,今方淸齋,上番,他無推移之員,司書任㻐,卽爲牌招,姑陞入直,何如?令曰,依。
吏曹口傳政事,以任㻐,爲忠淸左道敬差官。
上在昌慶宮。常參·經筵,以代理停。
夜自一更至三更,電光。
李宜哲以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
尹學東達曰,明日國忌齋戒,再明日正日,二十六日,正日相値,連三日常參,頉稟。令曰,停。
又達曰,大司憲李昌壽,執義任希敎,持平李鳳样在外,沈勗之呈辭,掌令尹在謙,再度呈辭入達,李萬育受由,今日以監察茶時之意,敢達。令曰,知道。
藥房都提調臣申晩,提調臣趙榮國,副提調臣尹得載啓曰,伏未審日間,聖體調攝若何?憊眩之候,寢膳之節,亦何如?前劑入湯劑茶飮,已盡於昨日,臣等,卽與諸御醫入侍,詳察聖候,議定繼進當否爲宜,臣等,不勝區區憂慮,敢來問安,竝此仰稟。答曰,入侍,當下敎矣。
傳于尹學東曰,入診時,禮堂,同爲入侍于世子宮差備,補編堂上,追後詣閤。
尹學東啓曰,禮曹參判宋昌明,參議申暐,依下敎來待矣。傳曰,入侍。
傳于尹學東曰,明日懿陵親押親傳香事分付。
李吉輔達曰,獻納安克孝上書今方到院,而係是言事,求對受答之意,敢達。令于李吉輔曰,夕上食後,承史入對。
尹學東達曰,判決事沈鑧,除拜後過三日不爲出肅,依定式推考警責,仍卽牌招察任,何如?令曰,依。
有政。吏批,判書李成中在外,參判南泰齊牌不進,參議趙明鼎進,右副承旨李宜哲進。
兵批,判書鄭轝良病,參判李應協,臺書被論,參議李昌儒病,參知李顯重入直進,右承旨尹學東進。
吏批啓曰,判書李成中在外,參判南泰齊牌不進,小臣獨政未安,何以爲之?敢稟。傳曰,只出緊任。
以李益普,爲禮曹佐郞,裵燦萬爲典設別提,徐魯修爲全州府使,李頤炳爲安陰縣監,李世澤爲延豐縣監,奉朝賀朴弼琦,年八十一,侍從臣父,今加嘉義加資事承傳,忠原縣監洪鑑輔,副護軍李潤成,已上今加嘉善,長城府使金時敎,明川府使鄭運一,已上今加通政,譯官朴尙淳,今加資憲,李命尹,今加嘉善,已上加資事承傳,任㻐,爲兼監察。單付
兵批,無政事。
尹學東,以宗簿寺官員,以提調意啓曰,國恤因山後,御牒張及當宁子孫錄張,自本寺,修正事命下矣。國朝御牒·八高祖圖,王妃世譜,依例修正,而譜略五處奉安件,亦依前例印出之意,敢啓。傳曰,知道。
李吉輔,以禁衛營言啓曰,各軍門軍兵單巡沒技者,與將校,一體草記別單書入事,曾有定奪矣。今八月二十日,本營軍兵等番中日時,別破陣閑良龍得河,片箭邊三中沒投,原單子中付籤以入之意,敢啓。傳曰,知道。
全羅監司李昌壽狀達,靑巖等官北上面桑木洞驛吏邊星元母韓召史等,爲虎囕死事,令于李吉輔曰,囕死人等,令本道,恤典擧行。
副提學尹東度書曰,伏以日月遄邁,孝昭殿·徽寧殿卒哭奄過,仰惟大小朝哀慕罔極,益復如新,臣於月前病遞近密,禮壙享列,罪在虧分,實合重究,畢竟特罷倖從末勘,而不意聖度涵容,恩敍卽降,館銜馹召,又辱於歸伏松楸之日,轉罪爲榮,訟辜含恩,益不知攸措也。臣於見職,其不稱之實,難冒之義,曾已累暴,今不敢輒事瀆擾,寵除之下,宜卽進身京輦,仰祈鞶褫,而第臣今行,不但爲霜露之私感而已。臣父母葬地本是權厝,而且拘日家之忌,尙闕左祔之禮,臣乃係身朝籍,不能專意山事,遷延十載,訖未改兆,以此方寸沸灼,寤寐怵惕,擬以今秋,審求山地,經紀緬襄,乘疾少間,力憊作行,路値風冷,連日觸冒,素患痰癖,猝復越添,氣火升壅,而眩喘迭作,冒土損敗,而嘔泄兼發,源祟旣痼,重以勞傷,轉輾增劇,日就委頓,時月之內,無望蠢動,情私之緯繣,固未暇恤,恩命之久逋,尤極悚懍,病裏憂悶,進退狼狽。玆不得不冒死據實,猥陳縣道之籲,伏乞睿慈,俯垂矜諒,亟令刋削臣謬叨之職,仍勘臣慢謇之罪,俾臣安意調息,獲伸情理,千萬幸甚云云。答曰,覽書具悉,日月易邁,兩陵因山已訖,成事奄過,哀慕罔極,攀號莫逮,爾其勿辭,調理上來察職。
副司直徐宗伋書曰,伏以臣之父母墳山,在於忠淸道溫陽地,經夏之後,涉草枯傷,塋域圮夷,不可不及時修治,故月初,呈加土之單,則喉司不許捧入,臣誠莫曉其故也。以爲科期不遠,試擬當前,不可任其出外也,則七十歲人,固不當見擬於是任,如曰犬馬之齒,不足數也云爾,則拒其辭陛,猶可爲說,而竝與乞暇而斥之者,事未前聞,臣旣見阻於請由,不妨低首泯伏,恭俟科後,而第風氣漸高,寒事日催,癃骸脆殼,如或觸傷,則實有死於道路之慮。況墓役,自有定期,勢不可進退。玆不得不冒控短章,任情徑行,臣罪萬死,伏乞睿慈,曲垂矜察,使之隨便來去,仍降重勘,以嚴朝體,以安微分,不勝大願云云。答曰,覽書具悉。卿其依所陳往省焉。
慶尙監司趙雲逵書曰,伏以臣,冒膺藩寄,今將不日辭陛,而臣之母墳,在於湖西燕岐地,周歲曠省之餘,又當遠離,益不勝霜露怵惕之感,欲於南下之路,少伸展掃之誠,而此距直路不過數息許耳。且前後道臣之陳情歷省於道里稍迂之地者,非止一二。玆敢援例陳懇,伏乞睿慈,特許臣所請,俾伸人子至情,千萬幸甚。答曰,覽書具悉。卿其依所陳歷省焉。
右承旨尹學東書曰,伏以臣,至愚極陋,最居人下,前後踐歷,罔非踰分,而猥荷簡拔之恩,獲忝近密之地,臣之鹵劣,夫豈有一分堪承之望,而含恩畏義,黽勉久冒,私心悚恧,益無所措,抑臣有懇迫情私,每欲一暴於孝理之下,而不敢以區區私懇,遽然仰瀆於崇高之聽,徊徨囁嚅,遂至于今,今則親年益高,夕照如飛,若又遲延時日,終致無窮之悔,則臣之情理當復如何?念臣獲罪神明,纔離襁褓,奄失嚴父,孑孑單身,獨與母居,旣無兄弟姊妹,又抱平生奇疾,徒貽偏母劬撫之憂,未效人子哺養之私,如臣不孝無狀,眞天地間一窮人耳。幸賴老母敎育之恩,粗有成立,濫荷聖明拂拭之澤,歷揚榮塗,一身光寵,於斯爲極,而臣家本貧寒,計拙營生,菽水之供,常患難繼,每念前輩爲親乞邑,得遂便養,則未嘗不感歎流涕,自愧誠孝之不及昔人也,臣母近歲以來,年旣篤老,病且沈痼,長在床褥,㱡㱡度日,藥餌扶將,食飮調補,俱不得如意,未供子職,固是臣罪,而私心之煎迫,爲如何哉?朝臣之情理如臣者,輒皆陳懇遂願,何莫非聖朝錫類之恩,而臣,以如許至懇,獨畏煩瀆,終始自阻於仁天之下,則是臣之私懇,終無可伸之日,烏鳥私情,豈不悲且苦哉?玆不得不冒萬死,疾聲仰籲,伏乞离明,察臣至情,憐臣苦懇,特許一縣,俾遂至願,千萬冀祝云云。答曰,覽書具悉,書辭,令該曹,考例稟處。
丁丑八月二十三日辰時,上御居廬廳。藥房都提調申晩,提調趙榮國,副提調尹得載,禮堂宋昌明·申暐,補編堂上洪啓禧·申晦·金致仁·趙明鼎,記事官李鎭衡·魏興祖·李東泰,醫官鄭趾彦·許礈·金德崙·李世珪·金履貞·金福齡·鄭允協,以次進伏訖。晩問候。上曰,一樣矣。晩曰,湯劑進御乎?上曰,進御矣。晩請診察。上曰,唯。趾彦,入診退伏曰,脈候左三部,沈遲,少有差勝之意,而猶未顯然,右三部,虛軟,亦未顯差矣。上曰,湯劑,今當服幾貼乎?趾彦曰,以氣候之少有差勝之漸,觀之,湯劑止之難矣。而前後劑入湯劑二十五貼矣,一向兼進,亦悶,而蔘茶,則不可停止,與補中益氣湯,兼進爲宜矣。以下諸醫皆曰,理中湯,有益於腹部之氣,而以長長功效言之,則不如補中益氣湯,且薑桂之屬,長爲進御亦悶矣。補中益氣湯,入三錢重蔘而進御爲宜矣。晩曰,結滯之氣,不復作乎?上曰,有時似有其氣矣。理中湯,姑置之,當服時服之,則有效,常時長服,不可矣。今服補中益氣湯,而理中湯,則雖不服,劑置以備可矣。趾彦曰,臣惶恐敢達,衣襨之太薄,誠爲悶切矣,頃日聖候,只是觸冷而然矣。上曰,此果予所自取也,今覺前日之氣,全是痰而非滯也。晩曰,明將親傳香,若又行素,則憂慮實多,伏乞勿復如前行素。上曰,不至頹臥之前,正日不行素,豈不難乎?蔘茶,可恃也。晩曰,理中湯,大劑而連爲進御後,方有效,何可恃藥力,而不自愼乎?上曰,加減補中益氣湯五貼,蔘橘茶五貼,劑入。出榻敎得載奉進問議大臣書啓,讀之,上曰,領府事精神,尙不減矣。所陳誠是矣。傳曰,明年徽寧殿禫後內外侍人服色,一依金領府事獻議施行,至於唱榜服色,予意已諭,與領府事意,雖有不同者,獻議附陳,其誠可嘆,亦非固執者,今番下敎,勿施,依舊例擧行事分付。上曰,今番科擧,無賜花服色,極無味,而儒生輩之心,則必不願待後而爲之矣。上命少退,得載請他承史入侍,以次退出。
丁丑八月二十三日未時,上御居廬廳。大臣·禮堂·編緝堂上,同爲入侍時,右議政申晩,兼禮曹判書李益炡,行司直洪啓禧,行司直申晦,行副司直金致仁,禮曹參判宋昌明,吏曹參議趙明鼎,禮曹參議申暐,右副承旨李宜哲,假注書李齊衡,記事官魏興祖·李東泰以次進伏訖。上曰,禮堂進來,可白者達之可也。暐曰,臣俄以永禧殿修補事進去,奉審殿內,則板子井間,多有成隙處,雖不可猝然盡改,而至於第一室第二室,榻上板子其所空虧處,直當於影禎奉安之所,非但塵埃飄出之爲未安,雨水滲漏極爲可慮,不可不趁卽修改矣。上曰,卽爲擇日補空修緝,以彩塡補可也。出擧條禮堂先退。上曰,補編堂上進前,假令先爲之耶?啓禧曰,先出假令,然後稟定爲計矣。上命承旨,取閱假令冊丈,而下敎曰,此皆古文耶?啓禧曰,然矣。上曰,此如書傳誥命矣。啓禧曰,然矣。其中宗戚之臣四字加廣矣。如此等處,固有加廣之例,非臣創爲之事也,先正臣文元公金長生喪禮備要成出時,亦用此例矣。上曰,所謂續儀,何也?晩曰,續五禮儀也。判府事李宗城,奉命撰輯者也。上曰,然耶?內備者,何謂也?啓禧曰,此則依補編爲之者也,謂自內所備者也。上曰,非外各司進排,故謂之內備耶?啓禧曰,初喪條,宗親文武百官隨到,擧哀於闕內云,則散官及士庶臣民之擧哀於闕外及外方擧哀之節,亦竝錄,然後可謂詳備矣。上曰,然矣。又下敎曰,以公主以下書之,而王子則不書耶?啓禧曰,然此所謂府夫人,非國舅夫人,乃大君夫人也。上曰,然矣,公主下嫁後,則何以書之,服制如何?啓禧曰,儀禮有曰,天子女降爲諸侯妻者,不爲天子降等云矣。上曰,然矣。啓禧曰,此一條,以殿下及王世子,書之可矣。上曰,然矣。啓禧曰,其大文下,又着一圈者,欲表出其新附也,臣於辛未年,有所仰白,而甲辰大喪時,殿下之披髮,似過矣。上曰,其時予亦心有所疑,故執髮而問之矣。啓禧曰,旣是承重孫,則固宜披髮,至若王世弟,則初不過披髮矣。上曰,旣已王世子及大君以下書之,則自可知之矣。啓禧曰,然則不分明,故以親王子外不披髮,書之矣。上曰,然則以承重孫書之可也。啓禧曰,帝王家,有皇太叔,故有此條矣。上曰,太叔,亦似王也,所謂無履者,以襪徒行耶?啓禧曰,私家,亦有錯認此條而徒跣者之譏矣。上笑曰,此則果錯認之正者矣。啓禧曰,報議政府,在於未卽位前,則此兩處,當釐改爲計,而三都監都提調,以左議政爲之者,果有古例,且考前例,則院相,非獨領議政,爲之而已。三公,以次爲之矣。古事,凡大國恤,領議政,必飯含,而摠察闕中凡事,左議政,則外梓宮及山陵凡事,皆摠之矣。上曰,然乎?啓禧曰,五禮儀之所論,前輩皆以爲是,故今欲依五禮儀爲之,而上行,則臣之所奏者,而下大文,則以臣之所見,若有所致者,故表之矣。上曰,此則上行,好矣。啓禧曰,僚堂,往問于金領府事,則以上行爲好云矣。其中改葬治喪等條,亦多難處矣。上曰,似然矣。啓禧曰,補編中,以手敎書者,從簡書之似好矣。上曰,所達是矣。啓禧曰,補編編緝時前後傳敎,當以禮曹及三都監所錄者,載錄,而恐不無疎漏之弊,國恤以後,政院日記,自本廳取去,以爲參考之地,何如?上曰,依爲之。出擧條啓禧曰,此後有可疑者,當於入侍稟定矣。晩曰,中草盡書後,一經稟裁似宜矣。上曰,然矣。啓禧曰,今日皆命入侍,而具允明,則病不能入來矣。上曰,然乎?仍命書傳敎,承旨有闕,代以成天柱除授,宜哲,承命未畢書。明鼎曰,成天柱,以淸風事,今方就理矣。上曰,頃日,誰以此事達之乎?晩曰,安集御史洪景海白之矣。上曰,然則前望單子,入之可也。上曰,洪景海之下送也,予始慮之矣,果善爲之矣。晦曰,臣等於闕外入來之路,多見丹·懷民之來會闕外矣。上曰,然乎?幾人耶?對曰,幾至十餘矣。上曰,延豐縣監貶罷代,令次官擧行事。出榻敎上又命書傳敎曰,政官,牌招開政。晩曰,洪樂性,亦以補編堂上,今日病不入來矣,聞尙以向年事,爲嫌,不欲與申晦同事,不爲行公云,事極過矣,此非如此之事,申飭行公宜矣。上曰,過矣,使之申飭行公,可也。出擧條諸堂,竝退出,上曰,丹·懷民,光政門外待令,承史,來待於明政殿庭事。出榻敎承史竝退出。
丁丑八月二十三日未時,上御明政殿階上。丹陽·懷仁兩邑民招問時,右副承旨李宜哲,假注書李齊衡,記事官魏興祖·李東泰,以次進伏訖。上曰,注書出去,召入兩邑民,召入後,先問役名,則兩邑民,各對其役名。上曰,汝等,何爲上來耶?遣御史安集,則汝等,安土作業可矣,何其上來耶?皆仰對曰,臣等雖愚民,豈不知聖恩之如天如海,願一拜謝於闕下而上來矣。或稱矣身,或稱臣,或稱小人。上微笑下敎曰,汝等,以此心,初何流散?金貞謙輩無狀,雖使汝流離,何其不思故土?而輒自離散也。又下敎曰,汝等,皆是流民之安集者耶?各聞其所對,則只懷仁民三名,爲今番還集者,而其外,皆元居民也。上曰,安集之民,何不上來?而汝等,獨何上來耶?皆對曰,爲德於臣等,尤至矣。親戚族黨,皆爲流散,而御史來頒聖敎,蠲賦除役,厚施賑濟,故十年前避役逃散者皆聞風還來,是臣等支保之秋也。其爲恩澤,何可盡達?上曰,以御史號令而刷還耶?汝等,自知而歸來耶?對曰,所聞感激,故臣等,聞而自至矣。上曰,亦然矣。其中一民曰,小臣離散,居接於他邑,而今年五月,率妻子而歸矣。上曰,年事如何?對曰,計給小豆種子及木麥種子,耕播陳田,至以懷仁一邑言,則所種木麥,至於百餘石之多,而卽今盈疇者,比前大登,是亦聖恩罔極處也。其中一民又曰,小臣等,不自保居,流離他邑,蒙被聖澤,還集故土,妻子相對,親戚同樂,而今年秋夕,伐草父母之墳,天恩至此,何不感泣?頃者臣民百餘人,男負女戴,爭追御史上來,以爲拜謝闕外之計矣,御史發令禁止,故皆中路落後,臣等,獨脫身上來矣。上曰,其時領相,入告以丹·懷兩邑民流散之狀,予在廬次,非可下敎之時,而體昔年慈聖爲民之聖意,卽送御史,使之懷保,其後或慮其不盡安集,更命下送,而豈圖汝等之多所還集?且聞年事稍登,是亦高高蒼蒼,欲使汝等保居也。豈予之涼德攸致也?汝等,何以得路糧而上來乎?皆對曰,今方秋成,路糧不甚艱乏矣。上曰,回糧給之,汝等,卽爲下往,此後雖有凶年,切勿流散,可也。今番乙亥條蕩減之敎,汝等聞之耶?對曰,臣等上洛後,始得聞之,尤爲感泣矣。其中一民曰,臣等多有可達之事,而嚴威咫尺,不敢仰奏爲達,承旨以猥濫,分付退送後。上命書傳敎曰,丹·懷上來十二人,令賑廳,厚給回糧。上曰,明日傳香親爲之,代押則令爲之事。出榻敎承史竝退出。
丁丑八月二十三日申時,王世子坐時敏堂,承史持臺書入對時,同副承旨李吉輔,假注書李齊衡,記事官李亨逵·李東泰以次進伏訖。令曰,益進來。承史益進前伏命,承旨讀臺書,讀訖。令曰,李應協,何官也?所指者何事耶?承旨以其書釋達。令曰,臺達所入逆家,人不得買乎?吉輔曰,此則不知其事實,然逆家則人或汚之而不買矣。令曰,洪獻輔今六月殿最,何以爲之乎?吉輔曰,殿最則不知,而入於御史褒啓矣。令曰,其時御史誰也?吉輔曰,不知矣。令曰,沈瑴,武乎,文乎?吉輔曰,以文官而曾經臺諫矣。令曰,李應協事,何時事乎?吉輔曰,總論其曾前事也。令曰,李應協,曾亦累遭臺彈矣。吉輔曰,然矣,曾爲淮陽府使時,遭臺彈矣。令曰,其時大朝何以處之乎?吉輔曰,不知矣。仍命書下批,承旨書未畢。令曰,頃者徐迥修事大朝下答中,有以昭鑑作後舊習尙在下敎乎?吉輔曰,不知矣。令曰,史官中有知者乎?史官,皆以不知仰對。仍命承旨,讀書批後,承史竝退出。
上在昌慶宮。常參·經筵,以代理停。
景宗大王忌辰齋戒。
親傳香罷後,政院·玉堂·藥房,口傳問安。答曰,知道。
李宜哲達曰,憲府連日監察茶時,事甚未安。除在外·呈辭留院外,不爲行公人員,竝卽牌招,何如?令曰,依。
又達曰,大司憲李昌壽,執義任希敎,持平李鳳祥在外,沈勗之,掌令李萬育牌不進,尹在謙三度呈辭留院,今日以監察茶時之意,敢達。令曰,知道。
尹得載達曰,領議政李天輔再度呈辭到院,而以國忌齋戒留院之意,敢達。令曰,入之。
傳于尹學東曰,懿陵禮房承旨進去,奉審進排官,摘奸以來。
傳于鄭幹曰,承旨來待于世子宮差備。
傳于李吉輔曰,承旨待下敎,入侍于世子宮差備。
傳于尹學東曰,今番庭試試官數,以命官庭試,依前擧行。
以掌令李萬育,持平沈勗之牌不進罷職令旨,令于李宜哲曰,竝推考徽旨捧入。
領議政李天輔再度呈辭,令于尹得載曰,不許下答。
鄭幹,以賑恤廳言啓曰,依傳敎丹·懷民十二名處,回糧米各二斗式分給之意,敢啓。傳曰,知道。
李宜哲,以義禁府言達曰,結城縣監崔拿嚴嚴處事,徽旨達下矣。崔,時在任所云,依例發遣府羅將,拿來,何如?令曰,依。
獻納安克孝書曰,伏以皇天不弔,荐降大割,坤聖禮陟,纔踰月,而慈聖殿下,繼又上賓,率土含生,普切喪妣之痛,日月迅邁,兩陵玄宮永閉,成事奄過,臣民崩隕,愈往愈切。伏況我大朝,七耋在疚,哀慕踰制,孝思必伸,不遑自恤,玉體傷損,當復如何?仰惟邸下,纔經重症,榮衛未復,而遭此巨愴重慼,哀隕罔極之中,且切仰慮聖躬之心,必多致損於不知不覺之地,下情焦憂,益不勝悲結之至。念臣,愚魯不合言地之狀,已著於從前屢叨之時,涓埃未效,醜拙莫掩,只速顚沛,常切愧懼,自分斂跡於世,歸與老父相依,而罪重命奇,不得終養,草土餘喘,頑忍苟延,而哀疚縈纏,世念都灰,頃因奔哭,來伏城下,不意牽復之恩,忽及此際,臣誠驚惶感激,莫省攸措。況此所叨之職,地分尤異,固非湔劣如臣,所可澆冒,而適當虞祀未畢百僚駿奔之日,他不暇顧,冒沒出肅,日參庭班,粗效微忱。繼以有動駕之命,陪扈體重,又復趨參,而環顧初心,罙增愧恧,因仍蹲冒,斷無是理,區區陳暴,冀蒙斥退,而見阻喉司,泯默徊徨,今又監試有命,義在往役,不敢違傲,黽勉赴坐,亦旣竣事,而其不可仍冒之義,固自在也,玆從闕外,拜章徑退,臣罪自知。伏乞离明,俯垂鑑諒,亟令削臣之職治臣之罪,以肅朝綱,以安私分,千萬幸甚。臣於乞免之章,不意贅及他說,而第有一二所懷,敢此附陳焉。兵曹參判李應協,性近顚狂,謗多鄙鎖,無論內外職,一過之地,唾罵隨之,前後遭彈,亦非一再,而少不懲悔,愈往愈甚。兼帶金吾,則至以入番軍士,勒定驅軺之卒,兼帶摠管,則頃當國哀時,責出帽帶之價,哀遑之初,鞭扑浪藉,以至於京兆騎省,而吏隷之屬,以來爲弔,以去爲賀。上自搢紳,下至輿儓,萬口一談,皆以爲,爲民除害,不當復置於簪纓,此實一世之公議,不可以職忝卿宰,有所顧藉,臣謂兵曹參判李應協,永削仕版,可也。罪人孥籍之達,旣發於臺端,則凡其家舍庄土,非但罪人家,不敢擅賣,人亦不敢私買者,法理當然,而罪人東夏孥籍事,臺達方張之日,果川縣監洪獻輔,肆然買取其家舍。噫,凶逆所處之家,尙稽破瀦之典,王章未伸,輿情共憤,苟有一分人心者,固當避之若浼,而利其價廉,暗地圖買,是可忍也,孰不可忍也?國言喧藉,斷不可置而不論。臣謂果川縣監洪獻輔,削去仕籍,而仍令還退其家舍,宜矣,宰屠之禁,令甲至嚴,則而況國恤之時乎?蔚山府使沈瑴,頃於國恤公除之前,逐日屠牛,以供官廚,而餘則發賣,狼藉閭里,現發於巡營廉問官廳色,至於受刑徒配,則爲其守令者,其可無宜施之罰乎?臣以爲,蔚山府使沈瑴,不可不罷職也云云。答曰,覽書具悉。誠孝淺薄,遭此攀號罔極之慟,五內摧折,而歲月易邁,兩陵因山已過,成事旣訖,一倍罔極。第一件事,當此上下哀遑罔極之日,欲售舊習,挾雜書陳,良可寒心。第二件事,當此荐饑之餘,善治守令,不可數改,且亦不可置於䵝昧之地,令該府査實處之。第三件事,若如所陳,事極駭然,依施。爾其勿辭察職。
丁丑八月二十四日辰時,上御明政殿階上。親傳香入侍時,行都承旨尹得載,左承旨鄭幹,右承旨尹學東,左副承旨鄭純儉,右副承旨李宜哲,同副承旨李吉輔,記事官魏興祖·李鎭衡,假注書李齊衡,記事官李東泰以次進伏訖,藥房都提調申晩,獻官金尙翼,追後入侍進伏訖。上命尹學東,讀懿陵忌辰祭祭文草,親准後,又親押親傳于獻官金尙翼後,降自東階,立板位祗送,仍命讀祭報府畢,通禮跪啓請乘輿。吉輔曰,獻納安克孝言事上書,臣持入小朝受答,敢稟矣。上曰,下答讀之。吉輔讀畢,上曰,元良,亦以挾雜爲答,則其書辭之殊常,可知,承旨持書本入侍,可也。晩進曰,湯劑,連爲進御乎?上曰,欲進服而未畢矣。以今日祭文中語言之,皇兄歸侍小子獨在者,實予心之愴感處也,進御湯劑,亦何所益?晩曰,殿下,何復爲此敎也?惟願無間進御矣。得載曰,庭試試官,前例十七人也。上曰,予則曾以七人知之,何其多也?得載曰,收卷甚多,試官不多,則不可速畢矣。上曰,然則依前爲之,可也。今番武科殿試,以柳葉箭二分,爲限,而十一日庭試,則以柳葉箭三中,爲規事,分付,可也。仍命書傳敎曰,今二十九日武科殿試,以柳葉箭二分擧行,來月十一日武科殿試,以柳葉箭三中擧行。上曰,臺書,承旨持入事。出榻敎上由賓陽門入,諸臣退出。
丁丑八月二十四日申時,上御居廬廳。承·史持臺書入侍時,同副承旨李吉輔,假注書李齊衡,記事官魏興祖·李東泰以次進伏訖。上命承旨,讀安克孝上書,上曰,所謂愈往愈甚者,何事也?至軺軍帽債等說,上微笑曰,此固微瑣事也,何可登諸章奏也?前以擔支軍,有使驅軺者,或是例事。李應協家,有軺卒易乎?古諺有之,乘軺而去者,至闕門外,軺卒弛軺於墻垣,皆走欲下則恐墜云,其言或過矣,初疑其有大段機關矣,今見其章,不然矣。吉輔曰,然矣。至第二件洪獻輔事,上曰,此人與御將,爲幾寸耶?吉輔曰,七寸也。上曰,尹蓍東,頃以洪某事,亦有非斥者,其誰耶?吉輔曰,獻輔之弟靖輔也。上曰,何爲俱彈兄弟之如是甚耶?果若其言,事極可駭,決不可以善治而置之矣。至第三件沈瑴事,上曰,沈瑴,誰也?此沈檀之一家耶?吉輔曰,似然而曾經三司矣。上曰,公除前,食肉如山藥,則豈有如此守令乎?與私屠無異矣。上曰,安克孝,誰也?吉輔曰,湖南人也。上曰,予曾以此人事,有所下敎矣,卽今掌令耶?吉輔曰,獻納也。上曰,易陞矣,自祛掌通之後,易陞矣。納言固重矣,此人引嫌耶?吉輔曰,不爲之矣。上仍命書傳敎曰,若或有措辭上書,則下答後持奏事,頃日下敎矣,今日先覽下答。第一件曰,以挾雜舊習,其果若是,豈云此時?此則非特有王章,國不國君不君,奚止於良可寒心,而不爲處分,循例勿辭察職乎?其涉訝之。此人曾有下敎者,爲世道,其果寒心,今覽其章,用軍索價,或是例事,事或瑣屑,則此等鄙細之事,登諸公車,紀綱攸在,上頻譏斥,一則曾已開釋者,一則往於關東,業已處分,則抉摘往事,句斷其人,已涉不美,其所謂愈往愈甚云者,亦不指的某事,此等手段,惟意彈劾,則人孰能指向自明乎?態亦黯黮,元良下答,以此曰批則可也,而曰以舊習,其不處分,末流之弊,可勝言哉?旣覽之後,不可不釐整,元良下答中挾雜舊習四字,更以抉摘往事,挾雜瑣細書頒,洪獻輔則果有是事,豈云善治而容貸哉?其宜嚴處,果無是事,此果右袒蓍東,嚆矢及于兄弟也,此則誠爲舊習,不可不嚴査以處。令該府次堂,嚴問口招,登對以奏,蔚山府使沈瑴,其果若此,律何相反乎?亦不可依施而止,令該府處之,亦爲査問本道。噫,下答雖過,爲今日臣子者,受挾雜舊習之答,其敢佯若不知,而朝者分付,其曰日暮乎?其心若此,舊習之令,幾乎近矣。方有査事,末梢當爲處分,獻納安克孝,爲先罷職不敍,以嚴君君臣臣之義。噫,聞挾雜舊習之令,若有秉彝,則以當飛越,焉敢若是泄泄乎?噫,今雖耄,不可不爲先處之矣。吉輔曰,獻輔事,與其弟之遭彈,不同矣,此亦蔭官,何足數也?上曰,無其實事而如是,則此與蓍東,無異矣,雖蔭官,亦有黨論矣。渠以幺麼之人,聞此挾雜之令後,若無其心,豈不震惕而入來乎?亦其一套也。上又命書傳敎曰,往事,其勢固然,勅已行,前承旨朴昌潤敍用。上曰,今番殿最,箕伯以韓尙訥少時事,顯示譏侮於褒題之中,至謂之料外,蓋其流來筆法,太輕而然矣。吉輔曰,昨於筵中,聞御將所陳,箕伯非以少時事,有譏侮之心,料外亦嘉其能善治之意也。上曰,尙訥,能故當初外入矣,予則已知其善治矣。仍命書傳敎曰,旣按一道,必也務大,而頃者關西殿最中一守令題目,其誰褒也?筆端輕銳,殊欠爲重,奏御文字,不宜若此,當該道臣,從重推考。又命書傳敎曰,北關荐歉之餘,今年有登熟之望云,心竊幸焉。今覽北伯狀聞,食豈甘乎?今年水陸操巡點,旣皆停止,今無稟處者,而凡諸狀聞,自有格式,欲聞於予,則原啓中,先書請以停操,其何不可,而添附於後,事異常規,此等務斷,予不取焉,當該道臣推考。承·史以次退出。
上在昌慶宮。常參·經筵,以代理停。
景宗大王忌辰。
莊烈王后忌辰齋戒。
昧爽,下霜
夜二更,電光。
李宜哲達曰,大司憲李昌壽,執義任希敎,持平李鳳祥在外,沈勗之,掌令李萬育牌不進,尹在謙三度呈辭留院,今日以監察茶時之意,敢達。令曰,知道。
鄭純儉達曰,備邊司郞廳來言,今日,賓廳坐起日次,而領議政李天輔呈辭,左議政金尙魯,右議政申晩俱以身病,不得來會云矣,敢達。令曰,知道。
李吉輔達曰,今日,賓廳坐起日次,旣已頉稟,所當持公事入對,而以國忌齋戒,頉稟。令曰,知道。
又達曰,右議政申晩箚子到院,而以國忌齋戒留院之意,敢達。令曰,入之。
李宜哲達曰,憲府,連日監察茶時,事甚未安。除在外·呈辭留院外,不爲行公人員,竝卽牌招,何如?令曰,依。
以掌令李萬育,持平沈勗之等牌不進罷職令旨,令于李宜哲曰,竝推考徽旨捧入。
左議政金尙魯鍼灸呈辭,令于尹學東曰,給由。
傳于李宜哲曰,告訃使留待,儒臣入侍時,同爲入侍。
又傳于李宜哲曰,儒臣,持書傳伊訓篇,入侍于世子宮差備。
李宜哲,以戶曹言達曰,卽接廣興倉所報,則來九月朔頒祿次,倉官進去于領議政李天輔家,請受祿牌,則以爲,方在呈告中,不得祗受云,祿牌不爲出給云,何以爲之?敢稟。令曰,令倉官輸送。
右議政申晩箚曰,伏以臣父,以篤老之年,重傷於今夏無前暑熱,方値寒暖交節之時,素患泄病,大段添劇,登溷甚數,下關不能收拾,膈氣痞滯,食飮殆至全却,因此而眞元,日漸澌綴,雜試藥餌,未卽責效,委身床席,轉側須人,臣方左右扶護,煎迫罔措。今日,乃是賓對日次,且在經旬未行之餘,而顧臣情理,誠無晷刻離捨之勢,僚相亦皆有故,竟未免頉稟,曠廢職事之罪,臣實難逃,玆敢略將私懇,仰干睿聽。伏乞离明,亟降威罰,以安微分焉云云。答曰,覽箚具悉卿懇。卿須安心,勿辭救護焉。仍令曰,史官往諭。
議政府領議政李天輔身病再度呈辭,不許下答。王世子若曰,溫諭甫降,謂遐心之可回,遜牘繼陳,愧淺誠之未格。雖去就必欲自重,奈安危所關不輕?顧今國事之多艱,尤急元輔之協贊。持衰七耋,不瑕聖體之有傷,代理萬機,嗚呼,小子之在疚。皇天降割,上下悲遑者幾時,今歲雖登,流亡安集之無日。宜君臣協心而圖理,詎輔相斂身而丐閑?惟卿,喬木世家,圭璋令譽。邃學淵識,寔是名祖肖孫,淸文麗藻,蔚爲大家宗匠。南床華選,極千載之遭逢,西臬氷操,騰一方之歌詠。贊大朝建極之治,旣殫沃心之誠。勗眇躬聽政之要,益勵鞠躬之悃。歷內外而績用罙著,處巖郞而望實俱隆,方幸鼎席之有人,遽見巽章之乞退。摠護之務最劇,那免夙夜之勤勞?節宣之方易乖,遂致榮衛之傷損。惟一時無妄之疾,暫雖困於床玆,顧不日遄復之休,庶有賴於藥餌。十行之聖批鄭重,唯冀强疾而趨朝,再諭之余意懇勤,何妨臥閤而論道?須體如渴之意,亟斷告休之章。於戲,殷闇過哀,政急聖躬保護之策,燕使將至,宜念廟務積滯之嘆。卿勿復辭,余不多誥,所辭宜不許。故玆令示,想宜知悉。校理趙製進
丁丑八月二十五日申時,上御居廬廳。儒臣持書傳,告訃使同爲入侍時,校理趙,修撰李錫祥,告訃使金尙重·,左承旨鄭幹,假注書李齊衡,記事官魏興祖·李東泰以次進伏訖。上曰,告訃使進前。兩使進伏,上曰,初入時,自禮部問之乎?尙重曰,然矣。彼問曰,以何事來,而臣對以如此如此云爾,則彼曰,似然云,而禮部尙書出坐,捧咨文矣。上曰,彼有土木之役乎?尙重曰,然矣。城池之役,累千餘名爲之,而瓦家累千餘間,作於盤山中,乾隆出宿處云矣,且戍卒累千餘車,遮道載路,壓死者多,而代西㺚次出去云矣。臣等至鳳凰城,則兵部尙書巡邊云,威儀甚盛,如我國兵使,而大抵役民甚煩,民多苦矣。上曰,有政令所聞者乎?尙重曰,別無所聞,而出獵時,民多凍死云矣。上曰,獵則彼之素性矣,上副勅,初來者乎?尙重曰,然矣。上曰,通官,則意謂徐宗順來矣。徐宗孟,何以來乎?尙重曰,塡次出來矣。上曰,彼則待我國甚善,若逢蒙古則難矣。曰,觀其氣色,則彼果至誠侍之矣,臣等,以亟出咨文爲請,則皇帝曰,暑何以作行云,而臣等所居處,遮陽等物,爲之矣。兩使先退,幹曰,臣聞大臣之言,水陸軍巡操,他道則皆停止,而北道獨不停止,此近斑駁云,故敢達矣。上命書傳敎曰,昨日下敎時,未能覺悟,北道,以一體停操樣,下敎,今聞北道不在停操中,凡係操練巡點等事,勿論巨細,各樣名目,一倂停止事,令備局卽爲分付本道。幹又以大臣言,巡警及番操,何以爲之乎?上命書入於傳敎中,上曰,與權穎爭者,誰也?東泰曰,李鎭恒也。上命書傳敎曰,前奉敎權穎,前檢閱李鎭恒敍用,違牌翰林,一體敍用。幹曰,昨者小朝,臺書下答,承旨李吉輔未及頒布,而因爲入侍於大朝,故納於袖中,而於筵中,誤以已頒布樣,上達,故昨者傳敎內辭旨,與事實有異,故敢達矣。上命書傳敎曰,今聞院臣,下答不爲頒布,而以頒布誤奏,當該承旨,推考,旣下敎頒布,與未頒布,不甚關緊,不必更下,而昨日有未諭者,因此乃諭矣。噫,乙亥以後,爲今日臣子者,焉敢復售舊心,而況口奏布諭之後,或有其人,非朝鮮臣子也。自有王章,豈獨哀遑罔極而不敢,亦豈國無事而放恣乎?此則義理較然,而雖群下無狀,自犯舊習,當只以王法繩之而已,在上者若述編所云,言言疑舊,事事疑舊,臣何能措手足,官師相規,亦將無聞於公車,其弊亦勝言哉?但公聽公觀而已。予雖衰耗,決不以舊習二字,輕加於人,人或犯也,而元良雖不察,予亦決不以上欺而不治,大小臣工,咸知此意,勿犯王章,亦不自阻。噫,今諭雖如此,予已衰耗,恐負搢紳,各須自勉,莫負此意。仍下敎曰,爲人臣子者,聞此而不懲戒乎?若曰,官師相規,則不於平常之日,而乃於哀遑罔極之時乎?幹曰,見此下敎,則孰不懲戒,而敢有舊習乎?上曰,世祿之臣,尙有舊習,反不如丹·懷之民矣。曰,見今下敎,則群下孰不感動乎?上命儒臣,分讀書傳伊訓篇,讀訖,上曰,伊尹之心,可謂專一矣,如此而太甲不聽,難矣。幹曰,太甲,湯之孫,宜有聖謨遺訓,似不待伊尹之訓,而乃如此,不亦難乎?錫祥曰,伊訓,先言烈祖之成德,末言惟德罔小。伏願殿下,勿以德小而忽之,益加體念焉。上曰,遠耆德,乃不惠阿衡之漸,伊尹,豈不早見之乎?曰,太甲,聽伊尹之言,故不至於亡矣。上曰,太甲賢哉。其時年少,不惠阿衡,其後自怨自艾,幾亡而復興,誠賢矣哉,然若非伊尹輔導之,而有如飛廉之臣,則幾爲紂矣。幹曰,太甲之賢,有明證處,放桐,乃人臣所不忍之事,而太甲終不怒,乃能遷善改過,此誠賢處也。上曰,古文,純矣哉,放于桐宮,非放流之放也。幹曰,世宗朝諒陰時,初不開講,而其後慮後世襲有不學之弊,故復卽開講,今殿下彷彿世宗朝,貽厥孫謨之道,大矣,不勝忻抃矣。上曰,師尙父,卽獻丹書,使伊尹,當武時,則亦如尙父矣。錫祥曰,尙父當此時,則亦有伊訓矣。曰,易地則皆然矣。上曰,書傳,尙古之書,故文辭高矣。曰,五誥則誠獒牙,而伊訓則順矣。幹曰,比諸草木初生之時,則嫰軟而長,則錯節,故創業時書則順矣。如大明時,宋濂之書順,世禎之書則難矣。上曰,月沙書順,崔岦書則難矣。錫祥曰,書亦出於性情矣。上曰,然矣。見其書,則知其人矣。幹曰,讀書則人可復性之善,而今若不開講,則恐有後弊矣。上曰,是矣。予不着耳掩,而一國之人,無着之者,承旨後弊之說,誠然矣。錫祥曰,士夫家無讀書者,而所讀者,只取科目而已,非窮理盡性也。上曰,其弊,只在於不爲小學之致也,雖兒少,所讀者◆目也。錫祥曰,不但小學,雖經書,不讀之矣。幹曰,近來只出庭試,而無增別試策文,故士之不讀書者,因此也,士之貧窘者,亦因此也。臣在鄕曲,故慣知之矣。諸臣以次退出。
上在昌慶宮。常參·經筵,以代理停。
莊烈王后忌辰。
夜五更,月入軒轅星。
鄭幹達曰,領議政李天輔三度呈辭到院,而以國忌正日留院之意,敢達。令曰,入之。
尹學東達曰,明日常參,取稟。令曰,停。
李宜哲達曰,大司憲李昌壽,執義任希敎,持平李鳳祥在外,沈勗之,掌令李萬育呈辭,尹在謙三度呈辭留院,今日以監察茶時之意,敢達。令曰,知道。
李宜哲,以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。傳曰,知道。
鄭幹達曰,左副承旨鄭純儉,同副承旨李吉輔竝不仕進,卽爲牌招,何如?令曰,依。
以同副承旨李吉輔牌不進罷職令旨,令于李宜哲曰,推考徽旨捧入。
尹學東啓曰,前奉敎權穎,前檢閱金和澤·李鎭恒,旣已敍用,令該曹卽爲口傳付職,何如?傳曰,允。
吏曹口傳政事,以權穎爲奉敎,金和澤·李鎭恒爲檢閱。已上單付
尹學東達曰,奉敎權穎,檢閱金和澤·李鎭恒,旣已付職,竝卽牌招察任,何如?令曰,依。
傳于尹學東曰,禮房承旨,午時,與禮判·戶判同爲來待于明政殿後。
尹學東啓曰,禮曹判書李益炡,戶曹判書李宗白,依下敎來待矣。傳曰,入侍。
領議政李天輔三度呈辭,令于李宜哲曰,不許下答。
尹學東,以奉常寺官員,以都提調·提調意啓曰,東籍親耕田所種皮稷打作,則所出五石二斗之意,敢啓。傳曰,知道。
丁丑八月二十六日午時,上御崇門堂西軒。禮房承旨與禮判·戶判同爲入侍時,兼禮曹判書李益炡,戶曹判書李宗白,右承旨尹學東,假注書李齊衡,記事官魏興祖·李東泰以次進伏訖。上曰,牧丹屛,爲之耶?宗白曰,已爲之矣,轎倚亦待令矣。上命注書,持入轎倚覽畢,下敎曰,好矣。宗白曰,臣躬往南別宮南樓,望見儲慶宮,則誠近矣。乙亥年,元無遮之之事,若遮之,則尤涉殊常,宜致彼人之訝,勿遮宜矣。上曰,然矣。益炡曰,後庭試處所,以何處爲之乎?上曰,春塘臺爲之事,已下敎矣。益炡曰,重試及庭試唱榜,以何殿爲之乎?上曰,予欲有下敎,科次之日,與親傳香相値,其日明政殿·仁政殿,俱有傳香,此固難事,當日若收卷而來,卽爲科次,則或可畢於其前耶?益炡曰,似未可及矣。上曰,隨捧隨考,則似易矣。益炡曰,然則似可及矣。上命承旨書傳敎曰,三十日親傳香相値,仁政殿亦傳香相値,庭試科次,春塘臺隨捧科次,持合考來,入侍等第,而來十一日庭試,則春塘臺試所明政殿依例科次事,分付,重試設場及唱榜,皆於明政殿。上曰,金致仁金冠布裹之說,誠可笑矣,領府事之意則是矣,故許之矣。益炡曰,庚午國恤之後,有設科事,而服色,與領府事收議中異矣,此則問議于大臣稟定,似宜矣。上曰,然矣。命書傳敎曰,明年三月後,若有唱榜,則服色從吉從淡與否,令該曹考奏矣。頃者以領府事獻議,觀之,意謂淺淡服,今聞禮判所奏,已去庚午年,議大臣以吉服行禮云,古禮雖若此,予意,諸臣進見,旣以淡服,則名雖權停,禮無異進見。況庚子以後三年之制復舊之後,其君,方在衰麻之中,而諸臣以吉服,行禮於法殿,其君服衰若常年,而賜花賜酒於殿庭,決不然矣,以淺淡服行禮,誠爲得宜,以此問議于時·原任大臣,登對以稟。又命書傳敎曰,三十日親傳香時,毓祥宮傳香,一體擧行,此後亦依此,以視事服傳香者,同爲親傳,而承旨傳香時白袍者,亦依頃日例,明政殿庭擧行。上命注書,召入宣傳官,命往東郊,觀秋收早晩,晩穀可及與否而來,可也。宗白曰,北道年例入送木花八千二百餘斤,每以司僕寺稅入木花,逐年入送者,已近百年矣。或値綿歉,則其中二千二百餘斤,有自本曹,以木代送之例,而癸丑年,則貿送木花一千六十斤矣,今年則本寺以連値綿歉,元數八千二百餘斤內二千斤,自本寺輸送,其餘六千二百餘斤,以臣曹輸送之意,草記依下,故太僕與臣曹,又各論報備局,畢竟以六千斤,今年兺擧行捧甘矣。本曹本無木花所捧,勢將別貿以送,所謂別貿,雖是本曹經費之所係,常患甚難,其不可替當太僕之事,創開前例所無之別貿者,較然明甚,太僕木花之罄乏,非不稔知,而其視本曹經費之罔措,尙有緩急之殊,若以價貿送,則本曹與太僕等耳。雖有從前應行之例,當此國役稠疊經費枵然之日,尙思所以變通,況此前例所無之事,實無擧行之勢,依前例,只以木花二千斤之數,代送木綿,何如?上曰,此時度支,不可不念,太僕亦不可不顧,參半擧行,可也。出擧條宗白曰,內司年例輸送米二百石及別判下輸送米一百六十五石,自本曹,今二月·三月兩次出關,使廣興倉趁期輸納後,關子勘合,如例爲之,而該倉書員三人庫直一名等,符同本曹算員,刀擦前日已勘合關子中二月·三月之二三字,改塡以六字,米三百六十五石,再次出庫發賣作錢,事之驚駭,莫此爲甚。臣適有所聞,所犯諸人,竝爲捉來捧招,則不待杖問,一一直招,本米之未及發賣者,與已作錢者,竝爲推出,方令依元數還入庫,而大抵廣興·軍資兩倉,處在江外,吏屬之作奸,官穀之耗縮,不特今番事而已,而罪狀現發之後,不可不各別嚴懲,故算員·書員·庫直等,自本曹移送秋曹,俾勿懲贖,依律重勘,而當該倉官,不察朱畫爻周之曹關,致令奸吏輩恣意偸竊者,亦甚可駭。拿問勘處,何如?上曰,依爲之。出擧條戶·禮判先退,東泰曰,臣以職掌事,敢達矣。曾於史閣諸處,旣置喪禮補編,則今番編緝補編,不可不依前置之,芸閣新印奎璧經書,亦宜藏置於史閣,竝一體印藏於五處史庫及本館,何如?上曰,依爲之。出擧條學東曰,臣以傳香進香室,見香室官所造謄錄,則非續書前謄錄也,乃別成冊子,而新出凡例者也,若此則事體重大,似非一香官所擔當者也,敢達矣。上曰,所達是矣。此後,則當該承旨照管,可也。承·史竝退出。
上在昌慶宮。常參·經筵,以代理停。
夜一更,有霧氣。
申時,日暈。
尹得載達曰,明日常參,取稟。令曰,停。
以承傳色口傳下敎曰,御前停擧儒生,如有之,解停,太學亦有之,則一體解停,俾赴今番科場。
李宜哲達曰,憲府之連日監察茶時,諫院之許久闕達,俱涉未安。兩司除在外·呈辭受內外,不爲行公人員,竝卽牌招,何如?令曰,依。
又達曰,大司憲李昌壽,執義任希敎,持平李鳳祥在外,沈勗之,掌令李萬育牌不進,一員未差,今日以監察茶時之意,敢達。令曰,知道。
以掌令李萬育,持平沈勗之,正言李仁培等牌不進罷職令旨,令于李宜哲曰,竝推考徽旨捧入。
尹學東達曰,奉敎權穎,時在京畿果川地,檢閱李鎭恒,時在京畿楊根地,檢閱金和澤,時在江原道狼川地,竝斯速乘馹上來事,下諭,何如?令曰,依。
傳于鄭純儉曰,禮房承旨,入侍于明政殿後。
尹得載達曰,右承旨尹學東,今日不爲仕進,牌招,何如?令曰,依。
李宜哲啓曰,禮房承旨不爲仕進事,微稟,傳于李宜哲曰,他承旨入侍。
尹學東,以禮曹言啓曰,各陵·殿官員,試暇假官,以付祿忠義,差送矣。卽接忠義廳所報,則今此庭試時,以二十員忠義,各陵·殿,不得推移差送云,其不足之代,依前例以三醫司差送之意,敢啓。傳曰,知道。
又以孝昭殿參奉,以入番宗室意達曰,凡大小科場時,本殿參奉·忠義有受暇赴擧之例,今此庭試時,參奉鄭錫達·金鍾協,忠義李白圭·南台老·趙漢鎭·李萬協俱爲赴擧云,參奉代假官一員,忠義代假官二員,令該府預爲差出,以爲入番之意,分付,何如?令曰,依。
又以徽寧殿參奉,以入番宗室意達曰,凡大小科場時,本殿參奉·忠義有受暇赴擧之例,今此庭試時,參奉張祉紹·朴東最,忠義李益烇·權泰彦·趙長鎭·韓命玄俱爲赴擧云,參奉代假官一員,忠義代假官二員,令該府預爲差出,以爲入番之意,分付,何如?令曰,依。
尹得載,以宗簿寺官員,以提調意啓曰,國朝御牒·八高祖圖·王妃世譜,自本寺修正事,命下矣。今方始役,而本寺郞廳三員,逐日仕進,纂修監董之役,一時爲急,依例差祭安徐,凡公會勿參,以爲專意董役,出草校讐編次之際,本寺忠義衛一人,勢難速完,依例加出書寫忠義衛二人,付軍職冠帶常仕,與本寺忠義衛,同爲擧行,而領賜譜略,亦依前例收聚改張之意,敢啓。傳曰,知道。
李宜哲,以兵曹言達曰,同知中樞府事兪彦摯素患痰癖之症,挾感添劇,旬月之內,萬無起動供仕之望,呈狀乞遞。西樞,雖是閑局,不可一向虛帶,今姑改差,何如?令曰,依。
又以義禁府言達曰,蔚山府使沈瑴拿處事,徽旨達下矣。沈瑴,時在任所云,依例發遣府羅將,拿來,何如?令曰,依。
又以義禁府言啓曰,今此庭試時,本府都事皆爲赴擧,武臣都事一員,本府入直,而當直入直都事,文書回公都事,靑陽門禁亂都事,慕華館南北門禁亂都事,無以推移,假都事五員,令該曹差出,以爲分排之地何如?傳曰,允。
又以訓鍊都監言啓曰,都監從事官四員內,軍色從事官未差,鳥銃色從事官朴師衡,火藥色從事官尹彝遜,身病甚重,勢難入直,糧餉色從事官李憲鎭,以國葬都監儀軌廳廊廳,除本仕,本局省記,無以推移。在前如此之時,有把摠代直之規,今亦依前例,以把摠代直之意,敢啓。傳曰,知道。
同副承旨李吉輔書曰,伏以臣,年紀衰晩,神精消耗,病伏郊坰,念絶榮要,不自意我大朝殿下特垂收錄,置之喉舌之地,臣銜恩畏義,黽勉承膺,而職在近密,才實鈍滯,早晩瘡疣,臣固自料,迺者臺書事出,而臣之不職之失,果著矣。蓋伊日臺書承批後,臣則以旣經稟達,卽令頒布,故筵席下詢之時,遂以已頒仰對,退出之後,始聞以臣之旋復持入,初不頒下。夫旣不頒下,則諫臣,何從而知之,旣不聞知,則又安得以出避也?況其頒不頒,乃臣該掌,而倉卒奏對,遂歸爽實,昏謬顚錯,無所逃罪。臣何敢諉之以事勢之適然,薄罰之已勘,而晏然自在乎?昨違嚴召,尤切兢惶,玆敢露章自列。伏乞离明,亟加譴削,以爲人臣溺職者之戒,不勝幸甚云云。答曰,覽書具悉。爾其勿辭,從速察職。
正言金埅書曰,伏以居諸遄邁,仁元大妣因山克襄,虞事已畢,貞聖王妣卒哭又過,仰惟大小朝皇皇罔極之痛,益復如新。伏況大朝以衰晩之年,篤孺慕之孝,五月嚴廬,不釋衰經,觸冒暑雨,隨詣山陵,躬行奠祭,一不命攝,此盛百王之盛節,前史之罕覯,寰土含生,擧切感泣,而聖情哀毁,傷損必多,伏想邸下,悲疚中焦慮之懷,與諸臣一般矣。仍念臣,謬忝匪據,曠月虛帶,且以老母病勢危劇,情理迫隘,無由離捨進參於廞儀啓駕之日,謹控肝血之懇,仰冀誅罰之譴,及承睿批,不惟不加之罪,反賜溫諭,敎之以勿辭救護,臣拜受興讀,以首頓地,感極涕零,不知所以報效之地也。繼而伏聞孝昭殿七虞祭時,我大朝特下嚴敎,有不參諸臣一倂罷職之命,而臣名獨漏於現告之中,臣於是一倍慙悚,措躬無地。噫,玄宮旣閉,徽音永閟,自玆以往,褥蟻微忱,更無可寓之地,則爲今日臣子者,豈敢一向退處,不思所以少伸情禮,而顧臣偏母,今年八十有四,一病三朔,眞元日陷,奄奄氣息,朝夕難保,臣以單孑一身,左右扶將,不忍離違,至情所迫,他不暇顧,竟未得更赴哭辭之班,隨參陪祭之列。論其罪犯,臣罪尤重,而今此勘罷,只在堂上以上,獨不及於臣身,職秩之區別,雖知出於我大朝參酌之至意,而時帶諫省之職,罪又有浮於人,則在國家刑政,豈可以官爵之高下,而有所彼此,在微臣廉隅,亦何以一時倖逭爲幸,而厭然自掩,不思自處之道乎?玆敢席藁私次,瀝血陳籲。伏願离明,俯諒自劾之義,亟施誅罷之典,仍令選部,勿復甄擬,以嚴邦憲,以肅朝綱,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭,從速上來察職。
丁丑八月二十七日辰時,上御崇門堂西軒。承旨入侍時,右副承旨李宜哲,假注書李齊衡,記事官魏興祖·李東泰以次進伏訖。上曰,陵官,有試暇出假之前例耶?宜哲曰,有之矣。上曰,命官,恐有擬望乏人之慮矣。若以昏耄之人,苟充,則何以考卷?仍命書傳敎曰,噫,豈有若今番庭試者乎?然爲慈聖設科,只在乎此,勿論願赴與否,廟·社·陵·殿·園·兩殿·兩陵官員,皆許假官入場,十一日,則只許願赴者,而試官,宜擇侍從堂上·堂下違牌人,竝敍用,卿宰試官望,若乏人,以二員擬望。上曰,翰圈,則當待秋榜擧行,而館錄,則先爲擧行然後,堂錄,當次第擧行,可也。仍命書傳敎曰,堂錄中人升資者多,其令弘文館本館錄,卽爲擧行。上曰,儒生明夕當入門,諸試官留門前,俱詣試所事,分付,可也。仍命書傳敎曰,承旨·試官留門前,先爲進詣。承·史竝退出。
上在昌慶宮。常參·經筵,以代理停。
夜四更五更,雷動電光
嬪宮望哭後,政院·玉堂口傳問安。答曰,知道。
尹學東達曰,明日庭試,再明日親祭齋戒,來九月初一日親祭正日,相値,連三日常參,頉稟。令曰,知道。
鄭純儉達曰,卽者備邊司郞廳來言,今日,賓廳日次,而領議政李天輔四度呈辭,頉稟。令曰,知道。
李宜哲達曰,大司憲李昌壽,執義任希敎,持平李鳳祥在外,沈勗之呈辭,掌令李萬育再度呈辭留院,一員未差,今日以監察茶時之意,敢達。令曰,知道。
又達曰,領敦寧趙載浩箚子到院,而以親祭齋戒留院之意,敢達。令曰,入之。
藥房副提調尹得載啓曰,伏未審日間,聖體調攝,若何,憊眩之候,寢膳之節,亦何如?前劑入湯劑茶飮,已盡於昨日,臣卽與諸御醫入診,詳察聖候,議定繼進當否,爲宜,臣不勝區區憂慮,敢來問安,竝此仰稟。答曰,知道。氣則一樣,而湯劑茶飮,加劑五貼以入,後日次入侍,宜矣。
純儉啓曰,明日慕華館庭試武科殿試時,兩司當爲進參,城上所牌招言送,何如?傳曰,允。
傳于尹學東曰,噫,昨已諭,今番庭試,宜有命官,政院知悉。
傳于尹學東曰,試官,只以入來人書入。
學東啓曰,試官望中,時無職名人員,令該曹卽爲口傳付軍職,何如?傳曰,允。
兵曹口傳政事,副司直韓光會,副司果洪樂命·宋文載·洪良漢·李星慶·鄭晩淳·鄭遠達。
以對讀官尹東昇·趙·洪樂命·李命植牌不進罷職令旨,令于尹學東曰,竝推考徽旨捧入。
傳于尹學東曰,方在孝昭殿,如有違牌者,則稟達。
傳于學東曰,上食時已近,而牌去來尙無之,上食後若有來者,禮房承旨奏告而處之。
傳于尹學東曰,庭試在明,此心一倍,追惟昔年臨視,心焉欲墜,此試官,爲今日臣子,焉敢違命?堂下亦只推一體,更爲牌招,若復違命,老大臣外當奏,於夕上食,從重處之,上食前,卽爲擧行。
傳于鄭純儉曰,元榜外直赴幾人,書入。
純儉啓曰,明日慕華館庭試武科殿試時,或有等畫之人,則以何枝比較乎?敢稟。傳曰,以片箭爲之。
傳于鄭純儉曰,今番庭試,豈比常例?科規且歇,擧子恒願春塘,明日文武科命官,合設於春塘,鉦鼓置之,紅旗·金用·靑旗·禁喧騎郞·靑陽門哨官作門,一依親臨例擧行,合考,入于小次爲之。
傳于鄭純儉曰,武科命官,李判府事進去,十一日武科,依例慕華館擧行,靑陽門作門軍,以入直擧行。
傳于鄭純儉曰,十一日慕華館執鼓,依例爲之,而明日則置之。
傳于尹學東曰,似有雨徵,擧子雨傘等物許入事,分付于禁亂官,十一日,則雨傘等物勿爲許入事,分付。
傳于鄭純儉曰,承旨入侍于世子宮差備。
鄭純儉啓曰,卽者議政府錄事來言,領議政李天輔伏聞下敎至嚴,萬萬惶懍,扶舁病軀,來伏金吾門外,恭竢處分,仍納命召,何以爲之?敢稟。傳曰,勿待命,命召遣史官傳諭。
李宜哲啓曰,卽者禁府都事來言,領議政李天輔待命於金吾門外云,係是大臣去就,敢啓。
李宜哲啓曰,卽者敦寧府錄事來言,領敦寧趙載浩再牌特敎之下,未克趨承,罪合萬死,玆敢擔舁病軀,胥命金吾門外云矣,係是大臣去就,敢啓。傳曰,勿待命事,遣史官傳諭。
李宜哲啓曰,卽者禁府都事來言,領敦寧趙載浩待命於金吾門外云,係是大臣去就,敢啓。
李宜哲啓曰,卽者議政府錄事來言,左議政金尙魯,守株之愚難變,狗馬之疾方劇,嚴敎之下,荐違召命,震懍之極,唯有死罪,舁伏金吾門外,泥首待勘,仍納命召,何以爲之,敢稟。
李宜哲啓曰,卽者議政府錄事來言,右議政申晩,嚴敎之下,荐違召命,惶悚震懍,走伏金吾門外,泥首待勘,仍納命召,何以爲之,敢稟。
李宜哲啓曰,卽者禁府都事來言,左議政金尙魯,右議政申晩俱爲待命於金吾門外云,係是大臣去就,敢啓。
李宜哲達曰,卽者議政府錄事來言,領議政李天輔,伏聞下敎至嚴,萬萬惶懍,扶舁病軀,來伏金吾門外,恭竢處分云矣,係是大臣去就,敢達。令曰,知道。
李宜哲達曰,卽者禁府都事來言,領議政李天輔,待命於金吾門外云,係是大臣去就,敢達。令曰,知道。
李宜哲達曰,卽者議政府錄事來言,左議政金尙魯,守株之愚難變,狗馬之疾方劇,嚴敎之下,荐違召命,震懍之極,唯有死罪,舁伏金吾門外,泥首待勘云矣,係是大臣去就,敢達。令曰,知道。
李宜哲達曰,卽者議政府錄事來言,右議政申晩,嚴敎之下,荐違召命,惶悚震懍,走伏金吾門外,泥首待勘云矣,係是大臣去就,敢達。令曰,知道。
李宜哲達曰,卽者禁府都事來言,左議政金尙魯,右議政申晩俱爲待命於金吾門外,係是大臣去就,敢達。令曰,知道。
李宜哲達曰,卽者敦寧府錄事來言,領敦寧趙載浩,再次特敎之下,未克趨承,罪合萬死,玆敢擔舁病軀,胥命金吾門外云矣,係是大臣去就,敢達。令曰,知道。
李宜哲達曰,卽者禁府都事來言,領敦寧趙載浩,待命於金吾門外,係是大臣去就,敢達。令曰,知道。
李宜哲,以司饔院官員,以都提調·提調意啓曰,本院奉事權瑜,以柴場摘奸事,廣州地辭朝下去矣,身病猝重,僅僅馱還,摘奸之役,仍致停廢。秋事漸晩,不得已改差其代,以奉事張錫履下送,使之趁卽擧行之意敢啓。令曰,知道。
尹學東,以迎接都監言啓曰,今此兩假魂殿受祭時,祭物熟設處所,設於便近處忠壯衛廳及北所之意,敢啓。令曰,知道。
鄭純儉,以兵曹言啓曰,前後直赴殿試,捧承傳入勸武軍官崔昌熽等一百十五人,前庭試初試陳試人閑良曺彦臣等二人,各道選武軍官直赴會試人林泰禧等六人,隨其錄名,許赴於明日庭試殿試之意,敢啓。令曰,知道。
以全羅監司狀達,今九月朔進上九月令薦新石榴,限內不得封進,惶恐待罪事,令于尹學東曰,勿待罪事,回諭。
行判中樞府事李宗城箚曰,伏以今玆庭試之設行,實出於我大朝哀慕不匱之孝思,凡在臣僚,莫不愴慼而昨奉聖敎,又不覺潸然之涕下也。其以科事召役者,義不容辭避,況臣區區所自效,只在於筋力爲禮,故未嘗以衰病爲諉,惟顚仆是期,近因霜寒猝緊,宿患下泄之症,一倍添劇,殆至於一飯十起。宛轉床席,無復起色,而重以痔腫兼發,片時動作,號痛若絶,陋穢之狀,有不敢煩陳,此際,讀券官天牌儼臨,而左右扶策,欲起還仆,坐逋召命,俯乖夙心,惶懍悼歎,氷炭在中。伏乞睿慈,亟令攸司,勘臣違傲之罪,以安賤分,以警具僚,不勝幸甚云云。答曰,覽箚具悉卿懇。以疾未參,其何所傷?卿須安心,勿辭善攝焉。仍令曰,史官往諭。
右議政申晩箚曰,伏以臣於日昨,猥將懇迫之私,仰瀆睿聽,及承批旨,許臣救護,臣且惶且感,不知所喩。第臣老父病狀,膈滯下泄等症,一向無減,晝或少間,夜輒加劇,廢食失睡,眞元日益澌敗,多施藥餌,少無其效,貼身床笫,昏涔度日,臣方左右扶護,焦遑罔措。顧臣情理,豈有奔奏職事之勢,而惟是忝在保護之地,當此日次議藥之時,義分是懼,不得不抑情仕進,日前大朝筵中,敢暴私懇,未蒙矜許,臣徊徨悶塞,自恨其誠薄辭拙也。目下情私,決無晷刻離捨之望,今日問安,竟未進參,臣罪至此,合被重何。伏乞离明,俯賜矜諒,亟令鐫遞臣藥院之任,仍治臣廢禮之罪,以肅朝綱,以安微分,不勝幸甚云云。答曰,覽箚具悉卿懇。卿須安心勿辭,亦勿引咎救護焉。仍令曰,史官往諭。
左議政金尙魯箚曰,伏以臣於前後試牌,殆似虞旌之招,迷不轉身,罪積逋命。況目下臂病,歷旬日苦劇,亘晝夜叫楚,伏蒙大小朝恩暇,雜試鍼焫,亦無分效,宛轉床簀,寢食俱廢,若將少須臾難支,今朝讀券官之召,未克承膺,臣誠死罪,惟俟亟降威罰,以彰其慢焉云云。答曰,覽箚具悉卿懇。以疾未參,其何所傷?卿須安心,勿辭善攝焉。仍令曰,史官往諭。
司諫金光國上書曰,伏以天降大割,我貞聖聖母禮陟,纔踰月,慈聖殿下,又棄臣民,禮制有限,兩魂殿因山已畢,虞卒奄過,帀城含生,痛隕罙切,伏惟我大小朝孝思罔極,哀毁踰禮,實多損傷之憂,區區犬馬之戀,曷有其極?伏念臣,以蟣蝨無似之賤,荷天地罔極之恩,待罪南土,屢辱聖諭,隕越感激,圖酬無地,迺者諫職除旨,遠宣遐土,臣於是職,亦嘗叨冒,而從前蔑效之地,理難承膺。況今年貌衰朽,志氣摧頹,風裁敢言,尤無其望,日昨出肅,只出於戀結軒陛,義在奔問,乃敢顚倒入城,重瞻修門,縱不得獲近日月之光,昵侍深墨之容,而賤臣私分,於是乎粗伸其萬一矣。今因闕達,召牌押臨,而非但長塗撼頓之餘,宿病猝發,蠢動無路,且本來情地實無供職之勢,玆不得不隨詣禁扄之外,徑還私次。伏乞睿慈,特令重勘臣罪,以董餘人焉。第臣新從下邑,事同執藝,敢以目下民急,仰陳於离明之下。蓋乙·丙兩凶,實入路同患,而湖南沿海之邑,尤有甚焉。乙亥條大同之許退,昨年秋舊還之停捧,實出於大朝至仁至德,靡是則民豈保有今日,而享今秋豐登之樂哉?頃者各道最久一年條還上蕩減之命一下,而跛躃癃病之民,莫不踴躍感泣,勢如久旱餘草木,時雨將降,欣欣欲舞矣。第伏聞湖南一道,舊還無餘,所謂道內最久條,卽乙亥是已,廟議以其年條之不遠。且慮國儲之太縮,將有區別之意云,誠如是也。環湖一路,獨未蒙曠蕩之恩,而向來鼓舞欣欣之徒,其缺望,爲如何哉?臣於上來之路,歷見道臣,道臣之意,亦與臣同,而深以此爲憂矣,以臣愚見,抑有一焉。大抵靈·羅以下八邑,兩年被災之酷,甲於諸路,今雖少豐,竝與各樣身米布之一時竝督,已有難支之慮,且再昨年未捧還穀,無非逃故指徵無處之類。日前參半以捧之敎,實出於爲民息肩之聖意,臣不勝其欽仰頌祝之萬萬,而第其徵隣徵族之間,大侵餘氓,勢將囂然,無以安其生矣,今若擧一道,不得擧論於蕩減之中,則無寧就其沿海尤甚之邑,特許蠲減,俾爲全保之圖矣。伏願邸下,仰稟大朝,俯詢廟堂,特賜處分焉。臣無任云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。書辭,令廟堂稟處,爾其勿辭,從速察職。
領議政李天輔身病三度呈辭,不許下答。王世子若曰,前批旣申,佇卿志之可挽,連章不已,胡余誠之莫孚?辭雖至三,言則不再。顧今艱虞之溢目,詎合輔相之奉身?嗟余沖年眇躬,責則丕於代理,尙賴宿德元老,功可圖於仰成。大慼連仍而上下哀遑,孰時艱之共濟?荒歲荐經而中外凋瘵,惟臣良之是毗。卿惟膺心簡於大朝,位則踐首席於台府。國舅光城之自出,王室之休戚與同,名相文忠之肖孫,家學之淵源甚正。語事業則周通該括,有帲幪庇群生之功,論襟抱則脫灑恢弘,有河瀆納衆流之量。志不渝於夷險,益嘉卿體國之忠,世爭趨於浮囂,惟恃卿鎭物之操。方國事有未濟之慮,胡卿恙罹無妄之災?遞護使而俾便調治,仰認上眷之下逮,遣太醫而爰令診視,惟冀昔疾之今瘳。章三上而卿懇雖勤,言一出而余志已定。國體民力之俱絀,匪元輔,誰與同憂?天時人事之交訌,微老成,難以共理。譬敗局之下子,要仗高着之才,若大川之無津,詎捨利涉之手?十年荷聖明之知遇,那無未忍訣之懷?一身佩國家之安危,宜思不當去之義。論治道何妨臥閤?俟病間須遄造朝。諒神明之默扶,自當快愈,縱機務之少曠,何遽巽辭?惟朝野缺望之已多,難一二語,況廊廟佐治之未久,纔五六年。決不捨卿,其無困我。於戲,重宸之眷注方篤,是誠圖報之秋,大臣之去就不輕,此豈丐閒之日?益贊建極之化,可期臣主之俱榮,勉卒推車之功,宜與僚相而夾輔。烏可望望然去也?玆庸申申而告之。所辭宜不許,故玆令示,想宜知悉。副校理南泰著製進
令全羅道觀察使洪麟漢書。王世子若曰,人才實關治亂,雖內外輕重之殊,國家與同戚休,必大小歷試而可。肆北宸有詔,命南紀往欽。惟卿,大家典刑,宰相風度。醴泉靈芝之有自,展也名父之肖兒,瑞鳳祥麟之竝生,允矣賢兄之難弟。蘊精神於和粹之質,器則瑚璉,儲經綸於公正之姿,材是柱石。迨夫春塘之決策,蔚乎巖廊之貯譽。名道歷揚,始自鸞掖,下邑暫出,焉用牛刀?晉擢銀臺,實由大朝眷注之摯,旋長國子,尤見明時聲望之隆。眷彼湖南之藩維,允爲海東之根本。山川不改於豐沛,枌楡尙存,貢賦寔類於荊揚,舸艦交錯。數百萬生靈蕃殖,可見拊馭之難,五十六州縣布羅,有是幅員之廣。而區畫視諸道最重。況弊瘼比前日尤多。府庫蕩殘,罔非墨吏雀鼠之粍,民俗訛誤,實有赤子龍蛇之憂。顧向來變故之新經,政急鎭安之策,雖今歲豐登之有望,詎忽撫摩之要?苟非任重致遠之材,曷膺剸煩理劇之責?水旱災傷之親審,纔遣敬差官檢田,霜露恩威之竝施,尤仗觀察使宣化。在廷臣無出卿者,當是時屬之子乎?玆授卿以守全羅道觀察使兼兵馬水軍節度使巡察使,卿其勉展良圖,祗服休命。察吏奸則如物來而照於鑑,恤民隱則若已推而納諸溝。財力已竭於公私,宜思儲蓄之道,習俗頓異於前後,可無作新之方。喬木殫世臣之誠,敢忘委寄之聖簡,甘棠留乃叔之化,須看去思之舊碑。於戲,奉嚴廬惻怛之絲綸,孰不感泣?迨駟車驅馳於原隰,宜勤詢咨。故玆令示,想宜知悉。副修撰洪景海製進
令京畿水軍節度使李柱國書。王世子若曰,摠三都之舟師,爲任實重,簡一代之閫望,非卿莫宜。往哉惟欽,擧而悉畀。顧帥鎭孰非藩障,而喬營最居要衝。作沁都之唇齒,處漢京之咽喉。關防有截,任湖海之管轄,掌舳艫之操練。節制自專海寇無形,風高謹警急之備,島民本狡,地瘠難牧養之方。況近世饑荒之荐臻,伊今日凋弊之益甚。器械朽鈍,昇平已過百年,機務疎虞,弊瘼非止一事。苟非制勝辦事之智,難任統禦之功,方當缺帥擇代之辰,尤切審愼之念。惟卿,器宇俊邁,材略恢奇。惟璿籍之旁支,休戚有共國之義,顧將家之自出,韜靲著過人之譽。日東隨信使之車,播聲名於殊域,淸北仗防營之鉞,陳膂力於遐陲。自妙齡而久處禁林,屢紆寵奬,不數歲而再制閫臬,輒奏茂庸。眷諸帥無踰於卿,肆是任可屬之子。玆授卿以京畿水軍節度使兼三道統禦使喬桐府使,卿其毋負簡寄,益殫忠勤。撫魚鼈之島氓,所貴乎懷綏安輯,領龍驤之戰艦,其責則操習繕修。得士心,稟在於威惠竝施,太剛是戒,詰戎政,無過乎糧械俱峙,遠圖惟懷。矧惟玆邦,厥有先躅。名祖之遺愛不泯,亶宜肖孫之遹追,諸舅之善政相承,佇期賢甥之酷似。一遵前人之約束,苟有大事則稟裁。於戲,裘帶得江漢之心,要仗坐以鎭之略,颿風接登萊之路,詎忽備不虞之方?宜贊安枕之圖,常若對壘之日。故玆令示,想宜知悉。副校理南泰著製進
八月二十八日申時,上御居廬廳。承旨入侍時,右副承旨李宜哲,記事官李晉圭·魏興祖·李東泰進伏訖。上曰,翰林,皆已敍用,而今去何處乎?宜哲曰,三人皆在外,故纔已下諭矣。上命宜哲書傳敎曰,噫,不能欺多士武士,亦不敢泯其往事,雖設科,追憶其時,良欲溘然,爲今日臣子者,今番試官,抑何心違牌,而至如特敎再牌之後,初雖不能聞此敎,焉敢違牌乎?且停擧之人,旣令解停,大臣館閣之臣子弟,豈欲停擧而然,則試官,求於他國而後,可無其弊,旣設科而無試官乎?國無法,則雖小官,其孰能加之?若國有法,則宜先大官,聞下敎,若不信也,此恒日不信君也,若信其令,又爲違牌,此國無法也。下敎中,旣曰,老大臣外,領府事·李判府事,自在其中,領相則方在尋單,違牌與否,非所可論,領敦寧,則雖非老矣,實恙已知,此外大臣之違牌,爲公乎,爲私乎?聞此敎,循例待命,不若承命。噫,今日予之心慨然,踐其言,泣涕以奏,戚我陟降,常時其若樹紀綱,今日豈若此?勅使當頭,顧今國事可謂罔涯,而顧瞻而不喩,此無國也,無國而豈有君乎?予雖衰矣,國法不衰。左議政金尙魯,右議政申晩竝罷職。出榻敎上曰,李判府事·金領府事·趙領敦寧皆違牌乎?宜哲曰,然矣。上曰,領相亦命招耶?宜哲曰,亦違召不進矣。上曰,領敦寧,年今幾何?似近六十矣。宜哲曰,未能的知,而應爲六十矣。上曰,趙載洪,亦幾五十矣。宜哲曰,已踰四十,久矣。上曰,誰有無子弟之人乎?一番見漏於科,亦何所妨,而爲其子姪之見科,若是違牌,誠非矣。今日內局問安,右相入來耶?宜哲曰,以其親病陳箚矣,仍以左相之有實病,發端而未及盡奏。上曰,今日問安之不參,尤爲非矣,是亦謀也。予以政院知悉,先已諭之,則想必知之,而如是連違召命,極爲非矣。洪啓禧,無文任,而李鼎輔,則方帶提學,故將欲招政官,出一提學,而適忘鼎輔所帶提學,爲何館,故問于政院,而無所對,心甚訝之矣。又命書傳敎曰,今番庭試,事體,若何?旣不親臨,命官宜具,先已下敎,文任則兩館提學中一提,姑未差代,而李鼎輔,則弘藝難記,方帶提學,而以予精神,亦莫能信。然問于政院,皆無以對,其涉訝之,意或捧單而然,欲推承旨,今問,其果帶矣,當該誤奏人,從重推考。出榻敎諸臣退出。
上在昌慶宮。常參·經筵,以代理停。
李吉輔達曰,大司憲李昌壽,執義任希敎,持平李鳳祥在外,沈勗之呈辭,掌令李萬育呈辭入達,一員未差,今日以監察茶時之意,敢達。令曰,知道。
李宜哲,以都摠府言啓曰,今日入直內三廳武兼·禁軍及軍兵等,當爲中日習射,而春塘臺文武科庭試·殿試相値,不得爲之之意,敢啓。傳曰,知道。
以承傳色口傳下敎于鄭純儉曰,今日慶科庭試武科,體昔年之意,赴防除之。
傳于尹得載曰,文試官承旨所食者,於帳殿爲之,武試官盡入與否,探知以稟,天明後懸題,卽當擧行分付入門所,儒生盡入後,閉門,入門單子,入之。
傳于尹得載曰,書題當下,待之。
傳于鄭純儉曰,貫一中以上,封箭。
傳于鄭純儉曰,抄其居首者,依下敎使之片箭比較,而四人則二貫革立之,二人則一貫革立之。
傳于鄭純儉曰,今番日又如此,儒生數多,貫革尺量,前已爲之,尺量姑除之,武擧子亦多,三貫革立之,每貫革,三人式放射事,分付。
傳于鄭純儉曰,初試數多,五貫革立之。
傳于鄭純儉曰,每貫革,五人式放射。
傳于鄭純儉曰,日勢已晩,一貫革,加立之,使兵判·差備官,以在近人,加數以定。
鄭純儉啓曰,閑良李光浹,貫邊得中,無字標,何以爲之?微稟。傳曰,旣已得中,使之封箭。
李宜哲啓曰,知義禁金漢喆,持時囚罪人洪獻輔口招,來待矣。
李宜哲,以都摠府言達曰,來九月初一日,孝昭殿朔祭親行時,侍衛不可不備員,而都摠管海興君橿差祭,南原君針灸受由,副摠管綾安君槇,身病猝重,勢難進參,二員未差,寶劍侍衛及王世子陪衛將,不得備員,身病人員,合有變通之道。令政院卽速稟旨變通,竝與未差之代,仍令該曹以在京無故人,卽爲口傳差出,以爲備員侍衛之地,何如?令曰,依。
尹學東,以侍講院言達曰,再明日徽寧殿朔祭親行時,宮官,不可不備員,而輔德宋德中受由在外,司書任㻐奉命在外,兼輔德·兼弼善·兼司書·兼說書俱未差,執事萬無推移塡差之道。在外人員,似當有變通之道,令政院稟旨擧行,與未差之代,一體差出,待下批仍卽牌招,以爲備員之地,何如?令曰,知道。當此之時,煩稟寔難,待後日政,盡數差出。
鄭榦,以戶曹言達曰,依令旨,領議政李天輔來九月朔祿俸,令倉官更爲輸送于本家,則以爲,方在呈告乞遞中,不得領受云,祿俸不爲領收,何以爲之?敢稟。令曰,令倉官更爲輸送。
尹學東,以敦寧府言達曰,本府素甚淸寒,而當初賜與漁鹽船稅,移屬均役廳之後,尤不成衙門貌樣矣。去乙亥年分,慶尙道昆陽地,有築堰處,故自本府多得公私債,今已完築,不可不一番打量分畓,府郞廳,給馬下送,與本官眼同擧行之意,敢達。令曰,知道。
李宜哲,以義禁府言達曰,平安監司狀達據,備邊司粘目內,甲戌年關西腐傷木發賣時,偸賣新木之褊裨權啓天·李亨栽·李彭甲·申正源等,令該曹嚴問嚴勘事,達下矣。權啓天,曾經朝官云,依例拿囚,而李亨栽·李彭甲·申正源等,竝令秋曹勘處,何如?令曰,依。
領府事金在魯箚曰,伏以臣,老病濱死,生人之事,幾乎都絶,至於命官之任,喉院,雖難於拔望,循例充擬,而承命主試,非八十老人所可擬議。特敎再牌之下,震懍罔措,而反復思量,不得不更犯違慢,乃蒙大朝特賜分揀,雖感憫老之聖意,而負罪旣同,終不容獨逭,玆敢冒死自列。伏乞离明,亟令一體勘處,以伸公法,以安私分,千萬幸甚云云。答曰,覽箚具悉卿懇。以疾未參,其何所傷?卿須安心,勿辭善攝焉。仍令曰,史官往諭。
行判中樞府事李宗城箚曰,伏以臣於昨日,伏承以命官武所進去之後,又有武擧子春塘臺試取之命,故臣方與武所諸試官,來待於帳前之下,而大庭試事,大臣參試,只在於文所而必稱讀券官,不敢稱命官者,蓋以雖是權停之禮,卽無異於親臨故也,惟武所開場,在於別處,然後掌試之大臣,始號以命官。是以,從前文武試官之肅拜也,未嘗以命官爲名而同參者,此也,武試春塘臺命下之後,則政院,自當援例稟旨,減下命官,而惜乎其未能焉耳。仍伏念,庭試試官,自有定額,已蒙天點者,皆已備數矣,謂臣當參於武所,則庭試武所,初無命官,謂臣當參於文所,則不但所受命者,本在武所,在家經夜,京鄕儒生,雜然同處,國體私義,萬萬不當。以此論之,臣於今日之試事,眞是贅閏,彼此無當,而業已受命,不敢在外陳籲,今始昧死短箚,仰請處分,若其逋違惶懍之忱,獨逭譴罰之愧,有不可言。伏乞聖慈,俯賜鑑燭,亟收臣武所命官之命,以存國體,以安賤分,不勝幸甚云云。答曰,省卿之懇,豈有若此庭試乎?心一倍而欲溘,觀武才,亦有命官,庭試,豈無命官乎?卿是武科命官,逢着士子,其何剩陳?卽爲入來。傳曰,遣史官傳諭。
領議政李天輔上書曰,伏以臣之病勢,朝暮待盡,區區一念,惟在及其未死,得解職名,尋單請急,今已三度,而迄未蒙矝察,恩禮勤摯,至遣宮官問疾。臣惶隕抑塞,伏枕涕泣,而因昨日試牌之違命,聖敎至嚴,非臣子所敢聞者,擔舁病軀,進伏金吾門外,恭竢斧鉞之誅,而兩僚相,皆被重譴,臣獨免焉。是雖出於俯軫殘喘,特賜區別,而顧其違命之罪,則臣與僚相,一也,罪同罰異,豈不大有累於國之刑政,而況臣前後積罪,宜被萬戮,尙有未勘者乎?聖度包容,旋下勿待命之敎,而時値夜深,不敢一向瀆擾,戴罪退歸,玆乃冒死仰籲於貳極之下。伏乞邸下,轉達大朝,亟降威罰,重勘臣罪,以嚴邦憲,千萬幸甚云云。答曰,覽書具悉卿懇。卿恙尙今未瘳,連尋辭單,心用慮念。以疾未參,於卿,其何所傷?卿須安心,勿復控辭,亦勿引咎善攝焉。仍令曰,史官往諭。
兵曹參判李應協上書曰,伏以臣,賦受戇愚,畸踪踽涼,孑然孤立,墻壁靡依,肚直舌硬,多仇寡與,屢困踦跲,幾蹈坎窞,乃荷大朝幬覆之洪造,日月于臣,顧復于臣,湔拂抆拭,終始庇保,簡拔甄陶,置諸宰班,大化與天無極。殊私若偏一物,攢祝感戴,殞結爲期,遲徊瞻依,隨分奔走,庶效筋力之勞,非不知衆媢群猜,未或忘臣,身匪己有,未忍便訣,邦家多事,靡遑褫鞶,冥摘險路,偪側周行,早晚顚躓,固已料得,臺書果出矣。三至易眩,慈母亦難保子,幸蒙大明旁燭,容光赫臨,聖諭洞激,睿批昭晳,絲綸渙降,開釋曲至,縱使臣自解,何以加此?九頓感惶,淸血交逬,誠不知死所。臣之遭罹,直是橫逆,弩眼詬詈,殆同街巷口氣,緣臣無狀,受人蹈藉,不特辱身且辱官矣,臣何足言?有辱朝廷,其爲言,雖極駭怖,不過掇拾年前修隙者之讆言,模畫風影,莽蕩沒把捉,指摘兩款,罔非架鑿。蓋軍銜禁堂,例帶一卒,府規則然,通朝共行,臣亦循襲任去來,羸疲懸鶉,豈可驅軺乎?以此評論,殆恐無完人矣。向當國哀時,有一重臣,爲之佽送帽帶,則無前例之摠府,寧有責辨之理乎?耳目難塗,焉可誣也?此眞無皮之毛,而强索沒瘢之痕,似此瑣屑,猶且文致,他尙何說?素不慣摩足嫗煦,亦何嘗束薪沽怨,求說不得,捃摭至此,臣雖疲惱,羞與呶呶。矧以屢遘口語,藉爲資斧,齗齗不已,而螫由逞憾,言亦脫空,已屬前塵影事,此實天鑑之昭燭,公議之共晳,則何足更費辯理也?噫,弋慕乘雁,浪墊虛舟,抑有暗地機緘之不自已者耶?頭勢,吁可怕矣。念臣,信心直道,特立無朋,平生秉執,可質神天,銳於報國,迂於謀身,不愼興戎之口,積困無事之謗,賃怒媒怨,睢盱四起,操戈前茅,殆若假手,駴機推蘯,後先拳踢,而俯仰無怍,顚沛靡悔,羹熱而薤不吹,車僨而轍不改,又未知向後鎖骨之讒,必將剝膚,彼憎臣者,必欲去身而後已。臣亦未嘗一日忘去,而不去其罪也,此臣所以矢心退靖,斂跡丘園,庶得以避遠㦧鋒,涵泳聖澤者也,情隘勢蹙,泯伏兢怖,玆敢悉暴危苦之情實,冒瀆离明之聽。伏乞睿慈,俯賜鑑量,亟令鐫削臣職名,以快人心,仍許退屛田里,以靖私義,不勝幸甚云云。答曰,覽書具悉。此等之言,何足介意?宿衛之任,緊且重焉。卿其勿辭,從速察職。
令慶尙道觀察使趙雲逵書。王世子若曰,箕節徑返,蓋曲循於卿心,嶺藩新除,實有簡於聖意。行且召矣,往惟欽哉。惟卿,家法公淸,世業詩·禮。器瑚璉而襲恬雅謹飭之訓,賢父佳兒,材棟梁而主和平彌綸之謨,明廷雋望。故玆十八年進用,歷遍內外地華要。末路風波,任虛舟之獨泛,一節夷險,儼直轡之高馳。念凶逆悉討於亥年,賴卿忠克殫於湖闑。運東獄鉤姦之餘智,蕩巢穴於審幾,菀西章誅惡之純誠,拔根柢於制變。大義由是而始闡,群情自此而乃安。昔奏追思,垂宸奬而曰篤,久勞堪憫,紆聖眷而謂來。惟大朝卿父子倚毗,蓋盛世古君臣際遇。韓忠獻兩世輿望,幾見殊知之偏蒙,范文正一時家聲,未免群忌之交萃。向致人言之構捏,至使西行之彷徨。聖鑑孔昭,顧何有於百喙,前席洞諭,尙知感於闔門。雖卿意稍謀斂藏,奈宸心滋欲歷試?眷彼新羅一千年舊域,卽我東南七十州雄藩。地膏腴而民業農桑,財賦最饒於諸道,俗愿慤而家騰絃誦,材傑輩出於其間。嗟數歲災荒,可想許多弊滋甚,顧一方按察,政須二千石惟良。玆授卿以慶尙道觀察使兼兵馬水軍節度使巡察使,卿其往宣德音,庸答寵命。移西邑廉勤之績,不徒致力於簿書期會之時,推南藩彈壓之治,亦須加意於幽明黜陟之際。通才敏手,何難區畫?百爲惠化,淸聲可期。蘇息一路,毋忽於採訪疾苦,莫先乎收拾人才。蠻館之需索多端,必主誠信,節鎭之凋弊已極,務盡恩威。凡厥稟裁,自有典例。於戲,余豈申申多諭?卿必恢恢有餘。一念君親,豈無京國北望之戀?千里屛翰,庶絶九重南顧之憂。故玆令示,想宜知悉。修撰李錫祥製進。
二十九日酉時,上御春塘臺小次。科次入侍時,文所命官李鼎輔,讀券官洪啓禧·金漢喆·徐志修·南泰齊·趙載洪·沈星鎭,對讀官趙明鼎·趙暾·安·朴道淙·洪樂性·洪良漢·洪梓·南泰著·鄭晩淳·鄭遠達,行都承旨尹得載,武所命官判府事李宗城,試官兵曹判書鄭翬良,行副司直金聖應,行副護軍李邦綏,吏曹正郞安致宅,訓鍊院正李濟命,都摠經歷趙得慶,左副承旨鄭純儉,記事官李晉圭·魏興祖·李東泰進伏訖。上曰,追惟三月,又遭今日,此心難抑。宗城曰,臣不肖無狀,百無一能,而不幸當今歲,臣子自盡之道,惟在於奔走悲哀而已,故不顧顚仆,隨事承當,而今此慶科,與他有異,雖無申飭之敎,敢有違傲之心,而臣素有醜病,不能久坐冷處,故初果違牌矣,伏聞武所進去之命,臣不敢復事慢命而强進矣。然而日昨嚴敎,臣亦聞之,初頭違牌,臣亦犯之,昨日病果不可動,則今日,亦何能入來也?他大臣,旣以此被譴,則臣何敢獨逭其罪也?伏願亟賜勘處也。上曰,所辭過矣。昨日初牌入來者多,予以爲是矣,設此慶科,以獻慈聖,卽予之初心,故昨有雨意,深慮文武士之狼狽,今夜來宿於此處,而達宵憧憧矣。雨霽日晴,好設此科,今則予之事畢矣,領府事與卿,則其爲老病,予所知者,故以卿爲武所命官,予亦有意也,其所慨然者,非他也,予有誠孝,則豈不感孚於諸臣也?今科,雖欲更設,其可得乎?旣異於他科,故必欲使一命官入之,而此科,謂之慶乎,謂之常乎?出表與四字吟詠之文,似涉如何,而賦則古亦有哀江南賦,故出之,今日命題,實予之卽景也。諸生,誰能有體此心,而形容其哀慕之意者耶?宗城曰,聖孝出天,觸處悲慕,今此科題,尤可仰認,雖遐方儒生,誰不仰盛德,而亦豈無可觀之作乎?且臣與他大臣,罪同而罰異,雖蒙聖恩之曲加容貸,臣心之惶隕,轉益罔措。惟願同被誅罰,然後私分迺安矣。上曰,卿言誠過矣,安心勿辭,宜矣。宗城曰,臣當退出,以爲武科榜科次矣。上許之,仍命入合考試券二十九張,上曰,諸試官替讀,可也,今番應有鄕人中庶爲之者矣,提學,雖曰非矣,諸試官,相爲論難,可也。明鼎讀一張,上曰,此文,有若服衰服而作之,能寫予卽景矣,旣非當今而又無主人,其意深矣,抽置,可也。讀一張,上曰,儒生,可謂多術矣。見其題意,則應爲當今,而前旣禁之,故皆不分明說去,而似今非今,無指摘處矣。諸試官皆曰,場中意思,多如此者矣。上曰,抽置。讀一張,上曰,此作,比前二篇,尤懇到矣。鼎輔曰,此文愈勝矣。上曰,抽置。道源讀一張,上曰,此亦不漏之文也。鼎輔曰,然矣。上曰,抽置。讀一張,上曰,押韻乎?鼎輔曰,略略押去矣。啓禧曰,此作稱曾參,未免有主人,此爲病也,仍抹之。上曰,亦抽置。讀一張,上曰,此文,直寫予心事,且典實之作也。鼎輔曰,直爲之文也。上曰,抽置。讀一張,鼎輔曰,此作,無疪病處,何以爲之乎?上曰,抽置。讀一張,上曰,場中,皆怯於當今,不爲顯言而略略照之矣。鼎輔曰,此作有體,何以爲之乎?上曰,抽置。泰著讀一張,上曰,抽置。上曰,壯元之文,不爲定耶?鼎輔曰,無他善作,此中當定矣。讀一張,上曰,此文用洌泉字,可謂窮極矣。鼎輔曰,此作,未知必爲之矣。得載曰,若無病處,別置,以備不足,似好矣。上笑曰,試所承旨爲請矣。仍命別置,讀一張,鼎輔曰,此亦可抽之文也。上曰,抽置。晩淳讀一張,上曰,此作有意思,可抽置。讀一張,又抽置,讀一張,上曰,別置,以備不足,可也。讀一張,鼎輔曰,此則早呈者,可抽矣。上曰,抽置。上曰,別置中,更考抽二張,可也。仍命定壯元,啓禧曰,今日臣與諸試官,慨歎近來無文矣,此專由於不讀之致也。上曰,然矣。且考文之難,如考畫矣。上曰,承旨上筆。仍下御批於壯元賦二句曰,予之今日命題有意,故此兩句,批點矣。仍親自坼封曰,李埉之子宅鎭,爲壯元矣。坼金復休,坼元景濂曰,此人,曩遭人言上來,而還爲下去者乎?諸臣曰,然矣。坼尹一復曰,尹志述之子,爲之矣。坼全性天曰,鄕人亦參矣。坼金致讓曰,左相之子,爲之矣,左相昨日之不進,亦善爲之事也。明鼎曰,左相,自前不爲主試矣。坼鄭履煥曰,此鄭松之子,誰也?諸臣對曰,似是松江之孫也。坼尹勉憲曰,此之彦之子,誰也?明鼎曰,尹陽來之孫也。上曰,然乎?年亦少矣。坼任希孝曰,任哥又爲之,可謂支離矣。坼金魯鎭曰,載車之紅牌,猶有餘者,可謂繼其代矣。坼權正忱曰,安東人亦爲之,曾聞庭謁,不渡漢江云矣,今番紅牌,將踰於鳥嶺,是可嘉也。坼元義孫曰,元景夏子,爲之矣,左相則厥子爲之,右相則厥姪爲之矣。坼權導曰,此人,曾爲戶郞時,予見其爲人,可嘉矣。坼嚴璘曰,似是嚴瑀一家也。鼎輔曰,然矣。坼李瀰曰,李周鎭之子,爲之矣,予嘗不忘其父,今得其子矣。明鼎曰,有文名之人,而與李宅鎭爲一家矣。上曰,今榜,極好矣。仍命坼合考軸,卽金履健·金履福·李復圭·洪樂純·李彦魯諸人。上曰,此莫非數也。仍下敎曰,今日之科,故臣之子,多爲之矣。左相之子,爲人,何如?明鼎曰,能文而爲人,亦凝重矣。洪啓禧曰,負望之士也。宗城以武科榜事,進稟,而仍奏曰,國家以科目取人,而貴用世臣之子孫矣。今日之科,多得世祿之人,誠可幸矣。上曰,榜中三人,卽是故臣之子也,思其父,予心益覺愴然,而亦可謂得人也。宗城曰,李瀰,以文字有名,世皆稱能繼東岳之跡云,而金魯鎭,爲人亦嘉矣。鄭純儉所啓,今番庭試武科殿試元榜初試人及直赴陳試三十一人,無緣不呈單陳試之意,敢啓。上曰,依爲之。出擧條金吾口招文書,後日入侍次堂持入事,榻前下敎。傳曰,今日庭試,明日傳香,此心一倍,而其中幸者,莫重慶科,多得故臣之子,鄕儒多參,紅牌將踰島嶺,庶不負昔年慈意,方在諒闇,不能躬行,亦不能卽日唱榜,其何抑懷?明日親傳香後,卽其殿,當見文科新恩十五人,武科新恩甲乙人,待令明政門外。出榻敎又傳曰,明日,新恩政事爲之。出榻敎副提學尹東度許遞,明日政,以在京無故人差出事,榻前下敎,前府使鄭尙淳敍用,解由勿拘事,榻前下敎。諸臣退出。
上在昌慶宮。常參·經筵,以代理停。
親傳香罷後,政院·玉堂問安。答曰,知道。
尹得載達曰,領議政李天輔四度呈辭到院,而親祭齋戒留院之意,敢達。令曰,入之。
又達曰,今日,賓廳坐起日次,旣已頉稟,所當持公事入對,而以親祭齋戒,頉稟。令曰,知道。
領議政李天輔四度呈辭,令于尹得載曰,承旨敦諭。
李宜哲啓曰,因都摠府草記,孝昭殿朔祭親行時,侍衛不可不備員,而都摠管海興君橿差祭,南原君針灸受由,副摠管綾安君植身病猝重,二員未差,寶劍侍衛及王世子陪衛,將不得備員,身病人員,令本院稟旨變通,竝與未差之代,令該曹口傳差出事,依下矣。身病人員,合有變通之道,何以爲之?敢稟。傳曰,竝改差。
鄭純儉啓曰,因本院達辭,孝昭殿朔祭親行時,摠管侍衛,不可不備員,而都摠管海興君橿差祭,南原君針灸受由,綾安君植身病猝重,二員未差,身病人員,令本院稟旨變通改差事,依下矣。摠管有闕之代,令該曹口傳差出,何如?傳曰,允。
兵曹口傳政事,以金器大·樂林君埏·李邦綏爲副摠管。
尹學東啓曰,因侍講院草記,明日徽寧殿朔祭親行時,宮官不可不備員,而輔德宋德中受由在外,司書任㻐奉命在外,令本院稟旨變通事,令下矣。在外人員,合有變通之道,何以爲之?敢稟。傳曰,竝改差。
傳于李吉輔曰,張敬周,今日政擧行。
吏批啓曰,禮曹佐郞鄭枋,除授後過限未上來,依例改差,何如?傳曰,允。
又啓曰,新除授咸鏡道都事申應顯呈狀內,矣身七耋偏母,重患泄痢,實有難支之慮,斷無離捨之望,特許變通云。親病旣如是危重,則不可强令赴任,依例改差,何如?傳曰,允。
有政。吏批,判書李成中在外,參判南泰齊病,參議趙明鼎進,左承旨鄭榦進。吏批啓曰,判書李成中在外,參判南泰齊病不來,小臣獨政未安,何以爲之?敢稟。傳曰,只出緊任。又啓曰,臺諫·玉堂及春坊闕員,今當差出,而擬望之人乏少,外任竝擬,何如?傳曰,允。以李秀得爲大司諫,趙重明爲掌令,金朝潤爲獻納,徐志修爲副提學,尹東昇爲副應敎,洪梓爲修撰,兪彦述爲輔德,鄭晩淳爲司書,尹得養爲兼司書,李宗城爲內醫都提調,朴大源爲司䆃僉正,韓必壽爲禮曹佐郞,李信圭爲禁府都事,趙擎爲蔚山府使,趙有臣爲咸鏡都事,李思愼爲靑丹察訪。兼監察李命植減下,繕工監監役官徐命膺,長興庫奉事朴誠一相換,典籍李宅鎭,造紙別提全泰壽,單付尙州牧使元景濂,今加通政,畫員張敬周,今加嘉義。兵批,判書鄭翬良病,參判李應協病,參議李昌儒入直進,參知李顯重病,左副承旨鄭純儉進,副護軍崔鎭海·金範魯·申㬛·宋德中·尹在謙,副司直尹東度·朴昌潤,副司果任㻐·柳萬健·李基恢,同知單金德潤。以金道洪爲南陽監牧官。
傳于尹學東曰,御製編次人,齋殿入侍。
傳于李吉輔曰,新除授玉堂·春坊官員,牌招察任。
八月三十日辰時,上具布裹翼善冠·視事服,乘輿出賓陽門,御于明政殿月臺。親傳香入侍時,行都承旨尹得載,左承旨鄭榦,右承旨尹學東,左副承旨鄭純儉,右副承旨李宜哲,同副承旨李吉輔,記事官李鎭衡·李晉圭·魏興祖·李東泰進伏。上曰,軍職及侍衛,皆下臺。上親押各陵殿香祝訖,仍降御于殿庭祗迎,上命入各殿陵祭報府,學東跪讀訖,上曰,禮房承旨,進往明陵,奉審以來。仍乘輿上臺時,趙榮國進前曰,日氣稍冷,聖候,若何?上曰,一樣矣。榮國曰,寢睡諸節,若何?上曰,亦一樣矣。上曰,新恩,盡數入來耶?純儉曰,文臣盡來,而武科,未及來待矣。上曰,文新恩,着儒服,以次進來,可也。當初壯元,反爲第三,而今番則已出六者多,爲之矣。鄭翬良曰,元景濂,則當爲堂上矣。上曰,李瀰之貌,頗有典刑,而金致讓,則酷似厥父矣。仍下敎曰,次第進前,各奏姓名,可也。李宅鎭進前,上命誦御批二句後,下問曰,爾與李憲鎭,爲幾寸耶?宅鎭曰,爲六寸矣。上曰,其群從兄弟皆好人也。翬良曰,其兄,亦嘗入侍矣。上曰,此科與他有異,而汝又釋褐,此後須以公心事君,可也。金復休進前,命誦首句訖,下問曰,汝年,幾何?復休曰,爲二十四矣。翬良曰,此卽金藎國之曾孫也。吉輔曰,故湖堂金文夏之後裔也。上曰,然乎?復休曰,此卽臣之傍祖也。上曰,予於暮年,設此三百年所無之科,而汝幸登第,亦須以一公字事君,可也。元景濂進前,上曰,與元景夏爲幾寸耶?景濂曰,爲八寸矣。翬良曰,此人,善治尙州矣。上曰,今已釋褐,非特善治而已,亦須謹愼,可也。尙州年事,何如?景濂曰,大登矣。退出之際,上曰,爲人實矣。更命進前,誦其所作,景濂誦五六句,上曰,止之。文亦有老氣,稍緩矣,雖非壯元,亦爲堂上矣。翬良曰,以勳臣之孫,食上護軍祿,久矣。李瀰進前,上曰,予每思汝父,汝爲此科,於汝無他加勉,而須學汝父之事君,可也。命誦首句訖,上曰,口訥,稍勝於其兄矣。權導進前,上曰,無職耶?尹得載曰,以厭避麻田之罪,奪告身,故無職名矣。上曰,曾爲戶郞時,予見之矣。得載曰,居麻田幾一年,則似非厭避,而以厭避被謫矣。上曰,汝父,善人也,汝須效汝父之心事也。鄭履煥進前,命誦首句,仍下問鄭澈之孫耶?與鄭實,爲幾寸乎?履煥曰,五寸姪也。上曰,汝年,幾何?對曰,二十七矣。上曰,將來,何以事君乎?對曰,雖不敢料度來事,而當以公心事之矣。上笑曰,料度二字殊常,而當以公心云者,亦涉殊常,將欲隨時體而俯仰耶?未可知也。權正忱進前,上曰,不渡漢江之紅牌,能踰鳥嶺,予甚喜也。翬良曰,故修撰臣權斗經之一家也。上曰,然乎?汝以嶺儒登科,其所處義,尤異他人,將欲何以事君耶?對曰,臣學識淺陋,何敢質言於君父之前,而但以先儒所云,尊主庇民四字,爲第一義矣。上曰,此言誠好矣。元義孫進前,上曰,予與汝父,俱踰六十,而見汝之能爲此科,幸矣,汝不負汝父,可也。汝若不以公心事君,則是負汝父也,予何更勉今番陞六耶?得載曰,旣有承傳,宜可出六,而登文科者,或不許用其承傳矣。金致讓進前,上曰,汝年,幾何?對曰,三十三矣。命誦首句訖,上曰,汝將登科,故昨夕之事,至此矣。翬良曰,左相,本來避主試矣。上曰,汝則乃父之子,予固信之,汝須學汝父與叔,可也。汝爲進士時,入侍於涵仁亭耶?對曰,然矣。翬良曰,曾爲副率而不仕矣。任希孝進前,命誦首句,上曰,與任珽爲幾寸耶?對曰,爲族侄矣。上曰,何以事君耶?對曰,君父一體,當以事父之道,事君矣。上曰,所達,誠通透矣。尹勉憲進前,上曰,予思汝祖,汝乃登科,予心嘉之,汝須學乃祖與故參判吳瑗,則可也,頃年,以欲洗心腸告予,予每嘉歎也。退出之際,上曰,爲人甚精矣。全性天進前,上曰,汝之祖先,有顯官者乎?對曰,臣曾祖爲參判,祖爲訓鍊副正矣。命誦首句訖,上曰,何以事君耶?對曰,臣祖曾於戊申倡義,而一門之內,以三世孝子旌閭,臣當以忠孝事君矣。得載曰,可謂忠孝傳家矣。嚴璘進前,上曰,汝是誰家人耶?對曰,故判書嚴緝之孫也。上曰,與嚴瑀爲幾寸乎?對曰,爲四寸矣。上曰,爾本爲製述耶?對曰,然矣。上曰,何以事君?對曰,何敢以一字符仰達,而所願者,惟忠也。上曰,質實矣。尹一復進前,上曰,予思汝父,汝又登科,何以事我?對曰,臣以禍家餘生,宜跧伏窮鄕,而意外倖竊科名,臣當以忠字事君矣。金魯鎭進前,上曰,擧頭。仍下敎曰,典刑有之,而頗豐厚矣。翬良曰,與其外三寸,頗似矣。上曰,外舅,誰也?翬良曰,卽李昌誼之甥姪也。得載曰,魯鎭,才品夙成,十五六歲時,高中庭初,而其父慮其早科,禁不赴會試矣。上曰,汝父爲國盡誠矣,汝須學汝父之事君也。鄭榦曰,權正忱之先祖忠定公權橃□□□□□□□,常有近思錄小冊,遺落於□□,中廟曰此權橃袖中物也,仍命出給之云矣。上曰,此本有名語也。昔□御製亦似有此語矣。榦曰,正忱,亦有經學矣。上仍命武科人,以次進前,各詢姓名居住後,命退出,又命宣傳官及武兼進前,各問姓名居住履歷訖,命書傳敎曰,留院,右副承旨爲之。出榻敎仍乘輿還大內時,駐輿于賓陽門內,命戶房承旨入侍,左承旨鄭榦,記事官李晉圭·魏興祖·李東泰進伏。上曰,勅使似於今明間,當渡江矣。命書傳敎曰,今番孝昭·徽寧殿致祭時,彼人所見,不可不鮮明,兩處小次各一次直上下事,分付戶曹。出榻敎諸臣退出。
上在昌慶宮。常參·經筵,以代理停。
孝昭殿·徽寧殿朔祭罷後,大殿,政院·玉堂·朝廷二品以上·宗親單子問安。答曰,罔極知道。藥房口傳問安。答曰,罔極知道。世子宮,政院·玉堂單子問安。答曰,罔極。嬪宮,政院·玉堂口傳問安。答曰,罔極。
尹學東達曰,明日常參,取稟。令曰,停。
李宜哲達曰,大司憲李昌壽,執義任希敎,持平李鳳祥在外,沈勗之呈辭,掌令李萬育再度呈辭留院,趙重明未肅拜,今日以監察茶時之意,敢達。令曰,知道。
以副應敎尹東昇,修撰洪梓等牌不進罷職令旨,令于李喆輔曰,竝推考徽旨捧入。
李吉輔達曰,檢閱李鎭恒,自鄕上來云,卽爲牌招入直,何如?令曰,依。
傳于尹得載曰,御容重修畫師,前僉使張敬周加資,隨□□□金有聲,令兩銓內外中實職錄用。
李宜哲,以義禁府言達曰,京畿監司狀達據,刑曹粘目內,陽川前縣監盧彦益,移本府處之事,達下矣。盧彦益,今方待令於本府,卽爲拿囚之意,敢達。令曰,知道。
領敦寧趙載浩上書曰,伏以居諸迅邁,兩陵因山奄過,虞卒已畢,仰惟大小朝罔極之慟,益復如新,而哀疚中傷損必多,區區不勝焦慮之至。仍伏念,臣之積年癃廢之疾,去而益痼,人事徒絶,前後闕禮,積罪如山,而至於今春以後,則分義道理,尤爲掃地,揆以常憲,萬殞難贖,夙宵惶悶,重以自悼,只恨不生不滅,滯世之支離矣。頃者虞祭不參人被罪之時,臣實倖逭,至今悚懍,再昨試牌違命,聖敎至嚴,非臣子所聽聞者,擔舁病軀,進伏金吾門外,恭竢嚴誅,而畢竟左右揆皆被重譴,而臣獨免焉。是雖出於我大朝曲軫病喘,特賜區別,而顧臣違傲之罪,決不可獨逭,而況其累積辜犯,尙未蒙一勘者乎?幸荷聖度天大,旋下勿待命之敎,而夜深瀆擾,有所不敢,戴罪退歸。宜卽自列,仰請威罰,而顧臣本疾之外,重傷於今夏暑濕,病情苦劇,委席已久,而胥命之時,冒夜觸冷,症勢越添,昏頓不振,今始略入文字,仰瀆崇聽。伏乞邸下,亟賜重勘,以昭法紀,千萬幸甚云云。答曰,覽書具悉卿懇。日月易邁,兩陵因山已訖,成事奄過,哀慕罔極,攀號莫逮。以疾未參,其何所傷?卿須安心,勿辭善攝焉。仍令曰,史官往諭。
同日四更一點,上具布裹翼善冠·視事服,乘輿出賓陽門,入孝昭殿齋室。編次人入侍時,編次人趙明鼎,左副承旨鄭純儉,記事官李晉圭·魏興祖·李東泰進伏。上親製九月十三日孝昭殿別茶禮祭文書訖,命明鼎讀之,又製九月二十九日孝昭殿誕日別茶禮祭文書訖,命明鼎讀之,上曰,今則思一句,而旋忘一句,精神若是耗矣,昨日元景濂,自謂能盡誦所作文云,可謂聰矣。昨日場中,雨勢如注,意謂多濕試紙矣,及見其試券,一不霑濕,鄕儒裹紙甚厚矣,以油紙裹之耶?鄭純儉曰,然矣。上曰,雨傘中能容幾人耶?趙明鼎曰,隨其傘之大小,大者可容十餘人矣。上曰,若是大乎?明鼎曰,然矣。上曰,御製祭文與祝辭,合附一冊耶?明鼎曰,分類各爲編次矣。上曰,此文一件,登諸御製,可也。明鼎先退,上命書傳敎曰,今日雲寶劍單子,此後殷奠,仍爲擧行,受點者其若有闕,勿爲提稟,以差代人擧行。出榻敎上曰,雲劍單子捧入之時,爲何時耶?純儉曰,未能的知矣。退出之際,上復召承旨書傳敎曰,今日雲寶劍單子,晩後乃奏,政院微稟,亦不提聞,其涉駭然,當該中官,越捧一等。出榻敎諸臣遂退出。上自齋殿,具衰服入御于板位親祭時,行都承旨尹得載,左承旨鄭榦,右承旨尹學東,左副承旨鄭純儉,同副承旨李吉輔,記事官李鎭衡·李晉圭·魏興祖·李東泰進伏。上行哭四拜禮,仍上殿行初獻禮,亞獻官·終獻官行禮如儀畢,上仍還齋殿乘輿時,尹得載進前曰,粟米飮將事之前,已進御乎?上曰,進御矣。還入大內,諸臣退出。
丁丑九月初一日夜四更,王世子詣徽寧殿。朔祭攝行入對時,右副承旨李宜哲,事變假注書金載祿,記事官李亨逵,記事官白尙絢以次陪從。王世子具白驄網巾·白布·翼善冠·白布團領·布裹玉帶,乘輿出集英門,由銅龍門至徽寧殿神門外,降輿步,由景化門入齋室。少頃,王世子步出齋室,入光政門,詣祗迎所,祗迎後出光政門,還入齋室,具衰服詣徽寧殿,行初獻禮,祭畢後,步詣齋室,具翼善冠·布團領,步出齋室,入光政門,詣祗迎所,祗迎後,步出光政門及景化門,過徽寧殿神門外乘輿時,宜哲進前達曰,俄者奉香·奉爐官奠置之際,有聲,奠爵官亦有傾溢之失,竝推考,何如?令曰,依爲之。出擧條王世子入集英門後,諸臣遂退。
上在昌慶宮。常參·經筵,以代理停。
李吉輔達曰,明日常參,取稟。令曰,停。
李宜哲達曰,大司憲李昌壽,執義任希敎,持平李鳳祥在外,沈勗之,掌令趙重明牌不進,李萬育呈辭受由,今日以監察茶時之意,敢達。令曰,知道。
領議政李天輔五度呈辭,令于李吉輔曰,安心調理。
鄭純儉,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
鄭純儉,以都摠府言達曰,副摠管李邦綏以禁衛中軍,軍兵等中日試放事,南別營晝仕出去之意,敢達。令曰,知道。
李吉輔達曰,館錄卽爲擧行事,命下矣,副提學徐志修,昨日特牌之下,不爲應命,事甚未安。卽爲牌招擧行,何如?令曰,依。
李吉輔,以弘文館言達曰,副應敎尹東昇,修撰洪梓,旣有只推之令,卽爲牌招察任,何如?令曰,依。
又達曰,奉敎權穎,自鄕上來云,卽爲牌招入直,何如?令曰,依。
李宜哲達曰,憲府連日監察茶時,諫院之許久闕達,俱涉未安。兩司除在外·呈辭受由外,未肅拜不爲行公人員,竝卽牌招,何如?令曰,依。
傳于李吉輔曰,儒臣持周禮初卷,入侍于明政殿後,東郊摘奸宣傳官,同爲待令。
傳于李吉輔曰,湖南道臣,其令留待。
傳于李吉輔曰,湖南道臣入侍于明政殿後。
明陵守陵官狀啓及前平安監司洪鳳漢·李緘辭,傳于李吉輔曰,後日入侍時持入。
李吉輔,以宗簿寺官員,以提調意啓曰,今此譜略修正時,國朝御牒·八高祖圖正書書寫官,自前有宗臣中差下繕寫之例矣,今番以長溪君棅差下,繕寫之意,敢啓。傳曰,知道。
李吉輔,以吏曹言啓曰,黃州牧使李明中,以其親病危重,道臣纔已狀達罷黜矣,當此勅行不日入境之時,西路守令,不可暫曠。其代,卽爲口傳差出,給馬下送,何如?傳曰,允。
尹學東,以吏曹言啓曰,黃州牧使今方差出,而本州,以營下劇邑,物衆地大,素稱難治,不可不各別擇差,他道有聲績已準朔未準限守令,竝擬以入之意,敢啓。傳曰,知道。
吏曹口傳政事,以李珪輔爲黃州牧使。
李宜哲,以義禁府言達曰,務安前縣監鄭述祚,時縣監李恒祚等拿問處之事,徽旨達下矣。李恒祚今方待令於本府,卽爲拿囚,而鄭述祚前以他罪,忠淸道忠原縣連原驛定配,依例發遣府羅將,拿來,何如?令曰,依。
李宜哲,以義禁府言達曰,尼山縣監尹得宣,鎭岑縣監金景祖等憑閱處之事,徽旨達下矣。尹得宣今方待令於本府,卽爲拿囚,金景祖前以他罪,旣已拿囚,更爲取招,何如?令曰,依。
李吉輔,以奉常寺官員,以都提調·提調意啓曰,東籍親耕所種小豆皮唐黍稻,今九月初五日間當爲成熟之意,敢啓。傳曰,知道。
戶曹參判金尙翼書曰,伏以日月迅邁,兩魂殿虞卒奄過,凡在臣庶,攀霣如新。況伏惟,大小朝孝思出天,哀毁踰制,必多傷損之節,益不勝悲結焦慮之至。念臣有事先壟,獲蒙恩暇,而國有大慼,連値哀遑之時,不敢辭出,遂至遷淹矣,猥膺專對之命,方當出疆之期,行將遠離,益切霜露之感,而顧且墓道之役,尙今未遑,情私至切,敢又申懇。伏乞睿慈,特許寬暇,俾得往省,以伸至情,不勝幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其依所陳往省焉。
初二日巳時,上御居廬廳。儒臣入侍時,校理尹得養,修撰李錫祥,同副承旨李吉輔,記事官李晉圭·魏興祖·李東泰進伏。上曰,周禮目錄卷持來耶?得養曰,不爲持來矣。上曰,注書出取而來。承命入之,上親覽後,命得養,讀自惟王建國至八十人,錫祥讀自大府至徒四人,吉輔讀自大宰至轉移執事,晉圭讀自九賦至得富民,興祖讀自正月之吉至誅賞之,東泰讀自小宰之職至生百物,讀訖,上曰,儒臣可奏文義也。得養曰,臣曾爲假注書時,於法講見之,而未嘗講究文義,故不得强解,仰對矣。錫祥曰,臣亦未讀此書,而儒生之稀見周禮者,以其不過爲名目度數故耳。上曰,金領府事常稱好文字,而予則一見而未之讀也,此無難解處,而文似繁瑣矣。士子輩,或有讀之者耶?錫祥曰,只取文字用之矣。吉輔曰,或以古文自任者博涉,而爲科文者不爲之矣。上曰,齊治誠正,皆由小學始,而我國人,專尙科工,故不好經書矣。得養曰,凡人之筋骸未壯之時,先爲灑掃應對之節然後,百事可做矣,人之工夫,專在於小學,雖能讀之,書自書而我自我,則讀之,何益?上曰,人之志氣衰耗,則小學之工,亦隨而衰,末世之衰,專由於不讀小學之致也。得養曰,以志氣之衰,爲敎,伏願殿下,益自加勉,以小學涵泳焉。上曰,時或自言曰,雖欲學參禪法,而有所不得者,志氣筋力衰耗,不能跪坐,故未能矣。得養曰,小學,亦云坐不欹,跪則心自斂,平坐則心易放矣。錫祥曰,僧徒之趺坐,卽吾儒之跪法矣。吉輔曰,臣見錦平尉八十後能跪坐,故相臣趙相愚,亦於篤老之年,每能跪坐矣。上曰,以周禮言之,文治上最勝,故終至於委靡矣。前則不知其竗,自今見之,等殺纖悉瞭然,唐·虞時則不如是矣。得養曰,比周可謂未備矣。上曰,名目度數,可見其文治。錫祥曰,生民漸蕃,而不可無敎,故有此定制矣。上曰,我國規模,全似周家,我國則特一小邦,而昔者分以爲三,猶以爲金湯矣,今則混一,而若是貧者,專由於奢侈之害也。得養曰,聖敎至當矣,今則一人作之,百人效之,故侈習漸盛矣。上曰,周時建邦六典之意,好矣。得養曰,虞時設官分職,周公敷演而作此制也。上曰,周國則以周禮治之,我國亦以五禮儀爲之,則可也。上曰,地圖,幾何爲之乎?錫祥曰,今方模之,而考准懸註甚難,故尙今未訖矣。錫祥啓曰,旣出言端,故敢達矣。本館所在冊子落卷者,令板本所在處印出上送事,向因洪良漢所達,蒙允矣,一二卷落卷冊子印來塡補,似無所妨,至於卷秩浩多,而多數落卷者,則卷卷塡補,甚爲荒雜,若此之類,全秩印來之地,何如?上曰,依爲之,而其中一二卷見漏者,亦印塡,可也。出擧條儒臣先退,上曰,重試,何日耶?吉輔曰,十六日矣。上曰,今番庭科,鄕儒多乎?吉輔曰,甚多云矣。上曰,鄕儒必留在,見十一日科後下去矣。吉輔曰,頃科未及見之儒生,必於十一日上來矣。上曰,然則十一日科儒益多矣。上曰,注書出去,復召儒臣入侍。承命召入,上曰,玉堂,誰某在耶?錫祥數以仰對,上曰,應敎望,誰某耶?得養奏之,上曰,副提學,謝恩乎?吉輔曰,違牌矣。上曰,徐志修,初爲副學耶?吉輔曰,前已爲之矣。上曰,國事必於可爲之時,趁卽爲之,可也,今則首揆呈辭,又無文衡,本館錄,爲先行之,可矣。仍下敎東泰曰,翰薦,必待新榜出後,卽速爲之,可也。儒臣退出,上曰,勅行尙無聲息,誠怪,平安道狀啓,庶可上來矣。吉輔曰,去月二十六日狀啓以爲,勅行連値大雨,故姑未知何時出來云矣。上曰,似然矣。狀啓近不續來乎?吉輔曰,勅使渡江後,當連續上來矣。諸臣退出。
同日午時,上御涵仁亭居廬廳。湖南道臣入侍時,湖南道臣洪麟漢,右副承旨李宜哲,記事官李晉圭·魏興祖·李東泰進伏。上曰,方伯當先期召見,故頃與嶺伯欲同召見,而適以省掃之行,未果矣。今日下直,而朝見儒臣時,全然忘之,俄見元孫而始思卿,故今始召見矣,方伯之任不輕,卿須下往善爲之,可也。麟漢曰,臣年少未嘗經事,而猝當重任,道內凡事,罔知攸措矣。上曰,湖南年事,何如云耶?麟漢曰,臣頃見舊伯狀聞草,則去月念後連三日大風,爲災頗甚云,臣下往目見然後,可以詳知矣。守令之曠官,最妨於邑事,本道各邑守令之爲觀科上來者,過科後雖翌日,自上申飭政院,催促下送之意,敢達矣。上曰,唯。仍命書傳敎曰,湖南伯,以本道試暇守令過科翌日申飭下送,有請,是矣,依此分付,非徒湖南,諸道皆然,一體申飭。出榻敎上曰,有可稟者,其達之。麟漢曰,臣旣不目見,故不能仰達,下去後謹當審察,事之大者,狀聞,而小者,論報備局矣。上曰,二周年非久矣。旣下直,須好爲往還,可也。仍命宜哲宣諭後,諸臣以次退出。
上在昌慶宮。常參·經筵,以代理停。
尹學東達曰,明日常參,取稟。令曰,停。
李宜哲達曰,大司憲李昌壽,執義任希敎,持平李鳳祥在外,沈勗之,掌令趙重明牌不進令旨未下,李萬育三度呈辭入達,今日以監察茶時之意,敢達。令曰,知道。
藥房提調趙榮國,副提調尹得載啓曰,伏未審日間,聖體調攝,若何,憊眩之候,寢膳之節,亦何如?前劑入湯劑茶飮,已盡於昨日,臣等依下敎,卽與諸御醫入診,詳察聖候,議定繼進當否,爲宜。臣等不勝區區憂慮,敢來問安,竝此仰稟。答曰,知道。氣則一樣矣。
領議政李天輔六度呈辭,令于尹學東曰,安心調理。
尹學東,以弘文館言達曰,本館上番副校理南泰著以東學兼敎授,下番副修撰洪景海以中學兼敎授,今日儒生試取事,晝仕出去,而一日之內,勢難畢考,每每草記,事涉煩瀆,限畢考間,除草記往來之意,敢達。令曰,知道。
傳于李吉輔曰,初六日放榜相値,講經今日爲之,時刻則以辰初初刻爲之。
傳于尹學東曰,講經時刻,以辰正三刻爲之。
傳于尹得載曰,藥房入診明政殿後爲之,講經入侍,同爲入侍。
以掌令趙重明,持平沈勗之,司諫金光國,獻納金朝潤牌不進罷職令旨,令于李宜哲曰,竝推考徽旨捧入。
尹學東,以內醫院官員,以提調·副提調意啓曰,議藥同參張景賢有頉代,當爲擇差,前吏文學官金季良,術業最爲精明,以此人差下,令該曹依例付軍職,冠帶常仕,何如?傳曰,允。
李宜哲,以兵曹言達曰,卽接忠翊衛將牒報,則衛將金德潤,在外過限,忠壯衛將李世煜,身係軍門,勢難兩處供直,呈狀乞遞。竝今姑改差,何如?令曰,依。
有政。吏批,判書李成中在外未肅拜,參判南泰齊牌不進,參議趙明鼎進,右副承旨李宜哲進。吏批啓曰,判書李成中在外,參判南泰齊牌不進,小臣獨政未安,何以爲之?敢稟。傳曰,只出緊任。又啓曰,慶州府尹今當差出,而本府物衆地大,素稱難治,不可不擇差。他邑有聲績已準朔未準限守令,竝擬,何如?傳曰,允。左議政金尙魯,右議政申晩,以上,敍用拜相事,傳敎。以金尙魯爲兼世子傅,李瀰爲兵曹佐郞,金挺藎爲軍器判官,洪鑑輔爲慶州府尹,李運海爲楊州推考敬差官。承文都提調二單金尙魯·申晩。兵批,判書鄭翬良進,參判李應協呈辭入達,參議李昌儒入直進,參知李顯重病,右副承旨李宜哲進。以金德崙爲同知,李夏益爲忠壯將,金始聲爲忠翊衛將,趙圭鎭爲訓鍊判官,趙漢弼爲司禦,李潤德爲永宗僉使,崔崙爲植松萬戶,尹光暹爲北評事。同知單吳世潤,副護軍兪彦摯·沈激,前別提朴思道,前權管金纘魯,及第金衎,前虞候金就行,以上,今加折衝加賞。
李宜哲,以兵曹言達曰,今九月初二日幼學金相朝稱名人,自丹鳳門入來,差備門外擊錚,極爲駭愕。令攸司囚禁治罪,同門守門將崔宗信,常時不能禁斷雜人,以致闌入,亦難免其責,推考,何如?令曰,依。
尹學東,以迎接都監言啓曰,盤膳色郞廳,司饔院主簿申思憲差下察任矣。卽接本院移文,則茶禮時俱有所掌,勢難兼察,軍色郞廳金光遂受由在外,米麪色郞廳李信圭身病猝重,竝姑改差,其代以軍資監判官沈士希,掌樂院主簿金亨大,南部奉司趙恒彦差下,使之察任,何如?傳曰,允。
李宜哲,以刑曹言達曰,濟州檢律差送,旣是大典所載,則不可久闕,亦不可以年事不豐,輕議權減,而年前本牧以其凶歉,待豐差送事,狀聞矣。今則年稍豐,本牧檢律,依法典差送,何如?令曰,依。
修撰洪梓書曰,伏以日月迅邁,兩陵虞卒,次第過盡,伏惟孝思,罙增哀廓,仍念臣,才識最下,濫蒙大小朝洪遭,叨塵邇列,亦有年矣。曾無一言一事之仰裨,而形神弊於奔走,疾病寢成淹痼,實無强顔陳力之望,早晩顚躓,固已自料,乃於月前待罪宮官也,適承徽寧殿朔祭攝行之令,理宜考據故事,仰稟聖旨,而創卒做錯,不善周旋,致勤大朝威罪,辭敎截嚴,至有先遞後禁推之命,至今追思,惶汗浹背,措躬無地。不自意旋蒙寬宥,僅易月而遽有館職新除,臣於是,驚惶感激,唯當蹶趨承之不暇,而顧念,向來所望,終非一時微眚之比,只此尋常節目,依古例擧行者,尙不克審察,其昏謬溺職,不足以備宮僚之末。矧玆經幄論思,爲任如何,而其何敢諉以宿趼,晏然冒進也哉?且臣於日昨試役,重觸濕冷,素患疾眩之症,一倍添劇,肩背牽痛,神識迷茫,僵臥床笫,轉動不得,以情以病,萬無强起承命之勢,玆敢擔曳隨牌,仰暴危懇。伏乞离明,俯垂諒察,特許遞臣職名,仍治臣違傲之罪,以肅朝綱,以安私分,千萬幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭,從速察職。
副應敎尹東昇書曰,伏以日月流駛,兩魂殿虞卒奄過,秋序已窮,伏惟大小朝,孝思罔極,攀慕靡逮,尙何堪居?竊不勝耿耿悲隕之忱。念臣,向被檢田之命,而情理懇迫,未容遠離,趣辭有敎,冥然不動,義乖往役,跡近慢傲,臣分全虧,吏問猶輕,伏蒙大朝深加矜憐,特許遞改,仍輒肆赦,惟以曲副其區區之私,罪在必誅,恩出常格,非臣隕結,何可仰酬其萬一者?子母相對,感泣無地,乃於此際,忽伏承館職除命,臣又駭惶震悸,不知所措也。蓋臣母今年七十一矣,篤衰癃廢,居常有朝夕懍然之憂,嚮患暑痢,三朔沈苦,元氣益無餘地,而臣命途奇薄,日前又哭壯子,老懷疚慼,轉輾添傷,舊痾新症,日就危劇,渾身脹浮,而不得轉側,省覺蒙迷,而不成言語,食無下咽,臥不交睫,昏昏怵薦,惟聞痛苦之聲,而悲哀所鍾,毒癤生腦,餘氣延項,不無成腫之漸,此又醫家之所深懼,而少壯之所難勝者也。目今外傅內治,晝夜煎泣,至若求地葬子,亦係私事之緊急,而猶不暇經意,則束帶供職,況可有一分與論者哉?薰穢之蹤,固已不可進身於淸禁,而卽此焦急之情,斷無晷刻暫捨之勢,荐召之下,輒敢離次治書,仰控哀懇。伏望睿慈,少垂矜察,亟賜鐫罷,使得專意將護,仍令重勘臣前後逋命之罪,以礪群工,公私不勝萬幸云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭,救護母病。
副提學徐志修書曰,伏以日月迅邁,兩陵因山奄過,虞卒已訖,伏惟大小朝,至痛彌深,臣民之悲霣憂慮,益不勝區區之誠。仍伏念臣,罪戾層積,輒荷大朝寬貸之恩,再蒙薄罷,旋卽收敍,追訟諐尤,感愧交竝,不意玉署除命,遽降此際,臣誠惝怳驚悚,罔知措躬之所也。臣見識昏劣,處事疎率,凡係職事,動輒得咎,頃忝憲職,妄有刺論,聖敎截嚴,至今惶汗,區區臣分之所可自勉者。惟在於筋力爲禮,而乃於孝昭殿終虞之日,適緣疾病之方劇,未效趨簉之誠,闕禮虧分,自速重辜,其敢以已經薄勘,有所自恕也哉?噫,臣之出入三司,已有年矣,本末長短,已畢露矣。霜雪雨露,所以玉成之薰沐之者,前後備摯,亦可以知戒矣,而乍入言地,輒復妄發,是其昏疎愚滯之素質,終無以自化,三司之職,益成鐵限,而況今所叨之任,方有館錄擧行之命,尤與他時有別。必其望實具隆,衆所推服者然後,方可處之,如臣之愚,素乏名論,全昧物情,凡於人才之長短,事理之當否,都不解稱量,不但臣之自知己審。抑亦衆人所共悉,其在朝廷用人之道,不當以此任處臣,臣不可一日而處此任,世固有可以姑試之事,而若夫僬僥之於千斤,則望之而明知其必不勝任,卽强而迫之,將有絶脈之患,此豈可姑試之者哉?臣身之顚沛,姑舍勿論,國事之僨誤,灼然可料,寧被鈇鉞之誅,萬無冒膺之路。特召有命,而敢犯違逋,庚牌繼降,而迷不知變,論以邦憲,萬殞猶輕,玆敢悉暴衷懇,仰干嚴誅。伏乞离明,俯垂照察,亟鐫臣職,移授可堪之人,俾成命無致久稽,仍令重勘臣罪,以肅頹綱,以安賤分,不勝大願云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。大朝特敎之下,焉敢若此?卿其勿辭,從速察職。
丁丑九月初三日辰時,上御居廬廳。藥房提調趙榮國,副提調尹得載,特進官徐命彬,知事鄭翬良,參贊官尹得載,侍讀官南泰著,檢討官洪景海,記事官李鎭衡·魏興祖·李東泰,醫官鄭趾彦·許礈·金德崙·卞誼和·慶絢·鄭允協·吳道炯以次進伏訖。上親講中庸九經章,泰著讀註至半,景海繼讀,泰著·陳文義曰,文·武之政,布在方冊,修而勿墮,豈有不治之世哉?以我朝言之,祖宗良法美政,亦在方冊。古人云,欲法堯·舜,當法祖宗,此之謂也。上曰,其人存則政擧,其人字有意,人主得賢臣然後,可以致治,然何嘗無君而有臣也?其責專在於人主矣。泰著曰,正人,在於正己,人主能先修身,則爲得人之本矣。上曰,心爲身之本,心不正則身安得修也?景海曰,以此章之意,觀之,其本在仁,仁者,心之德也,此可見修身之以正心爲本也。上曰,中庸一篇宗旨,在誠字,今講是書,實有愧心,近年以來,書自書我自我,雖或開卷,有何得力?泰著曰,敬大臣,入於九經之目,臣因此而有仰達者矣。頃日庭試,非有實故情勢者,孰敢違牌,而左相則本不當命官,此則固有所執,右相則果有親病,而陳箚矣。大臣去就,與庶官有異,招之不來,麾之不去者,亦有之,似不可以此過爲處分,其日特敎處分,殊欠敬大臣之道,臣敢仰達矣。上曰,今日講是書而讀敬大臣條,意以爲儒臣必有言,果然矣。予亦有所商量,而敍用大臣之後,又不當後科,則奈何?若此則徒損紀綱而已,頃日處分之後,予三日不進湯劑,而心有所愴,果仰奏魂殿,往宿於試所小次矣。予旣以老病大臣外,違牌者爲言,則予豈不知敬大臣之義哉?翬良曰,講筵畢後臣欲仰達矣,儒臣先爲仰達,臣亦當以文義兼陳之矣。旣承老病大臣外處分之敎,則二大臣之再次違牌,事理固然矣,左相之不爲主試,非今斯今,大拜之初,因科事陳箚,今番又陳箚自劃,其固執之是不是,臣所不知,而非爲其子則明矣,右相則親病果重,故不得承牌矣。大臣罷職之後,例不得在城內,而其親病不輕,私情豈不悶迫乎?聖鑑恐未盡燭,而初頭下敎,則有欠於敬大臣,而追後處分,則又欠於體群臣矣。上曰,左相之不當命官,其固執而此非中庸擇善而固執也。入來之後,諉之提學而不當,猶或可也,再次違召則非矣,右相之不先不後其日陳箚,誠爲慨然,其親病果重,則申晦亦安得入來也?其日次對,以大臣之病而頉稟,此亦慨然也,左相則雖其本來固執,而終非中庸之擇善也。翬良曰,左相如可入來,雖十男停擧,必不顧此矣。上曰,此則予知之,而毫髮無疑也,上番以敬大臣勉予,而大臣亦當以君召不俟駕,自勉矣。兵判之言,是則是矣,老病大臣外云云者,予果欠敬大臣之道矣。翬良曰,廟堂事,甚悶矣,領相旣如此,而當此勅行不遠之時,多有時急緊務矣。傳曰,最初下敎之後,再違召命,事體分義,雖不然,再次下敎中,旣欠敬大臣,末梢處分,亦欠體群臣,予意亦然。今因九經章,經筵官勉戒,其涉切實,旣知旣聞,其何踰日?前左相金尙魯,前右相申晩,竝敍用。傳曰,大臣敍用,政官牌招開政。傳曰,前左相金尙魯,前右相申晩拜相。翬良啓曰,頃日北兵使吳,以吉州火藥失火事,狀罷牧使柳惠基矣,咸鏡監司權爀以爲,本州是災邑,善治守令之見罷,誠爲可惜。狀請仍任,自備局覆奏許施,將欲入達之際,大臣有故,回下無期,旣不得出代,又不得仍任,災邑事,誠可悶,故敢此仰達矣。上曰,勿遞仍任,可也。出擧條命彬曰,臣待罪工曹長生殿,歲一度加漆,連爲進往,奉審梓宮,則元數十部內二部見減,黃腸卜定,明年江原道當次,而運來後必待十分乾燥堅固,方可以合木,其間自至數年之久,今年雖非當次,預爲卜定,何如?上曰,預爲卜定有弊,置之。命彬曰,長生殿上年合木梓宮,着漆九度後,日寒停止,今年則連値上下悲遑之時,未得更試,今方加漆,而日候深寒,則依前姑爲停輟之意,敢達。上曰,依爲之。傳曰,明陵守陵官狀啓,事體不然,置之。上曰,此傳敎,勿出朝報。命彬·翬良·泰著·景海先退,榮國問候,上曰,差勝矣。榮國請診察,上曰,唯。趾彦入診退伏曰,左右脈候,與前無異,補中益氣湯進御,幾貼乎?上曰,進二貼矣。趾彦曰,蔘橘茶,不爲進御乎?上曰,此則全數置之矣。趾彦曰,脈候尙無差勝之勢,湯劑茶飮,不可不兼爲進御矣。以下諸醫所達與趾彦,同。上曰,加減補中益氣湯·蔘橘茶五貼,依前劑入。出榻敎上曰,北評事朴盛源改差,其代以兩司通擬,今日政差出。出榻敎諸臣以次退出。
上在昌慶宮。常參·經筵,以代理停。
今九月初四日夜三更,流星出天津星下,入西方天際,狀如拳,尾長二三尺許,色赤,光照地。四更,流星出井星下,入東方天際,狀如拳,尾長二三尺許,色赤,光照地。
李宜哲達曰,大司憲李昌壽,持平李鳳祥在外,沈勗之式暇,執義任希敎陳書未回達,掌令趙重明未肅拜,一員未差,今日以監察茶時之意,敢達。令曰,知道。
又達曰,明日常參,取稟。令曰,停。
又達曰,備邊司郞廳來言,今日賓廳日次,而領議政李天輔呈辭,左議政金尙魯,右議政申晩在外,頉稟。令曰,知道。
又達曰,今日賓廳日次,旣已頉稟,所當持公事入對,而時無公事,頉稟。令曰,知道。
李吉輔達曰,卽者司書鄭晩淳,以其親病陳書徑出,原書纔已捧入矣。所當宜捧禁推徽旨,而此與無端徑出,有異,推考警責,何如?令曰,依。
領議政李天輔七度呈辭。令于李吉輔曰,安心調理。
尹學東達曰,左副承旨鄭純儉,今日不爲仕進,卽爲牌招,何如?令曰,依。
李吉輔達曰,左副承旨鄭純儉牌不進罷職令旨,今方捧入,而都承旨尹得載式暇,左承旨鄭榦受由在外,右承旨尹學東,以其親病陳書入達,今日伴直無人。右副承旨李宜哲,所當牌招,而拘於廳規,不得請牌,何以爲之?敢稟。令曰,牌招。
以左副承旨鄭純儉牌不進罷職令旨,令于李吉輔曰,推考徽旨捧入。
李吉輔達曰,副提學徐志修,昨旣承批,尙不出肅,事甚未安。卽爲牌招,何如?令曰,大朝特敎申飭之下,焉敢若是?分義寒心,卽爲牌招。
李吉輔,以弘文館言達曰,修撰洪梓書批已下,卽爲牌招察任,何如?令曰,依。
又以侍講院言達曰,本院下番司書鄭晩淳,連日入直矣,以親病陳書徑出。兼司書尹得養,說書李亨逵竝卽牌招,以爲推移入直之地,何如?令曰,依。
傳于李吉輔曰,御製編次人入侍。
李吉輔啓曰,御製編次人具允明,依下敎,來待矣。傳曰,來詣于明政殿後。
又達曰,判義禁洪象漢,知義禁金漢喆,持鄭承萊供辭,依下敎來待矣。
又達曰,新拜左議政金尙魯,右議政申晩,時在京畿廣州地,上來事,依例遣史官傳諭,上來時給馬事,本道監司處下諭,何如?令曰,依。
右承旨尹學東上書曰,伏以臣之母病,長在床褥,寧日常少,以臣情理,實無離舍供職之望,而有不敢每事瀆擾,黽勉就直矣。卽接家信,臣母素患痰癖之症,自昨添劇,達夜叫苦,中焦痞隔,食飮全廢,多般藥餌,少無差歇,急報踵至,催臣歸護。臣無他兄弟,非臣一身,則無人看護,情私所迫,按住不得,玆敢投陳短章,徑出禁門。伏乞离明,俯賜矜憐,亟遞臣職,以便救護,仍治臣罪,以肅朝綱,千萬幸甚云云。答曰,覽書具悉。爾其勿辭,先察職後護焉。
執義任希敎書曰,伏以皇天降割,坤殿禮陟,纔經公除,仁元太母又棄臣民,居諸易遒,禮制有限,兩魂殿因山,次第已過,虞卒奄畢,率土含生,慟霣益深。伏惟我大小朝,以出天之孝思,哀慕靡逮之中,必多傷損之節,區區焦憂之忱,曷有其極?仍念臣,待罪下邑,職守所拘,不得一造於陪哭之班,小伸情禮,只有北望號泣。不意柏府除旨,遽下此際,義重奔問,治簿卽發,纔就一日程,聞臣父在原州任所,病狀危篤,急於省護,徑路往見,衰年毒痁,浹月彌淹,證形沈劇,眞元澌削。臣左右扶將,不忍遽離,俟有分寸之減,始得以前進矣。在途撼頓之際,素患血痢之症,挾感重發,僵臥村店,奄奄欲盡者,爲五六日,而幸以僅甦,擔舁作行,昨纔來伏私次,而病祟旣深,藥未見效,熱攻而濕積,登溷無算,氣虛而痰結,有食輒嘔,昏涔床笫,末由蠢動,一肅恩命,今無其望,分義虧缺,惶蹙靡措。且臣季父㻐,奉命湖西,方帶監察兼銜,今臣所叨職名,法有應避,固當詣臺自列,病情如右,轉身無路,玆敢倩構短章,仰瀆睿聽。伏乞离明,俯垂諒察,照例遞改,以安私分,不勝萬幸云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。書辭,令該曹考例稟處。
掌令趙重明書曰,伏以皇天不弔,荐降大割,日月迅邁,孝昭殿·徽寧殿因山虞卒,次第奄過,仰惟大小朝,誠孝出天,哀毁踰制,必多損傷之節,臣不勝區區憂慮之至。仍伏念,臣於昨年,忝叨臺職,以避辭之違式,至蒙大朝誨責,辭敎截嚴,至今追思,悚懍靡容,迺者柏府除命,又下意外,臣誠惶隕感激,措躬無地。臣本性姿庸愚,根植孤弱,見識魯莽,言議巽軟,前後居臺,醜拙畢露,臺端一步,自畫有素,今若變改微諒,揚揚冒據於僨敗之地,則其於一世之嗤點,何哉?且臣竊伏念,惟我大朝建極之治,三紀如一,而逮至乙亥,乾斷廓揮,懲討斯嚴,義理昭揭,國是大定,舊時色目,咸歸皇道之正。斯誠國家恢蕩平祈永命之一大機也,而顧今朝廷之上,公道不張,名實相混,愛憎殊岐,毁譽難明,僥倖多門,而衆志靡定,趨向莫適,而人才漸壞,此實由於公議不行於臺閣,而朝著未歸於一統也。當此之時,必得秉心公正爲世所推者,畀之以耳目之任,激濁揚淸,祛其偏陂之習,審機察微,務存深遠之慮,使公道大行,而法綱振肅,則統紀可一而治道可立,將見大猷之升矣。今乃以如臣至庸極陋百無肖似者,苟然充位於其間,委以言責之重,則臣之一身顚沛,固不足恤,而其所以貽累於平明之治,不其大歟?此臣所以量己量時,矢心自畫,不敢爲冒進之計者也,昨違召牌,罰靳例勘,區區踪地,益增惶蹙,玆敢悉暴危懇,仰瀆睿聽。伏乞俯賜鑑諒,特許鐫削,以安微分焉。臣旣不以言官自居,宜不敢贅進他說,而第有一二愚見,敢此附陳焉。出陸罪人尹光纘·趙載敏,其所干犯,關係不輕,向來減等。雖出於我大朝遇慶曠蕩之典,隄防之不嚴,誠非細故,而執法之地,終無還收之達,致令負犯至重之罪人,量移善地,視同徒配,臣謂其時不言臺臣,一竝罷職,爲宜也。日前諫臣之論一宰,臣掇拾零瑣數事,爲其斷案者,固失論事之體,而第彼宰臣,向於政院稠坐之中,歷數朝紳,目以五鬼,語異諧嘲,聲氣不佳,再昨年以後舊染之汚,咸與維新,則此等相訐,誠非美習,惜乎,臺書之不以此爲言也。然臺臣則被譴,而宰臣則自如,恐有欠於平物情之道,臣謂兵曹參判李應協,特罷其職焉。臺閣言事,何等嚴重,而前掌令尹在謙上書留院,幾過數日之後,還爲持去,盡拔緊要而更呈,臺體顚倒,貽笑一世。臣謂不可不改正也云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。第一件事第三件事,依施。第二件事,向者大朝下敎中細瑣爲敎,則欲其阿護,而至以惜乎臺書之不以此爲言云,其所挾雜之心,良可寒心。爾其勿辭察職。改書下
初四日午時,上御涵仁亭居廬廳。編次人入侍時,編次人具允明,同副承旨李吉輔,記事官李晉圭·魏興祖·李東泰進伏。上曰,諸臣進前。上曰,今此御製文,今日內修正以入,可也。仍命書親製御容識文,上曰,承旨比於廣州留守,似加老矣,予年,則時或有忘之不能記,精神若是耗矣。允明曰,年數例或易忘矣。上曰,予今則益老,而較看甲子年御容本,猶不加老,可怪矣,古亦有自題其像者矣。允明曰,有之矣。上曰,前後御製,今當區處,而昔年則御製浩多,予何敢仰追也?上曰,雲長冠·浩然冠,則皆有名義,而至若高厚冠,則不知其名義矣。吉輔曰,觀其高厚二字,則似是其合於冬着故云矣。上曰,注書出去,取考小學偪屨着綦之偪字及偪字訓誥以來。承命考見入奏,上曰,然矣。偪字,卽行纏之謂也。允明讀御製訖,上曰,有可改處乎?允明奏數處,上仍卽改之,上曰,御製可編者,今當自此可定,而不此之爲,則此後必以爲御製必多,而其時編次人盡拔之云矣。仍命允明先出,卽爲編次,可也。吉輔曰,俄以金吾堂上請對事,微稟,何以爲之乎?命書傳敎曰,金吾堂上使之明日入侍事,榻前下敎。又敎曰,儒臣持周禮初卷,門閉後入侍事,榻前下敎。承·史退去時,上曰,編次人在近處,編次以入之意諭之,可也。遂退出。
同日戌時,上御涵仁亭居廬廳。儒臣入侍時,副校理南泰著,修撰洪景海,右副承旨李宜哲,記事官李晉圭·魏興祖·李東泰進伏。上曰,昨日學製儒生,多乎?泰著曰,鄕儒之多,無比於前矣。上曰,出何題耶?泰著·景海各奏詩賦題,上命上下番儒臣·承旨,分讀周禮訖,上曰,齋戒爲七日耶?泰著曰,散齋三日,致齋三日矣。上曰,承旨,熟知周禮乎?宜哲曰,臣曾一見過,而未能熟矣。上曰,小宰,是何等品耶?泰著曰,爲冢宰之次也。上曰,周禮,有三公之稱耶?宜哲曰,三公,卽兼冢宰,故先儒之論以爲,初不有之,或以爲,有之而不書,似是闕文云矣。景海曰,周公作此制,而未能行之云者,此朱子之訓也。上曰,上番可奏文義。泰著曰,臣常時未能講習,故不敢强解仰奏矣。上曰,此非難解之文也,名目度數中,亦有至竗處矣,若有疑處,儒臣與承旨,相爲質問,可也。泰著·景海與宜哲,拈出數三處問難,上曰,顧命與周禮,其間未甚久遠,而官名相差者有之,誠可怪也,冢宰則無不摠攝矣。宜哲曰,百官皆摠於此矣。上曰,近見周禮,故儒生以爲科題,必出於周禮矣。上曰,承旨,熟見禮記乎?宜哲曰,未能熟矣。上曰,金領府事常以爲,考工記,卽好文字,而予一見之,未知其好矣。宜哲曰,此文皆載細瑣之事,驟見難解矣。上曰,鄭玄之註,可謂神通矣。宜哲曰,玄是大儒也。景海曰,馬融見鄭玄之才,猜忌欲殺,故玄知機而逃之矣。上曰,如周瑜也。上命宜哲讀義州狀啓,上曰,勅行尙無聲息,而遠接使太早下往,無事安坐,曠久接待,其弊必多矣。景海曰,義州則大於忠淸一道云矣。上曰,東萊亦雄府也。丹陽·懷仁,何如?景海曰,近來無足言矣。上曰,頃日丹·懷之民,何爲上來耶?景海曰,臣奉命往見湖南等地,則聖上深恩厚澤,浹民骨髓,莫不欽仰,民心則猶有可見矣。上曰,近來凡於國事,無誠心做去之人,民之怨廟堂無怪矣。景海曰,擇送方伯,以撫民瘼,爲今之急先務也。上曰,此言誠是,而雖有狀聞,備局,豈盡施行也?景海曰,道臣·守令,以誠心狀聞,則備局,安得不施也?上曰,以近日地圖事,見之,上有以誠心行之,下必從之,至於結錢再蠲之事,心甚快矣。海夫則渠知其便乎?景海曰,海夫輩咸仰聖德,至有感泣者矣。昨年飢民,捉魚以食,以資生者多矣。上曰,此勝於江原道採葛之類也。景海曰,然矣。上曰,北道又遭水災云,此誠可悶矣。景海曰,北道則無相通之路,故年豐則人皆食二器飯,凶年,全無相資之道矣。上曰,濟州人,皆能長壽云,信然乎?泰著曰,有百餘歲人云,而頃者濟州民赴役因山時,亦有年過八十者,而見甚强健矣。上曰,丹·懷,近復成樣耶?景海曰,千餘戶還入之後,漸成邑樣矣。上曰,其時飢民,盡數救活乎?景海曰,然矣。設賑時各給二月糧,使之資生,故無一飢死矣。上曰,欲見邑誌,八道中有印本,則雖一二卷,隨所得上之,不必張大,使之貽弊,可也。諸臣以次退出。
上在昌慶宮。常參·經筵,以代理停。
鄭純儉達曰,明日常參,取稟。令曰,停。
李吉輔達曰,大司憲李昌壽,執義任希敎,持平李鳳祥在外,沈勗之式暇,掌令趙重明未肅拜,一員未差,今日以監察茶時之意,敢達。令曰,知道。
領議政李天輔八度呈辭,令于李吉輔曰,安心調理。
李吉輔,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李吉輔,以都摠府言達曰,副摠管李邦綏以禁衛中軍,軍兵等中日試放事,南別營晝仕出去之意,敢達。令曰,知道。
李宜哲達曰,臣與同副承旨李吉輔伴直矣,吉輔以式暇今方出去,都承旨尹得載,右承旨尹學東,左副承旨鄭純儉竝不仕進,左承旨鄭榦受由在外,今日伴直無人。左副承旨所當牌招,而拘於廳規,不得請牌,何以爲之?敢稟。令曰,牌招。
又達曰,左副承旨鄭純儉牌不進罷職令旨,今方捧入,而今日伴直無人。都承旨尹得載所當牌招,而拘於廳規,不得請牌,何以爲之?敢稟。令曰,牌招。
以左副承旨鄭純儉牌不進罷職令旨,令于李宜哲曰,推考徽旨捧入。
李宜哲達曰,都承旨尹得載牌不進推考徽旨,今方捧入,而今日伴直無人。左副承旨鄭純儉所當更請牌招,而拘於廳規,不得請牌,何以爲之?敢稟。令曰,牌招。
又達曰,副提學徐志修,昨日特令申飭之下,不爲出肅,事甚未安。卽爲牌招,何如?令曰,依。
李吉輔,以侍講院言達曰,本院下番闕直,事甚未安。兼司書尹得養,說書李亨逵旣有只推之令,竝卽牌招,以爲推移入直之地,何如?令曰,依。
以修撰洪梓,兼司書尹得養,說書李亨逵等牌不進罷職令旨,令于李宜哲曰,推考徽旨捧入。
李宜哲,以侍講院言達曰,本院下番闕直,事甚未安。司書鄭晩淳以親病陳書入達,兼司書尹得養,說書李亨逵牌不進,兼說書未差,下番他無推移之員。弼善柳脩,文學李明煥,兼文學李錫祥,竝卽牌招,以爲推移姑降入直之地,何如?令曰,依。
以兼文學李錫祥,弼善柳脩,文學李明煥牌不進罷職令旨,令于李吉輔曰,推考徽旨捧入。
事變假注書望,金載祿出使,代以尹錫周爲假注書。
李宜哲啓曰,判義禁洪象漢,知義禁金漢喆依下敎來待矣。傳曰,入侍于世子宮差備。
傳于李宜哲曰,俄者判付,公事擧行後持入。
李宜哲啓曰,判義禁洪象漢,知義禁金漢喆判付,公事擧行後,依下敎來待矣。傳曰,金吾堂〈上〉持以入侍于會通門差備。
李宜哲達曰,新除授承旨,待落點卽爲牌招,何如?令曰,依。
以朴玶·金始煐爲承旨。
吏曹口傳政事,以趙載洪·金致仁,爲同義禁。
李宜哲,以禮曹言啓曰,取考謄錄則甲辰年國恤,乙巳年二月庭試放榜時,因本曹啓稟賜花賜蓋,雖不行之,至於賜酒則依例爲之矣。前頭練祭後放榜服色問議,傳敎中,有其君服衰,賜花賜酒於殿庭,決不然之敎,諸大臣獻議,姑不得筵奏,而今此庭試放榜迫近,賜酒之節,何以爲之?敢稟。傳曰,置之。
李宜哲,以兵曹言達曰,今九月初三日,砲手張泰云稱名人,自金虎門入來,差備門外擊錚,極爲駭愕。令攸司囚禁治罪,同門守門將朴光泌,常時不能禁斷雜人,以致闌入,亦難免其責,推考,何如?令曰,依。
李宜哲,以義禁府言達曰,卽接月令醫員李杞齡手本,則保放罪人吳璹病勢,今已向差云,還囚之意,敢達。令曰,知道。
又以義禁府言達曰,荐棘罪人趙重明,全羅道濟州牧大靜縣荐棘事,命下矣。以傳敎內辭意,具罪目,依例發遣府都事,倍道押送之意,敢達。令曰,知道。
司書鄭晩淳上書曰,伏以臣,卽於直中,得接家信,則臣母素患痰癖之症,乘寒猝劇,胸膈痞塞,頭疼如碎,氣息昏昏,飮啖全却,雜試藥餌,少無效應,諸般症形,俱屬危重,促臣歸視,急報踵至,臣聞來方寸煎灼,按住不得,忙陳短章,徑出禁門。伏乞睿慈,亟遞臣職,以便救護,仍治臣罪,以肅朝綱,不勝幸甚云云。答曰,覽書具悉。爾其勿辭,救護母病。
初五日辰時,上御涵仁亭居廬廳。金吾堂上入侍時,判義禁洪象漢,知義禁金漢喆,右副承旨李宜哲,記事官李晉圭·魏興祖·李東泰進伏。上命象漢奏鄭承萊原情,上曰,承萊爲人,何如?象漢曰,亦不大段矣。上曰,曾爲內三廳耶?象漢曰,爲守門薦矣。上曰,今則北道·關西之武,幾盡用之矣。象漢曰,用人之道,專在於上矣。上曰,松都之人,亦善用之,而松都人物,漸可興也。象漢曰,松都之人,皆是商賈,而其中有才者,登科後,多爲官矣。上曰,今世有爲子路負米之事者,則人必目之以米商矣。象漢奏原辭,上曰,此等事,誠難矣,使之轉換,則自生如此弊矣。象漢曰,頃與趙榮國,亦以此事仰達,而臣於其時,以爲不可仍塞之,其後李宗白,亦欲出賣而未果矣,終以榮國之筵稟,有此發賣之擧矣。上曰,李台重爲人,雖周通,以利爲言,故自至見欺矣。讀至市人·旅客·主人處等語,上曰,初則謂布不堪用,故市人等不受散去云,此語極爲矛盾矣。象漢曰,然矣。上曰,旣非口招,則豈不善爲說辭耶?然而其所發明,亦不明白矣。象漢曰,見其原情時,擧措甚慌怯,而其原辭有疎漏處,故更使之添入,則願出外爲之云矣。漢喆曰,此則文不足之致也。上曰,居在何處耶?象漢曰,聞是楊州人,而鄭士龍之庶裔云矣。上曰,以此之故,如是矣。初則以市民云云,而今則以市民中松商有無,何以知之爲言,極涉矛盾矣,舊伯,雖是周通之人,生疎於事物上,故致此也,專委幕裨,則例見敗矣。象漢曰,幕裨必以兩班中爲之,則可無弊,而中庶之類爲幕裨,則皆以利其身爲心,安得無弊端乎?上曰,此言是也。承萊則誠無狀矣,關西各庫皆蕩然空矣。象漢曰,以監營狀啓,見之,似甚虛疎矣。其他幕裨輩之與承萊一體擧行者,何以爲之乎?上曰,此則申目擧行,可也。又命漢喆讀洪獻輔原辭,上曰,其間,幾次轉賣耶?至病風喪性等語,上笑之,漢喆曰,考其來歷,則非直買於東夏之家也,分明矣,如此之事,亦不無風聞矣。上曰,初未見其上書時,意謂有大段光景,及見之則不至大段,此乃克孝之舊習也。上曰,獻輔,爲誰家人耶?漢喆曰,故持平洪萬迪之孫,而永安尉弟之孫也。上曰,永安尉兄弟,幾人耶?象漢曰,四兄弟也。上曰,獻輔與判禁,爲幾寸親乎?象漢曰,卽臣之九寸叔也。命書傳敎曰,前月城尉金漢藎,永城尉申光綏竝敍用。出榻敎又傳曰,該府判付,旣已下敎,其他軍官,令該府秋曹,分輕重爲申目勘處,出榻敎象漢所啓李世馨事,有登對稟處之命,而向日入侍時,因日晩,未及稟而退出矣,其時議于大臣,則左相則以爲,絶島定配,不可已也,右相,有寬恕之意,御將洪鳳漢,適在座曰,若以不分明之方紬二疋,嚴訊武士,則恐爲過中云。蓋世馨,身爲邊倅,不能詗察犯越罪人,則固難免緩忽之罪,而正犯五人,亦旣捉納,則可爲自贖之一端也。泰根招中,謂於五月世馨來宿本鎭云,而官屬諸人招辭及官廳下記,元無三夏內往來之事,則五月來宿之說,自歸落空,綢繆彌縫之罪,似涉曖昧。至於方紬事,泰根初不發於兵使及繡衣訊問之時,移囚慶源之後,忽發前後所無之言者,固已可疑,而兩妓之招,或曰深秋,或曰初夏,時月相左,而只見其紙裹一端露出之爲玉色,而不辨其方紬與綿紬云者,兩妓之招,皆同,則此尤爲稱冤之端矣。旣不明白眞贓,而徑加訊問,直斷以一律,恐欠欽恤之道,故敢此仰達矣。上曰,初意則必欲嚴訊究問,以嚴邊事,聞頃者參覈使所奏,以鹿皮鹿茸,推之,不無疑焉,今聞所奏,御將一言,令予興感,然邊禁不嚴,豈可逭也?特爲參酌定配。出擧條又所啓,頃因內贍貢人事,特罷提調,仍有當該郞廳勘以制書有違私律之命,所當卽爲擧行,而見該寺主簿洪億基供辭則以爲,伊日處分時,適有蔈古封進革罷之傳敎,而渠是蔈古色,故聽傳敎之郞廳,錯認以事出蔈古,誤以億基現告,而侵虐貢人一款,千萬曖昧云。不但渠之供辭如此,外意亦多稱冤,大臣之意,謂宜一番陳稟云,億基,卽寫字官也,必不敢侵虐貢人,以蔈古色,錯認現告,事勢亦然,故敢此仰達矣。上曰,其旣誤現,予亦諒矣,分揀放送。出擧條上曰,洪獻輔之事,更無可問,特爲放釋。宜哲曰,都承旨病,左承旨下鄕,左副承旨陳書,同副承旨式暇,諸承旨皆謂有故不來,小臣獨在,而廳中盡空矣。上命書傳敎曰,同義禁李應協·宋昌明,左右承旨許遞,同義禁口傳擧行,承旨有闕代,前單入之。出榻敎漢喆曰,今番新恩權導曾在譴罷收牒中,今此唱榜時新恩服色,皆着帽帶,則權導宜有變通之道矣。上曰,然矣。命書傳敎曰,前郡守權導給牒。出榻敎上曰,禁堂先爲出去,更爲訊問承萊後入奏,可也。象漢·漢喆先退,宜哲曰,臺諫趙重明有上書,故敢此仰達矣。仍奏書批,上曰,晩後更爲入侍於此處,可也。諸臣退出。
同日酉時,上御涵仁亭居廬廳。金吾堂上入侍時,判義禁洪象漢,知義禁金漢喆,右副承旨李宜哲,記事官李晉圭·魏興祖·李東泰進伏。象漢曰,臣以判付內辭緣,更加訊問曰,汝若直招,必有可生之道云,則渠以爲百兩則食之云矣。上曰,如此之際,但食百兩,亦少矣,其人似有才矣。象漢曰,訊問時,雖不忍杖,其爲人,則愚蠢而頑忍矣。漢喆曰,渠亦莫知其何爲,而至於此矣。上曰,如此之類,誠難矣。頃日戶判,以倉色作奸事,陳達,故知之矣。象漢曰,古則算員輩不甚賤陋,故無與於吏色之幻弄矣,今則同歸一套,故戶曹則幾至亡矣,其時倉官則臣見其原辭,老昏不足責也。上曰,承萊判付書之。仍下敎曰,李世馨處分,於渠幸矣。今日已發配耶?象漢曰,姑未發配矣。上曰,世馨有子,則必感泣矣。其爲人,何如?象漢曰,磅礴矣。漢喆曰,頗確實矣。象漢曰,張鵬翼之子孫,近漸零替,而張志豐之屛棄瘴鄕,亦甚可惜。漢喆曰,志豐,好看兵書而大固執,故常時不見宰相矣。上曰,兵書則果知之云矣,其爲人,固執耶?象漢曰,然矣。上曰,統營誠大地,而以有瘴氣爲弊矣。漢喆曰,海邊之邑,皆然矣。上曰,喬桐亦然乎?象漢曰,稍勝矣。上曰,今則未有如李森·張鵬翼之人物矣。象漢曰,近來武弁,皆無膽氣,無異疲殘儒生,如此而國若有事,則將焉用哉?誠可悶也。上曰,具善行,爲人剛矣。象漢曰,具善行可堪用,而善復尤勝矣。上曰,承萊,多經守令耶?自守門,終何以至守令·嘉善乎?象漢曰,似從訓鍊院陞之矣。上命盡書原情判付訖,上曰,自禁酒之後,姑無殺越之患矣。象漢曰,酒禁後殺人之弊,絶無矣。上曰,承旨於酒,其分數,何如?宜哲曰,終不能忘情矣。上曰,可謂直矣。上曰,鄭履儉·金光世,痼病於酒矣。仍笑曰,食·色·酒,可謂鬼矣,而其餘二鬼,則何鬼?趙重明入來後,五鬼之說,何忍聞耶?命書傳敎曰,掌令趙重明,卽爲牌招入侍。出榻敎上曰,承旨,誰違牌耶?宜哲曰,鄭純儉違牌,故更爲出牌矣。上曰,純儉之坐地凡百,皆可爲之,而以多病,反爲落下矣。象漢曰,中間多經風霜矣。上曰,以此之故,爲萬戶矣。象漢曰,萬戶則出於特敎,而其外備經風霜矣。上曰,曾爲何處萬戶耶?象漢曰,似是朱乙溫萬戶矣。上曰,朱乙溫則權管爲之矣。興祖曰,曾爲魚昌萬戶矣。命書傳敎曰,新除授承旨金始煐·朴玶牌招。出榻敎上曰,朴玶,初爲承旨耶?興祖曰,然矣。上曰,此其短小者耶?封皮官後,更爲何職乎?漢喆曰,爲判決事·豐川府使矣。上曰,趙重明,以李應協指他人爲五鬼云耶?予召入此人,而若數五鬼以奏之,則奈何?應協,平日言論浮激,故有此事矣。又命宜哲讀臺書後,仍打點於未歸一統·審機察微等句語曰,此誠眞箇挾雜者也,元良下答更讀之,可也。仍命臣晉圭曰,出促臺諫牌去來。承命入奏曰,臺諫入來閤外,而素患關膈復發,昏塞仆地,不能起動,且未謝恩云,何以爲之乎?上曰,渠於上書時,無此病耶?斯速入來事,出喩,可也。上曰,稱病作謀,甚矣。仍命書傳敎曰,趙重明上書中第一件事。噫,尹光纘·趙載敏處分,其何時乎?臺臣之未及論列,其勢固然。噫,豈忍提其時處分許多臺臣乎?一竝勿罷。出榻敎上曰,其時以邦慶疏決,而李顯重以承旨入侍矣,予之五朔支保者,爲其到今聞此五鬼之說而然也。諸宰中抄出五鬼,則其爻像,當如何?以此爲說者,欲借應協之言,盡辱諸宰,非只攻應協也,重明容貌,何如?是鄕人耶?象漢曰,趙重晦之一家,而居尙州云,而實則京人也。上曰,應協,雖爲五鬼之說,誦而傳之者不緊矣,纔爲臺臣,坐席未煖,而以駁人爲事,良可慨也。仍笑而下敎曰,注書出去,能醒其精神而率來乎?重明入來進伏,上曰,汝以朝鮮臣子,敢爲此怪怪上書,抑何心腸?予當質問,可奏之,懲討之說,何忍復提於此時耶?趨向莫適云者,何謂也?向來昭鑑出後,今何有不定之趨向乎?重明曰,臣非以懲討爲辭也,卽今國是大定,而公議則猶有未定,故云矣。奏語時微微擧頭,上震怒曰,汝何敢察視君父耶?重明曰,臣有病故然矣。上曰,未歸於一統之統字,何謂也?漏於一統者,皆是逆也,汝速達之。重明曰,非謂以漏於一統者,爲逆也,卽今朝象,未盡歸一統,故云矣。上荐下嚴敎曰,汝何敢駁正其君乎,子亦辱其父耶,審機察微,何謂也?重明曰,殿下欲爲曠蕩之政,而目今世道,則猶未盡和平之道,故云矣。上曰,五鬼,誰某耶?汝必知之,直奏之。重明曰,五鬼之說,言之甚醜,不敢仰達於至尊之前矣。且應協,於政院稠坐中,發此言,而安克孝只擧其微瑣者言之,獨不言此等事,故爲慨然矣。上曰,汝以五鬼之說,爲可醜,則何爲書納於元良乎?尹在謙之拔要語,何語也?重明曰,此則不必下詢於臣也,其書留院二三日後,在謙還爲持去,拔而復呈,政院亦豈不知?上震怒曰,汝於君父之前,何敢若是慢倨乎?汝當鞫問而不此之爲,爲先遞差,速爲出去。重明退出之際,不爲曲拜,上曰,罷職者,不爲曲拜耶?其人事,尤爲怪矣。重明已下階,而階下俯伏,上曰,直拜君父耶?如彼之類囑之者,其心術,怪矣,予旣衰耗,不能嚴飭,故乘時指嗾,尤可痛矣。自辛丑以後,三十餘年之內,予不爲殺戮之事於縉紳,故雖幕裨輩,不欲加刑者,蓋心有所感,而亦有所泣奏於慈聖者也。予豈有欲生之心,而實爲朝鮮之喬木世臣與百姓,而至今支保矣?不此之思,指揮此類,恣爲叵測之習者,尤可慨然。此則非特舊習也,未歸一統四字,實有意而言也。象漢曰,臣等之今日,不準刑承萊者,亦仰認聖上好生之德意也。俄聞臺書,則可謂無知識之甚者也,以此若是激惱,臣等不勝憂悶矣。漢喆曰,殿下今此衰暮之時,又當哀疚之中,而每不忘國事,如是奮勵,實宗社之福,而或慮聖體之因此致損,竊不勝喜懼之忱矣。上曰,心不正則視聽言動,皆殊常,故擧措可駭矣。命書傳敎曰,覽元良之批,取覽趙重明之章,非獨恍惚難測,象志未定,趨向莫適,審幾察微等說,已涉無狀。至於未歸一統之說,語意陰險,其志回譎,及夫斥李應協也,所謂五字之語,正若往時朴奎文之章,猶恐其君之不知,其心所在,豈欺五尺?其他暗用機關,不忍正視。噫,昭鑑之後,志未定之臣,眞逆臣也,一統外臣,亦逆臣也。頃者克孝處分,辭語嚴重,則于今重明,若是跳踉我元良,而此眼無其君,眼無元良,眼無其國也,謂以不敬,其不過矣,其章卽一指逆也。一番嚴問,果有其人,夬施王章,若無其人,渠自有誣人之律,而非徒述編有云,觀其爲人,聞其所奏,卽一癡騃儱侗受嗾之人。噫,食君之食,衣君之衣,居君之邦,立君之廷,不顧其君,五朔哀疚,尙服湯茶,甘心指揮,此等無識無恥者類,若是跳踉,是可忍,孰不可忍也?其根不治,治其枝葉,刑法倒置,其雖酌處,然尤爲回譎者,不及言事之句,潛入於辭職之中,使元良,其果挾雜不能覺悟。況聞下敎中,果未歸一統,於建極二字,何以對?曰殿下,心雖建極云,而自知殊常,漫漶其說,此意,蓋心雖欲建極,功猶無者也,其心所在,尤爲叵測,不可尋常處之,前掌令趙重明,大靜縣栫棘,倍日押付。出榻敎上曰,頃於徐逈修處分時,予問其指嗾者而不果矣,今欲一問,而亦有所商量,故亦未果然,因一重明,而孤負初心,予實愧於臣下矣。漢喆曰,俄者下敎五字下,不書鬼字,此實聖德隆至處也,臣不勝欽仰之至。又命書傳敎曰,都事留門時,入來下直,待城門發去事,分付。出榻敎諸臣以次退出。
上在昌慶宮。常參·經筵,以代理停。
李宜哲達曰,明日國忌齋戒,再明正日,此兩日相値,常參,頉稟。令曰,知道。
李吉輔達曰,大司憲李昌壽,持平李鳳祥在外,沈勗之呈辭,執義·掌令二員未差,今日以監察茶時之意,敢達。令曰,知道。
朴玶達曰,卽者檢閱李東泰以其親病,陳書徑出,原書纔已捧入矣。所當直捧禁推徽旨,而此與無端徑出,有異,推考警責,何如?令曰,依。
領議政李天輔九度呈辭,令于朴玶曰,安心調理。
以左承旨金始煐牌不進罷職令旨,令于李宜哲曰,推考徽旨捧入。
朴玶達曰,副提學徐志修連日違召,尙不出肅,事甚未安。卽爲牌招察任,何如?令曰,依。
朴玶,以弘文館言達曰,修撰洪梓,旣有只推之令,卽爲牌招察任,何如?令曰,依。
以修撰洪梓牌不進罷職令旨,令于朴玶曰,推考徽旨捧入。
朴玶啓曰,今日文武科放榜時,兩司例當進參,而諫院無行公之員,在前雖無,有仍爲行禮之例,今亦依此爲之意,敢啓。傳曰,知道。
朴玶達曰,預備兼春秋白尙絢身病猝重,勢難察任,今姑減下,何如?令曰,依。
李宜哲因本院達辭啓曰,預備兼春秋白尙絢身病猝重,今姑減下事,依下矣。其代,令該曹卽爲口傳差出,何如?傳曰,允。
吏曹口傳政事,兼春秋單韓必壽。
傳于朴玶曰,儒臣持周禮,入侍于明政殿後,禮判同爲入侍。
朴玶啓曰,禮曹判書李益炡,依下敎來待矣。傳曰,入侍。
傳于朴玶曰,副提學徐志修事,使之聞知,而卽爲牌招入直。
記事官白尙絢書達,臣敬奉上來事有旨,馳往宣傳議政府右議政申晩所住處,則以爲,臣罪戾至深,重誅不加,恩敎諄複,甄敍遽下,繼而有還授前職之命,史官臨宣,諭以上來,如臣無狀,何以得此於君父?臣以首頓地,惶隕悸懍,不知所以自措。念臣,所被大朝聖敎,極其嚴截萬萬,非人臣所敢承者,衷悃未暴,情地窮隘,去就一節,今無可論,恩諭之下,末由祗承,唯有泥首席藁,恭俟未盡勘之罪而已。蒼皇逬出,旅寓齟齬,重爲霜寒所中,素患痰癖之症,挾感重發,見方㱡㱡床席,殆不省事,謹當姑竢病間,略入文字,仰請威罰云矣,敢達。令曰,知道。
朴玶啓曰,孝昭殿參奉,以入番宗室意啓曰,本殿參奉郭錫達身病甚重,參奉金鍾協又以親病呈訴,勢難强令仍直,而自前如此之時,例有假官代察之規,不得已進止。忠義衛南台老姑爲差下,使之察任,何如?傳曰,允。
李宜哲,以義禁府言達曰,北兵使狀達據,刑曹粘目內,吉州牧使柳惠基火藥燒燼之罪,移本府處之事,達下矣。柳惠基纔因大朝筵敎,勿遞仍任,今此粘目置之之意,敢達。令曰,知道。
李宜哲,以禁衛營言達曰,本營分授南山蠶頭西邊體城崩頹處,七月十九日始役,今已畢役之意,敢達。令曰,知道。
京畿監司南泰會狀達,刑曹參判元景淳病重,上去不得事,令于朴玶曰,卿其勿辭,俟間上來事,回諭。
左承旨金始煐書曰,伏以皇天不弔,大割荐降,日月迅邁,兩魂殿因山·虞卒,次第奄過,仰惟我大小朝,廓然未逮之慟,何以敢抑?區區下情,不勝焦慮之忱。仍伏念臣犬馬之齒,固已老白首,而考其通籍,則甫數歲爾,齟齬班行,醜拙莫揜,而只感我大朝眷顧之殊恩,前後是任,黽勉供劇者,亦已累次,每自循省,未嘗不面發騂矣。頃以筵對一事,重被長憲之斥,至今思之,惶愧殊深,而其時事實,已有一世之公案,爽實之目,正是自道,庇覆二字,亦歸脫空,今於事過之後,固不必呶呶追提,而獨惜其不詳本事,遣辭之際,獨爲牽合,有此言不中倫之病也。以此情勢,固爲臣難冒進之端,而且臣素患痰癖之症,便成痼疾,入秋以來,頑痰轉盛,無論戶庭出入,雖於床笫之間,少有動作,輒覺呼吸急促,心腹煩憊,喘喘有頃刻垂絶之勢,晝夜叫苦,飮啖全廢,精神氣血,日就澌鑠。此是臣十數年前沈痼之症,每當秋冬之交,如期復發,將攝之方,少或失宜,則實無復起爲人之望,目今病狀,旬月之間,束帶趨朝,斷無其路,新除之下,末由承膺,昨違嚴召,罰靳例勘,不得不冒入文字,仰暴情實。伏乞离明,亟降威命,特賜鐫削,以靖私義,俾延殘喘,不勝幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭,從速察職。
忠淸監司金尙喆書曰,伏以日月迅邁,兩昏殿玄隧永閟,成事奄過,秋序且盡,霜露載濡,以我大小朝出天之孝,感時號慕,益何以堪忍?臣跡滯藩維,莫伸奔問之誠,每奉哀痛之敎,怛焉五情,如割而已。仍念臣,叨守重寄,居然半載餘矣,素乏彈壓之威明,而不能使聖化旁布,又無發施之政令,而不能使實惠下究,雖以丹·懷事言之,我聖上嚴廬罔極之中,致煩聖慮,特遣近臣,靜言思之,莫非臣罪。日夕悚息,惟大何是竢,而不自意十行別諭,反侈以錫馬之寵,臣惝怳怵惕,自不覺面有汗而心不寧。噫,玆兩邑生靈之散而還聚,死而復生者,一則聖恩,二則聖恩,慰諭而懷徠之,賑活而蠲貸之,民爭提携,聞風而至。雖以臣巡路見之,理舊籬而各尋其巢,闢荒畬而漸就其業,黃叟白丁,千百盈庭,攢乎祝聖,歡聲四起,天人相感之應,捷如影響,有如是矣。若其受命周旋,竭力奔奏者,惟御史與守宰耳。如臣之經夏涉秋,無所事,坐費廩餼者,不過樂其成,而與有其幸,自視慊然,臣何力焉,而畢竟恩賞,混及臣身,豈不貽聖人嚬笑之累,致一方聽聞之駭耶?至於撫摩之敎,丁寧懇惻,尤可見爲斯民如傷憧憧之至誠。臣雖無狀,三復飭諭,豈不欲自效其萬一,而惟其才力不逮,規畫失宜,將使還集之戶,更至渙散之境,則其爲罪,誠擢髮而難贖,此臣之所大懼,而況臣自經昨年大病,風痰所祟,源委旣痼,肢節不仁,屈伸尙艱,暈眩頻作,醒晦無常,一身凡百,其爲完人則遠矣。不自量力,妄又出巡,原隰馳驅之際,金火換節之交,感傷忒重,舊症闖發,方此閉戶委頓,灸藥竝施,孤寄客館,生意索然,汗漫簿書,尙未酬應,緊急狀奏,亦多稽滯,病裏惶悶,求死不得。顧今年穀頗登,民憂差寬,官榮祿厚,人所不辭,臣獨何心?敢爲唐突祈免之計,而臣之病狀,非如一時偶感之比,每當寒節,倍益辛苦,昨冬伏蒙我大朝日月之俯燭,特解夙夜之任,許令調治,賴天之靈,至今不死者,皆聖主賜耳。噫,窮則呼天,急則呼父,卽人之情,而一路按察之地,非臣養病之坊,則與其徒益瘝廢之罪,毋寧早爲自處者,卽臣日夜之祝,臣何敢飭辭欺天也?至若各邑賦納之愆期,沿海漁稅之見縮,逮被問備之罰,此雖本道事勢之不得不然,而莫非臣不能董飭之致。此眞侏儒之短一節,可知,則畢竟罪戾,臣固自知,是亦臣決難久冒之一端也,玆敢仰暴情懇,冒死哀籲。伏乞离明,稟于大朝,收還臣錫馬之命,以重恩典,仍卽遞臣之職,使重務無曠,殘喘獲延,不勝千萬幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,今玆賞典,聖意攸在。卿其勿辭,調理察任。
記事官李東泰書曰,伏以日月易邁,兩魂殿虞卒奄過,仰惟大小朝攀號追慕之慟,益復罔極。臣於直中,卽接家信,則老父猝患毒感,寒熱交作,頑痰上衝,有時昏塞,症形危劇,臣得聞此報,心神飛越,按住不得,投進短章,徑出禁門。伏乞离明,亟治臣擅離之罪,仍遞臣所帶之職,以便救護,以安私分,不勝幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭,救護父病。
初六日戌時,上御涵仁亭居廬廳。儒臣入侍,禮判同爲入侍時,禮曹判書李益炡,副校理南泰著,修撰洪景海,同副承旨朴玶,記事官李晉圭·魏興祖·李東泰進伏。玶曰,上番兼春秋未及入來,推考,何如?上曰,勿推。上曰,禮判,未來耶?玶曰,未及來矣。上命儒臣·承旨分讀周禮訖,上曰,周時,稱世子,故文王亦稱世子,而太子之稱,自漢始也,胡亥亦稱太子乎?泰著曰,然矣,扶蘇亦稱太子矣。上曰,然則秦亦稱太子矣,秦始,旣稱皇帝,則群下必稱皇字者,無怪矣。上曰,古者稱千秋,今則必稱萬壽,以此可見後世張大之意也。上曰,周禮無難解處,而間多有字音之怪者,難字下,皆懸註耶?泰著曰,有反切矣。上曰,八珍之稱,在於周禮乎,在於禮記乎?景海曰,周禮,似有之矣。上曰,大羹,亦如玄酒之澹泊矣。泰著曰,然矣。鱻薧云者,亦不時不食之意也。上曰,食木實時,安有美食耶?燧人氏之世,亦不知味,故無異於生食,而今則萬物皆備,人多食旨味,故筋骨軟弱矣。泰著曰,鄕人則雜食,而亦能享壽矣。上曰,注書出諭禮判入侍。益炡進伏,上顧景海曰,儒臣,曾見北京乎?景海曰,未嘗見之,曾隨臣父,往見日本矣,臣頃於丹·懷賑民時見之,大抵我國之人多食,比之日本人所食,倍多,見甚切痛矣。益炡曰,人之小食者善壽矣。上曰,凡人之享壽,不在於多食矣。景海曰,臣曾見一僧,五年不食,面有黃色,而亦能長壽矣。上曰,朴弼琦常食松葉,老來今始食肉云矣。景海曰,非肉不飽,老人捨肉則難矣。我國多遊食之人,無煩役而每患艱食者,專由於多食之故也,今聞湖中米直,則無異於豐年,問之民則皆謂禁酒之效云,以此觀之,酒禁之效,誠大矣。上曰,上番儒臣,亦善飮乎?泰著曰,略干飮之矣。上曰,犢是旨味者耶?泰著曰,犢則二三歲牛雛,此則例食者,而至若牛腹中雛味,甚美矣。上曰,此豈忍食乎?述編亦云矣。時君於衣服飮食上,可不勉哉?景海仰陳日本飮食之品,上曰,我國之人,可謂飮食之人矣。日本則無房堗云,能無難堪之事乎?景海曰,初則甚爲難耐,而久漸稍勝矣。上曰,見其關白之面乎?景海曰,遙見面似黑矣,關白之威儀,等於渠之皇帝矣。上曰,渠國百官列立時,其服色,何如?景海曰,見甚鮮麗矣。上曰,御馬之法,何如?景海曰,皆怯於馬,故不善馳騁矣。上曰,然則易制矣。泰著曰,壬辰年則昇平已久,且挫於鳥銃,至於敗矣。上曰,初三日狀啓,何爲今始入來耶?景海曰,發狀已四日,而今纔上來,可謂遲滯矣。上曰,儒臣先退,禮判進前。上曰,勅使近必入來矣。益炡曰,數三日間,似當渡江矣。卽見遠接使公事,則軍樂,亦一體振而不作,以此停當云矣。上命益炡讀大臣大獻議,上曰,己巳年間,許穆在乎?玶曰,在矣。讀至左相議,上曰,左相獻議,是卜相後爲之乎?益炡曰,在於卜相前矣。上曰,不然,似在卜相後也。上曰,兪判府事入來耶?益炡曰,昨已入謝命矣。上曰,右相親患,何如?益炡曰,近日稍勝云矣。上曰,新恩之用素,蓋在於何年耶?益炡曰,見禮曹啓稟,卽是先朝事也。上曰,予服三年服,則諸臣,服朞年穩當矣。益炡曰,然矣。上曰,戊申年則上下皆服朞制乎?益炡曰,然矣。壬申年則諸臣無服,而從上服朞制,故皆着淺淡服矣。上曰,見武科新恩,亦有幞頭裹布者,其制度,好矣,金冠亦裹布則無妨矣,唱榜時賜酒,甚無義,而賜花與素蓋,亦怪矣。益炡曰,然矣。上曰,今番新恩,不爲游街乎?益炡曰,到門時來見者,皆回謝矣。命書傳敎曰,今聞諸大臣獻議,與予意同。噫,喪制,朞制復舊之後,其宜修擧禮文,而大小科唱榜時,皆從其時進見服色。若庚子之歲,則當布帽布袍,若今年則諸臣服盡之前,當布帽布袍,諸臣服盡之後,當烏帽·淺淡服。若辛巳·戊申,則君臣服盡之前,當烏帽·淺淡服,若壬申則於諸臣雖無服,其君服盡之前,亦從進見服烏帽·淺淡服,而新恩服色,勿論淺淡·布袍,唱榜時一從其服而去華,蓋賜酒,生·進則勿論淺淡·布袍,一從其色,巾則一從其色,用軟巾,袍則布袍,用布帶,淡袍,用黑布帶,只去襴衫絛帶,亦去賜酒事,載於補編。出榻敎上曰,頃者翰林,公然相爭,皆稱在外不上來,誠可怪矣。仍命書傳敎曰,小官怠慢,在外翰林,尙不上來,使兼史替行,事體寒心,下義禁府推考。出榻敎上曰,近來諸臣,以違牌爲消日,一人,皆爲百違牌,百只推矣。政院以違牌呼望,則注書書納徽旨,注書豈不勞乎?國之紀綱若此,可謂寒心矣。又傳曰,副提學徐志修,無他撕捱之端,而今聞一向違牌云,此何事體,此何分義?噫,其君雖衰,紀綱雖無,其國則存,事體則有,而近者請牌違牌,日事消日,事之寒心,莫此爲甚。從重推考,牌招察任,而若違命牌,何復命牌招?政院知悉。出榻敎上曰,徐志修,此後若復違牌,則予不當出命牌之意,諭之,可也。又傳曰,灣府狀聞,四日來到云,其涉稽滯。令備局嚴飭陪持,後復若此,當重棍之意,分付下送。出榻敎諸臣退出。
上在昌慶宮。常參·經筵,以代理停。
世祖大王忌辰齋戒。
鄭純儉達曰,判府事李宗城箚子到院,而國忌齋戒留院之意,敢達。令曰,入之。
又達曰,領議政李天輔十度呈辭到院,而國忌齋戒留院之意,敢達。令曰,入之。
李宜哲達曰,大司憲李昌壽,持平李鳳祥在外,沈勗之呈辭,執義·掌令二員未差,今日以監察茶時之意,敢達。令曰,知道。
朴玶達曰,輔德兪彦述,弼善柳脩牌招事,依下,而闕門已閉,待明朝出牌之意,敢達。令曰,知道。
又達曰,卽者副修撰洪景海以其親病,陳書徑出,原書以國忌齋戒,纔已退却矣。所當直捧禁推徽旨,而此與無端徑出,有異,推考警責,何如?令曰,依。
領議政李天輔十度呈辭,令于鄭純儉曰,安心調理。
鄭純儉,以侍講院言達曰,本院輔德兪彦述,連日入直矣,以身病陳書,受由出去,上番將未免闕直,事甚未安。弼善柳脩,文學李明煥,竝卽牌招,以爲推移入直,何如?令曰,依。
傳于李吉輔曰,今番武科,依前慕華館命官擧行,命官,兪判府事爲之。
傳于鄭純儉曰,今庭試,亦爲隨其捧券,卽其處科次,入侍等第。
傳于鄭純儉曰,此後政牌試牌外,雖下敎牌招,皆以令牌擧行。
傳于李吉輔曰,副提學徐志修,喬桐水使除授,卽爲辭朝。
備忘記,前水使遞付京職。
判府事李宗城箚曰,伏以臣於日前庭試,受命武所,修整榜目,自致夜深,未及卒事,忽然昏窒,至煩喉院之微稟,擔舁還家,醫藥調治,今已九日矣,神識漸有醒覺,而左邊肢末,癱瘓不仁,此蓋臣十年受病之處也。形症比初稍間,而精力視前益衰,氣不能敵病,藥不能責效,賴天之靈,一縷雖延,其爲廢疾之人則決矣,乃於此際,伏承藥院提擧之命,當此聖候靜攝茶湯兼進之日,偃息床席,轉動無路,明日日次,又不得進參。論其辜犯,誅戮猶輕,嘗藥承候,臣分之所不敢辭,筋力爲禮,微誠之所嘗自勉,而曠闕孤負,惶蹙靡措。瞻望宸極,只自悲涕,數行短箚,亦不能自力,倩人構成,伏枕哀籲。伏乞睿慈,俯垂愍憐,導達情悃,亟遞臣藥院之任,仍勘臣廢職闕禮之罪,以安賤分,不勝幸甚云云。答曰,覽箚具悉卿懇,以疾未參,其何所傷?保護之任,關係緊重,卿須安心,勿辭善攝焉。仍令曰,史官往諭。
輔德兪彦述書曰,伏以日月易邁,兩魂殿虞卒已過,秋序將盡,伏惟大小朝哀慕靡逮之痛,益復如新。仍念臣,年衰病痼,本不合於胄筵講討之任,而日昨除命,適下於僚員未備之際,黽勉出肅,隨參於朔奠執事之列,旋因番次之苟簡,連日入直,而素患痰癖之症,感觸風寒,一倍添劇,委頓床席,殆無以自力。忽自昨夕,重得似癨非癨之症,胸腹牽疼,而呼吸喘急,頭目眩暈,而精神迷亂,重以吐瀉兼作,眞元澌脫,落席昏涔,轉側須人,若不及時調治,實有頃刻死亡之慮。玆不得不倩人構書,疾聲哀籲。伏乞睿慈,察臣危急之狀,憐臣悶迫之情,特許鐫遞臣職名,俾得歸家療治,以卒天地生成之澤,千萬幸甚云云。答曰,覽書具悉,日月易邁,兩陵因山已訖,成事奄過,哀慕罔極,攀號莫逮。爾其勿辭,調理察職。
上在昌慶宮。常參·經筵,以代理停。
世祖大王忌辰。
鄭純儉達曰,明日常參,取稟。令曰,停。
又達曰,領議政李天輔十一度呈辭到院,而以國忌正日留院之意,敢達。令曰,入之。
李宜哲達曰,大司憲李昌壽,持平李鳳祥在外,沈勗之呈辭,執義·掌令二員未差,今日以監察茶時之意,敢達。令曰,知道。
領議政李天輔十一度呈辭,令于朴玶曰,安心調理。
藥房提調趙榮國,副提調尹得載啓曰,風寒猝緊,伏未審日間,聖體調攝,若何,憊眩之候,寢膳之節,亦何如?前劑入湯劑茶飮,已盡於昨日,臣等卽與諸御醫入侍,詳察聖候,議定繼進當否,爲宜,臣等不勝區區憂慮,敢來問安,竝此仰稟。答曰,知道。氣卽一樣矣。
朴玶,以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。傳曰,知道。
朴玶,以侍講院言達曰,本院上番,連日闕直,事甚未安,輔德兪彦述陳書受由,弼善柳脩,文學李明煥牌不進,文學李錫祥以本職入直玉堂,兼輔德·兼弼善具未差,上番他無推移之員。司書鄭晩淳,兼司書李得養,竝卽牌招,以爲推移姑陞入直,何如?令曰,依。
以弼善柳脩,文學李明煥牌不進罷職令旨,令于朴玶曰,竝推考徽旨捧入。
假注書望,李鎭衡病,代以尹一復爲假注書,李晉圭病,代以鄭履煥爲假注書。
傳于朴玶曰,孝昭殿·大殿·徽寧殿,色菊進上置之事,分付于掌苑署。
金始煐,以戶曹言達曰,依令旨,領議政李天輔今五月朔祿俸,令倉官更爲輸送于本家,則以爲,方在呈告中,不得領受云,祿捧不爲領受,何以爲之?敢稟?傳曰,倉官更爲輸送。
李宜哲,以司僕寺官員,以提調意啓曰,今八月二十二日禮房承旨·禮判·戶判·同爲入侍時,戶曹判書李宗白所啓,北道年例入送木花八千二百餘斤,每以司僕寺稅入木花,逐年入送者,已近百年矣,或値綿歉,則其中二千二百餘斤,有自本曹以木代送之例,而癸丑年則貿送木花一千六十斤矣。今年則本寺以連値綿歉,元數八千二百餘斤內二千斤,自本寺輸送,其餘六千二百餘斤,以臣曹輸送之意,草記依下,故太僕與臣曹,又各論報備局,畢竟以六千斤,今年兺擧行捧甘矣。本曹本無木花所捧,勢將別貿以送,所謂別貿,雖是本曹經費之所係,常患甚難,其不可替當太僕之事,創開前例所無之別貿者,較然明甚,太僕木花之罄乏,非不稔知,而其視本曹經費之罔措,尙有緩急之殊。若以價貿送,則本曹與太僕等,雖有從前應行之例,當此國役稠疊經費枵然之日,尙思所以變通。況此前例所無之事,實無擧行之勢,依前例只以木花二千斤之數,代送木綿,何如?上曰,度支不可不念,太僕亦不可不顧,參半擧行可也事,命下矣。大抵北道入送木花,自是戶曹之所當,而本寺之替當擧行者,蓋緣本寺有稅入木花頗優,故特令共濟之義也,再昨年以來,木花之凶荒,八路同然。今年稅入,僅爲二千斤,此則竭盡輸送,而其餘不足之數,此是該曹應爲擔當之物,故以此意草記定奪後,戶曹有所論報備局,而備局詳問實狀後,仍令戶曹當之矣。今者該曹,乃以不可替當之說,陳達筵中,替當二字,乃本寺之所當言,而該曹反以爲言,誠未可曉也,本寺惟當隨其稅入,稅入若饒,則竝與追後加定,而八千二百餘斤,當爲盡數輸送,若値綿凶,則盡送所捧之外,其餘則決無替當貿送之理。目今本寺連値兩年沿海之慘凶,偏被其害,稅入大縮,一年經用,極其浩多,而亦無以支繼,以此竭急之勢,尤何以創開無前之例,爲戶曹替當貿送之事乎?此則事理不當,後弊無窮,決不可擧行。本寺所送二千斤外,其餘數,自該曹依例入送之意,分付,何如?傳曰,允。
丁丑九月初八日午時,上御居廬廳。藥房提調趙榮國,副提調尹得載,記事官李鎭衡·魏興祖·韓必壽,醫官鄭趾彦·皮世獜·許礈·金德崙·李世珪·金福齡·鄭允協以次進伏訖,榮國問候,上曰,一樣矣。榮國請診察,上曰,唯。趾彦入診退伏曰,脈候左三部沈遲,似有變動,右三部虛軟,亦似少勝,姑停茶飮,而進御湯劑,兼進八味元,爲宜矣。以下諸醫所奏與趾彦,同。榮國曰,諸醫之見,皆如此,兼進湯丸,則其功效不趐蔘茶,而蔘茶則有速效,亦不可全然廢之,亦爲劑入,以爲預備,觀動靜而進御,似好矣。上曰,唯。上曰,蔘橘茶停止,加味補中益氣湯五貼劑入,湯劑,翌日進御,日次,以此計日。出榻敎榮國曰,臣等以衣襨事,累次仰達,而未蒙俯從,實爲悶切,今則寒事猝緊,伏望稍進溫厚焉。上曰,今則服着自然漸厚矣。榮國曰,藥房都提調病重,不能入參診筵,其心應甚惶悚,而藥院事,亦可悶矣。上曰,初除時,予已慮其如此矣,今姑觀之,來頭,豈無變通乎?榮國曰,都提調,平日雖顚仆,不避國事,至若魂殿祭奠,未嘗一不參矣,今則左偏不仁之症,甚重,不能運動云矣。上曰,時·原任大臣,七人耶?兪判府事受由下鄕矣,已入來矣,原任,雖無所事,在京,好矣。得載曰,兪判府事,亦盡參祭奠云矣。上曰,兪判府事則健實矣,其痰喘,近似少愈矣,今則不生去意耶?榮國曰,豈可去也?傳曰,李判府事家,持藥物遣御醫看病。上曰,鳳城,乃柵門越邊乎?得載曰,柵門內也,牌文,今幾來矣。上曰,柵門,或爲勅行宿所乎?得載曰,似或爲改整行具而留宿矣。上曰,注書出去,分付省記色書吏,可也。入直省記中,書孝昭·徽寧兩殿號,而歸於休紙,此後則只書入直宗臣某某,參奉某某,忠義某某,而勿書殿號,宜矣,以此分付也。諸臣以次退出。
上在昌慶宮。常參·經筵,以代理停。
下直,永興府使沈鳳徵,靑丹察訪李思愼。
鄭純儉達曰,明日常參,取稟。令曰,停。
李吉輔達曰,大司憲李昌壽,持平李鳳祥在外,沈勗之呈辭,執義·掌令二員未差,今日以監察茶時之意,敢達。令曰,知道。
領議政李天輔十二度呈辭,令于鄭純儉曰,安心調理。
鄭純儉達曰,檢閱李東泰由限已過,卽爲牌招入直,何如?令曰,依。
又以弘文館言達曰,修撰洪梓旣有只推之令,卽爲牌招察任,何如?令曰,依。
又以侍講院言達曰,本院下番姑陞入直,事甚未安。弼善柳脩,文學李明煥,旣有只推之令,竝卽牌招,以爲推移入直之地,何如?令曰,依。
以兼司書尹得養牌不進罷職令旨,令于鄭純儉曰,推考徽旨捧入。
鄭履煥在外,代以金致讓爲假注書。
朴玶,以禮曹言啓曰,卽接泰陵·康陵官員聯名所報,則近日虎患,比前有倍,兩陵之間,有數三大虎,白晝橫行於紅箭門內,咆哮跳踉,上直巡山,不得任意往來,急速變通云,陵上至近之地,有此虎患,極爲駭驚。卽令該軍門,發遣軍校,期於捕捉,何如?傳曰,允。
李吉輔,以御營廳言啓曰,因禮曹草記,泰陵·康陵兩陵之間,有數三大虎,白晝橫行,上直巡山,不得往來云,陵上至近之地,有此虎患,極爲驚駭。卽令該軍門,發遣軍校,期於捕捉事,命下矣,本廳將校,率領砲手五十名,今日出送之意,敢啓。傳曰,知道。
朴玶,以禮曹言啓曰,各陵殿園墓官員試暇假官,以付錄忠義差送矣,卽接忠義廳所報,則今此庭試時,以二十員忠義,各陵殿園墓,不得推移差送云,其不足之代,依前例以典醫監·惠民署官員,差送之意,敢啓。傳曰,知道。
李吉輔,以兵曹言達曰,忠翊衛將金舜民,素患痰病,近又添劇,忠壯衛將吳世潤,重得輪疾,無望供職,俱爲呈狀乞遞。不可等待其差復,竝今姑改差,何如?令曰,依。
朴玶,以迎接都監言啓曰,當初牌文中通官,無大次區別之事矣,卽見遠接使移文,則大通官三人,次通官二人出來云。依此磨鍊擧行之意,分付諸道及各該司,何如?傳曰,允。
又以迎接都監言啓曰,卽見遠接使上送路程記,則勅行今月初七日自義州離發,二十一日入京云,此是禮曹所擇吉日,以此日入京之意,遠接使處回移,諸道道臣及各該司,亦爲知委,而路程記正書以入之意,敢啓。傳曰,知道。
又以迎接都監言啓曰,卽見遠接使移文,則京中七宴,各處宴享及遊觀牛·駞駱牛軍·威軍·軒架雜戱,一竝減除云矣。在前宴享減除之時,有中路別遣問安使之例,令政院急速照例差出,下送於勅使所到處,以沿路除弊之意,措辭致謝,何如?傳曰,允。
又以迎接都監言啓曰,自前勅使若減宴享,則有別雌牛間日入給,別茶啖逐日排入之例矣,今此勅使,旣減京外各宴,則別雌牛·別茶啖,不可不待令,依前擧行之意,敢啓。傳曰,知道。
又以迎接都監言啓曰,受祭時祭物物目器數,依前謄錄別單書入,以此分付各該司,使之措備,以待官員,則都監該色郞廳及奉常寺官員,專掌次知,而都監郞廳往來看檢之意,敢啓。傳曰,知道。
李吉輔,以義禁府言啓曰,今此庭試時,本府都事皆爲赴擧,武臣都事申大亨,荐棘罪人押去出使,而本府入直當直入直,文書回公都事·靑陽門禁亂都事·慕華館南北門禁亂都事,當以六員分差,而無以備員。申大亨,令該曹卽爲口傳換差,假都事五員,亦令差出,以爲推移分排之地,何如?傳曰,允。
吏曹口傳政事,禁府都事申大亨,都摠都事鄭基祚相換。
李吉輔,以義禁府言達曰,檢閱金和澤下本府推考事,徽旨達下矣。金和澤下去江原道狼川地云,依例發遣府羅將,拿來,何如?令曰,依。
忠淸監司狀達,一路所起耕者,若是不多,殊非所以仰體朝家申飭勸農之本意,惶恐俟罪事,令于李吉輔曰,勿待罪事,回諭。
上在慶德宮。常參·經筵,以代理停。
鄭純儉達曰,庭試限畢間,常參頉稟。令曰,知道。
李吉輔達曰,備邊司郞廳來言,今日,賓廳坐起日次,而領議政李天輔方在呈告中,左議政金尙魯,右議政申晩在外,頉稟。令曰,知道。
尹得載達曰,今日賓廳日次,旣已頉稟,所當持公事入對,而停朝市相値,頉稟。令曰,知道。
領議政李天輔十三度呈辭。令于尹得載曰,安心調理。
傳于鄭純儉曰,御製編次人,持頃日御製草,來待于明政殿後。
傳于鄭純儉曰,御製編次人詣閤。
以修撰洪梓,弼善柳脩牌不進罷職令旨,令于鄭純儉曰,推考徽旨捧入。
李吉輔啓曰,明日慕華館庭試·武科殿試時,兩司當爲進參,城上所牌招言送,何如?傳曰,允。
又啓曰,明日慕華館庭試武科殿試時,若有等畫之人,則以何技比較乎,敢稟。傳曰,以柳葉箭仍爲之。
鄭純儉啓曰,試官望中,時無職名人員,令該曹卽爲口傳付軍職,何如?傳曰,允。
兵曹口傳政事,副司直尹學東,副司果鄭尙淳·洪良漢·宋文載·朴盛源·李仁培·李尙芝。
傳于鄭純儉曰,堂上·堂下初牌違牌人員,直捧禁推徽旨,過一朔後勘律。
備忘記,藝文提學有闕代,行副司直南有容除授。
鄭純儉啓曰,讀券官李鼎輔病勢危重,舁到闕外,納牌不進,推考徽旨,今方捧入,而莫重庭試,不可無主文之人,更爲牌招,何如?傳曰,允。
又啓曰,讀券官李鼎輔再牌不進,推考徽旨,今方捧入,而莫重庭試,不可無主文之人,更爲牌招,何如?傳曰,允。
傳于鄭純儉曰,頃日場中,則雨具許入,今科則不許矣,卽今雨意如此,雨具許入事,分付禁亂官。
傳于鄭純儉曰,勅使止宿站,書入。
傳于朴玶曰,今番勅使齎來禮段及奉常寺祭物,謄書入之,迎勅初度再度三度習儀日字,亦爲書入。
金致讓在外代,以元義孫爲假注書。
尹一復有頉代,以權正忱爲假注書。
李宜哲達曰,事變假注書尹錫周身病猝重,勢難察任,今姑改差,何如?令曰,依。
尹錫周改差代,以全性天爲事變假注書。
李宜哲,以兵曹言啓曰,前後直赴殿試捧承傳人武藝別監朴世耉等二十九人,隨其錄名,依例許赴於明日庭試殿試之意,敢啓。傳曰,知道。
鄭純儉,以迎接都監言啓曰,卽見遠接使移文,則致祭時上副勅,以素服改着,而所謂素服,卽無紋黑色或灰色衣云矣,敢啓。傳曰,知道。
李宜哲,以義禁府言達曰,卽接月令醫員李燦國手本,則時囚罪人吳璹,猝得泄痢之症,度數無算,實有頃刻難保之慮云。自前罪人病勢如此,則有保放救療之規,敢此仰稟。令曰,依爲之。
又以義禁府言啓曰,京畿楊州牧推考敬差官啓本刑曹粘目,弑父罪人宅尙,移本府處置事允下矣,宅尙係是綱常,依例發遣府都事,拿來,何如?傳曰,允。
丁丑九月初十日巳時,上御崇文堂。編次人入侍時,編次人具允明,左承旨金始煐,假注書尹一復,記事官魏興祖·李東泰,以次進伏訖。上曰,試牌已出耶?如是違牌者,勿以牌不進,入啓請再牌,而以某某人違牌書入可也。仍命允明讀御製圖像序,就序文中字義訛誤數處,命始煐改書後,命允明依此釐正於御製編次時,又命上番兼史,持入十三日·二十九日誕日別茶禮祭文,興祖承命趨出持入後,上命允明讀之,竝令書入之意下敎。允明曰,向者趙明鼎,以左議政金尙魯,京畿簽正御史時綸音,當爲入錄於編次中,仰達矣。其時湖西簽正御史李喆輔,同爲出去,而其綸音則已入於編次矣。此亦竝錄,而其題則別書,何如?上曰,然矣。允明曰,大臣處手書,皆入於編次中,而左相拜相時手書,未及編次矣,亦當追錄矣。上曰,所達是矣,依此爲之。上曰,試牌各別申飭,武所命官大臣,不爲出牌可也。仍命退出,上復命允明入侍,以目錄竝爲書入之意下敎,又下敎於始煐曰,今番庭試時,分付禁亂官,雜人各別嚴禁。出榻敎又下敎於東泰曰,新榜注書,初望翰林爲之耶?東泰曰,例如此云矣。上曰,假注書望,以鄕人先擬事,分付承旨。出榻敎諸臣以次退出。
上在昌慶宮。常參·經筵,以代理停。
鄭純儉達曰,明日常參,取稟。令曰,知道。
領議政李天輔十四度呈辭。令于尹得載曰,安心調理。
李吉輔,以都摠府言啓曰,今日入直內三廳武兼·禁軍及軍兵等,當爲中日習射,而庭試文武科殿試相値,不得爲之之意,敢啓。傳曰,知道。
鄭純儉,以侍講院言達曰,本院輔德兪彦述,弼善柳脩,旣有只推之令,竝卽牌招察任,何如?令曰,依。
以輔德兪彦述,弼善柳脩等,牌不進罷職令旨,令于鄭純儉曰,推考徽旨捧入。
傳于金始煐曰,雖夜深合考,來待於明政殿後。
朴玶啓曰,卽者,吏曹判書李成中,以前任慶尙監司遞來矣。事當親納密符,而謂有情勢,來到城外,使偏裨替納,依定式推考徽旨捧入之意,敢啓。傳曰,知道。
李吉輔啓曰,今此庭試殿試時,元榜中金聖器·金命剛·韓萬柱·林益采·金彭世·張壽漢·金兌元·金泰夏·金時鍊·金尙昊·金斗千·白光殷·朴宗儉·趙德九·李馨岱·奇景胤·李陽白·金光秋·金重珪·金廷斌·李富周·金受鼎·金興福·金夢八·金潤瑞·尹達雲·景雲英·李景春·李㝡全·鄭仁術·申重起·韓時亨·李漢鼎·李貴載·尹百齡·玄鳳瑞·牟光興·吳明夏·朴奎斌·金時標·高太極·朴泰成·安泰柱·高擎奎·李光春·金世徵·文致仁·鄭世澄·羅贊廷·李弘喆·承舜道直赴中。朴世耉·姜中三·金琢·金世佑·金世鼎·金尙健·金琦·宋日泰·陳弼祚·姜天景·張萬弼·盧信龜·崔重嶙·金應澤·禹昌世·嚴慶遇·崔碩良·李徵恒·金重鍊·禹聖夏,無緣不呈,陳試之意,敢啓。傳曰,知道。
假注書權正忱在外,代金魯鎭爲假注書。
尹得載啓曰,假注書金魯鎭,時無職名,令該曹依例付軍職,冠帶常仕,何如?傳曰,允。
事變假注書全性天在外,代尹勉憲爲假注書。
鄭純儉,以迎接都監言啓曰,傳曰,今番勅使齎來禮段及奉常寺祭物,謄書入之事,命下矣。依傳敎,勅使齎來禮段及奉常寺祭物器數,謄書以入之意,敢啓。傳曰,知道。
朴玶,以義禁府言啓曰,京畿楊州牧弑父罪人宅尙,旣已拿來囚,依法例三省推鞫,何如?傳曰,允。
吏曹判書李成中書曰,伏以臣民無祿,天降荐割,兩陵因山奄過,虞卒已訖,日月如流,秋序又深。惟我大小朝,孝思罔極,哀毁踰制,撫時靡逮之痛,何以堪抑?率普摧隕之中,焦憂尤切。臣卽僇辱滓穢之蹤,決不宜復齒於淸朝簪紳之列,尙賴大朝生成之仁,獲保至今,外補內移,罔非造化,而念舊之意,至形絲綸,丁寧懇惻,感徹重泉。臣於此時,當作何懷,北望叩頭,淚盡繼血,此生已矣,報答無階,秪願早從先臣,共圖結草之報而已。若夫官職一節,更無可議,銓曹二字,益覺驚心,太和陶甄,愍一物之或棄,病羽傷弓,聞虛弦而亦墜,然身旣廢矣,職之漫緊,又不必問也。臣之昨年一書有曰,臣若蒙垢包羞,重入脩門,則是眞所謂都無人理者,而狗彘不食其餘矣。一言永矢,神明共臨,苟或食之,一則欺心,一則欺天。倉卒譴黜,辭避路阻,不得已冒赴,而雄藩厚廩,匪罪伊榮,對守宰莅吏民,每若無面可施。今忽諉以已經恩補,敢萌憑緣進身之計,則向者書語,乃歸於欺心欺天之科,臣雖無狀,豈忍爲此,豈忍爲此?嗚呼,君臣大義,無所逃於天地之間,臣亦人耳,寧無秉彝之心。經年戀闕之餘,象魏咫尺,瞻望兩魂殿,攀號之忱彌新。仰想大小朝不瑕之慮方深,誠切一慟,義重奔問,臣分則然,常情所同,而替納密符,直尋鄕路,有若狂易冥昧,不辨四到者然。嗚呼,此豈臣所欲哉?誠以身名盡喪,廉防難壞,便訣明時,同群鳥獸,庶幾睿慈,亦必哀臣之情,而諒臣之懇矣。伏乞亟令攸司,重勘臣前後負犯,仍永削臣朝籍,使之屛伏田廬,沒齒自靖幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,。卿其勿過辭,從速行公。
丁丑九月十一日初更,上御居廬廳。科次人入侍時,試官洪象漢·申晦·吳彦儒·南有容·金陽澤·金致仁·具允明,對讀官韓光會·李彝章·成天柱·鄭存謙·李顯重·鄭尙淳·李錫祥·洪景海·尹得養·李瀰,左承旨金始煐,假注書元義孫,記事官魏興祖·李東泰,以次進伏訖。上曰,科次幾張?承旨金始煐曰,元數八張,預差二張,合十張矣。上曰,提學進前,鄭存謙·鄭尙淳·尹得養·李瀰,亦進前。鄭存謙讀一張。上曰,是壯元耶?洪象漢曰,壯元未定矣。上曰,論題難耶?申晦曰,難矣。洪象漢曰,雖使提學製進,似難矣。上曰,論題,嗣服後始出矣。予於六十四,始欺士矣。卿等,想必先定大旨而考之,比之管·樂者,何意耶?旣以夷吾爲言,則當以昌國爲言矣,二君子之君字過矣。管·樂,何可以君子稱之乎?南有容曰,君子之君字,可打矣。上曰,墨之可也。讀第二張。上曰,莽·操之爲,誠怪矣。諸葛以興復漢室爲事,則豈以莽·操爲言,若其量時度意四字則好矣。實孔明比之管·樂之意也。上又命鄭尙淳讀第三張,此書誰軸也?韓光會曰,臣之軸也。上曰,意則精矣。洪象漢曰,然矣。至第四張,上曰,是所謂設辭問答也,有三代之心,三代上人也,有管·樂之心,則管·樂之輩也。上又命尹得養讀第五張·第六張,上曰,其中黽勉二字及學識不純四字,甚非矣。打之而置之提學之前,可也,莽·操之文,亦拔置提學之前。又命李瀰讀第七·第八張。上敎曰,一旬之內,入場而呈券,登筵而讀券,誠爲奇異矣。李瀰讀之。上曰,其聲音恰似其父矣。洪象漢曰,聲音則不似,而典刑甚肖矣。申晦曰,典刑果肖矣。上曰,語則訥矣,而讀聲順矣,讀聲果似其父矣。申晦曰,然矣。上命洪景海讀預差券,至申·韓等語,上曰,此則甚於學識不純等語也。具允明曰,史記有勸讀申·韓之說矣。上曰,劉禪諳弱,故爲此言矣。上曰,一張當先定,諸試官各陳所見。洪象漢曰,勸讀申·韓者,若有之則無妨矣。金陽澤曰,文則彼作稍勝,而妄發則同矣。金致仁曰,此亦妄發,而所見甚不足矣。具允明曰,學識不純云之文則有力,而何怪乎字,比申·韓之文則較重矣。鄭存謙曰,勸讀申·韓,綱目·史記,無出處,何怪乎字,甚不好矣。李彝章曰,諸葛亮學識不純之說,不足損益於諸葛,而下詢主文,以文取之可矣,而學識不純等語,較輕矣。成天柱曰,何怪乎字,似甚於不純字矣。李顯重曰,此則貶諸葛甚矣。鄭尙淳曰,小臣所見亦同矣。李錫祥曰,此題不可反論矣。何怪一節較重矣。尹得養曰,臣見亦同矣。洪景海曰,臣見與金致仁·金陽澤·具允明同矣。李瀰曰,小臣纔免儒名,是非之論,誠難矣。上曰,此言誠純實矣,不問而書等第,可也。上曰,書等,命官書之耶?洪象漢曰,旣有主文,使提學當書之矣。南有容曰,旣有命官,臣何敢替當乎?上曰,特除有意,提學書之可也。又命韓光會讀壯元文,而下敎曰,嗣服後初題,壯元書三中等,可也。盡書七張等第後,上曰,初合考幾張?洪象漢曰,十六張矣。上曰,注書出去,取初合考十六張以來。上曰,金魯鎭省記,而此注書何入耶?金始煐曰,金魯鎭則守廳矣。上曰,元義孫爲上注而入侍,必登科後初入侍,似求入矣。金始煐曰,然矣。上曰,是矣。注書持入初合考十六張,上親擇二張,一張使李彝章讀之,一張使具允明讀之。上曰,此文好矣。洪象漢·申晦·金陽澤曰,然矣。上曰,書等可也。上親坼秘封曰,李景祜之子在協,爲之矣。仁平君見孫子之科慶,可謂好八字矣。鄭光殷之子昌順爲之,與光忠幾寸耶?吳彦儒曰,光忠五寸姪,而與臣爲四寸娚妹矣。上曰,李德載之子得培爲之,其父嘉矣,其子爲之矣,鄭汝稷之子煥猷爲之,而年二十三矣,其文多氣矣,金致垕之子鍾正爲之,而洪昌漢之子樂純,亦爲之矣。頃日以次上見落,而今果爲之,昔落今爲,可謂數矣。洪象漢曰,此儒善文矣。申晦曰,能古文詞矣。南有容·金陽澤曰,善文矣。上曰,試官退出,頒布榜目,可也。上曰,文科一榜,武科壯元,明朝來待事,分付。出傳敎上曰,明日新恩政事爲之。出傳敎諸臣遂退出。
上在昌慶宮。常參·經筵,以代理停。
下直,淸安縣監柳善養。
夜三更,流星出天中淡雲間,入南方天際,〈狀〉如拳,尾長二三尺許,色赤。
朴玶達曰,明日,大殿誕日,再明日,親祭齋戒,十五日,正日,連三日相値,常參,取稟。令曰,知道。
朴玶達曰,大司憲李昌壽,持平李鳳祥在外,沈勗之呈辭,執義未差,掌令二員未差,今日以監察茶時之意,敢達。令曰,知道。
領議政李天輔十五度呈辭,令于鄭純儉曰,安心調理。
傳于鄭純儉曰,迎接都監堂上館伴,涵仁亭看役,戶曹郞廳,造果次知奉常寺官員入侍,昨日新恩,使之來待。
鄭純儉,以弘文館言達曰,修撰洪梓,旣有只推之令,卽爲牌招察任,何如?令曰,依。
鄭純儉,以侍講院言達曰,本院上番文學李明煥,連日入直矣,以親病陳書徑出。輔德兪彦述,弼善柳脩,旣有只推之令,竝卽牌招,以爲推移入直之地,何如?令曰,依。
以修撰洪梓,輔德兪彦述牌不進罷職令旨,令于鄭純儉曰,推考徽旨捧入。
事變假注書尹勉憲在外代,嚴璘爲假注書。
鄭純儉啓曰,卽者,吏曹郞廳來言,今日新恩政事爲之事,命下矣。判書李成中在外未肅拜,參判南泰齊病不來,參議趙明鼎方在禁推中,不得開政云。事甚未安,參判南泰齊卽爲牌招開政,何如?傳曰,允。
鄭純儉啓曰,吏曹參判南泰齊牌不進推考徽旨,今方捧入,而開政命下之後,不卽擧行,事甚未安,更卽牌招,何如?傳曰,允。
傳于鄭純儉曰,新恩政事命下之後,尙不擧行,政官牌去來,斯速知入。
吏批啓曰,康翎縣監鄭徵世,以軍器雜物修改之功,加資事命下矣。雖已資窮,未經準職,何以爲之,敢稟。傳曰,特爲加資。
吏批啓曰,成均館典籍任珹呈狀內,身病甚重,勢難察任云,依例改差,何如?傳曰,允。
吏批啓曰,通禮院牒呈內,左通禮呂善應,受由過限未上來云,依例改差,何如?傳曰,允。
有政。
吏批,參判南泰齊進,同副承旨朴玶進。啓曰,判書李成中在外未肅拜,參議趙明鼎禁推,小臣獨政未安,何以爲之?敢稟。傳曰,仍爲之。以任師夏爲執義,李光瀷·安致宅爲掌令,李敬玉爲正言,金陽澤爲副提學,申晦爲判尹,洪啓禧爲判敦寧,趙載洪爲兵曹參判,嚴慶胤爲敦寧都正,李成中爲左賓客,李爲知經筵,金恒柱爲刑曹正郞,李憲默爲軍資正,洪梓爲兼西學敎授,朴道源爲忠原縣監,洪章漢爲咸悅縣監,韓光國爲軍威縣監,鄭晩淳爲京畿都事,兪拓基爲內局都提調,兼持平單李彦衡,典籍李在協,造紙別提申光遇以文武科壯元竝單付,吉州牧使柳惠基仍任事,康翎縣監鄭徵世今加通政加資事,竝承傳。
兵批,判書鄭翬良進,參判未差,參議李昌儒入直進,參知李顯重病,同副承旨朴玶進。以崔鎭海爲副摠官,田光勳爲羽林將,金致龜爲內乘,李奎文爲全羅左水虞候,張益信爲忠翊將,羅斗七爲忠壯將,副司直洪鳳漢·李·李應協·鄭榦,副護軍李柱國·李萬育·任希敎·崔濬·金纘魯·朴思道·金就行·徐秉憲,同知許汲,副司果元義孫,副司勇金季良,副司正金魯鎭·金相念竝單付,平安監營中軍申仍任事,全羅左水虞候崔尙厚,副司果具善修,今加折衡加資事,竝承傳。
事變假注書嚴璘在外代,任希孝爲假注書。
鄭純儉達曰,預備兼春秋朴必珍,身病猝重,勢難察任,今姑減下,何如?令曰,依。
鄭純儉啓曰,因本院達辭,預備兼春秋朴必珍,身病猝重,今姑減下事依下矣。其代,令該曹卽爲口傳差出,何如?傳曰,允。
吏曹口傳政事,兼春秋單任毅中。
朴玶達曰,卽者,文學李明煥,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
傳于鄭純儉曰,儒臣持心鑑入侍于明政殿後。
鄭純儉,以禮曹言啓曰,今此勅使兩魂殿致祭時,執事官等,依前例,令吏曹預爲差出事,分付,何如?傳曰,允。
鄭純儉,以孝昭殿入番宗室意達曰,今此九日節製時,殿參奉金鍾協,忠義李白圭·南台老·趙漢鎭·李萬協,皆當赴擧云。參奉代假官一員,忠義代假官二員,令該府卽爲差出,以爲入番之意,分付,何如?令曰,依。
鄭純儉,以徽寧殿入番宗室意達曰,今此九日節製時,參奉朴東最·張祉紹,忠義李益烇·權泰彦·趙長鎭,皆爲赴擧,而忠義韓命玄,不爲入場,故假參奉代察,而忠義假官二員,令該府卽爲差出,以爲入番之意,分付,何如?令曰,依。
鄭純儉,以禮曹言啓曰,今此出來弔祭勅使,一路宴享,一倂減除云。入京後各宴,亦當停止,而至於接見時茶禮,則依例預備以待事,分付各該司,何如?傳曰,允。
李宜哲,以訓鍊都監言啓曰,都監分授都城肅靖門西邊體城三間頹落處,今已畢築,而女墻仍爲始役矣。體城旣已完築,把守軍兵,依例撤罷之意,敢啓。傳曰,知道。
李吉輔,以刑曹言達曰,本曹以奴婢主管衙門,各處定送斜付之數,至於三十餘名之多,而除祭享衙門及各軍門學宮諸上司,只以小各司奴婢,推移定送矣。近年以來,各司典僕之流亡者甚多,元數漸至減縮,故卽今小各司實役奴婢之數,都不過爲六名,則以此六名之奴婢,其何以分定於各處使役乎?立役奴婢等,不能支保,將至於渙散之境,故頃以戶曹所管籍産奴婢,一體出用之意,草記蒙準之後,因戶曹之終不許施,未得出役矣。卽接延接都監甘結,則今此勅行館所接待時,使役婢子五十名定送云。而以時存六名之奴婢,萬無推移定送之道,且以前例言之,去乙亥勅行時,籍産奴婢,自本曹捧甘使役,載在謄錄,今番館所使役婢子,以籍産奴婢,依例出役之意,分付戶曹,何如?令曰,依。
鄭純儉,以奉常寺都提調·提調意啓曰,東籍親耕田所種太皮粘粟,今九月十四日間,當爲成熟之意,敢啓。傳曰,知道。
以咸鏡監司權爀狀達,咸興等官居姜汝彬妻姜召史等渰死事,令于朴玶曰,渰死人等,令本道恤典擧行。
行判中樞府事李宗城箚曰,伏以臣,不幸嬰疾,無望復起,伏蒙聖上俯賜愍憐,遣醫頒藥,德意鄭重。噫,枯荄病樹,理難再華,而陽和布澤,生意盎然,殘喘之不卽遄絶,實天地父母之賜也。惶隕感激,有涕盈襟。臣於病發之翌日,猥蒙內局之命,而當時迷茫,不知有除旨,纔得省覺,竊自傷悲。臣尙記己巳入對,聖敎責勉以先臣之事,使臣膺命於藥院。臣又記戊申先臣疏請,竝解諸務,得自效於保護之地,仰誦恩諭,俯追先志,臣雖不肖,固不敢辭遜於嘗藥之任。而且竊念蒲柳之質,近益朽敗,氣力意想,自分餘日之無多矣。未死之前,日覲耿光,卽是犬馬之微忱也。今因診候之便,獲遂就日之誠,又豈非臣之至願,而精神雖幸喚醒,肢體因以不遂,殆天所癈,當復奈何?瞻天望雲,拊心悼歎。當此聖體靜攝,日次承候之時,偃息在家,罪固難逭,纔上請譴之章於貳極之下,而答旨靳允,令以善攝。病裏窮慼,益無所容,賤疾之差愈,旣不可時月期,而議藥重地,決不宜容臣虛帶,以致久曠。玆敢冒昧萬死,伏枕哀籲。伏乞聖慈,諒臣癱瘓之疾,無以蠢動,察臣肝膈之懇,非出例讓,亟命先遞臣內局提調之任,以幸公私。臣於治箚之際,又承讀券官召牌,而病狀如右,坐犯違傲,亦願加臣慢命之誅,振肅朝綱焉。取進止。答曰,省箚具悉卿懇。卿之體先卿,爲國竭誠,其常欽歎,幾月祭班,必欲伸忱,至乎若此,爲卿悶焉。內局都提擧,特爲許副,以便卿心,卿須體此慇懃之意,安心善攝焉。仍傳曰,遣史官傳諭。
文學李明煥書曰,伏以臣,在直獲家信,臣母傷風寒,竟夜苦痛,疾勢甚非常。臣聞此心神飛越,不能斯須間按住,玆敢進短書,不俟恩許而歸家。雖然,臣之私情,焦煎忙迫,是謂怙犯,厥有常刑。伏乞离明,亟降威罰,治臣之罪,以警有位,千萬幸甚。答曰,覽書具悉。爾其勿辭,救護母病。
左議政金尙魯疏曰,伏以臣,性滯疾劇,敢干鈇鉞,罪大譴薄,倖逭蔡殛,舁出都門,屛伏先壟,每思聖敎之極嚴,負犯之至重,自不覺體粟而膽掉,頭搶而神喪,不旬日而特下絲綸,敍復猶舊,致使寵命,遠辱於蓬蓽之間,則臣罪愈益彰露,臣心愈益隕墜,繞壁悲涕,不食不寐。嗚呼,此何人哉?然逋命之辜,臣所自作,匪怒之敎,臣所自速,恩旨之下,唯當顚倒趨膺,以少贖宿罪之萬一。至於國體之損虧,聽聞之驚駴,衷情之悲隘,去就之郞當,有不暇較計商量,臣雖萬萬愚闇,亦不至昧於此者。而第臣所患臂病,一添再添,輾轉沈劇,欲坐臥則叫痛,有屈伸則叫痛。痛之亟也,殆不能須臾忍耐,方之病作之初,不趐數倍增加,雜試灸爇,亦未見分寸之效,墊席澌頓,恰似廢疾者貌樣。如其日復一日,一直若此,不但轉身動作,斷無其望。抑恐此生,將不得復起爲人,伏枕悼傷,不知所云。玆敢收拾病思,從縣道冒申疾痛之號,伏乞聖慈,愍然垂惻,鐫臣相職,許臣長暇,俾得隨便醫治,以延危喘,實天地父母終始生成之恩也。臣不勝北望泣祈之至。答曰,省疏具悉卿懇。頃者下敎,欲重國體,而從容之下敎,其欠敬大臣,故敍用時,旣已詳諭,思今歉然,卿何若此,而恧予心乎?目今國事,可謂寒心,勅使渡江,此時相職,豈可一日曠焉?卿須體此意,安心勿辭,其卽視事焉。仍傳曰,遣史官傳諭。
右議政申晩疏曰,伏以臣,負難貰之罪,逭當施之律,逬出江外,章皇震悸,唯日夕恭竢重誅。不自意過蒙聖庇,曲示寬假,不惟不加以大何,乃反恩敍遽下,職名如舊。以臣無狀,何以得此於君父,臣且惶且懍,以首頓地,不覺感涕之被面也。噫,臣罪臣自知之矣。日前科試,思之悲隕,在臣攀慟之誠,雖欲自效,不可再得,一時試役,曷敢辭避,而適會老父病狀彌劇,實無曠日離捨之勢,情私所迫,未克承膺,此臣之罪也。及夫特牌之再出,辭敎至嚴,方且擬以重勘,臣雖萬萬無似,顧其職則大官耳。其所自處,宜與庶僚有間,畏罪趨命,義所未敢,萬不獲已,冒死洊逋,此臣之罪也。如臣魯莽,本不合於讀券之任,而不自揣量,嚴畏分義,從前考試之承乏冒當,亦已屢矣。何獨於今番,循私而廢公,敢爲逋慢之計也?始因情理之難强,末又處義之不得不然,而伊時所被傳敎,有非臣子所敢承聞者,臣惶愧抑塞,求死不得,只緣臣言行無素,未能見諒於慈天,卒承此情外之嚴敎,此又臣之罪也。縮伏荒郊,情地窮隘,靜言追思,莫非臣罪,其在振頹綱礪群工之道,是宜亟加重譴,以昭法紀。今何可視若薄過,諉以經勘,而復煩收召,以貽聖朝刑政之累也。臣方泥首席藁,惟冀遄伏鈇鉞之誅,以少贖其罪之萬一而已。許久泯伏,亦所不敢。今始略暴情實,從縣道仰籲,而至若重任之不合更冒,賤疾之無望强動。玆未暇竝陳,伏乞聖慈,俯垂照燭,將臣罪負,亟賜嚴勘,以肅朝綱,以安賤分,不勝萬幸。答曰,省疏具悉卿懇。已諭左揆之批,而敍用時下敎,意亦爲國,卿何若此?此時鼎席,其誰人,卿須安心勿辭,卽起視事,用副此意。仍傳曰,遣史官傳諭。
丁丑九月十二日辰時,上御崇文堂。迎接都監堂上·館伴涵仁亭看役·戶曹郞廳造果次知奉常寺官員新恩,同爲入侍時,戶曹判書李宗白,禮曹判書李益炡,戶曹郞廳李憲鎭,奉常寺主簿李春馥,右承旨鄭純儉,假注書金魯鎭,記事官魏興祖·李東泰,進伏訖。上曰,注書出去,新恩率入。李在協進伏。上曰,年幾何?對曰,二十七矣。上曰,汝祖以帶礪勳臣,君與臣俱白首,而今見汝之科,貴矣。命誦所作,在協誦至數行。上曰,此與詩賦有異,止之。仍以手筆書下曰,想卿昔勳,君臣白首,謁聖下輦,庭試春塘,重祜·在協,可謂稀有,特以手筆,書示于卿。命純儉讀之。傳給在協曰,思乃父乃祖,繼而爲之可也。鄭昌順進前。上曰,叔姪兄弟,面目酷似,殆難辨矣。金鍾正進伏。上曰,方爲何邑耶?對曰,待罪慶山矣。李得培進伏。上曰,與李永培爲幾寸?對曰,十寸矣。洪樂純進伏。上曰,汝頃入合考而見落,今乃登科矣。命盡誦前後試券。上曰,汝父未盡事予,汝須繼而事之可也。鄭煥猷進伏。上曰,汝今初見君父,何以事君耶?對曰,臣父平日,小心謹愼,以此事之矣。金履順進伏。上曰,見汝登科,予心愴然矣。武壯申光遇進前。上曰,汝幾中耶?對曰,四中矣。上命新恩先退後。上曰,致祭時祭物器數,五十四器耶?宗白曰,以左右挾卓,爲之矣。上曰,紙花床花幾坐耶?春馥曰,十四坐矣。上命純儉書之曰,今番致祭時乬麪,稟慈聖旣減者,勿爲擧行。祭酒以二壺擧行,牛羊豕各一擧行,載於補編。所謂床花,三年之制,復舊之後,其用不可。而況昔年命減者,予意則從今減之,欲載補編,而事係祭禮,令禮曹問于大臣,登對稟處。出傳敎上曰,彼國所送祭需,當下於戶曹耶,奉常寺耶?宗白曰,惟在自上處分之如何耳。上曰,事理當下於戶曹矣。因命書傳敎曰,今番勅使齎來銀子與疋緞,乃是祭需,到政院後直下戶曹。宗白曰,北道所送木花事,司僕草記蒙允矣。太僕之專當擧行,已過百年,行之百年,則其爲前例,明矣。而自戶曹輸送,則地部·太僕,俱無可據文蹟,臣於頃日筵中,以不可替當仰達者此也。元老大臣,今又草記蒙允,則臣不敢更爲覆難,已爲擧行,而此特今年一時之事,決不可仍以爲例,明年以後,則依舊自太僕輸送之意,出擧條定式,何如?上曰,依爲之。出擧條上曰,十六日致祭習儀,當早爲之可也,而勅使致祭儀,亦載補編,好矣。宗白曰,取考壬午·辛亥謄錄,則弔祭時殿庭揮帳,自御營廳擧行,而今番則有令訓局擧行之命,而明光門外大次排設時,東邊有渠處,依前日下敎,亦令訓局設布帳遮障事,出擧條分付,何如?上曰,依爲之。出擧條益炡曰,今番勅行時,沿路軍樂,陳而不作事,已爲停當,而只存六角矣。宗白曰,旣停軍樂,則六角亦是軍樂中一物,入城日則亦宜陳而不作,故臣等以此意,曾已通報儐使,不可不一經筵稟,故又此仰達矣。上曰,此則首譯之過也。卽停軍樂,則六角自在其中,如不得已,則以放砲代行,似無不可。而譯輩必欲生色於彼輩,故分而二之者,事極駭然。首譯則自都監爲先記過,六角,如或循例爲之,則當爲決棍,以此分付,可也。出擧條宗白曰,山陵守侍陵官,服藥酒米進排事,典禮有手本矣。國家於守陵官,凡事固爲優待,而服藥酒米,則禁令之下,名稱不可,似當革去,而事係故例,敢此仰稟。上曰,聞甚非矣。旣無酒則焉有米乎?此後則勿施,可也。出擧條宗白曰,奎壁經書,印藏於史庫五處事,因史官陳達,蒙允矣。今此奎壁經書,不過大文,字樣稍大而已。元非別件,且四書五經,史閣業已藏置,恐不必疊藏,而印出之際,物力浩大,卽今經費尤當撙節,奎壁經書五處史庫件,則今姑安徐,何如?上曰,所達是矣。此亦關於經費,藝館所請,勿施。此後則雖弘文館所請,勿爲擧行,可也。出擧條仍命書之曰,奎壁經書進上件二件,進獻件一件外,切勿加印事分付。出傳敎又命書之曰,明朝弘文提學牌招。出傳敎又命書之曰,庭試才過,有弊廛人,今番節製試紙,以白綿紙擧行。出傳敎又命書之曰,十七日重試明政殿親臨侍衛,以入直爲之,禁軍輿輦儀仗置之,新恩宋岳載追後入侍。上曰,汝以鄕人參榜,貴矣。汝以公字事君,可也。汝世居水原耶?對曰,然矣。上曰,爲人精矣。上命書之曰,鄕儒下去者幾人,留在者幾人,問啓。諸臣以次退出。
九月十二日戌時,上御居廬廳。儒臣入侍時,同副承旨朴玶,假注書金魯鎭,記事官韓必壽·李東泰,校理尹得養,修撰李錫祥,進伏訖。上命玶讀遠接使狀啓後,上命錫祥讀心鑑序文訖。上曰,注書讀之。臣魯鎭讀訖。上曰,心無浮念,誠難矣。之南之北者,浮念也。乍出乍入者,浮念也。得養曰,不能主一者,浮念也。錫祥曰,先儒以敬字,爲主一之工,可以見操存不放之意矣。上曰,道成德立然後,方無浮念,譬如無思者,無夢矣。得養曰,氣濁者無夢,亦無浮念矣。上曰,予有慨然者。今日世道,浮囂躁競,纔登一階,又欲上一階,皆是浮念矣。錫祥等曰,奚但今時爲然,自古然矣。上曰,此不但浮念,亦心術也。錫祥曰,一轉再轉,亦至如此矣。上曰,東京之弊,全由於黨錮淸議,而西晉之弊,則全由於淸談矣。如陳蕃之懸榻,王導之遮塵,俱過矣。錫祥等曰,然矣。上曰,孔明,雖非道學之人,而頃日試券中學識不純云者,極非矣。得養曰,孔明氣質甚美,而所學未盡純正者,朱子語也。上曰,異同條辨,見之乎?得養曰,未之見矣。而有益於疑心工云矣。上曰,論與疑心,孰難?錫祥曰,有識見然後,可以立論,此與科文有異,又無程式,論果難矣。上曰,今番兩榜好矣。世臣之子多參,而亦可謂得人矣。錫祥等曰,然矣。玶曰,開城府別迎慰使,何承旨進去乎?上曰,左副承旨進去,可也。出榻敎諸臣以次退出。
上在昌慶宮。常參·經筵,以代理停。
尹得載達曰,領議政李天輔十六度呈辭到院,而大殿誕日,留院之意,敢達。令曰,入之。
大殿誕日,政院·玉堂·朝廷二品以上·六曹堂上單子問安。答曰,知道。
世子宮·嬪宮,政院·玉堂口傳問安。答曰,知道。
令于尹得載曰,安心調理。
鄭純儉啓曰,弘文提學李鼎輔牌不進推考徽旨,今方捧入,而特敎之下,如是違牌,事甚未安,更卽牌招,何如?傳曰,允。
傳于鄭純儉曰,藝文提學牌招。
鄭純儉啓曰,藝文提學南有容牌不進推考徽旨,今方捧入,而特敎之下,不爲膺命,事甚未安,更卽牌招,何如?傳曰,允。
傳于尹得載曰,左承旨持此題,與提學偕進太學,儒生試取以來。
傳于尹得載曰,提學晩進時,則以申正爲限,書懸正草紙,則以白綿紙擧行事,分付矣。今番試紙餘存者,雖用之,勿以違格施行。
金始煐啓曰,臣敬奉書題,與藝文提學南有容偕往太學,儒生等試取,收券二千五百三張以入之意,敢啓。
假注書金魯鎭有頉代,以李宗明爲假注書。
事變假注書任希孝在外代,以洪錀爲假注書。
鄭純儉,以禮曹言啓曰,自前弔勅時,受勅行禮及魂殿致祭,或分日行之,則有致祭吉時,別爲推擇擧行之例,而今番則受勅行禮日,仍爲致祭事,旣已定奪,則吉時別無推擇之事,今九月二十一日受勅行禮後,兩魂殿致祭,隨時設行,何如?傳曰,允。
又以迎接都監言啓曰,卽接遠接使狀啓謄移,則上勅以瘇病瘡口未完,至有邀醫之事,在前如此之時,有別遣問慰使之例,令政院稟旨差送,何如?傳曰,允。
又啓曰,因迎接都監草記,上勅以腫病,至有邀醫之事,在前如此之時,有別遣問慰使之例,令本院稟旨差送事,允下矣。問慰使,令該曹卽爲差出下送,何如?傳曰,允。
李宜喆,以兵曹言啓曰,新除授植松萬戶崔崙呈狀內,老母今年七十五歲,法不當遠離赴任云。邊將之親年七十五歲以上者,許遞其任,已有定式,依例改差,何如?傳曰,允。
又以訓鍊都監言啓曰,都監分授都城彰義門南邊體城四間頹落處,今已畢築,而女墻仍爲始役矣。體城旣已完築,把守軍兵,依例撤罷之意,敢啓。傳曰,知道。
上在昌慶宮。常參·經筵,以代理停。
午時,灑雪。
尹得載達曰,領議政李天輔十七度呈辭到院,而親祭齋戒,留院之意,敢達。令曰,入之。令于尹得載曰,安心調理。
鄭純儉達曰,領敦寧趙載浩箚子到院,而親祭齋戒,留院之意,敢達。令曰,入之。
藥房都提調臣兪拓基,副提調臣尹得載啓曰,霜寒漸緊,伏未審日間,聖體調攝,若何?憊眩之候,寢膳之節,亦何如?前劑入湯劑,已盡於昨日,臣等卽與諸御醫入侍,詳察聖候,議定繼進當否爲宜,臣等不勝區區憂慮,敢來問安,竝此仰稟。答曰,知道。氣則一樣矣。
親傳香罷後,政院·玉堂·藥房口傳問安。答曰,知道。
以承傳色口傳下敎曰,今日見遠接使狀聞,初則置之矣。更思之,問候官卽爲下送,副使許一體爲之,內醫中各別擇取,卽爲倍道下送,而自上覽狀聞,如此爲之之意,慇懃傳及事,分付。勿出朝報
李吉輔,以都摠府言啓曰,今日入直內三廳武兼禁軍及軍兵等,當爲中日習射,而孝昭殿望祭齋戒相値,不得爲之之意,敢啓。傳曰,知道。
又以都摠府言啓曰,今九月十五日孝昭殿望祭親行時,寶劍侍衛,不可不備員,而寶劍有闕,則以差代人擧行事,命下矣。寶劍差備副摠管趙載洪,移拜兵曹參判,寶劍差代副摠管崔鎭海,時在黃海兵營任所,時未上來,移拜之代,令該曹口傳差出,在外人,則原單子改修正以入之意,敢啓。傳曰,知道。
以具允明爲副摠管。
鄭純儉,以侍講院言達曰,本院上番,連日闕直,事甚未安,輔德兪彦述,旣有只推之令,卽爲牌招入直,何如?令曰,依。
傳于朴玶曰,今觀狀啓,上勅如此,醫官急速下送事,分付。
傳于朴玶曰,問慰官旣已出去,問候官置之,御醫卽爲下送。
傳于朴玶曰,內醫中術業精熟者,持藥物倍日下送。
傳于金始煐曰,勅使造果次知奉常寺頃日入侍官員,使之來待。
傳于金始煐曰,承旨先爲詣閤,提學合考後,卽爲入侍。
傳于金始煐曰,今日榜目中壯元及第二,其令來待。
傳于鄭純儉曰,禮房承旨入侍。
朴玶啓曰,因禁府草記,弑父罪人宅尙,旣已拿來囚,依法例三省推鞫事,允下矣。委官何大臣進去乎?敢稟。傳曰,右相進去。
尹得載,以司饔院茶禮廳郞廳,以檢擧提調意啓曰,本廳茶禮習儀,今九月十七日,依例設行於館所之意,敢啓。傳曰,知道。
朴玶,以迎接都監言啓曰,卽接遠接使狀啓謄移,則上勅連日招去問疾官,促令命藥,問疾官,不得已以加味二陳湯書給,則卽令劑送,故以五貼生材擇送,而人蔘則上勅以其行中所持來蔘料之慣於服用者,入用云矣,敢啓。傳曰,知道。
領敦寧府事豐恩君趙載浩箚曰,伏以臣,癃廢本疾,已無可言,而今夏傷暑,別症橫生,入秋以後,有加無減,寢啖全廢,呻頓度日,以是闕禮慢命,非止一再,罪戾層積,萬殞猶輕,夙宵惶懍,靡所容措。昨日大朝誕辰候班,百僚咸造,而臣獨病伏床席,蠢動無路,情禮都虧,生不如死,玆陳短章,仰瀆崇聽。伏乞离明,亟降威罰,以礪群工,不勝萬幸。取進止。答曰,覽箚具悉卿懇。以疾未參,其何所傷?卿須安心勿辭,善攝焉。仍令曰,史官往諭。
丁丑九月十四日辰時,親傳香入侍時,行都承旨尹得載,左承旨金始煐,右承旨鄭純儉,左副承旨李宜喆,右副承旨李吉輔,同副承旨朴玶,注書李晉圭,假注書李宗明,記事官韓必壽·李東泰,以次陪從。上御布裹翼善冠·白圓領袍,步出賓陽門,詣明政殿月臺,跪伏傳香訖。仍爲步出詣板位,祗送傳香訖。上曰,禮房承旨讀祭報府。純儉讀訖,上曰,禮房承旨,明陵三位奉審以來。純儉承命出去。上曰,留院承旨,左副承旨爲之。上曰,譯官淸學·漢學,御前通使實預差,使之來待。上曰,飭已行,其中有御前通使試官違牌人,竝放。竝出傳敎兵曹判書鄭翬良曰,延勅擧動迫近,而禁軍將金範魯·田光勳俱在外,勢難及期上來,竝姑改差,其代,臨時口傳差出,何如?上曰,依爲之。出擧條翬良曰,以宗簿寺事,有所達矣。譜略,前以櫃子封進,而上年則因傳敎,以函封進矣。今番則何以爲之乎?上曰,今番亦以函爲之。出擧條上乘輿入至賓陽門,五衛將魚有璜入侍事下敎。有璜進伏。上曰,宣懿王后初喪,汝爲執事乎?有璜曰,然矣。上曰,汝年幾何?有璜曰,年今七十一矣。上曰,於國舅幾寸乎?有璜曰,爲六寸親矣。上曰,魚有龍年今幾何?有璜曰,今八十矣。上曰,可謂篤老矣。上又下詢臣宗明曰,汝居在何地,而登何年何科乎?臣宗明對曰,臣居咸興,而登甲戌增廣科榜矣。上曰,汝曾已入侍乎?臣宗明曰,今始入侍矣。上曰,然乎。遂還大內,諸臣以次退出。
十四日巳時,上御涵仁亭居廬廳。藥房入診入侍時,都提調兪拓基,副提調尹得載,記事官李晉圭·韓必壽·李東泰,醫官金履亨·鄭趾彦·李以楷·金德崙·金履貞·蔡膺祜·吳道炯進伏。拓基曰,日氣漸冷,聖候,若何?上曰,一樣矣。拓基曰,湯劑連爲進御乎?上曰,頃者,連爲日再服,而今則一貼進御,實無進藥之心矣。拓基曰,近來日氣漸寒,頃所劑入丸劑,强爲兼進伏望。上曰,連爲進御矣。拓基曰,王世子氣候,若何?上曰,一樣矣。拓基曰,嬪宮氣候,若何?上曰,一樣矣。拓基曰,元孫氣候,若何?上曰,連爲好在矣。上曰,元孫氣稟,近漸安靜,今則判若異人,輔養官予得其人矣。以此觀之,輔導之道,專在於沖年,若壯而無敎,則誠難矣。拓基請使醫官診察,上許之。諸醫以次診候。履亨曰,脈候沈低,比前稍勝,而左三部軟弱則一樣,大體不足矣。諸醫所奏,皆與履亨同。上顧履亨曰,汝邑年事,何如?霜前,晩稻盡皆成實乎?履享曰,播種二斗,收實十石,可謂多出,而大體陳田頗多矣。上曰,壯矣。利川土地,何如?拓基曰,年前臣往見,則大體土薄而多陳田矣。上曰,市直何如?履亨曰,過六斗矣。上曰,此數何如?拓基曰,豐年矣。上曰,嶺南大登云矣。上曰,湯劑繼進當否,議定可也。履亨曰,補中湯進御,已爲十五貼,以此藥爲限,更爲進御之地伏望。拓基曰,以誠心連進,而無間斷,則必有效矣。得載曰,臣等旣承率醫診察,定以五日一次之敎,臣等不勝忻喜。今日以只服一貼,尙有餘劑爲敎,此誠欺臣,臣等之憂悶,當復如何哉?上曰,所奏之語誠是,而予於今朝,傳香而歸,此心難抑,是豈予服藥之時乎?拓基曰,殿下每下此等之敎,臣等,不勝憂悶之至。大凡服藥之道,必以誠實多服,則自然有效矣。上曰,卿之本來氣稟,何如?拓基曰,臣本氣虛,故身少勞動,汗輒多出,臣所自期者,無過於五十壽矣。頃往瀋陽時,連服八味元十六劑後,大得其效,以此觀之,多服之效,有如此矣。上曰,多服八味,元氣稍勝云,自此可以久行矣。拓基曰,臣謹當以筋力所逮,盡爲保護之道矣。上曰,頃服五貼藥,予心甚愧矣。今日若是支保者,只爲喬木世臣與百姓也。拓基曰,不顧聖躬,何爲如此下敎乎?上曰,八味元,本欲不進,而雖服而扶陽,亦何爲哉。頃日因山時,不進粥飮,而夜深後,往晝停所,亦無思食之心矣。拓基曰,何可恃此而不御膳乎?得載曰,因山時勞攘聖躬,其時臣等之心,曷勝憂慮也。上曰,其時若値深秋則似難矣。拓基曰,今日親祭後,蔘橘茶卽爲煎入事,仰達矣。上曰,唯。加減補中益氣湯五貼加劑以入事,榻前下敎,大臣先退。上曰,注書出問試券幾何,考出知入,可也。承命入奏曰,幾盡考而所餘者,爲八百餘張云矣。上曰,頃日庭科,最爲得人矣。壯元之爲人,亦非常,其容貌亦好矣。得載曰,貌甚好,故外人皆以爲,將爲大官云矣。仁平福人,朝廷諸臣中,見孫子大科之慶者,惟仁平云矣。上曰,然乎。仁平,以帶礪勳臣,福祿如是矣。得載曰,仁平則不爲小科,而其子與孫,多能文之士,故此後,必多繼爲之人矣。上曰,仁平不爲小科乎?其諸子與孫,皆能文云,亦奇矣。古人云,上不疑下不猜,其仁平之謂乎,夫妻偕老耶?得載曰,今則喪耦,而七十年偕老矣。上曰,今始喪耦,則可謂偕老矣。李重庚,亦爲回婚禮云矣。諸臣以次退出。
丁丑九月十四日未時,上御崇文堂。九日製科次入侍時,藝文提學南有容,左承旨金始煐,校理尹得養,修撰洪景海,假注書李宗明,記事官韓必壽·李東泰以次進伏訖。上曰,合考幾丈耶?有容曰,十六丈矣。上曰,紙之厚薄,何如?用厚紙者,勿爲違格事,已諭之,而只見文乎?有容曰,略有用厚紙者,然而只見文矣。上曰,此紙亦好矣,何必用厚紙乎?上命賜晝茶禮餕餘曰,向日庭科時,以此餕餘,頒諸試官者,亦遺意也。前日慈聖,每當如此之時,必欲餽諸臣,故仰體盛意。向日頒賜,今於此殿後,召見卿等,而頒此餕餘,卿與承史,知此意也。上曰,今番科作,有爲當今者乎?有容曰,議論句或有之矣。上曰,應爲之題也。予欲以勿禁當今之意,先諭而未果矣。仍命得養讀九天丈,至孝心藹於字字之句。上曰,此善形容,而慼我心矣。次讀二黃丈,至壽觴稱而無地之句。上流涕曰,此卽景也。今日儒生,作此題而必流涕,予亦見此,不覺流涕矣。范睢拜,秦王亦拜,此賦,能使我流涕也。次讀諸試券,用王氏讐天面東之說。上曰,此題雖出於王裒事,而今日命題之意,亦不偶然。雖以王裒作之,而爲王裒稱冤則不緊矣。仍下敎曰,提學與儒臣,若入場則當爲王裒作耶,或有別意思耶?不可以予意爲主,諸臣各陳所見。有容曰,旣出三復蓼莪題,則賦體似當以王裒爲主矣。得養曰,不曰三復蓼莪章,而只曰三復蓼莪,則似不必以王裒爲主矣。景海曰,臣入場中,則雖前番之科,不必入曾氏字,此題,豈可以王氏爲主乎?上曰,洪景海之言是也。前欲出此題,而偶忘蓼字,慮有如此妄發也。景海曰,主王氏者,多有妄發處,故外考時幾盡落之,而猶有此等之文也。上曰,上番之意疑之,而下番之意,與予相符,太酸者,落之可也。遂更考取二丈。上曰,二丈中提學定壯元可也。二丈難兄難弟,而微意則予自有之矣。有容曰,九天丈文,甚精而太早,恐是宿藁,故趑趄矣。上曰,果有東人乎?景海曰,未知古或有之,而近來科作,無之矣。此非宿藁,必是定意後直書之文也。上曰,此作人事最好矣。仍命有容定甲乙。上曰,二丈先上之,其下,卿其次次書之。上親覽二丈曰,無批點句耶?仍打御批後?上親拆曰,柳侗誰耶?得養曰,卽今弼善柳脩之弟也,初爲經學矣。景海曰,脩雖是明經,亦善文矣。上曰,然乎。兄弟登科,貴矣。至尹得孟,上曰,此誰耶?始煐曰,得養之兄也。上曰,然乎?下詢尹得養曰,兄弟立朝,亦貴矣。曾爲何官耶?得養曰,曾經三登倅矣。上曰,得孟與都令幾寸乎?始煐曰,八寸矣。而得孟之子,都令取以爲後矣。上曰,然乎?仍命書傳旨曰,居首幼學柳侗,之次生員尹得孟,竝直赴殿試,生員徐獻修·朴一源·金載順·洪冕漢,各給二分。上命奉常寺官員入侍,奉常主簿李春馥進伏。上曰,祭器能準數耶?春馥曰,祭器準備矣。上曰,無盈縮之患耶?春馥曰,不盈不縮矣。上命注書出召柳侗·尹得孟同爲入侍,臣宗明承命出,柳侗在外未及來,獨與尹得孟入來,得孟進伏。上曰,汝年幾何?得孟曰,四十三矣。上曰,汝之科作,當爲壯元,而柳侗之作精順,故居首,而汝之文,甚根據矣。前爲何官?得孟曰,曾以監造官出六,爲三登倅,遭故而纔闋服矣。上曰,監造官時,似見之矣。得孟曰,臣以昭寧園監造官,出六矣。上曰,果然矣。命誦科作,得孟誦至四句。上命止之曰,人皆用王氏,而汝獨不用者何耶?得孟曰,臣非敢爲必中之計,偶然如此矣。上曰,其言甚純實矣。得孟曰,臣闋服後,見此科而偶中矣。上曰,汝當其題,宜乎善作,而命題者亦多愴懷矣。今番放榜,雖未得參,而後式年付之,則當如金器大矣。金器大適不付於春科,故爲探花郞,而直爲堂上矣。汝亦資窮乎?得孟曰,通訓矣。上曰,汝以昭寧園監造官出六,而又登此題之科,此後事君,勿忘此意也。仍退出。
丁丑九月十四日二更,上御崇文堂。禮房承旨入侍時,右承旨鄭純儉,假注書李宗明,記事官韓必壽·李東泰,進伏訖。上曰,注書出去,召禮戶判入侍,臣宗明承命出,戶曹判書李宗白先入侍。上曰,來日排設則以舊帳爲之,而及時以新帳改設,似好矣。宗白曰,謹當擧行矣。禮曹判書李益炡,繼又入侍,上命承旨讀大臣收議後。上曰,領府事外諸大臣,雖不獻議,減其床花,其理較然,自今番減之,載於補編。出榻敎,勿出朝報上曰,大臣不出,迎勅,誰可爲之乎?上曰,正時不遠,贊儀笏記,使呼之可也。諸臣退出。
乾隆二十二年九月十四日二更三點,王世子祗迎入對時,左副承旨李宜哲,事變假注書洪錀,記事官任毅中,李亨逵,王世子具視事服,乘輿出集英門,至銅龍門內降輿,步過徽寧殿門外,仍入齋室。至三更一點,王世子步入明政殿殿庭板位,祗迎後還入齋室。
上在昌慶宮。常參·經筵,以代理停。
望祭罷後大殿,政院·玉堂·朝廷二品以上·六曹堂上·大司憲·宗班單子問安。答曰,罔極。大殿,藥房口傳問安。答曰,罔極。世子宮·嬪宮,政院·玉堂口傳問安。答曰,罔極。王世子光政門外入齋室後,政院問安。答曰,知道。王世子祗迎後,政院問安。答曰,知道。
朴玶達曰,領議政李天輔十八度呈辭到院,而親祭正日,留院之意,敢達。令曰,入之。
令于李吉輔曰,安心調理。
朴玶達曰,明日,迎勅習儀,再明日,文臣重試相値,此兩日常參,頉稟。令曰,知道。
又達曰,備邊司郞廳來言,今日,賓廳坐起日次,而領議政李天輔,方在呈告中,在議政金尙魯,右議政申晩,俱在外,頉稟。令曰,知道。
又達曰,今日賓廳坐起,旣已頉稟,所當持公事入對,而親祭正日,頉稟。令曰,知道。
傳曰,承史詣閤。
傳曰,禮·戶判入侍。
李吉輔,以迎接都監言啓曰,卽見遠接使移文,則諭祭文二度謄書上送矣。謹此封入,以備睿覽之意,敢啓。傳曰,知道。
朴玶,以迎接都監言啓曰,今此勅使,旣減宴享,則接見時茶禮,當爲預待,御床用素膳,勅使床則用肉膳事,分付司饔院及各該司,何如?傳曰,允。
李吉輔,以義禁府言啓曰,今此勅使在館時,三門把守假都事三員,令該曹預爲差出,以爲習儀時分排之地,何如?傳曰,允。
朴玶達曰,判敦寧府事洪啓禧,除拜後過三日,不爲出肅,依定式推考警責,卽爲牌招察任,何如?令曰,依。
丁丑九月十五日三更,孝昭殿望祭親行時,都承旨尹得載,左承旨金始煐,右承旨鄭純儉,右副承旨李吉輔,同副承旨朴玶,注書李晉圭,假注書李宗明,記事官韓必壽·李東泰,以次陪從。上御布裹翼善冠·白圓領袍,步出賓陽門外,乘小輿詣齋殿,四更一點,具衰服入就板位上,行禮儀節,見執禮笏記,禮畢後,上還齋殿,出門,命禮判入侍。上曰,弔賻,內喪則無之矣。益炡曰,聖敎至當矣。上曰,五禮儀,有外喪則有弔賻,內喪則無弔賻之文乎?若然則當載於補編。上因命承旨,書傳敎曰,昨聞因山後,外方開閉門,延逢六角,依例爲之云。心甚非矣。雖喪制復舊之前,不然。況庚子後三年之制大備,戊申以後,朞功之制亦復,此與該院之二六坐起,軍門之旗祭習操,有間,雖守令,若戊申戒嚴之時,則各行將令,其無不可,而雖分地管轄,在於朝鮮之地,非徒蒼梧山色之嫌,若庚子則群臣俱在三年之制,若今年則群臣俱在朞制之中,衰麻在身,朞服在身,喪制未盡,朞制未盡,而視若常時,循例爲之,奚異於謝安之朞功奏絲竹,況今番勅行,除門吹除六角,而外方則自如,豈不愧於隣國乎?事雖謬例,旣覺之後,不可因循,此後喪制,朞制未盡之前禁之,亦載補編。上乘小輿還大內,諸臣遂退出。
九月十五日四更一點,徽寧殿望祭攝行入對時,左副承旨李宜哲,事變假注書洪錀,記事官任毅中·李亨逵,王世子具衰服,步出齋室,入詣殿庭板位,行祀畢,還入齋室,改具視事服,步入明政殿板位。大駕還內時祗迎後,步詣銅龍門內乘輿時,左副承旨李宜哲曰,俄者奉爐,於奠置之際,未免有聲,執尊,亦於尊所,致勺有聲,竝推考,何如?令曰,不但執尊有失,置勺亦有所失,奉爐·執尊·置勺人,竝從重推考可也。出擧條還內,諸臣退出。
丁丑九月十五日未時,上御居廬廳。禮·戶判入侍時,禮曹判書李益炡,戶曹判書李宗白,右副承旨李吉輔,假注書李宗明,記事官韓必壽·李東泰,以次進伏訖。上命禮·戶判進前。宗白曰,遣御醫,看勅病,甚好矣。前者勅行,收議大臣,始遣醫,而今番則斷自宸衷而行之,實好矣。勅行到海西境時,亦遣問候官耶?上曰,當爲之矣。今十八日,松都留宿云,而大臣誰爲進去弘濟院乎,姑未可知也。宗白曰,今番通官,有尙明四寸云,而姑未的知矣。益炡曰,虛實,雖未可知,而我國自當厚待矣。上曰,戶判之意,蓋慮通官之過爲徵索也。益炡曰,取考五禮儀,則內喪,元無弔勅矣。上曰,從五禮儀施行可也。上曰,軍士幾名來待,設布帳也,注書出召敎鍊官來待,臣宗明承命,召敎鍊官入。敎鍊官對曰,軍士來待者,合七哨各自分排,爲一百二十名矣。上曰,凡事,必閱歷然後,可知其勞矣,平時不知設布帳若是之難也。上命承旨,分付敎鍊官曰,軍人數動有弊矣。今日布帳,仍爲留置,而使之勿換也。仍命書傳敎曰,今日見之,乃知設布帳之有弊軍兵矣。今後太廟謁聖外,軍門布帳,一倂勿設,闕中帳殿,不可不設遮處,令典設司擧行。出榻敎上曰,右承旨鄭純儉,左副承旨李宜哲,許遞,前承旨朴昌潤,執義任師夏除授,牌招察任,座次順房。出榻敎益炡曰,迎接都監都廳郞廳,司僕寺正朴聖源,相禮南彦彧,俱以本職有差備,勢難兼察,盤膳色郞廳典簿鄭錫百,身病猝重,竝姑改差,其代,以前掌令黃㝡彦,前持平李厚達,司宰監僉正安鍇差下,而黃㝡彦·李厚達,時無職名,竝令該曹口傳付軍職,使之察任,何如?上曰,依爲之。出擧條上曰,儒生甚局矣。今番科作,惟恐其或捨王氏,而柳侗之作,甚平順矣。仍顧吉輔曰,承旨之子,亦以用三馬而見落,可惜也。吉輔曰,柳侗,昨聞入侍下敎,而七十里罔夜上來云矣。上曰,新及第柳侗,使之入侍。出傳敎仍命注書,促召柳侗入侍,臣宗明承命出召柳侗,柳侗入進伏。上命起坐,讀試券至三句。上命止之曰,場中皆主王氏作,而汝獨不然,何也?侗曰,偶然耳。上曰,觀其文,可知爲人,須以此心事君也。侗退出後,上曰,便是小柳脩也。諸臣以次出。
上在昌慶宮。常參·經筵,以代理停。
夜一更,電光。
下直,全州府使徐魯修。
領議政李天輔十九度呈辭。令于朴昌潤曰,安心調理。
以同副承旨任師夏牌不進罷職令旨,令于金始煐曰,推考徽旨捧入。
金始煐啓曰,今此迎勅擧動時,王世子陪從承旨,明日習儀,當爲進參,何承旨進去乎?敢稟。傳曰,同副承旨進去。
金始煐達曰,同副承旨任師夏,旣有只推之令,卽爲牌招,何如?令曰,依。
傳于朴昌潤曰,明日時刻,以辰正初刻爲之。
文臣重試時,以金相肅爲南行假注書,以朴師亨爲南行假注書。
朴昌潤,以弘文館言達曰,副應敎尹東昇,由限已過,卽爲牌招察任,何如?令曰,依。
又以弘文館言達曰,本館下番副修撰臣洪景海,今此勅使接見敎是時,以侍講院通事,今日習儀時,晝仕出去之意,敢達。令曰,知道。
成天柱啓曰,因禁府草記,弑父罪人宅尙,旣已拿來囚,依法例三省推鞫事,允下矣。兩司城上所,牌招言送,何如?傳曰,允。
李吉輔啓曰,明日慕華館重試武科殿試時,兩司當爲進參,城上所牌招言送,何如?傳曰,允。
以司憲府掌令李光瀷·安致宅,持平沈勗之,司諫院獻納金朝潤等,牌不進罷職令旨,令于朴玶曰,推考徽旨捧入。
李吉輔啓曰,明日慕華館重試·武科殿試時命官,何大臣進去乎?敢稟。傳曰,兪判府事進去。
傳于李吉輔曰,習儀遲矣,斯速爲之事分付。
又傳曰,重試規式,以前規施行,比較,以片箭爲之。
傳于朴昌潤曰,試官牌去來催促,使之卽爲擧行。
又傳曰,習儀罷後,承旨當入侍,史官來待。
朴玶啓曰,試官望中,時無職名人員,令該曹卽爲口傳付軍職,何如?傳曰,允。
兵曹口傳政事,副司直洪啓禧,副司果李厚達。
尹得載啓曰,讀券官李鼎輔·南有容·金陽澤牌不進推考徽旨,今方捧入。而莫重親臨重試,讀券官將不得備員,竝更卽牌招,何如?傳曰,允。
傳于成天柱曰,迎接都監郞廳推考。又傳曰,都監堂上承旨入侍。
尹得載達曰,右承旨朴昌潤勿遞事,命下矣。纔已出去,卽爲牌招,何如?令曰,依。
成天柱啓曰,明日慕華館武科重試時,兩司當爲進參,大司憲李昌壽,大司諫洪重孝,竝卽牌招,以爲進參之地,何如?傳曰,允。
尹得載啓曰,明日親臨文臣重試時,何承旨留院乎?敢稟。傳曰,同副承旨留院。
傳于朴昌潤曰,今日異於正日,迎勅後卽爲解嚴事,分付禁軍將。
以承傳色口傳下敎曰,雨意如此,習儀尙不擧行,當該承旨,從重推考。
以承傳色口傳下敎曰,習儀屢次催促之下,今始爲之,而龍亭立之,押班監察禮貌官,令該府處之。
朴玶啓曰,卽者,議政府錄事來言,右議政申晩,嚴敎非常,震惶罔措,他不暇計,直自江外,進伏闕下,恭俟鈇鉞之誅云矣。係是大臣去就,敢啓。傳曰,勿待罪事,遣史官傳諭。
傳于朴玶曰,今下標信,入直史官,傳諭偕來,大臣入來出去後下鑰。又傳曰,命召傳授後,入侍于世子宮差備。
朴玶達曰,卽者,議政府錄事來言,右議政申晩,嚴敎非常,震惶罔措,他不暇計,直自江外,進伏闕下,恭俟鈇鉞之誅云矣。係是大臣去就,敢達。令曰,知道。
朴玶,以兵曹言啓曰,今此迎勅擧動,正世子隨駕時及館所擧動送勅擧動時,各差備應把與內吹等所騎馬,無以推移,依前例京畿驛馬,限二十八匹補把,以充不足之代事,本道監司處分付,何如?傳曰,允。
李吉輔,以兵曹言啓曰,明日親臨重試時,本曹郞廳,皆當赴試,而侍衛及禁喧,亦不可全闕,依丙寅年例,二員使之進參於侍衛禁喧乎?敢稟。傳曰,知道。
又以兵曹言達曰,本曹佐郞李瀰,身病猝重,累度呈狀,勢難察任,今姑改差,何如?令曰,依。
判敦寧洪啓禧書曰,伏以臣於日昨,伏奉敦府除旨,念臣本無敦寧,曾授知事,引例陳章,卽蒙解免,今於是職,其所當遞,更無可論。玆不得不具由仰溷,乞令該曹,照例許改,不勝幸甚,呈書見阻,方深悚悶,喉院不諒,庚牌又辱,遂犯違逋,尤增惶蹙,冀蒙勘處,以爲人臣慢命者之戒焉。答曰,覽書具悉。書辭,令該曹考例稟處。
副提學金陽澤書曰,伏以近有館錄擧行之命,而前副提學臣徐志修,違召被罪之後,繼有除旨,以臣爲代,不審聖明,奚取於臣,而及此也哉。臣誠惝怳震駭,莫省所措,見識不稱之狀,向年一書,已悉陳之。今不宜復申前說,而若夫此時此任,萬萬不堪,冒膺之義,抑又有之。玆敢不避猥越,仰首鳴呼,惟邸下少垂察焉。念臣家自祖先以來,立朝事君,直道不撓,凡所以激揚淸濁之論,扶抑辨別之義,隨事殫職,不計顚沛,卒之廣招仇敵,累嬰世禍,賴天地庇覆之德,保全至今。臣卽險釁餘生耳,理宜斂跡畎畝,不要顯達,而世臣義重,未敢便訣,雖不免進身世路,若其危蹤之臲卼,冷眼之睢盱,與前無異。溯念疇昔,餘悸尙在,齟齬周行,踪地難便,遂以避遜榮塗,奔走冗班,爲一分報效計。自在參下,凡係華銜,率皆逡巡却步,間或數遭冒出,而迫於其時嚴命,一伸義分而已。至於是職,則四五年間,恩除聯翩,一例違逋,輒蒙罪勘。今夏薄出,適會兩殿因山時,冒赴祭班,初非以職事進也。區區迷執,煞有定限,今於新錄一事,突然出膺,則其處義之郞當,立志之橫決,爲如何哉?且玆職任之重,與他館僚顯殊,不可備員成會而止,其黜陟人物,取捨權衡,專係於長席。臣於此,雖欲畏義趨命,冒當乎其間,左右俱礙,枘鑿莫合,立見其必敗,畢竟無補於國事,徒取一身之狼狽,顧何有於授任之義乎?在臣之道,惟當自全咫尺之守,恭被威罰之加,嶺海鈇鉞,惟命是俟。所可慨者,大朝之命督新錄,事體不輕,歷數朝著,選授是任,則位望之素著,無故而可當者,棼然林立,而銓曹竝皆置之不論,反以嶔崎不平之蹤,强而差擬,將使成命,閼而不行,臣實莫曉其故。今以試事,嚴召洊下,而本職未卸之前,趨進無路,略構短章,仰暴微懇。伏乞睿慈,俯垂鑑諒,亟令鐫削臣職,仍治臣違傲之罪,以存國體,以靖私義,不勝幸甚云云。答曰,覽書具悉。大朝特敎申飭之下,焉敢若是?卿其勿辭,從速察任。
正言李敬玉書曰,伏以皇天降割,貞聖王后禮陟未幾,仁元大妃,奄棄臣民,八域含生,普切痛隕,日月迅邁,兩魂殿因山·虞卒,次第奄過,仰惟我大小朝出天之孝,攀慕廓然之痛,何以堪抑?區區下忱,竊不勝焦遑憂慮之至,伏念臣於昨秋,忝居言職,以兩諫官被譴事,有所論列,志在無隱,語甚草率,不足爲一日之責,秪可貽臺閣之羞,而誠未格天,辭不達意,致勤雷霆之威,自陷營護之科。瘴海薄竄,非罪伊榮,縮伏追愆,分甘沒齒,豈意曠蕩之恩,偏及釁累之身。歸見病母於隔年離違之餘,闔室感祝,糜粉莫報,恩深罪大,臣實自絶,而上天至仁,未忍一物之終棄,屢加拂拭,復置於衣冠之列,俯仰慙悚,無地自容。卽者,薇垣新除,遽下於杜門自訟之日,聞命震越,感淚無從,誠不知滓穢賤臣,何以得此於聖明之時也。在臣分義,當竭蹶趨承,以伸叩謝之忱,而罪戾舊積,無以自恕,踪跡臲卼,末由進身,反復揣量,情窮勢蹙,臺端一步,便成鐵限。玆將危苦之懇,仰陳离明之下,乞賜矜亮,特加斥免,俾得退守本分,歌詠聖澤焉。臣治書將上之際,以省鞫參坐,召牌儼臨,義在往役,宜不敢言私,而臣母素患痰眩之症,越添於日昨風氣之猝冷,委身床席,氣息綿綴,飮啖全廢,轉側須人。臣方左右扶將,親執藥餌,實無一刻離捨之路,本來情勢之外,目下焦迫之私,尤無去就之可論,隨詣闕外,拜章徑還,違慢之罪,誠難自逭。伏乞睿慈,亟降威罰,以肅朝綱,永令鐫削,以便救護焉,臣無任云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,爾其勿辭,救護母病。
司諫金光國書曰,伏以臣於見識,旣無一分承膺之望,而奔問義急,他不暇顧,顚倒出肅,虛縻職名,今已累日月矣。街路揶揄,自顧發騂,卽以武所重試監試,召牌儼臨,義在往役,所當竭蹶趨承,而第臣七耋偏母,居常綿綴,寧日常少。自日昨偶失將攝,食滯痰壅,頭疼膈煩,雜試湯餌,少無變動,症情危劇,委身床薦,轉側須人,氣息澌凛,臣方左右扶將,晝宵焦遑,以此情地,實無頃刻離捨之勢。玆不得不隨詣禁扄之外,略暴懇迫之私,徑還私次,論其辜犯,合被重辟。伏乞睿慈,察臣微悃,先遞臣諫職,以便救護,仍令攸司,重勘臣逋慢之罪,以礪臣工,不勝萬幸云云。答曰,覽書具悉。爾其勿辭,救護母病。
丁丑九月十六日未時。上御涵仁亭,禮·戶判入侍時。禮曹判書李益炡,戶曹判書李宗白,右副承旨朴玶,假注書李宗明,記事官韓必壽·李東泰,以次進伏訖。上曰,今日習儀非好事,而實可悲處,何其晩也?玶曰,同副承旨任師夏,以違牌故致然矣。上曰,今日國事,可謂寒心。仍下敎曰,同副承旨遞差,當該司謁,爲先汰去,令攸司從重科治。出傳敎上曰,予以任師夏年老,故特除承宣,則有何撕捱之端乎?欲伸廉隅,則事過後,一番陳書,亦未晩矣。仍下敎曰,大臣亦非矣。國事寒心,向日處分,實非過擧,而大臣之退臥於沙根川新村,豈其時乎?大臣不出,故予將往弘濟院而迎勅矣。彼人以爲如何,大臣,欲以予兼行宰相之事乎?仍命書傳敎曰,頃者之事,處分雖過,其非在君乎,在上乎?勅使在近,其君心一倍,大臣俱在江郊,若此不已,將不知稅駕於何矣。遙望西郊,心若隕墜矣。又下敎曰,大臣今日內待罪金吾門然後,乃知有臣分也。不但金吾門外席藁,金虎門外,可也。又下敎曰,迎勅之前,予將迎大臣矣。上曰,事過後,通禮院書員,令攸司科治。出榻敎上曰,累次催促之下,尙不擧行,承旨挾侍睡之而然耶?出榻敎上曰,禁軍卽爲解嚴。出榻敎上曰,分付禁喧,雖政院,吏·兵房外勿入。出榻敎上曰,莫重讀祭文官,以兩司塡差,極涉無據,以儒臣塡差,當該祭色郞廳,寧越府投畀,當日押送,今日執事,其涉寒心,該曹堂上罷職。出榻敎上曰,祭官不能檢飭,吏曹堂上罷職,前望單子入之事下敎。上曰,東西班首,其涉寒心,試官外年老卿宰外,不參人,一倂越俸三等,百官不進人,實職文官堂上以下,禁推,實職南行,竝汰去。出榻敎上曰,俄者傳敎中,實職南行竝汰去七字爻周事。榻前下敎上曰,噫,兩殿受祭,往牒豈有,予心一倍,今日習儀,爲海東臣子,飮泣皆參,事理當然。而東西班其涉寒心,執事塡差,該郞無據,不見泰山之重,事之寒心,莫此爲甚。故吏曹堂郞·不參卿宰·侍從堂上·堂下,業已處分,而蔭南武實職官員,亦不可無飭,不參人,一倂禁推。出傳敎上曰,今聞今番習儀之稽滯,專由于同副承旨,右承旨勿遞。出傳敎玶曰,今此慕華館武科重試時,兩司長官,當爲進參,而大司諫李秀得方在外,何以爲之乎?上曰,許遞可也。出擧條上曰,副護軍洪重孝,薇院長除授。出傳敎上曰,政官,實畏名土而致然,予當親差祭官矣。仍命書傳敎曰,讀祭文官校理尹得養,修撰洪景海,奉祭文官南泰著·李錫祥·洪梓·洪良漢,奉賻物官柳脩·李明煥·兪彦述·宋文載,日月書塡官李海重·徐有良塡差。上曰,守廳承旨中鍊習之人,來待入侍。出傳敎玶退出,左副承旨李吉輔入侍時,上曰,行副司直金致仁,吏曹參判除授。出傳敎上曰,成天柱,承旨除授。出傳敎上曰,當該承傳色,越俸三等,新除承旨,牌招察任。出傳敎上曰,予將觀延喜堂習儀。諸臣退待。
丁丑九月十六日申時。上御延喜堂。左副承旨李吉輔,假注書李宗明,記事官韓必壽·李東泰,以次陪立階下。上曰,以孔子之聖,過位鞠躬,其位,只位也。名雖習儀,其名何也?挾侍中官吳允恒,尋常經過,其涉無識,令該府處之。出傳敎上曰,中官升殿,當伏而不伏,從重推考。出傳敎上曰,今日東班文臣中,只魏昌祖兄弟進參,可見北關人之質實,旣飭慢者,宜勸其勤,各半熟馬一匹賜給。出傳敎上曰,中官與朝臣有異,有三年之制,則中官中練祭前,有白帽白布者,事之無識,莫此爲甚,問于內侍府,一倂越俸三等。出傳敎禮曹判書李益炡曰,都監監膳色郞廳安鍇,今姑改差,其代,以忠勳都事趙載世差下,使之察任,何如?上曰,依爲之。出擧條習儀罷後,諸臣以次退出。
丁丑九月十六日三更。上御居廬廳。右相入侍時,右議政申晩,右副承旨成天柱,假注書李宗明,記事官任毅中·李東泰,以次進伏訖。晩曰,近日聖體,若何?上曰,一樣矣。晩曰,東宮氣候,何如?上曰,一樣矣。晩曰,湯劑連爲進御乎?上曰,予近年服藥無效,故不欲服之矣。晩曰,小臣不忠不孝,備位鼎席,而至承聖上不敢聞之下敎,臣罪萬殞難贖矣。俄自闕外,他不暇顧,而待罪入來矣。上曰,近日朝臣,譬若逐鹿,而不見泰山矣。予近年則於子於臣,以啞者自居而不言矣。偶於今番,有所云云。若漢武之妄發矣。晩曰,此實臣等無狀之致也。保護聖躬,實莫如藥力也。天柱曰,願加意勉進藥餌也。上曰,李判府事,今夏祭班,必爲來參,以致積傷,而今番則鷄膏亦無力矣。兪判府事服八味元十六劑云,而亦無效矣。老人筋力,安能復盛壯耶?晩曰,左相則所居稍遠,以致今日不能來待矣。天柱曰,似聞左相今日轉向果川縣,明日則當進待闕下云矣。上曰,今番三科俱得人矣。至如故判書金尙星之子,李周鎭之子,尹陽來之孫,俱得參矣。金魯鎭則其爲人不凡矣,其父典刑猶存,而豐厚則肖渠之外家矣。晩曰,然矣。李瀰則元及第,皆善文。世皆以及第許之矣。尹勉憲亦實才也。上曰.然矣。天柱曰,肅廟朝痘疫平復慶科,自癸亥退行於甲子,而當時以爲最得人矣。今年今科,亦爲退行,而一榜多得人才,實不偶然矣。上曰,然乎?甲子榜,果誰某耶?晩曰,故相臣金昌集,故判書宋相琦,皆其榜也。上命香室官員入侍事,榻前下敎。上曰,明日史官觀科乎?天柱曰,注書則出假官,而翰林則事體甚重,不能赴試矣。上曰,激勸少年之道,宜令許赴矣。因命書傳敎曰,明日左·右史,皆以兼史入侍,翰林許令應試。天柱曰,臣纔入院中,見觀象監草記,則以去夜有雷異,而因本監官員之闕直,不爲報來,請汰去矣。靑臺闕直,事未前聞,有災不報,尤爲可駭,恐不可汰去而止矣。上曰,伊日雲觀入直人,竝拿處。出擧條天柱曰,近年殿下,大奮勵大振作,使世道歸一,臣實懽忭矣。以今日事言之,兩大臣造朝,亦奮發之效也,伏願自今,益加奮發也。上曰,予今衰矣,豈能强力乎?上命注書,出招香室官員入侍,臣宗明承命,與校書正字金鳳著偕入。上問鳳著曰,今卄九日孝昭殿誕日茶禮祭文,已書之乎?鳳著曰,姑未也。上命天柱,改書祝文初頭規式,以授鳳著。諸臣遂退出。
上在昌慶宮。常參·經筵,以代理停。
夜自一更至三更,月入畢星。
領議政李天輔二十度呈辭,令于尹得載曰,安心調理。
重試親臨罷後,政院·藥房口傳問安,答曰,知道。
成天柱,以都摠府言啓曰,今日入直內三廳武兼禁軍及軍兵等,當爲中日習射,而文武科重試親臨殿試相値,不得爲之之意,敢啓。傳曰,知道。
又以都摠府言達曰,副摠管具允明,以編輯堂上,本廳晝仕出去,而逐日煩稟未安,入番間,除草記往來之意,敢達。令曰,知道。
傳于朴昌潤曰,時刻,初以辰正三刻爲之,中官誤傳,更以辰正三刻爲之。
南行假注書朴師亨在外代,以李定鎭爲南行假注書。
尹得載達曰,今日重試時,同副承旨朴玶留院事,命下矣。因玉堂箚子,纔已出去,卽爲牌招,何如。令曰,依
朴玶啓曰,卽者,議政府錄事來言,左議政金尙魯,行到果川地方,伏聞聖敎至嚴,萬萬震懍,衝夜疾馳,待城門進伏闕外,恭俟鈇鉞之誅云矣。係是大臣去就,敢啓。傳曰,勿待罪事,遣史官傳諭。
尹得載達曰,卽者,議政府錄事來言,左議政金尙魯,行到果川地方,伏聞聖敎至嚴,萬萬震懍,衝夜疾馳,待城門進伏闕外,恭俟鈇鉞之誅云矣,係是大臣去就,敢達。令曰,知道。
傳于朴玶曰,左相,遣史官偕來。
傳于尹得載曰,左議政,肅拜後留待。
朴玶啓曰,卽者,義禁府都事,以委官意來言,今日省鞫,卽當擧行,而殿坐相値,不得爲之云矣,敢啓。傳曰,知道。
傳于金始煐曰,承旨入侍。
成天柱,以侍講院言達曰,本院下番說書李亨逵,連日入直矣。以親病陳書徑出,兼司書尹得養,卽爲牌招入直,何如。令曰,依。
尹得載,以吏曹言啓曰,果川縣監洪獻輔,遭母喪事,道臣纔已狀達矣。當此勅行不日入京之時,畿邑守令,不可暫曠,其代,卽爲口傳差出,當日內下送,何如。傳曰,允。
吏曹口傳政事,以蔡膺祐爲果川縣監。
成天柱,以兵曹言啓曰,今九月十七日,武臣堂上以上祿試射日次,而重試殿試相値,以無故日,退行之意,敢啓。傳曰,知道。
尹得載,以宗簿寺官員,以提調意啓曰,國朝御牒·八高祖圖·璿源譜略·王妃世譜中草,旣已釐正,一經睿覽後,譜略則當爲付板入刊。國朝御牒·八高祖圖·王妃世譜,亦當正書矣。睿覽日字,令日官推擇,則今月十八日爲吉云。以此日當爲封進,而取考前例,則本寺堂上郞廳具儀仗,竝陪進于仁政殿,與承旨請承傳色,由正門捧入之規矣。今亦依此擧行之意,分付各該司,何如?傳曰,允。
朴玶,以義禁府言達曰,傳敎內,今聞郞廳無辜云,吏曹正郞許彙,卽爲放送,亦爲勿汰事,命下矣。許彙昨已發配,押去羅將所到處放送之意,發關分付,何如?令曰,依。
成天柱,以義禁府言啓曰,今此省鞫多事之時,本府都事,不可不備員,都事洪章漢外任遷轉之代,令該曹卽爲口傳差出,何如?傳曰,允。
吏曹口傳政事,以崔昌傑爲義禁都事。
尹得載,以觀象監官員,以領事提調意啓曰,今九月十五日夜三更,有雷動之變,而入直之官,不爲入啓,事極可駭。此必是入直官失候之致,其夜當更官汰去,以警日後,何如。傳曰,允。
成天柱達曰,卽者,說書李亨逵,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
行都承旨尹得載,左承旨金始煐,右承旨朴昌潤,左副承旨李吉輔,右副承旨成天柱,同副承旨朴玶達曰,再昨轟燁之異,乃在收藏之節,上天所以警動我邸下,戒告我邸下者,雖未知的在何事,而天變之生,古人以爲仁愛之發,則恐懼修省,轉災爲祥,其機,顧不在於邸下一心也哉。邸下代理以來,嚴恭寅畏,無大闕失,而天災時變,殆無虛歲,乾道玄遠,雖不可窺測,或者邸下講學之工,猶有所不盡,求治之誠,猶有所未至而然歟。兩筵之作輟靡常,籌司之日次多曠,一曝十寒,難望時敏之效,一日萬幾,間有停滯之歎,悠悠萬事,孰有大於斯二者,而邸下不能勤勵如此,則仁天之丁寧告戒,諄複不已者,不其宜乎?顧今可言之事,殆不勝記,而若論其根本綱領,則不越乎講學勤政四字而已。噫,三時饋奠,餘晷無多,而寸陰是惜,克懋讀禮之工,悲疚薰心,引接靡遑,而國事是念,益篤求助之誠,實心做去,交修竝進,以是而鞏固邦運,以是而悅豫天心,則將見災沴自消,休祥滋至,豈不猗歟休哉?仍竊伏念我大朝晩暮之境,哀疚之中,尙且奮勵憂勤,講經賓對,俱有定式,未嘗無故而或輟,亦或退日而必行。此莫非身敎之盛意,貽燕之遠謨,則在邸下仰體欽承之道,尤豈容少忽也哉?臣等,忝在近密,不勝憂愛。朝者前席,旣已草草數語,略效陳勉之忱,退有耿耿,又此仰達,惟邸下加意猛省焉。惶恐敢達。令曰,知道。方切懍惕之中,所勉切至,可不體念焉?
校理尹得養,副校理南泰著,修撰洪梓·李錫祥,副修撰洪景海箚曰,伏以臣等,卽伏見雲觀提擧論罪入直星官之草記,始知昨曉,有殷雷之異。臣等相顧愕貽,繼之以懍惕也。夫雷聲之發,無論微壯,其在收藏之月,則均爲聖世之災沴,而況比年以來,剝復之交,轟燁之變,無歲無之,適丁是月,乃復如期而至。臣等未知何樣禍機,伏在冥冥之中,而皇穹之警告者,若是其丁寧諄複耶?顧今不弔于天,國哀荐疊,而聖衷過疚,群情焦遑,屢歉之餘,雖獲稍豐,而八路凋瘵,蘇息未易,國綱解弛,百隷怠官,朝象有委靡之嘆,言路杜塞,媕婀成習,官師絶相規之風。卽此數事雖微,疾威之警,已不勝其隱憂長慮,而矧乎災不虛生,必有所召,則夫豈容狃於頻仍,恬以爲常,不思所以修省消弭之圖乎?洪惟我聖上,以對越之純誠,遇仁愛之屢警,其所以惕然深懼,穆然淸省,以之當天心而答帝譴者,宜無所不用其極,而區區葵藿之誠,猶欲貢其蒭蕘之愚焉。伏願殿下,體戴經不毁之訓,節哀順變,務盡保嗇之方,法周文如傷之德,發政施仁,益推惠鮮之澤,振勵群工,恒存叢脞之戒,容受讜言,克軫察邇之謨,則應天以實之道,轉災爲祥之機,抑恐不外於是矣。臣等於目下事,亦有所憂慨者。頃日下政院之敎,有此後則雖命牌,以令牌擧行之命。臣等不敢知聖意攸在,而設或出於一時淵衷之激惱,而喉舌之臣,惟當登時力請,繳還乃已,而迄玆寂然未聞以反汗爲言,溺職之失,在所難逭。臣等竊願前下傳旨,亟賜還寢,而其時在院承宣,亦宜從重譴罰也。且竊伏念雲臺職掌,專在察祲,匪時之雷,何等災異,而漫不省識,致闕登聞,此其罪,奚直汰去而止哉?其在後時無赦之義,不可不重繩。當該入直人員,施以竄殛之律,斷不可已也,取進止。批答。出榻敎
校理尹得養,副校理南泰著,修撰洪梓·李錫祥,副修撰洪景海箚曰,伏以昨曉雷異,何爲而作也?噫嘻,旻天不弔,國哀荐罹,成事甫訖,崩霣未定,而疾威之警,又在收聲之月,臣等相顧驚愕,達曙不寐。伏況邸下,煢然哀疚之中,其所震懍悸恐者,尤當如何?方今聖人在上,离明協照,仁心令聞,孚于上下,則咎徵之來,宜無所自,而秋冬轟燁之異,每歲如期而作,臣等愚昧,誠莫曉其所以也。噫,疾威之警,雖由於人事之或失,而消弭之圖,亶係乎君德之懋修,以大朝格天之誠,必將加勉於畏威時保之道,而在邸下敬承之孝,其司不惕然反省,務盡側修之圖乎?古人有言曰,事天如事親,皇穹,固大朝之天,而大朝亦邸下之天也。養志無違,卽體天之誠也,對越常存,乃孝親之實也。朝夕奉奠,雖致其誠,而毁瘠之戒,罔或踰越,以毋貽大朝之憂爲心,保嗇睿躬,惟愼在疾,而典學爲政,率以勤勵,以允協大朝之意爲勉,心心念念,恤恤孜孜,造次於是,斯須不忘,則底豫天心,轉災爲祥,亶不外於此者矣。臣等,入夜始聞有災異之報,而朝將赴試,略搆短箚,仰陳大朝,而餘懷耿耿,輒此申勉,惟邸下垂察焉。取進止。答曰,覽箚具悉。方切凛惕之中,所勉切至,可不體念焉?
大司諫洪重孝書曰,伏以皇天不弔,坤殿禮陟未幾,慈聖又棄臣民。兩陵因山奄過,虞卒已畢,八域含生,普切攀號之痛。伏惟我大小朝孝思出天,哀毁踰制,區區悲慮之忱,久而益深。念臣待罪邊府,奉職無狀,我聖上嚴廬亮陰之中,致勤嚴敎,嶺海薄竄,猶屬末減,含恩戴罪,匪譴伊榮。纔到配所,特宥旋下,辭敎鄭重,俯燭無餘,德音遙傳,感涕自零。渡海還鄕之路,繼伏聞給牒收敍之命,天恩曠絶,溫綸荐降,揆情揣分,不敢歸伏鄕廬,强疾入城,得參陪祭之班,少伸攀慕之忱。昨又以試牌,進身淸禁之中矣,千萬夢想之外,忽伏奉諫長特除之命,驚惶震越,五情失守,逬出闕門,略控短章,以暴危蹙之情,而試事迫急,見阻喉院,召牌之下,義重往役,不得不章皇入肅,冒沒參試,而顧此所叨之職,卽是七諫之長,地望自別,掄選尤重。雖使風稜素著,踐歷已備者當之,猶且逡巡而不敢居,況如臣之庸愚骫骳內外蔑效者,何可以憑恃寵靈,若固有之,仰累聖上則哲之明,俯貽淸朝臺閣之羞乎?一時冒出,雖爲副急,而因仍磐礴,斷無是理。試事旣畢之後,更申未徹之章,伏乞睿慈,諒臣情地之難强,察臣才分之不堪,亟許鐫改職名,以重公器,仍治臣瀆擾之罪,以安私分,不勝萬幸云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,爾其勿辭察職。
說書李亨逵書曰,伏以臣於月前,敢陳老母病情,曲蒙體下之恩,得以省護,而臣母之病,本非時月之間所可責效者也。數十年痼疾,每當節換之時,百症交加,左右扶將,非臣則無人,實無晷刻離捨之勢,而頃因下番之闕直,不獲已又此淹直矣。卽自重試試所歸院,得接家信,則臣母素患虛勞之症,近因霜寒之猝緊,重觸外風,頑痰塞胸,呼吸喘促,頭疼苦劇,寢睡全失,眞元澌綴,有時昏涔,種種諸症,無非危篤云。臣自聞此報,方寸煎灼,按住不得。玆敢投進短章,徑出禁門,臣罪至此,萬殞難贖,伏乞睿慈,特垂矜察,亟削臣職,以便救護,仍治臣擅離之罪,以肅朝綱,千萬幸甚云云。答曰,覽書具悉。爾其勿辭,救護母病。
丁丑九月十七日辰時,上御明政殿,親臨文臣重試入侍時,行都承旨尹得載,左承旨金始煐,右承旨朴昌潤,右副承旨成天柱,南行假注書金相肅·李定鎭,記注官金尙麟,記事官任毅中,以次分左右進伏。上曰,擧子由東西庭分入乎。又敎曰,勿爲催入,閉門後,則都監砲手,竝令退去也。上曰,今番入庭之數幾何?尹得載曰,爲二百九十六人矣。上曰,壯矣。三百人,少四人矣。得載曰,今番果最多矣。上曰,盡爲納券乎?得載曰,多有入庭而不作者,似不過百人矣。上曰,在外稱托,皆禁推乎?得載曰,元在外則似分揀矣。上曰,雖無實職,皆應試耶?得載曰,然矣。上曰,入庭第三行長髯者,誰耶?注書問名以入。李定鎭問名入對曰,柳萬健云,而向者以年六十,注書陞六云矣。上曰,南行注書,誰耶?得載曰,李定鎭也,卽李埉之子,今科壯元李宅鎭之兄也。上曰,爲誰婿耶?得載曰,羅州牧使鄭志翼之婿也。上曰,然矣。上曰,武科初試爲幾人乎?得載曰,三百人矣。上曰,文臣重試用幾人乎?得載曰,在上處分,或取五人,或取七八人矣。上曰,有擧案乎?錄名冊入之。李鼎輔曰,今番遐方之人,不能應赴者,有禁推之令,若果有實病,則合有分揀之道矣。以臣洞內趙鎭世言之,老病實狀,世所共知,若應赴則以死自分云矣。上曰,趙鎭世年老乎?鼎輔曰,己巳生矣。上曰,在東庭髯長面廣者爲李明煥耶?洪啓禧曰,然矣。上曰,郭聖濟六十四而觀重試,何爲耶?上曰,承旨以命召,傳于大臣乎?成天柱曰,傳之矣。上曰,左相入侍事,史官傳諭。上曰,今聞郞廳無辜云,吏曹正郞許彙,卽爲放送,亦爲勿汰。上曰,兵郞使之應赴。上曰,試官進前書題。上曰,此題有東人乎?鼎輔曰,有古東人,而今日必無持入者矣。上曰,錄名冊,置於何處?得載曰,置於承政院,而一本則置政院矣。上曰,續大典重試編取來。上曰,擧子親寫乎,或有寫手乎?鼎輔曰,或親寫之,或有寫手矣。上曰,呼名頒券,可也。上曰,政院使令中,有知文臣姓名者乎?得載曰,多有之。上曰,食床,使軍士持入,而書吏則勿使近光政門,可也。懸題後,上曰,此題易矣。啓禧曰,果易而亦有味矣。上曰,左相卽爲入侍。左議政金尙魯肅謝後進前問候曰,日氣不適,霜風又冷,聖體,若何?瓊玉膏及八味元,連爲進御乎?殿下每厭進藥物,臣實憫之矣。上曰,年老則雖進御無益矣。予已氣衰,不似陽界間人矣。尙魯曰,寢睡之節,亦何如?上曰,亦爲困邊矣。尙魯曰,東宮氣候,若何?上曰,一樣矣。尙魯曰,臣有死罪,而恩敍卽降,不勝惶凜,而以實病不卽入來,故致有昨日嚴敎。今番之罪,皆臣自作。本無撕捱之心,而適有寒感,今始入來,而昨日發行,翌日得達,達夜驅馳,來伏城門外,而若無身病,則昨日嚴敎之前,必入來矣。上曰,下敎雖過矣,庭試不可無命官,而卿自畫於命官,過矣,往事勿說,可也。尙魯曰,此莫非臣愚迷所致。上曰,今方勅使當頭,雖曰彼人,其來也則來於何地,雖曰設位,其亦重矣。諸臣當飮泣,而昨見東西班,則西則金致仁,東則魏昌祖一人而已,習儀僅僅成樣,事之寒心,莫此爲甚矣。尙魯曰,此皆由於近來紀綱之解弛也。得載,以雷異,勉進四條。天柱曰,得載之言,切實矣,體念也。上曰,陳戒之言,是矣,皆由於予衰矣。尙魯曰,雷異無歲無之,盛夏則或無之,每當此九十月,則年年有之。有若常事,極爲凛然,而況値客使入京之日,尤爲凛懼矣。上曰,堂箚爲之乎?得載曰,已爲之矣。上曰,亦陳於元良乎?得載曰,亦已陳於小朝矣。上答堂箚曰,噫,不才凉德,益又衰耗,無一政之可擧,無一惠之及民,而政事之堂,閉已久矣,藏書之閣,塵已堆矣。百度日墜,萬民倒懸,侈風淆習,日復日甚。貪官汚吏,俱不懲畏,朝廷臺閣之上,媕婀因循爲能,而其君已衰,莫能振刷,而朝紙之中,漠無飭令,而雖若漢儒之傅會,昨日紀綱,已至乎王綱之無謂。設置靑臺,何等重也,而觀象無人,高高仁愛之天,何不示警?若四境之不治,究厥其咎,卽由一人,一人誰,卽否德也,方切懍惕,其勉切實,可不猛省,而噫。昔人有云,雖尋常事爲,惟在方寸。況一日二日萬機乎。五朔持衰之餘,心氣已消,三十餘年不能之事,其何能乎?此予所以尤切悚然者也。靑臺之官,所請是矣,施以徒年之律。領事外提調,從重推考,本監檢飭任掌之官,令攸司從重勘處,代理之後,政牌試牌,其亦强行。頃者下敎,非政院之過,卽玉署長之過。噫,日事違牌,只推之令,鎭日下之,注書因此,而手不停筆,其過焉在,卽諸名官之過,蒼蒼示警,此豈不在其中乎?今者所請,可謂緦小功之察,其勿驅馳於文,各自勉焉,紀綱若樹,吾國其庶幾矣。上曰,初五日·初十日·十五日,若不行次對,則承旨例爲持公事入對,而今竝闕之云。其時承旨某某,注書問名以入。注書問名入對曰,其時承旨,則卽今都承旨尹得載,左承旨金始煐,右承旨李吉輔,同副承旨朴玶,前承旨李宜哲·鄭純儉云矣。上命書推考傳旨曰,次對其若不行,承旨持公事入對事,已有定式,而今朔三次,俱皆闕焉。今番玉堂之箚進元良,何不請飭乎?此亦媕婀中一事也。其時承旨,一竝從重推考,不言儒臣,亦爲推考。上曰,十六日定式入侍已過,左右相旣已謝命,明日爲之。上還入大內,諸臣以次退出。
丁丑九月十七日酉時,上御居廬廳,重試科次入侍時,讀券官李鼎輔·洪啓禧·曺命采,對讀官趙明鼎·金尙重·洪樂性·安,右承旨朴昌潤,假注書李宗明,記事官任毅中·李東泰,以次進伏訖。上命取試券以來。啓禧曰,初考當決其取捨,而太甚者則落之矣。上曰,依爲之。合考畢,上命取九宙丈親覽曰,最善作矣。命昌潤取筆來打批曰,予之打批,有深意矣。仍貫珠一句,而親書二下。鼎輔曰,朝以此題之應出名作仰達矣,果然矣。上親拆曰,李基敬爲之矣,此乃向者以服制事陳疏之人乎?明鼎曰,然矣。此人素善文,曾爲壯元及第,而又爲重試壯元,誠壯矣。上曰,亦及第壯元耶?向以文字間事,予於其時,以爲非矣,而爲人精矣。此文入於古東人,無愧乎?命采曰,然矣。近未見如此文矣。至洪梓·鼎輔曰,善文矣。至金朝潤,命采曰,文筆非常矣。雖貌浸而爲人不凡矣。至宋文載,上曰,此人不凡矣,準職乎?其時儒臣幾盡金玉,而只餘此人矣。至兪彦述,鼎輔曰,此亦實才也。至李命植,鼎輔曰,亦善文矣。至南泰著,命采曰,工夫着實矣,明鼎曰,實才皆爲之,此榜甚彬彬矣。上曰,兪彦述準職耶?鼎輔曰,然矣。上曰,其人頗不凡,而亦善文矣。今榜誠得人,而堂上則三人爲之矣。南泰著三兄弟金玉,儘壯矣。諸臣遂退出。
上在昌慶宮。常參·經筵,以代理停。
領議政李天輔二十一度呈辭,令于朴昌潤曰,安心調理。
金始煐達曰,左副承旨李吉輔,同副承旨朴玶,今日不爲仕進,竝卽牌招,何如。令曰,依。
朴昌潤啓曰,卽者,備邊司郞廳來言,大臣·備局堂上,依下敎來待云矣。傳曰,來詣于明政殿後。
傳于朴昌潤曰,璿源譜略,朝上食後,明政殿後,卽爲入之。
金始煐達曰,副提學金陽澤,新錄成命之下,尙不出肅,事甚未安。卽爲牌招,何如?令曰,依。
又達曰,右副承旨成天柱,未申而退。卽爲牌招,何如?令曰,依。
傳于金始煐曰,新恩政事,明日爲之。
傳于金始煐曰,委官以下罷去。
金始煐,以兵曹言啓曰,卽接南所衛將牒報,則敦化門西邊守門將廳抹樓壁一間許,今日頹落云。令紫門監,爲先把子圍排,急速修築,而金虎門入直砲手十名除出,限修築間,守直之意,敢啓。傳曰,知道。
朴昌潤,以御營廳言啓曰,因禮曹草記,泰陵·康陵陵內捉虎事,本廳將校,率領砲手出往矣。連接將校手本,則虎一頭捉得後,更無蹤跡云。旣無虎跡,則許多軍兵,累日露處,亦涉可慮。今姑撤還之意,敢啓。傳曰,知道。
成天柱,以義禁府都事,以委官意啓曰,問事郞廳任希敎,身病甚重,勢難察任,改差,其代,以前正言李宜馣差下,令該曹卽爲口傳付軍職,冠帶常仕,何如?傳曰,允。
兵曹口傳政事,以李宜馣爲副司果。
金始煐,以禁府議啓曰,罪人宅尙,窮凶情節,箇箇直招,依例結案取招後,照法處斷,何如?傳曰,世間豈有此等無狀不測之人乎?讀不了,其命止之,此等無倫之人,不可汚諸都下。曾有其例,卽日押送本府,翌朝不待其時,官門十里場聚民,依律正法,使民咸知三綱之截嚴。
行都承旨尹得載書曰,伏以臣,待罪喉院,未效惟允之責,觸事昏憒,方切兢惶之忱,卽伏見堂箚,以試牌事,至有在院承旨譴罰之請。臣於是,不勝瞿然悚懍之至。臣於伊日,適以式暇,雖不仕進,公議峻發,論斥至深。臣旣忝一院之長,凡有咎責,臣宜爲首,何可諉之於在院之僚,而獨爲晏然乎?宜卽自列,而親臨重試,事體自別,區區情勢,有不可顧,黽勉趨參於陪班,今始露章,仰暴微懇。伏乞睿慈,亟削臣所帶之職,仍治臣溺職之罪,以警具僚,以安私分,不勝萬幸云云。答曰,覽書具悉,卿其勿辭,從速察職。
左副承旨李吉輔書曰,伏以臣之待罪本職,今已月有餘矣。衰朽之質,旣不合夙夜之任,昏謬之性,又不識出納之宜。觸事憒憒,居常惶愧矣,卽伏見堂箚,以日昨傳敎中,政試外皆用令牌事,喉院之不爲覆逆,盛加非斥,至請譴罰。臣卽其時在院之一也,職忝惟允,罪在溺職,公議之來,烏可辭乎?情旣悚蹙,義難盤礴,試事旣不敢反命,嚴召又不得祗承,惶隕之極,靡所容措。伏乞睿慈,亟賜鐫削,以昭邦憲,以安私分,不勝幸甚云云。答曰,覽書具悉,爾其勿辭,從速察職。
同副承旨朴玶書曰,伏以臣,庸愚謭劣,最居人下,濫蒙大朝洪造,猥叨喉舌之任。嚴畏義分,不敢爲辭避之計,冒沒承膺,在公已有日,而觸事憒憒,自知其不稱矣。卽伏見儒臣箚本,則以日前大朝因牌召事,有所傳敎,而不卽繳還,重加譏斥,至有譴罰之請。臣誠瞿然自失,不勝慙悚之至。身在出納之地,而當繳不繳,有乖惟允之義,則咎責之來,臣無以自解,而且於昨日大朝筵敎,有重推之命。臣於是,尤不勝惶懍悚蹙之忱,召牌之下,隨詣闕外,而反復思惟,終難冒進。玆陳短章,自列徑歸。伏乞离明,亟加威罰,鐫削臣職名,以謝人言,以安私分,千萬幸甚云云。答曰,覽書具悉,爾其勿辭,從速察職。
丁丑九月十八日巳時,上御居廬廳,大臣·備局堂上引見入侍時,左議政金尙魯,右議政申晩,禮曹判書李益炡,右參贊洪象漢,訓鍊大將金聖應,司直洪鳳漢,戶曹判書李宗白,兵曹判書鄭翬良,刑曹判書李益輔,知事金漢喆,禁衛大將具善行,摠戎使具善復,右承旨朴昌潤,假注書李宗明,記事官任毅中·李東泰,以次進伏訖。尙魯曰,夜來聖體,若何?上曰,一樣矣。尙魯曰,水刺進御,何如?上曰,一樣矣。尙魯曰,小朝氣候,何如?上曰,好過矣。尙魯曰,昨已陳之矣,當劑果爲進御乎?上曰,予已服之而無效矣。爲東國雖欲服之,而近日則無欲進之意矣。尙魯曰,萬事莫如保護聖體,聖體安寧然後,他事可議,殿下不當如是矣。每以服藥無效爲敎,而近日之扶持,實由前日進藥之效也。晩曰,近日日氣甚寒,聖體,果何如?近日衣襨,亦何如?莫如溫體矣。尙魯曰,此時則尤可加意,瓊玉膏,宜自今爲始進御矣。上曰,予每欲服藥,而自顧初心,實無進御之意矣。晩曰,悠悠萬事,實莫如進藥保護矣。上曰,兪判府事自言服八味元十六劑云,而其咳氣則無減矣。尙魯曰,兪判府事之至今完健者,實賴藥力也。上曰,今番兩榜,得人多矣。李基敬之爲人體小,予嘗輕之矣,觀其爲文,實不可以輕之也。尙魯日,不但善文,其爲人亦剛矣。上曰,觀李基敬之試券乎?尙魯·晩曰,姑未及見之矣。上曰,注書出去,持李基敬試券以來。尙魯遂陳領相病愈事,未及畢,上曰,其病勢果如何耶?尙魯曰,今已隔月不見,姑未的知其病勢之加減,而近來則頗勝云矣。臣則伴食中書,只自仰成,而今以國事言之,甚悶迫矣。上曰,領相之呈辭幾度耶?晩曰,二十一度矣。領相之病,近頗差勝云,前頭則漸可蘇完矣。上曰,向於廬次,目見其病狀矣。尙魯曰,領相卽今則別無他恙,坐則難而臥則便云矣。上曰,專是痰也。領相之呈辭,未知其爲幾度矣。今聞其度數已多矣,卽今原任中,亦有不可知者,趙領敦寧何時往來於朝堂也,實無期限矣。晩曰,肌膚則別無病色,而只以脚痛,難於起動云矣。尙魯曰,觀其像則一髮不白而生生,臣實健羡矣。上曰,向時雙杖之說,趙領敦頗以爲怒云,而某條强作,則似必爲勝矣。然此異他人,豈可强起乎?誠難矣。臣宗明承命出來,持試券復命。上曰,賜大臣。尙魯·晩,看訖,上曰,黃河·泰山·絳·灌·隨·陸,洪啓禧以爲巧對,予更思之則實巧矣。至御貫珠句,上曰,非徒文好,予有興感處。宋時有一儒生試製中寓復雪之意者,而特置高第,予嘗觀之矣。上命諸臣遍看,李益輔·金漢喆曰,不但善爲科作,此外尙有文者也。上曰,有可陳者則陳之。尙魯曰,禮曹判書李益炡,知訓鍊金聖應,行司直趙榮國·洪啓禧·尹汲·李,吏曹判書李成中,漢城判尹申晦,行司直金善行,大司憲李昌壽,吏曹參判金致仁,備局堂上竝還差,而申晦·金致仁,仍察有司之任。關東句管堂上申晦還差,關北句管堂上洪啓禧差下,堤堰堂上及惠廳堂上李還差,何如?上曰,依爲之。出擧條尙魯曰,此平安監司閔百祥狀啓也。備陳沿海邑災荒之狀,仍以義州·宣川·三和等尤甚被災處,別武士今年條都試,特爲停止事,令廟堂稟處爲請矣。都試,乃是許多武士願赴之試事也,與巡操之大貽民弊,有異,故當初使之設行者此也。而道臣之審察物情,狀請停寢如此,依請施行之意分付,何如?上曰,依爲之。出擧條上命諸臣少退,復命入侍。尙魯曰,此慶尙左水使具侃啓本也。以爲蔚山府新造戰船,謂以未及下海,水操時以兵船代行,戰船始到於正操垂畢之日,其不善檢飭之罪,在所難免。府使沈瑴罪狀,請令廟堂稟處矣。此雖與全未及期有間,而習操事重,戰船之代以兵船,極爲可駭。當該府使沈瑴,令該府處之,何如?上曰,依爲之,出擧條尙魯曰,此咸鏡監司權爀狀啓也。以爲甫老知鎭堡,爲秋初大水所漂沒,至使權管,無依接之處,鎭舍移設之所,當急急經紀,而卽今北關災荒,振古所無,設施大役,其勢末由,且鏡城六堡之至今仍置,殊無意義,當罷之宜,前後道臣,縷縷論列,移設與革罷間,請令廟堂稟旨分付。前冬,兵使吳,亦以此狀聞以爲,鎭東五里許,有可移設,以竢朝家處分云,而觀其狀內辭語,則其意亦似以移設爲不緊矣。長白一帶之羅列鎭堡,專爲野人而設也,以今觀之,誠多不緊之處,故如將軍坡等鎭,間有革罷者。今此甫老知,果如道臣所論,則旣被漂沒之後,不必多費物力,更議移設,而臣於此鎭,未諳形便,諸堂中曾經本道道帥臣之人,今方入侍,下詢處之,何如?上曰,各陳意見,宜矣。行司直具善行曰,此鎭形便,以關防言之,非緊要之地也。初爲野人設置,則至今仍置,亦無意義,而今已漂沒之後,更議移設,似甚不緊矣。行司直金漢喆曰,鏡城六堡中,四堡最爲疲殘,不成貌樣,蓋創於蕃胡時,至今仍置,甚無謂,革罷之議,其來已久。所謂甫老知,卽四堡中一也,因此機革罷,似無妨矣。晩曰,鏡城六堡,初爲蕃胡而設,至于今仍置,實無意義,則今此甫老知鎭之移設,殊甚不緊,姑爲革罷,似宜矣。尙魯曰,諸臣所達,亦如此,甫老知鎭,今姑革罷,何如?上曰,依爲之。出擧條上曰,甫老知革罷則依請,而但失補外一處矣。尙魯曰,徐家則有異事。徐姓武弁,曾無一閫帥,而徐命臣,曾爲萬戶,徐宗玉曾爲水使,徐志修又方爲水使矣。上曰,可異矣。仍下敎曰,曾觀北道道伯狀啓,則各邑水災驚心,村落居民,盡爲漂沒云矣。漸聞從北道來人之言,則沙汰處甚慘,沙汰不及處,則不至太甚云矣。晩曰,吳新遞北兵使,而來見臣。臣詳問之,則鏡城以北茂山等邑,水災極慘,以南則被災處太甚,得免被災處,則似稍優云矣。上曰,初欲下諭而未果矣。道臣事體,當觀其末稍然後,狀聞,可也。今者權爀,只取其各邑報狀,徑先過啓矣。水災,乃是陰象,則前頭之事,未可知也。俄以甫老知堡,謂無益革罷,而若復有藩胡,則不知其更設幾堡也。又下敎曰,權爀之爲人,素有此習,故予向已云矣。尙魯曰,權爀甚確矣,若當賑事則必善爲之矣。前者累經道伯時,皆有聲績,而守令憚壓云矣。上曰,任師夏年今六十四矣,其爲人無味,故予爲之特除承宣矣。今亦無味而遞之,則權爀亦如任師夏矣,在於朝廷,曾無別樣所爲矣。尙魯曰,權爀之爲人,恬淡無求,故至今沈滯矣。上曰,衰老人事,不可知也。向者李成中之特補嶺南也,予恐不得復見矣。卿之奏權爀有意,予將用之矣。尙魯曰,元景濂之爲人,亦善於字牧矣。上曰,以貌取人,則幾失元景濂矣。尙魯曰,權爀之言,旣發端,則當擢用矣。上曰,權爀之爲人,滋味甚少,故至今不能陞擢矣。尙魯曰,前者此等人,自上旣擢用,則臣實甚喜矣,擢用權爀,實爲世道也。上曰,權爀之年,亦六十四,則雖擢用,而豈得久用耶?李則似當久用之矣。李判府事近來强健云,而以今夏,每參祭班,故筋力甚憊,一番試所,遂至昏倒,衰老之人,例如此矣。尙魯·晩曰,李判府事之病,近則差勝云矣。上指兼史任毅中曰,此亦耆科人也。向時予觀其立柱邊,以爲南行,欲勸武而問之,則乃文臣也,其筋力不衰矣。又下敎曰,欲用權爀,而果有窠乎?益炡曰,知敦寧作窠矣。仍命書傳敎曰,咸鏡監司權爀,沈滯已久,其欲用也,何老北塞,特除知敦寧。仍下敎曰,權爀自是無味行世而至此耶,或有別意見耶?尙魯曰,權爀別無他意,素無進取之意,平居未嘗與人交遊,亦不見朝廷爛報。頃當嘵嘵之時,而未嘗有一疏章,其爲人可貴矣。上曰,然乎,丙午年科第耶?尙魯曰,然矣。上曰,金致讓,以在外,故不及爲堂后耶?尙魯曰,以見臣故往廣州矣,上曰,今番四科皆過,則館錄翰圈,當申飭擧行矣,更待何時乎?上曰,重試武科,今番則甚少,而以有講經,故京中名武,多有登科者,而如趙嶫者,爲人甚堅矣。尙魯曰,趙嶫,與其父東濟酷類矣。上曰,鄭汝稷之子,卿見之乎?爲人口吃,類宋昌明矣。上曰,具善慶,是善行之弟耶?予於皇壇擧動時,見其爲人甚好矣。頃年靈城之於金時默勸武也,予初不聽之矣,及其登文科也,其爲人果類武弁矣。尙魯曰,訓將之家,似不當以武弁待之矣。晩曰,具聖弼亦勸武矣。上曰,用人之道,旣以武弁用之,則當盡其用,而不能盡其用,可慨也。又下敎曰,趙正萬之爲人,予不忘之矣。尙魯曰,趙正萬之爲人,甚確矣。今榜權噵,可用矣。上曰,果何如也?尙魯曰,爲人甚端矣。上曰,吳彦傅,其爲人甚精矣。尙魯曰,今已作故矣。上驚曰,果至此耶,吳彦儒聞予言,則想必尤爲痛恨也。以此觀之,權爀,當爲召還矣。仍下敎曰,凡人皆有分限,雖人君,不可以力爲也。上曰,果有北伯可爲之人耶?尙魯曰,頃已陳之,而李命坤,實方伯之才也。上曰,與李爲幾寸耶?尙魯曰,李之一家也。上曰,同義禁金致仁牌招,推鞫備員事,榻前下敎。上曰,推鞫罷後,進去承旨,來待于會通門差備。出傳敎益炡曰,今番迎勅時,致弔之節,旣已減去,兩魂殿賜祭時,勅使立哭之節,亦爲添入,則與當初問禮官所齎去儀註,有所增減矣。此兩儀註改磨鍊,齎送於勅使所到處,使儐臣善爲周旋,以前去儀註相換之地,似合事宜。臣亦以此,問議大臣,則大臣之意亦如此,故敢此仰稟。上曰,依爲之。出擧條益炡曰,卽接永禧殿參奉所報,則世祖大王睟容奉安年紀,曾於璿源譜略修正時,因傳敎以仁祖十四年丙子,雙行錄載,而此與本殿文書及謄錄中丁丑奉安之說,有所相左,故遍考謄錄,則丙子七月二十四日江華留守狀啓,有祭官請出之語。世祖朝影幀,丙子年尙爲奉安于江華奉先殿可知。丁丑二月十四日留守狀啓,有奉先殿世祖大王影幀,得於兵火中,禮參呂爾徵陪行之語,而又於謄錄中,有世祖影幀江都埋安時毁破,丁丑四月改粧,同年閏四月二十四日奉安之語。以此觀之,則影幀奉安,不在於丙子,而乃在於丁丑經亂之後,奉安年紀,當以丁丑爲準,而有此誤錄,斯速稟達釐改云。臣亦取考譜略及謄錄,則影幀奉安年紀之差誤,果如殿官所報矣。莫重年紀,旣如是差誤,則不可因循。今於譜略修正時,以仁祖十五年丁丑釐改,似合事宜,故敢此仰達矣。尙魯曰,旣有可據之文,則宜可釐正矣。上曰,依所達釐正可也。出擧條,上曰,頃者貢物減分數,其時貢人則可矜,而事由不獲已也。今則年事旣登,特爲復舊事分付。出傳敎鳳漢曰,今番設賑時,軍門監賑將校身死者,恤典擧行,而其中禁營將校金起泰,得病於監賑之時,作故於罷賑之後,故恤典一款,未得擧行,何以爲之乎?上曰,依例爲之。出擧條上曰,今春兩賑所畢賑後書啓,依例書入事,榻前下敎。益輔曰,頃因江上御史書啓,西淸君煋獄事,有嚴覈登對稟處之敎,故卽令行査,事多可疑,而此是宗臣,臣曹不可處斷,移送禁府,何如?上曰,依爲之。出擧條宗白曰,本曹所管奴婢貢,必於翌年二月內上納,自是事目,而近來外邑,慢忽成習,各年未收之夥然,固已寒心。丙子條貢木,亦多有全數不納者,累次催促,終不上納,事之可駭,莫此爲甚。十月內若不畢納,則當該守令,當筵稟拿問,各別論責。爲先以此意,出擧條嚴飭,何如?鳳漢曰,惠廳大同及均廳各樣所納,亦爲一體督納,俾不至大段罪科事,令道臣更爲嚴飭,何如?上曰,依爲之。出擧條鳳漢曰,各軍門敎鍊官久勤遷轉之規,兵曹三軍門,則一都目二人,一都目一人,守·摠兩廳,則間都目一人,事載續兵將圖說矣。通一年言之,兵曹及三軍門當遷三人,守·摠兩營當遷一人。若依此遵行,則可以平均無冤,而該曹收用之規,兵曹爲先,三軍門次之,守·摠兩廳又次之。每當都政,因其次第而分排,故兵曹則依數遷轉,三軍門,或遷或不遷,守·摠兩營,全未遷轉,雖緣窠闕之狹窄,每都目皆用此規,故兵曹敎鍊官,未及四十五朔,而已作首久勤,守·摠敎鍊官,積仕十餘年,無以遷轉。當初定式,非不爲裁量平均,而到今兩營之抑鬱,甚矣。臣意則從今以後,勿論都目散政,兵曹各軍門敎鍊官,必依定式數,次次遷轉,作爲井間,周而復始,毋得拘於每都目次第先後之法,使前都目之未及遷者,後都目,先爲遷轉,俾無不均之弊,而如或違越,則各軍門草記變通,以爲永久遵行之地,何如?翬良曰,近來久勤調遷之路漸廣,本曹雖欲盡爲收用,窠闕狹窄,無以分排。守·摠將校之不得遷轉,實由於形勢之不得不然,然渠輩之稱冤,則似無足怪。御將所達,周而復始,次次遷轉之說,誠不無意見,臣亦別無異議矣。尙魯曰,此則重臣所達是矣。毋論兵曹五軍門,久勤變通之後,不爲一體收用,則誠非朝家一視之政也。若當都政窠窄,而不得盡遷,則散政隨窠隨用,如是而猶未盡遷,以至後都政,則必令先用陳久勤餘數,無一人未調遷者然後,始用新久勤,是所謂周而復始也。今後則申飭該曹,依此擧行,似宜矣。上曰,依爲之。出擧條上曰,南漢敎鍊官頃日上來時,使誦兵學指南,則不能善誦。山城武士,皆如此耶?鳳漢曰,守御廳敎鍊官,自前必以城內人差出,故城內武士,善於兵書。此專由於聖上慰悅培養之效,令甲,近漸解弛,敎鍊官之以外村人獲差者,間或有之云。今番不善誦兵學者,似是此類也。初不居在城內,而只借廣州入籍之名,夤緣圖差之弊,嚴加禁斷然後,人心可以收拾,武才可以蔚興,亦可得力於緩急矣。上曰,聞來寒心,此後申飭。出擧條聖應曰,伏見日昨擧條,則太廟謁聖外,勿爲設布帳事下敎,而第永禧殿·毓祥宮門前,閭閻稠雜,不可不排設矣。上曰,依爲之。出擧條漢喆曰,訓將,以設布帳事發端,臣亦有所達矣。日前傳敎中,闕內設布帳,令典設司排設事,有命矣。典設司,只有單布帳若干浮而已,無他布帳及竹索諸具,且諸貢十餘名外,元無軍卒,如有帳殿排設,則生事必矣。臣方待罪本司提調,故惶恐敢達。上曰,非爲如是下敎也。都監設布帳,使之勿設,使典設司,只設遮面帳之意也。上曰,祭執事旣已釐正,明日禮房承旨·都監堂上,率執事,一番習儀於禮曹事,分付。出擧條上曰,新恩政事,當日爲之。出傳敎昌潤曰,臣以場中承旨,有仰稟者矣。續大典則重試初不入庭人,禁推,而入庭不作人,則不爲擧論,禮曹節目,則入庭不作人,一倂照例推考。今番則何以擧行乎?上曰,前例,何如?尙魯曰,從前重試,初不入庭者禁推,入庭不作者推考矣。上曰,前例如此,則依此爲之,可也。尙魯曰,初不入庭人禁推,載在續續大典,則該曹節目中,所當明白區別,而只憑續典前本曹謄錄,以照例推考,混書以入者,殊有不察之失。當該堂上推考,何如?上曰,依爲之。出擧條上曰,今番勅行所用布帳諸具,留置于戶曹,使之後日修補時用之,可也。諸臣遂退出。
丁丑九月十八日酉時,上御居廬廳,推鞫承旨入侍時,左承旨金始煐,假注書李宗明,記事官任毅中·李東泰,以次進伏訖,上命始煐讀弑父罪人宅尙結案。讀未畢,上命止之,命書依律定刑傳敎訖,在院承旨入侍事,榻前下敎,儒臣持周禮第二卷入侍事,榻前下敎。上命注書出去,招儒臣入來。臣宗明承命出,與左副承旨成天柱,副校理南泰著·洪梓,偕入。上命泰著讀周禮第二卷,自第一板,至十二板。上命梓自第十三板,至第二十五板。上命天柱,自第二十六板,至第三十八板。上命宗明,自第三十九板,至四十八板,臣宗明讀至三四板。上曰,注書善讀矣。周禮之如此善讀難矣。泰著·梓曰,注書甚熟矣。上命毅中,自第四十九板,至五十二板。毅中讀至比其小大而賈之,誤以商賈音讀之,臣宗明,從傍曉其計價之意。上曰,注書頗博識矣。上命東泰,自第五十三板,至六十二板。讀二卷訖。上仍論文義及醫藥之方。梓曰,無病之時,善爲防護,不至服藥,好矣。天柱曰,此以常時言也。顧今聖算已高,哀毁踰制,傷損非細,湯丸調補,尤不宜泛忽矣。上曰,漢武云,節食服藥,此言最好。天柱曰,漢武亦服藥矣。上曰,周禮,非周公不能作,實古之聖人也。天柱曰,開闢以後,制作大備,惟周公一人而已。但以冬官之缺,後儒多恨之矣。上曰,我東之經國大典,亦盛制也。泰著曰,經國大典,卽古之周禮也,制作之美,不讓周禮矣。上顧天柱曰,欲除承旨久矣,而爲慮其有妨於編廳事矣。今以承宣,而往來於編輯廳,得無有掣礙之端乎?天柱曰,洪啓禧全當爲之,臣則不過相議而已,別無大段掣礙矣。上曰,補編之編輯,今幾何耶?天柱曰,已至二十餘條矣。上曰,今則別無闕漏者耶?天柱曰,壬申補編時,追補處已詳悉,今年傳敎之當載補編者,殆無餘憾矣。第朝祖,卽禮之大節,而五禮儀中初不磨鍊,想以奉梓宮謁辭,極涉重難而然也。先正臣金集,當仁祖大喪,進喪禮異同議,請行朝祖,而未果行矣。臣頃見皇明會典,則以神帛行朝祖,此則似簡易易行,而卽丘濬所謂,主於旣行,猶愈於不行者也。臣於會同之日,與洪啓禧,言及此事,洪啓禧之見,亦如此矣。然事涉重難,不可輕議矣。上曰,朝祖一節,初謂士夫家禮,而今聞皇朝行之,則甚可貴也。皇明會典,在於玉堂則持入。天柱曰,臣爲考見喪禮卷,持往臣家矣。上曰,明日持入,可也。上曰,望瘞一節,予初甚難之矣。望燎禮,皇朝之所行,故予於殿廟始行之,則甚精潔矣。天柱曰,然矣。上曰,祔祭,亦不行之矣。此則古者各廟,而我國廟制,異古而然耶?天柱曰,古者天子七廟,皆各廟,故行祔祭,而我國則同奉一廟,故祔祭則決是行不得之事也。上,下詢古之廟制,天柱以三代廟制及朱子所定,仰對。且曰,我國唯文昭殿制度,彷彿古之規模矣。上曰,永寧殿制度,予實不知矣。予今思之,則當初只奉安四王,而後來漸漸增大,故其制然矣。上曰,士夫有不祧之位,則作別廟乎?天柱曰,或有別立廟者,或有祧其高祖,自曾祖而同祭於廟,以避僭者矣。梓曰,先正臣宋時烈,有士夫家不祧之論,而其說甚詳矣。天柱曰,不祧之義甚重,王子然後不祧,勳臣然後不祧。或有連二世·三世勳臣而一倂不祧,則有近僭之嫌,故先儒之論,謂當不遷其第一位,其下則雖勳臣當祧,而近來或不能如此,此則非矣。上曰,文廟從享,似當不祧矣,諸臣欲退,上又下敎曰,敵體之義甚重,杖朞具三年之體,實不輕矣。予於今番弘陵靷日,肅章門外再拜送之,此一條,載於補編,可也。天柱曰,今番則以方在孝昭殿因山前故也,常時則當哭訣於闕門外矣。以此竝載,何如?上曰,然矣。以此意詳載,可也。上曰,明日,編輯廳諸堂及校正官,入侍。出傳敎上曰,中官誤聽,當該中官,推考。出傳敎諸臣遂退出。
上在昌慶宮。常參·經筵,以代理停。
尹得載達曰,明日,放榜相値,常參,頉稟。令曰,知道。
李基敬達曰,大司憲李昌壽,掌令李光瀷·安致宅,持平沈勗之呈辭,李鳳祥在外,執義未差,今日以監察茶時之意,敢達。令曰,知道。
藥房都提調兪拓基,副提調尹得載啓曰,伏未審日間,聖體調攝,若何?憊眩之候,寢膳之節,亦何如?前劑入湯劑,已盡於昨日,臣等卽與諸御醫入侍,詳察聖候,議定繼進當否爲宜。臣等不任區區憂慮,敢來問安,竝此仰稟。答曰,知道。氣則一樣,而加劑五貼以入,下敎日入侍,宜矣。
領議政李天輔二十二度呈辭,令于尹得載曰,安心調理。
尹得載達曰,左承旨金始煐,今日不爲仕進,左副承旨李吉輔,同副承旨朴玶,書批已下,竝卽牌招,何如?令曰,依。
尹得載啓曰,今日習儀,禮房承旨進去事,命下矣。禮房承旨李吉輔,謂有情勢,納牌不進,罷職令旨,今方捧入,而日勢差晩,習儀尙未擧行,以他承旨進去乎?敢稟。
以左副承旨李吉輔,吏曹參議趙明鼎牌不進罷職令旨,令于朴昌潤曰,竝推考徽旨捧入。
尹得載達曰,副提學金陽澤,昨日違牌,今日又不出肅,事甚未安,卽爲牌招,何如?令曰,依。
又以弘文館言達曰,本館上番副校理南泰著,下番修撰洪梓,以奉祭文官,今日禮曹習儀時,晝仕出去之意,敢達。令曰,知道。
傳于李基敬曰,補編堂上,入侍于世子宮差備。
李基敬啓曰,今此勅使接見時說話,依例書入,而或不無未盡之處,令廟堂增刪,以備睿覽,何如?傳曰,允。
南泰著,以備邊司言啓曰,因政院啓辭,勅使接見時說話,依例書入,令廟堂增刪,以備睿覽事,允下矣。就政院書入措語,略加修潤,還送政院,改書以入之意,敢啓。傳曰,知道。
李基敬啓曰,今此勅使出來時,弘濟院別迎慰使,領議政當爲進去,而領議政李天輔嫌不進,左議政金尙魯進去之意,敢啓。傳曰,知道。
又啓曰,卽者,吏曹郞廳來言,今日爲政事,命下,而判書李成中在外,參判金致仁未肅拜,參議趙明鼎病不來,不得開政云。參判·參議,倂卽牌招開政,何如?傳曰,允。
尹得載啓曰,吏曹參議趙明鼎,旣有只推之令,更卽牌招開政,何如?傳曰,允。
南泰著達曰,明日次對,兩司當爲進參,除在外外,未肅拜不爲行公人員,竝待開門牌招,以爲推移進參之地,何如?令曰,依。
又以侍講院言達曰,本院兼司書尹得養入直矣,以本職移直玉堂,司書兼說書俱未差,說書李亨逵,由限未盡,下番將未免闕直,事甚未安。今日政新除授,待下批,仍卽牌招,以爲入直之地,何如?令曰,依。
有政。吏批,判書李成中在外,參判金致仁進,參議趙明鼎進,行都承旨尹得載進。吏批啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。
又啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,竝敍用。
吏批,以李克祿爲執義,柳健爲獻納,鄭尙淳爲副應敎,李彦衡爲輔德,洪樂命爲司書,魚有龍爲判敦寧,鄭翬良爲軍器提調,李宜馣爲吏曹正郞,元義孫爲兵曹佐郞,李商輅爲工曹佐郞,李顯重爲安邊府使,鄭榦爲鏡城府使,李澤徵爲左通禮,洪梓爲副校理,朴贇爲靑山縣監,輔德兪彦述,獻納金朝潤,重試前資窮準職,依法典陞堂上,景義殿令王世賓在喪終制,兵曹參議李萬宗,參知李昌儒
兵批,判書鄭翬良病,參判趙載洪病,參議李昌儒入直進,參知李顯重病,左承旨金始煐進。以鄭純儉·李宜哲·任師夏·李吉輔·朴玶爲副司直,朴昌周爲同知,李埉爲司果,田光勳爲副護軍。
南泰著,以內醫院官員,以都提調·提調意達曰,今年冬至使行貿易唐材中,遺儲,有不緊而有裕者,有緊要而不足者,減其有裕,換貿不足,自是前例。今亦就其元數中,參酌加減,別單書入之意,敢達。令曰,知道。
又以兵曹言啓曰,今九月二十日,文臣朔試射日次,而文武科重試放榜相値,不得爲之之意,敢啓。傳曰,知道
又以兵曹言啓曰,今此明光門外接見勅使時,幕次與通化門,相距甚近,東營集春營入直軍兵,量宜除出,通化門外上下路排立,雜人一切嚴禁,而事畢後卽爲還入本處之意,分付訓局·御營廳,何如?傳曰,允。
又以迎接都監言啓曰,勅使入京第三日,大臣有茶禮請行之例,今亦依例備待之意,敢啓。傳曰,知道。
又以迎接都監言啓曰,卽接遠接使移文,則勅使茶啖床花,以禮意爲言停減云。勅行入城後床排·建花,一倂停減,何如?傳曰,允。
又以迎接都監言啓曰,勅使齎來祭幣銀壺·銀盞·匹縀·銀子,曾有先送都監之例,而卽接遠接使移文,則今番勅使以爲,莫重祭幣各種,不可遠離於勅行之前,分盛架子,定差員領來,不爲先送云矣,敢啓。傳曰,知道。
又以訓鍊都監言啓曰,都監分授都城·肅靖門西邊體城改築後,女墻今已畢築之意,敢啓。傳曰,知道。
又以義禁府言達曰,刑曹參議鄭存謙,工曹參議尹得徵,判決事沈鑧,奉常正李萬恢,僉正朴成彪,判官南玉,參奉柳煥德,禮曹正郞曺敬脩,成均館典籍李勉·張聚五,學正崔昌國·洪鳳咸,學錄金載玉·朴沁,學諭金鳳吉·文始龍,吏曹佐郞尹冕東,校書博士朴浚源·南重等,禁推事徽旨達下矣,鄭存謙·尹得徵·沈鑧·李萬恢·朴成彪·南玉·曺敬脩·李勉·張聚五·崔昌國·洪鳳咸·金載玉·朴沁·金鳳吉·文始龍·尹冕東·朴浚源·南重等,今方待令,卽爲拿囚,而柳煥德叚,身病危劇,方在死生未分中,自前罪人病勢如此,則有獄門外保放救療之規,敢此仰稟。令曰,依爲之,
兵曹口傳政事,內禁將閔趾烈,羽林將徐赫修。
朴昌潤,以義禁府言啓曰,罪人宅尙,卽日押送本府,翌朝不待其時,官門十里場聚民,依律正法事,命下矣。本府都事李信圭押領罪人,待城門之開,下送本州之意,敢啓。傳曰,知道。
南泰著,以義禁府言啓曰,弑父罪人宅尙,旣已承服正刑,依法典,其妻子女爲奴婢,破家瀦澤,降其邑號,罷其守令等事,令各該司捧承傳擧行,何如?傳曰,允。
右承旨朴昌潤書曰,伏以日月流邁,兩陵玄隧永閉,秋序將盡,霜露載降。伏惟我聖上暨我邸下,以出天之孝,撫時攀號,益復罔極,區區犬馬之誠,不任憂慮之至。仍伏念臣,姿性庸陋,年紀衰暮,淸朝近密之任,卽臣夢想之外,而迺者,濫陞資秩,驟躐銀臺,觸事憒憒,郵罰是竢。果於千萬慮外,以春坊草記不稟事,因大僚筵達,至有大朝譴罷之命,惶隕悚蹙,求死無地。第臣於去月十三日,以兵房承旨,病未仕進,其日昏後,陞拜禮房,翌朝直詣仁政殿,只管各陵傳香,則草記入啓,臣實全然不知。旣不知之,則微稟一款,非臣意慮之所及也。臣雖昏迷,初若聞知,則豈敢不思所以提稟乎?惟其事在經宿,初不與知,身在別處,未聞僚議,終自陷於當稟不稟之罪,追思至今,悚懍靡容。曾不多日,恩敍特宣,除命繼下,牌召儼臨,自惟螻蟻賤臣,何以得此?仰感洪私,俯訟前愆,只自有隕如瀉而已。含恩畏義,不得不黽勉一肅,而初非爲因仍久冒之計也。坐席不煖,又以習儀稽滯,遽被嚴旨,雖幸聖度天大,旣遞旋仍,而屢試之地,醜拙畢露,僨敗之蹤,餘愧尙存,其何敢仍冒於榮次乎?不敢以時日之稍久,有所自恕。治書將上之際,適値次對有命,僚員苟艱,不得已該房入侍,而一書陳暴,亦未免稽遲,臣罪尤萬萬矣。今始露章自列,冒死哀籲。伏乞离明,俯垂鑑諒,亟降威罰,以肅朝綱,以警具僚,千萬幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭,從速察職。
掌令安致宅書曰,伏以皇天不弔,荐降大割,貞聖王后禮陟未幾,仁元大妃奄棄臣民,八域含生,普切痛霣,虞卒已過,霜露遄戒。伏惟我大小朝,誠孝純篤,孺慕莫逮,煢然在疚,哀毁逾制,區區微忱,竊不勝憂慮之至。仍伏念臣遐土畸踪,庸鹵賤資,夙蒙聖上拂拭之恩,濫廁淸朝通顯之列,而歷試內外,累遭顚躓,言議裨補,自知難堪,筋力奔走,亦愧蔑效。乃於待罪銓郞之日,忽承移除栢府之命,臣誠驚惶震懍,罔知攸措。顧此臺憲之職,責任殊重,上匡君德,下糾官邪,朝廷之得失,民生之休戚,莫不繫焉。苟非骨骾風裁之素著者,豈宜居之,而如臣謭劣,忝叨是職,不亦辱臺閣而羞當世乎?揣量己分,承膺無路,而適値望祭,爲參陪班,他不暇顧,冒昧祗肅,繼而省鞫言送,推諉無處,義在往役,黽勉隨行,而因仍蹲據,斷無是理。玆敢略暴衷懇,仰瀆睿聽,伏乞亟賜鐫改,以重言責,俾安賤分焉。臣方祈免,不宜贅陳,而近日雷動之變,乃在收藏之節,上天仁愛,災異垂警,雖不敢知爲某事之應,而消弭之策,惟在於一誠字。天道之不息,此誠也,聖人之自强,此誠也,誠之所到,金石可透,不誠無物,昔賢攸誡。伏願邸下,體大朝格天之誠,而克懋純一之工。雖在嚴廬疚毁之中,而不輟書筵問學之誠,以此誠而修省,以此誠而對越,振肅紀綱之以此誠,開廣言路之以此誠,誠心以招延遺逸之賢,誠意於戒愼操存之方。念玆在玆,無少間斷,則天心孚感,災轉爲祥,豈不猗歟?目今朝野之事,可言者非一,而臣之情志,本不欲以臺地自居,草草尾附,亦難免陳腐之誚。惟邸下裁察焉云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,方切懍惕之中,所勉切至,可不體念焉。爾其勿辭,從速察職。
吏曹參判金致仁書曰,伏以日月迅邁,兩山陵玄隧永閉,成事奄過,匝域含生,冞切痛隕。伏惟大小朝,孝思出天,撫時攀號,何以堪處,區區下情,不任悲慮之至。仍竊伏念庸愚賤臣,百無寸長,過蒙洪造,歷遍淸班,涓埃蔑效,而陞晉太驟,居常兢慄,不翅集木。不意玆者,天官寵命,又及於千萬夢想之外。噫嘻,此曷故也?國家官人,貴在量授,庶僚尙然,矧玆銓部副貳之職,雖曰有間於長官,凡於進退通塞之際,亦必參聞末議,又或獨赴政席,自專注擬,則其爲責任之重,顧何如也?而今乃擧以畀之於如臣無似,不少難愼,揆諸名實,不其舛乎?一身負乘之懼,固不足言,淸朝名器之輕,所關不細。臣於是,有不敢只貪恩寵,冒沒進身,以益其罪戾也。臣自承新命,憂愧交中,揣量已熟,轉動無路。昨日違逋,誠非獲已,玆敢披瀝肝膈,仰瀆宸嚴。伏乞离明,念銓任之不可輕授,察臣言之非出例讓,將臣職名,亟賜鐫改,俾公私兩幸焉云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其勿過辭,從速察職。
丁丑九月十九日巳時,上御居廬廳。編輯堂上入侍時,行司直洪啓禧,判尹申晦,綾恩君具允明,司直洪樂性,右副承旨成天柱,假注書李宗明,記事官任毅中·李東泰,以次進伏訖。上曰,大明會典冊先上之。又下敎曰,所達事,達之。天柱曰,今日習儀,以禮房進去之意,再昨下敎,而禮房以堂箚陳章,故朝已出牌矣。上曰,都令及朴玶,其他承旨,皆不入來耶?天柱曰,都令則伊日以式暇不爲仕進,而只以一院之長,陳書後已入來矣。上,下詢堂箚措語之如何?天柱仰對。上曰,朴玶違牌耶?天柱曰,姑未知牌去來矣。上曰,此誰耶?晦曰,故監司朴純之孫也,朴昌潤則朴亨潤之一家也。上曰,李吉輔以其時承旨,如是耶?天柱曰,其日不爲上直而仕進矣。上曰,然則李吉輔不當之矣。金始煐在院乎?天柱曰,不爲仕進,故出牌,似當入來矣。上命上其未盡書傳旨,良久下詢曰,堂箚於禮房,雖皮之不存,旣書之傳敎,仍以置之似如何,備堂旣入,各陳所見,可也。晦曰,譴罰二字,不過推考,至於譴罷,則似過矣。上曰,雖然,此亦君上四維之所關係也。若或仍置,而更以此見辱,則反不如此時許遞也。啓禧曰,堂箚異他,圈紅自別,體下之道,似如是矣。上命書傳敎曰,堂箚雖過,承旨之欲伸廉隅,不是異事。左副承旨李吉輔,同副承旨朴玶,竝許遞。又命書傳敎曰,承旨有闕代,府使李基敬,校理南泰著除授,牌招察任。上曰,以承旨唱榜,果是初有耶?晦曰,任珽爲之矣。上曰,加資下批前,先爲堂上矣。李萬宗何處在乎?如此人收擧是矣。南氏長派,皆以南行繼之,其亦怪矣。晦曰,然矣。南綺老,乃泰著仲兄之子也。允明曰,綺老,乃曾經實注泰堦之子也,其兄弟五人矣。上曰,奇矣。啓禧曰,故監司翧之曾孫也,其孫曾,七十餘人矣。上曰,有參議闕耶?允明曰,無之矣。上曰,判決事有闕耶?允明曰,無之矣。啓禧曰,儀禮,復後設始死奠,蓋欲魂魄之憑依也,於情禮甚合矣。上曰,誠然矣。命書復後奠傳敎曰,奠當在於復後,儀禮班班,先正之議亦然。五禮儀中載於襲後者,進錄於復條下,至小歛始撤,依禮儀載錄。小斂奠,一依五禮儀仍錄。上命吏曹參議趙明鼎,只推牌招,先入侍後開政,參判金致仁,亦爲牌招,使之入侍事。榻前下敎。啓禧曰,先正之議,見采多矣。朝祖一節,取明儒丘濬之議,而亦采大明會典所已行者也。上曰,先正,邃於禮矣。啓禧曰,自先正以後,禮意大闡明矣,古禮之意,誠貴矣。復條下,古禮有設階二字,今以二字,添入於補編,似好矣。大國則有虞人,小國則有樂人進排矣。上命天柱讀朝祖儀。上曰,禮文無疑耶?啓禧曰,此禮文,是讀祝規也。上曰,然矣。啓禧曰,臣前以三件禮,欲仰稟之意,言于金領府事,則金領府事以爲,復奠非難,而朝祖一節,似難行矣,祔祭則行不得之事云。此乃老成之論,廣詢于大臣·儒臣而處之,似好矣。晦曰,朝祖一款,似多有掣礙之端,須議于大臣·儒臣而處之也。允明曰,臣決難以臆見仰對,大臣·儒臣處,廣詢而行之,似好矣。樂性曰,禮則好矣,而古之未行者,豈其不遑耶,抑有愼重之意耶,請問于大臣·儒臣也。上仍命書傳旨曰,三年之制旣復,凡節大備,而其不備者,惟祔祭·朝祖二節而已。太廟之制,旣與古制有異,祔祭一節,今不可議,而至於朝祖,禮固當也,而其難者,卽奉梓宮,而古制無可據,故泯默矣。今覽大明會典,已有朝祖之儀,祗奉神帛,行辭祖之禮,暗合丘瓊山儀節,遵會典倣此禮,定儀節錄補編,似不可已,而儀節莫重,令禮官問于大臣·儒臣後,與編輯廳堂上,登對以稟。上命少退,復命入侍。吏曹參判金致仁,參議趙明鼎,同爲入侍進伏訖。上命天柱書傳旨曰,倚廬條,當在成服下,而在於成服之上,先正文敬公金集獻議是矣。今番編輯時,加先是二字,載於成服條下。上,下詢太廟制度。啓禧曰,我東太廟,若倣古制,則我東穆祖,自當爲始祖,而太祖坐東西向,太宗坐西東向,與宋以僖祖爲始祖之意同矣。上曰,若然則太廟古制,猝難復矣。上曰,丘瓊山學術,何如?啓禧曰,學術不醇矣。上曰,想博學之士也。啓禧曰,丘瓊山,以秦檜爲强力大臣,以岳王爲不量時之人,其論或有如此乖僻矣。上曰,其立論可怪矣。秦檜事,述編旣諭,而莫須有三字,果何意也?致仁曰,秦檜欲殺岳王,而無明白斷案,故以莫須有三字,設疑辭而斷獄矣。上曰,予意曉然矣。精忠錄安在?昔年嘗觀精忠錄,似有御製跋文於其冊,而有圖式列于卷首矣。予少時嘗觀此冊,必有藏之者矣,啓禧曰,當出外遍問矣。上曰,治平要覽在何處?啓禧曰,治平要覽,在於實錄櫃中云矣。上曰,翰林出去,持冊子以來。上曰,考事撮要,其印本皆私藏,而芸閣無元本,可慨也。啓禧曰,此冊子實不大叚矣。然諸臣似當一番知之矣。上曰,在外儒臣,果幾人耶?仍問閔遇洙。啓禧曰,儒臣似不過四五人,而閔遇洙則已作故矣。上曰,果已作故耶?上曰,貞聖王后發靷時,予拜訣於肅章門外,此一節,亦錄於補編,而註以丁丑六月創行之由,可也。啓禧曰,臣於此,有所見,敢達。五禮儀發靷儀註中,大駕隨行,是禮節之大者,七月因山時,殿下始一遵五禮儀行之,甚盛擧也。以此禮傍照,則雖無五禮儀所言,六月因山時,當以王世子隨行磨鍊。且皇明因山時,皇帝拜辭於午門,而皇太子必隨行,此亦可據,而未有以此陳達者,臣在陵所,不勝耿耿矣。臣意則以爲,以此意,錄於發靷條,殿下拜訣之禮,亦附見爲宜。且六月則殿下方在衰服因山前,故拜訣于內門,而若在常時,則似當行於闕門外。至於丁丑六月命行之由,則錄於儀註,無此凡例,錄於受敎類,亦似得宜,故敢達。上曰,所達誠是,依此爲之,可也。出擧條上命少退,復入侍。上命取藝文館所藏冊子目錄,俯詢訖。啓禧曰,內喪在先,變服一節,臣有所懷,敢達。內喪在後在先,自上服制,則三年朞年,固自迥別,而在群下則同是從服齋衰朞年,豈有異同?而生布白布變除之有公除卒哭之別者,殊無意義。惟進見服,則必從上服,自當不同矣,進見服外,一體磨鍊,何如?上曰,諸臣服制之不當異同云者,誠是矣。依所達磨鍊,可也。出擧條啓禧曰,今此補編編輯時,小喪儀註例,必以註附見,而至於小喪入廟,與大喪祔廟,事件各異,當初補編之合爲一條者,似爲未安。別爲儀註,何如?上曰,依爲之。出擧條上命取吏批政目,親覽曰,李彦衡頃以姻婭相避遞差,而又見檢擬,今則無相避耶?啓禧曰,無相避矣。上曰,金會元今何在耶?天柱曰,前爲守令而遞來矣。至鏡城府使望筒,上曰,李萬宗在何處耶?仍命書傳旨曰,參知有闕代,行副司直李萬宗除授。上曰,鄭榦則南北太遠矣。北人稍勝耶?啓禧曰,聖敎似指魏昌祖,而昌祖則九十兩老,俱在矣。國法,親年踰七十者,三百里外,不許赴任,而鏡城距咸興,爲八百里程,則昌祖似難赴官矣。上曰,然乎?啓禧曰,戒令條,五禮儀則私家祭禮,初不擧論,而今番以私家練祥事,屢有下敎,中外猶不能曉然,將欲一依下敎入錄,而臣則竊以爲,國恤時私家練祥之不得行,自曾子問,已有明白正論,先正獻議,肅廟定式,卒哭前練祥之不得行,恐不可更議。且自有此敎之後,忌祀亦多有備禮行之者,至有行時祭者,極涉未安矣。私家練祥,待國恤卒哭後行之之意,定式以錄,何如?上曰,諸堂之意,何如?晦曰,此是臣等相確之言也。今番私家,雖因朝令,練祥·忌祭,多有備禮行之者,而其爲未安則誠大矣,臣意亦與重臣同矣。致仁曰,國恤卒哭前,私家練祥之許行,大違禮意。重臣所達,允爲得宜,臣無容別議矣。允明曰,國恤因山前,大中小祀,一倂停廢,則私家練祥之許行,實涉未安,重臣所達,實合於禮制邦典,臣有何別議耶?明鼎曰,練祥,是祭之大者。國恤因山前,太廟時享,亦不得行之,則私家豈敢行備禮之祭乎?重臣所達,誠爲得宜,臣無容別議矣。樂性曰,重臣所達,得宜矣,臣豈有他議哉?上曰,依所達載錄,可也。出擧條上問判尹申晦曰,近來酒禁,何如?晦曰,雖無自官發捉之擧,而酒釀,似間有之矣。上曰,誠難矣。上曰,承旨房次,吏戶刑禮工兵爲之。出傳敎上命重試不入庭人員,只今番勿爲禁推,推考徽旨捧入事。榻前下敎。上曰,李基敬善文矣,亦爲壯元及第云矣。天柱曰,不但善文,故判書李縡之弟子也,其經學亦不凡矣。上曰,向者亦以服制事,有所論列矣。諸臣以次出。
上在昌慶宮。常參·經筵,以代理停。
夜二更,流星出女星下,入南方天際,狀如拳,尾長三四尺許,色赤光照地。
成天柱達曰,明日勅使入京,回還間,常參,頉稟。令曰,知道。
領議政李天輔二十三度呈辭。令于成天柱曰,安心調理。
南泰著,以都摠府言啓曰,今日入直內三廳武兼禁軍及軍兵等,當爲中日習射,而客使近京,回還間,依例姑停之意,敢啓。傳曰,知道。
令于朴昌潤曰,大臣·備局堂上引接。
朴昌潤啓曰,注書李晉圭病代,假注書李宗明,姑令仍察,何如?傳曰,允。
迎勅擧動時,以崔夢嵒爲守宮假注書。
成天柱達曰,副提學金陽澤,連違召令,不爲出肅,卽爲牌招察任,何如?令曰,依。
又達曰,檢閱金和澤,旣已帶職蒙宥,卽爲牌招入直,何如?令曰,依。
以大司諫洪重孝,司諫金光國,正言李敬玉牌不進罷職令旨,令于朴昌潤曰,竝推考徽旨捧入。
成天柱,以侍講院言達曰,本院下番闕直,事甚未安,說書李亨逵,由限已過,卽爲牌招入直。明日迎勅隨駕擧動時,宮官不可不備員,而兼輔德·兼弼善·兼說書俱未差,新除授司書洪樂命在外,無以備員。在外人員,似當有變通之道,令政院稟旨擧行,與未差之代,一體差出,仍卽牌招。新除授輔德李彦衡,亦爲牌招,以爲備員進參之地,何如?令曰,當此之時,煩稟寔難,待開政差出,而輔德·說書牌招事,依所達牌招,可也。
又以弘文館言達曰,新除授副應敎鄭尙淳,卽爲牌招察任,何如?令曰,依。
又以吏曹言啓曰,今此迎勅擧動時,左右通禮,不可不備員,而右通禮朴奎壽,身病甚重,不得察任云,依例改差,其代卽爲口傳差出,何如?傳曰,允。
又以兵曹言啓曰,明日迎勅擧動時,本曹郞廳侍衛及各差備,不可不備員,而正郞洪檍與新除授參議李萬宗,有內外從應避之嫌,揆以法例,在下當遞。正郞洪檍改差,新除授佐郞元義孫,在外未肅拜,今姑改差,其代,竝令該曹,以在京無故人,卽爲口傳差出,以爲備員之地,何如?傳曰,允。
朴昌潤,以義禁府言啓曰,今此迎勅擧動時,大駕各差備都事九員,王世子左右考喧都事二員,本府入直都事一員,合以十二員分差,而都事鄭基祚,慶尙前左兵使李殷春拿來事下去。鄭基祚,令該曹卽爲口傳換差,假都事二員,亦令差出,以爲推移分排之地,何如?傳曰,允。
吏曹口傳政事,兵曹正郞鄭光漢,佐郞李宅鎭,右通禮黃㝡彦,禁府都事鄭基祚,都摠都事金良弼相換。
成天柱,以迎接都監言啓曰,卽接遠接使移文,則勅使以爲,祭幣所盛木函入京時,有長廣裁作之事,匠手一名,使之待令於弘濟院云,依此擧行之意,敢啓。傳曰,知道。
又以迎接都監言啓曰,勅使明日入京,軍令書出,卽時馳通之意,移文于遠接使處矣。卽接回移,則勅行初吹卯初,二吹卯正,三吹辰初書出矣,敢啓。傳曰,知道。
又以戶曹言達曰,依令旨,領議政李天輔今九月朔祿俸,令倉官更爲輸送于本家,則以爲,方在呈告中,不得領受云。祿俸又不領受,何以爲之,敢稟。令曰,令倉官更爲輸送。
朴昌潤,以兵曹言啓曰,今九月二十一日,武臣賓廳講書日次,而迎勅擧動相値,不得爲之之意,敢啓。傳曰,知道。
又以訓鍊都監言啓日,都監分授都城彰義門北邊體城八門頹落處,今已畢築,而女墻仍爲始役矣。體城旣已完築,把守軍兵,依例撤罷之意,敢啓。傳曰,知道。
又以訓鍊都監言啓曰,今此光明門外接見勅使時,東營集春營入直軍兵,量宜除出,通化門外上下路排立,雜人一切嚴禁,而事畢後還入本處事,自兵曹草記允下矣。都監集春營入直砲手五十名內,二十五名除出,哨官率領,通化門外左邊上路排立,嚴禁雜人,而事畢後還爲入直之意,敢啓。傳曰,知道。
南泰著,以御營廳言啓曰,因兵曹草記,今此明光門外接見勅使時,東營入直軍兵,使之排立於通化門外,禁斷雜人事,命下矣。本廳東營入直步軍一哨內,一旗軍三十四名除出,哨官率領把守,防禦雜人,而事畢後還爲入直之意,敢啓。傳曰,知道。
副司直吳彦儒書曰,伏以日月遒駛,兩魂殿因山·虞卒,遽已告訖,秋序將盡,霜露且重。凡在臣庶,攀慟尙切,矧惟我大小朝,出天之孝,撫時孺慕,當復如何?竊不勝憂慮之忱。仍伏念臣,受聖朝不世之眷,一歲三超,位躋八座,榮推稱先,光動門闌,天地之恩,感極幽明,在臣情私,宜卽往拜先壟,少伸瞻掃之情,而祗緣國有大慼,義不暇言私。且臣命途奇窮,孤露之餘,惟一弟,依以爲命,今忽失之,慟切孔懷,哀遑度日,以此省墓之行,尙稽于今,已不勝其區區悶缺之私,而矧且今夏潦水,塋築多圮,莎封亦損,迨此未凍,卜日修改,不容少緩。纔請由告,趁期將發,辭陛路格,變通無路,役期告迫,進退亦難。玆不得不瀝陳血懇,仰請恩暇,乞賜矜諒,使之便意來往,以伸人子之至情焉。臣治書將上之際,得伏見堂箚,以日昨雷變之失候,至請星官竄殛之典,卽蒙允可,繼有提調臣重推之命,臣於是,竊不勝惶懍震越之至。夫雲臺告象,雖微災少異,不敢稽忽,矧此非時雷異,至再至三,人無不聞,則是何等大異,而惟彼番官,牢睡直廬,全不察象,至闕登聞,此乃前所未有之變怪。臣果登時草記,請罪番官,而倉卒勘律,未審輕重,不免率爾之失,而今此司直之論,嚴辭峻勘,則顧臣擬律乖當之罪,固已著矣。臣忝在提擧,常時若盡檢飭之責,則豈使此輩,慢不省察,至於此也?究厥咎責,罔非臣溺職之罪,今何敢專諉於察象之下官,而有所自恕也哉?伏乞离明,特遞臣觀象提調之任,重勘臣不善擧職之罪,以警具僚,以安弘分,千萬幸甚云云。答曰,覽書具悉,時日易邁,成事已訖,秋序又盡,一倍罔極,卿其勿辭往省焉。
掌令李光瀷書曰,伏以旻天不弔,荐降大割,貞聖王后禮陟未幾,仁元大妃奄棄臣民,八域含生,普切痛霣,日月迅邁,兩魂殿因山奄過,虞卒已訖。伏惟我大小朝,孝思出天,哀毁踰制,區區下忱,尤不勝焦遑憂迫之至。仍伏念臣之出入臺閣,殆至數十年矣,前後忝叨,絲毫莫補,每自循省,愧懼交切。迺者,掌憲新除,遽下意外,驚惶感激,罔知攸處。日昨出肅,只爲分義之粗伸,而因仍盤礴,斷無是理,辭單見阻,一味虛帶,夙夜惶恧,如負大何。卽伏見大朝以朝廷臺閣之媕婀因循,誨諭勤摯,辭旨嚴截,臣於是,悚懍震越,益不知措躬之所也。目今民生困悴,皇天眎災,此政上下警懼交修之時,而顧臣見識滅裂,旣不能隨事裨益,言議巽軟,亦不能糾劾官邪。若論其媕婀之罪,臣實爲首。聖敎之下,宜卽詣臺自列,而臣之素患關格之症,越添於試庭退出之後,胸膈痞塞,呼吸難通,嘔逆兼發,勺水床下,委身牀席,㱡㱡欲絶。今以次對,召牌儼臨,不敢坐違,忍死隨詣於九閽之外,略陳短章,仰暴危懇。伏乞睿慈,俯賜諒察,亟令鐫削臣職名,因治臣不職之罪,以肅朝綱,千萬幸甚。臣方自處之不暇,而微忱耿耿,不能自已,敢此附陳焉。噫,天災之荐疊,未有甚於近年,而顧今轟燁之災,又在收藏之月,未知何樣禍機,伏在冥冥,而仁天之譴告,若是其諄諄耶。古人有言曰,賢君,與天貫通,災異之應常速。噫,上天之垂災而眎異者,乃所以仁愛之也,警告之也。然則修省消弭之道,其不在於邸下之一心也哉。夫以大禹之聖,猶勤惜陰之工,成湯之德,尙存銘盤之規,文王之日昃不遑,成王之基命宥密,固皆出於古聖王法天不息之道矣。伏願邸下,穆然反求,惕然深省,軫畏威時保之方,懋敬德祈永之要,雖在哀疚之中,頻接宮僚,不弛好問之誠,日開兩筵,益篤時敏之工。昕夕乾惕,罔或斯須之放忽,嚴恭寅畏,常若上帝之對越,雖一事一物之微,無不以實心做去,則天心底豫,轉災爲祥之機,不外乎是矣。伏願邸下,懋哉懋哉云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,方切懍惕之中,所勉切至,可不體念焉?爾其勿辭察職。
持平沈勗之書曰,伏以日月流邁,兩魂殿虞卒已畢,伏想大小朝孺慕之痛,益復罔極,區區下情,無任悲慮之至。仍伏念日昨雷變,適出於閉蟄收聲之月,此固無他,仁愛之天,蓋欲以警告我邸下,以鼓其振刷之志,以勵其祈永之圖耳。邸下於此,其可不思所以體天之心,答天之譴,以盡其修省之實乎?古人有言曰,災不虛生,必有所召。然則今此震虩之異,果由於邸下之未盡敬德而然歟,亦由於群工之不克欽亮而然歟?唯我邸下,承付托之重,盡寅畏之方,又有我大朝敬之章勉戒之訓,于以一念服膺,夙夜兢業,則天心可以孚格,而和氣可以致祥矣。然而災祥之來,若是乖舛,是必有致此之故,臣愚死罪,不敢知邸下所以應天修省之實,果無愧於古聖王遇災警惕之道歟。當今之務,莫先於勤學勤政二件事,故前後諸臣之交章迭勉者,俱不外此,而邸下亦未嘗不虛襟而受之矣。然而因循荏苒,終未見大奮發之擧,則此不乖於翕受敷施之義歟?以故諸臣言之而自覺支離,邸下聽之而不以爲新奇,上下恬憘,苟度時日,則無怪乎紀綱之頹弛而災沴之荐臻也。嗚呼,人心有所阨困,則必有奮發,今邸下三時饋奠之暇,悲疚在中,固難專意於講讀,而居喪讀禮,禮經有訓。苟以夏禹惜寸陰之心,時御書筵,周后祈永命之圖,日親政事,以之心自勵而躬自率,則群工之慢者,可以有警,王綱之弛者,可以自張,田災而致祥,因危而爲安,是特一轉移間事耳。伏願邸下,益加修省,以圖敉功焉。如臣無似,適忝臺端,見識鹵莽,言議巽劣。衮職豈無闕遺,而旣乏裨補之望,百隷亦多怠慢,而又蔑規警之風,曠事闕職,自視歉然,則其於辱淸朝而羞搢紳,何哉?玆敢隨牌詣闕,略暴微懇,伏乞离明,特垂諒察,亟許鐫免,以重言職,以安私分,不勝幸甚云云。答曰,覽書具悉。時日易邁,成事已訖,秋序又盡,一倍罔極,方切懍惕之中,所勉切至,可不體念焉?爾其勿辭,從速察職。
副司直趙榮國書曰,伏以臣,僇廢之蹤,尙此抱羞遲徊於朝列者,只以身帶保護之任,義重嘗藥,未退之前,惟以奔走承候,爲一分自效之地,而本來貞疾,年衰益痼,寧日無多,猝遇初寒,感傷忒重。宿患塊癖之症,仍以暴發,左右衝擊,頭勢凶悍,有時逆上,頃刻昏絶,急灌藥物,乍得回甦,而旋復發作,宛轉叫死,中焦關塞,有食輒嘔,勺水之不下咽,殆至一旬餘矣。衰氣無以抵敵,虛汗如漿,神息都迷,貼身床笫,作一僵尸,以此濱死之危喘,斷無咫尺起動之勢。日前兩日次起居之禮,終至廢闕,已極惶悚,而明日郊迎及館所動駕時,將無以備員陪扈,病裏霣灼,求死不得。玆敢倩人構書,仰申疾痛之號,伏乞睿慈,俯垂矜悶,先將臣藥院提調之任,亟賜變通,仍治臣前後闕禮之罪,以肅朝綱,以延殘喘,千萬幸甚云云。答曰,覽書具悉。以疾未參,其何所傷,卿其勿辭,調理行公。
丁丑九月二十日辰時,王世子坐時敏堂,大臣·備局堂上引接入對時,右議政申晩,禮曹判書李益炡,行司直洪鳳漢·洪啓禧,戶曹判書李宗白,判尹申晦,副司直具善行,吏曹參判金致仁,右承旨朴昌潤,副校理尹得養,掌令安致宅,假注書李宗明,事變假注書洪錀,編修官柳脩,記事官李東泰,以次進伏訖。晩曰,近日睿候,何如?令曰,一樣矣。晩曰,大朝氣體,若何?令曰,一樣矣。晩曰,元孫氣候,何如?令曰,好過矣。晩曰,自作之罪,實所難逭。頃者屛伏郊野矣,適因非常之聖敎,五內震剝,惶恐出謝。其時陳書於大小朝,而未及登徹矣。令曰,頃已下解釋之敎矣。晩曰,客使明當入來,故臣有若無故之人,泯默入來矣。仍以啓本仰達曰,此卽咸鏡監司權爀狀達也。以爲鏡城·高嶺兩處築堰,待明春完築,似合事宜,而築堰時,以附近邑元會付米,依二去乙亥例題給事,令廟堂稟處爲請,而北兵使吳,亦以不可不趁卽完築之意,狀請矣。今此兩處築堰之役,固當及時爲之,而當寒役民,其勢甚難,道臣待春始役之請,誠得宜。役糧之以元會穀題給,亦有前例,竝依狀請許施,何如?令曰,依爲之。出擧條晩曰,此卽江華留守金相奭狀達也。以爲本府濟物鎭所管城門西南角崩頹,城門樓六間,亦爲頹落,城堞,自臣營今方改築,而門樓則依例,自禁營重建事,請令廟堂稟旨分付矣。城堞則自本營自當修改,而門樓旣是禁營所管,且有前例,則令禁營重建爲宜,以此分付,何如?令曰,依爲之。出擧條晩曰,此卽忠淸監司金尙喆狀達也。以爲本道綿農,比常年不啻半減,萬無本色措備之勢,作木諸邑丙子條退,大同純錢備納,以舒民力,其中淸安縣大同,自古米木參半,而癸酉年一守令,不詢民情,船運有弊,改以全數作木,以米換作之間,實爲民邑莫大之弊,丙子條退,大同爲始,依舊例米木參半事,令廟堂稟處爲請矣。今年本道綿農,雖云不登,而比近年則稍優,木錢參半,自是不易之定規,除非大關民弊,則不可每以純錢許納。至於淸安大同之木錢參半,因該邑守令論報道臣狀聞,變通屬耳,則今不可續續變改,依新定式,亦以木錢參半上納爲宜,以此分付,何如?令曰,依爲之。出擧條晩曰,此卽忠淸左道敬差官任㻐狀達也。以爲靑山縣監朴天義所報災結,極其夥然,以實爲災,依事目罷黜,罪狀令攸司勘論。沃川郡田案中陞等加卜,多數現發,詳加嚴覈,則陳起刀改,卽是陞等加卜處。莫重田案,不可不及時査正,令廟堂行關本道,定査官擧行事,爲請矣。田政之紊亂,莫甚於近來,今此沃川郡結卜幻弄之弊,專由於守令全不致察,奸胥輩從中作奸之致,事極痛駭,不可不及時嚴査。依其所請,分付本道,別定詳明査官,嚴加釐正後,狀聞稟處,何如?令曰,依爲之。出擧條晩曰,小臣竊聞,邸下近來,連爲召對宮僚云。前以睿候未寧撤講,心甚悶矣,近日則連爲設講云。睿候差勝,實可喜也,而學問之道,惟在加勉而已。臣等入對,不過只循前例而已。令曰,體念焉。晩曰,臣伏在江郊,聞有雷異云。天意深遠,實難窺測,而所勉於邸下者,不過調護·勉講兩件事而已。令曰,今日雷異,尤爲懍惕矣。晩曰,遇災警懼,每如始遇之日,則可以轉災矣。令曰,各別體念焉。宗白曰,軍資監米穀上下之規,一從本曹發關之數,始乃出庫,而上下之後,倉官着暑於本曹關紙邊者,蓋所以防奸,而今六月肅靖門城役米七十餘石,自本曹出關上下,而該監下吏,幻弄疊下,罪狀現露,纔已移送秋曹,依法勘處,而當該倉官之着暑於本曹關紙邊者,終有矇然不察之失。拿問處之,何如?令曰,依爲之。出擧條得養曰,大臣以雷異,俄有所達,而卽今災異沓臻,北路則水災孔慘,機張則有地坼之變。正當上下警懼之時,邸下修省弭災之方,莫如勤政·勤學而已。令曰,體念焉。致宅達曰,瑞虎·元諧兩賊孥籍,請亟令王府擧行。措語見上令曰,勿煩。致宅曰,請干連罪人英梅,更令鞠廳,嚴刑窮問,期於得情。措語見上令曰,勿煩。致宅曰,請尹宅履·德喜等,更令王府,拿鞠嚴訊,以正王法。措語見上,令曰,勿煩。致宅曰,請島配罪人鼎九,亟令王府,依律正刑。措語見上令曰,勿煩。致宅曰,請還收罪人桂永放送之令,亟令攸司,依律處斷。措語見上令曰,勿煩。致宅曰,請還收吉才卜·李於屯金減死之令。措語見上令曰,勿煩。致宅曰,請還收李佐太·申尙春減死之令。措語見上令曰,勿煩。致宅曰,請罪人彦杓·陽祚等,仰稟大朝,更加嚴鞠得情。措語見上令曰,勿煩。致宅曰,請稟于大朝,潤·東夏,竝施應行之律。措語見上令曰,勿煩。致宅曰,請稟于大朝,還收柱泰·昌翼酌處之命,更加嚴鞠得情,依律處斷。措語見上令曰,勿煩。致宅曰,請定配罪人孝曾·孝順,稟于大朝,亟令王府,更加嚴鞠得情。措語見上令曰,勿煩。致宅曰,請稟于大朝,還收崔守仁定配之命,更加嚴訊,期於得情。措語見上令曰,勿煩。致宅曰,請仰稟于大朝,爟·爣諸子,竝令絶島移配。措語見上令曰,勿煩。致宅曰,請東星亟施孥籍之律。措語見上令曰,勿煩。致宅曰,請罪人抗,仰稟于大朝,亟施孥籍之典。措語見上令曰,勿煩。致宅曰,請徑斃罪人尙轇,稟于大朝,亟行追施之律。措語見上令曰,勿煩。致宅曰,請逆賊時澤應坐者,稟于大朝,亟施一律。措語見上令曰,勿煩。致宅曰,請稟于大朝,逆慬以大逆律施行。措語見上令曰,勿煩。致宅曰,新除授執義李克祿,時在慶尙道興海郡任所,持平李鳳祥,時在忠淸道道林川地,司諫院獻納柳健,時在京畿廣州地,請竝斯速乘馹上來事,下諭。令曰,依爲之。致宅曰,臣有所懷,敢又仰達矣。臣姿性迂疎。言議巽軟,本不合於淸朝臺憲之職,而冒沒出肅,亦有日矣。耿耿微忱,只願一覲离光,今日次對,隨諸臣後,區區所懷,妄有所達。湖南沿海,兩年尤甚八邑,舊還上蠲減之請,爲大臣諸宰之所爭執,未承睿批之依許。噫,我大朝以至仁盛德,深軫民隱,特下各道舊還上最久一年條蕩減之命,而湖南一路,舊還無餘,所謂最久者,卽乙亥是已。一路之中,八邑尤甚,而獨未蒙遍減之惠,則流亡絶戶侵族侵隣之弊,將至民不息肩,又散而之四矣。臣之愚見,乙亥以上,更無餘逋,則乙亥便是舊還,而應入於蕩減之中,諸臣之議以爲,乙亥非舊也,不當減也。臣不敢知大朝成命,乙亥條,俾勿擧論乎?旣無勿擧論之命,而有一年條蕩減之命,則以尤甚八邑,而獨未蒙一年條蕩減之恩,豈不冤悶哉?一言發口,衆議齊起,此莫非臣人微言輕,不能見信之致,其何敢一刻晏然於臺次乎?請令遞斥臣職。令曰,勿辭。昌潤曰,掌令安致宅再達煩瀆,退待物論。令曰,知道。晩曰,臺閣·廟堂之相可否,自是朝體,今者臺諫,以此事避嫌,似過矣。令曰,近者次對,臺諫無一人入參矣,今日臺諫之入來,可怪矣。諸臣遂退出。
上在昌慶宮。常參·經筵,以代理停。
夜五更,流星出張星下,入南方天際,狀如拳,尾長三四尺許,色赤光照地
大駕入慕華館幕次後,政院·玉堂·藥房口傳問安。答曰,知道。
世子宮,政院·玉堂口傳問安。答曰,知道。
大駕還宮後,政院·玉堂·藥房·朝廷二品以上,六曹堂上·大司諫口傳問安。答曰,知道。
世子宮,政院·玉堂口傳問安。答曰,知道。
傳于朴昌潤曰,今日異於他日,新恩謝恩單子,何尙今不入耶?依庚午年例,乘輿前欲見之,明政門外,使之來待。
傳于南泰著曰,欲見新恩,使之待令於明政門外。今日乃正日也,當乘轎于明政殿月臺。承旨侍衛,來詣于月臺。
吏曹口傳政事,奉敎權穎,檢閱李鎭恒。
成天柱,以迎接都監言啓曰,卽接遠接使狀啓謄移,則上勅以爲,瘇處尙未完合,畏風特甚,自弘濟院,詣慕華館時,願以所乘馬轎,仍爲前進,副勅亦欲以馬轎,一體作行云。其所請,雖由實病,事異前規,自都監不敢擅許,何以爲之?敢啓。傳曰,知道。
又以迎接都監言啓曰,勅使到紅箭門,家丁十名,使之落後,先入館所矣,敢啓。傳曰,知道。
又以迎接都監言啓曰,卽者,勅使來入館所矣,敢啓。傳曰,知道。
又以迎接都監言啓曰,勅使旣入館所,各色郞廳,輪回直宿之意,敢啓。傳曰,知道。
又以迎接都監言啓曰,卽者,差備譯官來言,勅使以爲,間日入給別雌牛,減除云矣,敢啓。傳曰,知道。
又以迎接都監言啓曰,卽者,使差備譯官,百官及都監堂郞,見官禮來待之意,言于勅使,則勅使以爲,見官禮,一竝停免云矣,敢啓。傳曰,知道。
又以迎接都監言啓曰,卽者,差備譯官來言,上·副勅待令進止官,竝退送云矣,敢啓。傳曰,知道。
又以迎接都監言啓曰,卽者,差備譯官來言,勅使以爲,開閉門,只令放砲三聲云矣,敢啓。傳曰,知道。
又以迎接都監言啓曰,勅使歇所茶啖入給之意,敢啓。傳曰,知道。
又以迎接都監言啓曰,勅使館所茶啖,依例排立之意,敢啓。傳曰,知道。
又以迎接都監言啓曰,勅使歇所飯俸入給之意,敢啓。傳曰。知道。
又以迎接都監言啓曰,卽者,差備譯官來言,上勅率家丁四名,登山亭云矣,敢啓。傳曰,知道。
又以迎接都監言啓曰,卽者,首譯金振夏來言,上勅以爲,御醫鄭允說,自劍水站,連爲看病,服其所命湯藥三貼後,不無其效,今夕更欲邀見診脈云。勅使之言,旣如此,使之入見,恐爲得宜,而御醫體重,自下不敢擅便,何以爲之?敢稟。傳曰,知道。
以迎接都監草記,傳于朴昌潤曰,醫官鄭允說,使之卽爲往見。
成天柱,以吏曹言達曰,新除授慶州府尹洪鑑輔戶奴呈狀內,矣上典素患痰癖之症,有加無減,萬無自力遠赴之勢,斯速入達遞罷云。身病旣如是沈重,則不可强令赴任,依例罷黜,何如?令曰,依。
傳于成天柱曰,明日館所擧動三嚴,以巳正初刻爲之。
成天柱,以禮曹言啓曰,明日館所擧動出還宮時,王世子闕門外祗迎祗送之節,何以爲之?敢稟。傳曰,置之。
成天柱啓曰,臣承命馳往館所問安,則上·副勅以爲,特遣近侍存問,不勝感謝,館宇修葺,比前乾淨,今日始可安寢,尤不勝感戢之至云矣,敢啓。傳曰,知道。
又啓曰,明日館所擧動,勅使接見時說話,依例書入,而或不無未盡處,令廟堂增刪,以備聖覽。何如?傳曰,允。
刑曹參判元景淳書曰,伏以臣,向來徑歸,雖出於情私之切急,而揆以邦憲,實合重戮。伏蒙睿慈許以恩暇,俾得看護母病,及時醫治,幸得乍減,在臣感祝之忱,宜卽趁期還朝,而臣素患風痰之症,遇寒猝發,委頓呻楚,人鬼莫分。由限漸盡,罪戾日積,病裏悚懍,若隕淵谷,猥從縣道,轉奏病重實狀,鞶褫之恩,攢手顒俟,及奉回諭,乃承俟間上來之令,愕然失圖,措躬無地。雜試藥物,病勢差減,方擬束裝登途之際,臣母復以近日朝晝異候,脫着失宜,宿病挾感添劇,寒熱往來,胸膈痞悶。兼以頑痰,凝結於腰脅,牽引刺痛,俯仰不得。風熱外發,形似癍疹,少有摩挨,如針亂刺,宛轉床褥,晝夜叫苦,食飮頓却,寢睡全失,氣息日覺凛綴,神識有時昏昧。臣旣無子女,藥餌扶護,臣身一離,無可扶托,以此情理,時月之內,萬無捨置趨朝之勢。顧臣所叨之職,異於閑局,決不容虛縻在鄕,一任其瘝曠。況念病親呈辭過限者改差,昭載法典,臣之下鄕,已滿四旬,則自在應遞之科。伏乞离明,俯垂鑑諒,亟令鐫削臣見帶之任,得以專意救護,仍治臣逋慢之罪,以肅朝綱,公私不勝萬幸云云。答曰,覽書具悉。卿其勿辭,救護母病。
九月二十一日卯時,上具布裹翼蟬冠·視事服,乘輿出賓陽門,迎勅擧動時,行都承旨尹得載,左承旨金始煐,右承旨朴昌潤,左副承旨成天柱,右副承旨李基敬,同副承旨南泰著,假注書李宗明,事變假注書洪錀,記事官任毅中·李東泰,以次陪從。上曰,新恩,使之來待。上乘轎由明政殿月臺出,兩科新恩,皆拜于東庭。上曰,今科李在協·金履順外,予皆忘之矣。天柱盡達全榜。上曰,然乎?得載曰,東宮陪從,何承旨進去乎?上曰,右承旨進去,得載曰,請來官,何時送之乎?上曰,入幕次後送之。大駕至新橋前路,上曰,百隷怠官,假儒生待令,不過四五人,行首掌務,令攸司科治。出傳敎上入幕次後,上曰,方褰帷而坐,承史退處便次,不卽入侍,皆從重推考。上曰,兵曹前排入之。首譯金振夏拿入。振夏拿入後,上召宣傳官傳命曰,勅使入我境,旣止軍樂,則六角,自是軍樂中一事也。而今觀遠接使狀啓,則汝敢分而二之,自以請止六角爲己功,顯有要功免罪之意,極爲過甚。今番汝旣陞資,不宜欺罔如此,當使都監決棍,大則紅箭門外,依軍律施行,而今日則姑爲斟酌矣。得載曰,還宮時,以靑旗前排乎?上曰,依爲之。上曰,都監堂上入侍。禮曹判書李益炡,戶曹判書李宗白同爲進伏。上曰,予更思之,儀註有做錯處矣。益炡曰,儀註更定後,出送弘濟院,則勅使持難云矣。上曰,竹山府使,誰也?宗白曰,柳東茂也。上曰,甚無據矣。上曰,遠接使入侍。李昌誼進伏曰,臣昨日達夜,以決棍首譯之意,分付,而勅使云,若不乘轎,則病中似難生還云矣。又聞勅使日夜讀儀註,問之則答云,惟恐失禮於汝禮義之國云矣。泰著曰,請來官入來矣。上御翼善冠·無揚黑圓領袍,就板位上,百官皆着黑服,迎勅如儀訖,上曰,迎勅後勅使乘轎子事。分付。出傳敎大駕還至石橋前,上曰,譯官崔宗魯,令該曹科治。上曰,假儒生不爲整齊,禮判從重推考。竝出傳敎至敦化門內,上曰,當該右邊寶劍差備,差後遲緩,推考。出傳敎上入明政殿幕次,上曰,禮節有做錯者,當該禮貌官,事過後,令該府處之。上曰,勅使入肅章門,予就板位,而百官尙不入次,押班監察,令該府卽爲從重勘處,以判書有違律施行。竝出傳敎上曰,左右史不備,則翰林何去乎,天柱曰,翰林金和澤,昨日違牌而罷職矣。上命書傳敎曰,勅使在近,而金和澤之違牌,其涉無據。令該府處之,過勅後勘律,權穎·李鎭恒敍用,口傳付職,先入侍後謝恩。出傳敎上曰,當該中官待令者,不爲待令,從重推考。出傳敎上曰,夾侍不爲待令,從重推考。出傳敎上曰,東宮拜位鋪陳,以素縇爲之,承言色司鑰,推考。出傳敎上曰,有當奏而不奏者,當該中官,令該府直施以不應爲律。出傳敎上曰,百官不爲就次,當該押班監察,事過後令該府處之,從重勘處。出傳敎弔祭文,由明政殿正門入,上陛時,上出幕次,鞠躬迎之,行四拜禮。上入涵仁亭,勅使入致祭如儀訖。上曰,首經纓墜,而中官不告而進,令該府從重勘處。出傳敎上曰,令該府處之中官二人,竝以從重推考徽旨捧入。出傳敎上次詣延喜堂,受弔如儀訖,上出就幕次,與勅使行相見禮。上曰,時原任大臣·迎接都監堂上入侍。出傳敎請行茶禮。酬酢說話,見事變日記禮畢後,勅使就館所,上還宮,乘轎至延喜門,上命當奏不奏中官,令該府施以不應爲律,傳敎勿施事。榻前下敎。上命禮房承旨入侍,天柱·泰著進伏。上曰,明日動駕時,步軍五哨,禁軍三番,馬軍三哨,隨駕事,分付。出傳敎上還大內,諸臣遂退出。
丁丑九月二十一日卯時,王世子迎勅陪從入對時,右承旨朴昌潤,記事官李鎭衡·李亨逵·魏興祖,以次進伏集英門外。王世子出集英門,詣慕華館,入幕次易服,隨駕還入明政殿,行受勅禮畢,入小次易服,就涵仁亭,受致祭禮,還入小次易服,詣延喜堂,受致祭禮訖,入小次易服還內。昌潤達曰,敦化門外,駐輦所鋪陳,不爲預備,以致良久駐輦,事涉寒心,當該官員,不可推考而止,似當拿處矣。令曰,依爲之。出擧條又達曰,挾侍不爲待令於信地,推考,何如?令曰,依爲之?出擧條又達曰,相禮不善擧行,殊涉生疎,不可無飭,從重推考,何如?令曰,依爲之。出擧條又達曰,明政殿庭板位,以狹小之板設置,事極可駭。當該司鑰,令攸司科治,何如?令曰,依爲之。出擧條諸臣以次退出。
上在昌慶宮。常參·經筵,以代理停。
夜一更,流星出虛星下,入南方天際,狀如拳,尾長三四尺許,色黃。
神懿王后忌辰齋戒。
藥房都提調兪拓基,副提調尹得載啓曰,伏未審夜來,聖體調攝若何?昨日早朝動駕,終日行禮,旁晩還宮,不瑕有勞傷之節乎?憊眩之候,寢膳之節,亦何如?王世子隨駕勞動之餘,氣候何如?臣等不任區區憂慮,敢來問安。答曰,知道。氣則一樣,世子亦一樣矣。
大殿·世子宮·嬪宮,政院·玉堂口傳問安。答曰,知道。
大駕館所入幕次後,政院·玉堂·藥房口傳問安。答曰,知道。
勅使接待後,還入幕次,政院·玉堂·藥房口傳問安。答曰。知道。
大駕還宮後,政院·玉堂·藥房口傳問安。答曰,知道。
尹得載達曰,領議政李天輔二十二度呈辭到院,而國忌齋戒,留院之意,敢達。令曰,入之。令于金始煐曰,安心調理。
成天柱達曰,今日館所擧動時,侍臣不可不備員,而憲府無進參之員。掌令李光瀷,持平沈勗之,竝卽牌招,以爲進參之地,何如。令曰,依。
傳于成天柱曰,承旨趁早來詣,御貼隨後入館所後,待下敎入之。
傳于南泰著曰,兵判入侍。
吏曹,伴送使單尹汲。
注書李鎭衡病,代以金復休爲假注書。
成天柱,以備邊司言啓曰,因政院啓辭,館所接見時說話,依例書入,而令廟堂增刪,以備聖覽事,允下矣。今此書入措語,別無可改者,故還送政院,依此書入之意,敢啓。傳曰,知道。
又以迎接都監言啓曰,卽者差備譯官來言,御醫鄭允說,來到館所,而上勅已爲深睡,姑不得看病云矣。敢啓。傳曰,如道。
又以迎接都監言啓曰,御醫鄭允說,入見上勅病情,則上勅以爲,諸症比昨尤爲差勝,頗有藥效爲言,故前日所服桂枝半夏湯二貼,加劑入給之意,敢啓。傳曰,知道。
又以迎接都監言啓曰,卽者差備譯官來言,上副勅以爲,別監·中禁等,夜則出宿,明朝入來云,故別監·中禁出來之意,敢啓。傳曰,知道。
又以迎接都監言啓曰,卽者差備譯官來言,上勅往副勅房云矣。敢啓。傳曰,知道。
又以迎接都監言啓曰,卽者差備譯官來言,上勅率家丁二名,登北樓云矣。敢啓。傳曰,知道。
朴昌潤,以義禁府言啓曰,今日館所擧動時,大駕各差備都事八員,本府入直都事一員,當直入直都事一員,合以十員分排,而都事鄭梅身死,無以備員。鄭梅身死之代,令該曹卽爲口傳差出,以爲分排之地,何如?傳曰,允。
傳于南泰著曰,諸司預備。
李基敬,以迎接都監言啓曰,卽者差備譯官來言,上勅以爲,御醫鄭允說,旣已承命看病,明朝亦令入來診脈云矣。敢啓。傳曰,知道。
又以迎接都監言啓曰,卽者差備譯官來言,勅使以爲,三田渡立碑處,旣不出往,碑文前後面,淸·漢書各七件,謄書以來云。依例分付於承文院及司譯院,精書以給之意,敢啓。傳曰,知道。
又以迎接都監言啓曰,勅使入京第三日,大臣請行茶禮事,前已啓稟矣。明日乃是勅使入京第三日,大臣茶禮,依例請行之意,敢啓。傳曰,知道。
朴昌潤,以備邊司言啓曰,北評事尹光暹,以私義難安,不得往赴之狀,呈狀請遞矣。旣有此不可赴之端,則有難强令之任,今姑許遞,而本道開市之期已迫,其代令該曹以無故人,口傳差出,不多日內,催促下送,何如?傳曰,允。
又以義禁府言達曰,蔚山府使沈瑴,令該府處之事徽旨達下矣。沈瑴,前以他罪拿來,羅將已爲發送,拿來後添問目取招之意,敢達。令曰,知道。
南泰著達曰,判敦寧府事魚有龍,除拜後過三日不爲出肅,依定式推考警責,仍卽牌招,何如?令曰,依。
掌令李光瀷達曰,掌令安致宅,以臣姿性迂疎,言議巽軟,本不合於淸朝臺憲之職,而冒沒出肅,亦有日矣。耿耿微忱,只願一覲离光,今日次對,隨諸臣後,區區所懷,妄有所達。湖南沿海兩年尤甚八邑舊還上蠲減之請,爲大臣諸宰之所爭執,未承睿敎之依許。噫,我大朝以至仁盛德,深軫民隱,特下各道舊還上最久一年條蕩減之命,而湖南一路,舊還無餘,所謂最久者,卽乙亥是已。一路之中,八邑尤甚,而獨未蒙遍減之惠,則流亡絶戶,侵族侵隣之弊,將至,民不息肩,又散而之四矣。臣之愚見,乙亥以上更無餘逋,則乙亥便是舊還,而應入於蕩減之中。諸臣之議以爲,乙亥非舊也,不當減也。臣不敢知,大朝成命,乙亥條俾勿擧論乎?。旣無勿擧論之命,而有一年條蕩減之命,則以尤甚八邑,而獨未蒙一年條蕩減之恩,豈不冤憫哉?一言發口,衆議齊起,此莫非臣人微言輕,不能見信之致,其何敢一刻晏然於臺次乎?引嫌而退。筵奏各陳,旣非深斥,以此爲嫌,無已太過?請掌令安致宅出仕。答曰,依達。
丁丑九月二十二日巳時,上具布裹翼蟬冠·視事服,乘輿出賓陽門,館所擧動入侍時,行都承旨尹得載,左承旨金始煐,右承旨朴昌潤,左副承旨成天柱,右副承旨金基敬,同副承旨南泰著,假注書李宗明,事變假注書洪錀,記事官李鎭恒·李東泰,以次陪從。上曰,兵判入侍。兵曹判書鄭翬良進伏。上曰,今番擧動時,雜人一切除之,可也。翬良曰,年前館所擧動時,有馬軍陪行之規。今番則何以爲之乎?上曰,卽爲除之。上曰,本館錄翰圈,其令卽爲擧行。出傳敎上曰,留院,左承旨爲之。上乘輿出明政門外,得載曰,勅使藥用人參,依前例以地部所儲江參,取用,何如?上曰,依爲之。出擧條上入館所幕次後,下敎曰,御帖入之。上接見勅使時,時·原任大臣,館伴·迎接都監堂上入侍。出傳敎行茶禮。酬酢說話,見事變日記禮畢,上出館。冬至兼謝恩使,改以謝恩兼冬至使,原單中付標以入。出傳敎上曰,今日館所點心,何以爲之乎?天柱曰,自上行茶禮,則當日別無進排云矣。上曰,此可謂點心耶?承旨往觀之也。上出館門,下問曰,此誰家耶?得載曰,洪樂命之家也。上曰,累次輦過,而猶未知之。今聞永安尉家在近,遣承旨致祭,祭文當製下矣。出傳敎大駕還至敦化門,訓將入侍于明政殿月臺事,駕前下敎。上曰,鄕軍留待於明政門外。上乘轎至明政殿月臺,召鄕軍入殿庭,使泰著問曰,汝等居在何邑乎?軍兵曰,黃海道載寧軍也。上曰,今年年事,何如?軍兵曰,凶年也。上曰,黃海道,如載寧者幾邑乎?軍兵曰,安岳·信川·載寧·黃州四邑也。上曰,汝等若有民瘼則仰陳也。軍兵曰,一族侵徵,最可苦也。上曰,汝等,今則果勝於前日二疋之役耶?軍兵曰,然矣。上曰,隣族侵徵之弊,當嚴加申飭矣。軍兵曰,近以戶役難堪矣。上曰,禁·御兩軍,果有戶役耶?昌潤曰,兩軍則無戶役矣。金聖應曰,兩軍則無戶役,而渠等之至親,合在一戶,自然侵及矣。鳳漢曰,禁·御兩營正軍之毋得橫侵戶役,朝令至嚴。今日自上,旣召軍兵,俯詢民瘼,而渠等皆以戶役稱冤,各邑之不遵事目,極爲可駭。別爲嚴飭於諸道,恐不可已矣。上曰,禁·御兩營軍侵徵戶役者,當隨現重繩,令備局嚴飭,可也。出擧條上曰,同副承旨·編次人入侍。出傳敎諸臣以次出。
九月二十二日申時,上御居廬廳。編次人入侍時,綾恩君具允明,同副承旨南泰著,假注書李宗明,記事官李鎭恒·李東泰,以次進伏訖。上命泰著書傳敎曰,今聞黃海道上番軍言,載寧·安岳·信川·黃州,農事大歉,其聞,食豈甘乎?明春賑政,着意擧行。仍問上番軍,亦有隣族之弊云,此豈減布之意乎?載寧若此,諸郡可知,本道若此,諸道可知。日後廉問時,若有此弊,當重繩,御營廳申飭事,下諭于海伯及諸道臣。又命書傳敎曰,王令當信。訓將旣承下敎,設布帳事,依前下敎擧行,頃者擧條勿施。上命允明,書記懷,呼寫訖。上曰,一日之內,被衰服·朞服而受弔者,前所未有,心自恧焉。泰著以禮貌官及金和澤事提達,語未畢,上曰,業已知之矣。仍命書傳敎曰,禮貌官及金和澤分揀放,翰圈有命,金和澤敍用付職。上命編輯廳堂上明日來待事,榻前下敎。
上在昌慶宮。常參·經筵,以代理停。
夜自一更至四更,電光,五更,雷動·電光,雨雹狀如豆。
神懿王后忌辰。
尹得載達曰,大司憲李昌壽,掌令李光瀷·安致宅呈辭,執義李克祿,持平李鳳祥在外,一員未差,今日以監察茶時之意,敢達。令曰,知道。
藥房都提調兪拓基,副提調尹得載啓曰,昨又下臨館所,移時酬應,晩後還宮。伏未審夜來,聖體調攝若何?憊眩之候,寢膳之節,亦何如?臣等不任區區伏慮,敢來問安。答曰,知道。氣則一樣矣。
尹得載達曰,領議政李天輔二十五度呈辭到院,而國忌正日,留院之意,敢達。令曰,入之。令曰,安心調理。
南泰著啓曰,臣承命馳往館所問安,則上·副勅以爲,早遣中使俯問,又遣近侍申問,極爲感激。館宇精好,寢息便安云矣。敢啓。傳曰,知道。
成天柱啓曰,副護軍吳,承命馳詣館所問安,則上·副勅以爲,館字乾淨,飮食豐足,俺等果爲好過矣。如是累次存問,不勝感謝云矣。敢啓。傳曰,知道。
傳于成天柱曰,迎接都監堂上·館伴,戶判·編輯堂上,入侍于世子宮差備。
傳于李甚敬曰,禮堂,下敎事知之後,與編輯堂上,入侍于世子宮差備。
成天柱啓曰,禮堂·戶判·編輯諸堂,依下敎來待矣
傳于成天柱曰,禮·戶判先爲入侍。
假注書金復休在外代,以金履順爲假注書。
成天柱達曰,館錄卽爲擧行事,命下矣。副提學金陽澤,卽爲牌招,使之擧行,何如?令曰,大朝申飭之下,焉敢若是?從重推考,卽爲牌招。
吏曹口傳政事,檢閱單金和澤。
成天柱達曰,翰圈擧行事,命下矣。檢閱金和澤旣已付職,卽爲牌招,使之擧行,何如?令曰,依。
傳于南泰著曰,御製編次人,使之來待。
南泰著啓曰,編次人趙明鼎,依下敎來待矣。傳曰,入侍于明政殿後。
兵曹口傳政事,北評事朴相冕。
成天柱,以迎接都監言啓曰,明日乃是空日,別茶啖,依例排入之意,敢啓。傳曰,知道。
又以迎接都監言啓曰,卽者差備譯官來言,勅使將以今二十五日發行云。都監,依例先爲請留之意,敢啓。傳曰,知道。
又以迎接都監郞廳,以左議政意啓曰,臣承命來詣館所,使首譯,先呈御帖,請行茶禮,則勅使以爲,今遣大臣,請行茶禮,誠不勝感激,而身憊不能出受,願依近例,牀排入送,停免行禮云,故依其言牀排入送,臣則退歸之意,敢啓。傳曰,知道。
又以迎接都監言啓曰,大臣承命來詣館所,使首譯,先呈御帖,請行茶禮,則勅使以爲,今遣大臣,請行茶禮,誠不勝感激,而身憊不能出受,願依近例,牀排入送,停免行禮云,故依其言,牀排入送,大臣則退歸之意,敢啓。傳曰,知道。
又以迎接都監言啓曰,卽者差備譯官來言,副勅求得剃頭僧,故北漢僧中善爲剃頭者二名,依前例入送之意,敢啓。傳曰,知道。
又以迎接都監言啓曰,卽者差備譯官來言,上勅率家丁一名,登山亭云矣。敢啓。傳曰,知道。
又以迎接都監言啓曰,卽者差備譯官來言,副勅往上勅房打話云矣。敢啓。傳曰,知道。
又以內醫院官員,以都提調·提調意達曰,駞酪粥自十月初一日爲始封進,依前例預爲分付司僕之意,敢達。令曰,知道。
丁丑九月二十三日巳時,上御崇文堂。禮·戶判入侍時,禮曹判書李益炡,戶曹判書李宗白,左副承旨成天柱,假注書李宗明,記事官李鎭恒·李東泰,以次進伏訖。上曰,勅使所需,已準備耶?宗白曰,淸心丸·筆墨等物,已等待矣。上曰,淸心丸,當以幾箇給之耶?宗白曰,不可過三十丸矣。上曰,上·副勅各五十丸,何如?宗白曰,當依聖敎擧行矣。上曰,大通官所給銀子千兩耶?宗白曰,別贈各一千兩,而乾隆以二百五十兩定式矣。益炡曰,聖敎禮堂知之後入侍事,臣實未知其何事也。上曰,問議事也。益炡曰,以擧動相値,未遑矣。上曰,他承旨入侍。出傳敎宗白曰,上·副勅各求轎子長杠加時木,各二次,而戶曹及各軍門所在之木,皆不足於其所求尺數。在前如此之時,尙衣院所在加時木,草記取用矣。今亦依此取用之意,分付,何如?上曰,依爲之。出擧條諸臣仍退出。
丁丑九月二十三日午時,上御居廬廳。編輯堂上入侍時,行司直洪啓禧,漢城判尹申晦,綾恩君具允明,吏曹參判金致仁,參議趙明鼎,司直洪樂性,同副承旨南泰著,假注書李宗明,記事官李鎭恒·李東泰,以次進伏訖,上曰,永安尉世有簪纓乎?樂性起伏曰,慕堂之孫,而其前亦有顯官,臣之七代祖始名於世矣。上顧啓禧曰,內喪在先,百官公服一節,日昨,以卿之所達爲是矣,更思之,終有可疑矣。啓禧曰,今按補編,內喪卒哭後百官公服,白布圓領衣·白布裹帽·白布裹角帶·白皮靴,燕居服,白衣·白笠·白帶,內喪在先,公除後公服·燕居服,與此同。臣意則大喪,百官公服·燕居服,成服時用生布,練時用白布,此則禮之當然者也。內喪則練祭釋服之故,練祭變服之禮,移之於卒哭,然卒哭後衰服,亦無變除之節,則公服·燕居服之變制,果何當也?臣謂宜以成服時所制生布,至練而除矣。至於內喪在先,公除後變服,則出於次次等殺之義,而全無所據,亦當一如上制矣。但內喪練後,臣服雖釋,而上服未盡,則進見之際,當用淺淡服·烏紗帽·黑角帶。內喪在先,公除後臣服,雖未變,而殿下視事服·燕居服,旣用翼善冠·黑笠,則進見時,亦當用淺淡服之制,此乃從上服之意也。卒哭後公除後,百官變服之節,一竝掃去,竝至十三月而釋服,恐爲得宜矣。上曰,予則以爲不然矣。若如卿言,則君臣服制,果無異同之疑,而以上下服比論,則予服重,而公除後,着黑翼善冠,群臣服輕,而朞年內,仍着布裹帽,可乎?李基敬向日之言,予以爲非矣,以今思之,欲自本源正之者,是矣。君服杖朞,臣服不杖朞,而臣着布帽,君着黑翼善冠,可乎?君臣不可異同矣。衰服及燕居服,仍舊,而公服則卒哭後皆當白袍·黑帽·烏帶。如是然後,可無斑駁矣。啓禧曰,視事服之公除後從黑,臣亦疑其太遽,而事涉重大,不敢請改。今若改以卒哭後始從黑,則反似未安矣。朞年前白笠,外議似以爲過重矣。上曰,長子服,三年內,何以爲之耶?啓禧曰,補編,公除後視事服,翼善冠,燕居服,亦黑布笠,此則似太遽矣。聖敎及此,臣亦有所欲仰達者矣。臣下之從君服朞者有三,爲君之母,爲小君,爲世子。其服當如一,而補編,百官於世子喪,公除後便着黑笠者,亦似太遽。此則勿論衰服·公服·燕居服,當用一例矣。上曰,此亦君臣當如一矣。啓禧曰,群臣若於卒哭後,着烏紗帽,則此乃五禮儀之舊也。今於服制大變之後,獨此一事不可仍舊矣。上曰,君臣不可斑駁矣。啓禧曰,上躬則宗社百神之主,與群下不同,故大喪外視事之服,或不無從權處矣。上曰,視事服之變節,旣因公事之重,則群下之公服,亦不當歸重於公事而變節耶?仍命書傳敎曰,凡事必也正名,必也正本。于今編輯,更何有掣肘參差?三年之制,因山前後服色,庚子·甲辰,已有定禮,而至於朞制,頃者李基敬書陳,大意則是,今番編輯,其宜釐正。至於公除,只酬應公務而已,君臣成服後布帽·布袍·布裹帶,卒哭後黑帽·白袍·黑帶,燕居服,布笠·布袍·布帶,十一月練後白笠·白袍·白帶,十三月後用舊例。若無禫朞服,則諸臣無服,惟於君服,成服後翼善冠·白袍·烏犀帶,燕居,黑笠·白衣·白帶。長子三年服,視事服,與杖朞同,燕居服,布笠·布袍·布帶,練後,黑笠·白衣·白帶,至祥而止此服。諸臣亦有朞制,服色,一依朞年例擧行事,載於補編,以此遍示于時·原任大臣。啓禧曰,此是大變通也。不可不議於大臣·儒臣矣。上曰,遍示大臣,若有所懷,則當有言,何異於收議乎?啓禧曰,此雖非今番行之者,而終涉未安矣。上曰,若然則卿以爲朞年後,當着何服乎?卿等之言,人事過矣。朞年之後,諸臣之服紅袍,於心安乎?啓禧曰,服盡而着紅袍者,不得不從禮也。服未盡而着烏紗帽,則恐未安矣。上曰,更思之,李基敬端本之說,是矣。李基敬之言,今見用矣。予旣覺之,則當從其議矣。上呼寫傳敎訖,仍曰,喪制,莫如我東之大備也。啓禧曰,後之人,必來取法矣。啓禧曰,補編服制條,臣自爲出草,而以其頭項甚多,故每一條,註必三四行,覽者難於領會,該曹成出儀註之際,亦必易於做錯。臣欲於題目下註,以此條節目甚繁,故筵稟後只錄大喪儀註,而內喪小喪儀制之同異,俱見於圖說及諸具,可以依大喪例出儀註云云,而大小服制及變除之節,欲詳著於圖說及諸具,敢達。上曰,依爲之。出擧條啓禧曰,復後奠,旣承聖敎,而伏聞前後國恤時襲後奠,亦難免進排之窘急。若移設於復後,而使外司進排,則決難及時云。檀弓曰,始死之奠,其餘閣也,與且古禮雖有四籩四豆之文,而器數亦不必拘,補編中註以內備,何如?上曰,所達是矣。復後,卽以常時所進御者奠之,襲奠則依舊設行,襲後奠至後,徹復後奠,宜矣。出擧條泰著曰,前月次對入侍時,因左議政金尙魯所啓,忠淸道洪州禁松之地,鹽盆及水鐵·陶器店創設時,當該帥臣及地方官,有令該府處之之命,而卽見本道道臣所捧現告,則當該水使,卽故水使韓侃,故水使崔鎭漢,故水使申光夏也,地方官,卽故牧使李喜龍,故縣監趙錫命,故牧使李廷濟也。皆已身故,不得捧徽旨,故敢達矣。上曰,勿施。出擧條上曰,不當稟而稟,當該中官,從重推考。出傳敎啓禧曰,芸閣印書,必用衛夫人字,而臣於待罪芸閣時見之,則遺失太半,以木字補用者甚多,極爲寒心。世宗朝以後,設鑄之聖意,至爲勤摯,不可任其廢弛。近來或不無行用書冊印出者,至於補編,亦當用此,雖當節用之時,不可不令地部及各軍門,各送銅鐵若干斤,添鑄以用,何如?上曰,卿言是矣,而卽今省費之時,不可爲此,姑遲之,可也。啓禧曰,春初,上歷入宣武祠時,令臣改撰其碑文,蓋以臣待罪藝文提學故也。今已解職,而依前下敎製進乎?上曰,承命者當製進矣。啓禧曰,宣武祠,乃邢軍門之祠,而楊經理祠,則在慕華館之北矣。楊祠之撤,而合於此祠,未知在何時也,此碑雖是經理去思碑,而二公事實,亦不可不竝記,故敢達。上曰,依爲之。諸臣遂退出。
九月二十三日二更,上御居廬廳。編次人入侍時,吏曹參議趙明鼎,右承旨朴昌潤,假注書李宗明,記事官李鎭恒·李東泰,以次進伏訖。上親製永安尉祭文時,上曰,元孫氣質,初甚豪矣,今則氣質變化,判若二人。此實由嬪善誨之功,而輔養官,亦得人矣。向聞讀書聲,甚洪亮,予曰,能類乃祖聲耶?明鼎曰,輔導正其時也。輔養官南有容,方在罷職中,而金陽澤,尙未行相見禮矣。上曰,然乎?當速爲付之矣。上命昌潤書祭文。明鼎曰,永安尉福祿,何等重厚而子孫繁衍。非但卽今科甲之爲盛,前頭後進之成就,亦不可量矣。上曰,洪氏世世連爲科甲乎?明鼎曰,洪象漢之祖,只以南行爲庶尹,而自慕堂以後,至洪樂性,世世登第矣。且永安子孫,卽今登科者九人云矣。上曰,洪良漢其亦至親矣。與御將幾寸耶?明鼎曰,八寸親矣。上曰,洪氏敦睦,雖八寸,待之如四寸云矣。上曰,洪名漢則稍遠乎?明鼎曰,亦慕堂之孫也。上仍語及安國洞舊第甲申嘉禮時事,上曰,洪樂性之父,其時以兒少,着浩然冠而來,故命食藥飯矣。其後除承旨,勉戒以勿爲黨論矣。明鼎曰,洪象漢對親舊則每說此事,以爲美談曰,吾安敢爲黨論,以負國恩乎云矣。呼寫祭文訖,諸臣以次出。
上在昌慶宮。常參·經筵,以代理停。
未時申時,雷動電光,自初昏至四更,電光,五更霧氣。
南泰著達曰,大司憲李昌壽,掌令李光瀷·安致宅呈辭,執義李克祿,持平李鳳祥在外,一員未差,今日以監察茶時之意,敢達。令曰,知道。
藥房都提調兪拓基,副提調尹得載啓曰,雷雨非常,日氣乖宜,伏未審夜來,聖體調攝若何?憊眩之候,寢膳之節,亦何如?前劑入湯劑,已盡於昨日,臣等卽與諸御醫入侍,詳察聖候,議定繼進當否爲宜。臣等不任區區憂慮,敢來問安,竝此仰稟。答曰,知道。氣則一樣。湯劑加劑五貼以入,下敎日入侍〈宜〉矣。
領議政李天輔二十六度呈辭。令于尹得載曰,安心調理。
成天柱達曰,副提學金陽澤連違召令,不爲出肅,館錄成命之下,不卽擧行,極爲未安。卽爲牌招察任,何如?令曰,依。
朴昌潤啓曰,臣承命馳往館所請留,則上·副勅以爲,連承俯問,極爲感激。俺等穩宿好過矣。屢蒙挽留,不得已退一日,而日限急迫,二十六日,則當發程云矣。敢啓。傳曰,知道。
成天柱啓曰,副護軍趙鎭泰,承命馳詣館所問安,則上·副勅以爲,連承俯問,極爲感激。俺等穩宿好過云矣。敢啓。傳曰,知道。
傳于成天柱曰,延接都監堂上·館伴,入侍于世子宮差備。
傳于成天柱曰,承旨先爲詣閤。
成天柱啓曰,迎接都監堂上·館伴,依下敎來待矣。傳曰,入侍。
傳于南泰著曰,有下敎事,明日都監堂上·館伴,早爲來待。
朴昌潤達曰,明日次對,兩司當爲進參。除在外外,未肅拜不爲行公人員,竝待開門牌招,以爲推移進參之地,何如?令曰,依。
尹得載啓曰,今九月二十五日,祿都目政事爲之之意,敢啓。傳曰,知道。
假注書金履順在外代,以洪樂純爲假注書。
成天柱,以迎接都監言啓曰,卽者使首譯,措辭請留,則勅使以爲,俄者中使來時,雖承請留之敎,以復命日字之有限,不得奉承。今此都監請留之勤摯,固知出於奉命之意,事勢如許,末由差退行期云。都監請留之後,有承旨·大臣·中使請留之例,次第擧行之意,敢啓。傳曰,知道。
又以迎接都監郞廳,以左議政意啓曰,臣承命來到館所,使首譯措辭請留,則勅使以爲,前後中使之請留,旣以加留之意仰對矣。今又特遣大臣,縷縷請留,雖不勝感激,冬至前必欲復命,決難又退行期,而今此請留之勤懇,實出於仰體厚待之意,一向邁邁,亦有所不安,不得不奉副。然二十八日及晦日,俱有拘忌,不可起程,勢將加留二日,以二十九日發程爲計,而多日留滯之際,貽弊多端,茶啖必令除減,俾得少安此心云矣。勅使以加留二日,二十九日發程爲定,故臣則退去之意,敢啓。傳曰,知道。
又以迎接都監言啓曰,大臣來詣館所,以承命請留之意,措辭傳言於兩勅,則勅使以爲,今又特遣大臣,再三請留,如是勤懇,不得已加留二日,以二十九日發程爲定,而茶啖則勅使雖以貽弊,必令減除,其在接待之道,有難遽停。今姑依前例牀排入送之意,敢啓。傳曰,知道。
又以迎接都監言啓曰,卽者差備譯官來言,上勅往副勅房云矣。敢啓。傳曰,知道。
又以迎接都監言啓曰,卽者差備譯官來言,上勅往副勅房云矣。敢啓。傳曰,知道。
南泰著,以御營廳言達曰,本廳敎鍊官閑良金昌鎰,自今年二月至九月,光陵·箭串場內,健元陵·泰陵合四處,捉五頭虎進上矣。五頭虎捉納則加資事,載於續典。今此敎鍊官金昌鎰,當有論賞激勸之道,令該曹考例稟處,何如?令曰,依。
成天柱,以奉常寺官員,以都提調·提調意啓曰,東籍親耕田所種稻打作,則所出五石五斗,唐黍打作,則所出二石,豆打作,則所出一石十一斗,太打作,則所出四石,皮粘粟打作,則所出二石之意,敢啓。傳曰,知道。
尹得載·金始煐·朴昌潤·成天柱·李基敬·南泰著啓曰,伏以,今曉雷電聲光之轟燁,比頃日又倍甚焉。臣等未敢知,果有何事不協于天心,而乃於一旬之內,所以警告之者,丁寧諄複,若是不已耶?噫,天道玄遠,未易窺測。臣等,雖不敢掇拾漢儒之說,指陳某事之應,而災不虛生,必有所召,則此豈無所以而然哉?顧今目下憂虞,難以悉數,而以言乎紀綱,則廟謨恬嬉,籌坐多曠,百隷怠官,卯仕漸弛,以言乎言路,則衮闕匡補,已矣無聞,官邪糾劾,亦且寂然。民生,惟邦之本,而荐經飢荒,流亡未還,財用,有國所賴,而蓄積空虛,經用難繼。卽此數事,有非治世之象,久切識者之憂,而矧乎天渝申警,殆若面命,其豈可狃於常見,諉以適然,不思所以修省消弭之道乎?伏惟我殿下,高拱穆淸,一心對越,其於應天以實之義,側身修行之道,不待臣等之陳勉,宜無所不用其極,而區區憂愛之忱,不能自已。竊伏願殿下,大加警動,益自奮發,不以晩暮而退托,不以已治而自足,飭勵廟堂,益軫振肅之方,開廣言路,克恢翕受之量。懷保生靈,則法周文如傷之仁,撙省經費,則體孔聖節用之訓,一倍警惕,造次罔懈,于以答帝譴而迓天休,則轉移之機,亶不外是矣。惟殿下澄省焉。惶恐敢啓。答曰,今下減膳之敎,已示懍惕自撾之意。職在喉院,其勉切實,其雖衰矣,可不猛惕焉?
又達曰,伏以,日者之有雷異也,臣等,已將草草數語,有陳戒者矣。伏承睿批,若曰,可不猛省焉?修省消弭之意,藹然於辭句之間,臣等聚首莊誦曰,轉災爲祥,其在是歟。曾未一旬,又有轟燁之災,噫嘻,此曷故焉?節屆陽剝,而聲光之壯,比前日尤倍之,未知仁愛之天,何怒於我邸下,而申告荐警,若是不已耶?伏惟我邸下,奉大朝命,代理庶務,九年于玆矣。以其著於政令施措者觀之,無一不當於天人之心,而今日之警,諄複至此。天道玄遠,誠末易窺測,然吾之心,卽天地之心也,吾之氣,卽天地之氣也。吾之心正,則天地之心亦正,吾之氣順,則天地之氣亦順,而所以正吾心順吾氣之本,顧不在於學問歟?臣等未敢知,近日筵對,無作輟之患,而有緝熙之功乎?如其未也,亟宜大加奮勵,日接宮僚,典學則法殷宗,惜陰則師夏禹,夙興夜寐,朝乾夕惕,愼之於幽獨得肆之地,體之於言動起居之間,念念在玆,進進不已。如是而學不臻於高明廣大之域,治未躋於中和位育之功者,非臣等攸聞也。政者,所以行其學也,政學相須,本非二致。月六賓對,雖有故而勿輟,日萬機務,必剋期而毋滯,開心諮訪,事事要講討,勵精裁決,件件要理會,如成湯之丕顯昧爽,如文王之不遑昃日,勉勉慥慥,罔或暇逸,則政本於學,學資於政,如輪如翼,雙行竝進,上以副大朝付托之重,下以慰群生顒祝之望。彼天之回怒爲豫,特一轉移間事耳,豈不休哉?豈不休哉?臣等推演前日之言,更效憂愛之忱,惟邸下,益加猛省焉。惶恐敢達。令曰,知道。尤切懍惕,而所陳體念焉。
弘文館校理尹得養,副校理洪梓,修撰李錫祥,副修撰洪景海·宋瑩中箚曰,伏以,天之仁愛我殿下,警告我殿下,可謂至矣。古人云,一念之善,景星慶雲,一念之惡,疾風雷雨。天人本是一理,有感必通,顯微元自無間,影響斯捷。日前轟燁之變,已不勝其悚懼萬萬,而今日之災,又何爲而作也?臣等相顧警愕,莫省其致此也。夫豐亨豫大之擧,是固上天之所宜警,而今殿下甫罹哀創,煢然在疚矣。燕安遊佚之失,是固上天之所宜怒,而今殿下荐經邦卹,不遑宵旰矣。臣等,未知可警者在於何擧,可怒者在於何失,而顧今庶事日漸叢脞,世道日益委靡,臺閣乏敢言之風,廊廟無訏謨之美,民生之困瘁,國計之疏虞,實有不可勝言之憂,而上天之警告,若是其勤摯,則惟我殿下,惕然儆動,翻然改圖,內自循省,求所以仰答天怒,俯察民隱,凡於一政之施,一令之發,必以誠實二字,爲一心上工夫,則其轉怒爲喜,轉災爲祥之機,不越乎是耳。臣等竊覸我殿下,以上智之聖,操有爲之志,平日之所期,不在於漢唐中主。奈之何近年以來,衰暮倦勤,爲退托之病源,始之勤於有爲者,今則漸不如前矣,昔之銳於酬斷者,今則靡克有終矣。文具有勝,而實工或歉,自用成病,而虛受未廣,隨事發現,或不能一出於天理之正,故前後批旨,雖以體念爲敎,而未聞有大奮勵,大振作之實德。此非獨爲殿下之過也,寔由群下之不能仰體聖意,奉承政敎,遂啓我殿下沮退之心矣。是誠可憂,而若或因是,而一味抛棄,則毋或近於諺所云因噎而廢食耶?此正上下交勉,無忘霎時間恐懼之意,則桑枯星徙之休,不宜專美於古矣。惟殿下懋哉懋哉。目今可言之事,千百其類,而以臣等愚迷之見,不敢知何事之爲第一急務,而唯以草草瞽說,竊效仰勉之忱,尤無任悚惶之至云云。批答,見筵說
弘文館校理尹得養,副校理洪梓,修撰李錫祥,副修撰洪景海·宋瑩中。伏以,災異之作,何世無之,而豈有如近日之荐疊耶?每於收藏之節,必有震雷之變,一猶異焉,其可再乎?天人一理,本自無間,則一念之善惡,災祥隨之。臣等未知何樣禍機,伏在冥冥之中,而上天之警告,若是諄諄耶?日前睿批,有切至體念之令,而古人云,非言之難,行之難。人情莫不儆動〈於荐災〉之時,而此心鮮能常存於災過之後,臣等又安敢以邸下之已能惕念爲幸,而不思所以加勉之方乎?天心固自仁愛,則今日轟燁之變,又何爲而作也?竊惟我邸下,仰承大朝付畀之重,代理機務,令聞已播,八域含生,擧切延頸之望,而邸下之責任,不獨在於問寢視膳之節矣。噫,今日可憂者多,而民生之饑困,國計之疏虞,不待識者而後,可以知之。閭巷間奢侈之習,朝廷上恬憘之態,已是難醫之疾,而在上者一號令可以變改,此猶不足爲第一深憂也。上天豈爲是而若是戒告耶?古人以震雷之異,多歸於君人動作之失。是以君子以之恐懼修省,則前日之變,乃爲轉災爲祥之機矣。詩曰,我其夙夜,畏天之威。此言其戒懼之心,不以災已過而有所少忽也。雖無災之時,常若對越上帝,則凡虛僞怠忽之未嘗萌乎方寸之間,念念在玆,發而爲政令施爲者,無不一出於天理之正,豈不休哉?臣等,竊覸我邸下,以聰明睿智之姿,當春秋鼎盛之際,悠悠萬事,不越乎勤學勤政兩件事耳。大朝之所望於邸下者,只此而已,臣民之所願於邸下者,只此而已,則邸下何憚而不爲乎?上天之致喜者,惟在於日開講筵,頻賜賓對,博究前代之得失,以延國家之景命矣。邸下哀疚在身,觸處生感。此時消遣之道,尤宜十分自愛,上以慰大朝之意,下以副群情之望,則近日停筵之嘆,不須追恨於事過之後也。夫如是則溫文益章,治效日就,而天心自可悅豫,化理漸臻休明矣。邸下試於臣等之說,有所俯察而深省,則其將惕然驚動,日覺寸陰之是惜矣。然則雖或有聖人難强之時,招見宮官於臥內,發難問疑,亦接臣僚於便次,咨訪治道,則今此消弭之策,亶在於邸下一心矣。草草陳戒,言甚拙陋,固無足有槪於睿衷,而區區仰勉之誠,毋過於此。惟邸下,恕其狂愚而留神焉云云。答曰,覽箚具悉。尤切懍惕,而所陳體念焉。
左議政金尙魯箚曰,伏以,今曉雷又作矣。雖使轟燁之異,十數年一有,猶不勝其驚愕,況年年秋冬之交,發輒如期乎?又況八九日,再出非常之聲光,不異盛夏乎,又況客使在館之時乎?臣誠蹶然起坐,明燭繞壁,萬千危懍之心,有不能自定。伏想嚴廬之中,惕厲兢懼,其何以爲懷也?嗚呼,不幸今年,荐有大慼,經春及夏,上下泣涕,是誠極否之國運,則仁愛之天,又復出災異警告之,何也?惟我聖明在上,對越之誠,憂勤之念,三十年如一日,春秋已高而不少衰,哀憊方極而不暫弛,則仁愛之天,又復出災異警告之,何也?天道玄遠,雖未知所召者何事,所應者何事,而大抵天下,亦未嘗有虛生之災異。見今天時有可恃乎,人事有可恃乎,國勢民業,有可恃乎?環顧中外,良欲無語。嗚呼其危矣。若是而赫赫上天,安得不出災異,反復警告之也?惟願殿下,穆然深思,惕然自强,內而一心之微,煞然有偏係,必遏絶而毋留,外而一事之細,或欠中正,必痛祛而無難,使一動靜一政令,無一不合於天,則何憂乎天怒之不可回也?不肖如臣,六年三事,支離徘徊,有罪而旋復,下退而輒進,伴食憒憒,無所猷爲。至尊之獨憂,臣之罪也,百度之叢脞,臣之罪也。日壞之紀綱,莫能整頓,臣之罪也,歲困之生靈,莫能拯濟,臣之罪也。有相如此,蹲冒不去,遇災請免,歲以爲常,天之示譴也,亦宜矣。亟黜臣身,改卜賢德,實爲目下弭災之第一急務。臣方伏地祈懇,惟明命是俟云云。批答,見筵說
左議政金尙魯箚曰,伏以嗚呼,天之警告我邸下也。邸下受命大朝,代理庶務者,九載于玆矣。九載之間,疾雷迅電,發於秋冬,無歲而無之,嗚呼,天所以警告者,何若是丁寧反復,而不之止也?豈邸下講學,有所間輟而然歟?酬接,有所惰弛而然歟?節宣未愼,淸朝未復而然歟?方寸之中,敬怠迭乘,幽獨之地,動作有失,則其應輒見于上,而咎讁隨之,可不懍懍乎哉?嗚呼,至仁者天,而至畏者亦天也。天之於邸下,非有私好惡,唯視邸下對越之以誠不以誠,擧錯之得中不得中而已。今於收聲之月,不一旬而天以雷再警之,嗚呼,天之怒極矣,誠亦大可畏矣。傳曰,父母怒,起敬起孝。邸下所以事天者,有父道焉。邸下今當其怒,亦宜盡我孝敬,以期底豫而後已。苟或不恐懼,而狃於怠忽,則是父母之怒,終不可回也。以邸下之仁睿,而寧不兢兢於是哉?毋曰言之也陳常,毋曰聽之也煩厭,翻然改圖,勇於受善,大奮發大振作,起居事爲,動合天心,則應天以實,在於是,轉災爲祥,在於是,惟邸下念哉念哉。臣待罪中書,積歲尸素,無一言以匡闕失,無一謨以效職事,日次之賓對,告病而頻停,期會之簿書,堆閣而曠抛,中夜點檢,罔非臣罪,今玆召災,其亦無怪。惟有臣身退然後,天譴可謝,國事可爲。伏願仰稟大朝,明示威罰焉。取進止。答曰,覽箚具悉卿懇。兩日災異荐疊,驚懍之心,不能自定。憂愛陳勉,亶出衷曲,可不銘諸心骨乎?卿須安心勿辭,亦勿引咎,卽起視事焉。仍令曰,史官往諭。
右議政申晩箚曰,伏以,又於昨日之夜,雷雹之災,極其非常,有非日前之比。臣蹶然驚起,徹曉不寐,實不勝危厲憂懍之至。噫,乾象玄遠,固難測知,而當此國哀荐仍,擧國悲遑之餘,仁愛之譴告,若是未弛,豈非可愕可畏之甚乎?惟我殿下,一念憂勤,夙宵靡懈,國事民憂,益加奮勵,不以晩暮而有所退托。以言乎敬天,則儼若對越,以言乎愛民,則藹若春煦。是宜天心底豫,災沴不作,而迺於收藏之節,一旬之內,咎徵沓臻,丁寧反復,不啻若耳提而面命,嗚呼,此曷故焉?目今國勢民生,朝綱言路,何莫非可虞之端,而若論其召災之大者,則又在於輔相之不得其人。顧臣罪戾深重,而倖逭嚴誅,才識空疎,而久據鼎席,上而不能奉承明命,導宣治理,下而不能董率庶僚,拯救民命,一味尸素,無少稱塞,今此災咎之來,全是臣竊位不職之致也。惟願聖明,亟賜斥黜,改卜賢德,以答天譴,以濟時艱,亦望殿下倍加警惕,以盡修省之方焉。取進止。批答。見筵說
右議政申晩箚曰,伏以,近日北路之大水,南邑之地坼,罔非可驚可愕之災,衆心惴慄,愚智同然,而乃於收藏之節,轟燁之變,洊發於一旬之內。當此大慼連仍,擧國哀遑之餘,咎徵之沓臻,又至於此,嗚呼,此何事也?臣誠驚懍憂懼,直欲尙寐無吪也。噫,警告之示於上,若是未已,人事之失於下,從可知矣。目今邸下之所自勉勵者,惟在於講學與勤政也,毋論學問與政事,不以實做去,而只爲應文之歸,則是不可曰講學也,勤政也。未知邸下,學問則有實踐之工,政事則無怠弛之嘆否乎?臣之前後箚陳與筵達,仰勉睿德者,只在此兩件事,而其言雖甚陳腐,若論今日修省之道,亦不越乎此矣。倘邸下益加警省,學問則嚴立課程,分陰是惜,無或有寒曝之慮,政事則不但日次賓對而已,間又召接廟堂諸臣,講論治理,酬應機務,以盡勤政之實,且於幽獨得肆之地,常存一念之謹畏,隨事警惕,無少怠忽,以至起居動作,無一不合於天心,則轉災爲祥之機,其在斯矣,惟邸下懋哉懋哉。臣之猥冒鼎席,今已周歲,尸素招譏,伴食貽媿,至於簿書期會,亦多曠廢,反顧循省,無往非罪,今此召災致異,莫非臣竊位不職之致。伏乞亟賜斥退,以答天譴焉。取進止。答曰,覽箚具悉卿懇。所勉切至,可不銘諸心?卿須安心勿辭,亦勿引咎,卽起視事焉。仍令曰,史官往諭。
注書李鎭衡書曰,伏以,臣所帶春秋兼銜,與檢閱臣鎭恒,有親兄弟應避之嫌,揆以法式,在所當遞。伏乞离明,亟令該曹,照例遞改,不勝幸甚。答曰,覽書具悉。書辭,令該曹考例稟處。
兵曹參議李萬宗書曰,伏以,皇天不弔,荐降大割,貞聖王后禮陟未幾,仁元大妃,奄棄臣民,八域含生,普切痛隕,虞卒已過,霜露遄戒。伏惟大小朝誠孝出天,哀毁踰制,區區微忱,竊不勝焦迫憂慮之至。仍伏念臣之獲保微命,得有今日者,是豈臣始慮所及也?噫嘻痛矣。再昨年凶逆之變,尙忍言哉?窮天地亘萬古所無之逆豎,不幸出於臣之族。食肉寢皮,固常情之攸均,而若其崩心痛骨,直欲手自剮臠,臣心方且萬倍於他人,忽地臣名,乃爲逆畜妖舌之所攙及。身被衰麻,跡陷坑穽,天地之間,此何人理?嗚呼,臣罪,臣猶自知,鑑別之識,有愧古人。不能逆覩越權之凶,又不能早分輔果之族,昧豺虺之毒,而聯行序,同數世之閭,而通往還,此固臣之罪也。鷄豚鼎鑊,迫在呼吸,而何幸我大朝殿下,父母於臣,日月於臣,俯燭臣言之不飾,洞察臣心之無他,全活之不足,而又復昭晰之,昭晰之不足,而又復慰勉之,恩言惻怛,群聽感泣。噫,人臣之橫罹冤枉,得被明主拯濟之恩者,從古何限,而其拔之於萬無一生之地,置之於萬無一疑之域者,夫豈有如臣所被者哉?生死肉骨,闔門攢祝,感極而輒淚,淚盡而輒血,此生此世,顧何以少答聖恩之萬一?惟願遄化爲鬼,以圖結草之報而已。杜門自悼,每念天恩,視息眠食,莫非洪造。雖沒齒僇廢,固無所憾,而日者騎省特除,忽隕自天,記存之敎,拂拭之恩,諄複鄭重,迥出尋常。此非但臣夢寐之所不敢到,雖使臣父母,爲臣而謀,何以加此?枯荄生華,死灰復燃,手奉恩誥,惝怳驚疑,自不覺感涕之益滋也。誠急叩謝,義重陪扈,章皇出肅,而因仍蹲冒,計非所出。噫,臣雖至微,顧其先則亦一世臣之裔也。得姓五百餘年,兢兢焉以忠孝相傳,而不幸亂逆之近出者多矣,祖先之羞辱,門戶之汚衊,已無餘地。當世士大夫,皆以臣家爲恥,而臣以單身,了然廁朝,遭罹罔惻,又復僇辱,撫躬慙痛,無面可顯。聖主縱憐其無罪,同朝或悲其情事,而衅汚之蹤,終靦面目,周行之間,寧不嗤點?若論臣自效之義,則雖服馬牛之任,蹈湯火之場,固所樂赴,而至若憑依寵靈,冒沒官職,斷非私心之所敢安。玆不得不畢瀝肝血,仰首哀號,至如癃醜垂死之實,有不暇猥陳。伏乞睿慈,諒臣之懇,矜臣之情,亟令刊削臣職名,俾臣瞻依京闕,頌戴聖恩,以圖塵剎之報於來生,千萬幸甚云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭察職。
九月二十四日未時,上御崇文堂。承旨入侍時,左副承旨成天柱,假注書李宗明,記事官李鎭恒·李東泰,以次進伏訖。天柱曰,禮·戶判,今方來待矣。上曰,不必禮·戶判入來,而予已思之矣。都監請留,承旨請留,大臣請留,中官請留,而已得二十九日發行之諾矣,承旨更爲進去,必得一日更留,使之三十日發行,可也。茶啖事雖減除,而旣廢宴享,則豈可不日進茶啖乎?承旨曰,請留則使首譯致意然後,可爲也。上曰,往者乙亥年,以懿陵忌辰之故,請留數日矣。今則孝昭殿誕日相値,若以二十九日發行,則誠難矣。須勿使上副勅知之,而必以誠意勸留,可也。時適有雷聲,上曰,異災如此,予不知何以爲心矣。仍命退出。
九月二十四日申時,上御居廬廳。延接都監堂上·館伴同爲入侍時,禮曹判書李益炡,戶曹判書李宗白,假注書李宗明,記事官李鎭恒·李東泰,以次進伏訖。天柱曰,都監有稟定事,來詣請對,故臣俄者承命請留,而稟定後當更往矣。上曰,都監先爲進達,可也。宗白曰,彼初欲以二十七日發行矣,中使請留,大臣請留,又加得二日云矣。上曰,卿等,果何以了當耶?益炡·宗白曰,彼人云若又强請,則當以二十七日發行云矣。天柱曰,彼人發行,多拘忌,若不以二十七發行,則當以來月初一日發行云矣。上曰,待彼之道,當以言忠信行篤敬而已,旣請留而若又縮之,則是不誠實矣。古人云,豈有酖人羊叔子哉?此意甚好矣。益炡曰,當自下周旋,使彼以二十七日發行矣。上曰,此則似不誠實矣。宗白曰,當自下周旋,使彼自發口,而二十九日誕辰,則使彼知之無妨矣。上曰,此則誠實也,當善爲之矣。益炡曰,在京大臣,已收議矣。上命天柱,先讀金領府事奏議。至神帛有進無退之說,上曰,此則然矣。讀訖,上曰,大體是矣。至兪判府事獻議中太廟在宮內之說,上曰,其言是矣。我國廟制,與中國不同,以此爲難矣。上曰,金領府事所議神帛朝祖,則魂辭而魄不辭之說,是矣。頃年良役變通之時,金領府事,每勸予以勿變古法,其意可貴矣。上仍詢宗白曰,果何如?宗白曰,禮學昧昧,安敢仰對乎?但五禮儀之所不載,則似難更議矣。上命儒臣持周禮第三卷入侍事,榻前下敎。上因雷異,命書減膳傳敎曰,噫,不才涼德,近益衰暮,國勢趨下,綱紀日隳,吾民倒懸,耳目媕婀,政堂堆塵,書閣卷散,次對每頉,公事無持,浮囂日甚,侈風日盛,酒禁無效,人事日勝。噫,彼十二件,究其由,卽一人。一人誰?乃否德。君若自强,國勢其豈趨下,摠攬權綱,綱紀其豈日隳?若能恤元,吾民其豈倒懸,廣開不諱,耳目其豈媕婀,苟能勉飭,政堂其豈堆塵,誠能勸學,書閣其豈卷散?以身能敎,次對其豈每頉,董飭喉院,公事其豈無持?能端其本,浮囂其何日甚,上能儉約,侈風其何日盛?誠心禁也,酒禁其豈無效,正心正朝,人事其何日勝?此予所以唯在予者也。噫,五朔哀隕之餘,飭無效言無益,故近將以一默爲事。噫,彼堯·舜大聖,故其能垂拱治天下,而否德則初不能乃訓乃飭,末又以含默度日,吁嗟高高彼蒼,豈無示警?頃者轟燁之異,睡昏莫聞,只聞雨聲,昨夜則承旨入侍時,已見電光,而漏鼓將盡,轟轟之聲,其雖一聞,燁燁之光,無異盛夏。述編旣諭,大抵近日日氣,其暖異常,心切憧憧,果有此異,而今日日氣,亦涉異常,方將爲自飭減膳之敎,申牌不報,又聞轟轟之聲,此無他,高高仁愛之彼蒼,一則覺予,一則飭我胄子,一則勸我股肱,一則勉我臣庶。噫,其飭其勸其勉,果能知懼否?旣覺于予,而咎亦在予。昔繆肜,以家人不率敎,掩戶自撾。況爲國君,敎不能行,以致示警懍惕之意,何以仰答?況全由乎衰暮而然,亦何敢謂以收聲,異於閉藏乎?頃日之心,尙不定也,今日之懷,一倍于前。自二十三日至二十五日,特爲減饍,以示自撾之意,仍將此意,交勉于下。吁嗟元良,大小臣工,莫曰衰暮否德之無能,各自勉焉,仰答高高示警之意。呼寫訖,天柱起伏曰,恐懼修省之意,藹然於近百行絲綸之間,臣實欽嘆,而旣有區區迷見,何敢不達乎?仍請改不能乃訓乃飭一句曰,面目,似如何矣。上曰,此所謂人事太勝者也。訓字·飭字,何害乎?天柱曰,非謂此一字也。顧今彼人,方在館所,至於文字之間,則宜加點檢矣。上曰,予常時恃承宣矣,承宣亦如此,將來恃誰乎?天柱起伏曰,殿下任使臣久矣,豈忍負大小朝乎?亶出於苦心血誠,殿下豈不俯燭乎?近聞小朝尤爲勤學,召對則連爲之,而十五日雷異後,益無無故不爲之日,警惕修省之意,亦可以仰認矣。殿下晩福,可謂好矣。乙卯以前,殿下能期其如此乎?東宮今已盛壯,元孫亦岐嶷,此實宗社無壃之福。天之所以餉晩福者如此,雖在嚴廬哀苦之中,亦足以寓懷寬心矣。上曰,元孫四五朔來,判若二人,實由嬪之敎導,而亦由輔養官之得人也。天柱曰,南有容中間罷職,而姑未更付師傅矣。上命書玉堂箚批曰,懍惕自撾之意,已諭於減饍之敎,而職在帷幄,隨實規勉,深用尙矣,可不猛惕焉?又命書左相箚批曰,省箚具悉卿懇。戒懼自飭之意,已諭於政院,良由否德,於卿何有?漢之免相,予豈效哉?噫,其能以王禹偁待漏院記,行於今日,豈不愈於祈免之箚乎?其勉者,其宜自勉,卿亦將今下敎,亦爲交勉,則於國庶幸。卿其安心勿辭,日赴政堂,弘濟國事。仍傳曰,遣史官傳諭。又命書右相箚批曰,具悉卿懇。已諭於左揆箚批,噫,今日先飭君臣自强,予自勉焉,卿亦勉焉,上下自勉,其國庶幾,豈不愈於箚讓乎?卿其安心勿辭,共濟國事。仍傳曰,遣史官傳諭。上曰,注書出去,頒左右相箚批及減饍傳敎。臣宗明承命出頒後復入。上命洪梓讀周禮第三卷自第一板至第六板。上命宋瑩中讀之,自第七板至第九板。上命成天柱讀之,自第十板至第十四板。上命止之曰,儒臣解文義。梓曰,旣有文義之命,臣請以首章之義仰達焉。建邦經國,制度甚正,君有君之責,臣有臣之責,必有聖人之意,然後可行周官之法度。若無其意,而只欲行其法,則決難矣。至如漢之王莽,宋之王安右,亦借周禮,以行其私矣。上曰,靑苗,果倣周禮之何法也?梓曰,必有所倣矣。上曰,周禮雖美,而予今衰矣,似難强力而擧行矣。天柱曰,臣頃年甲戌爲承旨時,亦有所陳戒者矣。殿下雖自謂衰,而卽今則細務,盡付諸東宮,躬親總攬權綱,則遠大之業,正當可爲也。上曰,唐明皇之事,予實不知矣。彼以祿山爲兒,而使太眞抱之者,果何意耶?梓曰,想必蠱色而然矣。天柱曰,漢武帝秋風悔心萌,實由氣質之英明也,玄宗則氣質下於漢武,終迷而不返矣。瑩中曰,玄宗,實由太眞而至此矣。初豈昏弱者耶?上曰,明皇,初旣中興,則亦豈不謂難耶?梓曰,明皇開元之治,實由得宋璟·姚崇,而終任非人,故至此矣。上曰,漢獻帝,予甚哀之矣。若使光武當此,則能中興耶?梓曰,必能撥亂反正矣。上曰,曺操雖跋扈,若使光武當之,則操必爲能臣矣。梓曰,然矣。上曰,何進之招董卓,果何意?瑩中曰,何進之事,彷彿吳三桂矣。天柱曰,臣以吳三桂之事,有所達矣。明末有毛奇齡文集新出,故臣得觀而知其詳矣。其集中有李自成傳,三桂之事,誠切痛矣。有江南名娼陳沅,卽天下美姬也,三桂畜之家中矣。李自成陷燕京之日,三桂卽送降表於自成,而自成之將劫置陳沅於營中,三桂聞此報,卽痛其姬之見奪,收還降表,而請淸人來入山海關,爲君復讐云矣。我國人初以三桂之起兵雲南,望或興復矣。三桂不求朱氏後,而自立爲帝,則其意可知也。自毛奇齡文集行世之後,三桂之心事始綻矣。上曰,果然乎?上曰,羅蔘今在何處耶?天柱曰,作故矣。上曰,已至此耶?仍命書傳敎曰,前司禦羅蔘,在韋布時,已見於視學時,而爲元良桂坊,其直已知,故近者欲爲甄用,今聞已故云,其涉愴然。旣知其名,且見其面,聞其故而若常人,其本誠淺。不能招致林下之士若此,而讀書之士,孰能于于而來?令該曹特爲致賻,以示予意。諸臣仍退出。
上在昌慶宮。常參·經筵,以代理停。
自昧爽至巳時,有霧氣。
李基敬達曰,大司憲李昌壽,掌令李光瀷·安致宅上書入達,執義李克祿,持平李鳳祥在外,一員未差,今日以監察茶時之意,敢達。令曰,知道。
領議政李天輔二十七度呈辭。令于南泰著曰,安心調理。
李基敬啓曰,臣承命馳往館所問安,則上副勅以爲,連遣近侍俯問,極爲感激,夜間好宿云矣。敢啓。傳曰,知道。
南泰著達曰,副提學金陽澤,館錄成命之下,日事違召,尙不出肅,極爲未安。卽爲牌招,使之擧行何如?令曰,依。
金尙重,以弘文館言達曰,本館上番副校理洪梓,以禁衛營郞廳,今日軍兵放料及價布捧上時晝仕出去,而一日之內,勢難了當。每每草記,事涉煩瀆,限入直間,除草記往來之意,敢達。令曰,知道。
朴昌潤,以侍講院言達曰,本院新除授司書洪樂命,時在京畿豐德地。書筵入番事緊,斯速乘馹〈上來〉事下諭,何如?令曰,依。
令于南泰著曰,大臣·備局堂上引接。
朴昌潤啓曰,迎接都監堂上·館伴,依下敎來待矣。傳曰,館伴,迎接都監堂上,該房,有下敎事,同副承旨入侍于世子宮差備。
備邊司薦,以李命坤,爲咸鏡監司。
尹得載啓曰,新除授咸鏡監司李命坤,時在罷職中,何以爲之?敢稟。傳曰,敍用。
有政。吏批,判書李成中在外,參判金致仁進,參議趙明鼎病,左副承旨成天柱進。吏批啓曰,判書李成中在外,參議趙明鼎病不來,小臣獨政未安,何以爲之?敢稟。傳曰,仍爲之。
又啓曰,玉堂闕員,今當差出,而曾經之人,方在違牌坐罷中,無以推移備擬。合有變通之道,何以爲之?敢稟。傳曰,竝敍用。
又啓曰,玉堂闕員,今當差出,而擬望之人乏少,外任竝擬,何如?傳曰,允。
又啓曰,興海郡守今當差出。未準朔禁軍將竝擬,何如?傳曰,允。
以李宜老爲持平,鄭尙淳爲副應敎,洪梓爲兼弼善,李成中爲同經筵,尹鳳朝爲右賓客,權爀爲左副賓客,南有容爲右副賓客,鄭翬良爲司僕提調,金漢藎爲濟用提調,申光綏爲司宰提調,洪啓禧爲校書提調,金聖應爲活人提調,金相福爲尙衣提調,李爲掌苑提調,申晦爲掌樂提調,趙載洪爲觀象監提調,南德老爲司成,鄭尙淳爲兼東學敎授,徐命應爲義盈直長,以李徽東·趙載述爲氷庫別檢,尹學東爲慶州府尹,田殷祥爲興海郡守,趙重選爲淸安縣監,金履一爲濟用副奉事。
兵批,判書鄭翬良進,參判趙載洪病,參議李萬宗入直進,參知李昌儒病,右副承旨李基敬進。以李宇平爲同知,金福齡爲僉知,黃逵爲訓鍊判官,趙嶫爲主簿,邊儀夏爲武兼,金應鑑爲白翎僉使。同知單田殷祥,僉知三〈單〉李慶熙·卞至英·金命益,副護軍兪彦述·金朝潤·李松老·崔尙厚·韓聖齊·金賢善,副司果李漢豐·金允瑞。
假注書洪樂純在外代,以李得培爲假注書。
南泰著,以吏曹言啓曰,義禁府啓辭,弑父罪人宅尙,旣已承服正刑,胎生邑降其邑號,罷其守令事,允下矣。問于義禁府則宅尙胎生於楊州牧云,而守令勿罷事,曾有定奪。楊州則以陵寢所在,例不得降號之意,敢啓。傳曰,知道。
又以兵曹言達曰,忠翊衛將朴昌周,素患痰癖之症,近又添劇,時月之內,萬無起動供仕之望,呈狀乞遞。宿衛輪番之任,不可久曠,今姑改差,何如?令曰,依。
又以迎接都監言啓曰,臣等依筵中定奪,更使首譯,措辭請留,則勅使以爲,前後請留之勤懇,實出於仰體厚待之德意,行期之漸退,雖甚可悶,不得不更爲加留一日,以三十日起程云矣。敢啓。傳曰,知道。
又以迎接都監言啓曰,卽者差備譯官來言,御醫鄭允說,因上勅邀見診脈後,桂枝半夏湯三貼加劑以入云,故分付兩醫司劑入,而藥蔘,依內局提調定奪,以戶曹所在取用之意,敢啓。傳曰,知道。
又以迎接都監言啓曰,卽者差備譯官來言,上·副勅,率通官三員,家丁四名,登山亭云矣。敢啓。傳曰,知道。
以江原監司狀達,江陵等官居良人全日丁妻金召史等囕死·渰死事,令于南泰著曰,囕死·渰死人等,令本道恤典擧行。
以承傳色口傳,下敎曰,當該中官李漢謙,莫重公事誤踏,推考。
大司憲李昌壽書曰,伏以,仁天示儆,一何至此之極也?向來雷異,亦旣非常,諸臣之進言規勉,邸下之虛襟聽受,宜可以感格天心,導迎和氣,而今玆不令之變,又在一旬之內,轟燁之威,視前有加,繼以雨雹,達曙交作,其所以警動而譴告之者,殆若有丁寧無已之意焉。臣懍然心寒,反復深惟,而未得其故。或者前日之所以修省者,容有未盡其實,以致災沴之頻仍歟,則爲今之道,端宜益自惕勵,倍加側修,克務應天以實之義,不可狃於荐至,視以爲常,因循恬憘,如前之爲而止也。今之言消弭之方者,其說固多,而若臣區區愚見,則莫急於講學一事。臣經年在外,今始歸來,睿學造詣,顧無由仰測淺深,而第伏聞講筵,近或停撤。洪惟我邸下,天資近道,一念典學,雖在沖齡,尙勤日就之工,及此壯歲,寧有時豫之歎?秪由代理庶務,酬應多端,近又煢然在疚,哀慕靡遑,以致引接討論之漸不如昔耳。帝王之學,有異韋布,處事酬物,罔非進德之地,豈必讀書然後,方謂之學哉?然而從古哲辟,必皆孜孜於此,未嘗斯須或怠者,誠以簡編工夫,不但開益神智,實亦維持此心,一或間斷,則易致有十寒之憂,而無以濬萬化之源故耳。朱子居憂,自言進學,有勝於平時。蓋誦習之工,易奪於熱鬧之場,理義之味,自倍於寥廓之中。經歷眞至之語,前賢必不欺人,此正邸下慥慥着力之時也。噫,宗社之托,臣民之望,都係於邸下一身,今日之學與不學,而邦家之盛衰,世道之汚隆,實將基焉,則目下弭災,雖未知何者當先,而若其端本祈永之圖,孰有大於此者耶?抑又伏念睿學成就,必以招致賢士爲急。將欲親近薰陶,修廣德業,非徒備顧問以資多識,隆禮數以聳群瞻而已。肆我列朝,尤重斯義,猗歟作聖之功,允賴于玆,惜乎近日廷臣,無一人以此誦陳於邸下者。雖以緇衣好賢之誠,間嘗一再招徠,而徒爲觀美之具,殊無必致之意,無怪乎其深藏而不出也。當此遇災之日,延訪之道,尤不容少緩。謂宜益篤誠禮,別諭敦召,俾有以勉回遐心,出入离筵,則其於朝夕啓沃,爲益必大,竝乞深留睿念焉。臣久叨藩寄,狗馬病力,曲荷天地洪造,得以生入脩門。風憲重任,夫豈可堪,而國哀荐仍,義重奔問,冒沒肅命,悠泛隨行,未能出謀論事,以效職責。卽因賓對,召牌儼臨,而疾勢添苦,又未免違逋,不匡之刑,宜自臣始。倘蒙亟降威罰,以警具僚,則亦可爲消災之一道,豈但微臣之幸也?臣無任云云。答曰,覽書具悉。尤切懍惕之中,所勉切至,可不體念焉?卿其勿辭察任。
司諫金光國書曰,伏以,無似賤臣,忝叨諫官,當得言之秋,速溺職之辜。日前詣臺,亶出於引罪訟愆,而見格喉司,狼狽而退,旣悚且恧,無所容措,而兩日陪班,隨衆奔走,自顧顔騂,人將謂何?第伏念昨夜雷動之異,倍於前時,電光之閃鑠,震響之暴壯,無異盛夏,雖以臣之愚昧淺識,不覺蹶然起坐,憂歎達曙。噫,臣於是,始得間矣。日者之示異,此乃仁天警告我邸下之意也,今日之洊雷,此乃邸下未盡修省而然也。天人之際,甚不遠,以形言之,則地尺以上皆天也,以理言之,則聲氣皆相通也。是以,湯言纔發,而大雨千里,中宗修德,而祥穀暮死。卽是而觀之,則其可以玄遠,而頃刻忽之哉?今番之雷異,相繼於七八日之間,而一日加於前日,初若諄諄,後復虩虩。不知何樣禍機,伏在冥冥,而其所以警飭之申戒之,若是其丁寧頻複也。深嚴幽獨之地,非臣隣所敢知,而邸下反顧自省,則未知近間以來,某事爲欠敬,而某政爲失中耶?一日之內酬應之道,其機萬千,而以今日最急務言之,則勤學爲第一,勤政次之。蓋不以學,先之於盛壯之時,則爲政雖勤,而未免爲漢高之雜霸,唐宗之假仁,況下於此者乎?臣於年前,以斯二者,仰勉於邸下,則下敎有以所言切至,此後各別留意爲答。臣奉而退歸,仍遂待罪南土,今有五年所矣。近於班次之後,獲近离明之光,德宇之宏深,天質之明粹,非復前日所覩矣。於是乎伏想學問之進益,光輝之發越,無待乎加勉,而賤心之欣躍,實倍於常品之外矣。第臣以近日數事論之,則不能無私憂者。書筵,乃邸下之不可一日間斷者,而居然停講,已有日矣,次對,卽軍國之最大政,而間者停廢匝一月矣。廟堂,以彌縫度日爲事,臺閣以緘默苟容成風,人事之所以修於下者如是,則上天之所以應於上者,安得不如右乎?邸下若不惕然改圖,側身修德,一以答天譴悅天心爲事,則臣恐雷雨之作,不知又在何日,而咎徵之見,不但止於是也。大抵爲學之道,非特開卷講讀之謂也。進而有論辨資益之工,退而有思索體驗之方,凝神於堯典之欽明,發奮於湯盤之日新,內而不愧屋漏,外而洞開諸門然後,方可爲天人之學也。爲政之規,不但文簿可否之謂也。是令也果無損於成憲,而無傷於仁聞耶?是政也能允合於天工,而可解於民慍耶?措一世於久安長治之域然後,方可爲帝王之業也。伏未知邸下爲學爲政,果能無愧於是二者否乎?如有毫分不慊於睿心,則伏願繼自今嚴立課程,猛加省察,雖於無災之日,尙若聽雷之時。念上穹仁愛之至,體大朝付畀之重,澡雪光明,丕顯昧爽,發揚進修,超然物累,由是而日闢講筵,討論經禮,明詔臣下,洞開言路,以之發號施令,一循天理之公,大小臣工,克盡交修之道,則堯天舜日,廓然淸明,上帝鬼神,收還威怒,庶乎其不旋日矣。伏願邸下懋之哉。臣於治書將上之際,以次對,召牌儼臨,而臣本來痰眩兩症,遇寒添劇,胸膈痞悶,若將隕絶,實無束帶供仕之望。玆不得不隨詣闕外,徑還私次,臣罪至此,實無所逃。伏乞睿慈,先治臣逋慢之辜,以警他人,仍遞臣職名,以延殘喘,不勝幸甚云云。答曰,覽書具悉。尤切懍惕之中,所勉切至,可不體念焉?爾其勿辭,從速察職。
獻納柳健書曰,伏以,邦運不幸,荐罹大慼,貞聖王后禮陟未幾,仁元大妃又棄臣民,八域含生,普切痛隕。虞卒已畢,秋序向盡,伏惟大小朝誠孝出天,哀慕罔極,撫時攀號,何以堪處?區區下情,不任悲慮之至。仍念臣本以庸下,最居人後,濫荷大朝之洪造,歷試內外,踰溢涯分,而了無尺寸之效,有以仰答恩私者,居常愧懼,若隕淵谷。不意玆者,薇垣新除,遽降於乍往郊坰之日,繼以有馹召之令,臣且感且惶,靡所容措。恩旨之下,不敢久淹鄕廬,今始來伏私次,而素患風眩之症,添劇於往來觸冷之餘,頭目暈痛,精神迷瞀,委身牀席,不省四到。以此病狀,束帶供仕,萬無其路。玆敢略陳短章,仰暴危懇,伏乞睿慈,俯賜照諒,亟令鐫削臣所叨之職,俾得安意調治,千萬幸甚。臣方祈免,而目下災異,實不勝警懍之心,敢以一言尾陳之,惟邸下澄省焉。日昨雷變,乃作於收藏之時,而荐臻於旬日之內,天道失序,陰陽乖錯,一至於此。災不虛生,必有其應,則誠未知何樣禍機,伏在於冥冥,而天之警告,若是其重複耶?伏想以邸下畏天之誠,其於修省之道,宜無所不用其極,而又況諸臣之進言者,有以誠之一字勉之者矣,有以勤學勤政戒之者矣。斯誠切至之要言,消弭之良方,今使臣雖極言竭論,以贊我邸下謹天戒之誠,良亦不出於此數者之外矣。噫,說而不繹,孔聖攸戒,行之惟艱,書經攸訓。今邸下於諸臣之言,雖以體念爲答,未聞有大警動大振作之擧,而一味悠泛,無異於平常暇豫之日,此實有乖於翕受敷施之道,而甚非所以答譴消災之意也。古之聖王,直是眞箇去做,說誠意,直要意誠,說勤學勤政,直要學勤政勤,不作空言。倘邸下說誠意,但將誠意,吟詠一餉,說勤學勤政,但將勤學勤政,吟詠一餉而已,而不思所以眞箇去做,則雖欲回天怒而消災咎,其可得乎?抑臣又聞,古人有言曰,一念纔是,便是上帝監臨,一念纔不是,便是上帝震怒。然則吾心,卽一天也。今日弭災之策,無徒求之於在上之天,而反以求之於在我之天,務存其是者,而決去其不是者,使我方寸隱微之地,少無纖毫之私累,而其虛明廣大之體,直與天心而吻合,則將見上帝監臨,轉災爲祥,而邦其永孚于休矣。惟邸下懋哉懋哉。臣於治書將上之際,伏覩大朝夜下傳敎,則以耳目媕婀,辭旨截嚴。臣之忝叨言地,亦有日矣,而見識魯莽,言議巽劣,未能出一言論一事,以效一日之責,則其媕婀之罪,臣無以自解。惟願亟被譴罰,以爲含默不職者之戒焉云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,尤切懍惕之中,所勉切至,可不體念焉?爾其勿辭察職。
右副承旨李基敬書曰,伏以,臣本草莽,廁跡周行,旅進卄載,馴致上士之列。從前踐歷,卒踰涯分,而才識蔑如,絲毫莫補,常懷弗職之懼,只切撫躬之慙。乃者彫蟲之技,過被華衮之褒,御筆加券,寶墨留香,事曠前古,榮動臣隣,繼又有銀臺特除之命,臣於是惝怳震懍,不知所以措身也。噫,空疎如臣,最居人下,而文字媒榮,驟躐淸塗,苟求古人自處之義,則寧有遽然進身之路?臚唱在前,客使方至,無計辭巽,唐突出肅,廉義大防,放倒至此,臣實自恧,人將謂何?抑臣尤有所萬萬不可冒進者。向年一疏,首論用人一節,而敢以中批之無他端者,申申爲言。今臣姸醜長短,曷嘗有所試,而獨以文藝之末事,遽承特達之上簡,則其爲無他端,孰有過於此者乎?在他人則不以爲然,在臣身則不以爲嫌,心口不應,言行不謀,則正所謂索性鄙夫之奚有所取也哉?伏乞邸下,特許鐫免,俾全微諒,實區區之望也。日昨雷電,變係非常,而臣適緣暇故,未能隨參於院達,耿耿愚衷,有不敢終默,略此附陳焉。臣久侍講筵,伏覩邸下平日敬天之誠,未嘗斯須間斷,則今當仁愛之警告,所以恐懼修省者,固何待於臣工之言,而第伏念應天之道,必貴以實,居敬之工,其要在獨。臣愚死罪不敢知,邸下其能處幽獨如明顯,而誠心對越,無一毫文僞之私乎?不然則恐無以底上天之悅豫,而轉災爲祥也。若乃勤政懋學,諸臣已備陳之矣,臣無用架疊,只以務實謹獨四字,爲邸下獻,惟邸下,勿以人廢言焉。臣無任云云。答曰,覽書具悉。尤切懍惕之中,所勉切至,可不體念焉?爾其勿辭,從速察職。
掌令安致宅書曰,伏以,雷轟電燁,非時荐災,自夜徹曉,小大震驚。伏惟邸下煢煢在疚之中,懍然恐懼,當如何哉?人事有失於下,則天變必應於上,此理昭然,而若夫指某事,爲某事之應,漢儒傅會,昔賢所譏,則臣何敢覼縷闕失,鑿說符應,而顧今民生之困悴,人心之澆薄,侈靡之俗,貪汚之習,孰非可以召災,而至尊獨憂於中朝,群僚莫承於下風,弘濟生靈,未究其惠,振勵治化,未得其要。藩鎭守令之數遞而民無固志,官方科臼之混淆而士多失趨,有識之寒心,玆蓋久矣。上天之示警,夫豈偶然?惟我邸下仁孝之德,孚于上下,代理機務,夙夜戰兢,則遇災修省之方,亦何待於區區陳戒之說,而若論消弭之策,亶不外於一誠字。臣於前日上書,微發其端,而不能索言,今請申復焉。夫無妄之謂誠,不息之謂誠,無一毫之私僞,無一刻之間斷,純然而合于天者,乃此誠之工夫也。先儒有言曰,有天德,便可語王道,天德者誠也。伏願邸下,克勤克愼,加意於此誠,無怠無遑,從事於此誠,幽顯一致,始終無間,以體大朝之身敎,以格上天之視聽,則災異之警,適足爲玉成之會,而轉移之機,不啻如桴鼓之捷矣。然而誠不能自誠,必學而明理,眞知實踐然後,乃可以收自慊之效,而臻純一之域矣。又願邸下,頻接宮僚,講慣經旨,務時敏而來厥修,敬義夾持,知行俱到,則至誠之道,其在斯歟。惟邸下澄省焉。臣素患痰癖之症,挾感氣而陡劇,疼痛嗽喘,蠢動無路,而召牌之下,不敢坐違,隨詣闕外,拜章徑歸,伏乞亟降威罰,以礪臣工焉。臣無任云云。答曰,覽書具悉。尤切懍惕之中,所勉切至,可不體念焉?爾其勿辭察職。
掌令李光瀷書曰,伏以,臺端一步,卽臣自畫之地,夫豈有冒出之勢,而適値動駕在前,他不暇顧,黽勉出肅,連參侍臣之列,而曠日虛帶,罪戾層積。今以次對,召牌儼臨,而顧臣賤疾,有加無減,寒熱迭攻,頭疼兼劇,實無自力趨參之勢,擔詣闕外,敢陳疾痛之呼。伏乞睿慈,俯垂矜察,遞臣之職,仍治臣違傲之罪,以昭法紀幸甚。臣方祈免,而微忱耿耿,敢此附陳焉。噫,一旬之內,天災荐疊,方在收藏之節,而燁燁之光,轟轟之聲,無異盛夏。一猶可愕,矧又再乎?惟我邸下,膺大朝付托之重,盡夙夜時保之誠,睿學緝熙,令德丕彰,宜可以孚格天心,克致休祥,而皇穹之警告,若是諄複,不啻耳提而面命,此其故何也?顧今紀綱解弛,未克振刷而然歟?群工怠惰,不能欽承而然歟?荐饑之餘,民生困悴,而懷保之政,有所未盡而然歟?夫消災禳異之方,非止一二,而固不越乎邸下之一心,卽勤學勤政是已。臣於日前,敢以此有所仰勉,而邸下不以人廢言,特降體念之批。擇蕘之量,臣實欽仰,而自愧拙陋之言,無所裨益也。惟此勤學勤政之說,雖似常談,而若其遇災修省之要,應天以實之道,亶在於是,故不避煩瀆,敢此重言而複說。伏願邸下,益勵奮發之志,克懋側修之誠,雖在哀疚之中,時御書筵,日講治務,以之整紀綱而飭群工,恤民隱而答天譴,則災沴變爲吉祥,化理自躋淸明矣。豈不休哉?今年雖云稍豐,屢歲凶歉之餘,民生之殿屎,尙未蘇醒,凡所以撫摩字育之方,有不容少緩矣。就以陳田事言之,我大朝前後起墾陳廢之命,極其申嚴,而守令不善奉行,田不加闢,野多荒廢,白地徵稅之弊,猶夫前日,未有實效,已成民間之痼弊。終歲耕作之穀,半歸陳田之稅,蔀屋之困窮,由是而日甚。伏願邸下,俯詢廟堂,申飭各道道臣,使之一一査出,陳田最多守令,繩以重律,詳覈虛實,特蠲其稅,以紓民生一分之急焉。臣無任云云。答曰,覽書具悉。尤切懍惕之中,所勉切至,可不體念焉?書辭令廟堂稟處,爾其勿辭察職。
丁丑九月二十五日辰時,王世子坐時敏堂。大臣·備局堂上引接入對時,左議政金尙魯,右議政申晩,左參贊李昌誼,右參贊洪象漢,行司直金聖應·洪啓禧·金漢喆,判尹申晦,刑曹判書李益輔,大司諫洪重孝,右承旨朴昌潤,副修撰宋瑩中,事變假注書洪錀,記事官李亨逵·李東泰,以次進伏訖。金尙魯曰,近來日氣乖常,寒暖不適,此時睿候若何?令曰,一樣矣。尙魯曰,調攝之節,亦何如?令曰,一樣矣。尙魯曰,臣伏見春坊小報,則自迎勅後,足部浮高之症有加。未知卽今加減如何?令曰,苦歇無常矣。申晩曰,卽今感候若何?令曰,日氣朝晝異候,故或有失汗觸冷之時,尙爾呻吟,而寒痰亦盛,可悶矣。晩曰,喉痛加減,亦若何?令曰,一樣矣。尙魯曰,伏聞頃日下令,則有腹部橫亘之候矣。今則有勝乎?令曰,大體一樣矣。晩曰,丸劑進服乎?令曰,連有感氣,故姑未更服矣。晩曰,待差勝卽爲進服伏望。尙魯曰,大朝聖候若何?令曰,一樣矣。尙魯曰,日氣如是乖常,幼沖之年,患感可慮,元孫氣候連爲安順乎?令曰好過矣。尙魯曰,近年以來,秋冬之雷異,無歲無之,而至於今番,一旬之內,連有三次之雷變,而日昨之雷,始自五更至曉,轟燁之聲,無異盛夏,晝亦繼爲之。未知何樣禍機,伏在何處,而仁天之示警,如是諄諄不已?於客使在館之時,臣等尤不勝驚惶懍惕之心,昨陳仰勉之箚矣,及承睿批,有銘諸心骨之敎。非但臣心之感幸,我邸下遇災警惕之意,可謂至矣,而大抵修省之道,遇災之初,則靡不惕若,而日久以後,則或不無漸弛之慮。臣雖如是陳勉,亦安知無臣心之先弛也?伏願邸下,終始如一,無時豫怠焉。令曰,懍惕之心,尙未定焉。所陳切實,當體念矣。晩曰,冬雷之變,近年以來,殆無虛歲,而至於今番極矣。一旬之間,如是荐疊,而日氣猶且陰暖,前頭之止息,亦未可知矣。豈不大可懍惕者乎?惟我邸下恐懼自勉之道,莫過於講學勤政,必也大奮發大振作,能有實效然後,庶可以仰答天譴矣。伏願邸下,凡於酬應施措之間,燕居幽獨之地,一念敬畏,動靜云爲,實出於誠心,則豈不爲轉災爲祥之道乎?此臣所以區區望祝者矣。令曰,各別銘心而體念矣。尙魯曰,今以體念下答,而如無實效,則非但爲應文之歸,實不合上答天譴之道矣。惟我大朝嚴廬哀疚之中,昨下絲綸,諭以自過,辭敎鄭重,至有減膳之擧,而責躬切至,臣等之罪,於斯尤重矣。伏想邸下已爲睿覽,欽體聖旨,益加振勵焉。仰惟我邸下之方寸,自具一天地,邸下之方寸淸,則天地之氣淸矣,睿心正則天心正,而聖心亦悅豫矣。幽獨得肆之地,邸下之一動一靜,高高彼蒼,無不監臨,則今此仁天之示警,必有所由矣。邸下若不惕然改悟,而反己修省,則謂之無可奈何,而更不眷顧矣。如此,將無以承邦命,而必至於亡國而後已,豈不大可恐懼警惕者乎?臣之縷縷所達,雖出於憂愛之衷,皆是常談陋說陳腐之外,別無他辭,而雖以近來年事言之,荐饑之餘,國運不幸,連遭大慼,君臣上下哀毁罔極之中,今年年事初有豐登之漸矣,北關沿邊之水災孔酷,許多人家慘被漂沒之患,嶺南海溢地坼之變,尤極非常。以此南·北之民,幾至於無恒心,而將有離散之擧,十室太半空虛,間或有全虛村落,人煙斷絶云,實爲憂悶,而差可少幸者,幸無邊憂,而若有此患,必至於莫可收拾之地矣。以廊廟言之,首相則積月引病,如臣愚魯者,逐隊僚相,冒沒隨行,而初無出一謀做一事之擧。不才如此,邸下曾已睿燭矣。筋力奔走,雖非大臣之責,而素多疾病,亦不得隨事奔走,冒據廊廟之位,一味尸素,只自愧恧而已。近日連伏見春坊小報,則兩次書筵,逐日開講,實不勝欣幸。調攝之中,若或有難强之時,替以召對,勤勤孜孜,少無間斷作輟之憂焉。邸下代理以後,若言其政學之勤否,近來則書批及凡百酬應之節,或不無經宿遲滯之嘆,此實有欠於愼終之道矣。此等之言,臣等若不陳勉,邸下從何以得聞乎?此臣所以感泣仰勉者矣。惟彼上天至仁至畏,少無私護,則燕閒愼獨之地,動靜云爲,一不合於天心者,臣等雖未聞知,高高彼蒼,日監在玆,則莫畏者豈非天乎?此古聖王所以畏天之威者也。伏願邸下,兢惕於天人之際,戒懼於善惡之幾,振勵修省焉。令曰,所陳,出於斷斷忠愛,豈敢不銘心體念焉?晩曰,左揆縷縷陳達,實暴衷懇,臣無所加勉者,而惟我邸下之上天,卽大朝也。邸下之一事一政,吻合於聖心,則自可合於天心矣。然施措之間,若或有過爲思量之端,則亦不無參錯私意之慮。伏願邸下,益加勉勵焉。令曰,各別體念矣。金聖應曰,遇災消弭之策,大臣罄陳無餘,臣豈別有所仰陳者,而今此雷異之變,實無虛生之理,此正人君反己自勉之機也。惟願邸下,一念警惕,益加猛省焉。令曰,體念矣。李昌誼曰,臣以山陵都監之役,六朔在外,今始登筵,而大臣諸臣,皆以恐懼修省之意,已爲陳勉,臣無所更有仰達者,而大抵修省弭災之道,莫過於昔我肅考敬天恤民四字之敎,而欲法堯·舜,當法祖宗。惟願邸下,欽體此意,一心匪懈焉。令曰,各別體念矣。洪象漢曰,昨日相臣陳勉之箚批,有銘諸心骨之下答。今以此四字之批,日夕戰兢,夙夜匪懈,則庶可以仰答天譴矣。伏願邸下,反己修省,益懋自勉之工焉。令曰,當體念矣。洪啓禧曰,今日賓對,在雷異之後,故諸臣皆以遇災修省之意陳達,而邸下以體念爲敎,臣豈別有所仰陳者乎?但天之降災非一,而其最著最顯者,莫如雷。蓋陽氣發洩而爲雷,一年之內,雷之出地,百八十日,入地百八十日。入地百八十日之內,戌亥二月,正居其中,雷之爲異,視他月爲甚,故自古九·十月有雷,則君臣上下,必警惕交修,以講弭災之道。然天道玄遠,其應不在目前,故人情易於狃安,口說災異之可畏,而心內未必其眞有警惕,此爲可悶。天人之際,若無交涉,則堯·舜·禹·湯·文·武之訓,有若上天之臨之在上,質之在傍然者,豈故爲不必然之言,以欺誑人哉?若深體堯·舜·禹·湯·文·武之訓,則天之可畏,眞切明白,其所以警省者,自不得不深矣。詩曰,昊天曰明,及爾出往,昊天曰朝,及爾遊衍。凡人之日用云爲,無一事之非天,無一物之非天,如是看得,必欲事事而合天理然後,可爲修省之實矣。合於天理者爲善,不合於天理爲惡,卽事卽物,而合於天理,則爲善,斯須不合於天理,則爲惡。善惡之間,本不相遠,一念兢惕,則爲堯爲舜,一念放倒,則爲桀爲跖,其間不容毫髮。臣之區區,只願邸下兢惕於天人之際,戒懼於善惡之機,以盡修省之方焉。令曰,各別惕念矣。金漢喆曰,大臣諸宰,以恐懼修省之意,次第陳達,俱爲切實,更無可達之語,而今年災異,極爲非常,南邊海溢地坼之災,北關沙汰墊沒之患,前所未有,而窮凶極惡綱常之變,繼出於都下咫尺之地,驚心慘目,莫此爲甚。收藏之月,轟燁之異,疊現層出,有若皇天警告,諄諄不已者然,此其何故也?大小臣庶,驚惶恐懼,久而冞切,此正人君反己修省,轉災爲祥之幾也。近日伏覩諸臣疏箚批旨,且伏聞諸臣筵達下答,有以見邸下體天反己之盛德也。書曰,顧諟天之明命,詩曰,畏天之威,于〈時〉保之,傳曰,皆自明也,明者,明明德也。以邸下明德,益加自明之工,則豈不爲于時保之之好機會耶?邸下方寸,自具一天地,邸下之方寸正,則天地之氣亦正。邸下倘能於燕居之中,先正方寸,體驗於動靜云爲之間,一念之善,自合於天道。或有一事之不善,則莫曰天何以知之,又莫曰大朝何以知之,惟以此勉哉勉哉。天心乃格,大朝悅豫,災異可轉而爲祥矣。區區憂愛之誠,自不能已,敢此仰達。令曰,各別體念矣。申晦曰,大臣諸臣,以恐懼修省之意,縷縷陳達,而邸下皆以警惕體念爲敎,臣不勝欣幸。大抵遇災消弭之方,莫過於一念之誠愼矣。惟願邸下,以誠愼二字,終始加勉焉。令曰,體念矣。李益輔曰,諸臣皆以恐懼修省之意,罄陳無餘,臣實更無仰勉者,而重臣洪啓禧之戒懼於善惡之機爲勉之辭,誠爲切實。伏願邸下,亟察於幾微之際,振勵於自勉之工焉。令曰,留念矣。尙魯曰,此濟州前牧使李潤成狀達也。備陳島中三邑已判凶歉之狀,仍以爲當俟各穀成就,卽爲巡審後參量請穀,而如不能趁歲前運穀,則恐有後時之慮,請令廟堂,預先講確,俾得及時救濟矣。守臣此狀,在於巡審之前,雖未知三邑秋成之的如何,而以狀辭觀之,其凶荒之已判,大抵可知。耽羅三邑,處於窮溟之外,連歲大歉,如此民憂,有不可勝言。欲俟守臣請得穀數,始爲許劃,則絶海船運之際,將使飢困之民命,未及賴活。本道沿海邑所在常賑耗中,米一千五百石,租二千五百石,皮牟二千石,合六千石,分付道臣,爲先急速分劃,以各邑地土船及本島船隻,嚴飭運送,以爲冬前春初接濟之資,而擧後形止,使之卽卽馳聞,其餘不足之數,待守臣追後狀聞,更議加劃,而以湖南沿海一帶言之,年年因濟州移轉,邑邑穀物,殆將蕩然,亦非細憂也。今此移轉之穀,各別親執撙節,毋敢毫分濫費事,亦爲嚴飭守臣,何如?晩曰,濟州之連被慘凶,實爲矜悶,前頭接濟穀物,不可不預先劃送矣。晦曰,湖南羅里舖之設置,蓋爲接濟耽羅,而近因穀物之耗縮,每以沿海他穀移轉,事甚可悶。島中雜物,雖有出來於本舖者,本舖不善作米,以致如此,是豈當初設置之意哉?此後則各別申飭,俾有實效,宜矣。漢喆曰,羅里舖倉,初旣爲濟民設置,而近來倉穀之耗縮如此,此豈設置之本意乎?另加申飭,俾有實效,則好矣。尙魯曰,重臣所達誠是。此亦分付道臣,嚴飭作穀,以補濟民接濟之資,宜矣。令曰,依爲之。出擧條尙魯曰,昨年秋,因濟州前牧使洪泰斗狀達,本州賑穀移轉時,金汝先等所載船隻,雖稱漂到異國,船不破人不渰,而穀物之全數投海云者,明有奸狀。令本道嚴査申聞後處之事分付,而前道臣李昌壽査狀以爲,移轉船隻初泊白島之時,穀物滿載,旣是他船人之所共見,白島離發之後,逢風漂散,亦爲他船之所同然,則其所發明,不無所據。至於卸投穀物一節,雖無可證之端,大洋遇風,板退楫破,則死中求生之際,不可謂無是事。屢次嚴訊之下,所供如前,跡雖可疑,情則可恕云矣。當初穀物之稱以船漂,無一石見在者,雖涉可疑,而屢經訊覈,終未得弄奸情跡,則不可無參酌之道,道臣所論,儘有意見。其漂失穀物蕩滌,汝先等放送事,分付道臣,何如?令曰,右相之意,何如?晩曰,臣亦別無異見矣。令曰,依爲之。出擧條尙魯曰,此黃海監司沈墢申本也。黃州改量後,山腰以上,各年加起,田五百三十三結零,可合火田,而民人輩見其火田白徵之弊,願爲續田,依元續田例減稅事,請令廟堂稟處矣。山腰以上起耕處,例爲火田,而爲慮白地徵稅,願屬於元續田者,民情誠可矜矣。火田之作爲續田,旣有其例,所當依狀請施行,而事係田政,自有所司,分付該曹,卽爲稟處,何如?晩曰,民人之必避火田,而願入續田者,可見其情之矜悶矣。田政旣是地部所管,令地部稟處,似宜矣。令曰,依爲之。出擧條尙魯曰,此黃海前兵使崔鎭海狀達也。以爲本營領軍將士不成貌樣,戎政疎忽者,專由於無料布之致,故別備二千兩錢,欲爲料布之資,而其數猶爲不足,正方山城軍餉二千石,移付本營,糶糴取耗,添補於別將以下與營下羅卒料布及騎武士都試施賞事,請令廟堂稟處矣。帥臣留意軍政,有此狀請,誠不無意見,而昔有〈日〉之創出料額,頃年因朝令,一倂汰罷,則今不可爲補許多料布,劃給山城軍餉,今姑置之,何如?令曰,右相之意,何如?晩曰,觀其狀辭,雖不無意見,而今不可創出許多料額,左揆所達,誠是矣。令曰,依爲之。出擧條洪重孝曰,請充軍罪人李時蕃依律處斷。措辭見上令曰,勿煩。請恒延·命垕·敏樞等,仍令鞫廳得情。措辭見上令曰,勿煩。請卜連亟令王府,拿鞫嚴問,以正王法。措辭見上令曰,勿煩。請收還罪人天大酌處之命,夬正王法。措辭見上令曰,勿煩。請還收罪人益源定配之命,更加嚴鞫得情,夬正王法。措辭見上令曰,勿煩。請罪人匡師,更加嚴鞫得情,夬正王法。措辭見上令曰,勿煩。請罪人柱天仰稟大朝,亟令王府,以同參擧行。措辭見上令曰,勿煩。請罪人厚基仰稟大朝,亟〈令〉王府,以同參律擧行。措辭見上令曰,勿煩。請絶島安置罪人來復,稟于大朝,還寢發配之命,仍爲嚴鞫得情,以正王法。措辭見上令曰,勿煩。請申致謹·尹尙任,亟施追奪之典。措辭見上令曰,勿煩。請緣坐罪人抗,稟于大朝,亟擧孥籍之典。措辭見上令曰,勿煩。請逆賊時澤之應坐者,稟于大朝,亟施一律。措辭見上令曰,勿煩。重孝所懷,近年以來,雷異無歲無之,而至於今年,則一旬之間,有三次雷變,而日昨之雷,尤極非常。中外之憂慮危怖,已不可言,而大朝於嚴廬哀疚之中,特下減膳責躬之敎,恐懼之意,修省之方,溢於辭旨。今日廷臣,孰不欽仰,而況我邸下憂悶懍惕之心,當復如何?大臣重臣,以遇災消弭之策,敬天勤民之道,罄陳無餘。古聖王修省之方,固不出此,則此外臣無更達之辭,然今日上下之警懼勉飭者,以此雷變之作,則臣請以雷爲達。夫雷有天上之雷,有地中之雷,天雷爲无妄,地雷爲復。今當冬節已屆,地中之雷當伏,而天上之雷猶發,此所以爲災。古人云,災不虛生,必有所召。臣未知今日之災,有所召而然耶?無所召而然耶?若曰無所召而致之,則乃旡妄之災也,固無可憂,然若曰有所召而致之,則邸下所當猛省其致之之端,凡於人事之未盡者,政令之有失者,速改以從善,使合於旡妄之義然後,方可爲轉災爲祥之道。今日天上之雷,不爲災,而爲地雷之復矣。臣不勝區區憂愛之忱,敢以不遠復三字,有所仰勉焉。令曰,大體是矣。當體念焉。宋瑩中曰,臣等昨已聯箚仰勉,今無更達之辭,而天道雖玄遠,臨下有赫,則災豈虛生?今此雷異之荐疊,必有所召矣,此正人君反己修省之幾也。傳云,以親心爲心。伏願邸下,仰體聖意,一念警惕,益加自勉焉。令曰,所陳切實,當體念矣。瑩中曰,今番雷異,比前有倍,上下俱切恐懼之意。今日次對,備局諸堂,義當進參,以陳所懷,而其中多有懸頉不入來者,極爲非矣。不參備堂,一倂推考,何如?令曰,依爲之。出擧條瑩中曰,今日次對,卽雷異後初行,而亦出於恐懼修省之意,則兩司諸臣,所當進參,而只一諫長入對,事體極爲未安。多臺之請譴,雖涉重難,亦不可置而無飭,在京不入來諸臺,竝罷職,何如?令曰,依爲之。出擧條諸臣遂以次退出。
九月二十五日長時,上御崇文堂。迎接都監堂上·館伴入侍時,禮曹判書李益炡,戶曹判書李宗白,同副承旨南泰著,假注書李宗明,記事官金和澤·李鎭恒,以次進伏訖。上命儒臣持周禮第三卷入侍事,榻前下敎。宗白曰,今番則通官所給,似爲一千二百餘兩矣。上曰,所給太多矣。宗白曰,曾前亦有一千三百餘兩矣。姑爲先給五百兩,似好矣。上曰,若給一千兩,則當盡給之矣,豈可與彼人操縱耶?宗白曰,彼人,若於餞勅時,又有所望,則何以爲之乎?上曰,彼亦人也,豈有是乎?宗白曰,加稱之數,似當爲三百餘兩矣。上曰,加稱,若自戶曹給之,則雖至於萬兩,自司加給,而至於市人,則一分決不可以侵徵矣。各別嚴飭首譯,卽以送勅後決棍之意,分付,可也。晦日彼若發行,則似無妨矣,親傳香後,當送勅矣。仍命書傳敎曰,三十日勅行時,當行郊外,茶禮,分付儀曹擧行。上曰,三十日傳香,開東時擧行。出傳敎諸臣遂退出。
九月二十五日巳時,上御居廬廳。儒臣入侍時,同副承旨南泰著,假注書李宗明,記事官李鎭恒·李東泰,以次進伏訖。上曰,注書出去,昨夜減膳傳敎,政院已爲書入東宮乎,知入。臣宗明承命出,以姑未書入之意復命。上仍命書傳敎曰,旣命減膳,元良減膳,自在其中。雖不然,聞此宜有下令。況下有飭字,則代理之後,入侍承旨,宜持此白于元良。雖不然,令坐直承旨書入,而日昏不果,則今日仕進後,宜卽擧行,而尙不爲之云,其涉寒心。昨日入侍承旨遞差。雖不入侍,亦無下敎而宜飭,矇然坐直,承旨亦爲從重推考。上曰,承旨有闕代,行副護軍金尙重除授,牌招察任。出傳敎上命瑩中讀周禮第三卷,自第十五板至第十七板。上命泰著讀之。至土圭法,上曰,此法,可施於小國乎?泰著曰,亦可行矣。上曰,土圭,以木造成以入事分付。自第十八板至二十一板,上命儒臣解文義。瑩中曰,臣實惶恐,昨夜入侍,俄進東宮次對,未及見周禮,故今以迷見,仰達難矣。俄者東宮次對時,臺諫不參人員,竝罷職事,臣已仰達許施矣。上曰,注書出去,東宮次對,備堂不參人懸頉者,知入。臣宗明承命出,持備堂頉記入復命。上仍命書傳敎曰,今日次對,豈敢稱恙,而懸註者多,其涉寒心。公故外,一倂越俸三等。仍下敎曰,至於將臣,亦不來參,誠無狀矣。泰著曰,儒臣洪梓纔已來待云矣。上曰,注書出去,招儒臣以入。臣宗明承命出,與洪梓偕入。上命梓讀周禮,自第二十二板至二十六板。上曰,俄者何去乎?梓曰,臣以禁衛營從事官,晝仕出去矣。上曰,然乎?上曰,當該門差備中官,其涉慢忽,令該府處之。出傳敎諸臣以次出。
上在昌慶宮。常參·經筵,以代理停。
夜四更,流星出畢星下,入西方天際,狀如拳,尾長二三尺許,色赤,光照地。五更,月入太微垣。
自昧爽至巳時,有霧氣。
南泰著達曰,大司憲,掌令二員未差,執義李克祿,持平李鳳祥在外,李宜老未肅拜,今日以監察茶時之意,敢達。令曰,知道
領議政李天輔二十八度呈辭。令于南泰著曰,安心調理。
金尙重達曰,左副承旨朴昌潤,今日不爲仕進,卽爲牌招,何如?令曰,依。
南泰著達曰,副提學金陽澤,日事違召,尙不出肅,事甚未安。卽爲牌招,何如?令曰。依。
南泰著,以弘文館言達曰,新除授副應敎鄭尙淳,卽爲牌招察任,何如?令曰,依。
以鄭昌順爲假注書。
尹得載啓曰,假注書鄭昌順,時無職名,令該曹依例付軍職,冠帶常仕,何如?傳曰,允。
金尙重啓曰,右尹李之億,承命馳詣館所問安,則上副勅以爲,俺等夜來穩息。連承俯問,極爲感激之至云矣。傳曰,知道。
李基敬,以戶曹言達曰,依令旨,領議政李天輔今九月朔祿俸,令倉官更爲輸送于本家,則以爲,方在呈告中云,祿俸又不領受,來十月朔祿牌,亦不出給云。何以爲之?敢稟。令曰,令倉官更爲輸送。
金尙重,以迎接都監言啓曰,卽者差備譯官來言,上勅往副勅房云矣。敢啓。傳曰,知道。
南泰著,以義禁府言達曰,卽接月令醫員李燦國手本,則保放罪人柳煥德,病勢今已向差云,還囚之意,敢達。令曰,知道。
南泰著,以義禁府言達曰,忠淸左道敬差官狀達據,刑曹粘目內,靑山縣監朴天儀移本府處之事,達下矣。朴天儀自任所,時未上來云,依例發遣府羅將拿來,何如。令曰,依。
南泰著,以兵曹言啓曰,來十月當番騎兵二百四十四名,依定奪本曹點考後,仍令該曹襦衣題給之意,敢啓。傳曰,知道。
南泰著,以訓鍊都監言啓曰,都監分授都城彰義門南邊體城改築後,女墻今已畢築之意,敢啓。傳曰,知道。
南泰著,以禁衛營言啓曰,來十月當二番前部右司屬黃海道五哨軍兵,逢點實數六百五十二名,已爲點閱整齊。來十月初一日,與內外各處入直軍兵等,依例替代後,舊軍放送之意,敢啓。傳曰,知道。
南泰著,以禁衛營言啓曰,來十二月當三番前部後司屬黃海道五哨軍兵,來十一月二十五日,京中逢點,依例準二月朔立番之意,本道監·兵使處,預爲知委,何如?傳曰,允。
南泰著,以御營廳言啓曰,本廳來十月·十一月兩朔應立,左部左司屬慶尙右道五哨軍兵六百七十名,已爲逢點整齊矣。十月初一日,與前司軍兵替代後,舊軍放送之意,敢啓。傳曰,知道。
南泰著,以御營廳言啓曰,本廳來十二月·戊寅年正月兩朔應立左部中司屬全羅左道五哨軍兵,十一月二十五日,京中逢點,十二月初一日,與左司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
同副承旨南泰著上書。伏以臣,猥以無似,偏荷聖朝洪造,從前歷敡,已踰涯分,絲毫莫報,愧懼徒積。乃者詞科匪分,寵擢繼降,殊榮異恩,聳動臣隣,臣誠惝怳感激,莫省措躬之所也。顧此見帶之職,卽古之尙書省也。司喉舌而掌出納,其責任不輕而重,是豈如臣謭劣所可堪承者哉?且頃日兩承宣之遞職,實由於臣聯名之堂箚,而今臣所叨,卽其人被譴之代也。雖事在竊科之前,跡近蹊田之嫌,在臣廉義,固不可冒進,而適値放榜隔宵,迎勅在近,不敢他顧,黽勉出肅,而因仍蹲據,有愧初心,抑臣又有惶蹙不自安者。以日昨減膳傳敎之未卽書入,至承大朝重推之命,論其溺職之失,臣與入侍承宣,宜無異同,而聖度曲恕,獨逭重勘,此又臣難冒之一端。玆敢露章自列,仰請譴何。伏乞睿慈,俯賜鑑諒,亟許鐫免,以安私分,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,從速察職。
副司直曺命采上書。伏以,日月迅邁,兩陵因山奄過,秋序轉深。仰惟大小朝哀疚罔極之中,不瑕有傷損之節?臣民憂慮之忱,益復耿耿。臣昨伏見大小朝傳敎,以籌堂之懸頉,辭旨至嚴,惶懍震越,直欲鑽地輸身而不可得也。噫,臣之自來情地,非比一時遭薄規,而歲月稍久,隱痛愈深,遂乃矢心截鐵於凡係榮耀之地,不惟廟席訏謨,自知不似之甚明而已,顧究臣心,至恥難沒,而良足悲苦也。早晩鈇鉞,甘心於違命之誅,今荷天地至恕之恩,罰至越俸,匪罪如榮,撫躬增惶,益莫省攸措。仍念臣自燕反命,久違先壟之一覲,霜露凄感,而卽接墓奴急報,臣之父母山局內至近之地,有鄕人遽生偸占之計云。自聞此報,驚痛憤迫之情,不能一刻耐住,玆陳短章,徑尋楸路。伏乞离明,亟令削臣籌司之任,竝與擅行之罪,而仍令重勘,俾安賤分,千萬幸甚。臣無任屛營祈懇之至,謹昧死以聞。答曰,覽書具悉。時日易邁,成事已訖,秋序又盡,一倍罔極。卿其勿辭往來焉。
副應敎鄭尙淳上書。伏以,皇天不弔,大割荐降,貞聖王后禮陟未幾,仁元聖母奄棄臣庶。日月迅邁,兩魂殿成事已過,伏惟大小朝,孝思出天,哀毁踰制,必多有傷損之節,臣不勝區區悲慮之至。仍念臣以愚戇之姿,早出世路,猥廁淸顯,累忝使命。心雖在於公耳,事多咈於物情,畢竟顚沛,臣亦自料。及至憲書出而醜辱狼藉,殆令人掩耳不欲聞。身爲御史,名登白簡,卽前古之所未有,臣何足言?有辱朝廷,羞愧危懍,置身無地。伊時對緘之辭,略陳事實,已蒙聖鑑之俯燭,臣何敢追提更辨,以益其疲惱也?噫,奉命繡斧之行,耳目所屬,行動酬接,俱有官籍,則怳惚架鑿,恣其凌蹴,抑亦何意也?機緘至密,汚衊已極,灰念當世,無面可施,蒙恩便養之地,亦難蹲仍,投紱歸來,杜門屛伏。日者玉署除命,繼以牌召,而情危勢蹙,未免違逋,薄勘未幾,恩除復降,臣誠驚惶感激,莫省攸措。廉愧大防,不可放倒,淸華一步,鐵限在前,東壁地望之尤別,亦未可論。荐召之下,轉動無路,惶悶抑塞,不知所出。玆不得已隨詣闕外,悉暴危懇,伏乞睿慈,俯垂矜諒,亟賜遞改,重勘臣違傲之罪,仍令選部,鐫削臣職名,勿復檢擬,以靖私義,以謝人言,不勝萬幸。臣無任兢惶懇祝之至,謹昧死以聞。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭,從速察職。
上在昌慶宮。常參·經筵,以代理停。
李基敬達曰,大司憲,掌令二員未差,執義李克祿,持平李鳳祥在外,李宜老上書入達,今日以監察茶時之意,敢達。令曰,知道。
領議政李天輔二十九度呈辭。令于南泰著曰,安心調理。
左副承旨朴昌潤達曰,憲府連日監察茶時,諫院許久闕達,俱涉未安。兩司除在外外,未肅拜人員,竝卽牌招,何如?令曰,依。
金尙重達曰,副提學金陽澤,連日違召,尙未出肅,事體極爲未安。卽爲牌招,何如?令曰,依。
又以弘文館言達曰,副應敎鄭尙淳,書批已下,卽爲牌招察任,何如?令曰,依。
南泰著啓曰,臣承命馳往館所問安,則上副勅以爲,連承遣近侍俯問,極爲感激,而俺等夜來穩息云矣。敢啓。傳曰,知道。
金尙重啓曰,送勅時接見說話,依例書入,而或不無未盡處,令備局增刪,以備睿覽,何如?傳曰,允。
又啓曰,承文院官員,以都提調意啓曰,今此使號,以謝恩兼冬至使改付標事,命下矣。有方物謝表二道,令詞臣依例選出,何如?傳曰,允。
李基敬,以義禁府言達曰,刑曹申目內,西淸君煋移本府處之事,依下矣。煋今方待令於本府,卽爲拿囚之意,敢達。令曰,知道。
朴昌潤,以義禁府言達曰,時囚罪人務安前縣監鄭述祚照律公事,達下矣。鄭述祚前以他罪,定配于忠淸道忠原縣,依前罪目,發遣府羅將,押送還配,何如?令曰,依。
金尙重,以迎接都監言啓曰,卽者差備譯官來言,上勅往副勅房云矣。敢啓。傳曰,知道。
又以迎接都監言啓曰,卽者差備譯官來言,勅使回還時,一路宴享及軍威·軍禮樂·軍樂等,依上來時例,一倂減除,茶啖只設於宿所站云。以此知委於摠戎廳·開城府·三道道臣處,而在前如此之時,有遣中使申謝之例及三處別遣問安使之例,令政院考例擧行,何如?傳曰,允。
又啓曰,因迎接都監草記,勅使回還時,一路宴享等事,一倂減除。在前如此之時,有遣中使申謝之例,三處亦有別遣問安之例。令本院考例擧行事,命下矣。中路問安假承旨,則依例自本院差出,開城府·義州別問安使,令該曹差出,趁勅使未離前發送,何如?傳曰,允。
南泰著,以訓鍊都監言啓曰,本局待變新造黑角弓一千四十五張,校子弓一百五十五張,修補黑角弓二百八十張,校子弓二百七十張,合一千七百五十一張,把摠前郡守李道燮,監董造納,而軍器修造,已滿千數,則例有監董人褒賞激勸之道矣。今此李道燮,盡心勤勞,節省物力,其所造納,已過千數,令該曹考例稟處,何如?傳曰,允。
全羅監司洪麟漢狀達曰,來十月朔朔膳進上乾杮及薦新進上乾杮,節候尙早,限內不得封進,惶恐待罪事,令于金尙重曰,勿待罪事,回諭。
持平李宜老上書曰,伏以,皇天降割,貞聖聖母禮陟未幾,仁元大妃殿下,遽又昇遐,八域含生,普切慟霣。日月遄邁,兩魂殿因山倏過,虞卒奄訖。仰惟我大小朝出天之孝,攀號哀慕,何以堪抑?區區下情,竊不勝悲慮之至。仍伏念臣於年前,待罪南邑,奉職不謹,重陷罪戾,而聖度天大,薄譴旋宥,恩敍繼降,栢府新命,又下於杜門訟諐之中,臣誠惝怳感激,不省置身之所也。噫,臣之向來所坐,已暴於繡衣査治之際,又載於後官覈實之狀,奸吏之誣招,次第就服,新舊道臣,亦知其狀,則今於時移事往之後,臣何敢更事自辨,而第臣專昧事務,卒當敗局,致有此狼狽,每一思惟,惶愧交集。豈可以本事之脫空,日月之稍久,有所自恕,晏然爲冒進之計哉?官職去就,已無可論,今於召牌之下,承膺無路,玆不得不隨詣闕外,略控危懇。伏乞睿慈,特垂諒察,亟令鐫削臣所帶職名,仍治臣逋慢之罪,以靖私義,以肅朝綱,千萬幸甚。臣情勢危臬,旣不以言官自居,則不宜攙及他說,而第於目下災異,誠有所凛然憂懼者,亦不敢終默,謹此附陳,惟邸下垂察焉。噫,災異之作,何代無之,而豈有如近日之荐疊者耶?收藏之月,轟燁之異,已極驚愕,而七八日之間,再次示警,尤是罕有之變。況又冬霧雨雹,咎徵沓臻,丁寧諄複,殆若耳提而面命者,此曷故焉?惟我邸下仁孝之德,克孚上下,寅畏之念,不弛朝暮,則理宜天心悅豫,禎祥日滋,而乃反降災示警,殆無虛歲,式至今番,尤極可怕,臣實惑焉。雖然,臣聞從古以來,災沴之發,每在於治世,而不在於衰季者,蓋由仁愛之天,欲使人君恐懼修省,增益其所不及,玉成其德,益隆其治之意也。洪水大旱,雊雉桑穀,前轍是已。邸下若於此惕然敬畏,凛然戒懼,反顧修省,必思何事不合天心,何事不循天理,外而朝政,內而幽獨,物物而察之,事事而度之,一動一靜,一語一默,必以合天心循天理爲期,造次須臾,未或少忽,則大雨千里之應,祥桑暮死之休,可覩於今矣。苟如是,則仁天雷異示災之意,益爲邦命日新之資。轉災爲祥,回否爲泰,惟在於邸下一念之如何爾。伏願邸下,深留睿念,無以蒭蕘爲賤也。臣無任屛營祈懇之至,謹昧死以聞。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。尤切懍惕之中,所勉切至,可不體念焉?爾其勿辭,從速察職。
大司諫洪重孝上書曰,伏以臣,人望最下,踐歷未著,而猥荷大朝特除之恩,忝叨七諫之長,今已一旬有餘矣。向來一肅,雖出副急,廉隅全喪,去就無據,反躬慙恧,無地自容。日昨賓對,適在雷異之後,故冒沒趨參,略效勉戒之忱,而知識淺短,言辭拙訥,旣無以有槪於睿聽,適以貽羞於臺閣,當此天災荐酷,上下交儆之日,將焉用如許諫長哉?辭單久格,一味遵冒,俯仰循省,惶愧罙深。昨伏見右副承旨李基敬書本,則因其祈免之端,盛引中批之不可冒進,處義不苟,公議甚嚴。臣心之瞿然悚蹙,於是乎益倍矣。惟彼銀臺特授,尙以中批爲嫌,則況臣所叨之職,何等地望,何等掄選,而不待通擬,濫蒙時除,臣猶知愧,人謂斯何?若論中批之無他端,則臣實爲最。今若諉以承宣自引之語,而不思所以反顧自處之道,則眞所謂不識羞恥,而將不免有識之嗤罵矣。臣雖無似,豈忍爲此哉?伏乞离明,亟令鐫改臣職,以重官方,以靖私義焉。仍伏念次對儒臣之請罷不參多臺,雖出於遇災警飭之意,而伊日兩司諸臣,多有陳書之人。夫臺閣之職,在於言責,而不在於趨走。旣有陳戒之言,而未承下答,則此與無端不參有間,何罪之有?儒臣請譴,太無分別,以此爲罪,亦關後弊。臣謂陳書不參臺臣,則收還罷職之令,入對儒臣,推考警責,可也。臣於登對之時,宜卽陳達,而前席將罷,有懷未果,今始附陳於辭書之末。臣方自劾之不暇,而凡有愚見,亦不敢自隱,惟邸下澄省焉。臣無任屛營祈懇之至,謹昧死以聞。答曰,覽書具悉。遇災修省之日,況値次對之時,入對陳懷,其可宜也,而只陳書不參,其涉未安,故其時入對儒臣之請,是矣。今請還收,殊甚不穩,而請推儒臣,其亦過矣。爾其勿辭察職。
上在昌慶宮。常參·經筵,以代理停。
夜一更,流星出室星下,入西方天際,狀如拳,尾長二三尺許,色赤。
朴昌潤達曰,大司憲,掌令二員未差,執義李克祿,持平李鳳祥在外,李宜老未肅拜,今日以監察茶時之意,敢達。令曰,知道。
尹得載,以迎接都監言啓曰,卽者差備譯官來言,副勅往上勅房云矣。敢啓。傳曰,知道。
領議政李天輔三十度呈辭。令于尹得載曰,安心調理。
南泰著,以都摠府言達曰,副摠管具允明,以編輯廳堂上,今日晝仕出去,而煩達未安,入番間依例除草記往來之意,敢達。令曰,知道。
金尙重達曰,副提學金陽澤,一向違召,尙不出肅,事體極涉未安。卽爲牌招,何如?令曰,依。
金始煐啓曰,左尹具善復承命馳往館所問安,則上副勅以爲,俺等夜來穩睡矣。連承俯問,極爲感激之至云矣。傳曰,知道。
金尙重,以侍講院言達曰,右賓客李成中,時在京畿果川地,左副賓客權爀,時在咸鏡道監營任所。書筵事緊,竝斯速乘馹上來事,下諭,何如?令曰,依爲之。左副賓客交龜後,自當上來,勿爲下諭。
南泰著,以備邊司言達曰,今日本司之坐,堂上僅得備員,餘皆懸病不進,事體殊甚未安。懸病人員,竝從重推考,卽爲牌招參坐,何如?令曰,依。
傳于李基敬曰,上副勅及通官四人銀子所給之數,知入。戶曹稱錘,則已加準,而貢人稱錘,申飭矣。何以爲之乎,問啓。
傳于南泰著曰,儒臣持周禮,來詣于時敏堂集賢門。
大司諫洪重孝達曰,臣之愚昧謭劣,本不合於淸朝耳目之任,而諫長特除,乃出人望之外,慙惶悸恐,義在當遞,不待人言,臣固自知。乃者承宣自引之書,盛稱中批之不可冒進,則臣之私義,又添難冒之一端,故昨陳自劾之章,尾附賓筵未及陳之所懷矣。及承睿批,誨責備至,臣不勝惶蹙,繼之以訝惑也。夫國家設置臺閣之意,在於言責,不在於趨走之爲恭。日昨次對,乃在雷變之後,則兩司諸臣之隨詣陳章,各言修省之方,不害於有懷無隱之義。書旣捧入,未承下答,則不敢入對,臺體固然。此與無故不參者有間,而因一儒臣之陳請,倂許多臺之譴罷。此路一開,則臺諫之職,將無異於奔走期會之微官庶僚耳。事雖至微,後弊滋大。儒臣之混請斥譴,全不區別,則警責之請,烏可已乎?臣之所懷,專出於重臺閣規官師之義,而前席之未卽請還,猶訟不敏,退後之陳書追請,斷無他意,則今此不穩過矣之敎,實臣之所未曉也。言微誠淺,未蒙孚格,反遭此未安之批,其何可一刻仍冒於臺次乎?請令遞臣職。答曰,勿辭。
南泰著達曰,大司諫洪重孝再達煩瀆,退待物論〈矣〉。令曰,知道。
咸鏡監司李命坤上書曰,伏以,皇天不弔,荐降大割,坤殿禮陟,未逾數朔,慈聖仙馭,繼又上賓,因山奄過,虞卒已畢,率土含生,莫不奔走號霣。仰惟大小朝,孝思出天,哀毁踰制,必多傷損之節,臣不勝摧慟焦慮之至。仍念臣待罪峽邑,奉職無狀,自速吏對,施蒙恩宥,惶感恧蹙,不知死所。千萬匪意,忽伏奉北藩新命,臣誠愕眙惝惑,歷屢日而不能自定也。噫,方岳之任,從古所重,旬宣之責,何路或輕,而至若北門鎖鑰,爲任比他自別,則苟非威明足以鎭慴疆域,才略足以折衝樽俎者,莫宜居之。矧今邊禁易疎,憂虞多端,災荒荐酷,濟活無策。當此之時,不少難愼,苟然委畀於百無一能之賤臣,一任其敗事僨身,公私俱病,而莫之恤焉,此何擧也?臣立朝二十餘年,雖荷拂拭之恩,濫躋卿宰之列,以內以外,曾無一分報效。臣之長短,臣自知之,而今若罔念人器之不稱,徒思義分之至嚴,冒受重寄,不知自處,則畢竟狼狽,固不足恤,其於累聖上則哲之明,貽一路生靈之害,何哉?反復揣量,堪承無路,玆敢略控短章,瀝血仰籲。伏乞离明,俯賜諒察,亟令鐫削臣新授職名,以重藩選,以安微分,不勝萬幸。臣無任屛營祈懇之至,謹昧死以聞。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其勿辭,從速往欽哉。
海興君橿上書曰,伏以,日月流邁,兩陵因山奄過,虞卒已訖,秋序將盡。恭惟我大小朝,孝思罔極,哀毁踰制,撫時靡逮之慟,何以堪抑?率普摧損之中,尤不勝焦憂之忱。念臣猥膺專對之命,其在往役之義,不敢言私,淑裝治任,期日將迫,乞於未辭陛之前,獲蒙恩暇,往省先壟,俾伸至情。且臣祖父母·曾祖父母墳山,在於先壟一局之內,高祖母墳山,亦在不遠,可以一時展掃,而顧臣本生祖父母墳山,在於廣州一息之地,而臣身係宗籍,不能任意行止,闕然曠掃,今幾年矣。當此遠離,益切霜露之感。玆不避猥越,輒敢附陳於孝理之下,伏乞离明,特許五六日之暇,以伸人子烏鳥之私,千萬幸甚。臣無任屛營祈懇之至,謹昧死以聞。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其依所陳往省焉。仍令曰,給由馬,澆奠床備給。
丁丑九月二十八日三更三點,儒臣入侍時,上御居廬廳。承旨李基敬,假注書鄭昌順,記事官李鎭恒·李東泰,校理尹得養,修撰洪景海,以次進伏訖。上命儒臣讀周禮,又命承旨·注書讀之。臣昌順,讀至盡卷訖,上命儒臣陳文義。仍敎曰,大比者,卽式年之謂耶?景海曰,非但科擧,任賢擧能之事,皆可謂大比也。上曰,古有木鐸徇市之法,今無之矣。得養曰,先時者殺無赦,後時者殺無赦,亦此意也。上曰,我國有公私律,每引公律。諺云,熟鹿皮大典,如此而貪官汚吏,其可徵耶?得養曰,是在殿下。上曰,雖以今番都監言之,勅使一來,而市民皆起立矣。予或申飭,而近來官師相規亦無之。若有言者,皆是吹毛覓疵者,不見眞個相規者,誠慨然矣。景海曰,皆有私意,故然矣。基敬曰,雖今世之人,豈可爲都是私意耶?無好人三字,本非好語矣。景海曰,公者,淡而無味,私者,濃而有味,故然矣。上笑曰,私豈有味底物耶?基敬曰,公而後有眞味矣。上曰,人皆有浮念。無是者,非聖則愚。李喆輔嘗以爲是道成德立者,而趙明履常笑之矣。予意以爲若晉惠帝者,是也。基敬曰,此眞所謂全無是非者也。上曰,如此者,則亦無食色之慾耶?景海曰,此亦有慾矣。上曰,食色則雖至愚者,皆有慾,故貧者效富,侈風日盛矣。景海曰,一自酒禁之後,米直不踊,是亦省費之效也。上曰,儒臣曾爲御史,必知之矣。今則場市間無酗酒者耶?基敬曰,臣居鄕,故詳知之。今則場市間使酒相鬪之弊,甚小矣。上曰,承旨在何處耶?基敬曰,臣居湖南全州地矣。上曰,全州風俗,何如耶?基敬曰,此是豐沛之鄕,故比他有異矣。上曰,承宣爲春坊時,予已聞之,來歷詳言之。基敬曰,聖敎在於世系乎?上曰,然矣。基敬曰,臣居湖南,今已九代矣。上曰,與故相李尙眞,爲幾寸耶?基敬曰,故相與臣高祖,爲七寸叔姪矣。高祖厚先爲正言,卽古名臣廷鸞之從孫也。高祖以下無文科,而臣祖進士,臣父參奉,七代祖承孝爲修撰,而七代祖以上,則多文科矣。上曰,故相之後,誰耶?基敬曰,承旨臣李延德,卽其親姪,其孫則李宇夏也。上曰,是劾金取魯耶?得養曰,然矣,而金是下番之外祖也。上曰,承旨與故判書李德壽,爲幾寸耶?基敬曰,同姓而遠矣。上曰,今番爲科者誰耶?基敬曰,李得培也。上曰,是前日翰林李仁培之同姓耶?對曰,然矣。景海曰,李延德,質實可貴矣。延德死後,湖南一方,無高官繼其後者。今此承宣,蒙恩至此,誠可貴矣。上曰,延德,果質實矣。承旨無官,則下鄕乎?基敬曰,然矣。上曰,素聞承宣善文,今番重試之作,誠不泛矣。基敬曰,臣固不足言,而如洪梓者,素有文望。至於李命植,亦頗有文名矣。上曰,今番兩次庭試,得人甚多,喬木世家之人多參,前古無比。壯元李在協,則像貌氣骨,頓勝於其父矣。得養曰,朝臣中能見孫子科慶者,惟仁平一人云,是亦貴矣。上曰,然乎?誠貴矣。上顧景海曰,儒臣爲御史幾次耶?景海曰,京畿·全羅兩道,而全羅則按覈後仍暗行。上曰,爲羅州御史者,是李顯重耶?顯重言本倅鄭志翼,每謂羅州逆窟云,志翼,果爲是言耶?景海曰,臣往羅時,以此問於志翼,則渠以爲孟浪云矣。臣以朝廷德意,宣布於羅人,則皆感泣,而亦不復自疑矣。上曰,顯重語癖,本自如此。所謂志翼之言羅州民情事,皆過其實矣。湖南雜術,今亦有之耶?此是渠輩發身之梯,而京人多惑之,誠難矣。景海曰,多有以此行世者。基敬曰,此不過卑微之類,初不關於朝廷,而近來湖南衰敗,無表著可稱者,但有此等類,故遂以雜術,盡掩湖南,臣嘗冤之。然湖南之弊,則別有在焉。士不讀書,惟以科業爲務,士風日渝,此弊甚於雜術矣。上曰,此言儘好。儒臣之意,何如?景海曰,承旨是湖南人,故爲此言,然大抵人心,則極不好矣。上笑曰,此言,何如?基敬曰,自古皆稱俗詐,而昔在明·宣之際,名臣輩出。其時豈稱俗詐耶?近來則守臣,不務敎化,徒謂俗詐。一自逆獄連出之後,湖南二字,極不光鮮。非但羅人,雖如臣者,亦有移居之心矣。臣每欲爲湖南伸冤。今登筵席,言端旣出,敢有所陳矣。上曰,此言知所本矣。基敬曰,朝廷則以一道委之監司,監司則以一邑委之守令,而近來遐方之地,或有恣行不法者,至使其民,訢冤於備局者有之。民習則雖惡,而至此境者,亦守令之過也,此實慨然。上曰。是矣。羅州之如此,夏徵之所致,豈不痛哉?景海曰,臣累經御史而見之,則守令誠難矣。然知臣莫如君。此後差員及新除守令,每令入侍而親見之,則其能否長短,豈逃天鑑之下乎?上曰,故宋左相,亦爲是言。只見外貌而退之,亦迫切矣。景海曰,臣以淸安·延豐擇差事有達,而淸安則頃日政趙重選爲之。其謝恩時,臣邀致見之,則其能治與否,姑不可以外貌判之矣。上曰,其望,以軍門懸註,故予已怪之矣。延豐則誰耶?景海曰,李世澤,而其下去時,以臣之曾爲御史,來問治術,其誠可善爲矣。上曰,規模則終不大矣。景海曰,聞軍威倅,大臣以前日不治事,分付呈遞云。今若自上更加勉飭,則益好矣。上命書傳敎曰,未下直守令,待下敎竝入侍事。出榻敎得養曰,申飭銓曹好矣。何可每每召見耶?上曰,此亦申飭之一端。然爲守令者,則誠難堪矣。基敬曰,再明日擧動時,禁府都事有闕代差出事,允下,而無次官擧行之命,故該曹不得差出云。敢達。上曰,令次官口傳差出。出榻敎基敬曰,臣新從北來,有所聞,故敢達。今年年事,大抵咸興以上多赤地,咸興以下則雖云稍實,百姓聞乙亥·丙子兩年條半捧之令,擧皆生怯,道臣亦以爲憂。臣纔遞守令,事係民情,故䀚達矣。上曰,後當下詢大臣,而處之矣。諸臣以次退出。
上在昌慶宮。常參·經筵,以代理停。
李基敬達曰,大司憲,掌令二員未差,執義李克祿,持平李鳳祥在外,李宜老式暇,今日以監察茶時之意,敢達。令曰,知道。
藥房都提調兪拓基,提調趙榮國,副提調尹得載啓曰,伏未審日來,聖體調攝若何?憊眩之候,寢膳之節,亦何如?前劑入湯劑,已盡於昨日,臣等卽與諸御醫入侍,詳察聖候,議定繼進當否。臣等不任區區憂慮,敢來問安,竝此仰稟。答曰,知道。逢此日欲溘然,氣何云諭乎?湯劑加劑五貼以入,下敎日入侍,宜矣。
大行大王大妃殿誕日晝茶禮罷後,大殿,政院·玉堂單子問安。答曰,知道。世子〈宮〉·嬪宮,口傳問安。答曰,知道。
領議政李天輔三十一度呈辭。令于尹得載曰,安心調理。
金尙重達曰,副提學金陽澤,連日違召,尙未承膺,事體極涉未安。卽爲牌招,何如?令曰,依。
金始煐啓曰,臣承命馳往館所問安,則上副勅以爲,朝遣中使俯問,又遣近侍存問,極爲感激云矣。敢啓。傳曰,知道。
傳于金尙重曰,明日三嚴,卯初一刻爲之,傳香時刻,卯初初刻爲之,單子卽入。
金尙重達曰,明日擧動時,侍臣不可不備員。兩司無進參之員,除在外外,持平李宜老待開門牌招,以爲進參之地,何如?令曰,依。
又以禮曹言啓曰,今九月三十日送勅擧動出還宮時,王世子闕門外祗迎·祗送之節,何以爲之?敢稟。傳曰,置之。
又以迎接都監言啓曰,勅使元禮單·例贈·別贈·都求請·別求請,及通官元禮單·都求請·別求請,各項物種,或以本色持去,或折銀持去之意,敢啓。傳曰,知道。
傳于金尙重曰,今覽傳語,則勅使軍令之尙未出者,似是別禮單不卽傳給之致。原禮單雖已出給,別禮單一體卽爲出給之意,分付都監待令郞廳,而勅使軍令早出後,親傳香時刻,當磨鍊以入,亦爲分付,勿出朝報。
金尙重,以迎接都監言啓曰,勅使回程牌文,以三十日辰初書出,爲先發送之意,敢啓。傳曰,知道。
又以迎接都監言啓曰,勅使明日回程軍令,初吹寅初,二吹卯初,三吹辰初,書出之意,敢啓。傳曰,知道。
又以迎接都監言啓曰,傳曰今覽傳語,則勅使軍令之尙不書出者,似是別禮單不卽傳給之致。原禮單雖已出給,別禮單一體卽爲出給之意,分付都監待令郞廳事,命下矣。上副勅以下通官,原禮單·別求請·都求請·別贈,或以本色持去,或折銀以去,而軍令亦爲書出,故纔已草記之意,敢啓。傳曰,知道。
又以迎接都監言啓曰,勅使回程路程記書出,而三十日自京離發,過弘濟院,坡州止宿,來十月十一日當到義州。以此分付伴送使及開城府·三道道臣處,何如?傳曰,允。
傳于金尙重曰,明日勅使離發後路程記書入,而只宿站書入事,分付迎接都監。
金尙重,以迎接都監言啓曰,明日勅使離發後路程記書入,而只宿站書入事,命下矣。勅使回還路程記,只宿站書入之意,敢啓。傳曰,知道。
傳于金尙重曰,密贈銀子書入,而勿出朝報。
金尙重,以迎接都監言啓曰,卽者差備譯官來言,御醫鄭允說,因上勅邀見看病,則手指麻木,猶有餘症,宜服香砂養胄湯云。勅使以爲,自再明日限抵瀋陽,當日服一貼,願得二十五貼,故分付兩醫司及戶曹,依此數劑給之意,敢啓。傳曰,知道。
又以迎接都監言啓曰,卽者差備譯官來言,三大通官金福貴,猝得癨亂作痛云,故入送救療官看病後,童便和蘇合元六丸,再次試用,則症勢向差云矣。敢啓。傳曰,知道。
又以迎接都監言啓曰,卽者差備譯官來言,上勅往副勅房云矣。敢啓。傳曰,知道。
又以迎接都監言啓曰,卽者差備譯官來言,勅使以爲,弘濟院旣是過站,大臣·承旨,勿爲出來云矣。敢啓。傳曰,知道。
又以迎接都監言啓曰,勅使明日離發時,自京至慕華館乘轎子,自慕華館,以駕馬作行云矣。敢啓。傳曰,知道。
又以備邊司言啓曰,今此送勅時接見說話,政院所選出者,別無刪潤處,還送政院,依此書入之意,敢啓。傳曰,知道。
南泰著,以備邊司言啓曰,新除授北評事朴相冕,以自昨秋,重得危疾,至今沈痼,實無擔舁强赴之勢,呈狀請遞矣。其病狀之經年彌重,衆所共知,而本道開市之期漸迫,有難等待其差歇,今姑改差,其代,令該曹以無故人,口傳擇差,不多日內,催促下送,何如?傳曰,允。
兵曹口傳政事,以李徽中爲北評事。
鄭昌順有頉代,以鄭煥猷爲假注書。
南泰著,以兵曹言啓曰,再明日擧動時,本曹郞廳侍衛及各差備,不可不備員,而佐郞李宅鎭在外未上來。今姑改差,令該曹以在京無故人,口傳差出,以爲備員之地,何如?傳曰,允。
吏曹口傳政事,以李世演爲兵曹佐郞,以金熙爲禁府都事。
鄭煥猷在外代,以金致讓爲假注書。
李基敬,以義禁府言啓曰,因刑曹判書李益輔所達,以朴世潤殺獄事,西淸君煋,有移本府査處之命,故煋纔已拿囚,今日開坐,考見秋曹前後文案,則所謂元犯卞仁得女壻,乃西春君也,非西淸君也。各人招辭中,或稱西春,或稱西淸,其言不一,有難的從。令秋曹更爲嚴査,區別以稟而處之,何如?傳曰,知道。
金尙重,以迎接都監言啓曰,通官徐宗孟等,白綿紙二千五十卷,雜物所盛柳笥二隻及銀子三千兩,不爲持去,留置戶曹,待冬至使行,付送於任譯等事,使首譯手本矣。蓋通官等卜物,恐爲見捉於勅使,有此留置之擧云。取考前後謄錄,多有留置追送之例。今亦許令留置,姑待前頭使行之時,付送之意,敢啓。傳曰,知道。
李基敬,以兵曹言達曰,慶德宮假衛將金賢瑞,素患痰病添劇,權允中,近得輪病,時月之內,萬無起動供仕之望,呈狀乞遞。身病旣如是危重,則有難等待其差復,竝今姑改差,何如?
吏曹參判金致仁上書曰,伏以臣,卽伏見夜下擧條,義禁府都事有闕代,有令次官口傳差出之命矣。動駕隔宵,固當趁卽擧行,而第念初仕之必待長官差出,法意甚嚴。次官差出,終是謬例,其不可每每援引也,明矣。玆敢據法陳章,伏乞亟寢成命,以存政例焉。臣無任屛營祈懇之至,謹昧死以聞。答曰,覽書具悉。旣有成命之下,卿其勿辭,卽爲擧行焉。
副修撰宋瑩中上書曰,伏以臣,得伏見大司諫洪重孝書本及避辭,以臣之日昨次對,請罷諸臺,盛加非斥,至請警責,臣實瞿然悚懍,而竊自喜官師相規之風,得見於諫長也。伊日雷變洊疊,上下震盪,思所以恐懼修省,望助臺閣之意,爲如何哉?臣則謂以言責之臣,相率序進,格論昌言,迭陳於前,而不知彼多臺,有何難進之勢,逡巡退却,隨例陳章,有若塞責者然,良可慨也。凡臺閣之以書論事者,必因情勢之不可冒進,或無入侍之期故也。若其已肅謝,已參班之後,則當此災異後初次引接之日,何可不爲進參,而自外陳書乎?其在入告之義,不當若是,而堂堂前席之下,惟一諫長而已,則景色蕭條,事近文具。臣所以不勝慨惋之心,敢有請罪之擧者,亶出於尊國體警怠官之意也。今若曰彼善於此,容有區別,則疎忽之失,臣當甘受,至謂之奔走期會,後弊滋大,則誠不滿一哂也。雷異,豈常有之事,占便,豈可存之例?臺體自別,臣非不知,而遇災驚惶之際,不可責之以常規,故一竝譴罷之請,自不覺其爲過矣。抑臣亦有所訝惑於諫長者。當其入對之時,諫長若有此意,則何不直陳所懷,以立己見,而默無一言,旣退經宿,猝然論列,盛氣曲護,臣誠莫曉其何意也。然人見各異,有難苟同,臣何敢費辭强辨,必欲自是也耶?臣旣被臺論,義難供職,且於頃日遠役之餘,驅馳撼頓,宿疾復發,痰閼而胸隔亘痛,氣陞而頭目眩暈,重添毒感,呼吸喘急,精神間多昏瞀,食飮殆至全廢,達宵叫苦,宛轉褥席,時日之內,勢難起動,明日動駕,亦無自力陪扈之望。伏乞睿慈,俯察臣情病之俱苦,特許鐫削,以謝人言,安意調治,俾尋生路焉。臣無任屛營祈懇之至,謹昧死以聞。答曰,覽書具悉。爾其勿辭,從速察職。
上在昌慶宮。常參·經筵,以代理停。
夜二更,流星出河鼓星下,入南方天際,狀如拳,尾長三四尺許,色赤。
大駕詣慕華館入幕次後,王世子遣宮官問安。答曰,知道。
政院·玉堂·藥房口傳問安。答曰,知道。
送勅接見後,政院·玉堂·藥房口傳問安。答曰,知道。
大駕還宮時,歷臨孝章廟後,王世子遣宮官問安。答曰,知道。
政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
朝廷二品以上·六曹口傳問安。答曰,知道。
尹得載達曰,今日賓廳坐起日次,旣已頉稟,所當持公事入對,而動駕相値,頉稟。令曰,知道。
南泰著達曰,卽者備邊司郞廳來言,今日賓廳坐起日次,動駕相値,頉稟。令曰,知道。
朴昌潤達曰,大司憲,掌令二員未差,執義李克祿,持平李鳳祥在外,李宜老牌不進,今日以監察茶時之意,敢達。令曰,知道。
尹得載達曰,領議政李天輔三十二度呈辭到院,而親祭齋戒,留院之意,敢達。令曰,知道。
領議政李天輔三十二度呈辭。令于李基敬曰,安心調理。
金尙重,以迎接都監言啓曰,卽者差備譯官來言,上勅往副勅房云矣。敢啓。傳曰,知道。
又以迎接都監言啓曰,卽者差備譯官來言,上副勅使廚子家丁七名,領卜物先爲出送云矣。敢啓。傳曰,知道。
南泰著,以迎接都監言啓曰,卽者勅使離發館所出云矣。敢啓。傳曰,知道。
傳于金尙重曰,勅使接見時,時·原〈任〉大臣入侍。
傳于南泰著曰,軍兵·百官雨具。
傳于南泰著曰,諸司預備。
金尙重,以迎接都監言啓曰,勅使到沙峴底臣等所住處,使臣等回避,故臣等避入幕中,則通官徐宗孟,入見臣等,以爲久留館中,貽弊不少,而見待優厚,不勝感謝云矣。敢啓。傳曰,知道。
金致讓在外代,以尹勉憲爲假注書。
南泰著啓曰,卽者禁衛營將校來言,大將具善行,方遭父喪,還納命召。將兵之任,不可無一時摠察之人,何以爲之?敢稟。
備邊司薦望,以具善復爲禁衛大將。
尹得載,以吏曹言達曰,新除授軍威縣監韓光國呈狀內,矣臣素有痰癖之症,越添於歷辭之際,晝夜叫痛,症情危惡。以此病狀,旬月之內,萬無赴任之勢云。身病旣如是危重,則不可等待其差歇,依例罷黜,何如?令曰,依。
丁丑九月三十日卯初初刻,陵廟親傳香入侍時,上具布裹翼善冠·布團領,御明政殿月臺。承旨尹得載·金尙重·金始煐·朴昌潤·李基敬·南泰著,記事官李晉圭,假注書鄭昌順,記事官李鎭恒·李東泰,以次侍立訖。上曰,香室守僕爲任,不輕而重,不可數數遞改。此後,該房知此擧行。出榻敎得載曰,今日送勅擧動,監察不可不備員,而洪夏九·李國輔,方在拿處中,何以爲之?上曰,勿汰分揀,放送事。出榻敎得載曰,今日擧動,何承旨留院乎?上曰,右副承旨留院。出榻敎親傳香罷後,上仍乘輿,出明政殿,幸慕華館。
丁丑九月三十日卯初一刻,慕華館送勅擧動入侍時,上具布裹翼善冠·布團領,乘輿出敦化門,至洞口,招兵房承旨南泰著,以勅使三吹依例爲之事及上勅則以其出來時,所乘轎子乘送事,下敎。由敦化門至宴享臺,入幕次後,時·原任大臣及都監堂上入侍事,下敎。勅使出來。上乘輿出迎相揖,升階請行再拜禮。勅使曰,降屈遠將,亦已勞矣。更何敢勤禮乎?上曰,再次從簡,已涉未安,今何可廢禮耶?勅使曰,國王春秋已高,不敢以禮相勞。仍固辭,上曰,勅使若是固辭,强迫亦未安,請行相揖。勅使曰,謹受敎。上顧大臣曰,我國之揖,俯身擧手,而彼人則只擧手爲揖。今當從彼人,只擧手爲宜耶?兪拓基曰,臣奉使時見之,則彼國之揖,本自如此矣。上命通事預差洪樂性往問曰,當擧手爲禮耶?俯身相楫耶?勅使曰,恐勞國王尊體,只請擧手。上遂相揖就椅。上曰,弊邦貧窶,館舍餼廩,未免薄陋。且上勅之病,猶未快減,而今當遠行,悵缺之餘,殊深慮念矣。勅使曰,國王以衰老之年,方在纍然哀疚之中,曾旣枉臨,今又遠將,感激之極,還庸不安。且接待之豐潔,藥餌之調將,實荷國王恩意之攸暨,今旣蘇健,不勝感謝之至。上曰,主人誠意未至,挽留未力,勅使之行,留館未幾,行斾遽旋,實爲歉悵矣。勅使曰,國王,以皇上欽差之故,厚待俺等,至於別贈銀幣,旣多且厚。若欲辭還,則國王之厚意難孤,若欲領受,則俺等之私心不安,莫知所以爲謝矣。上曰,今此使行,䀚體皇上德意,曲軫弊邦,專務除弊,應行之節,亦多蠲減,雖極感頌,而其在主人之道,誠甚缺然。至於別贈,則不腆之弊,何足稱謝?還爲未安矣。上顧左相金尙魯曰,彼人皆去胸褙,以我國之方遭大慼,故去其華飾,而譯官則依舊着胸褙。我國之人,當事多怯,故如此矣。尙魯曰,誠然矣。上仍命迎接都監堂上推考。勅使曰,荐遭大慼,國用已竭,而元單之外,又有所贈,感謝難喩矣。上曰,屢蒙稱道,不安甚矣。仍敎曰,今日有雨意,茶禮床催促備待事,分付司饔院,茶味每欠淡劣,亦爲申飭。上曰,彼人毛裘,皆反着,何意耶?兪拓基曰,臣前往彼國時,以此問之,則渠答云,皮之不存,毛將焉付?其言亦似有理矣。上曰,似不溫煖矣。拓基曰,反着則益溫云矣。上命通事,請進茶禮。勅使曰,行意雖忙,茶禮則國王所以寵俺等也,敢不唯命?上命進床,旣茶禮訖。上命饋茶頭目輩。勅使曰,國王厚眷,至及於下輩,尤爲感激矣。當以國王厚待俺等之意,歸奏皇上矣。饋茶畢,勅使曰,今有雨意,俺等前路頗遠,且國王之久留,亦甚不安,敢請作別。上曰,上勅之病,雖云差減,遠路不可無醫藥,率去醫人,以爲將護之地,好矣。勅使曰,旣賜以珍劑,又命以醫人,俯念之恩,實爲感激。第賤疾今無可慮,何必曲念至此耶?上曰,然則雖不必遠隨,而病餘行役,豈可無醫耶?勅使曰,旣承累命,當率往於一二日程矣。上命內醫鄭允說,限松都隨往勅行事,下敎。出榻敎勅使曰,國王遠出久留,恐致勞憊,敢請還宮。上曰,行斾甚忙,且有雨意,雖不得已罷歸,尤切缺然矣。惟望勅使遠路,行駕萬安矣。勅使曰,深荷軫念,可得穩歸矣。上曰,豈於此處相別耶?勅使曰,國王衰年,久致勞動,幸卽還宮。作別,則遠近無異矣。國王未回駕之前,俺等決難發程矣。上送至階,上勅使數步輒一辭,及至階端,勅使曰,國王乘輿,然後俺等可就轎矣。上遂相揖而罷,還入幕次。傳于南泰著曰,百官·軍兵雨具。又傳曰,諸司預備。上出幕次還宮,傳于南泰著曰,孝章·懿昭廟,當歷臨,前後廂留光化門路上,只一哨前進,駕前駕後隨之事,及步軍五哨外,皆解嚴事,下敎。乘輿時,下敎曰,莫重解嚴,聽傳敎之際,宣傳官有做錯之失,推考。又敎曰,上言,自作門至崇禮門外捧之,而四件事外,勿捧事。出榻敎歷臨孝章廟後,傳于南泰著曰,諸司預備。遂出乘輿由崇禮門,入敦化門。下輿時,上曰,明日親祭時,留院承旨仍。出榻敎遂還大內。
丁丑九月三十日二更三點,王世子祗迎入對時,右副承旨李基敬,事變假注書洪錀,記事官金和澤·李亨逵。王世子具視事服,乘輿出集英門,至銅龍門內降輿,步過徽寧殿門外,仍入齋室。至三更一點,王世子步入明政殿板〈位〉祗迎時,右副承旨李基敬曰,祗迎時,相禮,趁不贊請,推考,何如?令曰,依爲之。出擧條還入齋室。
上在昌慶宮。常參·經筵,以代理停。
親臨朔祭罷後,政院·玉堂單子問安。答曰,罔極。世子宮·嬪宮,口傳問安。答曰,罔極。大殿,藥房口傳問安。答曰,罔極。朝廷二品以上·六曹·宗親單子問安。答曰,罔極。世子宮·嬪宮,口傳問安。答曰,罔極。送勅翌日,大殿·世子宮·嬪宮,政院·玉堂口傳問安。答曰,知道。
金尙重達曰,明日常參,取稟。令曰,停。
尹得載達曰,領議政李天輔,三十三度呈辭到院,而以親祭正日,留院之意,敢達。令曰,入之。
李基敬達曰,大司憲,執義·掌令二員,持平一員未差,李鳳祥在外,今日以監察茶時之意,敢達。令曰,知道。
藥房都提調兪拓基,提調趙榮國,副提調尹得載啓曰,昨日晨朝動駕,送勅郊次,晩後還宮。曉又親行朔祭,勞動將事,伏未審聖體調攝,不瑕有損乎?憊眩之候,寢膳之節,亦何如?臣等不勝區區伏慮,敢來問安。答曰,知道。氣則一樣矣。
領議政李天輔三十三度呈辭。令于尹得載曰,安心調理。
傳于金尙重曰,講經行於今日,時刻午正三刻爲之。
尹得載啓曰,假注書尹勉憲,時無職名,依例令該曹付軍職,冠帶常仕,何如?傳曰,允。
金尙重達曰,卽者,說書李亨逵,以其親病,陳書徑出,原書以親祭正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
又以侍講院言達曰,本院下番說書李亨逵,連日入直矣,以親病陳書徑出。兼司書尹得養,卽爲牌招入直,何如?令曰,依。
以兼司書尹得養牌不進罷職令旨,令于李基敬曰,推考徽旨捧入。
傳于李基敬曰,永安尉家,往者誰某?奉命承旨書入。
金尙重,以迎接都監言啓曰,昨日宴享色郞廳,因傳敎,馳往高陽站,分入各房,則上·副勅以爲,送膳遠問,不勝感激云矣。敢啓。傳曰,知道。
李基敬,以訓鍊都監言啓曰,都監分守都城彰義門北邊體城改築後,女墻今已畢築之意,敢啓。傳曰,知道。
副校理洪梓,修撰李錫祥等箚曰,伏以,大司諫洪重孝,以避辭見上引嫌而退。强恕之論,儘有意見,而退後之言,終欠臺體,請大司諫洪重孝遞差。取進止。答曰,覽箚具悉。處置事,依達。
丁丑十月初一日四更一點,徽寧殿朔祭攝行入對時,右副承旨李基敬,事變假注書洪錀,記事官金和澤·李亨逵。王世子具衰服,步出齋室,入詣殿庭板位。行祀畢,還入齋室,改具視事服,步入明政殿板位。大駕還內時祗迎後,步詣銅龍門內乘輿時,右副承旨李基敬曰,正時前,相禮徑先請出次,從重推考,何如?令曰,依爲之。基敬曰,執禮讀笏記時,有做錯之失,推考,何如。令曰,依爲之。出擧條還內,諸臣退出。
丁丑十月初一日四更一點,孝昭殿朔祭親祭入侍時,上具祭服,乘輿出賓陽門。上曰,日寒若此,宿衛軍士,空石題給事。出榻敎編次人具允明入侍事,下敎。上御齋殿,承旨金尙重,假注書鄭昌順,記事官李鎭恒·李東泰,編次人具允明,以次進伏訖。上命注書出去,涵仁亭看役戶曹郞廳,使之入侍。臣昌順還告曰,郞廳李憲鎭,方入直糧餉廳,故姑未入來矣。上曰,糧餉廳是何處耶?尙重曰,在苧洞矣。上曰,苧洞是魚物廛近處耶?尙重曰,稍間,而魚物廛,則編次人所居里門內也。上曰,是何時所設耶?允明曰,昔日仁廟反政後,特設里門,使臣家居之,故至今夜禁,不敢入矣。上曰,潛龍池在卿家耶?允明曰,池則在綾安君家矣。尙重曰,臣前日御使時,見西平府院君墓碑,則子孫錄,書孝廟諱字。蓋墓碑之立,在於孝廟潛邸時,故直書御諱,而卽今其家後孫零替,不能爲碑閣云矣。上曰,在於何處耶?尙重曰,初立原州,而復爲遷葬於安山,故在於安山矣。若於監司奉審時,分付立閣,則好矣。上謂允明曰,卿家墓碑,亦書仁廟御諱耶?允明曰,不敢書矣。尙重曰,今日入侍甚從容,臣有區區所懷,常欲一陳而未果矣。上曰,何事耶?尙重曰,頃日命入王子師傅先生案,而其序文,卽輝賊同己之所製者也。臣於其時,未能的知,故不敢請改,而追後聞之,則果是鳳輝之同生矣。其兄弟之間,心腸似無異同,其文何可一刻留置於弁卷之題耶?卽爲拔去燒火,誠宜矣。旣有所懷,故敢達。上不答,命諸臣少退。俄而復命入侍。因製毓祥宮冬享祭祭文,使編次人讀訖,上顧注書曰,有請司謁之聲,戶郞似來矣。注書出往,招入,可也。臣昌順承命出去,與之偕入。上曰,涵仁亭御榻,今幾盡爲乎?憲鎭曰,盡爲造成矣。上命使退去。少頃,贊禮告親祭正時,上遂出御。入參諸臣,以次陪班。上方行拜禮,顧承旨曰,似聞更點,尙未屆正時,承旨出往知入,可也。承旨還奏曰,果是三更五點矣。上曰,中嚴必誤請以啓外辦也。尹得載曰,正時只隔一刻矣。上行禮旣畢,還御齋殿,命注書左·右相入侍于齋殿事,下敎。左相金尙魯,先入進伏。上又命注書,右相,徽寧殿禮畢後入侍事,傳諭。右相申晩,追後入侍。上曰,予以將望事,欲與卿等有所商量者矣。禁將首望,固好矣,而第有一字病。人皆以其老爲病,予則以其驕爲病矣。尙魯曰,今則此病,比前全減矣。上曰,以頃與李相爭事觀之,猶不減矣。尙魯曰,終是可恃之將也。上曰,具聖任,八字好矣。命書傳敎曰,行司直具聖任,以勳戚之後,幾經將任,又爲國竭忠,素所知矣。其子納符,寔是料外,愴悼曷諭?噫,昔日之宿將,今幾無矣。凡諸等事,令該曹從厚擧行,以表予意。書訖,上曰,此人其才,則未必稱其志,而爲國之誠,則可尙也。以脩都城事觀之,老猶眷眷矣。尙魯曰,然矣。上曰,其相貌亦好矣。張鵬翼·李森,俱皆相好,故能致大用。凡有才者,必有其相矣。尙魯曰,聖任則其子又致位至此,其八字之好,亦可知矣。上曰,予之許佐貳者,亦有意也。尙魯曰,卽今將望,甚苟艱。具善行,三年之內,將望殆難備擬,當思預儲之道矣。上曰,三年之內,人多易致傷損。具允明亦已齒落,三年果難矣。至於李章吾,則予常以童稚知之,近來見之,亦不凡矣。尙魯曰,然矣。上曰,禁營,想多修擧者,予欲次次推薦矣。尙魯曰,其修擧者,善行幾盡爲之云矣。上曰,然則鄭纘述雖老,是宿將,若無修擧之事,則亦可坐鎭矣。以其末望見之,此是來頭繼用者,而此外似無可繼者,將望誠苟艱矣。尙魯曰,鄭汝稷則到處善治,而卽今關西守令,亦皆畏戢云。蓋其爲人,不威而嚴,故能如此,誠不易得之才也。上曰,然乎?將任則必先經亞將,以爲履歷而儲之。有闕則補,好矣,而今則亞將亦乏人矣。元弼揆,近者屢入亞將望矣。尙魯曰,今已老病,故亦不檢擬矣。上曰,金聖應,則予每病其怯懶矣,到今見之,亦自不妨矣。自古爲將者,亦不必猛勤耳。予常以勤勵勉之矣,今已長成。其本性如此,只可任之,不復勸勉矣。尙魯曰,其爲人可信。以其坐地觀之,眞國家柱石之臣也。申晩曰,其性之懶怠,雖非以勸勉可改者,在上之道,當以勤勵勉之,不可任之而已。上笑曰,其言誠是矣。大抵訓將有三病,不喜射,畏悍馬,過柔善也。尙魯曰,臣每與僚相,以國家久狃於昇平,私自憂歎,而見訓將則無憂矣。上曰,是福將矣。尙魯曰,然矣。上曰,具善復,何如耶?予則以徒善知之矣。尙魯曰,不然。是亦可用之人也。上曰,田雲祥尙不下直耶?承旨金始煐曰,似入於徐志修狀達中矣。上曰,何事耶?始煐曰,以還穀那移事,新水使方有狀達,而李泰祥亦入其中,雲祥則雖未的記,而亦似入之矣。上笑曰,予之出補志修者,豈爲此事耶?還穀那移,則自有其律,泰祥若入,則大臣何不趁速變通耶?統制重任,不可久曠矣。尙魯·晩曰,臣等姑未見狀本矣。上曰,雲祥則似未經喬桐矣。始煐曰,更思之,非雲祥,似是兪胄基也。上曰,俄以將才儲望事,有所商量,而當此將望苟艱之時,崔鎭海則方服腎瀝湯云,豈不可悶乎?晩曰,此是近來例服之藥,雖非老人,亦有服之者。上曰,然乎?諸臣以次退出。少頃,上乘輿至光範門,住輿。召編次人具允明入侍時,上顧注書臣昌順曰,彼注書面貌,酷肖乃兄,殆難分辨。予每謂其叔姪相似,今始詳見,則兄弟尤相似也。允明曰,果如聖敎。臣亦以謂恰似矣。上命編次人,讀毓祥宮親祭祭文。讀訖,命書傳敎曰,毓祥宮冬享祭,當親行於初六日,分付儀曹。世子祗迎·亞獻置之,步軍五哨,禁軍三番隨駕。儲慶宮冬享祭,一依宮園式例,擧行。尹得載曰,明日永安尉致祭,何承旨進去乎?上曰,承旨中,有都尉家外裔耶?得載曰,無之矣。上曰,都承旨進去。出榻敎上仍還大內。
丁丑十月初一日午時,上御涵仁亭。講經入侍時,領事申晩,知事鄭翬良,特進官金聖應,參贊官朴昌潤,侍讀官洪梓,檢討官李錫祥,假注書尹勉憲,記事官李鎭恒·李東泰,以次進伏訖。上讀中庸第二十一章,自自誠明,至第二十二章與天地參矣。洪梓·李錫祥,分讀二章集註。上曰,參字之義,何謂也?申晩曰,參字,卽竝立之意也。洪梓曰,敬齋箴曰,勿貳以二,勿參以三。此參字,卽與天地相參,而竝立爲三之意也。上曰,俗所謂參預之參耶?洪梓曰,聖敎得之矣。申晩曰,誠明與明誠之義各異,而自變而至於化工夫,則聖人之極工也。洪梓曰,自誠明,聖人性之之工也,自明誠,賢人反之之工也,及其成功則一也。李錫祥曰,此章以下,發明庸字之意,甚備。中庸文字,如上下篇矣。上曰,自誠明,大聖工夫也,自明誠,大賢工夫也。漢·唐以下,固無可論,而道學本非別件物事,只盡在我之道而已。湯·武反之之工,亦可謂聖人之極工乎?申晩曰,湯·武亦豈非大聖,而以樂言之,則有盡美未盡善之別矣。上曰,惟天下至誠,文勢,如乾卦其惟聖人乎之義。自誠明工夫,非聖人,則似不可當矣。洪梓曰,以氣稟言之,則有淸濁粹駁之異,而用明之之工,則人力可以奪造化,帝王之學,尤當用力於此矣。參贊之工,在殿下一身上,所當加勉處也。上曰,如是爲言,則尤覺愧赧矣。堯·舜之道,孝悌而已。予若有實工實效,國事豈至於斯乎?洪梓曰,不自滿之聖心,安得不如此乎?然其實,則有不可掩矣。鄭翬良曰,殿下自謂不能於參贊之工,此正參贊化育處也。洪梓曰,雖聖人,有一毫自滿之心,便非聖人,此臣所以仰請加勉者也。道體雖無限量,若進進不已,則豈有一毫之未盡乎?上曰,中庸之義,雖難曉,而文則好矣,意則深矣。申晩曰,論性與天道,安得不然乎?上曰,然矣。申晩曰,今日風氣甚惡,聖體若何?上曰,一樣矣。申晩曰,達夜將事之餘,又開講筵,臣等不勝欽仰,而仰聽玉音,少無所減,下情尤不勝喜幸矣。申晩曰,今番鳳城會査咨文,出來矣。上曰,明日左右相,同爲入侍,可也。出榻敎洪梓曰,先正臣宋時烈墓在水原,今方遷葬於淸州地。先正於孝廟,際遇不常,昨年文廟從祀之後,事體尤有別。臣意,自上有致祭之擧,則好矣。上曰,明日當有下敎矣。諸臣以次退出。
上在昌慶宮。常參·經筵,以代理停。
金始煐達曰,明日常參,取稟。令曰,停。
李基敬達曰,大司憲·執義,掌令二員,持平一員未差,李鳳祥在外,今日以監察茶時之意,敢達。令曰,知道。
領議政李天輔三十四度呈辭。令于金始煐曰,安心調理。
朴昌潤,以都摠府言啓曰,軍兵等中日習射事,客使近京,啓請姑停矣。客使旣已回還,今日入直內三廳武兼禁軍及軍兵等,中日習射,請出標信。答曰,知道。
李基敬達曰,副提學金陽澤,連違召令,尙不出肅,事甚未安。卽爲牌招,何如。令曰,依。
又以弘文館言達曰,校理趙,連呈辭單,不爲行公,卽爲牌招察任,何如。令曰,依。
以校理趙牌不進罷職令旨,令于李基敬曰,禁推徽旨捧入。
李基敬,以侍講院言達曰,本院說書李亨逵陳書徑出,司書洪樂命在外,兼說書未差,兼司書尹得養牌不進,下番他無推移之員。輔德李彦衡,文學李明煥,竝卽牌招,以爲推移姑降入直之地,何如?令曰,依。
傳于李基敬曰,左右相入侍于集賢門。
李基敬,以禮曹言啓曰,卽接順陵直長所報,則本陵參奉李徽東,移拜西氷庫別檢,直長身病猝劇,替直無路云。又接溫陵參奉所報,則本陵參奉趙載述,移拜東氷庫別檢,參奉連爲入直矣,身病亦且危重,勢難仍番,竝令斯速變通云。曾因本曹堂上筵達,陵官二員中,一員有闕,而一員在直,身病雖或危重,不許假官,其有闕代,自臣曹草記差出事,已爲定式矣。今此兩陵官有闕之代,依定式令該曹卽速口傳差出,以爲替直之地,何如。傳曰,允。
又以禮曹言啓曰,卽接恭陵·順陵·孝章墓官員所報,則陵墓局內虎患,自春特甚,非但暮夜噉人,或白晝橫行矣。日前孝章墓紅箭門至近之地,陵卒一名,爲虎囕殺,故守直巡山等役,不得如常爲之,斯速變通云。陵內虎患,若是狼藉,事極驚駭,卽令該軍門發遣軍校,期於捕捉,何如?傳曰,允。
又以訓鍊都監言啓曰,因禮曹草記,恭陵·順陵·孝章墓,有虎患,卽令該軍門發遣軍校,期於捕捉事,允下矣。都監善放砲手八十名,將官率領,卽爲發送之意,敢啓。傳曰,允。
備邊司薦望,以具善復爲禁衛大將。
有政。吏批,判書李成中在外,參判金致仁進,參議趙明鼎進,右承旨金始煐進。
兵批,判書鄭翬良病,參判趙載洪進,參議李萬宗病,參知李昌儒病,右承旨金始煐進。
吏批啓曰,玉堂闕員,今當差出,而擬望之人乏少,外任竝擬,何如?傳曰,允。又啓曰,龍川府使,今當差出,而擬望之人乏少,未準朔禁軍將,竝擬,何如?傳曰,允。又啓曰,玉堂闕員,今當差出,而曾經之人,方在違牌坐罷中,無以推移備擬。合有變通之道,何以爲之?敢稟。傳曰,竝敍用。
以元景淳爲大司憲,宋昌明爲大司諫,金元行爲執義,南德老爲司諫,李秀逸·李萬恢爲掌令,申應顯爲持平,李心源爲獻納,李興宗爲正言,鄭尙淳爲副應敎,辛宅寧爲長興奉事,鄭純儉爲金海府使,卞至英爲龍川府使,李憲鎭爲開寧縣監,李觀海爲軍威縣監,李德耉爲利城縣監。徐志修單付兼喬桐府使。金文瑞單付瓦署別提,武科重試甲科第一人。
以鄭海成單付同知,金有聲單付僉知,朴尙淳單付訓鍊主簿,洪重孝·成天柱付副司直,吳正朝付副司果,尹勉憲付副司正。
李基敬啓曰,慶州府尹尹學東,濟州牧使趙威鎭,安邊府使李顯重,興海郡守田殷祥,忠原縣監朴道源,安陰縣監李頤炳,咸悅縣監洪章漢,靑山縣監朴贇,淸安縣監趙重選,依下敎來待矣。
傳于金始煐曰,儒臣持周禮,入侍于集賢門,守令同爲入侍。
備邊司薦望,以鄭汝稷爲摠戎使。
金始煐啓曰,新除授摠戎使鄭汝稷,時在平安兵營任所。將兵之任,不可一時無摠察之人,何以爲之?敢稟。
朴昌潤,以兵曹言達曰,去九月朔,各廳堂下武臣等試射,連因有故,今已逾月,不得爲之之意,敢達。令曰,知道。
金始煐,以兵曹言達曰,新除授忠淸水使李觀祥,重傷水土之病,症形極其危惡,旬月之內,萬無起動赴任之望,斯速遞改云。身病如此,則莫重邊閫,不可久曠,今姑改差,何如。令曰,依。
李基敬,以備邊司言達曰,諸道各邑,每年自備穀,分等賞罰,旣有定式矣。取考丙子自備穀數,則居首之淳昌前郡守閔百奮陞敍,居末之抱川縣監沈國賢越五等,未滿十石之咸昌縣監韓夢弼,淸河縣監金範行,彦陽縣監金天相,越三等,全不備之水原前府使金善行,通津前府使禹弘濟,金浦前郡守黃仁謙,砥平前縣監李剛中,衿川前縣監柳誠之,漣川前縣監李鴻運,陽川前縣監盧彦益,金海前府使李衡萬,漆谷前府使金渲,金山郡守尹琰,南海縣監趙世述,義城前縣監閔百興,延日前縣監成碩禧,竝越七等,何如?令曰,依。
金始煐,以宣惠廳言達曰,上年因各道之失稔,諸道各樣用度,有所裁減矣。今年穡事,比近年稍豐,不可一向裁減,營官需及各樣價米,姑令解分施行之意,分付,何如?令曰,依。
李基敬,以刑曹言啓曰,頃以朴世潤殺獄事,西淸君煋移義禁府査處之意,稟達,蒙允矣。卽伏見義禁府草記,則令秋曹,嚴査稟處事,命下,而蓋此獄,元隻·元犯,旣皆物故,則于今肯綮,在於私婢五今之招,而其招有曰,卞仁得持踏椎,西淸君持木屐,亂打致命云。至於西春君,乃是仁得之女壻,不過以出牌等說,恐喝於村民而已。固當發問目,取招於西淸君,而不此之爲,還送秋曹,恐未知其得當。更令本府,以五今之招發問目,取招於西淸君,何如?傳曰,允。
校理尹得養書曰,伏以,臣之所帶本兼春秋之銜,與檢閱臣金和澤,爲姨從兄弟,應避之嫌,在法當遞,而疎於格式,未卽控免,昨於春坊番牌,始乃援例陳籲,適値停朝,竟未登徹,自犯違逋,罰靳例勘,惶隕之極,益悚不敏。玆將已治之書,仰瀆离明之下,乞令該曹,竝爲照例遞改,俾存公格,以安微分,不勝幸甚。答曰,覽書具悉。書辭,令該曹考例稟處。
丁丑十月初二日辰時,上御居廬廳。左·右相入侍時,左議政金尙魯,右議政申晩,右副承旨李基敬,假注書尹勉憲,記事官李鎭恒·李東泰,以次進伏訖。金尙魯曰,日來聖候,若何?曉則風氣甚寒,過祀之後,聖體得無傷損之節乎?上曰,一樣矣。金尙魯曰,湯劑連爲進御乎?申晩曰,丸劑亦爲進服乎?上曰,雖服湯劑,以此神氣,豈有枯楊生華之理乎?金尙魯曰,臣等每聞聖敎之如此,則心胸抑塞矣。湯·丸,伏望竝爲進服,何如?上曰,領府事收議,精矣。金尙魯曰,誠如上敎矣。領府事深於禮學,故所見精矣。上曰,承旨向來有所言,而予不用,而過爲處分矣。及拜承旨之後,意亦異前,而遂用其言,然或有過分數之心矣。其時左相亦有言乎?金尙魯曰,臣言亦與承旨同,而但臣則辭不達意矣。上曰,承旨亦陳所見,可也。李基敬起伏曰,其時臣之所論,只出有懷必陳之意,畢竟自上採用,有以見擇蒭之聖意。然臣本無識見,今於俯詢之下,何敢出意見仰達乎?申晩曰,領府事收議,甚該博矣。金尙魯曰,領府事收議,是矣。上曰,其收議皆有引據,甚是不可當,而且多用丘瓊山說矣。瓊山識見雖該博,而是秦檜而非岳飛,學術則似偏駁矣。學貴博約,過於博,則或如此矣。金尙魯曰,非但瓊山爲然,司馬光,以正統與魏,見識之正,固難矣。上曰,禁衛大將命招,傳授命召。出榻敎上曰,摠戎使前望,誰耶?金尙魯曰,前望,有鄭汝稷矣。上曰,曾經捕將者,有幾人乎?金尙魯曰,有元弼揆·具樹勳矣。上曰,具善復則予欲試用矣。金尙魯曰,摠戎使望,將臣之先通薦望,而先後不可易者也。上曰,卿言貴矣。金尙魯曰,自前將望,三望苟艱,則有以二望入啓之例。今亦依此爲之,何如?上曰,依爲之。出榻敎申晩曰,故紅衣將軍郭再佑之後孫禎垕,方上京矣。癸酉年訓將,以此陳達,親承聖敎矣。上曰,何以稱紅衣?申晩曰,起義兵時,常着紅衣,故仍稱紅衣矣。上命書傳旨曰,今聞郭禎垕上來云。令訓局,卽爲將官調用。金尙魯曰,槐院久無主管之人,事多可悶云。吏曹參判金致仁,還差有司堂上,何如?上曰,依爲之。出擧行條金尙魯曰,鳳城會査後北咨,纔始出來,而諸罪人,使我國分別,擬罪具奏。在我之道,不可不卽爲奏文矣。首倡趙自永,從犯韓成昌·金奉伊,罪關首犯,梟示,韓京必·金奉德·韓成民,雖無手犯之事,同參分贓,一體勘律,姜匪巖,雖無同夥之事,犯越之罪,渠旣自服,有難容貸,亦一體勘律。當該監司徐志修,北兵使吳,竝革職,地方官鍾城府使鄭基安革職,流二千里之意,令提學撰出咨文,啓下後具方物,付送於今番節使之行,何如?上曰,依爲之。金尙魯曰,使號以謝恩兼陳奏·冬至使,原單中改付標事,分付該曹,何如?上曰,依爲之。金尙魯曰,義州所囚北道犯越諸罪人,令西北兩道各定差員,勿由京城,直爲押送本道,嚴囚監營獄,以待結末,何如?上曰,依爲之。出擧行條上曰,少退。諸臣將退之際,上曰,犯越事,欲更問於主管之人,行司直李彝章同爲入侍,吳亦爲入侍事,分付。出榻敎少頃,諸臣還入。金尙魯曰,吏判上來後,城外納符,仍住江郊,都政至今遷就,自上宜有敦勉之擧矣。上曰,吏判方在何處?金尙魯曰,聞住江郊云矣。上命書傳旨曰,吏判李成中,往事非徒開釋無餘,今若浮雲,則城外納符,逗留江郊,此何事體,此何分義?頃者慢命,已涉過矣,其可再乎?有下敎者,其令卽爲入侍。上曰,承旨初入,而善爲之矣。金尙魯曰,臣曾有所仰達者,必善爲之矣。上曰,承旨,爲兩科壯元乎?申晩曰,然矣。金尙魯曰,聞不但兩科壯元,監試亦爲兩場壯元云矣。李基敬曰,非爲兩場壯元也,監試壯元,而陞補初試,爲第二矣。上曰,此亦不易矣。金尙魯曰,大科與重試,俱中壯元,可謂稀矣。申晩曰,御圈尤壯矣。上曰,今番書題似如何,而承旨能善作矣。金尙魯曰,重試武科壯元資窮,則例爲堂上,而未資窮者,無所區處,文武似太懸矣。宜有付職之道,仍爲定式施行,好矣。上命書傳旨曰,今聞武科重試壯元,已資窮者,依例陞資,而其餘無區處之事。本試·重試,豈有異同?今番爲始,武科重試壯元,依他例陞六付實職,此後依此定式。金尙魯曰,臣等每見聖上,坐內不設倚几。雖臥見臣等,亦何所妨乎?上曰,自幼習於跪坐,故不知其疲憊矣。上曰,今番勅使之貪饕,度支屢以爲言,而不過唾壺·屛風之屬,且是應捧之物。彼爲字牧,而浚民膏血者,有甚於此矣。金尙魯曰,誠如上敎矣。上曰,聞李彝章·吳入來云,注書出去,與之偕入。金尙魯曰,此時秋務方殷,而守令多窠矣。上曰,政事當日爲之。出榻敎上曰,未下直守令,爲幾人乎?李基敬曰,九人矣。副司直李彝章,副護軍吳進伏。上曰,因大臣所奏,犯越事,欲分三等以處,於爾等意,何如?李彝章曰,分三等,好矣。仍陳參覈時與彼人問答之說。上曰,善爲之矣。酌處則不可請矣。命吳詳陳犯越人被捉時事,對甚悉。上曰,西北有事,則江邊之人,必多可用矣。上曰,吳亦老矣。申晩曰,吳頗勤勞國事,故老矣。金尙魯曰,臣有仰達之事矣。權噵登科後,自上特命給牒。以臣淺見,旣已給牒之後,仍爲敍用,似好矣。上命書傳旨曰,前郡守權噵敍用。上曰,尹陽來有後矣。觀此注書,尹陽來有後矣。金尙魯曰,然矣。上曰,尹陽來賢矣。予則以爲,世更無如此人矣。其後豈不昌乎?注書之父亦善矣。金尙魯曰,尹陽來晩年,神精顔色,少無所減,而但有脚病矣。上曰,然矣。權噵爲人,亦精矣。金尙魯曰,少時期待之人也。上曰,聞洪景海所奏,淸安爲弊邑云。新倅果何如人,而以何官移拜耶?金尙魯曰,淸安新倅,乃趙重選,而以御營把摠移拜矣。上曰,軍校摠兵之數,吳似能詳知,把摠摠兵,幾何?吳曰,把摠領率五百軍矣。上曰,亦重任也。金尙魯曰,不但摠兵之數如此,各軍門,多有守令自辟窠,把摠輩,自此遷轉爲守令,亦宜各別擇人。以此意申飭各軍門,好矣。上命書傳旨曰,守令之本,卽初入仕。軍門自辟之窠,本亦把摠,而非徒他日字牧,領率五百軍兵,顧不重耶?有心常慨然者,今日大臣所奏,誠是。此後另擇事,申飭,自辟窠守令,其若不治犯贓汚,其時差除大將,依薦主例,施行。上曰,未下直守令,其令來待。出榻敎諸臣以次退出。
丁丑十月初二日初更,上御居廬廳。儒臣·未下直守令,同爲入侍時,右副承旨李基敬,校理洪梓,修撰李錫祥,慶州府尹尹學東,安邊府使李顯重,濟州牧使趙威鎭,興海郡守田殷祥,忠原縣監朴道源,咸悅縣監洪章漢,淸安縣監趙重選,靑山縣監朴贇,安陰縣監李頤炳,假注書尹勉憲,記事官李鎭恒·李東泰,以次進伏訖。上曰,吏判下敎之後,何以爲之云耶?李基敬曰,聞方往果川獄矣。上命書傳旨曰,金吾王府,例有待命之事,而各官囹圄,曾無此例。頃者一開此路,人皆爲之,非搢紳所爲。此後定爲令甲,一切嚴禁。又命書傳旨曰,今聞吏判下敎之後,不爲上來待命云,其待命處,大違其例。此則旣命嚴禁,勿待命一節,今無可論,而頃者京職命擬之時,其時下敎,雖微官庶僚,宜乎感泣,身爲卿宰,徒守過中之撕捱,今日其可再乎之敎,亦指此也,則噫,故人子三字,曾已聞矣。暮年其君,方在此中,思欲一見,爲臣子者,其何他顧?分義虧矣,事體掃矣。只知尹蓍東,不知其君,予何更諭?將此下敎,令吏判知悉。上曰,政官,何人入來耶?李基敬曰,參判·參議,皆入來矣。上曰,政官同爲入侍。出榻敎上曰,注書出去,招入政官。吏曹參判金致仁,吏曹參議趙明鼎入侍。上曰,濟州當有下敎,而諸守令以次進前。尹學東進伏。上曰,慶州年事,何如?學東曰,豐登云矣。上曰,邑務閑劇,何如?趙明鼎曰,自是煩劇之地,田結至於二萬,民戶亦爲二萬矣。上曰,爾以近侍而去,盡心爲之,可也。學東曰,聖敎至此,臣敢不竭力奉承乎?李顯重進伏。上曰,安邊年事,何如?顯重曰,不至於設賑云矣。上曰,王者以孝爲治,故末擬落點,有意存矣。須盡心邑事,可也。顯重曰,聖敎至此,臣不勝感泣。田殷祥進伏。上命陳履歷,殷祥歷擧以對。上曰,年事,何如?殷祥曰,得免凶歉云矣。上曰,爾須各別盡心於邑事,而能吏要譽之弊,切勿爲之,可也。朴道源進伏。上曰,忠州人心,何如?趙明鼎曰,素稱悍惡,第一難治之邑也。上曰,下去之後,盡心爲之,可也。李頤炳進伏。上曰,家何在?趙明鼎曰,家在湖西,而故諮議李柬之子也。上曰,欲何以爲治?頤炳曰,欲以謹拙爲之矣。上曰,謹則固好矣。固守拙法,則似欠振起,不若勤謹。命誦七事。頤炳誦對訖,上曰,何以則農桑盛?頤炳曰,不奪民時,勤於勸課,則似可矣。上曰,何以則學校興?頤炳曰,設施之方,則自有古聖之訓,而農桑旣盛,則學校之興,似爲次第事矣。上曰,約而盡矣。讀書之士,故所對皆有條理,非臆對矣。洪章漢進伏。上曰,曾於殿庭見之矣。此洪昌漢之弟乎?李基敬曰,然矣。上曰,年事,何如?章漢曰,豐登云矣。上曰,到處如此,而濟州獨不然矣。何以爲治?章漢曰,小臣初往生疎,似難爲矣。上曰,其言頗質實矣。命誦七事。章漢誦對訖,上曰,爲守令之道無他,愛民爲先。若爲官長,而不愛其民,民將曰,是不愛其子。能吏要譽之弊,爾亦戒之。朴贇進伏。上命誦七事。贇誦對訖,上曰,愛民之道,何者爲先?贇曰,靑山,峽邑,似無難爲者矣。上曰,民戶,幾何?贇曰,二千餘戶矣。上曰,爾亦勿效能吏,而效良吏,可也。趙重選進伏。上命陳履歷。重選歷擧以對。上曰,民戶,幾何?重選曰,元戶二千六百戶,而連凶之餘,民多流散云。臣下去之後,欲以安集爲心矣。上曰,下去之後,須體今日召見之意,愛民如愛子,可也。李基敬曰,重選奏對之際,擧止頗欠敬謹,推考,何如?上曰,不閑入侍之致,勿推也。上曰,耽羅狀聞來到矣。何以爲之耶?金致仁曰,湖南沿海皆豐,而此地獨歉。似是隔海,故然矣。大臣區劃累千石穀,全羅沿海之穀,將緣濟州而空虛矣。上曰,正穀幾何?致仁曰,一千五百石矣。上曰,趙威鎭進前。威鎭進伏。上曰,予於白首暮年,豈欲要譽於濟州之民乎?以今番事觀之,其向國之心,可謂至誠矣。凡人於其親喪,若受惠於人,則感而思報。況君之於民乎?予若於濟民,有一毫泛忽之意,則非但上負昔年靜攝中眷恤島民之盛意,實負孝昭殿也。爾於下去之後,若不能着意奉行,使濟民一人有一日之飢,則是汝使我有一日之飢也。爾須各別着念,毋負此意,可也。威鎭曰,聖敎至此,臣敢不竭力,至死以奉承乎?金致仁曰,濟州之人,若聞此下敎,則必當感泣矣。上曰,濟州所送之穀,終似不足矣。運穀之道,關北則猶有南北之可依,而濟州尤難矣。金致仁曰,以今番事見之,國家深仁厚澤,浹于民心矣。洪梓曰,遐方絶域之人,向國之心,尤自別矣。上命書傳旨曰,申聞故莫知,而大抵湖南年事登熟,濟州地亦湖南,想必同然,今聞又爲大歉,自備局次對時,區劃賑資云。噫,南道·北道,尙有南關·北關,左道·右道,自可相濟,而彼耽羅,卽一彈丸小島,三邑之民,若無自京區劃,何以能活?故昔年一或歉焉,飭廟堂而連續接濟,召貢人而勤懇下問,卽予仰覩,而今年島民之感恩越海,願赴陵役,因山日,躬自目見其壙役。上體昔年之德意,下顧島民之誠款,而若其島民,一或餓殍於島中,此上負昔年,下孤島民。聞此食豈甘,寢豈便乎?其所區劃,意亦不足,而此則當觀來頭處之,備局區劃六千石,聞越海,然後食可少甘,寢可少便。噫,白首暮年,方在被衰罔極之中,吁嗟道臣,豈可使今日此君,又爲用心乎?各邑守令中,特定差員,督運入送後狀聞事,令備局卽爲分付。濟活等事,新牧使親承下敎,或有捐瘠,此負國,其豈若此?大靜·旌義兩邑守令檢飭,亦在牧使,而予當有廉問之事,豈敢少忽?羅里舖之若是枵然,雖由於道內荐歉而然,亦不可不勅,革其別將,令本官句管,乃是特敎,焉敢慢忽?前後守令,事當拿問,而官事方殷,其遞可悶,爲先緘辭,從重推考。此後不勤守令,依還上居末例,歲末令營門決杖事,定式施行,前後道臣,一體推考。三名日方物,限秋冬特爲停捧,以示予意。上曰,玉堂擬望之人,方爲幾人耶?金致仁曰,摠爲十五六人,而重試後,又失一人矣。上曰,副學,無撕捱之端,而不爲行公,何也?洪梓曰,觀其上書,其地處異於他人,故似不欲當之矣。上曰,弘錄,以取捨之難,而不欲當之,則許多士子之文,何以考其優劣,而定其立落乎?命書傳旨曰,弘錄·翰圈命下之後,今聞翰圈,今將擧行云,而弘錄,應敎,今日點下,明日復違,明日點下,再明復違,以此消日。副學徐志修,無端撕捱,補外閫任。金陽澤,頃聞陳書云,意謂承答之後,有何撕捱?今聞過爲自畫,日事違牌云,其所撕捱,誠無意義。將此心欲自守些少,文臣取捨弘錄,其若難便,許多士子,執筆立落,亦何爲乎?以此觀之,其所撕捱,可謂執拗。當固執而固執,可也,守拗·固執,其本不是。上何曲循,下敢固守?鄭尙淳,頃已下敎,旣伸廉隅,而一向違牌,分義寒心。今若復違,紀綱從此墜矣。將待命牌而行公乎?副提學金陽澤,副應敎鄭尙淳,從重推考,待開門牌招,其令明日內擧行。上曰,洪景海方行公乎?洪梓曰,纔已呈辭受由矣。上命書傳旨曰,今聞副修撰洪景海,呈辭受由云。其所尋單,已涉無謂,政院捧納,亦涉曲循。捧入承旨,呈單儒臣,竝從重推考,其單勿施,牌招察任,此後凡諸呈單,一切嚴禁。李錫祥起伏。上曰,玉堂又欲有言,未免委曲,推考,可也。出擧行條上曰,今日召見守令,仍令政官入侍者,亦有意,政官必須着念爲之,可也。上命書傳旨曰,未下直守令,旣已召見,此時曠官可悶,竝令明日內辭朝。其中未署經守令,待開門兩司牌招,卽爲署經,雖未準兩司,再明日其令辭朝。今日政新除授守令可以署經者,明日一體署經,其令再明日入侍。上曰,政官·守令,先爲退出。儒臣持周禮進讀。洪梓·李錫祥,以次進讀訖。又命承旨進讀。讀訖,又命注書·翰林進讀。讀訖,上曰,儒臣陳文義。洪梓曰,周禮,名物度數,纖悉備具,少無疑晦,而臣從前無習熟之工,不敢仰對聖問。然六典許多事,雖其至微細,皆至理所寓,大體則然矣。上曰,然矣。洪梓曰,先正臣墓致祭事,昨日有所仰達矣。上命書傳旨曰,先正文正公宋時烈墓,遣禮官致祭。上曰,摠戎使,前摠戎使具善復,使之兼察。出榻敎諸臣以次退出。
上在昌慶宮。常參·經筵,以代理停。
午時未時,日暈。夜一更二更,有霧氣。三更,流星出北極星下,入乾方天際,狀如鉢,尾長三四尺許,色赤,光照地。
下直,慶州府尹尹學東,安邊府使李顯重,濟州牧使趙威鎭,忠原縣監朴道源,咸悅縣監洪章漢,興海郡守田殷祥,安陰縣監李頤炳。
金尙重達曰,明日常參,取稟。令曰,停。
南泰著達曰,大司憲元景淳,執義金元行,掌令李秀逸在外,李萬恢呈辭,持平李鳳祥在外,一員未差,今日以監察茶時之意,敢達。令曰,知道。
領議政李天輔三十五度呈辭。令于金尙重曰,安心調理。
南泰著啓曰,摠戒使,前摠戎使兼察事,命下矣。禁衛大將具善復牌招,以爲聽傳敎之地,何如?傳曰,允。
金尙重,以侍講院言達曰,本院輔德李彦衡入直矣,加土事以下直出去,上番將未免闕直,事甚未安。弼善柳脩,卽爲牌招,入直,何如?令曰,依。
傳于金尙重曰,副提學·應敎,昨已下敎,而若不入來,朝鮮,非朝鮮。申飭只推牌招,牌不進,則徽旨勿爲捧入於東宮,肅拜單子入之。
傳于李基敬曰,玉堂肅拜單子,何如是遲緩耶?各別申飭。
傳于金尙重曰,翰林召試,當於明政殿親行,皆在京,明日擧行,圈中人有在鄕者,令春秋館定日擧行,其令卽爲上來。
傳于金尙重曰,圈點中人,若皆在京,時刻卽爲入之,在鄕者多,則擇日以入。
傳于金尙重曰,圈點中,幾人在外乎?時刻單子,尙不入之,知入,而玉堂牌不進,幾次乎?亦爲知入。
傳于金尙重曰,翰圈中人,皆在京,時刻單子,卽爲入之,有在外者,置之。
傳于李基敬曰,應敎·副學徽旨捧之耶?肅拜後,當下敎而進水刺,各別申飭。
傳于李基敬曰,斯速知入。
傳于李基敬曰,副提學金陽澤,豐德府使補外,時府使遞付京職,副應敎鄭尙淳,安陰縣監補外,時縣監仍任本職,卽爲擧行。
傳于李基敬曰,尹東度有無,知入。
備忘記,傳于南泰著曰,參判金致仁,副提學除授,校理洪梓,副應敎除授。
南泰著,以弘文館言達曰,新除授副應敎洪梓,以副校理入直矣,陞拜之後,不爲肅謝,仍爲出去。卽爲牌招,察任,何如?令曰,依。
傳于南泰著曰,斯速擧行。如昨日之翰圈,然後當就寢,斯速擧行。
傳于李基敬曰,昨已有其待命招耶之敎矣。有臣子之心,則使暮年人君,致兩日夜深耶?洪梓入直,卽令肅拜,金致仁,卽爲牌招擧行。
南泰著達曰,新除授副提學金致仁,卽爲牌招,何如?令曰,依。
傳于李基敬曰,雖三牌三違,勿捧徽旨,卽令擧行。洪梓入直,肅拜單子,何至今不捧入耶?
傳于南泰著曰,副學·應敎,何如是遲遲耶?入來與否,斯速知入。
傳于李基敬曰,副提學肅單,斯速捧入。
南泰著啓曰,副提學金致仁,有稟達事,求對矣。
傳于南泰著曰,昨日夜深酬應,今亦欲爲如此耶?求對,豈卜相而如此乎?弘文求對,三百年來初有者,非矣。卽令擧行。
傳于李基敬曰,旣已肅拜,卽令擧行。昨夜翰圈單子入後就寢,今日亦當於單子入後就寢矣。
傳于南泰著曰,今日亦欲令夜深乎?至今不入之,誰不入來而然耶?催促入之。
傳于南泰著曰,館錄連爲催促。
南泰著達曰,假注書尹勉憲,身病猝重,勢難察任,今姑改差,何如?令曰,依。
傳于南泰著曰,館錄單子,斯速入之,已始與否,亦爲知入。
傳于南泰著曰,爲之云,而緣何遲遲耶?斯速知入。
掌令李萬恢達曰,請瑞虎等兩賊孥籍,亟令王府擧行。請其時干連人英梅,更令鞫廳,嚴刑窮問,期於得情。請尹宅履·德喜等,更令王府,拿鞫嚴訊,以正王法。請島配罪人鼎九,亟令王府,依律正刑。請還收罪人桂英放送之命,亟令攸司,依律處斷。請還收吉再卜·於屯金減死之令。請還收李佐太·申尙春減死之令。請罪人彦杓·陽祚等,仰稟大朝,更加嚴鞫得情。請稟于大朝,潤·東夏,竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定酌罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請稟于大朝,爟·爣諸子,竝令絶島移配。請東星亟施孥籍之律。請緣坐罪人抗,稟于大朝,亟施孥籍之典。請經斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬,以大逆律施行。措辭竝見上新除授大司憲元景淳,時在京畿驪州地,執義金元行,時在楊州地,掌令李秀逸,時在忠淸道禮山地。請竝斯速乘馹上來事,下諭。答曰,不從。下諭事,依達。
司諫南德老達曰,請充軍罪人李時蕃,依律處斷。請恒延·命垕·敏樞,仍令鞫廳,嚴鞫得情。請卜連亟令王府,拿鞫嚴問,以正王法。請稟于大朝,收還罪人天大酌處之命,夬正王法。請稟于大朝,還收罪人益源定配之命,更加嚴鞫得情,夬正王法。請罪人匡師,更加嚴鞫得情,夬正王法。請罪人柱天·厚基,仰稟大朝,亟令王府,以同參律擧行。請絶島安置罪人來復,稟于大朝,還寢發配之命,仍命嚴鞫得情,以正王法。請前校理申致謹,前大司諫尹尙任,亟施追奪之典。請緣坐罪人抗,稟于大朝,亟施孥籍之典。請逆賊時澤之應坐者,稟于大朝,竝施一律。措辭竝見上新除授獻納李心源,以災傷敬差官,時在全羅左道,正言李興宗,時在富平地。請竝斯速乘馹上來事,下諭。答曰,不從。下諭事,依達。
上在昌慶宮。常參·經筵,以代理停。
夜一更,金星犯南斗星,月犯立星。一更至三更,有霧氣。
下直,淸安縣監趙重選,靑山縣監朴贇。
尹得載達曰,明日常參,取稟。令曰,停。
南泰著達曰,大司憲元景淳,執義金元行,掌令李秀逸在外,李萬恢呈辭,持平李鳳祥在外,一員未差,今日以監察茶時之意,敢達。令曰,知道。
藥房都提調兪拓基,提調趙榮國,副提調尹得載啓曰,伏未審日來,聖體調攝,若何,憊眩之候,寢膳之節,亦何如?前劑入湯劑,已盡於昨日,臣等卽與諸御醫入侍,詳察聖候,議定繼進當否,爲宜。臣等不任區區憂慮,敢來問安,竝此仰稟。答曰,知道。氣則一樣矣。
領議政李天輔三十六度呈辭,令于尹得載曰,安心調理。
南泰著達曰,弘文館修撰李錫祥,無端徑出,依承傳禁推徽旨捧入之意,敢達。令曰,知道。
又以弘文館言達曰,本館上番副應敎臣洪梓,禁衛營郞廳今日價布捧上時,晝仕出去,而一日之內,勢難畢捧,每每草記,事涉煩瀆,今後則除草記往來之意,敢達。令曰,知道。
又以侍講院言達曰,本院下番闕直,事甚未安。說書李亨逵,由限已過,卽爲牌招入直,何如?令曰,依。
以說書李亨逵牌不進罷職令旨,令于南泰著曰,推考徽旨捧入。
傳于南泰著曰,左右相入來,副修撰洪景海,同爲入侍。
傳于南泰著曰,左右相·修撰入侍時,備局文郞廳,同爲入侍。
李基敬啓曰,左議政金尙魯,右議政申晩,副修撰洪景海,依下敎來待矣。傳曰,入侍。
李基敬啓曰,新除授守令金海府使鄭純儉,龍川府使卞至英,利城縣監李德耉,開寧縣監李憲鎭,依再昨日下敎來待矣。傳曰,入侍。
假注書尹勉憲改差,代以嚴璘爲假注書。
大提學前望,以尹鳳朝爲大提學。
傳于南泰著曰,開政,明日爲之。
南泰著,以國葬都監儀軌廳言啓曰,本廳郞廳戶曹正郞李憲鎭,移拜外任,其代,以工曹正郞鄭一祥差下,使之察任,何如?傳曰,允。
又以兵曹言達曰,忠壯衛將鄭海成,重得寒感,時月之內,萬無自力供仕之望,呈狀乞遞。宿衛輪番之任,不可暫曠,今姑改差,何如?令曰,依。
江原監司沈鏽狀達,以十月令生銀魚薦新及朔膳,限內不得封進,惶恐待罪事,令于南泰著曰,勿待罪事,回諭。
副應敎洪梓書曰,伏以臣於昨日瀛館直中,忽伏承大朝特授恩旨,以臣爲副應敎,仍有新錄敦促之敎,臣聞命震惶,退將爲瀝血控辭之計矣,繼而庚牌狎臨,嚴敎荐降,有非臣子所敢聞者,臣於是,怵迫威命,他不暇顧,冒昧入肅,强頑隨諸僚之後,亦旣參坐而完錄矣。第伏念,中批誤恩,旣玷淸朝之美政,東璧華銜,又躐常日之宿견趼,撫心自忸,措躬無地。其不可以一時副急之出,因仍蹲冒也,決矣,玆敢露章自列,畢暴危衷。伏乞离明,俯垂鑑諒,特許鐫改,以重榮選,以安微分,千萬幸甚。臣無任屛營祈懇之至。答曰,覽書具悉。爾其勿辭,從速察職。
左議政金尙魯箚曰,伏以東銓長之情事愍隘,非不諒也,踪地兢臲,非不念也,而去就分義,以時輕重,昨日聖敎,有非臣子所敢承聞者,則身爲重臣,旣聞此敎之後,承命入侍,可也,席藁金吾,亦可也。顧安敢乍到城外,旋還郊次,有若雍容進退者爲哉?事關紀綱,良可寒心。臣謂吏曹判書李成中,宜拿推也。取進止。答曰,省箚具悉。重臣所爲,分義寒心。方欲下敎,卿箚得體,正若予意,依施焉。仍傳曰,遣史官傳諭。
初四日巳時,上御涵仁亭居廬廳。藥房入診入侍時,都提調兪拓基,提調趙榮國,副提調尹得載,記事官李晉圭·李鎭恒·李東泰,醫官鄭趾彦·許礈·金德崙·卞誼和·金福齡·玄處明·金季良進伏訖。拓基曰,近來日氣深涼,聖體,若何?上曰,一樣矣。拓基曰,臣等頃日入侍後,今爲二十餘日,前劑入湯劑,幾盡進御乎?上曰,只爲三次進御矣。拓基曰,丸劑亦爲兼進乎?上曰,姑未始矣。榮國曰,湯劑之不爲連進,臣甚悶矣。拓基曰,以誠實服藥,殆同學書,無所間斷,然後庶可收效矣。上曰,領府事亦常勸藥,而予今則實無服藥之心矣。拓基曰,何必爲如此下敎乎?榮國曰,臣頃於入侍時,仰瞻天顔,實有異昔之憂,不趁此時,連進湯劑,臣等之憂悶,曷有其極?都提調所奏,誠是,伏願强進湯劑,保護聖躬焉。拓基請使醫官診察,上許之,諸醫以次診候,趾彦曰,左三部微數,右三部虛弱,比前一樣矣。諸醫所奏,皆同,上曰,彼誰也?拓基曰,新入議藥同參金季良也。上曰,爲人頗好矣。拓基曰,旣診脈候,繼進當否議定,何如?上曰,唯。趾彦曰,脈候之虛軟無力,比前無勝,補中益氣湯連爲進御,無少間斷,而丸劑亦爲兼進,伏望。拓基曰,依此劑進,何如?上曰,服藥如讀書之工,無誠則無效矣。予旣無服藥之誠,又安能收效也?榮國曰,誠字之敎,好矣。以誠進藥,伏望。上曰,理則無物不有,彼史官之運筆,亦有理矣。本來厭藥,如此,而豈有得效之理乎?拓基曰,當此節序交換之時,別加聖念,連爲進御,則功效必大矣。上曰,服之則謂服,不服則謂不服,此誠信之道,而前劑入藥貼,全數尙在,藥院則雖知其不服,又連爲劑入,故中外則未免欺之矣。榮國曰,俄聞諸醫所奏,脈度帶數之候,此誠悶矣。此時湯劑,不爲進御,則臣等憂慮之心,當復如何哉?上曰,然則餘劑尙多,當以此進御矣。命書傳敎曰,湯劑,當爲加進,而前劑者尙多,餘貼,當以此進御,今日次,勿爲劑入,後日次,入侍後加劑,宜矣。出榻敎拓基曰,頃者申晩所奏,孝昭殿封進香,當於臘劑,同爲封進乎?上曰,此則置之。命書傳敎曰,副提學金致仁,吏曹參判除授。出榻敎又傳曰,耽羅歲歉若此,進上領來人糧資必窮,令賑廳回糧從厚題給。頃者來赴陵役人,尙今思之,其誠可嘉,旣諭,今番領來人,亦令該廳給五十端木,令領來人持去以給,使免其凍。今聞其中劉萬吉,其涉可矜,令本州從厚顧恤。出榻敎諸臣退出。
丁丑十月初四日午時,上御居廬廳。左右相,修撰洪景海,備局文郞廳,未下直守令同爲入侍時,左議政金尙魯,右議政申晩,同副承旨南泰著,副修撰洪景海,備局文郞廳洪良漢·徐有良,金海府使鄭純儉,龍川府使卞至英,利城縣監李德耉,開寧縣監李憲鎭,假注書尹勉憲,記事官李鎭恒·李東泰以次進伏訖。上曰,鄭純儉進前。純儉進伏,上曰,金海年事,何如?純儉對曰,不至凶歉云矣。上曰,爾以近侍而去,着念爲之,可也。純儉曰,臣親承聖敎,敢不竭力爲之乎?上曰,金海,是大處乎?金尙魯曰,自失明智島之後,邑況不如前矣。上命進李德耉曰,年幾何?德耉對曰,六十四矣。上曰,利城農形,何如?德耉對曰,雖免凶歉,亦不可謂豐登云矣。上曰,下去之後,欲何以爲治耶?德耉對曰,欲竭力於七事矣。上曰,農桑盛之義,何在?德耉對曰,欲勤於勸農矣。上曰,汝爲利城田畯,可也。爾年旣多,盡心國事,不亦可乎?命進卞至英曰,汝與卞至健,爲誰?至英對曰,四寸也。上曰,龍川農形,何如?至英對曰,沿海,故未免凶歉云矣。上曰,不至於設賑云耶?至英曰,不至於設賑云矣。上曰,前倅,誰也?至英對曰,朴銑也。上曰,昨日已諭於濟州牧使,而爾下去之後,令民有一日之飢,是汝使予飢也。命進李憲鎭曰,汝久爲戶曹郞矣,吾欲試汝,勿負也。命誦七事,憲鎭誦對訖,上曰,農形,何如?憲鎭對曰,稍豐云矣。上曰,金陽澤之出補豐德,有意存矣。流散之民,可能還集乎?金尙魯對曰,豐德則可謂得倅矣。金陽澤,必善爲之矣。上曰,如洪景海之丹陽,然後可以內移矣。金尙魯曰,觀其疏,則其情亦慼矣,此人地處,異於他人矣。上曰,此則然矣,而出補適中其願矣。上曰,淸安·安集,趙重選其可能之乎?洪景海之意,何如?景海對曰,其能與否,臣亦未能的知,而弊邑,終似不能堪當矣。上曰,不可不更遣御史,而何時下往,則好耶?金尙魯曰,農作前下往,好矣。上曰,洪景海將過勞行役矣。金尙魯曰,雖似賢勞,聖意旣有,在渠,安敢言勞乎?申晩曰,洪景海下去後,丹·懷·安集之民,更爲審察而來,好矣。上曰,甚好矣。如此然後,可謂實政,而丹·懷之民,亦知朝廷之不忘矣。命書傳旨曰,丹·懷兩邑,頃者安集後,聞其時御使所奏,淸安之弊,無異丹·懷,而又問縣監,二千餘戶,存者千餘戶云,旣聞之後,視若尋常,是豈王者一視之道?果若所奏,或安集或否,博施濟衆,堯·舜雖難,本縣之民,亦豈無徯我后之歎?初意則曾經丹·懷安集人,旣知其弊,給儲置米,其令下往安集矣,大臣非其時之說,亦是。修撰洪景海,爲淸安安集御史,預先往復道臣,善爲區處,歲飜後下往,安集勸農,而兼察縣監勤慢,上來時,丹·懷安集之民,其能着根作農與否,詳察以來。上曰,濟州事,朝廷宜有別樣軫念矣。予於白首暮年,豈欲要譽於濟民乎?昔年眷恤之意,不敢暫忘,今番陵役時,亦見其至誠,羅里舖,又不可不遣御史摘奸矣。金尙魯曰,濟民爲國之誠,臣等亦不勝感歎,聖心,安得不然乎?上命書傳旨曰,昨已下敎,而旣聞之後,此心豈解?副司果洪良漢爲督運御史,下往湖南擧行,兼察羅里舖以來。此乃爲海島不得已之事也,運穀時,沿海之民,亦爲顧視事,分付。上曰,御史若是奉親之人,則似以越海爲難矣。金尙魯曰,不必越海,審察羅里舖,好矣。洪良漢進伏曰,臣旣親承聖敎,軫恤島民之盛意,丁寧懇惻,臣敢不殫心竭力,奉以周旋,而運穀之際,各邑守令,或有慢於擧行者,所運穀物,或有不能精實者,則亦當狀聞論罪乎?上曰,所奏是矣,依爲之。以此意出擧條,可也。出擧行條金尙魯曰,吏判事,非矣。金吾待命,則可矣,而日前下敎之後,豈可不入來乎?事關紀綱,故臣箚請拿推矣。上曰,吏判事,非矣,卿之箚請,得體矣。金尙魯曰,翰圈召試,雖不在於目下,而昨旣命下之後,弘文提學李鼎輔,掃墳下直單之捧入,殊涉未安。當該承旨,從重推考。李鼎輔,令政院催促上來,何如?上曰,依爲之。出擧行條上命書傳旨曰,命下之後,其在事體,不可遲滯,令春秋館,翰林被圈人,申飭及期上來,若過限,新進小官怠慢之習,不可以長,拿推。又命書傳旨曰,元孫輔養,豈可一日曠焉?前師傅南有容,復授前任,其令着意輔導,敎傅相見處,旣已定焉,勿踰課程,亦令敎誨。金尙魯曰,南有容方有母,而家事至貧,菽水不繼,同朝之所共愍也。日昨陳書乞郡,得蒙許施,以其情理,則何可難之,而元孫輔導之任,自上前後下敎甚勤,專責於此人,今此特授前任,尤可見聖意有在,則此時此人,有不可出外矣。其乞郡一事,勿施。在前卿宰,乞養而不許施,則多有食物題給之例,食物,令該曹從厚題給,何如?上曰,所達是矣,依爲之。出擧行條傳曰,政事,當日爲之。出榻敎上曰,大提學,何以爲之耶?朝鮮將無大提學矣。都堂會圈,前例,如何?金尙魯曰,曾有會圈之事,而此乃三百年所無之事,何可復爲之耶?申晩曰,舊圈,只有尹鳳朝矣。上曰,尹鳳朝,何可起來乎?金尙魯曰,以之接續文衡命脈,則好矣。上命書傳旨曰,文衡,曠已久矣。有此人然後,方可薦望大提學,前望單子入之。諸臣以次退出。
上在昌慶宮。常參·經筵,以代理停。
自午時至申時,日暈,夜一更,月暈,回土星,五更,電光。
南泰著達曰,明日常參,取稟。令曰,停。
李基敬達曰,大司憲元景淳,執義金元行,掌令李秀逸,持平李鳳祥在外,一員未差,掌令李萬恢牌不進,今日以監察茶時之意,敢達。令曰,知道。
領議政李天輔三十七度呈辭,令于南泰著曰,安心調理。
南泰著,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
又以都摠府言達曰,副摠管李邦綏,以禁衛中軍·軍兵等中日試放事,南別營晝仕出去之意,敢達。令曰,知道。
又達曰,明日次對,兩司當爲進參,除在外外,大司諫宋昌明,司諫南德老,掌令李萬恢竝待開門牌招,以爲推移入參之地,何如?令曰,依。
令于南泰著曰,大臣·備局堂上引接。
傳于南泰著曰,承旨,入侍于光政門月廊。
朴昌潤啓曰,假注書嚴璘,時無職名,令該曹依例付軍職,冠帶常仕,何如?傳曰,允。
傳于南泰著曰,儒臣,入侍于明政殿後。
南泰著,以侍講院言達曰,本院下番,連日闕直,事甚未安。說書李亨逵,旣有只推之令,卽爲牌招入直,何如?令曰,依。
以說書李亨逵牌不進罷職令旨,令于南泰著曰,推考徽旨捧入。
吏批,有政。判書李成中拿推,參判金致仁未肅拜,參議趙明鼎進,左副承旨朴昌潤進。吏批啓曰,判書李成中拿推,參判金致仁未肅拜,小臣獨政未安。何以爲之?敢稟。傳曰,只出緊任。又啓曰,大丘府使,今當差出,而本府以營下劇邑,物衆地大,素稱難治,不可不各別擇差。他道有聲績未準限守令,竝擬,何如?傳曰,允。又啓曰,豐德府使具秉勳,遞付京職事,命下矣。本曹時無相當窠,依例送西之意,敢啓。傳曰,知道。以鄭彦忠爲掌令,金應淳爲持平,洪景海爲副校理,洪良漢爲修撰,金相福爲禮曹參判,魚錫胤爲刑曹參判,趙泰彦爲同義禁,李商輅爲戶曹佐郞,權噵爲奉常正,洪益大爲大丘府使,金由行爲三陟府使,李杞齡爲河東府使。承文提調金致仁,元孫師傅南有容單付,禁府都事李頤炳仍任事,承傳。尹鳳朝爲大提學。
兵批,有政。判書鄭翬良病,參判趙載洪入直進,參議李萬宗病,參知李昌儒病,左副承旨朴昌潤進。同知羅斗七單付,副護軍李觀祥·鄭汝稷,副司正嚴璘。
南泰著,以弘文館言達曰,本館下番副修撰洪景海,陞拜副校理後,謂有相避,陳書徑出,下番闕直,事甚未安。副修撰宋瑩中,新除授修撰洪良漢一體牌招,以爲推移入直,何如。令曰,依。
又以侍講院言達曰,本院下番闕直,事甚未安。新除授司書洪樂命,自鄕纔已入來云,卽爲牌招入直,何如?令曰,依。
又以訓鍊都監言啓曰,依傳敎,今番涵仁亭設布帳,軍兵等鳥銃一次三放試取後,沒技者別單書入,而其餘得中之類,從分數,自本營依例磨鍊施賞之意,敢啓。傳曰,知道。
又以訓鍊都監言達曰,都監乙亥條軍餉,均廳給代湖南儲置米二百八十石,自本道區劃於海南縣,一百石則已爲上納,四十石則昨年九月裝送事,報來,而今至兩年,尙不來納,其餘一百四十石,諉以停退,亦不上納,故自本局以軍門給,乃是當年放糧,不可區劃於災邑。停退不納,以他稍實邑儲置,更爲移劃,卽爲上納事,發關本道,累次嚴飭,終不移劃,經年不納,致有親兵放料絶乏之患,本道及本縣擧行,俱涉未安。當該監司推考,守令拿問處之。未納儲置米,未凍前上納事,嚴飭分付,而都監與他營有異,軍餉元數,本來不敷,每患難繼,此後則給代儲置米,勿以災邑分定,必以稍實邑,當年所納中區劃上納,過限不納守令論罪,解由拘礙等事,依軍餉例定式施行之意,分付均廳及三南監司處,何如。令曰,依。
弘文館副校理洪景海書曰,伏以臣於玉署直中,忽奉副校理移除之命,伏不勝惶感之至。第臣與吏曹參判金致仁,有友壻應避之嫌,而銓曹偶失照檢,循例備擬,至於誤蒙天點,揆諸公格,在所當遞,玆敢援例陳章。乞令該曹照例遞改焉。答曰,覽書具悉。書辭,令該曹考例稟處。
丁丑十月初五日辰時,王世子坐時敏堂。大臣·備局堂上引接入對時,左議政金尙魯,右議政申晩,行司直金聖應,行司直洪鳳漢,行司直洪啓禧,兵曹判書鄭翬良,戶曹判書李宗白,判尹申晦,行司直金善行,司諫南德老,副修撰洪景海,同副承旨南泰著,假注書嚴璘,事變假注書洪錀,記注官李明煥,記事官李東泰以次進伏訖。金尙魯曰,日氣乖常,睿候,何如?令曰,一樣矣。尙魯曰,昨日春坊下令,有頭疼之敎,以有感氣而然耶?茶飮之屬,宜進服矣。令曰,不爲之矣。尙魯曰,若久爲彌留,則可悶矣。召見醫官,進服湯劑,何如?令曰,感氣當用發散之劑,故湯劑亦不服矣。尙魯曰,衣襨,厚御乎?令曰,前則厚着,而今不然矣。尙魯曰,如此,故感氣易入矣。水刺寢睡等節,比前,何如?令曰,不知有減。尙魯曰,昨日入侍大朝,已爲承候,而夜間聖體,若何?令曰,一樣矣。尙魯曰,邸下,近日連爲召對書筵,下情不勝欣喜。足部證候,近何如?令曰,足病當寒,則尤難矣。尙魯曰,終是痰候,故日寒則如此,取煖,爲宜。令曰,當如此矣。尙魯曰,臣等有所當白之語,此是可喜之事,當待筵罷,從容陳之矣。仍持各道申本以進曰,此京畿水使徐志修狀達也。以爲,軍餉事體甚重,雖一石,不可那移,而前前水使兪胄基重記中,餉米一百三十五石,各庫貸下,李泰祥重記中,餉米二百三石,各庫貸下。其所貸用,雖出於不得已之謬例,事係軍餉那移,令廟堂稟處矣,勿論本營之豐殘,謬例之有無,莫重軍餉,擅自犯用,以至於新帥臣之申聞,則事發之後,不可不重勘。當該水使兪胄基·李泰祥竝令該府拿問,嚴處,何如?令曰,右相之意,何如?申晩曰,軍餉至重,何可擅貸於他庫乎?不可不嚴處,左相所達,誠是矣。令曰,依爲之。出擧條尙魯曰,此江原監司沈鏽狀達也,備陳道內各邑荐饑之餘,催科方殷之狀,仍請推奴·徵債,限明年連豐停止事,令廟堂稟處矣,推奴·徵債,雖爲窮民之大弊,而防塞,乃荒歲事也,非豐年事也。道臣旣知其弊,則自當嚴飭各邑而已。今年,旣非荒歲,而以朝令申禁,不可創例,置之,何如?晩曰,推奴·徵債誠有弊,而此是凶歲當禁之事,今年,旣非凶歲,則有非朝家所可防禁者也,令道臣申飭,可矣。令曰,依爲之。出擧條尙魯曰,此前統制使李景喆申本也,備陳本營別會,近因荐歉,元數大縮之狀,仍以別會耗米五百石每年輸納江都一款,特爲還寢事,令廟堂稟處,爲請矣。統營以海防大鎭,近甚凋弊,年年五百石米之割出移送,誠難矣,而江都軍餉,其數漸縮,當初朝令,意固有在,今若依狀請還寢,則江都事,亦難矣。使之間一年輸納,少紓本營事力,何如?晩曰,統營形勢,非不可念,而當初輸送之朝令,乃爲江都軍餉地,則前後一不輸送,又有此還寢之請,統營事,誠非矣,不可許之矣。尙魯曰,纔以間年輸納之意,仰達,依此分付,恐宜矣。令曰,依爲之。出擧條李宗白曰,慶尙都事權世橚狀達以爲,金海府,初不付種,全災畓一百七十八結六十三卜七束,固在依事目蠲稅之科,至於水沈全災畓三百八十結二十卜,係是事目之外,不敢擅許,請令該曹稟處矣。今年本道農形,最爲豐登,七月晩霖,雖有若干水沈之處,決不可以此別立災名於年分事目頒降之後,狀達辭緣,置之,何如?令曰,大臣之意,何如?尙魯曰,戶判所達,是矣。晩曰,年分事目一番頒下之後,勿論某災,不可以敬差都事之狀請,有所許施,戶判所達,是矣。令曰,依爲之。出擧條宗白曰,今九月二十五日入對時,大臣因黃海監司沈墢申本,以黃州加起田降續事,令地部稟處矣,田政體重,雖有年久陳荒處,非有朝令,則不敢擅自降續者,法意甚嚴,而況本州改量時,以道臣另加檢察之意,大臣前已筵稟申飭矣。今此元摠內起田五百三十結零,果有前頭白徵之慮,則當初始量之時,道臣何不採取民情?及時狀稟,乃於改量已訖之後,有此追後狀聞,而又不待覆奏,直以降續,修送成冊於本曹者,有違事例,終關後弊。當該道臣推考,改量成冊,還爲下送本道,使之發送都事,逐庫踏驗,一一査實,更爲申聞後稟處之意,分付,何如?令曰,大臣之意,何如?尙魯曰,山腰以上起耕處,皆火田也,雖有因加耕收稅,混入於元摠者,當此改量之時,還屬火田,事例當然,而民願之怯於火稅,欲屬元續田,其情,誠可矜矣。今此戶判所達,雖是有司之言,而何可以道臣狀聞之失於先後,更議其踏驗釐改乎?其在寧失於民之義,依狀請施行,恐宜矣。晩曰,道臣之不待覆奏,直爲修送成冊,雖涉未安,民人之必避火田,而願入續田者,其情,誠可矜。依左相所達施行,似好矣。令曰,兩大臣所奏,誠是,依爲之,道臣推考,可也。出擧條洪景海曰,當此逐日開講之時,因宮官之有故,入對之際,不得備員云,其在事體,殊涉未安。令政院申飭,何如?令曰,依爲之。出擧條南德老曰,請充軍罪人李時蕃,依律處斷。令曰,勿煩。請恒延·命垕·敏樞仍令鞫廳,嚴鞫得情。令曰,勿煩。請卜連,亟令王府,拿鞫嚴問,以正王法。令曰,勿煩。請稟于大朝,收還罪人天大酌處之命,夬正王法。令曰,勿煩。請稟于大朝,還收罪人益源定配之命,更加嚴鞫得情,夬正王法。令曰,勿煩。請罪人匡師更加嚴鞫得情,夬正王法。令曰,勿煩。請罪人柱天仰稟大朝,亟令王府,以同參律擧行。令曰,勿煩。請罪人厚基,仰稟大朝,亟令王府,以同參律擧行。令曰,勿煩。請絶島安置罪人來復,稟于大朝,還寢發配之命,仍爲嚴鞫得情,以正王法。令曰,勿煩。請前校理申致謹,前大司諫尹尙任亟施追奪之典。令曰,勿煩。請緣坐罪人杭稟于大朝,亟擧孥籍之典。令曰,勿煩。請逆賊時澤之應坐者,稟于大朝,竝施一律。令曰,勿煩。諸臣將退,左右相進伏床下,尙魯曰,今初一日入侍大朝時,自上以久不次對下敎,臣以臣等有病未行,仰達,仍以近間頻爲引接·召對仰陳,則自上甚有喜色,臣等不勝忻忭矣。晩曰,玉色嘉悅,連爲然乎,爲敎矣。尙魯曰,自今睿候難於酬應,雖不得開筵,必須頻爲召對,講冊中自止,稍減於前,文義亦使之略略陳之,惟以不間日爲主,則好矣。仍低聲陳戒,縷縷而退。
丁丑十月初五日未時,上御崇文堂西軒。承旨入侍時,同副承旨南泰著,假注書嚴璘,記事官李鎭恒·李東泰進伏。上命召入因山時隨往太學典僕,上曰,今番轝士,汝輩自願爲之,其誠可嘉。濟州之民,則先朝之恩澤浹肌,故能如是,而今予臨御數十年,實無及民之惠,汝輩又如是,予甚愧焉。向者濟州之民,旣召見,故今亦召見汝輩,而以晝茶禮餕餘賜之,退而分食,可也。往年親釋菜時,召見汝輩,而特除三弊瘼矣,此外亦有可言之弊乎?對曰,民間之私屠,特甚,故懸房有失利之歎矣,又以鹽魚廛還屬事及軍門錢請貸事,仰陳。南泰著曰,汝輩何敢奏猥越語乎?上命泰著宣敎曰,此等事,有大司成使之陳白,可也,私屠事,從當下敎矣。上曰,太學香橋邊,有兩旌閭,何人耶?對曰,丙子亂守僕鄭信國等兩人,保護位板,故旌閭矣,其五代孫鄭元僑,方以守僕,入此庭矣。上曰,又有長孫乎?對曰,有之矣。上命承旨書傳敎,傳曰,今聞丙子扈從守僕鄭信國之五代孫元僑爲守僕云,元僑與其直孫,令該曹米布從厚題給。泰著曰,軍威縣監李觀海,有下敎,故留待矣。上命注書召入,上問職·姓名及七事訖,上曰,汝何以治郡耶?觀海曰,守令之職,在於愛民。上曰,何以則能愛民乎?觀海曰,愛民如子,則能愛民矣。上曰,見其面,可知其人。其往勉力,勿負所托。傳曰,軍威縣監李觀海,昨日應下直者,以寢郞入直未果,而今已署經,亦爲入侍,其令當日辭朝。昨日入侍守令,可以署經者,憲府牌招,卽爲署經,一倂不多日內下直,今日新除守令,申飭署經,不多日內,亦卽下送。又傳曰,儒臣持周禮,待下敎入侍。諸臣以次退出。
丁丑十月初五日戌時,上御居廬廳。儒臣入侍時,左副承旨朴昌潤,校理尹得養,假注書嚴璘,記事官李鎭恒·李東泰進伏,得養讀周禮,自大市止掌其賣儥之事,上曰,承旨讀之。昌潤讀自質人止入于膳府,上曰,注書讀之。璘讀自胥師止納其餘,上曰,此注書,入於翰圈乎?得養曰,入矣。上曰,儒臣陳文義。得養曰,貨不出於關,則擧其貨而罰其人,此謂從私道出,以避王稅者,其習可惡,故沒其貨而罰其人。近來亂廛之弊,甚矣,宜有申飭之道。上曰,欲下敎矣,儒臣所奏,是矣。私屠之弊,特甚云,貽弊懸房,濫屠農牛,其宜嚴禁,其令該曹·該府,私屠隨見嚴繩。出擧條得養曰,古者凡財用,歲終則會其出入而納其餘,今則京外公儲,財用甚蹙,會其出入而更無可納之餘,申飭,爲宜。上曰,雖申飭,無益矣。昌潤曰,凡財,當量入爲出,財有餘而後,國可爲。如臣者,雖不足知,伏聞比間國儲,每患不足,此甚可悶。上曰,古者三年而餘一年之蓄,我國則一年之儲,僅充一年之用,將何以爲國?昔在三國之時,能造金塔,今旣統合,而猶如此,誠不可知矣。得養曰,雖以軍丁事言之,古今顯異,充額漸難矣。上曰,奢侈之弊,古亦有之,而今則擧國之人,皆欲美食好衣,財有限矣,民安得不窮?以此民不安分,鄕人則欲爲鄕將官,京人亦皆懷發身之計矣。得養曰,此弊在西路尤甚,若不得蹊逕,則人皆空老矣。臣待罪龍岡時,聞成川文官羅弘漸者,以直講在職,奔喪,躬自負薪,以養其母,不復爲求仕計。人有勸者,則曰,吾有老親,豈可復爲離親遠遊乎?如此者,誠可矜矣。上曰,今尙存乎?得養曰,臣之聞此,歲月已久,其生沒不能知矣。上披覽官案曰,此果有之,此官案,誠有效矣。以癸丑式年前直講懸註矣,作散,幾年耶?得養曰,乙丑年云矣。上命承旨書傳敎,傳曰,未通淸及一不經守令文臣官案,常置座右,意蓋遐方文臣,抱紅牌徒老于鄕者多,故欲爲甄用者,而今日因文義,聞儒臣所奏成川文臣羅弘漸,一自遭故下鄕之後,不爲上京,爲親負柴云,故展覽官案,弘漸其果成川人,癸丑式年登科,以前直講,乙丑作散,登科已二十五年,作散亦十三年。昔伊尹,以一夫不獲所,爲恥,況爲君者乎?弘漸之恬於躁進,其心可尙,孝於其親,其行可見。覽此二事,豈可貪也,亦不恤民?令銓曹相當守令待窠,卽爲調用。噫,聞雖一人,其他,擧此可知,以此推之,白衣不踰嶺之嶺人,可知。咨銓曹之臣,體予此意,每政,必也擧沈滯,爲先務。得養曰,偶因言端而白之,其人之才否,臣不能知,安知其合於理郡乎?上曰,古者卻缺夫妻,敬相待如賓,而爲下軍大夫。況孝乎親者,豈不可爲一守令乎?得養曰,只令調用,好矣。上曰,入於一不經守令官案,故如是矣,儒臣過於愼重也。得養曰,百里重矣,安敢不致愼?臣實不見面,而偶然仰達,下敎如此,遐方之人,必感泣。上曰,十三年不求仕,必不爲貪,爲親負薪,必不虐民。魏太武,豈賢君哉?見高允不欺而赦之。且以卻缺事,言之,古人只見田間事,而知其人之賢矣。傳敎中相當字,亦有深意。邑固有大小之相當,地亦有遠近之相當,若除嶺南·關北之邑,豈能將往乎?上命掩卷,諸臣以次退出。
上在昌慶宮。常參·經筵,以代理停。
夜一更,月暈,回土星,四更五更,電光。
南泰著達曰,明日冬享大祭齋戒,再明日正日,此兩日常參,頉稟。令曰,知道。
又達曰,大司憲元景淳,執義金元行,掌令鄭彦忠·李秀逸,持平李鳳祥·金應濂在外,今日以監察茶時之意,敢達。令曰,知道。
領議政李天輔三十八度呈辭,令于朴昌潤曰,安心調理。
朴昌潤達曰,明日親傳香,禮房承旨當爲齋宿,而左承旨金尙重,以式暇不爲仕進。所當牌招,而拘於廳規,不得請牌,何以爲之?敢稟。令曰,牌招。
又達曰,右副承旨李基敬,今日不爲仕進,卽爲牌招,何如?令曰,依。
南泰著,以侍講院言達曰,本院下番,連日闕直,事甚未安。說書李亨逵,旣有只推之令,卽爲牌招入直,何如?令曰,依。
傳于南泰著曰,承旨持冬享大祭祭報府,儒臣持周禮入侍于明政殿後。
李基敬啓曰,編次人具允明,儒臣尹得養,新除授守令大丘府使洪益大,三陟府使金由行依下敎來待矣。傳曰,來詣于明政殿後。
金尙重啓曰,左議政金尙魯,右議政申晩依下敎來待矣。傳曰,入侍。
南泰著啓曰,吏曹判書李成中,依下敎來待矣。
又以吏曹言啓曰,今此親祭時典祀官,例以奉常寺正塡差,而新除授正權噵在外云,今姑改差,其代,卽爲口傳差出,何如?傳曰,允。
吏曹口傳政事,以朴奎壽爲奉常正。
南泰著,以禮曹言啓曰,上年十月所下傳敎中,江原道所封三名日方物,限明秋停封矣。今則秋節已過,來冬至方物爲始,依例復舊封進之意,分付,何如?傳曰,允。
又以兵曹言達曰,建陽門禁衛軍入直處所頹壓,故限修改間,移接於弘化門北月廊矣,今已畢役,依前還入本處之意,敢啓。傳曰,知道。
又達曰,弼善柳脩淸齋後入直事,已有稟達,而今已過限,故屢度催促,則謂有身病,終不入來,其在事體,誠極未安。從重推考,警責,何如?令曰,依。
吏曹參判金致仁書曰,伏以臣於館職,自知其千萬不近,館錄重事,尤豈有冒當之勢,而迫於嚴命,逃遁不得,章皇入肅,粗完圈事,反顧初心,只切愧悚,曾不移晷,天官還差之命,又下意外,乍移旋授,以臣代臣,兩日之內,中批頻繁,有若非臣莫可者然。私心兢慄,固不足言,國體苟簡,又孰甚焉?噫,銓衡,重任也,藉使臣才分鑑識,有足堪承,猶不當偏畀於一人。況其齟齬迷滯,不合時樣,數次政注,醜拙俱露,無待於試可乃已者乎?聖簡不容再誤,臣身宜所自處,玆敢不避煩瀆之誅,略控肝膈之懇。伏乞离明,俯加諒察,將臣職名,劃卽鐫改,俾公私兩幸焉。答曰,覽書具悉。卿其勿辭,從速察職。
丁丑十月初六日巳時,上御居廬廳。承旨·儒臣入侍時,同副承旨南泰著,校理尹得養,假注書嚴璘,記事官李鎭恒·李東泰進伏。得養讀周禮,自司門止有幾則不違,上曰,承旨讀之。泰著讀自遂人止敍其事而賞罰,上曰,注書讀之。璘讀自遂大夫止徵斂其財賦,上曰,上番讀之。鎭恒讀自隣長止賓客館焉,上曰,下番讀之。東泰讀自土均止夾王車,上曰,儒臣陳文義。得養曰,臣適因文義,敢此仰達矣。以春頒秋斂之制,見之,糶糴,卽國之大政,各道各邑,非不善爲,而今當秋斂之時,自朝家似宜有申飭之道矣。上曰,出擧條,申飭,可也。出擧條上曰,祭報府,持來乎?承旨讀之。泰著讀訖,上曰,玉堂上番爲徽寧殿大祝,下番爲孝昭殿大祝相換事,分付。得養曰,下番洪景海與亞銓金致仁,有友壻應避之嫌,而銓曹不爲啓請,昨日政,升拜副校理,故陳書出去矣。上曰,副校理洪景海許遞,仍任前職,牌招察任。出擧條得養曰,校理趙,不以館職自居,屢違召命,方在禁推之中,不但番次之苟艱,體下之道,宜有矜察矣。上曰,過矣,旣出之後,又如是酸矣。傳曰,編次人使之來待,儒臣及昨日新除授守令,雖未謝恩,卽爲入肅,待下敎入侍。諸臣退出。
丁丑十月初六日未時,上御居廬廳。編次人·儒臣·守令同爲入侍時,編次人具允明,校理尹得養,副修撰洪景海,左承旨金尙重,假注書嚴璘,記事官權穎·李東泰,大丘府使洪益大,三陟府使金由行,以次進伏,尙重曰,新除河東府使李杞齡在外,不得入侍矣。上曰,守令進前。由行進前,上先問職·姓名,次問履歷,由行曰,臣初爲鴻山縣監,四年陞公山判官,以延豐縣監,誤認爲定山座首而捽下之,故罪罷矣。上曰,此則溫幸時事也。由行曰,其後爲醴泉郡守,又以斗還事,罪罷,今以司僕判官,拜是職矣。上曰,斗還事,因御史書啓耶?由行曰,因諫長任瑋論駁,至被拿問行査,而因赦蒙放矣。上問七事,由行又錯亂以對,上曰,三陟年事,何如?由行曰,臣未及見前官,而槪聞一境,剝皮而餘骨矣。上曰,汝在公山,幾年而罷乎?由行曰,一旬之內也。上曰,承旨書之。傳曰,大凡近者,公不勝私,外方不識,何狀之人,旣到階梯,多年沈滯,則或有試可乃已之道,而非亦爲官擇人之意也。以座側不經守令·文臣官案,觀之,其數夥然,以此推之,蔭武可知,近日連見守令,意專在於爲民,銓官之道,其宜另擇。噫,三陟,曾聞李顯重所奏,往年甚於江陵云,王者視民,只爲一邑,不顧他邑,豈一視之道哉?此府尤宜擇差,而新除府使金由行,鴻山未準期,遽陞公山,可謂爲官擇人乎?犯其斗還,其亦不治,則幸因赦而蕩滌,昨年勘律,今歲又陞,若此,法將何施,亦何以爲民擇人?庚午之事,事已往矣,亦云眚也,而氣稟精粗,業已知矣,而今日七事,其亦無異,此時三陟,誠爲難也,旣知不諭,陟民何辜?三陟府使特遞。噫,吏議知其爲人,其欲用焉,而昨於靑山,惜其檢擬,今者三陟,大可非矣。守令賜對方殷,三昨亦爲入侍,而爲人擇官,此而不飭,他何懲戢?吏曹參議趙明鼎罷職。又傳曰,左右相入侍事,遣史官傳諭。又傳曰,吏曹判書李成中申飭,已行矣,放送入侍。大丘府使洪益大進伏,上曰,此乃洪益三之兄益大也,汝懲崔景興,努力善爲之,俾無陳荒之弊。益大曰,敢不奉承聖敎乎?仍命退出,上曰,俄見益大,思其兄,甚可惜矣。其人有懷無隱,且有公心,豐原君,則常斥其過,而予知其公矣,承旨書之。傳曰,故參判洪益三,有懷無隱,執心以公,其知熟矣,已作古人,尙用思焉,其子待闋服,卽爲調用,以視予奬公之意。上曰,外人則必以予爲見益大而如是,予則有所感而爲之矣。趙明鼎,柔善太過,於安邊事,已慨然矣。尹學東,似可優爲,而不免爲人擇官,銓官如是則難矣,予異於年少名官,下直守令,分付勿赴甚迫切,故不爲之矣,今於三陟事,不得已處分,以此見之,則予之氣,猶不衰矣。尙重曰,雖不如是下敎,人臣豈敢專爲偏私乎?上曰,伯程子所謂熙寧事,吾黨激成者,的論也。辛·壬以後,一倂防塞,豈無憤激之心乎?此所以有志賊權奸滿朝之說也。然以䥃·壽垣事,觀之,亦非出於朝廷之所激,此則不可知也。尙重曰,此則專由於黨心矣。上曰,我國人以偏論爲滋味,承旨前所謂世人見朝紙,而無偏論事,則便覺無滋味者,誠然矣。尙重曰,入此諸臣,皆無物我之心,此乃眞箇滋味也。上曰,外入之滋味,尤以爲好矣。景海曰,一世之陷於黨,久矣。若非殿下導率,何以見今日之世道乎?自漢已有之一黨字,到今痛破,豈非大幸乎?尙重曰,果如儒臣之言,舊有恩怨之人,今多有解釋之效矣。上曰,向見可貴事矣。洪景海之外祖,遭李宇夏之慘駁,而景海稱道李延德,故尹得養爲言之矣。尙重曰,此莫非殿下卅載苦心陶成建極之功也。景海曰,殿下不如是,則豈有此效乎?莫非殿下之功也。上曰,劉琨有言曰,此偶然爾,予之此事,亦偶然矣,此實由物極必反之致也。尙重曰,物極而善反未易,今則咸歸于正,可謂善反矣,膏肓之疾,必用大承氣湯而後,始愈矣。上曰,乙亥事,可謂大承氣也。景海曰,苦心導率,用不息之功,以至於此矣。上曰,去河北賊易云者,唐文宗事也,唐宗則退托而已,予則幸不至於養成矣。景海曰,諸臣在陶匀之內,殿下處以無心。上曰,一朝豁然,是諸臣之功也。尙重曰,會其有極,歸其有極,使之歸極,非殿下之功乎?上曰,諸臣少退,待大臣入來復入。少退復入時,左議政金尙魯,右議政申晩入侍。尙魯曰,近日日候乖常,聖體,若何?上曰,一樣矣。尙魯曰,寒夜殿坐,恐致傷損矣。上曰,國事可悶,入睡爲難。昔嘗無夢,近頗夢煩,殊甚可苦,夜接臣僚,亦爲此耳。晩曰,進水刺乎?上曰,略進矣。晩曰,湯劑·茶飮進御乎?上曰,不開見矣。尙魯曰,王世子氣候,何如?上曰,卽今則不問其何如矣。尙魯曰,胄筵近不爲之,而召對則不闕,昨日次對罷後,亦仍爲召對云矣。上曰,爲之乎?尙魯曰,臣入來後,見三陟特遞傳敎,臣誠萬萬惶悚。公山時事,非但酒失,其時下吏輩,故爲生事,醴泉事斗還,雖有朝禁,亦出於爲民之意也。三陟,人心極惡,將爲棄地,爲今之道,惟在擇守令,金由行雖有病痛,實有長處。取其所長,與右揆相議,擇强猛而分付於吏曹,前席失措,未知何事,而吏議則瞹昧,此臣之罪,非吏議之罪也,小臣則以爲,三陟得人矣。上曰,前倅朴師伯,何如人耶?尙魯曰,淸簡恬雅則有餘,而彈壓不足矣。晩曰,師伯,雖介潔不能爲治,左相擧此人相議,故臣亦以爲好矣。尙魯曰,若有酒時,則臣豈分付乎?由行,方爲司僕判官,執法特甚,抉杻木刷馬,塵起則猛杖圉人,故圉人皆有曷喪之歎,其執法,到處如此。曾於殿庭,帶入隨從,而伏地自現,其白直又如是矣,且甚有峻氣,時有領敦寧之氣味。晩曰,此乃領敦外祖金昌業之孫,故於領敦爲四寸矣。尙魯曰,氣味,雖如領敦,而其猛則又過之矣,銓官以小臣之故獲罪,心甚不安矣。上曰,以有朴贇事故也。若然則姑試由行,可乎?尙魯曰,此則臣惶恐不敢對矣,特遞,雖甚惶悚,在渠則必以爲多幸矣。上曰,然乎?尙魯曰,然矣,渠必不欲往弊邑。上曰,李顯重,善治江陵矣。尙魯曰,使顯重治三陟,不必善爲也。上顧允明曰,卿去時,何如?允明曰,大抵人心極惡,官令,民不肯施,營報,吏不卽傳,吏·民皆無人心矣。上曰,人心至此乎?然則以試濕軍送之,無妨矣。晩曰,無踰於由行。景海曰,臣往丹陽時,以醴泉接界,故聞其治法,雖不無弊害,而公廨則一新,逋欠則盡捧,鞭撻吏·民,不動一髮,雖不可謂循良之治,而亦可謂强猛矣。上命注書持入初下傳敎曰,承旨爻周。尙魯曰,南原曾爲弊邑,臣爲銓長時,以元景濂爲府使,二年之內,壹祛其弊,卽今爲完邑矣。上曰,嚴瑀,甚可惜矣。其四寸今爲注書,昨今使之讀書,則聲音頗似其兄矣,其祖嚴緝,爲判書耶?尙魯曰,然矣。尙重曰,其父則爲玉堂矣。上曰,然則其父·兄弟文科也。尙魯曰,然矣。上曰,嚴瑀之被駁,冤矣,爲人所麾,不能展才矣。尙魯曰,渠嘗痛心,羞見君上云矣,如此者,有食報之理,子孫必繼出矣。晩曰,嚴瑀之爲海伯,臣以銓長,問政於豐原,則豐原力言,故臣果首擬矣。上曰,以登機偵探之故,豐原亦如是矣,其時再入極北,實是難事也。上曰,吏議終甚柔善,尹學東之首擬安邊,亦由此病。尙魯曰,非安邊也,乃慶州也。上曰,然矣。慶州,物衆地大,非爲官擇人,意在於使之便養矣。尙重曰,以乞郡也。上曰,然乎?尙魯曰,安邊則李最中首擬而未受點,李顯重以末擬而爲之矣。上曰,顯重優爲之。尙魯曰,言端出,故敢達矣。李最中,屢次首擬而靳點,是偶然乎?抑有聖意乎?上無發落。尙魯曰,最中,可用之人也,其人甚剛。上曰,最中,雖剛而寬,不如明中,三兄弟中,予以爲明中最勝。尙魯曰,時中亦周通,平壤,是大難治之邑,臣久置營下而見之,恢恢有餘矣。上曰,最中,甚沓沓也。尙魯曰,以有痰病,故外見如是矣。上曰,不開朗矣,李顯重則隘甚,而其心無他,故曾有下敎,而旋卽甄敍矣。晩曰,此乃聖上愛臣子之心也。尙魯曰,最中亦如是矣。晩曰,何處得通才而用之乎?尙魯曰,其心一定者,能爲國報效,周通者則善於擧職,規模不一,大體惟在其人之如何。上曰,隘無踰於顯重,而使之任事,則不如此,最中則終不如顯重也,趙明鼎,前則不能然,而近頗有公處矣。尙魯曰,過於周便矣。晩曰,以湖西伯,雖被罪,而聞善爲云矣。尙魯曰,長處在周便,而亦以周便爲病,湖西被罪,亦坐此病,然道臣之能使民涕泣者,古亦罕有也。上曰,此事,洪景海曾陳之矣。景海曰,遐方之民,不知所坐之委折,謂監司被罪遠竄,臣之經過時,處處屯聚,訟其冤狀,臣每以歸奏答之,故不欲食言,果有大略之仰陳者矣。上曰,俄與承旨·儒臣言矣,朝廷用人,不爲牢塞,則似可以革面革心,而惟其不然,故終使之激其心矣,然如䥃者,非朝廷之故也。尙魯曰,此等,皆別種也,卽今則自上善爲鎭定,好矣。晩曰,左相言,是矣,惟在在上者鎭定之如何。尙魯曰,如是用心,久而不解,則成效,何可量乎?但雖臣等之心,亦未知其能終始不解也。明鼎事,則實出於無他也。上曰,金由行之坐地如此,故人君亦疑銓官之偏右,爲人臣者,亦不可不知矣。故相臣宋寅明,曾言仁廟朝具某之終不除邑事,而其名忘之矣。允明曰,此臣之族祖具仁重也。仁廟嘗敎曰,兒時與仁重同遊,渠每自言,才不能治邑云,必其自知者明,終不落點於守令云矣。上曰,至矣盛矣。洪益大末望落點,已諭而戒之矣,若使益三爲倅,則予不必戒之矣。尙魯曰,公則服人,能有公心,何患不服人?昔諸葛亮有言曰,吾心如稱,不能作輕重,此可爲一生服膺之言也,如亮則非但言之而已,實能行之,所以爲賢也。上曰,此所以泣李平而死廖立也。尙魯曰,臣等苟能體此,無一毫私意,則何憂於用人?只是終不能然,故可悶。上曰,昔日下敎,予何敢追乎?予則必使仁重爲太守矣,仁重於仁廟,爲幾寸乎?允明曰,仁重,卽國舅綾安府院君第三子容之子,容,於臣祖宬,爲兄弟也,仁重善於文,出蔭路數十年,不得一除守令矣。尙魯曰,金得臣善文章,而爲守令時,臣祖以臺諫論劾之,以爲,文雅有餘,而吏才不足云,古則如此矣。上曰,彈墨亦雍容,當之者必不怒矣。得臣有文集乎?晩曰,有單卷文集,名曰柏谷集,末端自錄一生讀書之數矣。上曰,注書出去,問于玉堂取來。上覽柏谷集曰,一億爲十萬乎?讀數如此,何以計之?其詩亦好矣。上曰,以親祭事,有定式者,承旨書之。傳曰,國之所重,祀典,而三年之內,與常時有異,故雖大祭,無七日戒三日齋之儀,而於散·致齋,大享與凡祭,無甚異同,此非重祀典之意,以盥洗推之,大祭,詣殿庭爲之,凡祭,先盥洗詣庭,可以見分輕重之義。居廬之處,齋殿雖同,儀節不可混,此後大祭,則傳香後,仍詣齋殿,祭畢後入,凡祭,朝先傳香,祭前五刻,詣齋殿,祭畢後入,則有大小之分,禮制有節,或曰,一闕之內,有何早晩云,而此則不然。三年之後,徽寧殿祭若親行,必也朝詣齋殿,夜行其祀,此則昔年已見,其禮當然,雖於上食,其於躬行,亦無掣肘之事。令儀曹自今大享,依此擧行,亦載補編,而詣齋殿之後,一依廟社例,侍衛諸臣,只入直人入直,其餘留門時入來,而承·史皆直宿於近處,禁軍亦直本處,而留門後來待殿庭事,定式。此後大祭獻官以下,散齋三日,致齋二日,而一日則直宿於本司,一日則宿於享所,而朔望及節祭·陵祭,散齋二日,致齋一日事,亦載補編。上曰,散齋之散字,奇矣,人之誠意,可見於散齋,散齋,乃人所不知,己所獨知之處也,予於潛邸時,受誓後,出行道中,則心常悚懼,恐遇不潔事故也。十九歲,求差獻官,時年雖少,猶能知祭享之至重,卒事而歸解衣,然後心始降矣。傳敎書畢後,尙魯曰,致祭於此殿,亦好矣,靜攝中離次經夜,可悶矣。上曰,予則不難,而諸臣之經夜,似難矣。晩曰,自上旣離次,如臣等螻螘之身,一夜露處,何足煩聖慮?上曰,近處諸司,似可以推移以入矣。傳曰,大祭時,政院·兵曹·都摠府·春坊·桂坊則衛將·部將廳·忠壯衛廳,太僕,分排入直,原入直者,其日除標信,合直他處。上曰,左右相進前。皇朝改望瘞爲望燎,意實深矣,予曾於陵幸時,見瘞祝則水土相錯,蛙生其中,祝紙腐爛汚穢,心甚悚懍。大廟則雖不敢遽議,而至於陵寢,則自今欲改爲望燎,何如?尙魯曰,有皇朝典禮,則好矣。上曰,畿內諸陵,時有陵幸,似當致謹,而猶如此。如莊陵則尤爲懍然矣。孝昭·徽寧兩處,予已爲望燎,而徽寧殿,則日昨予偶見坤殿所藏書中,有以內則大成爲名者,似是府院君所戒書也。因山前若見此,則當瘞于壙中,而今已無及,故於望燎時,竝焚而瘞之,貞聖有知,必喜之矣。尙魯曰,臣亦嘗以望瘞爲可悶矣。上曰,儒臣言之。景海曰,雖初創,猶好,況有皇朝已行之禮乎?尙魯曰,廟社,亦未必不可爲矣。上曰,此則事體重矣,決不敢輕改矣。晩曰,入於補編,宜矣。上曰,當廣詢諸大臣而爲之,而似當錄於續五禮儀懸註矣。尙魯曰,夜深矣,請就寢。上曰,卿等先退。尙魯·晩旣退,上曰,編次人·儒臣進前。欲作周禮序文,意外因金由行事,如是遲滯矣,欲使由行,試爲往赴,而恐生別弊,大臣在時,恨不相議也。尙重曰,由行雖有酒失,而今必不然矣,俄於閤外見之,亦是平常人。上曰,儒臣言之。景海曰,臣意則實恐有弊,其人素多怪駭之聞,今雖止酒,臣不敢保其無弊,且關東風俗,恐不至若是之甚也。允明曰,果如儒臣之言,峽氓之俗,本自愚蠢,只緣連歲慘凶,人無樂生之心,所以有官令不行之弊,今若遇豐,則自可復舊矣。上曰,如此而豈可專以猛治之乎?尙重曰,果異於湖南矣。允明曰,雖湖南,豈可專以猛治之?上曰,安而定之,然後可爲矣,左相有氣,故治關東亦如是矣。承旨書之。傳曰,今聞金由行之備擬三陟,卽大臣爲三陟公擧云,然則非銓官之過,其下敎爻周,果若所奏,三陟誠難,決非獷悍而然矣,必也愚蠢而然矣。噫,民俗,雖若此,爲王者之道,舜命夔已云,豈可一任强猛而治之?予意則其遞不惜,金由行仍遞,以行副護軍李最中,三陟府使除授。上曰,最中則似可善治也。景海曰,處分至當矣。使銓曹擬入,則如最中者不願,故亦不除矣。上曰,注書持標信出去留門,出送大臣後,仍留門,待編次人出去,始閉事,分付。上曰,吏判,尙在獄中耶?尙重曰,尙在望門內待命云矣。傳曰,今聞吏判,尙今待命,不爲應命云,此何分義,此何事體?勿待命事,分付,雖徹宵,以待入侍,其令卽爲入侍。上作周禮序文,尙重書,允明讀,上曰,儒臣中,何人善書耶?尙重曰,兩儒臣皆善書,而上番則作屛風書矣。上曰,尹得養書之入刻。吏曹判書李成中肅謝後,入來進伏,上曰,往事勿說,卿下去時,欲召見而未果,心常缺然,其間人事,變矣。予能支過五朔,今見卿,意外也,雖欲敦勉而無語矣。成中泣失聲,上亦哽咽,成中曰,臣罪重,久離京國,今自外歸,如是入現,五情摧隕,何辭仰達?上曰,卿事,不待大臣之言而知之,人忍以此等言加之,於卿何有?聞大臣言於卿,若皮之不存,何乃過潔也?故人之子,心常念之,內遷之意,亦由此也。成中曰,臣之情勢,豈可復登筵席,而旣見徹宵二字,臣子之道,不暇顧他,欲聞玉音而退矣。上曰,欲去乎?成中曰,更鼓已深,自上尙不就寢,臣之私情,何敢悉暴?臣立朝事君,身名至此,當時所遭,專由於處權要之故也。若非此職,則臣何忍不入肅乎?職名萬萬不敢當,故敢冒萬死還去,而當此之時,雖不得入城,留住江郊,亦出於不遠京輦之意矣。三字下敎,聖恩罔極,而古人有言曰,念其先不棄其孤,望推不棄之恩,俯賜可生之路。上曰,解此職則當留乎?成中曰,得免權要,則雖有人言,臣不敢避矣。上曰,前日之去,亦由於權要乎?成中曰,其時則震剝之心,他不暇顧,不免倒行而逆施,今若解此,則何敢離城闕乎?夜已深矣,不敢詳陳,而惟望曲保。上曰,欲一謝而去乎?成中曰,咫尺前席,何敢欺罔?俄者入來,初欲不肅命而入,朝體不當徑情,故不得已肅命。然豈可諉之已肅,而立於班行乎?以臣畸危之蹤,不可一時帶此職,若終不得免,則亦不敢仍留矣。上曰,今若許遞,則當仍留不去耶?成中曰,臣分由是而掃矣,國體由是而損矣。臣之一生事君,惟在不欺心,今若有一毫可出之心,而故作此態,則其心誠無狀,將何以事殿下乎?上曰,承旨書之。傳曰,噫,去讒,爲九經中一事也。尹蓍東之以一筆構兩臣,上下共知,而況今日入侍重臣所遭,捏空構虛,尤亦難掩,此正毛將焉傅者。頃者撕捱,已涉過矣,則補外復召,一向撕捱,分義事體,俱涉寒心,而觀其所爲,聞其所奏,苦心可知。旣已召致之後,去讒之意,已示中外,君使臣以禮,孔聖旣云,王者御下,不過四維,旣知其心,一向强迫,閉進身之門,徒虧事體,非禮使之意。旣已應命,面陳情懇,則其令一伸廉隅,副遂其心,亦張四維之道,本職特爲許解,其令該曹卽爲口傳付軍職,令參祭班。上曰,召以冢宰者,意有在矣。欲使之面陳後,俾伸廉隅,予於卿,可謂曲盡其道矣,亦可謂深諒其心矣,無生去意,仍參冬享祭班。成中曰,聖恩曲念,臣何忍欺天乎?上曰,卿自嶺還矣。左相作隊事,有效乎?成中曰,臣不爲都試,未及詳察,而右別武士,則有登科之路,故頗勝,而左別武,則存者無幾。上曰,何故也?成中曰,右則直赴殿試,左則相當職除授,而所謂相當職,無施行之事,故如是矣。上曰,用之然後,方可責效矣。仍罷退,夜已五更二點矣。
上孝昭殿冬享大祭齋宿。常參·經筵,以代理停。
南泰著達曰,大司憲元景淳,執義金元行,掌令鄭彦忠·李秀逸,持平李鳳祥·金應濂在外,今日以監察茶時之意,敢達。令曰,知道。
尹得載達曰,領議政李天輔三十九度呈辭到院,而以親祭齋戒留院之意,敢達。令曰,入之。令于尹得載曰,安心調理。
冬享大祭親傳香罷後,入齋室後,大殿,政院·玉堂·藥房口傳問安。答曰,知道。
世子宮入齋室後,政院·玉堂口傳問安。答曰,知道。
昨日金尙重,以侍講院言達曰,再明日徽寧殿冬享大祭攝行時,宮官不可不備員,而輔德李彦衡,兼弼善洪梓受由在外,兼文學李錫祥方在禁推中,兼輔德·兼司書·兼說書俱未差,無以備員。在外人員及禁推人員,似當有變通之道,令政院稟旨擧行,與未差之代,盡數差出,仍卽牌招,以爲備員進參之地,何如?令曰,當此之時,煩稟爲難,在外人員竝改差,待開政盡數差出。
傳于南泰著曰,此後,東宮雖亞獻,大殿繖扇侍衛,侍立于文政門外,東宮陪衛,則止于崇化門外。
傳于南泰著曰,侍衛雨具。
傳于尹得載曰,修井官·進排官·禮房承旨摘奸如無頉,則使承傳色啓稟,有頉,則承旨入侍以奏。
傳于南泰著曰,承旨入侍。
傳于金尙重曰,承旨與編次人,持昨日御製入侍。
傳于南泰著曰,兵房承旨,待令于崇化門外。
傳于南泰著曰,詣閤承旨與禮判,同爲入侍。
傳于南泰著曰,旣已淸齋,獻官以下,皆沐浴。
傳于李基敬曰,前吏曹判書李成中,入參祭班與否,知入。
兵曹口傳政事,副司直李成中。
金尙重,以侍講院言達曰,本院新除授司書洪樂命,旣有只推之令,卽爲牌招,以爲備員進參之地,何如?令曰,依。
以副修撰宋瑩中,司書洪樂命牌不進罷職令旨,令于金尙重曰,竝推考徽旨捧入。
昨日李基敬,以義禁府言達曰,海南前縣監鄭基慶,時縣監鄭趾新拿問處之事,徽旨達下矣。鄭基慶,下去京畿安城地,鄭趾新,時在任所云,依例發遣府書吏·羅將,竝拿來,何如?令曰,依。
丁丑十月初七日辰時,王世子親傳香祗迎入對時,右副承旨李基敬,事變假注書洪錀,記事官李鎭恒·李亨逵。王世子具視事服,乘輿出集英門,至銅龍門內降輿時,文學李明煥曰,今此大祭時親傳香後,仍詣齋室之傳敎,政院不卽頒布,以致凡節窘急,至於陪衛,未及備員,事甚未安。宜有申飭,敢此仰達。令曰,當該承旨推考。出擧條仍爲步過徽寧殿門外,入齋室,少頃,王世子出齋室,步入明政殿殿庭板位時,左副承旨朴昌潤,以陪從入對,故右副承旨李基敬,以大朝入侍進去。昌潤曰,吏曹參判金致仁,除拜後過三日,不爲出肅,依定式推考,卽爲牌招,何如?令曰,依爲之。出令敎昌潤曰,當以下令書出乎?令曰,依爲之。明煥曰,大祭隔宵,宮官不可不備員,而輔德及兼官,今皆有窠,司書洪樂命以身病,勢難入來云,何以爲之乎?令曰,大祭隔宵,執事不備,司書洪樂命,各別申飭,卽爲牌招察任。出令敎祗迎後,還入齋室,諸臣退出。
丁丑十月初七日辰時,上御崇文堂西軒。禮房承旨入侍時,左承旨金尙重,假注書嚴璘,記事官權穎·李東泰進伏。上曰,朝上食後,當親傳香,以此分付。上曰,承傳色及中官,不卽待令,令該府拿問處之。出榻敎上曰,東宮陪從,以左副承旨爲之,此後以此擧行。出榻敎上曰,今後則親傳香,當以涵仁亭爲之,以此擧行。
丁丑十月初七日辰時,上御涵仁亭。冬享大祭親傳香時,行都承旨尹得載,左承旨金尙重,右承旨金始煐,右副承旨李基敬,同副承旨南泰著,記事官李晉圭,假注書嚴璘,記事官權穎·李東泰入侍。上親傳香後,下板位祗送,仍乘輿詣齋殿,諸臣退次,編次人具允明,右副承旨李基敬,假注書嚴璘,記事官李鎭恒·李東泰,復入侍于齋殿。上命允明讀御製周禮序文,命改數處文字後,命退出,復命禮曹判書李益炡,兵房承旨南泰著入侍于孝昭殿,召入泥工,改築灌地筒。
上在昌慶宮。常參·經筵,以代理停。
夜一更二更,有霧氣。五更,流星出北斗星下,入巽方天際,狀如拳,尾長三四尺許,色白。
傳于金尙重曰,禮判持收議草,乘輿時入侍。
傳于金尙重曰,禮房承旨入侍。
孝昭殿冬享大祭罷後,政院·玉堂·朝廷二品以上·六曹堂上·宗親府單子問安。答曰,罔極。
藥房口傳問安。答曰,罔極。
徽寧殿冬享大祭攝行罷後,世子宮·嬪宮,政院·玉堂口傳問安。答曰,罔極。
金始煐達曰,明日常參,取稟。令曰,停。
又達曰,大司憲元景淳,執義金元行,掌令鄭彦忠·李秀逸,持平李鳳祥·金應濂在外,今日以監察茶時之意,敢達。令曰,知道。
朴昌潤達曰,領議政李天輔四十度呈辭到院,而以親祭正日留院之意,敢達。令曰,入之。令于朴昌潤曰,安心調理。
南泰著,以都摠府言啓曰,今日入直內三廳武兼·禁軍及軍兵等,當爲中日習射,而孝昭殿冬享大祭親臨正日相値,不得爲之之意,敢啓。傳曰,知道。
李基敬啓曰,臣承命馳往囹圄摘奸,則承傳罪人十四名,刑曹罪人三十名,來關罪人二十二名,各司罪人四名內,全羅道界首主人李春成,弘文館關以囚禁事也,吳世佐,利川船人等處,橫徵錢兩罪也,沈世賢,奉常寺牒呈據,穀物畢納間囚禁事也,趙東奭,田畓重複放賣事也,戶曹書吏朴道洽·金舜瑞,大臣分付囚禁事也,奴堅石·田尙山,私屠發賣罪也。金破回,毆打人物裂破喪衣罪也,太成,侍講院囚禁事也。依聖敎竝放送,而其餘諸罪人等罪名,俱係甚重,仍囚之意,敢啓。傳曰,知道。
南泰著達曰,禮曹參判金相福,除拜後過三日,不爲出肅,依定式推考警責,仍卽牌招察任,何如?令曰,依。
又達曰,卽者說書李亨逵,以其親病,陳書徑出,原書以親祭正日,纔已退却矣。所當直捧禁推徽旨,而此與無端徑出有異,推考警責,何如?令曰,依。
以承傳色口傳下敎曰,中官車德中,令該府處之。
傳于南泰著曰,承旨入侍,儒臣持前日所讀冊子,入侍于集賢門。
南泰著,以孝昭殿參奉言啓曰,殿享官海蓬君橉,昨日省記入番矣,今日陪祭入參之時,所患痰喘之症,大段猝發,方在奄奄之中,三時祭享,萬無將事之望。不得已鶴城君楡,改省記替番後,出去之意,敢啓。傳曰,知道。
又以侍講院言達曰,本院下番說書李亨逵,連日入直矣,以親病陳書徑出。司書洪樂命,卽爲牌招入直,何如?令曰,依。
又以兵曹言啓曰,巡將之輪直,望前望後,自有當次,當其次十五日,則不敢遠地出入,以待落點就直,事理當然,而今日一所巡將金鍍,落點之後,闕門垂閉,終不入來,故招問本廳下人,則下人言內,遍城中推尋,終不見云。巡將受點,何等重大,而慢不奉職,至於付標,事之寒心,莫此爲甚。不可不從重科罪,請拿問定罪,何如?傳曰,已下敎矣。
丁丑十月初八日四更一點,徽寧殿冬享大祭攝行入對時。左副承旨朴昌潤,事變假注書洪錀,記事官權穎·李亨逵。王世子具衰服出齋室,步入殿庭板位,行祀畢。亞獻官金尙魯曰,日氣峭寒,而齋宿寒殿,仍爲達曉將事,睿候不瑕有添損之節乎?令曰,一樣矣。尙魯曰,孝昭殿親祭,姑未禮畢,待其禮畢,還詣齋室,似宜矣。令曰,其間,當躬詣望燎位矣。仍詣望燎位,奉審後還詣齋室,改具視事服,步詣明政殿殿庭板位。大駕還內時,祗迎後,仍爲步詣銅龍門內。乘輿時,左副承旨朴昌潤曰,莫重進瓚之禮,不卽奉行,以致遲滯,事體殊極未安。當該執事,推考,何如?令曰,依爲之。出擧條昌潤曰,殿庭趨入之際,司鑰礙倒行燭,事涉不謹。當該司鑰,令攸司科治,何如?令曰,依爲之。出擧條昌潤曰,執禮讀笏記之際,有做錯之失,推考,何如?令曰。依爲之。出擧條還內,諸臣退出。
丁丑十月初八日四更一點,上自齋殿具縗服,詣孝昭殿。冬享大祭親祭入侍時,行都承旨尹得載,左承旨金尙重,右承旨金始煐,右副承旨李基敬,同副承旨南泰著,記事官李晉圭,假注書嚴璘,記事官李鎭恒·李東泰入侍。上行初獻禮,下板位時,上曰,庭燎鐵,太廟則前後殿,當以各七坐排設,而至於永禧殿·社壇,則從炬數鑄成擧行事,分付工曹。出擧條禮畢後,上還齋殿,改視事服,還內。乘輿時,禮曹判書李益炡,編輯堂上具允明入侍。上曰,承旨讀諸大臣望燎獻議。尙重讀之,上曰,合於予意矣。承旨書之,傳曰,諸大臣獻議,皆與予意同,各陵曾已望瘞者,令陵官勿論新舊,先爲精燎,仍置于坎,此後望燎事,載於補編。上曰,以朝祖事,大臣·儒臣獻議持入,承旨讀之。尙重讀之,至李養源議。上曰,李養源,獨以爲可行也,其議中所引異同,議乃是金集所撰,而誤稱金長生矣。至領府事金在魯議,上曰,領府事獻議,是矣。不以入地之魄朝祖,而反以返室之魂辭廟云者,其言明矣,領府事常時獻議,多過酸處,而此則不然矣。上曰,日寒如此,開門後,右副承旨馳往囹圄,輕囚放釋。上乘輿至月臺,召禁軍將許伋,上曰,留門後入來乎?伋曰,初更五點,留門後入來矣。上曰,太早。今後則待三更三點入來,可也。上入賓陽門,禮房承旨金尙重入侍。上曰,望燎節目,東西道陵寢,當爲頒布,而如寧越及北道諸處,一體頒布。
丁丑十月初八日初更,上御居廬廳。儒臣入侍時,右副承旨李基敬,校理尹得養,副修撰洪景海,假注書嚴璘,記事官李鎭恒·李東泰,以次進伏。上曰,俄者所付標巡將,誰也?基敬曰,巡將金鍍,昨日直宿,今朝納牌之後,不知何往,故今日落點之後,下隷不得推尋,日暮之後,不得已改付標以入,而付標之後,始爲入來矣。上曰,連日落點耶?基敬曰,聞其言,則如此矣。上曰,他巡將,受牌耶?基敬曰,付標單子未及下,故他巡將,亦未及受牌矣。上曰,金鍍,何在?基敬曰,方留待闕中矣。上曰,注書出去,金鍍昨日落點記持來。注書持入,承旨奉進。上曰,無怪矣。昨旣直宿則連日落點,意外故也,人君許多酬應,如巡將落點,難於親爲,故使中官擧行,中官誤爲之矣。基敬曰,巡將,例以望前望後分番,而當番一望,則不知何日落點,故不得遠出,例也。昨雖直宿,而今日遠出,亦安得無罪乎?上曰,承旨書之。傳曰,巡將金鍍,中官誤爲擧行,逐日點下,不卽待令,事勢固然,而不可無飭。當該中官與金鍍,令該府處之,施以不應爲律,而金鍍,事過後擧行。上曰,注書出去,今日巡將,仍使金鍍受牌,而留門出送事,分付。得養讀周禮自山虞,景海繼讀,基敬又繼讀盡卷。上曰,周禮分六官,而不置三公,何耶?得養曰,冢宰似兼三公之任也。上曰,我國列邑,有三鄕所,亦是三公之義耶?基敬曰,然矣。上曰,僧寺亦有三寶,似取此義也。景海曰,三寶僧,非三人也,乃寺中應百役之僧女,各司掌務也。上曰,然乎?景海曰,外方義僧之弊,甚矣,今已革之,外方僧莫不感泣。上曰,江上御史,卽南泰著耶?奉恩寺弊,亦除之矣。景海曰,然矣。上曰,近來則儒生,無山堂讀書之事云矣。景海曰,臣亦幼時棲寺,京城寒士,每當冬月,則爲就煖而往,仍爲三餘之業矣。基敬曰,山寺,例多往來遊人,而或與之接話,因遭橫厄者多,故棲寺讀書者,近漸稀少矣。上曰,果然矣。自戊申之後,尤如此,此亦可以見世道矣。寺有大刹有菴子,菴子屬於大刹乎?景海曰,例以某寺某菴稱之矣。上曰,此如周禮某官之各屬某官也。基敬曰,近世中國,有一學者,知尊朱子,註朱子所不註之書,名之曰,九經補註,周禮亦在其中矣。上曰,中國則有侮朱子者乎?基敬曰,江西一派,其流甚多,獨閩·浙人,能知尊朱矣。上曰,毁朱子者多,而太學諸生,無辨誣上疏耶?得養曰,周禮官名,異於周史所稱矣。上曰,官名太煩,故所以有語類之疑矣。景海曰,我國官制,大抵略倣周禮也。上曰,有之。中官之有尙膳·尙門之稱,亦出周禮,如吏曹之文選司,兵曹之武備司,皆此類也。上曰,掩卷。儒臣退出。上曰,今日輕囚放釋,囚徒持來乎?基敬曰,忘未持來矣。上曰,誦之乎?基敬曰,未能也。上曰,注書出去持入。持入後,基敬讀放秩。上曰,承旨書之。傳曰,日寒,故令承宣馳往囹圄,輕囚放釋矣,今聞所奏,囹圄景象若覩焉,聞甚惻然。奚徒夏禹之泣辜?噫,禹大聖也,豈有無辜橫罹者,而猶尙若此,況不德,尤爲衰耗者乎?以此推之,何者其黑,何者其白?不卽處決,循例日次,宜正三尺者,不能施法,或有疏決者,亦無結末,呼號囹圄,飢餒囹圄,是豈王者之道,而將焉用有司哉?其令秋官鎭日赴坐,詳爲遍考,亦爲詳覈可疑者,登對時稟處,而曾已申飭,牌囚雖易,不過一時杖飭之類,皆用牌焉。一人囹圄,弊及其族,蓬頭相處,豈能堪耐?今雖放釋,昔已知之,今日放釋,或有翌日復囚者,日次書奏之時,放乎其間,過日次之後,亦有復囚者,此後若此者,該官報秋曹而草記。三冬之前,其不獲已者外,切勿捉囚,雖不獲已者,申飭之後,卽爲放釋,莫過三日事,嚴飭,灑掃囹圄,給其藁席事,分付該署。囚徒中仍囚類,朴枝樞等四人,人物招引,本非一律者,其何滯囚?元犯枝樞,旣已遲晩云,卽爲依律勘處,其餘三人,爲先放送事,分付。上曰,承旨又書之。傳曰,頃者上言,因追慕而捧之,故於猥於違,俱皆不問,而今番則異於頃者,旣有下敎,雖無違猥,非四件事拔之,雖在四件者,其抄違猥,依例擧行。又傳曰,此時守令,官事方殷,況三陟乎?未下直守令,卽令明日辭朝,河東府使李杞齡,一司除署經,亦爲明日辭朝。上曰,李,方爲知敦寧乎?基敬曰,非也,方帶軍銜矣。上曰,書之。傳曰,行司直李,吏曹判書除授。諸臣退出。
上在昌慶宮。常參·經筵,以代理停。
夜一更,有霧氣,三更,月暈。
下直,金海府使鄭純儉,三陟府使李最中,大丘府使洪益大,龍川府使卞至英,河東府使李杞齡,利城縣監李德耉。
南泰著達曰,明日常參,取稟。令曰,停。
又達曰,大司憲元景淳,執義金元行,掌令鄭彦忠·李秀逸,持平李鳳祥·金應濂在外,今日以監察茶時之意,敢達。令曰,知道。
藥房都提調臣兪拓基,提調臣趙榮國,左副承旨臣朴昌潤啓曰,伏未審日間,聖體調攝,若何,憊眩之候,寢膳之節,亦何如?日昨入診時,有湯劑,後日次入侍後加劑之敎矣,臣等卽與諸御醫入侍,詳察聖候後議定,爲宜。臣等無任區區憂慮,敢來問安,竝此仰稟。答曰,知道。氣則一樣矣。
南泰著,以弘文館言達曰,副修撰宋瑩中,旣有只推之令,卽爲牌招察任,何如?令曰,依。
又以弘文館言達曰,本館下番副修撰臣洪景海,以御營郞廳,今日本營價布捧上時,晝仕出去,而一日之內,勢難畢捧。每每草記,事涉煩瀆,今後則除草記往來之意,敢達。令曰,知道。
以司書洪樂命牌不進罷職令旨,令于李基敬曰,推考徽旨捧入。
南泰著,以侍講院言達曰,本院下番闕直,事甚未安。司書洪樂命,旣有只推之令,卽爲牌招入直,何如?令曰。依。
以副修撰宋瑩中·司書洪樂命牌不進罷職令旨,令于南泰著曰,竝推考徽旨捧入。
傳于南泰著曰,同副承旨,入侍于明政殿後,儒臣,持周禮序文草,同爲入侍。
南泰著啓曰,臣依聖敎,今日進詣于仁政殿月臺,入直禁軍等軍裝戎械點考,則皆無頉,仍以傳敎勞問,則俱好在云矣,敢啓。傳曰,知道。
傳于南泰著曰,編輯廳諸堂上,來待于政院,待下敎入侍于集賢門。
南泰著啓曰,編輯廳堂上申晦·具允明·成天柱·洪樂性依下敎來待矣。傳曰,入侍。
趙明鼎,追後入來入侍。
李基敬,以義禁府言達曰,京畿前水使兪胄基·李泰祥等拿問嚴處事,徽旨達下矣。李泰祥,今方待令於本府,卽爲拿囚,兪胄基以全羅兵使,時在任所,依例發遣府都事,交龜後拿來,何如?令曰,依。
南泰著,以戶曹言達曰,依令旨,領議政李天輔今九月·十月兩朔祿俸,令倉官更爲輸送于本家,則以爲,方在呈告中,不得領受云,祿俸又不領受,何以爲之?敢稟。令曰,令倉官更爲輸送。
又以兵曹言達曰,同知中樞府事李宇平,忠壯衛將羅斗七,近得輪疾,無望供職,忠翊衛將金有聲,素患痰病添劇,俱爲呈狀乞遞。竝今姑改差,何如。令曰,依。
又以忠勳府言達曰,本府堂上仁平君李普爀同姓五寸叔母,故奉朝賀李宜顯妻貞敬夫人柳氏卒逝,服制已行七日,出仕,何如?令曰,依。
又以奉常寺官員言啓曰,去丙子式年,國用及各樣禮葬,京外位板所用栗木,全羅道元數三百株,斫伐船運矣,五十三株,破船渰沒云,自前如此之時,移斫充數,而況今兩魂殿練主都監,設置不遠,不可不優數備待。依例發遣敬差官,移斫於慶尙道河東府本寺封山,以爲急急輸運之地,令該曹發關,分付本道,何如?傳曰,允。
奉敎權穎書曰,伏以臣,以太白山實錄曝曬事,祗奉成命,明將陛辭矣,臣之父母墳山,在於京畿驪州地,而身縻史職,禮曠省掃,每當霜露之降,不禁怵惕之懷。顧今嶺南之路,距臣先山,未滿一舍,若於歸時,從此取路,則比之官道,遠近等耳,竊觀聖朝,以孝爲治,前後史臣奉命之行,或以覲親,或以省墓,仰陳情懇,無不曲許,玆敢忘其猥越,輒此援例哀籲。倘蒙睿慈,俯賜矜察,特許臣竣事歸路,歷省先壟,以伸人子至情,則光榮所曁,幽明共感,隕首結草,不足以報。答曰,覽書具悉。爾其歷省焉。
檢閱金和澤書曰,伏以日月不屆,兩魂殿虞卒,次第奄過,率土臣民,擧切崩隕,仰惟大小朝,孝思出天,攀號哀慕,益復罔極。仍念,臣之八耋老父母,時在江原道狼川縣,疾病沈淹,恒無寧日,臣縻於史職,省覲每曠,方寸煎灼,不能自抑,今以江陵實錄曝曬事,祗奉成命,明將辭陛矣。狼川於江陵,同在一路,若於竣事之後,得遂歷省之願,則較諸官路,不甚懸遠,揆以私情,實爲大榮。臣竊考本館謄錄,史官之奉使歸路,以歷覲爲請者,非止一二,輒蒙恩許,玆敢援例,仰瀆于孝理之下。伏乞离明,俯垂矜察,特許歷省,俾伸人子至情,千萬幸甚。答曰,覽書具悉。爾其歷省焉。
文學李明煥書曰,伏以臣母,月前隨往臣弟南邑任所,而衰病之餘,撼頓長路,從前諸症,扶寒添劇,多日調將,迄無減勢,急便報來,病裏思欲見臣云。臣得聞此奇,心神飛越,理當卽日徑行,而自念臣,忝在宮僚,職事緊重,當此逐日開筵之時,徑情去就,義有所不安,玆敢冒控短章,仰情微懇。伏乞睿慈,俯垂諒察,亟遞臣見帶職名,俾得安意往來,專心救護,千萬幸甚。答曰,覽書具悉。爾其勿辭往護焉。
吏曹參判金致仁書曰,伏以臣於見職,有必遞之義,無更進之勢,瀝懇陳章,未蒙矜許,有召違逋,悶蹙轉深,昨伏見傳敎下者,以守令不擇,聖敎縷縷,至以昨於靑山,惜其檢擬爲敎,臣於是萬萬悚惶,靡所措躬。噫,生民休戚,亶係守宰,前後申飭,不啻勤懇,臣旣忝居選部,豈不欲惕念奉行,而臣於伊日,初當政席,未曾留意,臨急按簿,多拘格限。至於朴贇,則臣實不知爲何狀,而特取其最爲久滯而擧擬焉,及夫入侍前席,聽其奏對而後,始覺其失於審擇,而已無及矣。今於誨責之下,臣安得逃其誅乎?伏乞离明,俯察臣難冒之情,重勘臣不職之罪,以幸公私焉。仍伏念,朴贇之難於堪任,旣經天鑑之俯燭,筵臣之共覩,而今此傳敎,又勤提諭,則其在國體,不可以已爲辭朝而仍置不論,臣謂靑山縣監朴贇,宜卽遞改,惟邸下,亟賜處分焉。答曰,覽書具悉。所陳依施,卿其勿辭察職。
吏曹參議趙明鼎書曰,伏以臣之忝叨見任,今且一百日矣,以臣之疎迂湔劣,其於銓衡之職,豈有一分堪承之望,而適値僚席之有故,黽勉副急,冒當獨政者,亦至八九遭矣。瘡疣百出,醜拙畢露,自分其狼貝無幸,果以東邑之不能擇人,伏蒙大朝特罷之命,傳敎辭意,極其嚴截,臣誠惶恐震越,覓死不得,而亦幸其得卸重任,獲免大戾,反汗之音,曾不終宵,筵敎鄭重,奬褒隆摯,臣是何人,得此於聖明之主,感頌之極,涕淚被面。本事,大僚旣已陳白,恩旨亦復開釋,則似若無情勢之可以自引,而第臣之所大懼則有之。噫,三銓之任,雖與長亞有間,而與聞通塞,差除緊窠,其責固不輕而重矣,惟我大朝,不知臣之無似,猥授末席,使之恢公祛私,爲官擇人,以贊淸明之治,不但爲榮其身而已。臣雖至愚極迷,豈不欲殫竭心智,以效涓埃之報,而鑑識空疎,不能審取舍之分,姿性柔懦,不能杜干囑之逕。又況窠窄人多,風渝俗薄,爲政之難,莫今日若,每當注擬之際,自以爲十分着力,大家秉公,而及其題目之出,做錯故多,訾謗隨至,眞是末如之何,自有昨日事以後,實不無默省而追悔者矢。自今抖擻灑脫,一變前日之爲,而驢技已竭,駑質難化,終恐爲負心欺天之歸耳,已試蔑效,方來可戒,玆敢披瀝肝血,仰瀆离明。伏乞睿慈,俯諒微懇之非出飾讓,特許鐫遞臣所帶之職,以重銓選,以安賤分,公私不勝萬幸。答曰,覽書具悉。爾其勿辭,從速察職。
丁丑十月初九日辰時,上御崇文堂西軒。儒臣入侍時,同副承旨南泰著,校理尹得養,副修撰洪景海,假注書嚴璘,記事官李鎭恒·李東泰以次進伏。上曰,丹·懷事,已有分付於監營乎?景海曰,已爲分付,而饑民以當冬移徙爲難,皆願待春還歸,故使之從自願撤移矣。上曰,注書出去,徽寧殿殿司召入。徽寧殿參奉張祉紹入侍,上曰,魂殿內灌地筒,日昨塗灰處,又生蟲矣,徽寧殿灌筒,殿司看檢,更爲塗灰,可也。上曰,卲康節,有天津聽鵑之歎矣,方當蟄藏之時,地蟲如是縱橫,此亦時氣失節而然矣。祉紹先退,上曰,儒臣上番,讀周禮序文。得養讀之,讀訖,得養·景海先退。泰著曰,河東府使李杞齡,今日辭陛矣。上曰,諸守令皆下直矣。泰著曰,開寧縣監李憲鎭,一司未署經,不爲下直矣。上曰,承旨書之。傳曰,開寧縣監李憲鎭,一司除署經,其令今日辭朝。又傳曰,今後孝昭殿傳香,涵仁亭爲之,入侍侍衛,依宣政殿例,承·史外,兵曹摠府,只入直擧行,軍職繖扇·小輿,勿爲待令,禁軍則於大祭,三更三點,待令殿庭,朔望及節祭,二更五點,待令殿庭事,分付。上曰,河東府使李杞齡入侍事,注書出去分付。杞齡進伏,上以職·姓名·履歷·七事下詢後,上曰,汝是益安大君後裔也,見汝兄而不及見汝矣。汝初赴百里,何以爲治乎?杞齡曰,謹當修明七事矣。上曰,何以使農桑盛乎?杞齡曰,觀農種桑,可使盛矣。上曰,春初勸農之令,何如,而金海·大丘有陳田,至有都事敬差之請罪,誠寒心矣。烹阿,非貪也。正坐田野之不闢。杞齡曰,竭力爲之,俾無陳廢矣。上曰,民無糧種,何得不廢?杞齡曰,當以留庫之穀,隨便助給,而臣居鄕,故熟諳此弊。大抵近日,土廣人稀,昔之十戶,今無三四,雖有土田,誰能盡耕乎?膏腴之田,雖勸之廢,而必無陳荒之理。至於瘠薄之地,民皆棄之不顧,爲守令者,若勒令起墾,則民力分而反害於農矣。無一田之陳荒,臣不敢自必矣。泰著曰,未及赴任,先言當陳者,事體未安,請推考。上曰,勿推。上曰,汝欲爲良吏乎,爲能吏乎?能之害,甚於貪矣。杞齡曰,愛民善政,勉爲良吏矣。上曰,愛民善政,亦有能·良之分,欲使民知吾愛民善政者,能也,雖爲愛民善政,而使民不知,然後方可謂良也,一則爲人,一則爲己,至愚而神者,民也,雖欲外飾,民必知之。又況要譽之政,使民習漸非,後來之人,難於爲治矣。予方在哀疚之中,而只爲生民之休戚,召汝而面飭。汝是璿派,宜異於他人矣,人苟有托其子者,不可使之凍餒。況人君,以百里之赤子,托於汝矣,其忍謂九重莫知,而使之凍餒乎?野無陳荒,民不顚連而後,歸而見予。一自均役之後,海夫之弊,雖除,而守令無容手處,故不免犯科,汝若犯此,豈不爲負國乎?勉之勉之。杞齡起伏,上曰,承旨宣諭。泰著讀宣諭,杞齡退。諸臣亦以次退出。
初九日巳時,上御涵仁亭居廬廳。藥房入診入侍時,都提調兪拓基,提調趙榮國,左副承旨朴昌潤,記事官李晉圭·李鎭恒·李東泰,醫官許礈·金德崙·李世珪·朴載和·鄭允協·權燧進伏訖。拓基曰,日氣漸寒,聖候,若何?上曰,一樣矣。拓基曰,頃日入侍時,以連進湯劑,仰陳矣。今則幾貼進御乎?上曰,未進一貼矣。拓基曰,使醫官診察,何如?上許之。許礈進診曰,脈候沈中帶數,而右寸管不足之候,則比前尤甚矣。德崙曰,脈候帶數則一樣,而大體不足矣。載和曰,左三部微有數意,右三部則微緩,大體不足矣。允協曰,左三部沈數,右三部沈細,大體虛軟矣。燧曰,左三部沈而帶數,右三部虛軟無力,則一樣矣。拓基曰,湯劑議定,何如?上曰,至若蔘橘茶,亦難飮,而單蔘煎服,則輕淸易飮,此亦難進矣。榮國曰,俄聞諸醫所奏,脈候帶數之候,此由於氣不足之致,湯劑不可不進御矣。上曰,今則氣薾而夢煩,似是爲國事用心而然矣,近日頗有思食之念,此亦衰憊之致也。拓基曰,湯劑加劑事,何以爲之乎?上曰,前劑者尙有餘貼,而今又劑入,不服則實欺中外矣,蔘橘茶欲服之,問于諸醫,可也。許礈曰,俄承夢煩之敎,此實胃氣不足之致,補中益氣湯,丸劑兼進,伏望。上曰,予於辛未年,必有添病之慮,而幸免重添,又當此時,予氣如此,而尙不生病,亦一怪事。拓基曰,聖候如此,臣等有一喜一懼之心矣。然而此時湯劑,豈可恃此而不爲進御乎?上曰,此乃待湯以後,用力而然矣。予常自量筋力,可步往百里矣,自經今年後,太半減衰,頃者步往永慕堂,氣甚憊,其衰甚矣。榮國曰,聖心自量,兼進湯·丸之地,伏望。上曰,果然難進矣。拓基曰,自强不息,則其效必大,强爲進御,伏望。上曰,蔘橘茶單進,似好矣。拓基曰,蔘橘則藥力太輕,湯劑不可不劑進矣。上曰,一藥連進,實爲難矣。仍下詢許礈曰,茶飮則決不可爲耶?礈曰,單劑太輕,兼進湯劑然後,其效必不小矣。拓基曰,頃者日次,劑入湯劑,皆不進御,今亦不進已久,不可不勉强兼進矣。上曰,諸醫之意,皆同乎?礈曰,然矣。胃氣太弱,今番日次,不可不劑入矣。榮國曰,日氣乖常,所御衣襨,何如乎?上曰,不薄矣。湯劑依前加劑五貼以入,蔘橘茶五貼,亦爲劑入事,榻前下敎。諸臣退出。
丁丑十月初九日戌時,上御居廬廳。編輯堂上入侍時,編輯堂上申晦·具允明·成天柱·洪樂性·趙明鼎,右副承旨李基敬,假注書嚴璘,記事官李鎭恒·李東泰以次進伏。上曰,補編功,幾何?晦曰,功半矣。洪啓禧有病,金致仁未肅拜,俱不入來矣。上曰,朝祖收議,見之否?李養源之議,以行之爲是矣。晦曰,領府事所陳,甚詳備矣。上曰,諸臣之意,何如?允明曰,領府之言,精的矣。明鼎曰,臣則昧於禮,而旣有瓊山之論,且是皇朝已行之制,行之固好,而第事多掣礙矣。樂性曰,果有窒礙處,領府之言,可謂探本之論矣。上曰,成天柱,是當初欲爲者也。天柱曰,臣則前已言之,更無仰達者矣。上曰,第言之。天柱曰,旣載於會典,臣之初意,以爲可行,今見元老大臣之議,亦頗有據矣。上曰,承旨亦言之。基敬曰,事固可行,而第多窒礙矣。上曰,領府嘗時之議,過於細密,如頃日幞頭事亦太過,而只以小事,故從之,今此獻議,則其所謂旣進還退,魂辭魄否之說,皆是矣。天柱曰,若如古禮,則果難矣。古者朝祖,自禰廟至始祖廟,分七日而行之,皇朝則只以神帛,暫時奉辭,折衷古禮,取其簡便矣。上曰,果分七日行之乎?允明曰,此乃周公儀禮也。上曰,若在此闕,則從北神門行之,可免旣進還退之嫌,而若在慶德宮則難矣。諸臣皆曰,北神門,非正門,決不可行也。上曰,若在此闕,而由弘化門出,辭廟之後,不復還宮,則可免進退之嫌矣。明鼎曰,若自此行之,則道路固順,若在慶德宮,則豈不爲逆路乎?晦曰,明鼎,適見今番因山之在西,而以慶德爲逆路,若使因山在於東郊,則慶德反爲順路矣。上曰,以分七日之禮,言之,第七日朝祖之後,可行殯庭之禮,而第六日以前,必還故處矣。天柱曰,初日朝祖後,仍殯于庭,分日行之,則不必更還矣,上曰,洪啓禧,以爲如何?樂性曰,啓禧初聞天柱之言,以爲可行,及見領府之議,意亦少變。上命明鼎讀諸臣獻議。上曰,奉梓宮朝祖,則果有進退之嫌,而以神帛行之,則梓宮自在故處,似無此嫌。領府事所謂不以入地之魄辭,而乃以返室之魂辭云者,是則是矣,而帛則歸于墓庭,返室者乃木主也。領府事,雖斥瓊山,而瓊山之說,非自創也,乃時王之制也,今之士大夫,皆從瓊山之禮,則其本,蓋遵皇朝之禮,予初以領府事之言,爲是,而欲從之,更思之,予實有所感者矣。予曾因黃景源所奏之言,感毅宗東顧之恩,而又以爲,有高皇而後,方有神宗·毅宗,故欲竝祀三帝於皇壇,而適見先朝御製英烈殿詩,使金善行讀之,予不覺流涕,而決意行之,其時故領敦寧豐原君,頗有不喜色,以予謂有張大之意,予以爲,臣子之於君父,雖或張大,宜無可嫌云矣。及至將事之夜,豐原見天光雲容,顧語元景夏曰,此夜光景,不可不記而傳之,予謂豐原之所見,過於變改矣。予於皇朝之禮,安得無曠感之心,亦安可無從周之意乎?且予於前日,省牲於太廟,而不得展拜而歸,忽思御製中,回首丹門日欲暮,此心猶在廟庭前之詩,不覺飮泣而還。予昔年往江都時,先王待之甚苦,及歸之日,賜之以詩曰,喜爾歸程初下船,遲遲八日待如年,暫時離膝,而眷念若此矣。仍下不敢聞之敎,上曰,當召時·原任大臣,從容議之矣。仍傳曰,明日時·原任大臣·禮堂·編輯堂上入侍。上曰,支子之家,亦行祔祭乎?晦曰,以紙榜行之矣。上曰,安國洞之喪,行祔祭於慶安君,不知此何禮也。諸臣皆曰,可怪矣。上曰,其時予不開口,而禮官必稟而行之,可怪矣。上曰,主身及主櫝,宜有尺數,而孝章·孝純神主,略有參差,此必由於木手之尺樣不同而然矣。承旨書之,傳曰,一室之內,櫝與主,或二位或三位,參差不齊,制度不正。此後造主製櫝時,當從先儀軌中,高與廣圖載,以備後考事,載於補編。又傳曰,旣下敎,徽寧殿櫝與主高廣,當下見樣,載於儀軌中。又傳曰,明日入侍,相値次對,再明日爲之。諸臣以次退出。
上在昌慶宮。常參·經筵,以代理停。
金始煐達曰,明日常參,取稟,令曰,停。
南泰著,以都摠府言達曰,副摠管李邦綏,以內三廳將鬼薦取才坐起事,慕華館晝仕出去之意,敢達。令曰,知道。
領議政李天輔四十二度呈辭,令于南泰著曰,安心調理。
金始煐達曰,左副承旨朴昌潤,今日不爲仕進,卽爲牌招,何如?令曰,依。
南泰著達曰,備邊司郞廳來言,今日,賓廳坐起日次,而大朝入侍相値退定,謹當明日退行之意,敢達。令曰,知道。
又達曰,大司憲元景淳,執義金元行,掌令鄭彦忠·李秀逸,持平李鳳祥·金應濂在外,今日以監察茶時之意,敢達。令曰,知道。
傳于李基敬曰,承旨·編輯堂上,入侍于明政殿後。
李基敬啓曰,左議政金尙魯,右議政申晩,判府事兪拓基,禮曹判書李益炡,參議申暐依下敎來待矣。傳于李基敬曰,時·原任大臣及禮堂,同爲入侍于明政殿後。
南泰著,以弘文館言達曰,副修撰宋瑩中,旣有只推之令,卽爲牌招察任,何如?令曰,依。
以副修撰宋瑩中牌不進罷職令旨,令于南泰著曰,推考徽旨捧入。
南泰著,以侍講院言達曰,本院下番,連日闕直,事甚未安。司書洪樂命,旣有只推之令,卽爲牌招入直,何如?令曰,依。
又以侍講院言達曰,本院下番,連日闕直,事甚未安。實兼官十員內,輔德·兼輔德·兼弼善·兼司書·兼說書俱未差,文學李明煥以親病,陳書下鄕,兼文學李錫祥以本職,方在禁推中,司書洪樂命陳書入達,說書李亨逵陳書徑出,由限未過,院中只有弼善臣脩,非但伴直無人,當此逐日開講之時,講官不備,亦涉未安。在外人員,事當有變通之道,令政院稟旨擧行,與未差之代,一體差出,待下批仍卽牌招,以爲推移入直之地,何如?令曰,在外人改差,當此之時,煩稟爲難,待開政盡數差出。
注書李晉圭病,代以洪樂純爲假注書。
朴昌潤啓曰,假注書洪樂純,時無職名,令該曹依例付軍職,冠帶常仕,何如?傳曰,允。
南泰著,以禮曹言啓曰,卽接昌陵參奉所報,則今月十二日,行本陵告由祭時,兩官不可不備員,而本陵令李觀海,頃日政移拜外職,時未出代,斯速變通云。莫重祭享,不可以假官行事,昌陵令有闕之代,令該曹以在京無故人,卽速口傳差出,以爲備員將事之地,何如?傳曰,允。
吏曹口傳政事,以李錫圭爲昌陵令。
南泰著,以禮曹言啓曰,卽接承文院所報,則凡使行時,正本査對,例於方物封裹日爲之,而今年節使方物,封裹十一月初二日,拜表初四日,則封裹與拜表,只隔數日,文書起數,比前倍蓰,拜表前勢難擧行,封裹日字進定,俾無窘急之患云。方物封裹吉日,更令日官推擇,則今十月二十八日爲吉云,以此日,原單子中,改付標以入之意,敢啓。傳曰,知道。
又以兵曹言啓曰,今十月十一日,武臣賓廳,武經七書講書日次,而中日相値,不得爲之之意,敢啓。傳曰,知道。
金始煐,以漢城府言達曰,江倉設立之意,各有慕民名號,槪其負石運輸之節,守倉灑掃之役,專責於倉底居民,故朝家許受雇價,以爲應役之地,其來已久,載在續典矣。中間創出運負契之名分,截募民之利,弊端滋生,爭訟未息,今因募民等之狀訴,前後文案,詳細考閱,則所謂運負之別作一契,橫占他利者,事極無義,亦有違於續典所載兩契分應國役之意。況運負契名,近又添屬於馬契,則虛張名色,徒費無名之穀,亦極不當。以馬契及募民等,依法典分應國役,上項運負契名,卽爲革罷,使募民分米應役等節,與馬契合力擧行,俾絶日後紛爭之弊,何如?令曰,依。
司書洪樂命書曰,伏以臣,鹵莽無學術,本不合於侍講之列,而春間已不免冒沒一肅,則在今固宿趼也。宜卽蹶趨承,無所事乎飾讓,而第臣素多奇疾,積年沈痼,仕宦奔走,斷念已久,自經草土,轉成關格,方當寒節,又復發作,俄頃之間,出入人鬼,適値大祭,下令至嚴,抵死趨陪,禮訖舁還,十目所覩,焉可誣也?自是厥後,一倍添劇,兼晝竝夜,三昏四窒,雖欲强策,實無由矣。昵視耿光,至願也,出入講肆,至榮也。以無爲有,以輕爲重,大戾也,臣何苦捨至願至榮,而甘自陷於大戾也哉?以今症狀,無望蠢動於時月,而一向泯默,惟事違傲,亦非臣分所敢出,玆詣九閽之外,敢暴疾痛之呼。伏乞睿慈,俯垂矜察,亟令遞臣職名,俾得安意調治,以尋生路焉。臣方乞免,不宜贅陳,而宮銜尙縻,有懷敢隱?昔宋臣翊善黃裳有言曰,若欲進德修業,須尋天下第一等人,乃以朱熹爲對,眞嘉謨也。今之林下讀書士,雖不得爲朱熹,豈不得爲朱熹徒耶?雖不得爲天下第一等人,豈不得爲當世第一等人耶?以臣等輩,苟充於橫經講討,以望德業之進修,殆類航斷港以求之海也,惟願亟退如臣者,而益加誠禮於林下招延之列,以毋負黃裳之嘉謨也。答曰,覽書具悉。所陳體念,爾其勿辭,調理察職。
禮曹參判金相福書曰,伏以上天降割,慈聖聖母,遽爾禮陟,因山·虞·卒次第已畢。伏惟我大朝殿下·我邸下,嚴廬哀慕,必多傷損之節,臣病伏半年,未瞻深墨之容,悲隕憂慮,曷任下情?臣積前後廢禮之罪,而迺蒙春官佐貳之寵命,臣誠兢惶,不知所措。臣前任江都,例當入參本府進香,而臣於春末,奔哭入城,仍被風痺之疾,言語蹇吃,手臂癱瘓,咫尺不能自運,遂未免以郞僚替行。縱云有例,臣分則缺,恩罷薄罰,曷足爲懲?嗚呼,慈恩母德,浹人肌骨,遠氓愚婦,奔走號泣,名忝朝列,敢懷偃息,而支離床席,作一廢物,或於軍銜在身之時,都闕分所當盡之節,首尾六七朔,罔非戴罪之日,間雖荐蒙乍勘,亦何以贖臣罪之萬一也?噫,臣受恩深重,毫絲莫報,而未衰之年,遽嬰危疾,伏枕戀闕,撫躬自悼,賴天之靈,幸免於死,而頰唇頑硬,言語尙覺不便,手臂麻痺,運用猶不成樣,雖或已差而已安,此病一發,恒懼再添,矧今初未完復者乎?春官實掌邦禮,佐貳亦聯卿班,冥升爲災,癃軀難策,奔走服官,萬無其望,稽謝違召,益增罪戾,敢將疾痛之呼,仰瀆离明之下,俯垂愍諒,特令鐫改,俾得以安意調治,獲蒙生成之澤,千萬幸甚。臣治書將上之際,伏見大朝傳敎,有禮堂入侍之命,而臣病狀如此,不能祗肅恩命,備員登筵,臣尤死罪,竝乞亟行重譴,以安微分焉。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其勿辭,調理察職。
副修撰洪景海書曰,伏以臣父,素有隔痰痞滯之疾,少觸風寒,輒致添傷,近因朝晝異候,日事委呻矣,自日昨祭班罷退之後,諸般症形,一倍苦劇,而顧臣兄弟,適皆在外,臣亦久鎖禁直,醫藥之節,看檢無人,只自焦悶罔措。卽接家信,則夜來症勢,比前尤加,寒熱交作,寢啖全廢,連用藥餌,終無分效,以編輯廳堂上,有大朝入侍之命,而亦無自力趨承之路云,臣自聞此報,方寸煎灼,他不暇顧,忙投短章,徑出禁門。伏乞离明,亟削臣職,以便救護,仍治臣罪,以肅朝綱,臣不勝萬幸。答曰,覽書具悉。爾其勿辭,救護父病。
左尹具善復書曰,伏以臣之伯父前判敦寧臣聖任,不幸奄忽,伏蒙大朝殿下特垂悼念,追奬爲國之忠,仍有厚庇之命,恩綸惻怛,闔門感泣,臣於遭慼哀遑之中,忽伏承禁將移除之寵旨,繼以天牌下臨,事體嚴重,不敢不顚倒詣闕,黽勉受符,退伏私次,五情惝怳,歷屢日而戰恐靡定。仍伏念臣,以弓馬賤蹤,早備驅策,受恩偏深,歷遍內外,從前踐履,已溢涯分,而至於今年夏秋以來,恩命相續,殆無虛月,所受告身,罔非榮銜,而摠帥重寄,尤屬濫猥。大朝飭敎之下,雖怵畏分義,冒沒承膺,而名位驟盛,道家所忌,亟走易蹶,古人攸戒,每念及此,懍然心寒。矧玆禁營,又非摠廳之比,其禮貌之尊嚴,責任之隆重,與兩局等耳,雖使鍊達宿將居之,鮮克勝任。顧臣年少後進,威望素乏,而聖眷愈隆,進之不已,戎垣司命之權,又擧而委之,堂堂聖朝,何患無人,而將領有缺,輒以臣補之,有若非此莫可者然,在於國體,實甚苟簡,臣何敢憑恃寵靈,晏然擔荷,以至隳一己之廉媿,駭四方之聽聞也哉?抑臣又有必辭之義,今臣所受之符節,是臣從兄所納者,此已怵然隱傷於心,而凡錢穀衙門之交承,例避親嫌,藉曰軍門,無相避之法,許多錢穀·甲兵,同堂兄弟,相與傳授,揆諸公體,大段嫌礙,目下此事,萬分難處,職名之不稱,如右,私義之未安,又復若此。仰思俯惟,左牽右掣,雖被誅譴,萬無冒進之勢,虛縻重務,曠引時日,尤極惶憫,玆敢不避僭越,輒入文字,瀝血控籲於离明之下。伏乞睿慈,察臣兢臲之情,諒臣肝隔之懇,亟令鐫削臣新授將任,以重公器,以安私分,不勝幸甚。答曰,覽書具悉。卿其勿辭,從速察任。
丁丑十月初十日辰時,上御崇文堂。時·原任大臣·禮堂·編輯堂上入侍時,判府事兪拓基,左議政金尙魯,右議政申晩,禮曹判書李益炡,參議申暐,編輯堂上申晦·具允明·趙明鼎·洪樂性·成天柱,右承旨金始煐,假注書嚴璘,記事官李鎭恒·李東泰以次進伏。上曰,屢朔之後,復御此殿,心甚愴感,不釋纕而見卿等,亦有意矣,以望燎事收議,判府之議,似知予心。拓基曰,臣經外任,多矣,校儒以幣帛作衣服矣。上曰,予所慮,正在於此矣。承旨書之,題目以望瘞,望燎綸音書之。傳曰,噫,凡於望瘞,不無不潔之弊,心常懍然,皇朝有改瘞爲燎之禮,故欲遵此禮,問于大臣矣,諸大臣獻議亦然,廟社·殿則體重,祝文則雖難輕議,置於後坎,尤亦不潔。過祭後,祝則瘞,幣則燎,置於內坎,歲末,廟社則本署提調與廟司·壇司眼同,殿則禮堂與殿司眼同,外坎精燎,太學亦然,而啓聖祠望燎,諸陵寢與廟·墓皆望燎,從前瘞于坎者,爲先陵司與守直中官·守衛官,看審精燎,諸道各邑聖廟·社稷與凡用祝幣處,此後皆以望燎事,令儀曹分付,載於補編。尙魯曰,殿則異廟社,皆以望燎爲之,好矣。上曰,遽然行之,甚難矣。然祝則瘞,而幣則燎,亦可謂存古禮而得中矣。上曰,禮堂進前。上曰,三年之禮,復舊之後,宜有朝祖一節,領府事獻議中,有進無退,形歸神返之說,果是矣,故初欲從之,更思之,領府事之斥丘瓊山,亦甚矣,瓊山非創爲此禮,乃皇朝所行之禮,則其不可斥之也,明矣。且子游之譏負夏主人者,以旣祖而復推柩也,今若以梓宮朝祖,而還于故處,則實有進退之嫌,而以帛代柩,則柩未嘗動矣。予則以爲,雖以梓宮行之,亦可爲矣,而太廟肅敬之地,不可震驚,故雖不敢議,以帛代柩,豈不愈於不行乎?七月因山時,實欲創行,而旣是吾先君莫之行之事,故不敢前後異禮,而不爲之矣。自今以後,予無復拘礙,予心所懷,當爲卿等言之矣,因下不敢聞之敎。尙魯曰,只當論禮節之當否而已。如此下敎,臣等何敢言之乎?拓基曰,皇朝所行,亦不過永樂·隆慶二次而已。上曰,見於書者二次,則列朝之皆行,可以知之。拓基曰,皇朝則太廟,在於大明門之內,故行之無礙,而我國則太廟旣在異宮,雖欲倣而行之,恐不可得矣。士大夫則家廟皆在一墻之內,雖得行之,而若在異宮,則亦不得行矣。上曰,士夫則門外皆非已地,而至於國家,則都城之內,便是一墻之內也。拓基曰,勿論禮意之當否,以梓宮行之,則勢有所不可,以神帛行之,則終涉苟且矣。尙魯曰,依古者遷于廳事之禮,前一日朝奠後,奉梓宮出就外殿,仍以神帛前發,行朝祖於太廟,還行祖奠,則似合於禮矣。拓基曰,皇朝則於當日行之矣,且朱子於子喪,用塗殯之禮,故前一日而遷于廳矣。尙魯曰,士喪禮,亦有前一日之禮,後世無王公之禮,故皆倣士喪禮而爲之,今若依此,則亦有所據矣。晩曰,依皇朝故事,參以士喪禮,先出儀節,何如?上曰,僉議,何如?益炡曰,臣則以爲行之,可矣。晦曰,雖不無拘礙之端,而惟在斷而行之矣。允明曰,此是當行,而不行之事,若論禮節,則行之爲宜。天柱曰,臣則前已陳之,若倣士喪禮而行之,則似好矣。明鼎曰,皇朝故事,遵而行之無妨,而事重不敢言矣。樂性曰,事勢之難,果如判府事之言,而旣有先儒之言,且有皇朝之禮,行之固好,而亦不敢言矣。基敬曰,遷于外殿,以帛代行,則似無進退之嫌矣。上曰,左相遷于外殿之言,實合予意,以銘旌·神帛,先發往散,梓宮隨出,至於外殿,則事極便順,且除引日破殯後奉輪輿之弊矣。又況皇朝典禮,予有曠感,欲遵之心,昨與諸臣已言之矣。上曰,承旨書之。題曰,朝祖綸音。噫,禮豈自天降而從地生乎?其本卽情也。旣協於情,亦合于禮,則其何闕哉?噫,庚子以後,喪制復古,一洗漢·唐之陋,至于今年,補編將成,而禮文中猶欠者,祔祭·朝祖二事也。祔祭則廟制異古,掣礙難行,至於朝祖,已載大明會典,亦有丘濬儀節,故問于時·原任大臣及在外儒臣,其中領府事獻議之二件持難者,予亦爲是,更以思之,神帛朝祖,卽皇朝文皇帝大恤時已行之禮,非丘氏之創論。且雖奉神帛行禮,而梓宮則在殯,亦無進退之可言,其以永歸之體魄不散,返室之魂帛乃辭爲難者,可謂精思之,而然神帛非辭也,卽替行梓宮之事,則此亦不必爲嫌,而猶不能斷定,忽又思之,不覺嗚咽,心若隕墜,何以然也?噫,祔祭,雖不行,將來自當祔也。朝祖不行,更行何時?噫,昔於銅邸,旣行廟見,庚子今年,隨詣陵所,而一年一享,猶不能少伸微忱,朝祖一節,有例不行。吁嗟,予懷,其將若何?思之及此,些少儀節之難便者,卽第二件事,故今日上食,先奏孝昭殿,特召大臣·禮堂·編輯諸堂而下詢,其議,雖略有參差者,而情已若此,禮亦有據,靷前一日,奉梓宮詣外殿,奉神帛行朝祖禮後,還安同殿,行祖奠,則不但情禮之無憾,亦不悖於有進無退之義。噫,經宿之幸,猶且遣官先告,其於永辭,豈可闕焉?將此定禮,然後心可紓而禮可伸矣。其令儀曹,商確儀節,載於補編。上曰,吏判,姑無動靜耶?尙魯曰,然矣。上曰,莫重都政,不可遲滯,吏判牌招察任。出搨敎尙魯曰,忠淸監司金尙喆狀達,纔下備局,而以丹·懷安集之民,先集者,因特敎丙子條各樣當納者,竝已蕩滌,後集者,則甲乙兩年條未捧之稅大同結錢,一倂督徵,未免斑駁,何以爲之,爲辭矣。朝家之視兩邑有別,安集之餘,丙子條蕩減,旣出特恩,則今此甲乙條舊逋,似當一體施行,而稅大同及結錢,事面甚重,有難自下輕議,此非循例覆達之事,故敢此仰稟。上曰,一倂蕩減,可也。淸安,旣命安集,其舊還,亦何以爲之耶?尙魯曰,旣無別般朝令,似用他邑折半停退之例矣。上曰,淸安舊還餘者,全數停捧,可也。出擧條上曰,三陟新除,何如?尙魯曰,臣則猶以李最中,爲弱矣。上笑曰,卿則必欲毆打三陟之民乎?晩曰,最中,必善治矣。上曰,諸臣少退,大臣則仍爲退出。少退後,禮堂·編輯堂上,復入侍于居廬廳,上命明鼎讀朝祖綸音,明鼎曰,綸音中,祔祭則廟制異古,決難行之之語,似不委曲矣。上曰,然則決難行之四字,以掣礙難行,改之,可也。雖然,予之如是下語,深恐後人或謂二件事中,一件事尙餘云,而欲行祔祭,故爲此決斷之語矣。上曰,少退,入侍時,玉堂同爲入侍。出榻敎入侍時,校理尹得養追入侍,上曰,爲子而不能盡孝,爲弟而不能盡悌,苦心所發,不得已定行,而大抵禮則大矣,儒臣進前,讀會典中朝祖儀。得養讀之,明鼎曰,洪啓禧閑於此等事,問而行之,好矣。上命明鼎讀家禮及古今喪禮異同書,天柱讀士喪禮復命,始煐書朝祖儀節,儀節十條,皆自上親呼,命寫訖,始煐曰,臣不敢以史官自居,而臣承命書寫之際,禮判李益炡,屢顧臣而作詼諧之語,筵體不嚴,請推考。上曰,勿推。明鼎曰,臣以職掌事,有所仰達矣。李頤炳以禁府都事,爲安陰縣監,李信圭以司䆃主簿,代頤炳而爲禁府都事,頤炳旣仍任前職,故信圭則無故作散矣。上曰,司䆃主簿,則姑未出代耶?明鼎曰,未出代矣。上曰,李信圭還收前職。出榻敎明鼎曰,靑山縣監朴贇,因吏曹參判金致仁上書,改差矣。上曰,朴贇則予欲姑觀之矣,如是耶?承旨書之。傳曰,今聞靑山縣監朴贇,因佐貳陳書遞職云,其雖下敎,欲爲試用,非予本意,而旣遞復仍則過,其無犯科,而豈可無故作散乎?特仍前職,其代頃者下敎,成川文臣羅弘漸除授,安陰前縣監李頤炳,今番見之,可謂讀書之士,欲用誤遞,分付銓曹,待窠卽爲調用。上曰,聞靑山作窠,而先思羅弘漸,故命除授,而旣書之後,始思頤炳,若未及書,則頤炳實合矣。人君亦不能自主者,果有之矣。今亦有他邑窠耶?明鼎曰,有溫陽·沃川二窠,而皆是郡守矣。上曰,文臣則直爲郡守耶?明鼎曰,然矣。得養曰,弘漸,未經郞署,且溫陽則多士大夫,沃川則素稱難治,如弘漸者,決不合矣。得養復曰,今此傳敎中,有靑山誤知安陰之敎,絲綸恐不可如是矣。上曰,是矣,抹之,可也。益炡曰,以陵官口傳差出事,臣曹草記,允下矣。昌陵令則今日已爲擧行,而其餘兩參奉,則次官不爲擧行,故敢此仰達矣。上曰,令次官擧行。出榻敎
丁丑十月初十日申時,王世子坐德成閤。承旨持公事入對時,同副承旨南泰著,假注書洪樂純,編修官柳脩,記事官金尙獜以次進伏。泰著問候訖,因讀禁衛大將具善復辭書訖,王世子曰,善復何時爲禁將乎?泰著曰,其叔父聖任,死於送勅擧動之日,而具善行禁將作窠,故善復以廟薦,自摠戎使移除是職矣。王世子曰,摠使,誰爲之乎?泰著曰,平安兵使鄭汝稷移拜矣。王世子曰,平兵,誰爲之耶?泰著曰,姑不出代矣。泰著讀副修撰洪景海辭書,仍曰,洪景海以其父病,纔已陳書受答矣。此與無端徑出,有異,推考警責,何如?令曰,依。王世子曰,今日,大朝次對爲之乎?泰著曰,編輯堂上入侍矣。王世子曰,大臣來者,誰也?泰著曰,左·右相,判府事兪拓基入來,堂上洪啓禧病不進,申晦·洪樂性·具允明入來矣。王世子曰,以何事入侍乎?泰著曰,以朝祖節目商定事,命使入侍矣。王世子曰,朝祖者,何事耶?泰著曰,朝祖者,古禮靷行前一日,奉柩辭於祖廟,故曰朝祖,而本朝五禮儀,無此禮,今我大朝,將復此禮,昭載於補編,而節次多有窒礙者,故召諸臣收議矣。諸臣以次退出。
上在昌慶宮。常參·經筵,以代理停。
南泰著,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
領議政李天輔四十三度呈辭,令于南泰著曰,安心調理。
令于南泰著曰,大臣·備局堂上引接。
金尙重達曰,左副承旨朴昌潤,今日不爲仕進,卽爲牌招,何如?令曰,依。
又達曰,吏曹判書李,特敎申飭之下,不爲出肅,事甚未安。卽爲牌招察任,何如?令曰,依。
南泰著達曰,事變假注書洪錀,身病猝重,勢難察任,今姑改差,何如?令曰,依。
金尙重達曰,明日常參,取稟,令曰,停。
南泰著達曰,大司憲元景淳,執義金元行,掌令鄭彦忠·李秀逸,持平李鳳祥·金應濂在外,今日以監察茶時之意,敢達。令曰,知道。
金尙重,以弘文館言達曰,本館下番闕直,事甚未安。副修撰宋瑩中,旣有只推之令,卽爲牌招入直,何如?令曰,依。
又以弘文館言達曰,本館下番闕直,事甚未安。修撰李錫祥,旣已帶職蒙宥,卽爲牌招入直,何如?令曰,依。
以修撰李錫祥,副修撰宋瑩中牌不進罷職令旨,令于南泰著曰,竝推考徽旨捧入。
南泰著,以兵曹言啓曰,禁軍來春夏等都試,連因有故,不得設行,今已過時。在前如此之時,有仍停都試,代行祿試射之規,今亦依此擧行,何如?傳曰,允。
李基敬,以義禁府言達曰,慶尙監司狀達,據刑曹粘目內,金海前府使李明運,河東前府使金光礪等,移本府處之事,達下矣。李明運·金光礪俱在任所,依例發遣府書吏,竝拿來,何如?令曰,依。
咸鏡監司李命坤書曰,伏以臣,猥膺藩任,逃遁不得,勢將不日辭陛,而臣之父母墳山,在於京畿驪州地,今當遠離之時,不勝霜露之感,玆敢略構短章,仰暴微懇。伏乞离明,俯垂矜諒,特許恩假,俾伸至情,千萬幸甚。答曰,覽書具悉。卿其依所陳往省焉。
大提學尹鳳朝書曰,伏以邦運不幸,禍釁荐酷,坤聖上賓,東朝繼又禮陟,率普含生,摧慟惟均,日月迅駛,因山奄過,虞·卒已畢,霜露旣濡,穹壤彌廓,伏惟我大小朝,嚴廬孺慕,益復罔極,瞻望戀結,但有血涕。仍念臣,以三朝舊物,尙遲一死,犬馬之齒,已迫八耋,病隨年痼,符到將行,陽界意想,索然久矣。臣實自厭,其餘生人,亦殆忘其尙存,而向日宮賓之除,忽下於千萬夢寐之外,已不勝其惶駭萬萬,而居無何,文衡寵命,自天而隕,雖在昏委夢囈之中,手捧除書,惝惚感泣,以榮爲懼,無地自容。噫,臣於年來,屢荷大朝曠蕩之殊渥崇秩之冥升敦府之影銜,俱出於優老之眷墜履之思,而鬼事瞢迫,人理都廢,亦不暇於褫鞶之籲,其知覺冥然,若存若無,不得自比於生人之狀,卽此可見矣。今又添花於全枯之木,施圬於已頹之墻,迺以三館重任,遽委之於未冷之一虛殼,無少留難,嘻嘻,此何爲也?從前情勢,今姑捨置,目下衰病,癃痼已甚,官職去就,無可擬議,至若稱量才分之有無,較絜責任之輕重,則殆近飾讓,臣不欲爲也。神精迷瞀,無所省識,而自奉恩旨,霎爾念及,感惶交中,如添一病,垂死殘喘,恐無以安意而就逝,臣情到此,寧不悲哉?嗚呼,此生此恩,報答無日,生亦何益?不如死之久矣。离照至明,無微不燭,宜不待臣辭之畢,而有以處臣,而曠日虛縻,尤增兢惶,玆敢略暴血懇,仰瀆於嚴廬之下。伏乞睿慈,俯加矜察,將臣所帶文衡·賓客諸任,一竝鐫削,俾無公私狼狽,千萬泣祝。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其勿辭,從速行公。
吏曹參議趙明鼎書曰,伏以伏承夜下大朝傳敎,有兩陵官令次官口傳差出之命,事甚緊急,固當卽爲擧行,而第伏念,初仕差除之必待長席,格例甚重,有不敢諉以成命,冒沒替當,玆敢援例陳章,仰請處分。伏乞俯賜諒察,特許姑爲仍置,以待長席之行公焉。答曰,覽書具悉。成命之下,不可若此,卽爲擧行焉。
副司直南有容書曰,伏以頃日筵中,大朝殿下特提臣名,復授元孫師傅,使之着意輔導,旋因大僚陳白,勿施臣乞郡一事,宣賜食物,俾養老母,聖眷隆厚,逈出常格,慙惶感激,不知攸處。仍念臣,以庸姿下品,叨廁宰列,絲毫罔補,愧懼徒積,沖年輔養之責,極知非臣所堪,而强顔承命,不敢終辭者,粗欲自效章句之間,庶圖萬一報答之階而已。及至元孫德性日就,問學寢將,則臣亦低徊戀慕,未忍便辭,雖母老家貧,一養之爲急,而泯默隨行,不遑言私者,于玆四年矣。適會秋間臣得解見職,始敢以烏鳥私情,冒瀆睿聽,幸蒙邸下曲賜矜許,而不料未旬月之間,復叨此除命,臣誠惝怳悚惕,不知聖朝何取於臣,而再三其誤恩也。此時輔導,誠爲急務,凡厥左右,尤宜遴簡,目今前望當次之人,其他文學拔萃之士,磊落相望,選而任之,何患乏人,而顧令已試蔑效之臣,復畀從前難勝之任,有若當今此任,非臣莫可者然。此在微分,固不勝其兢惶恧蹙,而揆以朝家擧措,亦未知何如也,至於食物之賜,尤係曠絶之恩,從前被此寵數者,多出於耆臣宿儒,格外周急之典,豈有如臣無似,而與叨斯榮者哉?臣固知聖意愍念臣區區情私,使得以惠養老母,不敢輒有辭遜,謹已拜稽祗受,德侔推食,仁踰挾纊,母子相對,感祝天慈,思惟酬報之道,髮膚亦非所惜,而才識短淺,旣不足仰塞委毗。加以年衰病痼,志業消沮,正恐孤負聖眷,徒增罪戾,撫心怵惕,食息靡寧,早宜冒入文字,仰陳祗謝之忱,兼控難冒之義,而舊患風眩,挾寒驟劇,沈困床笫,經涉旬日,今始略具書本,仰控微悃。伏乞睿慈,俯垂矜諒,許解臣見授職名,以處賢彦,使講學毋至曠廢,賤分得以少安,千萬幸甚。答曰,覽書具悉。卿其勿辭,從速察職。
丁丑十月十一日辰時,王世子坐時敏堂。大臣·備局堂上引接入對時,左議政金尙魯,右議政申晩,行司直金聖應,右參贊李昌誼,戶曹判書李宗白,行副司直李成中,判尹申晦,刑曹判書李益輔,行副司直具善復,行副司直金善行,同副承旨南泰著,司諫南德老,副校理尹得養,假注書洪樂純,記事官李亨逵,記事官李東泰,事變注書洪錀以次進伏訖。尙魯曰,日氣甚寒,齋室處冷,睿候無或添傷乎?晩曰,丸劑連爲進服乎?昨日大朝,深軫睿候之未寧,敢請連服丸劑。王世子曰,服之矣。泰著曰,右參贊李昌誼,久未瞻离日之光,故今雖入對,而俄以掃墳事,下直於大朝,不敢久留,請先出。昌誼卽退,尙魯曰,此咸鏡前監司權爀狀達也,備陳道內被災各邑還穀難捧之狀,仍請明年種子及公下外,勿論某樣穀,折半代捧事,令廟堂稟處矣。本道今年,又被災荒,民事,雖不可不軫念,而以其荐凶之故,年年代捧,便作故常,使還穀本色,尙不得還作。今又依狀請許施,則方來之弊,亦多可慮,尤甚邑則折半,之次邑則三分一,以相當精實穀,一一代捧,待明秋還作本色,稍實邑則勿論事,嚴飭分付道臣,何如?令曰,右相之意,何如?晩曰,還上代捧,雖涉重難,而被災邑民事,不可不念,左相所達,是矣。令曰,依爲之。出擧條尙魯曰,此忠淸監司金尙喆狀達也。備陳淸安縣,本是米·木參半之邑,而自癸酉不詢民情,全數作木之後,反爲無限痼弊,將未免離散之狀,仍請本縣丙子條,退大同爲始,依舊例木·米參半事,更令廟堂稟處矣,頃者道臣,以此狀請,而民情,雖涉可矜,朝令有難數改,故不得許施者,此也。道臣之採取民隱,又復申請如此,所謂參半,不過復舊,此與創開新規,有異。且大朝深軫本縣流散之民,將遣御史,務加安集如丹·懷,則此時此邑,尤不可不各別撫恤,特爲依狀請施行,何如?令曰,右相之意,何如?晩曰,朝令之數改,雖甚可悶,而此則係是復舊,依左相所達施行,宜矣。令曰,依爲之。出擧條宗白達曰,東萊居民崔也崑上言內,其父天若生時,金海地買得田畓,混入於逆坦田畓籍沒中,卽爲出給事,據備局覆達內,勿論坦與其弟之田畓,孥籍之前買賣文券,十分明白,則只以年條,在於乙亥,執爲疑端,混同沒入,事甚不當,詳考文書,卽爲出給事,準下矣。取考前後文書,則買賣年條之在於乙亥五月者,不但爲可疑之端,而今此田畓,渠以買得逆坦之弟,爲言,而當初該邑査報內量案中,以昭顯宮懸錄,又無分派可據之文蹟,則今以一張官斜,有難分揀。況十八結田土,亦無一時都買之理。揆以事例,不可遽然出給,令本道更加査實,申聞後稟處,何如?令曰,依爲之。出擧條尙魯曰,朝祖,乃喪禮中大禮也。本朝五禮儀,闕而不錄,編輯堂上洪啓禧,請載於補編,故昨日,大朝命臣等商議矣,此禮載於皇朝會典,而明儒丘濬,亦嘗論之矣。蓋皇朝太廟,在端門之外午門之內,梓宮就輿,出自大內,而路經太廟,故因以朝祖,事勢甚便,而至於本朝,則宗廟與大內異處,朝祖之際,禮節極有拘礙,故臣意則以爲難行,金領府事,亦以爲難行矣,大朝以神帛朝祖,定爲儀節,因下綸音,命載補編,此誠好矣。晩曰,此乃禮之大節也,小臣之意,亦以爲好矣。大朝旣親定儀注,此誠大事也。綸音及令典儀節,特令書入,睿覽,何如?令曰,書入,可也。德老奏前達,請充軍罪人李時蕃,依律處斷。令曰,勿煩。又達,請恒延·命垕·敏樞,仍令鞫廳,嚴鞫得情。令曰,勿煩。又達,請卜連亟令王府,拿鞫嚴問,以正王法。令曰,勿煩。又達,請稟于大朝,收還罪人天大酌處之命,夬正王法。令曰,勿煩。又達,請稟于大朝,還收罪人益源定配之命,更加嚴鞫得情,夬正王法。令曰,勿煩。又達,請罪人匡師,更加嚴鞫得情,夬正王法。令曰,勿煩。又達,請罪人柱天,仰稟大朝,亟令王府,以同參律擧行。令曰,勿煩。又達,請罪人厚基,仰稟大朝,亟令王府,以同參律擧行。令曰,勿煩。又達,請絶島安置罪人來復,稟于大朝,還寢發配之命,仍爲嚴鞫得情,以正王法。令曰,勿煩。又達,請前校理申致謹,前大司諫尹尙任,亟施追奪之典。令曰,勿煩。又達,請緣坐罪人抗,稟于大朝,亟擧孥籍之典。令曰,勿煩。又達,請逆賊時澤之應坐者,稟于大朝,竝施一律。令曰,勿煩。以上措辭見上又所達,新除授司憲府掌令鄭彦忠,時在忠淸道扶餘地,持平金應濂,時在慶尙道榮川地,請竝斯速乘馹上來事,下諭。令曰,依達。得養進前曰,向者災異後,初入對矣,向以遇災修省之意,仰達矣。其後一向勤御講筵,無少間斷,臣等不勝感歎,敢請益加勤勵。令曰,當體念。諸臣以次退出。
上在昌慶宮。常參·經筵,以代理停。
自昧爽至辰時,有霧氣,申時,日有右珥。
夜一更,流星出婁星下,入南方天際,狀如拳,尾長三四尺許,色白。四更,月暈。五更,流星出北斗星下,入南方天際,狀如鉢,尾長四五尺許,色白,光照地,良久乃滅。
南泰著,以都摠府言達曰,副摠管具允明以編輯廳堂上,今日晝仕出去,而煩達未安,入番間依例除草記往來之意,敢達。令曰,知道。
領議政李天輔四十四度呈辭,令于南泰著曰,安心調理。
南泰著達曰,吏曹判書李,特敎申飭之下,連日違召,尙不出肅,其在事體,殊涉未安。卽爲牌招察任,何如?令曰,依。
傳于南泰著曰,御製編次人二人,持再昨日草,來待于明政殿後。
南泰著啓曰,編次人具允明·趙明鼎,依下敎來待矣。傳曰,入侍。
南泰著達曰,明日常參,取稟。令曰,停。
又達曰,大司憲元景淳,執義金元行,掌令李秀逸·鄭彦忠,持平李鳳祥·金應濂在外,今日以監察茶時之意,敢達。令曰,知道。
南泰著,以弘文館言達曰,本館下番,連日闕直,事甚未安。修撰李錫祥,副修撰宋瑩中旣有只推之令,竝卽牌招,以爲推移入直,校理趙旣已帶職蒙宥,一體牌招察任,何如。令曰,依。
以校理趙,修撰李錫祥,副修撰宋瑩中牌不進罷職令旨,令于安曰,竝推考徽旨捧入。
傳于南泰著曰,儒臣持周禮,入侍于明政殿後。
洪錀改差,代以任希孝爲事變假注書。
丁丑十月十二日辰時,上御崇文堂。編次人入侍時,編次人具允明·趙明鼎,右副承旨李基敬,假注書洪樂純,記事官魏興祖·李東泰以次進伏訖。上命承旨書明日備局次對傳敎,使臣樂純先爲出給,命允明讀再昨朝祖綸音畢,上曰,喪制復舊四字無味,改之以洗漢·唐之陋云云,好矣。漢文斷喪,蓋爲其民,可謂曲盡矣,至若景帝之遵行則非也。上命改書皇明初三字,允明曰,此與初年有異也。明鼎曰,改書以皇明高代,何如?上笑曰,高代似怪矣。上曰,創業,高皇帝雖爲之,而文物則始具於文皇帝時也。上曰,神帛朝祖,卽皇明成祖文皇帝大恤時禮也。卽命改書太宗,因笑曰,言之陋矣。淸亦有太祖·太宗乎?基敬曰,汗稱之以太祖云矣。允明更讀綸音,至思之及此之句而止讀,明鼎曰,有合二字,改以不悖,好矣。上曰,已頒布乎?基敬曰,朝祖綸音,未及頒布於朝紙矣。命允明更讀綸音,至旣合等句,上曰,合字改以不悖,何如?明鼎曰,好矣。讀至太宗之句,上曰,太宗字似如何?明鼎曰,改以文皇帝,似好矣。上曰,皇明之法,至嚴,以爲,群臣之群字,君與羊,不可竝列成書,特命邊體直下書之,而犯者罪之,故心常尊敬,不敢少忽,今書以太宗而不書文皇帝,誠未安矣,且似或近於我朝太宗矣。上命基敬書朝祖節目,至靈座交椅,上曰,交椅,無用之物也。允明曰,交椅,雖無用,而不可無矣。明鼎曰,床亦不可無矣,雖無所用之事,而祭物旣隨,則床亦不可無矣。允明曰,床非大床也。以數器祭物置小床。上曰,床是小盤乎?明鼎曰,奠有果三器,似不可無醴酒矣。上命依此書書之,上曰,盛彩轝時,因盛于盤乎?上曰,此盤可知之盤也。上曰,皇朝朝祖時,皇太子隨轝而行,蓋嗣王,雖欲躬行,而王公士庶,事體有異,不可以䙑服入廟庭。雖欲權着黑衣,而因山前,決難行矣,一依皇朝禮,世子替行,而若有故,則議政代行,可也,以此爲定好否。明鼎曰,好矣。上命書曰,所謂吉服,非謂常服也,世子翼善冠·烏犀帶·黑鞾,而上旣衣黑,則下亦當黑,百官烏紗帽·無陽黑冠帶·黑皮鞾,可也。又命書之曰,以皇朝古禮及士喪禮推之,則神帛旣替行朝祖,而與梓宮朝祖,有間,莫重廟內,不可以䙑服入庭,而若服䙑則當有擧哀之事,此尤難行也。雖不敢服䙑,亦不可以全吉,以此謄示,然後可無後日之疑端也。上曰,今雖以世子替行爲定,而以我心推之,後嗣王必欲躬行矣。上曰,皇朝仁宗之嗣君,誰也?基敬顧問臣樂純,臣樂純曰,宣宗也。上曰,注書熟於明史者也。漢·唐史雖熟,而明史則難矣。命明鼎讀綸音畢,常服改書以吉服,上曰,此凡例,編輯時不可不載錄也。基敬曰,內局提調趙榮國,陳書尋鄕,元書纔已退却而敢達矣。上曰,已下鄕耶?基敬曰,下鄕云矣。上曰,此路若開,人皆走矣。因命書禁推傳旨曰,四維雖重,分義亦不可放倒,今聞內局提調趙榮國,以引義徑歸上書,徑尋鄕路云,分義事體,俱涉寒心。旣已行公,無他進職,而若是悻悻,此路一開,後弊難防,此正何所聞而來,何所見而去者也?國無紀綱則已,決不可尋常處之。行司直趙榮國,下義禁府推考。出榻敎諸臣以次退出。
丁丑十月十二日二更,上御居廬廳。儒臣入侍時,同副承旨南泰著,校理尹得養,假注書洪樂純,記事官魏興祖·李東泰以次進伏訖。上曰,承旨書之。噫,昔人云,不以天下儉其親,而誠孝淺薄。承旨書訖,上沈吟曰,親極滋味,是誰事邪?承旨曰,出於小學。上曰,不知其人之爲誰,可謂讀小學者乎?上曰,注書,能記之否?臣樂純不能對,上曰,書當熟讀,予於小學,自初卷至三卷,讀百遍,其餘不能多讀,故董生行,今尙能誦之矣。凡書必多讀,然後可以收用,若徒恃聰明,則無實效矣,親極滋味四字,若揭出科題,人必卽知其出處矣。泰著曰,場屋,多士聚會,故雖僻書,有知之者,一人知之,則萬人傳之,草龍珠帳題,出僻書,而儒生卽皆知之云矣。肇啓鴻業四字,出於龍飛御天歌,人鮮知之,而臣於其時,入場見之,則題出未幾,一場之人,皆知其出處矣。上曰,儒生,有類抄故然矣。上入小次,卽還故處,上曰,餘閣之閣字,其義云何?泰著曰,餘者,生時所食之餘也,閣者,置之之謂也。人之始死,以其所食之餘,置之于尸首,使鬼神有所憑依也。上曰,忽思餘閣之奠憑依之物,而有慼慼于中者矣,旣思而不喩,是不仁矣。窮民生不能養,況有餘閣憑依者乎?四民,民之窮者,故文王先恤之,余旣孤矣,又鱞矣,余亦窮者也。每思前年親餉四民之事,我心抑塞矣。上曰,民之貧者,京鄕孰甚?得養曰,無彼此矣。上曰,鄕則雖或山樵水漁,而京則此亦不能得矣。歲饌之餉,限年七十乎,八十乎?得養曰,士庶八十,朝士七十。上曰,此中,誰知此例者乎?興祖曰,歲末朝令頒布時,臣見之則士庶九十,朝士八十也。上問得養曰,儒臣在外邑時,亦餉老人歲饌,而其數,幾何邪?得養曰,或米斗或五升,或醬肉也。上曰,雖門外士人,多有長飢者。得養曰,博施濟衆,堯·舜猶難,何以盡恤乎?上曰,年八十以上,子弟窮不能繼菽水者,則抄出,易矣。此數與老人歲饌,孰多少否?泰著曰,抄出之數,似多矣。上曰,尊富如金領府事,亦受歲饌矣。上曰,以予之故,朝臣之稱冤者,必多矣。予之回甲虛度,故士大夫回甲皆虛度,李台重,亦虛度回甲而沒乎?甲戌生則虛度或可,而他年生則虛度,似切悶也。上命承旨改書傳旨曰,噫,昔人云,不以天下儉其親,誠孝淺薄,以一國,卅載奉慈聖,而志物之養,亦不能爲,唯以承志爲先,回甲之慶,國朝再有而已。不能若禮,昨春之慶,寔是往牒所無,而稱觴之擧,亦不能行,遽遭罔極之慟,五朔之內,其雖滿案設饌,何能伸其忱乎?此予所以攀號血泣,而況補編中,載復奠,又載朝祖之隨奠,此乃餘閣憑依之義也。噫,是將行於後者,而追惟于前,一倍此心,因此興感,有不能耐者,何則?傳云,上老老而民興孝,鄒聖亦云,老吾老以及人之老。噫,旣抱莫逮之痛,何暇及於人而然,旣感而不諭,是不仁也。頃年起感文王之言,臨門恤四民,其時目覩矜惻,尙今不忘。吁嗟,今歲,躬自履焉。予懷若何?噫,其雖四民,若不窮乏者,自有一身之食,而雖非四民,家貧親老,朝夕難繼者,雖有古人之孝,其何能親極滋味乎?生奉父母,窮不能繼其甘旨,其何有餘閣之奠,亦何有憑依之物?思之及此,想孝子之心,若恫在己。其令中外士庶,年八十以上,子弟窮不能繼菽水以奉者,特給米肉,以表此意事,令備局卽爲分付。出榻敎上曰,予以羅弘漸,特除靑山縣監,聞有老父,亦當隨往,可謂奇矣。遐方文官,如弘漸者必多,老死,豈不可惜?靡予則弘漸,亦不得爲靑山矣。命得養讀周禮,讀畢,命泰著讀之,讀畢,命臣樂純讀之,命中官明燭近前,讀畢,命興祖·東泰讀之,讀畢,上曰,周禮,巫人甚多,如此,故周王監巫之弊,出矣,此與我邦活人署之領巫女,同矣。上命得養陳文義,得養曰,別無文義可達之事矣。上曰,此書,蓋詳於名物也。得養曰,鬱鬯,非一物也,宗廟則用鬱鬯,而其餘祭祀則各用一物矣。上曰,然乎?上曰,雖國恤時,掌樂院二六習樂,則似當爲之,而軍門習操時,軍樂雷鼓,亦不廢之否?命臣樂純,出問於入番武士,臣樂純將出之際,又命曰,中官似有欺予之事,爾其問中日試才時,三中者有無以來。臣樂純還奏曰,軍門習操,以有軍法,故雖當國恤,亦動軍樂矣,中日試才,果有三中者。上曰,試才記持來否?臣曰,持來矣。替使泰著獻之,上曰,果有之,此人當爲及第矣。泰著曰,馮姓,異姓人,以馮異之姓名,分爲其姓,可怪也。上曰,此則中原人後裔,屬於武藝別監者也。傳曰,雖國恤時,習樂軍樂,不爲停止,而闕中至近之處,宜不敢若常,而況近於殿者乎?宣仁門外,曾有習簫者,其聞熟矣。今夜其聲又聞,動我哀心,有體重處,其令兵曹禁之,此乃習樂,渠何能知?只禁勿問,其誰?上曰,都承旨有闕乎?泰著曰,然矣。右承旨亦再度矣。命書傳旨曰,親祭在近,承旨不可不備員。有闕代,參判魚錫胤除授,再度受由承旨,亦許遞,其代行副護軍安除授,竝牌招察任,房次仍。出榻敎傳曰,再明望祭,東宮陪衛,右副承旨進去,此後,臨時啓稟事。榻前下敎傳曰,此後親押親傳香,前一日朝上食正時前,香室官員,待令于明政殿事,分付。出榻敎諸臣以次退出。至涵仁亭下,上命更爲入侍,諸臣進伏訖,命書傳旨曰,今聞孝昭殿日次供上,實果加進者多云,祭享之果,其勢固然,令該曹給價,大殿供上,亦因祭享,有加用者云,一體給價事,分付。大抵前者加用啓下之時,無混雜之時,而一自禁此之後,此乃實果,踰於定式,時多貢人之稱加用,亦無啓下文書,其涉疎虞。此後元貢外加用者,一體標紙分付,依前啓下,俾無眞僞相雜之弊。出榻敎諸臣以次退出。
上在昌慶宮。常參·經筵,以代理停。
夜一更,月暈。
領議政李天輔四十五度呈辭,令于南泰著曰,安心調理。
金尙重達曰,右副承旨李基敬,今日不爲仕進,卽爲牌招,何如?令曰,依。
南泰著達曰,卽者備邊司郞廳來言,大臣·備局堂上依下敎來待云矣。傳于南泰著曰,入侍于明政殿後。
金尙重達曰,吏曹判書李,特敎申飭之下,連違召牌,尙不出肅,事體所在,殊涉未安。卽爲牌招察任,何如?令曰,依。
金尙重達曰,假注書洪樂純,身病猝重,有難察任,今姑改差,何如?令曰,依。
傳于金尙重曰,明日親傳香時刻單子,不爲入之,承旨來詣,以待朝上食正時入之後,詣閤,此後誓戒齋戒及傳香,依此擧行。
金尙重,以弘文館言達曰,本館下番,連日闕直,事甚未安。校理趙,修撰李錫祥,副修撰宋瑩中,旣有只推之令,副修撰洪景海,由限已過,竝卽牌招,以爲推移入直之地,何如?令曰,依。
金器大達曰,兩陵官,令次官口傳差出事,命下矣。吏曹參議趙明鼎,陳書承批之後,自本院累度催促,尙不擧行,事甚未安。參議趙明鼎推考警責,使之卽爲擧行,何如?令曰,依。
吏曹口傳政事,以李顯白爲順陵參奉,黃槃爲溫陵參奉。
任希孝在外,代以金再郁爲事變假注書。
南泰著啓曰,來十八日,武臣殿講日次,而上候方在靜攝中,頉稟。傳曰,知道。
安啓曰,都摠府郞廳來言,闕內各處入直軍兵,夜巡檢云矣,敢啓。傳曰,知道。
安以右邊捕盜廳言啓曰,罪人李斗載,緣坐漏網之人趙鐵金,八年同居一面之內,而今始上來進告者,不無晩時之罪,故依下敎,決棍二十五度放送之意,敢啓。傳曰,知道。
咸鏡監司權爀狀達,端川居金斗哲率婦金氏等,囕死·渰死事,令于朴昌潤曰,渰死·囕死人等,令本道恤典擧行。
吏曹判書李書曰,伏以臣,遭遇聖世,涓埃莫效,而前後誤恩,逈出尋常,節次遍躐,擧踰涯分,過福之憂,若隕淵谷,冢宰新除,又何爲而及於臣身也?臣之遞罷司馬,纔數月耳,醜拙畢露,怨謗隨之,息影訟咎,憂畏日深。矧玆天官之職,責任隆重,有非西銓之比,則臣是何人?乃敢恬然自安,不顧嗤點,而纔西復東,翺翔二銓之間,若固有之哉?臣本老蔭,資淺植弱,與世齟齬,性滯識短,動輒牴牾,旣不足以鎭服物情,又無可以辨別官材,而徒竊不宜居之寵利,貪進而不知止,則人忌鬼猜,理宜顚敗,終必至於上累,則哲之明,孤負天地之恩而已。臣身狼狽,固不足言,其於國事,果何益哉?自聞新命,精爽飛越,蹙蹙遑遑,歷日靡定,而縮伏至今,駁議未聞,荐違召牌,誅責不加,臣誠抑塞罔措,求死不得,而反復揣量,萬無承當之路,嚴召玆降,又犯違傲之罪,臣罪至此,萬隕難續,玆敢瀝血陳懇,仰瀆睿聽。伏乞离明,特加憐察,亟許改正臣新授職名,回授可堪之人,仍令有司重勘臣前後辜犯,以肅朝綱,以重公器,千萬幸甚。答曰,覽書具悉。卿其勿辭,斯速行公。
持平李鳳祥書曰,伏以天篤降割,聖母禮陟,纔踰旬朔,我東朝殿下,遽又上賓,率土含生,普深痛裂,而日月不居,因山奄過,虞·卒已畢,伏惟我大小朝,孝思哀慕,益復罔極。臣民之悲結焦憂,大小同情,而臣於此際,猥被甄錄,濫忝臺職,繼降恩諭,俾速就仕,臣聞命震惶,罔知攸措。宜卽竭蹶奔趨,稽首天陛,以致感悚之忱,而念臣,以酷禍餘喘,夙被聖朝生成之澤,噓枯肉骨,興滅繼絶,隆恩厚德,與天無極,非臣糜粉所能仰酬其萬一,而比年以來,累蒙收用,歷叨內外之職,此蓋聖朝愍念臣先祖之竭忠盡節忘身殉國,所以褒奬隱恤者,旣無餘憾。又復蔭及遺孤,俾霑祿仕,臣誠惶恐感激,銘心鏤骨,益切結草之願,而顧惟昏騃譾劣,實無克堪之望,故內自循省,一向縮伏,未嘗仰承德意,則矧玆格外臺職,又非循例蔭仕之比也。其於臣,奚啻蚊山鶴軒之不相稱,而尤何敢不自量揣,偃然當之,以貽淸朝之羞辱乎?且臣蚤遘愍凶,百死一生,風波積畏,昏憒喪性,於世間榮名爵祿,無異鼷車鴳鼓,不被眩死者幾希,而跧伏窮山,兀然如枯木死灰,其得僅延縷息,瞻守先人之丘墓者,已是微分之至幸,而莫非聖澤之攸曁也。今若遽忘本分,而貪慕榮祿,揚揚仕路,自同平人,則非惟臣心之所不忍,而無以見先臣於地下,抑亦公議之所難容,而鬼神且殛之矣,假令臣言議見識,足以備數於臺省之末,以此踪地之窮苦,斷無抗顔之理。況其冥愚蠢劣,百不猶人,而萬無近似者乎?螻蟻微悃,不得不冒死哀籲,冀蒙貳極深仁之曲加憐察。伏惟离明廣照,睿慈體物,念臺閣淸選之不宜濫授,察微臣情事之決難冒膺,速許遞臣職名,仍令刊去朝籍,俾得優遊田畝,安意待盡,以卒天地生成之澤,不勝萬幸。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾懇勿辭,從速察職。
丁丑十月十三日辰時,上御崇文堂。大臣·備局堂上入侍時,左議政金尙魯,右議政申晩,兼禮曹判書李益炡,行司直金聖應,右參贊洪象漢,行司直洪鳳漢,兵曹判書鄭翬良,戶曹判書李宗白,判尹申晦,左尹具善復,司直金善行,同副承旨南泰著,假注書洪樂純,記事官魏興祖·李東泰以次進伏訖。上命大臣進前,尙魯問候,上曰,一樣矣。尙魯曰,日氣朝暖夜冷。上曰,夜霧極悶,春間誠可慮矣。晩曰,湯劑進服乎?上曰,連爲進御矣。晩曰,近來上食茶禮,連爲進參乎?上曰,雖不能連爲,而今則有此而已,安可不參乎?五朔支撑,亦是意外也。晩曰,王世子氣候,若何?上曰,一樣矣。上曰,次對,雖無可爲之事,而朝祖節,目見之乎?尙魯曰,見之,甚好矣。上曰,以此商議之際,自有說話,故命爲次對矣。因命泰著讀昨夜所草傳敎,至躬自履焉之句,上曰,有意也。窮民生無養親之資,則死豈有餘閣·憑依之物乎?尙魯曰,然矣。上曰,吾今無老吾老及人之地,可悲也。成川人羅弘漸,知之乎?聞其着鞾採薪,以養其親云,可嘉。象漢曰,弘漸有八十老父,似不能率往其邑矣。尙魯曰,非但弘漸一人而已,嶺南多有如此之類,不可不留念也。上曰,昨已言之矣。上曰,前年弘化門,親餉四民矣,今我亦孤且鱞矣。大舜亦稱有鱞予之稱,鱞何嫌焉?尙魯曰,四民,非但無依,哀其無告而恤之,此文王之德意也。上曰,廟謨,有可白者乎?尙魯曰,一則關西犯越事也,一則東萊造蔘事也,一則奏文草也。上曰,奏草持來邪?因命金善行讀之,讀至皇朝云云,上曰,稱彼國曰皇朝,似未安於心矣。尙魯曰,改以聖上二字,似好矣。上曰,此當送使乎?晩曰,付送節使,好矣。尙魯曰,頃因海西道臣報牒,松都牙兵三百六名,依端豐例,汰還海西事,以筵中下敎,發關分付矣,卽見開城留守吳遂采狀啓,則盛論本府事勢難便之狀,以爲,三百六名之數,一倂移送於該道,則年久作哨之兵,一朝渙散,本府將作無軍之營,今姑仍屬松都,此後有闕之代,勿復侵及海西事,令廟堂稟處矣。以本府事勢言之,許多軍兵之一時汰還,一時充代,誠爲至難,而特敎處分之下,如是狀請,事體極涉未安。守臣從重推考,狀辭勿施,何如?上曰,所奏是矣。其在事體,不可若此,留守吳遂采,從重推考,此狀請勿施,此後其若相持,當爲重勘,以此分付。出擧條尙魯曰,東萊狀啓,姑置俟後,何如?上曰,造蔘者幾人耶?尙魯曰,首犯則一人,干連則多人也。尙魯又曰,吏曹判書李,除拜有日,而連日違牌,纔始陳書云,特敎之下,一向撕捱,殊無義意,其在事體,極爲未安。大政之踰月,已久,亦不可一任其遷就,從重推考,催促行公,何如?上曰,依爲之。出擧條上曰,趙榮國事,可怪矣。無他節拍,而徑尋鄕路,何也?此路一開,人皆思去,不可尋常處之,故有昨日處分矣。尙魯曰,榮國見李成中事,而似或心動而然也。尙魯曰,咸鏡監司李命坤,作速赴任然後,道內被災淺深,可以審察,賑資亦可以經紀,今月內催促下送,何如?上曰,依爲之。出擧條尙魯曰,備局堂上曺命采,向來以銓官遭彈後,本司之任,亦爲撕捱,一不行公,殊涉太過。各別申飭行公,何如?上曰,見彈於誰耶?尙魯曰,見彈於趙曮也。上曰,依爲之。出擧條晩曰,慶州府尹尹學東辭陛之後,伏聞日前筵敎,萬萬惶悚,不敢冒赴,方呈狀于吏曹,謂以已下直而退却云,不但此時曠官之爲可悶,夫馬之留滯,亦甚可慮,宜有下送之道矣。上曰,此非有意而發也,於學東,無所干涉也。今聞狀辭云,太過矣,催促下送,可也。出擧條象漢曰,學東,到處有治績,誠可用之人也。善復進伏,上曰,思我舊將,心甚愴然矣。善復曰,公州居李斗載爲名人,來告於御將云,有告急之事,語未竟。上曰,可畏也。尙魯笑曰,此漢,非作才者也。善復曰,御將,捉送捕廳取招,則戊申逆賊之子趙鐵金·梁一增兩人隱伏云,故定送捕校於本道,究覈則鐵金,卽正刑罪人東奎之姪,而乙丑杖斃罪人興奎之子,的實。一增則本道捧招內,逆賊德溥之四寸孫云,而考其曾祖潤漢之帳籍,則只有率子德溥,而無他子之入錄者,一增,戶籍則其祖以德瀛載錄,似是德溥之改換德瀛,欲爲掩迹之計,此則宜有査處之道矣。上曰,德溥,兩班耶?象漢曰,李鳳祥幕裨叛逆者也。上曰,凶且惡矣。德溥,是鳳祥愛幕,而終爲叛逆,以戕其帥,洪霖,則疎逖幕裨也,能死節,天下事難測矣。尙魯曰,然矣。上曰,鐵金·一增,雖可痛,而斗載亦可罪也。安知非同爲謀逆,而今反來告乎?尙魯曰,斗載,不可罪也,此路若開,則後雖有此等事,人必不告矣。鳳漢曰,聖敎至當矣。如此之類,不無希功之心,臣待罪西關時,有如斗載來告之事,而其習可惡,故臣不爲狀聞,而直爲猛治矣。上曰,若開告密之門,則非慰安叛側子之道矣,此漢同居三十年,今始來告,則希功之心也。鳳漢曰,渠言高廷燁之事,必是希功者也。尙魯曰,渠之所告,不爲無實,似不必罪也。尙魯又曰,趙鐵金事,雖與亡命有異,而渠以凶逆之姪,漏網隱伏三十年之後,今始發覺,則論以情罪,不可只用緣坐本律,嚴刑島配,斷不可已,雖送耽羅,似未爲過。上曰,耽羅,重罪充滿,今又送之,誠難處矣。尙魯曰,無傷也。至於梁一增,則戶籍一事,極爲殊常,更令本道,嚴覈虛實後狀聞,宜矣。上曰,依爲之。鐵金,今聞禁將所奏,極涉無狀,令監營嚴刑一次後,島配。尙魯曰,今聞禁將所達,鐵金自其父杖斃之後,逃隱於兩湖之間,則許其容接者情狀,萬萬痛駭。主張其昏,使凶逆之種,娶妻於士族者,亦極絶痛,事已現發,不可不嚴加懲勵,寶城·公州容接人及作謀主婚人,令各其道道臣,一倂査出,嚴刑定配,何如?上曰,依爲之。善復曰,鐵金本道招辭中,與京居曺允泰·曺允禧,爲外四寸云,故自捕廳推問兩人,則鐵金之漏網,允泰果知而不告,宜施當律,而允禧則與鐵金不得相見云,似減等矣。上曰,允泰,是兩班耶?尙魯曰,然。象漢曰,曺允之曺哥矣。上曰,其曺哥乎?可惡矣。尙魯曰,曺允泰亦有知,而不告之罪,令秋曹嚴刑定配,宜矣。上曰,依爲之。允禧則分揀,可也。出擧條上曰,鐵金,是戊申逆鏛之族耶?善復曰,然矣。觀其婚嫁,則猶不失士夫樣也。上曰,鏛乃妖惡之物也,其形極短少。予於帳殿親問曰,南門,汝何以云剖破乎?鏛昻然仰視曰,一斧子,足以剖闢矣。世豈有如許妖惡者?善復將退出,上曰,斗載以其不卽來告之罪,猛棍,可也。戶曹判書李宗白曰,本曹一年稅木,未滿千同,尙患難繼,而湖西稅木一百九十餘同,因本道狀請,備局又許作錢矣。今年國役稠疊,各樣別費及貢價,比常年不啻倍蓰,而纔經勅行使行,方物雖除移準,猶是六起,目前應下,大段不足,而今年綿農,雖少勝,市上木貴如前,貢人輩所願,多在於木邊,而他無推移之道。今春關西道臣,在本曹時,有關西木二百同,請得補用之事,今又請得,非不知重難,而關西外他無木儲,別餉庫木三百同取來,及時上下於貢價之意,纔已關由於廟堂,故敢達。上曰,大臣之意,何如?尙魯曰,關西木之一年再取用,誠爲重難,而今年國役稠疊,地部事勢,亦不可不念,然三百同太多,只許二百同,恐宜矣。晩曰,目今度支形勢,誠可念。其所請得,固出於不得已,而關西事亦涉可念,三百同其數太多,參量許施,似宜矣。上曰,常年則當恤關西,而今年戶曹形勢如此,三百同許給,可也。出榻前下敎宗白又曰,近來紀綱解弛,人不畏法,莫重稅穀幻弄,無面之弊,去而益甚。今年稅穀,分劃各倉後,見其論報,則晉州·固城·漆原·平山·密陽等五邑,丙子條稅穀分劃元數,爲二千二百五十餘石,而初不入倉之數,爲七百二十餘石云,事極萬萬駭然。發關本道,使之各別査問,亦令該倉杖治沙格,期於準入,而已入之穀,庭積已久,誠有從中耗縮之慮。雖不得不姑先許捧,當該沙格·監色,當依前擧條,移法司各別嚴訊,期於準捧,而當初稅穀裝發時,各邑守令,若皆浦邊監載,定送實監色,則幻弄偸竊,豈至於此?辛未秋間,特敎申飭,不啻嚴明,而曾未數年,又復如此,誠極寒心。正供體重,宜有別樣嚴飭之道,初不入倉五邑守令,竝令本道指名現告,拿問處之,何如?上曰,依爲之。出擧條傳曰,明日待開門,政官牌招開政。出榻敎傳曰,都承旨魚錫胤許遞,其代前參判金器大除授,牌招察任。泰著曰,宮官不備,司書洪樂命病重,不得入直,再明日望祭時,執事苟艱,何以爲之?上曰,入直者,誰也?泰著曰,李亨逵也。上曰,亨逵,誰耶?鳳漢曰,故將臣李弘述之曾孫也。上曰,玉堂李錫祥·宋瑩中,何處去耶?予不知其故也。泰著曰,牌不進矣。上曰,弘文館,當爲落點番矣。上曰,徽寧殿狹窄,祭官多亦何爲?司書變通置之。上顧象漢曰,樂命,彼重臣之子耶?尙魯曰,然矣。上曰,予知重臣,尙帶判金吾之職,今始知遞職矣。尙魯曰,此非輪回之職也。承旨多捧,不緊呈辭,推考,何如?上曰,今姑置之。諸臣以次退出。
上在昌慶宮。常參·經筵,以代理停。
親傳香罷後,藥房·政院·玉堂口傳問安。答曰,知道。
李基敬達曰,大司憲元景淳,執義金元行,掌令鄭彦忠·李秀逸,持平李鳳祥·金應濂在外,今日以監察茶時之意,敢達。令曰,知道。
南泰著達曰,領議政李天輔四十六度呈辭到院,而以親祭齋戒留院之意,敢達。令曰,入之。
領議政李天輔四十六度呈辭,令于金尙重曰,安心調理。
藥房都提調兪拓基,同副承旨南泰著啓曰,伏未審日間,聖體調攝,若何,憊眩之候,寢膳之節,亦何如?前劑入湯劑與茶飮,俱盡於昨日,臣等卽與諸御醫入侍,詳察聖候,議定繼進當否,爲宜。臣等不任區區憂慮,敢來問安,竝此仰稟。答曰,知道。予則一樣而劑入湯劑·茶飮中,茶飮,只三貼進御矣。
南泰著,以都摠府言啓曰,今日入直內三廳武兼·禁軍及軍兵等,當爲中日習射,而孝昭殿望祭齋戒相値,不得爲之之意,敢啓。傳曰,知道。
金尙重達曰,今日親傳香時,承旨不可不備員,而都承旨金器大,身病猝重,不爲仕進,所當牌招,而拘於廳規,不得請牌,何以爲之?敢稟。令曰,牌招。
又以侍講院言達曰,明日徽寧殿望祭攝行時,宮官不可不備員。司書洪樂命,由限已過,卽爲牌招,今日政新除授人員,待下批竝卽牌招,以爲備員進參之地,何如?令曰,依。
以司書洪樂命牌不進罷職令旨,令于李基敬曰,推考徽旨捧入。
以校理趙,修撰李錫祥,副修撰宋瑩中·洪景海牌不進罷職令旨,令于金尙重曰,竝推考徽旨捧入。
傳于南泰著曰,承旨入侍。
又傳于南泰著曰,都提調,率醫官入侍。
又傳于南泰著曰,弼善入侍。
假注書洪樂純改差,代以李得培爲假注書。
宋昌明啓曰,假注書李得培,時無職名,令該曹依例付軍職,冠帶常仕,何如?傳曰,允。
傳于安曰,同副承旨入侍。
兵曹口傳政事,副司果洪景海。
傳于南泰著曰,侍衛百官雨具。
傳于南泰著曰,洪景海入侍。
有政。吏批,判書李進,參判金致仁未肅拜,參議趙明鼎進,左承旨金尙重進。吏批啓曰,泰陵直長南得老受由,過限未上來,依例改差,何如?傳曰,允。以成天柱爲大司諫,宋德中爲輔德,李命植爲文學,宋文載爲兼弼善,尹得養爲兼司書,南泰耆爲刑曹參判,南泰赫爲工曹參判,兪彦述爲刑曹參議,洪樂性爲大司成,兪嶈爲敦寧都正,徐命彬爲判義禁,李衡中爲司饔僉正,李時中爲司僕判官,李錫祥爲兼東學敎授,李春敷爲司宰主簿,趙祉命爲沃川郡守,沈士希爲溫陽郡守。健元陵令朴贇,司䆃主簿李信圭以上,仍任事,承傳。
兵批,判書鄭翬良病,參判趙載洪病,參議李萬宗入直進,參知李昌儒病,同副承旨南泰著進。副護軍嚴慶胤·李彦衡,副司直尹得載·金器大·魚錫胤·鄭存謙·趙暾,副司果李明渙,副司正李鎭衡。
丁丑十月十四日辰時,上御涵仁亭。親傳香入侍時,左承旨金尙重,右承旨朴昌潤,左副承旨安,右副承旨李基敬,同副承旨南泰著,假注書嚴璘·洪樂純,記事官魏興祖·李東泰以次進伏訖。上曰,都承旨,不來耶?泰著曰,病不進矣。上命臣樂純,持承旨前望單子以來,臣樂純持入,上命泰著讀之。上曰,金相福,未經都令耶?尙重曰,聞病重矣。上曰,宋昌明,未經耶?因命書傳敎曰,都承旨金器大許遞,前大司諫宋昌明除授,仍爲牌招察任,房次仍。出榻敎上曰,吏判,承牌耶?基敬曰,謝恩入闕矣。上命臣樂純,傳于李,使之入侍,進伏。上曰,卿爲吏判,無可勅勉者矣。曰,臣不才無能,濫蒙聖恩,受此不敢當之職,惶隕萬萬。上曰,守令,講爲之耶?曰,未及爲之云矣。上曰,都政稽滯已久,卿今行公,斯速爲之。上曰,靑山縣監羅弘漸,卿曾見之否?曰,曾得一見矣。上曰,靑山,幾時上來云耶?聞其父當隨往云矣,方今之道,外方沈滯之人,爲先檢擬,可也。曰,敢不奉行,而都政例是陞遷之窠,難以推移,可悶也。上曰,今日政事爲之。先爲退出,上曰,年八十以上人,賜米肉單子,依歲饌例書入。出榻敎上曰,翰林被圈人,幾盡上來耶?基敬曰,三人過限,未及上來,故禁推徽旨,俄已捧入矣。上曰,三人,誰耶?東泰曰,李迪輔·尹一復·鄭履煥也。上曰,翰林被圈,過限不卽上來人員,令該府卽爲發遣羅將,竝拿推事。出榻敎上曰,毓祥宮奉香中官,不卽待令,推考,可也。出擧條諸臣以次退出。
丁丑十月十四日午時,上御崇文堂西軒。藥院代房承旨入侍時,同副承旨南泰著,假注書嚴璘,記事官魏興祖·李東泰以次進伏。上曰,都提調,旣來在近處,首醫亦隨來與否,注書出去知入。璘還奏曰,首醫鄭祉彦,病不入來,許礈入來云矣。上曰,都提調旣在近處,故欲爲引見,醫官來待者,雖一二人,率入事,注書出去傳諭。都提調兪拓基率醫官許礈·金德崙入侍,上曰,今日批答,已諭之矣,知卿待外,故引見矣。拓基曰,如此日氣,冒雨勞動,茶飮之屬,進御乎?上曰,不爲矣。拓基曰,使醫官診候,何如?上曰,依爲之。許礈·金德崙以次入診後退伏曰,脈候左三部如前不足,右寸關則比前又不及矣。拓基曰,如此而豈不進御乎?使之議藥,宜矣。上曰,只茶飮三貼劑入,可也。劑藥以入,則外人必以予爲長事服藥矣。拓基曰,必以湯劑進御,何如?上曰,湯劑則難矣。礈曰,脈道如此,茶飮則力綿矣。若但一藥進御,則不可不用湯劑矣,以脈道言之,則歸脾湯·補中益氣湯,可用矣。上曰,連服蔘茶,而脈如此者,何也?强進之茶飮劑入,可乎?不御之湯劑劑入,可乎?礈曰,如是下敎,極甚惶恐,而決不可不進矣。上曰,無已則寧服理中湯,可乎?礈曰,雖理中湯,猶勝於茶飮矣。拓基曰,以理中湯爲定,宜矣。上曰,入蔘,幾何?礈曰,當入三錢重矣。上曰,可苦矣,湯字聞之可惡,改以理中茶則似好矣。承旨書之,湯劑·茶飮停止,理中湯,依前方五貼劑入。出榻敎諸臣退出。
丁丑十月十四日二更二點,上御崇文堂。承旨入侍時,同副承旨南泰著,假注書李得培,記事官魏興祖·李東泰,諸臣進伏訖。上曰,注書出去,綾恩君具允明入侍事,傳敎,而洪景海見差,何殿執事乎?亦爲知入。臣得培趨出,上命承旨,寫孝昭殿茶禮祝文,臣偕具允明入奏曰,洪景海,爲徽寧殿大祝矣。上又命臣召來洪景海,臣偕洪景海入伏,上呼寫祝文訖,命允明讀之,讀訖,命改數處字句,因命出給香室,趁明日朝上食書入,允明先退。上命承·史退伏,洪景海進前,有密敎。景海曰,臣爲徽寧殿大祝,罷祭後,出去乎?上曰,然矣。仍敎曰,潛往潛來,而如有可爲之事,則爲之,因復潛行,可也。命承旨罷祭後,出給馬牌。上曰,洪景海今爲副修撰耶?承旨曰,然矣。上曰,其修撰亦支離。仍命書傳敎曰,副修撰洪景海本職許遞,令該曹口傳付軍職。勿出朝報,諸臣退出。
丁丑十月十四日三更一點,上御齋殿。副修撰洪景海,編次人具允明,同爲入侍時,左副承旨安,假注書李得培,記事官魏興祖·李東泰以次進伏訖。上曰,洪景海,入來耶?承旨曰,入來矣。上曰,注書出去,軍兵雨具,入處月廊事,分付,綾恩君具允明,持祝文草入侍事,亦爲分付。臣得培承命出來,承旨曰,非臣職掌,而灣尹狀聞,俄到院中,見其大槪,則彼國以趙自永事,更査咨文出來矣。上命上番兼春秋魏興祖,取咨文及狀聞以來,而左·右相使之入侍,臣偕具允明入伏曰,軍兵雨具事及月廊入處事,分付矣。上命允明讀祝文後,仍命退出,上又命注書,持入咨文及狀聞,臣持入,兼春秋與左議政金尙魯,右議政申晩入伏。上命承旨讀咨文,讀訖,上曰,當更送李彝章矣。左相曰,好矣。仍曰,自永等,若已移送本邑,則當更捉來灣府矣。承旨曰,見灣尹狀啓,則自永等,未及移送本邑,而有此更査之事,故自永移送與否,亦爲仰稟矣。上曰,然則好矣。右相曰,自永等,捉上監營訊問,似好矣,義州則爲近彼地耳。左相曰,不必如是矣。上曰,更査咨文中,日月及物件相左矣。左相曰,以其傷痕及日月相左,使我國更査,其意似欲從輕矣。右相曰,王七寶珠兒,似是虛名矣。上曰,王者之道,不可捏合,盡歸之自永矣。大臣曰,然矣。上曰,以其日字考之,乃上年六月間事,而今始發之,此乃烏刺將軍自免之計矣。仍命書傳敎曰,更査咨文又到,前參覈使李彝章,更爲按覈使,卽爲下去于義州,與灣尹眼同詳覈以來。出傳敎諸臣以次退出。
上出賓陽門,將入齋殿時,命禮判入侍,禮曹判書李益炡所啓,懿昭墓奉審,除下直往來事,曾有下敎,而今年春夏以來,荐遭國恤,連因都監事務之無暇,尙不得一番奉審矣。今當樹木移植之時,臣不可不一往奉審,故敢此仰達,而奉審書啓,依前爲之,何如?上曰,依所陳出往奉審而不必書啓,奉審後,待入侍陳達,可也。出擧條
上在昌慶宮。常參·經筵,以代理停。
孝昭殿親祭罷後,政院·玉堂·朝廷二品以上·六曹·宗親單子問安。答曰,罔極。大殿,藥房口傳問安。答曰,罔極。徽寧殿祭罷後,世子宮,政院·玉堂·朝廷二品以上·六曹·宗親口傳問安。答曰,罔極。嬪宮,政院·玉堂·樂房口傳問安。答曰,罔極。
宋昌明達曰,明日常參,取稟。令曰,停。
又達曰,領議政李天輔四十七度呈辭到院,而以親祭正日留院之意,敢達。令曰,入之。
南泰著達曰,備邊司郞廳來言,今日,賓廳坐起日次,而無時急稟定事,頉稟。令曰,知道。
李基敬達曰,大司憲元景淳,執義金元行,掌令鄭彦忠·李秀逸,持平金應濂·李鳳祥在外,今日以監察茶時之意,敢達。令曰,知道。
宋昌明達曰,今日,賓廳坐起日次,旣已頉稟,所當持公事入對,而親祭正日,頉稟。令曰,知道。
領議政李天輔四十七度呈辭,令于南泰著曰,安心調理。
金尙重達曰,假注書嚴璘,身病猝重,勢難察任,今姑改差,何如?令曰,依。
假注書嚴璘改差,代以洪秀輔爲假注書。
丁丑十月十五日夜三更一點,王世子徽寧殿望祭親祭入對時,左副承旨李基敬,事變假注書金再郁,記注官金尙獜,編修官宋德中,弼善柳脩,文學李命植,說書李亨逵以次陪從。王世子,具布裹翼蟬冠·視事服,乘輿出集英門,銅龍門內降輿步行,入自景化門,入齋室後,待三更一點,明政殿庭祗迎後,還入齋室。待四更一點,具衰服入殿庭,行禮畢後,退出齋室,改具布裹翼蟬冠·視事服,入明政殿庭。祗送後,出光政門,由景和門,至銅龍門內乘輿,命承旨李基敬書之曰,奠爵時,戶外有咳咯之聲,推考,可也。駕前下令還入集英門後,諸臣遂退出。
丁丑十月十五日四更一點,孝昭殿親臨望祭入侍時,行都承旨宋昌明,左承旨金尙重,右承旨朴昌潤,左副承旨安,同副承旨南泰著,假注書嚴璘·李得培,記事官魏興祖·李東泰。上具布裹翼善冠·視事服,以乘輿出賓陽門,詣齋殿板位,行禮畢,上曰,獻官以顯錄·興錄,塡差,則顯錄當先差,而今日以興錄先差,當該吏堂推考,親祭時,曾無輔國塡差之規,宗臣興錄,卽輔國也,此後申飭。出傳敎上曰,十二月徽寧殿練祭當親行,分付儀曹,此後祥·禫,一體擧行,來月朔祭,元良亞獻。出傳敎上還入大內,諸臣退出。
上在昌慶宮。常參·經筵,以代理停。
下直,白翎僉使金應鑑。
宋昌明達曰,明日常參,取稟。令曰,停。
南參著達曰,大司憲元景淳,執義金元行,掌令鄭彦忠·李秀逸,持平李鳳祥·金應濂在外,今日以監察茶時之意,敢達。令曰,知道。
領議政李天輔四十八度呈辭,令曰,安心調理。
宋昌明達曰,左承旨金尙重,今日不爲仕進,牌招,何如。令曰,依。
以左承旨金尙重牌招不進罷職令旨。令曰,推考徽旨捧入。
南泰著達曰,判義禁徐命彬,除拜屢日,不爲出肅。牌招察任,何如?令曰,依。
宋昌明啓曰,假注書洪秀輔,時無職名,令該曹依例付軍職,冠帶常仕,何如?傳曰,允。
宋昌明啓曰,謝恩兼陳奏冬至正使海興君橿,副使戶曹參判金尙翼有稟定事,來詣請對矣。傳曰,下敎日入侍。
南泰著啓曰,按覈使李彝章有稟達事,來詣請對矣。傳曰,明日入侍。
宋昌明啓曰,承文院官員以都提調意啓曰,本院提調,無故人員甚少,使行時査對等事,殊涉可悶。行副司直洪鳳漢·徐宗伋,行工曹判書徐命彬,行司直洪啓禧,知中樞府事尹汲,吏曹判書李,行司直李成中·兪㝡基,漢城府判尹申晦,刑曹判書李益輔,知敦寧府事權爀,行司直沈星鎭·南有容·李得宗竝還差,兵曹參判趙載洪,行司直金善行,刑曹參判南泰耆,禮曹參判金相福亦竝差下,使之察任,何如?傳曰,允。
南泰著,以訓鍊都監言啓曰,頃因禮曹草記,恭陵·順陵·孝章墓有虎患,故發送砲手,使之跟捕矣,連接將校手本,則三虎捉得之後,各陵山麓,更加搜覓,無他虎迹云。許多軍兵之一向露處,事甚可慮,今姑撤還之意,敢啓。傳曰,知道。
南泰著,以右邊捕盜廳言啓曰,罪人曺允禧,依傳敎分揀放送之意,敢啓。傳曰,知道。
南泰著,以義禁府言達曰,因左尹具善復所啓,戊申逆賊東奎侄鐵金,令監營嚴刑一次後,島配事擧條,啓下矣。鐵金,時囚公州牧,分付道臣,嚴刑一次後,全羅道濟州牧緣坐安置,而依例發遣府羅將,仍令押送配所,何如?令曰,依。
南泰著,以義禁府言達曰,翰林被圈人鄭履煥·李迪輔·尹一復等拿推事,徽旨達下矣。鄭履煥忠淸道忠原地下去,李迪輔瑞山地下去,尹一復沔川地下去云,依例發去府羅將,竝拿來,何如?令曰,依。
工曹判書兼判義禁徐命彬書曰,伏以金吾除命,何爲而及於臣身也?向臣之再次忝叨,冒昧祗肅,夫豈有毫分堪承之望,而始則感激隆造,叩謝是急,終又一時副急,逃遁不得,蓋出於萬不獲已也。乃於坐席未暖,動輒昏謬,前疐後跲,釁孼重疊,縱荷聖度涵貸,罰止薄罷,追省至今,尙有餘悸,僨敗之地,不可復玷,不但臣處義,斷然如此,以朝家擧措,言之,亦豈使莫重職任,謬授匪人,再三不已,政理之乖舛,至此之極乎?其爲必遞之端,卽此而亦已決矣。仍伏念臣,衰朽旣極,兩目俱廢,尋丈之內,不辨黑白,形骸僅存,神識都喪,無復可以生人比論,而受恩如天,報答無階,區區所自效者,惟是一息未泯之前,筋力奔走,顚仆爲期而已。至於職務管攝,簿書照檢之事,雖欲拚死自力,有不可得,況此王府議讞之任,萬萬非臣所可擬議者哉?此其實狀,通朝之所共目覩,天鑑之所已俯燭,臣雖無狀,焉敢飾誣?且自近日,重觸風冷,赤膜蔽睛,痛勢益劇,委頓叫死,不省四到,召牌之下,萬無趨承之路,引日虛縻,罙切兢蹙,玆敢略暴情實,仰控睿聽。伏乞离明,俯垂怜察,遞臣金吾之任,仍勘臣違傲之罪,以安賤分,以肅朝綱,不勝幸甚。答曰,覽書具悉。卿其勿辭,從速察任。
校理尹得養書曰,伏以檢閱臣金和澤,卽臣之姨從親也。臣於向日,猥叨見職,以春秋兼銜應避,援例控免,纔過一旬,又奉除旨,繼辱召牌,而適差祭官,不敢違逋,又値淸齋,書籲路阻,不得已冒沒出肅,而當遞之義,與前無異,玆敢據實陳懇。伏乞俯賜諒察,亟令該曹考例稟旨,遞臣所帶兼任,以存公格,以安私分,不勝幸甚。答曰,覽書具悉。書辭,令該曹考例稟處。
掌令李秀逸書曰,伏以皇天不弔,臣民無祿,坤聖上賓未幾,東朝繼又禮陟,日月迅邁,兩陵因山奄過,虞·卒已畢,八域含生,普切崩霣,伏惟大小朝,孝思罔極,哀毁踰制,撫時攀號之慟,何以堪抑?區區下忱,不勝焦迫憂慮之至。仍伏念,臣於昨冬,忝叨臺職,適會大朝殿下,親臨訊囚,義重懲討,冒沒承膺,帳殿奏對,自速罪戾,聖度寬大,乍罷旋寢,至今追思,惶汗浹背,乃者柏府除命,忽下於鄕廬屛伏之中,繼有馹召之命,恩深河海,榮動蓬蓽,驚惶感激,罔知攸措。顧臣情勢,不可以臺閣自處,而恩召之下,不敢久淹,趲日登程,今始來伏私次,而長路撼頓之餘,素祟關格之病,挾寒闖發,委臥床席,全廢飮啖,種種症形,極其危惡,一肅恩命,實無其望,瞻望象魏,只自涕泣而已。且臣與掌令鄭彦忠,有親査應避之嫌,揆諸公格,在下當遞,宜卽詣臺自列,而病狀如許,末由蠢動,玆陳短章,略暴微懇。伏乞离明,亟令該曹照例遞改,以安私分焉。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。書辭,令該曹考例稟處。
文學李命植書曰,伏以日月遄邁,兩魂殿因山奄過,虞·卒已畢,伏惟我大小朝,哀慕莫逮之痛,當復如何?時序愈往,普恫愈切。臣於夏秋之中,奉命出疆,一未參都門哭送之班,號慟之忱,益自罔極。臣以積年屛廢之跡,不敢復有當世之望,而適差孝昭殿望祭執事,義在駿奔,冒赴淸禁,意外春坊除旨,忽下此際,怵分畏禁,唐突出肅,敢以滓穢之賤,昵陪耿光,悚霣恧蹙,靡所容措。顧臣譴補未瓜,曾蒙陞六之恩,積罪未勘,遽叨勸講之任,至榮厚渥,特踰尋常,在臣義分,固宜蹶承奉,以伸感激之私,而第念,忱誠未格,愆累轉深,前後所被聖敎,至嚴且截,非止一再,而實有人臣所不忍承聞者。惶懍在中,歷歲靡定,以此情地,夤緣倖會,諉以己出,冒沒盤礴,斷無是理,至於受人欺侮,橫造忿詈,事在旣往,今亦不暇論也。記臣嘗備簪筆,間登文陛,而得罪以來,逖違淸光,戀結之懷,久自耿耿,則一侍書筵,仰瞻深墨,豈非區區至願,而反覆思量,進身無路,只自撫躬悼歎而已,玆陳短章,悉攄血懇。伏乞俯察危苦之衷,亟賜刊汰之典,俾靖私義,以安私分,不勝大幸。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭,從速察職。
弘文提學李鼎輔書曰,伏以臣,得蒙恩暇,往省先壟,以伸霜露之感,感激殊賜,不知所喩。第於辭陛之日,以召試之迫近,有催促上來之命,不敢爲遲留計,欲爲復路之際,重觸風寒,感傷忒重,痰症兼發,吐瀉不止,萬無自力作行之勢。僵臥村廬,喘喘垂死,調治數日,少無減歇。召試期迫,反面無路,催督之下,罪積逋慢,玆不得不封章縣道,仰籲於貳極之下。伏乞俯諒病重實狀,遞臣弘文提學之任,仍治臣違命之罪,以警具僚,以便調治,千萬幸甚。答曰,覽書具悉。成命之下,不可若是,竢少間,從速上來行公。
上在昌慶宮。常參·經筵,以代理停。
夜三更,月犯東井星。
安達曰,工曹參判南泰赫,大司成洪樂性,除拜後過三日,不爲出肅,依定式推考警責,仍卽牌招察任,何如?又達曰,卽者檢閱李東泰,以其親病,陳書徑出,原書纔已入達矣。所當直捧禁推徽旨,而此與無端徑出有異,推考警責,何如?令曰,依。
南泰著達曰,明日常參,取稟。令曰,停。
又達曰,大司憲元景淳,執義金元行,持平李鳳祥·金應濂,掌令鄭彦忠在外,李秀逸陳書未回達,今日以監察茶時之意,敢達。令曰,知道。
領議政李天輔四十九度呈辭,令曰,安心調理。
安以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南泰著,以都摠府言達曰,副摠管李邦綏,以武臣堂上朔試射試官,慕華館晝仕出去之意,敢達。令曰,知道。
安達曰,判義禁徐命彬,昨日承批之後,今日又不出肅,事甚未安,卽爲牌招察任,何如?令曰,冬月滯囚,極爲可慮,卽爲牌招察任。
又達曰,判義禁徐命彬牌不進推考徽旨,今方捧入,而連違召牌,尙不承膺,事甚未安,更卽牌招察任,何如?令曰,依。
傳于安曰,禮房承旨,進詣太學儒生朝食堂,到記取考書入,明朝殿講製述,依前自願學儒,一時待令。掌議·色掌,亦爲應製,狹窄,繖扇置之,侍衛,入直摠府·騎曹堂郞一員式,承旨禮房,執冊,只入侍,注書上下,皆入侍。內殿,爲之明政,待令時刻,辰正三刻爲之,試官單子,亦爲書入。
朴昌潤達曰,禮房承旨,進詣太學,儒生到記,取考書入事,命下矣。左承旨金尙重,今日不爲仕進,所當牌招,而拘於廳規,不得請牌,何以爲之?敢稟。令曰,牌招。
傳于安曰,大司成,率掌議·色掌·儒生,前二刻前食堂,以待到記,卽爲修正以入。又傳曰,執冊,同副承旨爲之。
金尙重啓曰,按覈使李彝章,依下敎來待矣。傳曰,冬至使,同爲入侍。又傳曰,使臣·按覈使,來待於集賢門。
安以禮曹言啓曰,卽接泰陵·康陵官員聯名所報,則兩陵局內,虎患愈往愈甚。日前囕殺陵卒,咆哮騰躍於紅箭門至近之地,故奉審巡山之節,未得如常,斯速變通云。陵內虎患,若是狼藉,極爲驚心,卽令該軍門發遣軍校,期於捕捉,何如?傳曰,允。
安以御營廳言啓曰,因禮曹草記,泰陵·康陵兩陵局內,虎患愈甚。囕殺陵卒,極爲驚心,卽令該軍門發遣軍校,期於捕捉事,命下矣。本廳將校,率領砲手五十名,明日出送之意,敢啓。傳曰,知道。
又以訓鍊都監言啓曰,陵寢內捉虎,一次連捉三頭者論賞事,曾有定奪矣。今番因恭陵·順陵·孝章墓虎患,本局欄後哨官任聖佐,率領砲手出往,連捉三頭進上,宜有論賞激勸之道,令該曹考例稟處,何如?傳曰,允。
南泰著,以刑曹言達曰,卽自御營廳,捉送釀酒女人,故嚴加推問,則渠以爲刑曹正郞金光遂之婢子,而本不仰役,居在他處者也。此雖與廊底使喚之婢有異,當此邦禁極嚴之日,其婢私釀之罪,今旣現露則其主亦不無不能檢飭之失。本曹正郞金光遂,令該府拿問嚴處,何如?令曰,依。
安以司僕寺官員以都提調意達曰,卽接寺屬蔚山監牧官元命龍所報,則惡虎連入於牧場內,囕殺國馬,至於十七匹之多。牧官領率砲手,尋蹤圍捕,則鳥銃善放人折衝全厚章,挺身當前,先放輒中,前後所捉之虎,合爲五首云。近來諸道各牧場虎患,極其頻數,申飭機捕之際,蔚山牧場惡虎之多數捕捉,誠爲多幸。其連頭骨皮五張,移送該曹,捉虎人全厚章,不可無激勸論賞之道,令該曹考例稟處,何如?令曰,依。
副應敎洪梓書曰,伏以臣於見識,有必遞之義,無仍冒之理,日者書本,已略陳之矣。誠淺辭拙,未蒙開許,私心悶塞,益無以自措也。夫內降除旨,昔人謂之斜封官,在上爲誤恩,在下爲濫吹,物情之所不與,朝論之所同譏,今臣不肖,已再辱命矣。向來宮僚,猶爲宿趼,而卽玆經筵侍講,又是進一步,其何可因迫隘而出?輒據以爲常分之所當有,不思所以自處也哉?噫,臣之庸鹵,猥被洪造,叨塵大·小朝顧問之列,亦有年所,其於聖德睿學,了無絲毫之裨補,徒懷寵祿,趨走唯命,志業都亡,精力俱弊,每中夜而思,撫躬怵惕,已不勝其罪悔矣。則是雖靡私義之難冒者,猶爲力引必辭而後已。矧今新錄旣完,俊造旁進之日,如臣不才,已試蔑效,情日蹙而病日痼者,自在豳頌息老物之科,則索性引義,隨緣就閑,亦其時耳。固當瀝盡肝膈之懇,期準鞶帶之褫,而唯是匪分之幸,重竊恩第,不洎之悲,要展榮掃,徑辭殿陛,遄履霜露,淟涊之愧,顚仆之虞,誠有所未暇恤者,曾未半途。猝遇寒疾,素患痰眩痞格之症,乘時挾發,若將隕絶,京輦數舍,已無復路之勢,湖山宿舂,尤絶致身之望,宛轉旅店,進退狼狽。不得已舁至臣從兄臣樗安山官次,屢日調治,未有一分減勢,蓋其源委至深,藥餌罔效,臣固不敢臚列賤疾,如問醫者之爲。而大抵症形危惡,鬼事不遠,以此病狀,斷無旬日內返面之圖,玆不得不疾聲鳴呼,從縣道請急,伏惟邸下,俯垂睿念,察臣情地之在所必免,憐臣疾病之有萬難强,特許鐫削臣職名,以延殘喘,以昭法紀,不勝幸甚。臣無任屛營祈懇之至,謹昧死以聞。答曰,覽書具悉。爾其勿辭,調理上來察職。
檢閱李東泰書曰,伏以臣父,年逾七耋,素多疾病,而臣之祖母,又以望百之齡,常在床褥之間,氣息綿綴,藥餌是須,臣父白首侍湯,勞瘁晝夜,入冬以來,宿病復發,乍歇乍劇,眞元日鑠,在臣情理,豈可暫離?而職事所縻,不敢言私,黽勉在直,只自憂迫,卽接家信,則臣父之病,越添於近日寒暖不適之餘,塊癖之症,挾感益肆,胸腹牽痛,寒熱交作,咳喘兼劇,飮啖全却,症形之危篤,實有朝夕之慮。臣得聞此報,心神飛越,忙構短章,徑出禁扃,伏乞离明,亟治臣擅離之罪,仍遞臣所帶之職,以肅朝綱,以昭法紀,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護父病。
大司成洪樂性書曰,伏以皇天不弔,荐降大割,坤殿禮陟,曾未幾何。慈聖遽又上賓,八域含生,普切崩隕,日月易邁,虞·卒奄過,冬序且屆,仰惟大·小朝攀號靡逮之痛,去益罔極,臣不勝區區悲念之忱。仍念臣稟賦脆弱,素抱痰眩之症,自經草土,轉益深痼,筋力奔走,斷無其望。春間銀臺·春官之除,雖未免强疾祗肅,輒皆引疾卽遞,此實通朝之所共知,而天鑑之所俯愍者也。不意玆者,國子新命,遽下意外,臣誠驚惶慙恧,措躬無地。噫,任培養之道,掌課試之責,苟非當世雋望,莫宜一日冒居也明矣。如臣鹵莽,萬萬不襯於是任,自有公議,顧何待於區區飾讓之辭耶?去就一節,初無可論,臣不欲張皇煩縷,而抑臣尤有所懍惕於中者,臣家世受國恩,簪組相繼。而至於今日,同堂之內,父子兄弟叔侄,竝時貴顯,聯翩翺翔,爲世艶稱,闔門居常憂畏,不啻若臨深而履薄,理無常泰,物忌太盛,如是而不思所以斂避,則滿盈之災,可立而待,念之及此,寧不懍然,臣常以是爲戒,淸要一步,自劃如鐵。況今宿病越添,承膺無路,玆隨召牌,來伏闕下,敢陳病狀,兼暴微諒,伏乞离明,俯垂矜察,亟許遞臣職名,以安賤分,以重名器,不勝萬幸。臣無任屛營祈懇之至,謹昧死以聞。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,爾其勿辭,從速察職。
丁丑十月十七日未時,上御居廬廳,冬至使·按覈使,同爲入侍時,冬至正使海興君橿,副使戶曹參判金尙翼,按覈使李彝章,左承旨金尙重,假注書洪秀輔,記事官魏興祖·韓必壽,以次進伏訖。上曰,假注書誰也?尙重曰,洪秀輔也。上曰,此洪重孝之子也。尙重曰,然矣。上曰,節使先爲進前,所求對者何事也?橿曰,以使事有稟達事矣。近來使行,日用甚苟簡,八包之數,亦不能備充,至於今年,尤不成貌樣,在前如此之時,或不無公用銀貨請得之例,故敢此求對仰稟矣。上曰,豈可無端,而給公用乎?尙翼曰,此等請對,歲歲有之,徒損國體,誠可悶矣。所謂公用,不過沿路情債,而聞昨年上使之言,則通官三人面幣,亦多不給。而所用之數,猶爲九百餘兩云,今番則當有塞源之道矣。使行之一時被困,有不足說,而彼中多有難處之端,若準八包而入去,則以其餘剩,取爲公用,事理當然。而近來譯官,疲孱特甚之中,旣曰公用,故渠輩私包之銀,竝歸費用,亦甚矜憫,近聞萊府被執,不無闊狹,故或冀官銀之外,有所變通矣。今聞此事,亦不順成云,臣竊觀乙亥·丙子前例,則亦有公用許貸之事,今番亦宜有區劃之道,故敢此仰達矣。上曰,向時譯官,極無據矣。九百兩所入,豈可曰多乎?尙翼曰,臣取考四年行中冊子,則或有可刪之事,而不爲者多矣。然自是權在於彼,故使行雖欲變通,而不得矣。上曰,使行之艱窘,如彼承宣入去時者罕矣。尙重曰,臣之行,不過百餘兩,故太半不足,其時首譯,李鼎熙率去矣。臣奉使無狀,至於水火不通,故不得已用八包之銀矣。歸聞此乃松都商銀,故首譯,至於賣舍還償,如此之故,六七千兩所入,只用百餘兩,僅得無事出來矣。松商恐或如前,故必無更給之理,臣之奉使,則事體自別,故僅能如是了當,而至於節使,則恐不然矣。尙翼曰,冬至則多有方物,故彼人之求之者益多,李譯因此蕩敗矣。尙魯曰,臣則多有見欺於徐宗順,而李譯亦受欺,至給千兩,若不受欺,則用銀之數,不必至此矣。出柵門時,彼人每以搜檢爲言,而如三國志·水滸志,皆是禁物。故譯官輩主於彌縫,所謂三國志價,至爲六百餘兩,由此言之,則禁物不可不嚴防矣。上曰,禁物,每用人情乎?尙重曰,雖無三國志持來之事,而譯官輩,前後不能自飭,不得已用情債云矣。臣行則只用五百兩,而彼人亦有納稅之事,故不得不如此云矣。上曰,關市譏而不征,可也。彼人之事,亦可知也。尙重曰,門御史及柵門稅官,不可不給矣。上曰,今日求對,似爲銀貨事也。而一開此路,決不可矣。橿曰,近來方物,多生頉於彼中,今番各別申飭,何如?上曰,予亦知如此之弊,連爲申飭,故別無不及於前者,而或者生頉於紙地耶?尙重曰,近來以聖上申飭之故,頓勝於前,而彼人亦稱善者多,別無緣此生梗之患矣。橿曰,又有稟定事矣。入去之後,許多人馬,皆散次而處,故曉行收聚之時,不得不吹角。然今番則我境,不得用之,何以爲之?上曰,吹角,卽羅鈸耶?橿曰,然矣。尙重曰,彼使旣不六角,而我國人吹角,則事涉,如何?欲得代之之道而不得矣。上曰,只吹角,與六角異矣。尙翼曰,然矣。橿·尙翼先退。上曰,按使進前。上曰,頃以夜深,故不得細細下敎,而彼人事,誠怪矣。彝章曰,此似飾詐矣。其時問尸體所在,反覆終日,而彼人以終不得之爲言矣。上曰,殘忍矣。彝章曰,其人誠凶狡矣。上曰,介福尙在乎?彝章曰,介福,方被罪矣。臣又有仰達者,義州甚遠,何以爲之乎?上曰,往監營,使之來査,何如?彝章曰,如是則似可速成矣。上曰,郞中若更來,則奈何?彝章曰,郞中雖來,而監營上來之罪人,豈有未及下去之理?上曰,淸北之限,止於何處?尙重曰,安州矣。上曰,使臣行期不遠,灣府太遠,按覈使,與兵使眼同査覈事分付。出傳敎彝章曰,罪人事,未知幾次往復,捧招上納之後,待回下復命乎?上曰,何待回下,捧招上來,可也。彝章曰,以使爲名,當有軍官,前營將閔範洙,帶去,何如?上曰,依爲之。尙重曰,臣以職掌中翰林召試仰達矣。權正忱聞已入來云,其外圈中人,當齊會矣。上曰,嶺人淳實,能趁限上來矣。此外幾人不來耶?尙重曰,李迪輔則以過限上來,今方就囚,尹一復·鄭履煥,姑未上來云矣。上曰,新進小官之習,不可不懲礪矣。古人云,敎婦初來,正謂此也。命承旨書之曰,今聞翰林召試人權正忱,定限日上來云,可見嶺人之質實,其中尙今不來者,事體寒心。過限人,爲先拔去翰圈中,該府羅將,亦涉無狀。令攸司勿爲徵贖,從重科治,該堂亦不能檢飭,越俸一等,李迪輔,其雖就理,初則遲滯,召試日晨頭放送,翰林召試,以十九日定行。竝出傳敎諸臣以次退出。
上在昌慶宮。常參·經筵,以代理停。
未時,太白見於巳地。
金時默達曰,明日翰林召試殿坐相値,常參頉稟。令曰,知道。
南泰著達曰,大司憲元景淳,執義金元行,持平金應濂·李鳳祥,掌令鄭彦忠在外,李秀逸回達未下,今日以監察茶時之意,敢達。令曰,知道。
領議政李天輔五十度呈辭,令于宋昌明曰,安心調理。
宋昌明達曰,假注書李得培·洪秀輔,俱有身病,竝改差,何如?令曰,依。
以盧瑞國·張顯慶,爲假注書。
傳于金時默曰,明日試官,卽爲牌招,單子修正以入。
傳于金時默曰,明日,當殿坐明政殿,時刻以今日時刻,磨鍊入之,試官亦爲之。
金時默啓曰,明日翰林召試時,館·閣堂上,不可不備,大提學尹鳳朝,藝文提學南有容,牌招不進,推考徽旨,今方捧入,更卽牌招,何如?傳曰,允。
宋昌明達曰,明日親臨翰林召試時,承旨不可不備員,而右副承旨李基敬,以掃墳事,受由在外,合有變通之道,何以爲之?敢稟,令曰,改差。
朴昌潤啓曰,備邊司文郞廳鄭遠達,禁衛營反庫後來待矣。傳曰,入侍。
又啓曰,備邊司文郞廳徐有良,御營廳反庫後來待矣。傳曰,入侍。
吏曹口傳政事,以李成中·金致仁,爲同春秋。
南泰著,以承文院官員,以都提調意啓曰,交易咨文,纔已出來矣。回咨依例撰出,順付於節使之行,何如?傳曰,允。
安,以戶曹言達曰,依令旨,領議政李天輔九月·十月兩朔祿俸,更爲輸送于本家,則以爲方在呈告中,不得領受云,祿俸又不領受,何以爲之?敢稟。令曰,令倉官更爲輸送。
又以兵曹言達曰,本曹佐郞李世演,身病危重,累度呈狀,勢難行公云,宿衛重地,不宜久曠,今姑改差,何如?令曰,依。
左副賓客權爀書曰,伏以臣年紀衰邁,疾病沈痼,分宜投閑,望絶當世,迺者藩臬新命,遽下於積年廢伏之餘,臣銜恩畏義,不敢辭巽,擔舁病軀,黽勉赴任,只思殫竭心力,少效涓埃,以爲報答之圖矣。不幸夏秋之交,重患毒痢,首尾四朔,出入死生,各陵·殿秋奉審,尙未擧行,北關農形,又不得躬自巡審,不但曠廢之爲罪,區區奔走爲恭者,亦無以自强,孤負初心,只切兢惶之忱。此際忽伏承敦府寵擢之命,眷念篤至,恩音鄭重,不知負罪賤臣,何以獲此?臣拜受除旨,不覺涕出盈襟也。伏念臣之今日所叨,卽是上卿之班,苟非資器·地望,爲輿論所推者,莫宜居之,臣以無似,猥蒙洪造,歷試內外,曾無寸效,外藩之職,尙以癏闕爲罪,亞卿之秩,亦覺濫芋爲懼。豈意遽然冥升,玷辱名器,至此之極哉?且念陞秩授官,夫豈徒然?必待任使旣久,功庸克著,然後方可施之不濫,受之不僭。臣之病廢,今至十餘年之久,前後除旨,一未承膺,徒積逋慢之罪,未有閥閱之勞,而今玆簡擢,有若循次而進者,竊恐聖朝惜嚬笑之義,緣臣而壞損無餘,尤豈不大可懼哉?公議之地,必有駁正之論,而仄聽累日,尙未有聞,臣竊訝之也。至若宮賓竝帶,本非臣空疎所可擬議,而一叨再叨,殆同宿趼,亦非聖朝愼簡之道。玆敢略入文字,仰瀆睿聽,伏乞离明,特賜照察,將臣新除資級本·兼職名,亟令刊汰,以重名器,以安賤分,不勝幸甚。臣無任云云。答曰,覽書具悉。卿其勿辭,上來察職。
弼善柳脩書曰,伏以天降荐割,我聖母禮陟,纔踰旬月,東朝殿下,奄又賓天,率土含生,普切痛隕,日月迅駛,因山已訖,成事奄過,冬序又屆,伏惟大·小朝誠孝出天,哀慕罔極,何以堪抑?臣竊悲結焦憂之至,仍念臣素乏才學,於見職,豈有一分可堪之望?而只緣分義之嚴畏,番次苟簡,不得不冒沒承膺,延至累朔,反顧循省,慙惶靡措。忽自再昨之夕,素患胸腹之痛,挾感重發,有若衆刀叢刺,呼吸不通,精神昏瞀,氣息綿綴,僵臥直廬,㱡㱡欲絶,蓋臣此病,卽是一生難醫之痼疾。少失將攝,輒復發作,作則多費時月,僅得間歇,目下病勢,比前尤劇。若不趁卽調治,則萬無殘喘回蘇之望,而實有淸禁汚穢之慮。玆敢倩構短章,冒死哀籲於貳極之下,伏乞睿慈,俯諒臣病重實狀,亟遞臣所叨職名,俾得及時調救,以尋生路,千萬幸甚,臣無任云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮,爾其勿辭,調理察職。
丁丑十月十八日辰時,上御居廬廳,親臨到記儒生殿講製述入侍時,同副承旨南泰著,假注書李得培·洪秀輔,記事官魏興祖,記注官金尙麟,讀券官右議政申晩,行副司直李春躋,兵曹參判趙載洪,對讀官大司成洪樂性,行副司直趙暾,修撰李錫祥,文學李命植,以次進伏訖。上曰,承旨只一人入侍乎?泰著曰,依昨日下敎而爲之矣。上曰,禮房與執冊入侍之謂,而不能覺察,矇然矣。左副承旨入侍。出榻敎安承命入來。上曰,日寒如此,明日召試,亦於內殿爲之,繖扇輿輦禁軍,勿爲待令。侍衛,一依今日例擧行,時刻,以午正三刻爲之,出傳敎,晩曰,明日召試,春秋館堂上,不可不備員,而同春秋二人,皆在外,不可不變通,而其代口傳差出,何如?上曰,同春秋有闕代,令該曹卽爲口傳擧行,出傳敎,上命太學兩班首·兩掌議·四色掌進前,各問姓名·年歲後。上曰,懸題後,大司成率製述儒生,出往明政殿庭,左副承旨,收券入來,上命李錫祥·李命植,命書涵仁亭銘,使之懸揭,率儒生出去。上曰,儒生講經,以周易爲之,仍命講生,以次應講,生員馬之洛,大壯初九三略三粗。上曰,此私都人也。進士徐世璜,噬嗑六三不通,進士金煊,比六五不通,進士金光遇,大畜六五。上曰,此儒生,顧見試官冊子,駭然矣,進士金光遇停擧,出榻敎,幼學任希顔,姤彖不通,幼學李復徽,大有上九純通。上曰,善誦矣。上曰,備局文郞廳入侍,出傳敎。上曰,大提學尹鳳朝,藝文提學南有容,待明朝牌招,同春秋,待下批,一體牌招,出榻敎。上曰,春秋館堂上牌招事,誤傳中官推考,出傳敎,備郞徐有良·鄭遠達,承命入侍,上命立榻前,親授各一小紙,使之出去,仍命諸臣少退,少頃入侍,復令考講,幼學權時範,明夷初九不通,李星玉,繫辭不通,尹陽昇,乾彖純通,李挺羽,謙彖不通,申暹,賁彖不通,林嶪,離卦辭不通,具狑瑞,益六三不通,薛慶觀,震六三粗,任國賓,需上六略,李箕輔,遯彖略,申光翰,小畜初九象純通,車以道,復卦辭不通,李沆明,升大象不通,金奎鎭,大畜九二純通,金錫元,井九二象純通,金宗燮,觀初六不通,金若訥,旡妄九五粗,李命直,革彖不通,姜潚,明夷六四不通,黃萬鑽,坎初六不通,李宜泰,隨彖不通,宋延孫,師上六不通,權國翰,咸上六不通,桂德新,咸上六不通,洪夏運,坎初六象純通,任煜,同人九五不通,李宗榮,蹇初六象純通。上曰,此儒生之講,極善,卽予初見也。居在何處,宗榮對曰,自京流寓,方居振威矣。退出後。上問,此人誰之後孫耶?載洪曰,故相臣李陽元之後裔也。上曰,然乎,李頤正,謙初三不通,任瓘,大過九二純通,車泰邦,賁彖純通,李世璜,剝六四象不通,金得礪,晉上九象略,朴履煥,暌六五粗,金文鐸,鼎九四粗,金東喆,大過九四略,崔喜延,益六三略,鄭弘鎭,需九三不通,沈壜,咸初六不通,諸生以次講經畢。上曰,比較,以書傳爲之,純通儒生九人,以次講經,李復徽,盤庚上篇不通,尹陽昇,仲虺之誥不通,申光翰,酒誥不通,金奎鎭,太甲通,金錫元,泰誓粗,洪夏運,說命不通,李宗榮,大禹謨純通,任瓘,康誥不通,車泰邦,牧誓不通,九人比較畢,上使春躋,定其次第。上曰,製述試券入之,入之試券五十二張,取四人。上曰,製述,居首進士李台鼎,之次進士李宜祿,竝直赴殿試,生員禹禎圭,進士洪,各給二分,殿講,居首幼學李宗榮,之次幼學金奎鎭,竝直赴殿試,之次幼學金錫元·李復徽·尹陽昇·申光翰·洪夏運·任瓘·車泰邦,直赴會試,任國賓·金得礪·崔喜延·李箕輔·金東喆,各給二分,金若訥·金文鐸·朴履煥·薛慶觀,生員馬之洛,各給一分,竝出傳敎,泰著曰,備局文郞廳徐有良·鄭遠達,反庫後來待矣。上曰,入侍,遠達進前。上曰,見之乎?遠達曰,禁營錢,三萬四千餘兩,而除都監摠廳貸去之數,則所餘只四千餘兩,銀則四千餘兩,而亦或全數貸去,木一千同,則封不動矣,有良進前。上曰,御營廳無縮,而封不動,則不撓乎?有良曰,銀錢,雖有推移於各營,而欠縮則無之,封不動之木則皆在矣。晩曰,藥房提調趙榮國,拿處已多日,日寒如此,聞有實病,宜有分揀之道矣。上曰,飭已行,司直趙榮國放送,出傳敎,諸臣以次退出。
上在昌慶宮。常參·經筵,以代理停。
未時,太白見於巳地。
夜四更五更,月暈廻火星。
朴昌潤達曰,明日常參取稟。令曰,停。
又達曰,大司憲元景淳,執義金元行,持平李鳳祥·金應濂,掌令鄭彦忠在外,一員未差,今日以監察茶時之意,敢達。令曰,知道。
藥房都提調兪拓基,副提調宋昌明啓曰,寒事猝緊,伏未審此時,聖體調攝,若何?昨日臨試講·製,侵曉乃罷,憊眩之候,寢膳之節,亦何如?前劑入湯劑,已盡於昨日,臣等卽與諸御醫入診,詳察聖候,議定繼進當否爲宜,臣等不任區區憂慮,敢來問安,竝此仰稟。答曰,知道。氣則一樣,湯劑加劑五貼以入,下敎日入侍宜矣。
安以弘文館言達曰,校理趙,旣有只推之令,卽爲牌招察任,何如?令曰,依。
領議政李天輔五十一度呈辭,令于宋昌明曰,安心調理。
宋昌明,以侍講院言達曰,本院上番弼善柳脩,連日入直矣。以身病陳書,受由出去,上番將未免闕直,事甚未安。輔德宋德中,兼弼善宋文載,文學李命植,竝卽牌招,以爲推移入直,何如?令曰,依。
假注書盧瑞國在外,代以李宇喆爲假注書。
傳于朴昌潤曰,今日翰林召試,昨日入侍承旨入侍。
傳于南泰著曰,昨日製述直赴人,竝使之入侍。
宋昌明達曰,注書李晉圭,卽爲牌招察任,何如?令曰,依。
安達曰,明日次對,兩司無進參之員,除在外外,大司諫成天柱,正言李興宗,待開門竝卽牌招,以爲推移進參之地,何如?令曰,依。
吏曹口傳政事,檢閱單嚴璘。
南泰著,以司僕寺官員以一·二提調意達曰,今日辰時量,本寺南門內,偶然失火,延燒馬廊,極爲驚遑,多數人夫,盡力撲滅,而火勢甚猛,馬廊三十三間,虛間六間,大門三間及門機上所藏封不動卜鞍一百五十部,盡爲燒燼,而人馬無致傷之事矣。當該養馬巨達等,不謹看檢之罪,爲先自本寺從重勘處之意,敢達。令曰,知道。
執義金元行書曰,伏以日月迅駛,兩陵玄宮永閟,成事奄過,伏惟我大·小朝孝思哀慕,久益罔極,尙何以堪處也?臣不勝悲隕焉。臣於前職,猥蒙大朝恩遞,數月以來,幸得粗安,乃今復授臣以司憲府執義,馹召有令。嗚呼,此又奚爲至哉?臣實驚惶悶塞,覓死而無路也。誠使臣有一毫轉身之勢,前後所被除旨不爲小矣。其恩禮之隆重,誨諭之勤懇,不爲不至矣。臣誠何心?可進不進,有若索價自高者爲哉。臣雖無狀,亦不敢爲是也。況於向日大朝恩諭,是何等曠絶,而又於批旨中,至擧臣祖爲辭,而責以報效之義。噫,使臣祖而有知,必當飮泣於冥冥,不自悼其不幸於當時,而幸其受知於今日也。凡在聽聞,莫不感激,臣心於此,尤當如何?臣非不知奉令·承敎,不擇湯火,壹以臣祖之心爲心,爲可以仰酬萬一,而惟是悲冤結轖,已作喪性之物,才學淺短,實非需世之具,願忠雖切,而自效無策。今玆嚴召之下,又不得爲進身之計,生當爲孤恩之人,死當爲負義之鬼,臣中夜無寐,未嘗不撫躬而涕血也。雖然此且無論,卽臣所患風痰,已成痼廢,昏視重聽,有甚篤老,以此意象,又何能出入殿陛,以備驅使之末哉?然則雖欲忘咫尺之守,而效趨走之恭,亦不可得矣。臣情到此,寧不慼哉。伏願睿慈,俯加哀憐,亟許改臣職名,仍令選部,勿復檢擬,以卒生成之澤,千萬幸甚。答曰,覽書具悉爾懇。日月易邁,兩陵因山已訖,成事奄過,哀慕罔極,攀號莫逮,以余誠淺,不能感孚,招致無期,心甚忸怩。且經傳之奧旨,義理之微妙,非山林宿德之士,何以知之?況爾以世祿之臣,余不可捨爾,爾不可捨余。勿復固辭,卽速上來,補我不逮。
丁丑十月十九日午時,上御居廬廳,親臨召試入侍時,右議政申晩,弘文提學李鼎輔,藝文提學南有容,知春秋鄭翬良,對讀官宋文載·尹得養,同副承旨南泰著,假注書張顯慶,事變假注書金再郁,記事官魏興祖·李東泰,以次進伏訖。晩曰,日氣稍寒,聖體若何?上曰,一樣矣。上曰,對讀官進前寫題,文載·得養進寫。上曰,嶺人亦能表乎?詔制當見工夫矣。泰著曰,試紙當分給矣。上曰,史官出去,命進試紙,頒于殿前。上曰,馬援以椒房之親,不與於二十八將,援卽二十八將之外耶?作此題者,當舖敍二十八將,然後盡美矣。而歷誦其次序,亦難矣。諸臣有誦之者乎?興祖誦之。上曰,南宮何處?得養曰,洛陽南宮。泰著曰,被圈人安宗喆,有實病不得赴試,故擧案中拔之矣。翬良曰,金魯鎭,今雖入場,而以私義之難安,不爲呈券,待先呈,當還出云,魯鎭文學,自是翰林之才,而不作還出,誠爲可惜矣。上曰,與金華鎭當一例爲之耶?翬良曰,旣已雪誣,處義不亦過乎?鼎輔曰,此則臣亦以爲過矣。金家先世誣筆,尙在先生案,故每有此中之處義,而且其本事,其家亦免辨誣,元非見載於公家文字者,不過先生案誣辱而已。則以此爲嫌,豈不太過乎?晩曰,誠然矣。今不必以誣爲音,而金華鎭·魯鎭之才,豈不可爲翰林乎?然則金氏世世,將不得爲翰林,處義豈不過乎?上曰,過矣。然則金氏世世,豈不得爲翰林乎?金華鎭旣不應試,呈空券還出,則魯鎭處義,似不可異同矣。上曰,都政何時爲之耶?翬良曰,以晦間爲之之意,往復於東銓,而東銓長新除,故本曹事,多有未及擧行者,自當遷就於晦間矣。臣曹則別無未及事矣。晩曰,事務之繁浩,莫如騎省,而旣無未及者,則都政自當速行矣。上曰,昨命備郞摘奸,則御廳之蓄積甚多云,將臣不可不擇也。翬良曰,御將前在此任時,其所委積者多,而鄭纘述繼之,亦多有所儲矣。御將今復當之故如是,而纘述之所修擧者,亦多矣。上曰,果善修擧耶?翬良曰,具善行亦以蓄財用修弊闕爲務,當其親病也。軍門之物,無一毫取用云矣。上曰,善行之爲人果善矣。鄭纘述頗有驕名,向來與宰臣相較者,事極非矣。故其時雖有飭敎,而此莫是尙氣,取使武將而無氣,將焉用彼將哉?翬良曰,張志豐將種也。聞其母病危劇,情理可矜,向者違牌,旣是志恒之所敎,則以此而久滯瘴鄕,亦甚可惜。上曰,志豐驕矣。鼎輔曰,雖驕,豈不爲懲創哉?上曰,以泰紹之子,鵬翼之孫,人事之不足如此。且志恒之使之撕捱,非敎子弟以善之道,卽導之以不善也。翬良曰,臣亦於內禁將及兵使望,累爲擧擬,自朝家遷用至望。上曰,張鵬翼亦多氣矣。鼎輔曰,臣於上元踏橋時,適到武弁所會處,則鵬翼時以宣傳官在座,而舞幨舞,舞極豪蕩,氣岸壯矣。翬良曰,頃於將軍薦取才時觀之,兩班中人,皆不能射矣。上曰,訓將尙且不射,其餘顧不然歟。時聞北營鼓聲之起,予笑以爲,彼豈能善射而然乎?適自爲好事而已。古者張鵬翼·李森則勤於射矣。晩曰,鄭纘述善射矣。上曰,老而氣不衰,以驕而名,固不異也。鼎輔曰,志恒閉門讀書矣。上曰,何書?鼎輔曰,兵書矣。上曰,古有隱武士云,此亦然耶?命書傳旨曰,統吳候張志豐,頃者所爲,雖涉駭然,飭已行矣。年少武弁,置之瘴海,非思其乃祖乃父欲用之意,其令該曹,遞付京職。上曰,曺允成以承旨,當應製時辭之,以旣反於武焉。知製述云,而予强令製之。然至今思之,其言貴矣。李邦綏今則漸成武將氣象矣。翬良曰,李潤成爲人,極爲精明恬雅,似儒而其材無所不可,頗似其叔義豐,而氣尤勝矣。義豐,卽故將臣世選之孫,世選於前甲戌,爲大將而故矣。義豐,又於今甲戌,爲大將而又作故矣。上曰,其亦異矣。上曰,徐弘遠曾經宣薦,而以不能於六兩,未入於取才,旣科之後,則非僧非俗,從何處入,可爲好階乎?晩曰,由軍門調用,好矣。傳曰,前內乘徐弘遠,令軍門調用。上曰,向者十八歲講科者誰耶?泰著曰,金鳳吉。上曰,今在何官?賤臣曰,方在國子參下矣。上曰,汝居何地?賤臣曰,居南原。上曰,爾年幾何?賤臣曰,二十八。上曰,何科?賤臣曰,壬申秋庭試矣。上曰,然耶?鳳吉在京耶?賤臣曰,在京矣。上曰,出去召之。兼召昨日泮製製述二人,諸臣少退後入侍時,上命泮製二人進前,李台鼎進伏。上曰,年幾何?台鼎曰,五十三矣。命誦所製銘。上曰,見涵仁亭序文,已知解題,而春水滿四澤之句,亦見之矣。李宜祿進伏。上曰,年幾何?宜祿曰,六十一矣。鼎輔曰,金始煐之四寸矣。上曰,台鼎之文,如前者柳侗之作,而予以宜祿次之,以對尹得孟矣。金鳳吉進伏。上曰,汝今年幾何?鳳吉曰,二十四矣。上曰,治經自幾歲爲始乎?鳳吉曰,十歲矣。上曰,汝能誦七書耶?想必入直於國子監,全不讀書矣。命誦謙卦,鳳吉誦之,繼誦堯典·關雎三章·論語學而·孟子梁惠王·中庸九經·大學傳一章訖。上曰,爲人精堅,而亦善誦矣。晩曰,妙誦矣。上曰,予賜汝煖帽一部,異日來受于政院,爲汝傳家之物。仍命退去,命考試券畢,取四丈,更考被抄者六丈。上曰,以明帝而爲光武,言語以列將而用昭君文字,旣不敍卄八之功蹟,又失盡卄八之意思,宜乎下矣。上親拆入格四丈皮封,至壯元。上曰,此嚴璘也。晩曰,璘卽故判書緝之孫,而故翰林惺之後,嚴惺乃氣節之人,而其孫又爲之,此乃翰苑主人矣。翬良曰,嚴惺斥造訒輩之搆禍,抗議付黃,其氣節懍然矣。上曰,予每念嚴瑀,此人又爲翰林,誠貴矣。至洪秀輔,晩曰,重孝之子也。至鄭昌順。鼎輔曰,昌聖之弟也。至柳敍五。鼎輔曰,此人素能文,曾於臣爲國子長時,累次優等矣。命右相拆合考丈,至蔡緯夏。晩曰,膺福之族,而卽今司錄也。至金履順。鼎輔曰,文行之一家矣。至任希孝。泰著曰,珹之子也。上曰,觀其所作,頗欲爲矣。至金樂熙。晩曰,故相臣宇杭之五寸矣。至李亨逵。翬良曰,今說書也。又命儒臣拆落軸,至李行源。晩曰,福源之從弟也。至金致讓。上曰,其文似生矣。晩曰,近來四六皆生矣。翬良曰,四六之工甚難,一有間斷,便走了他矣。上曰,誠然乎?先王朝務尙此文,故四六甚盛,而能四六者多矣。晩曰,近者兪彦國,能於表矣。鼎輔曰,善於詔制矣。至尹勉憲。上曰,雲仍二字失矣。至洪相直。上曰,此亦生表矣。至李迪輔。翬良曰,弘提一家矣。至李得培,無上下酬酢,泰著進拆不作一丈曰,權正忱也。上曰,爲召試上來,公然見屈矣。得養曰,似是不强其所不能者矣。上曰,嚴璘爲之,貴矣。鼎輔曰,善於文矣。上曰,今則似無故爲見屈者,而極精選矣。柳敍五,故倣舊文而作矣。鼎輔曰,此人本能文,而其登第之文,亦如此矣。嚴璘之文,最善作,似不捨表工矣。上曰,嚴璘爲之,可謂乾道昭昭矣。傳曰,光武封卓茂,爲褒德候,意蓋深矣。目今矯弊,莫如尙質,而新及第柳正忱,以貳相忠定公撥之孫登科,今番召試,如期而來,已見質實。今日應試,四六非所長,則凡於殿試,隨他墨紙呈券者多。而正忱則其不强其所不能,以白文呈券,其質復見,此亦非故免之意,亦質也。三質可尙,此等世道,宜先此人,忠定之孫,何後於春坊參下?況旣召而來,無端下鄕,亦豈顧鄒魯鄕之意哉?令該曹說書待窠,卽爲調用,以表此意。翬良曰,此事圓好矣。上曰,如是而後,可以柔遠人矣。召試翰林,卽爲口傳付職,牌招察任事。榻前下敎上命元孫出立于榻下。上指藝提問曰,彼誰耶?元孫曰,南有容矣。上曰,語云君前不諱,如是而爲是耶?命有容持試券,問字于元孫,有容奉問數字。上曰,問可謂有人情矣。問其易字矣。有容曰,向來數月,久未開講,日昨進見時,請背誦則善誦矣。上命誦童蒙先習,元孫誦之。晩曰,宗社無疆之福也。上顧有容曰,有時出略乎?有容曰,雖欲出略,其於每每善誦何?上曰,聲音低微,則宜略之,今後則漸次峻栍也。更命誦序文初頭,元孫誦之。有容曰,讀聲甚分明矣。上顧元孫曰,卽今汝師,誠難調外。仍命有容進前曰,顔氏家訓有曰,敎兒嬰孩,卿其盡心輔導焉。此予戒懼之意也。元孫氣品,比前判異,此皆卿輔養之效,終能如是,則東國幸也。宗社幸也。命書傳旨曰,目今先務,莫若輔導元孫,而元孫師傅南有容,善爲敎導,有將來成就之望,宜示嘉尙之意,益勸其後,特賜虎皮一令。上曰,今此諭卿,非嘉奬卿也。爲宗社地,諒卿氣品之柔雅,則於元孫,實有鹽梅之益,予以卿爲元孫皐比之師,卿須善爲敎導,予每言及此,淚隨聲下,仍涕下。有容曰,元孫天姿卓越,聖朝家法嚴正,其敎易入,如臣魯莽,有何輔導之益哉?上曰,師傅則得人矣。師傅則得人矣。今後則簡其禮貌,毋越日次。晩曰,三日一次乎?有容曰,然矣。而其間太近矣。上曰,此御將所定,大抵凡文必貴多讀,予嘗讀小學百餘遍,至今有記誦者矣。鼎輔曰,雖以孔子之聖,亦韋編三絶矣。有容曰,輔導之方,不專在於課讀,在乎觀感之如何。如臣庸品,獨任重責,誠難矣。宜廣選文學人,使之輔誨之,則其在涵養薰陶之方,成效顧不大歟。昔趙光祖,於中廟朝,請選文學之士十數人,置諸輔養之任矣。上曰,其時元孫誰耶?晩曰,仁宗矣。上曰,不亦盛乎?至今雖輿儓下賤,洋洋稱頌矣。第念廣選多人,氣品不齊則不知不覺之中,觀感薰染之際,恐其氣質之變化,有失養以正之道,頃者久未開講,猶不無一曝之嘆矣。今聞其讀書之聲,鏗然鐵聲也。晩曰,洪亮矣。鼎輔曰,久廢之餘,諸臣之中,無難善誦,臣不勝欣抃之至。上曰,氣好矣。有容曰,句折甚分明也。上曰,卿前後乞郡,迄未一遂,在卿之情私,豈不悶鬱?而爲元孫地,不可居外,卿其無少怠懈,益善輔養,則豈非東國之幸,而宗社之幸耶?有容曰,聖敎至此,敢不竭誠奉承。上曰,卿須見元孫而語之曰,旣荷皐比之責,又蒙虎淺之賜。若無敎導之實效,則得不愧於爲師乎?以此語,時時激勸之。晩曰,下敎好矣。上曰,君臣卽父子,右相其知之,有何好提擧?則使之除之。鼎輔曰,有容之姪子,亦嘉矣。上曰,南有常之子公弼,予嘗見之,爲人頗質實,而勝於叔矣。翬良曰,公弼曾爲漢城判官,以政格之有違,辭而不仕,其志美矣。傳曰,前判官南公弼,卽贈修撰有常之子,有常,曾爲孝章入學時將命,尙今思之,以宰臣之乞郡推之,家貧可知。亦見其人可堪字牧,不仕京兆,志亦可尙。其令該曹守令待窠,復職調用。上謂鼎輔曰,此則勝於有容之虎皮矣。入學時將命人,古云入閣,而實未可知也。予之入學也。趙龜命將命,孝章時則有常矣。鼎輔曰,有文集行于世矣。上曰,有文集則可知其能於文矣。顧右相曰,前以成爾鳴,命除守令,而銓曹乃除知禮,有人問其何爲差知禮之故,則答以此人知禮,故差以知禮云。卿其分付銓曹,使除饒邑,無如爾鳴也。顧有容曰,以卿爲師傅,乃開卿養老親之路也,有容起而伏曰,萬萬料外,俄荷恩賜,除守之命,又及於迷姪,臣不勝感泣,而惶悚萬萬矣。泰著請標信。得養曰,臣於寫進序文時,書春秋館,而不書編修官,惶恐待罪矣。諸臣以次退出。
上在昌慶宮。常參·經筵,以代理停。
朴昌潤達曰,明日常參取稟。令曰,停。
又達曰,大司憲元景淳,執義金元行,持平李鳳祥·金應濂,掌令鄭彦忠在外,一員未差,今日以監察茶時之意,敢達。令曰,知道。
領議政李天輔五十二度呈辭,令于朴昌潤曰,安心調理。
南泰著,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
令于南泰著曰,大臣·備局堂上引接。
備忘記,傳于南泰著曰,秋等試射時,武藝別監高世冠三中,直赴殿試。
以大司諫成天柱,正言李興宗,校理趙,兼弼善宋文載,文學李命植等,牌不進罷職令旨,令于南泰著曰,竝推考徽旨捧入。
備邊司薦崔鎭海,爲平安兵使。
南泰著,以兵曹言啓曰,諸道褒貶啓本,今日拆見,則全羅左水使尹泰淵啓本中,鹿島萬戶張振文,以庶可無責爲目,呂島萬戶李尙洽,以何足責備爲目,則竝宜置下考,而置諸上考,殊無嚴明殿最之意,當該師臣推考警責,張振文·李尙洽,以下考施行,何如?傳曰,允。
南泰著,以義禁府言達曰,卽接月令醫員田夏豐手本,則保放罪人吳璹,病勢今已向差云,還囚之意,敢達。令曰,知道。
說書李亨逵初度呈辭,令于南泰著曰,給之。
判義禁徐命彬書曰,伏以臣情地·病勢,寧有承膺之理,而特令荐召之下,分義是懼,黽勉祗肅,凍獄滯囚,誠甚可慮,不得不力疾赴坐。而第於時囚中李泰祥議勘事,有不可冒當者,當初論列,旣出於臣姪京畿水使臣志修狀達,則議讞事體,至爲嚴重,以姪査聞,以臣擬律,公格·私議,俱有所未安,其何可晏然當之乎?玆敢短章自列,伏乞离明,俯賜諒察,亟遞臣金吾之任,以幸公私焉。答曰,覽書具悉。玆事令次堂擧行,卿其勿辭,從速察職。
大司憲元景淳書曰,伏以,臣狗馬之疾,間經危域,烏鳥之私,亦甚切急。或狀或書,屢煩號籲,瘝曠之罪,瀆擾之誅,揆以邦憲,宜被重律,睿度涵容,不加譴罰,賜以溫批,許其留護,闔門感祝,隕結是期,乃者千萬夢想之外,伏承柏府移授之命,申以馹召之旨,臣於是,驚惶震惕,罔知攸措。顧惟風憲之長,最爲法從之重選,苟非風裁見推於一時,言議取信於上下者,莫宜居之,臣之庸駑巽軟,不待自陳,宜莫逃於淵鑑之下,曾所踐歷,罔非踰涯。今玆忝叨,又非前比,臣不知此任,何爲而及於臣身也?矧今艱憂溢目,百度益壞,糾繩振肅之責,專在耳目之官,以臣無似,冒居長席,夫豈有毫分可堪之望哉?臣雖欲不揣已分,貪榮冒進,其於辱聖簡而䙝名器,何哉?且臣目下私情,實有萬分悶迫者,官職不稱,猶屬餘事,臣母素抱數十年痼疾,每當寒節,發作如期,近以冬候乖常,將攝失宜,寒感外襲,一倍苦劇,頑痰流注上下,亘塞於胸膈,則咳喘晝夜不止,凝結於腰脅,則牽引刺痛,跬步無以運動,頭疼眩暈,支節廱瘓,胃土潰敗,飮啖全廢,眞元大脫,委頓叫苦。臣以孑然單身,旣無子女,臣若不在家,將護無人,以此情理,萬無離捨遠出之勢,日事刀圭,心神慌亂,短章陳籲,亦未卽辦,今始猥從縣道,冒瀆私懇,臣罪尤萬萬矣。伏乞离明,俯賜鑑諒,特許鐫削,以重公器,以安微分,俾得專意救護,不勝萬幸。答曰,覽書具悉。卿其勿辭,救護母病。
丁丑十月二十日巳時,王世子坐時敏堂,大臣·備局堂上引接入對時,左議政金尙魯,行司直金聖應,行司直洪啓禧,戶曹判書李宗白,判尹申晦,刑曹判書李益輔,行副司直金善行,校理尹得養,同副承旨南泰著,假注書張顯慶,事變假注書金再郁,記事官洪樂命·李東泰,以次進伏訖。尙魯曰,日氣乖常,乍熱或寒,睿候若何?而湯劑·茶飮,連爲進服乎?令曰,氣則一樣,而湯劑·茶飮,不能連進矣。尙魯曰,召醫官更爲診問,而劑飮連爲進服,如何?水刺之節,寢睡之候,亦若何?令曰,寢睡之不甘,與前一樣矣。尙魯曰,大朝連日臨試,侵曉而罷,聖體,若何?令曰,一樣矣。尙魯曰,此江原監司沈鏽狀達也。備陳道內若干邑被災之狀,仍請乙丙年條舊還,折半當捧中,淮陽·金城·三陟·旌善等四邑,則限今年全數停退,江陵之嶺西七面,原州之東四面,則折半之內,折半停退事,令廟堂稟處矣。淮·金新集之民,理宜優恤,而湖西之淸安舊還,纔因大朝,爲軫流民安集之道,特命全數停捧,則此兩邑,亦當同之。乙丙條舊還,使之依狀請全數停退,此外數邑,則以道臣狀語觀之,以登年而分等一款,不爲擧論,則本道今年年事之通一路豐登,推此可知。莫重還上,不可以些少被災,輕議停退,且諸道乙丙舊還,特下絲綸,折半停捧,旣出於無前之德意,則又復加請,極涉未妥,三陟等四邑置之,申飭準捧,何如?令曰,依爲之。出擧條尙魯曰,此江原前監司李裕身狀達也。以爲江原橫溪驛位田畓中,川浦落,永無田形處數多,驛卒實無守站支保之道,而本府見南員伐例堤堰,年久廢棄,有無不關。及今劃屬於橫溪驛位田畓未充之代,若有餘地,則他驛未充給之數,亦爲略略派給事,請令廟堂稟處矣。近來法令解弛,若有廢堰,則不思所以疎鑿貯水之道,一任其抛棄,或使奸民犯耕,或請許民耕食,朝家設置堤堰之意,漸至蕩然,故向來自大朝下特敎,申禁至嚴,則身爲道臣,冒禁狀請者,事體萬萬未妥,狀辭勿施,當該道臣罷職,何如?令曰,依爲之。出擧條尙魯曰,臣於小·大事,有懷必達,國事之成,在於紀綱之立,紀綱非自立,自上必申飭警責,然後官師相警,紀綱肅然,而國事乃成矣。判金吾徐命彬,以病求遞,臣未知病情之如何,而頗爲持難矣。邸下特令察任,聞已出肅,而今日開坐云,此事甚盛矣。凍冱之節,輕囚之滯在囹圄者,其數夥然,而今則可以一倂疏決矣。伏望自此特留睿念,凡在申飭警責,而至於譴罰之擧,每以特令下之,事務酬應之際,勿以循例爲之,則一事二事,漸次修擧,自至於庶績成釐,百工允熙矣。以命彬之出肅觀之,邸下果已食效矣,敢此仰達。令曰,當如所達矣。尙魯曰,春坊之官,近多違牌,每當召對之際,不得備員,番次亦甚苟簡,其在事體,極爲未妥,自上如無飭勵之道,則違牌之狀,日漸甚矣。令曰,所達是矣。宗白曰,漢城府以運負契革罷事,草記達下矣。蓋運負契,卽是與貰馬契合力應役者,而所謂馬契,大小國恤時,專當駄運之役,受價於本曹者也。此乃當初沿江民人之戶役,而不勝支堪,收合民戶錢四千餘兩,名之曰洞錢,仍爲成契,以補駄價之落本矣。其後洞錢漸縮,契人不能支堪,至於渙散之境,甲子年,京兆以運負契,添付貰馬契事,節目啓下,所謂運負,卽續典所載運石契也。凡稅大同,到泊京江後,缷下運入之雇價稍厚,故運馬兩契,合爲一契,以此餘剩,補其不足,而革罷洞錢,以除江民之弊,而年前工曹·訓局,未詳當初委折之如此,欲爲移劃,竝爲草記矣。辛未年間,大臣在本曹時,以兩衙門草記,竝勿施,運馬兩契,依前節目施行之意,陳白於大朝筵中,傳敎嚴重,有該堂·訓將重推,馬契事依前節目施行之敎,運馬契之依前節目擧行者,已多年所,今此京兆之因江上募民,惹起訟端,至請革罷運負契者,似未詳前後事實之致,該府草記勿施,依前節目施行之意,分付,何如?令曰,大臣之意,何如?尙魯曰,此等事,遵守節目而已。戶判所達是矣。令曰,依爲之。尙魯曰,各司回啓與草記,長官事也。有長官,則雖緊急草記,次官不得爲之例也。今聞京兆此草記,不關由於長官,而次官爲之云,事之當否姑舍之,違越法例,誠極駭然。後弊所關,不可置之,當該京兆次堂,罷職,何如?令曰,依爲之。出擧條諸臣以次退出。
上在昌慶宮。常參·經筵,以代理停。
未時,太白見於巳地。
夜四更,月入軒轅星。
金尙重達曰,明日常參取稟。令曰,停。
南泰著達曰,大司憲元景淳,執義金元行,持平李鳳祥·金應濂,掌令鄭彦忠在外,一員未差,今日以監察茶時之意,敢達。令曰,知道。
領議政李天輔五十三度呈辭,令于安曰,安心調理。
兵曹口傳政事,以李邦綏爲禁軍別將。
副司直趙榮國書曰,伏以臣,無知妄作,自速罪戾,泥首圜土,鈇鉞是俟,聖度寬假,特下恩宥,臣誠感惶,靡所自措。念臣自來僇廢之蹤,不敢久淹京輦之意,已陳於前夏承命之日,因山禮畢,哀誠粗伸,卽擬退守丘壑之分,以畢餘命。而藥院除旨,遽下此際,惟我大朝嚴廬哀疚之中,聖候靜攝,湯飮兼進,臣子焦迫之心,不暇他恤,遂乃冒沒趨承,少效嘗藥之誠,而蹲仍隨行,訖至于今矣。何幸近日憂遑之群情?比向來少定,而臣之踪地,則轉益窮阨,今若包羞忍恥,一向遲徊,以爲許久盤礴之計,則是無人心也無人理也。人豈食臣之餘哉?苟如是者,其所質言於君父之前者,便歸飾辭欺心欺天,尤何以自立於天地之間哉,勢迫情蹙,未暇擇音,終不免爲打乖徑情之行,辜恩蔑分,自陷大何?嚴敎責勵之下,誅殛猶輕,而罪名未勘,職秩自如,愧悚之極,求死不得,揆以邦憲,終不可倖逭。玆敢席藁私次,仰首號籲於貳極之下,伏乞睿慈,俯垂諒察,亟先鐫削臣兼帶諸任,仍令有司,重勘臣辜犯,以昭法紀,以安賤分,千萬幸甚。答曰,覽書具悉。特敎之下,其何若是?況藥院保護之任,與他有別,尤不敢如此。卿其勿過辭,從速行公。
上在昌慶宮。常參·經筵,以代理停。
未時,日有右珥。
南泰著達曰,明日常參取稟。令曰,停。
又達曰,大司憲元景淳,執義金元行,持平李鳳祥·金應濂,掌令鄭彦忠在外,一員未差,今日以監察茶時之意,敢達。令曰,知道。
領議政李天輔五十四度呈辭,令于南泰著曰,安心調理。
傳于南泰著曰,濟州進上人,領率同副承旨,入侍于明政殿後,承旨先爲入侍。
傳于南泰著曰,明日左·右相及惠堂,持濟州狀聞來待。
南泰著,以侍講院言達曰,本院司書洪樂命,連日入直矣。以親病陳書徑出,下番他無推移之員,不得已以上番,姑降入直之意,敢達。令曰,知道。
又啓曰,吏曹判書李,參判金致仁,參議趙明鼎,牌不進推考徽旨及罷職令旨,今方捧入,而開政命下之後,如是違牌,事甚未安,判書·參判,更卽牌招,開政,何如?傳曰,允。
以吏曹參議趙明鼎牌不進罷職令旨,令于南泰著曰,推考徽旨捧入。
南泰著啓曰,吏曹參議趙明鼎,旣有只推之令,更卽一體牌招,開政,何如?傳曰,允。
有政。吏批,判書李進,參判金致仁未肅拜,參議趙明鼎進,左副承旨安進。吏批啓曰,內資寺直長金鳳采呈狀內,身病甚重,勢難察任云,依例改差,何如?傳曰,允。
以金時默·鄭存謙爲承旨,蔡慶承爲掌令,尹東昇爲副修撰,尹得載爲左尹,金相紳爲右尹,洪重孝爲判決事,朴贇爲軍資判官,南公弼爲禮安縣監,司饔奉事權兪,濟用奉事趙成鎭相換。
兵批,判書鄭翬良病,參判趙載洪病,參議李萬宗病,參知李昌儒入直進,同副承旨南泰著進,同知單張齊維,副護軍申晙·李秀逸,副司直具善復·金尙重·李基敬·沈鑧,副司果宋瑩中·宋文載單付,洪錫福爲長山別將,文守大爲露梁別將。
備忘記,傳于南泰著曰,今日軍直秋等試射,南行軍職朴尙忠,十巡居首,直赴殿試。
南泰著,以吏曹言達曰,本曹褒貶坐起,定行於明日,而參判金致仁未肅拜,不爲進參,令政院待開門牌招,以爲備員開坐之地,何如?令曰,依。
兵曹口傳政事,副司果朴相喆。
司書洪樂命書曰,伏以臣不幸而夙嬰奇疾,積違嚴召,罪戾如山,適因番次苟艱,他不暇顧,黽勉持被,以至數日,而諸症添劇,萬無蹲冒之計矣。此際得接家信,則臣之老父,自夜猝患癨氣,胸膈痞悶,寒熱兼作,達宵苦痛,症勢非細云。臣自聞此報,心神不能自定,其在人子情理,不可不及時歸護。玆敢投陳短章,徑出禁門,伏乞睿慈,亟遞臣職,俾便救護。仍治臣擅離之罪,以肅朝綱,千萬幸甚。答曰,覽書具悉。爾其勿辭,救護父病。
檢閱李東泰書曰,伏以,臣於日前,猥陳請急之章,妄犯擅離之辜,睿度曲諒,特許救護,臣歸侍親側,感祝鴻私,由限未過,旋聞有大朝親臨召試之命,其在分義,不敢以私情之悶迫,晏然在家,遂不得不黽勉趨參於陪侍之班。顧臣父病,浹月彌留,進退無常,眞元日鑠,症形漸痼,實無離捨供職之勢,門鑰每下,方寸焦鬱,俄接家信,則病勢朝來添劇,肥膚烘熱,痰喘促急,勺水不吞,氣息凜綴,諸般症情,比前尤劇。臣聞此報,心神飛越,不避屢瀆之嫌,忙出禁扄之外,伏乞离明,俯諒臣懇迫之私,俾令歸護,仍勘臣徑出之罪,以肅朝綱,不勝幸甚。答曰,覽書具悉。爾其勿辭,救護父病。
安達曰,卽者司書洪樂命,以其親病,陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
南泰著達曰,卽者上番翰林李東泰,以其親病,陳書徑出,原書纔已入達矣。所當直捧禁推徽旨,而此與無端徑出有異,推考警責,何如?令曰,依。
丁丑十月二十二日辰時,上御崇文堂,承旨入侍時,同副承旨南泰著,假注書張顯慶,記事官李東泰·嚴璘,以次進伏訖。上曰,注書出去,召濟州貢人等以入,濟州民以次進伏庭下。上以次問其姓名及身役。上曰,爾輩上來時,路見督運御史耶?曰,有聞而未之見矣。上曰,湖南豐稔,故意謂耽羅亦然矣。今見申聞,則大歉云,念汝彈丸小島,逖在海陬,非朝家接濟,則何以濟活耶?恐或愆期,不竢牧使之申請,頃遣繡衣,督運湖南米六千石,使之今年內入送,爲汝民明春之糧,明春則更當擇遣御史,廉察賑政矣。念汝島中之誠,或有一夫之顚連,則此予負古也。予何日忘于懷耶?羅里舖之設置,爲濟州接濟,而本舖近甚凋殘云,自爾島魚藿等物,連爲接續流送否。曰,每每如期輸送矣。上曰,前年取食者,今春果已輸償耶?曰,春初已輸送矣。上曰,羅舖始置別將,而因其有弊,移屬於臨坡,今則此前者別將時,如何?曰,別將之主管也。善爲接濟,而自屬臨坡之後,專爲官吏之私橐,不善爲之矣。至今島氓,皆願前別將之子李鎭哲,復掌其事矣。上曰,不忘其父,故又思其子矣。上曰,春坊入直官誰耶?泰著曰,輔德宋德中矣。上曰,注書出去,召德中,臨坡令姓名,又爲知入。上曰,濟州饑荒,故予特爲軫慮,已命繡衣,督送湖南米,可爲明春濟活之資,臨坡事則自當申飭矣。汝等好爲下去。傳曰,今聞濟州貢人,魚藿等物,莫不後時云,而羅里舖之若是凋殘,其涉駭然。當該縣監,分付道臣,爲先決杖,鄕色,令該水營決棍嚴飭。傳曰,今番召見貢人中,有薄衣者,令該曹襦衣題給。上曰,承旨備員耶?泰著曰,右副承旨已遞,而左承旨金尙重,爲觀其叔故判書始炯之葬,呈辭在外矣。近來廉隅太勝,前承旨金始煐,以叔姪之同在一院爲嫌,呈單已遞。故金尙重亦以其叔,旣以是爲嫌而辭遞,則姪之獨在政院,爲難安,又爲呈單,處義,殊涉過矣。聞數日後當入來云矣。上曰,其叔旣以此爲嫌,則其姪之又爲呈辭,不必以廉隅爲言,雖以人事揣之,似或然矣。仍傳曰,左承旨金尙重許遞。上曰,說書有闕耶?泰著曰,李亨逵聞日昨筵中下敎,尋單求遞,而小朝以日前次對時,大臣以春坊番次之苟簡,仰請特爲申飭,故還給其單矣。上曰,然耶?亨逵之聞敎,尋單,似當然矣。傳曰,說書李亨逵,聞下敎尋單,其志嘉也。而今聞初度給之云,非成其嘉之意,許遞,文學李命植,陳書承批,尙不就直云。往事其何一向撕捱?而試官入侍,更無可言之廉隅,其令申飭,卽爲仕進。泰著曰,權正忱,聞日昨筵敎,俄已下鄕云矣。上曰,予亦謂正忱,聞其敎,則必下去,果然矣。上曰,予所居居廬廳,欲以恭默閤三字命名,使儒臣書入,而懸板勿爲邊飾,亦勿大書焉。傳曰,今番都政,當親政,以此分付。傳曰,承旨有闕代,政官牌招,以在京無故人備擬,宋德中入侍。上曰,汝往察臨坡守政治之,如何?前聞羅舖之凋殘,由於濟島魚藿之不來云矣。今問濟民,則每每及期云,誠怪矣。汝其廉察以來。傳曰,初六日親祭時,以月城尉·永城尉爲獻官,當爲大祝者敍用,令該曹口傳付軍職。諸臣以次退出。
上在昌慶宮。常參·經筵,以代理停。
未時,太白見於巳地。
夜二更,流星出奎星下,入東方天際,狀如鉢,尾長五六尺許,色赤。
宋昌明達曰,明日常參,取稟。令曰,停。
南泰著達曰,大司憲元景淳,執義金元行,掌令鄭彦忠·蔡慶承,持平李鳳祥·金應濂在外,今日以監察茶時之意,敢達。令曰,知道。
南泰著,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
領議政李天輔五十五度呈辭,令于宋昌明曰,安心調理。
宋昌明達曰,右副承旨鄭存謙,今日不爲出肅,卽爲牌招,何如?令曰,依。
朴昌潤啓曰,左議政金尙魯,右議政申晩,惠廳堂上洪鳳漢,依下敎來待矣。傳曰,入侍于集賢門。
傳于南泰著曰,左·右相入侍時,編輯堂上,同爲入侍。
傳于金時默曰,儒臣持周禮,來待于明政殿後。
注書李晉圭受由,代以李亨逵爲假注書。
南泰著,以兵曹言啓曰,本曹今丁丑年春秋等褒貶等第,今始追勘以入,而至於禁軍廳褒貶,則別將與各番將,已多遞易,依例勿論,所屬軍器寺·典設司·訓鍊院·司僕寺部將等褒貶,因各其提調及堂上有故,不得一體磨勘之意,敢啓。傳曰,知道。
鄭存謙,以義禁府言達曰,卽接月令醫員李萬赫手本,則時囚罪人沈㲄,本以抱病之人,累日處冷之餘,重得寒疾,食飮專廢,四肢不收,呼吸不通,氣息奄奄,實有頃刻難保之慮云,自前罪人病勢如此,則有保放救療之規,敢此仰稟。令曰,知道。
備邊司薦吳,爲統制使。
丁丑十月二十三日辰時,上御居廬廳,左·右相·惠堂·編輯堂上,同爲入侍時,左議政金尙魯,右議政申晩,惠廳堂上洪鳳漢,編輯堂上洪啓禧·申晦,右承旨朴昌潤,假注書張顯慶,記事官任毅中·嚴璘,以次進伏訖。尙魯曰,日候乖常,寒暖不適,聖體,若何?上曰,氣則一樣矣。晩曰,湯劑連爲進御乎?上曰,滯氣比前少愈,而中夜思之,此心痞悶,每欲臥永慕堂以過矣。尙魯曰,王世子氣候,若何?上曰,一樣矣。上曰,狀聞持入耶?尙魯曰,觀此濟州前牧使李潤成巡審三邑後狀本,則盛陳一島年事大歉,民情遑急,將設冬賑之狀,仍以移轉米一萬三千八百六十石,趁初冬區劃入送事,爲請矣。耽羅之年年荐歉此極,民事萬萬可慮,移粟接濟之道,不可一時少緩,移轉穀六千石,頃已先劃,督運御史,今方下往裝發,當於今月內入去,初頭則以此穀,足可接濟。而今此計,數狀請,又如此,千里重溟,亦難續續船運,湖南沿海各邑所在,儲置米二千石,軍作米三千石,常賑還耗租二千石,皮牟四千石,特爲加劃,急速入送之意,分付道臣。前後所劃之數,合爲一萬七千石,比前移轉,若是數優,今則穀物有餘,而無不足,嚴飭守臣,使之仰體德音,着意賑救,沿海地土船及本島船隻,一倂聚泊,及時運送後,形止馳聞事,分付於督運御史,何如?上曰,依爲之。惠廳甲胄價米,明年勿造,亦爲添入以送。尙魯曰,濟牧狀本後錄諸條,卽荒歲例請之事,竝依後錄施行之意,分付,何如?上曰,依爲之。出擧條上曰,昨見濟州貢人,問以羅里舖事,則自本島魚藿等物,每每及期輸送云,而本舖之凋殘如是云,誠極駭然。鳳漢曰,羅里舖之當初設立,專爲濟州之接濟,使別將,主其事而有弊,故使群山僉使主之,又因其有弊,而改付之於臨坡縣令,使之主管,而臨坡之威令,不能行於各邑。故各邑分授之物,無以趁期收捧,以致本舖之凋殘,至於莫可收拾之境,不可不及時變通,然後可捄其弊矣。尙魯曰,羅里舖弊源,重臣所達,誠然矣。濟州移轉,殆無歲無之,而以該舖如此之故,湖南沿海一帶,穀物如洗,將無以支堪,非少悶也。然別將再設,而再罷之者,旣爲其弊端,雖不可更議,而使本道道臣,專管此舖事,貿換收捧之政,着意嚴飭,雖他道分授之邑,事關該舖者,狀聞論罪,一如管下守令之爲,則必有實效矣。上曰,令賑廳往復本道後,就廟堂節目啓下,分授各官解由拘礙事,添入於節目可也。傳曰,濟州三名日方物,限明秋停封,明年貢馬,特爲停封,以示慰海民之意。上曰,凶歲不秣馬者,見在何書?賤臣曰,在周禮矣。上曰,周禮之語云何?賤臣曰,年穀不登,則趣馬不秣,師氏弛其兵,祭事不懸云矣。上曰,然耶?尙魯曰,此卽平安監司閔百祥碧潼犯越罪人更査狀啓也。以爲金成三·金鎭光·金鎭西等,犯越情節,果是實狀,而別無可疑之跡。其他各人等,次第取招,而亦無更覈之端,依前狀請勘斷事,請令廟堂稟處矣。犯越情節,渠等初已自服,而其中鳥銃一款,慮有隱情,令道臣更加親覈者,此也。更覈之下,終無可疑之端,今則卽當勘律,而以首從分而言之,則金成三爲首犯,其姪鎭光·鎭西爲從犯矣。從前分首·從酌處,雖出於自上特敎,而犯越,一罪也。非在下者所敢援例,竝依法律,勘斷,何如?上曰,成三依法梟示,鎭光·鎭西,與他隨從有異,特爲減死島配。尙魯曰,都訓導洪命必,旣捉犯越罪人,受其所饋之物,從中掩置,不卽告官,論其罪狀,不可不嚴繩,絶島定配,其餘把守將卒以下,分輕重勘罪爲宜,竝令道臣,依此擧行,何如?上曰,依爲之。尙魯曰,今此犯越之發覺,旣由於彼人索銃,任掌來告,則毋論地方官·鎭將,別無自官發覺之事,碧潼郡守鄭重百,碧團僉使金興淳,竝依續典,徒配宜矣。申晩曰,犯越之現發,旣在於邊將之鎭下,則其罪似與地方官,不無輕重之可分,而左揆所達,出於重邊禁之意,臣意亦以爲用本律,宜矣。上曰,鎭將雖不可全赦,而本律則太過,諸臣之意,何如?鳳漢曰,現捉,在於邊將之鎭下,則似與因事發現有間,至於地方官,則善治守令之罪遞,誠可惜。而旣是法律所係,何敢容議乎?啓禧曰,邊將之捉納者分揀,慮其有掩置也。此雖異於廉問發覺,而旣自本鎭捉納,又從而罪之,則臣恐從今以往,尤以掩置爲上策矣。晦曰,近來邊禁漸弛,臣意則雖似過重,不可不用本律矣。尙魯曰,其所現發,旣出於該鎭境下,若以此言之,鎭將之罪,視地方官,雖似有間,而邊禁至嚴,有難曲恕,至於地方官,尤何可以善治,有所饒貸乎?上曰,邊將,令該府施以制書有違律,地方官,依法典施行,可也。尙魯曰,當該道帥臣,依戊辰受敎,竝勿論,何如?上曰,依爲之。尙魯曰,此卽東萊府使趙曮狀啓也。以爲前府使洪重孝在任時,造蔘罪人李光林·金汝澤等,竝已嚴囚,故臣於到任之後,刑訊究問,則李光林,果爲造蔘,使金汝澤斥賣情節,一一直招,故具格馳啓其罪狀,當依續典處斷。金汝澤,有首·從之別,宜施以島配之律,請令廟堂稟處,蒜山別將姜弼文,買取造蔘,已極可疑,締結光林,圖仍已瓜之任,所當一番嚴査,而佩符之官,臣府有難擅便,請令攸司稟處,李光林之造蔘之情節,旣已取服,依續典律文處斷,金汝澤同情使喚之狀,雖極痛惡,宜有首·從之別,絶島定配爲宜,以此分付於道臣,守臣姜弼文,身爲別將,旣買造蔘,又圖仍任之說,旣騰於守臣狀聞,則兩罪俱發,不可不重勘,令該府拿問嚴處,何如?上曰,依爲之。傳曰,坦·增·塋應坐流配者,律則仍律,而其勿爲奴事分付。噫,此非爲其人也。爲其本也。此後親盡前,用此法事,定式施行。尙魯曰,日前趙重明,處分嚴重,而至於洊棘,則似太過矣。上曰,雖云洊棘,奚異於鷄塒上加柴耶?尙魯曰,環家樹棘,界限至嚴,而穴通飮食矣。傳曰,禁衛營騎士,一依御營騎士擧行,而亦令該營,新節目啓下,分付道臣。傳曰,前內乘徐弘遠,陞六調用。上曰,昨日政,說書何不備擬耶昌潤曰,吏判以尙未分館,有拘政例,不爲備擬矣。傳曰,說書望,不爲備擬,其涉訝之,今聞不爲分館而然云,特敎之下,何拘常例。噫,昔之翰薦,尙分館前擧行,況下敎乎?分義事體,俱涉寒心,當該堂上從重推考,其令後日政,卽爲擧行,昨日微稟中官不奏,當該中官,越捧一等。上曰,在正忱,亦乘馹上來則爲好矣。傳曰,統制使李泰祥,應勘之人,而今聞夫馬留滯,已至七朔云,其涉可矜,先遞其職,其代今日內擧行,其令明日辭朝。尙魯曰,諸臣雖於緊急赴衙之時,入侍如有命,則入侍後仰稟事,故先退還赴,例也。而東西銓貶坐,自前亦如此矣。惠廳堂上李,編輯堂上趙明鼎,俄承入侍之命,而以吏曹貶坐,懸頉不進,事體殊涉未妥,竝推考警責,何如?上曰,所奏是矣。依爲之。尙魯曰,今因言端,敢陳愚見,國恤內朝臣權着服色,乃是一時借吉也。揆諸禮意,自當與常服,有所降殺,而五禮儀,無見載之文,故該曹儀註,以常服磨鍊,執事諸臣,以常服行禮矣。禮緣于情,情所不安,禮亦不安,臣意則皇壇事體,迥然自別,則雖不敢輕議,而大廟以下行事時,權着服色,以無紋黑團領,去胸褙,黑角帶·烏紗帽,參酌定式,恐宜矣。上曰,依爲之。出擧條鳳漢曰,黃海兵使崔鎭海,爲人淸簡,盡心於國事矣。尙魯曰,臣見其狀啓,則可知其擧職矣。爲人且寬厚矣。其在外任時,公體所關,則曾不饒貸云。上曰,予每勸勉以凡事勤則成矣。鎭海之弟,亦嘉矣。尙魯曰,規模之廣大,則兄勝於弟矣。鳳漢曰,綜核則弟勝兄,而器局則兄勝弟矣。故內禁將金聲八,爲人亦好矣。上曰,其弟尙存耶?晦曰,曾爲同知矣。以不參祭班,入於罷職中,而尙今留京矣。傳曰,前同知中樞府事金聲五,旣命永付,其令作窠更付。傳曰,內乘登科後,作散沈滯者,令該曹調用,此後內乘直赴者,陞六前勿遞。傳曰,與尹僖東一體勸武人朴敦行,其後在鄕云,令軍門卽爲調用。上曰,南公弼爲禮安守,邑況,何如?尙魯曰,雖小而饒邑也。上曰,有容,若爲覲親之行則難矣。啓禧曰,臣頃承節目編輯之命,而以諸堂之有故未會,尙未議定,大體朝祖之節,當以外殿,定式好矣。周家葬禮,孔子美之,宜遵大明例,丑時罷殯,朝祖後卽發大轝,似好矣。上曰,與大臣詳議入之。鳳漢曰,守禦廳,卽五軍門之一也。自其移屬南漢之後,久而生弊,不成軍門模樣,臣意則以爲,更當移入於京城矣。尙魯曰,本廳,爲五軍門之最富者,而聞今凋殘莫甚云,誠可悶矣。當初移外,槪非得計,臣亦以爲分離以來,置諸城內,而亦勿張大則好矣。上曰,守禦廳,無財力而然歟?尙魯曰,留守用之矣。大凡軍門之物,雖膽大者,不敢輕用,而本廳出在外方,故主管者,用之無忌矣。鳳漢曰,守臣之取用,蓋亦出於不獲已者,凡當別星使客之行,經歷例爲支供,而經歷以何財當之乎?爲留守者,不忍恝視,送給財力,而以廣留則旣無財穀之可用,故每以手下軍門之財穀,略略取用。且南北屯田,積弊蝟集,本廳財用,日漸耗弊。臣則以爲移置輦下,而無爲張大,專務儲積,則不逾四三年後,可成模樣矣。上曰,近者李禧遠何在?鳳漢曰,方在草土矣。上曰,好遠之弟耶?尙魯曰,然矣。而可用人也。啓禧曰,編輯處所,曾以吏曹爲之,而多有非便者,自今以闕下直房,擇其靜敝處爲之,何如?上曰,依爲之。啓禧曰,變服一節,臣未得其正,王朝禮文則朝祖後斂襲,皇朝則變服,時王之禮,當從會典,吉議仗之吉服,爲虞主也。今則代梓宮爲之,乃衰服也。入廟時,門外變服似好矣。上曰,然矣。上曰,李頤炳,自比於管樂云,是耶?啓禧曰,臣爲道臣時,聞頤炳爲人甚嘉矣。歸後,趙敦寧載浩,問臣得人,臣對之以頤炳,自比於諸葛氏云,故用之矣。上曰,此如朴贇之自比龔·黃矣,旣擬於管·樂,頤炳可謂善矣。諸臣以次退出。
丁丑十月二十三日申時,上御居廬廳,儒臣入侍時,右副承旨鄭存謙,校理尹得養,修撰李錫祥,假注書張顯慶,記事官任毅中·嚴璘,以次進伏訖。上曰,儒臣進講周禮,得養進講五卷,自大祀至司服,錫祥自司服止大喪,存謙自大喪止內宗,顯慶自內宗止冢夫,毅中自冢夫止墓大夫,璘自墓大夫止促其仕,上命錫祥更講錫衰章。上曰,錫衰之義,何謂也?錫祥曰,十五升布也。上曰,何以謂之升也?錫祥曰,八十縷爲一升矣。上曰,大喪,何喪耶?尙質而然耶?錫祥曰,着喪矣。讀至葬以昭穆。上曰,墓亦有昭穆之序乎?得養曰,古者埋葬,不卜穴而廣其兆,故後之以次繼葬者,左昭右穆矣。存謙曰,葬以昭穆之時,必廣占寬敝之地,而不擇風水,非後世之所可行者矣。上曰,近世士大夫家,多繼葬者耶?得養曰,間有之矣。上曰,坐向則看分金耶?錫祥曰,必看其得水破之吉凶矣。上曰,昨日命書入恭默閤矣。果已書之耶?得養曰,已寫而鏤刻已成矣。上曰,注書出去,持懸板以入。顯慶奉懸板進前。上曰,注書容易持來,其小可知。傳曰,周禮序文書寫官,校理尹得養,貂皮笠·耳掩一部賜給,工匠令該曹施賞。諸臣以次退出。
上在昌慶宮。常參·經筵,以代理停。
自昧爽至巳時,有霧氣。未時,太白現於巳地。夜四更五更,雷光。五更,巽方有氣如火光。
朴昌潤達曰,明日國忌齋戒,再明日正日,此兩日常參,頉稟。令曰,知道。
南泰著達曰,大司憲元景淳,執義金元行,掌令鄭彦忠·蔡慶承,持平李鳳祥·金應濂在外,今日以監察茶時之意,敢達。令曰,知道。
藥房都提調兪拓基,副提調宋昌明啓曰,伏未審日來,聖體調攝若何?憊眩之候,寢膳之節,亦若何?前劑入湯劑,已盡於昨日,臣等卽與諸御醫入侍,詳察聖候,議定繼進當否爲宜,臣等不任區區憂慮,敢來問安,竝此仰稟。答曰,知道。入侍時,當下敎矣。
領議政李天輔五十六度呈辭,令于宋昌明曰,安心調理。
傳于鄭存謙曰,統制使吳留待。
傳于鄭存謙曰,統制使吳,藥房入診,同爲入侍。
金時默啓曰,假注書李亨逵,時無職名,令該曹依例付軍職冠帶常仕何如?傳曰,允。
朴昌潤達曰,上番兼春秋任毅中,身病猝重,勢難察任,今姑減下,何如?令曰,依。
又啓曰,因本院達辭,上番兼春秋任毅中,身病猝重,今姑減下事,依下矣。其代令該曹卽爲口傳差出,何如?傳曰,允。
傳于朴昌潤曰,儒臣持周禮,入侍于明政殿後。
傳于朴昌潤曰,編次人,使之入來。
朴昌潤啓曰,編次人趙明鼎,依下敎來待矣。傳曰,入侍。
宋昌明,以吏曹言啓曰,曹所屬宗簿寺·司饔院官員等矣。今丁丑年春夏等褒貶,當爲等第,而因本司提調有故,不得磨勘之意,敢啓。傳曰,知道。
又以吏曹言啓曰,今日本曹參謁坐起時,司圃署直長安宗喆,稱病不進,事極未安,依例推考,何如?傳曰,允。
又以吏曹言啓曰,鎭海縣監具普萬,泗川縣監金善兼,栗峯察訪鄭文柱等,俱以三年窠守令察訪,兩次居中,其間雖或因赦蕩滌,一中而其不治可知,竝依例罷黜,何如?傳曰,允。
鄭存謙,以兵曹言啓曰,武藝別監金光仁,內中日試才時,鳥銃無間連三次三發三中,似當依法典,直赴殿試,三次所受賜馬之帖,亦當一倂還收,而係干恩典,自下不敢擅便,上裁,何如?傳曰,直赴殿試。
金時默,以戶曹言達曰,依令旨,領議政李天輔九月·十月兩朔祿俸,更爲輸納于本家,則以爲方在呈告中,不得領受云,祿俸又不領受,何以爲之,敢稟。令曰,令倉官更爲輸送。
朴昌潤,以禁衛營言啓曰,禁衛營騎士,一依御營騎士擧行,而亦令該營新節目啓下後,分付道臣事命下矣。所當依此擧行,而本營所管鄕騎士,旣屬於本道監營,監營所管屯監軍任及所屬各邑鄕軍任窠數多少,自臣營難可遙度,令本道道臣,取考兵營狀本,酌量監營所管屯監軍任及所屬各邑鄕軍任等窠數,然後成節目狀聞,則自臣營當爲覆啓行會,此意爲先分付道臣,何如?傳曰,允。
吏曹,左尹金相紳,右尹趙暾。
忠淸兵使申思彦狀達,天安等官居廣德寺僧成順等,爲虎囕死事,令于金時默曰,囕死人,令本道恤典擧行。
大提學尹鳳朝書曰,伏以,臣於日前,猥上短章,披瀝肝血,仰瀆睿聽,冀收誤恩,及奉批旨,不惟不許鐫遞,反以從速行公爲敎,臣於沈篤昏涔之中,惶悶失圖,誠莫知措躬之所也。噫,臣年雖不至篤老,臣病雖不至甚痼,見今所叨,其地望,何如?職責,何如?以臣謭劣,宜不敢一日冒據,玷辱名器,況耄至而奇疾沈纏,神識冥迷,不省戶外之昏明,語脈忘失,率多言下之錯謬,支體痿痺,全不運用,床簀轉側,一皆須人,諸般形症,去鬼關如隔紙矣,此實通朝之所共知,廝隷之所共傳,臣何敢毫分飾辭,故爲例讓之計哉?似此病祟,專由於精氣衰脫,心血枯損,有非醫藥所可調治,而暫蘇者,臣亦末如之何矣。惟我大朝殿下,深軫文衡之久曠,必倣館閣之故事,舊望尙存,臣名獨留,不忍終棄,致勤恩點,意甚盛也。恩至渥也,揆以分義,豈不欲感激趨造?一伸叩謝之忱,而一縷垂絶,拭巾而待,朝暮凜凜,生意瞢滅,尙可以職名擬臣,去就論臣乎?天所廢也,命之窮矣。只恨觀世支離,久寄名姓於紙上,竟煩聖恩之虛辱,將致公私之狼狽,非但臣身之悚蹙靡容,其在朝家之擧措,誠萬萬乖當,撫躬自悼,直欲卽地溘然而已。噫,假使臣本無情病,大耐官職,懸車之年,已過八歲。惟宜謝事就閑,優遊自在,以卒生成之澤,今反以三十年屛廢癃疾之身,遽然縻之以不敢當之重任,强責目下副急之用,求之事理,萬不近似,臣何足言?有關國體,堂堂聖朝,何爲此艱辛苟且之擧乎?其駭四方之聽聞,貽一世之譏議,非細故也。一念危苦,病裏耿耿,有時夢語,惟願速解見職,少安將死之心,斷斷衷赤,天日鑑臨,臣不敢誣也。日昨以召試試官,天牌荐降,兩日之內,三違召命,伏枕兢惕,尤不覺汗涕霑襟,爲日愈久,爲罪滋大。玆不得不復申疾痛之號,哀籲於貳極之下,伏乞睿慈,曲加憐察,亟賜處分,將臣新授三館賓客諸任,一倂收還。仍令攸司,勘臣逋慢之罪,以昭法紀,以安微分,不勝萬幸。答曰,覽書具悉。卿其勿辭,從速行公。
吏曹判書李,參議趙明鼎等書曰,伏以臣等,卽伏見大朝傳敎,以昨日政說書之不爲擬入,特下重推之命,辭旨截嚴,臣等惶恐震越,無地自容。蓋分館前不得通擬春坊,格例甚嚴,有不可放倒,要必一番筵稟而後,可以擧行。故果不免留窠以待,徒知政法之爲拘,而反致成命之稽滯,問備薄罰,顧何以贖其罪乎?玆敢聯章自劾,仰請嚴誅,伏乞离明,特令鐫削臣等之職,仍勘臣等之罪,以昭法紀,以安私分,不勝幸甚。答曰,覽書具悉。卿等其勿辭焉。
丁丑十月二十四日巳時,上御居廬廳,藥房入診時,都提調兪拓基,副提調宋昌明,假注書張顯慶,記事官任毅中·嚴璘,統制使吳,醫官鄭趾彦·許礈·金德崙·李興門·金世選·金鼎衍·吳道炯,以次進伏訖。拓基曰,日候乖常,當寒不寒,雨霧陰霾,伏未審聖候,若何?上曰一樣矣。拓基曰,劑入湯劑,數日來連爲進御乎?上曰,頃已諭之,自夏以來,心中痞滯,不能進御矣。茶飮則雖爲進御,而湯劑則過峻故難矣。拓基曰,丸劑亦未進御乎?上曰,未開弦矣。拓基曰,命醫官診候,何如?上曰,依。諸醫以次診候訖。趾彦曰,脈候左右三部,低微軟弱矣。礈曰,脈候左三部不足,而右寸關亦太弱矣。德崙曰,左三部,沈微中無力,而右三部虛軟,比前一樣矣。興門曰,左三部沈微不足,而右寸關亦軟弱,脾胃脈候,痞滯而不周矣。世選曰,左·右脈候,大體微弱,而腎氣亦似不足矣。鼎衍曰,左右脈候大體微弱,而甚於前矣。道炯曰,左三部寢微,右三部軟弱,而大體之不足,比前無減矣。上曰,頃者已諭,而以方寸內酬應萬機,如是而不亦難乎?每念國事,誠甚沓沓。拓基曰,寬廣聖慮,以保護聖躬,爲急先務,如何?上曰,予欲爲朝鮮保重矣。拓基曰,日氣如是,朔祭及冬至祭不遠,劑飮問醫議定,自今二三日,須加意進御,如何?上曰,易云枯楊生華,而枯楊之生華,其亦難矣。趾彦曰,當此寒沍之節,理中湯誠好矣。而殿下每難於進御,蔘橘茶三錢重,日次進御,無有間斷則好矣。諸醫曰,蔘茶可治膈間之滯氣,首醫所言好矣。而理中湯,亦時時兼進爲宜矣。傳曰,理中湯俱不進御,雖微,不若茶飮,蔘橘茶,依前五貼劑入。拓基曰,語云與其病後求卽醫,不若病前能自防,此言誠美矣。臣伏望劑飮,加意進御,而凡於保護之方,務盡其宜焉。上曰,金世選,何時入於同參耶?拓基曰,故相臣趙文命,爲院提時入屬,計今三十年矣。上曰,其年幾何?世選曰,六十六。上曰,見之久矣。年近七十云,誠貴矣。傳曰,議藥同參金世選,曾前入侍已多,而入屬三十年,問其年近七十,鬚髮俱白,特爲加資。拓基曰,玄處明事,前者屢次下敎,諸醫感泣矣。此下敎亦甚盛事也。上曰,如是而然爲使下之道,而六十之年,偶然加資,其亦晩矣,仍命諸臣少退。上曰,他承旨入侍。宣傳官同爲入侍。出榻敎
二十四日午時,上御崇文堂,承旨·統制使摘奸宣傳官入侍時,左承旨金時默,假注書李亨逵,記事官任毅中·嚴璘,統制使吳,宣傳官田光洙·李應爀,以次進伏訖。上命承旨,宣諭吳。仍下詢曰,統營幾日程乎?曰,九日程矣。將先退。上復命進前,進伏。上以進上生鰒腐傷事,下敎,退出。上曰,注書誰也?時默曰,李亨逵也。上曰,初爲注書乎?時默曰,再次而入侍則初也。命宣傳官進前,應爀以酒禁摘奸事陳達。上曰,放恣無異會飮矣。買飮者汝知之乎?應爀曰,多人未能詳知,而但知禁營牢子·牙兵矣。命田光洙陳達。光洙曰,臣出往三江近處,逢釀酒人,姑置之,聞西江有釀酒處云。故轉往西江,逢一兒女,設辭問之,則果有寡女釀酒,而越邊則尤多云矣。時默曰,光洙得可疑者,而置之他求,宜有其責矣。上曰,旣有所得,可恕矣。田光洙誰也?光洙曰,興海郡守田殷祥之子也。上曰,李應爀,故承旨李復淵之孫乎?應爀曰,然矣。命宣傳官退去。命書傳旨曰,近者意或犯酒者,止焉。令宣傳官摘奸矣。三江被執,其雖可矜,法則旣犯,城中被執者,此非爲糊口之類,放恣莫甚,竝令攸司依律科治,城中會飮者,一體勘律,而此乃軍士也。其不飭,宜飭,差任屬耳參酌,當該大將具善復,越俸一等。噫,堯·舜·桀·紂之民,其令皆從之,傳旣云,而禁酒之令,其若誠信,民犯若此哉。此正若四境不治,心自恧焉。而亦豈無申飭之道哉?宣傳官所聞中,越邊尤多云者,其放恣可知,當該守令,施以徒三年投畀之律,不飭道臣,越俸一等。雖不禁酒,方在遏密之時,若是會飮於城中,而法司·秋曹,俱爲聾瞽,將安用彼法司·秋曹哉。秋曹·京兆長官先遞差,緘辭推考,當該部官汰去,當該任掌,嚴刑一次,欲爲飭勵,問城上所,近者連日監察茶時云。若此而其能爲國乎?在外憲臣抄選外,先遞差後禁推。諸臣遂以次退出。
二十四日初更,上御居廬廳,編次人·儒臣入侍時,右承旨朴昌潤,假注書李亨逵,記事官任毅中·嚴璘,編次人趙明鼎,校理尹得養,修撰李錫祥,以次進伏訖。上命書傳旨曰,明朝京兆堂郞,率五部父老,待於明政門外,明政殿月臺殿坐時,左·右相·秋曹·京兆堂上入侍。又敎曰,明日月臺殿坐時,侍衛,只入直擧行,禁軍儀仗置之,承史皆入侍。上曰,尹得載年幾何?明鼎曰,丁丑生矣。命書傳旨曰,追惟乃父,以嗣服初下大夫,位至正卿,其弟辛丑建儲初,春坊僚屬,爵至崇品,倚任俱多年,尙今不忘。況乃父之子,非徒欲用,頃者以春秋館堂上,考實錄後,廬次所奏,可見其忠,徒老可惜。左尹尹得載,特除工判。噫,故判書趙尙絅之悃愊忠亮,素所知矣。子能繼父,其誠亦知,而頃者藩任,其志可尙。若惟其父,宜用其子,已經知申,前大司成趙暾,特除左尹。噫,近益衰矣。陞用故臣之子,意豈偶然哉?又敎曰,右參贊洪象漢,秋判除授,工曹判書徐命彬,判尹除授,待開門牌招入侍。上曰,慈殿誕降之齋,名養正乎?明鼎曰,然矣。上曰,其主人調用乎?明鼎曰,已除齊陵參奉矣。上曰,齊陵參奉趙學天,欲見之,明日來待事,政院知委。上曰,趙景昌奉祀孫誰也?明鼎曰,前郡守趙明勗矣。命書傳旨曰,贈贊成趙景昌奉祀孫前郡守趙明勗敍用後,令該曹復職調用。上曰,編次人進伏。命書述懷文訖,命編次人讀奏,略加刪削,更命讀奏。又命書戒酒綸音曰,嗚呼,以予否德,忝守丕基,于今三十有三年,而上不能繼述先志,下不能惠究蔀屋,心常懍惕。若隕淵谷,近尤衰耗之中,誠孝淺薄,仙馭莫攀,只自號慕,萬念俱冷,其於政令,何能振刷?而然禁酒之令,卽予苦心,古人云,有志者事竟成,傳亦云,堯·舜·桀·紂率天下民皆從之。噫,嗣服之初,禁其借閭家,士夫從焉。晩後禁其紋緞,京外從焉。於此可見,而民從之之義,至於酒禁,今已三載,其猶不遵,編配相續,昔益贊禹曰,至諴感神,矧玆有苗,帝乃誕敷文德,干戚兩階,有苗乃格。噫,至愚而神者民也。寡躬若能誠心禁酒,民豈不從?故夏間下勸諭之旨,此亦民免無恥之義,而民亦不從,此豈他故?寔由否德,尤切恧焉。伊後惟付有司,而更不諭矣。初冬已暮,終歲不遠,其不忍弛心,令宣傳官廉察。噫,前日甁甖之釀,其猶寒心,雖無酒禁,會飮本來禁令,則方當遏密之時,十餘人之聚飮,此昨春以後初聞者,非徒放恣無嚴,酒禁之蕩然,以此可見。其咎焉在,寔是寡躬。噫,臨御卅載,誠信若孚於民,幺麼禁令,民豈不從?寔予之咎也。昔之不能戒酒,非由蕩心,寔由哀懷,而旣不戒酒,則民之不從,猶不是異事,而一自禁酒之後,非徒楚越,酒之一字,方寸已無,而民犯若此,其咎何在?不能誠信於下。故小民其敢揣度,曰禁令雖嚴,豈無弛張之日乎?此寡躬恒日不誠信之致,寔予之咎。語云導之以德,齊之以禮,有恥且格,導之以政,齊之以刑,民免而無恥,不能以德導之,徒欲以刑齊之,民豈從焉?寔予之咎。方當哀疚,誠孝其能感孚,爲小民者,其君七十服衰,朝夕號泣之日,盃飮宜不敢,況會飮乎?此寡躬誠孝淺薄之致,寔予之咎。恒日紀綱若擧,方當國恤,會飮若此,法司豈若聾瞽乎?寔予之咎。廟社用醴酒,而國中酒自如,此豈爲人君之孝與誠乎?寔予之咎。噫,其君誠心斷酒,誠心飭勵,而反若言敎,刑配相續,春覽徒流案,以此被配者,不知幾百。噫,恒日敎化若行,民若信令,豈可若是犯刑如飮食乎?寔予之咎。以此之故,犯者雖無狀,孤兒寡妻,倚門望海,何辜之有哉,若此而猶不能止,寔予之咎。噫,今春赦典,可謂無前大霈,而關係酒禁者,則一不赦焉。其恐禁令之或弛,而犯者猶相續,霈不能行,禁亦不行,寔予之咎,以此推之,一則予咎,二則予咎,先諭寡躬之咎,次宣肝膈之諭。噫,范質所云,狂藥非佳味,可謂切至,食色竝稱,食則不過口鼻之慾,酒尤甚焉。而又若以色竝論,則目下之害,酒亦甚焉。何則?沈湎于酒,不知五倫,其害一也,小則鬪鬨,大則殺人,其害二也。小則喪性,大則隕身,其害三也。觀其犯者,多是朝夕難繼,以此爲生涯者,其情雖若可矜,麪孼之外,亦多有可賣者,何拘目前之小利,自陷於罔赦之重法乎?噫,禁令當嚴,故雖不容貸,昔之夏禹,其亦泣辜,其雖犯者,卽予赤子,予豈樂爲,亦豈不矜惻?犯其邦憲,慼其君心,是誠何心?是誠何心,噫,予雖不德,臨御幾年,一心憧憧,惟在元元,而爾等不遵君令,使白首望七之君,若是費心,恒日雖負爾等,爾等抑何心負予?尤爲慨然者,頃於壬申冬,感爾等之誠,于今法令,一何反焉?從此以後,爾等雖曰,不忘予,予何信然,亦何顔南面對爾乎?爾等莫曰,犯者蠢蠢愚氓,人之異於禽獸,以其有五倫也。狗馬猶戀主,況人乎哉?尤爲恧焉者。予若有誠,予若有德,使我列朝愛恤之元元,一何至此哉?思之及此,誠無對爾之面,尤何有他日歸拜之顔,呼寫至此,聲隨淚下,爾等亦豈無感動乎?噫,亦莫曰,禁令之縱弛,乾坤雖混沌,此禁不解,吁嗟此禁,當與國偕存,當與國偕亡。噫,廟社用醴酒,而旨酒若行,今予雖欲赦,陟降必不赦,陟降雖欲赦,神祗決不赦,旣知三不赦,甘心犯憲,抑何心哉?抑何心哉,以此觀之,時君雖欲解禁,何敢違神祗陟降之禁乎?噫,此非恐動而諭者,卽實理也。噫,此則諭大也,而抑其次也。予雖否德,君臨爾等,鬚髮俱白,比之恒人子弟僮僕,不遵白髮父兄與其主之令,曰爲子,曰爲弟,曰爲僮僕乎?靜攝之中,聞此會飮之說,心不能耐,不憚其勞,半夜綴文,待朝召諭,令京兆眞諺謄書,曉諭京外。吁嗟,此酒,今日益覺尤物。噫,此尤物,止息然後,食可甘而寢可便矣。嗚呼,大小民人,咸聽此諭,各須自勵焉。噫,今日召諭之後,卽予一初政也。旣曰一初,豈無更新?前者編配之類,一倂特放,按其徒流案,可以禁錮者禁錮,可以爲奴者爲奴,而其間差等,亦爲隨人分等,今番軍門所犯者,令該軍門於沙場回示三軍後,從重決棍,分等降屬,目今兼中軍領率,將校亦爲分等決棍,江上被執者,令該曹嚴刑,施令定律。噫,若無飮者,法曹雖日加此律,誰肯釀酒,從今以往,先治其飮者,當更其法。嗚呼,予雖否德,爾等若惟三十年可愛其君之心,體予此敎,莫替予意。噫,陟降在上,彼蒼昭臨,予何敢欺爾,爾何敢謾予?嗚呼,國之興亡,在此一擧,咸使聞知,想宜知悉。上命編次人先退,儒臣進伏,得養讀周禮訖,錫祥讀。上命注書讀之,亨逵進讀訖,退伏。上曰,汝是李亨宗之亨字乎?亨逵曰,臣之從兄也。命上番玉堂明日讀綸音。上曰,明日殿坐,以辰正三刻爲之。出榻敎命書傳旨曰,宣傳官,藏蹤以來,可謂得體,而於捕將夜禁,乃直提學以下,則宣傳官豈漏其禁乎?旣不知奉命,則法當草記,而以其知面,只見而送。若此,夜禁之行不行,當隨其人之知不知,豈有此理哉?夜禁不嚴宜飭,當該大將,從重推考。諸臣遂以次退出。
上在昌慶宮。常參·經筵,以代理停。
仁敬王后忌辰齋戒。
夜三更,坤方乾方,有氣如火光。四更,電光。
宋昌明達曰,領議政李天輔五十七度呈辭到院,而國忌齋戒,留院之意,敢達。令曰,入之。
安達曰,備邊司郞廳來言,今日賓廳坐起日次,而大朝入侍,頉稟。令曰,知道。
宋昌明達曰,賓廳坐起,旣已頉稟,所當持公事入對,而殿座相値,頉稟。令曰,知道。
領議政李天輔五十七度呈辭,令于宋昌明曰,安心調理。
宋昌明達曰,檢閱李東泰,由限已過,卽爲牌招入直,何如?令曰,依。
朴昌潤達曰,吏曹判書李,特敎之下,不爲膺命,事甚未安,更爲牌招察任,何如?令曰,依。
金時默達曰,今日殿座時,京兆堂上,不可不備員,入侍,而右尹趙暾,新除之下,不爲出肅,卽爲牌招,何如?令曰,依。
傳于金時默曰,承旨及讀宣諭文儒臣,先爲詣閤。
傳于宋昌明曰,承旨·儒臣,持綸音入侍。
明政殿月臺殿座罷後,政院·玉堂·藥房口傳問安。答曰,知道。
傳于南泰著曰,判義禁·秋判·承旨,留待入侍。
安,以司僕寺官員以一·二提調意啓曰,濟州三名日方物,限明秋停封,明年貢馬,特爲停封,以示慰海民之意事命下矣。今將以聖敎辭意,宣布濟州牧,而明年自濟州上來三名日進上馬六十匹,年例進上馬八匹,歲貢馬二百匹,合二百六十八匹,竝令勿爲上送乎?只歲貢馬二百匹,勿爲上送之意知委乎?敢啓。傳曰,一體停封。
傳于金時默曰,承旨與宣傳官四員,都摠府二員,武兼六員,東所·南所來詣于明政殿後,尙衣院·廚院郞廳,同爲入侍。
吏曹口傳政事,兼春秋單尹光國。
令統制使吳書,王世子若曰,北節纔還,一面殫固圉之責,南鉞旋授,三道膺統帥之權,玆宣綸綍之音,爰托笠轂之重,睠彼南洋巨鎭,素稱東國雄藩,據海閫之一區,鯨波接雕題之界,按湖·嶺之三路,豹纛摠龍驤之師,兼兩使而體貌尤尊。比諸闑而財力最富,萬里金湯,勢最壯於關防,一踔颿風,憂常在於警急,近緣昇平之已久,以致戎務之漸疎,臺隍鎭堡之星羅,幾多凋弊之歎,機櫓甲兵之雲委,正急振修之方,龍蛇之往事追思,伊百世豈忘深恥?熊虎之宏才是仗,顧今日尤難其人。惟卿忠孝名家,簪纓舊族,同班超之投筆,自負壯心,效郤穀之敦詩,人稱儒雅,承名祖節度之遺烈,每恐世業之或墜,慕旁親忠貞之餘風。唯期家聲之能繼,所以才猷之皆適,尤見廉謹之自持,裘帶雍容,少介胄之習氣,繩尺循蹈,多鈐轄之令譽,仗閫節而分州符,威惠夙著,摠禁旅而佐軍府,聲望日隆,內外之績用斯彰,九重之眷注益篤。玆授卿以三道統制使兼慶尙右道水軍節度使,卿其祗服寵命,益勉良圖,整器械修戎兵,毋忽備陰雨之道,明賞罰振紀律,須盡同甘苦之心,自餘臨机區劃之方,惟在隨時弛張之要。於戲,軍情積困於椎剝,要在恩威之竝行,人心易狃於宴安,常若晝夜之有警,須體上簡之意,克寬南顧之憂。故玆令示,想宜知悉。
二十五日辰時,上御明政殿月臺,五部父老宣諭綸音時,左·右相·京兆·秋曹堂上,同爲入侍,左議政金尙魯,右議政申晩,判尹徐命彬,刑曹判書洪象漢,行都承旨宋昌明,左承旨金時默,右承旨朴昌潤,左副承旨安,右副承旨鄭存謙,同副承旨南泰著,假注書張顯慶·李亨逵,記事官李東泰·嚴璘,以次侍立訖。尙魯曰,近日聖候若何?上曰,別無所加矣。晩曰,茶飮連爲進御乎?上曰,進御矣?尙魯曰,吏判以頃日特推,陳書承批之後,尙不行公,都政不遠,而如是引入,似涉未安矣。上曰,吏判過矣。命書傳旨曰,今聞都政日子,吏判以特推下敎引入云,其涉過矣。一時申飭,何若是撕捱?分義所在,決不若此,從重推考,牌招察任。又敎曰,殿坐前,方民不爲整待,判尹從重推考。出榻敎上曰,昨日被罪守令事,承旨亦,有所陳達矣。大臣之意,何如?尙魯曰,旣無執捉之事,而只因宣傳官越邊尤多一言,至於投畀,則似或過矣。而且當該衿川縣監林廷燮,善治云矣。上命書傳旨曰,今日旣已更法,當該守令徒配置之,令該府處之。尙魯曰,此後犯酒者,六鎭·七邑外,竝送西北,則此是實邊之道矣。上曰,此後依此爲之。象漢曰,此後犯酒者,考見號牌,若軍卒,則送該軍門乎?上曰,依爲之。儒臣讀宣諭綸音眞諺各一次訖。上還入大內。諸臣遂以次退出。
丁丑十月二十五日午時,上御崇文堂,判義禁·秋判入侍時,判義禁徐命彬,刑曹判書洪象漢,右副承旨鄭存謙,假注書張顯慶,記事官李東泰·嚴璘,以次進伏訖。傳曰,金吾以酒被配者一人云,放配禁錮十年。上曰,論語民免無恥之義,異於有恥且格矣。象漢曰,導德齊刑,旣是懸截,則有恥無恥,大相霄壤矣。存謙曰,免而無恥,非爲一時法制之拘束,而然矣。傳曰,今聞會飮時,所犯三軍門,皆有云大將越等,其他等事,一體擧行事分付。命彬曰,臣年紀衰邁,疾病危劇,金吾·京兆,職務繁浩,顧臣筋力,萬無堪當之路,請許遞罷。上曰,卿今一品耶?存謙曰,一品矣。上曰,判義禁徐命彬許遞。出榻敎上曰,仙馭莫拚之拚字,攀耶拚耶?存謙曰,古書,多以攀書之矣。諸臣以次退出。
丁丑十月二十五日初更,上御居廬廳,宣傳官·都摠府武兼·東南所·尙衣院·廚院郞廳,同爲入侍時,同副承旨南泰著,假注書張顯慶,記事官李東泰·嚴璘,宣傳官田光洙·朴聖燮·李應爀·徐有大,都摠經歷趙得慶,都事金得元,尙衣僉正李綬,廚院直長洪緯漢,東所衛將金養一,南所衛將尹光迪,武兼李亨基·宣聖麟·兪顯基·趙挺夏·白敬遇·金德賢,以次進伏訖。上曰,武臣以次前進,趙得慶進伏。上曰,武經中讀何書耶?得慶曰,三略。上曰,能誦之否,曰不能矣。金得元進伏。上曰,武經中讀何書?得元曰,三略。上曰,誦之否。得元誦之。上曰,汝所誦三略,誰所作耶?得元曰,黃石公矣。上曰,黃石傳于誰耶?得元不能對,田光洙進伏。上曰,讀何書?光洙曰,孫武子。上曰,誦之否。光洙誦之。上曰,三略,作於何人耶?光洙曰,黃石老人所作,而張良得之於圮橋矣。李應赫進伏。上曰,汝何書?應赫曰,孫武子。上曰,能誦耶?應赫誦之。朴聖燮進伏。上曰,何書?聖燮曰,六鞱也。上曰,六鞱何人作也?曰,太公矣。徐有大進伏。上曰,有元之四寸耶?曰,然矣。洪緯漢進伏,上問履歷。緯漢曰,始以守封官,今入廚院矣。上曰,分院之一年燔造,幾何?緯漢曰,今冬夏爲一百三十四矣。上曰,白土之自楊州來者幾何?曰,無定數,而造器之時,取楊州·晉州·楊口土,合而造之云矣。上曰,有所懷否。緯漢曰,臣頃往昆陽,卽往分院,今始來歸,有何所懷?上曰,爾年幾何?緯漢曰,四十九。上曰,御將之幾寸耶?曰,八寸矣。上曰,精詳矣。金養一進伏,上問履歷。養一曰,自都摠府歷舒川·朔州營將·內禁將·端川·長湍矣。上曰,前者太僕殿坐時,爾爲內禁將耶?尹光績進伏,上問履歷。光績曰,自工郞歷高靈·公山·振威·一新·淸道矣。上曰,年歲幾何?曰,六十九。上曰,何以加資?曰淸道築城事也。李亨基進伏,上問履歷。亨基曰,以守門將陞六,爲武兼者四年矣。宣聖麟進伏,上問履歷。聖麟曰,以部將爲武兼者,三年矣。上曰,誦武經耶?聖麟誦將鑑悉一通。上曰,善誦矣。將鑑中,盛敍樊·藺事迹,汝欲從相如耶?樊噲耶。聖麟曰,噲與相如,俱爲可從,而但取勇則願從樊噲矣。上曰,武士尙其勇,宜從樊噲,史云豈畏廉將軍哉?相如可謂無勇矣。兪顯基進伏。上曰,居何?顯基曰,泰安。趙挺夏進伏。上命誦武經,挺夏誦孫武子,白敬遇進伏。上命誦武經,敬遇誦司馬法言,金德賢進伏。上命誦武經,德賢誦三略,李綬進伏。上曰,年幾何?綬曰,六十六。上曰,爲何守耶?曰,龍潭·玄風·開寧。上曰,故判書李縡之族耶?泰著曰,然矣。傳曰,武經講,其行已久,故召見入直武臣,此乃臨講者,而宣傳官田光洙·李應赫,武兼趙挺夏·白敬遇·金德賢,能背誦,宣聖麟雖非武經,將鑑亦朔講者而能誦,其不怠可知。宜勸,各弦弓一張賜給,都事金得元,雖誦三略,莫知其本,身爲摠都,不可無懲,越捧一朔。傳曰,司饔直長洪緯漢,爲人精詳,所奏分明,待其陞六,卽爲調用百里之任。諸臣以次退出。
上在昌慶宮。常參·經筵,以代理停。
仁敬王后忌辰。
南泰著達曰,明日常參取稟。令曰,停。
又達曰,大司憲·掌令二員,持平一員未差,持平李鳳祥,執義金元行在外,今日以監察茶時之意,敢達。令曰,知道。
金時默達曰,領議政李天輔五十八度呈辭到院,而國忌正日,留院之意,敢達。令曰,入之。
領議政李天輔五十八度呈辭,令于南泰著曰,安心調理。
安,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
金時默,以戶曹言達曰,卽接廣興倉所報,則來十一月朔頒祿次,倉官進去于領議政李天輔家,請受祿牌,則以爲方在呈告中云,祿牌不爲出給,何以爲之,敢稟。令曰,令倉官輸送。
安,以禁衛營言啓曰,今番軍門所犯,令該軍門,於沙場回示三軍後,從重決棍,分等降屬,目今兼中軍領率將校,亦爲分等決棍事命下矣。今日露梁沙場,內外入直軍兵外,聚待擧行,而本營屬犯酒罪人,出付陣上之意,分付刑曹,何如?傳曰,允。
鄭存謙,以刑曹言啓曰,昨日傳敎中,今番軍門所犯者,令該軍門,於沙場回示三軍後,從重決棍,分等降屬事命下矣。卽接訓鍊都監移文,則砲手徐道仁·鄭贊澄等,回示三軍次,今日聚軍擧行,徐道仁·鄭贊澄等,出給於將校處云,罪人徐道仁·鄭贊澄等,出付訓局之意,敢啓。傳曰,知道。
又以刑曹言啓曰,昨日傳敎,今番軍門所犯者,令該軍門,於沙場回示三軍後,從重決棍,分等降屬事命下矣。禁營牢子李時迪,騎士崔泰興,牙兵睦世晃·吳世興等,回示三軍事,卽者自本營草記蒙允,罪人李時迪·崔泰興·睦世晃·吳世興等,竝出付禁營之意,敢啓。傳曰,知道。
又以訓鍊都監言啓曰,依傳敎會飮被捉軍,徐道仁·鄭贊澄等,回示三軍後,從重決棍五十度,降屬保人,領率將官馬兵左別將南正五,哨官鄭榮祚,各決棍三十度,中軍趙鎭泰,決棍十度之意,敢啓。傳曰,知道。
又以禁衛營言啓曰,因傳敎會飮被捉騎士崔泰興,回示三軍後,從重決棍五十度,汰去,標下軍金成連·李時迪·睦世晃·吳世興等,回示三軍後,從重決棍五十度,降保,領率將校騎士別將尹九淵,決棍二十度,將鄭孝曾決棍三十度,次知敎鍊官南胤正·林重柱,決棍各三十度,兼中軍金養正,決棍十度之意,敢啓。傳曰,知道。
又以啓曰,左邊捕盜大將趙鎭泰,以訓鍊都監中軍,今日沙場,旣已決棍,草記到院矣。發送時刻已迫,卽爲牌招,傳授命召,何如?傳曰,允。
上在昌慶宮。常參·經筵,以代理停。
未時,太白見於巳地。
金時默達曰,明日都政,再明日親祭齋戒,初一日正日,此三日常參頉稟。令曰,知道。
鄭存謙達曰,大司憲,掌令二員,持平一員未差,持平李鳳祥,執義金元行在外,今日以監察茶時之意敢達。令曰,知道。
宋昌明達曰,右承旨朴昌潤,左副承旨安,今日俱不仕進,卽爲牌招何如?令曰,依。
南泰著達曰,工曹判書尹得載,除拜後過三日不爲出肅,依定式推考警責,仍卽牌招察任,何如?令曰,依。
領議政李天輔五十九度呈辭,令于宋昌明曰,安心調理。
南泰著,以弘文館言達曰,新除授副修撰尹東昇,卽爲牌招察任,何如?令曰,依。
傳于金時默曰,左·右相·秋判入侍。
南泰著啓曰,左議政金尙魯,右議政申晩,秋判洪象漢,依下敎來待矣。傳曰,入侍于集賢門。
南泰著,以侍講院言達曰,本院上番,連日姑降入直,事甚未安,司書洪樂命,由限已過,卽爲牌招入直,何如?令曰,依。
注書李晉圭陳書,代以李得培爲假注書。
宋昌明啓曰,假注書李得培,時無職名,令該曹依例付軍職,冠帶常仕,何如?傳曰,允。
宋昌明,以吏曹言啓曰,明日都目政事爲之之意,敢啓。傳曰,知道。
又以吏曹言啓曰,都目大政,旣已定日入啓,郞廳不可不備員,而正郞李宜馣,奉命在外,今姑改差,其代卽爲口傳差出,何如?傳曰,允。
吏曹口傳政事,以李命植爲吏曹正郞。
南泰著,以吏曹言達曰,成均館博士崔翊胄,受由過限未上來,依例罷職,何如?令曰,依。
又以議政府言啓曰,明日方物封裹時,政府西壁,當爲進參,而左參贊李昌誼,受由下鄕已久。而至今在外云,右參贊未差,將無以開坐,左參贊李昌誼,今姑遞改,竝與有闕之代,而令該曹,以在京無故人,口傳差出,仍卽牌招,使之備員進參,何如?傳曰,允。
又以禮曹言啓曰,今此節使方物封裹,初以拜表前期二日,來十一月初二日推擇啓下之後,追因承文院所報,拜表前數多文書,未及擧行之致,封裹以今十月二十八日,改付標啓下矣。二十八日,與親臨都政相値,封裹所當以無故日退定,而二十九日,儲慶宮忌辰及兩魂殿朔祭齋戒相値,初一日親祭正日相値,何以爲之,敢稟。傳曰,初二日擧行。
又以侍講院達曰,孝昭殿朔祭亞獻時,宮官不可不備員,而輔德宋德中,奉命在外,兼弼善宋文載呈辭入達,兼輔德·兼司書·說書·兼說書,旣未差,將無以備員,事甚未安。在外人員,似當有變通之道,令政院稟旨擧行,與未差之代,一體差出,仍卽牌招察任,何如?令曰,當此之時,煩稟爲難,有故人竝改差,待開政盡數差出。
又以兵曹言達曰,內禁衛將閔趾烈,素患痰癖之症,近甚添劇,時月之內,無望供仕,呈狀乞遞,領軍之任,不可久曠,今姑改差,何如?令曰,依。
又以兵曹言達曰,本曹兩驛騎馬四十疋內,不但多有病傷致斃,今番奉命出使入把之數,亦至四疋之多,或有各處出使及不時立馬之命,則將無以推移,依前例京畿驛馬四疋,限回還間補把之意,分付本道,何如?令曰,依。
又以御營廳言啓曰,因禮曹草記,泰陵·康陵兩陵內捉虎事,本廳將校率領砲手出往矣。連接將校手本,則虎一頭捉得後,更無蹤跡云,旣無虎跡,則許多軍兵累日露處,亦甚可慮,今姑撤還之意,敢啓。傳曰,知道。
金時默,以御營廳言啓曰,今番軍門所犯者,令該軍門,於沙場回示三軍後,從重決棍,分等降屬事命下矣。韓興良爲名人,稱以本廳所屬云,故詳問其來歷,則年前爲免洞役,欲入於本廳在家軍官,而旋卽退去,初無傳令成給之事,案冊又無其名,此不過閑遊凡民假托之言,自本廳決棍降屬,似無可據,何以爲之,敢稟。傳曰,事在令前,嚴刑三次後,一體限十年爲奴,以此推之,扈衛廳與五軍門,軍官假稱免役者,不知幾多,令京兆考案沙汰。
南泰著,以義禁府言達曰,前大司憲元景淳,前掌令鄭彦忠·蔡慶承,前持平金應濂等,禁推事徽旨達下矣。元景淳,時在京畿驪州地,鄭彦忠,時在忠淸道扶餘地,蔡慶承,時在公州地,金應濂,時在慶尙道榮川地云,依例發遣府書吏·羅將,竝拿來,何如?令曰,依。
又以義禁府言達曰,衿川縣監林廷燮,令該府處之事,徽旨達下矣。林廷燮,時在任所云,依例發遣府羅將,拿來,何如?令曰,依。
又以義禁府言達曰,蒜山別將姜弼文拿問嚴處事,徽旨達下矣。姜弼文時在任所,依例發遣府書吏,拿來,何如?令曰,依。
又以義禁府言達曰,傳敎內金吾,以酒被罪者一人云,放配禁錮十年事命下矣。全羅道礪山府,犯酒徒配罪人鄭東明,依傳敎放送事,分付道臣,而禁錮一款,令該曹擧行,何如?令曰,依。
慶尙監司趙雲逵狀達,十一月令薦新及朔膳進上生靑魚,限內不得封進,惶恐待罪事,令于南泰著曰,勿待罪事回諭。
平安監司閔百祥狀達,江界等官居李卜先妻田召史等噉死,極爲驚慘事,令于金時默曰,噉死人等,令本道恤典擧行。
注書李晉圭書曰,伏以臣,伏蒙恩由往省先壟,情理粗伸,感隕無涯,昨纔歸伏私次,宜卽入肅文陛,而第今右副承旨鄭存謙,卽臣之妻四寸也。揆以法例,自在應遞之科,玆不得趨詣祗謝,拜章徑歸,伏乞离明,亟令該曹,照例遞改,千萬幸甚。答曰,覽書具悉。書辭令該曹考例稟處。
刑曹參判南泰耆,參議兪彦述等書曰,臣等,俱以無似,猥忝執法之任,自知不稱,方切愧懼,昨日伏見大朝傳敎,以江村犯釀·城中會飮事,辭旨切嚴,至有長官特遞緘推之命,臣等奉讀以來,惶汗浹背,不知置身之所也。噫,我聖上前後禁酒之敎,至嚴且懇,雖遐裔愚氓,亦皆感化畏法,自底於域中無酒之境,而豈意輦轂之下,肆然犯禁,如是狼藉,相聚群飮,無異於平常之時,民習之悖頑,一至此哉。臣等待罪法司,苟能申明邦憲,糾正奸習,則其干禁之弊,必不當若是放恣矣。論其溺職之罪,則一司三堂,宜無異同,長官旣被譴責而去職,則其在廉義,何敢以倖免爲幸,而爲苟延蹲冒之計乎?連値淸齋,今始敢入文字,略陳自劾之義,伏乞离明,俯垂諒察,亟賜鞶帶之遞,以嚴法紀,以安微分,千萬幸甚。答曰,覽書具悉。卿其勿辭察職。
右尹趙暾書曰,伏以,臣庸愚謭劣,百無肖似,徒藉先蔭,濫蒙洪造,前後踐歷,罔非踰分,每自循省,感惶交切。乃者千萬夢想之外,我大朝殿下,追惟先臣,恩諭鄭重,推及於不肖賤臣,至有京兆佐貳之特除,臣中夜承命,驚惶感極,不覺涕血之交逬也。噫,先臣受大朝不世之知遇,倚毗隆厚,終始不替,哀榮之典,備至於存沒之際,追念之敎,屢發於筵席之上,臣每伏聞德音,以首頓地,不知死所。臣雖赴湯蹈火,豈能酬聖恩之萬一哉?惟思隕首結草,以圖涓埃之報,而今此自天之命,恩數曠絶,夐出尋常,他人觀聽,尙且感泣,況在臣心,當復如何?聞命蹶,宜卽趨肅,以伸區區叩謝之忱,而第念卿月之班,卽所謂命德之器也。雖使望實俱隆者當之,猶尙逡巡辭遜,則如臣憒憒闒茸,其何敢濫冒冥陞,不念負乘之戒哉?臣雖欲含恩懷榮,趨走爲恭,而才識最下,歷試無當,事務全昧,聽斷不明。恐不能奉承隆命,上以報天地之大德,下以繼先臣之志事,反復揣量,承膺無望。日昨違召,恭俟嚴誅,睿度包涵,罰止例推,臣益增惶悶,無所容措。敢將肝膈之懇,仰瀆崇高之聽,伏乞离明,俯垂鑑臨,亟賜譴罷,還收臣新授資級,以重名器,以安微分,千萬幸甚。答曰,覽書具悉。今玆陞資,聖意攸在,卿其勿辭,從速察職。
咸鏡監司李命坤令書,王世子若曰,惟我大朝,念彼北路,或勅道臣而究賙賑之政,以濟民飢,或遣御史而盡採訪之規,以恤民隱。蓋以豐沛之地,與他道有殊,重之水旱之災,連數歲告歉,苟欲凋瘵之蘇息,莫若按察之簡掄。惟卿器度休休而有古家沖曠之風,襟抱垣垣而非今世修飾之類,擢嵬科於早歲,咸推廊廟之材,荷殊知於聖朝,乃有柱石之奬,仁厚根賦,何嘗有傷人害物之心?慷慨封章,亦可見愛君憂國之悃,當論思之任則隨事盡分,處出納之地則殫誠奉公,畿甸憩棠,克盡旬宣之責,燕館拭玉,益著廉簡之譽,間者久處於散班,蓋由進塗之不競。至若求出於僻邑,諒亦雅意之有存,才猷旣彰,何待名登於廟剡?績用俱茂,固知簡在於淵衷。玆授卿以咸鏡道觀察使兼兵馬水軍節度使巡察使,卿其勉恢遠圖,秪服寵命,熏貂之民或踰白山而生梗,邦禁宜嚴,射麋之騎,或過黑江而借糧,邊釁是戒,摩天以外數邑蕩析,汲汲荒政之設施,壃域之內百年昇平,孜孜武備之修繕,通變苟未盡善,救民適所以擾民,便宜亦自隨時,濟事必在於先事,黜陟懋循公道,聽斷毋撓私情,聖明軫交濟之倉,不可虛擁文簿,國家重學校之政,固宜敦尙詩書,凡厥稟裁,自有典憲。於戲,恬憘成習,實多憂虞之端,夙夜殫心,毋孤倚畀之眷。故玆令示,想宜知悉。行副司直知製敎李奎采製進
十月二十七日未時,上御居廬廳,左·右相·秋判,同爲入侍時,左議政金尙魯,右議政申晩,刑曹判書洪象漢,左承旨金時默,假注書李亨逵,記事官李東泰·嚴璘,以次進伏訖。尙魯曰,近日日氣乖常,聖候若何?上曰,一樣。尙魯曰,日昨冒雨殿坐,不瑕有傷損之節乎?上曰,姑無所加矣。晩曰,茶飮連爲進御乎?上曰,只服一貼矣。尙魯曰,水刺·寢睡,何如?上曰,量與心,俱損矣。晩曰,瓊玉膏進御乎?上曰,姑未始作矣。尙魯曰,王世子氣候,何如?上曰,一樣矣。尙魯曰,今番犯越罪人按覈後,奏文勿付使行,以齎奏官入送,今此使號中,陳奏二字減去,付標於原單事,分付該曹,何如?上曰,依爲之。尙魯曰,免査勅之謝表,今姑置之,以待罪人擬罪時,陳奏之行,何如?上曰,依爲之。出擧條上曰,酒若行,則國隨而亡矣。尙魯曰,嚴禁則自無矣。象漢曰,此犯酒罪人徒流案,而爲七百餘人矣。其中以全羅監司關,定配者最多矣。上曰,八道皆有乎?象漢曰,咸鏡道則全無,而沁都只有一人矣。上命書傳旨曰,今覽徒流案,咸鏡道全無犯者,江華府只有一人。噫,幾年禁酒,都下亦不能行,而至於北道·沁都,道臣與居留之臣,其幾化行俗美而然耶?決無是理,旣無是理,則慢忽宜飭,全無較重,北道前後道臣,一竝罷職,江都前後留守,從重推考。王者爲政,不過勸懲,旣徵其慢,宜勸其勤,京畿前道臣·湖南前後道臣,各半熟馬一匹賜給。上曰,嶺南犯酒罪人李星臣徒配狀,文勢矇矓,當該道臣推考。出榻敎上曰,丙子十月前到配者,竝放送,而幼學限十年停擧,十一月以後犯者,爲奴婢,買飮人直告者勿論。尙魯曰,若欲嚴禁則廉察,然後可以執捉矣。上曰,廉察實難矣。命書傳旨曰,旣嚴禁酒之令,則廉察一條,不可不許,亦以定限擧行事,分付秋曹·京兆。尙魯曰,法不可不嚴,必有定配律,然後庶可徵戢矣。上命書傳旨曰,綸音以前犯酒者,旣皆處分,丁丑十月二十六日以後犯禁者,身爲朝官者,以士爲名者,限已身沿海定配,凡庶民以下,則毋論良人·公·私賤,嚴刑一次後,六鎭·七邑·東萊外邊遠,限已身爲奴婢。此法不可不逐年申嚴,一依周官制度,京則五部,外則列邑,將此定律,每年歲首,書揭官門,望後藏之事分付。又敎曰,雖二十六日下敎,而未見綸音,未聞法令之前,係是令前,京中則以新律頒布後三日定限,外方則以二十六日後一望定限。定限後,則依新律擧行,定限前,則依今酌處例擧行事,一體分付。又敎曰,今番綸音前犯酒竝放者·或禁錮·或停擧·或從所居本土爲奴婢·或勿論者,其禁錮·停擧,旣以限十年,勿限年外爲奴婢者,亦從其年,寺奴婢,無他區處,仍爲寺奴婢,此則不在定年中矣。象漢曰,追後被執人,亦送沙場,回示後決棍乎?上曰,置之何如?尙魯曰,旣已被執,則不可無罪,而亦不可頻頻無端動兵,捉送軍門,令大將決棍,似好矣。上曰,依爲之。象漢曰,本曹參判南泰耆,參議兪彦述,以長官之緘推,纔已陳書承批矣。今方尋單,宜有警飭行公之道矣。上曰,四維爲重,長官旣緘推,則次官似不可行公矣。命書傳旨曰,旣飭長官,則行公次官之其欲解職,廉隅固然,刑曹參判南泰耆,參議兪彦述許遞。諸臣遂以次退出。
上在昌慶宮。常參·經筵以代理停。
未時,太白見於已地,日有兩珥。
夜二更,流星出參星下,入巽方天際,狀如拳,尾長二三尺許,色赤。
南泰著達曰,大司憲,掌令二員,持平一員未差,持平李鳳祥,執義金元行在外,今日以監察茶時之意,敢達。令曰,知道。
宋昌明達曰,領議政李天輔六十度呈辭到院,而儲慶宮忌辰祭齋戒,留院之意,敢達。令曰,入之。
領議政李天輔六十度呈辭,令于朴昌潤曰,安心調理。
朴昌潤以弘文館言達曰,副應敎洪梓,受由下鄕,纔已上來云,卽爲牌招察任,何如?令曰,依。
以副應敎洪梓牌不進罷職令旨,令于朴昌潤曰,推考徽旨捧入。
宋昌明達曰,今此方物封裹時,政府西壁,當爲備員進參,而左參贊洪鳳漢,右參贊李成中,卽爲牌招察任,何如?令曰,依。
朴昌潤以侍講院言達曰,本院下番之闕直,事甚未安。且再明日孝昭殿亞獻時,宮官不可不備員齋宿,今日政新除授,待下批,竝卽牌招察任,何如?令曰,依。
親臨都政,吏批判書李進,參判金致仁進,參議趙明鼎進,都承旨宋昌明進,以鄭奎祥爲造紙別提,金相肅爲司僕主簿,金景澈爲掌苑別提,朴鸞源爲泰陵直長,兪彦銖爲內資直長,任行遠爲順興府使,李顯白爲西部奉事,安鍇爲沔川郡守,李百源爲黃澗縣監,李瑨爲利仁察訪,權正忱爲說書,沈公猷爲宗簿主簿,成德求爲氷庫別提,徐命鳳爲司畜別提,李性源爲社稷直長,權烜爲宗簿直長,張錫履爲禧陵直長,朴通源爲東部奉事,韓聖得爲司饔奉事,洪應盛爲和順縣監,李在協爲兵曹佐郞,權鍾秀爲司藝,慶基殿參奉李世奭,齊陵參奉尹遠東相換,柳澐爲司䆃直長,柳發爲宗廟直長,趙城鎭爲軍資直長,鄭亮采爲司宰奉事,宋楷爲禮賓奉事,宋溥淵爲司饔奉事,李喜觀爲木川縣監,金恒柱爲牙山縣監,崔益大爲平丘察訪,韓光載爲司僕主簿,尹遠東爲內資奉事,閔百宗爲繕工奉事,兪漢吉爲司饔奉司,李奎明爲司宰僉正,權濟應爲司評,張聚五爲直講,李壽逸爲高山察訪,李昌遠爲繕工主簿,南肅寬爲刑曹正郞,成德求爲監察,金廷寶爲思陵令,李勉爲直講,金匡國爲典籍,白尙靑爲龜城府使,李殷錫爲端川府使,魏興祖爲高原郡守,朴挺陽爲尙瑞直長,申鏶爲健元陵令,金養義爲鳳山郡守,任毅中爲固城縣令,郭聖濟爲萬頃縣令,高道成爲熊川縣監,張敬周爲泗川縣監,鄭肅良爲昌原府使,蔡緯夏爲典籍,朴師行爲尙瑞副直長,洪啓承爲繕工監役,申思憲爲漢城判官,李漢一爲兵曹佐郞,李鼎炳爲戶曹佐郞,朴鴻壽爲典籍,兪彦述爲洪州牧使,趙有臣爲孟山縣監,金國杓爲鎭海縣監,朴大有爲栗峯察訪,尹錫周爲濟原察訪,朴挺陽爲司饔主簿,朴師行爲尙瑞直長,洪鳳漢爲知經筵,沈廷紀爲同敦寧,李吉輔爲刑曹參議,李信圭爲顯陵令,林箕彬爲刑曹佐郞,白尙絢爲兵曹佐郞,李敬懋爲朔州府使,李義培爲興陽縣監,韓必壽爲咸鏡都事,柳福星爲桃源察訪,沈翔雲爲尙瑞副直長,洪相宜爲繕工副奉事,金益煥爲恭陵令,沈公猷爲工曹佐郞,鄭奎祥爲司饔主簿,高益擎爲禮曹正郞,高夢聖爲禮曹佐郞,張翰鳳爲直講,安復駿爲司成,雲山副守楡爲司饔副提調,趙得慶爲古阜郡守,尹鏶爲宗廟副奉事,李星慶爲掌令,金好謙爲昆陽郡守,李彦休爲庇仁縣監,金載玉爲獒樹察訪,丁昌祿爲長鬐縣監,李心源爲副校理,李基德爲獻納,李在協爲持平,鄭遠達爲正言,元義孫爲正言,金勉行爲文學,趙守誼爲軍資判官,曺命喆爲監察,金相肅爲工曹佐郞,李再馨爲肅川府使,閔趾烈爲碧潼郡守,李挺材爲平澤縣監,宋文載爲輔德,張聚五爲禮曹佐郞,高夢聖爲兵曹佐郞,柳梓爲監察,李昌远爲宗簿主簿,金聃壽爲軍資主簿,柳健爲司諫,李時敏爲司書,宗簿直長權烜,內贍直長尹得霖相換,呂弘㦿爲監察,洪相直爲司錄,鶴林君單焴封君事承傳,慈山府使李景夏,高嶺僉使申得文,前僉使李殷錫,折衝鄭道涵·金泰鼎,長淵府使李觀夏,以上加資事承傳。以趙泰彦爲刑曹參判,魚有璜爲敦寧都正,金亨大爲司僕主簿,吳道鉉爲繕工主簿,鄭宅濟爲司䆃主簿,金履達爲義盈主簿,申思九爲軍器主簿,李再煥爲氷庫別提,金世興爲造紙別提,趙暾爲大司憲,洪啓禧爲判義禁,洪梓爲司諫,朴挺陽爲監察,李國賢爲南陽府使,柳脩爲長淵府使,洪在漢爲禁府都事,李普中爲掌樂主簿,李禾爲長興主簿,徐有寧爲北部都事,金履復爲禁府都事,金器大爲大司諫,崔尙鼎爲知敦寧,洪緯漢爲南部都事,金持默爲司饔主簿,李道翼爲平市奉事,李龜應爲童蒙敎官,李運海爲鏡城府使,典籍四單權穎·趙泰喆·崔夢嵒·朴浚源,養賢主簿單崔夢嵒,養賢直長單金再郁,養賢奉事單朴孝源,南學訓導單金守咸,成均博士三單崔昌國·洪鳳咸·張瑞翰,學正二單金再郁·朴沁,學錄三單金鳳吉·宋益中·文始龍,學諭三單朴孝源·李寬·李宗明。以徐有慶爲寧陵參奉,鄭景仁爲厚陵參奉,李啇丹爲獻陵參奉,尹昌鼎爲慶基殿參奉,鄭寅煥爲崇陵參奉,郭鎭億爲莊陵參奉,金時訥爲健元陵參奉,李龍中爲順康園守奉官,鄭漢斗爲順陵參奉,嚴球爲惠陵參奉,李萬徽爲章陵參奉,李文述爲長陵參奉,李元祥爲英陵參奉,李澤源爲思陵參奉,李彦章爲禮賓參奉,李昌遠爲監察,金浤爲禮賓參奉,許彙爲掌令,李憲默爲掌令,李亨逵爲典籍,李得培爲典籍,具允明爲漢城右尹,李星慶爲弼善,鄭持淳爲宗簿主簿,尹得弘爲繕工假監役。
兵批判書鄭翬良進,參判趙載洪進,參議李萬宗進,參知李昌儒進,左副承旨安進。以金光澤爲蝟島僉使,李命峻爲全羅右水使,金聖遇爲全羅兵使,沈應昌爲訓鍊主簿,具秉勳爲忠淸水使,李喜集爲城津僉使,李球爲訓鍊主簿,李泓爲內禁將,洪樂臣爲五衛將,李師重爲五衛將,李文德爲都摠經歷,張志豐爲兼司僕將,安挺澤爲木浦萬戶,金海文爲呂島萬戶,許汲爲南兵使,崔世樞爲西生僉使,鄭熙世爲廣梁僉使,李爲副摠管,具善復爲兼訓鍊都正,李昌中爲羽林將,申光宅爲咸興中軍,南益祥爲順天營將,崔嵒爲統虞候,卞弘仁爲椒島僉使,咸道弘爲彌助項僉使,陳德龜爲鹿島萬戶,卞德基爲蛇梁萬戶,金有聲爲文城僉使,徐廷燁爲注文島僉使,崔挺良爲越松萬戶,洪啓禧爲副摠管,李宜權爲同知,韓亨度爲平新僉使,林東遇爲東里僉使,沈應昌爲楸坡萬戶,李球爲平南萬戶,金弘禎爲鉢浦萬戶,李儀德爲忠翊將,崔尙璧爲忠壯將,金鎭岳爲忠壯將,南泰完爲忠翊將,池道涵爲德浦僉使,李弼大爲龍媒僉使,朴再煥爲牛峴僉使,金礪爲文山萬戶,副護軍洪若水·李景說,訓鍊主簿單李世萬,金聲五爲同知,金大輝爲南桃浦萬戶,金洪大爲馬島萬戶,金彦基爲平山浦萬戶,李敏集爲位羅萬戶,卞興瑞爲蒜山別將,徐克悌爲浦項別將,金得輝爲忠翊將,鄭翼濟爲忠原營將,洪景祖爲忠壯將,元熙揆爲善積僉使,林處厚爲德積僉使,金以垕爲花梁僉使,許圭爲龜山僉使,李守彬爲羅州營將,朴文純爲慶德將,崔忠大爲乶羅萬戶,尹處基爲安義僉使,金濈爲赤梁僉使,李咸一爲委曲僉使,姜碩獜爲智島萬戶,韓碩良爲豆毛浦萬戶,申挺徵爲多慶浦萬戶,洪啓祐玉浦萬戶,李漢昌爲訓鍊正,朴文昊爲忠翊將,朴重采爲忠壯將,崔壽天爲忠翊將,李世萬爲永登萬戶,李達源爲忠壯將,羅震益爲慶德將,金載厚爲慶福將,李德基·申敬文·李惟綱·徐弘遠·申尙周爲武兼,尹彝復爲內禁將,金鼎相爲兎城僉使,李穉爲龍津萬戶,李觀夏爲慶州營將,崔泰崙爲西北僉使,李維綱爲羅暖萬戶,康恒道爲景福將,姜渭說爲方山萬戶,白尙瑩爲慶德將,鄭磌臣爲碧團僉使,李時桓爲防踏僉使,崔萬泰爲潼關僉使,趙爲武兼,金德基爲訓鍊判官,田有成爲吾老梁萬戶,羅台爲五衛將,姜碩年爲梨洞萬戶,李漢徵爲舊所非別將,尹聖護爲楊下萬戶,趙休爲長津別將,張載洙爲林土別將,崔華徵爲舒川萬戶,尹弘燁爲守門將,徐慶裕爲威鳳山城別將,李重白爲慈母山城別將,李挺春爲古突山別將,丁道明爲植松萬戶,李德基爲高山萬戶,金弘濟爲武兼,車正軾爲南村別將,許愈·金處坤·張志齊爲訓鍊主簿,吳舜煥爲部將,康宙爲守門將,金泳爲忠壯將,柳爾胄爲部將,李時華爲長木別將,金有昌爲正方別將,李枝郁爲忠翊將,洪若泌爲訓鍊副正,韓永基爲首陽別將,鄭時昌爲文殊別將,金鼎基爲笠巖別將,劉遇漢爲大峴別將,鄭彦龜爲訓鍊僉正,鄭士彦爲同知,韓廷弼爲金馬別將,李宅胄·具鼎煥·兪嶈·南德老·宋德中爲副護軍,李益輔·申晦·南泰耆·成天柱·兪彦述·李心源爲副司直,李興宗·金埅·李鎭恒爲副司果,鄭基祚爲都摠經歷,南舜喆·許任·李文燮·李邦和·具彩五爲宣傳官,沈喜鎭·具世德·李命時爲武兼,閔愿爲守門將,崔溪爲部將,韓德弼爲京畿水使,趙圭鎭·姜柱河爲都摠都事,趙玉爲東道參軍,白泰源爲武兼,金琓爲西道參軍,李來弘爲南道參軍,朴信熙·安復和·金鳳九·陶國輅·朴根昌爲部將,陳盛漢·崔亨來爲守門將,權時協·尹泓爲訓鍊判官,權翰·任益昌爲訓鍊主簿,朴希胤·全始奎·朴文浹·孫亨大·申老得·朴洙爲守門將,李世珪爲同知,金鼎錫·金行一爲五衛將,金麗海爲訓鍊主簿,趙宅鎭·洪雨輔爲武兼,金鵬運爲五衛將,尹光迪爲曹司衛將,曺允彬爲自作舊非權管,李文國爲同仁權管,張綸爲三千權管,金擎宇爲甲巖權管,印係肘爲雲頭里權管,徐起漢爲小吉虎里權管,尹宅華爲大吉虎里權管,金學魯爲仇非權管,金漢彪爲大坡兒權管,李夏益·南泰完·崔尙璧·金鎭岳·金得輝·洪景祖·朴文昊·朴重采·崔壽天·李達源·李枝郁爲同知,林世載·金泳爲僉知,李世萬爲訓鍊主簿,趙宅鎭·洪雨輔爲副司果,李得培爲副司正,崔晟爲副護軍,閔愿爲副司果,寶化堡權管單鄭光弼。
丁丑十月二十八日辰時。上御廬次。親臨都政入侍時,行都承旨宋昌明,左副承旨安,假注書李亨逵·李得培,記事官李東泰·嚴璘,諸臣進伏訖。承旨安曰,兵判鄭翬良關格猝發昏窒,不得入來矣。上命注書出問,又命內醫看病,注書未及出,兵判入來。上曰,病狀如何?兵判曰,小愈矣。上曰,只出一望筒後,卿等出就溫室爲之,可也,前亦有此例矣。上因命書傳敎曰,注書·尙瑞院官員,依例陞六。上曰,注書李得培,卽李德載之子乎?吏判李曰,以故承旨李德孚之子,出繼爲故正言李德載之子矣。上曰,得培頗有李德載典型矣。吏判曰,然矣。上曰,其父宜大用,而未克進用矣。今李得培陞六,誠非偶然矣。上曰,李亨逵,雖非親政,非久亦當出六矣,吏判所啓,本曹參判金致仁,尙不出肅,當此親臨大政之時,不可不備員,催促入參,何如?上命書傳敎曰,吏曹參判金致仁,分義攸在,豈容若是,從重推考。吏判啓曰,今都目政事,各岐仕滿應遷者,相避及未準朔監察·禁府都事·戶曹·刑曹·工曹·漢城府·掌隷院郞官及五部都事,各司久任·時推人員,竝擬,何如?傳曰,允。又啓曰,守令多窠,今當差出,未準朔禁軍將及營將·邊將·虞候·都事,守令·察訪竝擬,何如?傳曰,允。又啓曰,四館陞出六品時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。春夏等褒貶,不得爲之,故當出六者,未免積滯,依例遷轉,何如?傳曰,允。又啓曰,臺諫及玉堂闕員,今當差出,而擬望之人乏少,外任竝擬,何如?傳曰,允。兵判啓曰,訓鍊正今當差出,而擬望之人乏少,守令·邊將竝擬,何如?傳曰,允。又啓曰,五衛將洪樂臣·羅台,方山萬戶姜渭說,病難察任,呈狀請遞,改差,何如?傳曰,允。又啓曰,京外職三十朔窠,兩次居中者,自吏曹依例草記改差,而本曹無此法,兩銓不宜異同。今後則依吏批例,定式施行,何如?上曰,依爲之。出擧條又啓曰,殿最點下者,兩銓例皆以罷職施行,而中間因特敎,或有下考施行之命,准期不敍等事,當依下考律擧行乎?此必有一定之法,故敢達矣。上曰,以下考施行。出擧條兵判曰,京畿水使,無擬望者,當用別格,韓德弼,是也。上曰,好矣。上曰,前竹山府使朴時佐,給牒敍用調用。出傳敎吏曹參判金致仁謝恩後,追後入侍。吏判曰,鏡城,爲府使,而其後有以堂上爲之者,北靑,卽兵使管下,而亦以堂下爲之,何以爲之?上曰,以堂下爲之。上曰,十考十上,五考五上,純褒抄啓守令·邊將,另加錄用。出傳敎上曰,淸白吏·爲國效節人·戊申軍功人·西北松都人,令兩銓另加錄用。出傳敎上曰,生民休戚,係於守令,況親政乎?目今爲政,擇守令爲上,漢之爲治,亦用良吏,另加擇擬事,申飭銓曹。出傳敎上曰,初入仕擇擬事,申飭銓曹。出傳敎上曰,薇垣在外人·呈辭受由人,一倂遞差。出傳敎兵判曰,禁衛大將具善復,以夜禁事,有推考之命,而宣傳官失實告達,故至有此敎矣。上曰,今聞事,實非大將之過,禁將勿推。出傳敎上指許彙曰,彼銓郞面熟矣。宋昌明曰,卽吏郞許彙矣。上曰,此乃許采之弟乎?歲寒然後,知松柏之後凋,此銓郞陞用,宜矣。上曰,南肅寬,乃南道揆之子耶?承旨曰,卽道振之子也。上曰,此人在壯洞,其舍役久而後畢而甚好矣。上曰,安鍇,是安杓之一家乎?兵判曰,安兼濟之父也。上曰,曾經守令耶?兵判曰,至於潭陽府使矣。承旨曰,屢經守令,處處有治聲矣。兵判曰,虛司果多出,可悶矣。上曰,用之於吏批,好矣。吏判曰,臣新經西銓,豈不慮之,而窠窄爲難矣。上曰,南敍五,爲行首宣傳者耶?吏判曰,其人乃正五也。曾爲春川時,自上非之,故至今惶悚云。而頗有乃祖之風,語及國事間,多含淚時矣。上曰,南哥皆不勤擧,而正五頗勤擧矣。上命兵判出外爲政。兵判曰,今則病勢差安,不必出外矣。上曰,道理則是矣。上曰,洪緯漢,以承傳出六,而足可爲守令矣。承旨曰,未經詞訟矣。兵判曰,若有特敎,則不拘矣。吏判曰,緯漢承傳,今日政擧行乎?上曰,依爲之。上曰,南益祥,今始堂上矣。此乃帳殿特試將鬼椎者也,而爲人可愛矣。上曰,泗川·熊川,何邑爲勝?吏議趙明鼎曰,魯·衛之間也。吏判曰,臣嘗見下考,數出於此輩,意謂無勢而然也。臣亦爲方伯見之,大抵此等邑,多有頉,或爲治生疎,或文報不詳矣。上曰,洪應盛,予於初入仕時見之,頗不凡矣。吏判曰,守令講,此人最善爲之矣。吏議曰,今年年限矣,爲人頗多氣矣。上指郭聖濟曰,彼騎郞,亦近年限矣。因謂吏判曰,此同庚也。除送百里之任,可也。吏判曰,當觀勢爲之矣。上曰,此乃王子師傅郭始徵之一家矣。吏議曰,年前入侍時,下詢郭始徵子孫有無矣。今聞其孫有之,而甚殘微云矣。上因命書傳敎曰,故王子師傅郭始徵,初學時甘盤故人,聞有其孫云,令該曹卽爲錄用。出傳敎上指鄭光漢曰,其書草望,神速矣。兵判曰,然矣。上曰,李喜觀誰也?吏判曰,咸陵府院君李楷之孫也。上曰,爲人何如?吏判曰,臣不知其爲人,而左相有言,欲試字牧,故首擬矣。上笑曰,左相向以金由行,亦爲分付矣。兵判曰,由行多氣,頗不凡矣。吏判曰,以年前春塘臺,伏地自首事觀之,頗白直矣。上曰,向者爲公州時,笞守令事,似是酒失,而治醴泉,頗剛悍矣。吏議曰,性本非惡,而人品過激矣。承旨曰,可用之人矣。上命挾侍,持來沈滯官案曰,沈滯者疏通,好矣。吏判曰,有餘窠則當爲之矣。上曰,權相龍通淸耶?兵判曰,特除也。上曰,政望筒誤下當該中官,從重推考。出傳敎少退後,諸臣以次進伏。上曰,守令窠闕多乎?吏判曰,不多矣。上曰,朴鸞源誰也?兵判曰,麟源之弟師任之子,故判書朴泰常之孫也。上曰,魏興祖是北人,作宰北道,甚相稱矣。上曰,政望不點下者誤踏,當該中官推考。出傳敎安啓曰,望筒之當下吏批者,誤下兵批,當該中官推考,何如?上曰,依爲之。出擧條上曰,任毅中,卽耆老科也。固城何如?吏參曰,大處而難治矣。上曰,兪彦述昨遞秋官,今爲洪州好矣,洪州如何?吏議曰,邑大而有弊,莫可收拾矣。上曰,張敬周爲泗川,泗川挈眷乎?吏議曰,然矣。上曰,張敬周能爲其祖所不能爲之事矣。因笑曰,其祖曾落講於肅肅兎罝矣。兵判曰,本曹郞廳李在協,使之謝恩後,入來何如?上曰,先入侍後謝恩,上曰,李在協,頗有仁平典型矣。上曰,沈廷紀誰也?吏判曰,故相臣沈之源之孫也。上曰,沈廷紀最爲長壽矣。承旨曰,年今八十矣,少退,以次進伏。上曰,明日月臺,當爲親押,注書出往,以此言于香室官員及禮房承旨。上曰,吏判尙不入來,注書出往問之,臣卽爲出問入對曰,吏判方有釐正事,未及入來矣。上曰,未及取才者,不得照望乎?兵判曰,雖別薦,若無勿拘取才之敎,則不得照望矣。上曰,南行宣薦,亦如此乎?兵判曰,然矣。上曰,前內乘徐弘遠,勿拘取才,調用事分付。出傳敎上曰,李彦孝誰也?兵判曰,卽靑海伯子孫,有弓馬之才,曾爲僉使,盡入自己所食,修補軍器,以僉使有淸白之名矣。上曰,韓德弼,年幾何?兵判曰,年六十餘,不甚多矣。上曰,嶺南有守門將薦乎?兵判曰,有一人,取才時僅僅保護矣。上曰,今日當於此處親押,以此更爲分付香室官員,使之待令。上曰,有兩柳健,而鼻與體俱大,鼻大之柳騫,長亦不小,長身之柳健,鼻亦不小矣。上曰,守門將吳澤若入直,使之入來,兵批畢度後下直。上曰,知道。上命復召兵判曰,雲寶劍,以十二日動駕時所用者,用之。上曰,已下敎,初六日侍衛仍。出傳敎上曰,趙暾謝恩乎,其父何年爲參判耶?辛丑,予見於慶恩之家,其時爲水原府使矣。上曰,尹游之爲判書晩矣。上曰,金持默,欲爲勸武者耶?吏議曰,然矣。今以南行出六,而頗勤實矣。上下詢朴挺陽曰,汝於朴知誡,爲幾代孫乎?對曰六代孫矣。上曰,爲人不凡矣。吏參曰,然矣。且能文。上曰,金器大,以無階堂上,今始通淸薇垣矣。吏議曰,其間無可爲之隙矣。上曰,尹勉遠誰也?吏議曰,尹陽來之孫也。上曰,嚴球誰也?吏判曰,瑀之弟也。上曰,勉遠亦可爲,而瑀之弟,不可不落點矣。予思嚴瑀,喜其四寸之決科,況其弟乎?上曰,趙明寅誰也?吏判曰,趙明履之六寸也。上曰,尹得弘誰也?吏判曰,得養之兄也。上曰,又有其兄乎?吏判曰,有之矣。上曰,鄭漢斗誰也?吏判曰,漢奎之弟也。上曰,任璸誰也?吏判曰,守寬之子也。上曰,尹昌鼎誰也?吏判曰,尹慤之子,而曾爲進士,故不得懸注矣。上曰,鄭景仁誰也?吏判曰,志益之子也。上曰,李晩徽誰也?吏判曰,廷喆之子也。上曰,此與上番翰林爲幾寸?吏判曰,五寸叔姪云矣。上下詢於上番翰林李東泰曰,廷字下行,爲徽字,徽字下行,爲東字耶?東泰對曰,然矣。上曰,李東浚誰也?吏判曰,世代蔭官之家也。上曰,李觀徽誰也?吏判曰,故參判李廷肅之姪也。上曰,李龍中誰也?吏參曰,故王子師傅李顯益之子也。上曰,然乎?予之學書,止於李顯益矣。上曰,掌令陞秩耶?吏議曰,然矣。恐失執筆,故今始擬望矣。上命許彙進前曰,俄者歲寒之敎,意有在矣。王者之敎,不宜迫切,恐傷順悌之心,故予不明言之。汝以直道事君,然後可掩父兄之過矣。吏判曰,張志恒終是可用之人,久處水土之鄕,若致生病,則可惜矣。且聞有母病,宜有疏釋之道矣。上曰,志恒非矣,姑置之,使之消磨,可也。上命吳澤進前曰,何時爲見職乎?對曰,曾前一入首望,不得爲之矣。上曰,只見其名,何以知吳伯周之孫乎?上曰,守門將,何以則爲守令耶?吏判曰,越來吏批,經監察及詞訟之官,則爲之矣。上曰,爾祖曾經幾郡?澤對曰,九奠州郡矣。爾祖到處善治,予嘗嘉之,汝亦無墜爾祖。仍命承旨書傳敎曰,故府使吳伯周,到處善治,業已知矣。而今聞守門將吳澤,卽其孫云,故召見,則爲人勤實。古良吏之孫,豈拘常例,爲先監察待窠卽差,仍卽備擬守令。出傳敎吏批畢後下直。上曰,知道。上命李得培·李亨逵進前曰,爾輩之父,皆以可用之人,未及進用,而爾輩今日陞六事,非偶然矣。今則臺職不遠,須勿爲過激之論,秉公事上,可也。又命朴挺陽·李昌遠進前曰,今日親政,爾等陞六,他日爲守令,活我百姓,無負衰暮之君爲民之意,可也。上問,挺陽曰,爾祖朴知誡,嘗靈寢於旣葬之後,出納神出於衾中云,然乎?元景夏家,亦用此禮云矣。挺陽曰,景夏家禮,臣固不知,而至於臣家,則本無是事,臣之先祖,篤信朱子,凡禮必以家禮爲本。家禮撤靈座,係於大祥條,故臣祖嘗三年設靈寢,世之不知者,增衍傅會,遂謂神主亦納衾中。此乃詿傳,蓋三年設靈寢者,其意有本,此雖非禮之大經。宋臣徐積,嘗於學舍,設其父母遺寢,夏月以扇揮蠅,朱子取錄於小學,先祖之意,出於此義。臣蒙學不識禮義,而得見於先祖遺集中者如是矣。上曰,然矣。撤靈床,果無家禮明文矣,神主出納,誠是怪事,至於設行靈寢而已,則出於孝子之心,豈不好乎?上又笑曰,元景夏家,以中單衣,跨馬出入,豈不怪哉?爾先祖亦行此禮乎?挺陽曰,此非先祖之禮,而其由則有之,中單衣本非禮服,家禮之所無也。古人以深衣承縗,喪禮備要所載,亦深衣也。中單衣出於其下,一說先祖乃是備要以前之人,必不以中單衣承縗矣。旣以深衣承縗,則出入祭祀時,脫下縗服,以深衣行之無妨,後人不知深衣之承縗。但聞有事時,不用他服之說,則遂以中單衣出入,此固傳襲之謬也。先祖之喪,臣之高祖,嘗依先正臣李珥說,以俗製喪服行之,載在臣家日記,先祖之不以中單衣行禮,斯可見矣。上曰,俗製喪服,何服耶?挺陽曰,宋人墨縗行祭,而東俗不同,故李珥以直領,爲行事之服,載之擊蒙要訣,此所謂俗製喪服。上曰,深衣何服耶?挺陽曰,深衣者,黑緣而上衣下裳之制也。至於喪中所服,則以生布代其黑緣矣。上曰,上衣下裳,只有祭服矣。挺陽曰,不然矣。三代之服,莫不有衣裳,深衣者,乃冠喪通用之服,而不用於公家,故聖明未及照察矣。上曰,有衣裳而上下連續,則此若武人所着天翼也。挺陽曰,非若天翼之裳也。上曰,注書知其制乎?臣得培曰,此乃禮服,以十二幅交解,爲上衣下裳。嚴璘曰,此出於經文。上曰,曾聞深衣,不用布帛尺,果是此服之謂歟?上曰,元景夏家,此等禮文,甚怪異矣。挺陽曰,景夏家雖用臣家之禮,其本不必盡出於臣祖矣。臣祖門人李義吉,實行則卓然,而但於經禮之間,或未免固滯。與先祖之說,多有不同,門人家子孫,或用義吉之禮。蓋先祖遺集未刊,世人未見明文的證,徒相傳說。至於文純公朴世采禮說,其所詿誤者甚多,臣嘗與故判書李縡,有往復長書,辨其謬傳矣。上曰,今日汝果好爲入來,爲爾祖辨誣而去矣。凡事宜有詢問,予每致疑於此事,今聞爾說,予心釋然矣。上曰,初仕官敎,多有難解之吏文云。注書出往取來,臣得培持入,上命臣讀之,讀畢,諸臣以次退出。
上在昌慶宮。常參·經筵以代理停。
宋昌明達曰,領議政李天輔六十一度呈辭到院,而親祭齋戒,留院之意,敢達。令曰,入之。
南泰著達曰,大司憲趙暾,掌令李憲默·許彙,持平李在協,牌不進,李鳳祥,執義金元行在外,今日以監察茶時之意,敢達。令曰,知道。
藥房都提調臣兪拓基,副提調臣宋昌明啓曰,伏未審日間,聖體調攝,若何?昨者親臨大政,夜深乃罷,憊眩之候,寢膳之節,不瑕有損乎?前劑入湯劑,已盡於昨日,臣等卽與諸御醫入診,詳察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。氣則一樣,加劑五貽以入,下敎日入侍,宜矣。
領議政李天輔六十一度呈辭。令于宋昌明曰,安心調理。
孝昭殿朔祭親傳香罷後,大殿,政院·玉堂·藥房口傳問安。答曰,知道。
安以都摠府言啓曰,今日入直內三廳武兼·禁軍及軍兵等,當爲中日習射,而孝昭殿朔祭親行齋戒相値,不得爲之之意,敢啓。傳曰,知道。
朴昌潤達曰,明日次對,兩司當爲進參,今日政新除授臺諫,竝待開門牌招,以爲推移入對之地,何如?令曰,依。
以掌令許彙·李憲默,持平李在協,司諫洪梓,正言鄭遠達·元義孫牌不進罷職令旨,令于南泰著曰,竝推考徽旨捧入。
令于朴昌潤曰,大臣·備局堂上引接。
朴昌潤達曰,右參贊李成中,連日違召,尙不出肅,事甚未安。卽爲牌招察任,何如?令曰,依。
宋昌明啓曰,明日朔祭時,王世子陪從,何承旨進去乎?敢稟。傳曰,右承旨進去。
假注書李亨逵陞六,代以金瑞應爲假注書,李得培陞六,代以任希孝爲假注書。
宋昌明啓曰,假注書任希孝,時無職名,令該曹依例付軍職,冠帶常仕,何如?傳曰,允。
傳于朴昌潤曰,承旨與上番儒臣,來待于明政殿後。
傳于金時默曰,右副承旨,與今日入侍儒臣,持綸音草入侍。
全羅監司狀達,十一月朔進上小海衣,尙未産出,限內不得封進,惶恐待罪事,令于朴昌潤曰,勿待罪事,回諭。
丁丑十月二十九日辰時,上御涵仁亭。孝昭殿朔祭親傳香入侍時,行都承旨宋昌明,左承旨金時默,右承旨朴昌潤,左副承旨安,右副承旨鄭存謙,同副承旨南泰著,假注書李得培,事變假注書金再郁,記事官李東泰·嚴璘,諸臣以次侍立訖。上,上板位行禮畢,諸臣以次退出。
丁丑十月二十九日辰時,王世子坐時敏堂。大臣·備局堂上引接入對時,右議政申晚,兼禮曹判書李益炡,司直洪鳳漢,戶曹判書李宗白,校理尹得養,左副承旨安,事變假注書金再郁,編修官宋文載,記事官嚴璘,以次進伏訖。晚曰,近來日氣乖常,連日溫和之餘,卽又猝寒,睿候何如?令曰,一樣矣。晚曰,近日感氣,猶未釋云,寢睡諸節,亦何如?令曰,食飮專廢,切悶矣。晚曰,湯劑連爲進御乎?令曰,唯。晚曰,大朝昨日,親臨殿座,夜深乃罷,聖體若何?令曰,一樣矣。晚曰,感候一向彌留,下情焦悶,何可盡達?感候之中,連日召對,有不勝感幸之至。日前大朝入侍之時,以連日召對之意,敢達矣。今日次對,左相則以徽寧殿受香,故共未入對,而小臣獨入對矣。晚曰,此東萊府使趙曮狀達也。備陳別差倭料米逐年不足之狀,仍請自癸酉至丙子米太不足之數,盡數劃給。今後一依續典,有餘則會錄,不足則加劃事,令廟堂稟處矣。倭料米一年元數,非不多矣。而或當差倭連續出來之時,則間有不足加請之事,雖以戊午前例言之,所請中折半劃給,而其後則自本府擔當充數之意,覆啓蒙允矣。今則續典中,旣有有餘則會錄,不足則加劃之令,戊午前例,今不可用。其勢不得不許劃,而所請之數,極其夥多,更爲詳査其實數後,依前例折半劃給。此後則用下文書,巡營及本府,詳細考覈,逐年磨勘於該曹,俾無濫下加請之弊,爲宜。以此分付,何如?令曰,依爲之。出擧條晚曰,頃日大朝筵中,江上御使洪良漢,以水鐵匠奉足減罷後稱冤之事,陳達,有令工曹査問稟處之命。而工曹申目內,以水鐵匠奉足六百內,三百六十名,自査正廳汰減之後,匠手輩各樣進排,無路措辦,不勝支堪,請令廟堂應劃矣。曾在先朝己卯査正時,工曹匠保,定以五千六百名,故其後癸巳·戊辰査正時,一從己卯定額施行,只罷加額一百六十餘名。其所減者,乃是各色匠保,則水鐵匠之獨自如是稱冤,已涉無謂,況匠保定額,今已年久。前後事目,又爲明白,則有難輕議,此則置之,令該曹從便變通事,分付,何如?令曰,依爲之。出擧條晚曰,近來備堂,其數多矣。而今日次對,僅備三員,事體極爲未安。公故應頉外,懸病不參諸堂,竝從重推考,何如?令曰,依爲之。出擧條
丁丑十月二十九日申時,上御崇文堂西軒。儒臣入侍時,校理尹得養,左副承旨安,假注書任希孝,記事官李東泰·嚴璘,以次進伏訖。上命安,書諭大臣卿宰以下百官綸音曰,嗚呼,惟我股肱卿宰,越我百僚,咸聽予諭。嗚呼,昔人云,宮中好高髻,四方高一尺,昔之群工之不戒酒,寔由寡躬之咎。而今之庶民之不遵令,亦由寡躬之不誠,而因此上負陟降,下閼霈典,寔予之咎,寔予之咎。何以謂上負陟降?一自禁酒之後,每承慈聖稱美之敎,而因山纔訖。今歲不盡,而非徒不止,甚至會飮,陟降有知,其以寡躬爲是乎否乎?此所謂上負陟降也,何以謂下閼霈典?噫,今春霈典,往牒所無,而至於犯酒者,恐或弛禁,一竝不赦。今因處分,乃覽徒流案,其數將近十百,若此不已,將不知至於幾十百,此則予不敎,而令民陷法也。思之及此,不覺懍然,幾百徒流,於春大赦,不能放焉,是豈洞慶之意,而今雖竝放,何益之有哉?此所謂下閼霈典也。其將何顔,行朔祭於孝昭殿,亦將何顔,曉拜眞殿乎?況酒乃尤物也?今番宣諭,小民之感動,其何期哉?頃者宣諭至於父老不及公卿,此豈董子所云正朝廷正萬民之意乎?其君其臣之相與戒酒,視小民,冞有切焉。且以程子之大賢,猶不無觀獵之悔,此可謂凡人之監戒者也,以尙書訓體言之,其宜竝諭。又於心中不耐憧憧者,故今曉祭畢後,仍泣奏殿中曰,于今酒禁之不行,寔由一人,一人其誰,卽臣也。此後酒若復行,國必隨亡,不戒其君,雖無足道,三百年宗社,豈可由一人而亡哉?臣曁後之嗣王,或有不戒酒之事,而諸臣雖不知,庶民雖亦不知,於昭陟降,若鑑之照,若有犯焉。奏于列朝,明降大何,止于其身,若於群臣,或知而不諫,或身犯其戒者,亦降大何,使我海東臣庶,無面謾之態,諫而不聽,咎亦在君,臣何咎焉乎?以此口奏,仍坐月臺,召集陪祭宗親文武百官於殿庭,洞諭予意,言雖略,意則盡矣。噫,上自股肱,下至百僚,體予爲宗社苦心,其銘其佩,莫替予意。至於小民之犯酒者,勿以摘得爲幸,必以無刑爲期,京而京尹·部官,外而方伯·守令,凡於對民也,必也罄心誨諭,流涕勉飭,使我苦心,能行於國中,而使我元元,罔陷於大戾,非徒邦國之幸,於群工,亦豈無陰功乎?其莫曰臺上·庭下,只有其君與臣,陟降洋洋,蒼蒼昭昭,可不懼哉?可不懍哉?其各明聽,欽遵予諭。上呼寫,至止于其身曰,此諸臣之所可感泣者也,雖木石,豈不感動乎?與頃者宣諭之文,頗勝矣。曰,今則與頃者宣諭事,體重矣。上曰,此文欲成冊子矣。上曰,明曉行祭後問安前,宗親文武百官,來詣于明政殿前,咸聽宣諭。出榻敎上曰,卿宰則皆必知之,自壓班監察以下,皆受袖擧案。上曰,受袖擧案事,分付於議政府,可也。尹得養曰,此綸音當開刊乎?上曰,過今日後,使校書館刊印,可也。上曰,祭罷後問安,合班爲之乎?曰,似各爲之矣。上曰,於徽寧殿,各爲之,則不無壓尊之嫌,使之合班於孝昭殿,可也。上曰,此後陪祭百官,奉慰問安,合班於一處事,分付。出傳敎諸臣遂以次退出。
丁丑十月二十九日二更五點,上御居廬廳。儒臣入侍時,校理尹得養,右副承旨鄭存謙,假注書任希孝,記事官李東泰·嚴璘,以次進伏訖。上命鄭存謙讀綸音草本訖。上曰,文首書王若曰字,事體然矣。見昔年親祭文,則有王若曰字矣。上曰,此綸音,若殷書誥體矣。存謙曰,曾以象魏懸法之義仰達,而此亦聖人刑期無刑之意也。上曰,象魏之法,卽周公所創者,而歲首必懸之,以示申禁之意也。上命尹得養更讀訖,上曰,此文雖小,比諸前日宣諭文,頗緊矣。上曰,欲爲口奏于魂殿,自于今酒禁至何咎焉乎?一段,注書細書於草冊末張以來,可也。上曰,大臣·儒臣·編次人,入侍于齋殿。出榻敎諸臣遂退出。
丁丑十月二十九日三更,上入齋室。左·右相·編次人同爲入侍時,左議政金尙魯,右議政申晩,編次人趙明鼎,同副承旨南泰著,假注書金瑞應,記事官李東泰·嚴璘,以次進伏訖。上曰,綸音草入之,瑞應承命出去,持綸音草更爲入伏。上命明鼎讀之。尙魯曰,向者曉喩父老,聖意勤懇,今此綸音,出於至誠,從今以後,國中豈有酒乎?上曰,綸音中,以一人亡國之句,豈不悲乎?尙魯曰,此句語,極爲過矣。上曰,有意矣。仍命明鼎曰,綸音編次之際,以此先題,向日綸音,繼刊可也。仍命泰著書之。傳曰,今番前後綸音,先朝後民,名曰戒酒綸音,令芸閣以活字印,進上三件,進獻一件,五處史庫·政府·六曹·京兆·柏府·薇垣·八道·三都頒行,其餘許其廣布。諸臣退出。
上在昌慶宮。常參·經筵以代理停。
孝昭殿朔祭罷後,大殿,政院·玉堂·朝廷二品以上·六曹堂上·宗親單子問安。答曰,罔極。
大殿,藥房口傳問安。答曰,罔極。
世子宮·嬪宮,政院·玉堂單子問安。答曰,罔極。
宋昌明達曰,領議政李天輔六十二度呈辭到院,而親祭正日,留院之意,敢達。令曰,入之。
朴昌潤達曰,常參,方物封裹相値,頉稟。令曰,知道。
南泰著達曰,大司憲·掌令二員,持平一員,未差,李鳳祥,執義金元行在外,今日以監察茶時之意,敢達。令曰,知道。
以領議政李天輔六十二度呈辭,令于朴昌潤曰,安心調理。
傳于安曰,承旨入侍。
傳于安曰,承旨入侍于萬安門。
南泰著達曰,卽者上番翰林李東泰,以其親病,陳書徑出,原書以親祭正日相値,纔以退却矣。所當直捧禁推徽旨,而此與無端徑出有異,推考警責,何如?令曰,依。
朴昌潤達曰,今日講經爲之事,命下矣。知事李鼎輔差祭,鄭翬良,同知事李,呈辭留院,吳彦儒在外,知事洪鳳漢,同知事李成中,俱未肅謝,無進參之員云,未肅拜人員,竝卽牌招,何如?令曰,依。
傳于朴昌潤曰,明日文書相考時,左副·同副爲之。
吏批,有政。判書李牌不進,參判金致仁式暇,參議趙明鼎進,右承旨朴昌潤進,吏批啓曰,判書李牌不進,參判金致仁式暇,小臣獨政未安,何以爲之?敢稟。傳曰,只出緊任。又啓曰,玉堂闕員,今當差出,而曾經之人,方在違牌坐罷中,無以推移備擬,合有變通之道,何以爲之?敢稟。傳曰,竝敍用。
以金善行爲大司憲,以趙重晦爲大司諫,以宋德中爲司諫,以閔塾·李萬育爲掌令,以李世演爲持平,以權導·李瀰爲正言,以魚錫胤爲同義禁,以鄭運維爲吏曹正郞,以尹東昇爲副校理,禧陵直長張錫履,司饔直長申景祖相換,兼春秋單林箕彬,副司果金世選,今加通政,特爲加資事承傳。
兵批,有政。判書鄭翬良病,參判趙載洪病,參議李萬宗病,參知李昌儒入直進,同副承旨南泰著進,僉知單趙慶祥,副護軍徐必修·李憲默·許彙·洪梓,副司直李昌誼·趙暾·金器大·李在協,司果元義孫·鄭遠達·金養慶,副司正任希孝。
朴昌潤,以禮曹言啓曰,卽接章陵參奉所報,則近來虎患特甚,晝夜成群,咆哮跳踉於陵寢至近之地。且有囕殺人命,守直巡山等節,因此而未免廢闕之境,斯速變通云。陵內虎患,若是狼藉,極爲驚心。卽令該軍門,發遣軍校,期於捕捉,何如?傳曰,允。
南泰著,以禁衛營言啓曰,因禮曹草記,章陵捉虎事,允下矣。本營善放砲手六十名,將校二員領率出送,着實捕捉之意,敢啓。傳曰,知道。
丁丑十一月初一日三更一點。王世子,孝昭殿朔祭親祭。亞獻禮陪從入對時,右承旨朴昌潤,事變假注書金再郁,記注官徐秉德,編修官宋文載,司書李時敏,兼文學李錫祥,以次陪從,王世子具布裹·翼蟬冠·視事服,乘小輿出集英門,至銅龍門內,降輿步行,自景化門,入齋室,待三更一點,明政殿庭祗迎後,還入齋室。待四更一點,具衰服入殿庭,行亞獻禮畢後,退出齋室,改具布裹·翼蟬冠·視事服,入明政殿庭祗送後,出光政門,由景化門至銅龍門內,乘小輿暫住,命承旨進伏。今日大朝降座乘輿時,不稟鞠躬拜禮,推考,可也。駕前下令還入集英門後,諸臣遂退出。
丁丑十一月初一日四更一點。上具衰服,自齋殿。由文政門詣孝昭殿板位,親行朔祭時,行都承旨宋昌明,左承旨金時默,左副承旨安,右副承旨鄭存謙,同副承旨南泰著,假注書金瑞應·任希孝,記事官李東泰·嚴璘,進侍訖。上行初獻禮,左議政金尙魯行亞獻禮,綾昌君橚行終獻禮。上曰,當親爲望燎,四拜後,先呼納主,仍行望燎而望燎後卽呼禮畢,可也。傳曰,執尊行步緩緩,從重推考。出傳敎上曰,殿後望燎時,行火立之。傳曰,初六日親祭相値,講經進定於今日,時刻以午正三刻爲之。出傳敎傳曰,壓尊處侍衛,不爲下馬,武藝別監,逶迤而去,承傳色從重推考。出傳敎上遂還入齋殿,諸臣退出。
丁丑十一月初一日。罷漏後,上具視事服,自齋殿,乘輿御明政殿月臺,親臨宣諭時,行都承旨宋昌明,左承旨金時默,左副承旨安,右副承旨鄭存謙,同副承旨南泰著,假注書金瑞應·任希孝,記事官李東泰·嚴璘,進侍,大臣以下宗親文武百官,分庭序立,行禮畢,校理尹得養,宣讀綸音訖。上曰,大臣卿宰,皆令入侍,大臣以下二品以上,以次進伏。藥房都提調兪拓基曰,達夜將事,玉候必多損傷矣。上曰,喉病而然矣。上曰,竝進前。上曰,頃者已諭父老矣。予若爲觀瞻而爲此擧,則是上負陟降也。犯酒而被禁者,今幸而放出,若少過此,則幾乎滿千矣。左右相則欲實邊方,而將見都下之無人矣。伊尹,不過一相,而一夫不獲,則若已推而納諸溝中,況爲君乎?拓基曰,雖無知下賤,豈不仰識聖意乎?上曰,秋判進前,俄與大臣言得字之意,勿以得犯者爲幸,而廉察以撓民,可也。左議政金尙魯曰,今日之事甚嚴重,酒若復出,朝鮮必亡矣。洪象漢曰,欲以仁義而不以刑制之,小民豈不感動乎?僉曰,小民至愚而神,庶幾仰識聖心矣。拓基曰,曉氣如此,而蔘橘茶不爲進御,誠伏悶矣。上曰,飮之何益乎?右議政申晚曰,何如是乎?拓基曰,昨日加劑以入者,亦尙未進御乎。上曰,姑未開見矣。尙魯曰,都提擧若是勤請,宜從之也。上曰,以進御爲敎,而不爲進御,則是亦欺卿等也。拓基曰,小臣見進御,然後可以退去矣。上曰,藥房提調,今在何處乎?拓基曰,連日就理,纔已放還矣。上曰,行公乎?尙魯曰,今則有身病云矣。拓基曰,提調趙榮國,累日就理之餘,聞有身病,而日次問安,久不入參,方當臘藥監劑之時,事多可悶,令政院稟旨牌招,何如?上曰,依爲之。出擧條上曰,訓將及禁將進前。上曰,犯禁會飮者,何以治之耶?對曰,重治之矣。上曰,決棍幾度乎?曰,五十度矣。上曰,五十度則過矣。拓基捧茶甌進前,請爲進御。尙魯·晚曰,何如是不爲進御耶?上曰,不緊矣,此何景色耶?予豈却藥而然乎?尙魯·晚曰,果是此何景色而亦何異於却藥乎?御營大將洪鳳漢曰,臣極知惶恐而敢達矣。今日異於他日,不可不進御矣。刑曹判書洪象漢曰,朔祭罷後,卽臨此處,而曉氣若此,孝昭殿咫尺,若想前日,則殿下豈不進茶飮乎?仁平君李普赫,戶曹判書李宗白,禮曹判書李益炡,迭相陳白曰,昭昭陟降下臨,固不待臣等之請而進御矣。都摠管洪啓禧曰,若是而不聽大臣諸臣之言,實爲悶迫矣。宗白曰,都提調是先朝舊臣,若使不得請而退,則豈不以爲悶乎?拓基曰,若不進御,則臣更將以何顔入瞻天顔乎?上遂進茶飮。拓基曰,明日則不可不入診矣。上曰,置之。拓基曰,雖不見臣等醫官,使之入診好矣。上曰,何必入診耶?上曰,藥房提調趙榮國牌招。出榻敎上遂還入大內,諸臣以次退出。
丁丑十一月初一日罷漏後。上御居廬廳。承旨入侍時,右副承旨鄭存謙,假注書任希孝,記事官李東泰·嚴璘,進伏訖。上曰,承旨書之。傳曰,今日不參卿宰,受由外,從重推考,三司之臣,在外外,遞差。出傳敎諸臣退出。上更命承旨,入侍于萬安門,同副承旨南泰著進伏。上曰,承旨書之。傳曰,守令有署經,兩司有闕代,政官待開門後牌招,以在京無故人擧行,再明日牌招署經。出傳敎傳曰,涵仁亭記已諭。甲辰年,慈殿御崇文堂矣。乘輿於門外,而庚戌年則乘輿於亭前故今亦依前矣。更以思之,明政殿後,卽北神門也。乘輿往來,於心如何?旣諭之後,强以行之,非致敬之義。今後明政月臺,當乘輿,以此定制,諸臣入侍詣閤時,皆以明政殿北爲之,俾無喧雜神門之外。出傳敎諸臣以次退出。
丁丑十一月初一日午時。上御居廬廳。親臨講經時,領事申晩,知事洪鳳漢,特進官鄭亨復,參贊官朴昌潤,侍讀官尹得養,檢討官李錫祥,假注書任希孝,記事官尹光國·嚴璘,以次進伏訖。上讀中庸,自其次致曲,止二十五章,尹得養·李錫祥,分讀註訖。得養曰,上下前後,分言天道人道,而唯天下至誠爲能化云者,可見聖人極工處也。自誠形著止動變化,皆從誠字中出來矣。臣極知惶恐,而殿下聖學,於誠之一字至矣。凡於政令施措,皆以至誠爲之,實無可以仰勉者。而如以已至極處爲念,則似有歉於賈誼所云已安已治之戒,伏願益存至誠之念,以爲能化之本焉。上曰,予實無誠,何以化物乎?然而儒臣之勉戒好矣,當體念焉。上曰,集註自然之訓善矣。晩曰,自然之誠,卽堯·舜也,雖凡人能誠則與聖人同矣。上曰,堯·舜實誠之,而文王則至誠矣,乾卦所謂惟聖人能之者此也。晩曰,至誠,乃聖人之極工也,以致曲推之,則可至極工矣。上曰,三月不違仁,顔子猶未至於至誠,故如是矣。晩曰,顔子能變而不能化,孟子能動而不能變矣。上曰,然矣。洪鳳漢曰,臣於此文,有所感者,殿下於致曲,已得其道矣,致曲,卽善之發見處,雖以酒禁言之,若以至誠爲之,則無不化之理矣。昨夜,旣作綸音,已爲宣諭,尤宜表裏加誠矣。晩曰,知事之言好矣。日前召父老諭之,人皆感動云矣。苟推至誠,何患不禁乎?閭家紋緞之禁,旣見其效,黨習亦已息矣。上曰,閭家奪入之禁,亦無效矣。僉曰,豈有之乎?今則初無生意者矣。鳳漢曰,紋緞之禁,人皆爲便矣。上曰,果皆不着乎?鳳漢曰,今無着之者矣。雖令着之,必無着者矣,上曰,鄭世泰則我國方物主人,而初謂我國人曰,汝國之禁緞是矣,而幾何而復用乎云矣?聞今則渠亦無可奈何云矣。上曰,可禁者,髢髻也。各家長可以禁之矣。鳳漢曰,一定邦制,然後可以禁之矣。上謂鄭亨復曰,卿以爲,如何?亨復曰,若禁之則物情必便好矣。上曰,怪矣。酒則醺其中,可以飮之,而髢則但重其頭矣。鳳漢曰,買賣髢髻,至於敗家産者多矣,禁髢之命,若一下則滿城必鼓舞矣。上曰,奢侈難矣。今則食與衣,俱欲侈之,豈不貧乎?上曰,髢自北道出來乎?晩曰,亦自西關來矣。鳳漢曰,聞甚不潔云矣。上曰,儒臣之意,何如?得養曰,臣亦知髢髻之不可矣。年老婦人,不期小而自小,年少婦人則從俗務侈,自上亟定一規,只使娼妓輩戴髢,則士夫家,必羞而不戴矣。上曰,然則士夫着何物耶?晩曰,宜出一制也。鳳漢曰,古則少者戴簇頭,老者戴髢云矣。使儒臣博考,議其可代之物好矣。得養曰,或以簇頭,或爲花冠爲說,而臣意則法令之行不行,在於紀綱而已。且以簇頭花冠言之,務從奢侈,盛爲首飾,則其弊過於髢髻矣。上曰,儒臣之此言,誠是矣。上曰,以髢髻事,不爲文義矣。命錫祥陳文義。錫祥曰,誠者自誠也,而道自道也者,卽首章所謂天命率性之謂也。誠者本也,道者用也,而末章結之以時措之宜,時措卽中庸之謂也。王者爲治,得時措之宜然後,可以合中庸之道矣。以髢髻事言之,有弊則改之,卽時措之宜也。上笑曰,以髢髻付時措而言之矣。晩曰,曉自眞殿還,氣候何如?上曰,少寢矣。晩曰,徹夜勞動,又此開講,不勝欽仰矣。茶欽加意進御,何如?上曰,昨夜以茶飮之故,徹宵矣。臨退時,晩曰,特進官卽副學所抄啓者,近間雖有副學行公之時而因循不爲抄啓,卽今特進官員數無多。每當講筵推移進參之際,輒致苟簡,事極未安。申飭本館,使之卽爲抄啓,何如?上曰,依爲之。出擧條諸臣以次退出。
上在昌慶宮。常參·經筵,以代理停。
未時,太白見於巳地。
夜一更,流星出天中淡雲間,入西方天際,狀如拳,尾長三四尺餘,色赤。
朴昌潤達曰,常參,取稟。令曰,停。
領議政李天輔六十三度呈辭。令于安曰,安心調理。
朴昌潤達曰,守令署經爲之事,命下矣。大司憲金善行,掌令李萬育·閔塾,卽爲牌招,以爲署經之地,何如?令曰,依。
以掌令閔塾牌不進罷職令旨,令于安曰,推考徽旨捧入。
朴昌潤達曰,內局提調趙榮國,昨日違召,不爲行公,事甚未安,卽爲牌招,何如?令曰,依。
南泰著啓曰,推鞫罷後,大臣·金吾堂上·兩司,依下敎來待矣。傳曰,大臣以下詣閤。
安,以弘文館言達曰,新除授副校理尹東昇,時在京畿龍仁地,經筵入番事緊,請斯速乘馹上來事,下諭。令曰,知道。
又以侍講院言達曰,本院新除授弼善李聖發,時在京畿龍仁地,文學金勉行,時在忠淸道平澤任所,說書權正忱,時在慶尙道安東地,書筵入番事緊,竝斯速乘馹上來事,下諭,何如?令曰,依。
傳于朴昌潤曰,白綵紙外,竝待令于光政門外。
傳于安曰,何如是遲耶?卽爲入之。
南泰著啓曰,諸承旨詣閤請對。傳曰,入侍于集賢門。
傳于宋昌明曰,左右相入侍。
南泰著啓曰,左議政金尙魯,右議政申晩,依下敎來待矣。傳曰,入侍。
傳于安曰,同副承旨入侍于集賢門。
傳于南泰著曰,推鞫,卽爲擧行。
傳于宋昌明曰,未肅拜人員,先參鞫後肅拜。
安,以義禁府言啓曰,今此推鞫時,假都事五員,令該曹卽爲差出,何如?傳曰,允。
又以吏曹言達曰,本曹正郞李命植呈狀內,身病猝重,不得察任云,依例改差,何如?令曰,依。
又以兵曹言啓曰,禁衛營敎鍊官禁軍遞兒窠,今方有闕,依節目本營中軍與禁軍別將,眼同取才,以其居首者,塡差之意,分付禁衛營,何如?傳曰,允。
南泰著,以刑曹言啓曰,日昨處分後,或恐有疎漏之弊,更爲取考曹上文書,則昨年四月犯釀罪人劉聖寬·朴召史等,因特敎,黑山島爲奴婢定配矣。自本道,修送爲奴罪人別件成冊中,此罪人初不書錄,故今審別單修正時,未免落漏。劉聖寬·朴召史等,別單中追錄付標以入,而當初未及遍考,致此見漏,惶恐待罪之意,敢啓。傳曰,勿待罪。
安,以司饔院官員,以監膳提調意達曰,生鮮廛人等,連日呼訴,內江水雖未合氷,冬節已晩,魚族隱入不出,故設網累日,未免空還,闕供生事,迫在朝夕云。每年冬節如此之時,以雜魚及活雞,有參半代封之規,而莫重御供,自下不敢擅便,惶恐敢達。令曰,參半代捧。
南泰著,以義禁府言達曰,碧團僉使金興淳,令該府施以制書有違律事,徽旨達下。而金興淳,時在任所,依例發遣府羅將,交代後拿來,何如?令曰,依。
又以義禁府言達曰,全羅監司狀達據刑曹粘目內,鹿島萬戶張扼文,移本府處之事,達下矣。張扼文,時在任所云,依例發遣府拿將,交代後拿來,何如?令曰,依。
又以義禁言達,碧潼郡守鄭重百段,今此犯越之發覺,旣由於彼人索銃任掌來告,則地方官,別無司官發覺之事,因傳敎,依續典島配事,令旨達下矣。鄭重百,忠淸道稷山縣成歡驛,徒三年定配,而時在任所,交代後,發遣府書吏,仍令押送配所,何如?令曰,依。
宋昌明,以內醫院官員,以都提調·提調意啓曰,醫官前平丘察訪李以材,旣遞外任,還屬本院,令該曹付軍職,官帶常仕,何如?傳曰,允。
安,以左邊捕監廳言達曰,當此夜禁至嚴之日,部將吳舜煥,不有禁令,昨日五更量,着白衣犯夜,被捉於本廳巡邏軍官處所當依法懲治,而係是朝官,令攸司依律科治之意,敢達。令曰,知道。
工曹判書尹得載書曰,伏以臣,無能蔑技,空空一庸夫,疎鈍湔劣,百無肖似,而徒藉先蔭,猥荷恩造,從前叨竊,盡踰涯分,居常愧懼,若隕淵谷。乃者水部特擢,遽降非意,追念先舊,恩敎鄭重,臣手奉綸綍,九頓莊誦,不覺涕之被面也。噫,先臣受大朝知遇最深,生前之倚毗旣隆,役後之追思彌篤,恩言奬諭,累發筵席。臣每一承聞,感激推咽,誠不知死所,顧如臣之至愚極陋,無能爲役於先臣,而我大朝,特推不棄孤之盛意,前後簡拔,罔非疊渥,延世之澤,感結幽明。惟當追先臣未卒之忠,酬聖朝罔極之恩,而其奈才識鹵莽,志業摧頹,誠雖切於圖報,效則蔑於涓埃,靜言思之,愧懼交中,亦豈意非分誤恩,至於今日之極哉?德音之隆摯,恩數之曠絶,瞻聆所及,莫不爲之感動,況在臣心,當復如何?亟宜蹶趨承,以伸叩謝之萬一,而第念八座崇班,非比庶僚,不問人器之,如何?遽然晉擢,實有欠於淸朝綜核之政,濫竽有刺,負乘堪愧,誠恐上累知人之哲,下貽忝先之譏,此臣之所以怵惕屛營,不敢有唐突承命之計者也。泯伏屢日,坐違嚴旨,跡涉逋慢,罙切兢惶,玆敢略入文字,畢暴肝膈之懇。伏乞睿慈,俯賜鑑諒,收還臣新授職秩,以重公器,以安微分,千萬幸甚云云。答曰,覽書具悉。卿其勿辭,從速行公。
海興君橿書曰,伏以臣承命專對,今將出壃,而第臣見叨魂殿享官之任,兼摠府宿衛之職,顧此所帶,俱係至重,不可以虛縻而遂行。伏乞离明,亟令該曹早賜遞改,不勝幸甚。答曰,覽書具悉。書辭,令該曹考例稟處。
丁丑十一月初二日初更,上御居廬廳。諸承旨請對入侍,左右相同爲入侍時,左議政金尙魯,右議政申晩,行都承旨宋昌明,左副承旨安,同副承旨南泰著,假注書任希孝,記事官尹光國·嚴璘,以次進伏訖。金尙魯曰,日寒如此,聖候,何如?上曰,一樣矣。上曰,不見其形,願察其影,必有怪事矣。承旨讀所持來儒疏,可也。南泰著將讀之。上曰,姑置之,必是告變也。尙魯曰,臣在外,與承旨見其書,則誠虛謊不可知矣。上曰,姑退待于普和門外。諸臣少退後復入,上臨軒而坐,諸臣進伏訖。上命希孝,召入呈疏人。尙魯及申晩曰,深夜召入,恐有虛疎之慮,不可無侍衛矣。上曰,何慮之有哉?雖然,令武藝廳排立,可也。上命呈疏人,伏于庭,上下敎曰,汝姓名爲誰?對曰,洪述人也。上曰,陳疏而不着儒巾,何也?述人曰,欲免冠謝罪,故着笠而來矣。上命述人讀其疏。其疏曰,幼學洪述人上疏。上曰,頭辭已可怪矣。讀書復讐之語,上曰,怪矣。讀至妻死之語,上曰,尤怪矣。至長太息之語,上曰,奇怪矣,欲效賈誼之語也。讀訖。上曰,汝人乎,獸乎?衣則人樣,而何爲作此乎?述人曰,逢變怪,故如是矣。溫陽鄕校遇欲殺害臣身之人矣。上曰,此豈關係國家者乎?述人曰,自己巳後推此奴,而文券俱在矣。上曰,何不呈討捕營乎?述人曰,德山倅及監司,將死,故不得不陳疏矣。上曰,汝豈爲德山倅而陳疏乎?述人曰,德山倅,卽名人子孫也。尙魯曰,此爲洪以度之族派,而志賊之壻有洪哥,似是其支屬矣。上曰,汝於志賊,爲何許間耶。述人曰,志之壻,卽臣之侄也。上曰,有隱情矣,直告之。述人曰,有大賊,故陳疏矣。上曰,欲戕殺汝者,何關於國耶?述人曰,五邑之人滯結,欲殺小臣,而不久將爲大賊矣。尙魯曰,此必推奴而逢辱,故敢生報復之計,爲此擧矣。上曰,付諸軍門,以杖斃之似好矣。尙魯曰,當付於秋曹矣。上曰,付於本府,何如?尙魯曰,旣稱告變,則付於本府,亦宜矣。上曰,外若愚騃,而慮或有隱情矣。尙魯曰,意在推奴,必無他端緖矣。晩曰,諸承旨請對過慮矣,見其狀貌,眞是失性者矣。上曰,無他疑乎?尙魯曰,見其上疏貌樣,決知其非平人矣。上曰,世間有此奇怪之物,曾所不意矣。上曰,判義禁洪啓禧,方入直於摠府,注書召入。尙魯曰,金吾堂上不備矣。上曰,承旨書之。傳曰,知義禁金漢喆,同義禁魚錫胤許遞,其代,行司直尹汲·趙暾除授,卽爲牌招參鞫。出傳敎傳曰,洪述人,卽爲本府推鞫。出傳敎傳曰,推鞫命下,時原任大臣·金吾堂上牌招。出傳敎傳曰,兩司,卽爲牌招參鞫。出傳敎啓禧進伏。上曰,有可怪之漢,將爲推鞫矣。卿領此罪人,出往本府,卽爲推鞫,可也。上曰,刑房承旨出去,罪人推鞫後,卽爲入來詣閤稟之。上曰,今日推鞫承旨入侍時,推鞫罷後,大臣以下至兩司入侍。出榻敎諸臣遂以次退出。
丁丑十一月初二日二更,上御居廬廳。承旨入侍時,同副承旨南泰著,假注書金瑞應,記事官尹光國·嚴璘,以次進伏。上曰,承旨書之。傳曰,其或親問,問郞,俱以曾經熟諳之人塡差。仍命注書出去,分付于在院承旨,勿出朝報。問郞單到院後,其中,若有未曾經之人,直爲退送,以熟諳人改付標之意,分付,可也。瑞應承命出去,分付于在院承旨。傳曰,洪述人,業已問之,今無捧招之端,下問時,所對荒雜之語,切勿捧,而一依書下問目,除尋常嚴刑鞫問。上曰,新除授金吾堂上,先參鞫後肅拜事,分付。諸臣遂退出。
丁丑十一月初二日三更,上御居廬廳。參鞫承旨入侍時,同副承旨南泰著,假注書金瑞應,記事官尹光國·嚴璘,以次進伏。上曰,先讀大臣議啓。泰著讀大臣議啓,繼讀罪人原情。上曰,議啓下書之。仍命書曰,渠非菽麥不辨之人,則何敢作此擧乎?一依書下問目,除尋常嚴刑取服,而雖杖殺無惜,箇箇嚴訊,期於取服?仍下敎曰,厥漢忍杖乎?泰著曰,痛楚難忍矣。又命書之曰,矣身旣非菽麥不辨之人云云。此載金吾推案上曰,今番加刑之後,推鞫大臣以下兩司,同爲入侍。諸臣遂退出。
上在昌慶宮。常參·經筵,以代理停。
下直,溫陽郡守沈士希。
朴昌潤達曰,明日·再明日,毓祥宮親祭齋戒,初六日正日,此三日常參,頉稟。令曰,知道。
安,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
又以都摠府言達曰,今此毓祥宮中朔祭親臨時,侍衛不可不備員,而都摠管海興君橿瓜滿,李,以本職受由,副摠管李邦綏,軍門進去,具允明受由在外,侍衛將不得備員,在外及受由人員,合有變通之道,令政院急速稟旨變通,竝與瓜滿之代,以在京無故之人,卽爲口傳差出,以爲備員侍衛之地,何如?令曰,依。
安啓曰,因都摠府草記,今此毓祥宮擧動時,侍衛不可不備員,而都摠管海興君橿瓜滿,李,以本職受由,副摠管李邦綏,軍門進去,具允明受由在外,侍衛將不得備員,在外及受由人員,令本院稟旨變通事,依下矣。受由及在外人員,合有變通之道,何以爲之?敢稟。傳曰,竝改差。
傳于朴昌潤曰,再明日時刻單子,入之。
朴昌潤達曰,內局提調趙榮國,連日違召,不爲行公,事甚未安,卽爲牌招,何如?令曰,依。
宋昌明,以宗簿寺官員,以提調意啓曰,傳曰,譜略內入,明日明政殿爲之事,命下矣。依傳敎,本寺堂上·郞廳,具儀仗,陪進明政殿,大殿進上,與承旨請承傳色,由正門捧入,世子宮進獻,與侍講院官員,請承言色捧入,國朝御牒·八高祖圖·王妣世譜,亦爲正書矣。一體陪進,御覽後還下之意,敢啓。傳曰,知道。
傳于朴昌潤曰,三使臣率譯官,來待于明政殿後。
鄭存謙啓曰,三使臣率譯官,依下敎來待矣。傳曰,只使三使臣入侍。
備忘記,傳于鄭存謙曰,以譯科觀之,譯官之窮乏可知,近年銀貴,專由被執,豈譯官之過哉?渠雖微也,爲國勤勞可矜,則徒勞無益,渠等何望之有哉?到灣許之,不若先許,而萊銀若通,則亦豈敢因以爲例乎?五千兩,一依昨年例許付事,令備局卽爲分付,使渠輩,拜表日寬心隨往。噫,今年謝恩,一倍此心,白首暮年,豈困譯乎哉?
鄭存謙,以禮曹言啓曰,卽接奉常寺所報,則貞聖王后練主造成處所,爲先定奪云。取考謄錄,則自前國恤時,練主造成於慶德宮資政殿月廊,奉安于資政殿矣。今此練主造成及奉安處所,以何殿爲之乎?敢稟。傳曰,資政殿造成,十二月八日,直奉于本殿。
兵曹口傳政事,副司直洪樂性,副司正李鎭翼。
安,以義禁府言啓曰,罪人洪述人,全羅道羅州牧黑山島定配事,命下矣。以傳敎內辭意,具罪目,依例發遣府羅將,押送配所之意,敢啓。傳曰,知道。
傳于南泰著曰,罪人卽刻渡江。
安,以義禁府言啓曰,罪人洪述人,已出府門,押付羅將,使之卽刻渡江矣,敢啓。傳曰,知道。
掌令閔塾達曰,請瑞虎等兩賊孥籍,亟令王府擧行。請其時干連人英梅,更令鞫廳嚴刑窮問,期於得情。請尹宅履·德喜等,更令王府拿鞫嚴訊,以正王法。請島配罪人鼎九,亟令王府依律正刑。請還收罪人桂永放送之令,亟令攸司依律處斷。請還收吉再卜·李於屯金,減死之令。請還收李佐太·申尙春減死之令。請罪人彦杓·陽祚等,仰稟大朝,更加嚴鞫得情。請稟于大朝,潤·東夏,竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府,更加嚴鞫得情。請稟于大朝,還收崔守仁定配之命,更加嚴訊,期於得情。請仰稟大朝,爟·爣諸子,竝令絶島移配。請東星亟施孥籍之律。請連坐罪人抗,仰稟大朝,亟施孥籍之典。請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬,以大逆律施行。措辭竝見上紀綱陵夷,人心叵測,陰凶妖惡之變,殆無歲無之,而至於今日述人之事而極矣。噫,投章公車,語稱上變,此何等大事,而及其盤問之際,全是虛謊之說,究其情狀,不過欲逞私憤,暗售己慾之意也。古今天下,寧有如許巧惡之人哉?告變不實,自有應坐之律,論以邦憲,決不容暫時容貸,而大朝酌處之命,遽下於此際,雖以大聖人好生之德,特傅生議。而此等之流,若不重法嚴懲,卽日後之弊,誠不知至於何境。王法至嚴,有難輕撓,輿情同憤,不可終屈,請島配罪人述人,亟令王府更加嚴刑,依律處斷。新除授持平李世演,時在京畿龍仁地,司諫院獻納李基德,時在京畿利川地,正言李瀰,時在全羅道南平地,正言權導,時在忠淸道韓山地,請竝斯速乘馹上來事,下諭。答曰,不從。所陳,聖上旣已酌處,不從。下諭事,依達。
以黃海監司狀達,海州居盲人金召史等燒死事,令于鄭存謙曰,燒死人等處,令本道恤典擧行。
以全羅監司狀達,會寧浦山日島居金南山等渰死事,令于鄭存謙曰,渰死人等處,令本道恤典擧行。
丁丑十一月初三日丑時,上御居廬廳。鞫廳大臣·金吾堂上·兩司,同爲入侍時,左議政金尙魯,右議政申晩,判義禁洪啓禧,知義禁尹汲,同義禁趙載洪·趙暾,大司諫趙重晦,掌令李萬育,同副承旨南泰著,假注書金瑞應,記事官尹光國·嚴璘,以次進伏訖。上曰,承旨讀之。泰著讀議啓。上曰,厥漢忍杖乎?尙魯曰,初次拒逆,不着侤音,萬端開諭後,僅捧侤音,再次亦然,而稱以精神昏暗,瞑目不對,如打木石矣。申晩曰,厥漢習於推奴相訟,故落訟而不着侤音,則爲未決之訟,渠以爲不着名,則不加刑矣。上曰,若非有甚麼意思,則擈殺,非王者所爲也。尙魯曰,不可直謂病風喪神者,而觀其所爲,決非常人矣。屢次盤問,則曰上疏元無謀逆二字,而遇綱常之變,故上疏云耳。誣人惡逆,自爲當律,而此無指名,今以誣告,置之一律,似如何矣,若輕之則法易慢矣。上曰,當初之不下秋曹者,慮其不問而撲殺也。啓禧曰,所謂告變,告渠所逢之變。而終歸於虛告變,今若傅之生議,則傳傳八方,必曰告變者猶生云爾,則是亦可念矣。汲曰,誣告者,豈爲一日生之理乎?載洪曰,雖無誣人之事,而虛告變者,豈能生乎?暾曰,旣曰告變,則自有當律,而觀其爲人,似無他隱情,臣不知其必置一律矣。重晦曰,觀其爲人,全非蠢蠢無識者,亦不可謂喪性,而以幺麼事,稱以告變,至於上達天聽,極爲妖惡,雖無指名誣告,而便是誣告,三尺至嚴,豈可容貸乎?萬育曰,傅之生議,聖德至矣,而雖無誣人,畢竟自歸於誣告,決難容貸矣。晩曰,旣曰告變,若有可告之變,則二次嚴訊之下,似當直告,觀其所納文書,皆是推奴文書,似無隱情矣。上曰,刑推猛爲乎?尙魯曰,旣爲除尋常嚴訊之敎,故箇箇嚴訊矣。上曰,旣曰上疏,而起頭只曰臣云云。至於明明德等語,尤極怪異矣。古有推奴已甚者,其奴以穢物納口,因咬致之,至於成獄,啓覆時,自先朝傅之生議,此亦推奴而逢變者矣。鄭觀賓初告辭勳,故予以爲㑌矣。再告孟浪,欲爲永塞,而豐陵伸救故置之矣。許槃事亦怪異,而不可以此棄其弟,故今番勸吏判用之矣。尙魯曰,許彙則規模大異於其兄矣。上曰,承旨書之。傳曰,罪人洪述人,其所爲,雖無狀,若用誣人律,則非他也,卽其奴也。問其指向,則非國也,卽指渠也。此等奇怪之事,非徒臨御後初見,考諸國乘,決無二矣。如欲以誣人正法,旣無模捉,若欲以無狀杖殺。此非王者之政也,似狂非狂,決非常性之人也。此不過非理推奴,反爲受困,呈訢京外,皆不聽施,故乘憤爲此者,而而覽其章聽其言,俱無士樣,旣無指的之律,亦無人理足道者,二次嚴刑,庶可懲矣。特爲參酌,黑山島定配,重晦所懷,臣有所懷,敢此仰達矣。罪人洪述人酌處之命,固出於聖上好生之盛德,而述人,旣非全然無識之類,則以幺麼推奴之事。稱以告變,驚動天聽者,萬萬駭痛,雖無指名誣人之事,而其情狀之陰慘,實與誣告無異。此而若不置法,則日後之弊,有不可勝言,三尺至嚴,決難容貸,更令王府嚴鞫得情,依律處斷爲宜矣。萬育曰,臣有區區所懷,敢此仰達矣。罪人洪述人酌處之命,固出於天地好生之德,而述人,旣以告變二字,肆然登文字,驚動天聽。及其訊問之時,誣罔之狀,綻露無餘,則雖無指名誣人之事,而其情節之凶頑,實與誣人無異矣。王法至嚴,豈可輕貸乎?更令王府嚴鞫依律處斷,恐似得宜矣。上曰,臺臣,是矣。臺體固然,而酌處有意矣。仍下敎曰,予雖酌處,而臺臣爭之,宜矣。又下敎曰,當直都事,下往王府,罪人卽出府門外,草記擧行事。榻前下敎又下敎曰,罪人卽日渡江事,分付該府。諸臣遂退出。
丁丑十一月初三日午時,上御崇文堂西軒。三使臣入侍時,冬至兼謝恩上使海興君橿,副使金尙翼,書狀官李彦衡,右副承旨鄭存謙,假注書任希孝,記事官尹光國·嚴璘,以次進伏訖。上曰,承旨書之。傳曰,再明日動駕以明政殿仁政門擧行,守宮承旨,同副爲之。出傳敎傳曰,譜略內入,明政殿爲之,明日拜表,亦於明政殿爲之,軒架勿設。出傳敎上命三使臣進前。金尙翼曰,臣前已仰達,而今行異於前矣。譯官之銀,出於富商大賈,而以其出斂之多,故不能準償,以致富商之藏銀不出。富商旣不出之,則譯官輩,何處覓銀以往乎?官貨貸用,朝家每每防塞,故譯官輩,不得充包以往,到彼後所用,又皆出斂於私包,事體亦不當矣。上曰,自前自行中出斂者,今若以官貨充之,則豈不爲後弊乎?尙翼曰,非欲以官貨充之也,譯官雖貸用官貨,歸卽還償,公私俱無所妨矣。上曰,長溪君去時,所貸者,幾何?尙翼曰,五千兩,竝不虞備三千兩,合爲八千兩,而長溪還後卽償之云矣。上曰,海興能如長溪乎?橿曰,臣雖無能,有副使·書狀,豈不盡心乎?上曰,泉流庫所藏,丁銀乎,礦銀乎?彼人若曰,汝國産銀而或徵銀貢,則將奈何?卽今則雖無他憂,而蒙古得之,則必爲後患矣。想蒙古人,見我國礦銀,必流涎矣。尙翼曰,丁銀猶多矣。上曰,歸期杳然,好爲往返。上謂海興曰,若如前日,則東朝必召見卿而饋酒矣。今召見此殿有意矣。橿曰,三月還朝,未可必矣。上曰,雖在彼中,遇祥日則亦有行禮之事乎?尙翼曰,不知前例,而臣等則欲於野次行之矣。尙翼曰,殿下春秋已高,聖孝雖無窮,何不思保嗇之道乎?一月朔望,六時哭泣,未嘗或廢,誠不勝悶迫矣。今當遠離,不勝耿耿,敢此仰達矣。橿曰,不敢更告,而官貨一事,何以爲之乎?上曰,至義州,譯官輩,果皆徒手而往,則猶可更議矣。尙翼曰,中路狀請,則使行之遲滯,亦甚可悶矣。令大臣議處,恐不可已矣。上無發落。上曰,拜表,以巳時爲之。出榻敎上曰,以戒酒綸音事,有所下敎者,承旨書之。傳曰,令藝閣刊印,京外史庫與內而政府·六曹·京兆·柏府·薇垣,外而八道·三府,分藏。出傳敎上曰,刊印時,本文則依諺解例,以諺字懸音懸吐而解,則如入啓草本,勿以眞書相錯事,分付,可也。諸臣遂退出。
上在昌慶宮。常參·經筵,以代理停。
南泰著達曰,大司憲金善行書批未下,執義金元行,持平李鳳祥·李世演在外,掌令李萬育·閔塾呈辭,今日以監察茶時之意,敢達。令曰,知道。
安達曰,明日毓祥宮擧動時,不可無本兵之長,而兵曹判書鄭翬良,再度呈辭留院矣。不得循例請牌,何以爲之?敢稟。令曰,牌招。
朴昌潤達曰,檢閱李東泰,由限已過,卽爲牌招入直,何如?令曰,依。
又達曰,內局提調趙榮國,鎭日違召,不爲行公,誠甚未安,卽爲牌招察任,何如?令曰,依。
安啓曰,因本院達辭,今此毓祥宮擧動時,侍衛不可不備員,都摠管海興君橿瓜滿,李以本職受由,副摠管李邦綏,軍門進去,具允明受由在外,侍衛將不得備員,在外及受由人員,竝改差事,依下矣。有闕之代,令該曹以在京無故人口傳差出,何如?傳曰,允。
兵曹口傳政事,以尹得載·慶興君栴爲都摠管,以李柱國爲副摠官,以金光白爲兼司僕將,以金光佐爲羽林將,以黃暹·安宗奎爲內禁將。
朴昌潤啓曰,今日拜表時,兩司當爲進參,而諫院多官,或在外·或陳書未承答,憲府則監察代行,雖無諫院,仍爲行禮之意,敢啓。令曰,知道。
傳于宋昌明曰,拜表,卽爲擧行。
傳于安曰,兵曹守宮,以頃日擧動時守宮爲之。
傳于宋昌明曰,編次人,使之入來。
朴昌潤啓曰,編次人趙明鼎,依下敎來待矣。
傳于朴昌潤曰,香室官員·書寫忠義,持祝文紙,與編次人,入侍于明政殿後。
安,以兵曹言啓曰,摠管有闕之代,口傳差出事,命下矣。判書鄭翬良,方在身病受由中,不得擧行之意,敢啓。傳曰,次堂爲之。
又以兵曹言啓曰,明日擧動時,領軍之將,當爲備員,而內禁衛將李泓,前任羅州營將,尹彝復,前任慶州營將,羽林將李昌重,前任忠原營將,兼司僕將張志豐,前任統虞侯,俱在任所,未及上來,竝今姑改差,卽爲口傳差出,使之備員侍衛之地,何如?傳曰,允。
朴昌潤,以內醫院官員,以都提調意啓曰,進上年例臘藥所入牛黃五十九部三分及加劑十二部,世子宮供上臘藥所入十部,嬪宮供上臘藥所入五部,合八十六部三分,進上各宮供上年例臘藥所入麝香一百九十四部二分,竝令戶曹及宣惠廳,卽爲依例進排,何如?傳曰,允。
大司憲金善行上書曰,伏以臣於向日,猥玷見帶之職,自顧人器,夫豈有一毫堪承之望?而適値國哀荐疊,上下悲隕之時,不敢言私。冒昧行公者,區區本情,實在進身於朝夕臨哭之班,而及其次對時迫,他臺有故,則又不得不抗顔入參。登筵論事,固知言不中窽,事必失宜,而妄謂將幕體統,格例甚嚴,無妄眚災,不宜自臣指斥,故果有不論訓將之失。而遂致大朝特加譴罷之命,雖因筵臣之陳此實狀,得蒙旋敍之恩,而不合臺職之狀,於是乎益著矣。反省慙恧,尙今未已,不意聖眷猥加,乃以曾所僨誤之蹤,復授從前非分之職,恩榮旣極,感祝之忱,雖難容措,廉隅亦大,去就之節,初無可論。守令署經,成命已下,冒死違召,無計承膺,意外鞫獄猝起,庚牌繼降。又復不暇他顧,蒼黃出肅,雖其事勢,固不可不然,而論其擧措,尤不勝恧縮。今則鞫事已了,惶愧轉甚,玆敢悉暴情實,仰于崇聽。伏乞離明,俯諒臣萬無仍據之情,特許臣卽日鐫削之恩,以張四維,以淸臺閣,千萬幸甚。答曰,覽書具悉。卿其勿辭,從速察職。
大司諫趙重晦上書曰,伏以日月迅邁,孝昭殿·徽寧殿因山奄過,成事已訖,率普號痛,曷有其極?伏惟大小朝誠孝出天,哀毁踰制,必多傷損之節,臣不勝區區憂慮之至。仍伏念臣於臺職,自劃有素,前後屢叨,一未承膺,此實通朝之所共知,而況新除,長於一院。地望尤別,有非宿趼之比,則寧有一毫趨承之望?而推鞫有命,義在沐浴,逃遁不得,蒼黃進參,以爲副急之用,而因仍盤礴,斷無是理,玆敢略陳短章,仰暴危懇。伏乞離明,俯賜諒察,特許鐫遞,以安微分,千萬幸甚。臣於目下事,有不容泯默,敢此附陳焉。近來國綱漸弛,人不畏法,妖惡之變,式月斯生,而豈有如述人之陰凶叵測者哉?噫,突入淸禁,肆然投章,稱以告變,驚動天聽,欲爲逞私之計者,究厥情狀,萬萬巧惡。雖無指名誣人之事,而上變不實,便是誣告,揆以邦憲,宜被應坐之律,而大朝酌處之命,遽下意外,此雖出於好生之聖德,而三尺至嚴,決不可容貸。伏願亟稟大朝,還寢成命,更令王府,嚴鞫得情,依律處斷焉。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。所陳,大朝旣已處分矣。爾其勿辭,從速察職。
丁丑十一月初四日午時,上御崇文堂西軒。編次人·香官·忠義,同爲入侍時,編次人趙明鼎,左承旨金時默,假注書任希孝,記事官尹光國·嚴璘,進伏訖。上命希孝召入香官,命金時默書孝昭殿晝茶禮祭文及徽寧殿晝茶禮祭文訖。香官金鳳著,忠義韓啓和,遂入侍。上曰,香官,持此祭文出去,兩殿祭文,一體書之。上命趙明鼎,讀諭卿宰綸音草本。上曰,印出時,音吐懸之,可也。明鼎曰,如經書諺解例,竝書眞諺文,何如?上曰,諺解中勿入眞書,以童蒙先習樣,雙註懸吐,可也。明鼎曰,出聞外議,則皆以爲作板本,然後可以久存云矣。時默曰,使兩南作板本,好矣。上曰,然矣。使兩南作板,可也,當書傳旨矣。若只以鑄字爲之,則或有得印者,或有不得印者矣。明鼎曰,鑄字則印十餘板後,卽爲毁去,故不得廣印矣。時默曰,頃日綸音,有分置諸司之敎,而獨政院·玉堂,見漏矣。上曰,添書,可也。上曰,諸臣少退,待令於漏局近處,可矣。作板事,使湖南爲之好矣。明鼎曰,此爲之不難,自京刊之,似好矣。上曰,然矣。使藝館爲之,可也。更入侍于徽寧殿。上命明鼎讀前後禁酒綸音草本。上曰,此文夜作,故多欠處,而頃日諭卿宰綸音,近來罕有之文也。上曰,令藝館木板刊印,莊于五處史閣,京而政院·玉堂·翰苑·春坊·政府·六曹·京兆·柏府·薇垣,外而八道·三府,分藏,而板本,藏于藝館。出榻敎時默曰,頃者傳旨中,明日擧動時,以明政殿仁政門爲之事,命下,而自下未知何以擧行矣。上曰,敦化門忘之,以仁政門誤書矣。上曰,明日動駕,自明政殿,由敦化門。出榻敎諸臣遂以次退出。
上在毓祥宮。常參·經筵,以代理停。
大駕入毓祥宮齋室後,政院·玉堂·藥房口傳問安。答曰,知道。
大駕展拜罷後,政院·玉堂·藥房口傳問安。答曰,知道。
安達曰,備邊司郞廳來言,今日賓廳日次,而動駕相値,頉稟。令曰,知道。
朴昌潤達曰,今日賓廳日次,而旣已頉稟,所當持公事入對,而動駕相値,頉稟。令曰,知道。
藥房提調臣趙榮國,副提調臣宋昌明啓曰,雪後寒緊,伏未審日間,聖體調攝,若何?憊眩之候,寢膳之節,亦何如?前劑入茶飮,已盡於昨日,臣等今日未動駕之前,率諸御醫入診,詳察聖候,議定繼進當否爲宜。臣等不任區區伏慮,敢來問安,竝此仰稟。答曰,知道。氣則一樣,湯劑加劑五貼以入,下敎日入侍,宜矣。
傳于安曰,百官·侍衛軍兵,毛具。
傳于安曰,內禁將安宗奎敍用。
傳于朴昌潤曰,道臣赴任前,參祭班,而帥臣亦參祭班耶?知入。
傳于朴昌潤曰,明朝禮判入侍。
丁丑十一月初五日。同副承旨南泰著留院,事變假注書金再郁守宮。南泰著達曰,都摠府郞廳來言,闕內各處入直軍兵等,夜巡檢云意,敢達。令曰,知道。又達曰,兵曹郞廳來言,闕內各處入直軍士等,夜巡檢云意,敢達。令曰,知道。
丁丑十一月初五日辰時,上具翼善冠·視事服,乘輿於明政殿月臺,詣毓祥宮時,行都承旨宋昌明,左承旨金時默,右承旨朴昌潤,左副承旨安,右副承旨鄭存謙,假注書金瑞應·任希孝,記事官李東泰·嚴璘,以次進侍。安曰,內禁將安宗奎,方在罷職中,而請敍之前,徑先出肅,推考,何如?上曰,勿推。敍用,可也。上遂詣毓祥宮下輦時,上曰,龍虎營及三軍門軍兵饋粥。駕前下敎上行展拜禮後,仍入齋室,諸臣遂退出。四更一點,上詣板位,行初獻禮訖。月城尉金漢藎行亞獻禮,永城尉申光綏行終獻禮畢。禮曹判書李益炡曰,笏記中無綴匙之節,請令大祝爲之,好矣。上曰,然矣。使大祝綴匙,可也。益炡曰,笏記中,亦無納神主一節,請令執禮呼之,何如?上曰,可也。上詣望燎位。上曰,此處則無庭燎鐵乎?益炡曰,無之云矣。傳曰,儲慶宮·毓祥宮庭燎鐵,具阿里金各二坐造備事,分付工曹。出傳敎望燎訖。上還入齋室,諸臣遂退出。
上在昌慶宮。常參·經筵,以代理停。
夜一更,月犯羽林軍星,月暈廻土星。
毓祥宮親祭罷後,政院·玉堂·藥房口傳問安。答曰,知道。
朝廷二品以上·六曹堂上·大司諫·宗親單子問安。答曰,知道。
南泰著達曰,明日常參,取稟。令曰,知道。
又達曰,領敦寧趙載浩箚子到院,而親祭正日,留院之意,敢達。令曰,入之。
傳于朴昌潤曰,禮判·騎判,竝入侍。
傳于安曰,諸司預備。
傳于安曰,侍衛揮項,百官暖帽。
備忘記,傳于朴昌潤曰,今日此心,一倍追慕,且執事乏人,參奉崔宗岳,特爲陞六。
大駕入彰義宮齋室後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
安,以兵曹言啓曰,在前經宿擧動時,大內巡檢等事,使入直兵曹·都摠府堂上,累次申飭事,例爲啓稟,分付矣。今亦依此擧行之意,敢啓。傳曰,知道。
又以兵曹言啓曰,依傳敎,隨駕禁軍駕後及標下軍兵等處,設粥以饋之意,敢啓。傳曰,知道。
又以訓鍊都監言啓曰,依傳敎,隨駕將校軍兵等處,設粥分饋之意,敢啓。傳曰,知道。
又以禁衛營言啓曰,因傳敎,本營留陣軍兵等處,設粥以饋之意,敢啓。傳曰,知道。
又以御營廳言啓曰,依傳敎,隨駕別抄及留陣軍兵等處,設粥分饋之意,敢啓。傳曰,知道。
丁丑十一月初六日辰時,上御毓祥宮齋室。禮·兵判同爲入侍時,禮曹判書李益炡,兵曹判書鄭翬良,左副承旨安,假注書任希孝,記事官李東泰·嚴璘,進伏訖。上曰,禮判,釐正望燎事於笏記中,付之守僕後還去,可也。李益炡曰,笏記中納神主一節,亦當添入矣。上曰,然矣。上下敎于鄭翬良曰,還宮時,歷臨彰義宮事,依前爲之。出榻敎翬良曰,當爲擧行,而依前以駕前駕後,排立作門,而都監爲先廂矣。上曰,然矣。諸臣退出。申時,上還宮,諸臣侍衛如儀。上至明政殿月臺,召宣傳官下敎曰,三軍門旣已饋粥,而亦爲解嚴耶?知入,可也。宣傳官南舜喆還奏曰,旣已饋粥而今方解嚴矣。上還入大內,諸臣·侍衛,竝退出。
上在昌慶宮。常參·經筵,以代理停。
夜三更,流星出柳星下,入艮方天際,狀如拳,尾長二三尺許,色白。五更,流星出大角星下,入乾方天際,狀如拳,尾長二三尺許,色赤。
南泰著達曰,明日常參,取稟。令曰,停。
又達曰,大司憲金善行,掌令李萬育·閔塾呈辭,執義金元行,持平李鳳祥·李世演在外,今日以監察茶時之意,敢達。令曰,知道。
藥房提調臣趙榮國,副提調臣宋昌明啓曰,昨日冒寒將事,侵夕還宮,伏未審夜來,聖體調攝,若何?憊眩之候,寢膳之節,亦何如?前劑入茶飮,連爲進御乎?臣等不任區區伏慮,敢來問安。答曰,知道。夜間氣則一樣矣。
宋昌明達曰,監察十三員內,未署經六員,而今此各陵殿冬至祭,無以推移分排,未署經監察,依例署前行公,何如?令曰,依。
傳于朴昌潤曰,禮判,使之入來。
朴昌潤啓曰,禮曹判書李益炡,依下敎來待矣。傳曰,來詣于明政殿後。
傳于朴昌潤曰,御製編次人,使之入來。
傳于安曰,儒臣編次人,來待于明政殿後。
朴昌潤啓曰,編次人具允明,依下敎來待矣。傳曰,入侍。
傳于安曰,校書提調,使之入來。
安啓曰,校書提調洪啓禧,依下敎來待矣。傳曰,入侍。
朴昌潤,以禮曹言啓曰,自前國恤因山後,魂殿,旣無各道朔膳進上封進之事,故依前勿封之意,已爲行關知委矣。卽接統制使移文,則本營所封初等生大口魚,兩魂殿循例封進。此是不審之致,而事係進上,何以爲之?敢稟。傳曰,捧入。
金時默,以戶曹言違曰,依令旨領議政李天輔,去九月·十月·今十一月合三朔祿俸,倉官,更爲輸送于本家,則以爲方在呈告中,不得領受云。祿俸又不領受,何以爲之?敢稟。令曰,令倉官,更爲輸送。
鄭存謙,以孝昭殿參奉,以入番宗室意啓曰,本殿參奉鄭錫達,身病尙此危重,參奉金鍾協,又以親病猝重,急時呈訴,勢不可强令仍直,入番,忠義李萬協,依例假官差下,鄭錫達差病間,使之輪回入番察任,何如?傳曰,允。
以京畿監司狀達,楊根等官居私奴崔順山等囕死燒死事,令于鄭存謙曰,囕死·燒死人等,令本道恤典擧行。
領敦寧趙載浩箚子曰,伏以臣本疾已痼,無復餘地,而入冬以來,痰入肩背,稍欲屈伸,酸疼難堪,加以落傷忒重,辛苦累日,而四體牽痛,轉動尤難,比因寒事猝劇,又得感疾,晝宵呻楚,委頓床席,昨今日大朝動駕時,俱未免闕禮,病裏惶隕,靡所容措。仍伏念臣之前後積罪如山,累蒙涵貸,而癃廢苟存,生不如死。今又虧分,尤合萬殞。玆陳引罪之章,敢瀆離明之下。伏乞睿慈,亟降威罰,以昭法紀,不勝幸甚。取進止。答曰,覽箚具悉卿懇。以疾未參,其何所傷?卿須安心勿辭,善攝焉。仍令曰,史官往諭。
戶曹參判金尙翼上書曰,伏以日月迅邁,徽寧殿練期漸迫,仰惟我邸下出天之孝,感時之痛,何以堪勝?時從陪班,仰瞻深墨之容,哀戚踰制,不瑕有傷損之節,區區犬馬之誠,自不能已。仍念臣猥膺專對之任,銜命遠出,寸忱如結。伏乞邸下,仰體惟疾之憂,深軫自護之道焉。顧臣見叨職任,有非虛帶往來者,玆從縣道,援例陳章。乞令該曹亟許遞改,公私幸甚。答曰,覽書具悉。日月流邁,冬序奄半,一倍罔極。書辭,令該曹考例稟處。
掌令閔塾上書曰,伏以天篤降割,聖母禮陟,纔踰旬月,而東朝殿下,奄又賓天,八域含生,普切痛霣,日月迅邁,虞卒已過,倏忽之間,冬序將半。伏惟我大小朝,撫時追慕之痛,益復罔極,哀疚過節,不瑕有傷,臣不勝悲結焦憂之至。竊伏念臣才識魯莽,言議拙劣,淸朝耳目之寄,已試無效,居常愧尤,已不可言。而且於年前待罪北幕時,道臣以本道凶歉,差臣督運使,使之運穀於嶺南,臣非不知移粟賑民之爲急,而適有采薪之憂,涔涔不省人事,雖欲强疾,末由起動,以是稽滯,至被嚴譴,投畀薄罰,非罪伊榮,分作塞外之鬼矣。聖度天大,旋蒙寬宥,恩敍繼降,獲備郞僚,追愆含恩,只有感泣而已。不意柏府新命,遽下此際,臣是何人,荐蒙恩數,至於此極也。固當蹶趨承,少伸叩謝之忱,而第玆風憲之職,與他自別,雖使言論風采,足以聳動一世者當之。猶且逡巡畏縮,況臣以庸懦之姿,重之以罪戾,其何敢揚揚就列,以貽一世之嗤罵乎?迺者,以守令署經,成命已下,而冒死違召,無計承膺,意外鞫獄猝起。召牌又臨,區區私義,不暇復顧,蒼黃出肅,而適値淸齋,控訴路阻,動駕在卽,不敢晏然在家,冒沒進參於駿奔之列。而論其廉隅擧措,尤不任愧忸之至,今始露章自劾。伏乞睿慈,亟削臣職,以重臺選,以安賤分,千萬幸甚。答曰,覽書具悉。日月易邁,兩陵因山已迄,成事奄過,哀慕罔極,攀號莫逮。爾其勿辭,從速察職。
江華留守金相奭上書曰,伏以不材賤臣,猥承重寄,待罪居留,今幾半載,而年衰病痼,一味憒憒,上而辜負恩遇,下而瘝曠職責。臣誠夙夜兢惕,惟俟早晩譴罰。卽伏承大朝傳敎,以酒禁慢忽,有重推之命,而辭旨極爲嚴截,臣於是惶懍震,五內失守。噫,惟玆禁酒之命,實我聖上爲世道爲民生之至意。況前後敷心之敎,勤摯鄭重,有可以感豚魚而透金石,則臣雖無狀,豈不欲仰體聖意?奉行令甲,而惟是威不足以使民無犯,明不足以有犯必發,旣不能奉揚聖化,仰裨從欲之治。又未能修明典刑,多有幸逭之民,不職之狀,於此已著,慢忽之罪,臣何敢辭?噫,朝令慢忽,是何等罪犯也?國有新令,上敎申嚴,而爲人臣者,不盡奉承之道,自犯慢忽之科,則揆之邦憲,合被重戮,決不可以問備薄罰,贖其罪也。且況北路前後道臣,旣以此竝罷,則臣何敢幸其獨免,而晏然於職次乎?臣老悖昏謬,百無一能。凡於保釐鎭撫之責,無一分裨補之效。至於令禁節目之間,亦不能恪勤奉將,致勤嚴敎,在臣私義,不可淟涊蹲冒。論以國體,亦宜速賜斥退,俾不至於大段狼狽矣,玆敢略控危懇,仰首嗚呼。伏乞离明,俯賜鑑諒,亟罷臣職名,仍治臣罪戾,以安私分,以昭法紀,千萬幸甚。答曰,覽書具悉。卿其勿辭,從逸察職。
京畿監司南泰會上書曰,伏以日月易邁,冬序奄半。伏惟我大朝曁我邸下,撫時攀慕之痛,益復靡極,而當此寒沍,朔望饋奠,躬親將事,不瑕有損傷之節,臣竊不勝區區憂慮之至。仍伏念臣,本以無似,濫叨藩寄,力綿而任重,恩厚而報蔑,居常隕越,如集于木,乃者以酒禁事,飭敎嚴截,至有越捧之命。臣誠惶懍震惕,益不知置身之所,臣於頃年,忝居出納之地,適當新令之初,仰聆玉音之諄復,俯讀絲綸之勤懇,欽頌贊歎。實仰大聖人所作爲,迥出尋常,而伊後待罪法官,分憂畿邑,輒以此事,視作禁條之第一,庶幾對揚休命。仰贊其萬一,則矧今一路承流之責,視前日不啻倍蓰,其恪奉禁令,毋替初心者,夫豈一日或懈?而惟其威不足以禁戢愚氓,明不足以鉤察奸習,誠不足以感孚雖頑,致使暋不畏法之民,不悛舊習。敢干重禁,靜言思之,莫非臣罪,論其溺職之律,臣合爲首,而畢竟置對,止於邑宰,在臣私義,豈敢以苟免爲幸,薄勘自恕,而晏然仍冒於職次乎?且臣簿賦脆質,素多疾病,自秋以來,奔走驅馳,殆無一旬調息之暇,宿患痰癖,因有闖發之漸近於陵園,奉審之路,大觸風寒,諸症越添,昨纔扶曳還次,而一味昏劇。反面義重而無由起動,秋務方殷而一任曠廢,病裏惶蹙,如負重何,玆敢仰暴微悃,冒瀆睿聽。伏乞离明,俯賜矜察,削臣之職,治臣之罪,以安私分,以嚴邦憲,千萬幸甚。答曰,覽書具悉。日月流邁,冬序奄半,一陪罔極。卿其勿辭,從速察任。
領議政李天輔上疏曰,伏以臣一息危綴,朝暮垂盡,而區區一念,惟冀及其未死,得解重任,鎭日尋單,已過六十度,而汔未蒙天日之明,曲賜俯察,使中書重地,一向委之於床簀殘喘,不生不滅,居然歲律已暮矣。臣抑塞悶鬱,罔知所以自措也。顧臣病狀,備悉於前疏,危形敗證,不敢每煩宸聽,而其無望復起爲人,非但通朝之所知,卽國人莫不知之。噫,臣受殿下知遇,夙宵自矢於心者,竊庶幾報效其萬一,故宜去不去,若將有待者,凡幾年矣。位居三事,自知匪分,則臣可以去而不敢去,前後罪釁,倖逭刑法,則臣可以去而不敢去,中間僇孱,都喪身名,則臣可以去而不敢去。蹲冒盤礴,蓋有進無退,不知臣心者,或責之以貪戀,或譏之以遲徊,而臣一任其譏責,受以爲罪,猶不知退者,誠不忍便訣聖明,其情可謂悲且苦矣。今不幸身嬰奇疾,僅存虛殼,去死如隔紙,反顧初心,撫躬流涕,嗚呼,其亦命也。臣若未及解職而一朝溘然,則人必從而罪臣,曰夫夫也。至死而貪戀,至死遲徊,畢其命於寵位而後已云爾,則是豈臣本心而其爲淸世之羞大矣?然此猶不足道,殿下獨不念國事乎?目今民憂,何如?國勢,何如?而近來時氣乖常,上天之告警,人不勝懍然驚愕。當是時,使殿下獨憂於哀疚之中。而如臣無狀,忝在元輔,伏枕昏昏,殆不省身帶何職。臣罪至此,尤合萬死,一味泯伏,恭俟處分,而一日二日,天聽愈邈,玆敢不避瀆擾,瀝血申籲。伏乞聖慈,俯察臣將死之命,有足哀憐,特賜開許,俾得遂其分願,安意待逝,則臣雖死之日,猶生之年也。臣無任崩迫泣禱之至。批答。見筵說
丁丑十一月初七日巳時,上御崇文堂西軒。禮判入侍,編次人追後入侍時,禮曹判書李益炡,左副承旨安,假注書任希孝,記事官李東泰·嚴璘進伏訖。上曰,承旨書之。傳曰,咫尺望養正齋,此心罙切,其父已老,其所勤幹,亦已知之,侍直尹東晳,特爲陞六調用。出傳敎李益炡曰,乙亥至月,行司直趙明履卒逝時,傳敎中,纂修竭心,擔當書啓稽奏,今乃施賞,人爲古人,予用愴焉。先賜其帖,特賜其馬。以示予意,日後致祭時,以此添入事,分付知製敎事,傳敎之後,卽因傳敎,別賜致祭。而御製祭文,無添入以下之事,其後小朝,循例致祭,本家有故,尙未擧行。而今年三月所下傳敎中,凡致祭,例稟元良擧行。此後非曾經師傅,而若有大殿致祭之事,則勿爲疊行,定式事,命下矣。趙明履家,旣行大朝致祭,則其循例致祭,不當擧論,而祭文中,添入成命,亦無所施,何以爲之?敢稟。上曰,旣已特命致祭,則元良循例致祭,不必疊行。而當初傳敎中,亦有祭文中措辭添入之敎,今以大朝致祭擧行,可也。出擧條益炡曰,去四月本曹草記批答中,外方朔膳外,三名日物膳,三年內勿封,凡名日進上,以素件封進。今番勿封交年所封雲觀符作太僕菖蒲,三年內一體勿封,內局所封臘藥醍醐湯玉樞丹外,一體三年內勿封事,傳敎矣。司圃署所封來冬至正朝立春各色長音菁草進上,兩魂殿·大殿·世子宮·嬪宮,何以爲之?而各名目,政府·六曹物膳,依聖敎勿封,掌苑署所封兩魂殿·大殿,立春物膳,亦何以爲之乎?此則竝皆節日進上,自下不敢擅便,敢此仰稟。上曰,依前封進事,分付,可也。出擧條傳曰,東朝進上臘劑,頃者下敎時,旣命封進,而本院則不知都提調稟之,故予以忘焉,命勿封矣。今聞其時下敎,乃覺其誤,伊後擧條爻周,依初下敎封進事,分付。出傳敎安曰,臣以頃者使行時,事有難處者,惶恐敢達矣。臣之行中包銀,則未免全空,而公費則與前無異。以此首譯至於負債敗家,而此則分義猥屑,臣不敢仰陳,而至於不虞備銀六百餘兩,在燕時,不得不公用,而自下直請蕩減。事體惶悚,故臣等還到江後,以不虞備六百餘兩,譯官李挺禧等處,公用次貸下之意,已爲狀聞矣。今聞自箕營,移關秋曹,方拘囚首譯,刻期督捧云,旣已公用。又爲狀達,則今乃責捧於譯官,事涉如何?令廟堂稟處,何如?上曰,一倂蕩減,可也。出擧條上曰,敎學廳來待乎?曰,然矣。上曰,趙學天使之入侍,而中官誤傳以敎學廳矣。傳曰,趙學天召待之命,誤傳敎學廳,當該中官,今方下敎,初下敎卽爲爻周。出傳敎上曰,趙學天,不爲入直於陵所,而若在家,使之入來,可也。傳曰,守僕金處安,曉解禮文,自封園時,至今番連爲執事,與本宮執禮守僕李錫祚,依他守僕例,加一資。出傳敎上曰,此傳旨,則勿出朝報,可也。傳曰,莫中進上草記,中官奄置不奏,當該中官,從重推考。出傳敎上命希孝,召入編次人具允明。允明進伏。上曰,綸音草,持來耶?允明曰,持來矣。傳曰,大臣之章,初三日聞入,欲見而忘之。今已多日,中官掩置,不爲提醒,事之昏謬,莫此爲甚,當該中官,令該府處之。出傳敎答領議政李天輔疏曰,省疏具悉卿懇。噫,此何時也?君,亦若何?謂其時可謂寒心,謂其君衰耗轉甚,卽此一事推之,相批之不經宿。乃古事,而噫,近者已冷方寸,爲國焦心,於食於息,亦幾忘焉,故其欲答也。一日二日,至于三日,中外若不曰非敬大臣,則想必曰倦勤。噫,此兩目,雖非予意,予何辭焉?推此觀之,小子方寸,若何?噫,卿晩年登科,知卿亦晩,可謂知之晩矣,用之晩矣。而爲國苦心,可質神明,執心公平,上下共知。噫,使卿爲鹽梅之首。噫,莫云時象之小靜,湯之日新,豈德不足而然哉?此等之時,君與相,益加勉勵處,卿若曰已治而欲休,此乃不諒也。其猶懍焉,意欲休也,此非其時也。至於卿恙,調攝已久,自可勿藥,設或尙不快愈。吁嗟,相職,非奔走之謂,古有臥閤論道,辭單入于元良,故莫知其數。今聞將近七十度云,雖無卿章,日欲敦勉,卿章適上。噫,今予方寸,其何多諭?噫,但君臣猶父子,親老不遠遊,禮記所云,其君若是衰耗,雖微官庶僚,義不敢任其悻悻,況股肱元輔乎?今日又思,恐或又忘,上食纔畢,不釋其衰,命承宣宣諭,而仍令偕來。噫,誠之不足,已若此,其何望憣然卿心,而爲國此心,可質彼蒼,卿須體君臣之大義。顧小子之慇懃,亦效古人鞫躬之義,安心勿辭,其卽偕來,用副其望。仍傳曰,遣承旨傳諭,與之偕來。允明讀前後戒酒綸音訖。諸臣以次退出。
丁丑十一月初七曰酉時,上御居廬廳。編次人·儒臣入侍,校書提調·齊陵參奉,同爲入侍時,編次人具允明,校理尹得養,修撰李錫祥,校書提調洪啓禧,左副承旨安,假注書任希孝,記事官李東泰·嚴璘,進伏訖。上曰,承旨書之。傳曰,闕中入直,何等重也,而夜未深而放恣昏睡,事之無據,莫此爲甚。十人中時仕一人,令該府處之,其餘九人,令攸司科治。出傳敎上曰,參奉趙學天入侍。出榻敎上曰,趙學天,尙待令於閤外耶?使之明日入來,而中官又誤傳矣。傳曰,莫重下敎誤傳,當該中官,令金吾從重勘處。出傳敎上命趙學天進前。上曰,養正齋,欲畫來以看矣。畫員當送之,須模畫以入,可也。命學天先退,具允明持綸音草進前曰,綸音題目,何以爲之乎?上曰,以戒酒綸音爲之,好矣。洪啓禧曰,日昨得見綸音草本,以文字懸吐,而姑未及成矣。上曰,眞諺書,何以爲之乎?啓禧曰,諺文則以二行刻之,然後可爲曲盡矣。冊字紙頭井間,作三層,當書於極行者,書於上層,綸音則始書於中層,題目則書於第三層,好矣。上曰,好矣。上命允明,讀綸音,至酒甚於色。啓禧曰,若私家文字,則雖可用之,而王言則用如此言,大體,似如何矣?李錫祥曰,不必改之也,酒果甚於色矣。上曰,酒一盞痰一盞之說,是矣。其目下之害,甚於色矣。讀至公私賤。上曰,嚴刑二字,似如何矣?何必嚴刑而後,可乎?錫祥曰,必嚴刑然後,可矣。啓禧曰,臣以酒禁事,欲仰達矣。近來酒禁蕩然,故臣常慨然矣。頃見宣傳官摘奸事,喜不自勝,有若初下令時矣。頃者臺臣,以太廟用醴事,有陳章者,故臣則以爲不然矣。古有用玄酒之禮,則用醴有何妨乎?上曰,上書者,誰也?啓禧曰,李敏坤也。上曰,其時陳書於東宮,故予未知之矣。啓禧曰,臣於筵中,以南草髢䯻事,一欲陳白,而酒禁一事,尙未行,故不欲附陳他說矣。酒誥有予其殺之語,立法之際,不可不嚴。而伏聞自上不許譏察云,譏之一字,乃是周禮之法,恐不可一切防塞矣。上曰,曾以加䯻事,禁吏,脫其蓋頭云,禁吏誠有弊矣。有時遣宣傳官,此亦譏也。啓禧曰,有秋殺春生之義,有譏察然後可矣。允明曰,臣待罪京兆,而姑未遽然出禁矣。廉察如宣傳御史,則必無弊端,而若出禁吏,則安得無弊乎?啓禧曰,惟在擇人矣。允明曰,何以擇之乎?臣意則雖士夫家廊底,若有酒則其一洞之人,必皆知之矣。雖破洞破契,各出三所任,使之進告,而或有從他見捉,則此乃所任輩,知而不告者也。以本律罪之,則似無弊端,亦勝於禁吏矣。上曰,部官,便同字牧之任,有時摘奸,可也。允明曰,部官雖如是,終不如五家統矣。啓禧曰,五家統甚煩瑣,以十數家合出一所任,好矣。上曰,好矣。啓禧曰,如此則不必用禁吏之譏察矣。傳曰,莫重將任,豈可曠焉?新除關西帥臣,其令卽爲辭朝。出傳敎上命啓禧·允明先退。上命得養·錫祥,分讀周禮訖。上曰,文義,無可聞處矣。得養曰,樂記則不可知矣。上曰,樂記,非卽景也。上曰,儒臣上下番,久爲入直矣。錫祥曰,無替直之人也。傳曰,玉堂不備,未有甚於近日,政官待朝牌招開政,以在京無故人備擬,副校理李心源,修撰洪良漢,復命日子杳然,今姑許遞,一體擧行。出傳敎上曰,大提學上書耶?曰,再次上書矣。傳曰,大提學尹鳳朝,今聞再次陳章云,其涉過矣。從重推考,待開門牌招察任。出傳敎上曰,洪景海似可還矣。曰,俄聞重臣言,近間方出沒云,非久似可還來矣。上曰,京畿一道,不知御史之往於何處,而必生怯矣。諸臣退出。
上在昌慶宮。常參·經筵,以代理停。
未時,太白見於巳地。
南泰著達曰,明日常參,取稟。令曰,停。
又達曰,大司憲金善行,掌令李萬育·閔塾呈辭,執義金元行,持平李鳳祥·李世演在外,今日以監察茶時之意,敢達。令曰,知道。
以領議政李天輔六十四度呈辭,令于南泰著曰,安心調理。
南泰著啓曰,左議政金尙魯,右議改申晩,以禮部咨文,有稟達事,來詣請對矣。傳曰,左·右相入侍時,工判同爲入侍,左右相,待下敎來詣于明政殿後。
傳于南泰著曰,左石相·工判,入侍于明政殿後。
南泰著,以侍講院言達曰,本院新除授弼善李星慶,自鄕纔已入來云,卽爲牌招察任,何如?令曰,依。
吏批,有政。判書李呈辭受由,參判金致仁進,參議趙明鼎進,右副承旨鄭存謙進。吏批啓曰,玉堂及春坊闕員,今當差出,而擬望之人乏少,相避·外任,竝擬,何如?傳曰,允。又啓曰,江界防禦使,今當以武臣差出,而邊上重任,不可不各別擇差,他道未準限守令,未赴任守令,竝擬,何如?傳曰,允。又啓曰,新除授高山道察訪李秀逸呈狀內,與前官有査家應避之嫌,斯速遞改云,旣是交承相避,則在法當遞,依例改差,何如?傳曰,允。以洪梓爲校理,以宋瑩中爲修撰,以趙爲副修撰,以洪景海爲兼司書,以李爲左副賓客,以李仁培爲吏曹佐郞,以金漢老爲軍資正,以金挺藎爲軍器僉正,以趙恒彦爲司饔直長,以許紞爲司圃直長,以尹景祖爲孝陵別檢,以洪若水爲江界府使,以尹冕東爲唐津縣監,以李亨逵爲吏曹正郞,以張胤祿爲孝章墓守衛官。待敎單金和澤,校書博士單金鳳著,兼春秋單張聚五,治腫敎授單朴泰均,兼喬桐府使單韓德弼。右賓客李,左副賓客李成中。
兵批,有政。判書鄭翬良病,參判趙載洪呈辭入達,參議李萬宗入直進,參知李昌儒進,同副承旨南泰著進。副護軍安宗奎·金世選,副司直趙·李心源,副司果洪良漢·李以材。
南泰著,以刑曹言啓曰,犯釀定配罪人別單中,金宗煥,令京兆考籍以報後,幼學則停擧,常漢則爲奴事,付標,啓下矣。移文京兆,相考帳籍,則金宗煥,非幼學,乃是武科出身,旣是出身,則無可停擧,又不可爲奴,事當施以十年禁錮之律,而臣曹不敢擅便,何以爲之?敢稟。傳曰,此等之人,雖不禁錮,十年之內爲何乎?旣施懲勵,勿論。
金時默啓曰,臣敬奉聖批,傳諭于議政府領議政李天輔所住處,則以爲瀝血哀籲,區區至懇,竊庶幾天日之明,俯賜矜悶,而卽者近密之臣,臨宣聖批,十行絲綸,反覆勤摯,聖意藹然,溢發於辭敎之外,有足以泣豚魚而透金石。臣神識昏瞀,殆無省覺,而其秉彛之根於心者,猶有未盡泯者,讀一字不覺一涕嗚咽而不成聲也。噫,今日豈臣可去之時乎?仰瞻天顔,寶算晩暮,則臣不可去也。顧念國事,聖心憂勞,則臣不可去也。三時哭泣,哀慕過節,群情凜然焦迫,則臣又不可去也。況臣旣無情勢之可以自疎於明時,且無踪地之可以自阻於聖朝者,則臣何忍懷便訣之心哉?不幸一病沈痼,死亡無日,是所謂命之窮也,天之廢也。飾巾待盡,萬念俱空,只有一腔耿結,不能瞑目而歸者,受恩如天,圖報無地,生爲辜負知遇之人,死爲辜負知遇之鬼,臣情到此,寧不悲哉?臣之未覲耿光,今幾月矣。身委床簀,心懸宸極,一登文陞,已矣無望,病裏悽霣,惟願速死。誠意淺微,不能孚感天心,是莫非臣罪,而聖諭諄懇,以未卽賜批,反咎聖躬,有若誠禮之不足者然。聖恩愈隆,臣罪愈大,臣之病狀危綴,僅存一縷,卽承宣之所目擊,召命之下,末由起動,伏枕兢惶,恭俟鈇鉞之誅云矣。臣旣承偕來之命,姑爲仍留之意,敢啓。答曰,罄竭心曲,冀卿幡然,誠淺齟齬,非徒莫回,尤爲漠然,只自恧焉。良欲無語,惟卿顧今日之國事,憫小子之衰耗,强力偕來,臥閤共濟事,更爲傳諭,期於偕來。
大提學尹鳳朝上書曰,伏以臣之前後籲急,率以病爲辭,臣亦自知其猥越支離,而一書再書,瀝盡肝血,猶不敢止者,臣非樂爲,誠不獲已也。情雖危告,懼甚瀆擾,臣尤死罪。噫,人之所以爲人,惟精神與筋力耳。今臣此病,精神無以管檢一身,筋力無以運用四體,委席忘起,長時尸居,縷息之泯絶,特在朝暮間矣。其可以生人之事責之乎?臣之言病,實非臣之私言,大夫國人,皆言臣病甚急,臣之癃病也。其輕重淺深,卽此可知,雖不敢每陳形症,仰浼睿聽,而斯疾之可强不可强,不待臣言,便有一世之公論矣。只緣臣忱誠無素,未能孚格於离明之下,再控哀懇,輒視以朝紳引疾丐免之例諸,尙靳褫鞶之恩,每奉睿批,悶蹙抑塞,尤不覺病情之轉加也。噫,臣雖無似,亦嘗歷事三朝,今將老病死矣。何忍以浮實之事,欺情之言,假飾文字,猥費張皇,厚誣崇高之聽,自陷不誠之科乎?此殆臣死期將迫,忽叨匪分之寵命,貽累聖簡,致損國體,皆臣之罪,而亦臣之命也。抑有所痛恨難瞑者,半生窮畸之蹤,到今垂盡之日。又將爲孤恩負國之身,悠悠天地,此何人斯,念及於此,寧不悲且慼哉?目下病勢,苟有一半分自力之望,而猶且如是爲說,則天必殛之。去就一節,更無可論,職名未銜之前,無非臣悚息待勘之日,虛帶隆任。今又月易,一息猶存,罙增兢惶,經營屢日,艱辛倩搆,更擬祈免之際,忽伏承大朝所下特敎,至有重推牌招之命,臣之惶悚罔措,於是乎尤一倍矣。以我大朝日月之明,猶未盡燭臣癃廢無用,至此之甚,必欲責勉,俾開進身之路,而其於疾病之來,雖欲拚死,有不可得矣。病旣難强,罪尤罔赦,嶺海鈇鉞,惟處分是俟而已,玆敢流涕陳懇於嚴廬哀疚之中。伏乞睿慈,俯諒臣老病實狀,特垂憐愍,亟削臣官銜,仍治臣辜犯,以振頹綱,以安危喘,公私不勝不幸。答曰,覽書具悉。卿其勿過辭,從速察任。
禮曹參判金相福上書曰,伏以臣伏奉日昨大朝飭敎,臣以前任江華府留守,慢於禁酒之令,被重推之罰者,臣誠惶隕,靡所容措。惟我殿下,深軫酒害,立法以禁之,罷酒房,大內之供,宗廟之祭,代用醴酒。凡厥臣庶,孰敢不祗承敎條,而猶然違法者多,此則有司之罪也。臣分司奉令,旣未能期月而使無犯焉,其所論配,亦止於一,則臣罪固已自訟之矣。問備薄勘,曷足爲懲,是宜另行重譴,以彰其慢也。且臣所被風痺,無望陳力,頃者辭書,猥有陳懇,而臣之病阻軒陛,居然半年餘矣。區區竊不勝犬馬之誠,日前謹拚死詣闕,祗肅恩命矣。魂殿陪祭,微分粗伸,廣庭聽諭,天顔獲瞻,且悲且榮,殆忘危疾之纏身,及夫退出,精神昏眩,如在風舟之中,此必寒氣外襲,風氣內動而然也。繼値動駕,匍匐班行,臣固自危,人亦見愍,近日之日不甚寒,而數番趨造,已見有添加之兆,如更奔走衝冒,其重傷無幸,可立以待也。貪榮忘生,臣實爲恥,天地之仁,本自好生,欲乞睿慈垂憐,持許置散,蒙恩調攝,復爲完人,則臣當筋力所及,不憚燥濕。臣方請前日溺職之罪,而又不敢以支離病狀,附煩呼籲,情緣懇迫,跡涉僭猥。伏惟邸下,竝賜照察,亟削見職,重勘前慢,以警群工,仍命勿復檢擬,使癃痼之賤,獲蒙生成之澤,千萬幸甚。答曰,覽書具悉。卿其勿辭,從速察職。
弼善李星慶上書曰,伏以惟天篤降凶割,聖母禮陟,甫翼月而東朝仙馭,奄又上賓,普率號痛,曷其有涯?日月迅邁,因山倏過,成事已訖,冬序且半,伏惟我大小朝,誠孝出天,追慕彌深,哀毁踰制,傷損必多,臣竊不勝區區焦慮之至。臣性鈍才魯,素無學術,今此离筵勸講之任,殆同僬僥之擔萬石,顚仆狼狽,必無一幸,雖欲强之而不可得,顧以恩召遠辱。分義是怵,不敢偃伏鄕廬,昨始舁疾上來,而冒寒跋涉之餘,患感特重,廢食委頓,殆不省事,以此病形,進身無路。且伏聞臣之自臺官而移擬是職,大違政格,致有物議,旣謂之違格,則職固不當得而得也。必遞之義,至此而尤較然,去就一節,更無可論,玆於庚牌之下,末由承膺,力疾隨詣,短章申暴。伏乞离明,俯賜諒察,亟令鐫改臣職名,仍治臣逋慢之罪,以肅朝綱,千萬幸甚。答曰,覽書具悉。誠孝淺薄,遭此罔極之痛,五內崩折,而日月易邁,兩陵因山焂過,成事已訖,冬序將半,衰慕莫逮,一倍罔極。爾其勿辭,從速察職。
丁丑十一月初八日申時,上御居廬廳。左右相請對入侍,工判同爲入侍時,左議政金尙魯,右議政申晩,工曹判書尹得載,同副承旨南泰著,假注書任希孝,記事官李東泰,嚴璘進伏訖。金尙魯曰,頃者動駕之日,徹夜將事,侵夕還宮,聖體,若何?上曰,一樣矣。申晩曰,近日日氣,昨溫今寒,頗乖常矣。茶飮連爲進御乎?上曰,服之矣。尙魯曰,近間日氣大體則頗寒矣,冬至祭享,則攝行,何如?臣切爲伏望矣。上曰,冬至雖隔數三日,而予心則欲於其間,又有一祭享矣。晩曰,頃日擧動時,伏見耳掩之進御,於心不勝歡喜矣。上曰,予則不欲着之,而於百官·軍兵可悶,故不得已進御矣。上命尹得載進前。上曰,儲慶宮望燎鐵,何以爲之耶?其制樣,亦何如?稍廣之乎?得載曰,依下敎爲之矣。上曰,孝章廟·懿昭廟,一體造送,可也。命得載先退,仍命諸臣少退,夕上食後,更爲入侍。尙魯曰,北京咨文,自義州謄書入來矣。以三條問之,而見其日字,則先來者,十月十一日,後來者,九月十四日矣。上曰,何如是來耶?尙魯曰,此是後來者,先發而然矣,其三條,則以往於何處,殺於何處,置屍於何處,問之矣。上命南泰著,讀按覈使問目措辭。上曰,頗瞭然矣。尙魯曰,明快矣。上更命讀罪人輩供辭。上曰,趙自永,自稱爲國承服云,誠難者矣。尙魯·晩曰,誠然矣。上曰,彼咨文,何以爲有違錯耶?尙魯曰,彼以爲被死二漢,皆年少,而自永等稱老字,此爲可疑,且其日字違錯云矣。上曰,日字之違錯則不怪矣。上曰,吉林將軍,何爲而如是耶?尙魯曰,大抵吉林將軍,欲示詳明之意,非故欲生事而然矣。上曰,厥漢輩入送於北道,姑爲囚置,何如?尙魯曰,入送於北道,好矣,而本邑則頗遠矣,囚置於咸興,似好矣。上曰,承旨書之。傳曰,更査旣畢,趙自永等卽送于咸鏡監營,囚待事,令備局卽爲分付于兵監營。出傳敎尙魯曰,咨文則別無可爲之事矣?上曰,然矣。尙魯曰,北道犯越罪人按覈後,撰出奏文,別定齎奏官入送事,頃已定奪矣。今則按覈使狀本來到,所當依此擧行,而更思之,來頭擬罪時,當有奏文,以一事而再有奏文,似涉長大。今番則以咨文,定齎咨官入送,恐爲得宜。咨文,令藝文提學與弘文提學,相議撰出,齎咨官,分付譯院,以秩高譯官,另釋以送,何如?上曰,依爲之。出擧條上曰,一譯官足矣。各別擇送,可也。尙魯曰,今月十六日,爲次對日次,而前日伏承嚴敎,尙今惶悚矣。今番則日字,少爲進退,何如?上曰,姑觀之,當爲下敎矣。尙魯曰,北關今年又告歉,民事誠可慮,而鏡城入於尤甚矣。新除授鏡城府使李運海,當災邑營大賑,似非其才。且以擇人之道言之,此邑之作堂上窠,恐勝於堂下窠矣。上曰,兩稟故以堂下下敎,今聞所奏,誠是而堂上窠,若不擇擬,則不若堂下,目今濫除,堂下尤甚,以堂上窠爲定,李運海,其時心以爲如何而點下?今覺本府之大歉若此,其不另擇,宜飭銓官,從重推考。出擧條上曰,鏡城府使,欲擇差,誰可合者?卿等試思之。尙魯曰,未能猝然思得矣。第金光國善治矣。上曰,好矣。更有何人乎?尙魯曰,任鏡觀,似可合矣。上曰,今欲特除者,非指此等人也,更思其他,可矣。晩曰,特除果自別矣。上曰,承旨望誦之。尙魯以任師夏·金始煐·沈鑧等,仰達。上曰,始煐,好矣。尙魯曰,年老矣。上命希孝持入文臣座目及侍從官案,親爲披覽曰,鄭夏彦,何如?尙魯曰,果好矣。傳曰,行副司直鄭夏彦,鏡城府使除授。出傳敎上曰,木紙單子,改書以入。出榻敎上曰,左·右相進前,上下敎縷縷。尙魯·晩曰,臣等當以此陳于小朝矣。上曰,請諡雖不用,豈可棄之乎?書之別冊,藏于史庫,可也。晩曰,當作冊子,井間以書,好矣。上曰,然矣。不必以某廟號書之,只以某年所請之諡,書之,可也。上曰,金致仁,方爲提調耶?使之主管,可矣。尙魯曰,當分付矣。南泰著曰,冬至問安與大祭問安,各爲之似宜矣。上曰,何益乎?表裏物膳,亦無之矣。尙魯曰,群下之情,自不得不然矣。上曰,明政殿庭,大祭問安罷後,各爲問安,可也。尙魯曰,臣伏見領相疏批,敦勉勤摯,臣喜不自勝矣。聞領相病,頗少間云,各別敦勉,好矣。晩曰,領相爲廟堂主人,而久無主人,誠可悶矣。上命泰著讀偕來承旨書啓。上曰,領相之言,病太過矣。上命書偕來承旨,金時默書啓批答訖。見日記諸臣退出。
上在昌慶宮。常參·經筵,以代理停。
夜四更,流星出參星下,入西方天際,狀如拳,尾長五六尺許,色赤。
朴昌潤達曰,明日親祭齋戒,再明日親祭正日,此兩日常參,頉稟。令曰,知道。
南泰著達曰,大司憲金善行,掌令李萬育·閔塾牌不進,執義金元行,持平李鳳祥·李世演在外,今日以監察茶時之意,敢達。令曰,知道。
以領議政李天輔六十五度呈辭,令于朴昌潤曰,安心調理。
以吏曹判書李三度呈辭,令于朴昌潤曰,加給由。
南泰著,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
朴昌潤,以弘文館言達曰,新除授校理洪梓,修撰宋瑩中,竝卽牌招察任,副修撰趙,時在京畿永平地,經筵入番事緊,請斯速乘馹上來事,下諭。令曰,依達。
傳于朴昌潤曰,明日親傳香時刻,以辰正三刻爲之。
傳于南泰著曰,元良,初五日次對未行,次對,今日爲之。
南泰著達曰,今日次對爲之事,命下矣。兩司除在外·呈辭受由外,不爲行公人員,竝卽牌招,以爲推移入對之地,何如?令曰,依。
南泰著達曰,卽者備邊司郞廳,以大臣意來言,今日雖非日次,而依大朝下敎,臣等率諸備堂,來會賓廳矣。令曰,大臣·備局堂上引接。
傳于南泰著曰,十六日備局入侍,進行於今日,而次對罷後爲之。
傳于南泰著曰,守令·邊將,今日入侍,同爲入侍。
傳于朴昌潤曰,大臣以下,來詣于明政殿後。
朴昌潤達曰,大提學尹鳳朝,特敎申飭之下,不爲膺命,事甚未安,卽爲牌招察任,何如?令曰,依。
傳于朴昌潤曰,儲慶宮大祭及冬至祭,兼行,而毓祥宮大祭,旣已進行,冬至祭似當擧行,而不爲擧行,事極駭然。曾有冬至茶禮之例,獻官單子及香室單子祝文,亦爲書入,明日親傳香時,一體擧行,獻官以月城尉差定,執事以崔宗岳,付軍職塡差事,今付。
朴昌潤,以侍講院言達曰,本院新除授弼善李星慶,書批已下,卽爲牌招察任,何如?令曰,依。
南泰著,以義禁府言達曰,平安·全羅·江原三道監司狀達據刑曹粘目內,价川前郡守鄭德載,康津前縣監李顯祚,橫城前縣監玄光宇等,移本府處之事,達下矣。李顯祚,今方待令於本府,卽爲拿囚,而鄭德載,時在平安道鐵山地,玄光宇,時在黃海道延安地云,依例發遣府書吏·羅將,竝拿來,何如?令曰,依。
兵曹判書鄭翬良上書曰,伏以臣,以迂愚謬當重任,嚴命所迫,逃遁不得,旣黽勉三朔矣,旣行一大政矣。於體於例,理宜遞免,而再告纔入,召牌旋降,陪扈事嚴,臣不得不惶恐承命,然仍因蹲冒,豈臣之情也哉?夫西銓爲政之難,比東銓雖稱有閒,然其取舍之必由公正。辨別之必用鑑識,則蓋無二規,而至於調遷,當先勞久差遣,不失厚薄,俾仕當其序,人得其分者,政例卽然,而名色旣象,猥瑣居多,所以平停物情,調適輿論者,其難視東銓,抑又甚焉。臣之庸碌,其於素昧之鑑識,則非可學而能者,而其所謂公正者,則臣實隱之於方寸,區區不敢不勉焉企及,而及夫政紙之出也。臣固自檢而不滿於臣眼者多矣,武士之失望,公議之不叶,可推而知也。臣雖欲貪戀榮祿,苟然盤礴,其可得乎?仍念臣,本有萬萬難冒之情,亦自有萬萬難强之病,而盡力驅策,計日苦企者,唯以了當春夏考績事,爲臣準瓜之限,而始可以言其情病,實非隨例飭讓之爲也。噫,歷數卿班,環顧一世,寒門弱植,四無攀援,莫臣若也。諛才賤識,百無寸長,莫臣若也,而冥升濫躋,饕餕華膴,亦莫若臣也。夫東西銓衡,進退人物,國之重任,無過於斯,而兩年之間,節次遍歷,若固有之。假使臣眞有可堪之實,雨露之澤,若是其偏,滿盈之忌,豈無自召?臣賦性偏拙,受福且薄,半生杜門,罕接世事,權要一路,初非夢想所到,而匪分叨冒,秪益一身之烖。夙宵懍懍,如集于木,誠不知稅駕之所,尤況本職爲任。在臣本色,全不着題,而操持未固,辭遜不力,遲徊偪側,罪戾愈積,百爾思量,惟有一去而後已,此卽臣當遞之實情也。至若賤疾實狀,源委已痼,蒲柳之質,未老先衰,平居視陰,喘喘度日,塊癖一症,尤係危惡,有時急發,頃刻欲絶。日前親政入侍時,匍匐凜綴之狀,筵臣之所共日覩,以此症形,其不可久處劇務,以致公私之狼狽亦明矣,此卽臣當遞之實病也。噫,難冒之情如此,難强之疾如此,而不能積誠懇籲。以冀生成之恩,猶復淟涊濡須,決性命而不知返,則此政鄙夫之無廉恥者,臣雖駑下,豈忍爲此?伏惟离照至明,無微不燭,睿慈至仁,無物不遂,若臣肝血之懇,宜在曲察而矜許之也。欲望將臣職名,亟行鐫解,俾殘喘賴以少延,重務不至再僨,千萬幸甚。答曰,覽書具悉。本兵之任,緊且重焉。卿其勿辭,從速行公。
丁丑十一月初九日巳時,王世子坐時敏堂。大臣·備局堂上,引接入對時,左議政金尙魯,右議政申晚,訓鍊大將金聖應,御營大將洪鳳漢,行司直李鼎輔,戶曹判書李宗白,副司直金漢喆,禁衛大將具善復,司直申晦,吏曹參判金致仁,校理尹得養,同副承旨南泰著,假注書任希孝,事變假注書金再郁,記事官李東泰·嚴璘,進伏訖。金尙魯曰,近來日氣乖常,睿候,何如?令曰,一樣矣。尙魯曰,感氣,何如?令曰,少愈矣。尙魯曰,頃日明政殿庭,久立板位,誠伏悶矣,其夜酷寒,感候無所加乎?令曰,進服湯劑後,少愈矣。申晚曰,大朝氣候,何如?令曰,一樣矣。尙魯·晚,持公事進前曰,此全羅監司洪麟漢狀達也。備陳今年綿農凶歉之狀,仍以各樣軍布身布錢木,參半上納事,令廟堂稟處爲請矣。朝家之視軍民,京外一也。如此之歲,參半上納,殊涉兩便,依狀請施行,何如?令曰,右相之意,何如?晩曰,道臣參半之請,可謂兩便,左相所達,好矣。令曰,依爲之。出擧條尙魯曰,此亦全羅監司洪麟漢災實分等狀達也。珍島一邑,置之尤甚,海南等五邑,置之之次,全州等四十七邑,置之稍實,而京外各司所管各樣舊逋·奴婢身貢·敗船極劣米,尤甚邑停捧,之次邑分數捧上事,請令廟堂稟處矣。分等,依狀請施行,而舊逋中還上,則旣因大朝傳敎,乙亥·丙子兩年條,折半停捧,甲戌以前,全數停退,此實出於無前之特恩,則今不可更請停退,狀辭置之,至於尤甚邑。身貢·極劣米,使之限明秋停捧,之次邑,則勿論以準數徵捧之意,嚴飭分付,何如?令曰,右相之意,何如?晩曰,臣亦別無異見矣。令曰,依爲之。出擧條尙魯曰,此江原監司沈鏞狀達也。枚擧鐵原府使崔一衡申牒,以爲本府以關防重地,移設防營之後,元無軍餉別峙之事,疎虞莫甚。道內各邑所在軍餉米中,限二千石移劃,折半糶糴,以補軍需事,請令廟堂稟處矣。本部旣設防營,而軍餉之不備如此,則事涉疎虞,且以道內所在餉米移置,則不失其元數一也,依狀請施行,何如?晩曰,鐵原以直北要衝,旣設防營,則其在重關防之道,不可不備置軍餉。臣意亦以爲許之,宜矣。令曰,依爲之。出擧條尙魯曰,近日呈告紛紜,殊無前後申飭之意,事甚未安。當該承旨推考警責,各別更飭,何如?令曰,依爲之。出擧條李宗白曰,慶尙左道敬差官趙榮進,災傷覆審後,申本纔已違下矣。以事目所無之災,名川反浦落給災者,爲十三結,火田許頉,亦爲一結零矣。數雖零星,事甚未安。亦關後弊,敬差官趙榮進,推考警責。事目外給災之數,竝還實之意,分付本道,何如?令曰,依爲之。晩曰,敬差官之事目外給災,誠爲未安,而被災實狀,果如此,則白地徵稅,殊甚可矜,還實之請,有欠於軫恤之道矣。令曰,左相之意,何如?尙魯曰,事目外給災,雖似未安,旣經敬差官親審給災,而以有違事目,終至還實,則是朝家使小民,白地徵稅也,結數不多,恐不可還實矣。令曰,大臣所達,是矣,依大臣所達施行。出擧條宗白曰,全羅都事李壽鳳,敬差官李心源狀達,以爲今年本道山野各邑,多被水災,事目外川反浦落等災,特爲給災事,令該曹稟處矣。本道農形,最爲豐登,雖不無若干水災之處,覆沙災名,旣在事目。自當詳覈給災,使無白徵之弊,而今以事目外災名,至煩狀請,殊涉未安,狀達內辭緣,竝置之,何如?令曰,大臣之意,何如?尙魯曰,覆沙與川反浦落,其爲災不甚相遠,今年年分事目中,旣有覆沙災名,則推移給災,固無不可,而必以川反浦落爲請者,欲得其永頉災也,事甚未安,戶判所達,誠是矣。晩曰,年分事體重矣,事目外災名,豈可續續許之乎?令曰,依爲之。出擧條尙魯曰,訓局·江都,有待變船,而每爲此船,請得兩南退戰船矣。旣得之後,勿論賣換與改造,以退船物力,足可當之,設或不足,該衙門,自可擔當添補,而不此之爲。得退船則輒,又請得修改材木及船上什物,不但船在營鎭之受弊而已。封山禁松,因許斫而濫失,各鎭民卒,以收斂而難支,此弊不可不嚴防矣。自今爲始,退船請得後,改造物力,使該衙門,專當,而封山材木,船上什物,毋得請得事,定式嚴飭,何如?令曰,依爲之。晩曰,退船請得之弊,誠如左相所達,而旣得之後,其改造與發賣,廟堂則初無可知之道矣。旣稱待變船而請得於廟堂,則不可一任其疎虞,自今以後,江都·訓局請得之後,其改造船長廣尺數,修成冊,卽爲牒報於備局,以爲憑考之地,宜矣。尙魯曰,臣意亦以爲然,右相所達,誠好矣。令曰,依爲之。出擧條備局堂上先退訖。尙魯曰,昨日入侍大朝時,自上有縷縷下敎事,故臣等亦以當陳於小朝之意,仰違矣。仍進前陳戒訖,諸臣遂退出。
丁丑十一月初九日午時,上御居廬廳。大臣·備局堂上引見入侍,守令·邊將同爲入侍時,左議政金尙魯,右議政申晩,訓鍊大將金聖應,御營大將洪鳳漢,行司直李鼎輔,戶曹判書李宗白,副司直金漢喆,禁衛大將具善復,司直申晦,吏曹參判金致仁,校理尹得養,洪州牧使兪彦述,順興府使任行元,龜城府使白尙靑,端川府使李殷錫,昌原府使鄭肅良,朔州府使李敬懋,南陽府使李國賢,長淵府使柳脩,肅川府使李再馨,高原郡守魏興祖,鳳山郡守金養義,古阜郡守趙得慶,昆陽郡守金好謙,碧潼郡守閔趾烈,黃磵縣監李百源,和順縣監洪應盛,木川縣監李喜觀,牙山縣監金恒柱,禮安縣監南公弼,固城縣令任毅中,萬頃縣令郭聖濟,熊川縣監高道成,泗川縣監張敬周,孟山縣監趙有臣,鎭海縣監金國杓,興陽縣監李義培,庇仁縣監李彦休,長鬐縣監丁昌祿,平澤縣監李挺材,康津縣監尹冕東,西北僉使崔泰崙,廣梁僉使鄭熙世,安義僉使尹處基,文城僉使金有聲,西生僉使崔世樞,龜山僉使許圭,赤梁僉使金濈,椒島僉使卞弘仁,德浦僉使池道涵,東里僉使朴東遇,委曲僉使李咸一,潼關僉使崔萬泰,乶下僉使崔忠大,德積僉使林處厚,牛峴僉使朴再煥,彌助項僉使咸道弘,注文島僉使徐廷燁,龍媒僉〈使〉李弼大,花梁僉使金以垕,蝟島僉使金光澤,羅暖萬戶李惟綱,楸坡萬戶沈應昌,楊下萬戶尹聖護,植松萬戶丁道明,吾老梁萬戶田有成,南桃浦萬戶金大輝,鉢浦萬戶金弘禎,智島萬戶姜碩璘,龍津萬戶李握,舒川萬戶崔華徵,位羅萬戶李敬集,蛇梁萬戶卞德基,平南萬戶李球,鹿島萬戶陳德龜,梨洞萬戶姜碩年,木浦萬戶安廷澤,多慶浦萬戶申挺徵,呂梁萬戶金海文,越松萬戶崔挺良,玉浦萬戶洪啓祐,同副承旨南泰著,假注書任希孝,記事官李東泰·嚴璘,進伏訖。上命諸守令,以次進前,上下詢履歷及七事訖。上曰,百里之任不輕,須勉爲之。上更命邊將進前,以次下詢訖。上曰,今番則守令皆不泛,而邊將亦用久勤,政官誠善爲之矣。上命守令·邊將先退。上曰,承旨書之。傳曰,此時守令,不可曠官,已署經守令及一司署經守令,一司除署經,其令三明日辭朝。出傳敎申晩曰,黃海前兵使崔鎭海,黃海監司沈墢,以載寧餘勿里事,申聞而備陳其弊端,以爲當初餘勿里築筒時,筒內居民,有軍役勿侵之聖敎,故非但境內之民,雖他邑之人,莫不投入於此,雖本有役名之人,一入於此,則輒皆頉免。今則入居民人,將至千餘戶,以此之故,本邑軍額之難充,誠爲巨弊。當初築筒時,效勞人子孫則竝皆頉役,其外居民,亦定其名數,勿侵雜役,而中間入居閑遊人則許令充定爲請矣。觀其狀辭,誠有意見,宜有別樣變通之道矣。上曰,如此則必有渙散之弊,已居之民,使之小名成冊,勿侵軍役,自今爲始,成冊外新入者,則充定軍役,可也。出擧條上曰,京畿暗行御使洪景海入侍。出榻敎希孝召入洪景海,景海進伏。上曰,或有冤枉之事乎?景海曰,別無冤枉者矣,抱川有處女亂奔之事,楊根有明火作賊之事矣,極是變怪矣。上曰,無狀矣。景海曰,凡罪囚之護養無人者,自官繼給衣糧,俾不至凍餒者,法意有在,而楊州鎭營所囚楊根賊人輩,護養無人。而官亦不饋,獄事未出場之前,因餓致斃者,多,毋論其罪之輕重,實非體聖朝恤囚之道,不可無飭。楊州牧使李翼元,令攸司拿處,何如?上曰,依爲之。以此另飭諸道。出擧條上曰,守令無不治者乎?景海曰,出入三邑,聞其治否?楊根郡守兪彦鉉,抱川縣監沈國賢,皆善治,爲政頗嚴明,刑杖亦不緩矣。居官已久,故一邑民情,皆知之矣。楊牧亦善治,而似新莅之故,不如楊抱矣。臣於沿路,聞永平縣監朴嗚陽,刑罰太重,五月之內,殺一家中三人,而尤可慘者,重打孕婦,落胎卽死,是便同殺四人,此皆法外濫棍之致也。臣以楊根火賊事,潛行探問時,適到永平,其夕見鳴陽,娶妾於邑底五里地,朝家旣禁守令之爲人求婚,則自己求婚,尤爲無據矣。上曰,何許女人乎?景海曰,卽士夫家妾女也。其家不願,而以官威强脅云矣。上曰,其娶妾時,張傘而去乎?景海曰,然矣。上曰,終得作妾云耶?景海曰,因其女終夜發作,其晨朝,狼狽而歸云矣。傳曰,今聞御使洪景海之所奏,永平縣令朴嗚陽,法外用棍一也,不報濫刑二也,撲殺孕婦三也。論其事則次序雖若此,究其犯則三者當一,而且身爲守令,爲人求婚,已有禁令,身自乘駿張傘劫婚,因其女貞,狼狽而歸。此非徒嗣服後初聞,非喪性之人,決不爲此,犯乎一,其猶難赦,況四乎?爲先罷職,令該府嚴問口招後,登對以稟。出傳敎上曰,今以此言,作其儕輩之一嘲諧,俾羞其心矣。僉曰,曾聞嗚陽之善治矣,今如是可怪矣。上曰,其罪當於何律乎?晩曰,當以奸未成論矣。尙魯曰,旣非常漢,則豈可用奸未成之律乎?上曰,左相之言,是矣。然而右相之議,亦執法之官,所宜有之言也。上曰,御史往來於峽中,近來虎患,何如?景海曰,畿邑近來虎患,到處皆然,人命囕傷,不可勝數。雖以楊州一邑言之,今年內恤典擧行者,殆至百數,實爲矜慘。其在重人命之道,豈可立視其死,不爲獵捉之擧乎?目今積雪彌山,正當行獵之時,設令各軍門砲手,出來行獵,徒貽民弊,未有實效。曾於甲戌年,因楊州牧使李章吾所報,得來江邊七邑善放砲手十餘名,行獵未久,多數捉得,故其後數年,虎患頗息,民皆傳說。臣意則依甲戌已行之例,自備局,行關江邊邑,定來砲手,以爲趁卽行獵之地似好,故敢此仰達矣。尙魯曰,關西砲手,則以絶塞之人,當寒往來,誠有弊端,決非頻爲之事也。而頃年虎患熾盛之時,捕捉人,以大中小,分等施賞,頗有實效。畿內虎患如此,則依此例爲之,似不妨矣。上曰,令備局,卽爲草記稟處。出擧條上命景海先退。上曰,全羅右水使李命峻,當日內辭朝。出榻敎上曰,金致仁·申晦進前。晦進伏曰,前日以髢䯻事,御將有所陳達者云矣。臣意則亦以爲可禁矣。上曰,御將則以爲罷髢,則當迓續景命,此言則過矣。洪鳳漢曰,臣言非過矣,若罷髢,則奚啻迓續景命而已乎?上曰,左相之意,何如?尙魯曰,旣禁紋段之後,人皆爲便,而尙未除弊者,只髢䯻也。自上必定一規,以爲時王之制,好矣。上曰,旣罷髢䯻之後,將以何物代之乎?諸臣各陳所見,可也。金聖應曰,臣頃於兪判府家,見簇頭之制樣,若小兒唐頭,而極爲輕便矣,以此代之,好矣。晦曰,實無可代之物矣。然一禁髢䯻,則自有可代之物矣。李鼎輔曰,臣意則以爲士夫則着簇頭,而庶人則用髢䯻,好矣。鳳漢曰,一定邦制,使民行之,而委任一臣,誠心爲之,則豈難禁之乎?上曰,簇頭外,無他可代之物乎?晩曰,花冠外,只有簇頭矣。李宗白曰,花冠與簇頭中,自上指一下敎,好矣。金漢喆曰,罷髢後,可得爲代之物,先罷髢䯻,好矣。具善復曰,諸臣之議,是矣。若禁髢,則可代之物,只有簇頭矣。金致仁曰,簇頭便是大同之論矣,況簇頭之所入輕便,勝於髢䯻矣。南泰著曰,若罷髢,則必有效矣。另飭各家長,使着簇頭,則貧者樂從矣。上曰,翰注之意,何如?希孝及李東泰·嚴璘,皆曰,簇頭,誠便好矣。上曰,大同之論也。宗白曰,著簇頭而以毛段,數數改之,則其弊亦難矣。僉曰,必連年改之矣。泰著曰,輒以毛段改造,則其弊反不如髢䯻矣。上曰,戶判禁毛段之言,誠然矣。晩曰,以髢䯻之故,不能嫁娶者多云矣。宗白曰,春初勸農綸音,有久田能開之民,當減其稅,勸其勤爲敎矣。陳田起懇處減稅之規,兩南不同,慶尙左道敬差官趙榮進,則以三年減稅之意,懸註都案,全羅都事李壽鳳,則以一年減稅之意。論報臣曹,而續典則陳田起墾處,以減半稅載錄矣。減稅之數,宜有酌定知委,故敢此仰稟矣。上曰,減一年之稅。出擧條臨退時,上曰,東宮有下令,則承旨持入。諸臣遂退出。
上在昌慶宮。常參·經筵,以代理停。
未時,太白見於巳地。
安達曰,今日乃是賓廳次對日次,而昨經次對,更無公事,不得來會云矣,敢達。令曰,知道。
南泰著達曰,今日賓廳坐起日次,旣已頉,所當持公事入對,而親祭齋戒,頉稟。令曰,知道。
又達曰,大司憲金善行呈辭入達,執義金元行,持平李鳳祥·李世演在外,掌令李萬育·閔塾呈辭,今日以監察茶時之意,敢達。令曰,知道。
宋昌明達曰,領議政李天輔六十六度呈辭到院,而親祭齋戒,留院之意,敢達。令曰,入之。
藥房都提調臣兪拓基,提調臣趙榮國,副提調臣宋昌明啓曰,伏未審日間,聖體調攝,若何?憊眩之候,寢膳之節,亦何如?前劑入茶飮,已盡於昨日,而臣等久未入侍,今日與諸御醫入診,詳察聖候,議定繼進當否爲宜。臣等不任區區憂慮,敢來問安,竝此仰稟。答曰,知道。氣則一樣,下敎日入侍,宜矣。
以領議政李天輔六十六度呈辭,令于鄭存謙曰,安心調理。
以掌令李萬育·閔塾,修撰宋瑩中等牌不進罷職令旨,令于鄭存謙曰,竝推考徽旨捧入。
朴昌潤達曰,大提學尹鳳朝,屢次申飭之下,連違召令,尙不承膺,事甚未安,卽爲牌招,何如?令曰,依。
傳于宋昌明曰,禮房承旨遞差。
傳于宋昌明曰,禮房代房承旨入侍。
傳于宋昌明曰,承旨入侍。
傳于宋昌明曰,同副承旨,持祭報府入侍。
冬至親傳香罷後,大殿,政院·玉堂·藥房口傳問安。答曰,知道。
朴昌潤啓曰,禮曹判書李益炡,有稟定事,來詣請對矣。傳曰,禮判承旨,來詣于明政殿後。
傳于宋昌明曰,校理尹得養,左通禮李澤徵入侍。
傳于鄭存謙曰,編次人入侍。
兵曹口傳政事,副司果崔宗岳。
傳于宋昌明曰,同副承旨,東宮陪從。
以慶尙監司狀達,固城等官居武學文時才渰死事,令于鄭存謙曰,渰死人等,令本道恤典擧行。
丁丑十一月初十日辰時,上具翼善冠·視事服,御涵仁亭。冬至祭親傳香時,行都承旨宋昌明,右承旨朴昌潤,左副承旨安,右副承旨鄭存謙,同副承旨南泰著,假注書金瑞應·任希孝,記事官李東泰·嚴璘,進侍訖。上曰,宗廟有冬至祭享矣。儲慶宮·毓祥宮,豈無冬至祭享乎?朴昌潤曰,園則冬享,以仲朔爲之,而兼行於冬至之日矣。旣行冬享祭,則冬至祭之設行,無前例云矣。上曰,冬至之日有進退,豈可無冬享祭乎?禮房駭然,禮房遞差。上曰,禮房代房入侍。上命宋昌明入侍于崇文堂西軒。昌明進伏訖。上曰,昨日何承旨,與朴昌潤,同爲坐直乎?昌明曰,同副承旨南泰著也。上命南泰著,持祭報府入侍。泰著讀報府訖。上曰,爾在一院應知之矣。禮房何爲不卽擧行耶?泰著曰,昨日毓祥宮冬至祭獻官單子及香室單子祝文書入之敎,而又有置之之命,故禮房以此不得擧行云矣。上曰,然則非禮房之過也。承旨書之。傳曰,莫重下敎誤傳,當該中官,令該府處之,該房承旨,勿遞。出傳敎諸臣少退,更入侍於涵仁亭。上親傳香後,上曰,承旨書之。傳曰,茶飮加劑五貼以入。出傳敎傳曰,偕來承旨,姑爲入參。出傳敎昌明曰,東官陪從,何承旨進去乎?上曰,同副進去,可也。諸臣遂退出。
丁丑十一月初十日二更一點,上御崇文堂西軒。禮判請對入侍時,禮曹判書李益炡,右承旨朴昌潤,假注書任希孝,記事官李東泰·嚴璘,進伏訖。李益炡曰,臣萬萬惶恐,而因毓祥宮冬至祭享事,有該堂推考之命,此乃昨年傳敎定式事也。其時亦以此事,如今下敎,而因金漢喆所奏,又有置之之敎,故今番亦不得擧行矣。上曰,昨年下敎讀之。益炡讀之。上曰,予忘之矣。其時金漢喆所達,甚不明,而予之所答,亦未詳矣。益炡曰,其時下敎雖如此,大抵此事,終爲欠典,陵寢旣有冬至祭享,則於宮園,皆當行之矣。上曰,予亦思之而前所無者,豈可創行乎?毓祥宮仲朔祭享,若或親行,則初六日爲生辰,故必以此日行禮,而於冬至,則全然不行,事涉缺然,故今番特命行之矣。若不親行,則仲朔祭享,當以冬至日擧行,而至於昭寧園,則本無定例,他宮園,旣皆不行,則何必行之乎?上曰,承旨書之。傳曰,春分·秋分·夏至·冬至,爲仲朔享祭,則冬享親行時,特行於初六日,意蓋深矣。以此因爲定制,則有違於春秋分·夏冬至之意,此則親行之外,一遵式例,而初六日,適値陽至日,則自可兼焉。若或先或後,則冬至祭設行無疑,昨年初下敎,可謂詳矣。而以禮官糢糊之奏,初下敎誤命,置之,上下誤矣。此後一依特推下敎擧行事,分付儀曹。出傳敎上曰,編次人姑未入來,則尹得養使之入侍。尹得養進伏。上曰,承旨書至日綸音。傳曰,剝盡於上,則復生於下,理之然也。且復之序卦曰,物不可以終盡,故受之以復。噫,今日何時,窮陰之中,一陽初復也?剝卦上九,碩果不食,至理存焉,而先王,至日閉關,商旅不行,后不省方,抑陰扶陽之義,可謂至矣。噫,以予否德,衰耗又甚,天地運氣,剝而雖復,人老更少,未之有聞,以衰耗之氣。又値今年,雖當盛暑,方寸猶冷,于今隆冬,一陽雖復,其何能隨氣導陽?而然卽祚三年,陽至日下綸音之心,猶未衰焉。吁嗟,大小臣工,須看海東之元元,熙皥乎?困窮乎?其所困窮,甚予衰耗,此豈他故?卽予否德,三十三載臨御,其若惠究於下,恩及於民,則吁嗟,吾民,豈若是倒懸乎?噫,一陽則生於下,而京外小民,其亦有蘇生之意乎?今日尤爲追慕者,以不才涼德,式賴慈德,保有臣庶,不孝不肖,仙馭莫攀。今逢至日,行祭於孝昭殿,追惟昔年,一倍此心,其欲仰報,愛恤元元,爲今先務。吁嗟,大小臣工,莫曰寡躬之涼德,深追列朝曁慈聖愛民之盛意,濟民恤民之政,孜孜講究,使我靑丘元元,與時偕復,豈非吾東之幸乎?須將此諭,申飭中外,無使齊夕呼寫之意,徒爲紙上之文具焉。噫,往者三十四,有此敎,于今六十四,又有此敎,其豈偶然乎哉,其豈偶然乎哉?各須體念,莫替予諭。上曰,左通禮李澤徵入侍。澤徵進伏。上曰,碩果不食爻辭,誦之乎?澤徵曰,未能誦矣。上命退出。上曰,周易,雖不可不讀,而難責文理之進就矣。得養曰,然矣。諸臣遂以次退出。
丁丑十一月初十日三更一點,上具翼善冠·視事服,出賓陽門詣孝昭殿齋殿時,行都承旨宋昌明,左承旨金時默,右承旨朴昌潤,左副承旨安,右副承旨鄭存謙,假注書金瑞應·任希孝,記事官李東泰·嚴璘,進侍。上乘輿於明政殿月臺,仍詣齋殿,諸臣少退。上命編次人具允明·趙明鼎,持至日綸音草,入侍于齋殿,具允明·趙明鼎進伏。上命明鼎讀之。明鼎讀綸音訖。上曰,文字有可以刪改處,則改之,可也。允明曰,誠好矣。無可陳白處矣。上曰,文字讀之愈多,則益覺其疵病處矣。明鼎曰,然矣。上命書述懷文草。上曰,陰陽家則以立春爲新年矣。朴昌潤曰,然矣。上曰,祭享時刻已迫,諸臣姑退出,親祭罷後,更爲入侍,可也。諸臣遂退出。
上在昌慶宮。常參·經筵,以代理停。
孝昭殿冬至親祭罷後,大殿,政院·玉堂·朝廷二品以上·六曹堂上·宗親單子問安。答曰,罔極。
大殿,藥房口傳問安。答曰,罔極。
世子宮·嬪宮,政院·玉堂口傳問安。答曰,罔極。
大殿,政院·玉堂·朝廷二品以上·六曹堂上·宗親單子問安。答曰,知道。
世子宮·嬪宮,政院·玉堂單子問安。答曰,知道。
大殿,藥房口傳問安。答曰,知道。
朴昌潤達曰,明日常參,取稟。令曰,停。
南泰著達曰,領議政李天輔六十七度呈辭到院,而親祭正日,留院之意,敢達。令曰,入之。
以領議政李天輔六十七度呈辭,令于趙暾曰,安心調理。
南泰著達曰,大提學尹鳳朝,連日違召,尙不膺命,事甚未安,卽爲牌招察任,何如?令曰,依。
朴昌潤達曰,尙衣院冬至進上提調,當爲看品陪進,而提調李成中,本職未肅拜,金相福以本職呈辭受由,副提調未差,無進參之員,李成中·金相福,竝卽牌招,以爲推移陪進之地,何如?令曰,依。
以承言色下令曰,以余不肖不敏,誠孝淺薄,問寢視膳之節,俱不能以時,兩魂殿祭享,亦莫能展誠,爲子之道,實多虧失,爲子之道,實多虧失,是誰之過?寔余不肖,是誰之過?寔余不肖,大朝前後訓誨,諄諄懇惻,實出於止慈之聖意,遇物之至敎,而因余不肖不敏,不得仰體萬一。昨年五月責躬之言,亦不能有一二踐履者,思至于今,一倍惶愧,雖欲鑽地以入而不可得也。至若講學之不篤,政事之不勤,何莫非余咎?昨因兩大臣之反復陳勉,尤覺余之不肖不敏,尤覺余之不肖不敏,怵然懍然,追悔莫及。怵然懍然,追悔莫及。自今以後,痛自刻責,將欲事事補過,一反前度,而若或不能踐行如昨年之爲,則是余過益深矣。吁嗟,廷僚,體余此意,隨事匡救,寔余之望,寔余之望。
傳于朴昌潤曰,承旨持靑海伯畵像,來待于明政殿後。
傳于朴昌潤曰,以待于眞殿門外七字,勿出朝報,使入侍史官,時原任大臣處,進去。
朴昌潤啓曰,判府事兪拓基,左議政金尙魯,右議政申晩,左參贊洪鳳漢,大司憲金善行,大司諫趙重晦,校理洪梓,修撰宋瑩中,依下敎來待矣。傳曰,大臣以下,來詣于崇德門外。
丁丑十一月十一日三更,上御崇化門。時原任大臣·御將·三司入侍。判府事兪拓基,左議政金尙魯,右議政申晩,御將洪鳳漢,大司憲金善行,大司諫趙重晦,校理洪梓,修撰宋瑩中,同副承旨南泰著,假注書金瑞應,記事官李東泰·嚴璘,以次入伏。上不設席,跪伏門外,王世子侍伏。尙魯·晚泣告曰,殿下何爲以作如此過擧乎?上曰,大臣進前,予當言之矣。仍下敎曰,午間承旨,持入東宮下令,有悔悟之語,故驟看不覺驚喜,召卿等及諸臣,以爲誇美,兼欲加勉矣。細看則無精神所湊處,故召東宮敎曰,自古悔過之君,必顯言其受病處,如漢武帝輪臺之詔,悔其求仙之過,然後人皆信之,而過有所改矣。汝今曰追悔莫及,所悔者何事云爾,則雖略言之而終不洞矣,豈不沓沓乎?尙魯曰,東宮平日嚴畏太過,故惶恐似未能仰達矣。豈可以此,過加聖慮,爲此等過擧,而發此等嚴敎乎?伏望速爲就便,更召臣等入侍,千萬千萬。上遂移御于齋殿,諸臣更爲入侍。上曰,東宮,若不宜告其所悔之事,則予心終不解矣,屢下不敢聞之敎。尙魯曰,殿下此敎,實非臣等之所敢承聞者,更令東宮入侍,從容下詢,千萬伏望。上曰,卿言,是矣。此幾不可過也。更命東宮入侍,東宮遂進伏。上曰,汝旣曰追悔莫及,而不言其所悔之事,不過掩人耳目,以塞大臣陳勉之意矣。因下嚴敎,東宮跪伏涕泣。拓基曰,敎誨子弟,貴賤無間,試以閭巷家言之,父兄,若過於嚴威,則子弟過於畏憚,言語陪侍之際,自不免惶蹙齟齬。或至於轉成疾病者有之,或以慈和爲主,而至於義理是非,交相勉戒,恩義兩全,情志交孚,自然有將進成就之效。今殿下,嚴威太勝,故東宮,常時惶蹙,應對之際,自不免趦趄之意。伏乞從今以往,務令心氣和平,如有過差之事,從容訓戒,漸漬誘掖,俾不至於齟齬惶蹙,則一日二日,自然有實效矣。尙魯曰,殿下屢下如此嚴敎,臣等不勝痛泣矣。晩曰,敎誨之道,譬如醫病用藥,豈可以一貼責效乎?一貼二貼,連服不已,則不知不覺之中,自然有差勝之效。殿下敎誨東宮之道,必須如此,然後庶無惶蹙之患,而自有成就之實效,伏望特加聖念。鳳漢曰,東宮常時若聞入侍之命,則惶蹙戰慄,雖易知之事,易對之言,不能卽對,蓋其過於嚴畏故耳,大臣用藥之喩,誠切至矣。梓曰,書云若藥不瞑眩,厥疾不瘳,聖敎如是洞切,東宮豈復有過差乎?諸大臣竭誠仰達,臣心抑塞,更何所達?而第今日乃至日,在易爲復卦,一陽初生,理合靜養,初九曰,不遠復,无祗悔,大象言先王,以至日閉關,本義以安靜以養微陽釋之。今東宮悔改之意,藹然陽復,如火始燃泉始達,殿下政宜靜以養之,使其漸致盛長,殿下每以一默爲敎,臣切悶焉。而俄者辭敎,又不勝其震懍矣。孟子不云乎?心勿忘,勿助長,亦善養氣之工夫,今儘好得力。伏願殿下,繼自今,訓迪儲宮,必用此道,毋或頃刻而忘于懷,亦無望其一朝速成,安靜以養善端,愚臣之望也。上曰,儒臣之言,則好矣。東宮退出。尙魯曰,大抵敎子弟之道,使身體安逸,則易生怠惰,心氣惶蹙,則必至齟齬。誠願殿下,自今以後,頻召東宮,必令侍側,賜顔開懷,隨事訓迪,使其心氣和平,而起居應對,嚴立科程,不使身體安逸,則一日二日,漸至成就矣。鳳漢曰,東宮下階時,頹臥不能收拾精神矣。拓基曰,急召醫官診脈,則脈度不通,藥不能下,在外醫官,急急留門召入,何如?上曰,依。更召鳳漢曰,東宮,今則何如?鳳漢曰,進淸心丸後,少通言語矣。上曰,使之入內,可也。鳳漢曰,當依下敎入內,而以步輦難以入內,以太僕,駕轎入內,何如?上曰,依。上曰,中官有三年之制,而有敢着紬袴者,令該府處之,可也。出擧條諸臣遂退出。
丁丑十一月十一日三更一點。王世子徽寧殿冬至親祭陪從入對時,同副承旨南泰著,事變假注書金再郁,記事官林箕彬,編修官宋文載,兼司書洪景海,弼善李星慶,司書李敬玉,以次陪從。王世子具布裹翼蟬冠·視事服,乘小輿出集英門,至銅龍門內降輿,步自景化門,入齋室後,待三更一點。出齋室,由光政門至明政殿庭,祗迎後,出光政門,還入齋室,待四更一點。具衰服入殿庭,行祭禮畢後,退出齋室,改具布裹翼蟬冠·視事服,出齋室,由光政門至明政殿庭,祗送後,出光政門,由景化門至銅龍門內,乘輿時,命承旨進伏。令曰,注爵時有聲,奉香時有聲,當該執事,推考,祭酒有浮芥,當該官員,從重推考,可也。出駕前下令還入後,諸臣遂退出。
丁丑十一月十一日四更一點。上具衰服,自齋殿由文政門,詣孝昭殿板位,行都承旨宋昌明,左承旨金時默,右承旨朴昌潤,左副承旨安,右副承旨鄭存謙,假注書金瑞應·任希孝,記事官李東泰·嚴璘進侍。上行初獻禮訖。左議政金尙魯,行亞獻禮,綾昌君橚,行終獻禮畢。鄭存謙曰,終獻官綾昌君橚,將事至敬之地,着風遮,事體殊甚未安,推考,何如?上曰,依爲之。臺監不能糾正,令該府拿處。出擧條上曰,承旨此言,誠是矣。此後則另加申飭,可也。上曰,陵所,則誰爲望燎乎?禮曹判書李益炡曰,亞獻大祝爲之矣。上曰,承旨書之。傳曰,省牲旣已親行,則望瘞·望燎,不可一付亞獻大祝殿司。此後一體親行事定式,於陵不過陵司爲之,定以望燎之後,亦不可付諸陵官,雖非親祭,獻官爲之事,一體分付。出傳敎上望燎禮畢後,還詣齋殿,諸臣少退。上御齋殿後庭,諸臣更入侍。上命編次人具允明·趙明鼎,畢書述懷草本訖。仍還入大內,諸臣退出。
丁丑十一月十一日寅時,上御涵仁亭東月廊。編次人入侍時,編次人具允明·趙明鼎,右承旨朴昌潤,假注書任希孝,記事官李東泰·嚴璘,進伏訖。上命具允明,讀綸音草訖。上曰,頃日次對,有臺臣入侍者乎?朴昌潤曰,大司憲·大司諫,呈辭入達,而掌令閔塾·李萬育,牌不進,故次對時,無臺臣之入侍矣。上曰,承旨書之。傳曰,今聞元良次對,柏府·薇垣俱不入侍云,事之寒心,莫此爲甚。薇垣長之無端尋單,其涉寒心,其單勿施,其令察任。都憲之尋單,亦無意義,勿施,頃者申飭之下,捧單紛紜,當該承旨,不可推考而止,遞差。掌令閔塾之旣參署坐,違牌次對,此何分義?掌令李萬育之無端違牌,亦涉寒心,竝先遞差後禁推。出傳敎傳曰,親祭不遠,承旨有闕代,行司直趙暾除授,牌招察任。出傳敎趙明鼎曰,兩新陵祭官,皆以一品差送,而文宰·宗臣苟艱,間以武將一品差遣,好矣。上曰,武將一品,只有訓將,而經夜處差送,難矣。昌潤曰,頃者有靑海伯畫像持入之敎,故非日其子孫來待,而適値親祭,未得仰稟矣。上曰,待下敎入之,可也。諸臣遂退出。
丁丑十一月十一日午時,上御崇文堂西軒。承旨入侍時,同副承旨南泰著,假注書任希孝,記事官李東泰·嚴璘,進伏訖。上曰,靑海伯畫像持來乎?南泰著曰,其子孫一人,來待於閤外矣。上命希孝,召入李衍五進伏。上命開畫蔟。上曰,予今始親覽,而面貌頗大矣。泰著曰,好相貌也。上曰,紗帽制度,與今之制樣異矣。上下詢衍五曰,汝於靑海,爲幾代孫乎?衍五曰,十二代孫也。上曰,靑海事迹知之乎?衍五曰,家乘,在於水原宗家矣。上曰,承旨書之。傳曰,因庇仁縣監李彦休,知有靑海伯畫像,令持來今見創業勳臣畫像。追昔一倍,持來幼學李衍五,以靑海伯十二代孫,旣已召見,豈無表意?令該曹特爲錄用。出傳敎上曰,靑海伯爲何官乎?衍五曰,門下侍郞也。上曰,創業難於守成,今見畫像,自然興感也。衍五遂退出。泰著曰,昨日東宮,有下令於政院矣。卽當持入,而冬至祭享時刻已迫,故不得持入,而今始持入矣。上命泰著讀之。上曰,朝鮮將興矣。此與太甲三篇,相爲表裏矣。泰著曰,帝王責躬之敎,今古何限,而今此下令,辭敎至誠惻怛,誠不勝欽仰之至矣。上曰,奇矣,奇矣。此可見元良善處矣。予欲會大臣而言之,此機不可失也。上曰,予之初九日命行次對者,亦有意矣,此實大臣之功也。上曰,今則責在群下,公車之章,宜日積,而耳目之臣,亦宜求對也。上曰,此下令,比予至日綸音,勝矣。今日爲陽復之日,而此下令,勝於地中之一陽矣。泰著曰,當此一陽初生之日,有此下令,實國家無疆之慶也。上曰,承旨書之。傳曰,噫,白首暮年,追慕一倍之中,夙霄憧憧,三百年宗社陟降默祐,皇天祚宋,承旨持奏元良下令,寔萬萬夢想之外,此機不可踰,此機不可踰。吁嗟,耳目之臣,到于今其亦若前甘心媕婀乎?是誰之力,卽我股肱之力,恒日不能勉飭,心竊恧焉。召元良欲諭,時原任大臣·儒臣,耳目之官,其令入侍,以待于眞殿門外。出傳敎上曰,左參贊洪鳳漢,亦使之入侍。出榻敎諸臣退出。
上在昌慶宮。常參·經筵,以代理停。
下直,順興府使任行元,長淵府使柳脩,昌原府使鄭肅良,南陽府使李國賢,肅川府使李再馨,端川府使李殷錫,朔州府使李敬懋,洪州牧使兪彦述,古阜郡守趙得慶,鳳山郡守金養義,昆陽郡守金好謙,碧潼郡守閔趾烈,高原郡守魏興祖,萬頃縣令郭聖濟,和順縣監洪應盛,黃澗縣監李百源,牙山縣監金恒柱,固城縣令任毅中,孟山縣監趙有臣,木川縣監李喜觀,泗川縣監張敬周,熊川縣監高道成,長鬐縣監丁昌祿,鎭海縣監金國杓,興陽縣監李義培,庇仁縣監李彦休,康津縣監尹冕東,智島萬戶姜碩麟,椒島僉使卞弘仁,鏡城府使鄭夏彦,禮安縣監南公弼。
大殿,政院·王堂問安。答曰,知道。
世子宮·嬪宮,政院·玉堂問安。答曰,知道。
安達曰,明日常參,睿候未寧,頉稟。令曰,知道。
藥房都提調臣兪拓基,提調臣趙榮國,右承旨臣朴昌潤啓曰,伏未審夜來,聖體調攝,若何?昨日出臨齋殿,徹夜酬接之餘,憊眩之候,未有所加,而寢膳之節,亦無所損乎?臣等久未入侍,今日率諸御醫入診,詳察聖候爲宜。王世子未寧之候,朝來,亦復何如?臣等入診後,與諸醫,入對診候,議定當進之藥,有不可已。臣等不任終宵憂慮,敢來問安,竝此仰稟。答曰,無可問安之事,其止之。
藥房口傳啓曰,伏承問安批答,以無可問安之事,其止之爲敎,臣等不勝惶悶之至。當此嚴沍,徹夜寒殿,聖候之損傷,理所必至。臣等之入侍診候,誠禮當然,而未蒙準許,實甚悶迫,敢此冒死更請。伏乞許令入診,千萬幸甚,惶恐敢啓。答曰,其止之。
安,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
以領議政李天輔六十八度呈辭,令于安曰,安心調理。
鄭存謙,以內醫院官員,以都提調·提調意啓曰,本院例有間三年造鍼之事,而明年,乃是當此之年,諸醫所持,尖芒已鈍,更爲精造,進上後,分給諸醫。明年又是寅年,三寅鍼,依例別爲精造,進上,何如?傳曰,允。
又以內醫院官員,以都提調·提調意啓曰,孝昭殿進上臘藥所入牛黃八部一錢二分,麝香二十六部,龍腦安神丸一劑所入牛黃三部一錢。徽寧殿進上臘藥所入牛黃四部,麝香十五部八分,合牛黃十六部七分,麝香四十一部八分,竝令戶曹及宣惠廳,依例進排,何如?傳曰,允。
安,以禁衛營言啓曰,前因禮曹草記,章陵局內捉虎次,善放砲手六十名,將校領率出送矣。多日搜捕,終無虎跡云,當此雪寒,許多軍兵之屢日露處,亦涉可慮。今姑撤還之意,敢啓。傳曰,知道。
又以兵曹言啓曰,摠戎廳敎鍊官禁軍遞兒窠,今方有闕,依節目,本營中軍與禁軍別將,眼同取才,以其居首者,塡差之意,分付摠戎廳,何如?傳曰,允。
上在昌慶宮,常參·經筵,以代理停。
下直,龜城府使白尙靑,利仁察訪李瑨,濟原察訪尹錫周。
南泰著達曰,大司憲金善行呈辭,執義金元行,持平李鳳祥·李世演在外,今日以監察茶時之意,敢達。令曰,知道。
藥房口傳啓曰,嚴冬寒殿,徹夜酬接之餘,聖候必多有損,故臣等昨日,再次問候,啓請入診,而未蒙發落,連下止之之敎,臣等不勝惶悶抑鬱之至,敢又冒死仰請。伏乞卽許入診,千萬幸甚。東宮患候,夜來加減,何如?醫官雖連爲診候進藥,而臣等亦不可不入對診察,惶恐敢啓。答曰,其止之。
藥房口傳再啓曰,臣等連日問候請診,而每以止之爲敎,終斳一兪,臣等憂迫抑塞,罔知所措。此莫非臣等誠意淺簿,不能仰格,致有此一向揮拒之擧,臣等之罪,實合萬殞。而若未承問聖候,則決不敢遽爾退去,故冒萬死,復此煩瀆。伏乞俯賜鑑諒,亟允所請,千萬幸甚,惶恐敢啓。
趙暾啓曰,明日親傳香時及再明日親祭時,承旨不可不備員,而左承旨金時默,方在領議政李天輔偕來所,在前如此之時,有姑令入參之例,今番則何以爲之乎?敢稟。
趙暾達曰,明日親傳香時,承旨當爲備員進參,而同副承旨南泰著,遭服制,身旣犯染,合有變通之道,何以爲之?敢稟。令曰,改差。
朴昌潤啓曰,因本院達辭,同副承旨南泰著,遭服制,身旣犯染,變通事,改差,令下矣。明日親傳香承旨,不可不備員,承旨有闕代,政官卽爲牌招,開政差出,何如?
以領議政李天輔六十九度呈辭,令于趙暾曰,安心調理。
趙暾達曰,持平李世演,下諭後,過限未上來,依定式遞差令旨及禁推徽旨,捧入之意,敢達。令曰,知道。
安,以都摠府言達曰,副摠管李柱國,以御營中軍·軍兵等中日試放事,南小營晝仕出去之意,敢達。令曰,知道。
朴昌潤,以弘文館言達曰,本館上番校理臣洪梓,以禁衛營郞廳,今日本營價布捧上時,晝仕出去。而一日之內,勢難畢捧,每每草記,事涉煩瀆。今後則除草記往來之意,敢達。令曰,知道。
又以弘文館言達曰,副校理尹東昇,自鄕上來,卽爲牌招察任,何如?令曰,依。
傳于朴昌潤曰,左右相·北道句管堂上,入侍。
傳于朴昌潤曰,承旨,入侍于明政殿後。
朴昌潤啓曰,左議政金尙魯,右議政申晩,北道句管堂上洪啓禧,依下敎來待矣。傳曰,左右相·北道句管堂上,入侍于明政殿後。
又啓曰,左右相·北道句管堂上入侍時,藥房都提調·提調,同爲入侍之意,敢稟。
安啓曰,藥房都提調·提調,有更爲稟達事,請對矣。傳曰,入侍。
以承傳色口傳下敎曰,徐泰恒,爲先,令該府處之,南間嚴囚。
大殿,政院·玉堂口傳問安。答曰,知道,勿爲問安。
世子宮·嬪宮,政院·玉堂口傳問安。答曰,知道。
以承傳色口傳下敎曰,內人五福,三水府投畀。
傳于安曰,明日親傳香時刻單子,何不入之耶?卽爲入之。
傳于朴昌潤曰,明日親傳香,闕耶?事極駭然。諸承旨入侍時,當下敎矣。時刻單子,斯速入之。
安,以備邊司言達曰,江界府使鄭漢奎,龍川府使朴銑,在任身死矣。鄭漢奎,係是防禦使,朴銑曾經承旨,喪柩上來時,依法典,擔軍題給之意,分付所經各道,何如?令曰,依。
趙暾,以吏曹言達曰,新除授平澤縣監李挺材呈狀內,矣身歷辭之際,氷路落傷,方在苦痛中,赴任無期云。實病旣如此,則不可等待其差歇,罷黜,何如?令曰,依。
朴昌潤,以內醫院官員,以都提調·提調意啓曰,本院鍼醫金重泰,諉以老病,退住鄕家。今春以後,問安入直,全然曠闕,殆過半年云,故頃者,各別嚴飭,使之入京留仕矣。未滿數旬,不爲受由,又復任自還鄕,事極可駭,不可一向仍置,汰去,何如?傳曰,允。
安,以義禁府言達曰,全羅監司狀達據刑曹粘目內,儀賓府都事金益煥,移本府處之事,達下矣。金益煥,今方待令於本府,卽爲拿囚之意,敢達。令曰,知道。
又以義禁府言達曰,晉州牧使李德海,憑閱處之事,徽旨達下矣。李德海時在任所云,依例發遣府羅將,拿來,何如?令曰,依。
又以義禁府言達曰,永平前縣令朴鳴陽,令該府嚴問口招,登對以稟事,徽旨達下矣。朴嗚陽時在任所云,依例發遣府羅將,拿來,何如?令曰,依。
又以左捕廳言達曰,刑曹粘連申目內,賊人金守丁等,明火作賊於石串豆毛浦兩僧房節,旣已承服。所當依例結案啓請,而此賊人,與在逃賊人朴徵等,嘯聚徒黨。明火掠財於京城至近之地,則必不無諸處作賊殺害人命之擧,而反覆嚴訊,終不直告。只以如干物之掠來於兩尼舍,樣粧撰納招,有若遲晩之泛稱者然,情狀尤極兇獰。如此劇賊,不可不嚴覈取服,然後依律處斷,還送捕廳。前後作賊殺越人命情節,使之更加嚴覈,期於得情事,據還囚本廳,連加推覈矣。其中賊人金守丁,自還囚時,病勢已不輕,多般救療,終不得差。本月初九日亥時量,因病物故,令漢城府,依例檢屍之意,敢達。令曰,知道。
以江華留守狀達,長寧殿冬至祭,病勢猝劇,不得進參,惶恐待罪事,令于朴昌潤曰,勿待。
綾昌君橚上書曰,伏以日月迅邁,冬序奄半。伏惟我大朝曁我邸下,撫時攀慕之痛,益復靡極,而近當寒沍,躬親將事,玉體不瑕有傷損之節,臣竊不勝憂慮之忱。仍伏念臣,自經今夏,大病之後,衰耗筋力,已無餘地。而當此國哀荐疊,上下悲惶之時,不敢以賤疾之未蘇,爲一分任便之計。驅策病軀,黽勉趨參於駿奔之列,只思涓埃酬報之圖。今番冬至親祭時,以臣塡差終獻官,不計顚仆,忍死入參,而腦後腫處,猶未完合,不可以風,故猥着一片掩遮之具矣。果因承宣之請推,致勤嚴敎,至有祭監拿處之命,臣於是,驚惶悚蹙,不知置身之所也。噫,臣雖愚迷,豈不知享事之至敬至嚴,而不幸有疾,自速罪戾,揆以邦憲,萬戮猶輕,豈可以問備薄罰,有所自恕,而況今臺監就囚?方在未勘之中,則無非臣俟罪之日,區區自靖之義,終不敢晏然在職,玆陳短章,仰暴危懇。伏乞離明,亟命鐫削臣職秩,以安微分,千萬幸甚。答曰,覽書具悉。卿其勿辭焉。
兼司書洪景海上書曰,伏以臣,於日昨復命之時,伏聞春坊兼銜之除,旣以肅謝恩命,仍又陪衛祭班,而罷歸之路,墜馬重傷,肢脚壓於鞍鐙,胸膛觸於凍地,骨違筋折,神精昏窒,擔舁還家,雜施針灸,而亦無分減。僵臥叫痛,轉側不得,終身癃廢,固無可論,目前症形,隔死如紙,旬月之內,運動無路。且臣所叨之職,例兼春秋之任,而臣與同知事臣金致仁,有友壻應避之嫌矣,玆敢據例陳章。伏乞邸下,亟令該曹趁卽遞解,俾使調治,以尋生路,不勝幸甚。答曰,覽書具悉。書辭,令該曹考例稟處。
丁丑十一月十三日初更三點,上御涵仁亭前。左右相·北道句管堂上·藥房提調,同爲入侍時,左議政金尙魯,右議政申晩,藥房都提調兪拓基,提調趙榮國,北道句管堂上洪啓禧,右承旨朴昌潤,假注書任希孝,記事官李東泰·嚴璘進伏。上曰,東宮墜傷矣。左·右相,往察東宮氣候,可也。朴昌潤曰,在院承旨,亦當入侍矣。上曰,使之入侍。左副承旨安,假注書金瑞應,兼春秋林箕彬,追後入侍。金尙魯·申晩,由普和門進去,移時後還奏曰,今則東宮氣候,少安矣。上曰,然乎?可幸矣。上曰,御將之不得於君之說,誤矣。尙魯曰,伊日諸臣罔措,語多不擇矣。臣未知其時,御將果以此仰達,而臣等亦全未記得矣。今雖召問御將,御將亦必忘其所奏矣。晩曰,御將常時言輕矣。上曰,然乎?趙榮國曰,凡文字,有斷章取義之道,朱子封事,亦有負罪引慝之語矣。尙魯曰,不得於君四字,出處本平順矣。上曰,與孟子不得於君,則熱中之文有異矣。上命諸臣少退,更入侍於居廬廳。諸臣進伏。上曰,承旨書之。傳曰,近者中官怠慢莫甚之中,今日元良之墜落跌傷,專由於中官之不謹,不可尋常處之。其時內官柳仁植,三陟府定配,徐泰恒,南海縣定配,崔聖兪,洪原縣定配,竝勿揀赦典。出傳敎傳曰,內人得惠,大靜縣定配,倍道押送。出傳敎傳曰,承傳色內官洪碩海,莫重下敎,不爲擧行,淮陽府定配。出傳敎傳曰,入侍不可闕而中官,無一人入侍,當入而不入中官,令該府處之。出傳敎上曰,御將之言,終涉如何矣?尙魯曰,此由於言輕矣。晚曰,臣等於其日,迭相奏達,語多不審矣。臣等之所奏,臣等亦皆忘之,不知其時。臣等亦以何語仰奏矣?尙魯曰,此如小兒仰恃父母,而言不暇擇發,而然矣。上曰,朱子封事,負罪引慝之言,何時事耶?兪拓基曰,宋光·寧時也。尙魯曰,臣等當爲問安矣。上曰,以口傳問安,可也。尙魯曰,徽寧殿望祭,當爲攝行矣。上曰,然矣。承旨書之。傳曰,徽寧殿望祭,遣大臣攝行。出傳敎拓基曰,小朝宜有入診之擧矣。上曰,可也。拓基曰,明日爲日次,亦當入診矣。上曰,明日則欲休息矣。拓基曰,蔘橘茶,方煎之以待矣。上曰,持來。遂進御,命藥房提調先退。上曰,北道消息,近來,何如?洪啓禧曰,監司新往,故其札尙未上來矣。年事,當初則所聞可驚,而今聞之則五邑之凶歉,不至太甚云矣。尙魯曰,茂山·富寧尤甚,而鏡城則與當初所聞異矣。藥房提調,更爲請對,上命入侍。拓基進伏曰,明日入診東宮事,纔承下敎,而出與提調相議,則以爲小朝,於靜攝之中,以提調入診,不如只令醫官之入診云矣,何以爲之乎?上曰,然乎?若以入診仰稟,則當以召見醫官下敎矣。藥房提調遂退出。上曰,都承旨行公耶?安曰,行公矣。傳曰,承旨有闕代,行副護軍洪樂性除授,牌招察任。出傳敎諸臣以次退出。上命承旨,更爲入侍。安進伏。上曰,承旨書之。傳曰,君臣分義截嚴,昔年金萬重,以奏語不審,處分嚴重,此等界限,不可不嚴。再昨御將洪鳳漢所奏,雖由於輕率,此等之世,不可不嚴懲,罷職不敍。重臣趙榮國所陳,意雖在寬,所引則不襯着於今日,亦不無申飭之道,罷職。出傳敎上曰,如此事,申飭然後,君臣之分,重矣。金萬重事,承旨知之乎?曰,臣未之知也。上曰,趙師錫加卜之說也。上曰,趙榮國,予欲用之,而至於可飭之事,不可不飭也。傳曰,御營廳都提調摠察事,分付郞廳。出傳敎傳曰,得惠下敎中,大靜,更以黑山島擧行事,分付。出傳敎諸臣遂退出。
上在昌慶宮。常參·經筵,以代理停。
趙暾達曰,大司憲金善行呈辭,執義金元行,持平李鳳祥在外,一員,掌令二員未差,今日以監察茶時之意,敢達。令曰,知道。
李吉輔達曰,領議政李天輔七十度呈辭到院,而以親祭齋戒,留院之意,敢達。令曰,入之。
以領議政李天輔七十度呈辭,令于安曰,安心調理。
東宮睿候未寧,大殿,政院·玉堂·藥房口傳問安。答曰,勿爲問安。
世子宮·嬪宮,政院·玉堂口傳問安。答曰,知道。
藥房口傳啓曰,昨又寒殿引接,侵曉乃罷,聖候諸節,不瑕有損乎?王世子墜傷之候,亦何如?臣等率醫入對,診察爲宜,不任終宵憂慮,惶恐敢啓。
傳于安曰,明陵奉審承旨入侍。
傳于趙暾曰,承旨入侍。
以李吉輔爲同副承旨。
安達曰,新除授同副承旨李吉輔,卽爲牌招,備員齋宿之地,何如?令曰,依。
孝昭殿望祭親傳香罷後,大殿,政院·玉堂·藥房口傳問安。答曰,知道。
傳于趙暾曰,藥房都提調入侍。
傳于朴昌潤曰,藥房提調,來詣于集賢門。
傳于朴昌潤曰,內局提調,來詣于集賢門。
安,以義禁府言達曰,司憲府前持平李世演,禁推事,徽旨達下矣。李世演時在京畿龍仁地云,依例發遣府羅將,拿來,何如?令曰,依。
又以義禁府言達曰,傳敎內,承傳色內官洪碩海,莫重下敎,不爲擧行,淮陽府定配事,命下矣。洪碩海,依例發遣府書吏,押送于江原道淮陽府配所之意,敢達。令曰,知道。
又以義禁府言達曰,傳敎內,近者中官怠慢,莫甚之中,今日元良之墜落跌傷,專由於中官之不謹,不可尋常處之。其時內官柳仁植,三陟府定配,徐泰恒,海南縣定配,崔聖兪,洪原縣定配,竝勿揀赦典事,命下矣。柳仁植,江原道三陟府定配,徐泰恒,全羅道海南縣定配,崔聖兪,咸鏡道洪原縣定配,而依例發遣府書吏·羅將,各其配所,押送配所之意,敢達。令曰,知道。
以江原監司狀達,江陵等官居閔乭山妻金召史等,囕死·渰死事,令于朴昌潤,囕死·渰死人等處,令本道恤曲擧行。
以江原都事李普觀申本,以列邑田畓陳廢者,不敢狀論,惶恐待罪事,令于金時默曰,勿待罪事,回諭。
以慶尙監司狀達,莫重進上生靑魚,不得鱗次封進,惶恐待罪事,令于朴昌潤曰,勿待罪事,回諭。
丁丑十一月十四日辰時,上御崇文堂西軒。藥房都提調入侍,都提調兪拓基,左副承旨朴昌潤,假注書金瑞應,記事官李東泰·嚴璘,以次入伏。上曰,承旨書之。傳曰,此等多事之時,年老大臣,其宜軫念,藥房都提調,特爲許副,以左相爲都提擧。又傳曰,此時藥院,不可不備員,提調有闕代,判書李除授,牌招察任。出榻敎拓基曰,臣筋力雖衰,國事如此,唯期限顚仆奔走矣。聖恩若是軫念,惶感則深,而私情帳缺矣。上曰,見卿喘急,安得不曲念乎?上曰,承旨書之。此時中官,不可不備,拿處中官,竝付過放送事,榻前下敎。藥房副提調單子,不爲卽下,當該中官,越俸一等事,榻前下敎。因命注書,都提擧除授傳敎,又爲出去分付,瑞應承命出往分付。諸臣遂退出。
丁丑十一月十四日巳時,上具翼善冠·視事服,御涵仁亭。孝昭殿望祭親傳香時,行都承旨趙暾,左副承旨朴昌潤,右副承旨安,同副承旨鄭存謙,假注書金瑞應·任希孝,記事官李東泰·嚴璘進侍。上命左議政金尙魯進前曰,卿爲徽寧殿獻官乎?對曰,然矣。鄭存謙曰,左承旨洪樂性,遭其弟喪,身旣犯染,宜有變通之道矣,何以爲之乎?上曰,左承旨洪樂性遞差。出榻敎趙暾曰,右承旨金時默奉命偕來,使之姑爲入參,而未及入來矣。傳曰,偕來承旨,姑爲入來。出傳敎上親傳香後,上曰,左相當入侍矣。承旨一員,留待於閤外,可也。傳曰,承旨前望單子入之。出傳敎上曰,承旨入侍。存謙進伏。上曰,承旨隨往明陵,祭物奉審以來。出榻敎諸臣遂退出
丁丑十一月十四日巳時,上御崇文堂西軒。藥房都提調入侍時,都提調金尙魯,都承旨趙暾,假注書金瑞應,記事官李東泰·嚴璘,以次進伏。上曰,兪判府喘息之聲,不勝悶念,不得已許副矣。尙魯曰,達夜酬接,朝者又行親傳香,聖體,若何?上曰,至今未接目矣。尙魯曰,蔘橘茶及粟米飮,連爲進御乎?上曰,不爲進御矣。尙魯曰,連參上食,酬應久煩,聖候之傷損,理所必至,如此之時,茶飮決不可間輟,自本院,當煎進,進御伏望矣。上曰,當服之而太頻矣。蔘橘茶一貼,依前煎入事,榻前下敎。尙魯曰,朝者本院,口啓請入診東宮,而尙無下答,不勝悶鬱矣。入對診察,不容少緩,臣請率諸醫入診矣。上曰,入診,可矣。而副提調,卽親祭執事,以他承旨替入,宜矣。尙魯曰,聖敎如此,臣亦差徽寧殿獻官,入診,似如何矣?上曰,徽寧殿則爲異矣。尙魯曰,臣等之心,孝昭·徽寧無異矣。上曰,然則只提調入診,可矣。藥房提調,率醫官入診東宮事,榻前下敎。尙魯曰,御將洪鳳漢,有罷職之命,自上若無勿出代之敎,則自下當擬望以入矣。傳曰,御將姑勿代。出榻敎上命注書·承旨前望單子入之。瑞應承命,出去持入。李吉輔落點,承旨房單子,以順房爲之事,榻前下敎。又傳曰,留院承旨,右承旨爲之。仍命注書,中官及內人押送與否,問于金吾及秋曹以入。瑞應,承命出去,未及復命,更命入侍。下敎曰,月城·永城,差徽寧殿亞終獻,求差乎,例差乎?月城,似差頃者徽寧亞獻,問知以入。瑞應,承命出去,未及復命,上曰,承旨退去詳知,使司謁稟啓。諸臣遂退出。
丁丑十一月十四日午時,王世子坐寬毅閤。藥房提調入對時,提調李,右承旨朴昌潤,假注書金瑞應,記事官李時敏·嚴璘,弼善李星慶,醫官皮世麟·鄭趾彦·許礈,金德崙·金福齡,以次入伏。曰,睿候諸節,何如?令曰,不關係矣。曰,轉側之際,無牽引之症乎?令曰,未知某處牽引矣。曰,醫官方入,診察伏望。令曰,首醫二人,入診,可矣。世麟·趾彦,診察退奏曰,脈度左右三部沈微甚弱,浮數不均,比之夜間,少無差減之勢矣。曰,寢睡,何如?令曰,寢睡無可言矣。曰,醫官旣診察,議藥,何如?令曰,何必議藥乎?曰,目今悠悠萬機,唯在於保護睿躬,都提調,以診察之意,仰請大朝,自大朝,特命入診,而都提調方差徽寧殿獻官,故臣率諸醫入對矣。令曰,有大朝下敎,則議藥,可也。世麟曰,感氣未解,卽今所可用者,莫過於當歸鬚散,而本方則酒水相半煎用,而入酒則味甚不好,只水煎而藥性,則無所減,味則差勝矣。令曰,依。當歸鬚散五貼劑入事,下令。曰,臣等退去,口啓大朝後,卽當劑入矣。令曰,依。諸臣遂退出。
丁丑十一月十四日申時,上御崇文堂西軒。內局提調入侍時,提調李,右承旨朴昌潤,假注書金瑞應,記事官李東泰·嚴璘,以次入伏。上曰,入診東宮乎?曰,入診後議藥,方欲口啓劑入之際,有入侍之敎,故臣等入來矣。上曰,入診,則何如乎?曰,醫官診察後,言足部有浮氣,右肩及脅上傷處,如揲子,頭部·腰部,亦有傷處云。湯劑,以當歸鬚〈散〉議定,二生膏則貼付傷處之意,方劑入矣。小朝初不許議藥矣,臣以因大朝下敎,入對議藥之意進達,則始許議藥劑入矣。曰,明日藥房日次,依例入診之意,敢達。上曰,已言于都提矣。予氣如是,何必入診乎?曰,夜間行祭之時,茶飮欲煎待矣。上曰,何必煎待乎?曰,頃者臣待罪本院時,茶飮不爲連進,下情極爲悶迫矣。纔過月餘,又蒙特除,其間聖候,少無所加,而漸爲所損,繼進茶飮,實爲伏望。上無發落。諸臣遂退出。
丁丑十一月十四日二更五點,上御崇文堂西軒。明陵奉審承旨入侍時,右副承旨鄭存謙,假注書任希孝,記事官李東泰·嚴璘,進伏。上曰,奉審於明陵以來乎?鄭存謙曰,先爲奉審於舊陵,仍往新陵奉審,則祭物·祭器,皆精潔,而各差備亦整齊矣。上曰,何時往來乎?存謙曰,往時則爲申末,而回程時日欲暮矣,門限前纔得入來矣。上曰,與陵官奉審乎?存謙曰,一人前導矣。遂退出。上命承旨更入侍,同副承旨李吉輔進伏。上曰,爾爲同副耶?對曰,然矣。上曰,濟州貢人上來云,自政院召致,問以督運御史入去後,運穀,今幾何?而追來柑運,亦幾時當入來云耶?其候風乎,飄風乎?詳問後入奏,可也。諸臣遂退出。
丁丑十一月十四日三更一點,上具翼善冠·視事服,出賓陽門。詣孝昭殿齋殿時,行都承旨趙暾,左承旨金時默,左副承旨安,右副承旨鄭存謙,同副承旨李吉輔,假注書金瑞應·任希孝,記事官李東泰·嚴璘,進侍。上乘輿於明政殿月臺,仍詣齊殿,諸臣少退,四更一點。上具衰服,自齋殿由文政門,入孝昭殿板位,上行初獻禮畢。右議政申晩,行亞獻禮,月城尉金漢藎,行終獻禮訖。上曰,徽寧殿練祀,定於何日耶?禮曹判書李益炡曰,來月初九日矣。上親行望燎畢。上還齋殿,乘輿時,內局提調李,請進茶飮。上曰,方氣熱矣,雖入之,不可服矣。上命編次人具允明·趙明鼎入侍。上命書徽寧殿祭文及孝章墓忌辰祭文訖。上曰,還入大內後,編次人,持兩祭文草,更爲入侍,可也。諸臣遂退出。
上在昌慶宮。常參·經筵,以代理停。
未時,太白見於巳地。
孝昭殿望祭罷後,大殿,政院·玉堂·朝廷二品以上·六曹堂上宗親單子問安。答曰,罔極。
大殿,藥房口傳問安。答曰,罔極。
趙暾達曰,領議政李天輔七十一度呈辭到院,而以親祭正日,留院之意,敢達。令曰,入之。
朴昌潤達曰,今日賓廳坐起,旣已頉稟,所當持公事入對,而睿候方在未寧中,頉稟。令曰,知道。
李吉輔達曰,備邊司郞廳來言,今日賓廳坐起日次,而睿候方在未寧中,頉稟。令曰,知道。
藥房都提調臣金尙魯,提調臣李,右承旨朴昌潤啓曰,伏未審夜來,聖體調攝,若何?冒寒時事,侵曉還內,憊眩之候,不瑕有加,寢膳之節,亦無所損乎?前劑入茶飮,已盡於昨日。臣等卽率諸御醫入診,詳察聖候,議定繼進當否爲宜。王世子症候,亦何如?臣等與諸醫,入對診察,有不可已,臣等不任終宵憂慮,敢來問安,竝此仰稟。答曰,知道。氣則一樣,湯劑五貼劑入,下敎日入侍,宜矣。
藥房口傳啓曰,纔伏承啓辭批答,茶飮今方劑入,而東宮診察之請,未蒙發落。臣等入對,雖不敢稟,醫官診察,有不可已,惶恐敢啓。答曰,知道。
傳于趙暾曰,問候,只議定日爲之。
藥房口傳再啓曰,聞東宮入對醫官所傳之言,則症候諸節,與昨一樣。昨日議定湯劑及二生膏,連爲進服貼付爲宜云,敢啓。答曰,知道。
李吉輔,以都摠府言啓曰,今日入直內三廳武兼·禁軍及軍兵等,當爲中日習射,而國忌相値,不得爲之之意,敢啓。答曰,知道。
以領議政李天輔七十一度呈辭,令于趙暾曰,安心調理。
趙暾達曰,獻納李基德,下諭後過限未上來,依定式遞差令旨及禁推徽旨,捧入之意,敢達。令曰,知道。
傳于李吉輔曰,御製編次人入侍。
傳于朴昌潤曰,儒臣持周禮,入侍于明政殿後。
傳于李吉輔曰,有執事朴相喆,令該曹付軍職,只分付該曹。
兵曹口傳政事,副司果朴相喆,司直趙載洪。
李吉輔,以戶曹言達曰,依令旨領議政李天輔,去九月·十月·今十一月合三朔祿俸,倉官更爲輸送于本家,則以爲連在呈告中,不得領受云。祿俸又不領受,何以爲之?敢稟。令曰,令倉官更爲輸送。
丁丑十一月十五日罷漏後,上御涵仁亭東月廊。編次人入侍時,編次人具允明·趙明鼎,行都承旨趙暾,假注書任希孝,記事官李東泰·嚴璘,進伏訖。上命具允明,讀徽寧殿祭文及孝章墓祭文草本訖。上曰,明日,卽孝章墓忌辰也,已受香耶?趙暾曰,已受之矣。上曰,承旨書之。傳曰,孝章忌辰祭文,親製以下,獻官以參判趙載供差遣。出傳敎傳曰,孝章墓旣命遣官,孝純墓,一體致祭事,分付。出傳敎上曰,趙載洪爲何官乎?暾曰,以兵曹參判,已爲再度呈辭矣。傳曰,兵曹參判趙載洪,再度受由云,許遞口傳付軍職。出傳敎上曰,孝章墓獻官,看審墓上後,後日入侍以奏。出榻敎上曰,孝純墓祭物,令奉常寺進排,可也。傳曰,參奉崔宗岳,因爲執事,先爲軍職,六品實職,待窠卽爲調用事,分付。出傳敎上曰,懿昭墓,都承旨進去,看審以來。出榻敎諸臣遂以次退出。
丁丑十一月十五日三更一點,上御居廬廳。儒臣入侍時,校理洪梓,修撰宋瑩中,同副承旨李吉輔,假注書任希孝,記事官李東泰·嚴璘,進伏訖。上命諸臣,輪講周禮春官篇。上曰,儒臣,文義爲之,彼馮相氏等名,如吏胥輩乎?洪梓曰,異於吏胥矣。上曰,然則如雜職乎?宋瑩中曰,亦與雜職異矣。上曰,予每見周禮,欲知某氏某氏之爲何品秩,而終未知之矣。梓曰,以內師觀之,爲太宰之亞卿,誠高且貴矣。上曰,重矣。上曰,文則好矣。梓曰,周禮,是周公爛用天理之書,綱目燦然,罔非至理,析之有以極其細而無內,合之有以極其大而無外。此是朱子論格致之言,而於周禮,亦可以此言之矣。苟能善用是書,則事無不得其宜,物無不得其方,今聖人在上,臣之所冀於殿下者,至爲懇切矣。上曰,雖云吾從周,文勝則弊矣。梓曰,文勝之弊,非由於周禮也。上曰,儒者之仁義,猶有弊,非仁義爲弊,其流爲弊也。上曰,韓琦,何如人也?在宋臣中,當爲第一矣。梓曰,以宋名臣言之,則必以范仲淹稱首,而若論其社稷之大功,則韓魏公,當爲第一矣。上曰,然矣。韓魏公,眞社稷之臣也。有文集乎?梓曰,有之矣。上曰,文山集,亦有之乎?瑩中曰,有之矣。上曰,宋之名臣,文山外,韓琦,當爲第一矣。韓魏公文集,在於玉堂乎?梓曰,本館無之矣。上曰,范文正集則在於本館耶?梓曰,此則有之矣。上曰,明日范文正集入之,韓魏公集,亦廣求以入,可也。諸臣退出。
上在昌慶宮。常參·經筵,以代理停。
下直,德浦僉使池道涵,龜山僉使許圭,花梁僉使金以垕,乶下僉使崔忠大,永登萬戶李世萬,豆毛浦萬戶韓錫良,平山浦萬戶金彦基。
安達曰,大司憲金善行呈辭,執義金元行,持平李鳳祥在外,一員,掌令二員未差,今日以監察茶時之意,敢達。令曰,知道。
備忘記,傳于安曰,今下弓矢,乶下僉使崔忠大處,賜給。
傳于朴昌潤曰,御史,下敎日入侍。
朴昌潤達曰,假注書任希孝,身病猝重,勢難察任,今姑改差,何如?令曰,依。
以濟州防御使狀達,進上唐金橘,不能充數,有此代封,惶恐待罪事,令于朴昌潤曰,勿待罪事,回諭。
文學金勉行上書曰,伏以,天不悔禍,聖母禮陟,纔逾旬朔,東朝殿下,奄又賓天,因山已過,歲律垂窮。伏惟大小朝,誠孝出天,哀疚逾制,必多有傷損之節,臣不勝痛霣憂灼之至。第念臣,藐末賤品,百無肖似,晩竊科名,猥蒙恩造,前後踐歷,罔非踰分,性且迂疎,隨處僨敗,居常愧懼,若隕淵谷。乃者春坊除命,忽降於下邑待罪之日,恩諭鄭重,馹召旋督,臣驚惶感激,不知所以自措也。噫,朝廷差除,何職非難愼,而至於銅闈講官之選,職貴自別,以臣之衰頽空疎者,遽然苟充,甚非綜核之政。臣雖欲感恩貪榮,冒沒趨承,其於濫芋有刺,負乘有譏何?且臣所抱痰癖之疾,又添於近海風土之祟,長時委頓,專廢人事,加以重感寒疾,藥治罔效,危兆敗證,凜綴欲死,以此病狀,實無作氣登程之勢,玆敢哀籲於貳極之下。伏乞睿慈,俯賜鑑諒,亟削臣濫受之職,因治臣違傲之罪,以重官方,以安賤分,千萬幸甚。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭,上來察職。
副校理尹東昇上書曰,伏以臣之館除,數月之間,已三辱命矣。跡危情急,望絶進身,積犯逋傲,惟俟誅譴,而今此新授,乃又在於勘免無幾日之內。至煩馹召於有事先阡之日,罪愆莫懲,寵私過屑,臣誠惝怳感惕,不知所出。恩旨之下,不敢淹處,昨纔還伏私次,而顧臣踪地,實有不能冒出者,蓋嚮日憲書,論不言臺諫之罪,而卽其一也。自惟居職不效,至速簡書,公議莫嚴,重釁已著,則區區慙悸之私。其敢謂事屬旣往,而晏然就列,重自陷於無忌憚之科哉?此臣所以寧甘違命之誅,而終未敢爲唐突之計者也。抑臣情勢之外,賤疾積祟於喪病悲憂之餘,筋力精思,無望復廁於講讀之列,而行路觸風,感寒忒重,頭目眩運,肢體冷厥,晝夜喘嗽,屢嘔鮮血。所有諸症,俱係危惡,若不卸解職名,及時調息,則螻蟻微命,難保得延,而至若持被供仕。今雖欲自力,其勢末由矣,玆不得不瀝暴至懇,隨牌控籲於貳極之下。伏望睿慈,俯諒臣情病實狀,亟賜鐫遞,以幸其私。仍又勘治臣溷冒之罪,使具僚警焉。答曰,覽書具悉。爾其勿辭察職。
上在昌慶宮。常參·經筵,以代理停。
下直,兎城僉使金鼎相,文城僉使金有聲,鹿島萬戶陳德龜,呂島萬戶金海文,越松萬戶崔挺良,龍津萬戶李。
備忘記,今下弓矢,兎城僉使金鼎相處,賜給。
鄭存謙達曰,大司憲金善行呈辭,執義金元行,持平李鳳祥在外,掌令二員,持平一員未差,今日以監察茶時之意,敢達。令曰,知道。
李吉輔,以弘文館言達曰,副校理尹東昇,書批已下,卽爲牌招,何如?令曰,依。
鄭存謙,以都摠府言達曰,副摠官李柱國,以武臣堂上朔試射試官,慕華館晝仕出去之意,敢達。令曰,知道。
又達曰,司諫宋德中,入侍退出後,不爲傳達,旋卽出去,卽爲牌招,何如?令曰,依。
以司諫宋德中牌不進罷職令旨,令于鄭存謙曰,推考徽旨捧入。
傳于李吉輔曰,昨日肅拜御史,入侍于集賢門。
假注書任希孝改差,代以金復休爲假注書。
鄭存謙啓曰,假注書金復休,時無職名,令該曹依例付軍職,冠帶常仕,何如?傳曰,允。
又啓曰,判義禁洪啓禧,刑曹判書洪象漢,副司果李彝章·洪景海,依下敎來待矣。傳曰,入侍,明日爲之。
又以備邊司言啓曰,日昨筵中,因京畿御史洪景海所達,畿內虎患,漸益熾盛,捕納人等施賞事,有令備局草記稟處之命矣。依甲戌前例,以大虎及豹虎之大者,米四石,中虎三石,小虎及豹虎之小者,二石,令各邑隨其捕納,分三等施賞,而米則以常賑耗上下之意,差下,分付京幾監司處,何如?傳曰,允。
又以兵曹言達曰,新除授方山萬戶李德基,老母今年七十五歲,小吉號權管徐起漢,老父今年八十七歲,法不當遠離赴任,俱爲呈狀乞遞,邊將之親,年七十五歲以上者,許遞其任,已有定式,竝依例改遞,何如?令曰,依。
又以刑曹言啓曰,今番犯釀罪人之分等處分,寔出於曠蕩之典,故或恐有疎漏之弊。各道配案,更加考閱,則慶尙道熊川縣加德鎭申秋良,全羅道羅州智島鎭李行遠,平安道咸從府李東根等,未免落漏。別草中,追錄付標以入,而許多罪籍,一夜間忙急修整之際,未及細准,致此見漏,惶恐待罪之意,敢啓。傳曰,勿待罪。
丁丑十一月十七日午時,上御崇文堂西軒。羅里舖御史入侍時,羅里舖御史宋德中,右副承旨鄭存謙,假注書任希孝,記事官李東泰·嚴璘進伏。上曰,御史讀書啓。德中讀之。上曰,地方官臨坡縣監,已爲拿來耶?德中曰,已自營門決杖矣。上曰,傍邑散在之物,地方官,何以盡捧乎?此則不可專咎臨坡矣。德中曰,濟州之民,皆願別將之復設矣。臣道逢濟民,與之同宿,問之曰,羅里舖之錢穀,別將皆偸食云,而汝輩之欲復設,何故也?答曰,別將在時,舖中之穀,猶餘千石,而濟民之往來時,有居停稱貸之道矣。一自本營主管之後,此路永絶,舖穀之耗縮,益甚於前云矣。上曰,前日聞濟州貢人之言,願以李仁爀之子,復爲別將,故意其或受私囑矣。今聞所達,大抵有其主客之誼,故也。仁爀及金宇泰等,雖多食舖物,與渠輩相等,而善爲接待,故如是矣。本邑主管之後,渠輩接止之道,似必不如前,故如是矣。德中曰,果然矣。上曰,承旨書之。傳曰,羅里舖御史書啓,下備局,後日登對時,稟處。出傳敎德中曰,舊逋事甚難,盡爲蕩減,則本舖無以支撑。如欲盡捧,則其勢末由,可捧者捧之。指徵無處者,則不可不蕩減矣。上曰,潛行時沿路,無所聞耶?德中曰,別無所聞矣。上曰,臨坡糶糴,何如?德中曰,新還則幾至盡捧,舊還則以有折半之令,故民情無不感戴,而實無可納之望云矣。上曰,然矣。上曰,御史先退。上曰,判義禁·秋判·參覈使·京畿御使,來待。出榻敎上曰,秋判,持啓覆文書入來,而朴嗚陽口招,判金吾,持入,可也。存謙曰,其間金吾,似未開坐矣。上曰,然則置之。上曰,承旨該房耶?存謙曰,然矣。諸臣遂退出。
上在昌慶宮。常參·經筵,以代理停。
巳時,日暈右珥。未時,日暈。夜五更,月暈,廻火星。
下直,注文島僉使徐廷燁,廣梁僉使鄭熙世,安義僉使尹元基,五老梁萬戶田有成,玉浦萬戶洪啓祐,楊下萬戶尹聖護。
李吉輔達曰,大司憲金善行呈辭,掌令二員,持平一員未差,李鳳祥,執義金元行在外,今日以監察茶時之意,敢達。令曰,知道。
安,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
備忘記,今下弓矢,安義僉使尹元基,五老梁萬戶田有成,楊下萬戶尹聖護等處,給送。
鄭存謙啓曰,判義禁洪啓禧,刑曹判書洪象漢,副司果李彝章·洪景海,依昨日下敎來待矣。傳曰,來詣于集賢門。
平安監司閔百祥書曰,伏以,日月迅邁,兩陵玄隧之禮奄過,冬序居然向深。伏惟大小朝,孝思哀慕,益復罔極,臣遠滯關外,倍切悲慮。仍念臣待罪藩任,半年于玆,才不足以剸理繁劇,惠不足以濟恤窮民,已不勝其愧懼,而加以事多疎忽,荐被重推,則失職之罪著矣。病且侵尋,有妨酬應,則求解之願切矣,只緣朝家多故,未敢言私,至今蹲仍,如坐針氊。忽地事端,又出情外,臣於是知所自處,而亦安可泯默無辨乎?蓋臣之偏性,過於嫉惡,目見鄭承萊欺隱幻弄之醜跡,駭憤所激,至煩狀聞,斷齗本心,豈有他哉?而不悅於臣者,至謂臣故欲侵逼於其時道臣,嘵嘵之言,無所不至。噫,賢正之人而或有悖子,謹畏之家而或有猾奴,而未聞以悖子猾奴,或傷其賢正謹畏之本德,則一時褊裨之自下作奸,顧何損於主將?人之爲言,雖於不諒,臣則一切笑而置之。近聞廟堂之上,以臣之幕裨李國賢之不善處義,送言銓曹,至停閫望。蓋謂國賢,曾爲故判書李台重之幕裨,又隨臣來,不卽決歸於臣之封狀之時也。噫嘻,此何事也?苟使國賢,果有不善處義之失,則是臣眞有傷害台重之擧,而向所謂嘵嘵不諒之言,眞爲廊廟之公議,誠可謂世間事,無所不有也。臣雖無似,粗聞直道事君之義,重臣之當日政令,誠有可論者,則臣何憚於直陳,而巧借褊裨之名,以售拶逼之計,甘自歸於暗地擠人之時套耶?況重臣寬厚之德,淸白之操,臣於西來之後,益有所欽服,遺風餘惠,實多邈焉難及之歎,而不幸論一猾裨,反受意外之疑,今則疑之不足,以臣之故,而移罪於幕裨,俯仰慙恨,尙何言哉?向日大臣,分付銓曹,將以承萊,擬於府使之窠,因前道臣洪鳳漢之擧其醜謗而未免見塞,則前伯之罪承萊者,亦可謂之有意於侵逼重臣而發耶?承萊供辭,指東答西,專事粧撰,而今已勘罪,臣不欲更爲條辨,自取疲惱,而第於其時判付中府庫枵然之敎,有事實之不然者。舊木作錢,非今斯今,木儲之減,又不專由於甲戌之發賣。況重臣在營時,地府移需,其數許多,而間從自備,不煩庫儲,記簿在焉,可按覆也。臣之狀中,只論承萊之罪狀留木之陳腐,而筵臣又不能細達其事狀,致有此下敎,此亦臣不幸之一端。臣以齟齬之跡,徒受厚恩,動輒枘鑿,事與心違,旣不能盡職而報效,又不能取媚而周旋,畢竟懲猾之計,反致無限狼狽,如是而尙何論於官職去就乎?玆敢冒死煩籲於貳極之下。伏願邸下,俯加諒察,亟賜處分,俾臣得解重擔,退守本分,以爲公私兩幸之地,千萬至禱。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其勿辭,從速察任。
丁丑十一月十八日午時,上御居廬廳。判義禁·秋判·按覈使·京畿御史,同爲入侍時,判義禁洪啓禧,秋判洪象漢,按覈使李彝章,御史洪景海,右副承旨鄭存謙,假注書金復休,記事官李東泰·嚴璘,以次進伏訖。洪啓禧進前。上曰,綸音進上件數,下敎耶?啓禧曰,已下敎矣。上曰,以五件入之。啓禧曰,自下私印事,分付,何如?上曰,依爲之。上曰,禁府坐起,爲之耶?啓禧曰,諸堂有故,尙未爲之矣。朴鳴陽事,臣不敢當之,當上書于小朝矣。上曰,卿先退,李彝章進前。上曰,狀啓見之,今無可疑矣。趙自永,終不服耶?彝章曰,然矣。渠以爲爲國而死則死矣,本事千萬曖昧云矣。上曰,鳥銃事,似不然矣。彝章曰,趙曮以鳥銃事,窮覈不服,故摘奸於村間,終不得之云矣。上曰,年歲老少,何以知之?彝章曰,北道納招時,三人稱老,三人稱少。而至於會査時,一人稱老云,此則彼中,不必問而問之矣。上曰,欲過爲仔詳而然矣。彝章曰,所謂革職之說,亦不分明,其文書中,只有疎放官論罪之語矣。上曰,似不輕先革職矣。彝章曰,日字緯繣,亦不必爭矣。上曰,然矣。老少之說,亦不必爭之,而至於銃事,將何以爲說耶?彝章曰,初無銃說,而今忽有之,可怪。但吉林將軍,旣稱親檢,則我國之只信渠輩之說而爲發明,難矣。上曰,五步之內,非用銃之地也。彝章曰,然矣。所可慮者,以行兇器械之差錯,又令行査,則難矣。上曰,必將復有會査之弊,而畢竟以罪人之不服爲言,則似無所妨矣。咨文事,大臣已陳之,可與提學會議而製之,好矣。彝章退,洪象漢進前。上曰,酒禁,近日,何如?象漢曰,悶悶。南部有捉送者,卽駕前別抄柳世僑爲名漢也。又有慕華館·箭串里等處捉來者矣。上曰,令前所釀歟?不測矣,何以捉之云耶?象漢曰,一則堗後置薪而埋甕云矣。上曰,此處置,難矣。初五日後得之者耶?象漢曰,然矣。臣承命以來,欲爲曉諭,而已自上爲之,臣無所爲矣。令五部捧甘捉得,假稱機察者,意欲使之防奸,而城中多耳目,故易知之,而至於城外少人家處,難以知之矣。上曰,有飮者,故然矣。象漢曰,別肉則有贓物,故捉之誠易,而此則無憑可考,無可奈何矣。上仍問洪景海曰,行路有酒乎?景海曰,似有之,而非職掌,故不問矣。上曰,此後未知幾人之犯禁,何以爲之?象漢曰,判義禁以爲,當用重律而後可禁云,而臣則以爲,此則重難矣。上曰,今則似當止之,而又有之,將奈何?象漢曰,德敎久而浹人,此法行之數年,必有其效矣。上曰,人欲一醉而敢爲如許事耶?可痛。象漢曰,頃者下令時,買飮人家長,無處分,何以爲之乎?上曰,此則置之。有飮者,故有釀者,只罪飮者,足矣,何必罪其家長乎?象漢曰,飮者無贓物,難以捉之矣。上曰,此後執釀者,不問飮者,執飮者,必問釀處,宜矣。象漢曰,廊底現捉,則其家長,何以處之乎?上曰,卿家廊底雖有之,卿豈知之耶?此則置之,可也。上曰,啓覆文案單抄者,幾何?象漢曰,爲十七矣。上曰,此正月磨勘以後事耶?頃者親考者耶?秋判讀之。象漢讀數三件訖。上曰,欲知其件數矣,其止之。上曰,擇日,何間爲之乎?報春不遠,來月後爲之,似好矣。陽至後,似不當爲之矣。象漢曰,體天之道,宜於季秋·季冬爲之矣。象漢曰,頃者弘陵,有盜偸出藿葉者,現捉矣。上曰,已知之矣。象漢曰,當初律官考律,則當斬云矣。上曰,過矣。象漢曰,臣更考大明律,則極輕矣。不過爲杖一百,流三千里,而今若用此律,則聞者必大駭矣。上曰,以此照律,可也。上命少退,諸臣退出。初更後,復入侍。上曰,此注書,誰耶?鄭存謙曰,金復休也。上曰,誰家人耶?存謙曰,故判書金藎國之後孫,而藎國乃宣·仁朝人也。上曰,唯。上命洪景海讀書啓。上曰,暗行時,有抱冤莫伸者乎?景海曰,不見矣。景海讀楊根殺人罪人李聖欽事訖。上命承旨書之曰,御史洪景海書啓中,李聖欽事,條列精詳,聖欽及第四次隨往三漢,可謂殺之無赦,而擧皆物故,今無可論。至於六人中尹貴宗,初雖隨往,門外逃躱,則用續大典次律,似涉過中,參酌遠配,五人海島爲奴,依法典施行事,分付爲宜。景海讀楊州私奴切壁爲東倉監官李壤杖斃其上典吳燁放賣事訖。上命承旨書之曰,御史書啓中李壤事,身爲監官,捧糴時決笞十度,元非濫杖,可謂邂逅則固無可論,而奔走私和,其涉殊常,亦可見三章之法嚴。旣聞之後,其在重人命之道,不可全釋,分付道臣,施以徒配之律,二先則勿論報復與否。噫,父子,五倫中一也。泣訴官庭,子道當然,而動於五貫錢,不顧倫紀,甘心私和,其在正風俗之道,不可尋常處之,嚴刑一次後遠配。吳燁則覽其書啓,無士夫樣子,令道臣從重勘處。景海讀楊州殺人罪人朴時雄事訖。上命承旨書之曰,御吏書啓中朴時雄事,條列詳備,特貸一律遠配,而殺人體重,則分付道臣。酌處之請,雖由疎忽,不無申飭,御史洪景海,從重推考。景海讀抱川尹女孝完淫奸兄夫李星祜事訖。上命承旨書之曰,御史書啓中李星祜·尹女事,關係綱常,不可掛諸眼者。世間豈有此等陰慘之事乎?尹女旣已遲晩,令道臣具格結案,啓聞照律後,本縣官門外正法。李星祜,其妻書札,可謂贓物,而不爲承款,尤涉陰慘,勿拘日次,嚴刑取招後,結案啓聞事,分付道臣。上曰,尹·李士族耶?景海曰,尹卽故判書以濟之弟,故牧使以倫之曾孫,而李卽故參判世最之弟,世大之曾孫云矣。上曰,尹以濟,何人耶?李世最,予曾見之矣。景海讀永平縣令朴鳴陽。濫殺劫婚事訖。上命承旨書之,上曰,朴鳴陽事,曾已下敎,而口招若是遲滯,其在國體,殊涉寒心。而判義禁之不欲肯當,其勢固然,令次官卽爲擧行,而同義禁有闕代,宋昌明除授,牌招察任,其令開坐奉招。出榻敎上曰,此乃朴鳴陽之行狀也。婚行時,何服乎?景海曰,時服矣。上曰,納綵,以冠帶爲之乎?景海曰,然矣。上曰,上款事,不忍之政也,下款事,無形之事也。景海曰,抱川,拒永平爲三十里,故臣往抱川廉問,則人言如出一口矣。上曰,抱川倅,誰也?景海曰,沈國賢也。而善治之聲,藉藉矣。上曰,此沈沆之子也。予曾見沆,其人頗精矣。景海退。存謙曰,臣待罪刑房,有所仰稟矣。啓覆日字,以何間擇入乎?上曰,從當命之耳。諸臣以次退出。
上在昌慶宮。常參·經筵,以代理停。
下直,南桃萬戶金大輝,植松萬戶丁道明,馬島萬戶金洪澤。
備忘記,今下弓矢,植松萬戶丁道明處,賜給。
藥房口傳啓曰,日間聖體,調攝,若何?茶飮連爲進御乎?王世子症候,亦何如?日昨伏承問候,只議定日爲之之敎,而劑入湯劑,已盡於昨日,臣等卽與諸醫,入對診察,議定繼進之劑爲宜,惶恐敢啓。答曰,知道。
藥房口傳再啓曰,臣等與諸醫,入診于東宮,則跌傷處浮高之症一樣,膈間牽疼之候有加,諸醫皆以爲,此則瘀血未得消散之致,當歸鬚散,桃仁加三分,沒藥一戔加入,五貼進服,柳蠹膏連爲貼付爲宜云,此藥劑入之意,敢啓。答曰,知道。
弘化門殿坐罷後,大殿,政院·玉堂·藥房口傳問安。答曰,知道。
鄭存謙達曰,大司憲金善行呈辭,執義金元行,持平李鳳祥在外,持平一員,掌令二員未差,今日以監察茶時之意,敢達。令曰,知道。
安啓曰,新除授同義禁宋昌明,時無職名,令該曹口傳付軍職,何如?傳曰,允。
兵曹口傳政事,副司直宋昌明。
安達曰,同義禁宋昌明牌不進推考徽旨,今方捧入矣。昨日特敎,開坐有命,而如是違牌,事甚未安。更卽牌招,察任,何如?令曰,依。
傳于安曰,弘化門當殿坐,禁衛大將,兼察御營大將,率入直標下軍·東營入直軍,將官領率扈衛,判尹率父老待令,秋判,駕前柳世僑結縛以待。侍衛,以入直擧行,禁軍亦爲入直擧行。左右相,入侍。留院承旨,以十五日留院承旨爲之,偕來承旨入來,正時,待下敎擧行,承旨,分付後,入侍于集賢門。
趙暾達曰,今日弘化門殿坐時,承旨不可不備員,右承旨朴昌潤,右副承旨鄭存謙,竝卽牌招,何如?令曰,依。
安啓曰,御營大將,以禁衛大將兼察事,命下矣,禁衛大將具善復,卽爲牌招,以爲聽傳敎之地,何如?傳曰,允。
傳于安曰,御營廳入直軍兵,將官領率亦爲待令事,分付。
備忘記,前判尹申晦,秋判除授。
趙暾,以內醫院意啓曰,本院鍼醫金重泰汰去代,前司果吳德新,術業精詳,以此人差下,令該曹依例付軍職,冠帶常仕,何如?傳曰,允。
安,以禁衛營言啓曰,各軍門中日時,沒技人別單書入事,曾有定奪矣。今十一月十八日,本營軍兵等番中日時,領軍哨官出身洪若濂,片箭邊三中沒技,依例別單書入之意,敢啓。傳曰,知道。
又以御營廳言啓曰,依傳敎,刑曹禁亂書吏金麗郁,決棍三十五度之意,敢啓。傳曰,知道。
鄭存謙,以義禁府言達曰,全羅·忠淸兩道監司狀達及接覈使狀達據刑曹粘目內,延豐前縣監李世澤,興德前縣監權知重,良才察訪李景閔等,移本府處之事,達下矣。李景閔,今方待令,卽爲拿囚,而李世澤,時在慶尙道禮安地本家,權知重,下去忠淸道平澤地云。依例發遣府書吏·羅將,竝拿來,何如?令曰,依。
安,以義禁府言達曰,傳敎內,帳殿殿坐時,吏曹郞廳不卽待令,事體寒心,莫此爲甚,當該郞廳,陽川縣徒三年投畀事,命下矣。吏曹郞廳李亨逵,因傳敎,京畿陽川縣徒三年投畀,而發遣府羅將,押送配所,何如?令曰,依。
知義禁尹汲書曰,伏以天降荐割,聖母禮陟,甫踰旬朔,東朝仙馭,遽又上賓,臣民號慟,曷有其極?因山奄過,歲聿垂暮,大小朝感時追慕之痛,益復如新。念臣前後所被筵敎,萬萬惶悚,有非臣子所敢聞者,退蟄郊坰,杜門訟愆,鈇鉞之加,惟日以俟。召擯之命,遽下千萬意外,義在往役,不敢辭遜,反命未幾,繼又有金吾特除,恩旨之下,感悚罙深。夫以臣積罪待勘之蹤,豈有復廁周行之理?而半夜鞫囚,事體嚴至,不得不黽勉承膺,逋慢之罪,雖幸獲免,冒沒之愧,無以自解。固宜卽陳肝膈之懇,冀蒙鞶帶之遞,而千里往返之餘,感疾忒重。自十數日來,症情轉益危劇,有時寒戰,昏涔欲絶,頭疼兼發,眠食全廢,元氣日陷,醫藥罔效,委倒床席,不省人事,病裏惶悶,如添一病。卽伏聞以本府囚人朴鳴陽口供之遲滯,因判堂引嫌,有令次官卽爲擧行之敎,成命之下,宜卽奉行。而顧臣情勢病狀,俱無抗顔强赴之望,玆敢冒陳短章,略暴微懇。伏乞邸下,俯察臣危絶之情,亟許鐫削臣職,仍令重勘臣罪,以肅朝綱,以安私分,千萬幸甚。臣無任云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。卿其勿辭,從速行公。
丁丑十一月十九日巳時,王世子坐寬毅閤。藥房入對時,都提調金尙魯,提調李,副提調趙暾,假注書金瑞應,記事官李時敏·嚴璘,弼善李星慶,醫官金履亨·方泰輿·皮世麟·鄭趾彦·金德崙·朴泰均,以次進伏訖。金尙魯曰,日間症候,何如?令曰,一樣矣。尙魯曰,寢睡之節,何如?令曰,不能寢睡矣。尙魯曰,水刺時時進之乎?令曰,口味變,故不能食矣。尙魯曰,俄聞醫官所傳之言,則牽引之症,有加於昨日云,不勝驚慮,而浮高之處,加減,何如?令曰,牽引之症,比昨似加,而浮高處則不見處,故不知其加減矣。尙魯曰,醫官方入待,許令診察,而邸下酬接似難,只令首醫金履亨·鄭趾彦二人,診察,何如?令曰,依。履亨·趾彦,診察後退伏曰,脈度左右三部,虛大不均,掌心亦燥熱,比昨無減矣。尙魯曰,旣已診察,特許議藥,何如?令曰,依。履亨曰,膈間牽引之症,有加無減,當歸鬚散,加桃仁沒藥,更用五貼,似好矣。趾彦之言,亦與履亨同。尙魯曰,語醫旣已議藥,當自外煎進矣。令曰,依。趾彦曰,貼付藥,則連用柳蠹膏,似好。尙魯曰,柳蠹膏亦爲劑進,頻頻貼付,似好矣。令曰,依。尙魯曰,頃日倉黃入對之後,卽爲待罪內局,更未入對,而伏聞醫官所傳之言,則症候無減云,不勝焦遑。而日前口啓大朝,則有問候只議定日爲之之敎,故今日率諸醫入診,而睿候一向無減,水刺亦無所進云,調護之道,不特湯劑而已。補元爲主,米飮及澆飯水刺,頻頻强進,以爲扶接元氣之道,而且伏念從今以後,邸下快解心氣,深悔旣往之過擧,保嗇睿躬,以慰大朝唯憂之念,千萬伏望。而臣等雖不得逐日入對,而醫官則長時待令,必須趁早召見,議定當劑,而大抵藥性,煎久則泄氣而無力,煎入之後,卽卽進服,亦爲伏望矣。令曰,依。諸臣遂退出。
丁丑十一月十九日午時,上御崇文堂西軒。承旨入侍時,左副承旨安,假注書金復休,記事官李東泰·嚴璘,以次進伏訖。上命承旨曰,禁將兼察御將,而標下軍領率以待。父老,非但五部人而已,自東郊入來者,使皆率來以待。御營廳標下軍有七色,吹旗手。拔去鉦手·鼓手待令,御將戎服,御營廳入直將官待令,巡令手及火箭待令。秋判待令于東營,柳世僑除枷杻,卽爲上來。諸臣以次退出。
丁丑十一月十九日未時,上御涵仁亭。承旨入侍時,同副承旨李吉輔,假注書金復休,記事官李東泰·嚴璘,以次進伏訖。上曰,侍衛入之。御將入侍事,注書出去,分付。臣復休出傳,與兼御將具善復入來。李吉輔曰,兼御將有標信,然後可以入侍矣。上曰,標信傳授,宣傳官上之。左副承旨安,傳標信于善復,善復入侍。上曰,入直標下軍待令乎?善復曰,各色幾盡待令矣。旗幟,依例三行排立矣。上曰,無號令,兩行排立。上謂都摠管洪啓禧曰,以今番事觀之,戒酒綸音,當爲廣布,進上十六件,加印,可也。上曰,正時催促入之。俄而正時入奏。上乘輿,由涵仁亭,出明政殿門,侍衛諸臣,陪扈以出。
丁丑十一月十九日未時,上御弘化門。殿坐入侍時,行都承旨趙暾,左承旨金時默,左副承旨安,右副承旨鄭存謙,同副承旨李吉輔,假注書金瑞應·金復休,記事官李東泰·嚴璘,以次進伏,侍衛諸臣,排立如儀。上曰,判尹有闕代,行司直吳彦儒除授,牌招入侍。出榻敎上曰,京兆次堂入侍,御將入侍。左議政金尙魯進前曰,日間,聖體調攝,若何?上曰,一樣矣。尙魯曰,湯劑進御乎?上曰,唯。尙魯曰,寢睡,何如?上曰,終未睡矣。酒禁,今番綸音後,似當止之,而又有如許之事,人心可痛。上曰,今日見之,具善復實合將任。尙魯曰,好身手矣。上曰,善像與其名,同矣。右尹具允明入侍。上曰,父老咸待于陣外。上命善復曰,速爲擧行。善復跪請陞帳,砲放火箭,前後三次。上曰,罪人拿入。善復曰,初下敎,令秋曹結縛以待,故秋曹不肯傳授矣。上曰,秋曹,是矣。分付傳授罪人拿入後,上命宣傳官,問以所釀,於新令之前後,何居乎?罪人供曰,醋也,非酒也。上曰,奸矣。汝直告則可容恕,不然則當於東郊梟示矣。決棍二度後,上命御將諭之曰,今此下問,只在令之前後而已,豈問酒與醋乎?罪人供曰,果是令前矣。右議政申晩曰,令前後下問之聖意,可見其至仁盛德,而渠不知感激,不爲承款,無狀矣。都摠管洪啓禧曰,聖敎俾開一條生路矣。上曰,旣服令前,則酒果已綻矣,何敢復言醋乎?上命曳酒甕入之。上曰,御將見之。善復曰,酒也。京兆堂見之。允明曰,酒也。秋判見之。洪象漢曰,三亥酒滓也。上又命左右巡令手,皆嘗之。皆曰,酒也。輪示諸父老,父老皆曰,酒也。上曰,父老之言酒,似恐其拿入於肅靜牌之內矣。上謂左右相曰,人命至重,不可不愼,卿等見之。尙魯曰,初似酒矣。染紙而嗅之,亦似醋矣。上入小次,令中官取入酒椀,良久,上復出殿坐。于時吏曹郞官,不呈省記,下人連呼催促,久而不來。上命先入兵曹省記。上曰,吏郞,誰也?安曰,李亨逵也。上曰,李亨逵故如是稽緩,而若是鄕人,則必不敢如是矣。仍命承旨書之曰,帳殿殿坐之時,吏曹郞廳,不卽待令,事體寒心,莫此爲甚。當該郞廳,陽川縣徒三年投畀,不能檢飭堂上,從重推考。出榻敎上曰,如此驕蹇之類,不可不如是矣。晩曰,常時不飭之罪,似有之,而罷職則似過矣。趙暾曰,吏堂元無當該之稱矣。上命改書吏堂罷職爲重推。上曰,左右相·御將·秋判·京兆堂,進前。上曰,近日無一氣,貼身而臥矣。昨聞寒心之事,綸音方刊,而又復如此,可勝痛哉?今日爲此擧措,非好事也。世僑之抵賴言醋者,初疑其或詐,而況諸臣之言,皆謂之酒,故予亦疑之。入小次後,親嘗之,則果是醋矣。秋判之以三亥酒潭爲言,豈不誤乎?以此推之,前者七百人被罪者,安知無醋乎?尙魯曰,歸之於醋,聖意,誠好矣。上曰,子産之見欺,固宜矣。尙魯曰,此後若有令後之釀,則臣意以爲可殺也。上曰,他所捉之酒入之,現捉者男子乎,女人乎?象漢曰,兩女人也。上親覽其酒曰,此眞酒也。尙魯·晩曰,果與彼有別矣。上命宣傳官,諭于世僑曰,汝稱三代近侍之人,而酒禁之下,尙留麯醋,是亦罪也。加棍八度,以滿十度,可也。尙魯曰,旣知其非酒而加棍,無乃太過乎?上曰,有君子,然後知小人,無此酒,則何以知彼醋乎?又加棍二度後,命宣傳官諭之曰,以御吏書啓觀之,或有決笞十度而死者。若滿十度而致斃,則非生汝之意也,故只加二度而送之。此後汝須以麯醋被罪之言,歸傳閭里,毋使民間,復儲麯醋也。今後人必以汝爲被罪之人,而當枳塞於軍門,汝則自同平人而行世,宜矣。仍命承旨書之曰,前駕前別抄柳世僑,今已白脫,而末梢世道,瑕疵易矣。令諸軍門,以平人用之事,分付。出榻敎上曰,若無今日處分,則世僑當至今着枷嚴囚矣,予心則勝於梟示矣。頃者元仁孫以爲,放申惋,勝於斬興孝云,其言至今思之,可謂善矣。今日予不殿坐,世僑幾乎嚴刑爲奴矣。上曰,刑曹何房郞廳,捉來世僑耶?安問啓曰,禁二房郞廳林箕彬云矣。上曰,拿入箕彬,拿入後,上命宣傳官諭之曰,汝何以捉醋以納乎?箕彬供曰,似醋而非醋,故捉來矣。上使宣傳官,持二酒器,以示箕彬。宣傳官田光洙,親持酒器,自到箕彬之前。上曰,宣傳官疲軟矣。使巡令手示之,足矣。何乃親自下去耶?拿入,可也。尙魯曰,生疎之人,意必以爲使人傳給,恐有踞慢之嫌,故如是耳。上曰,過恭非禮也。仍命放送。上命宣傳官,諭于箕彬曰,以人君之尊,猶自親嘗而區別,汝何敢以似是而非者,肆然捉來耶?當依法,而自省編,有非軍務則不杖之敎,故參酌矣。上命承旨書之曰,刑曹當該郞廳林箕彬,先汰後拿。出榻敎象漢讀兩女人供辭訖。上命承旨書之曰,秋曹所捉三女人,觀其供辭,酒則酒也,而事在令前,其當參酌,而禁令之下,不除現捉,嚴刑一次後,放送。出榻敎上曰,秋判,卽往東營擧行後,歸奏,可也。上命兩部官人侍。上曰,彼誰耶?允明曰,南部都事洪緯漢也。上曰,汝何以捉之?緯漢陳所捉之由。上命承旨書之曰,王者御國,不過勸懲,慢者旣懲,勤者宜勸。南部都事洪緯漢所捉者,果是酒也。比諸林箕彬,不可同日而語,以此推之,遐民決無誤被其法之理,特除報恩縣監。此時守令,不可曠官,除署經當日下迭。出榻敎允明曰,西部又捉納一人矣。上曰,西部官,誰耶?允明曰,李顯白也。上曰,汝何以捉之?顯白陳所捉之由,語欠詳明。上曰,彼誰家人耶?晩曰,故參議李潝之子也。上曰,以厥家人,似甚如何矣。上命承旨書之曰,禁令後買飮人,令秋曹甲山府爲奴。出榻敎上問趙暾曰,忠淸道亦有酒禁被捉而定配者乎?暾曰,前後多有之矣。上命承旨書之曰,昨聞秋判所奏,申嚴禁令之下,犯之者至於三人,而非甁盎之屬,卽釀甕,而一則前駕前別抄柳世僑云。噫,戒酒之文,尙未盡刊,綸音之墨,其亦未乾,而有此犯者,於此一事,紀綱亡矣。予意則非徒犯禁之寒心,其所爲奴,將不知幾何。噫,望七暮年,苦心戒酒,而禁令不行,犯刑相續,此非禁也,寔以刑導之也。況身爲武士,若是犯禁,不可不嚴處,而若或有一毫瞹昧之事,則亦不可不辨其黑白,故近者氣益備矣,而强臨正門,意蓋此也。世僑處,先問禁令前後,則以醋爲對,初以爲欺隱,杖問而終始謂醋,故其涉疑訝,取來所捉之酒。問于秋官,曰三亥酒滓,問于父老,曰非醋卽酒,亦問于左右,大臣致疑外,皆曰酒云。若此世僑,犯禁欺君,有一於此,難赦一律,況再乎?其宜回示諸軍,令兼御將,梟示門外,慮已到此,人命至重,不可不詳審。噫,述編旣云愛恤武士,非予之心,體昔年聖意也。白首暮年,其若濫殺,此則非徒述編欺諸武士,寔上負陟降,故躬自知味,果非酒也。又命取來椀中,又有燒麯一片,其醋已辦,而同時現捉者,持來之後,其辨不啻黑白。噫,若不細覈,無辜世僑,浪被軍律。且頃者筵中,旣諭秋官,往者七百餘人刑配中,其醋其酒,莫能信焉。不覺懍然,誤捉秋郞,旣已嚴處,而若不臨門,世僑雖不梟示,嚴刑爲奴,烏可免乎?法曹之不能詳審,不可治一郞官而止,以酒奏語秋堂罷職。因武藝廳手本,乃聞有麯子見捉者云,此則過矣。亦不可無申飭,京兆當該堂上,從重推考。所犯三女人,事在令前,於前律則已過,于新律則未犯禁令後,買飮人,依新律科治,禁前釀酒人,特爲參酌,刑推放送。而今日以後,民焉敢謂令前,法曹亦豈以令前容貸乎?此何則今夜以後,雖禁令前所釀者,自歸於無矣。釀醋有他岐,麯子釀醋者,滓亦何有者也。然此等下敎,小民其何能明日卽聞乎?限今朔勿爲廉察,此下敎,眞·諺曉諭後,自來月初一日後,犯者隨現用新律事,分付秋曹·京兆。酒雖見捉,以今觀之,醋·酒難辨。今聞前湖西伯所奏,外方則不見醋酒,直爲刑配云,黑白混矣。其將幾人,以此爲戒?必有贓物,然後勘律,雖得贓物,詳辨旨醴,然後擧行。而若有混雜之弊,當該道臣·當該守令,一依今番秋曹堂郞例施行,以此下諭于八道道臣·三都留守。誤廉察刑吏,宜爲反坐之律,不可決棍而止,勿限年島配。出榻敎上曰,標下軍罷送。尙魯曰,日已暮矣,茶飮進御,何如?上進御。尙魯曰,御將,都提調已爲兼察矣。今則禁將兼之,此後仍之,何如?上命承旨書之曰,禁將仍令兼察御將。出榻敎尙魯曰,吏判以藥房提調,連爲入闕。且經入侍,而本職則不爲身病出仕,政院亦不以此申飭,事體極爲未安。吏曹判書李及當該承旨,竝從重推考,何如?上曰,依爲之。出擧條上曰,御將卽往東營,秋曹誤捉書吏,決裩後草記。趙暾曰,吏堂現告,吏判自當云矣。尙魯曰,吏判可憎矣。不爲身病出仕,而現告則自當矣。上召入父老諭之曰,汝輩,更見此酒。父老皆曰,醋矣。上曰,汝輩,初則曰酒,而今則曰醋,前後之言,若是反覆耶?汝非父老,乃譎老也。欺君,甚矣。從今以後,汝輩閉戶勿出,無復當先入來也。尙魯請明日入診,上不許曰,茶飮連爲進御,姑徐之。上曰,彼注書金復休,面甚生,何榜耶?尙魯曰,今秋庭試榜也。上曰,金藎國之孫耶?予已知之矣。上乘輿,還入明政殿月臺,問金時默以領相去就。時默曰,呈單纔撤,而病未愈矣。上仍命承旨書之曰,今聞偕來承旨所奏,單則已撤云,心切幸矣。一時微恙,自可勿藥。噫,顧今國事,元輔豈若此乎?況以卿恒日之心,雖麾當不去,何不念此,而一向困我乎?今於偕來承旨之復往,略諭予意,卿須體古人鞫躬之義,顧小子日夕之望,俟少間卽爲造朝事,偕來承旨,傳諭于領相。乘輿遂入大內,承史·侍衛諸臣,以次退出。
上在昌慶宮。常參·經筵,以代理停。
夜四更,月暈,廻火星。
下直,防踏僉使李時樞,多慶浦萬戶申挺徵,木浦萬戶安廷澤。
安達曰,備邊司郞廳來言,今日賓廳坐起日次,而睿候方在未寧中,頉稟。令曰,知道。
趙暾達曰,今日賓廳坐起日次,旣已頉稟,所當持公事入對,睿候方在未寧中,頉稟。令曰,知道。
鄭存謙達曰,大司憲金善行呈辭,執義金元行,持平李鳳詳在外,持平一員,掌令二員未差,今日以監察茶時之意,敢達。令曰,知道。
藥房都提調臣金尙魯,副提調臣趙暾啓曰,昨日終夕臨門,侵昏還內,伏未審夜來,聖體調攝,若何?憊昡之候,寢膳之節,亦何如?前劑入茶飮,已盡於昨日,臣等卽與諸御醫入診,詳察聖候,議定繼進當否爲宜。王世子症候,何如?臣等不任終宵憂慮,敢來問安,竝此仰稟。答曰,知道。氣則一樣。蔘橘茶五貼加劑以入,下敎日入侍,宜矣。
李吉甫達曰,內醫院官員,以都提調意達曰,提調李,今於日次問安,不爲仕進,事體未安,卽爲牌招,同參,何如?令曰,依。
鄭存謙達曰,金吾開坐,特敎之下,尙不擧行,事甚未安,知義禁尹汲,同義禁趙載洪,竝卽牌招,何如?令曰,依。
鄭存謙達曰,知義禁尹汲,同義禁趙載洪牌不進推考徽旨,今方捧入,而開坐特敎之下,如是違牌,不卽擧行,事甚未安,更卽牌招,何如?令曰,依。
鄭存謙,以兵曹言啓曰,今十一月二十一日,武臣賓廳講書日次,而中日相値,不得爲之之意,敢啓。傳曰,知道。
鄭存謙達曰,司僕寺官員,以一二提調意達曰,卽接寺屬順天監牧官韓光宇所報,則惡虎連入於場內,囕殺國馬。至於六匹之多,牧官領率砲手,尋蹤圍捕,則鳥銃善放人出身卓世萬,挺身當前,先放輒中,前後所捉之虎,合爲五首云。續接瑞山監牧官具泰勳所報,則牧場內惡虎,連入場內,囕殺國馬,至於五匹之多,故廣求善放砲手,牧官領率行臘矣。鳥銃善放人出身李陽復,挺身當前,先放輒中,前後所抱合爲五首云。近來諸道各收場,虎患極其頻數,申飭譏捕之餘,順天·瑞山兩牧場,惡虎之多數捕捉,誠爲多幸。其連頭骨皮各五張,移送該曹,兩牧場捉虎人卓世萬·李陽復,不可無激勸論賞之道,令該曹考例,稟處,何如?令曰,依。
上在昌慶宮。常參·經筵,以代理停。
下直,彌助項僉使咸道弘,東里僉使朴東遇,西北僉使崔泰倫。
朴昌潤達曰,卽者吏曹郞廳來言,守令口傳擇擬事,命下,而判書李,參判金致仁,參議趙明鼎,俱以情勢難安,不得差出云,特敎之下,尙不擧行,事甚未安。判書·參判·參議,竝推考警責,使之卽速擧行,何如。令曰,依。
鄭存謙達曰,大司憲金善行呈辭,執義金元行,持平李鳳祥在外,持平一員,掌令二員未差,今日以監察茶時之意,敢達。令曰,知道。
鄭存謙,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,今下弓矢,西北僉使崔泰崙處,賜給。
鄭存謙達曰,正言權噵,下諭後過限不上來,依定式遞差令旨及禁推徽旨,捧入之意,敢達。令曰,知道。
鄭存謙達曰,大提學尹鳳朝,特敎申飭之後,尙不膺命,事甚未安,卽爲牌招,察任,何如?令曰,依。
趙暾達曰,吏曹判書李,三度加由之後,連爲入闕,不爲出仕,事甚未安,卽爲牌招,察任,何如?令曰,依。
鄭存謙達曰,知義禁尹汲,開坐特敎之下,昨日再違召令,不爲承膺,事體極爲未安,卽爲牌招,何如?令曰,依。
鄭存謙達曰,知義禁尹汲牌不進推考徽旨,今方捧入,而特敎開坐之下,一向違召,不爲擧行,事甚未安,更卽牌招,何如?令曰,依。
傳于朴昌潤曰,頃者捉酒宣傳官二員,承旨來待于明政殿後,秋判·兼御將·判尹·前御史洪景海,同爲入侍。
傳于朴昌潤曰,宣仁門外近處洞內任掌二名,使之待令。
傳于朴昌潤曰,出去儒臣入來則留待。
傳于朴昌潤曰,儒臣持周禮,來待于明政殿後。
朴昌潤,以侍講院言達曰,本院新除授文學金勉行,自鄕纔已入來云。卽爲牌招,察任,何如?令曰,依。
朴昌潤達曰,內醫院官員,以都提調意達曰,本院臘藥監劑,事體甚重,而提調李,積日引入,尙不仕進,殊涉未安,卽爲牌招,察任,何如?令曰,依。
朴昌潤啓曰,宗簿寺官員,以提調意啓曰,璿源譜略,今已修正,進上矣。初中草及頒賜件,拔去張目,本寺依例洗草,而舊板子亦依例燒火。國朝御牒·八高祖圖·璿源譜略,王妃世譜,本廳奉安後,外四處鱗次奉安之意,敢啓。傳曰,知道。
李吉輔,以戶曹言達曰,依令旨,領議政李天輔,去九月十月,今十一月合三朔祿捧,令倉官更爲輸送于本家,則以爲方在引入中,不得領受云,祿捧又不領受,何以爲之?敢稟。令曰,令倉官更爲輸送。
刑曹判書申晦書曰,伏以,臣於匪意,伏承秋官特除之命,臣誠驚惶,罔知所以自措。噫,六部之長,何莫非重,而至若司寇之職,責任尤難,固非如臣庸碌所可堪承。矧今禁酒之令,至爲嚴截,大庭綸音,正門親臨,爰自卿士,以及父老,一諭再諭,諄複懇惻,是宜衆庶知懼。令行禁止,而奸民之冒犯,去而未已,此莫非有司之臣,不善奉行之罪也。以臣無似,叨此重任,威不足而戢奸,明不足以摘伏,畢竟僨誤,固已無辜。況臣向來待罪京兆也,以法禁之解弛,重被大朝嚴敎,至有譴遞推緘之命,雖蒙聖度天大,特命分揀,而臣心之惶蹙悚懍,不敢以時月之稍久,有所自安。顧其掌禁之責,京兆·秋曹,一也。臣旣溺職於京兆,則不可復廁於秋曹,不待臣多言而可以決矣。迺者大朝,入侍有命,他不暇顧,雖不得不冒昧趨承,而自知己審,情地且危,反復揣量,實無因仍蹲據之勢,玆敢略構短章,仰干睿聽。伏乞離明,俯賜鑑燭,亟令鐫遞臣職名,仍治臣瀆撓之罪,以嚴邦憲,以安私分,不勝幸甚。臣無任云云。答曰,覽書具悉。卿其勿辭,從速行公。
丁丑十一月二十一日辰時。上御崇文堂西軒。秋判·判尹·兼御將·前御史·宣傳官二員,同爲入侍時,刑曹判書申晦,漢城判尹吳彦儒,兼御將具善復,前御史洪景海,宣傳官田光洙·李應爀,右承旨朴昌潤,假注書金復休,記事官李東泰·嚴璘,以次進伏訖。上曰,宣傳官進前,各陳捉酒之由。上問光洙曰,汝執贓乎?汝親嘗之乎?光洙曰,果執贓物,果自嘗之矣。上曰,何酒乎?光洙曰,中酒矣。上又問應爀曰,汝亦執贓乎?曰,果然矣。上曰,何酒乎?曰,淸酒矣。上曰,汝則倉後所捉乎?曰,然矣。上曰,予欲知之而卽問矣。仍命先退,前御史進前。上命注書,出問玉堂有闕與否,入奏。臣復休還奏,玉堂闕員,應敎以下三窠。上命承旨書之曰,行司果洪景海,有宣諭之事,副校理除授。出榻敎上謂景海曰,儒臣卽往宣諭于五部三江。往十里·慕華館等處,聚齊民而使皆聽之。仍下宣諭之敎曰,此後則醋·酒之辨,旣已分明,且醴酒,旣用於太廟,則獨不許於民間乎?凡醴酒,一宿曰醴,過三宿則非醴也。若以非醴而現捉,則難免其律,旣許用醴而又復執之,是罔民也。儒臣可曉諭其醴法之一宿,醋法之無麯,此後民間,一依其法,毋或有犯也。至於小盎之現捉,極甚殘忍,誠欲使之勿捉,而只慮其以小成大之弊,故不得不然。彼民以小盎被捉,而至於爲官奴徙邊地之境,此在民情,何如哉?昨日柳世僑白脫之後,似亦有效,而予之特辨令前後者,於民可謂曲軫矣。無知愚氓,恐或未及盡知,故特遣儒臣,宣諭諸處,如是而復有犯者,是負我也,毋復怨予。予將何爲哉?上曰,下敎旣諭,儒臣必也垂涕泣而道之,使民心皆得感化也。上曰,秋判·判尹·兼御將進前。上曰,卿等知高廷燁事乎?昨日洪緯漢,得除報恩,此後必有效緯漢而希望者矣。若有如此之類,民無所措手足矣。自來月初,申飭洞任輩,毋以必捉爲事,以致擾民,只自廉探,可也。申晦曰,聖敎至當。臣亦知其弊,故勿爲擾民之意,已自約束於禁吏矣。吳彦儒曰,昨日辨醋之聖意,臣不勝欽仰矣。北部有乭金者,現捉而見之,則亦醋故放之矣。若無昨日區別之事,此類亦皆陷於罪矣。上曰,卿等之特除,意有在焉,予非求得之,欲無犯者也。卿等知予此意,必也善爲之。晦·彦儒曰,聖敎至此,敢不奉承乎?上命注書,召入宣仁門外洞內任掌。上問之曰,汝輩禁酒乎?對曰,家諭矣。上曰,汝言若此,而或有犯者,予則梟示汝矣。上曰,此任掌,勝於昨日父老矣。其父老,乃譎老也,幾殺世僑矣?上曰,予欲諭之而召汝矣。命退出。上曰,兼御將進前。柳世僑以三代近侍之人,貧寒賣醋資生,情甚可矜。駕前有闕,卽爲差出,可也。上命注書,召入金體乾之子光澤。上使御將問之曰,汝是金體乾之子,兒名老味者乎?光澤曰,然矣。上曰,汝今在何處,爲何業也?光澤曰,方住於前御將洪鳳漢家,而無所事也。上曰,可謂非文非武矣。若差軍校,則可以爲之乎?光澤曰,聖敎如此,敢不奉行乎?上謂諸臣曰,此人乃予潛邸時,賜牌寺奴婢之子也。庚子直宿時,此漢入來侍予,其時年纔十餘,而能善書,書爲善最樂四字矣。其後存沒,漠然不知,近聞在於洪鳳漢家,故召見矣。此人雖微賤,直宿時所見者,故至今思之,有異他人。禁營有敎鍊官闕,以此人差出,可也。善復曰,今方有闕,當依下敎,差出矣。上曰,今日爲之。善復曰,臣以禁營敎鍊官事,有所仰達矣。禁營未分營之前,敎鍊官額數爲二十五窠,故禁軍塡差之窠,比他營數多矣。分營之後,敎鍊官減額爲二十人,則禁軍正額一窠外,凡禁軍移差窠,依御營廳例,定額,似好矣。上曰,依爲之。出擧條上命承旨書之曰,此時守令,不可曠官。守令有闕,代今日口傳擇擬,卽爲下送。上曰,飭已行矣。前咸鏡監司權爀·徐志修,竝敍用。竝出榻敎諸臣以次退出。
丁丑十一月二十一日初更五點,上御居廬廳。儒臣入侍時,左副承旨鄭存謙,校理尹東昇,修撰李錫祥,假注書金復休,記事官李東泰·嚴璘,以次進伏訖。上命上番讀周禮。尹東昇,讀自惟王建國,止士二人。上曰下番讀之。李錫祥讀,自下士二人,止徒二人。上曰,承旨讀之。鄭存謙讀,自職方氏,止中大夫。上曰,注書讀之。金復休讀,自大司馬,止家二人。上曰,上番翰林讀之。李東泰讀,自仲春,止禽以享初。上曰,下番翰林讀之。嚴璘讀,自仲秋振旅,止大司馬之法。諸臣講訖,上命注書,出問予晝講周禮,止於何卷,問于弘文館以來。臣復休還奏曰,止於春官下編云矣。上曰,此則夏官耶?存謙曰,然矣。上曰,儒臣陳文義。東昇曰,文義別無可陳處,而正月之吉,懸法象魏者,有以見政法矣。有司懸示古法,民皆望而知之,自無違令干犯之事,則其政令之簡而不煩如此。後世則不然,政今愈煩,而民愈不從。以目下酒禁言之,殿下至誠禁止,幾次綸音,幾次申飭,而刑配相望,而犯者終不絶,至有再昨臨門。今日宣諭之擧,無知小民,暋不畏法,雖可痛恨,然辭敎之煩,施措之勤,若是而少其效者,未得其要道乎?故爲政不在於辭令擧措之繁,而在得其要而已。不特酒禁,凡於政令施措之間,每思其要道,法先王簡易之治,而毋過費精神,過煩辭敎,則御衆之術,莫善於此,而亦有補於晩暮保嗇之道矣。上曰,儒臣所奏美矣。而三代以降,儀文漸勝,堯之授舜,不過一言,而舜又益之以三言。且甘誓一篇,已有衰世之歎,而至於盤庚誥諭,又至於三篇之多。世代遞降,亦有所無可奈何者,以予涼德,烏能無言煩之弊乎?予意則必欲不用法,而令自行,故此意已諭於法官,而最難者,不用法則民不從,欲用法則心不忍。今日使御史,代行諭民,而民之能從,何可必乎?大抵爲治之本,在於齊家,齊家之本,在於脩身,予無修齊之工,何能以德化民乎?儒臣之言誠好,而恐不能禁止,予則羡太古無爲之治矣。存謙曰,儒臣旣陳文義,臣有區區所懷,故仰達矣。朱子感興詩曰,待朝服周禮,蓋周禮節目,纖悉有體,物不遺底,意思節文,皆得其齊,其本有在。孟子所云周公思兼三王,以施四事者,是也。更於周公學文上,頭腦處理會,則似有益於晩暮反約之工矣。上曰,所陳美矣。存謙曰,儒臣以懸法象魏,旣有發端,臣方待罪該房,敢此仰達矣。啓覆日字,頃有從當命之之敎,故擇日雖爲之,不敢循例入之矣。上曰,啓覆累年不爲之,擇日第入之。近來精神,漸不如前,恐有誤決之患,該房必須詳考文案,儒臣亦所見文案,必求其疑端,可也。若以爲覆檢所招以來,更無可問,直請行法,則烏在其啓覆之意也?錫祥曰,求其疑端而終不得之,則奈何?可殺之人,必欲求其生道,無乃太過乎?上曰,求而不得,則死者與我俱無所憾矣。存謙曰,是故古人有齋居而決事者矣。上曰,此唐太宗之事也。歐陽脩雖譏之,予則以爲不無假仁借義之意,而惟在誠心,故能致貞觀之治。苟以唐宗之心而齋居則誠好,而徒欲效唐宗之齋戒而無唐宗之誠心,則雖百日齋戒,何益之有哉?上曰,朴鳴陽口招,尙未開坐耶?旣有次堂爲之之命,則有知義禁然後,可以爲之。仍命承旨書之曰,今聞知義禁有實恙云,許遞。其代以前知義禁金漢喆除授,牌招察任,仍令開坐擧行。出榻敎上曰,口傳政事,爲之乎?存謙曰,三堂皆推考,而尙不擧行,首堂,以內局提調承牌,而本職不爲身病出仕矣。上命承旨書之曰,今聞吏判,尙不行公,口傳政事,亦不擧行,事之寒心,莫此爲甚。此何分義,此何事體?從重推考,牌招擧行。此後雖兼職承牌,本職未行公前,勿以承牌施行。出榻敎上曰,咸鏡道酒禁有一人云,此則置之。諸臣以次退出。
上在昌慶宮。常參·經筵,以代理停。
未時,太白見於巳時。夜四更五更,月暈兩珥,暈上有冠。
下直,牛峴僉使朴再煥,赤梁僉使金濈,蝟島僉使金光澤,碧團僉使鄭碩臣,文山萬戶金礪。
安達曰,大司憲金善行呈辭,執義金元行,持平李鳳祥在外,持平一員,掌令二員未差,今日以監察茶時之意,敢達。令曰,知道。
趙暾達曰,吏曹判書李,特敎申飭之下,又爲違牌,口傳政事,尙不擧行,事甚未安,更卽牌招,察任,何如?令曰,依。
又達曰,大提學尹鳳朝,昨日違召,不爲膺命,事甚未安,卽爲牌招,察任,何如?令曰,依。
傳于鄭存謙曰,綸音一件,欲置於孝昭殿,勿書題目,一件入之事,分付校書館。
傳于鄭存謙曰,儒臣入來與否,知入。
鄭存謙啓曰,副校理洪景海,宣諭後入來矣。傳曰,明日入來。
又啓曰,知義禁金漢喆·朴鳴陽口招後,依下敎來待矣。傳曰,下敎日入侍,
安,以兵曹言達曰,新除授雲頭里權管印係肘呈狀內,承重祖母,今年八十歲,法不當遠離赴任云,邊將之親年七十五歲以上者,許遞其任,已有定式,依例改差,何如?令曰,依。
又以兵曹言啓曰,今番慶科庭試武科出身等,體昔年之意,赴防除之事,奉承傳矣。元數三百六十七人,使之一竝除赴防除納米,而丙子重試合設庭試,出身元數二十五人內,除雜頉當爲赴防者,只是十二人。而以西北年事之凶歉,新榜出身,勿爲分防事,頃因道臣狀請,自備局覆奏許施,依此定奪。使之除赴防納米,而石數依例定以四石,自本曹收捧,軍需,補用,西北出身,則各自本道收米,軍餉會錄之意,分付,何如?傳曰,允。
鄭存謙,以義禁府言達曰,前正言權噵禁推事,徽旨達下矣。權噵時在忠淸道韓山地云,依例發遣府羅將,拿來,何如?令曰,依。
司諫宋德中書曰,伏以,臣卽接鄕信,臣母以輪行時氣,症甚危劇,已過十餘日,尙未取汗,勺飮不下,眞元暴陷,急足踵至,促臣歸視。臣聞此報,方寸煎灼,投進短章,徑尋鄕路。伏乞睿慈,特推錫類之仁,亟許歸護,仍令鐫削臣職名,以肅朝綱,不勝萬幸。臣無任云云。答曰,覽書具悉。爾其勿辭,往護母病。
吏曹參判金致仁書曰,伏以,日昨大朝殿下,臨御帳殿,以吏曹郞官之不卽待令,聖敎截嚴,特命郞官投畀,該堂罷職,旋因首堂,先自現告,堂上則改以重推,臣於是萬萬震惶,歷日靡定。噫,臣之受任銓曹,數朔于玆,昏愚拙滯,不能事事,前後赴政,亦旣數四,而只是循例排擬,未有一政注可觀,以副特簡之聖意,臣之宜去,固自久矣。今於莫重殿坐之日,未能預爲檢飭,至使郞僚,重被嚴譴,其爲溺職,到此罙大,縱聖度姑許寬貸,在臣心益覺悚蹙,其何敢幸其倖免,因仍蹲據,以益其肆然之罪哉?靜攝之中,瀆撓是懼,今始略陳危懇,仰煩睿聽。伏乞邸下,俯加諒察,亟遞臣職,仍令重勘臣罪,以嚴國體,以安私分,千萬幸甚。臣無任云云。答曰,覽書具悉。卿其勿辭,從速察職。
吏曹參議趙明鼎書曰,伏以,日昨帳殿,以本曹郞官之不卽親呈省記,有郞官徒配,該堂罷職之命,旋因首堂之先自現告,改以重推,而臣亦銓堂中一人也,惶隕震懍,歷日靡定。昨又以守令差出事,有大朝特敎,而情勢如右,末由奉行,致煩問備,悚蹙罙切。蓋檢勅郞吏三堂,均有其責,別無該掌之可言,而今首亞兩僚,皆以此引嫌,或違牌胥命,或陳章引罪,則臣何敢諉以末席,獨自晏然而已乎?玆敢冒陳短章,仰請嚴誅。伏乞睿慈,俯加鑑燭,亟許鐫遞臣職,仍令重勘臣罪,以昭法紀,以安私分,千萬幸甚。臣無任云云。答曰,覽書具志。爾其勿辭,從速察職。
副修撰趙書曰,伏以,臣日昨幸蒙恩遞,卽尋鄕路,省掃先壟,病淹田廬,感祝恩渥矣。曾未一旬,除旨又下,繼之以馹召,臣誠驚惶隕越,罔知攸措。顧臣情勢,卽我大朝殿下,旣盡下燭之矣。惟我邸下,亦已俯諒之矣。凡在同朝,誰不知之,而未知銓部,何爲而每每檢擬,直若無故可强者然也。若以臣向來暫時膺命,認以爲出脚供仕之人,則有大不然者,臣實有說焉。噫,伊時冒出,豈得已哉?大朝嚴命,忽下於再經斥補之餘,特授恩旨,又降於已遞本職之後,捧單之承宣,旣命特推,違牌之徽旨,又令勿捧,責諭截峻,辭旨嚴重,號籲路阻,門鑰已下。臣於是時,五內震剝,覓死不得,徊徨禁扄之外,不省置身之所。顧念分義廉隅,互爲輕重,進退何嘗惟義所在?臣被臺參以來,屢速嚴敎,殆六七遭矣。自惟與其每犯違慢之罪,輒遭迫隘之境,曷若一登筵席,獲覩耿光,不避鈇鉞之誅,一陳窮蹙之情然後,退守本志,死無所恨?遂乃冒昧出肅,仍就直廬,果隨館僚之後,一侍前席,逖違軒陛之餘,仰瞻深墨之容,犬馬微忱,已不覺涕血之交逬,而區區欲暴之私義,乃敢冒萬死仰陳一二矣。猥承引義殊過之聖敎,而承宣請推,亦且靳許,臣以首頓地,仰感恩數,且幸微願之得遂,而自處之有辭也。半旬就直,人多爲駭而一對陳情,臣固有執,則去就之郞當,初不敢自恤,而廉防不可以終乖,名器不可以屢玷,則從今以往,庶得以復守艮限矣。新除之下,承膺無路,罪戾層積,誅殛是竢臣之情,可謂窮且隘矣。且有危迫者,臣受氣甚薄,抱痾積久,濕痰凝注於首節,瘡癤熾遍於滕脛,行步不良而時或顚仆,濃血多流而症涉醜惡,齒雖强壯,病已沈痼,實無自力登途之望。而召命旣下之後,不敢偃伏鄕廬,忍死扶曳,纔到一息之地。而又添毒感,遍身如碎,寒熱交作,舊痾新恙,一倍增劇,僵臥村舍,㱡㱡欲絶,以此病狀,萬無前進赴召之勢。臣罪至此,尤無所逃,玆敢封章縣道,略暴危苦之懇。伏乞睿慈,俯垂矜諒,亟命削臣之職,勘臣之罪,以延殘喘,以安微分,千萬幸甚。臣無任云云。答曰,覽書具悉。爾其勿辭,從速上來察職。
上在昌慶宮。常參·經筵,以代理停。
夜一更,流星出柳星下,入坤方天際,狀如拳,尾長二三尺許,色赤。
鄭存謙達曰,大司憲金善行呈辭,執義金元行,持平李鳳祥在外,持平一員,掌令二員未差,今日以監察茶時之意,敢達。令曰,知道。
又達曰,大提學尹鳳朝,連違召命,尙未承膺,事甚未安,卽爲牌招,何如?令曰,依。
傳于鄭存謙曰,宣諭儒臣,來詣于集賢門。
安啓曰,左右相及金吾堂上,依下敎來待矣。傳曰,左右相·金吾堂上入侍。
傳于鄭存謙曰,承旨先爲入侍。
傳于鄭存謙曰,右尹入來。
傳于鄭存謙曰,秋判·判尹率五部入直官員,同爲入侍。
傳于安曰,秋判留待,頃日所持入文案,更爲考閱後,蕩滌者幾人與否,更入以奏。
吏曹口傳政事,韓光載爲南部都事,趙龍命爲中部奉事,李立中爲南部奉事。
鄭存謙,以禮曹言啓曰,去十月傳敎中,濟州三名日方物,限明秋停封事,命下,故依聖敎發關知委矣。卽接濟州牧使李閏成移文,則今此冬至方物,依例封進。此必是本州,以海外絶遠之地,知委關文,未及到付,有此封進之擧,而旣有停封之命,則不敢循例捧入,何以爲之?敢稟。傳曰,入之。
丁丑十一月二十三日辰時。上御崇文堂西軒。副校理洪景海入侍時,左副承旨安,副校理洪景海,假注書金復休,記事官李東泰·嚴璘,以次進伏訖。上曰,儒臣宣諭之由,自初陳之。景海曰,臣敬奉聖旨,先向鍾樓,其時市人多聚,先聞小臣之來,自遠坌集者,幾至屢千人矣。上曰,何以言之?景海曰,依昨日聖敎,坊坊曲曲,懇懇宣諭,不啻三令五申矣。諭之以聖上,以酒禁事,特遣儒臣,洞諭諸人,雖有屢次綸音,而不如言之易聽而易入,故如是特諭。汝輩可以仔細聽之,如承面命也。於是衆人一齊跪坐,或有扶杖而來聽者,如古所謂山東父老也。上曰,又向何處?景海曰,仍出門外,向三江慕華館,復向東門外至往十里矣。上曰,所諭之一通陳之。景海曰,臣當仰陳矣。以爲,國之所以禁酒者,非他。凡人以酒而至於鬪鬨相訟,甚至於殺越人命之境,惟予三十年臨御,深悶其弊,一朝赫然禁之,太廟之祭享不用焉,尙方之御供皆罷之,而至若醴酒,是古禮,故推於祭享用之,國家旣用之,而獨不許於民間乎?是故祭祀,則許用醴酒,而所謂醴酒自有其法一宿曰醴過云,宿則非醴也。且醋與酒,其法懸殊,有麯則非醋,乃酒也。昨日柳世僑白脫之事及刑判罷職,該郞拿處·七百人放送之敎,仔細諭之曰,汝輩雖無知至愚之類,豈不知國法之截嚴乎?惟我聖上,白首暮年,爲民之意,可澸豚魚,辭敎之間,玉涕汍瀾。日昨臨門,或慮其冤,至有親嘗區別之擧,仍下敎曰,以此觀之,七百餘人,安知無如許者乎?今日又命儒臣,特爲宣諭,蓋慮無知小民,或未盡知,故如是耳。非不欲嚴法治之,而徒嚴法,則只以擾民,似無實效,故如是申複洞諭,蓋欲不用法而民自不犯也。此後則汝輩,絶不用有麯之醋,醴酒經一宿而不熟,則必覆之。自今十二月以後,毋有一人干犯者,如是而復有犯者,不但負國,天神必殛之矣。惟此宣諭之語,或有不得聞者,各歸其處,次次傳之,着實知委,可也。於是乎百姓聽之未了,有流涕者,有放聲而哭者曰,吾君七十之年,用慮至此,何敢復有飮酒者乎?聽此敎而如有犯者,是乃逆也,懸首可矣。其中或有未盡聽而先去者,則相與捽而坐之,使之盡聽而後乃已也。上曰,放聲而哭者,何處人耶?景海曰,西江人也。上曰,哭而出涕,非假爲也,乃眞情也。此則民心可見也。柳世僑亦或其中耶?景海曰,衆中何以知之?上曰,儒臣善諭,故人自感泣矣。景海曰,世僑白脫之事,或有初聞者,七百人放送之事,或有未知者矣。上曰,我國之事,人之未詳,類皆如此。綸音雖眞諺頒布,而難必人人之盡知也。景海曰,百姓聞七百人中,安知無醋之敎?相與語曰,國是天也,國是天也云云,以此觀之,箇中有醋可疑矣。上曰,然矣。上曰,市直之不低,行路之不鬪,皆酒禁之效也。景海曰,誠如聖敎矣。上曰,予知儒臣必善爲之,故遣之矣。果善諭而民多感者,雖予親諭,何以加此?自今十二月以後,有其效,則是皆儒臣之功也。安曰,戒酒綸音,當安寶而頒布乎?上曰,依爲之。五處史庫,遣使官藏之,可也。上曰,口傳政事爲之乎?曰,吏判方待命云矣。左右相及金吾堂上入侍。出榻敎諸臣以次退出。
丁丑十一月二十三日未時。上御崇文堂西軒。左右相·金吾堂上·秋判·京兆堂上·五部官員,同爲入侍時,左議政金尙魯,右議政申晩,判義禁洪啓禧,知義禁金漢喆,同義禁趙載洪·宋昌明,刑曹判書申晦,判尹吳彦儒,右尹具允明,中部都事金鎭一,東部都事金敬熙,西部奉事權聖應,北部奉事趙東彬,右副承旨鄭存謙,假注書金復休,記注官金尙麟,記事官嚴璘,以次進伏訖。上曰,部官進前。上各問其姓名,至於趙東彬。上曰,汝是以永興立碑事,上疏之趙東彬耶?予忘之矣。金尙魯曰,日間聖體調攝,若何?上曰,一樣矣。尙魯曰,寢睡·水刺,比前,何如?上曰,世人皆睡,予獨未也。水刺亦未甘矣。尙魯曰,强進一匙,幸矣。柴胡進御後,滯候,何如?上曰,如冷水矣。尙魯曰,茶飮不如湯劑矣。上曰,雖進湯劑,枯楊豈生華乎?尙魯曰,瓊玉膏進御乎?上曰,試作難矣。申晩曰,試作半矣,第進御,幸矣。上曰,今番儒臣,宣諭善爲之,人心大可見矣。洪景海年雖少,而善爲之,可佳。重臣亦聞其言否?洪啓禧曰,臣亦聞之矣,人心當可爲矣。臣則恐或有惜不令封德彝見之之歎矣。上曰,此機不可失也。法而治之,不如使自不犯。予欲更有所爲之事,特召五部官,入侍矣。仍命承旨書之曰,昔孔聖轍環天下,王道不行,作春秋定一王之制,鄒聖行於齊梁而莫能行仁,著述七篇。噫,以孔子之大聖,孟子之亞聖,行王行仁,何難之有?而但不在君師之位故也。在君位不能行政,非下之辜,卽在上者否德之致。噫,今酒禁之不行,卽予之咎,綸音旣諭,今何多諭,而然今番臨門之後,大覺者有三。何則父老綸音已諭,所謂下閼霈典,今春莫大之赦,七百餘人之不能一體蒙放也。旣云下閼,則定配爲奴一也。旣命其放,又以爲奴,此無異於前春之閼也。噫,旣奏於殿,親臨洞諭,而前犯雖赦,仍行新法,其雖蒙放,苦則反甚。噫,彼配者,猶有望赦,彼爲奴者,何日復見太陽?官私之間,猶不足惜也。良民爲奴者,豈不甚於定配乎?此名雖放也,其律較重,非徒罔民,欲行春赦之意,焉在?噫,慶不踰年,況十年乎?此其一也。若不臨門,柳世僑,將以醋爲酒而正法也。以此推之,七百餘人中,以醋被配者,將不知其幾百也。殆若沙中有鷗,鷗若不飛,沙鷗難辨者也。不爲詳覈之前,醋·酒實難辨,聞前道臣之言,外方則不見其酒而勘律者多云,吁嗟,小民枉被其律者,亦知其幾百乎?因此深慨而下敎,此則藹然四端之見而以難究覈,而已處分仍置爲奴,此藹然善端,不能擴充者也。是豈讀經傳之意哉?其雖眞贗眩雜,其宜蕩滌,以信赦令,此其二也。今番綸音之後,夙夜憧憧,不在於行法,在於其永無犯,呼嗟,此心可質彼蒼。其竟不耐,特遣儒臣,曉諭衆民,今聞回奏,民皆流涕,亦有不覺放聲者云,以此觀之,前之犯禁者,非渠之辜,卽予之過。噫,孔聖豈欺我哉?齊之以刑而民之不犯,予莫之聞也。柳世僑之特放,或有初聞者,七百餘人之蒙放,不聞者亦多云。噫,此等大者,其猶不知,蔀屋士民,不知法禁之嚴,只見目下之利,若是犯法,亦非異事。以此推之,于今勿論前事,卽王者一新之道也,此其三也。噫,磊磊落落,君子之道也,庸庸碌碌,小人之事也。噫,以否德無能,臨御卅載,無一政一令之信於民者,而況年已暮矣,氣已衰矣,心已冷矣。而吁嗟,此志猶不盡衰,述編因浴沂二字,自謂氣質。噫,白首暮年以諒學,凡於事爲,雖不能磊落光明,亦何忍庸碌苟且乎?旣不能誠意,其何能正心,亦何望正萬民?今番宣諭之後,尤覺其咎之在予,何暇非其下哉?以十月二十五日以前爲先天,以二十六日以後爲後天,乃人君造命之一道也。頃者特放後,或禁錮或停擧,或爲奴者,一竝蕩滌,以示予一新之意。噫,此非予意,寔體昔年愛恤之盛德,其亦導揚我慈聖五十年恩澤,故今日奏於殿中,不釋其衰,而特召大臣·秋堂·京尹·部官入侍,呼寫一篇,曉諭中外。噫,今日乃知民心之大可見,此非予惠,寔列朝曁慈聖德澤也。噫,小民之聞宣諭感動若此,予若聞此而不爲感動,則此乃上負蒼蒼,下負元元,豈忍爲此?呼寫到此,不覺飮泣,其令政府,將此下敎,布諭京外。仍命具允明讀之,使諸臣皆聽之,上曰,予雖衰,此文猶有氣也。命判尹·部官先退,部官有闕,代令該曹卽爲口傳差出。出榻敎仍命小退,小退後復入侍。上御居廬廳,諸臣以次進伏訖。上曰,綸音,諺文頒布後,一本入之。鄭存謙讀朴鳴陽口供訖,上曰,劫婚律,何如?尙魯曰,甚於劫奸矣。金漢喆曰,杖一百矣。上曰,永平官門外,決杖,似宜矣。人撻于師,尙愧其家人,渠何面目行世乎?仍命承旨書判付,朴鳴陽,鏡城府定配。上曰,北京殉亂錄見之,立節之士,皆常時不見用之人也。毅宗事去後,傳書朝堂,朝堂一空,書留閣臣案上,一何慘也?尙魯曰,其時朝士皆逃去,立節何可論乎?啓禧曰,孔有德以大聖子孫而失節,張瞿諸人有敢辱相公之語矣。上曰,吳三桂無狀矣。奮於刺殺妓妾,而因爲其事矣。啓禧曰,無父無君,無可論者矣。上曰,嵇紹·王祥,亦殊常矣。晩曰,王祥先節矣。尙魯曰,忠孝雖難兩全,本無二致矣。上曰,立節尤難矣。上曰,馮道何如人也?啓禧曰,其時推爲聖人,而本傳歐陽脩,書李氏斷臂事矣。上曰,范質何如人耶?啓禧曰,有只欠爲世宗一死之語矣。上曰,陶穀事,可見宋太祖之胸次豁然矣。上曰,癸亥反正後,李德泂用之乎?其心幾與擧議功臣同矣。啓禧曰,李德泂事,雖未詳知,而大抵其時多內應之人矣。尙魯曰,入於功臣則入之,而其餘皆不忠矣。啓禧曰,癸亥事,天與人歸,豈有立節之人乎?獨有柳夢寅一人矣。李德泂,反正後捉來,則有活我舊主之實矣。上曰,此言可謂善矣。上曰,我朝六臣·三學士節義,亘萬古而卓然矣。啓禧曰,六臣同時,有趙季生之子孫趙守良,一門三人有死節者。今其後孫,以復官事上言云矣。上曰,如此之時,宜奬節義。大臣問于吏曹,相考後入達,可也。漢喆曰,六臣事,適有發端,臣惶恐欲有所達矣。六臣祠在洪州,乃魯恩書院也。臣頃日受由,往來湖中,逢着隣近儒生,則以爲昨年乃丙子,而六臣殉節在丙子,故丙子殉節諸人,昨年皆蒙致祭之典。事跡雖異,年甲偶同,故不無冀望之心,尙今闕然,擧皆抑鬱矣。上曰,六臣死節,亦丙子年乎?今乃初聞矣。啓禧曰,靖難則在癸酉,而六臣死節,在丙子矣。上曰,六臣書院,在於幾處耶?漢喆曰,露梁·魯恩及大邱·寧越,皆有書院,竝享六臣,而魯恩,乃成三問所居之地也。尙魯曰,曾前致祭,已於露梁爲之矣。啓禧曰,露梁又有六臣之墓,而表以成氏·朴氏之墓,至今謂之疑塚矣。漢喆曰,魯恩書院,成三問之神主尙在,而只書名字,乃其夫人手書云矣。上曰,節義雖在異代,不可不褒尙。仍命承旨書之曰,漠然不知,今因重臣所奏,乃知六臣書院。昨年不爲致祭,可謂闕典,特爲遣儒臣致祭。出榻敎上曰,事多如此者矣。知義禁,則以洪州書院所聞之言陳之,致祭則行之於露梁矣。六臣有子孫耶?漢喆曰,皆無之,而獨有朴氏子孫矣。上曰,宣傳官朴聖浹,乃朴之後孫矣。漢喆曰,然矣。聖浹,以宣傳官,方在京矣。上命注書,出問聖浹入直與否以來。啓禧曰,聖浹位次已高,多得曹司,其入直未可必矣。臣復休還奏曰,聖浹果入直矣。上曰,巧矣。宣傳官朴聖浹,入侍,可也。出榻敎臣復休復出,召聖浹入侍,上問之曰,六臣有孫者,幾何?汝是傍孫耶?聖浹曰,五臣皆無後,而獨臣祖有之,而臣乃其血孫也。上曰,汝爲奉祀孫乎?聖浹曰,臣之七寸姪光胄,爲奉祀孫矣。上曰,幾代乎?聖浹曰,臣則十一代孫,而於光胄,爲十二代矣。上曰,朴彭年行職云何?而贈職爲之乎?聖浹曰,行職則參判,而肅廟朝只行復官之典,未有贈諡之事矣。尙魯曰,不爲贈諡,亦有聖意矣。上曰,然矣。仍命承旨書之曰,六臣只有朴彭年後,其奉祀孫,令該曹特爲錄用。出榻敎漢喆曰,節義何代無之,而我國之六臣·三學士,樹立卓然,曠絶千古,故列聖朝,多有褒奬之典矣。上曰,三學士事蹟,有可考之文耶?漢喆曰,先正臣宋時烈,著三學士傳,頗詳矣。上曰,三學士去時,直氣凜然,至今想像耳。前者金尙迪以爲,燕行時,見其所居之窟,不忍歸傳於吳彦儒云矣。啓禧曰,不知其所終焉,千古遺恨矣。申晦曰,今番犯禁罪人,當放者合爲三百五十三名,而其中有犯松禁者,又有甲山府酒禁被捉者一人矣。上曰,竝一體放之,可也。晦曰,啓覆當前,而本曹參議有闕矣。上命承旨書之曰,初覆今月二十六日,再覆二十八日,三覆來月初三日爲之事,分付秋曹。參議有闕,代令該曹口傳擧行。出榻敎上曰,予本無憾於人矣。前者宋秀衡禁錮,後復用之。至於朴致遠,丁酉溫行時,事後巧當禁錮,事雖偶然,若有所憾者然,心嘗歉然矣。頃者溫行時,見其御筆,故覺之矣。嗣服後三十年,君臣一不相面可怪矣,後日召入,可也。尙魯曰,聖意誠好矣。致遠,新入於耆社矣。上曰,然乎?耆社新入者,幾人乎?晩曰,徐宗伋·鄭益河諸人,而益河方坐罷矣。上命承旨書之曰,新入耆社諸臣,明日入來,坐罷者敍用,口傳付軍職。出榻敎啓禧曰,此乃忠淸監司金尙喆狀達也。趙鐵金,卽逆賊興奎之子也。興奎雖未及正刑,而其叔東奎,承款正刑,則鐵金當在緣坐,而漏脫潛隱,頃始現發,因大臣陳達,定配大靜縣矣。今此狀達,以爲劇賊緣坐之潛匿者,無異亡命,仍請梟示,而梟示非本府所當議律,大臣方入侍,下詢處之,何如?上曰,大臣諸堂之意,何如?尙魯曰,渠以兇賊之子姪,三十年漏脫緣坐,至今潛匿,論其情狀,萬萬絶痛,雖用一律,固無所惜。而但與亡命有異,正刑係是法外,故當初所以參酌島配者此也。臣則前後無異見矣。晩曰,兇逆緣坐之三十年漏脫隱匿,雖極絶痛,而此是當初年未滿見漏者,則今不可直斷以亡命之律。向者島配時,臣意與左相無異,故有所仰達,今亦別無他見矣。啓禧曰,此正宜無遺類殄滅者,而在法則異於緣坐罪人之亡命,無必置死律之明文矣。漢喆曰,臣於入侍前,已與首堂,有所相議,別無異見矣。趙載洪曰,此則異於亡命,旣無當用之律,參酌之論,與諸臣無異矣。宋昌明曰,臣之意見,與判堂同矣。上曰,依前下敎島配。出擧條上曰,吏判緣何故而然耶?尙魯曰,吏判事,過矣。臣意,則行公兩堂,陳書引入,吏判亦引入,特敎之下,連違召命,故似以此惶恐待命矣。上曰,內局則行公,而本職尙不出仕,何故耶?仍命承旨書之曰,李亨逵之擧措雖駭然,徒配則過矣。王者用律,其宜得中,飭已行,放送。出榻敎上曰,吏判,使之勿待命,則當入來耶?尙魯曰,本無撕捱之端,況吏郞旣放之後,尤無所嫌矣。上曰,卿頃以可憎爲言,現告非可憎待命可憎矣。待命無義,勿待命亦無義矣。仍命承旨書之曰,今聞吏判待命云,此何分義,此何道理?其雖無義,旣已待命,勿待命事,分付,待朝牌招開政。出榻敎尙魯請明日入診,上許之。諸臣以次退出。
上在昌慶宮。常參·經筵,以代理停。
夜四更五更,月暈。
下直,蛇梁僉使卞德基,平薪僉使韓亨度,鉢浦萬戶金弘禎,西生僉使崔世樞,舒川萬戶崔華徵。
藥房口傳啓曰,夜來聖體調攝,若何?王世子調候,亦何如?劑入湯劑,已盡於昨日,臣等卽與諸醫入對診察,議定繼進之劑爲宜,惶恐敢啓。答曰,知道。
藥房口傳再啓曰,臣等率諸醫,入診于東宮,則症候一樣,而膈間牽疼之候有加,諸醫以爲,此是瘀血凝結之致,當歸鬚散,今姑停止,芎夏湯,加玄胡索一錢,紅花五分,五貼連爲進御爲宜云,此藥劑入之意,惶恐敢啓。答曰,知道。
安達曰,大司憲金善行呈辭,執義金元行,持平李鳳祥在外,持平一員,掌令二員未差。今日以監察茶時之意,敢達。令曰,知道。
安,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以都摠府言達曰,副摠管李柱國,以御營中軍軍兵等中日試放事,南小營晝仕出去之意,敢達。令曰,知道。
朴昌潤達曰,大提學尹鳳朝,一向違召,尙不膺命,事體極涉未安。卽爲牌招,何如?令曰,依。
安達曰,明日詳覆坐起時,政府西壁,當爲進參,而左參贊未差,右參贊李成中未肅拜,無進參之員云。右參贊李成中,明日待開門牌招,使之進參,何如?令曰依。
安啓曰,耆老堂上徐宗伋·鄭益河·朴致遠,依下敎來待矣。傳曰,來詣于明政殿後。
傳于安曰,內局日次,以今日爲之,入侍于明政殿後。
兵曹口傳政事,副司直鄭益河。
傳于安曰,承旨來詣于集賢門。
傳于安曰,有下敎事,使之來待,夜已深矣,其退去。
吏曹口曹政事,南泰著爲刑曹參議。
朴昌潤啓曰,吏曹判書李,書批已下,卽爲牌招,開政,何如?傳曰,允。
有政。吏批,判書李進,參判金致仁病,參議趙明鼎病,右承旨朴昌潤進。兵批,判書鄭翬良病,參判未差,參議李萬宗病,參知李昌儒入直進,右承旨朴昌潤進。
吏批啓曰,新除授靑山縣監羅弘漸呈狀內,矣身家有八耋老母,疾病長苦,氣力漸綴,實有頃刻懍懍之憂,千里作行,斷無可望,斯速入啓處置云。親年七十歲者,勿許三百里外遠邑守令,載在法典,依例改差,何如?傳曰,允。
又啓曰,廣興倉守李泰祥,受由過限未上來,依例改差,何如?傳曰,允。
又啓曰,今番大政時,新除授惠陵參奉嚴球,以進士,備擬受點矣。今聞乃是學生云,當初誤認擬望,不勝惶恐。旣非生進,則不可仍置,改差,何如?傳曰,允。
以鄭恒齡·李廷喆爲掌令,徐有良爲持平,李福源爲獻納,尹光暹爲正言,尹汲爲左參贊,鄭遠達爲永平縣令,鄭彦忠爲延豐縣監,權聖應爲平澤縣監,吳命三爲軍器判官,安允行爲承旨,軍器直長金元周,奉事洪應壽,副奉事嚴贊貴,參奉朴次彬,學諭韓東岳,校書著作睦祖永,奉敎金和澤,竝單付。
副護軍尹勉矩·朴時佐·蔡度承·鄭彦忠,副司直徐命彬·權爀·金尙翼·徐志修·元景淳·洪樂性·李吉輔·李世演·金應濂,副司果吳德新,副司正金復休,訓鍊參軍林尙根,權知參軍白信圭,權知封事李沃,竝單付。
安,以兵曹言達曰,本曹所納騎步布,卽經費所需,事體與他自別,故當番未收滿一同守令,營門決杖。至載於續典,則朝家法意,非不嚴重,而近來外邑,慢不擧行。未收積多之中,公州·報恩·鎭川·溫陽·聞慶·橫城等六邑,累當未收,今至歲暮,終不備納,事體所在,極爲寒心。當該守令,依法典,營門決杖後狀達事,該道監司處,分付,而本道帥臣,亦難免不能檢勅之失,從重推考,何如?令曰,依。
安,以義禁府言達曰,京畿陽川縣徒配罪人李亨逵,因傳敎放送令旨達下,放送事,分付道臣之意,敢達。令曰,知道。
金時默書啓,臣敬奉聖旨,傳宣于議政府領議政李天輔處,則以爲,牀簀殘喘,僅延時日。惟冀慈覆之天,俯垂哀憐矣。近密之臣,寒夜冒雨,臨宣聖旨,責勉慰諭,愈往而愈隆,以妙少間造朝爲敎,病裏惶隕,只願速死。臣雖無狀,粗知君臣大義,非不欲不計顚仆,忍死趨命,而臣病近添寒感,喉腫齒痛,竝發交攻,晝夜叫楚,殆欲發狂,是固承宣之所目覩,而本來眩症,乘時益劇,倏晦倏明,俄頃之間,人鬼屢變。以此病狀,扶曳入侍,卽地顚窒,如前夏之爲,則實有汚穢筵席,驚動聖矚之慮。思之及此,凜凜寒心,不敢爲蠢動之計者,豈愛惜軀命而然哉?臣之姑撤長單,蓋出於感激,恩諭欲伸義分之萬一,而神瞀氣塞欲起還仆㝠然頑然,一味淹伏是豈生人之事哉?束帶供職,已無其望,而賴天之靈,幸得一時少間,則匍匐進身,一瞻天顔,退顚溝壑,是臣日夕區區之望。惟乞速寢偕來之命,少紓惶悶之心云。臣旣承偕來之命,姑爲仍留之意,敢啓。傳曰,今覽書啓,有造朝之意,爲國心幸。今已多日,自可勿藥。卿須體小子慇懃之意,顧今日國事之艱,其卽造朝,用副日夕之望。承旨,卿造朝之日,自可隨來,其何先召乎?諒此予意事,傳諭。
黃海監司狀達,海州居白鳳遊妻金氏等,燒死事,令于朴昌潤曰,燒死人等,令本道恤典擧行。
吏曹判書李書曰,伏以,臣於天官之職次,不可冒沒復出,而大朝筵敎,至爲嚴重,進退不得,轉益迫隘,走伏金吾門外,恭俟處分。伏聞聖旨諄諄,至有勿待命之敎,仍命牌招開政,臣於是抑塞震惶,罔知措躬。顧臣無似,其於銓任,豈不知萬萬不當,而嚴命所迫,旣無逃遁之勢,特除之降,殆同副急之用,竊自念六月都政之迤至十月。大有關於國體,若復撕捱,徒增罪戾,故他不暇顧,黽勉出肅,只爲挨過大政計耳。第是空疎之極,重以庸鈍,咫尺前席,終日排擬者,不過據舊案循序次而已。至於鑑別才否,振拔滯淹,以答我聖上委寄之至意,終莫之能,私心惶忸,姑不足言,而孤負之罪,實無所辭,臣旣自知,人謂斯何?大政後呈告,世所應行,若臣則實出悃愊,非敢蹈襲,而加由之命,又出格外,臣誠茫然失圖,踧蹜靡容。夫國家之考察大擧,一年凡兩次,而前則臣以西銓當之,今又以東銓行之,東西之名雖異,以其實則再矣。政過卽遞,自是古例,一猶當遞而況再乎?臣自開政之時,有必遞之義,區區之意,已有所定,而且於政注做錯,有萬萬惶悚者。臺官之不得擬他職,政例卽然,而李星慶之掌令,落點纔下,又移弼善。此雖由於忙迫中望單之錯奏,而昏謬不察,有難自解,玆敢隨詣闕外,冒陳危蹙之懇,附以自劾之忱。伏乞睿慈,亟降明旨,卽許譴罷,仍勘臣罪,以重銓任,千萬幸甚。臣無任云云。答曰,覽書具悉。卿其勿辭,從速行公。
丁丑十一月二十四日辰時。王世子坐寬毅閤。藥房入對時,都提調金尙魯,副提調趙暾,假注書金瑞應,記事官李時敏·嚴璘,文學金勉行,醫官金履亨·方泰輿·皮世獜·鄭趾彦·金德崙·朴泰均,以次入伏。尙魯曰,日間睿候調攝,何如?令曰,一樣矣。尙魯曰,腹部牽疼之症,何如?令曰,大體一樣矣。尙魯曰,湯劑連爲進服乎?令曰,連服矣。尙魯曰,米飮頻頻進服乎?令曰,口味變,故一日僅二次進服矣。尙魯曰,日寒如此,寒痰挾感,嘔氣自是瘀症之例症,而必有水刺之頻頻强進然後,元補不至虛弱,而諸症有退却之效矣。而諸醫方入,診察,何如?令曰,依。履亨診察後退伏曰,脈候左右三部,虛大不均,比昨有加而無減矣。趾彦所達,亦如履亨所達。尙魯曰,醫官旣已診察,使之議定繼進湯劑,何如?令曰,依。履亨曰,痰挾瘀氣,脾胃大敗,峻烈之劑,難遽施之,徐徐用解瘀之劑,好矣。趾彦曰,當歸鬚散,雖敗瘀之例藥,而卽今所用,無過大芎夏湯矣。尙魯曰,兩醫所見旣同,加味芎夏湯五貼,自藥院煎入,何如?令曰,依。尙魯曰,米飮雖進,而此非補元之味,鮒魚粥味勝,且能補胃,自藥局造入,何如?令曰,依。尙魯曰,醫官連爲待令,必爲趁早召入,詳察脈候,好矣。令曰,當早召診察矣。尙魯曰,昨日洪景海,宣諭江上及王十里城中後,復命告曰,宣諭聖敎,則有飮泣者,或有放聲而哭者云。大朝聞此所達後,定法前朝士之犯禁禁痼,士子之停擧,百姓之爲奴婢者,一倂蕩滌,此後民豈不感動乎?吏判方違牌待命,故今日入對,入能同入矣。昨日大朝入侍,臣以邸下症候仰稟,則玉色和平,答以一樣,辭敎之間,無不平之氣矣。啓覆屢年不行,以再明定日,大朝將親行,而徽寧殿練祭迫近,元良將何以爲之耶?爲敎,故臣仰對曰,卽今運動猶難,實爲悶切,其間日字尙多,豈無差復之效耶?諸臣遂退出。
丁丑十一月二十四日午時。上御崇文堂西軒。耆老所堂上入侍時,行司直徐宗伋·鄭益河·朴致遠,右承旨朴昌潤,假注書金瑞應,記注官徐秉德,記事官嚴璘,以次入伏。上臨哭,因下敎曰,見卿等有三痛矣。指宗伋曰,卿則予嗣服初春坊。指益河曰,卿其時翰林。因指致遠曰,彼重臣,卽先朝侍從也。追思昨年此時事,不覺痛悼矣。嗣服初,下番豈意同入耆社乎?益河曰,今殿下聖算晩暮,聖母禮陟,雖以平人言,卽衰麻在身而已之時,而臣在外間,伏聞殿下,三時祭享,每每躬參,無暫時休息之暇云,聖孝雖無窮,而宗社之托,唯在聖躬,獨不念俾嗇之道乎?上曰,卿過聞之矣。徒付享官,決非人子之情,故不至甚憊之時,不忍替行矣。仍敎致遠曰,予與重臣不識面,故今日召見耳。管仲不云乎?小臣無忘射鉤,大王無忘在莒,重臣能彈王子。予則實無所憾,而不先不後,適在嗣服初,以外任三十禁錮,似乎有跡而不知其存沒矣。昨日始聞入耆社云,豈三十年後解錮,而入朝廷復入耆社乎?予不召見,則有所如何?故特爲召見,以爲君臣知面耳。致遠曰,聖敎如此,臣以老妄所見,仰達矣。上曰,達之。致遠曰,伊時肅廟朝,洞開言路,故如臣愚迷者,能知遇事論事。今殿下,若法先朝,復開言路下,豈無敢言者乎?上曰,所達誠是矣,誠貴矣。因顧諸臣曰,於答是也。易歸引咎,而所達如此,誠爲得體。因命承旨書傳曰,今日知事朴致遠所對有助,今日特賜虎皮一令,以勵目今媕阿之風。仍下敎曰,曾聞負柴云矣,果負柴乎?致遠曰,家後掃柴,則隣人負來以給矣。上曰,溫幸時率來者,重臣之子乎?致遠曰,然矣。上曰,觀其貌,卽知其甚飢矣。卿年今七十乎?致遠曰,七十八矣。又命承旨書之。傳曰,今見耆社三臣,追惟昨年,一倍此心,而況知事朴致遠,以昔年侍從之臣,年近八十,曾聞三十年沋滯,菽小難繼,豈意入耆社入侍今日乎?此人已老,王者尊年繼廩之道,豈拘常例?其子漢喜,令該曹特爲調用,以示予意。因下敎曰,三十年沈滯,負柴飢餒之餘,俄者所達,尙有氣矣,最善矣,旣不甚衰耳。又不聾,雖承旨足可行矣。今以年過七十,則拔承旨望,年老去,無見予之時矣。金應福尙在乎?益河曰,已作故矣。上曰,惻然矣,爲人質矣。仍敎宗伋曰,卿與貞聖幾寸?宗伋曰,與達城府院君爲八寸兄弟矣。上曰,然則與貞聖爲九寸矣。仍下敎曰,卿等退休。諸臣遂退出。
丁丑十一月二十四日未時。上御恭默閤。藥房入診時,都提調金尙魯,副提調趙暾,假注書金瑞應,記注官徐秉德,記事官嚴璘,醫官金履亨。方泰輿·皮世獜·鄭趾彦·金德崙·金福齡·李興門,以次入伏訖。尙魯曰,夜來聖體調攝,若何?上曰,尙不臥而痰用事矣。尙魯曰,嘔氣近復,若何?上曰,胸膈氣結,似是寒痰凝滯之致,而如食惡物矣。尙魯曰,聞此下敎,不勝伏悶矣。上曰,服蔘橘後有滯氣,故服薑茶,則猝然有嘔氣,而僅免吐出矣。尙魯曰,去夜侵夜還內,寢睡·水刺諸節,亦何如?上曰,欲寢便醒,而水刺亦減矣。尙魯曰,醫官方入侍,許令診候,何如?上曰,依。履亨診候後退伏曰,脈候左右三部,度數不均,且甚虛弱,與前一樣矣。泰輿諸醫所達,與履亨同。尙魯曰,諸醫旣診候,特許議藥,何如?上曰,依。履亨曰,痰挾氣動,滯候未解,蔘橘茶則力弱,理中湯加減,進御五貼,似宜矣。上曰,服薑茶則有嘔氣,理中湯則不如是乎?趾彦曰,乾干二錢,不可減之,每以難服爲敎,減五分,橘皮二錢加入進御,宜矣。尙魯曰,諸醫所見無異,此藥劑進,何如?上曰,今日召見者,理中湯外,似無他議矣。尙魯曰,三貼進御,當更入侍而自外煎入,何如?上曰,依。加減理中湯三貼劑入,繼進日問候事,榻前下敎。尙魯曰,孝思雖無窮,而禮有量氣力之文,症候如此之時,哭泣之節,傷損必多,姑俟差復之間,節哀保嗇,千萬伏望。上曰,姑當止之。尙魯曰,痰候流注,專由元氣之虛弱,臣意,則理中湯連爲進御,則必有效矣。上曰,人之有痰,便是治世之能臣,亂世之奸雄,不入於無病之處,而必作孽於不足之處。今則胸膈之間,如何如何?難以形容矣。尙魯曰,一處凝結,猶爲悶念,流注作氣,極爲伏悶矣。上曰,臥則身重,氣弱而然乎?履亨等曰,氣弱故然矣。尙魯曰,今日入診東宮,則浮高處,與前一樣,而牽引之症,比昨尤加。諸醫皆以爲芎夏,不可不進服云,劑進五貼矣。暾曰,再明日啓覆時,承旨不可不備員,而左承旨金時默,以偕來在外,同副承旨李吉輔遭服制,何以爲之?敢稟。再明日啓覆時,偕來承旨,姑爲入參事,榻前下敎。同副承旨李吉輔許遞,其代,開政時,以在京無故人備擬。出傳敎上曰,吏判今日入診,不爲入侍,亦不開政,是何故也?尙魯曰,方進闕外,陳書出矣。上曰,頃日現告則銳矣。上書何遲耶?尙魯曰,三度給由之後,尙未陳書,一番陳書,似爲有矣。傳曰,今番初覆,殿坐處狹窄,時原任·政府參贊秋曹三堂·儒臣上下番·兩司入侍,六承旨分二次入侍。暾曰,偕來承旨書啓,入已四日,尙無批答矣。上命中官入之,使暾讀之。仍命書批答後,傳曰,偕來承旨書啓,掩置不奏,當該中官,先罷後拿。又傳曰,徽寧殿朔祭,大臣攝行。諸臣遂退出。
上在昌慶宮。常參·經筵,以代理停。
下直,善積僉使元熙揆,梨洞萬戶姜錫年,龍媒僉使李弼大。
鄭存謙達曰,卽者備邊司郞廳來言,今日賓廳坐起日次,而睿候方在未寧中,頉稟。令曰,知道。
又達曰,今日賓廳日次,旣已頉稟,所當持公事入對,而睿候方在未寧中,頉稟。令曰,知道。
又達曰,大司憲金善行呈辭,執義金元行,掌令李廷喆·鄭恒齡,持平徐有良·李鳳祥在外,今日以監察茶時之意,敢達。令曰,知道。
安達曰,同副承旨安允行,今日不爲出肅,卽爲牌招,何如?令曰,依。
備忘記,今下弓矢,梨洞萬戶姜碩年處,給送。
鄭存謙達曰,明日初覆時,兩司當爲進參,而除在外外,大司憲金善行,大司諫趙重晦,獻納李福源,竝待開門牌招,以爲進參之地,何如?令曰,依。
又達曰,大提學尹鳳朝,連日違召,無意膺命,事體未安,卽爲牌招,何如?令曰,依。
又以兵曹言啓曰,來十二月當上番騎兵二百五十名,依定奪本曹點考後,仍令該曹,襦衣題給之意,敢啓。傳曰,知道。
又以義禁府言達曰,忠淸道災傷敬差宮狀啓,據刑曹粘目內,溫陽前郡守李益煥,移府處之事,達下矣。李益煥,今方待令,卽爲拿囚之意,敢達。令曰,知道。
判義禁洪啓禧書曰,伏以,本府時囚長興前府使柳顯章査狀纔到,今當覆奏,楊州牧使李翼元亦旣納供,將行議讞,而是皆由於臣子景海御史時所論列,則公格私義,有難晏然冒當,玆敢陳章自列。伏乞离明,亟賜變通,俾不至於滯囚,千萬幸甚。臣無任云云。答曰,覽書具悉。卿其勿辭,從速行公。
正言李瀰書曰,伏以,臣疎愚慵散,且嬰奇疚,孤露以來,念絶斯世,間藉先蔭,獲忝祿仕,隨分棲棲,樣不入俗。至於決高科登顯仕,非但臣所不自期,人皆不以臣期之,僥倖一第,實非所料。乃於坼號之翌朝,猥蒙大朝之賜對,語及先故,恩諭鄭重,有非渺末新進所敢得者。噫,臣家世受國恩,天高地厚,逮臣父祖,荷大朝不世之遇,存沒哀榮,夐絶今古,闔門攢手,隕結是期。臣又咫尺前席,躬奉玉音,微衷感激,摧咽抑塞,益不知其死所。自顧才薄識淺,不堪於百執事之末,而向來騎省,義急叩謝,中間試役,不敢違傲,雖不免黽勉出膺,而追思至今,尙有愧汗。至於一切榮塗,初非臣意慮之所到,纔於月前,來會臣兄南平縣任所,相告恩言,聚首祝聖。此際忽伏奉本月初三日有旨,以臣爲司諫院正言,仍令乘馹上來者,臣手奉除書,北望稽首,益不勝隕越之至。顧玆臺閣之職,何等淸要,立殿陛爭是非,論其責任,與宰相等,苟非地望風采,傑然爲一世之所推者,莫膺斯選,而如臣之釋褐屬耳。全無資歷者,銓家之遽然充擬,已乖愼簡之方,朝廷之擧而畀之,尤傷綜核之政。臣雖欲貪榮冒寵,厭然承當,其奈辱名器而羞當世何哉?去就一事,初非可論,且臣千里跋涉,觸冒風寒之餘,受傷非細,素患痰積之症。又復添劇,比前倍蓰,重以數日來,忽添吐血別症,一日所嘔,殆至數升,病源危厲,所見驚怕,每一失血,神識全迷,委身床褥,凜凜若不自保。今雖欲忍死作氣,舁疚登途,誠末如之何?虛帶職名,徒延時日。伏枕戰恐,益無容措,玆敢從縣道仰首疾籲於貳極之下。伏乞睿慈,曲賜矜察,亟令鐫遞臣職名,俾全微諒,仍許臣優暇,得延殘喘,不勝大願。臣無任云云。答曰,覽書具悉。爾其勿辭,從速上來察職。
上在昌慶宮。常參·經筵,以代理停。
辰時,日有兩珥。巳時午時,日暈。未時,太白見於巳地。
下直,位羅萬戶李敬集。
鄭存謙達曰,今日詳覆坐起時,政府西壁,當爲進參,新除授左參贊尹汲,一體牌招,使之進參,何如?令曰,依。
又達曰,右參贊李成中牌不進推考徽旨。今方捧入,而今日詳覆坐起,政府西壁,不可不備員,更卽牌招,使之進參,何如?令曰,依。
以獻納李福源牌不進罷職令旨,令于鄭存謙曰,推考徽旨捧入。
朴昌潤違曰,大提學尹鳳朝,日事違召,無意膺命,誠極未安,卽爲牌招察任,何如?令曰,依。
趙暾啓曰,今下京外上言合爲二百四十四丈內,一百八十九丈,分下各該司,猥濫五十四丈,違格一丈,啓字爻周次,還入之意,敢啓。傳曰,知道。
傳于安允行曰,承旨入侍。
朴昌潤,以侍講院言達曰,本院新除授說書權正忱,自鄕纔已上來云。卽爲牌招,察任,何如?令曰,依。
安,以禁衛營言啓曰,來十二月當三番前部後司屬黃海道五哨軍兵,逢點實數六百五十二名,已爲點閱整齊。來十二月初一日,與內外各處入直軍兵等,依例贊代後,舊軍放送之意,敢啓。傳曰,知道。
又以禁衛營言啓曰,來戊寅二月當三番左部前司屬忠淸道五哨軍兵,來戊寅正月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,今此下番別破陣步軍,試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以御營廳言啓曰,本廳來十二月戊寅年正月兩朔應立左部中司屬全羅左道五哨軍兵六百七十名,已爲逢點整齊矣。十二月初一日,與左司軍兵替代後,放送之意,敢啓。傳曰,知道。
又以御營廳言啓曰,本廳來戊寅年二月三月兩朔應立左部右司屬全羅左道五哨軍兵,正月二十五日,京中逢點,二月初一日,與中司軍兵,當爲替代立番,趁期調送事,本道監兵使處,依前知委之意,敢啓。傳曰,知道。
金時默,以戶曹言達曰,正供體重,上納期限,載在續典,而今至氷合之節,不但未收之夥然,尙有全不納處,事之寒心,莫此爲甚。雖以泗川·仁川兩邑言之,以乙亥條未收,已經拿問。而今已半年,終不準納,事體尤極未安,揆以法例,不可置之。仁川·泗川及丙子條全不納新昌·延豐·懷德等邑守令,竝拿問處之,丙子條未收最多海南·務安·水原·洪州·保寧·沃川·報恩·鎭岺·安岳·順興·開慶·公州·堤川等邑守令,姑先從重推考。觀其緘辭處之,而各邑守令,令該道指名現告,以爲擧行之地,何如?令曰,依。
鄭存謙,以義禁府言達曰,擊錚罪人高海柱所供,及忠淸監司査狀,據刑曹粘目內,高海柱之干連罪人洪如漢,係是朝官,移本府處之事,達下矣。洪如漢,時在忠淸道沔川地云,依例發遣府書吏,拿來,何如?令曰,依。
丁丑十一月二十六日辰時。上御誠正閤。初覆入侍時,左議政金尙魯,右議政申晩,左參贊尹汲,大司憲金善行,大司諫趙重晦,刑曹判書申晦,參判趙泰彦,校理尹得養,修撰李錫祥,行都承旨趙暾,左承旨金時默,右承旨朴昌潤,左副承旨安,右副承旨鄭存謙,同副承旨安允行,假注書金瑞應·金復休,記注官徐秉德,記事官嚴璘,以次進伏訖。金尙魯曰,日間聖體,若何?湯劑進御乎?上曰,理中湯似差愈矣。尙魯曰,幸矣。寢睡,何如?上曰,夜則不寐時,每思金領府事言矣。今日所坐之閣,乃辛丑銅闈胄筵處也。幾年後,復坐此子,一倍愴感矣。扁額皆有意存焉。尙魯曰,臣等初見也。王世子調候,何如?上曰,一樣矣。尙魯曰,朝水刺進御乎?上白,進御矣。趙暾曰,刑曹參議南泰著,肅拜後追,後入侍,何如?上曰,依爲之。文書入之,承旨讀公州罪人趙大彬文案訖,上曰,僉議,何如?尙魯曰,言雖逐吏房,而實欲逐倅也。火藥庫放火,亦一罪,斷不可容矣。以律言之,則當正刑矣。申晩曰,非但逐倅,軍器衝火之罪,斷不可容矣。諸議皆以爲與大臣意同云,上命承旨書判付曰,姑待三覆,更議處之。承旨讀安邊罪人金守漢文案訖,上先問儒臣陳之。尹得養曰,此則無疑矣。造謀爛熳,更無可言者,可謂惡心矣。上曰,僉議,何如?尙魯曰,古來殺人者多矣。未有如此獄之陰兇,無容更議矣。諸臣之議,皆與大臣之言同。上曰,玉堂惡心之言,是矣。命承旨書判付曰,姑待三覆,更議處之。承旨讀義州罪人文昌世文案訖,上曰,僉議,何如?尙魯曰,律文,破骨辜限五十日,打殺辜限二十日。而此則以屍親招觀之,當用打殺限,而其限已過四十日,則初不當成獄矣。晩曰,左相之言,是矣。辜限已過,似不當成獄矣。尹汲曰,已過辜限,似不當議律矣。申晦曰,辜限已過,似不當成獄矣。趙泰彦曰,此正宜審愼處也。金善行曰,初旣過限,何爲成獄耶?以法論之,以辜限用之,宜矣。趙重晦曰,兩限皆過,似不當成獄矣。得養曰,旣用殺人辜限,則此亦法也。上曰,其時道臣與府尹,誰耶?尙魯曰,洪鳳漢·李吉輔云矣。上曰,酌處,何如?尙魯曰,旣以辜限已過,不可成獄云爾,則酌處,未知如何矣。上曰,事重,故如是耳。初欲酌處矣,左相之言如此,僉議,更何如?諸臣皆曰,大臣之言,是也。更無異見矣。李錫祥曰,旣登啓覆文案,則全釋,未知如何矣。上命承旨書判付曰,此初不可成獄,而道臣·府尹,俱涉疎忽,竝罷職,秋堂從重推考,罪人特放。上曰,啓覆罪人特放,三十年來初見者也。仍命小退。小退後復入侍,刑曹參議南泰著追後入侍。上曰,啓覆罪人特放,今始初見矣。尙魯曰,異事矣,結案復本無生者,而有此特放。若自下斷之,則不敢爲如此之事,而親覽,故如是耳。上曰,非左相,此人幾置法矣。承旨讀咸興罪人崔京進文案訖。上曰,僉議,何如?尙魯曰,印信僞造無疑,旣犯一律,不可容矣。晩曰,在法當用一律矣。晦曰,所爲此去將校,竝捉去云者,雖涉可笑,旣犯一律,無可容之道矣。上曰,書給者可賞矣。尙魯曰,旣知危事,故如是爲言。當初不爲書給則可賞,而旣以書給,則烏得無罪乎?諸臣皆曰,無異見矣。上命承旨書判付曰,姑待三覆,更議處之。承旨讀朔寧罪人黃應昌文案訖。上曰,僉議,何如?尙魯曰,人家衝火,固是處斬之律,而至於燒盡十四家,人心極惡。此必是峽氓,奮於富家之不爲相恤,常時積憾所致者然矣。其情其罪,無可容之道矣。晩曰,以飯餠小事,至於衝火,可怪,而旣有當律,無容更議矣。諸臣皆與大臣之意同。上曰,明火賊亦殺越人命而後,可殺之。此則實由於飯餠小故耳,且渠不知放火之爲一律,故然矣。上命承旨書判付曰,姑待三覆,更議處之。暾曰,承旨以次分入乎?上曰,依爲之。上曰,程度,何處最遠乎?晦曰,蔚山最遠,而十日內當往矣。承旨讀蔚山罪人金萬國文案訖。上曰,僉議,何如?尙魯曰,此則情犯無可言矣。用法外,無他道矣。朴昌潤曰,臣待罪蔚山時,詳知此獄,無一毫可疑,箇箇直招矣。諸議皆與大臣之意同云,上命承旨書判付曰,姑待三覆,更議處之。承旨讀海州京主人李無應崇文案訖。上曰,牧使,誰也?鄭存謙曰,洪櫟也。上曰,京司之令,順行於外方,則豈有此弊乎?僉議,何如?尙魯曰,罪則一罪,而究其情則,不過促私通而已,其情可矜矣。晩曰,雖異於崔京進事,而律則難容矣。尹汲曰,罪則一罪也,難容矣。晦曰,似無可容之端矣。諸臣之議皆同,上命承旨書判付曰,姑待三覆,更議處之。大抵京司關文,外方視若尋常,慢不擧行,故致有此弊。況藥院,何等緊急,而不卽奉行乎?當該牧使,先罷後拿,藥院提調,從重推考,當該道臣,緘辭推考。上曰,此等之弊,一番道臣拿處,牧使投畀然後,國綱可立矣。承旨讀安州罪人老郞文案訖。上曰,僉議,何如?尙魯曰,此雖由於醉後脚戲,而旣已傷死,則自有當律矣。晩曰,此獄雖非欲殺,而至有致命承款,則以法論之,斷不可容之矣。諸臣皆以爲,此雖戲殺,法不當容云,上命承旨書判付曰,姑待三覆,更議處之。承旨讀抱川罪人金丁金文案訖。上曰,僉議,何如?尙魯曰,此則以情以罪,俱無可容之道矣。諸臣一如大臣之議,上命承旨書判付曰,姑待三覆,更議處之。承旨讀安州罪人金調文案訖。上曰,僉議,何如?尙魯·晩曰,此如抱川罪人事。情罪俱無可貸之端矣。上命承旨書判付曰,姑待三覆,更議處之。承旨讀順天罪人孫善發文案訖。上曰,水使,誰耶?尙魯曰,李養重也。上曰,僉議何如?尙魯曰,此與公州趙大彬事同矣。而戰船衝火,罪浮於大彬,無可議焉。晩曰,視大彬,其設計尤極兇慘矣。諸臣皆曰,其在遐方懲戢之道,不可不置法矣。上命承旨書判付曰,分付帥臣,大張軍儀,梟示海邊,可也。上曰,判付後,秋曹下令,可也。上命小退。小退後復入侍,上命承旨書之曰,凡啓覆文書,印傍例付標某覆,越一行踏啓字,而今番皆以印邊,誤踏付標於啓字之下,其涉無據,當該中官,越俸一等。出榻敎上命注書,出去持崔京進·老郞。黃應昌判付以來,臣復休出去持入。承旨讀瑞山罪人金玧文案訖。上曰,僉議,何如?尙魯曰,初出於田畓相訟,以官杖十度致斃事,敢欲報讐於官長,人心極惡。忠淸道,無名分乃如是,此則如法治之,宜矣。晩曰,笞五十自斷,自是守令之例事,設或致斃,渠豈敢以此報復於官長乎?此則斷不可容貸矣。汲曰,此則無可議者矣。晦曰,訟雖誤決,子爲父讐,敢殺官長乎?此罪不可容矣。諸臣之意,皆無異同。上曰,瑞山多兩班,風俗似好,而何如是耶?命承旨書判付曰,姑待三覆,更議處之。上曰,此似李義豐事耳。其時罪人,以何律處之?晦曰,梟示矣。承旨讀金城罪人李漢貴文案訖。上曰,僉議,何如?尙魯曰,此本憑勢作亂之官奴也。金城官奴,本多如此者,臣爲監司時,稔知之矣。況渠身爲喪人,以喪杖打殺人命,其罪叵測,斷不可容矣。晩曰,此本無疑,而當初反案,一邑之人,皆稱其冤云矣。晦曰,此獄當治不治,御史得來,初無可疑矣。諸議皆曰,可殺。上命承旨書判付曰,姑待三覆,更議處之。上命承旨,讀三伴判付訖,命改書旣登啓覆四字。又命承旨書之曰,左水營梟示者,過大祭後擧行事,分付。出榻敎承旨讀陽德罪人方必光文案訖。上曰,此乃誤殺也。尙魯曰,無怪矣。此非殺人,爲其兄家火賊而至此,此則有可容之道矣。晩曰,見此文案,已與相議矣。此獄,宜有可恕之道矣。汲曰,殺人則殺人,而此非異事,容有可恕之道矣。晦曰,以其妻招觀之,初無復讐之語,則有可容之道矣。泰彦曰,原其情則事勢固然矣。南泰著曰,執法之中,似爲平允之道,原情恕罪,宜矣。諸議皆曰,可恕。上命承旨書判付曰,旣登啓覆,姑待三覆,更議處之。承旨讀草溪罪人卞太永文案訖。上曰,此則無疑矣。尙魯曰,當初更査,欲詳其奸狀也,無容更議矣。僉議一如大臣之言,上命承旨書判付曰,姑待三覆,更議處之。承旨讀平壤罪人崔迫粥文案訖。上曰,此亦無疑矣。尙魯曰,臣在西關時,詳聞此獄,斷無生理矣。三日內卽死,償命之外,無他道矣。僉議一如大臣之意,上命承旨書判付曰,姑待三覆,更議處之。承旨讀抱川罪人李日萬文案訖。上曰,此漢生,則迫粥冤矣。存謙曰,頃者御史歸言,抱川人不無稱冤者矣,五十人契會,無看證云,傷處則左右脅肋,而渠招則腎囊云者,亦殊常云矣。上曰,僉議,何如?諸臣皆曰,不可容也。上命承旨書判付曰,姑待三覆,更議處之。上曰,啓覆累年不爲之故,今番則欲使元良爲之矣,今則不可爲矣。滯囚甚悶,故初覆予爲之,而刑政貴在乎平允,恐或失之矣。如守漢·貴同事,儒臣惡心之說,誠是矣。古人云,難得者兄弟,易求者田地。此等事聞之則惡心,故初不欲爲者此也。今日欲便服爲之,而思前者金尙星之言,故具服爲之。來坐此處,殿則古矣,事非昔矣。仍命承旨書之曰,頃年已諭,貞觀之時,囹圄鵲巢,而以予否德,臨御幾年,無刑措之治。今覽啓覆諸囚,不除酌處,其數夥然,心竊瞿焉。代理之後,自有故例,而不忍遽然付之,初覆則欲行,故其又積滯,非欽恤之道,今日則强以行之。此非比循例酬應者,審愼之道,不可不細究,故竭其心氣。其欲傅輕者,一依頃年例,以示微意,而方必光判付中,詳諭此等衰耗之心。十四重囚,豈無黑白之混淆?以黑爲白,雖欠法律,容有可言,其或有以白爲黑,則非夏禹泣辜之意,亦非三代恤刑之義。心切凜然,而非徒此也。竟夕爲此,氣益䕥然之中。不參于奠,一日若一月,而其坐何處?卽昔年銅闈胄筵處也。豈意三十七年,復坐于此?追憶往歲,心尤難耐,以此心,何復强行三覆乎?元良若不瘳,則猶可强行,其間有日,豈不瘳焉?元良目今所處,猶寬於此,以今日分排者入對,足可周旋,政院知悉。出榻敎尙魯曰,俄聞內局求請,非藥用也。乃昨秋聖候平復後,以契屛事求請者云矣。上曰,然則洪櫟,處分過矣。仍命承旨書之曰,近者京司關文,不爲擧行,卽外方之痼弊,況藥院則關係莫重,不可一刻遲滯者,故有此下敎。今聞大臣所奏,旣非關係藥用者,則似當有參酌之道,後拿二字付褾。出榻敎尙魯請明日入診,上許之。諸臣以次退出。上復命承旨入侍,命承旨書之曰,初三月寬毅閤入對,一依今番分排擧行。出榻敎承史以次退出。
上在昌慶宮。常參·經筵,以代理停。
鄭存謙達曰,大司憲金善行呈辭,報義金元行,掌令鄭恒齡·李廷喆,持平徐有良·李鳳祥在外,今日以監察茶時之意,敢達。令曰,知道。
藥房都提調臣金尙魯,提調臣李,副提調臣趙暾啓曰,昨以慮囚,終日酬應,夜深乃罷,伏未審夜來,聖體調攝,若何?憊眩之候,寢膳之節,亦何如?前劑入湯劑,已盡於昨日,臣等卽與諸御醫入診,詳察聖候,議定繼進當否爲宜。王世子調候,何如?臣等無任區區憂慮,敢來問安,竝此仰稟。答曰,知道。氣則一樣矣。
傳于安允行曰,副護軍元弼揆,藥房入診,同爲入侍。
傳于趙暾曰,藥房入診,集賢門爲之。
鄭存謙,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又達曰,大提學尹鳳朝,連日違召,尙不膺命,事體未安,卽爲牌招,何如?令曰,依。
又以侍講院言達曰,本院新除授說書權正忱,旣有只推之命,卽爲牌招,察任,何如?令曰,依。
以說書權正忱牌不進令旨,令于朴昌潤曰,推考徽旨捧入。
安允行,以義禁府言達曰,卽接月令醫員田夏豐手本,則時囚罪人李翼元,自數日之前,吐血幾至數斗,昏倒呻痛,病情萬分危急,實有頃刻難保之慮云,目前罪人病勢如此,則有保放救療之規,敢此仰稟。令曰,依爲之。
丁丑十一月二十七日午時,上御恭默閤。藥房入診時,都提調金尙魯,提調李,副提調趙暾,假注書金瑞應,記注官徐秉德,記事官嚴璘,醫官金履亨·方泰輿·鄭趾彦·許礈·金德崙·金履貞·鄭允協,以次入伏訖。尙魯曰,昨日達宵酬應,更深後還內,聖體,若何?上曰,甚疲勞矣。尙魯曰,痰牽嘔氣,何如?上曰,此則差矣,而滯症尙有餘氣矣。尙魯曰,湯劑連進之後,有差效乎?上曰,服一貼之後,顯有差效,而其後則不服矣。尙魯曰,見效之後,連爲進爲進御然後,可期完復,而間輟,極爲悶矣。諸醫方入侍,許令診候,何如?上曰,依。履亨診候後退伏曰,脈候左三部,度數沈而不均,右三部,不均之中且軟弱,與前一樣矣。諸醫所達,與履亨同。尙魯曰,諸醫旣診候,議定進劑,何如?上曰,依。履亨曰,脈候帶數虛軟,症雖似減,而尙無顯效,加減理中湯五貼,連爲進御,宜矣。尙魯曰,醫官所達旣如此,當劑入,而瓊玉膏,亦爲兼進,伏望矣。上曰,頃見朴致遠,負柴因飢,而猶不衰矣。仍命李曰,提調則必不如朴致遠之困窮,而何如是不老乎?曰,臣曾仰達,而遇事之時,豈不用心乎?但事過後,不爲留蓄胸中矣。上曰,予亦事過後,不爲留蓄而性躁,故心猶不緩矣。尙魯曰,提調之言,好矣。上曰,薑味,予素難服矣。今番服理中湯而不甚烈,依本方入二錢,亦可服之矣。履亨曰,曾有難服之敎,故不得已減五分。今承下敎,依本方用之,則甚好矣。尙魯曰,三貼連爲進御,伏望。上曰,見湯罐則可憎,服之甚難矣。而理中湯則易服,當試服矣。尙魯曰,湯劑之外,飴餳之屬,頻頻間進以爲開胃補元之道,而其外亦思可進之昧,下敎藥院,伏望矣。上曰,飴餳則素不嗜,而凡物不嚼,故無味,而大氐飯外,無可替者矣。魚則腥,肉躁不能强進,山猪及雞,曾嗜進而此亦不如舊味,而雖嗜進之時,逢着則喫,而不忍以口腹之慾,求而食之矣。予若求食,則自下當求而進之,不知幾箇生物,因一人之口腹而盡之矣。曰,承此下敎,聖德至矣。而卽今靜攝之中,如有思進之味,則豈可拘於呴呴乎?如九仙王道䭐之屬,最宜於扶接元氣矣。上曰,此則好矣。以屑一番入之,可也。諸臣遂退出。
上在昌慶宮。常參·經筵,以代理停。
辰時,日暈。巳時,日暈兩珥,暈上有背。午時未時,日暈左珥。
下直,潼關僉使崔萬泰。
安允行達曰,大司憲金善行呈辭,執義金元行,掌令鄭恒齡·李廷喆,持平徐有良·李鳳祥在外,今日以監察茶時之意,敢達。令曰,知道。
又達曰,臣與右承旨朴昌潤伴直矣。朴昌潤,以式暇出去,今日伴直無人,右副承旨鄭存謙,所當牌招,而拘於廳規,不得請牌,何以爲之?敢稟。令曰,牌招。
又達曰,大提學尹鳳朝,日事違召,無意承膺,事體未安。卽爲牌招,何如?令曰,依。
說書權正忱書曰,伏以,天降荐割,聖母禮陟,甫踰旬朔,東朝仙馭,遽又上賓,因山已過,歲色將暮,伏惟大小朝,感時追慕之痛,益復,如何?竊伏聞睿候靡寧,尙稽平復,區區微誠,伏不勝憂遑焦灼之至。迺者臣於千萬意外,伏受本月初二日敎旨,授臣以侍講院說書,仍催臣上來供職者,臣伏讀傳敎。仰認大朝特擢之恩,迥出尋常,至優至渥,臣聞命震惶,直欲鑽地以入,而不可得也。夫春坊之職,胄筵勸講之攸寄,睿德成就之所繫,地分淸華,職事緊重,有非冗司庶品,循資塡窠之比,必妙選博聞有道術者以居之。責以輔導然後,可以仰裨睿學,陶甄德性,豈容驟加於如臣新出身,矇無知識者乎?臣以嶺外微賤,生長窮鄕,見聞孤陋,學識鹵莽,尋常句讀,尙不分曉。少日蓋嘗學爲功令之業,而亦不及恒人之後,倖參末第,已踰涯分,召試白券,不才可知。冗官小職,猶恐難堪,況於春坊勸講之職,臣何嘗夢寐到此?占科數朔,未及分館,無一善狀,驟躋華顯,如臣之比,曾所未聞,臣是何人?敢當此任。玆蓋伏聞大朝特軫先臣之餘蔭,不念臣不肖忝厥,而有此格外曠絶之優渥也。臣銜恩感激,靡所容措,雖隕首糜骨,亦所不辭,惟當竭蹶趨承,以圖報效,而第以僬僥千均,萬不相稱,自顧多恧,公議謂何?臣若只以承順爲恭,而不知廉恥之爲何物,晏然承當,若固有之,則負乘之誚,福過之虞,有不足恤。而其如汚名器·啓倖門,而貽辱朝廷,何哉?疎逖賤微,延頸幾歲,四重光輝,未曾瞻望,儻因此倖會,昵侍書筵,仰聆玉音,則區區榮幸。孰大於此,而顧臣私憂過計,不敢以貪戀寵光之故,自速曠官癈職之罪也。揆以情勢,固不可黽勉叨冒,而揆諸分義,亦不敢偃蹇坐違。方擬齋宿戒行,進伏輦下,庶幾以曝其血懇。而臣家有老母,年迫八十,方病癭瘤,濃血潰下,神氣大虛,昏不省事,烏鳥私情,不忍便離,累日將治,略有減意。今始抑情登途,慌忙趨進,而惟是恩命難冒之狀,實如上所陳,自無承膺之勢,惕息旅次,治書將上,而召牌儼然荐臨,祗奉惶蹙,趨造闕外,冒萬死披膈號籲。伏乞睿慈,特垂矜察,將臣職名,亟賜鐫削。且勘臣違慢之罪,以重官方,以安賤分。臣無任云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。爾其勿辭,從速察職。
檢閱李東泰書曰,伏以,臣於日昨,遭緦功之慼,受暇出直矣。由限已過,固當依例就直,而顧臣父病,入冬以來,長在沈綿。近因日候之不調,將攝失宜,毒感添發,寒熱迭作,痰喘交劇,舊症新恙,俱係危篤,委頓床笫,氣息奄奄。在臣情理,實無一刻離捨之勢。玆敢疾聲仰籲於孝理之下。伏乞离明,俯諒臣懇迫之狀,亟遞臣所帶之職,以便救護,以安私分,不勝幸甚,臣無任云云。答曰,覽書具悉。爾其勿辭,救護父病。
上在昌慶宮。常參·經筵,以代理停。
藥房口傳啓曰,日間聖體,調攝,若何?王世子調候,亦何如?劑入湯劑,已盡於昨日,臣等卽與諸醫入對診察,議定繼進之劑爲宜,惶恐敢啓。答曰,知道。
藥房口傳再啓曰,臣等與諸醫,入診于東宮,則諸症候與前一樣,諸醫皆以爲芎夏湯五貼,連爲進服爲宜云,此藥劑入之意,敢啓。答曰,知道。
朴昌潤達曰,大司憲金善行,掌令鄭恒齡牌不進,執義金元行,掌令李廷喆,持平徐有良·李鳳祥在外。今日以監察茶時之意,敢達。令曰,知道。
安達曰,憲府連日監察茶時,諫院闕達,亦至多日,事甚未安。除在外外,未肅拜不爲行公人員,竝卽牌招,何如?令曰,依。
以掌令鄭恒齡,獻納李福源,牌不進罷職令旨,令于安曰,竝推考徽旨捧入。
傳于韓光會曰,藥房日次,今日爲之,禮判使之入來。
趙暾啓曰,藥房三提調,依下敎,來待矣。傳曰,來詣于集賢門。
韓光會啓曰,禮曹判書李益炡,依下敎,來待矣。傳曰,禮判先詣于集賢門。
又達曰,大提學尹鳳朝,連違召命,不爲承膺,事體極爲未安。卽爲牌招,何如?令曰,依。
又以侍講院言達曰,本院新除授說書權正忱,書批已下,卽爲牌招,察任,何如?令曰,依。
以說書權正忱牌不進罷職令旨,令于韓光會曰,推考徽旨捧入。
韓光會,以禮曹言啓曰,卽接英陵·寧陵官員所報,則兩陵局內,虎患特甚,白晝橫行於紅箭門至近之地,陵官奉審之節,軍卒巡山之役,使不得如常爲之,斯速變通云,陵內虎患,若是狼藉,事極驚心,卽令該軍門,發遣軍校,期於捕捉,何如?傳曰,允。
安允行,以御營廳言啓曰,因禮曹草記,英陵·寧陵,陵內虎患特甚。白晝橫行於紅箭門至近之地云。事極驚心,卽令該軍門,發遣軍校,期於捕捉事,命下矣。本廳將校,率領砲手五十名,今日出送之意,敢啓。傳曰,知道。
又以戶曹言達曰,依令旨,領議政李天輔去九月十月十一月合三朔祿捧,令倉官更爲輸送于本家,則以爲,辭單雖姑撤,病勢一向危劇,供職無路,不得領受云。祿捧又不領受,來十二月朔祿牌,亦不出給,何以爲之?敢稟。令曰,令倉官更爲輸送。
安,以義禁府言達曰,時囚罪人橫城前縣監玄光宇,以還穀那移罪,杖一百流三千里,照律公事判付內,功減一等,達下矣。所當杖一百徒三年定配,而玄光宇有八十九歲老母,他無兄弟,依法典許贖事,有所呈訴。取考律文,則大明律犯罪存留養親條,父母老疾,應侍家無以次成丁者,若犯徒流,收贖存留云。玄光宇,杖一百徒三年,依法典收贖盡奪告身,放送,何如?令曰,依。
統制使吳爀狀達,進上生靑魚,冬至已過,不得封進,惶恐待罪事,令于趙暾曰,勿待罪事,回諭。
行判府事李宗城箚曰,伏以,臣一病支離,今至八十餘日矣。神識不至於全昧,眠食有時乎如常,而只是左體不遂,殆非己有,坐則欹側,行則攣縮,宛轉於房闥之內,足不能履地。前後陪祭之班,入對之日,闕禮逋命,罪死有餘,而日月奔邁,徽寧殿練事,奄又臨廟矣。兩朝順變於上,百僚號慕於下,獨此床簀之喘,將無以蠢動伸哀,趨簉奉慰,悲霣悚蹙,直欲無生。仍伏念臣,方待罪於太常都提擧,練主造成之後,自有應行職事,初七日奉審,初八日陪詣,皆臣之任也。庚戌定式時,聖敎至引冊寶內入之例,不許提調之替行。今臣病狀,旣無趁期進參之勢,惟有早自陳由,冀鐫免,仍卽出代,俾無臨急窘迫之患,玆敢冒死哀籲。伏乞聖慈,先遞臣太常之任,仍治臣廢禮虧分之罪,以幸公私焉。取進止。答曰,省箚具悉卿懇。幾朔勞悴,豈無其恙?頃聞爲卿悶焉。覽卿之箚,今已三朔,尙不快瘳,此由於兼以日寒之致,凡諸不參,其勢固然。太常提擧,所重在焉,特爲許副以便卿心,須體此慇懃之意,安心勿辭,亦勿引咎。其須善攝焉,用副小子之意。仍傳曰,遣史官傳諭
傳于安允行曰,編輯堂上及禮判入侍大臣,持咨文草詣閤。
丁丑十一月二十九日巳時。王世子坐寬毅閤。藥房入對時,都提調金尙魯,提調李,副提調趙暾,假注書金瑞應,記事官李時敏·嚴璘,輔德宋文載,醫官金履亨·方泰輿·皮世麟·鄭趾彦·金德崙·朴泰均,以次入伏訖。尙魯曰,日間睿候,何如?令曰,一樣矣。尙魯曰,膈間牽引之症有減乎?令曰,無減矣。尙魯曰,浮高之處,亦有差減之勢乎?令曰,少減矣。尙魯曰,水刺厭進,一日之內,只進半飮數次,如是之故,胃氣漸至虛弱,寒痰用事,症候未易退却,强忍頻進,伏望矣。令曰,當依爲之。尙魯曰,寢睡之節,何如?而湯劑連進乎?令曰,寢則一樣,而湯則連服矣。尙魯曰,令醫官診察,何如?令曰,依。履亨診察退伏曰,脈候左右三部,數而不均,比昨一樣,脾脈虛軟,掌心燥熱,症候無減矣。泰輿·趾彦所達,與履亨同。尙魯曰,醫官旣診察,湯劑繼進當否,許令議定,何如?令曰,依。履亨等曰,前劑芎夏湯加進,似宜矣。尙魯曰,諸醫所見旣同,芎夏湯加進五貼後,當更議,而今番五貼,亦當自外煎入,何如?令曰,依。履亨曰,症後之外,且兼外感,蘇橘茶兼進,亦好矣。令曰,依。諸臣遂退出。
丁丑十一月二十九日未時。上御崇文堂西軒。禮判入侍時,兼禮曹判書李益炡,同副承旨安允行,假注書金復休,記注官徐秉德,記事官嚴璘,以次進伏訖。上曰,今夏孝昭殿虞主,由建福門奉安,此庚子年已行之禮,而後更思之,不由文政門而由北神門者,心甚訝矣。此在於五禮儀乎?庚子年亦考於古例而然乎?禮判詳考以入,可也。上曰,尙衣院入練布,何事耶?今番所重在焉,予不當服練矣。李益炡曰,練者不過中衣·冠與帶三者而已矣。上曰,三者之練,亦涉苟且,置之。孝昭殿中官·宮人當練矣,令戶曹磨鍊分給,似宜矣。益炡曰,臣當相考以入矣。上曰,左相入侍時,同爲入奏,可也。諸臣以次退出。
丁丑十一月二十九日申時。上御恭默閤。藥房入診時,都提調金尙魯,提調李,副提調趙暾,假注書金瑞應,記注官徐秉德,記事官嚴璘,醫官金履亨·方泰輿·皮世麟·鄭趾彦·許礈·金德崙·金福齡,以次進伏訖。尙魯曰,日間聖體,若何?上曰,一樣矣。尙魯曰,痰候流注之症,比前一樣乎?上曰,今則更無其症矣,食不滯而漸減矣。尙魯曰,何如而如是耶?上曰,刑容難矣。尙魯曰,寢睡之節,何如?上曰,頻頻醒寤矣。尙魯曰,湯劑連爲進御乎?上曰,乾薑,命入二錢矣。峻烈難服,故僅服一貼矣。頃服一貼,則有效矣,今番則不知有效矣。烈者宜治痰,而服後瞑眩,幾乎吐出矣,以其相攻故也。尙魯曰,似然矣。今日率諸醫入診東宮,則王世子症候,與前一樣,故芎夏湯五貼,加劑以進矣。上曰,見卿等能運動乎?尙魯曰,引接之時,扶倚而坐,臣等强勸則或臥接,而運動甚難矣。又曰,醫官方入侍,診候,何如?上曰,依。履亨診後退伏曰,脈候左右三部,虛火帶數之症,比昨尤加矣,虛軟亦一樣矣。泰輿曰,諸醫所達,皆與履亨同。尙魯曰,旣診候,湯劑議定,何如?上曰,後日日次相値,故今日召見。而予之至今支撑,心緩之致,而自今月,亦難强抑,更何服藥乎?尙魯曰,聖敎每如是,臣竊悶迫矣。加進湯劑,務緩聖心,千萬伏望。上曰,理中湯五貼劑入。榻前下敎乾薑,五分拔之。尙魯曰,今番五貼,逐日强進然後,可以望效,連爲進御伏望,而問候,以繼進日爲之乎?上曰,依。提調先退監劑,可也。上曰,初三日事,何以爲之乎?尙魯曰,今日陳違于東宮,則豈不爲之爲答矣?上命承旨書之曰,歸厚署柩材一部,送于明禮宮事,分付。上曰,注書出去,禮判率來。瑞應承命出去,引李益炡入伏。上曰,戊辰年御容奉安,以何門爲之乎?益炡曰,癸亥年,以明政門奉安矣。上曰,甲寅祔廟時,由何門乎?益炡曰,此則未及考覽矣。上曰,注書出去,祔廟謄錄入之。瑞應出去,持祔廟謄錄入伏,上命承旨讀之。上曰,徽寧殿練祭時,予服不練云,然乎?尙魯曰,殿下杖朞具三年之禮,而又爲主喪,殿下服練服然後,可以行練祭,豈不練乎?上曰,然矣。尙魯曰,殿下在衰服之中,徽寧殿禫祭,則不得行之,而東宮受禫之日,亦不得行祭矣。上曰,似然矣。益炡曰,禮文中練祭罷後,虞主卽爲奉詣宗廟,埋安於廟北階間,而取考謄錄,則宣懿王后國恤練祭時,傳敎內,植炬有弊,且黑夜行事,必爲不精,平明擧行事,下敎,故練祭罷後,虞主不卽奉詣,待平明,奉詣埋安矣。今此貞聖王后練祭日,虞主奉詣,節次何以爲之?敢稟。上曰,依庚戌年例,待平明爲之,可也。出擧條上曰,編輯廳堂上,來詣于集賢門,入直承旨入侍,可也。諸臣以次退出。
丁丑十一月二十九日初更五點。上御居廬廳。禮判·編韓堂上入侍時,兼禮曹判書李益炡,編輯堂上洪啓禧·申晦·金致仁·具允明·趙明鼎,右承旨朴昌潤,假注書金復休,記注官徐秉德,記事官嚴璘,以次進伏訖。上曰,左相留待乎?洪啓禧曰,俄見大臣,以爲咨文暗草,故難以持入云矣。上命注書,出召左相,持咨文暗草入來。李益炡曰,自前國恤練祭節目中,三品以下時散官,以白衣·白笠,魂殿大門外哭拜,載在謄錄,故今此貞聖王后練祭節目中,一依前例,磨鍊啓下。而三品以下時散官,旣是受服之人,則白衣·白笠行禮,甚非矣。以衰服哭拜於闕門外事,改付標擧行,何如?上曰,此則喪禮復古之前節目,而今則時散官,旣皆受服,則何可以白衣·白笠乎?依所陳以衰服哭參事,改付標以入,可也。出擧條益炡曰,凡親祭時,親行望燎事,已有成命矣。今次徽寧殿練祭日,自上仍行望燎事,儀註中當爲磨鍊,而此則與孝昭殿親祭有間,不可不一番稟定後磨鍊,故敢此仰稟矣。上曰,東宮爲之事,磨鍊以入,可也。出擧條上命承旨書之曰,歲抄中違牌人,道臣·帥臣狀聞人及中官,敍用,餘皆勿論。出榻敎金致仁曰,道·帥臣狀罷中,或有罪重者,則何以爲之乎?上曰,雖混入而何妨乎?洪啓禧曰,此非臣職掌,而適承下敎,故敢陳矣。特罷之中,亦有罪輕者矣。上曰,有之乎?趙明鼎曰,南泰齊等特罷矣。上曰,何事耶?啓禧曰,頃以假魂殿執事不擇事,堂上特罷,郞廳許彙投畀,而彙則先以非罪還收矣。上曰,許彙旣放,則便是皮之不存矣。朴昌潤曰,李昌壽亦罷矣。啓禧曰,頃因次對違牌,儒臣宋瑩中請罷,是亦違牌坐罷者矣。上曰,同時坐罷者,幾何?明鼎曰,似有之而未能詳知矣。上命承旨書之曰,前參判南泰齊敍用。頃者元良次對,因儒臣所請罷職兩司,一倂敍用。出榻敎上曰,近有上書乎?昌潤曰,今日說書權正忱上書,而不過辭職矣。上曰,正忱何人耶?明鼎曰,此乃嶺南人,而頃因特敎爲說書矣。上曰,然矣。益炡曰,今日違牌坐罷矣。上命承旨書之曰,今聞說書權正忱,自鄕上來,而違牌罷職云,特除之下,新進小官,焉敢若是?飭已行矣,勿罷,牌招察任。出榻敎上曰,平壤罪人印僞造時,書給傳令者,誰耶?申晦曰,忘之矣。上曰,出去知入,可也。晦出去知入後,上命承旨書之曰,朴成己,旣知僞造之重律,則其宜捉納京進,雖不爲此,嚴辭叱斥,事理當然,而以捉送等說。書給關文,一則侮弄國法,一則陷人罔測,其在懲礪世道之道,當嚴處,而初覆判府中不諭,分付道臣,嚴訊一次後,邊配。出榻敎上曰,偕來承旨,明日入來留院則左副承旨爲之。出榻敎左議政金尙魯,持咨文草入侍。上曰,咨文草,金致仁讀之。至趙自永供辭。上曰,自永,縷縷發明,至言爲吾君當死云云,而以親執斧子之說,臆勒書之,渠則在咸興,漠然不知,豈忍爲是乎?親執字,不可不改之矣。讀訖,上曰,誰所作耶?尙魯曰,藝文提學製進,而臣與右相,相議較正矣。上曰,好矣。上曰,今番齎咨官,誰耶?尙魯曰,李廷熺也。今番廷熺之行,乃有事之行也。從前齎官有事之行,則朝家之量給官銀,自有前例,今亦許給,似宜矣。上曰,所達誠然,此乃爲其事也。許給多少,何如耶?尙魯曰,堂上譯官八包,爲三千兩,以關西管餉銀,依此數許之,而監營二千兩,兵營一千兩,使之出給,待其回還,依李命稷例還捧事,分付兩營,何如?上曰,依爲之。出擧條晦曰,今春疏決後,刑曹罪人,一體減等事,判下,而成命之下,尙未擧行矣。上曰,尙不爲之耶?其時似已爲之矣。判書,誰耶?晦曰,吳彦儒也。上曰,想已爲之矣。晦曰,臣當後日詳知以奏矣。上曰,編輯之役,迄未了當,自今以後,堂郞輪直,期於速成,可也。啓禧曰,編輯堂郞七人中,具允明陞資爲堂上,故較正官,今則三人也。一員差出,何如?上曰,元仁孫,何如?尙魯曰,在外矣。上曰,承旨中有好人矣。尙魯曰,鄭存謙耶?上曰,然矣。尙魯曰,存謙性本休休,且有文翰,將來多做之人矣。上命承旨書之曰,編輯廳了當無期,堂上校正官各一員,省記輪回直宿事,分付。校正官具允明,旣已陞資爲堂上,其代鄭存謙差下,本職許遞,使之專意本廳。出榻敎又命承旨書之曰,承旨有闕,代行副護軍韓光會除授,牌招察任。出榻敎上曰,直宿當於何處爲之乎?啓禧曰,觀象監近闕,似當爲之矣。上曰,左相,歲抄傳旨見之。尙魯曰,臣以三重臣請敍事,欲待來月而仰陳矣。御將雖有兼將,將窠久闕矣。上曰,秋判以酒奏語,極爲非矣。御將非有深意,而趙榮國,挺身用力者也。近日三司諸臣,無陳戒之事,予甚慨然矣。尙魯曰,明史有懿文太子事,而此非爲累者矣。上曰,出於何書耶?尙魯曰,臣雖不目見,而有見其書者矣。上問啓禧曰,卿知之乎?啓禧曰,臣亦未見,而似是外史矣。諸臣以次退出。
上在昌慶宮。常參·經筵,以代理停。
巳時,日暈兩珥,暈上有冠。午時未時,日暈兩珥。
親傳香罷後,大殿,政院·玉堂·藥房口傳問安。答曰,知道。
安達曰,大司憲金善行呈辭,執義金元行,掌令李廷喆在外,掌令鄭恒齡令旨未下,持平徐有良·李鳳祥在外,今日以監察茶時之意,敢達。令曰,知道。
又達曰,備邊司郞廳來言,今日賓廳日次,而睿候方在調攝中,頉稟。令曰,知道。
趙暾達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
傳于韓光會曰,承旨入侍。
韓光會啓曰,御製編次人具允明·趙明鼎,依下敎來待矣。傳曰,入侍。
又達曰,大提學尹鳳朝,日事違召,無意承膺,其在事體,極涉未安。卽爲牌招,何如?令曰,依。
安,以都摠府言啓曰,今日入直內三廳,武兼禁軍及軍兵等,當爲中日習射,而孝昭殿朔祭親臨齋戒相値,不得爲之之意,敢啓。傳曰,知道。
丁丑十一月三十日辰時。上御涵仁亭。孝昭殿朔祭親傳香入侍時,行都承旨趙暾,左承旨金時默,右承旨韓光會,左副承旨朴昌潤,右副承旨安,同副承旨安允行,假注書金瑞應·金復休,記注官徐秉德,記事官嚴璘,以次進伏訖。上親傳香,下板位祗送後,上曰,留門後,禮房承旨與編次人,入侍。出榻敎上遂入大內,諸臣以次退出。
丁丑十一月三十日二更三點。上御崇文堂西軒。編次人入侍時,右尹具允明,吏曹參議趙明鼎,右承旨韓光會,假注書金復休,記事官李東泰·嚴璘,以次進伏訖。上曰,茶禮祝文與練祭祝文,已書之耶?韓光會曰,然矣。上曰,綾昌求差獻官耶?趙明鼎曰,否也,古則二品爲祭官者多矣。上曰,然矣。古有參判爲祭官者多,此後則從二品塡差,宜矣。仍命承旨書之曰,朔望陵祭獻官,於庚子年,則亞卿以上塡差,而今則徒循五禮儀,皆以一品塡差,事異前規,依前擧行事,分付該曹,載於補編。出傳敎上親製孝昭殿朔茶禮祭文及徽寧殿初七日祭文,命承旨呼寫一通,使具允明讀之。讀訖。諸臣以次退出。上具翼善冠·視事服,以乘輿出賓陽門,詣孝昭殿齋殿。編次人入侍時,右尹具允明,吏曹參議趙明鼎,右承旨韓光會,假注書金復休,記事官李東泰·嚴璘,以次進伏訖。上親製徽寧殿練祭祭文及茶禮祭文,命承旨呼寫一通後,使具允明讀之。讀訖,上命注書◆···◆入侍臣沒◆◆◆傳命還◆後,諸臣以次退出。
上在昌慶宮。常參·經筵,以代理停。
辰時,日有兩珥。未時,太白見於巳地。
孝昭殿朔祭罷後,大殿,政院·玉堂·朝廷二品以上·六曹堂上·兩司長官·宗親單子問安。答曰,罔極。
徽寧殿攝行祭罷後,世子宮·嬪宮,政院·玉堂,口傳問安。答曰,罔極。
朴昌潤達曰,大司憲金善行,掌令鄭恒齡呈辭,執義金元行,掌令李廷喆,持平徐有良·李鳳祥在外,今日以監察茶時之意,敢達。令曰,知道。
韓光會啓曰,左議政金尙魯,依下敎來待矣。傳曰,祭罷後,齋殿入侍。
又啓曰,禮曹判書李益炡,依昨日下敎,來待矣。傳曰,入侍。
又達曰,大提學尹鳳朝,一向違召,無意承膺,事體極涉未安。卽爲牌招,何如?令曰,依。
吏曹口傳政事,檢閱單洪秀輔。
韓光會達曰,檢閱洪秀輔,旣已付職,卽爲牌招,入直,何如?令曰,依。
安允行達曰,新除授檢閱洪秀輔,時在江原道原州地,斯速乘馹上來事,下諭,何如?令曰,依。
傳于安曰,講經,當於明政殿,今日爲之?時刻,以午正三刻擧行。
傳于安曰,卽爲開政。
安啓曰,吏曹三堂上,牌招開政事,命下矣。判書李,參判金致仁,今方來會政廳,而參議趙明鼎,承牌之後,懸式暇不爲同參。下敎之下,不得循例開政,何以爲之?敢稟。傳曰,開政。
有政。吏批,判書李進,參判金致仁進,參議趙明鼎式暇,左副承旨安進。兵批,判書鄭翬良病,參判未差,參議李萬宗病,參知李昌儒入直進,同副承旨安允行進。
吏批啓曰,春坊兼官,今當差出,而擬望之人乏少,外任竝擬,何如?傳曰,允。
吏批再啓曰,尙州牧使·海州牧使,今當差出,而兩邑物衆地大,素稱難治,同道及他道,有聲績守令,竝擬,何如?傳曰,允。
以尹東昇爲兼輔德,宋瑩中爲兼司書,李昌壽爲戶曹參判,沈星鎭爲兵曹參判,尹東度爲大司成,兪拓基爲奉常都提調,洪啓禧爲知經筵,金應淳爲吏曹正郞,任㻐爲佐郞,尹光國爲兵曹正郞,朴宗亮爲刑曹佐郞,尹東晳爲西部奉事,崔宗岳爲司僕主簿,趙明勗爲引儀,金東柱爲敦寧參奉,韓師澤爲惠陵參奉,權瓛爲順康園守奉官,李思國爲昭靈園守奉官,李時中爲尙州牧使,李匡會爲海州牧使,宋翼洙爲靑山縣監,黃㝡彦爲高山察訪,金東鉉爲廣興守,洪良漢爲副修撰,安正宅·李海鎭爲典籍,待敎李東泰,僉知李師重·金鼎錫·金鵬運,訓鍊主簿田德雨,竝單付,副護軍李殷春·閔百福·李光國·趙純臣·金光礪·元景濂·白尙輝·閔塾·李萬育,副司直南泰齊·李昌壽·鄭存謙·李光溥·李基德,副司果權噵。
韓光會,以禮曹言啓曰,卽接奉常寺所報,則貞聖王后練主,今十二月初七日畢造成云。依前啓下,奉常寺都提調及本曹長官,齊會奉審後,仍爲奉安于資政殿之意,敢啓。傳曰,知道。
丁丑十二月初一日四更一點。上具衰服,入孝昭殿殿內。親行朔祭入侍時,行都承旨趙暾,左承旨金時默,右承旨韓光會,左副承旨朴昌潤,右副承旨安,同副承旨安允行,假注書金瑞應·金復休,記事官李東泰·嚴璘,以次陪立。上入殿內,行初獻禮,仍就版位,祭罷後還入大內。諸臣以次退出。四更三點,上還御齋殿。左相入侍時,左議政金尙魯,右承旨韓光會,假注書金復休,記事官李東泰·嚴璘,以次進伏訖。上命注書,召入禮判,臣復休出傳,與兼禮曹判書李益炡偕入。上曰,練主乘輦於明政殿月臺,無疑矣。金尙魯曰,五禮儀儀註,有正門出入之文矣。上命承旨書之曰,返虞及祔廟時,皆以北神門奉行,心常訝之,敢考五禮儀,亦考儀註,皆稱魂殿。此後以崇化門外請棄輦,由集禮·明政門前路,弘化門擧行事,分付儀曹,亦載補編。出傳敎李益炡曰,虞主埋安時,當以東正門入之乎?上曰,東正門,常時出入之門,虞主由此入之,可也。上曰,齎咨官,何時發行耶?尙魯曰,擇日則以初六日爲之,而正月二十日當開印云,其前入去爲計云矣。諸臣以次退出。
丁丑十二月初一日午時。上御明政殿。講經入侍時,領事金尙魯,特進官李益炡,知事李,參贊官安,侍讀官洪景海,檢討官宋瑩中,假注書金復休,記事官李東泰·嚴璘,以次進伏訖。上讀中庸自至誠無息,止第二十六章言天道也。洪景海讀自旣無虛假,止無疆而成也。宋瑩中讀自此以下,止聖之爲聖。上曰,至誠無息,爲中庸一篇宗旨,如詩之思無邪矣。景海曰,苟能一日二日,無時無息,則自有其味矣。上曰,至誠亦豈有息乎?一日二日,不至於有息,則自可無息矣。尙魯曰,人之誠,有至有不至,故自有息與無息之別矣。宋瑩中曰,至誠者,元無息時矣。上曰,然矣。景海曰,至誠之德,著于上下,堯之光被四表,亦至誠之最著者也。臣等之望殿下,不在於堯·舜以下之位,惟願益加無息之工也。上曰,予心愧矣。予之德,不及於戶庭,豈敢望被于四方乎?尙魯曰,儒臣所達得體。講筵體重,當以體念爲敎,而何必以退托爲敎乎?景海曰,文王之所以爲文,如天之所以爲天,不獨文王,聖人皆然。大臣旣陳之,殿下自量,而如有不及文王處,更加聖工,何如?上曰,文王之日昃,成湯之日新,後人何敢望乎?尙魯曰,日昃,日新,皆無息之工也。上曰,中庸好矣。而每有書自書之歎矣。尙魯曰,末章尤好矣。景海曰,文王純亦之亦字,最有力矣。尙魯曰,今日達夜將事之餘,玉音無減於昔時,臣等竊有欣幸之忱矣。前以自强,有下敎之事,今又以無息,縷縷講論,惟願益加聖工,毋至懈弛也。上曰,初無所工,今復何弛?尙魯曰,今逢新朔,未敍用三重臣,聖意留念,何如?上曰,當下敎矣。李曰,臣本性拙,言不見信於人。向來都政時,光城孫子,擬於初仕望矣。下堂爭之,故旣已拔去,而初仕十餘望,下堂皆以雜亂爲言。都政精神,專在於初仕,而僚席之言旣如此,臣豈可復當政事乎?前日待命,非特爲吏郞事也,而日次入診方急,故不可不入闕。向日之政,雖冒沒當之,豈可仍據於銓地乎?尙魯曰,吏判之言,便同榻前辭職矣。景海曰,筵席體重,而吏判榻前辭免,事體寒心,請推考。上曰,勿推。吏判,不以如此知之,此豈推上之事乎?尙魯曰,此不過私酬酢之事,豈可使之因小成大乎?宜有自上鎭定之道矣。上曰,偏論之分,不過由於如此事矣。仍命承旨書之曰,吏曹三堂上牌招,政事當日爲之。出榻敎上曰,因此事而有上書者,政院勿捧,牌不進則徽旨勿捧。上曰,未經守令者用之,可也。尙魯曰,可用者則當用之,而直以未經者,而一不試於京職,皆以爲守令,則難矣。諸臣以次退出。
上在昌慶宮。常參·經筵,以代理停。
下直,永平縣監鄭元達,委谷僉使李咸一,德積僉使林處厚。
備忘記,今下弓矢,委谷僉使李咸一處賜給。
安允行達曰,大司憲金善行,掌令鄭恒齡呈辭,執義金元行,掌令李廷喆,持平徐有良·李鳳祥在外,今日以監察茶時之意,敢達。令曰,知道。
韓光會達曰,左副承旨朴昌潤,今日不爲仕進,卽爲牌招,何如?令曰,依。
又達曰,明日三覆時,承旨不可不備員,而左承旨金時默,方在領議政李天輔偕來所。在前如此之時,有姑令入參之例,今番則何以爲之?敢稟。令曰,依爲之。
朴昌潤達曰,明日三覆時,兩司當爲進參,除在外外,未肅拜不爲行公人員,竝待開門牌招,以爲推移進參之地,何如?令曰,依。
韓光會達曰,大提學尹鳳朝,鎭日違召,無意行公,誠甚未安,卽爲牌招,察任,何如?令曰,依。
安允行,以弘文館言達曰,副修撰趙,自鄕上來,卽爲牌招,察任,何如?令曰,依。
又以都摠府言達曰,副摠管李邦綏,以能麼兒堂上,本廳坐起晝仕出去之意,敢達。令曰,知道。
韓光會達曰,預備兼春秋張聚五,身病甚重,勢難察任,今姑減下,何如?令曰,依。
又啓曰,因本院達辭,預備兼春秋張聚五減下事,依下矣。其代與兵曹·刑曹兼春秋,令該曹竝卽口傳差出,何如?傳曰,允。
傳于韓光會曰,下直守令,入侍于熙仁門。
韓光會,以侍講院言達曰,本院新除授說書權正忱,旣有只推之令,卽爲牌招,察任,何如?令曰,依。
朴昌潤,以兵曹言達曰,去十一月朔各廳堂下武臣等試射,連因有故,今已踰月,不得爲之之意,敢達。令曰,知道。
又以兵曹言達曰,卽接忠翊衛將牒報,則衛將朴文昊在外,過限未入仕云,依例改差,何如?令曰,依。
韓光會,以司譯院言啓曰,曾以西路廚傳之有弊,有赴燕員譯釐革之朝令矣。各項遞兒之設置旣久,責任關緊者,猝難變通,而其中所謂偶語新遞兒,乃是使行放料之任,而本以灣府土着人差送之窠,中間因備局定奪,以在京閑雜人定送矣。到辛亥年,又爲移屬本院,以漢·淸·蒙三學譯官,彙作一廳,名之曰偶語新遞兒,使之專管放料,而到今十數年,種種弊端,反不如灣人差往之時。況當朝家節省之日,不可一向因循,以貽沿路之弊,自明年爲始,偶語新遞兒,特爲革罷,仍前以灣人定送之意,分付本道道臣及義州府尹,而旣罷遞兒之後,見存員額,不可無歸屬之處,亦令分差於各其學相當窠闕,以爲任使之地,何如?傳曰,允。
丁丑十二月初二日辰時。上御熙政堂。下直守令入侍時,同副承旨安允行,假注書金復休,記事官李東泰·嚴璘,永平縣令鄭遠達,以次進伏訖。上謂遠達曰,爾則必有遺風,而本縣,新經前官强政之餘,似多弊瘼,必善爲之。遠達曰,聖敎如此,敢不奉承?第臣年少,雖欲善爲,而未可必矣。上曰,侍從,故七事不問矣。仍命承旨讀宣諭帖,使聽之。讀訖,諸臣以次退出。
上在昌慶宮。常參·經筵,以代理停。
未時,太白見於巳地。
下直,鰲樹察訪金載一。
以獻納李福源,掌令鄭恒齡,副修撰趙等牌不進罷職令旨,令于朴昌潤曰,竝推考徽旨捧入。
韓光會達曰,大提學尹鳳朝一向違召,無意膺命,極涉未安,卽爲牌招,何如?令曰,依。
朴昌潤,以都摠府言啓曰,今日入直內三廳,武兼禁軍及軍兵等,當爲中日習射,而啓覆相値,不得爲之之意,敢啓。傳曰,知道。
又以侍講院言達曰,本院新除授兼輔德尹東昇,除拜之下,不爲出肅,卽爲牌招,察任,何如?令曰,依。
傳于安允行曰,禮判·漢城判尹·謝恩守令·五部官員入侍。
安允行啓曰,禮曹判書李益炡,漢城判尹吳彦儒,謝恩守令·五部官員,依下敎來待矣。傳曰,都承旨·右承旨中,與之來待于集賢門。
傳于安曰,判尹,使之入來。
安啓曰,漢城判尹吳彦儒,依下敎來待矣。傳曰,來詣于明政殿後。
又以孝昭殿入番宗室意啓曰,本殿參奉鄭錫達身病,尙此危劇,參奉金鍾協,又以親病猝重,方在奄奄,急時呈狀,勢不可强令仍直,以入番忠義李白圭,依例假官差下,使之察任,何如?傳曰,允。
兵曹參判沈星鎭書曰,伏以,天不悔禍,坤殿禮陟未幾,慈聖遽又賓天,因山已過,歲聿將窮。伏惟大小朝誠孝出天,哀疚逾制,必多傷損之節,臣不勝區區憂灼之至。臣於病伏㱡㱡之中,忽伏承夏官新除之命,臣誠驚惶感激,罔知攸措,而第臣與本曹判書臣鄭翬良,有友壻應避之嫌,法不當冒據是職,玆敢陳章自列。伏乞睿慈,亟令該曹,照例遞改,以安微分,不勝幸甚。臣無任云云。答曰,覽書具悉。日月易邁,兩陵因山已訖,成事奄過,哀慕罔極,攀號莫逮。書辭,令該曹考例,稟處。
丁丑十二月初三日辰時。王世子坐寬毅閤。三覆入對時,左議政金尙魯,右議政申晩,左參贊尹汲,大司憲金善行,大司諫趙重晦,刑曹判書申晦,參判趙泰彦,參議南泰著,行都承旨趙暾,左承旨金時默,右承旨韓光會,左副承旨朴昌潤,右副承旨安,同副承旨安允行,副校理洪景海,修撰宋瑩中,假注書金瑞應·金復休,記事官權正忱·嚴璘,以次進伏訖。金尙魯曰,日間睿候調攝,何如?令曰,牽引尤加,悶悶。尙魯曰,湯劑連爲進御乎?令曰,然矣。承旨進文案,安讀平壤罪人崔迫粥文案訖。令曰,兩大臣及僉議,何如?尙魯曰,此獄久而無疑,承服分明,秋官·道臣之更査狀本,皆一一無疑,如法,宜矣。申晩曰,實因分明,傷處狼藉,更無可疑,用法外,更無他道矣。尹汲曰,積年久獄,無一可疑,如法,宜矣。申晦曰,此獄,殺人中最爲兇獰,用法外,無他道矣。趙泰彦曰,實因眞的,承服分明,償命之律,斷不可容矣。金善行曰,傷處是致命之地,且秋官·道臣之更査,如是無疑,用法外,更無可諭矣。趙重晦曰,被蹴雖一處必死,況兩處皆要害者乎?此則三尺,斷不可容矣。南泰著曰,此罪人,更無饒貸之道矣。洪景海曰,以文案觀之,本無可疑,而秋官·道臣之更査狀本,且如是明白,則更何可論乎?令曰,更無可疑乎?尙魯曰,有疑,則豈不仰陳乎?令曰,初覆判付時,有傅生之意乎?尙魯曰,當初更査,只出於審愼之意,初覆判付,非傅生之意也。晩曰,人命所關,不可不更査,故爲之,而非以致命實因之有疑而査之也。令承旨書判付曰,依律。讀安州罪人金倜文案訖。令曰,僉議,何如?尙魯曰,殺獄,以情與罪兩款論之,而此則以情以罪,無可容矣。倜妾則正月處分時,已放送矣。晩曰,此罪人,用法外,無他道矣。汲曰,此則難免殺人之律矣。晦曰,初以微細之事打之,至於殺人,則用法外,無他可諭矣。泰彦曰,實因致命,分明無疑,用法外,無他道矣。善行曰,文案如是分明,更何可議乎?重晦曰,果如大臣之言,情與罪,無一毫可疑之端矣。泰著曰,一毫無疑,三尺至嚴,無容更議矣。景海曰,傷處實因分明,用法外,無可議矣。瑩中曰,死前逃走,可知其無疑矣。令曰,此異於故欲殺之罪乎?尙魯曰,雖異謀殺,法則難容矣。晩曰,雖非欲殺,旣已殺人,則更無可言矣。令承旨書判付曰,依律。尙魯曰,此文案中,義州過南限罪人及左水營梟示罪人二件事,初覆時,大朝已處分,故除之矣。讀陽德罪人方必光文案訖。令曰,僉議,何如?尙魯曰,此則救其兄家火賊之變,誤認韓世泰爲賊,而竟至打殺。不職面之人,誤認爲賊,不是異事,罪則雖犯一律,而情則如此,臣則以爲容有可恕之道,而大朝判付,亦有傅生之意矣。汲曰,罪則一律,而情則可恕矣。晦曰,雖是殺人,而事勢固然,似有可恕之端,故臣於初覆時,亦以與他有別之意,仰陳矣。泰彦曰,論其事勢,不是異事,固宜與他有別矣。善行曰,法則當殺,而情則可恕矣。重晦曰,旣犯一律,如或得生,則死者,豈不可憐乎?泰著曰,原情恕罪,則有可容之道矣。景海曰,此則不無可恕之道矣。瑩中曰,事勢固然,宜有傅生之道矣。令承旨書判付曰,大朝判付,聖意有在。仰體之道,宜有參酌,遠配。小退後復入對。趙暾曰,上假注書入侍于大朝,故事變假注書,換入矣。韓光會讀公州罪人趙大彬文案訖。令曰,僉議,何如?尙魯曰,身爲下吏,謀逐官長,衝火軍器,旣已承服,則用法外,更無他道矣。晩曰,設計陰兇,此罪人,用法外,更無他諭矣。諸臣之言,一如大臣之議,令承旨書判付曰,依律。光會讀安邊罪人金守漢文案訖。令曰,僉議,何如?尙魯曰,此則古今所無之事也。貴同殺貴男,守漢殺其妹,造謀加功,不可分而二之,覆載之間,豈可一刻容貸乎?晩曰,此則殺獄中,尤極兇慘,貴同·守漢,竝處斷,宜矣。汲曰,此則更無他諭矣。晦曰,此則異於凡殺,更無可議矣。令曰,守漢·貴同,同律乎?善行曰,非但殺獄,此是人倫大變,二人,竝用處斬律,宜矣。諸臣之議,皆曰,可斬,令承旨書判付曰,守漢·貴同,竝依造謀律施行。暾讀咸興罪人崔京進文案訖。令曰,僉議,何如?尙魯曰,印信僞造,其罪當斬,而大朝,前後印僞造罪人,竝傅生,而今此判付,亦有傅生之聖意。罪雖一律,判付有別,邸下當仰體德意,宜置傅生矣。晩曰,大朝每以好生之德,印信僞造罪人,多有參酌。今此判付中,又有傅生之意,邸下當仰體矣。汲曰,罪無可疑,而情實可矜,故大朝判付有傅輕之意,邸下當仰體矣。晦曰,承服狼藉,小臣,法官也,以如法之意,仰陳矣。泰彦曰,旣犯一律,少無可容矣。善行曰,臣則大朝下詢時,以依法之意陳之,今無異議矣。重晦曰,旣刻旣踏,則其罪斷不可容矣。泰著曰,此雖無知妄作,法則不可容矣。景海曰,印僞造處斬之律,法意有在,斷不可容矣。瑩中曰,情犯俱宜當律,若或低仰,則後弊難防矣。尙魯曰,法官·三司之所陳,是矣,而大朝曾無施律之事,在邸下仰體之道,酌處,宜矣。令承旨書判付曰,初覆時大朝下敎,出於好生之聖德,其在仰體之道,不可無參酌,減死遠配。暾讀朔寧罪人黃應巴文案訖。令曰,僉議,何如?晩曰,初覆日,大朝下詢時,臣則以不可容之意仰陳之,而大朝判付,有曰,情則出於一塊餠,而放火罪,則渠初不知爲一律,故爲此也。聖意固出於從輕,邸下當仰體矣。汲曰,此則不可容矣。晦曰,峽氓之知律,未可必,而不以燒火之多少論之,罪則一罪也。臣待罪法官,以不可容之意,仰陳矣。泰彦曰,怒於一塊餠,而至於放火,其罪何可容貸乎?善行曰,由飯餠而至此,人心極惡,斷不可容矣。重晦曰,衝火一家,其罪猶死,況燒盡十四家乎?此而容貸,此後良民之被害,不可勝言矣。泰著曰,峽民之衝火,比比有之,倖而不捉,旣已現捉,則其依法,何可論乎?景海曰,衝火一律,其意有在。後弊所關,不可不用法矣。瑩中曰,以文案見之,厥漢常時性行不測,故如是,用法外,更無他諭矣。令承旨書判付曰,初覆時大朝判付,出於至仁好生之德,其在仰體之道,不可無參酌,減死島配。讀蔚山罪人金萬國文案訖。令曰,僉議,何如?尙魯曰,初覆時,臣已仰陳之矣。此則情罪狼藉,無可言矣。晩曰,罪犯狼藉,更無他議矣。諸議一如大臣之言,令承旨書判付曰,依律。讀海州京主人李無應崇文案訖。令曰,此亦大朝傅輕之聖意耶?尙魯曰,罪則一律,而情無深處,故大朝判付,以情無可死之節爲敎,邸下當仰體矣。汲曰,仰體大朝德意,則好矣。晦曰,罪犯一律,法官豈以貸死爲對乎?泰彦曰,旣犯一律,無容更議矣。善行曰,初覆時,臣以異於崔京進之意,仰陳矣。近來印僞造罪人,多有傅生之事,故法網易弛,此則不可容矣。重晦曰,此漢若容,則三尺不嚴矣。泰著曰,京人之不知此罪之爲一律云者,極爲巧詐。大朝雖欲傅生,法官之論,斷不可饒貸矣。景海曰,此漢生長京中,異於遐方愚氓,無一毫可容之端矣。瑩中曰,內局催促,則渠當白活,而因此微事,敢作如許之事,其罪不可容矣。尙魯曰,諸臣執法之論,固當如是,而大朝有不出獄門之慮,邸下當仰體矣。令承旨書判付曰,大朝好生之德,豈敢不仰體乎?減死島配。讀抱川罪人金丁金文案訖。令曰,僉議,何如?尙魯曰,致命傷處分明,且未五日而死,則無可更議者矣。晩曰,此則用法外,更無他諭矣。諸臣之言,一如大臣之議,令承旨書判付曰,依律。讀安州罪人老郞文案訖。令曰,此亦大朝傅生之意乎?尙魯曰,此則出於脚戲,而非故殺之罪,故大朝欲爲傅生矣。晩曰,大朝別判付罪人連爲酌處,此亦依他例下令,則好矣。汲曰,雖無可容之端,大朝判付如此,邸下仰體,宜矣。晦曰,始於譏弄,終至傷殺,則本律不可不用之矣。泰彦曰,償命之律,斷不可容矣。善行曰,始雖戲美,終至傷殺,則用法外,更無可議矣。重晦曰,醉中雖不省人事,豈有限死致打之理乎?此則用法外,更無可論矣。泰著曰,初雖由於脚戲,旣已致斃,則難免償命之律矣。景海·瑩中曰,此則法外更無他諭矣。令承旨書判付曰,初覆時,大朝判付中審愼之敎,實出於好生之聖德,焉敢不仰體乎?減死島配。安允行讀草溪罪人卞太永文案訖。令曰,僉議,何如?尙魯曰,此則至今延命於囹圄之中,已是失刑。以大朝正月下敎見之,已無可論者矣。晩曰,大朝待三覆擧行,已有下敎,今何更議乎?諸議皆無異同,令承旨書判付曰,依律。允行讀瑞山罪人金玧文案訖。令曰,僉議,何如?尙魯曰,人心極惡,致有如此之事。續大典,邑民向官放砲,猶且不待時處斬,況此懷刃犯官長之罪乎?名分大乖,此則正法,宜矣。晩曰,此則前後未聞之變也,更何可議乎?諸臣之議皆無異同,令承旨書判付曰,依律。允行讀金城罪人李漢貴文案訖。令曰,僉議,何如?尙魯曰,此則官奴,以勢力打殺人命,初皆隱諱,後因御史摘發,乃登啓覆。喪服喪杖之說,尤極兇慘,用法外,更無他諭矣。晩曰,初欲隱諱,後因御史,摘發其罪,則有足見者,難以倖免者矣。諸議一如大臣之言,令承旨書判付曰,依律。朴昌潤讀抱川罪人李日萬文案訖。令曰,僉議,何如?尙魯曰,此則甲戌年三覆時,臣以更無容貸之意,仰陳矣。今聞頃者初覆時,承旨鄭存謙,以御史洪景海來傳之言,有所仰陳,而卽今景海入對,下詢,宜矣。景海曰,臣頃者奉命暗行時,到抱川縣,廉問金丁金·李日萬兩事,則丁金事,無所聞之言,而日萬事,則邑中不無稱冤者。臣問之,則別無他語,而其時契會人,或曰四十人,或曰五十人,而及其會査推問時,則只有李忠先一人,而打時則忠先,亦不見云云。刑吏問之,以何爲只問一人云爾,則答云只有老者一人,故如是耳。實因被蹴致死則的實,而所謂腎囊似堅硬而柔軟云者,似有疑端,忠先所謂打時不見云者,亦有疑端。頃與承旨鄭存謙,同檢文案時,有所云云,而存謙,果仰陳矣。尙魯曰,臣於閤外,已聞之矣。文案則別無可疑,而更査招中,不問之言皆答之,而一一偶合,皆無可容之道。而御史旣已聞其疑端而來,則其在審愼之道,令道臣更査,無妨矣。晩曰,初覆時承旨之言,臣亦聞之。今又聞御史之言如是,文案則無疑端,而其時契會四五十人中,必多看證者,而當初不爲詳問,極爲疎忽。左相更査之請,是矣。晦曰,獄案無疑,而儒臣之言如是,四五十人看證中,只問一人,誠爲疎忽。其在審愼之道,不可不更査,而疎忽之失,亦不可無飭。其時道臣·秋官,竝從重推考,宜矣。諸議皆以當爲更査爲言,令承旨書判付曰,今覽更査招辭,其罪犯雖無可疑之端,儒臣所達繡衣時廉探一鄕民情,則一契之會殆至四五十人。而及其看證推問,則只是年老忠先一人,故不無稱冤之說云。莫重殺獄,旣聞之後,不可不十分審愼,其令道臣更査。初覆檢官,亦有疎忽之失,竝從重推考。晦曰,依律罪人,自秋曹行會,當爲正法,而順天梟示罪人,以十四日正法事,下敎矣。他罪人,遠道則自可爲十四日以後,而近道則當爲十四日以前矣。此則何以爲之乎?令曰,旣有大朝下敎,依此擧行,可也。善行所達,請瑞·虎等,兩賊孥籍,亟令王府擧行。請英梅,更令鞫廳嚴刑窮問,期於得情。請尹宅履·德喜等,更令王府拿鞫嚴訊,以正王法。請島配罪人鼎九,亟令王府依律正刑。請還收罪人桂永放送之令,亟令攸司依律處斷。請罪人彦杓·陽祚等,仰稟大朝,更加嚴鞫得情。請潤·東夏,稟于大朝,竝施應行之律。請稟于大朝,還收柱泰·昌翼酌處之命,更加嚴鞫得情,依律處斷。請定配罪人孝曾·孝順,稟于大朝,亟令王府更加嚴鞫得情。請稟于大朝,還收崔守仁定配之命,更加嚴訊,期於得情。請稟于大朝,爟·爣諸子,竝令絶島移配。請東星,亟施孥籍之律。請緣坐罪人抗,仰稟于大朝,亟施孥籍之典。請徑斃罪人尙轇,稟于大朝,亟行追施之律。請逆賊時澤應坐者,稟于大朝,竝施一律。請稟于大朝,逆慬,以大逆律施行。措辭竝見上令曰,竝勿煩。又所達,殺人者死,自有三尺,衝火人家,亦係一律。老郞之行兇情節,應巴之作變根因,旣已悉露於渠等之招辭,則揆以王法,決難容貸,而酌處之命,遽下意外。此雖出於邸下仰體大朝好生之至仁,國法後弊,亦不可不念,請還收老郞·應巴兩罪人酌處之令。令曰,不從。又所達,新除授掌令李廷喆,時在京畿交河地,持平徐有良,時在坡州地,請竝斯速乘馹上來事,下諭。令曰,依達。又所達,臣百事潰潰,雖尋常官職,固自不稱,風憲長席,尤萬萬不合,豈有一分承膺之望?而適値啓覆,不敢言私,冒沒進參,自顧初心,惶愧一倍。今於兩罪人酌處還收之請,依律處斷四字,全然忘却,未及仰奏。臣之昏謬不職之狀,於是益著,大臣未安之斥,尤極慙赧,其何可一刻仍冒於臺次乎?請令禠斥臣職。令曰,勿辭,退待物論。重晦所達,請充軍罪人李時蕃,依律處斷。請恒延·命垕·敏樞,仍令鞫廳嚴鞫得情。請卜連,亟令王府拿鞫嚴問,以正王法。請稟于大朝,還收罪人天大酌處之命,夬正王法。請稟于大朝,還收罪人益源定配之命,更加嚴鞫得情,夬正王法。請罪人匡師,更加嚴鞫得情,夬正王法。請罪人柱天,仰稟大朝,亟令王府以同參律擧行。請罪人厚基,仰稟大朝,亟令王府以同參律擧行。請絶島安置罪人來復,稟于大朝,還寢發配之命,仍爲嚴鞫得情,以正王法。請故校理申致謹,故大司諫尹尙任,亟施追奪之典。請緣坐罪人抗,稟于大朝,亟擧孥籍之典。請逆賊時澤之應坐者,稟于大朝,竝施一律。措辭竝見上令曰,竝勿煩。又所達,印信僞造,自有其律,而崔京進·李無應崇之僞造情節,旣已綻露於渠等自服之招,則揆以王章,決難容貸。邸下雖體大朝好生之德,至下酌處之令,而三尺一撓,後弊無窮,請還收印信僞造罪人崔京進·李無應崇酌處之令,依律處斷。令曰,不從。又所達,新除授正言尹光暹,時在忠淸道連山地,請斯速乘馹上來事,下諭。令曰,依達。三覆罷後,尙魯曰,終日酬應,侵夜强坐,請招三首醫,入診,何如?令曰,依爲之。醫官入來診候訖,諸醫皆以爲,脈候左三部,度數不均,右三部微弱,掌心躁矣。諸醫退出,尙魯曰,日昨判義禁洪啓禧,以長興前府使柳顯章,楊州牧使李翼元事,陳書矣。從前首堂引嫌,不當議讞,則次官替行,旣多其例,今此兩守令議讞,令次官擧行,何如?令曰,依爲之。出擧條諸臣以次退出。
丁丑十二月初三日未時。上御崇文堂西軒。禮判·漢城判尹·謝恩守令·五部官員入侍時,禮判李益炡,判尹吳彦儒,尙州牧使李時中,海州牧使李匡會,靑山縣監宋翼洙,東部都事金敬熙,西部都事尹東晳,南部奉事李立中,北部奉事趙東彬,中部都事金鎭一,右承旨韓光會,假注書金瑞應,記事官李漢一·李東泰,以次入伏訖。上曰,守令以次進前。時中進伏,達職姓名。上曰,面熟而忘其名。益炡曰,李㝡中之兄也。上曰,予知之矣。汝則不待勉諭,下去善爲之。李匡會進伏,上曰,此誰也?益炡曰,李眞望之姪也。上曰,然乎?思汝叔,愴然矣。因命達履歷後,下敎曰,汝屢經守令,心易緩矣,盡心爲之。宋翼洙進伏,上曰,汝是初倅,勞力爲之。靑山,何如乎?益炡曰,素稱六里靑山,爲六面至小之邑也。上曰,似未及封倉,速爲下去,可也。仍命守令退去。上曰,承旨書之。傳曰,五朝老宮人尙宮金氏,爲國竭忠,其所目覩。頃年尙宮金氏旌褒時,欲諭不果,以今書下者,令該曹卽爲旌其門,世世復戶其本家,令該曹買給米布,亦爲從優題給。上命注書,部官率入。金鎭一進前,上曰,此誰也?益炡曰,先正臣文元公之傍孫也。年幾何乎?對曰,甲戌生也。上笑曰,此六十四老矣,幾滿年限矣。今則酒禁將行,醋與酒之間,汝欲捉納乎,欲使無之乎?鎭一曰,無則幸矣,捉納何貴乎?上曰,何以則無乎?對曰,前後綸音,丁寧懇惻,故民間感動,各自完議云矣。上曰,汝先張號令,某洞爲酒當摘奸云,使民自㤼,而勿以張目覓得爲意焉。且部官不知予意,恐被慢禁之罪,必以某覓得爲意,故予令召而緩之矣。敬熙進伏,上曰,此誰也?光會曰,故相臣金宇杭之堂姪也。上曰,老而精矣。東晳入伏。上曰,見汝升六入侍,心甚愴然矣。東晳曰,伏蒙特恩,感泣無地矣。立中進伏,上曰,此誰也?益炡曰,李毅中之從弟也。上曰,見汝而思汝從兄,心甚愴然矣。東彬進伏,上曰,此是北路人也,酒禁雖自今月始行,而不以搜覓爲意焉。益炡稟定虞主埋安處所後。光會曰,練祭臨迫,而題主書寫官,尙不啓下,日日催促,吏曹終不擧行矣。上曰,此何事耶?事體寒心,推考,卽爲擧行。益炡曰,宗廟直長方有闕,而大祭不遠,分付吏曹,口傳差出,何如?上曰,有間當爲政矣。爲一郞窠,口傳重難矣。上曰,吏堂推考置之,只自政院申飭,可也。明日秋判,謄三覆判付入侍,而本曹勘合,亦待入侍後,擧分付該曹耳。仍命注書,出去分付。諸臣遂退出。
丁丑十二月初三日初更五點。上御恭默閤。判尹入侍時,判尹吳彦儒,左承旨金時默,假注書金瑞應,記事官李漢一·李東泰,以次入伏訖。上命彦儒曰,卿曾爲御容都監,似知之矣。御容二本中,一本奉安永禧殿,一本則奉安長慶殿乎?彦儒曰,一本則奉安于長寧殿矣。上曰,然矣。奉安時,由萬安門乎?彦儒曰,然矣。上曰,欲問此而召卿矣。今旣知之,退去,可也。彦儒退出,時默曰,臣爲參三覆入來矣,今當出去矣。上曰,依。命中官,仍傳標信。諸臣遂退。
上在昌慶宮。常參·經筵,以代理停。
明聖王后忌辰齋戒。
未時,太白見於巳地。
安允行達曰,大司憲金善行引避退待,執義金元行,持平徐有良·李鳳祥,掌令李廷喆在外,鄭恒齡未肅拜,今日以監察茶時之意,敢達。令曰,知道。
藥房都提調臣金尙魯,提調臣李,副提調臣趙暾啓曰,伏未審日間,聖體調攝,若何?憊眩之候,寢膳之節,亦何如?前劑入湯劑,已盡於昨日,臣等卽與諸御醫入診,詳察聖候,議定繼進當否爲宜。王世子調候,何如?臣等不任區區憂慮,敢來問安,竝此仰稟。答曰,知道。氣則一樣,而湯劑加劑以入,下敎日入侍,而世子氣亦一樣矣。
藥房口傳啓曰,東宮劑入湯劑,已盡於昨日,臣等與諸醫,入對診察,議定繼進當否爲宜,惶恐敢啓。答曰,知道。
再啓曰,臣等與諸醫,入對于東宮,則症候諸節一樣,脅下牽疼之侯,比前有加。諸醫皆以爲,此是瘀血未解,寒痰凝結之致,加味芎夏湯,更加白芥子·炒硏·沒藥各一錢,五貼連爲進服爲宜云,此藥劑入之意,敢啓。答曰,知道。
韓光會達曰,大提學尹鳳朝,鎭日違召,無意承膺,事體極涉未安。卽爲牌招,何如?令曰,依。
傳于光會曰,禮判·編次人,使之入來。
傳于安允行曰,編次人·禮判入侍時,同爲入侍。
光會啓曰,禮曹判書李益炡,編次人趙明鼎,依下敎來待矣。傳曰,禮判·禮房承旨,持昨日所書傳敎,來詣于集賢門。
允行啓曰,左議政金尙魯,右議政申晩,依下敎來待矣。傳曰,入侍。
以大司成尹東度牌不進罷職令旨,令于韓光會曰,推考徽旨捧入。
兵曹口傳政事,以洪象漢·洪鳳漢·趙榮國·鄭彦儒·李之儉爲副司直。
光會以魂殿都監儀軌郞廳,以摠護使意啓曰,孝昭殿·徽寧殿兩都監儀軌,今已畢修正,〈依〉前例各分二冊,粧䌙以入,而其餘六件,分送各處之意,敢啓。傳曰,知道。
又以國葬都監儀軌廳郞廳,以摠護使意啓曰,明陵·弘陵國葬兩都監儀軌,今已畢修正,依前例各分二冊,粧䌙以入,而其餘六件,分送各處之意,敢啓。傳曰,知道。
丁丑十二月初四日辰時,王世子坐寬毅閤。藥房入對時,都提調金尙魯,提調李,副提調趙暾,假注書金瑞應,記事官權正忱·嚴璘,文學金勉行,醫官金履亨·方泰輿·皮世獜·鄭趾彦·金德崙,以次入伏訖。尙魯曰,昨日達夜酬接,睿候諸節,比前何如?令曰,牽引之症,似加矣。尙魯曰,湯劑連爲進服乎?令曰,連服矣。尙魯曰,水刺有加進之效乎?令曰,昨朝小進,半飮,至今不進矣。尙魯曰,極爲伏悶矣。寢睡,亦何如?令曰,如前矣。尙魯曰,醫官入對,診察,何如?令曰,依。履亨診候退伏曰,脈候數而不均,脾經虛軟,掌心燥熱,症候比前無減,而外感,亦似添加矣。泰輿·諸醫所達,與履亨同。尙魯曰,旣診候,許令議藥,何如?令曰,依。履亨曰,脈度不均,膈間牽引之症,皆是瘀血未解,胃氣虛弱之致。芎夏湯,加沒藥·白芥子,連進五貼似宜,而外氣易感,蘇橘茶兼進,似好矣。諸醫之言同,尙魯曰,諸醫所見旣同,加劑以入,何如?令曰,依。尙魯曰,今番五貼,亦自外煎入,何如?令曰,依。曰,湯劑雖連進,而扶接元氣,唯在於頻進水刺,必須强進然後,胃氣不虛,症候易退。雖厭進之時,時時强進,千萬伏望。令曰,當依爲之矣。諸臣以次退出。
丁丑十二月初四日午時,上御崇文堂。禮判·編次人入侍時,禮判李益炡,編次人趙明鼎,右承旨韓光會,假注書金瑞應,記事官李東泰·嚴璘,以次進伏訖。上曰,注書出去,左右相入來,秋判入侍,同爲入侍之意,使預備兼春秋傳諭事,分付,可也。瑞應出去,分付後入伏。上曰,尙宮金氏,生於皇朝癸酉,十六入闕,見宣廟承儲,至于辛丑,又見予承儲位,其後癸卯終焉,得年九十一歲。其爲國竭忠,予所目覩,業欲旌褒而未果。近日無寐,忽然思之,昨日始命旌閭,此等事,不可不各別爲之。仍親製記文後,仍下敎曰,如是者古亦無矣。明鼎曰,此已稀貴,而年久之後,特侈恩命,宸章又如是發揮,此誠往牒所無之事也。上曰,如此事,予各別爲之矣。與先正爲春坊書作傳之意,同也。上曰,承旨書之。傳曰,徽寧殿練事不遠,前御將洪鳳漢,前判書洪象漢,前司直趙榮國,前參判鄭彦儒·李之億,竝敍用。洪鳳漢,復授將任,仍爲牌招,傳授命召,其令仍察。惠堂堂上·堂下,時無職名人,一倂付軍職,其令參祭。諸臣遂退出。
丁丑十二月初四日申時,上御恭默閤。左右相·秋判同爲入侍時,左議政金尙魯,右議政申晩,刑曹判書申晦,假注書金瑞應,記事官李東泰·嚴璘,以次入伏訖。尙魯曰,日氣猝寒,聖體調攝,若何?上曰,一樣而日寒,故差勝矣。尙魯曰,痰滯之症,近復若何?上曰,近間差勝矣。尙魯曰,水刺·寢睡之節,若何?上曰,差勝矣。尙魯曰,湯劑連爲進御乎?上曰,其間服一貼矣。尙魯曰,聖候如此之時,湯劑連進,好矣。上曰,服之甚厭矣。尙魯曰,今日率醫官,入診東宮,則胸膈牽亘之患,比昨有加,昨日達夜酬接之餘,慮或有添傷之憂矣。症候有加,極爲伏悶。諸醫皆以謂,瘀血未解,寒痰凝滯之致,前進芎夏湯,加沒藥·白芥子,連用五貼爲宜云,故此藥劑入後,口啓矣。上曰,練祭,將何以爲之耶?尙魯曰,雖匍匐而往,豈可不參爲令矣?上曰,能行步升降然後,可以參祭矣。尙魯曰,以今所見,極爲悶切,而昨日晩後,實難堪耐,頻爲呻吟之聲,臣等所見,不勝悶望矣。上曰,昨日能坐乎?尙魯曰,俯倚案息矣。上曰,然則難矣。晩曰,臣等以練事不遠,其間善爲調理之意,縷縷仰達,而以依爲之爲答矣。上曰,臨時卿須率醫入診,可也。尙魯曰,雖無下敎,臣欲仰請矣。今承聖敎,伊日不爲口啓,以依下敎入診之意,直稟東宮入診後,以入診之意,口啓,如何?上曰,依爲之。尙魯曰,昨日東宮甚耐,而少退,亦不頻爲之矣。上曰,連爲之乎?尙魯曰,朝夕只二次少退之,卽爲召入,而推案告課之際,親執單抄,仔細覽過矣。上曰,案上厚加枕屬而俯倚乎?尙魯曰,然矣。上曰,三覆,何以爲之乎?尙魯曰,至於黃應昌輩四人,特爲減律酌處,而三司爭之甚力,而以大朝好生之德,豈不仰體爲敎,而終不許施矣。晩曰,至於依律者,再三詢問,各別詳審矣。尙魯曰,李日萬事,洪景海以暗行時所聞陳達,故有更査之令矣。上曰,洪景〈海〉何以達之乎?晩曰,以一鄕之人莫不稱冤爲言,而契會四五十人中,無一人明白看證者云矣。上曰,予若親爲三覆,則李戊應崇當生囹圄,而元良替行,故臺臣發達,雖減律而不能出獄矣。晩曰,林必光則三司不爭矣。上曰,此則宜不爭矣。仍命承旨書之。李日萬事,頃年三履時更査,雖由於審愼實因,致命傷旣已無疑,則檢狀不緊一處遺漏,予意則不必爲査,因此日萬尙存。於今番御史廉問起疑,乃可見人命之重矣。今聞廉問,契中四五十人,皆逃走,只日萬一人被捉,石世宜之弟,欲成其事,焉知夫聞於其兄乎?此則雖難專疑,殺人看證爲主,四五十人中,只問一人,旣曰不知,而强以成之,廉問時稱冤,其勢固然。已爲其疑,用其律焉,豈惟輕之道,而初査可問於元犯,今査將問於何?旣知其疑,廉察又若此,一査二査,其若物故於囹圄,豈王者恤刑之道乎?元良判付,亦由於不自專之意,而三覆雖不躬行,此心耿耿,今日入侍之命,蓋此也。此亦日萬生踰囹圄之時也,特減一律島配,其時檢官,不可推考而止,令該府處之。上曰,其時推官,誰也?尙魯曰,臣雖不詳知,而金孝大亦爲同推矣。上曰,然則自其時檢官以下十五字,爻周,可也。尙魯曰,日萬再入三覆,終能生出,實仰好生之盛德,而亦可驗人命之至重矣。上曰,予不爲三覆,故此心耿耿,欲爲餘三覆,召卿等矣,果得日萬矣。雖酌處,臺達若發,則不能出獄,甚可悶矣。晩曰,甲戌年三覆時酌處者,以有臺達之故,尙未出獄矣。昨日大司憲金善行,停達矣。上曰,善爲之矣。前則過其年,卽停矣。晦曰,頃因大臣筵稟,罪人梁一增戶籍,令道臣覈實狀聞事,命下矣。卽見忠淸監司金尙喆狀本,則以爲取考流來帳籍,且其根派,細細究覈,則一增,卽德傅之兄,德瀛之孫,而德傅之非換改德瀛,更無可疑,發告人之招,未免爽實云云矣。一增之爲德傅之從孫,果爲明白,則此是緣坐之外,似當放送,故敢達。上曰,依爲之。晦曰,卽見江原監司狀本,則以爲三陟罪人金世亨,數十年來,偸斫黃腸,不可勝數。而至於昨年,則偸斫作板,至於百餘立之多,莫重封山,將至童赭之境,若不依法正罪,則偸斫之類,無所懲畏,考律稟處云云矣。取考續大典,則封山大松偸斫十株以上,論以一律。今此世亨之偸斫作板,其數如此,則株數之從而夥然,可以推知,決不可循例考律而處之,更令道臣具格狀聞後,稟處,何如?上曰,其株數,令道臣更爲詳査啓聞後,稟處。晦曰,仁政殿月廊所置樂器中,鍾磬二箇偸出賊北實爲名漢,自捕廳捉送本曹,故嚴加究問,則偸竊之狀。箇箇納招,而觀其狀貌,則十四歲迷騃無知之少兒。雖如此,此是一律,其當依例,考覆擧行乎?大臣方入侍,下詢而處之,何如?上曰,大臣之意,〈如〉何?尙魯曰,法律至重,罪關一律者,雖有可矜之情,法官則唯當守法照律,以竢自上處分而已。筵席之上,如是陳達,殊涉未安。刑曹判書申晦,推考,何如?晩曰,罪人果是十四歲,則雖未成丁,事係一律,法文必有年限區別者,似當依法文處之矣。上曰,律雖重,聞其年,無異金聲,此等之類,其若考覆,豈王者欽恤之道乎?雖昔之皐陶,年未滿壯可矜,何以强曰殺乎?大臣所奏,大體雖是,予意則不然。秋官勿推,特爲減律,島配。尙魯曰,臣以藥院事,有仰稟事矣。自前大蘇合丸,盛絳囊進上矣。今有勿爲封進之敎,此是自前應叩之物,絳囊改之,素囊封進,何如?上曰,置之。尙魯曰,兎紅丸,亦是自前應進之藥,而又爲勿封之敎,而似不無需用之時,封進,何如?上曰,雖入之,無用處矣。上曰,承旨書之。傳曰,特敎罷職人,歲抄後,道臣狀聞人及前監司李裕身,竝敍。承旨退出之際,上曰,初七日入診東宮後,爲難强之症,大臣求對入奏,可也。遂退出。
上在昌慶宮。常參·經筵,以代理停。
明聖王后忌辰。
未時,太白見於巳地。
安達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
安允行達曰,今日賓廳日次,旣已頉稟,所當持公事入對,而睿候方在調攝中,頉稟。令曰,知道。
又達曰,大司憲金善行,引避退待,掌令鄭恒齡·李廷喆牌不進,執義金元行,持平徐有良·李鳳祥在外,今日監察茶時之意,敢達。令曰,知道。
安達曰,憲府連日監察茶時,大司憲金善行引避退待,已至經宿,尙未處置,事甚未安。除在外外,掌令鄭恒齡·李廷喆,大司諫趙重晦,卽爲牌招,以爲處置之地,何如?令曰,依。
以大司諫趙重晦,掌令鄭恒齡·李廷喆等,牌不進罷職令旨,令于安曰,傡推考徽旨捧入。
安允行達曰,大提學尹鳳朝連日違召,無意行公,誠極未安,卽爲牌招,察〈任〉,何如?令曰,依。
傳于安曰,宣傳官一員,待令于明政殿後,騎馬一匹立之。
咸鏡監司狀達,永興等官居業武,黃汗柱等爲虎囕死事,令于允行曰,囕死人等,令本道恤典擧行。
上在昌慶宮。常參·經筵,以代理停。
端敬王后忌辰齋戒。
夜一更,月暈。
安允行達曰,大司憲金善行引避退待,掌令鄭恒齡·李廷喆牌不進,執義金元行,持平李鳳祥·徐有良在外,今日以監察茶時之意,敢達。令曰,知道。
安達曰,今此徽寧殿練祭時,承旨不可不備員齋宿,而左承旨金時默,方在領議政李天輔偕來所,在前如此之時,有姑令入參之例,今番則何以爲之?敢稟。令曰,依爲之。
又達曰,憲府連日監察茶時,大司憲金善行引避退待,已至屢日,尙未處置,事甚未安。大司諫趙重晦,掌令李廷喆·鄭恒齡,竝卽牌招,何如?令曰,依。
以大司諫趙重晦,掌令李廷喆·鄭恒齡牌不進罷職令旨,令于安曰,竝推考徽旨捧入。
朴昌潤,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又啓曰,卽者奉常寺官員,以都提調意來言,徽寧殿練主,明日奉審,再明日移奉時,當爲進參矣。今朝重致落傷,面部手脚,傷破浮痛,末由運動,精神昏眩,亦不能陳箚,日期已迫,自本院急速稟旨變通云,何以爲之?敢稟。傳曰,今覽政院所稟,勢難進參,太常都提調,許副安心善攝之意,遣史官傳諭于兪判府事,遣御醫看病。
安達曰,大提學尹鳳朝,連日違召,無意行公,誠極未安,卽爲牌招,察任,何如?令曰,依。
傳于安曰,禮判使之入來。
安啓曰,禮曹判書李益炡,依下敎來待矣。傳曰,禮判·編輯堂上·校正官·香室官員·宣傳官,入侍于集賢門。
朴昌潤達曰,假注書金復休,身病猝重,勢難察任,今姑改差,何如?令曰,依。
假注書金復休改差,代以尹一復爲假注書。
兵曹口傳政事,副司直申思建·李吉輔。
安,以吏曹言啓曰,練主書寫官,以本曹參判金致仁,啓下矣。臂病方苦,莫重書寫,勢難堪任云,日字迫急,事將窘束,不可無變通之道。金致仁書寫之任,今姑改差,以預差大司成尹東度陞實,改付標以入之意,敢啓。傳曰,知道。
領敦寧府事趙載浩箚曰,聖母禮陟,纔踰旬月,東朝殿下,遽又賓天,臣民慟霣,曷有其極?因山奄過,歲聿垂窮,伏惟大小朝撫時追慕之痛,益復如新。顧臣癃癈殘喘,猶滯人世,不能行步,便成坐尸,前後闕禮逋命,積罪如山,臣分全虧,人理都絶,雖荷聖度天大,屢加寬貸,而夙宵惶凜,靡所容措。日月迅邁,徽寧殿練事奄留,任廷臣僚,莫不奔走伸哀於兩朝順變之時,而臣獨病未蠢動,將不免情禮俱闕,撫躬悲霣,有倍前日,不待邦憲,卽欲滅死。且臣殘疾,難責人事,所帶兼任,俱屬匪分,而至若太廟都提擧,則雖在平時,事體固重。而況初九日虞主埋安時,本署自有應行職事,不可使提調獨當。且亦有辛亥前例,而今臣病狀,卽不能行動拜跪,萬無自力進參之勢,玆敢冒死仰籲。伏乞早賜變通,卽爲出代,俾無大事窘急之患焉。仍念臣之足病,不過酸疼不履地而已,而不知其筋縮之難醫,坐待時月之久,或冀漸次獲瘳,而轉展沈痼,五載于玆矣。旣不運步,氣隨而滯,脚部無力,漸益不仁,且五十後脚症,卽臣家之門疾也。昨春重病以來,左脚頻痛,重以落傷,非止一再,病上添病,運動尤難,殆天所廢,末如之何矣。臣雖不肖,亦具秉彝,國哀荐疊之日,豈不欲趨伏嚴廬之下?一瞻深墨之容,以伸區區犬馬之誠,而病形愈往愈痼,前之匍匐文陛,今不可復望矣。如或一分可强焉,則揆以道理,臣豈忍爲是哉?臣今不生不滅,猶係朝籍,而分義都缺,公私俱妨,惟願速被譴何,少贖罪戾。如其不然,則病廢無用,徒費厚廩,年雖未至,合許放退,以垂終始之恩也。臣方患感忒重,呻痛昏倒,而太廟事急,替構陳由,兼伸引罪之忱。伏願聖明,亟降威罰,以礪群工,以安賤分,千萬幸甚。取進止。答曰,省箚具悉卿懇。卿恙尙今若此,聞亦苦矣,卿尤若何?爲卿悶焉。太廟都提調許副,以便卿心,卿須勿爲引咎,安心善攝焉。仍傳曰,遣史官傳諭。
丁丑十二月初六日未時。上御崇文堂西軒。禮判·編輯堂上·校正官·香官·宣傳官,同爲入侍時,兼禮曹判書李益炡,編輯堂上洪啓禧·申晦·金致仁,校正官趙明鼎·成天柱·鄭存謙,左副承旨朴昌潤,假注書金復休,記事官李東泰·嚴璘,香官李勉,宣傳官李文爕,以次進伏訖。上曰,宣傳官進前。上曰,汝至于何處耶?李文爕曰,臣奉命出去,至于望遠亭·三江等處,則雖愚婦愚婦,皆已知之而感泣矣。上曰,此則非禁酒也,欲知其頒令與否而召見也。仍命先退。上曰,明年孝昭殿虞主,入于東正門,是矣。至於徽寧殿虞主,則不入正門,可也。仍命承旨書之曰,孝昭殿虞主埋安時,當由太廟外大門正門及東正門,而於徽寧殿虞主,則由大門東挾入,東正門則由正門入,此乃徽寧殿貞聖在先故也。以此分付儀曹擧行,亦載補編。出榻敎上曰,永寧殿祝式,有釐正事,香官出去,持而入之。香官持祝式入之。上曰,太廟祝式四代以上世室,則大王位稱祖考,王后位稱祖妃,而孝曾孫字,例皆書之。至於祧入永寧殿,則大王位不稱孝曾孫,王后位,亦不稱祖妃,而獨於仁·明兩位·元宗位,則仍舊不變,此甚斑駁。若準古禮,則仁·明廟及元廟位,當從祧禮,而不書孝曾孫祖妃字,而猝然改之,心甚不安,寧從厚而皆書孝曾孫祖妃字,則好矣。而至於德宗位,則旣是未承統之位,故不稱嗣王,而稱國王者,意有所在,蓋嗣字無義故也。前日故判書李眞望·尹淳諸人,以稱國王爲未安,而予意則不然。今若稱孝曾孫國王,則於理似合矣,而至於元宗則追崇,雖與德宗無異,而當初入廟時,若禰廟,故與德宗有異矣。至於仁宗,則稱孝曾姪孫,其姪字有由矣。蓋宣廟於仁廟爲姪,故當時祝文,似必稱孝曾姪孫,而其後遂以爲例矣。洪啓禧曰,仁宗時,諸臣無狀,多有未盡禮之歎。至謂未踰年之君,而不欲行五月之葬,至今思之,實爲痛心。其時祝式,恐不足爲法於後世矣。上曰,然乎?稱姪,果有苗脈矣。仁宗,我東之聖人也。命承旨書之曰,永寧殿祝式中,或無孝曾孫三字,祖妃二字,初意則仁·明兩朝以下祝式,其宜釐正,而不敢未遑矣。今日奉覽祝式,乃覺當從厚釐正,而睿宗室不稱姪字,則惟於仁宗室稱姪,於禮不然,今後則一體稱孝曾孫,允合於禮。今聞重臣所奏,尤不可不因此釐正,令禮官問于大臣,登對稟處。宣廟朝於仁宗室祝式,有可考者,令江華曝曬史官,明春詳考以來。出榻敎上曰,祔謁時下殿在上,而尊位下庭,則不無未安之節,神理人情,亦豈有間乎?啓禧曰,莊烈王后祔廟時,有已行之例,似閉當室之廟門矣。上曰,雖閉門,居於尊位則一也。豈可無變通之道耶?啓禧曰,臣意則不然。神道,恐不可以生時之道一槪論之,遷動則忍未安矣。上曰,僉議,何如?諸臣皆曰,此國家大禮節也。不可以臆對,而重臣之言,似得宜矣。成天柱曰,聖慮誠十分縝密矣。臣曾見肅廟寶鑑,端宗大王復位時,已有稟行之規矣。上曰,然則只祔謁於第一室爲好耶?儒臣,詳考寶鑑以奏,可也。仍命承旨書之曰,朝祖時及祔謁時,若有下室,則仍安本室,神理人道,俱涉不然。或曰,若閉當室之門,則其何不便云,而予意亦不然。行禮時下室之安於神榻一也,於開閉,有何差間乎?凡修補時,已有當室權安之禮,其時先告由當室,權安東翼閣,禮畢陞座後還安,則於理於情,可謂允當,儀禮重焉。令禮官問于大臣,登對稟處。出榻敎上曰,孝順喪時,予爲嫡子婦服,諸議以爲,旣有世子,則孝順不可爲嫡子婦云,而昭顯則只是世子而已。孝廟已爲承統,而猶有以昭顯爲嫡之論,則孝章旣不爲嫡子乎?恐有禮訟之端,故予憎之,而以此折之,仍定長子服矣。上曰,練主書寫官,誰耶?李益炡曰,金致仁也。致仁曰,臣有臂病,故預差尹東度,當陞實書之矣。上曰,實差必爲例讓也。致仁曰,非也。實差有故,則例有預差書之之規矣。上曰,以年歲老少論之,預差不如實差也。上曰,儒臣持周禮入侍。出榻敎仍命小退。小退後,儒臣同爲入侍,上御居廬廳。諸臣以次進伏訖。上曰,仁宗室事,予之意有在,而至於德宗位之不稱嗣王,而稱國王者,亦有意矣。啓禧曰,臣意則不然,俄者考見譜略圖,則德宗,不以正統書之,此甚聖德事也。初不追崇,則果如大元君之例,而旣追崇之後,嗣王字,豈不可一體書之乎?上曰,儒臣之意,何如?尹東昇曰,重臣之言,果是矣。李錫祥曰,臣意亦然矣。上曰,校正官陳之。鄭存謙曰,重臣之言,誠是矣。上命承旨書之曰,祝式旣欲釐正,則德宗室稱國王,人皆致疑,予則以爲,旣已追崇,亦無承統,稱國王無疑云,而今因校正思之,各室旣稱孝曾孫,則於德宗室,只稱國王,於禮大不然矣。一體稱孝曾孫,則嗣王·國王之間亦明焉,故欲爲問議。今聞重臣所奏,仍問儒臣後,乃覺初意之不然。稱孝曾孫國王,孝曾孫嗣王中,問于大臣,登對稟處。出榻敎啓禧曰,永寧殿四王位,皆稱孝曾孫,旣是祧位,則當初仍舊不變,未可知矣。至於穆廟,在禮當爲不遷之位,而入於祧廟矣。上曰,以四王之首而爲言耶?予意則桓祖當不遷矣。啓禧曰,朱子以僖祖請入世室矣。僖祖,乃宋之始祖也。上曰,然矣。啓禧曰,恭懷世子嬪事,曾有下敎,而今因補編事,有所考出矣。戊戌端懿王后喪時,朝家不知儀註之如何,急送史官,考出前後世子嬪喪禮,則恭懷嬪事在其中矣。恭懷嬪尹氏,卽順懷世子嬪,而壬辰三月初三日喪出,四月定墓所,未及安葬,而遽遭倭亂,故於後苑穿壙,欲爲掩藏,而蒼黃之際,未及運動,適値殿內失火,因以燒棺。其時宮人皆曰,嬪生時,每念佛發願矣。偶然至此,便成茶毗,適符所願云矣。上曰,其穿壙處,予曾目見,尙有築灰之跡,而至今草不生矣。今始聞之,實錄似是眞的矣。啓禧曰,宣廟實錄,卽故判書李植之修正,而植卽尹氏之外孫也。此事,必詳知而謹書矣。上命編輯堂上先退。儒臣上下番,講周禮訖。上命東昇,讀寶鑑莊陵復位時事,至南九萬獻議。上曰,實與予意相合矣。俄者下敎,予則未盡言之,而此則統言之矣。上命承旨,書領敦寧趙載浩箚批訖。朴昌潤曰,奉常都提調兪拓基,俄以落傷病重,不得陳箚,草記到院矣。上命書傳諭後,又命承旨書之曰,左相爲太廟都提調,右相爲奉常都提調。出榻敎上命注書,練祭祭官分排記持入,臣復休持而入之。上命承旨讀之,讀訖。諸臣以次退出。
上在昌慶宮。常參·經筵,以代理停。
巳時午時,日暈。未時,太白見於巳地。夜三更,流星出婁星下,入乾方天際,狀如拳,尾長三四尺許,色赤。
徽寧殿誕日茶禮後,大殿,政院·玉堂·藥房口傳問安。答曰,知道。世子宮·嬪宮,政院·玉堂·藥房口傳問安。答曰,罔極。
藥房口傳啓曰,臣等依昨日下敎,與諸醫官,入對東宮,則諸症候一樣,而牽疼添加之候,似有所減。諸醫以爲前劑入湯劑,連爲進服爲宜云。此意,敢啓。答曰,知道。
朴昌潤達曰,大司憲金善行引避退待,掌令李廷喆·鄭恒齡,持平徐有良牌不進,李鳳祥,執義金元行在外,今日以監察茶時之意,敢達。令曰,知道。
安達曰,憲府連日監察茶時,大司憲金善行,引避退待,已至累日,尙未處置,事甚未安,除在外外,大司諫趙重晦,掌令李廷喆·鄭恒齡,持平徐有良,竝卽牌招,何如?令曰,依。
以大司諫趙重晦·掌令李廷喆·鄭恒齡·持平徐有良等,牌不進罷職令旨,令于朴昌潤曰,竝推考徽旨捧入。
韓光會達曰,大提學尹鳳朝,連違召令,尙不出肅,事甚未安,卽爲牌招,察任,何如?令曰,依。
假注書尹一復在外,代以鄭煥猷爲假注書。
趙暾啓曰,假注書鄭煥猷時無職名,令該曹依例付軍職,冠帶常仕,何如?傳曰,允。
韓光會啓曰,再明日徽寧殿練祭時,東宮陪從,何承旨進去乎?敢稟。
安允行啓曰,藥房都提調金尙魯,以親祭時節目間事,有稟達者,請對矣。
又啓曰,禮曹判書李益炡,以練祭儀註有稟定事,來詣請對矣。傳曰,入侍于集賢門。
濟州牧使李潤成狀達,薦新與進上節果,未免代封,惶恐待罪事,令于韓光會曰,勿待罪事,回諭。
丁丑十二月初七日巳時。王世子坐寬毅閤。藥房入對時,都提調金尙魯,提調李,副提調趙暾,假注書金瑞應,記事官權正忱·嚴璘,文學金勉行,醫官金履亨·皮世麟·鄭趾彦,許礈·金德崙,以次入伏訖。尙魯曰,日間調攝之候,若何?而牽疼之症,亦有減損之勢乎?令曰,一樣矣。尙魯曰,三覆日診候之後,其翌日大朝入侍,有練事臨時,更爲入診之敎,今日入對矣。其間水刺凡節,更若何?令曰,昨朝少食後,滯而不下,故米飮,亦難服矣。尙魯曰,湯劑之外,食補之道爲主,而所進如是,實爲悶切矣。寢睡之節,亦何〈如〉?令曰,痛故不能接目矣。尙魯曰,湯劑,連爲進服乎?令曰,服之矣。尙魯曰,醫官方入對,診候,何如?令曰,依。履亨診候退曰,脈候左右三部,帶數不均,虛弱無力,掌心燥熱,大體與前一樣矣。尙魯曰,滯症尤爲伏憫,薑茶溫服,則最好矣。令曰,當服之矣。尙魯曰,今日非日次,而有大朝下敎,故入診,而伊日聖敎以爲,練祭不遠,何以參事乎?若難升降,則參祀難矣,練祭臨時入診爲敎,而承旨退出時,更以入診後,有所難强,則求達進達爲敎,而今症候尙如此,參祀一節,當何以爲之乎?令曰,浮高之症旣少減,豈不躬參乎?尙魯曰,練事有變服之節,東宮必欲躬參之意,仰達大朝矣。尙魯曰,牽引之症若無減,則升降之節,必難矣。令曰,當强忍爲之矣。尙魯曰,俄者伏聞下令宮官之敎,有明日早出,仍爲齋宿于齋室云,當此睿候不平之時,經夜疎冷之處,不無添傷之慮矣。令曰,練事與大祭同乎?尙魯曰,然矣。臣以移次徹夜,極爲悶念之,仰稟大朝。後若有下敎事,則當使春坊,以司謁,仰達矣。而出宮時衣襨,另加敦厚,毋致外感添加之患,千萬千萬。令曰,當依爲之。諸臣遂退出。
丁丑十二月初七日二更。上御居廬廳。左議政金尙魯,禮曹判書李益炡,請對入侍時,左議政金尙魯,兼禮曹判書李益炡,右承旨韓光會,假注書鄭煥猷,記事官李東泰·嚴璘,以次進伏訖。上曰,承旨書之。得惠·五卜·洪碩海,竝放送事,分付該曹·該府。出榻敎上曰,洪碩海當捧該府徽旨矣。尙魯曰,日寒如此,聖候,何如?上曰,一樣矣。尙魯曰,痰滯之候,差勝後一樣乎?上曰,差勝,而有時發見矣。尙魯曰,大段乎?上曰,不然矣。尙魯曰,水刺·寢膳,何如?上曰,水刺則强進矣。尙魯曰,湯劑,連爲進御乎?上曰,不進矣。尙魯曰,症候發見,而不進湯劑,可悶矣。臣依下敎,今日入診東宮,則以症候少減,下令矣。臣以練祀,何以爲之?仰稟。則以足部差勝,雖有牽引之症,可以强扶進參,下令矣。今此求對,則禮曹節目,初以巳時詣齋殿判下,故欲面稟改定矣。上曰,禮判,誤矣。益炡曰,前日有大祭時,則傳香後詣齋殿之敎,故以此,啓下矣。上曰,此則指孝昭殿大祭也。予若早詣齋殿,則東宮將經夜於幕次乎?尙魯曰,以夜詣齋殿,改啓下,心頗降矣。益炡曰,七月二十五日下敎,政院不爲頒布,故如是矣,此乃政院之失也。上曰,禮判目見而忘之,何可責政院乎?上曰,日昨卿退出後,以初七日東宮入診後,症候若至難强,則求對之意,言于下番翰林矣。今日聞卿求對,心頗驚慮矣。尙魯曰,臣亦慮此,故以節目間事請對之意,稟之矣。上曰,此言則中官不傳矣。尙魯曰,以二更一點出宮云,徽寧殿齋室,不能燃火,前去祭正時甚遠,可悶矣。上曰,何如是早詣耶?尙魯曰,練主書寫,在於二更三點,故然矣。題主時,雖不親臨,何妨乎?上曰,豈可不親覽也?尙魯曰,冷房,甚於冷廳矣。上曰,承旨讀練祭儀註。光會讀之。上曰,二更三點,見於五禮儀乎?益炡曰,然矣。以亥時書之,故如此矣。上曰,三更三點,例請外儀,以三更三點題主,亦何妨乎?尙魯曰,好矣。上曰,雖孝昭殿練祭,依此爲之,何妨耶?近於明日,尤好矣。尙魯曰,陳設以待,則足可爲矣。上曰,以三更三點題主,而予則以三更一點,當詣齋殿矣。尙魯曰,東宮則大朝詣齋殿前二刻,當詣齋室,而病患如此,以前一刻,詣齋室,何如?上曰,依爲之。尙魯曰,東宮立於板位難矣,必有下敎然後,可以俯伏矣。上曰,臨時當觀勢下敎矣。尙魯曰,望燎,東宮當爲之,而今番則終獻官爲之,何如?上曰,依爲之。仍命承旨,書徽寧殿練祭時望燎,以終獻官爲之事。出榻敎上曰,祔謁問議見之乎?卿意,何如?見寶鑑,則南九萬獻議嚴矣。尙魯曰,神道不可以人事比之,莊烈大妃俯廟時例,卽當施行矣。上曰,己卯年,柳尙運獻議以閉門爲定,而雖閉門,不安則同矣。尙魯曰,必欲爲之,則權安翼閣,好矣。益炡曰,練主·題主設幄處難矣。上曰,何必設幄於殿內爲之可也?光會曰,七月二十五日傳敎,注書不載日記,事極可駭。當該注書,所當請罪,而臣則請推之外,無他道矣。尙魯曰,不使禮曹聽傳敎,當該承旨,亦不可不罪矣。上曰,承旨書之。已下敎之事,不爲分付,幾乎做錯,其時承旨,從重推考。雖不分付,以其時贊禮,做錯儀註,一體從重推考。不書日記注書,令該府施以不應爲律。出榻敎尙魯曰,宮女·內侍,旣皆放送,而其時挾侍中官,獨漏矣。上曰,然矣。洪碩海下,添書柳仁植·徐泰恒·崔聖兪三人,可也。出榻敎上曰,徽寧殿中官·宮人服制,當有儀節矣。仍命承旨書之。徽寧殿中官·宮人,祥後除衰後,不可以孝昭殿衰服,行祀於本殿,祭時中官,以常時布帽·布袍行禮,宮人,只以常時白衣行禮事,分付儀曹。又命書。徽寧殿祥後親祭本殿時,當以視事服行禮,以此分付儀曹。朝臣享官以下服色,孝昭殿服盡前,以布帽·布袍行禮,服盡後,淺淡服事,一體分付。上曰,中官則以三年之制交縗,不可與外朝同矣。益炡曰,然矣。上曰,承旨書之。中官則徽寧殿齊衰服練後,去負版·襞領·衰首絰,而腰絰用熟麻。孝昭殿小祥,亦然,令儀曹,節目啓下,熟麻腰絰,令該曹分給事,分付。諸臣退出。上命禮判還入。上曰,心有所疑,故問之,則有可駭事矣。中官於兩殿制服,只以一件通用,徽寧殿練後,去員版·襞領,則孝昭殿祭時,何以爲之?此不可使聞矣。承旨書之。中官衰服下敎之後,意或似然,問之,衰服次雖二次報之,祭服則一件云,其所無識,莫此爲甚,不可使聞於隣國。其時行首中官,令該府從重勘處。上曰,東宮陪從,左副承旨進去。出榻敎諸臣退出。
上在昌慶宮。常參·經筵,以代理停。
夜一更二更,月暈。
安達曰,憲府連日監察茶時,大司憲金善行,引避退待,已至多日,尙未處置,事甚未安。大司諫趙重晦,司諫宋德中,掌令鄭恒齡·李廷喆,持平徐有良,竝卽牌招,何如?令曰,依。
以大司諫趙重晦,掌令鄭恒齡·李廷喆等,牌不進罷職令旨,令于朴昌潤曰,竝推考徽旨捧入。
韓光會達曰,大提學尹鳳朝,鎭日違召,無意承膺,事體未安,卽爲牌招,察任,何如?令曰,依。
傳于韓光會曰,禮房承旨,入侍于徽寧殿。
傳于金時默曰,禮判入侍于徽寧殿。
傳于韓光會曰,禮判·編次人,俄者入侍,儒臣入侍于明政殿後。
傳于韓光會曰,編次人具允明,持俄者祭文草來待。
持平徐有良達曰,大司憲金善行,以臣百事憒憒,雖尋常官職,固自不稱,風憲長席,尤萬萬不合,豈有一分承膺之望,而適値啓覆,不敢言私,冒沒進參,自顧初心,惶愧一倍。今於兩罪人還收之請,依律處斷四字,全然忘却,未及仰奏,臣之昏謬不職之狀,於是益著。大臣未安之請,尤極慙赧,其何可一刻仍冒於臺次乎?引嫌而退,未及論勘,誠有所失,非斥之來,勢難仍在。請大司憲金善行遞差。令曰,依達。
兵曹口傳政事,副司直金善行。
丁丑十二月初八日巳時,上御徽寧殿齋室。禮房承旨入侍,左議政·太常都提調·禮判,追後入侍時,右承旨韓光會,假注書鄭煥猷,記事官李東泰·嚴璘,以次進伏訖。上曰,注書出去,問虞主奉入時用神輦乎知入。臣煥猷還奏曰,以神輦至神門外,移奉神轝云矣。上曰,太常都提調神轝移奉後入侍事,分付。上曰,行首中官勘處傳敎,勿施。出榻敎上曰,禮判入侍事,分付。神轝奉安訖,太常都提調申晩,兼禮曹判書李益炡進伏。晩曰,日氣猝寒,聖候,若何?上曰,一樣矣。上曰,昨夜以三更三點題主事,下敎矣。前刻甚短,恐有妨礙之端,以三更一點爲之,可矣。題主有吉時乎?益炡曰,有之矣。上曰,題時便是吉時,隨時何妨?上曰,承旨書之。題主正時,以三更一點擧行,予則前一刻詣齋殿,以此分付儀曹。上曰,神輦侍衛中官,不爲致精,一竝從重推考。出榻敎上曰,宗廟出納主,以宮闈令爲之者,意實深矣。今番練祀時有浴主,大祝,豈可使朝臣爲之乎?益炡曰,壬午·辛亥,皆如是矣。上曰,此則不可不釐正矣。承旨書之。大王室則用大祝,王后室則用宮聞令,而至於虞練主浴主,則皆以大祝爲之,此謬矣。今番爲始,大王虞練主用大祝,王后虞練主用宮闈令事,分付儀曹,載於補編。上曰,左相入來事,注書傳諭。左議政金尙魯進伏。上曰,貞聖祭祀時,予之俯伏,於禮,何如?尙魯曰,卑位則尊者坐哭,固在禮文,而至於配體之位,則不可用坐哭之禮矣。上曰,然矣。上曰,虞主埋安,練祭罷後,卽爲之乎?予欲親見,罷祭後卽爲擧行,可矣。尙魯曰,前例固然,而但深夜喧鬧於太廟之中,終涉未安。上曰,然矣。承旨書之。虞主奉行,依禮文祭畢後擧行,而詣太廟,仍以神轝,奉安幄次於東正門外,待明埋安事,分付儀曹,載於補編。上曰,虞主則用桑,練主則用栗者,有何意義耶?行司直洪啓禧,使之入來。儒臣考見文獻通考後,待下敎入奏,可也。出榻敎上曰,永寧殿祝式中,仁宗室孝曾侄之侄字,予則初以爲當然矣,聞洪啓禧之言,始覺其有曲折矣。啓禧向於仁宗事,垂泣而言之,其意善矣。尙魯曰,臣意則以其傍親,故似以侄稱之矣。德宗,則旣是直派,睿宗,則成宗旣系其統,當稱孝曾孫,而定宗·文宗·端宗室,則皆以曾侄孫稱之,宜矣。上曰,予則欲從厚矣。上曰,私家則妻喪,朞年後停上食掇几筵耶?尙魯曰,然矣。上曰,國家則不然矣。益炡曰,祥後哭,則似不爲之矣。上曰,此亦考出前例,可矣。晩曰,臣適有所見,敢此仰達矣。徽寧殿祝文中敢告于三字,似如何矣?尙魯曰,私家則去敢字,稱昭告于三字。若除一字,當去敢字矣。上曰,似然矣。禮官,問議大臣可也,諸臣退出。
丁丑十二月初八日午時。上御居廬廳。副司直洪啓禧,儒臣同爲入侍時,副司直洪啓禧,副校理尹東昇,修撰李錫祥,左承旨金時默,注書鄭煥猷,記事官李東泰·嚴璘,以次進伏訖。上曰,儒臣所持來者,何冊耶?東昇曰,公羊傳也。桑主·栗主之義,詳見于此矣。上曰,讀之。東昇讀之。上曰,周人之作主,只一而已。東昇曰,周一,而公羊傳始言再作主矣。上曰,初作桑主,何義耶?啓禧曰,桑有喪字之義。古人喪制,取其字音,如柳如類桐爲同者,多矣。上曰,傅會也。東昇曰,喪䈂亦用喪枝,喪禮之用桑,多矣。東昇讀至松容也栢迫也之文。上曰,此亦傅會之語也。東昇曰,古者初喪則爲重,重變而爲桑主,桑主變而爲栗主,故桑主之義,取其不文,而猶有未成主之意也。上曰,重之形,何如?啓禧曰,此有圖矣。上曰,進之。上曰,主櫝,亦有神穴耶?啓禧曰,未知出於何時,而此圖果有之矣。上曰,主旣有神穴,櫝之有穴,亦有理矣。上謂啓禧曰,卿則退去,承旨與禮判,來待于徽寧殿,可也。上曰,浴主大祝淸齋事,分付。出榻敎諸臣遂退出。
丁丑十二月初八日申時。上御徽寧殿齋室。禮判入侍時,兼禮曹判書李益炡,左承旨金時默,假注書鄭煥猷,記事官李東泰·嚴璘,以次進伏訖。上曰,收議來乎?益炡曰,持來矣。上曰,承旨讀之。時默讀徽寧殿祝式收議。上曰,諸大臣,皆以遵先爲請矣。益炡曰,永昭殿舊例,亦以敢告于書之矣。時默又讀祔謁朝祖時儀節收議。上曰,領府事獻議中,有私家子孫先亡,則其父祖祭時,子孫神主高在卓上之語,此則譬諭過矣。時默讀永寧殿祝式收議。上曰,承旨書之。祝式獻議,諸大臣之議,與予意旣同,永寧殿各室,一體俱稱孝曾孫三字,亦稱祖妣二字。至於仁宗室,初意則稱侄是也,聞重臣所奏,大覺焉。今後則亦爲一體稱孝曾孫,稱祖妣,亦與上同,而德宗室國王,予亦疑之。其後親押時,乃覺德宗·睿宗室,雖與仁·明兩廟室同,而仁宗·明廟承統,而德宗室則旣以追崇,成宗嗣於睿宗,與章廟禰位追崇有間。國王二字,其義精微,更不致疑。于今詢問者,稱孝曾孫三字也。若此而國王之上,加孝曾孫三字,則其理尤明故也。今者問議時,國王二字,亦爲問議,此問議,禮郞之誤,有混問矣。此後祝式,德宗室國王上,一體稱孝曾孫,稱祖妣,亦爲一體擧行。禮房承旨,看檢釐正香室祝式。又命書徽寧殿祝式。因右相所奏,問議諸大臣獻議中,從先二字是矣,仍前擧行。又命書朝祖祔謁時儀節傳敎。上曰,注書出去,儒臣之在於徽寧殿近處者,召入。副校理尹東昇進伏。上曰,儒臣讀此三傳敎。東昇讀訖,上曰,持此出去,議于左相,有可改處,回奏,可也。諸臣退出。
丁丑十二月初八日二更。上御涵仁亭東月廊。禮判·編次人儒臣入侍時,兼禮曹判書李益炡,編次人具允明·趙明鼎,副校理尹東昇,左副承旨安,假注書鄭煥猷,記事官李東泰·嚴璘,以次進伏訖。上曰,有事則告,乃是禮。徽寧殿練事,宜告于孝昭殿,而忘未爲之。今將詣徽寧殿,欲歷入孝昭殿,先爲口奏矣。禮判出去問之。益炡復命曰,兩大臣以爲,雖無前例之可言,行之無妨矣。上曰,儒臣更讀祔謁事傳敎。東昇讀之,上曰,大臣以爲,何如?東昇曰,略有稟改處云,故小紙書錄以來矣。上曰,此則非時急之事,姑置之,可也。今日晝茶禮時,將以練事已過之意,告于孝昭殿,不可無祭文,承旨書之。上親製訖,命允明讀之。諸臣遂退出。
上在昌慶宮。常參·經筵,以代理停。
徽寧殿練祭親行後,政院·玉堂單子問安。答曰,知道。藥房口傳問安。答曰,知道。世子宮·嬪宮,政院·玉堂單子問安。答曰,罔極。大殿,朝廷·二品以上·六曹·大司諫·宗親單子問安。答曰,知道。
安允行達曰,領議政李天輔上書到院,而親祭正日,留院之意,敢達。令曰,入之。
又達曰,大司憲未差,掌令鄭恒齡·李廷喆牌不進,執義金元行,持平李鳳祥在外,持平徐有良呈辭,今日以監察茶時之意,敢達。令曰,知道。
藥房提調李,副提調趙暾啓曰,日月易邁,徽寧殿練祭奄過,伏惟聖情,益切傷悼。伏未審此時,聖體,若何?冒寒將事之餘,不瑕有損傷之節乎?憊眩之候,寢膳之節,亦何如?前劑入湯劑,已盡於昨日,臣等卽與諸御醫入診,詳察聖候,議定繼進當否爲宜。王世子調候,何如?徹宵行禮,得無添傷之患乎?嬪宮氣候,亦何如?臣等,不任區區憂慮,敢來問安,竝此仰稟。答曰,知道。氣則一樣。湯劑加劑五貼以入,下敎日入侍,而世子·嬪宮氣,亦一樣矣。
藥房口傳啓曰,東宮劑入湯劑,已盡於昨日,臣等與諸醫,入對診察,議定當否爲宜,惶恐敢啓。答曰,知道。
口傳再啓曰,臣等與醫官,入診于東宮,則諸症候一樣,脅下牽疼之候,比數昨有加。諸醫皆以爲,此是瘀血挾痰觸寒凝結之致,加味芎夏湯,依前方五貼,連爲進服爲宜云。此藥劑入之意,敢啓。答曰,知道。
朴昌潤,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
韓光會達曰,大提學尹鳳朝,鎭日違召,無意承膺,其在事體,極涉未安,卽爲牌招,察任,何如?令曰,依。
朴昌潤達曰,假注書金瑞應,身病猝重,勢難察任,今姑改差,何如?令曰,依。
假注書金瑞應改差,代以金夢華爲假注書。
韓光會啓曰,禮曹判書李益炡,徽寧殿虞主埋安後,有稟達事,來待矣。
傳于安允行曰,徽寧殿題主官以下,竝書啓。
韓光會啓曰,禮曹判書李益炡,門限已迫,待明朝入來之意,微稟。
領議政李天輔上書曰,伏以日月迅逝,徽寧殿練祀奄過,臣民痛霣,曷有其極?伏想邸下,哀慕莫逮,穹壤愈廓,而調攝之候,未復天和,冒寒行禮,不瑕有損,臣不勝焦慮之至。仍伏念臣,身嬰死疾,僅延一縷,四朔請急,未蒙天日之照燭。大朝恩諭,非尸居餘息所敢當者,伏枕涕泣,惟願速死,而神識昏瞀,不省戶外事。向者睿候之未寧,晩始承聞,在臣分義,不可循例瀆撓,不得不姑撤長單。區區所冀,唯是容俟少間,忍死登對,承候大小朝,兼暴將死之哀懇,而近仍日氣寒暖驟變,重得毒感,本來眩症,一倍添㞃,顚仆床席,不分人鬼者,已浹旬矣。嗚呼,臣母事貞聖王后,凡幾年矣。所被慈恩,與地俱厚,而因山以後,一未參祭班,以至於今。況此練事,乃順變之大節,在廷臣僚,莫不奔走號慕,而臣獨冥然頑然,情虧禮闕,其所艱辛自力者,不過扶舁殘軀,進伏闕下,瞻望悲咽而止,俯仰孤負,實合萬死。臣之危喘,已不可責之以生人,一番登筵,自此茫然無期,違命之罪,恭俟王章,敢入數行文字,仰請嚴誅。心短氣促,不能悉陳衷曲,伏乞离明,俯垂矜憐,轉達大朝,先遞臣職名,仍令攸司,重勘臣罪,以嚴邦憲,以勵群工,千萬幸甚。答曰,覽書具悉卿懇。日月迅邁,歲聿將暮,追慕罔極之中,練事已過,攀號哀踊,一倍罔極。卿之所患,尙今未瘳,深用慮念。以疾未參,其何所傷?卿須體大朝前後懃懇之聖意,顧小子日夕如渴之望,勿復控辭,量所患之少減,其卽造朝焉。仍令曰,史官往諭。
丁丑十二月初九日四更一點。上御徽寧殿。練祭親行入侍時,行都承旨趙暾,左承旨金時默,右承旨韓光會,左副承旨朴昌潤,右副承旨安,同副承旨安允行,假注書金瑞應·鄭煥猷,記事官李東泰·嚴璘,以次入侍。暾曰,茶飮煎待矣。上曰,進之。藥院提調李,奉茶飮以進。上進御訖,曰,日寒如此,深夜動駕,聖候,若何?上曰,無傷矣。上自崇化門,詣孝昭殿門外,口告訖。上詣徽寧殿,易縗服行禮訖。上還齋室,易練服,王世子還幄次,易練服訖。上復就位,王世子復就位,升自東階進伏。上曰,中官不盡待令,一竝從重推考。出榻敎上曰,中官無差備而越路,從重推考。出榻敎上曰,牌房中官,不爲待令,從重推考。出榻敎光會曰,今此題主時祝式,未卽待令,以致遲延,事體未安,禮判,推考,何如?上曰,依爲之。出擧條練主書寫官尹東度進,入殿內題主訖,奉安神位禮畢。金尙魯行望燎禮訖,奉虞主於神轝,出神門,移奉神輦。上以練服,步出神門外,神輦從外門出。上遂還齋室,命編次人具允明,讀孝昭殿晝茶禮祭文,遂還大內。諸臣退出。
丁丑十二月初九日四更。王世子徽寧殿練祭親行入對時,左副承旨朴昌潤,假注書金再郁,記事官李漢一,輔德宋文載,弼善李星慶,兼司書宋瑩中,文學金勉行,司書李敬玉,說書權正忱,以次陪從。王世子具布裹翼蟬冠·視事服,乘小輿出集英門,至銅龍門內降輿,步由景化門,至徽寧殿門外,入幕次而待。三更五點,出次入殿庭板位,如儀行題主禮後,出次待。三更一點,還入殿庭板位,如儀行亞獻禮畢後,出次待,大朝還入大內,而出次,步由景化門,至銅龍門內乘輿,還入集英門。諸臣遂退出。
丁丑十二月初九日巳時。王世子坐寬毅閤。藥房入對時,提調李,副提調趙暾,假注書金瑞應,記事官權正忱·嚴璘,弼善李星慶,醫官金履亨·皮世麟·鄭趾彦·許礈·金德崙,以次入伏訖。曰,徹夜將事之餘,睿候諸節,若何?令曰,胸膈牽疼之症,比昨有加,而精神昏昏矣。曰,內切哀毁,外忘勤忘,如此寒宵,侵曉還內,症候之添加,理所必至。今承下令,不勝悶切矣。都提則以虞主埋安,詣太廟,而今日乃日次,故仰稟大朝,率醫官入對,許令診候,何如?令曰,依。履亨曰,脈度左右三部,虛大帶數,且甚不均,大體一樣,而虛軟無力,則比前有加,而掌心亦燥熱矣。趾彦所達,亦與履亨同。曰,旣已診候,湯劑繼進當否,使之議定,何如?令曰,依。履亨·趾彦曰,瘀血未解,寒痰凝滯之中,侵寒勞動,且感外氣,前進芎夏湯,連用五貼,似宜矣。曰,諸醫所達旣同,芎夏湯五貼,自外煎入,何如?令曰,依,曰,水刺所進,近則若何?令曰,食之甚厭,食則甚滯。昨夕少進之後,達夜不下,昧爽時時沓畓特甚,故至今無所進矣。曰,調攝之道,補元爲先,而所進之道如是,不勝悶迫矣。伏望頻頻强進,如有滯氣,連進薑茶之屬,千萬千萬。令曰,依。諸臣遂退出。
上在昌慶宮。常參·經筵,以代理停。
夜一更,月入畢星。
下直,尙州牧使李時中,靑山縣監宋翼洙,平南萬戶李球,楸坡萬戶沈應昌。
大殿,政院·玉堂口傳問安。答曰,知道。世子宮·嬪宮,口傳問安。答曰,知道。朝廷二品以上·六曹堂上口傳問安。答曰,知道。
安允行達曰,卽者說書權正忱,以其親病,陳書徑出,原書才已捧入矣。所當直捧禁推徽旨,而此與無端徑出有異,推考警責,何如?令曰,依。
韓光會達曰,大司憲未差,執義金元行,持平李鳳祥在外,徐有良呈辭,掌令李廷喆·鄭恒齡未肅拜,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而睿候方在未寧中,頉稟。令曰,知道。
趙暾達曰,今日賓廳坐起,旣已頉稟,所當持公事入對,而睿候方在未寧中,頉稟。令曰,知道。
安允行,以都摠府意達曰,都摠管尹得載,以工曹判書本曹褒貶坐起事,晝仕出去之意,敢達。令曰,知道。
傳于安允行曰,今下弓矢,平南萬戶李球處,賜給。
傳于安允行曰,今下弓矢,楸坡萬戶沈應昌處,賜給。
韓光會達曰,右副承旨安,今日不爲仕進,牌招,何如?令曰,依。
以右副承旨安牌不進罷職令旨,令于安允行曰,推考徽旨捧入。
韓光會達曰,大提學尹鳳朝,鎭日違召,無意承膺,其在事體,極涉未安。卽爲牌招,察任,何如?令曰,依。
傳于韓光會曰,禮曹判書,來詣于集賢門。
安允行啓曰,卽者吏曹郞廳來言,今日爲政事,命下,而判書李,參判金致仁,參議趙明鼎,俱以病不來,不得開政云。判書·參判·參議,竝卽牌招,開政,何如?傳曰,允。
傳于安允行曰,政事今日已晩,明日爲之。
以一二所設賑單子,傳于安允行曰,依前例施行。
傳于安允行曰,明日明光門,使之開矣,置之,而試官則書題受去後,由通德門入,然後擧子入之。
傳于安允行曰,書題承旨,來詣明政殿後受去。
傳于趙暾曰,明日早早,承旨·試官,來待光政門,書題受去,入于通德門後,擧子入之。
安允行達曰,臣與右承旨韓光會,伴直矣。光會以領議政李天輔偕來事進去,伴直無人。左副承旨朴昌潤,所當牌招,而拘於廳規,不得請牌,何以爲之?敢稟。令曰,牌招。
又達曰,左副承旨朴昌潤牌不進罷職令旨,今方捧入,而廳中,只有臣允行,今日伴直無人。都承旨趙暾,所當牌招,而拘於廳規,不得請牌,何以爲之?敢稟。令曰,牌招。
以左副承旨朴昌潤,吏曹參議趙明鼎牌不進罷職令旨,令于安允行曰,竝推考徽旨捧入。
傳于安允行曰,承旨一人,豈可入直耶?都承旨以下,何處去耶?承旨牌招耶?牌招而不來耶?知入。
安允行達曰,事變假注書金再郁,身病猝重,勢難察任,今姑改差,何如?令曰,依。
以洪相直爲假注書。
試官望筒,傳于安允行曰,南有容改付標,代以曺命采爲之。
安允行,以都摠府言啓曰,去十一月二十四日內中日時,金虎門入直砲手良人李億萬·李英太等,俱以鳥銃邊三中入格,而以兒馬帖付標,故來訴本府。臣等取考曾前謄錄,則砲手良人入格者,皆以禁軍除授付標,乃是流來成例。原單子,似當有還入之擧,惶恐敢啓。傳曰,入之。
趙暾,以孝昭殿參奉,以入番宗室意達曰,凡科場時,本殿參奉·忠義,例有受暇赴擧之規。今此柑製時,參奉鄭錫達,以身病不得入直,參奉金鍾協,忠義李白圭·南台老·趙漢鎭·李萬協,皆當赴擧云。參奉代假官一員,忠義代假官二員,令該府預爲差下,以爲入番致齋,察任,何如?令曰,依。
趙暾,以徽寧殿參奉,以入番宗室意達曰,凡大小科場時,殿參奉·忠義,有受暇赴擧之例。今此黃柑,參奉張祉紹·朴東最,忠義李益烇·權泰彦·趙長·韓命玄,俱爲赴擧云。參奉代假官一員,忠義代假官二員,令該府預爲差出入番之意,分付,何如?令曰,依。
韓光會,以司饔院官員,以都提調·提調意啓曰,卽接柴場郞廳牒報,則以爲,燔造所用木槽·木板改備之規,或十年,或八九年,隨毁隨改,自是前例,而辛未年改備,至明年爲八年矣。擧皆朽傷之餘,今秋工作廳失火時,木板等物,亦多有火傷者,今年則僅僅燔造,而明年則萬無仍用之路,趁春燔,急急改備,然後可以始役云。木槽·木板改備之規,果如所報,而每於改備之時,未滿十年,則關東原定各邑定監色,摘奸于燔所,明知其朽傷後,卽爲改備矣。以此知委列邑,卽速擧行事,分付道臣,何如?傳曰,允。
安允行,以兵曹意啓曰,武臣賓廳講書及武經七書前後被抄之員,或外任遷轉,或汰去,卽今見存之員甚少,武臣中可合人,加抄別單書入之意,敢啓。傳曰,知道。
又以戶曹言達曰,依令旨,領議政李天輔去九月·十月·十一月·今十二月合四朔祿俸,倉官更爲輸送于本家,則以爲,方在病伏中,常廩不敢領受云,祿俸又不領受,何以爲之?敢稟。令曰,令倉官更爲輸送。
又以義禁府言達曰,卽接月令醫員崔興文手本內,保放罪人柳顯章·李翼元等,病勢今已向差云,還囚之意,敢達。令曰,知道。
又以義禁府言達曰,卽接月令醫員崔興文手本,則時囚罪人金益煥,本以抱病之人,累日處冷之餘,素患痰癖之症,挾感添劇,食飮專廢,四肢不仁,呼吸不通,氣息奄奄,實有難保之慮。自前罪人病勢如此,則有保放救療之規,敢此仰稟。令曰,依爲之。
又以義禁府言達曰,江原道淮陽府定配罪人洪碩海,三陟府定配罪人柳仁植,全羅道海南縣定配罪人徐泰恒,咸鏡道洪原縣定配罪人崔聖兪等,因傳敎放送令旨,達下矣。竝放送事,分付各該道臣之意,敢達。令曰,知道。
又以左邊捕盜廳意達曰,刑曹粘連申目,據石串里豆毛浦兩僧房明火賊等,還囚本廳,連加推覈矣。其中賊人鄭二萬,自還囚時,病勢不輕,故多般救療,終不得差。本月初四日寅時量,因病物故,令漢城府依例檢屍之意,敢達。令曰,知道。
又以禁衛營意啓曰,本營火藥庫七十四間,新造機械庫二十間,騎士馬廊十七間,合爲一百十一間,新造火藥五千三十斤,別火箭桶二十五坐,別火箭具羽鏃一千箇,而別破陣次知千摠折衝洪夏疇,監董敎鍊官司果金尙培,經年督役,竭誠奉公,爲國事勤勞,誠爲可嘉。毋論京外,公廨軍器監董之人,輒蒙賞典。今此洪夏疇·金尙培,監董新造及修改之數,如是夥然,而前大將臣具善行,未及稟達。今若置而不論,則有欠於激勸之道,令該曹考例,論賞,何如?傳曰,允。
又以司僕寺官員,以一二提調意達曰,寺屬各牧場牧子爲役偏苦,凡於雜役及族徵之弊,一切勿侵,自是事目矣。頃接晉州監牧朴師宅所報,則自南海縣,本縣所納成均館案付無形跡虛名奴婢身貢,每年稱以一族,勒徵於本牧貧殘牧子,牧子等不勝支堪,擧懷渙散之意云,故聞甚驚駭,依事目,切勿侵責之意,自本寺移文本道,使之嚴飭本縣,而營門亦已行關知委云矣。卽接該牧所報,則本縣之稱以虛名奴婢一族,冒法橫徵,愈往愈甚,使貧殘牧子等,不得看護國馬云,事體萬萬寒心。當該縣監,姑先從重推考,次知鄕色,拿致營門,嚴刑懲罪後,該牧牧子等族徵之弊,依事目,一切禁斷,以爲安接看馬之地事,分付本道,何如?令曰,依。
左承旨金時默書曰,伏以日月流邁,徽寧殿練祀奄過,仰惟我邸下,孝思罔極,曷堪如新之痛?念臣稟氣柔脆,過肥爲病,少失將攝,輒患麻痺。當此凝沍之節,久叨夙夜之地,近又受命偕來,寄寓村舍,所處荒涼,受傷忒重。已自前月之末,頗覺肢體不仁,繼以右頰頓高,左手偏厚,源委旣深,癃廢可慮,而未敢言私,亦且忍死奔走矣。忽自日昨,重添寒感,頑痰寒胸,寒熱交攻,昏倒床席,殆不省事,玆將疾痛之呼,仰瀆貳極之下。伏乞睿慈,俯賜鑑諒,亟許遞改,俾得及時醫治,以卒生成之澤,不勝幸甚。臣無任屛營祈懇之至。答曰,覽書具悉。日月迅邁,練事奄過,一倍罔極。爾其勿辭,調理察職。
領中樞府事金在魯箚曰,伏以日月迅邁,徽寧殿練事奄過,擧國臣民,號痛如新,仰惟邸下,孝思罔極,益復如何?靜攝之候,不瑕有添,臣尤不勝憂慮之至。臣篤老貞疾,歲加月增,今冬則十倍於前冬,最是每夜便道頻數,眠睡全失,腹中憒疼,煩轉辛苦,備極萬狀,眞元日鑠,危喘懍懍,全無生人之事久矣。前後朔望陪祭,一未進參,今當練變之節,亦不得致身闕庭,少效哀慕之微誠,長宵痛楚之中,悲悚交極,只恨其生不如死也。玆敢短章,自列於嚴廬之聽。伏乞离明,亟降威譴,重勘臣蔑分廢禮之罪,以伸公法,以安賤心,千萬幸甚。進取止。答曰,覽箚具悉卿懇。日月迅邁,練事奄過,一倍罔極。以疾未參,其何所傷?卿須安心,勿辭善攝焉。仍令曰,史官往諭。
司直洪鳳漢書曰,伏以日月不居,徽寧殿練祀奄過,伏惟邸下,孝思一倍罔極,而臣民悲隕,益復如新。仍念臣荐被嚴譴,屛伏荒郊,日夕訟愆,鈇鉞是俟。聖度天大,恩敍遽降,仍有將任復授之命,受符體重,顚倒趨承,而震懍之忱,愈久愈切。噫,伊日筵奏,皆從不知不覺中發來,千百顚錯,終陷萬死有餘之罪。惟我聖上,至仁至明,察其焦遑之本情,歸之輕率之微眚,始施譴罷而薄勘之,俾知自懲,旋推特恩而甄敍之,以示含容。霜雪雨露,罔非至敎,螻蟻賤臣,何以得此?臣且惶且感,不覺涕淚之交逬也。在臣分義,宜不敢追提旣往,復事深引,而顧其所坐,非比尋常,豈可以聖恩之曲貸,有所自恕,重自犯於無忌憚之科哉?且西獄誤讞,罪在溺職,乍罷旋敍,惶愧冞深,則此亦臣難安之一端也。連値淸齋,許久泯默,今始疾聲哀籲於貳極之下。伏乞睿慈,特加矜察,重勘臣罪,以警具僚,以安私分,千萬幸甚。臣無任屛營祈懇之至。答曰,覽書具悉。日月迅邁,練事奄過,一倍罔極。卿其勿辭行公。
戶曹參判李昌壽書曰,伏以居諸奔邁,徽寧殿練事奄過,率土攀號,若在奉諱之初。伏惟睿孝,哀慕益復罔極,區區下忱,無任悲霣之至。頃臣忝叨憲官,孤負職責,公議峻發,薄從勘罷,屛蟄循省,只自悚恧。不意恩敍特降,繼而有地部新命,臣以感以愧,誠莫知措躬之所。念臣巽懦之姿,闇滯之識,自知不稱於言議之任,所以通籍二十年,一未嘗進身臺端。到今志氣易衰,尤豈有一分堪承之望,而柏府除旨,適下於湖臬遞歸之日,國哀荐仍,義重奔問,軒陛久違,情急反面,遂冒沒入肅。若其守株之見,則與前無異,初不敢以見任自居。遠途撼頓,賤疾且㞃,呈告見阻,縮伏度日,而冬雷之異,乃在此際,臣雖無似,願忠之義,寧或後人?亦非不知遇災賓對,備員入參者,在臺體當然,而本來迷執,不可遽改。目下病狀,無由自力,只以數行陳言,兼請違召之罪,而止以致咎責之言,出於論思之地。噫,天災孔酷,上下警惕,於斯時也,身爲風憲之長,旣不得出一言論一事,以少效職任,畢竟隨衆登筵,亦未之能焉。如臣臺臣,其將安用?亶合大加懲勵,明示好惡,而乃反薄罰未幾,敍復如舊,顧何以振臺閣委靡之氣,而嚴朝廷綜核之政哉?此臣之所大懼者,而其在私義,亦不可諉以時月之稍久,官職之有異,而晏然冒據也,決矣。除命之下,宜卽自列,而會値淸齋,控籲路阻,練日迫臨,陪參誠切,不遑他顧,纔已祇肅,而自顧惶慙,歷日靡己,今始略暴微懇,仰瀆睿聽。伏乞离明,俯賜鑑諒,亟許鐫削臣職名,仍令重勘臣辜犯,以勵群工,以安賤分,不勝萬幸。臣無任屛營祈懇之至。答曰,覽書具悉。日月迅邁,練事奄過,一倍罔極。卿其勿辭察職。
兵曹參知李昌儒書曰,伏以居諸易邁,徽寧殿練事奄過,伏惟睿孝,追慕益復罔極。達宵將事之餘,聖候疚傷,不瑕有損,臣不勝區區悲慮。念臣老父宿患,當寒沈頓之中,猝自數昨,重得風痰之病,神識矇瞀,語言迷錯,係是衰年危症,調治不宜少忽,而惟是床玆一念,以未參哭班,爲悚爲缺,不計顚仆,必欲舁進闕外,轉動之際,觸冷忒重,寒粟遍體,嘔逆兼作,潮熱上面,頭疼轉苦,本症新感,一時交攻。臣從陪衛之列,蒼黃歸視,則諸般痛勢,比初倍㞃,左右邀醫,雜試藥餌,情私焦迫,不忍暫離,庭候在卽,而旣無以趨參。省直苟簡,而亦末由交替,虛帶職名,徒增惶霣。玆具短章,略控哀籲,伏乞离明,俯垂矜諒,亟許鐫遞,俾便救護,千萬大幸。臣無任屛營祈懇之至。答曰,覽書具悉。日月迅邁,練事奄過,一倍罔極。爾其勿辭,救護父病。
說書權正忱書曰,伏以日月迅邁,我聖母練祀倏過,伏惟睿孝出天,攀慕靡逮,拊時痛霣,曷有其極?節哀順變,古經垂訓,任情致毁,聖人有戒,矧今睿候違和之日,宜加將攝調護之方。伏願邸下,抑情循禮,另意保嗇,以盡愼疾之道焉。仍伏念臣於見叨之職,實無承膺之勢,累犯違傲,竟蒙勘罷,私分粗安,而惶悚彌增。不自意大朝渥恩隆洽,特敎還仍,責諭嚴截,召牌狎降。臣於是,五內震剝,累日靡定,翔走不得,號籲又阻,徊徨闕外,覓死無路,情窮勢隘,遂不得不冒昧一出,黽勉就直,獲齒胄筵之末,昵近明离之輝。區區延頸之誠,幸遂一覲之願,榮踰涯分,感結衷情,而顧此非分濫叨之職,終無因仍盤礴之意。蓋臣之庸資陋質,萬不近似之狀,非但臣自知之明,召試白券,不才已著,而匪罪伊恩,貽累官方,一日僥冒,玷汚已多,又安敢忘廉懷寵,一向蹲據,以壞君子之大防也哉?自畫已審,微諒難變,而又於此際,得接鄕信,臣母宿病癭瘤之症,遇寒添劇,膿血連下,神氣大陷,飮啖專却,轉側隨人,奄奄譫囈之語,無非思子之情,專伻千里,催臣歸見。臣賦命奇釁,早失慈父,只有老母,年迫八十,疾病纏綿,苦歇無常,藥餌諸具,奔走取辦。以此情理,豈有一刻離捨之勢,而迫於嚴召,忍情遠來,回望南雲,煼煎度日。今於旬月逖違之餘,忽聞症情危篤之報,心魂飛越,按住不得,玆敢冒萬死,瀝陳血懇,徑出禁門,忙尋鄕路。伏乞睿玆,曲諒臣情私之危迫,亟令罷削臣職名,仍勘臣孤恩擅行之罪,以肅朝綱,以安微分,千萬幸甚。臣無任惶悚祈懇之至。答曰,覽書具悉。日月迅邁,練事奄過,一倍罔極。爾其勿辭,往護母病。
全羅監司洪麟漢書曰,伏以日月易邁,冬序將盡,徽寧殿練事,倏焉且迫,伏惟我邸下孝思,益復罔極。顧臣跡滯藩臬,旣莫效駿奔之誠,首矯雲天,徒自切悲結之懷。仍伏念臣踐歷淺短,才識鹵莽,畏叨重任,黽勉承膺者,亦至四個月,而惟其政不足以導化,明不足以燭奸,一味尸素,居常懍惕。向因本道犯釀人被配之數多,特蒙大朝錫馬之異渥,而臣則到任纔過數朔,前後罪犯之摘發伸法者,多在舊伯之時,而畢竟褒賞,亦及於臣,臣心羞愧,固不暇言,而獨不欠於朝家綜核之政哉?臣誠惝怳踧踖,殆不敢以恩爲榮也。此際得伏見義禁府移文,以儀賓都事金益煥濫把事,因其自明之供,致有更査之擧,臣於是,誠不勝訝惑之至。噫,目今驛郵之凋弊,八路同然,而使星之絡繹,本道最甚,絶站之患,迫在朝夕,故自臣莅營,申明舊典,另飭各驛,切禁科外之濫把矣。頃於十月二十五日,接見參禮察訪白思潤牒報,則以爲,儀賓都事,持二馬牌,責立三匹,而恐喝多般,督迫甚急,適値察訪之因公出他,疲殘驛吏,違拒不得,終至於加把云。臣之狀聞,實據該驛之所報,而彼則急於圖脫,乃云元無加把,至證先文所在二匹之數,吁亦可笑。惟彼該驛之報以濫把者,政謂其責出先文外匹數也。彼若一依先文立把,則下吏何所事於爭難,而該驛亦豈有增衍匹數,公然瞞報之理哉?往復公文,方在臣營,焉可誣也?囚供之如此,不過爲目前倖免之計,而不覺其欺天之反有重於本罪,何其不諒也?臣之當初狀論,非出於塗聽,而文報昭然,十目難掩,此外有何別般更査之道乎?如臣無似,忝居方岳,論一犯法之小官,而言未見信,至令復査,臣方慙悚之不暇,更以何顔,冒當此事乎?區區微見,本自如此,成命之下,末由擧行,惶懍萬萬,玆敢略陳事實,仰瀆睿聽。伏乞邸下,俯賜諒察,特降威罰,俾安私心,千萬幸甚。答曰,覽書具悉。日月迅邁,練事奄過,一倍罔極。書辭,令該府稟處。
掌令李廷喆書曰,伏以天降荐割,聖母禮陟,甫踰旬朔,東朝殿下遽又賓天,仙寢永悶,歲色將遒。伏惟大小朝感時追慕,益復如新。日月迅邁,徽寧殿練事奄過,我邸下孝思罔極,尤當如何?伏聞睿候違和,尙未復常,哀慕之中,受損尤易,區區憂慮,不任煎迫之至。臣於蹔省松楸之際,忽伏承掌憲除旨,驚惶隕越,罔知攸措。纔於日前,來伏私次,而天牌荐辱,承膺無路,日事違傲,徒積罪戾。伏念臣,本以常調老蔭,偶竊耆老之科,衰朽轉甚,志氣銷落,不惟言議風采全無可取,凡於一切世事,了不相關,潛深伏隩,作一癡聾。假使本無情勢之難安,言責之任,決非其人,況其不可復玷臺職之狀,自有一世所共知,公案初不假於臣之分說者乎?去就之義,旣無可論,而風憲重地,不可一日虛帶,以速瘝曠之誅。伏乞离明,俯加體諒,將臣新授職名,亟賜鐫免,以幸公私,不勝大願。臣旣不以臺銜自居,而竊有微衷耿結,不容遂己者,輒附野人芹曝之誠,因乞免之章,而尾陳其說,以備邸下財察焉。臣竊伏見嚮日所下令旨,辭意惻怛,至性內發,引過歸己,不少自恕,悼旣往之不諫,責臣隣以匡救。臣奉讀未半,感激嗚咽,不知所云,旣又作而歎曰,嗚呼,懿哉。邸下此旨,實非尋常謙挹之比,亦非一時警動而止,其必有大振作深感創,霆震風發,日新又新之實,機斡於中,而端見於外者。此正所謂充之而保四海,放之則彌六合者,而何幸上天默籲,發之於邸下方寸之地?是不惟痛祛己私,而擴其善端,必將以復其本體,而進乎堯·舜。自非有英才大略,一變至道之資,其何以及此乎?此卽邸下不可失之機,而雖謂之東方千一之會,可也。於此而一有怠忽,使此心不繼,則本體之明有息,而氣質之害無窮,雖欲隨失隨救,其勢末由,而旣失如此好機,則後雖責躬之旨日下,而亦難有益於實事矣。臣雖至愚,躬逢斯會,苟有所懷,宜無不盡,而亦何敢以堯·舜以下之事,瑣瑣論列,以自陷於不敬之罪乎?臣竊伏惟我大朝無憂於上,邸下丕承于下,燕翼貽謨,常不弛於敎誨,而邸下服膺循省,惟不克體行是懼,至於愧悔自訟,發于辭旨,此誠千古之盛美,一域臣民,所共拭目而聳瞻者也。嗚呼,邸下所以體大朝之敎,欲見之於行事者,如恐不及,懇切不已。苟推此而精思深造,其必有不待言語之諭,而先意承志,自盡孝道之極者矣。孝之爲義,雖亦多端,若論其親切微妙,則無過於先意承志底道理。曲禮不云乎,聽於無聲,視於無形。此可謂善形容其意者也。古之孝子,惟以父母之心爲心,故無事勉强,與之爲一。雖在閑居獨處,聲容莫接,而常若承其顔色,受其敎訓,則凡在一出言一擧足之際,無所不用其敬謹之心,而況於瞻顔奉敎之地乎?念惟疾之貽憂,則髮膚之毁傷可戒,思奉養之竭誠,則耳目之玩好非遑。帝王之孝,雖與匹庶不同,語其極致,則無以異也。伏願邸下,深察此義,每於大朝敎誨,遵省服行之外,必務潛喩默聽於未言之前,不以燕私暫逸,而或惰其戒,不以幽獨得肆,而或弛其念,以至出言擧足,遇事接物,無適而不以大朝之心爲心。兢兢業業,如臨淵谷,身非己有,心與天通,若此不已,則我邸下身心表裏,殆無一事之可悔,而其於孝也,無以有加矣。然其先意承志,克盡繼述之道,尤在於問學政事之要。問學,係躬行之實效,政事,關國家之治謨。我大朝期望之切,其有過於此者乎?伏見令旨中,以講學之不篤,政事之不謹爲咎,臣於此,有以見推類反躬之實心。古語有之,知得如此是病,卽不如此便是藥。是在邸下修省之力耳,豈群下仰助之誠,所能及哉?臣竊惟政事之根本,必在於講學,而若其講學之所得,又必待政事而見焉。是以開筵啓冊,對越聖賢,沈潛文義之奧,默契千載之心,則雖以上聖明睿之資,未有不自經訓義理上開發,而若其以心印事,以事證心,察毫髮於幾微,徵影響於治忽,則千載帝王已驗之跡,皆在史書,鑑戒昭昭,有以見經訓所著,爲必然之理,使人主怵然覺悟,怠心不萌,而保其敬畏,則史書之益,亦不爲少。臣嘗伏見大朝御製古今年代龜鑑,摠千載帝王心術,貫之乎一,而以行事爲斷案,以年代爲左契,反復曲折之間,蓋有前聖所未發之蘊奧。伏計邸下於此,心傳躬受,晨夕鏡觀之外,必有所體驗自得於問學講貫之際,政令注措之間者矣。此其二事之相爲表裏者,誠邸下所當體念,而若其樞紐關捩,則實係邸下之一心。臣旣以方寸本體之說,開端於上,而至其保守上工夫,又必以克己爲要,而涵養爲本焉。蓋心之爲體,得之乎天,本自無私,而只緣有是身,便有許多自私根株,必待克去而後,方復其體,而其己私之目,則夫子旣以四勿爲言矣。朱子於其中,又類分爲三,一曰氣質之偏,二曰耳目口鼻之欲,三曰人我忌克之類。一心之微,環而攻之者,如此其多,而氣稟所拘,尤難矯革。宋儒謝氏之言曰,克己,須從性偏難克處克將去。蓋於粗淺處用力,正是切要肯綮,而七情之發,中節爲難,方動於內,鮮克自知者,特因感觸之際,心有所蔽。耳之所聽,目之所視,此事獨大,而義理皆小。誠能覺其蔽於方動之始,而折衷於理,則情之所發,一出於正,而中和位育之事,因可馴致矣。若夫涵養二字,貫體用一表裏,實包克己在中,誠操存之大法。朱子曰,紙上說底全靠不得。正以此理之在人心,體段浩浩,初無間斷空闕,在我默識而存之耳。不求於書,無所標準,全靠於書,無所主宰。克己,所以保此理也。涵養,所以體此理也,故君子之心,戒懼謹獨,靜存動察,一息之間,必有事焉。何爲其然也?嗚呼,是豈常情淺淺,所可得而測哉?必其於無所覩聞之中,灼見此理之實體,昭晣而難誣,故自然嚴畏收斂,不容虛假耳。今夫閭巷自修之士所及,不過一家之內,而猶必待於此理之操存,而況王者化源所關,何如其可以捨此理,而發一言措一事乎?臣願邸下,深思其故,虛己以聽,試於淸明在躬夜氣澄淨之際,潛心默體於文字言語之外,以究此理之體段,於此有見,則方信聖訓之不我欺,而天下之大本,果爲我有矣。據此爲根基,而察察潛修,表裏交正,則外至膠擾,眞僞自分,亦將漸次輕減,而天理發用,自有欲罷不能之勢矣。苟不於此着力,則雖欲講誦書冊,勤勵宵旰,以求自盡於問學政事之實,亦不可得矣。此臣所以妄論衆事之源,輒敢歸極於邸下之一心,而又以涵養爲治心克己之本,其次第條理,蓋有不得不然者。伏願邸下,勿以爲老生常談,而少加澄省焉。抑臣因此有所感矣。臣雖未及獲登邇列,親近重光,竊有得於瞻聆者。仰惟邸下德度沈凝,宇量宏偉,卓然有大有爲之資,臣於私心,妄輒以堯·舜事業仰期。今者自責之令,亦英睿發見之符驗,邸下有如是天資,則德學所成就,宜若無虧欠,而猶有自視歉然者,是必有其故矣。臣於克己之目,已陳氣質矯革之方,而輒敢於此,拈出而復言之。夫稟賦之不齊,聖智所難免,而氣有發用,進步常礙,故學問之道,必在變化氣質,而自古大有爲之君,未有不自變化中出來者。然而此事之用功最難,伏願邸下,深體無忽,其於傳記所載謨訓事蹟,有關於切實矯革者,一切類會考究,而反躬省改,脫然以丕變爲期,恢弘志氣,導成天資,以無孤大朝期望焉。嗚呼,日月如流,往而不返,邸下沖齡,倏已撫壯,而我大朝老年,非復昔時。自今以往,离筵分陰,罔非邸下可惜之日,誠願汲汲遑遑,及此時進德修業,慰悅聖念,益光睿孝,無負今者振作之意,此微臣耿耿愚悃也。伏念邸下號慕在疚之中,方以氣候未寧,連進湯劑,此際以言語仰瀆,實非其時,然臣所陳大體,固有關於孝道之極致,而下段所論操心涵養之要,亦似有補於睿候將攝之節,故玆敢齋沐瀝誠,不避干冒之誅,輒以上陳。臣無任悚蹙之至。答曰,覽書具悉。日月迅邁,練事奄過,一倍罔極。所陳體念,爾其勿辭察職。
〈丁丑〉十二月初十日巳時。上御居廬廳。禮判請對入侍時,兼禮曹判書李益炡,右承旨韓光會,假注書金夢華,記事官李東泰,記事官嚴璘,以次進伏訖。上曰,明日賜橘太學時,當依親臨頒柑之例,親臨頒柑,在於何年乎?東泰以乙亥年仰對。上曰,承旨書之。上曰,明日太學儒生賜橘,依乙亥年親臨時例,試官單子書入處所,明光門內命官擧行,其處合考入侍科次。上曰,注書卽爲出付,而年條更詳之。臣夢華承命出。上曰,注書安在?光會曰,嶺人也。上曰,權正忱行公乎?光會曰,連爲入直,而以其母病,今朝陳書而出矣。上曰,意有在矣。一伸分義而去矣。上曰,李基敬上來乎?湖南多術士,基敬以爲,此等皆非兩班云。湖南自古多名人,居朝廷者,未嘗訪問文學行義之士,只求堪輿雜術之人,或使之拜爵,故其流漸多。此非湖南之過,卽京師之過也。益炡曰,俄者殿坐已久,而左右史不及來待,以致遲延,請推考。上曰,卿來待後,卽命入侍,故如此矣。勿推。益炡曰,昨日虞主埋安時,得仁宗諡冊一玉片矣。上曰,祝式釐正之日得此,其亦異矣。承旨奉進。上曰,只此乎?益炡曰,片片有之,故卽爲精埋矣。上曰,此則禮判,還爲持去。上曰,承旨書之。上曰,噫,香室孝陵祝式釐正之日,得仁宗室諡冊餘片於貞聖虞主埋安之時,是豈偶然,是豈偶然?噫,仁宗聖德,海東愚夫愚婦皆誦。且頃年宿藝文館臨仁政門事,追惟今日,一倍于心,雖不能追崇揄揚,何忍泯已有諡冊?旣有其文,不奉本室,豈不欠典?此非設都監之事,令禮戶工判,看檢處所,禮曹爲之造成諡冊後,擇日廟殿告由,當室奉安。此乃已上之諡冊,請諡讀祝等事,今不可議。其日,自明政殿議政,一相三曹看檢,堂上奉往,由正門入只奉安,而若無冊欌,亦爲造成,勿造外匣,只造內匣,而此則事在於先,新造事,分付。告由文及當室祝文,當製下,以此分付。所得舊片,作一小櫃,聯片錫粧塡以朱紅,裹袱盛櫃,一體奉安。上曰,徽寧殿題主書啓以下前例,注書持入。臣夢華持前例入。上曰,承旨書之。上曰,徽寧殿練祭時題主官大司成尹東度,加資。監造官·奉常寺官員,繕工監監役官,竝陞六陪往。禮判·攝通禮以下執事,政院詳考日記,有前例者,依例捧傳旨,無前例者,置之。寫字官及員役工匠等,一依壬午年例,施賞。上曰,神輦侍衛內官金明佑·孫世英,宮闈令元大乾,各半熟馬一匹賜給。諸執事內官,一依壬午年例,政院詳考日記,捧傳旨。神輦差備別監以下,令該曹考例,施賞。上曰,仁宗室重修諡冊時,其文仍舊書,則雖不精筆,予當敬寫,以此分付,草圖書,令寫字官先爲書入。上曰,明日賜橘時,明光門,明朝待下標信開門,儒生只令通化門入。光會曰,賜橘下敎中,只稱太學,中外儒生,恐不曉然知聖敎矣。上曰,承旨書之。上曰,凡賜柑及節製時,皆稱太學,故下敎中稱太學,而與到記圓點有異,儒生一依常時節製例擧行。光會曰,左承旨金時默,身病呈辭,合有變通矣。上曰,承旨書之。上曰,左承旨許遞,政事,今日爲之,以在京無故人備擬。光會曰,臣以偕來出去之意,敢達。上曰,依爲之。諸臣以次退出。
上在昌慶宮。常參·經筵,以代理停。
以承傳色,口傳下敎曰,當該中官,書題徑傳,從重推考。
安允行達曰,大司憲未差,執義金元行,持平李鳳祥在外,徐有良呈辭,掌令李廷喆·鄭恒齡未肅拜,今日以監察茶時之意,敢達。令曰,知道。
又以都摠府意達曰,副摠管李邦綏,以禁軍別將禁軍等祿試射事,慕華館晝仕出去之意,敢達。令曰,知道。
趙暾達曰,左副承旨朴昌潤,右副承旨安,今日不爲仕進,竝卽牌招,何如?令曰,依。
以左副承旨朴昌潤,右副承旨安牌不進罷職令旨,令于韓光會曰,竝推考徽旨捧入。
安允行達曰,大提學尹鳳朝,日事違召,無意承膺,事體極爲未安,卽爲牌招,察任,何如?令曰,依。
韓光會達曰,今此臘享大祭時,承旨不可不備員齋宿,而左副承旨朴昌潤,右副承旨安,身病猝重,俱爲違牌矣。左副承旨·右副承旨,合有變通之道,何以爲之?敢稟。令曰,竝改差。
安允行達曰,今十三日大祭時,承旨自明日備員齋宿,而右承旨韓光會,領議政李天輔偕來進去矣。在前如此之時,有入參之例,今番則何以爲之?敢稟。令曰,依爲之。
傳于趙暾曰,試官曺命采有頉,代以南泰齊爲之。
傳于韓光會曰,今之黃柑,與春塘臺,一體午正,其處爲之,時刻亦爲入之。
以試官改付標望筒,傳于韓光會曰,旣已懸題,置之。
韓光會達曰,今日政新除授承旨,待下批,仍卽牌招,何如?令曰,依。
又達曰,今日政新除授注書,待下批,仍卽牌招,以爲齋宿之地,何如?令曰,依。
有政。吏批,判書李病,參判金致仁進,參議趙明鼎病,同副承旨安允行進。吏批啓曰,判書李,參議趙明鼎,俱以病不來,小臣獨政未安,何以爲之?敢稟。傳曰,仍爲之。以李吉輔爲承旨,沈星鎭爲大司憲,洪鳳漢爲長興提調,趙榮國爲司饔提調,洪象漢爲平市提調,李鎭恒爲兵曹佐郞,李運海爲右通禮,申㬦爲司僕判官,趙明勗爲宗廟令,金景澈爲監察,李禾爲義禁府都事,金世珩爲典籍,李鎭衡爲注書,兪漢葛爲宗廟副奉事,李邦綏爲寧邊府使,洪述海爲金川郡守,洪億基爲重林察訪,金瑞應爲自如察訪,大司成尹東度,今加嘉善。加資事承傳兼春秋四單,鄭晩淳·郭聖濟·李聖圭·韓必壽,延興君單,李宜權。承襲封君兵批,判書鄭翬良禁軍祿試射進,參判沈星鎭未肅拜,參議李萬宗入直進,參知李昌儒受由,同副承旨安允行進。兵批啓曰,新除授京畿水使韓德弼戶奴呈狀內,矣上典,素抱風症,近甚添劇,精神殆無省識,肢體不得運動,時月之內,萬無復爲完人之望,斯速遞改云,德弼之連狀引病,無意出肅,事極未安。所當嚴飭赴任,而相持之際,徒損事體,夫馬留滯,亦涉可悶,改差,何如?傳曰,允。以李景喆爲禁軍別將,僉知二單,金行一·李達源,副司直金時默。
韓光會,以兵曹意啓曰,再明日臘享大祭時,本曹堂上侍衛及陪衛,不可不備員。參判有闕之代,令該曹,以在京無故人,口傳差出,仍卽牌招,以爲備員之地,何如?傳曰,允。
安允行,以兵曹意啓曰,禁軍來春夏等祿試射,今月十一日,設行於慕華館矣。入直禁軍等,依前例,除標信出試後,還爲入直之意,敢啓。傳曰,知道。
又以刑曹意達曰,今此三覆時,京囚罪人李無應崇,朔寧郡囚推罪人黃應昌,咸興府囚推罪人崔京進,安州牧囚推罪人奴老郞等,竝酌處事,判下矣。所當卽爲擧行,而方有臺達,姑不得循例擧行之意,敢達。令曰,知道。
以全羅監司狀達,木浦等官居船人尹汝昌等渰死事,令于安允行曰,渰死人等,令本道恤典擧行。
以平安監司狀達,定州居水鐵匠徐後三等爲虎囕死事,令于安允行曰,囕死人等,令本道恤典擧行。
〈丁丑〉十二月十一日初更。上御居廬廳。科次入侍時,命官申晩,試官李鼎輔,對讀官徐命臣·元仁孫,讀券官尹得養·尹東昇,都承旨趙暾,假注書金夢華,記事官李東泰,記事官嚴璘,以次進伏訖。晩曰,聖體,若何?上曰,一樣矣。晩曰,王世子症候,越添於練祀之後,臣等不勝焦灼矣。暾曰,臣於入診之時,症候果有添加矣。晩曰,王世子症候如此,今此臘享大祭及望祭,使之攝行,何如?上不發落,良久曰,從當下敎矣。
上曰,今日無攫柑者乎?晩曰,捉三人,付之禁亂所矣。上曰,得非張三攫而李四執者乎?暾曰,多人攫之,故使之執之,則只捉三人矣。上曰,承旨書之。上曰,今番柑製,雖與親臨有異,今聞有攫柑之事云,其涉寒心焉。噫,乙亥臨殿頒柑時,奏我慈聖,故今番柑製,亦依此例爲之。蓋追憶再昨年之意,而殿庭咫尺,不無喧聒之弊,亦値致齋日,故命官設場,其若依法處之,非仰體昔年德意矣。不問其名,意亦有在,許多攫柑人,或漏或治,其亦斑駁。今番特爲揄揚慈德,放送事,卽爲分付禁亂官。上曰,此亦被慈惠矣。暾曰,試官進不進事,屢次申飭,而試官行司直曺命采,日高後始稱病不來,故不得已改付標。行司直南泰齊,初無受由之事,而改付標之後,忽稱下鄕,因此試官,不得備員,事體俱涉未安,竝推考警責,何如?上曰,依爲之。出擧條上曰,試券其進之。仁孫·東昇·得養,次次讀券訖,取六人。上曰,承旨書之。上曰,居首生員李之晦,之次幼學洪啓謹,依乙亥年例,竝直赴殿試。生員徐命善,進士李明中,幼學李陽陪·朴重欽,各給二分。上曰,同義禁趙載洪,未遞乎?暾曰,初度受由矣。上曰,承旨書之。上曰,行副司直徐命臣,以乙卯堂后,今日試官見之,鬚髮已白,而其年亦近六十,此人純實,業已知矣。老於下大夫,伸其意,用其人,王者之道也。聞同義禁趙載洪,頃者欲遞未果,初度受由云,伸欲遞之意,用淹滯之人,卽其道也。特爲許遞,其代同義禁除授。上曰,金光進,經何官,晩曰,曾經郡守,而時未闋服矣。上曰,承旨書之。上曰,凡用人之道,先擧其滯。前郡守金光進,前奉事朴萬慶,調用命下之後,金光進尙未闋服云,待闋服,卽爲調用。朴萬慶,尙不調用,該曹之不爲循例檢擬,事勢固然,而旣命滌用,仍爲沈滯,則豈體元行仁之道乎?此後待闕,卽爲調用事,分付該曹。上曰,宋文載久爲沈滯矣。晩曰,今番參重試矣。上曰,承旨書之。上曰,承旨有闕,代行副司直元仁孫,輔德宋文載,除授牌招齋宿。上曰,前宵予夢靈城君朴文秀,當親製文以祭。承旨書之。呼寫畢,上曰,祭文製下靈城君朴文秀家,過大祭後,卽爲遣禮官致祭,存問其孤。晩曰,不昧者存,當爲感泣矣。上曰,君臣之間,當如是矣,上曰,大提學尹鳳朝,何以爲之?晩曰,逐日違牌,似有別傳敎矣。上曰,承旨書之。上曰,予已滌用,其在分義,焉敢一向違牌焉?噫,朝鮮豈無文衡乎?今番特除,意爲官方,一謝其命,事體當然,亦豈敢一向若此乎?不可一任違牌,牌招察任焉。此乃特敎,命牌擧行。上曰,敎之義方,父之道也。大祭命攝,非助元良。頃者下令之意,而大臣·藥院之臣交請,徽寧殿大祭,來頭望祭,遣大臣攝行。上曰,明日齋所,當書孝陵諡冊文,草圖書及所書諸具,禮判持待齋殿,寫字官亦爲待令。上曰,留院,右副承旨爲之事。出榻敎上曰,居首生員李之晦,之次幼學洪啓謹,再明日來待事。出榻敎諸臣以次退出。
上在昌慶宮。常參·經筵,以代理停。
夜一更,月犯東井星。
親傳香罷後,政院·玉堂·藥房口傳問安。答曰,知道。
宋文載達曰,大司憲沈星鎭,掌令李廷喆·鄭恒齡未肅拜,執義金元行,持平李鳳祥在外,徐有良呈辭,今日以監察茶時之意,敢達。令曰,知道。
元仁孫,以都摠府意啓曰,今日內三廳武兼禁軍及軍兵等,當爲中日習射,而孝昭殿臘享大祭親臨齋戒相値,不得爲之之意,敢啓。傳曰,知道。
傳于趙暾曰,當書於齋室,承旨詣閤。
傳于韓光會曰,禮房承旨·禮判入侍。
禮曹判書李益炡,有稟達事,來詣請對矣。傳于元仁孫曰,左右相·禮判·編次人入侍。
編次人具允明·趙明鼎,依下敎來待矣。傳于韓光會曰,編次人入侍。
傳于元仁孫曰,直赴人李之晦·洪啓謹,使之來待。
傳于韓光會曰,禮房承旨,持今日草入侍。
傳于元仁孫曰,禮房承旨入侍。
吏曹口傳政事,以徐命臣爲兵曹參判。
趙暾以吏曹意啓曰,今此永禧殿臘享大祭,獻官咸溪君櫄,順義君烜,實預差,啓下矣。俱以雲劍·寶劍侍衛進參云,不得已以安陵君烓,改付標以入之意,敢啓。傳曰,知道。
〈丁丑〉十二月十二日巳時。上御涵仁亭。親傳香入侍時,行都承旨趙暾,左承旨元仁孫,右承旨韓光會,左副承旨李吉輔,右副承旨安允行,同副承旨宋文載,注書李鎭衡,假注書金夢華,記事官李東泰,記事官嚴璘,以次進伏。上親押以次傳香訖,下板位祗送,出自賓陽門,至明政殿月臺。上顧元仁孫曰,與禮判入侍于齋殿,可也。遂詣齋殿,兼禮曹判書李益炡,左承旨元仁孫,假注書金夢華,記事官李東泰·嚴璘,以次進伏訖。上曰,書寫物件,持入乎?益炡曰,持入矣。上曰,承旨捧入。仁孫捧紙筆墨以入。上曰,寫字官率來乎?益炡曰,來待矣。上曰,誰也?益炡曰,玄處九也。上曰,璿源譜略,注書持入。臣夢華持譜略入。上覽之,仍親寫諡冊元本及小識,寫畢,上曰,望七之年,手寫諡冊,粗伸予懷矣。上曰,撰諡冊者,誰也?仁孫曰,崔演也。上曰,何如人也?仁孫曰,聞史官言,則經兩館提學云矣。上曰,然乎。命承旨讀一遍後,傳給禮判。遂以次退出。
十二月十二日申時。上御齋殿,左右相·禮判·編次人入侍時,左議政金尙魯,右議政申晩,兼禮曹判書李益炡,編次人具允明·趙明鼎,左承旨元仁孫,假注書金夢華,記事官李東泰,記事官嚴璘,以次進伏訖。益炡曰,臣有敢稟者矣。上曰,所寫有落字乎?益炡曰,俄者入侍時,臣與承宣再三奉翫,而不及覺察,退出後更審,則莫字脫落矣。尙魯曰,聞入侍諸臣之言,則一筆寫盡云,而臣細玩筆畫,始終如一矣。上曰,予於暮年,親寫諡冊,此心一倍矣。略識梗槪於下段,大臣與編次人相議,宜矣。明鼎曰,初頭似有貞聖王后虞主埋安之意矣。上曰,如此則分明矣。尙魯曰,然矣。晩曰,永寧殿,改以當室二字,似好矣。上曰,然矣。上遂親寫所改處,寫畢,命仁孫讀之。上曰,今則一篇圓矣。仍呼寫諡冊奉安時宗廟及本殿告由文,仁孫寫訖。上曰,今日爲此,尤倍予懷矣。明鼎持朝祖祔謁傳敎,進伏曰,此乃左相所付籤也。上曰,相與議而改之,宜矣。尙魯曰,御製文字,非臣下之所敢議及,而自上每令議之,言言從之,故臣等亦不免猥言其多矣。上曰,南泰良嘗言,自上過從諸臣之言,而刪改文字,故反失聖意之本旨者多云,而予則不吝於改矣。上曰,承旨改書之。上曰,以朝祖祔謁時儀節,下敎問議之後,奉覽寶鑑,故相獻議已詳,予之欲諭不諭者。然神道與人事有間,奉而降階,予亦曰難矣,而凡修改時,亦有權安之事,則莫重朝祖祔謁,豈無權安之禮,而只闔外門而止乎?噫,幽明雖殊,情理則無異。孝昭殿祔謁時,我皇兄之心,其將若何?爲人子弟者,當以父兄之心爲己心。雖以己卯所已行者言之,此非其時特敎,不過從大臣獻議權安翼閣之意,其時若有一獻議,昔年決不從只閉外門之議也。自今定制,此後朝祖祔謁儀註中,太室以下則告由時,於當室,以權安翼閣之意,添入於告文,正時前二刻,權奉於東翼閣,禮畢後還安事,載於補編。上命明鼎讀之,讀訖。上曰,今而後,好矣。尙魯曰,今日寒甚,犯夜殿坐,下懷不勝焦慮,敢此告退矣。左右相·禮判·編次人,仍先退。上曰,橘製直赴人,注書招入。臣夢華與李之晦·洪啓謹進伏。上問之晦曰,年歲幾何?對曰,五十二矣。上曰,爾與李之億,爲幾寸親?對曰,從兄弟矣。上曰,予用之億,爾亦善事予矣。上問啓謹曰,年歲幾何?對曰,四十矣。上曰,爾爲錦平尉之外孫乎?對曰,然矣。上命退出。上曰,偕來承旨,望前仍留事。出榻敎以次退出。
十二月十二日三更一點。上御齋殿。禮房承旨入侍時,左承旨元仁孫,假注書金夢華,記事官李東泰,記事官嚴璘,以次進伏訖。上曰,問議傳敎改本,持入乎?仁孫曰,持入矣。上曰,承旨讀之。仁孫讀訖。上曰,以孝陵諡冊敬寫日小識爲題,而承旨書之。上呼寫訖。上曰,罷祭後,編次人入侍。諸臣以次退出。
十二月十二日四更一點。上詣孝昭殿。親祭入侍時,行都承旨趙暾,左承旨元仁孫,右承旨韓光會,左副承旨李吉輔,同副承旨宋文載,注書李鎭衡,假注書金夢華,記事官李東泰,記事官嚴璘,以次侍立。上就位,行初獻禮,降復板位立。亞·終獻畢,上詣望燎位。上曰,承旨書之。上曰,殿四面階,皆設地衣,而今番則只設南面,心竊矍然,而都監其所不察,當該堂上,從重推考,不必告由追排,其令直爲擧行。上曰,頃日練祭時,徽寧殿神榻地衣東南隅磨傷,而殿司不報,推考。上趨出,遂還大內。諸臣隨詣明政殿階下。上住輦于月臺。上曰,禮房承旨,持入小識,更讀一遍,而編次人進前看之,宜矣。元仁孫讀訖,編次人趙明鼎進伏曰,揄揚聖德下,添入庶乎無憾四字,何如?上曰,好矣。明鼎曰,嗣王下,以克孝克弟善繼善述之意,轉圜成文,似宜矣。上曰,依此改之,宜矣。上還御涵仁亭東月廊。命禮房承旨入侍。左承旨元仁孫,假注書金夢華,記事官李東泰·嚴璘,以次進伏。上曰,小識更讀之。仁孫讀訖。以次退出。
上在昌慶宮。常參·經筵,以代理停。
未時,太白見於巳地。
臘享親臨大祭罷後,政院·玉堂·朝廷·二品以上·六曹堂上·宗親單子問安。答曰,罔極。
安允行達曰,大司憲沈星鎭,掌令李廷喆·鄭恒齡未肅拜,執義金元行,持平李鳳祥在外,徐有良呈辭,今日以監察茶時之意,敢達。令曰,知道。
元仁孫達曰,大提學尹鳳朝,特敎之下,一向違召,無意行公,事體誠極未安,卽爲牌招,察任,何如?令曰,特敎之下,其涉寒心,從重推考,卽爲牌招。
安允行達曰,新除授檢閱洪秀輔,自鄕上來云。卽爲牌招,入直,何如?令曰,依。
元仁孫啓曰,再明日望祭時,何承旨留院乎?敢稟。右副承旨留院事。出榻敎
上在昌慶宮。常參·經筵,以代理停。
藥房都提調臣金尙魯,提調臣李,副提調臣趙暾啓曰,節屆隆冬,伏未審此時,聖體調攝,若何?昨日徹曉將事,憊眩之候,寢膳之節,不瑕有加損乎?雖承下敎日入侍之命,而不得入診,已至旬餘,前劑入湯劑,亦盡於昨日,臣等不可不卽與諸御醫入侍,詳察聖候,議定繼進當否矣。王世子調候,何如?嬪宮氣候,亦何如?臣等不任區區憂慮,敢來問安,竝此仰稟。答曰,知道。一樣,而理中湯,尙有餘貼,三明日入侍,宜矣。
安允行達曰,大司憲沈星鎭,掌令李廷喆·鄭恒齡未肅拜,執義金元行,持平李鳳祥在外,徐有良呈辭,今日以監察茶時之意,敢達。令曰,知道。
親傳香罷後,政院·玉堂·藥房口傳問安。答曰,知道。
藥房口傳啓曰,東宮劑入湯劑,已盡於昨日,臣等卽與諸醫,入對診察,議定繼進當否爲宜,惶恐敢啓。傳曰,知道。
口傳再啓曰,臣等與醫官,入診于東宮,則諸症候一樣,而膈間氣疼之候,亦無所減。諸醫皆以爲,此是瘀血而尙未消散之致,加味芎夏湯,依前方五貼連爲進服爲宜云。此藥劑入之意,敢啓。傳曰,知道。
韓光會達曰,大提學尹鳳朝,特敎之下,日事違召,尙不出肅,事體極爲未安,卽爲牌招,何如?令曰,依。
元仁孫啓曰,今丁丑年秋冬等本院褒貶,當爲磨勘,而長官有故,不得爲之之意,敢啓。傳曰,知道。
傳于元仁孫曰,承旨持御製草入侍。
傳于元仁孫曰,俄者入侍承旨入侍。
傳于元仁孫曰,編次人入侍。
禮曹判書李益炡,持收議草,依下敎來待矣。傳于元仁孫曰,入侍。
傳于元仁孫曰,禮判來待。
傳于元仁孫曰,禮判來詣明政殿後。
禮曹判書李益炡,依下敎來待矣。傳于宋文載曰,入侍。
傳于元仁孫曰,編次人·禮房承旨入侍。
元仁孫,以禮曹意啓曰,今此仁宗大王室諡冊重刊時,監造郞廳,以三曹郞廳啓下事,臣益炡,親承聖敎矣。戶曹正郞李商輅,禮曹佐郞李益普,工曹正郞鄭一祥差下,使之察任,當日始役之意,敢啓。傳曰,知道。
十二月十四日巳時。上御涵仁亭。親傳香入侍時,行都承旨趙暾,左承旨元仁孫,右承旨韓光會,左副承旨李吉輔,右副承旨安允行,同副承旨宋文載,注書李鎭衡,假注書金夢華,記事官李東泰,記事官嚴璘,以次進伏。上親押以次傳香訖,下板位祗送。上曰,禮判不爲來待耶?使之詣閤。上曰,禮房承旨與編次人,同爲入侍。上移御崇文堂。左承旨元仁孫,編次人趙明鼎,假注書金夢華,記事官李東泰·嚴璘,以次進伏訖。上曰,傳香時,贊禮不爲入來耶?仁孫曰,無入來之事矣。上曰,贊禮,卽禮儀使也。不爲齋宿入來,非矣。自今爲始,使之齋宿,別省記而推考傳敎,承旨書之。上曰,祭報府,注書持入。臣夢華持入。上曰,承旨讀之。仁孫讀訖,上呼寫永寧殿五室春享大祭告由文。上曰,以或添或刪四字爲文,而意如何矣?明鼎曰,必欲包盡於一隻句,則似如是矣,而臣意,則以考諸典禮之意,提起宜矣。上曰,依此爲之,好矣。上曰,禮判,注書招入。臣夢華與兼禮曹判書李益炡進伏。上又呼寫祔廟時永寧殿告由文,宗廟告由文,十二室告由文,仁孫寫訖,上命讀一遍,上又呼寫朝祖時永寧殿告由文。明鼎曰,此則姑止之,何如?益炡曰,趙明鼎所陳,是矣。上曰,然則止之。益炡曰,諡冊奉安時告由,前期爲之乎?上曰,考前例行之,宜矣。上曰,問議傳敎,承旨書之。上曰,朝祖時永寧殿·宗廟竝行與否,當載補編,令禮官,卽爲問議于時原任大臣,齋殿稟定。上曰,德宗室稱國王,初疑,末乃覺悟之意,頃者已爲下敎,而于今思之,各室祝文,旣稱嗣王,惟於當室,只稱國王,非一體釐正之意。德宗室與元宗室,似無異同,而於章廟,則其時以禰廟追崇,或曰有間云,故予亦然矣。更思之,旣已追崇入廟,則與元宗室,豈有間焉,而成廟時追崇時,卽我仁廟之心也。卽一嗣字只漏當室,於心若何,而旣稱孝曾孫,孝字中旣有嗣意,復何持難於嗣字?一體釐正,予則曰然,以此更問于時原任大臣,齋殿稟定。上曰,如此而後,祝式均一矣。上曰,禮判得石乎?益炡曰,今方入刻矣。上曰今月內可以奉安諡冊乎?益炡曰,視役之遲速,而當擇日以入矣。上曰,何踰是歲?此月內擧行,宜矣。上曰,玉冊·諡冊傳敎,承旨書之。上曰,凡玉冊·諡冊文,稱議政,臨時議政,若或有故,則將若之何?今番上諡時,亦爲用心矣。孝陵諡冊親寫日,奉覽舊文,不稱議政,已有故例,若此則莫重諡冊·玉冊,其無臨時掣肘之端。此後一遵孝陵諡冊文爲之事,令儀曹定制奉行,載於補編。玉冊·竹冊中,稱遣臣者,亦倣此例,隨其時只稱爰命臣,使臣,勿書官職姓名事,一體定制。上曰,此不可只載補編,當入於御製編次。傳曰二字,以綸音書之。益炡曰,今此諡冊修改時,雖有勿設都監之命,而工匠料布,則依例以冬布戶米,取來以用之意,敢此仰達矣。上曰,依爲之。出擧條益炡曰,今番修改之役,雖與設都監有異,正當嚴沍,日字甚急,別工作,似當差出,與三曹郞廳,一體董役之意,敢此仰達矣。上曰,繕工監官員,則自當分差,依所達爲之。出擧條上曰,別看役,誰也?益炡曰,卞興瑞,許圭俱在外,無他可合者。臣與戶工判相議,欲以金喜成·卞太興兩人,使之看役矣。上曰,依爲之。諸臣以次退出。
丁丑十二月十四日未時。王世子坐寬毅閤。藥房入診時,提調李,副提調趙暾,記事官李鎭衡,編修官李星慶,記事官李時敏·嚴璘,醫官皮世麟·許礈·金德崙·金福齡·鄭允協,以次進伏訖。曰,患候,今則若何?令曰,一樣矣。曰,膈間牽疼之候,何如?令曰,少無差勝矣。曰,寢膳之節,何如?令曰,一樣矣。請診脈,令曰,唯。礈入診退伏曰,脈候左三部,虛大無力,右三部虛軟,湯劑,依前加減進服爲宜。令曰,只兩人入診,可也。德崙入診退伏曰,脈候左三部無力,右三部虛軟之中,胃脈不能宣通,掌心熱且燥,瘀血挾痰,不能消散。芎夏湯不可停止,繼進爲宜。曰,然則芎夏湯五貼,依前煎入,何如?令曰,唯。諸臣以次退出。
十二月十四日未時。上御涵仁亭東月廊。禮判入侍時,兼禮曹判書李益炡,同副承旨宋文載,假注書金夢華,記事官李東泰,記事官嚴璘,以次進伏訖。上曰,予思之,七月因山題主奠時,似未有讀祝文之事矣。益炡曰,招香僕問之,則可知矣。上曰,香僕,注書招入。臣夢華承命招入。上命禮判,問其時行奠事于香僕後,上曰,然則果行之矣。益炡曰,今日入侍時,有問議傳敎,故方依下敎收議,而今此傳敎,與初六日問議後傳敎,同意矣。上曰,成廟之繼睿宗,實德宗,有以啓之,繼繼承承,以逮于予。旣稱孝曾孫,則以國王稱之,誠非均正祝式之意也。始則疑之,今乃覺之,故判書尹淳嘗曰,稱以國王,有同郊祀祝文,其言是也。益炡曰,今番諡冊奉安欌,當爲新造,一依寶冊所盛欌爲之,而室內奉安處所及寶欌見樣,臣等不可不一番奉審後,擧行矣。上曰,依所陳,奉審見樣,可也。禮判先退。文載曰,自上有禮判推考後齋宿別省記之敎,而禮判,自有齋宿省記之事,請以晩時入來之意,推考,何如?上曰,何必推考?還收,可也。上曰,祝式前後草,注書持入。臣夢華持入。上曰,承旨讀之。讀訖,上曰,編次人留門後,卽爲入來事。出榻敎諸臣以次退出。
十二月十四日二更一點。上御崇文堂。編次人入侍時,左承旨元仁孫,編次人趙明鼎,假注書金夢華,記事官嚴璘,記事官洪秀輔,以次進伏訖。上曰,御製,盡已編次乎?明鼎曰,然矣。上曰,以望祭日記懷爲題,而承旨書之。仁孫寫訖,上曰,承旨讀之。編次人參看,宜矣。明鼎曰,自上動稱,體我慈聖,而聖懷疚傷,至於如此,恐致傷損,非所以體慈聖之遺意也。上曰,雖欲寬心,不可得也。予之說盡情曲,未有如今日之所呼寫也。明鼎曰,意甚懇篤,詞亦悲切矣。上曰,記懷草,更爲謄出,宜矣。上曰,禮判持收議草,使之來待于齋殿,可也。諸臣退待閤外。上出自賓陽門,遂詣齋殿。兼禮曹判書李益炡,左承旨元仁孫,假注書金夢華,記事官嚴璘·洪秀輔,以次進伏。上曰,收議草,禮判持來乎?益炡捧入,上曰,承旨讀之。讀訖,上曰,承旨書之。上曰,諸大臣之議,大略與予意同,而廟見禮,旣無古禮,而壬午年,特命行之。殿·廟皆行朝祖,不爲則已,旣行之後,豈只行于廟乎?一體爲之,而依廟見禮,先行于廟,後行于殿事,載於補編。上曰,諸大臣獻議旣同,德宗室,一體稱孝曾孫嗣王,釐正祝式。上曰,記懷草,使玉堂書吏,從速謄出之意,注書分付,宜矣。益炡曰,宗廟倚子見樣,臣持來矣。上覽訖曰,樣甚大矣。益炡曰,元廟室則無冊欌矣。上曰,元廟追崇時,何以無諡冊耶?列聖誌狀,注書持入。臣夢華承命捧入。上命承旨,讀仁敬王后諡冊文。讀訖,上曰,承旨書之。上曰,列聖誌狀,其宜添修,令芸閣擧行。校書館提調句管堂上侍從中,差校正官一人,眼同看檢,只進上三件,進獻一件,五處史庫各一件,而紬衣事,分付。仁孫曰,元廟玉冊·諡冊文,俱載於誌狀中矣。上曰,讀之。讀訖,諸臣以次退出。
上在昌慶宮。常參·經筵,以代理停。
未時,太白見於巳地。
孝昭殿望祭罷後,政院·玉堂·朝廷二品以上·六曹堂上·宗親單子問安。答曰,罔極。大殿,藥房口傳問安。答曰,罔極。世子宮·嬪宮,政院·玉堂·藥房·朝廷二品以上·六曹堂上·宗親口傳問安。答曰,罔極。
宋文載達曰,大司憲沈星鎭,掌令李廷喆,鄭恒齡未肅拜,執義金元行,持平李鳳祥在外,徐有良呈辭,今日以監察茶時之意,敢達。令曰,知道。
又達曰,備邊司郞廳來言,今日賓廳坐起日次,而上前開拆相値,頉稟。令曰,知道。
趙暾達曰,今日賓廳坐起日次,旣已頉稟,所當持公事入對,而上前開拆相値,頉稟。令曰,知道。
宋文載,以都摠府意啓曰,今日入直內三廳武兼禁軍及軍兵等,當爲中日習射,而上前開拆相値,不得爲之之意,敢啓。傳曰,知道。
元仁孫達曰,大提學尹鳳朝,連日違召,無意承膺,事體未安,卽爲牌招,何如?令曰,依。
傳于宋文載曰,左承旨·編次人,來待于徽寧殿前。
安允行達曰,左承旨來待事,命下矣。左承旨元仁孫,纔已出去,所當牌招,而拘於廳規,不得請牌,何以爲之?敢稟。令曰,牌招。
傳于宋文載曰,金尙宮家旌門云,而尙不印入,何也?知入。
安允行,以賑恤廳意啓曰,中部官員領來路上流丐四十七名,依傳敎饋粥,而他部流丐十名及各部最幼穉無依者,方自本廳,逢授於各其洞內。給糧接濟之類二十二名,亦皆聞風而來,故一體饋送之意,敢啓。傳曰,知道。
十二月十五日四更一點。上詣孝昭殿。親祭入侍時,行都承旨趙暾,左承旨元仁孫,右承旨韓光會,左副承旨李吉輔,同副承旨宋文載,注書李鎭衡,假注書金夢華,記事官嚴璘,記事官洪秀輔以次侍立。上行初獻禮,降復板位立。右議政申晩進前曰,寒夜將事,聖體必多傷損,茶飮,請進御矣。上曰,祭罷後,當進御矣。禮畢,上詣望燎位,呼寫傳敎曰,納主時,都薛里中官,令茶房中官奉燭,事異常例,亦涉偃便。當該都薛里·奉燭中官,一倂從重推考。上趨出。上曰,禮房承旨,持所謄記懷草來待宜矣。上還御涵仁亭東月廊。左承旨元仁孫,假注書金夢華,記事官嚴璘·洪秀輔以次進伏訖。上曰,所謄記懷草,承旨讀之,上曰,御製編次中載入之意,分付,宜矣。上曰,承旨書之。上曰,諡冊二十八日朝前內,入自弘化門,陪往至永寧殿南門外,由正門當室奉安告由,其日曉頭設行事,分付儀曹。諸臣以次退出。上復命入侍,承史進伏。上曰,記懷草,更讀之。上曰,下段當足餘意矣。呼寫數行,寫訖。上復命讀之。上曰,日寒如此,門內軍之襦衣與否,使當該郞廳及今巡視,門外軍則待開門,巡審之意,分付,宜矣。上曰,種樓街上乞人可哀,設粥以饋之意,亦爲分付,可也。上曰,明日備局日次入侍,依例爲之事。出榻敎諸臣以次退出。
十二月十五日未時。上御徽寧殿。編次人入侍時,左承旨元仁孫,編次人趙明鼎,假注書金夢華,記事官嚴璘,記事官洪秀輔以次進伏訖。上曰,昨夜記懷,承旨讀之。上略加點化曰,予之鋪述苦懷,始盡於此矣。明鼎曰,然矣。上曰,五室春享祭文,祔謁祭文,宗廟祭文,編次人讀之。明鼎讀訖,上曰,吾事畢矣。補編中,旣載朝祖儀,又定太廟祝式,今而後無憾矣。上曰,玉冊·諡冊釐正綸音,復讀之。明鼎讀訖,上曰,補編中,卽爲載之,宜矣。上曰,軍人,果爲襦衣云耶?仁孫曰,使郞廳巡審,則門內外軍,盡爲襦衣云矣。諸臣以次退出。
上在昌慶宮。常參·經筵,以代理停。
下直,海州牧使李匡會。
元仁孫達曰,大司憲沈星鎭,掌令李廷喆·鄭恒齡,持平徐有良牌不進,李鳳祥,執義金元行在外,今日以監察茶時之意,敢達。令曰,知道。
元仁孫啓曰,卽伏見今丁丑年秋冬等褒貶啓本,則平安監司閔百祥,守令無一人居下,京畿水使徐志修,黃海水使許瑬,忠淸兵使申思彦,慶尙左水使具侃,邊將無一人居下。慶尙監司趙雲逵啓本中,巨濟府使金復元貶目,致勤點下,全羅左水使金鍾萬啓本中,蛇渡僉使高廷燁,會寧浦萬戶劉昌徵,只書題目,不書等第,殊無嚴明殿最之意,推考警責。統制使吳㷜,全羅右水使李命峻,雖日限未滿,不爲頉啓,一體推考,何如?傳曰,允。
宋文載達曰,憲府連日監察茶時,諫院許久闕達,俱涉未安。兩司除在外·服制外,未肅拜不爲行公人員,竝卽牌招,何如?令曰,依。
元仁孫達曰,大提學尹鳳朝,連違召命,尙不出肅,事體誠極未安,卽爲牌招,何如?令曰,依。
備邊司郞廳來言,大臣·備局堂上,依下敎來待矣。傳于宋文載曰,來待于明政殿後。
傳于元仁孫曰,備局入侍,編次人,同爲入侍。
傳于宋文載曰,儒臣同爲入侍。
元仁孫,以議政府司錄,以左右相意啓曰,今丁丑秋冬等褒貶,當爲等第,而領議政臣李天輔,方在引入未出仕中,限內不得磨勘之意,敢啓。傳曰,知道。
宋文載,以中樞府意啓曰,本部郞廳及醫員·錄事等,今丁丑年秋冬等褒貶,當爲磨勘,而領府事臣金在魯等,俱有病故,限內不得爲之之意,敢啓。傳曰,知道。
元仁孫,以忠勳府意啓曰,今丁丑年秋冬等褒貶,當爲磨勘,而本府有司堂上豐恩君臣趙載浩,有身病,限內不得爲之之意,敢啓。傳曰,知道。
又以敦寧府意啓曰,府郞廳等,今秋冬等褒貶,當爲磨勘,而首堂上有故,限內不得爲之之意,敢啓。傳曰,知道。
又以宣惠廳郞廳,以都提調·左議政·右議政意啓曰,本廳郞廳及均役廳郞廳,今丁丑年秋冬等褒貶,當爲等第,而都提調領議政臣李天輔,方在引入未出仕中,限內不得磨勘之意,敢啓。傳曰,知道。
宋文載,以訓鍊都監從事官,以都提調意啓曰,本都監從事官禁松參軍及諸將官等,今丁丑年秋冬等褒貶,當爲等第,而臣天輔有身病,限內不得磨勘之意,敢啓。傳曰,知道。
又以禁衛營從事官,以都提調意啓曰,本營從事官及諸將官,今秋冬等褒貶,當爲等第,而臣拓基身病方劇,限內不得磨勘之意,敢啓。傳曰,知道。
又以御營廳意啓曰,本廳從事官及諸將校,今丁丑年秋冬等褒貶,當爲等第,而都提調臣金在魯身病,限內不得磨勘之意,敢啓。傳曰,知道。
元仁孫,以吏曹言啓曰,令丁丑年秋冬等褒貶,當爲等第,而堂上有故,限內不得磨勘之意,敢啓。傳曰,知道。
又以戶曹言啓曰,本曹郞廳及所屬各司官員,今丁丑秋冬等褒貶,依前例磨勘以入,而司䆃寺·內贍寺·內資寺·軍資監·濟用監·長興庫·平市署,今丁丑秋冬等褒貶,因各其司都提調·提調有故,不得磨勘。至於司䆃寺·內贍寺·司宰監·濟用監·長興庫·司圃署五部,去丙子春夏等褒貶,亦因各其司提調·漢城府堂上有故,未及磨勘。丙子秋冬等,丁丑春夏等,本曹郞廳及所屬各司褒貶,本曹堂上有故,竝不得限內磨勘矣。今則其時官員,旣多遷轉,有難考績,依前例蕩滌,何如?傳曰,允。
又以戶曹言啓曰,本曹所屬各司,今丁丑秋冬等褒貶,磨勘之際,義盈庫啓本中,二字誤書,擦改之意,敢啓。傳曰,知道。
又以禮曹言啓曰,本曹今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
又以兵曹言啓曰,本曹今丁丑年秋冬等褒貶,判書臣鄭翬良,方有身病,限內不得磨勘之意,敢啓。傳曰,知道。
又以刑曹言啓曰,曹屬掌隷院·郞廳等,今丁丑秋冬等褒貶等第,當爲磨勘以入,而判決事洪重孝病不進,不得同爲磨勘之意,敢啓。傳曰,知道。
又以工曹言啓曰,本曹郞官,今丁丑秋冬等褒貶,磨勘以入,而去丙子秋冬等,丁丑春夏等及屬司繕工監·尙衣院·造紙署·掌苑署·瓦署·典涓司,去丙子春夏秋冬等,丁丑春夏等褒貶,旣不得行於限內。且其時官員,亦多有遷轉者,依例蕩滌,而繕工監·尙衣院·造紙署·掌苑署·瓦署·典涓司,今丁丑秋冬等褒貶,因其各該司提調之有故,不得磨勘之意,敢啓。傳曰,知道。
又以儀賓府言啓曰,本府郞廳,今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
又以宗親府郞廳,以有司堂上意啓曰,本府郞廳,今秋冬等褒貶等第,當爲磨勘,而堂上有故,限內不得爲之之意,敢啓。傳曰,知道。
宋文載,以都摠府言啓曰,本府郞廳及部將等,今丁丑年秋冬等褒貶,當爲磨勘,而都摠管南原君有故,限內不得爲之之意,敢啓。傳曰,知道。
又以御營廳言啓曰,因禮曹草記,英陵·寧陵陵內捉虎事,本廳將校率領砲手出往矣。連接將校手本,則虎三頭捉得後,更無蹤跡云。如此凍寒,許多軍兵,累日露處,亦甚可慮。今姑撤還之意,敢啓。傳曰,知道。
元仁孫,以漢城府言啓曰,本府郞廳及五部官員等褒貶,去丙子年春夏秋冬等,連因堂上有故,限內不得磨勘之意,曾已頉啓矣。其時官員,已多遷轉,有難考績,依近例一倂蕩滌,而其中戶曹所磨勘五部官員褒貶,亦一體蕩滌之意,分付戶曹,何如?傳曰,允。
宋文載,以摠戎廳言啓曰,本廳所屬京外將官等,今丁丑秋冬等褒貶等第,當爲磨勘啓聞,而新除授摠戎使臣鄭汝稷,前職平安兵使交龜後,姑未上來,且無兼察時擧行之例,故限內不得磨勘之意,敢啓。傳曰,知道。
又以義禁府意達曰,晉州牧使李德海,漆原縣監韓命仁,固城前縣令閔源,密陽府使李昌元等,拿問處之事,徽旨達下矣。韓命仁·李昌元·李德海等,今方待令於本府,卽爲拿囚,閔源,下去京畿通津地本家云。依例發遣府書吏,何如?令曰,依。
又以左邊捕盜廳意達曰,刑曹粘連申目據,石串里豆毛浦兩僧房明火賊李貴贊等,還囚本廳,更加推覈矣。其中賊人李貴贊,重得傷寒,連加各別救療,終不得差,本月十二日寅時量,因病物故,令漢城府依例檢屍之意,敢達。令曰,知道。
令摠戎使鄭汝稷書曰,西門撤鑰,政須登壇之才,北府分符,爰降摠轄之命。玆宣敷心之諭,庸表注意之衷。念我朝摠戎之重權,卽往代後軍之遺制,都統京畿三鎭,作諸營之輔車,兼管北漢一城,備宸居之環衛,保障設險形,制控臨津之門,蒐乘詰戎約,束揭練臺之額。甲兵錢穀,孰非衣袽之防,纛鉞旌旗,素稱鈐轄之重。惟其責任之甚鉅,所以簡選之尤難。儲將於藩闑之間,非無班資之相近,摠師於京轂之下,誰是威望之最隆。惟卿風儀軒頎,性度沈毅。始在張元帥幕府,早得國器之譽,克嗣故統制家風,咸稱將門之出。寬以容而剛以斷,規範整修,官愈高而志愈恭,操守貞確,歷七邑而治效俱著,按六閫而威名益彰。績登繡褒,異寵累侈於錫馬,名播毳幕,殊俗亦稱其得人。嚴僕射之鎭西川,久致雪山之重,韓節度之朝北闕,宜典龍武之軍,故當周宮之聽鼙,乃有漢相之推轂。聖心先定曰,汝眞將軍才,廟謨僉同,復見諸大夫可,爰命虎臣之矯矯,俾總貔旅之桓桓。玆授卿以京畿三鎭兵馬節度使·摠戎使。卿其克殫壯猷,毋負聖揀,用二望而示愼簡之意,旣近例之所無,視兩局而均體統之權,寔隆寄之斯在。蓋其御衆之道,莫如明號令而愼賞罰。至於經遠之圖,亦在峙餱糧而修矛戟,欽欽若對敵,其無曰百年昇平,恂恂如不言,自可致三軍畏服。於戲,壁壘增彩,國有賴於干城,劍亭觀兵,躬作師於靺鞈,卿其勉勉無替,余知恢恢有餘,故玆令示,想宜知悉。
大司成尹東度書曰,伏以日月迅邁,徽寧殿練事已過,臣民哀隕,益復罔極。伏惟睿孝出天,號慕何堪?臣於日前,伏奉大朝傳敎,猥蒙加資之典,臣誠駭惶恧縮,不知攸措。嗚呼,轉眄之頃,禮制順變。凡在執事之列者,倍增靡逮之思,而顧以此時夤緣竊寵,已不勝其萬萬悲愧。況臣副急陞實,片時充任,初無寸效之可言者哉?貳卿之秩,自是命德之選,朝家晉擢,尤宜愼惜,而乃以如臣駑拙,百無一善者,苟然擧授,曾不留難。臣雖欲饕榮忘分,因仍占據,獨不畏䙝名器,啓僥倖之罪乎?反復循省,終有不敢冒受者,而連値淸齋,引日泯伏,今始露章自列於貳極之下。伏乞睿照,俯諒微懇,亟稟大朝,收還新資,使爵賞無濫,私分獲安,千萬幸甚。答曰,覽書具悉。日月迅邁,練事奄過,一倍罔極。今玆陞資,式遵舊例,卿其勿辭察職。
副校理尹東昇書曰,伏以日月不居,徽寧殿練事奄過,仰惟邸下孝思罔極,攀號莫逮,曷勝哀痛?伏況睿體違和,久未復常,寒夜將事之餘,諸節不瑕有損,竊不任犬馬憂慮之忱。念臣庸駑忝備經幄,曾未有絲髮補裨,仰酬洪造,又何敢瀆列情私,妄徼恩澤,以重僭猥之罪,而顧抱切急之懇,幸際孝理之世,不容自隱,輒敢冒萬死陳暴焉。臣賦命窮酷,獲罪神天,生甫朞月,臣父見背,臣母鞠臣,備經百艱,躬績哺飢,手撻課書,蓋知有臣而不知有己,恒以涕淚爲日者,幾十餘年,而後臣始免於水火,而粗爲人矣。幸今蒙被聖渥,待罪近列,歷玷淸華,榮極一身,而母老在堂,獨不得誤以君恩。臣又不才儱侗,全不省家事,貧窶日甚,薪水莫給。顧以四十男子之身,不能養一母,而臣身衣食,反仰於母。嗟乎,人孰無母,未有如臣母之劬勞者,而人孰無子,亦未有如臣之無狀者也。今則母年,已踰七十,衰癃已甚,因臣殃咎,重貽切憾,老懷過疚,一倍澌鑠,凜凜有朝暮之虞,而甘旨之供,藥餌之補,臣顧無以措意,則食淡臥冷,乃堪少年之所不堪,間念古人負薪耕田,以養其親者,未嘗不怛然內傷,痛愧交中。若使臣徒懷惶畏,不及今自陳,幸得如斗之邑,以圖一日之養,而夕暉不待,遽抱無涯之恨,則臣之不孝之罪,固無足道,而其卒害名敎,亦不其萬一或累於大小朝錫類之化乎?衷情所迫,冒昧干籲。伏惟睿慈,鑑臣至懇,幸加哀憐,特推老老之仁,許畀臣一邑,使得將母便養,粗伸烏鳥之私,則臣雖卽日就盡,無復遺憾,而隕結之報,唯當九死爲期而已。答曰,覽書具悉。日月迅邁,練事奄過,一倍罔極。書辭,令該曹,考例稟處。
弼善李星慶書曰,伏以日月迅邁,徽寧殿練事倏過,冬序垂盡,歲籥將改,仰惟邸下,孝思出天,攀慕靡逮,撫時痛隕,當復如何?將事於違豫之中,添損於觸寒之餘,以致天和尙諐,湯劑遲效,下懷如灼,伏不勝憂慮之至。臣於見職,得之於政格之外,則義不容冒據,而陳章承批之後,怵迫嚴召,終至黽勉出肅,致使選曹古例,緣臣而墜失,臣之罪也。長銓自劾之書出,益增臣難冒之端,而旣忝宮僚,連値診筵,焦遑度日,瀆撓是懼,淟涊盤礴,若固有之,致使廉愧大防,緣臣而壞損,臣之罪也。然此在臣,猶屬薄過細愆,而若夫辜恩尸素,宜被大譴何,則有在焉。輔導之有其職,而臣不能自效,調護之有其責,而臣不能自盡,此無他,蓋其無學術坐之也。無學術而已,則人或見恕,以不才而無學術而冒當之爲罪,則臣無以自解。罪至於此,萬戮猶輕,惟當引義陳懇,早蒙鐫解,粗安私分,或逭重誅,而眷係遲徊,歷旬月而不敢發。忽於此際,得接鄕信,則臣之七十老母,自五六日來,猝得毒感,寒熱交攻,尙未和解,痰火宿症,又從而闖發挾肆,食飮全廢,喘急煩憊,諸般症形,俱係危篤,急伻踵至,促臣歸視。臣得聞此報,神魂飛越,五內煎迫,雖欲一刻按住,而不可得也,玆不得不冒萬死瀝血留章,徑尋鄕路。伏乞离明,俯諒臣至情之難抑,亟賜鐫遞,以便救護,仍治臣前後辜犯,以肅朝綱,不勝幸甚。答曰,覽書具悉。日月迅邁,練事奄過,一倍罔極。爾其勿辭,往護母病。
〈丁丑〉十二月十六日辰時。上御居廬廳。大臣·備局堂上·編次人·儒臣,同爲引見入侍時,左議政金尙魯,右議政申晩,兼禮曹判書李益炡,行司直金聖應,行司直李昌誼,行司直洪鳳漢,行司直洪啓禧,戶曹判書李宗白,行司直金漢喆,刑曹判書申晦,行司直李益輔,行司直曺命采,行司直具善復,行司直金善行,吏曹參判金致仁,編次人具允明,副校理尹東昇,校理尹得養,同副承旨宋文載,假注書金夢華,記事官嚴璘,記事官洪秀輔,以次進伏訖。尙魯曰,日寒如此,聖體調攝,若何?上曰,一樣矣。尙魯曰,痰結之候,何如?上曰,似減矣。尙魯曰,寢睡·水刺之節,何如?上曰,寢膳亦一樣矣。尙魯曰,湯劑連爲進御乎?上曰,薑茶則不便,蔘橘理中湯,亦無見效矣。尙魯曰,不可以無效而止,連爲進服,則必有效矣。勿爲間斷,臣之願也。晩曰,八味元服之,則得力多矣。尙魯曰,王世子調候,若何?上曰,一樣矣。上曰,仁廟八朔臨御,深仁厚澤,浹洽於深山窮谷之中,予則卅載爲君,無一攸爲,至於今日,乃能修擧仁廟諡冊,事若有待而一倍此心矣。上曰,校書提調進前。啓禧進伏。上曰,今此添刊時,校正之役,似難矣。啓禧曰,列聖誌狀添修事,命下矣。宜自肅廟誌狀,始爲追編,而溫陵復位時文字及仁廟遷陵誌文,孝廟追上冊文,各陵表石,皆當添入,而只有添修之命,當印追補文字乎?竝與舊本而合印乎?敢稟。上曰,竝印,可也。出擧條啓禧曰,宗廟所藏謄錄中,多有可以參考者,使校正官,奉來後準,己未溫陵追崇時事實,不可不取考政院日記,敢稟。上曰,依爲之。出擧條啓禧曰,校正官,以堂下侍從中一人,差出事,命下,而校役浩大,以一人似難及期董役,敢此仰達矣。上曰,二人啓下,可也。啓禧曰,校正官,以校理洪梓,副校理尹東昇,差下,何如?上曰,依爲之。啓禧曰,列聖誌狀舊本凡例,及己亥添修時凡例,各六七條矣。今番添修時,亦當有凡例,依舊例追錄之意,敢達。上曰,依爲之。啓禧曰,原書大王·王妃碑·狀·敎·冊,每一代作一卷矣。今亦當依此爲之,而第二十卷肅廟朝誌·狀等文字最多,難作一卷。綱目,有一卷分上下之例矣。依舊例雖作一卷,而分爲上下編,何如?尙魯曰,別作一卷,亦無妨矣。上曰,通作一卷,而分爲上下編,可也。上曰,髢髻改制之議,發之已久,而至今持難者,意有在焉。予中夜思之,怳然始覺,後髻之制,實爲便好矣。尙魯曰,後髻而用簇頭里,自是古制,人家或行之,老婦女猶及見之。聖敎及此,臣誠仰贊之不暇矣。晩曰,左相仰贊二字,好矣。上曰,此乃宮制也。我國插羽,君臣同然。今此髻樣,則宜有貴賤之別,以中庶爲限,何如?尙魯曰,如是區別,誠好矣。上曰,加髢之禁久矣,而其弊不止,此則可以行之乎?尙魯曰,此制便好,非如前日禁文緞之比矣。晩曰,髢爲助侈之弊,更之則誠便矣。上曰,髢有百金之費乎?尙魯曰,然矣。晩曰,其費不但止於百金矣。上曰,用簇頭里乎?雙角髻乎?三角巾乎?尙魯曰,簇頭里,似勝矣。上曰,花冠,首飾也,而非常時之所可着矣。晩曰,然矣。上曰,一國之願,同然乎?尙魯曰,髢髻之弊,人皆爲悶,今此更制,孰不願之?上曰,猝然變制,所見必怪矣。啓禧曰,行之一二月,則慣於眼目,人莫之怪矣。允明曰,臣於己巳年,以髢髻綠袍事,有所章奏,其時收議,而不能行矣。上曰,以編次人所奏,又得綠袍一款,此則載於五禮儀,亦宜一體行之矣。尙魯曰,綠袍之制,亦好矣。晩曰,一體更制,誠便矣。上曰,紅袍始於何時?尙魯曰,似是壬辰後有之矣。上曰,諸臣之意,何如?益炡曰,髻樣之爲便,臣已達之。今此綠袍,乃古典也,行之無疑矣。聖應曰,臣意亦以爲好矣。昌誼曰,聖敎及此,誠一國之幸願也。鳳漢曰,一則復古典,一則禁侈風,二者俱便矣。啓禧曰,後髻之制,臣旣曰便好,綠袍事,一依大典,以靑綠袍行之,宜矣。宗白曰,二者甚便。至於冠袍,則臣曾有木紅之請,如是則無弊矣。漢喆曰,二者更制,人孰不願?晦曰,髢髻冠帶,其弊轉甚,更之,則誠好矣。益輔曰,此誠修明舊典禁抑侈風之道也。命采曰,臣意亦然矣。善復曰,今此改制,斷自聖心,諸臣亦以爲好,臣何有他議?善行曰,大臣仰贊之言,臣亦云然矣。致仁曰,二者之制,實合變通之宜矣。東昇曰,二者之議,蓋久矣,而靑綠袍事,臣與判義禁之意,同矣。得養曰,今此更制,臣亦以爲便好矣,文載曰,兩制俱便,一國所願。臣亦與諸臣之意,同然矣。上曰,翰注亦奏之。臣夢華曰,如是,則近自畿甸,至於遐方,咸仰聖人之作爲矣。璘曰,髢髻事,曾已達之,綠袍事,亦合便好矣。秀輔曰,二者俱合變更,聖敎及此,臣亦仰贊矣。上笑曰,秉筆,皆贊揚矣。上曰,紅袍·髢髻更制綸音,承旨書之。上曰,噫,惟我仁宗大王,八朔臨御,深仁厚澤,浹于民髓。而吁嗟,否德,卅載承統,無一實政,今番親寫諡冊,悚然恧然。噫,昔先正文正公趙光祖,一爲都憲,能使男女異路,蓋復舊典抑奢侈正名分。人君當然之事,嗣服以後,於此三者,次第修擧,而至於堂下綠袍之制,婦人髢髻之樣,人皆曰其宜釐正,而尙未果焉。噫,武帝,漢之英主,能行文帝未遑之事,先儒稱之,況修明舊典,釐正異制乎?堂下紅袍,則卽壬辰後新創者,而華人至有君臣同服之譏,況近世則流俗,以鮮紅爲務,糜費夥然,此乃尙侈之一端。至於髢髻,則古人亦有好高髻之譏,而我國則闕中,已無此制,而習俗轉相侈靡,一髻之費,過于漢文所謂中人十家之産,此乃侈風之甚者。且其髻,亦非高髻之樣,卽麗末陋風。噫,海東卽禮義之邦,華人所稱小中華,而公卿大夫之命婦,有識禮家之婦女,互尙陋習,此非宮中之好高髻,卽國中之好高髻也。今不釐正,更待何時?其曰可更,僉議同然。向年策士,亦示予意,而尙今持難,卽予也。廓然思之,前日則命婦入闕也,皆從宮樣,至於宗戚之家,大小邦禮亦然。今則混爲一套,昔之從宮樣者,擧皆髢髻,其樣之侈大,日益甚焉,以至於加髻而極矣。故頃者申飭加髻,而反爲婦人難堪之弊,終無減髻之效,此正不能端本而然也。自今堂下官靑綠袍,一遵經國大典,而戎服則舊典旣無,仍從續典。髢髻,則禮服首飾外,後髻用釵,頭上所着,一從宮樣,其於常賤人,仍前髢髻。王曾孫及凡禮服首飾外,禁其龍鳳之釵,勿論命婦·士庶,旣笄之後,亦禮服首飾外,頭上所着,竝禁金珠,以示予復舊典抑奢侈正名分之意。晩曰,今此新樣,自來歲首爲始乎?上曰,頒令之後,人自行之,不必以時月爲限矣。晩曰,內外命婦,似有表別之道矣。上曰,大體更改而已,此則非急務矣。上曰,且有一事可行者,開川是也。尙魯曰,此又不得不爲之者矣。允明曰,玉冊·諡冊釐正文中,十二室上,似宜有第字,敢達。上曰,依爲之。上曰,道臣除眷率後,所得幾何?啓禧曰,三百五十餘石矣。上曰,承旨書之。上曰,凡事復舊典,除巨弊,其難更之,而巡察使在於一府,卽非古例,若復古例,則宜先于此,而不此之爲,只禁眷率,以此之故,擇人之際,其涉難便。頃者下敎中,此一款刪去,吏曹單子中,只令付標。上曰,如此而後,無親年拘礙之事矣。尙魯曰,然矣。晩曰,守禦使一款,亦有合商量者矣。上曰,予之所苦心者,政此也。尙魯曰,本以五營之制置守禦,而今乃置之於外,有數遞之弊,故戎政無以專管矣。上曰,守禦使,何以用南漢之物也?晩曰,別開一營門,而所用甚多,故不得不然矣。上曰,諸臣試議之。尙魯曰,守禦使之於廣州,自不相屬,而置在南漢山城,凡百令出多門,故民不堪其弊。且擇經歷,不如府尹之愼簡,故民不得蒙其利矣。晩曰,守禦使,非鎭撫使·管理使之比,而置在南漢,數數遞易,故其弊不勝夥然矣,益炡曰,南漢之弊,誠如大臣之所奏矣。聖應曰,以今觀之,其弊有同逆旅,不如曩時之置府尹矣。昌誼曰,守禦使句管戎政,而民事則不爲留心矣。啓禧曰,臣待罪時,已知其弊,不但民不堪苦,戎政亦不立矣。宗白曰,曾經守臣之言,是矣。鳳漢曰,所謂軍官,漫不知何事,如是而豈有絲毫之益乎?漢喆曰,其弊如此,合有變通矣。晦曰,數遞之弊,臣實悶之矣。益輔曰,戎政·民事,實非細憂矣。命采曰,自守禦廳之移置,廣州之受弊,果以數遞而然矣。善復曰,守禦使雖在南漢,而民事則一委經歷,故廣州之民,受弊而已,無蒙利之事矣。善行曰,爲今之計,守禦廳復舊,則庶可無弊矣。致仁曰,臣與諸臣之意,同矣。東昇曰,聞民情,則不如府尹時,蓋令出多門,民不堪苦,且數遞之故,戎政亦不克詰矣。得養曰,臣曾於暗行之路,亦聞其弊矣。上曰,此非造次間所可議處也。上曰,關西·湖南殿最,注書持入。臣夢華承命捧入。上曰,承旨讀之。至德川郡守鄭克濟,上曰,帷薄之意,予果疑之矣。尙魯曰,戒忽帷薄,所關非細,不可以揜置不問矣。上曰,以下等施之,何如?尙魯曰,帷薄之事,雖不可知,而似不可以下等而止矣。晩曰,鄭克濟,爲先拿處,當該道臣,推考,宜矣。至羅州牧使鄭志翼,上曰,可見其到處善治矣。至礪山郡守鄭來觀,上曰,此則可爲無據矣。至益山郡守南泰普,上曰,此人雖貌寢,爲政則善矣。至珍島郡守朴思儉,上曰,孜孜爲治,可謂善矣。至樂安郡守金養心,上曰,予見其人,不意其戢猾至此也。至珍山郡守吳載維,上曰,此人柔善,謂之刑或過中者,何事也?至龍潭縣令李晶煥,上曰,災何得無之意,予不知之矣。尙魯曰,題目,果未瑩矣。至玉果縣監沈一鎭,上曰,殘民受惠,此亦善治之目矣。至茂長縣監洪允中,上曰,此貶目,與鄭來觀同,甚無謂矣。至務安郡守李恒祚,上曰,官犯朝禁,何事也?尙魯曰,必是私釀矣。上曰,在於綸音之後乎?尙魯曰,以本道狀聞觀之,似在新令之後矣。至求禮縣監洪大仁,上曰,自奉天褒,予不知其何事矣。晩曰,此人經訓郞,或於其時,得蒙天褒乎?讀訖,上曰,承旨書之。上曰,有則曰有,無則曰無,末世之謗,何足信哉?以此居中,適中民習,若有災獨漏,宜示警飭,而莫重殿最,謗所以生四字,非所以鎭囂習之意,道臣洪麟漢,推考。上曰,關西殿最中,德川郡守鄭克濟題目中,有戒忽帷薄四字,旣曰帷薄之誚,則可取與否,非所可論。戒忽二字,尤爲太泛,無乃道臣不爲深解其意而然耶?不可中考而止,鄭克濟,令該府處之,道臣,推考。亦不可處人暗昧,事實,其令啓聞,啓聞上來後,承旨登對以奏。上曰,去夜殿最中,務安縣監李恒祚題目,有官犯朝禁四字,意或酒禁。今日下問,果有道臣狀聞,而日字在於綸音之後,此有倍於鄭東明,不可尋常處之。令該府嚴問口招後,登對以奏,亦令道臣,嚴査啓聞。上曰,備局文書,其進之。尙魯曰,此江原監司沈鏽狀啓也。以爲三鎭勸別武士,春秋都試,各取居首一人直赴之規,卽令革罷,每年一次試取,而三鎭各取優等一人,特許直赴事,請令廟堂,稟處矣。從前本道武士情願,雖若此,而科制變通,不可輕議直赴,添數亦難開路,狀辭置之,何如?上曰,勿施,可也。出擧條尙魯曰,此北兵使孫鎭民狀啓也。以革罷之甫老知堡土卒及軍器·軍糧,合屬於附近吾村堡,二處烽燧革罷,漂失軍餉蕩滌事,令廟堂稟處爲請,而監司李命坤,亦以此狀請矣。甫老知旣已革罷,則土卒·軍器·軍糧之從附近殘堡,竝爲合屬,誠甚便當。兩處烽燧,本堡罷後,無他照應之處,則其所革罷,事勢當然。漂失餉穀,亦宜蕩滌,竝令依狀請施行,何如?上曰,依爲之。出擧條尙魯曰,此東萊府使趙曮狀達,而事關邊禁,不可循例回達,故敢此仰達矣。狀辭以爲,京居司空墰,憑藉年前逢授之軍門蔘,敢以私蔘爲混同買賣之計,今年正月,潛爲下送於大丘洪禹鼎。禹鼎,則符同倭譯鄭守諴,屢度密通於司空墰,持來數多禁物,中路潛授。自本府,執捉平問之下,其締結商譯,作爲潛商窩主之狀,箇箇承款,竝施以絶島定配。鄭守諴,身爲譯官,締結禹鼎,邊上禁物,潛自藏置於被執未開之前者,情狀痛駭,參酌定配事,請令廟堂,稟處矣。今此兩罪人,旣經本府,按査罪狀,若是狼藉,守臣,至以潛商窩主,論斷狀聞,則如許奸猾之徒,不可不嚴加懲勵。司空墰·洪禹鼎,依狀請,竝島配,鄭守諴,身爲出使譯官,締結符同潛藏禁物之狀,萬萬絶痛,亦不可尋常處之,則守臣差等之請,未免太寬,一體島配,何如?上曰,依爲之。聖應曰,臣於此事,有所仰達者矣。辛未年鑄錢時,營儲銀子換用,以補物力,而畢鑄後,出給松商,以爲貿銀充補之地,而適値三營一時貿銀,銀路甚窄,渠輩貿蔘被執,以爲換銀上納計,而伊時被執見塞,殆同死貨,授置鑄錢監官司空墰矣。今春大丘人洪禹鼎者,來言於司空墰曰,被執將開,願受去以待之。司空墰果以所受蔘九斤出給,則禹鼎又付之倭譯,以潛商見捉萊府,萊府有所行關於臣,問其委折,故臣據實答之。且言潛商之罪,固當嚴處,而至若九斤蔘,則明是營貨,不可屬公云矣。今此狀達以爲,監官憑藉營門,恣意潛商所捉之蔘,亦請屬公,臣雖無狀,豈可蔘非營貸,而憑藉掩護,圖脫該監之罪哉?其不能趁卽貿銀以充,固臣之罪,而營門不貲之貨,決不可屬公,下詢而處之,何如?上曰,然則司空墰等,別無可罪之事矣。諸意,何如?尙魯曰,被執未開之前,九斤蔘,爲萊府所執捉,則官蔘·私蔘,其何以辨之乎?守臣之認爲潛商物貨,事理固然,而聞訓將之言,則其爲訓局蔘,明矣。旣知其如此,則不可屬公,還給訓局,毋使記簿銀元數見縮爲宜,而但潛商之禁,本來深嚴,無論被執之開不開,當初訓局,踏印蔘裹以付之,使之換銀以納,則豈有此混捉之事乎?訓將,亦不無不善處事之失,宜推考警責。至於司空墰·洪禹鼎·鄭守諴,則交相締謀,憑公射利之奸狀,旣綻露於渠等招辭,且訓局蔘之外,所見捉者,又爲尾蔘十七斤,此則明是潛商之物也。現露之後,決不可容貸矣。晩曰,司空墰·洪禹鼎·鄭守諴等之憑藉公貸,冒禁潛商之狀,旣以綻露無餘,則其在嚴邊禁之道,不可不重繩。左相所奏一體島配之請,是矣。至於見捉之九斤蔘,旣知其爲軍門貿銀之物,則不可依他例屬公,還給訓局,使之趁卽作銀充上,宜矣。益炡曰,司空墰等三人犯禁之罪,大臣旣已陳達勘律,臣不必更陳,而萊府見捉之蔘,旣知其訓局貿銀之物,則不可屬公,還給訓局,宜矣。昌誼曰,當此申嚴邊禁之時,司空墰等,乃敢冒犯潛商,渠已箇箇承款,則重繩懲勵,斷不可已。至於被捉蔘貨,果是訓局貿銀條,則還給本局,恐無所妨矣。鳳漢曰,勿論蔘之出於何處,司空墰等潛商之罪,不可不依本律嚴懲。至於蔘,則果是訓局錢所貿者,還給本局,無妨矣。啓禧曰,當初貿蔘之價,雖是訓局之錢,而被執禁令未解之前,敢生潛商之計,則司空墰等之罪,斷不可容貸,而在訓將,未見其有失矣。然身爲大將,任使匪人,致有此弊,以此推考,宜矣。宗白曰,司空墰等冒禁潛商之罪,綻露無餘,則依律嚴繩,斷不可已矣。漢喆曰,邊政誠難矣。以萊伯前後狀本觀之,犯禁諸人之前後招辭,變幻閃倏,其中之眞僞虛實,有不可測,此在邊臣處置之如何耳。旣已犯禁,則依法嚴處,何可已乎?晦曰,其所潛商,訓將未能逆料,雖有處事不善周密之致,旣是營門貿銀之蔘,則似不可屬公。至於司空墰等,雖非今番被捉,以萊伯狀聞見之,其爲潛商之窩主可知,不可不嚴處矣。益輔曰,司空墰·洪禹鼎,本以潛商窩主,締結譯官鄭守諴,冒禁潛賣之狀,綻露無餘,則今不可容貸。三人之一體島配,斷不可已,而九斤蔘,旣是公貨,則送于訓局,其餘竝屬公,爲宜矣。命采曰,臣意亦然矣。善復曰,蔘貨則乃是訓局之物,還爲出給本局,各人等,依邊臣狀請,不可不嚴處矣。善行曰,九斤蔘,旣是訓局所送,則事當還屬訓局,而至於司空墰等,則此蔘外,又有尾蔘所被捉者云。不可不一依守臣狀請,嚴處矣。致仁曰,司空墰旣任軍門貿銀之事,蔘貨去來,大將雖或知其大體,豈令入送於禁令未解之前乎?其與洪禹鼎·鄭守諴等,締結潛賣之狀,已盡綻露於邊臣狀聞,決不可容貸。依大臣所達,竝爲島配,宜矣。尙魯曰,臣意則其在嚴邊禁戢奸細之道,司空墰等三人,令本道竝施島配之律,斷不可已矣。上曰,司空墰·洪禹鼎,依狀請施行。鄭守諴,亦一體勘律。訓將則今聞諸臣之言,雖推考,不必爲之,勿推,可也。尙魯曰,訓局蔘九斤,使之推給該營,恐宜矣。上曰,依爲之。出擧條尙魯曰,東萊府使趙曮兩度狀達,下於備局,以潛商干連罪人鄭泰昌·李朋夏,經年窮覈,終無眞贓,一向滯囚,限死嚴訊,殊非愼刑之道。遠地定配,恐合事宜,令廟堂稟處爲請,而此兩罪人之當初嚴訊,或出於特敎,或由於筵稟,今不可循例回達,故敢此仰達矣。事關潛商,罪犯甚重,使之窮覈者此也,而積歲訊問,終不得別般情節,則其在恤刑之道,亦不可限死加刑,令本道,竝施島配之律,何如?上曰,依爲之。出擧條晩曰,羅里舖御史宋德中書啓中,備陳本舖錢穀,從前僉使·別將與監色輩料理逋欠之弊,及移屬本縣後,前後守令不能督捧之狀,仍以爲雖以不善給債律論之事,當徵推於其時僉·別及監色輩,而負債諸人,存沒莫分,虛實相蒙,分付道臣,嚴飭羅債所在邑,明覈徵捧。其中闔沒無依之類,似當有區處之道,濟民皆願重置別將,亦可見民情,而在前縣令之不能盡職者,則從輕重科罪,爲辭矣。前後僉·別將之散貸未收,其數夥然,此皆由於當初僉使·別將輩,與監色符同料理,以致逋欠之此多,事極可駭。無論僉·別與負債人,依御史所請,令道臣一一明覈徵捧後,狀聞處之。前後縣令之所捧,雖有多寡之別,其在勵後之道,亦不可不嚴懲。前縣令柳恕罷職,申大孫,拿處,時任縣令金恒魯,則莅任未久,自本道旣已決杖,置之,何如?上曰,依爲之。出擧條尙魯曰,前後以田土勸耕事,綸音屢下,辭旨懇惻,至有身爲田畯之敎,爲守令者,所當出入阡陌,至誠奉行,而纔見京畿陳田起耕成冊之報備局者,則各邑起耕,雖有多寡之殊,俱皆奉行。其中振威縣,不但無之,敢以民生,困於陳田之稅,上品垈田,棄而不耕,雖欲勸耕,莫肯從願,不得修報。懸註其下,如許成冊,前所未有,如使國家,有一分紀綱,則一守令,豈敢若是無嚴乎?事極寒心,不可不嚴處。監司之一依其言,謄諸成冊,亦宜有責罰矣。上曰,今聞所奏,朴麟源所爲,放恣莫甚,卽其地投畀,振威陳田皆復後,令道臣狀聞後,放送。道臣所爲,亦涉駭然,罷職不敍。出擧條尙魯曰,行司直洪象漢·洪鳳漢·趙榮國·權爀·申思建·南泰齊·徐志修,戶曹參判李昌壽,還差備局堂上,而海西句管堂上,亦以洪象漢還差,何如?上曰,依爲之。出擧條啓禧曰,宗臣燁,以江上御史,廉聞朴世潤殺獄事,見囚本府,今當議處矣。當初獄事發告之屍親,旣以元無被打之意納招,秋曹將以反坐論罪,以其獄中致斃,不用本律,元犯亦旣放送而作故。今於六七年之後,以一婢子追呈之言,更議成獄,則其在重獄體之道,事涉如何?罪人之一向滯囚,亦爲可慮。本事關係殺獄,臣府有難輕先議處,敢稟。上曰,參酌定配。出擧條宗白曰,忠淸道敬差官任㻐,江原道都事李普觀,京畿都事鄭晩淳,災傷覆審後申本,達下臣曹矣。取考其申本,則忠淸道敬差官任㻐,則事目外陳田給災三百結,海溢畓給災三百二十八結矣。頃因繡衣書啓,丹陽·懷仁,則毋論田畓,從實執卜之意,大臣陳達於筵中,已蒙允許,則今此陳田給災,雖不可歸之於擅分,而至若海溢災名,旣是事目之外,亦不經稟於朝家,而違法擅給,直爲磨勘,事體極爲未安。江原都事李普觀,則陳田給災三十七結零,浦落給災八十五負,京畿都事鄭晩淳,成川浦落給災之數,亦爲十三結零。此皆事目外擅給者,事體已極未安,而且今年敬差官·都事覆審時,陳廢最多邑守令,狀聞論罪事,大臣曾已筵稟申飭,而關東·畿內勸耕新起之數,最少於諸路,則未墾之多,推此可知,而終無一守令指的論罪之事,殊非朝家申飭之意。任㻐·李普觀·鄭晩淳,竝罷職,何如?上曰,先罷後拿。宗白曰,三道事目外,擅給之災,竝爲還實之意,分付,何如?上曰,敬差官·都事尙有辜,民何辜?置之。出擧條益炡曰,諡冊草圖書,曾已入鑑矣。今則直爲入刻何如?上曰,依爲之。宗白曰,積疊不如連環,何以爲之?上曰,連環,可也。上曰,列聖誌狀印出校正官,校理洪梓,副校理尹東昇,差下事。出榻敎上曰,列聖誌狀,五處璿閣,一體奉安事,分付。晦曰,臣於秋曹,有稟定事矣。頃因京畿御史洪景海所達,楊州囚推罪人李星祐·尹女,道臣具格結案,啓聞照律後,縣門外,不待時正法事,判下矣。狀聞今始啓下,而星祐,則已徑斃獄中,尹女事當卽爲照律擧行,而取考律文,則士族婦女,瀆亂風敎,以處絞論斷,今若不待時處斬,則有違法意,何以爲之乎?敢稟。上曰,依律文擧行,可也。晦曰,然則報議政府,詳覆擧行,何如?上曰,依爲之。出榻敎昌誼曰,臣有仰達事矣。臣以遠接使,來往西路時,過順安縣,則主倅金履長言,衙內有聖母手植栗木云,故臣奉審,則在於衙舍墻東矣。上曰,然乎?予之得聞,適在今年,一倍此心矣。栗結子乎?昌誼曰,木之生,幾六十年,結子已久,中間有數次進封之事云矣。上曰,時有所藏栗乎?昌誼曰,乾栗數串,藏之云矣。上曰,承旨書之。上曰,今聞重臣所奏,順安縣有我慈聖手植栗木云,聞來不覺涕泗交頤。當書小識以下,令道臣鐫揭其栗木,築墻設門。亦聞有拾栗云,其令卽爲奉進于本殿,三年內一例擧行。舍與木,亦令卽爲圖上事,自政院,卽爲下諭。上曰,明日開門後,編次人來待事。出榻敎益炡曰,卽接內贍寺所報,則每年正月人日,進上銅人勝,自工曹造成,移送本寺,則自本寺書單子,進上于各殿·各宮,而自前魂殿時像生時例,亦爲封進矣。今年四月所下傳敎中工曹人日·端午所屬梳帖·首花·艾花,大小殯殿及各殿,勿爲擧行事,命下,而銅人勝,下敎中初無擧論之事,自本曹,一番筵稟擧行云,敢此仰達。上曰,一體勿封,可也。出擧條益炡曰,又接內贍寺所報,則兩魂殿·山陵朝夕上食所用蔈古炙,代以粘炙進用事,下敎,故自本寺熟設,逐日進上,而熟設時所入燒木,宜有磨鍊上下之道,本寺以該司所致,不得草記啓稟,事係祭享所用,自本曹陳稟變通云。此是魂殿·山陵三年內祭用之物,不可無參酌變通之道,分付工曹,依例擧行,何如?上曰,粘炙熟設,不必用燒木,置之,可也。出擧條上曰,京畿監司南泰會罷職不敍事。出榻敎上曰,道臣有闕,政官待開門,牌招開政。上曰,副校理尹東昇,明日入診,同爲入侍事。出榻敎諸臣以次退出。
上在昌慶宮。常參·經筵,以代理停。
夜五更,月月暈,廻火星。
宋文載達曰,大司憲沈星鎭未肅拜,執義金元行在外,掌令李廷喆·鄭恒齡,持平徐有良令旨未下,李鳳祥在外,今日以監察茶時之意,敢達。令曰,知道。
元仁孫達曰,左副承旨李吉輔,右副承旨安允行,今日俱不仕進,竝卽牌招,何如?令曰,依。
以司諫宋德中·掌令李廷喆·鄭恒齡,持平徐有良牌不進罷職令旨,令于宋文載曰,推考徽旨捧入。
宋文載啓曰,吏曹判書李,參判金致仁,參議趙明鼎牌不進推考徽旨及罷職令旨,今方捧入,而開政命下之後,如是違牌,不卽擧行,事甚未安。判書李,參判金致仁,竝更卽牌招,開政,何如?傳曰,允。
又啓曰,吏曹參議趙明鼎,旣有只推之令,一體更卽牌招,開政,何如?傳曰,允。
以吏曹參議趙明鼎牌不進罷職令旨,令于宋文載曰,推考徽旨捧入。
藥房三提調,依下敎來待矣。傳于趙暾曰,來詣于明政殿後。
傳于元仁孫曰,承旨·編次人,來詣明政殿後。
宋文載,以都摠府言達曰,都摠管洪啓禧,以判義禁府事,〈本府〉坐起晝仕出去之意,敢達。令曰,知道。
又以兵曹言達曰,忠壯衛將李達源,素患痰病添劇,忠翊衛將南泰完,近得輪疾,無望供職,俱爲呈狀乞遞,宿衛輪番之任,不可久曠,竝今姑改差,何如?令曰,依。
又以兵曹言啓曰,禁軍祿試射沒技,別單中依例懸註以入之意,敢啓。傳曰,知道。
又以兵曹言達曰,南·北漢兩山城義僧上番變通時,防番錢上納,定以前一年十月,而或有過限不納,則當該守令,從重論罪事,成節目啓下,行會矣。此是僧徒之合力收納者,必無難捧違限之弊,而竹山府丁丑條番錢之當納於上年歲前者,屢關催促,尙不上納,殊非節目定式之意,事體極爲寒心。竹山當該府使,令該府拿問處之,節目,限內畢納之意,更加嚴飭諸道,何如?令曰,依。
有政。吏批,判書李牌不進,參判金致仁進,參議趙明鼎牌不進,同副承旨宋文載進。吏批啓曰,判書李,參議趙明鼎,竝牌招不進,小臣獨政未安,何以爲之?敢稟。傳曰,仍爲之,又啓曰,京畿監司,今當差出,而可擬之人乏少,承旨竝擬何如?傳曰,允。又啓曰,營下諸守令,依傳敎一倂復舊,付標以入,而其中公州判官李永暉,資級乃是通政,法不當仍帶,改差,何如?傳曰,允。以洪梓爲輔德,金鎭東爲同敦寧,金魯爲引儀,金坦行爲長興主簿,鄭壽延爲內贍主簿,兪彦銖爲掌苑別提,趙暾爲京畿監司,趙載翰爲瑞興縣監,大丘判官單洪益大,平壤庶尹單兪直基,全州判官單徐魯修,海州判官單李匡會,咸興判官單沈廷最。兵批,判書鄭翬良病,參判徐命臣未肅拜,參議李萬宗病,參知李昌儒入直進,同副承旨宋文載進。兵批啓曰,忠壯衛將金鎭岳·金永近,得輪疾,無望供職,呈狀乞遞,竝今姑改差,何如?傳曰,允。副司直朴昌潤·安。
元仁孫,以宗親府郞廳,以有司堂上意啓曰,上年九月,因特敎,江界府藥蔘三斤,一依政府例,折給本府事,地部行關,分付矣。江界之謂以過時,累次頉報文移之際,已至歲翻,故不得已待秋産,兩年條竝納之意,論理題送矣。日前只以今年條來納,而昨年條則初不上來。兼官渭原郡守朴良藎,不有特敎,今又頉報,致使成命,將不免寢而不行,事體寒心,莫此爲甚,不可無警責之道,爲先從重推考。昨年未納蔘,刻期來納事,更加分付於本道道臣,何如?傳曰,允。
宋文載,以義禁府言達曰,在謫遭親喪者,許令歸葬,旣有法典矣。卽者慶尙道巨濟府減等徒配罪人趙載敏戶奴呈狀內,其上典遭父喪云。所當依法典,許令歸葬,而歸葬許由,雖有法文,特配者則先稟許由事,曾有大朝下敎矣,今此趙載敏,係是特敎定配,歸葬給由,不可循例擧行,仍以爲之,敢稟。令曰,依爲之。
同副承旨宋文載書曰,伏以日月流駛,徽寧殿練事奄過,臣民慟霣,去而冞切。伏惟邸下,孝思出天,撫時攀號,益復罔極。顧今睿候,方在靜攝,而適當沍寒,達宵行禮,不瑕有添傷之節。臣時以宮僚,躬陪將事之末,區區悲慮之忱,自倍他人。仍伏念臣本以鈍拙之姿,偏荷拂拭之恩,前後踐履,罔非踰涯,每念受恩如天,圖報無階,未嘗不中夜涕泗。迺者千萬夢想之外,忽伏承銀臺特擢之命,繼以牌招狎臨,驚惶感激,莫省攸措。身在闕中,辭遜無路,大享在前,駿奔義重,不敢他顧,冒昧出膺,而顧此出納之職,地分淸切,責任緊要,有非如臣歷淺才短者,所可僥冒。臣若憑侍寵靈,因仍蹲據,則私心愧恧,姑捨勿論,其於辱名器而來嗤點,何哉?左右揣量,萬無堪承之望,而連値淸齋,不敢爲披暴祈免之計,淟涊數日,冞增踧踖,今始猥陳微懇,仰瀆崇聽。伏乞离明,俯垂鑑諒,亟令刊正臣所叨新銜,以重官方,以安微分,不勝幸甚。答曰,覽書具悉。日月迅邁,練事奄過,一倍罔極。爾其勿辭察職。
大提學尹鳳朝書曰,伏以日月易邁,歲律又暮,徽寧殿練祀奄過,伏惟睿孝罔極,益復如新。矧伏念大小朝靜攝之中,寒夜將事,不瑕有傷損之節。顧臣病淹床席,無計蠢動,終未伸哀於陪班之末,有臣如此,生不如死,一念悲結,瞻望隕涕而已。噫,臣之罪萬死有餘,叨此重任,三朔于玆矣。嚴召日降,惟事逋慢,一直違召,已至三十餘牌,而頑如木石,不知變動。臣是何人,昧分蔑義,至此之甚,而誅罰不加,職名如舊,其可謂國有法而臣有分乎?臣之癃老病廢之狀,前後所上三書,略已陳暴,而誠意淺薄,文辭短拙,未蒙离照之矜憐,尙靳鞶帶之許遞,昏涔委倒,殆無省覺,而猶有秉彝之未泯者。每奉天牌,輒覺五內摧剝,四體竦掉,不知所以爲心,惟願速死而無知也。此際,又伏承大朝特敎,辭旨截嚴,責之以分義事體,至以命牌擧行爲敎,雖在病淹夢囈之中,惶汗浹背,尤不知措躬之所也。今此特敎,專責臣以不爲一謝,臣雖愚暗,豈不知一番膺命,便有處分?揆以分義,何敢爲區區飾讓,自干漫命之誅,不思所以蹔時趨承之道也哉?其於疾病之來,臣亦無奈何矣。日昨喉院達辭之批,又以寒心爲敎,仍下重推牌招之令,臣於是惶懍抑塞,如添一病。大小朝飭敎,雖不如是嚴厲,目下疾勢,若有毫分作氣之望,則不計死生,卽起趨造,以謝恩命,退守本分,實合臣今日道理,而房闥之內,少或轉身,則痰厥氣逆,喘喘靡定,卽地暈倒,若將頃刻隕絶。以此垂死之形,雖欲擔舁入肅,萬萬不可得矣。噫,臣亦有一分人理,可强不强,一向托疾,屢次嚴敎之下,猶敢撕捱,自就迫隘之地,則其欺心欺天,敦甚於此乎?臣雖無伏,決不爲是。臣之前後籲急,亶出疾痛之號,肝膈之懇,而邸下終視以例讓,不賜恕諒,轉加責勉,有若當出而不出者然,下情悚惕,當復如何?邸下試於筵席,一賜府詢於大小臣僚,則臣病之輕重淺深,必有以仰對者,臣何敢詐誣睿聽,欲爲偃謇自便之圖乎?近又本病之外,重添寒減,廢食失睡,神識都昧,諸般症情,俱屬危凜。數行文字,無以締成,而嚴敎之下,不敢晏然泯默,倩構短章,屢呈喉院,而連値淸齋,無路登徹,今始瀝血仰慁於离明之下,伏乞睿慈,俯賜矜察,先許鐫削臣職,仍命攸司,重勘臣前後冒瀆違漫之罪,以振將頹之綱,以安將死之喘,不勝大願。答曰,覽書具悉。日月迅邁,練事奄過,一倍罔極。大朝特敎申飭之下,其何若是?卿其勿辭察任。
十二月十七日辰時。上御崇文堂。編次人入侍時,左承旨元仁孫,編次人具允明,假注書金夢華,記事官嚴璘,記事官洪秀輔,以次進伏訖。上曰,昨日所聞順安栗木,當呼寫小識,以順安衙內爲題乎?仁孫曰,然矣。上曰,然則依此書之。上呼寫畢,命承旨讀之。上曰,予當親寫,以親製自筆爲題,何如?仁孫曰,誠如是矣。上曰,以南漢事,當呼綸音,承旨書之。上曰,古人云,施爲欲似千匀弩,磨礪當如百鍊金。國之做事,正若此矣。漢高銷刻,述編旣云,自古一人做事,一人更之者多。況諺所云,高麗三日者乎?噫,均役一事,非徒我苦心,體昔年眷眷經營之聖意也。宇宙雖混沌,此法決不可更也。噫。良民決不可復徵二疋,海民決不可復使困窮。守禦使之鎭南漢,摠戎使之鎭北漢,雖無均廳,其理較然,而昔之爲便者,今曰不便,曾經此任者,咸曰,當更,而其所持難者,惟予一人。若問同志,故相豐原。昨日,屬于二揆,其令商量,更以思之,乃有覺焉。昨以眷率事下敎,意蓋深焉,何則?旣不復巡察之古規,則只去眷率,國體不大,亦涉苟簡。噫,白首暮年,豈可區區爲縉紳而然乎?噫,爲人子專城而養,其猶請焉,豈忍因此,塞便養之路,杜官享之情?況當追昔永慕之日,想臣僚之心,予心一倍。王者以孝爲治,老老及人,亦絜矩之道也。昨日雖下敎,不曰其復,只刪舊條,意亦在矣。人若曰眷率旣更,他事其亦可望云,則決非予意,決非予意。守禦使之不可復舊者有五。一則守禦使何等將任,而或內或外,京鄕莫適乎?二則守禦使本是外任,便留于京,將校在京,軍伍在鄕,甚至於京鄕將官,有同水火,若此而焉可得力於他日?此所謂雖無均廳,不可不釐正也。三則頃於戊申,以故判書金東弼,經略南漢,意蓋有在。況今則守城之意大定,其於南漢,宜有主將,與其置無軍將於京,不若留鎭本城·江都·南漢。均是保障而措置,豈可不同?其況率此將校,欲施軍法,其能萬人一心,軍法有常乎?四則其時留鎭本府,非爲留守而然,卽爲國大計,本廳之屯,卽屬本府,則可謂旣富且庶矣。當其任者,當宜節節省約,立規模傳後人,而旣不爲此,後代者張大一事,復代者又張一事,民事一任經歷,軍事付之中軍,便過周年,貽弊生民,是誰之過?五則或曰,昔則民視守禦使,若天上人,今則相近,威令不行,民亦不堪云,此則予以爲不然。莅民之道,親近爲善,而反曰爲弊,是何故焉?然則沁都·松都,曰亦有弊乎?至於屯將數遞,亦留守之過,何敢上聞?然則京中吏胥,其將隨官而遞易,一營將校,亦將隨將而更之乎?一自鎭外之後,昔之將校輩,作散而抑鬱,今之觀望者,惟冀其復舊。噫,朝廷若有紀綱,國令若能信實,豈敢若此乎?況命御史釐正濫制之後,府儲其若耗縮,生民其若困窮。國法,豈可容貸於近臣,三尺,豈獨下施於經歷乎?噫,惟此五者,卽其大也。國體紀綱,決不可嘵嘵攘攘。示予固意,廟堂知悉。上曰,如是而後,當爲一定之法,而無許多甲乙矣。允明曰,昨日眷率傳敎中,有可陳達者,只論事之當否,不必論所得之多寡矣。上曰,然則刪之。允明曰,齋夜記懷草持來矣。上曰,讀之。允明讀訖,奏曰,忠乎止弟乎六字中,弟字,似插入矣。上曰,弟乎二字,刪之。允明曰,得食之得字,改以時字,似宜矣。上曰,依此改之。諸臣少退,復爲進伏。上出親寫小識曰,編次人讀之,承旨以本草證之。允明讀訖,上曰,自政院,入于諭書筒,傳于平安監營,可也。上曰,南漢事綸音,編次人讀之。仁孫曰,王言如綸,其出如綍,綸音中,有可刪潤處,敢達。上曰,予之所苦心處,故不覺其言之如是,今聞所奏,誠是矣。其刪之。上曰,昨日更制綸音中,自士大夫至中人,一體後髻之意,似宜分明言之矣。允明曰,旣以常賤外爲敎,則中人之一例更制,自在其中矣。上曰,予思之,恐有犯禁亂之弊矣。仁孫曰,女人之處家者,雖或犯法,人所不見。至於使喚之類,則決不敢爲新樣,豈有犯禁亂之慮乎?上曰,此制創見,則似駭矣。仁孫曰,怪生於罕,新令之初,所見似不恰好,而行之數月,自當慣於人目矣。上曰,法易行乎?仁孫曰,不難矣。不待時月,可以行之矣。上曰,賤人必稱冤矣。仁孫曰,雖賤人,處家不出外者,則似必爲此新制矣。上曰,我國無太平車,若有之,見廛之女,亦當乘之矣。仁孫曰,我國乃沙石之土,本不合於太平車,而此事則與太平車異矣。旣有貴賤之區別,則何敢輕自犯制乎?上曰,小識下諭,卽爲擧行,宜矣。諸臣以次退出。
十二月十七日午時。上御居廬廳。藥房入診,儒臣同爲入侍時,都提調金尙魯,提調李,副提調趙暾,副校理尹東昇,假注書金夢華,記事官嚴璘,記事官洪秀輔,醫官鄭趾彦·許礈·金德崙·李興門·鄭允協·愼懋·吳道炯,以次進伏訖。尙魯曰,昨日寒廳,犯夜殿坐,聖體,若何?上曰,一樣矣。尙魯曰,寢睡·水刺之節,何如?上曰,寢則安矣,而水刺,似不及前矣。尙魯曰,八味元,連爲進御乎?上曰,兼御瓊玉膏,似有效矣。尙魯曰,王世子氣候,若何?上曰,一樣矣。尙魯曰,昨日,臣已達之矣。調護聖躬,請十分愼旃矣。上曰,今而後,雖欲孝,誰爲孝?但有時體念我慈意,勉進湯劑矣。尙魯曰,請入診矣,上曰,首三醫診之,宜矣。趾彦·礈·德崙,以次診候訖。趾彦曰,左三部沈遲,右三部微虛矣。礈曰,左三部沈遲,右三部微爲密數矣。德崙曰,左右三部沈微之候,一如前日矣。尙魯曰,旣已診候,請議定湯劑矣。趾彦曰,理中湯停止,蔘橘茶進御,宜矣。礈曰,蔘橘茶,不爲間輟,連進,宜矣。德崙曰,臣意亦如首醫之言矣。上曰,心氣則如常,而手部冷甚,頭部汗出,此誠異矣。尙魯曰,此則氣不足而然矣。上曰,昨日眞殿,粗伸予懷,雖寒無思裘之心矣。尙魯曰,聖孝至此,臣等每有不瑕之慮矣。趾彦曰,方書云,六十四歲服瓊玉膏,則享五百之壽。臣惟願不輟進御矣。尙魯曰,今方進御,而聖算適値此數,臣不勝欣幸矣。上曰,此劑進御,諸臣皆以爲幸,而豈有枯楊生華之理乎?養生方,予不取之矣。尙魯曰,養生方,導宣志氣,保燮筋骸,不可謂不得力矣。曰,瓊玉膏,與理中湯有異,其味且甘,旣始之後,勿間,宜矣。趾彦曰,所御丸封,懸之寒處,進御時,溫之而服,則必無牽膈之患矣。上曰,薑茶服之,則似有嘔症矣。趾彦曰,薑有熱底意,故然矣。上曰,加減理中湯停止,蔘橘茶五貼製入事。出榻敎曰,臣當監製,敢此告退矣。上曰,先退,可也。上曰,予之所苦心者,實是守禦使一款也。尙魯曰,俄者綸音,臣奉見矣。守禦使,元無付屬廣州事,而廣州民弊,實由於數遞之端矣。上曰,予思之,不勝慨然,故今此綸音中,鋪陳予意矣。尙魯曰,今則自上,永垂不可刊之敎,而臣意,則留守之二周年必遞者,其弊可悶矣。上曰,守禦使,以京將官之有墳山於廣州者,皆爲軍官,此甚可痛矣。尙魯曰,此亦由於守禦使之數易而然矣。上曰,守禦廳,旣入於留守,將官之所用,且耗廣州之財,民弊之夥然,可知矣。尙魯曰,廣州則依前自在,而不相統屬於守禦使,南漢則雖置守禦使,而使之來往於京城,則四十里之間,有何難事乎?上曰,雖如是,亦豈無廚傳之弊乎?南漢,亦依江都例,會計以上爲宜矣。上曰,承旨書之。上曰,南漢,一依江都例,會計以聞,守禦廳屯田,竝屬本府,一體會計。尙魯曰,今番歲抄中道·帥臣狀聞罷黜之守令,因傳敎敍用,而守令·察訪之初不赴任,呈狀吏曹,循例啓罷者,獨爲見漏云,似當一體敍用矣。上曰,依爲之。出擧條尙魯曰,臣有仰達者矣。故判書趙克寬,與皇甫仁同死,故監司趙遂良,故正言趙廷瑞,故直長趙藩,癸酉靖難時,或竄配,或賜死。其時同死者,皆得昭雪,而獨此四人,不得蒙復爵之典。請依皇甫仁例,復官,何如?上曰,有事蹟乎?尙魯曰,考之吏曹故事,而別無事蹟矣。上曰,承旨書之。上曰,故判書趙克寬,故監司趙遂良,故正言趙廷瑞,故直長趙藩,依皇甫仁例復官,其後錄用。上曰,儒臣,持皇明正史,進讀睿宗本傳,可也。東昇承命讀之。上曰,觀此可知其盛大矣。太子僚屬,亦皆極一時之選也。上曰,大本堂,何也?東昇曰,太子宮,名有高皇帝玉圖記矣。上曰,然乎?淵乎其盛矣哉。暾曰,供上,事體甚重,各該官員,必爲陪進。臣於仕進之路,逢內贍供上,而無官員之陪後,招問之,則稱以落後未及到云,事極駭然,敢達。上曰,其涉寒心,令該府處之。出擧條東昇曰,今此誌狀,當奉安於璿閣,而弘文館·侍講院,似宜各藏一件。只藏於二處乎,抑亦竝藏於政院·春秋館乎?敢稟。上曰,承旨書之。上曰,列聖誌狀,承政院·弘文館·藝文館·校書館·侍講院,一體印頒事,分付。諸臣以次退出。
上在昌慶宮。常參·經筵,以代理停。
夜五更,月入太微西垣。
安允行達曰,大司憲沈星鎭,持平徐有良牌不進,李鳳祥,執義金元行在外,掌令李廷喆呈辭入達,鄭恒齡牌不進,今日以監察茶時之意,敢達。令曰,知道。
宋文載,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
又達曰,憲府連日監察茶時,諫院許久闕達,俱涉未安。兩司除在外·呈辭入達·服制外,未肅拜不爲行公人員,竝卽牌招,何如?令曰,依。
元仁孫達曰,大提學尹鳳朝,書批已下,卽爲牌招察任,何如?令曰,依。
以領議政李天輔上疏,傳于宋文載曰,偕來承旨敦諭。
以吏曹參議趙明鼎再牌不進罷職令旨,令于宋文載曰,推考徽旨捧入。
傳于安允行曰,判尹,使之入來,入侍于集賢門。
漢城判尹吳彦儒,依下敎來待矣。傳于宋文載曰,入侍。
傳于宋文載曰,昨日入侍儒臣,持昨日所持入冊,同爲入侍。
傳于宋文載曰,內局日次,明日爲之。
宋文載,以武臣堂上,以上祿試射所差備官,以試官意啓曰,今日試射時,折衝金興萬·林世讚·朴斗漢等,病不進,竝依承傳罷職,何如?傳曰,允。
又啓曰,今十二月十九日,祿都目政事爲之之意,敢啓。傳曰,知道。
又以宗簿寺官員,以提調意啓曰,列聖誌狀,五處璿閣,一體奉安事,命下矣。依例擧行之意,敢啓。傳曰,知道。
又以義禁府言達曰,務安前縣監李恒祚,德川郡守鄭克濟,仁川前府使李箕重,時府使宋晉欽,昆陽前郡守金潤國等,拿問處之事,徽旨達下矣。鄭克濟·金潤國·宋晉欽,今方待令於本府,卽爲拿囚,而李恒祚,時在任所,李箕重,前以他罪,徒配於京畿水原府,依例發遣府羅將,竝拿來,何如?令曰,依。
又以義禁府言達曰,卽接月令醫員崔光台手本,則保放罪人沈瑴·金益煥等,病勢今已向差云,竝還囚之意,敢達。令曰,知道。
左副承旨李吉輔書曰,伏以日月迅邁,徽寧殿練事奄過,臣民崩霣,曷有其極?伏惟我邸下痛慕哀廓,一倍冞切,況今睿候靜攝中,當此嚴冱,徹宵將事,不瑕有傷損之節,竊不勝區區憂慮之至。仍竊伏念臣,自遭慘慼以來,神精怳惚,心志損耗,加以宿病闖發,氣息澌綴,目下筋力,實無夙夜之望。且臣以前任灣府時,誤勘重獄,向被大朝譴責,至今追思,惶懍無地,而恩敍遄降,除旨旋頒,臣銜恩戴罪,益不知措躬之所,而適値淸齋隔宵,不敢言私,遂不得不章皇出肅,而因仍冒沒,斷無是理,以情以病,俱屬必遞。嚴召之下,祗承無路,玆敢隨詣闕外,略暴微懇。伏乞离明,俯賜諒察,亟加鐫責,以爲人臣溺職者之戒,不勝幸甚。答曰,覽書具悉。日月迅邁,練事奄過,一倍罔極。爾其勿辭察職。
領議政李天輔疏曰,伏以日月流邁,徽寧殿練事奄過,率土普痛,曷有其極?伏想殿下撫時悲悼,益復如新,靜攝諸節,不瑕有損,臣不勝焦慮之至。仍伏念臣之向來撤單,實欲忍死登對,一近耿光,兼暴乞骸之哀懇,而顧臣病狀,入冬以後,深室擁衾,便作蟄蟲,與鬼事爲隣,未嘗一觸外風,故先欲自試筋力,扶杖而立,循壁而行,乍出戶庭,不過數十步,眩氣又大作,左欹右側,頭目旋轉,昏然倒地,仍而委身枕席,依舊未冷之尸。一番承候之計,自此固無其望,而練事陪班,又不得致身,舁伏闕下,只自瞻望隕涕,臣之情事,其亦慼矣。嗚呼,歲律已窮,穹壤廓然,殿下哀慕靡逮,不遑寧處,而一念不懈者,惟是民國,三時哭泣之餘,寒殿之引接,深夜之酬應,殆無虛日。臣每從床褥中,向闕而泣曰,聖心之煩,得無勞乎?聖躬之悴,得無傷乎?我聖上,不恤其悴且煩如此,而臣則頑然偃伏如此,其罪誠合萬死。臣果有一分可强之路,則一經入侍,雖卽地添病以死,區區殘殼,豈有所惜?而惟其殿陛之陞降,筵席之拜跪,其勢末由也已,孤恩負義,惟願速死。近臣之來守,今幾日矣。夫偕來之命,或因大臣去就之可進而不進,別用恩禮而勉出之也,臣則直是病耳。聖恩愈隆,聖諭愈勤,而臣病,愈往而愈痼,虛辱君命於一縷垂盡之身,惶懍窘迫,旣增臣罪,又增臣病,此殆臣命促之期歟?伏惟上天,至仁至慈,庶幾俯臨而惻然矜憐之矣。臣及其未死,仰覲天顔,固所耿結,而起動無期,夙宵經營者,徒歸妄想,虛縻重任,又將臥送一歲,玆敢不避瀆擾,瀝陳肝血,更申疾痛之號。伏乞聖明,曲賜諒察,先寢偕來之命,仍遞臣職名,使之安意待盡,不勝大願。無批答,偕來承旨敦諭。
兵曹參判徐命臣書曰,伏以惟天,荐降大割,聖母禮陟纔閱月,而東朝殿下,遽又上賓,因山奄過,歲律將窮,而徽寧殿練事告成。伏惟大小朝,孝思罔極,哀疚踰制,臣民痛霣之餘,曷勝憂慮之至也?仍伏念臣,性本疎緩,病又癃痼,一切世念,灰冷已久。釋褐登仕,二紀有餘,而立朝日字,殆可以指計也。言其才則無毫髮之長,論其效則乏塵露之微,至於昨年關東事,而可見侏儒之一節矣。只知目下民事之爲急,全昧新頒事目之至嚴,百結免稅,依前懸頉於實摠之內,而自不覺重陷於擅分之科,至今追思,餘惶在心。杜門屛伏,惟切訟愆之忱,卽於千萬夢寐之外,金吾寵擢之旨,遽下於入侍科次之際。午夜前席,恩諭鄭重,俯詢年齒,記有前事,愍衰之念,嗟卑之意,眷眷於絲綸之間。如臣疎賤,何以得此於君父之前也?聞命驚惶,感涕無從,歷累日而猶未定也。夫朝廷官職,孰非不重,而至如亞卿之秩,卽古所謂中大夫,若非有德有庸,材能超異者,莫宜堪之。顧臣庸碌,最居人下,通政顯列,尙云踰濫,今乃以任使之稍久,年貌之已改,而遽冒超陞之榮,則其辱名器之重,駭四方之聽,當如何哉?反覆思惟,終無承膺之望。昨仍騎省新除,天牌狎至,而冒犯違逋,益增兢惕,殆不省置身之所也。玆敢略陳肝血,仰訴於貳極之下。伏乞睿慈,俯賜鑑諒,特遞臣本兼兩任,仍命改正資級,以安私分,不勝幸甚。答曰,覽書具悉。誠孝淺薄,遭此罔極,五內摧崩,哀慕莫逮,而日月流邁,冬序幾盡,弘陵練事已過,攀號罔極,尤切于中。卿其勿辭,從速察職。
〈丁丑〉十二月十八日未時,上御崇文堂。判尹·儒臣,同爲入侍時,漢城判尹吳彦儒,右副承旨安允行,副校理尹東昇,假注書金夢華,記事官嚴璘,記事官洪秀輔,以次進伏訖。上曰,予有召問判尹之意,髢髻更制,其果知委五部乎?彦儒曰,聖敎丁寧,令下之日,皆已知之矣。上曰,頒敎後,慮有下吏掩置操縱之弊,使中官微探,則中官誤傳,至令部官,騎馬馳道,巡視坊谷,驚擾小民。玆召判尹,以不必如是之意,諭之矣。上曰,予之所慮者,恐有禁亂之弊矣。彦儒曰,賤人何敢效新制之樣乎?上曰,元仁孫,亦以此爲言矣。外官妓妾,自是免賤,亦將爲此樣乎?彦儒曰,免賤之後,爲之何妨?上曰,卿等所知之家,其有更制者乎?允行曰,有之。但有或便或不便者,體少婦女,其樣不甚異,體頎而大者,所見不好,故其心有悶然者矣。上曰,卿等不禁加髢之侈習,每每陳請,故有此變制,此非予之過也。允行曰,以聖意曉諭婦女,則亦知聖意之所在矣。彦儒曰,髮禿老婦女,極以爲悶矣。上曰,此則貼只,宜矣。上曰,曾以此策士發問,則洪景海曰,殿下何以問簇頭里也?予意則結髻而已,何必用簇頭也?毛緞後亦助侈,三升之說,必發於章奏矣。然簇頭里,則不必緊關矣。東昇曰,聖敎至當矣。上曰,頒令之後,人自當行,不必自上促令行之,恐有下吏幻弄之弊矣。彦儒曰,臣亦慮之矣。上曰,承旨書之。上曰,髢髻更制下敎時,所謂常賤外者,士大夫·中庶外,見廛·使喚之類,京兆其若不爲頒布,雖或頒布,下吏掩置,作爲操縱之階,則貽弊小民,想必夥然,故特召判尹,爲先廉問五部。中官誤傳,分付部官,其涉無據,當該中官,爲先令該府處之。此則令布後自然而行者,非酒禁·禁緞之比,非難行者。廛中街上,雖欲後髻不可得,非廛人非使喚者,則孰復爲髢髻者?此不禁而自無,而以頃者揮項禁亂禁加髢後,假稱禁吏,行路婦女,至有擧蒙頭而見者,推之,今番稱以禁吏,察髻否,焉知無侵逼小民之弊?爲京兆部官者,今者之令,非徒士夫,中庶皆然之意,一番洞諭而已,爲法司者,視若例事,毋作禁令,令可行,民可便,以此分付京兆,令中外曉然知之。或有此非令於中庶者,操縱後髻者,或有令行不遵,假稱侵民之弊,其犯者隨現,秋曹草記,從重科治事,分付。上曰,令可以易行乎?彦儒曰,小無令不行之事矣。上曰,古者有角簇頭里,而禁之卽止之事,聞於慈聖。令行禁止,在古如是,而今則似不如古矣。彦儒曰,金鳳冠之制,好矣。上曰,以何爲之?彦儒曰,以毛緞爲之,圓衫則以草綠爲之矣。上曰,深衣,以黑繒爲線乎?東昇曰,續袵鉤邊之制,詳見於禮記深衣篇矣。上曰,後髻而無簇頭里,何不可之有?彦儒曰,製之實難,自然如是矣。東昇曰,後髻用釵,洪啓禧之所奏,是也。禮不下逮,雖賤人,當如新制。至於釵,則當爲區別矣。上曰,如此則與插羽同,而無分別矣。年十五而笄,無貴賤之分,儒臣之言,意有在矣。上曰,考之五禮儀,則都憲,監·兵使用玉頂子,監察用水晶頂子,而今者軍官之見監·兵使,必去玉頂子,陵行時道臣,亦去玉頂子。夫玉縷,將號也,不必去之,予欲以此傳敎矣。東昇曰,然矣。上曰,判尹持傳敎,分付,宜矣。彦儒先退。上曰,春坊上下番,注書招入。臣夢華承命出,與文學金勉行,司書李時敏進伏。上以次問其年歲後,上曰,春坊近日,有所進戒之事乎?勉行曰,睿候靡寧,未遑此事矣。上曰,予欲見爾等而召之矣,爾等且休矣。勉行·時敏退出。上曰,儒臣讀睿宗本傳,可也。東昇讀一遍。又命讀高皇后傳。上曰,盛矣哉,女中堯·舜也。東昇讀訖,上曰,儒臣持此冊,傳之春坊,宜矣。東昇曰,昔程子稱杜預之言曰,優而柔之,使自得之,厭而飫之,使自趨之。勸學之道,宜如是也。方今睿候靡寧,而聖上有敎督之意,似非優柔·厭飫之道也。上曰,予無是事,儒臣不知予意矣。諸臣退出閤外,復命入侍,承史進伏。上曰,欲諭予意,玆召儒臣矣。允行曰,俄者儒臣,已出闕外,使之來詣,何如?上曰,置之。諸臣以次退出。
上在昌慶宮。常參·經筵,以代理停。
未時,太白見於巳地。自三更至五更,月暈。
宋文載達曰,大司憲沈星鎭,持平徐有良牌不進,李鳳祥,執義金元行在外,掌令李廷喆呈辭受由,鄭恒齡牌不進,今日以監察茶時之意,敢達。令曰,知道。
備忘記,戶曹參判李昌壽,承旨除授。
備忘記,都承旨·兩院副提擧依前,政院知悉。
傳于宋文載曰,今日乃是內局日次,都承旨李昌壽待開門,牌招察任。
宋文載達曰,憲府監察茶時,諫院闕達,已至多日,事甚未安,兩司,除在外·服制·呈辭入達外,未肅拜不爲行公人員,竝卽牌招,何如?令曰,依。
以司諫宋德中,掌令鄭恒齡,持平徐有良牌不進罷職令旨,令于宋文載曰,竝推考徽旨捧入。
元仁孫達曰,大提學尹鳳朝,連日違召,尙不出肅,事體誠極未安,卽爲牌招,察任,何如?令曰,依。
傳于元仁孫曰,內局提調,來詣集賢門。
元仁孫達曰,下番翰林之廳坐禮數,卽古例也,而檢閱洪秀輔,稱以夜深罷對,終不禮數,故本院,將欲達辭論責,則投書徑出,擧措駭然。依定式,禁推徽旨捧入之意,敢達。令曰,知道。
又達曰,卽者上番翰林嚴璘,因下番之徑出,陳書徑出,原書纔已退却矣。所當直捧禁推徽旨,而此與無端徑出有異,推考警責,卽爲牌招,下番旣已闕直,待敎李東泰,一體牌招,何如?令曰,依。
藥房口傳啓曰,臣等依筵中定奪,與醫官入診于東宮,則諸症候一樣,而膈間牽疼之候,昨今有加。諸醫皆以爲,瘀痰挾寒,因寒凝結之致,加味芎夏湯停止,加減通順散五貼,連爲進服爲宜云,此藥劑入之意,敢啓。傳曰,知道。
安允行,以弘文館言達曰,本館上番副校理臣洪景海,以御營廳郞廳,今日本營價布捧上時,晝仕出去,而一日之內,勢難畢捧。每每草記,事涉煩瀆,今後則除草記往來之意,敢達。令曰,知道。
元仁孫,以弘文館言達曰,本館下番修撰臣李錫祥,以東學兼敎授,今日儒生試敢事,晝仕出去,而一日之內,勢難畢考。每每草記,事涉煩瀆,限畢考間,除草記往來之意,敢達。令曰,知道。
宋文載,以都摠府言達曰,都摠管洪啓禧,以判義禁府事本府坐起事,晝仕出去之意,敢達。令曰,知道。
又以吏曹言啓曰,來正朝春享,各陵,殿享官,當以侍從塡差,而在京者甚少,將無以推移分配。自前如此之時,有在外侍從申飭上來之規,今亦依前例,知委上來,何如?傳曰,允。
又以兵曹言達曰,新除授慶州營將李觀夏,素患痰病,挾感猝劇,旬月之內,萬無起動赴任之望,呈狀乞遞。身病旣如是危篤,則有難强令赴任,今姑改差,何如?令曰,依。
又以兵曹言達曰,新差楸仇非權管金學魯,老母今年八十歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?令曰,依。
有政。吏批,判書李病,參判金致仁進,參議趙明鼎病,同副承旨宋文載進。吏批啓曰,判書李,參議趙明鼎,俱以病不來,小臣獨政未安,何以爲之?敢稟。傳曰,仍爲之。又啓曰,長陵參奉李文述,除授後,過限未肅拜,依例改差,何如?傳曰,允。以李應協爲大司諫,南泰濟爲禮曹參判,南有容爲戶曹參判,李在協爲吏曹佐郞,尹熙復爲濟用判官,李晉圭爲注書,崔道興爲尙衣直長,趙載履爲內資直長,元義孫爲京畿都事,沈鑌爲公州判官,金敬熙爲振威縣令,兼持平李心源,減下。故吏曹判書趙克寬,故平安監司趙遂良,故正言趙廷瑞,故直長趙藩已上,復官爵事,承傳。兵批,判書鄭翬良進,參判徐命臣入直進,參議李萬宗病,參知李昌儒病,右副承旨安允行進。以李春躋·許礈爲知事,以申命相爲副摠管,李邦一爲內禁衛將,金鳴新爲五衛將,尹珖爲公州營將,金得麟爲慶州營將,崔錫佐爲南虞候,李慶會爲全羅右水虞候,金喜誠·崔嵓爲忠翊將,金天秀·徐秉周·朴文純爲忠壯將,徐命敷爲侍直,崔益男爲副率,同知單崔壽天,僉知單尹光迪·鄭錫佑·金養一·崔挺天,副護軍申,副司直金相福·李永暉·趙重晦,前虞候李宗謙,前僉使張雲翼,今加折衝賞加,前宣傳官洪若濂,今加折衝賞加,金壽鼎爲同知。
宋文載,以訓鍊都監言達曰,都監所管黃海道載寧鐵峴鎭鎭內折受之地,頃因本郡改量,混入打量,而軍門折受,幾至二百年,軍器所需鐵物,專靠於此。且是緩急所恃之處,依前折受,仍屬都監,勿爲執負事,自都監草記蒙準,行會本道,使之分付矣。卽見達下備局黃海監司狀達,則本郡量案,才已修正上送,而其中鎭內所在都監折受二十一結三十七負七束,謂以自古無端屬之本鎭。此外帳內與民田互相連伏者,亦爲三十一結一負六束,而量田體重,雖有訓局關文,決難任意拔去,一倂載錄於量案矣。今此二十一結三十七負七束,雖曰舊案所付,鐵峴折受以後,自本郡元無執負之事,自都監逐年收稅,而亦不載錄於收租案,則其非舊量,明白無疑。本郡之謂之舊量,實無所據,量田雖重,旣自都監,草記達下,預爲行會,則固當奉行,而都監折受,自前免稅之地,或云舊量所付,或云與民田連伏,一倂打量,皆以民田懸錄,其所擧行,極涉疎忽。本鎭設立後二百年免稅之地,今不可歸之民田,且本郡所在禁衛營葛山屯免稅之時,自大朝旣有依鐵峴例免稅之下敎,則鎭田之免稅,據此可知。今因改量而出稅,則鎭民之渙散,姑勿論,軍器所需,亦無出處。今番改量時,混入打量鎭田,依前勿稅之意,分付戶曹,使之知委擧行,何如?令曰,依。
左承旨元仁孫書曰,伏以日月易邁,徽寧殿練事奄過。伏惟我邸下,孝思罔極,寒宵將事,不瑕有傷損之節,臣不任區區憂慮之忱。臣本來情地,實無束帶供職之望,而銀臺除旨,適在於入侍參考之際,又値孝昭殿臘享齋宿,召牌踵至,臣他不暇顧,顚倒承命,因仍蹲據,斷無是理。且尙方提擧,卽都承旨例帶之銜,而前都承旨趙暾,與本院提調金相福,有親査應避之嫌,臣因此而猥蒙恩點。今則暾已遞去,時任知申,無他嫌避,揆以法典,決不可仍冒,玆敢援例陳懇。伏乞离明,亟令遞臣尙方兼銜,以存公格,以安私分,千萬幸甚。答曰,覽書具悉。日月迅邁,練事奄過,一倍罔極。爾其勿辭察職。
京畿監司趙暾書曰,伏以日月迅駛,徽寧殿練事已過。伏惟我大朝殿下傷悼之懷,邸下靡逮之痛,當復如何?區區臣民之悲慕憂慮,曷有其極?仍念臣無所肖似,濫蒙隆眷,一望之內,四遷華顯,恩澤偏厚,觀聽俱聳。臣非不知滿盈之可懼,職位之不稱,而有除輒應,趨走爲恭者,只爲感戴洪私,陳力就列,而有時循省,惶汗沾背。此際忽伏承畿藩除旨,臣聞命驚惶,益不省措躬之所也。噫,臣於昨年,猥膺湖臬,初不力辭,已昧量己後進之戒,唐突冒膺,妄懷一分報效之圖,而才識淺短,施措失宜,怨讟朋興,自速人言,幾未免爲淸朝繆戾之蹤矣。幸賴天地日月之明,恩諭誕降,反媒寵渥,臣以榮爲懼,尙有餘悸。今此新命,何爲而復及於賤臣也,謂臣可堪耶?已試蔑效,狼狽僨誤也,非臣莫可耶?才彦林立,不患無人,而不少難愼,授之無疑,眞若有取於臣身者然。此豈聖朝所以量器授任爲官擇人之道乎?且念畿甸一路,異於他道,瘠土貧民,賦重役煩,豪勢貴游,爭山訟田,其所難治,尤爲甚焉。雖使歷試著績,聲望俱隆者居之,猶且逡巡難冒,則臣何敢徒恃寵靈,而罔念再誤之譏,不思自靖之義,揚揚冒當,以益其罪戾也哉?反復揣量,趨承無路,縮伏累日,今始自列。伏乞离明,俯垂鑑憐,亟遞臣職,以重官方,以安微分,不勝幸甚。答曰,覽書具悉。日月迅邁,練事奄過,一倍罔極。卿其勿辭,速往欽哉。
正言尹光暹書曰,伏以居諸迅駛,徽寧殿練事,倏焉已過。伏惟我邸下,以時順變,哀慕冞極。臣於此時,父病危劇,不忍頃刻離捨,竟未得趨赴於俱僚之末,只從士民之後,伸哀於縣庭,犬馬微忱,益切慟霣。迺者薇垣新除,遽下此際,仍令乘馹上來,召旨臨門,蓬蓽生輝。第伏念臣庸愚謭劣,本不合於淸朝耳目之任,而濫叨見職,一年之間,已三遭矣。纔解旋授,殆若非臣莫可者然,如臣無似,何以得此?反復思惟,益不知措躬之所也。從前見除,一未承膺,蓋其揆分揣義,自畫有素。今玆所叨,雖無去就之可論,召令之下,固當竭蹶趨承,以爲入城祈免之計,而顧臣老父,素多奇疾,自居苫塊,轉益添劇,氣息凜綴,寧日恒少。近因冬候不調,將攝失宜,毒感乘虛,寒痰凝結,委頓床席,轉側須人。臣之情私,實無暫離就職之勢,玆從縣道,冒死哀籲。伏乞离明,特加矜憐,亟削臣職,以便救護,仍治臣偃慢之罪,以肅朝綱,千萬幸甚。答曰,覽書具悉。日月迅邁,練事奄過,一倍罔極。爾其勿辭,救護父病。
丁丑十二月十九日未時。上御恭默閤。藥房入診時,都提調金尙魯,提調李,副提調李昌壽,記事官李鎭衡·朴東亮·李漢一,醫官鄭趾彦·許礈·金德崙·李世珪·金福齡·金鼎新·金季良,以次進伏訖。尙魯曰,日寒如此,聖體,若何?上曰,一樣矣。尙魯曰,寒痰凝結之症,不復作動乎?上曰,姑不復作矣。尙魯曰,寢膳之節,何如?上曰,寢睡不能穩矣。近覺膝痛頗甚,難於拜跪,似是流注之痰,入於膝也。尙魯曰,每坐寒廳觸冷,故有此症矣。請令諸醫診察。上曰,唯。趾彦等,入診退伏曰,脈候左三部遲緩,度數不均,右三部虛軟無力,大體如前一樣矣。上曰,膝痛艾灸,則好耶?趾彦曰,此是下焦陽氣不足,寒痰流注於膝部,不可遽施艾灸。先用貂皮,裹護以溫之,則寒痰可以消散矣。礈曰,隆寒盛暑,俱忌艾灼,今則日寒,非受灸之時也。好陳艾爛搗,其溫勝於他物,其性善逐寒痰,以此裹護膝部,而重以貂皮溫之,則甚好矣。上曰,如是重裹,何能屈伸也?尙魯曰,然則以貂皮,貼綴於裏襦當膝處好耶?上曰,此則太巧矣。予未嘗着毛衣,而近因朔望親祭,觸冒曉氣,始有毛衣之思矣。尙魯曰,雖非聖敎,臣等職在保護,固當仰請,而此等事,每不允從,故尙未敢仰達矣。今旣承聞聖敎,貂裘一領製進之意,敢達矣。上曰,近日頗覺寒冷,故有此言,而奉身,何可如是太便也?尙魯曰,我國雖貧,千乘之邦也。爲聖躬,何難一領裘,而若是下敎也?上曰,朔望奠時,諸臣,亦應寒矣。尙魯曰,祭罷後,或有病者,諸臣之賤身猶如此,而況聖躬乎?上曰,貂皮與他皮,何如?曰,最爲輕煖矣。上曰,不但奉身之不可太便,予若衣此,則戶曹必使廛人得納。予臨御幾年,無一恤民之政,而今爲便體,使廛民奔走,可乎?曰,聖念及此,臣等實爲欽仰,而此非難得之物,而聖躬愼疾之道,不可不念,何可如是下敎?昌壽曰,若無益而取之,則誠如聖敎,而此則不可無者,製進,好矣。曰,此乃廛上所有之物,無市民奔走之弊。且當給價,非空取也。上曰,置之。尙魯屢請製進,上許之。尙魯又請膝部痰凝處,以貂皮溫之,上許之。上曰,今番變髢之事,與他禁令不同,士大夫先爲之,則閭巷小民,自當從之,不必刻期設禁,或恐禁吏輩,因此騷擾於民間。昨日下敎,蓋慮此弊,而中官無狀,至有北部官員騎馬周行之事,極可駭也。且變髢之本,意專在於後髻,若簇頭里,則徐徐爲之,何妨也?曰,簇頭里,必有金珠絡綴之弊,而不至如髢之有弊矣。尙魯曰,簇頭里侈飾之弊必有之。臣意先爲限制,命婦則隨其職品爲飾以表之,土庶之妻則不飾之,以此爲界限,則雖好侈婦女,必不敢犯制,如男子之金玉圈子矣。上曰,宮中簇頭里,亦無華飾之事,此則不必深慮矣。靑綠袍之制亦復舊,都憲頂子之屬,安可廢之?上曰,承旨書之。傳曰,見經國大典,都憲·觀察使·節度使,皆玉頂子,監察,水晶頂子云,此乃法典,則凡陵幸時,畿伯玉頂子前飾,今去過矣,今後則依例飾之。都憲玉頂子,監察水晶頂子,皆復舊典,都憲獬豸子,亦復舊例。上曰,以水晶頂子觀之,監察之不輕,可知矣。尙魯曰,監察,卽古之殿中御史,爲任不輕矣。上曰,今番殿最,兪彦鉉題目,好矣。尙魯曰,彦鉉,固以善治有名矣。上曰,文臣察訪,凡有幾窠?曰,臣未記知其數,而承文參下窠,不過七八,參上窠,不過三四矣。上曰,予有欲令爲察訪者,卿等知之乎?尙魯曰,聖意指誰某耶?上曰,初登第之日,予已戒之,使不居淸要之職者也。尙魯曰,臣等知之矣。上曰,淸要之地,則予令勿居,而欲使臨民,觀其爲政,察訪亦是臨民也。使之爲之,可也。尙魯曰,聖意若然,則除守令,好矣。上曰,要官顯職,予已戒之,故欲其爲此耳。尙魯曰,言端及於政注,臣有所仰達者矣。吏判與參議相較,俱不行公,自上一番召入解釋,然後可以調合矣。上曰,予未知之,至今不爲行公乎?曰,臣之所遭非常,去就一款,今無可論,雖被威罰,更無抗顔銓席之路。伏乞聖鑑,曲垂矜念。尙魯曰,吏判之筵席辭免,事體不然。自上旣有處分之敎,今雖不處分,無益而徒損紀綱,宜有處分矣。上曰,吏判頃日現告中,自請懸名,固已可憎矣。尙魯曰,頃日不平之意未解,故有此事,誠欠老成矣。昌壽曰,不當權要,本心則可貴,而其日事,誠非矣。曰,天官長席,與他職自別,雖他人譏嘲,決難冒據,況僚員之言乎?臣之受其譏切,已無餘地,而其後陳書語意,愈爲深緊矣。尙魯曰,自上旣有勿送其章於延英門之敎,何可若是陳奏乎?請吏判,從重推考。上曰,參議陳書耶?尙魯曰,陳書,而政院不爲呼望云矣。曰,其書極其深緊,其中時字,誠未可測也。尙魯曰,臣雖無似,備位大臣,前席請推,而吏判猶陳說不已,筵體何可如此?吏判旣有頃日筵達,則參議之陳章,亦無足怪,而只以參議爲非,此非忠恕之道也。曰,臣乞被罪罰而已。上曰,參議頗有氣,而吏判有固執,故此事起矣。吏判初仕之望,以雜亂見譏於下僚,此乃自反處,雖自處可矣,而不此之爲,煩達於筵席,此則吏判,非矣。吏判旣入來之後,則參議亦當入來而不入,此則參議,非矣。今則吏判之撕捱,宜矣,而如是爭鬧,非淸朝之美風也。尙魯曰,吏判亦古談示草政於參議,故此事起矣。上曰,都政甚嚴,長官主之,予則曰在下者非矣。卿意則何如?尙魯曰,俱是相較,似無異同矣。上曰,予欲處分,高下何居?尙魯曰,何謂也?上曰,下不過遞差也。尙魯曰,臣則以遞差爲猶輕矣。上曰,然則吏判遞矣。吏判退出後,上曰,吏判處義,不足矣。旣出之後復如此,非矣。一國冢宰,受雜亂之譏於下僚,雖使予當之,初難出矣。尙魯曰,吏判處義,前後斑駁矣。上曰,造鬪者,參議,而不善處義者,判書也。參議旣起爭端,又有深語乎?尙魯曰,此事始初,則參議爲之,而判書筵奏之後,則參議之陳書,無足怪矣。上曰,雜亂二字,深緊矣。尙魯曰,然矣。判書以發怒於不聽私囑爲言,此亦深緊矣。上曰,頃日參議入來還走乎?尙魯曰,初不知有筵席之語,承牌入來,旣入而知之,以式暇懸頉而出矣。上曰,承旨書之。傳曰,朝體不可不嚴,況銓曹乎?吏曹判書李,參議趙明鼎,政席譏嘲,處義不審,豈可無飭,而頃者一體牌招開政之命,蓋杯酒釋憾之意,則輾轉葛藤,互相務勝,分義事體,俱涉寒心。其在國體,不可苟且强解,一竝罷職,以存朝體,以勵紀綱。上曰,一番如此之後,自可消釋矣。尙魯曰,然矣。上曰,承旨書之。傳曰,工曹判書尹得載,吏曹判書除授,行副司直洪樂性,吏曹參議除授。傳曰,此時藥院,不可不備員,提調有闕代,右參贊李成中除授,牌招察任。尙魯曰,朝者藥房啓辭,未承下答,雖一字之批,伏望下賜焉。上曰,承旨書之,答曰,知道。入侍時已下敎,茶飮全有餘貼,此乃觀勢進御者,自今日爲日次問候,宜矣。尙魯曰,今日乃東宮入診日次也。日雖暮,率諸醫入診之意,敢啓。上曰,唯。諸臣以次退出。
丁丑十二月十九日酉時。王世子坐寬毅閤。藥房入診時,都提調金尙魯,副提調李昌壽,宮官金勉行,記事官李鎭衡·李時敏·李漢一,醫官皮世麟·鄭趾彦·許礈·金德崙·金福齡,以次進伏訖。尙魯曰,患候,今則若何?令曰,諸節一樣,而膈間牽疼,甚矣。尙魯曰,水刺頻進乎?令曰,近日所進,不過一大匙。自昨此亦難進,而達夜苦疼矣。尙魯請診脈,令曰,只二人診察,可也。趾彦·礈,入診退伏曰,脈候左右三部,虛大無力,度數頻數,掌心燥熱而不潤,是乃瘀血挾痰,不能消散之致也。芎夏湯旣進三十貼,繼進通順散,宜矣。尙魯曰,此藥,無害於胃氣否?趾彦曰,此藥性味,比芎夏湯,愈爲和平矣。尙魯曰,通順散當煎入,而胃氣不可不顧。水刺,伏望頻頻强進也。令曰,唯。諸臣以次退出。
上在昌慶宮。常參·經筵,以代理停。
元仁孫達曰,備邊司郞廳來言,今日賓廳坐起日次,而睿候方在調攝中,頉稟。令曰,知道。
又達曰,今日賓廳坐起日次,旣已頉稟,所當持公事入對,而睿候方在調攝中,頉稟。令曰,知道。
宋文載達曰,大司憲沈星鎭,掌令鄭恒齡未肅拜,李廷喆呈辭受由,執義金元行,持平李鳳祥在外,徐有良呈辭,今日以監察茶時之意,敢達。令曰,知道。
以備忘記,傳于宋文載曰,莫重公事,誤踏啓字,當該中官,從重推考。
李吉輔達曰,新除授注書李晉圭,卽爲牌招,何如?令曰,依。
元仁孫達曰,大提學尹鳳朝,連日違召,尙不出肅,事體誠極未安,卽爲牌招,察任,何如?令曰,依。
以掌令鄭恒齡,持平徐有良,司諫宋德中牌不進罷職令旨,令于宋文載曰,推考徽旨捧入。
宋文載,以禮曹言啓曰,卽接宣陵直長所報,則今月二十四日本陵忌辰大祭時,兩官不可不備,而參奉兪漢葛,移拜他職,姑未差出,急速變通云。莫重祭享,假官替行,事體未安。參奉未差之代,令該曹,以在京無故人,卽爲口傳差出,以爲備員將事之地,何如?傳曰,允。
宋文載,以禮曹言啓曰,卽接敬陵·昌陵·明陵·翼陵·順懷墓官員聯名所報,則陵墓局內,虎患非常,白晝成群,咆哮橫行矣。昨日明陵巡山軍一名,爲虎囕傷於陵上至近之地,故守護巡山之節,不得如常爲之,而況且兩山陵許多員役及軍卒,亦無以任意往來,急速變通云。陵內虎患,若是狼藉,至有咬傷陵卒之境,極爲驚心。卽令該軍門,發遣軍校,期於捕捉,何如?傳曰,允。
李吉輔,以訓鍊都監言啓曰,因禮曹草記,敬陵·昌陵·明陵·翼陵·順懷墓有虎患,卽令該軍門,發遣軍校,期於捕捉事,允下矣。都監善放砲手八十名,將官率領,卽爲發送之意,敢啓。傳曰,知道。
李吉輔,以御營廳言達曰,陵寢內捉虎時,一次捉納三頭,則論賞事,前已定奪矣。今番因英陵內虎患,本廳將校出身前萬戶金世亮,率領砲手,出往搜捕,連捉三虎進上,令該曹考例稟處,何如?令曰,依。
宋文載,以義禁府言達曰,卽接月令醫員尹麟禧手本,則時囚罪人鄭克濟,素患痰癖之症,遇寒添劇,晝夜苦痛之餘,陰腫潰破,瘡口深闊,觸風破傷,滿身浮高,氣息奄奄,實有頃刻難保之慮云。自前罪人,病勢如此,則有保放救療之規,敢此仰稟。令曰,依爲之。
宋文載,以義禁府言達曰,臨陂前縣令申大孫拿處事,徽旨,達下矣。申大孫,以陜川郡守,時在任所,依例發遣府羅將拿來,何如?令曰,依。
又以戶曹言達曰,醫官鄭趾彦,上年差備待令時,恩賜田肆結,尙未受出,而以籍沒田畓,呈狀願受矣。果川縣所在逆賊興孝田畓二結拾壹負貳束,依例折給,何如?令曰,依。
又以義禁府言達曰,卽接月令醫員尹鳳禧手本內,時囚罪人金益煥,病勢看審,則累日處冷之餘,素患痰癖之症,挾感發作,食飮專廢,四肢不仁,時時昏絶,氣息奄奄,實有頃刻難保之慮云。自前罪人,病勢如此,則有保放救療之規,敢此仰稟,令曰,依爲之。
又以義禁府言達曰,時囚罪人西春君爗,以江上御史廉問朴世潤殺獄事,見囚本府,今當議處矣。當初獄事發告之屍親,旣以元無被打之意納招,秋曹將以反坐論罪,以其獄中致斃,不用本律,元犯亦旣放送而作故。今於六七年之後,以一婢子追呈之言,更議成獄,則其在重獄體之道,事涉如何?罪人之一向滯囚,亦爲可慮,本事關係殺獄,臣府有難輕先議處,敢稟。上曰,參酌定配。振威前縣令朴麟源,起耕成冊報備局,敢以民生,困於陳田之稅,上品垈田,棄而不耕,懸註其下,一守令豈敢若是無嚴乎?放恣莫甚,因傳敎,卽其地投畀事,令旨,達下矣。爗,江原道洪州縣定配,朴麟源,京畿振威縣,卽其地投畀,而依例發遣府書吏·羅將,押送于各其配所,何如?令曰,依。
上在昌慶宮。常參·經筵,以代理停。
宋文載達曰,大司憲沈星鎭,掌令鄭恒齡未肅拜,一員未差,執義金元行,持平李鳳祥在外,徐有良呈辭,今日以監察茶時之意,敢達。令曰,知道。
李吉輔,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
元仁孫達曰,大提學尹鳳朝,連日違召,尙不出肅,卽爲牌招察任,何如?令曰,依。
又以弘文館言達曰,本館上番副校理臣洪景海,以中學兼敎授,下番修撰臣宋瑩中,以南學兼敎授,今日儒生試取事,晝仕出去,而一日之內,勢難畢考。每每草記,事涉煩瀆,限畢考間,除草記往來之意,敢達。令曰,知道。
傳于宋文載曰,矣廛人一矣二人式,平寺官員率來,待令于光政門外。戶房承旨,來詣于明政殿後,戶房如無,代房來待。
李昌壽達曰,戶房承旨來詣,而戶房如無,代房來待事,命下矣。右副承旨安允行,卽爲牌招,何如?令曰,依。
元仁孫啓曰,禮曹判書李益炡,戶曹判書李宗白,諡冊事役有稟定事,來詣請對矣。傳曰,來詣于明政殿後。
傳于安允行曰,編次人及儒臣,來詣于明政殿後。
李昌壽啓曰,卽者吏曹郞廳來言,宣陵參奉口傳差出事,禮曹草記,允下矣。判書尹得載未肅拜,不得差出云,判書,卽爲牌招,擧行,何如?傳曰,允。
元仁孫啓曰,吏曹判書尹得載牌不進推考徽旨,今方捧入。西陵官差出,一時爲急,而如是違牌,不卽擧行,事甚未安,更卽牌招,何如?傳曰,允。
宋文載達曰,司諫院正言李瀰,下諭後過限不上來,依定式遞差令旨及禁推徽旨,捧入之意,敢達。令曰,知道。
元仁孫,以孝昭殿參奉,以入番宗室意啓曰,本殿參奉鄭錫達,身病一向危劇,參奉金鍾協,自昨宵,關膈吐瀉,猝然發作,病情危惡。莫重祭享,萬無出入將事之路,不得已以入番忠義南台老,假官差下,使之察任,何如?傳曰,允。
又以山陵都監儀軌廳郞廳,以摠護使意啓曰,明陵·弘陵兩都監儀軌,今已修正,依例各分二冊內入,而其餘各件,分送各處之意,敢啓。傳曰,知道。
又以內醫院官員,以都提調·副提調意啓曰,議藥同參蔡膺祐,以果川縣監今秋冬等褒貶居中,罷職矣,未敍用之前,雖不得請付軍職,仕進本院,已有前例,使之權着紗帽,以爲同參議藥之地,何如?傳曰,允。
宋文載,以義禁府言達曰,黃海都事狀達,據刑曹粘目內,平山前府使金燧,移本府處之事,達下矣。金燧,今方待令本府,卽爲拿囚之意,敢達。令曰,知道。
又以戶曹言達曰,依令旨,領議政李天輔去九月·十月·十一月·十二月合四朔祿俸,令倉官更爲輸送,則以爲,方在引入中,不得領受云,祿俸旣不領受,而來正月朔祿牌,亦不出給,何以爲之?敢稟。令曰,令倉官輸送。
大司憲沈星鎭書曰,伏以日月迅邁,徽寧殿練事奄過,臣民崩隕,曷有其極?伏惟我邸下,孝思出天,撫時攀號,益復如新,調攝諸節,不瑕有損,臣不勝區區憂慮之至。臣於見職,從前自劃已固,旣無進身之路,兼以衰病轉深,長貼床第,喘喘欲絶,召牌荐降,輒事違傲,惶懍罔措,如添一病。此際,伏聞日昨內贍寺供上時,以官員之不爲陪進,因知申筵奏,至有令該府處之之命,臣誠悚蹙,無地自容。蓋聞伊日事狀,則其曉,郞官之在路陪進也,忽然墜馬重傷,未免暫時落後,而仍卽追陪以進,則此雖異於無故闕進,而莫重供上,致有不謹之事,則其不能檢飭之失,豈可諉之於郞官,而臣獨晏然而已乎?伏乞离明,亟賜先遞臣本兼諸任,仍降譴何,以昭法紀,以安微分,不勝萬幸云云。答曰,覽書具悉。日月迅邁,練事奄過,一倍罔極。卿其勿辭察任。
丁丑十二月二十一日巳時,上御涵仁亭。承旨·平市官員,率廛人入侍時,右副承旨安允行,記事官李晉圭·朴宗亮·李漢一,平市直長李思興進伏。上命承旨,召各廛人進前。上曰,頃於正月臨門時,已下諭矣。戶曹及四宮,如有負債事,爾等其各奏之。立廛人曰,戶曹進排五百餘兩,此則譯官處未收者,而至於四宮,本無負債之事矣。上曰,戶曹果無遺資乎?廛人曰,譯官處未收者,合爲三千餘兩,而戶曹則無債矣。紙廛人曰,本廛則無他負債處,而成均館未收紙價爲三百餘兩矣。苧布廛人曰,本廛本無私貿易之弊,故無他債矣。魚物廛人曰,小人等得蒙如天聖德,一自禁亂廛之後,別無弊端。至於各宮,私貿易之時,一一給價,故無他負債之事矣。靑布廛人曰,三升布之出自彼國者,近漸稀貴,布品亦甚麤劣,故今則專用大靑,而戶曹定式以小靑價給之,而廛人則貿納大靑,每致落本,以此廛人等,誠難支撑,而至於龍洞宮未收之價,爲三百兩矣。上曰,彼國靑布例云至賤,何貴之有哉?然則正月臨門時,何不告之耶?此則戶判今日入來後,從當問之。仍下敎曰,今月已盡矣,或慮汝等,有負債於公用者,故招汝等問之。靑布廛外他廛,則果無負債事乎?今此咫尺之地,必須盡奏,勿爲出門後悔,可也。各廛人曰,小人等如有遺債於公家,則咫尺親問之下,何敢欺罔乎?上命廛人等退出。允行曰,臣待罪甲山府時,兵營軍器適値失火,兵營求請於本府,而自營門,有略干助給筋·角等物,布之民結,一年所收,盡爲劃給。甲山本以米貴之邑,適因一時求請,仍爲定式,其爲民弊,誠大矣。臣於其時,以耗穀欲爲變通,而未及爲之矣。傳曰,今聞承旨所奏,甲山府因兵營一時求請,十斤正筋,三對弓角,仍爲定例,今至於民結一年所收近百之多云,事之無義,莫此爲甚。甲山若此,南道諸邑可知。噫,一時求請,豈無限之民弊乎?令備局,分付道臣,詳査啓聞後,登對稟處。又傳曰,今問則各廛中靑布廛,於龍洞宮,外上三百金云,當該首任市色奴子,勿爲徵贖,令該曹從重科治。戶曹問于本廛,其價準數上下事,分付。竝出傳敎諸臣退出。
丁丑十二月二十一日未時,上御崇文堂。戶判·禮判,請對入侍時,兼禮曹判書李益炡,戶曹判書李宗白,左承旨元仁孫,記事官李晉圭·朴宗亮·李漢一進伏。上曰,諡冊,幾何刊出耶?益炡曰,幾盡刊矣。上曰,刊後一件,先爲印納,可也。益炡曰,諡冊奉安時,進陪官,當着黑團領乎?上曰,其時堂郞,皆以烏帽黑團領,陪進,可也。益炡曰,德宗室祝式,旣已釐改,續五禮儀祝式中,當爲釐改。內入件及各司所上續五禮儀序例卷,令芸閣一例洗補,嶺營所在刊本,分付道臣,一體修改,何如?上曰,內入件,當自內洗補,各司所在件,依所陳洗補,嶺南板本,分付道臣,卽爲洗補,可也。出擧條又曰,朝家之設置陞學,乃是勸課儒生,培養成就之方也。臣於頃年筵中,以每年十月前排朔設行之意,陳達定式矣。近來法意,漸不如初,每至歲末,正當嚴沍,合朔試取,忙急了當,不但事體之苟簡,年少士子之因此致傷者多,誠爲可悶。今年則連値國家多事,春夏以來,不得設行,固其勢然矣,而歲前餘日無多,當年條陞學通讀,將無以畢試云,然則徒使士子,廢讀奔走而已,且令遐方講生,許久等待之餘,亦將有落莫之歎。臣意則雖歲翻之後,稍竢日暖,徐徐了當,恐合事宜,故敢此仰達矣。上曰,前例,何如?益炡曰,定式後事,臣未詳知,而曾前三年條陞學,有一時合行之規矣。宗白曰,此是定式之事,當年條未及了當,則不可踰年,蕩滌之外,無他道矣。上曰,已行者用之,未及行者蕩滌。出擧條宗白曰,本曹經用米穀,元來不敷,當年田稅,雖盡上納,尙患難繼,而各邑稅納之時,致敗無面之弊,逐歲增加,莫重正供,準捧無期,事極寒心。臣於待罪本職之後,取考各道己巳以後田稅未收,則極劣米·太三萬石外,元田稅未收,至於萬餘石之多。此是田結所出,初豈有民間未捧之理乎?故判書臣金尙星,以減價發賣之意,筵稟行會,而各邑亦不來納,徒爲監色輩從中幻弄之資,一年二年,便作舊逋,經用安得不匱乏也哉?今方以此發關,申飭於各道,而大抵等內未收與往未收,朝家用罰,自有差等,故各邑,例爲緩忽於往未收,以致年年積逋。自今以後,元稅未收尤甚未納邑守令,依前定奪,自本曹草記論罪,而不計年條久近,一依當年條未收例,以時任守令,現告勘處事,定式施行,何如?上曰,依爲之。出擧條益炡曰,故領敦寧臣鄭世虎,卽宣廟外祖,墓在楊州地,而塋域崩頹,石物破傷,曾因宗臣陳達,令本道及戶曹,改莎草,修其石物,定給守墓軍,而其時聖敎中,墓所定界,子孫錄用,祠宇造給,神道碑豎立,內奴婢定給事,一依金領相例擧行事,命下。又因其奉祀孫鄭埏上言,臣曾以子孫錄用,內奴婢定給,非本曹所管,不可輕議,墓所定界及建祠立碑等事,一依金領相例擧行之意,覆啓允下後,移文戶曹,則戶曹以爲,金領相墓所建祠立碑,則自內司擧行,此非該曹之所可替當云,而尙不擧行。成命之下,如是遷就,事體未安,敢此仰達矣。上曰,令戶曹,待明秋擧行,可也。出擧條上命書傳敎曰,粘炙亦有弊云,以蔈古京卜定擧行事,分付。出傳敎宗白曰,卽接禮曹移文,則孝昭殿祭物中粘炙,代以蔈古炙進用事,命下,自十九日朝上食爲始,山陵,一體封進矣。卽伏奉蔈古京卜定擧行之敎,而卽今蔈古,京市則稀貴,勢將貿來於兩南沿海,而今秋旣有勿爲卜定之命,分付兩南道臣,勿用卜定之例,使沿海各邑措備上送監營,自監營,都封上納,則庶可無如前貽弊之端,而價本則以會付穀,會減,何如?上曰,依爲之。益炡曰,徽寧殿祭享所用,亦當一體擧行矣。上曰,依爲之。出擧條益炡曰,各陵表石,次第營建,而五陵表石,尙有未及營建者。明年則開春後事當擧行,而不可不一番稟定,故敢此仰達矣。上曰,卽今表石之未及營建,何陵耶?益炡曰,貞陵·思陵·恭陵·順陵·溫陵矣。上曰,三年後擧行,可也。出擧條益炡曰,掌樂院,以提調意牒報內,本院樂工四百四十一名內,親祭時宗廟·永寧殿,各一百三十二名,執拍典樂,各二人,殿庭軒架,四十四名,執拍典樂一人,殿後各差備二十名,前後差備八十名,執拍掌樂二人,分排之後,其餘只十七名,而其中老弱逃亡,或有闕未代定者亦多,故每患不足,無以充數。今此徽寧殿入參工人三十七名,依辛巳年例,分定各道,趁速上送,預爲學習,每戶保六名及加保一名,雖難一時充定,而連續隨得充定之意,自本曹筵稟變通云,此是祭享時差備,不可不分付各道,趁卽充定,故敢此仰達矣。上曰,良役之漸加可悶,永昭殿,曾有此數乎?仔細相考後,大臣入侍時,稟處,宜矣。出擧條上曰,禁髻之令,行乎?宗白曰,令出之翌日,皆祛之,而人皆便好矣。上曰,朝問廛人之弊,則靑布廛人,最爲稱冤矣。宗白曰,三升布,自本曹前後減定其價,不啻一再,而近來彼國所出來者亦甚尠,故廛人則每冤其落本。臣方欲更與備局,消詳處之,而未及爲之矣。上命書傳敎曰,靑布廛市弊,聞戶判所奏,事勢固然。令備局,與度支商確,日後登對時,稟處。出傳敎上曰,承旨少退。上食後,持南漢綸音更入,可也。承史復入進伏。上命仁孫讀綸音訖。命書傳敎曰,南漢軍餉,比前大縮,其宜添補,況屯穀乎?屯穀中正穀,添補軍餉,數若夥然,令留守,登對時稟處。出傳敎上曰,坐直承旨誰也?仁孫曰,同副承旨宋文載,右副承旨安允行矣。編次人入來,儒臣入侍時,同爲入侍事。榻前下敎諸臣退出。
丁丑十二月二十一日二更,上御居廬廳。編次人·儒臣,同爲入侍時,編次人具允明,校理洪景海,副修撰宋瑩中,同副承旨宋文載,記事官李晉圭·朴宗亮·李漢一進伏。上命書禁奢綸音曰,今之奢與古之奢有異。昔則衣服飮食,隨其貧富,各相不齊,故孔子云,衣敝縕袍,與衣狐貉者,立而不恥者,其由也歟。以此觀之,衣敝袍恥狐貉,自古有之,而今則不然。一人爲之,百人效之,名曰時體,衣服飮食,與凡諸什物,必欲同然,以有限之財,費無限之用,予則曰,甚於昔矣,凡事極則反,卽髢髻·紅袍,是也。髢髻爲後髻,旣祛一奢,紅袍爲綠袍,又祛一奢,而其猶存者,所謂時體也。髢髻非奢,侈大爲奢,紅袍非奢,鮮紅爲奢,時體之弊類如此也。此弊不祛,其奢猶然,此宮中好高髻而然乎?宮中好廣袖而然乎?予則於此等之事,其常背馳,而習俗靡然,此國朝舊典乎?其君使然乎?鄒聖云,物之不齊,物之情也,貧富不同,所尙不同,人品不同,豈可隨事而效之,亦豈可循俗而爲之?噫,人君之令,或不能隨令從焉,父兄之敎,亦不能隨敎行焉,而其於時體,勝於君令,勝於父敎,一何謬哉?今予勉勅者,非爲時體,無祛奢風。人或曰,此不過隨俗者,何侈之有,而海東京鄕之人,衣服飮食,純然無參差,豈不可謂之奢乎?髢髻·紅袍,旣祛其弊之大者,其況細者?然此非設禁而禁者,其欲曉諭,宜先于上紋緞,已禁尙方,織造亦撤,而頒囊之緞,尙有其紋,於義龍洞,亦有奇巧解紋,此豈禁紋緞撤織造之意乎?從今以往,頒囊之緞,亦祛其紋,於義龍洞,法服禮服之外,鄕織竝禁其紋,奇巧解紋,一切嚴禁,公機外私機,卽爲撤祛。噫,頒囊之緞,旣祛其紋,匠手何敢私織乎?將此下敎,另加嚴飭,以示予暮年爲後世禁奢侈之意。噫,如是之後,士大夫以至庶民,不祛從俗之謬習,其可曰海東臣庶乎?令備局頒布中外,咸使聞知。上謂景海曰,儒臣,卽簇頭里主人,予當問之矣。今則幾何變乎?景海曰,令出之後,皆已着簇頭云,臣雖未見他士夫家,而小臣之家,已卽祛髻矣。上曰,上番儒臣,亦見之耶?瑩中曰,臣亦雖未多見,人家多行之云矣。上曰,所見不甚駭然乎?允明曰,年少婦女,則猝變舊制,故頗有厭着。然差過數十日,則自然慣目矣。上笑曰,年老婦女,則尤似難着矣。仍下詢漢一曰,鄕中亦有侈習乎?漢一曰,鄕中則與京有異矣。上曰,注書出取明史建文帝卷來。承命持入,命景海讀之。上曰,建文,享幾年耶?景海曰,僅享三年矣。上曰,封燕王時地,卽今北京耶?允明曰,然矣。上曰,今此正史,無建文爲僧之語矣。此語在於何書乎?景海曰,在於明史綱目矣。上曰,方孝儒於其時,秩卑矣。景海曰,然矣。上又命上下儒臣及承史,分讀周禮訖。上謂漢一曰,彼兼史能讀周禮,可謂讀書人也,景海曰,本來善文矣。上曰,周禮之文雖簡,間有好處矣。景海曰,自上以讀禮之意,連講周禮,故科儒,則多有出題作文者矣。上曰,似然矣。此書纖悉則極矣。苟非周公之聖,則難爲此也。比之我國,如經國大典矣,景海曰,周禮則未得行之,不如經國大典之按法而行也。上曰,日本人讀書之時,儒臣見之乎?景海曰,見之,而聲音急促,故不能曉解矣。上曰,治田之法,何如?景海曰,田形方正,極爲整齊矣。上曰,城堞與屋宇之制,如我國乎?景海曰,無異我國,而城則稍固矣。景海曰,丹·懷兩邑之近得成樣,實由於懷恤之惠澤,而此後若弛聖念,則自有弊矣。臣旣承春初往見之敎,而懷仁縣監,今方見遞,其代不可不擇差下送,故敢此仰達矣。上曰,儒臣則於丹·懷,眷眷若此,心用嘉之。吏判行公乎?文載曰,再違牌矣。上曰,不爲上書耶?文載曰,除拜今纔二日,而且有陵官趁忌辰大祭差出事,故出再牌而違召矣。仍命書傳敎曰,懷仁,命御史安集之縣,其民安堵屬耳。此時守令,不可一刻曠焉,縣監下等之代,勿拘常例,卽爲口傳擇擬事,分付。出傳敎又傳曰,今日問紙廛,成均館又爲先用云,當該大司成,從重推考,其令今日內價下。出傳敎傳曰,行司直洪鳳漢,工判除授,牌招監董。出傳敎諸臣退出。
上在昌慶宮。常參·經筵,以代理停。
李昌壽達曰,禮曹參判南泰齊,戶曹參判南有容,吏曹參議洪樂性,除拜後過三日,不爲出肅,竝依定式推考警責,仍卽牌招察任,何如?令曰,依。
宋文載達曰,大司憲沈星鎭,掌令鄭恒齡未肅拜,一員未差,執義金元行,持平李鳳祥在外,徐有良呈辭,今日以監察茶時之意,敢達。令曰,知道。
領議政李天輔七十二度呈辭。令于元仁孫曰,安心調理。
李吉輔,以都摠府言達曰,都摠管洪啓禧,以判義禁府事,本院坐起晝仕出去之意,敢達。令曰,知道。
元仁孫達曰,大提學尹鳳朝連日違召,無意承膺,事甚未安,卽爲牌招,何如?令曰,依。
又達曰,檢閱洪秀輔旣已帶職蒙宥,卽爲牌招入直,何如?令曰,依。
李昌壽啓曰,陵官差出,一時爲急,吏曹判書尹得載,卽爲牌招擧行,何如?傳曰,允。
元仁孫啓曰,吏曹判書尹得載牌不進推考徽旨,今方捧入,而陵官差出,一時爲急,連日違召,終不擧行,事體誠極未安,更卽牌招,何如?傳曰,允。
假注書望李鎭衡病,代以金致讓爲假注書。
以吏曹參議洪樂性牌不進罷職令旨,令于宋文載曰,推考徽旨捧入。
元仁孫啓曰,禮曹判書李益炡,依昨日筵中下敎,來待矣。傳曰,禮判·禮房承旨,來詣于明政殿,編次人,使之入來同入。
宋文載,以義禁府言達曰,前正言李瀰禁推事,徽旨達下矣。李瀰自南平縣,時未上來云,依例發遣府羅將拿來,何如?令曰,依。
宋文載以左邊捕盜廳言達曰,刑曹粘連申目據,石串里·豆毛浦兩尼舍明火賊等,還囚本廳之後,連加推覈,而近來,則諸罪人,多有病重,次第傳痛者,救療之政,日加嚴飭,終不得差,其中賊人趙太元,又爲致斃,令漢城府,依例檢屍之意,敢達。令曰,知道。
司書李時敏書曰,伏以皇天不弔,大割荐降,聖母禮陟,甫踰旬朔,東朝仙馭,遽又上賓,玄宮永閉,歲聿倏暮,臣民痛隕,久愈冞切,伏惟大小朝孝思出天,哀慕靡極,日月迅駛,徽寧殿練事已過,我邸下感時之慟,當復如何?矧今睿候久愆,湯劑遲效,而纔經酷沍將事,又致調節添加,下情焦慮,有不容喩。臣於診候之對,連陳憂勉之忱,而益念節哀之道,無忽愼疾之方,是所區區顒祝也。仍念臣,姿本庸下,病抱膏盲,胄筵侍講,自知不稱,而適値朔祭隔宵,除旨夜下,義重陪參,事在副急,章皇入肅,黽勉就直,獲叨執事之末,屢登挾冊之列,忱誠粗伸,榮幸亦極,惟其衰劣空疎之畢露,實無以睿學之仰裨,匍匐凜綴之已甚,固莫逃淵鑑之俯燭,臣輒退自循省,益增其尸職之懼,而只緣圖酬無地,趨承是勉,不敢辭遜,泯默蹲直者,前後四十有餘日,若夫素嬰奇疾,不比恒人之狀,蓋亦同朝之所共見愍者也。水土所傷,痰火爲祟,節序當寒,療治失宜,則輒復床席沈囈,而身在禁直,不遑調息,心旣自危,勢所必添,果自日昨,診筵退出之後,素患諸症,挾感倍劇,遍體寒束,四肢麻痺,積癖內肆,胸腹絞痛,頑痰上升,喘息促急,臨食輒嘔,胃氣虛陷,當夜失寐,神精迷錯,頃刻之間,若將垂絶,僵臥直廬,不省四到,若不及時歸治,恐難復尋生道,此時陳病,誠非義分之所敢出,而忍死持被,亦自公私之兩妨,玆將疾痛之呼,仰溷离明之聽。伏乞睿慈,俯垂憐察,鐫遞臣見叨之職,勘臣瀆擾之罪,少延殘喘,以昭法紀,千萬幸甚。答曰,覽書具悉。誠孝淺薄,遭此罔極,五內摧崩,哀慕莫逮,而日月流邁,冬序幾盡,弘陵練事已過,攀號罔極,尤切于中。爾其勿辭,調理察職。
二十二日午時,上御徽寧殿魂殿。禮判·編次人,同爲入侍時,禮曹判書李益炡,編次人具允明,左承旨元仁孫,記事官李晉圭·徐秉德·李漢一進伏。上曰,編次人,已入來,上食前爲之者多矣。仍親製陵幸時親祭各陵文。上曰,其時氷程未解,治道一節,無可爲矣,回還時必致深夜矣。允明曰,其時日稍長,庶可回駕矣。益炡曰,王世子隨駕一節,何以爲之乎?命書傳敎曰,世子方在調理之中,隨駕一節,臨時更稟。出傳敎益炡曰,今番,亦爲虎網乎?上曰,旣不經宿,安用虎網耶?虎必畏網乎?益炡曰,甚畏之矣。上曰,昔之虎,則不能踰籬,今之虎,能越墻云矣。益炡曰,近來頗有虎患,近陵陵卒,亦多被傷者矣。上曰,如恭·順陵,多有虎患矣。命書傳敎曰,歲聿將暮,新春在近,而遙望西郊,心焉欲病。噫,因山後遲待,其惟明春,拜謁先陵,何擇日之有?當行於正月初十日,而先行展謁于明陵,仍爲行祭,次行展謁于山陵,行祭而辭陵,禮畢後,翼陵則只行展謁禮於紅箭門內,敬陵·昌陵,遣大臣攝行,祭文當親製,而順懷墓,遣官致祭,回途當致祭於弘陵,分付儀曹。其凍未解,治道一節,不必擧行,植炬至晝停擧行,纔經陵役,明秋亦將展謁,植炬,以儲置米計減,步軍八哨,馬軍五哨,禁軍五番,隨駕,挾輦軍,只一百名擧行,倭槍置之,御營留都,留都大臣,金領府事爲之,道由弘化門,一體分付晝停所及陵所,水刺間勿爲待令,差備,依近例兼差事,亦爲分付畿營。出傳敎畿伯明日來待事,榻前下敎。諸臣退出。
上在昌慶宮。常參·經筵,以代理停。
成宗大王忌辰齋戒。
宋文載達曰,大司憲沈星鎭,掌令鄭恒齡未肅拜,一員未差,執義金元行,持平李鳳祥在外,徐有良呈辭,今日以監察茶時之意,敢達。令曰,知道。
元仁孫達曰,領議政李天輔七十三度呈辭到院,而國忌齋戒,留院之意,敢達。令曰,入之。
領議政李天輔七十三度呈辭。令于宋文載曰,安心調理。
元仁孫達曰,大提學尹鳳朝日事違召,尙不出肅,事甚未安,卽爲牌招察任,何如?令曰,依。
元仁孫,以侍講院言達曰,本院司書李時敏,連日入直矣。以身病,陳書受由出去,兼司書宋瑩中,以本職入直玉堂,說書權正忱,受由在外,兼說書未差,下番他無推移之員,兼輔德尹東昇,文學金勉行,兼文學李錫祥,竝卽牌招,以爲推移姑降入直之地,何如?令曰,依。
以兼輔德尹東昇牌不進罷職令旨,令于宋文載曰,推考徽旨捧入。
假注書望金致讓在外,代以金魯鎭,爲假注書。
元仁孫啓曰,京畿監司趙暾,依下敎來待矣。傳曰,入侍。
傳于元仁孫曰,禮房承旨·編次人,同爲入侍。
傳于元仁孫曰,禮房承旨·編次人,來詣明政殿後。
傳于宋文載曰,橘薑茶有下敎事,內局使之入來,三提調,備員後入侍。
宋文載啓曰,藥房三提調依下敎來待矣。傳曰,來詣于集賢門。
宋文載,以兵曹言達曰,本曹佐郞李鎭恒,素患痰病猝劇,呈狀乞遞,勢難强令察任,今姑改差,何如?令曰,依。
丁丑十二月二十三日未時,上御崇文堂。禮房承旨·編次人·畿伯入侍時,編次人具允明,京畿監司趙暾,左承旨元仁孫,記事官李晉圭·徐秉德·李漢一進伏訖。仁孫曰,畿伯,昨有入侍之命,故方來待閤外矣。上曰,注書出諭畿伯入侍,可也。趙暾進伏,上命仁孫,讀昨日親製祭文。上曰,祭文,盡爲編次乎?允明曰,已盡編次矣。仁孫讀至弘陵祭文。上曰,白首暮年之稱,亦覺支離矣。仍改之,又命讀禁奢綸音訖,上謂允明曰,先爲退出,編次可也。上謂暾曰,此歲已暮,春又將屆,民事勉飭可也。暾曰,陵幸已定,而道內守令通津·坡州·果川,今方作窠,速出其代似好,故敢達矣。上曰,三銓官,皆違牌乎?仁孫曰,判書則更不出牌矣。暾曰,今番水刺間有除弊下敎,深仰聖德,而道內橋梁,則不可不修飭矣。上曰,植炬,旣以儲置米會減,則於民爲便乎?暾曰,其爲便誠大矣。仍命書傳敎曰,陵幸有命,畿甸守令有闕代,雖殿最中下者,一體擧行,冢宰違牌,其涉太過,此非陞擢,不過例授,則擧行者多,而一向若此乎?待朝,三堂上,一體牌招開政。出傳敎承旨·編次人,待下敎,來詣集賢門事,榻前下敎。諸臣退出。
丁丑十二月二十三日初更,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡,記注官徐秉德,記事官李漢一,醫官皮世獜·鄭趾彦·許礈·金德崙·李興門·鄭允協·金季良,以次進伏訖。上曰,室窄,上番史官,則出去可也,秉德退出。上曰,近頗一樣差勝,只以膝部痰凝,難於屈伸爲悶矣。自今日夕上食後,忽然中脘壅滯,試飮薑茶,卽盡吐出,前日腹部之氣,又似作動,故方煎理中湯,此時理中湯,何如?趾彦曰,此是寒痰,挾外氣而凝聚,溫散似好矣。尙魯曰,令諸醫診察後議藥,好矣。上曰,唯。趾彦入診退伏曰,脈候前日則沈而不浮,今則左右三部皆浮滑。大抵,外氣所感而胃脈不能宣通,軟弱甚矣。礈入診退伏曰,脈候左右三部浮滑,度數甚數,大抵脈候挾痰則滑,明是外氣也。以下諸醫所奏皆同。趾彦曰,上年腹部氣候作動時,進御理中湯,而此是大劑,今則似太早,五積散本方,拔去麻黃,代以蘇葉,加入人蔘一錢進御好矣。諸醫皆曰,臣等之見,與首醫同矣。上曰,五積散本方,麻黃代蘇葉,加人蔘一錢煎入。出榻敎趾彦曰,痰凝處,椒熨甚效,椒熨之具入之,何如?上曰,入之。尙魯曰,上候如此,藥院移直,自明日爲之,何如?上曰,姑觀明日,當下敎矣。尙魯曰,夕水刺進御乎?上曰,不能進御矣。尙魯曰,脚部屈伸則何如?上曰,此則差勝,脚部之痰,似移入於腹部矣。尙魯曰,陵幸,定於來旬,此時寒氣應未解,臣實憂悶,業欲仰達矣。今則聖候又如此,而來旬不遠,其間雖得平復,決難冒寒,動駕,不可不退定矣。上曰,中脘時時牽疼甚矣。趾彦曰,此乃寒痰上升故也。尙魯曰,夕上食前,已有此氣乎?上曰,上食後少頃而作矣。趾彦曰,木米茶和薑汁進御,則能解表氣矣。上曰,若此之時,進御實難矣。尙魯曰,丸劑及瓊玉膏進御未久,今難責效,此後則尤宜兼進矣。昌壽曰,服藥之道,不間斷好矣。尙魯曰,陵幸時,水刺間有勿設之敎,而此則關係國體,不可廢矣。上曰,予有何德於民,而每使民,負鼎錡奔走乎?尙魯曰,聖意曲軫民弊,每事皆給價而爲之,故民以此等事,謂非己任,臣則以爲應使之事,則使之爲宜矣。上曰,從當更爲下敎矣。尙魯曰,此時宿醫,不可在遠,利川府使金履亨,召入宜矣。上曰,聞其善治,姑置之可也。尙魯曰,履亨之爲利川已久,當此之時,豈可以善治而不召也?雖無召命,渠若聞之,則必入來矣。趾彦,奉進椒熨之具。上曰,椒氣甚烈,故能消散凝聚之痰耶?趾彦曰,然矣。且其性溫,故能逐冷痰矣。上曰,蔡膺祐爲人,似非不堪爲守令者,而今番殿最,得吏橫之目可怪。尙魯曰,果川民人等,以此多上來,至於臣家,請留其倅,臣諭之以殿最甚嚴,難以變通,汝等往訴於新監司,使知民情之如此可矣云云,而此時新監司趙暾,適來臣家,目見其狀而去矣。上曰,膺祐之到任幾時?尙魯曰,三朔矣。上曰,三朔之間,民情如此,可尙矣。昌壽曰,大抵殿最之眞的,極難,或聞於廉問而書之,或觀其文報而書之,而廉問居多矣。然廉問,亦難盡信,吏譽則民毁,民譽則吏毁,抑强扶弱,則弱者喜而强者怒,故廉問極難矣。上曰,然矣。如此之故,御史亦易見欺矣。上曰,承旨書之。傳曰,前果川縣監蔡膺祐,今春登時診候之功,尙今思之,居官屬耳,遽置中考,心已惜之,聞大臣所奏,已知廉問之過,而今日,又聞本縣之民,齊到呈訴云。以此觀之,其非吏橫可知,然殿最嚴重,難以仍任,特滌中考,令該曹,待窠調用。尙魯曰,醫官有承傳者多矣,而臣意則欲一用金履貞矣。上曰,入侍醫官中,有承傳者幾人?趾彦曰,臣有之,皮世獜,亦有之矣。上曰,入侍醫官外,又有有承傳者乎?趾彦曰,鄭纘僑有之矣。尙魯曰,纘僑,則陽川彈丸之地不能治,難以爲守令矣。上進御五積散。上曰,思之則奇矣。因山時若如此,則何以隨往乎?尙魯曰,今番患候之積漸,已久矣。盛暑嚴廬,致損已多,入冬以後,觸冒夜氣,親行朔望祭奠,聖孝憧憧,未卽覺悟,而患候之源,實起於此矣。昌壽曰,聞玉音,則明是外氣也。上曰,髢髻之制,則今已變改,而但奈此川渠何哉?若有靈城,〈則〉必能濬開矣。上曰,承旨書之,傳曰,五陵碑役,過三年後爲之事,旣已下敎,次堂監董,事體不然,故今番諡冊,以首堂監董者,意蓋在也。此後依此例擧行,勿設都監,三曹首堂句管,而依前設廳事分付。尙魯曰,毛衣製進矣,已爲進御乎?上曰,着之過燠,故還脫矣。尙魯曰,日候頗溫,故如此,而餘寒尙多,不可無此矣。上曰,五積散,日再服,何如?趾彦曰,方欲仰達,誠好矣。俄已進御,早朝又進,則便是日再也。上曰,五積散一貼,更爲煎入。出榻敎上命少退,諸臣以次退出。食頃命還入。尙魯曰,其間症候,若何?上曰,中脘之牽疼益甚,時時氣縮矣,首醫更爲診察可也。趾彦入診退伏曰,脈候雖浮大,而不至如上年之甚,上年有汗候而後,方得差勝,今亦微有汗候,則可以消散外氣矣。上曰,氣益壅滯,不可堪忍矣。趾彦曰,宣通氣道,莫如蘇合元,薑汁調和而進御好矣。上曰,此藥,不過峻乎?趾彦曰,非龍腦蘇合元,無過峻之慮矣。上曰,麝香蘇合元五丸,淡薑茶調入。出榻敎趾彦曰,水刺尙未進御,實爲悶迫,木米茶亦是穀物,而能散寒氣,進御好矣。上進御蘇合元。上曰,膝部凝聚之痰,今無去處,可知其流注而入於腹部矣。上命暫退戶外,諸臣以次退出,旋命還入。上曰,俄進米飮少許,氣似少勝矣。尙魯曰,椒熨,幾次爲之乎?上曰,數次爲之矣。尙魯曰,夜將盡矣,米飮進御已久,五積散,更爲進御,何如?上曰,唯。上進御五積散。上曰,此藥,非補劑乎?趾彦曰,此乃宣通氣道之劑也。上曰,下番翰林洪秀輔,何不入耶?昌壽曰,以不行廳禮,承旨草禁推達辭,傳示院中,故徑出禁推,纔已蒙放,而又違牌坐罷矣。上曰,何爲不行廳禮?昌壽曰,病未能云矣。上曰,其承旨誰也?昌壽曰,元仁孫也。上曰,嚴璘,亦以不能檢下違牌耶?尙魯曰,非徒以此,下番出去,則上番亦出去,故上番,每勸下番出去矣。上曰,違牌翰林,竝敍用,口傳付職牌招。出榻敎上命少退戶外,諸臣以次退出,日已明矣。
上在昌慶宮。常參·經筵,以代理停。
成宗大王忌辰。
大殿·世子宮·嬪宮,政院·玉堂口傳問安。答曰,知道。大殿,朝廷二品以上·六曹堂上單子問安。答曰,勿爲問安。大殿·世子宮·嬪宮,政院·玉堂口傳夕問安。答曰,知道。
藥房口傳啓曰,晩後腹部不平之候,更何如?臣等率諸醫,卽又入診,議定湯劑爲宜,惶恐敢啓。傳曰,入侍。
宋文載達曰,大司憲沈星鎭,掌令鄭恒齡未肅拜,一員未差,執義金元行,持平李鳳祥在外,徐有良呈辭,今日以監察茶時之意,敢達。令曰,知道。
李吉輔以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
元仁孫達曰,大提學尹鳳朝連日違召,尙不出肅,事體未安,卽爲牌招,何如?令曰,依。
元仁孫啓曰,吏曹判書尹得載,參判金致仁,參議洪樂性,牌招不進,推考徽旨及罷職令旨,今方捧入,而開政命下之後,如是違牌,尙不擧行,事體誠甚未安,判書·參判,更卽牌招,何如?傳曰,允。
以吏曹參議洪樂性牌不進罷職令旨,令于宋文載曰,推考徽旨捧入。
韓光會啓曰,吏曹參議洪樂性,旣有只推之令,一體更卽牌招開政,何如?傳曰,允。
李昌壽啓曰,領議政李天輔依下敎,來詣閤外矣。傳曰,入侍。
傳于元仁孫曰,禮房承旨持昨日草入侍。
傳于李昌壽曰,三提調入侍。
吏曹口傳政事,待敎單李東泰,檢閱二單嚴璘·洪秀輔。
元仁孫達曰,新除授藝文館待敎李東泰,時在京畿長湍地,斯速乘馹上來事,下諭,何如?令曰,依。
丁丑十二月二十四日寅時,上御恭默閤。藥房三提調入侍,領·右相·判府事追後入侍時,都提調金尙魯,提調李成中,副提調李昌壽,記事官李鎭衡·洪秀輔,醫官皮世獜·鄭趾彦·許礈·金德崙·李興門·鄭允協·金季良,以次進伏訖。尙魯曰,俄間聖候,若何?上曰,俄又苦痛一番,今則少歇矣,諸醫診察可也。趾彦入診退伏曰,脈候左右三部浮滑,比昨則似有分數之減,而猶非常時脈候矣。礈入診退伏曰,脈候浮滑,似勝於昨日,而猶未顯然,右寸關,虛軟矣。以下諸醫所奏皆同。趾彦曰,五積散,雖已再進,而脈候猶未顯勝,更進一貼後,議定繼進之藥爲宜矣。礈曰,五積散,是溫散之劑也,更進一貼好矣。以下諸醫皆曰,臣等之見亦然矣。上曰,加減五積散一貼,更爲煎入。出榻敎上命少退戶外,諸臣以次退出,旋命還入。上曰,右相同爲入侍事,傳諭。出榻敎臣退出,傳諭于右議政申晩,仍爲偕入。晩進伏曰,聖候今則若何?上曰,苦歇無常矣。晩曰,臣昨日聞知,驚惶入來,而大抵,今番症候,非一時猝發也,春夏以來,積損所致,下情實爲焦迫矣。上曰,兪判府事·李判府事入侍事,使上番兼史傳諭。出榻敎上曰,注書出去,領相如已肅拜,偕入可也。臣退出傳諭,反命曰,領相欲爲先入侍後肅拜,來待於春坊,肅拜姑未爲之矣。判府事兪拓基·李宗城入伏。拓基曰,聖候今則若何,而是乃前日腹部之症候耶?上曰,此是前症,而似小異矣。宗城曰,此是積傷所致,下情焦迫矣。拓基曰,聖候若此之時,朔奠攝行之命,尙未下,誠爲悶迫矣。上曰,其間尙有日字,姑欲觀勢而下敎,病若可强,則何可命攝?宗城曰,雖以常時言之,卽今聖算,實難親行祭奠,矧今聖候愆和之時,何可議此乎?聖孝無窮,如有强疾親行之事,則是朝廷無臣子也。拓基曰,患候中酬酢爲難,臣等先退。上曰,唯。拓基·宗城退出。晩曰,臣亦退,後日診筵,同爲入侍矣。上曰,唯。晩退出。上曰,領相先入侍後肅拜之意思,予知之矣。大臣出處不可若此,先呈肅單,仍爲入侍之意,注書出去傳諭,卽爲偕入可也。臣退出傳命,領議政李天輔入伏。天輔曰,卽今聖候,若何?上曰,今則少歇矣。天輔曰,近來日候乖常,連日引接酬應之餘,必有所損,伏聞有三提調入侍之敎,蒼黃入來矣。上曰,頃遣承宣,或意入來矣。又復尋單云,實是意外也。天輔曰,姑觀病勢之少間,初擬一次登筵矣。承宣許久相守,尤爲不安,故不得已尋單矣,臣仰瞻天顔,似是氣升,俄有禮房承旨持草入侍之敎,凡諸思慮酬酢,有妨於調攝者多矣。以今聖候觀之,前頭朔奠,決難親行,此雖與他朔望有異,而悠悠萬事,無過於保護聖躬,以攝行定奪,何如?上曰,姑欲觀之矣。因此而得見卿,誠幸,然百聞不如一見,卿之容貌亦甚瘦敗,可知病勢之沈頓矣。天輔曰,旣有肅拜之命,故已呈單子,方欲出去肅拜矣。臣非木石,豈有便訣之念,而實病如此,今雖肅謝,萬無供職之望矣。上曰,肅拜,行於集賢門外,而仍爲善攝好矣。天輔曰,思慮最妨於患候,而其害甚於酬酢矣。上曰,此言於予,爲頂門針矣。天輔曰,正朝,決不可親行矣。上曰,氣若如此,則何可强行乎?天輔曰,行不行,若掛念,則尤有所害,不如斷念矣。上曰,卿是元輔也,近日所變通髢髻綠袍事,何如?天輔曰,此二事乃大變通,所及者博矣。上曰,後髻之制,卿之所見,則不爲駭眼乎?天輔曰,士夫家曾或有行之者,臣家婦女亦行之,而所見甚好,頗有兩班貌樣矣。上曰,似然矣。天輔曰,不必以簇頭里一定矣。如花冠之屬,隨意用之,亦似無妨矣。上曰,花冠豈可常用乎?昌壽曰,簇頭里名字不穩,故綸音中不爲擧論,而一依宮樣云者,似非垂後文字矣。天輔曰,知申所奏是矣。宮樣與私制稍異,不可一從矣。上曰,然矣。天輔退出。上曰,湯劑連進之後,胸膈少無開豁之效,而益覺鬱悶,何也?趾彦曰,湯劑進御後,又進米飮,恐或留滯而然矣。尙魯曰,聖候今日,又無差勝之勢,藥院移直,早爲下敎,何如?上曰,直宿,有弊各司矣。尙魯曰,當此之時,小小之弊,何可盡顧?且藥院稍遠,凡諸擧行之事,多有難便,移直不可不爲矣。上曰,承旨書之。傳曰,藥院直宿,侍講院爲之,侍講院,翊衛司兼直。昔年,雖藥院直宿之時,爲老大臣,有勿爲之命,朝廷口傳問安,勿爲夕問安事,分付。差備待令醫官,以今日入侍醫官,同爲入直,蔡膺祐一體待令,糧饌,依例戶曹擧行,本院別入直,置之。尙魯退出,禮房承旨元仁孫,持御製草入伏。昌壽曰,他承旨旣入,臣則退出矣。上曰,唯。命仁孫,讀諸陵祭文,又讀禁奢綸音訖,上命臣出往春坊,持入皇明正史后妃列傳,命仁孫讀數傳訖。上曰,編次人,後日待下敎來待,可也。出榻敎上命退,諸臣以次退出。
丁丑十二月二十四日申時,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官皮世獜·鄭趾彦·許礈·金德崙·李興門·蔡膺祐·鄭允協·金季良,以次進伏訖。尙魯曰,卽今症候,若何?上曰,其氣間間作動矣。尙魯曰,俄者酬酢頗多,恐有妨於神氣矣。上曰,孤寂則益難矣,諸醫診察可也。趾彦入診退伏曰,脈候左右三部,浮大帶數,則比昨夜少減,而胃脈虛軟,比朝似加矣。以下諸醫所奏皆同。膺祐曰,臣則屢月不入診,昨日又未入來,而今以常時脈候推之,則左三部頗浮數,右胃脈,虛軟甚矣。上曰,食飮不能進,而頻覺饑乏矣。趾彦曰,五積散,一晝夜間,旣進三貼,此乃疏通氣道之藥,非收斂脾胃之劑,不可過用,今則當用蔘附,而理中湯則似太早,加減本方,蔘·朮各二錢入用,更觀動靜,依本方劑進好矣。以下諸醫皆曰,臣等在外時,已爛熳商確,首醫之見,誠好矣。上曰,加減五積散停止,加減理中湯一貼煎入。出榻敎上曰,此病,大抵,溫中則差勝矣。尙魯曰,湯劑煎進時,臣等持入矣。上曰,勿慮也,今則進御矣。尙魯曰,業已仰達,來月朔奠,更無可論矣。上曰,今則似有向差之勢,姑觀而爲之矣。昌壽曰,以今聖候,萬無親行之勢,其間雖得差勝,觸冒寒氣,徹夜將事,添傷之患,在所必至,雖或不添損,是乃徼幸也。聖人愼疾之道,豈可希其徼幸也哉?尙魯曰,此言是也,早爲斷定,何如?上曰,更觀數日,決之矣。尙魯曰,是何敎也?數日內差勝,則親行乎?上曰,實不瞞卿,差則行矣。昌壽曰,聖意以元朝爲難,雖非元日,又有望日,其時親行,有何缺然於聖孝也?以今聖候,必欲如此,反有欠於聖人之孝矣。上曰,元朝命攝,豈不難乎?尙魯曰,如此之時,何論元朝?上曰,初十日陵行,猶可退也,朔奠,則決不可不參也。上曰,領相事多幸矣。尙魯曰,臣以領相之不出,爲茫然矣,今已出肅,誠爲多幸。上曰,其貌甚瘦敗矣。昌壽曰,俄者入來時,兩次昏仆云,磨服丸藥而後入矣。尙魯曰,臣等少退戶外,待湯劑煎盡而持入矣。上曰,唯。諸臣以次退出,旋卽持湯劑還入,上進御湯劑。趾彦曰,方泰輿速來矣,方待令於閤外矣。上曰,富平耶?召入可也。以守令上來別省記,入直宜矣。上曰,此藥進御,則異於他藥,每每顯有變動矣。尙魯曰,此是大劑故也。方泰輿進伏。上曰,富平與利川,豐薄何如?尙魯曰,利川勝矣。上命泰輿診察。泰輿入診退伏曰,脈候左右三部度數微數,而頗浮滑,右胃脈甚虛軟,外氣尙未消散矣。上曰,知服理中湯乎?泰輿曰,俄在閤外,伏聞症候及用藥,五積散加用則太過,加減理中湯,誠好矣。上曰,還上幾許捧之?泰輿曰,幾畢捧,而北漢·江都移轉乙丙條折半,亦捧之矣。上曰,乙丙條,至今不捧耶?承旨書之,傳曰,軍餉捧留,事體重也,則今聞富平府·北漢·江都移轉乙丙條折半,今年乃捧云,非糶糴則不捧可知。大抵,捧留本邑,多有此弊,而旣聞之後,不可無飭,其時府使,令該府處之,歲律將暮,直以不應爲律勘律事,分付。上命退,諸臣以次退出。
丁丑十二月二十四日四更,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官方泰輿·鄭趾彦,以次進伏訖。尙魯曰,聖候今則若何?上曰,夜間稍勝,亦能寢睡矣。今則下腹,牽引作疼,而痰涎多出,似是寢睡時房室過燠,不覺披衾而外氣入也。昌壽曰,昨夜以後,上下皆放心,故致此耳。上曰,痰涎之出,殆至一合矣,不知此病者,必以爲疝矣。趾彦曰,是亦疝類也。尙魯曰,下焦虛冷而氣升,則痰涎出矣。上曰,予果有疝氣,此亦疝也。此氣發作時甚急矣。趾彦曰,甚急,故古人有奔豚之名矣。趾彦曰,車前子茶利下焦氣,其中茴香一味,是煖下焦之良藥也。有此症候時,正宜進御也。上曰,今則全是冷疝貌樣也。上曰,車前子茶一貼煎入。出榻敎泰輿曰,以今症候觀之,宜用蟠蔥散,而旣進理中湯,又用蟠蔥散,則藥路屢改,亦可悶矣。且蟠蔥散,則有三稜·蓬朮之屬,太爲峻烈,難以輕用矣。理中湯,去朮加桂,則溫中有力,進御好矣。趾彦曰,臣意亦然,出與諸醫,商量而決定矣。趾彦出議入奏曰,諸醫之見,僉同矣。上曰,加減理中湯一貼煎入。出榻敎上曰,俄者胸膈滯鬱,今覺虛乏矣。趾彦曰,胃氣弱則如是矣。上命少退戶外,旋又命入。上曰,虛乏甚,故俄進白粥,而當之則甚厭不能食矣。尙魯曰,此可知胃氣之弱矣。上曰,全無所食,而腹中潰亂矣。成中曰,飢虛則亦然矣。昌壽曰,藥補終不如食補也。上進御車前子茶。趾彦曰,夜將盡矣。旣進車前子茶,理中湯,則姑觀天明間動靜而進御,似好矣。上曰,唯。趾彦曰,白粥及醬羹之屬進御,然後可助胃氣矣。上命退,諸臣以次退出,夜已曙矣。
上在昌慶宮。常參·經筵,以代理停。
大殿·世子宮·嬪宮,政院·玉堂,口傳問安。答曰,知道。
大殿,朝廷二品以上·六曹堂上·大司憲,單子問安。答曰,知道。
大殿·世子宮·嬪宮,政院·玉堂,夕問安。答曰,知道。
藥房口傳啓曰,臣等,依昨日,與諸醫,持湯劑入侍,仍承晩後聖候爲宜,惶恐敢啓。傳曰,入侍。
以承傳色,口傳下敎曰,湯劑持而入侍。
以承傳色,口傳下敎曰,湯劑有下敎事入侍。
李吉輔達曰,備邊司郞廳來言,今日賓廳坐起日次,而朝廷問安相値,頉稟。令曰,知道。
元仁孫達曰,今日賓廳坐起日次,而旣已頉稟,所當持公事入對,而朝廷問安相値,頉稟。令曰,知道。
以備忘記,傳于李吉輔曰,今下弓矢,羅暖萬戶李惟綱處給送。
元仁孫達曰,大提學尹鳳朝連日違召,尙不出肅,事體誠極未安,卽爲牌招察任,何如?令曰,依。
元仁孫,以侍講院言達曰,本院司書李時敏,昨日入直矣。病情越添,症涉輪患,留直未安,自政院微稟出送,兼司書宋瑩中,以本職入直玉堂,說書權正忱,受由在外,兼說書未差,下番他無推移之員,不得已以上番,姑降入直,而弼善李星慶,亦以親病,陳書下鄕,上來遲速,姑未可知,當此朝夕全數問安之時,宮官之不備,事涉未安,在外人員及身病人員,似當有變通之道,令政院,稟旨擧行,卽爲差出,仍卽牌招,以爲備員之地,何如?令曰,當此之時,煩稟寔難,在外人及身病人,竝改差,待開政差出。
傳于元仁孫曰,禮房承旨·編次人,來詣集賢門。
傳于宋文載曰,世子方在靜攝中,徽寧殿朔祭及春享大祭,遣大臣攝行。
傳于元仁孫曰,承旨來待集賢門。
傳于宋文載曰,春坊上下番,心鑑·自省編外,東宮戒飭文字帖草,持入。
以吏曹參議洪樂性再牌不進罷職令旨,令于元仁孫曰,推考徽旨捧入。
傳于韓光會曰,明禮·壽進·於義,米各五十石輸送,以補祭需事,只分付惠廳。
吏曹參議洪樂性書曰,伏以日月流邁,徽寧殿練事奄過,率土普慟,曷有其極?伏惟睿孝罔極,益復如新,靜攝諸節,不暇有損,臣不勝憂慮之至。伏念臣空疎庸拙,百無肖似,猥荷大朝陶甄之恩,前後踐歷,罔非踰涯,居常懍惕,若隕淵谷。乃者選部特除之命,遽下於千萬夢想之外,臣始焉驚惑,繼以憂愧,歷累日而靡定。三銓之職,雖異於長亞之任重責鉅,而人物取舍之際,大小通塞之議,亦未嘗不參聞,則以臣才識,冒沒承膺,殆同聾者之不辭於聽,早晩顚沛,必無幸矣。且臣家世受國恩,門闌方爀,如臣眇末,徒藉家聲,亦參下大夫之列,假使臣,才優識長,足可備數於任使,盛滿之極,理宜招災,況自量甚明,無一可當,而尤豈可濡足於爭奪睢旴之場,以自喪其守拙之素志也哉?反覆揣量,有必辭之義,無可進之勢,累犯違傲,蓋出於萬不獲已,而未蒙例勘,輒降只推,益增惶蹙,靡所容措。玆敢瀝血哀籲於貳極之下,伏乞离明,俯垂矜察,亟許鐫遞臣職,以重銓選,以遂微諒焉云云。答曰,覽書具悉。日月迅邁,練事奄過,一倍罔極。爾其勿辭,從速察職。
大司諫李應協書曰,伏以日月迅駛,徽寧殿練事倏過,伏況邸下撫時哀痛,益復如新,靜攝諸節,不暇有損,臣民普慟之餘,還切焦憂之至。念臣憃愚倥侗,無所肖似,直道孤立,不慣俯仰,硬舌興戎,招拳惹踢,甚至於向來遭罹而極矣。白地誣捏,肆口醜詈,毒鏑憯鋒,換面迭起於旬月之內,倘微我大小朝天地覆幬之慈,顧復恩庇,終始全保,則爲虀爲粉,必無幸矣。攢祝感戴,殞結是期,而常恐冥墑險塗,重觸駴機,終傷簡知之明,悔深咋指,戒存括囊,斂跡杜門,念灰當世,屛身荒閑,甘心廢散而已。迺者過蒙誤恩,曲加甄錄,諫長新命,遽下於千萬夢想之外,感惶隕越,淸血交逬,實不知自措也。臣於從前橫逆之來,內省不疚,處之以無辨,而至若趙重明之書,實有所惝怳訝惑,久而靡已者,彼旣知零瑣之不可掇拾抨論,則獨不知言語之不可抉摘訐揚耶?歸言者於失體之科,而猶復爲之齗齗扶抑,自不覺其言之矛盾,良可一哂。噫,相訐之風,士夫所恥,囁呫吹覓之習,臣常病之,今乃忽地勒加,臣尤駴歎。彼捏合稠坐偶然之詼談,演出粧撰,聲東擊西,必欲騰公車而徹聰聽者,吁亦不祥之甚,而用心之勞矣。伊日酬酢,間以善謔,藉曰有意諷刺,不過相對嘻笑,則此何嘗近似於訐之一字,亦豈有聲氣之可言者耶?彼特藉臣之區區秉執,素嚴於辨別涇渭,視作孤注,賃口借舌,簸弄機括,閃迷恍惚,多見其工訶喜訐之在渠也。顧今聖鑑洞照,絲綸渙發,大明旁燭,情狀莫遁,臣何足呶呶,以益其疲惱也?第臣旣被古今所罕之衅,屢蹈坎窞,幸被今古所罕之恩,薰沐塗澤,除非木石頑冥,敢忘銘鏤酬答,而虛舟逢怒,漫地見媢,前後射影之毒手,多出修隙者,陰中排笮無已,媒孼轉巧,此臣所以矢心自靖,惟以退屛丘園,仰報塵刹者也。去就一節,匪所暇論,多日泯伏,尤增惶隘,當此擧朝焦遑之日,未簉起居之班,轉動無路,一味跼蹐,玆敢悉暴危迫之懇,仰瀆离明之聽。伏乞睿慈,俯賜鑑諒,亟令鐫削臣職名,粗安賤分,俾靖私義,不勝萬幸云云。答曰,覽書具悉。日月迅邁,練事奄過,一倍罔極。卿其勿辭,從速察職。
丁丑十二月二十五日卯時,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·方泰輿·鄭趾彦,以次進伏訖。上曰,金履亨上來乎?履亨曰,臣聞此報,疾馳上來,昨到城外,而城門已閉,故今曉入來矣。尙魯曰,卽今則症候,若何?上曰,其氣姑不更作矣。尙魯請診察。上曰,室窄,醫官之在戶外者,分入診察可也。履亨入診退伏曰,脈候左三部浮大,右三部度數不調,脾胃脈候虛軟,更甚於向日入診時矣。泰輿入診退伏曰,脈候左三部浮大,右三部沈弱,與夜間一樣矣。趾彦入診退伏曰,脈候左右三部一樣,脾胃脈候甚弱,不能通利斡旋矣。許礈·李興門·金德崙·蔡膺祐·鄭允協·金季良,以次入診,所奏皆同。上曰,湯劑進御後良久,覺藥力達於下焦矣。趾彦曰,寒痰用事,故薑桂有力矣。履亨曰,今則全是胃脈虛弱,湯劑不可不日再進,左脈候浮大差勝,然後方可以言效矣。今旣早進,午後更進一貼好矣。諸醫之言皆同。上曰,加減理中湯一貼,更爲煎入。出榻敎尙魯曰,履亨,卽本廳首醫,一體直宿,何如?上曰,利川府使金履亨,富平府使方泰輿,竝差備待令。出榻敎尙魯曰,聖候今日,又無差勝之勢,元朝親祭,更無可論矣。履亨曰,聖候雖云差勝,觸冒夜氣,則必復添損,此是議論之外也。昌壽曰,今日則書出命攝傳敎,何如?上曰,何若是忙乎?姑觀而爲之矣。予今雖如此,衣帶而起,則猶能自强矣。尙魯曰,臣等誠意淺薄,下敎每每如此,實爲焦迫,設令其間聖候快復,其在愼攝之道,不可親行,況卽今症候,實難數日內快復矣。伏乞深加聖思焉。上曰,理中湯三四貼內,難期差愈矣。履亨曰,然矣。今番症候,發於積損之餘,不可不多進湯劑,而亦宜全顧胃氣矣。上命退,諸臣以次退出。
丁丑十二月二十五日巳時,上御居廬廳。禮房承旨·編次人入侍時,編次人具允明,左承旨元仁孫,記事官李晉圭·嚴璘·洪秀輔進伏。上曰,注書出外,孝昭殿入直享官,具冠帶入侍諭之,可也。享官海雲君熻進伏,上命仁孫,書孝昭殿告由文訖。上曰,頃以躬參朔祭之意,已口奏,而今病尙未差復,將不得參過,今此告由文,享官持去,今日夕上食,享官讀奏後,仍卽望燎。又下敎曰,予病當過數日後,則自可差勝,其間上食,着實行之可也。又命書祭文訖。上曰,注書出去,取春坊內訓以入。承命入之。允明曰,今此靜攝之中,若是親製文字,臣竊伏悶,其間必益康復,而至於來月朔祭,何爲將事乎?上曰,今日則神氣少勝,故呼寫矣。仍命仁孫,讀內訓小識及跋文訖。上曰,承旨知烈女傳,爲誰人所撰乎?仁孫曰,劉向之所作,而亦行於世矣。上曰,有鄕板乎?仁孫曰,臣之所得見者,唐板也。上曰,弘文館若有之,得入可矣。仁孫曰,弘文館,本無所藏矣。上曰,然則承旨從何處得見耶?仁孫曰,臣曾於十六七歲時,得一見而忘之其有處,臣當廣問求之矣。上曰,分付校書館,內訓若有印件,先爲入之,繼印四五卷以入可也。退出時,上復召仁孫曰,女四書,亦令校書館印入可也。諸臣退出。
丁丑十二月二十五日申時,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·方泰輿·鄭趾彦,以次進伏訖。尙魯曰,卽今聖候,若何?上曰,俄頗少歇矣。今則其氣又升,在中脘之上矣。尙魯曰,似是日晩故然耳。上曰,昨猶未知,今觀症情,一如昨年矣。尙魯曰,李以楷上來,同爲入診,何如?上曰,召入可也。以楷進伏。上曰,只入者診察可也。履亨入診退伏曰,脈候左三部浮大如朝,右三部朝則沈而有滯氣,今亦浮大,脾胃脈候,虛軟一樣矣。上曰,俄者頗欲寢睡,其氣忽升,不能睡矣。尙魯曰,以此觀之,全是痰也。泰輿入診退伏,所奏與履亨同。趾彦入診退伏曰,脈候大體一樣,而日晩則浮大,此乃例症也。以楷入診退伏曰,脈候左三部浮大,如昨年症候,右三部則浮大雖不至如昨年,而亦浮大,脾胃脈候虛軟,似甚於昨年矣。尙魯曰,李以楷一體直宿,何如?上曰,龍仁縣令李以楷,差備待令。出榻敎上進御湯劑曰,貼數已多矣。尙魯曰,此藥味好,非苦口之劑,進御不難矣。履亨曰,今番症候,補益胃氣,則自可平復矣。尙魯曰,屢達惶恐,而元朝親行,決不可爲之矣。上曰,予亦不能自料,故祭文則已製置矣。尙魯曰,臣俄者已聞知矣。成中曰,親行則決非可論,早爲下敎,使祭官散致齋好矣。上曰,雖親祭,不必因此而添傷矣。上曰,砂糖一圓進之。尙魯曰,明日進御湯劑議定,何如?上曰,履亨出去,與諸醫同議入奏可也。履亨出議入奏曰,理中湯,姑難停止,臣與諸醫之見同矣。上曰,加減理中湯一貼,明日更爲煎入。出榻敎尙魯曰,金履亨上來之後,凡事可恃,利川,程道稍遠,難以還送,姑遞其職,待聖候平復,更爲近地好矣。上曰,利川太數遞矣。尙魯曰,當此之時,何可顧此?上曰,利川程道幾里?履亨曰,官道百四十餘里矣。臣爲參正朝問安,昨日離發,至慶安,始聞此報,連夜上來,今朝纔入來矣。上曰,利川府使金履亨,令該曹,口傳遞付京職。出榻敎上命退,諸臣以次退出。
丁丑十二月二十五日酉時,上御居廬廳。承旨·春坊上下番入侍時,同副承旨宋文載,兼輔德洪梓,文學金勉行,記事官李晉圭·嚴璘·洪秀輔進伏。上曰,春坊讀御製帖草可也。洪梓曰,帖秩數多,當以次讀之乎?上曰,春坊下番先讀可矣。勉行讀一帖,梓讀一帖,文載讀一帖,讀至半。上曰,掩卷讀他帖。晉圭讀一帖,璘讀一帖,秀輔讀一帖訖。上曰,桂坊上下番誰也?文載曰,司禦趙漢弼,下番徐命敷也。上曰,趙漢弼,誰家人耶?勉行曰,趙復陽之子孫也。上曰,然乎?徐命敷,誰也?梓曰,徐宗璧之子也。上曰,注書出外,桂坊上下番入侍事,諭之可也。趙漢弼·徐命敷進伏。上謂趙漢弼曰,可奏名。對曰,臣則司禦趙漢弼也。上曰,爲趙復陽之幾代孫乎?漢弼曰,卽臣之曾祖也。上曰,汝初爲入侍耶?對曰,曾爲狼川縣監時,自上召見都政守令,故臣亦同爲入侍矣。上曰,汝祖則昔年爲輔養官,有功勞,而今汝又入桂坊蔭官,何能有爲,而第善行之。上曰,徐命敷,新爲侍直乎?文載曰,頃日政除拜矣。上曰,徐宗伋之姪耶?文載曰,卽徐宗玉之姪也。上曰,然乎?仍下敎曰,汝年幾何?命敷曰,年今三十六矣。上曰,汝父則予似見之矣。命敷曰,臣父則屢次入侍矣。上曰,擧頭。仍下敎曰,多髯,與乃叔酷似矣。上曰,今於靜攝中,召見汝,思汝之父與叔,心甚愴感矣。漢弼·命敷退出時,上謂漢弼曰,汝年幾何?漢弼曰,五十八矣。上謂文載曰,漢弼文識,何如?文載曰,善文矣。上曰,司禦爲何品乎?梓曰,爲六品職矣。上曰,陞敍則當爲五品矣。仍命書傳敎曰,今見昔年輔養官趙復陽曾孫,靜攝追慕之中,一倍此心,何以表志?特令該曹,陞敍調用。出傳敎上曰,御製帖草,若是散漫,謄出合爲一冊似好矣。梓曰,凡係御製文字,合爲一冊,置之春坊乎?上曰,宜矣。上曰,作帖者盡爲持入耶?梓曰,然矣。此帖外又有二卷印出作冊者,此亦合附乎?上曰,旣作冊,則不必附也。上曰,予作此文已久,有若先天事,故使之更讀矣。仍製下題目曰,粧冊後以此書之,而紙地則分付戶曹捧之可也。仍下敎曰,有傳敎,然後戶曹納紙耶?文載曰,旣爲分付,則雖無傳敎,當納之矣。諸臣遂退出。
丁丑十二月二十五日二更,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·方泰輿·鄭趾彦,以次進伏。上曰,李以楷·蔡膺祐亦入可也。上曰,其氣俄又添加,一番苦痛矣。觀此症形,似必大段發作而後愈矣。尙魯曰,大凡病勢夜必有加矣。上曰,虛乏異常矣。履亨曰,胃氣虛則然矣。尙魯曰,重蒸飯進御乎?上曰,少進之矣。尙魯請診候。上曰,只入者診察可也。履亨入診退伏曰,脈候左三部,與夕間一樣,右三部亦一樣,而寸關虛軟,更甚矣。泰輿·趾彦·以楷·膺祐所奏皆同。履亨等曰,卽今症候,當進橘薑茶,而三錢橘皮力弱,加以五錢,入薑三錢進御爲宜。上曰,承旨書之,傳曰,目今氣候,誠難時日差復,大臣藥院之臣,苦口力請,而心懸殿榻,不忍命攝,今日竟夕,其氣未解,又有欲加之勢,陟降有知,豈不悶〈乎〉?予體孔聖答孟武伯之語,朔奠,特命大臣攝行,而嗚呼,歲首莫能躬行,自負初心,良欲溘然,呼寫于此,不覺涕淚之沾枕矣。上涕泣曰,如此而可謂能盡爲子之道乎?尙魯曰,卽今調攝之中,何可如是過用心思乎?上曰,今雖爲此傳敎,臨時少愈,則衣帶而出矣。尙魯曰,聖孝雖無窮,未參一番朔奠,此乃小事也。何爲如是下敎耶?上曰,橘薑茶一貼煎入。出榻敎尙魯曰,臣未知醫理,而理中湯外,雜試他藥,似重難矣。上曰,此則然矣。履亨曰,橘薑茶,是乃茶飮,常時亦可進御,異他湯劑,少無所慮矣,。上曰,今又不堪虛乏矣。履亨等曰,胃氣虛故也,且痰亦能使然也。上曰,金德崙·李興門,亦入診可也。德崙·興門入診,所奏與履亨同。履亨曰,臣俄診脈候,左脈,似微有弦候,是乃土氣弱則木氣乘之也。理中湯,入靑皮一味,則名曰治中湯,破痰溫中之良劑也,靑皮一錢入用好矣。上曰,橘皮·靑皮同是一橘乎?趾彦曰,別有靑橘矣?尙魯曰,靑皮不害於胃氣耶?履亨曰,胃弱則木氣旺,靑皮有抑肝之功,故亦有益於胃氣也。且此與用單靑皮有異,有蔘橘,補益胃氣,必無所害矣。上曰,諸醫之見同乎?僉曰,臣等之見,亦然矣。上曰,許礈亦召入也。礈進伏。上曰,爾意則靑皮,何如?礈曰,靑皮非峻劑,用之無慮矣。上曰,咳嗽時,其氣牽引而作疼矣。尙魯曰,治此則似莫如椒熨矣。諸醫皆曰,然矣。上進御橘薑茶,上候苦劇,諸臣少退戶外,食頃,上命還入。尙魯曰,其間則症候,若何?上曰,其氣上升,中脘之際,如有物懸之,不堪其疼矣。今纔少降矣,只入者更爲診察可也。履亨入診退伏曰,脈候左右三部,大體一樣,而右脈候似少緩矣。泰輿所奏亦同。上曰,橘薑茶一貼,更爲煎入。出榻敎上命退,諸臣以次退出。
上在昌慶宮。常參·經筵,以代理停。
大殿·世子宮·嬪宮,政院·玉堂,口傳問安。答曰,知道。
大殿,朝廷二品以上·六曹堂上·大司憲,單子問安。答曰,勿爲問安。
大殿·世子宮·嬪宮,政院·玉堂,口傳夕問安。答曰,知道。
藥房口傳啓曰,臣等依定奪,卽與諸醫,持入湯劑之意,敢啓。傳曰,入侍,
元仁孫達曰,大提學尹鳳朝連日違召,尙不出肅,事體誠極未安,卽爲牌招察任,何如?令曰,依。
又達曰,待敎李東泰自鄕上來云,卽爲牌招入直,何如?令曰,依。
元仁孫,以禮曹言啓曰,卽接獻陵·長陵參奉所報,則今此正朝祭享時,陵官不可不備員,而獻陵令尹熙復,移拜他職,長陵參奉李文述,除拜過限,尙未差出,急速變通云。莫重祭享,假官替行,事體未安,獻陵令長陵參奉未差之代,竝令該曹,卽爲口傳差出,以爲備員參祀之地,何如?傳曰,允。
元仁孫啓曰,吏曹參議洪樂性書批已下,卽爲牌招開政,何如?傳曰,允。
元仁孫啓曰,吏曹參判金致仁牌不進推考徽旨,今方捧入,而判書尹得載書批已下,判書·參判,一體更卽牌招,以爲開政之地,何如?傳曰,允。
有政。吏批,判書尹得載進,參判金致仁進,參議洪樂性進,右承旨韓光會進。吏批啓曰,臺諫闕員,今當差出,而擬望乏少,外任竝擬,何如?傳曰,允。又啓曰,通津府使,今當差出,而未準朔禁軍將,竝擬何如?傳曰,允。以申應顯爲掌令,李壽鳳爲獻納,金鍾正爲正言,李心源爲校理,李廷喆爲弼善,金應淳爲司書,金和澤爲說書,李普溫爲兵曹佐郞,金鎭一爲獻陵令,鄭壽延爲東部都事,李普行爲典牲奉事,金致誠爲掌苑奉事,金載岳爲宣陵參奉,李俊永爲長陵參奉,任師夏爲判決事,宋淳明爲坡州牧使,李敬天爲利川府使,兪彦鉉爲仁川府使,金光白爲通津府使,朴奎壽爲泰安郡守,任遾爲聞慶縣監,李益炫爲懷仁縣監,金履貞爲果川縣監。兵批,判書鄭翬良病,參判徐命臣入直進,參議李萬宗病,參知李昌儒病,左副承旨李吉輔進。兵批啓曰,新除授全羅右水虞候李慶會呈狀內,老母今年七十一歲,且無兄弟,法不當遠離赴任,斯速啓遞云,邊倅·邊將之親年七十,獨子無兄弟者,許遞其任,已有定式,依例改差,何如?傳曰,允。同知單崔巖,僉知二單張雲翼·朴文純,副護軍尹珖·李廷喆·李星慶·李光然·李枝榮,副司直洪鑑輔·韓德弼·洪重孝·李福源,副司果李時敏,副司正權正忱。兵曹口傳政事,僉知金履亨。
元仁孫,以禮曹言啓曰,卽接奉常寺所報,則仁元王后練主造成處所,預爲定奪云,取考謄錄,則自前國恤時,練主造成於資政殿月廊,奉安于資政殿矣。練主造成及奉安處所,以何殿爲之乎?敢稟。傳曰,以資政殿擧行。
李吉輔,以兵曹言啓曰,來正月初十日明陵擧動時,問安馬,各差備入把本曹驛馬及京畿·忠淸·江原三道驛馬補把之數,依前例磨鍊,別單書入,而各道補把驛馬,各別抄擇上送事,前後申飭,非不嚴明,則其在奉承之道,當爲惕念,而近來紀綱懈弛,苟充定送,事之未安,莫此爲甚。今番則以體大善步馬,另加精擇,定差使員上送,必於來初五日京中逢點之意,各道監司處發馬知委,而司僕寺添補京畿驛馬,則從本寺啓下數,直爲入把事,亦爲分付,何如?傳曰,允。
吏曹判書尹得載書曰,伏以居諸易邁,徽寧殿練事奄過。伏惟睿孝出天,哀慕益新,靜攝之候不暇有損,臣無任區區悲慮之至。臣於日昨,伏奉天官除命,惝怳震凜,歷日靡定。臣本庸愚下劣,百無寸長,而徒藉先蔭,猥荷鴻造,前後揚歷,罔非踰分,而至若向來寵擢,尤切惶愧,雖逃遁不得,黽勉冒膺,而臨淵集木,不足喩其凜懼,亦豈意萬萬不敢當之誤恩,又至於今日之極哉?噫嘻,此殆臣命卒之秋也,謂之何哉?冢宰之職,政柄攸係,責任何如?位望何如?顧今堂堂聖朝,才彦林立,名論之見推,資歷之居前者,磊落相望,而匪意特除忽及於如臣無似,豈不重駭於群情,而有玷於名器乎?噫,銓選之難,自古已云,矧今世道益艱,僨轍相尋,雖使藻鑑至明,脊梁至强者當之,尙患無善策,況如臣之昏昧薄劣儱侗無比,豈可望甄別流品,調適物情,無咈一世之公議,用副聖明之委寄也哉?畢竟狼狽,可立而待,臣何敢不量而入,自取顚躓,終至於累聖簡而辱淸朝乎?反復循省,承膺無路,惟有抵死自引,寧被違命之誅而已。兩日之內,四犯違逋,今以畿邑守令差出事,特敎嚴截,天牌荐降,而株守冞固,末由變動,跡涉逋慢,益無所逃罪,玆敢瀝血陳懇,冒瀆於嚴廬之下。伏乞睿慈,俯諒臣危懇,匪出飾讓,亟將臣新授職名,劃行鐫正,以重公器,以安私分,公私萬幸云云。答曰,覽書具悉。日月迅邁,練事奄過,一倍罔極。卿其勿辭,從速察職。
大司成尹東度書曰,伏以臣,素蔑才望,自知不堪於師儒之任,而課試事迫,遞免無路,冒沒蹲據,只增慙恧。乃於日前,以紙價未給事,伏承大朝重推之命,臣於此,一倍兢蹙,措躬無地,齋儒應擧,備給試紙,卽本館事例,而頃當柑製,館儲適乏,未覺聖飭之嘗勤,謬襲先用之近例,矇然應副,自速譴何,其昏謬不察之辜,實無以自解,顧何可以已經薄勘,而晏然於職次乎?連値庭候,今始露章自列,而應行課士之事,亦未免緣臣而停綴,溺官僨職,莫非臣罪。伏乞邸下,亟令削臣職名,重降威罰,以昭法紀,以安賤分,千萬幸甚。答曰,覽書具悉。日月迅邁,練事奄過,一倍罔極。卿其勿辭,從速察職。
丁丑十二月二十六日寅時,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·方泰輿·鄭趾彦,以次進伏。上候苦劇。上曰,自俄者又如此矣,診察可也。履亨入診退伏曰,脈候左三部,浮大則似少減,而度數之不調一樣,右三部虛軟,亦一樣矣。泰輿·趾彦入診,所奏皆同。上曰,許礈·金德崙,亦診候可也。礈·德崙入診,所奏與履亨同。上曰,其氣在下腹而當中牽疼,不可堪矣。履亨曰,頃進車前子茶,益於下腹之氣,更爲進御好矣。上曰,車前子茶一貼煎入。出榻敎上曰,甚覺飢乏,而無起坐能食之力矣。昨年此病時,猶能作氣,今則苶然忒甚矣。履亨曰,元氣不如昨年,蓋因今年積損所致也。上進御車前子茶。上曰,此藥精緊矣,飮則其氣輒下矣。履亨曰,凡藥材料少者精緊矣。上曰,昨年差備待令醫官,皆脫靴出入,今亦依此爲之可也。尙魯曰,聖候尙今如此,其間雖得平復,初十日陵行,則非所可論也。上曰,領府事不能入來耶?尙魯曰,病感甚重,不能入來矣。上曰,李喆輔上來耶?昌壽曰,爲參廷候上來矣。上曰,昨日召見春坊官員,而上番趙漢弼,乃趙復陽之曾孫也。昌壽曰,然矣。上曰,見其爲人,決非不治之人,而聞爲李錫祥封庫罷黜云,未可知也。昌壽曰,聞其見罷之事,元不大段矣。上進御湯劑後,上曰,只二人,更爲診候可也。履亨·趾彦入診退伏曰,脈候一樣,姑無變動矣。上曰,加減理中湯一貼,更爲煎入。出榻敎上曰,少時寢睡,則氣似勝矣,而不能睡矣。尙魯曰,臣等請退,閉戶就寢好矣。上曰,唯。諸臣以次退出。
丁丑十二月二十六日申時,上御恭默閤。藥房三提調入侍,右相同爲入侍時,都提調金尙魯,提調李成中,副提調李昌壽,右議政申晩,記事官李鎭衡·洪秀輔,醫官金履亨·方泰輿·鄭趾彦·許礈以次進伏訖。尙魯曰,卽今症候,若何?上曰,腹部之氣,終不快止,間間作動,今則痰聚右脅下,不能寢睡矣。晩曰,聖候已多日彌留,下情焦迫,雖有藥治,食補爲重。水刺頻頻進御乎?上曰,虛乏殊甚,而當之則不能食矣。上曰,承旨書之。傳曰,吏曹三堂上,更爲牌招開政。尙魯請診候。上曰,只首醫與其次一人及蔡膺祐入診可也。履亨入診退伏曰,脈候左三部浮大,比朝顯減,而右三部虛軟,則一樣矣。昨日左脈候,微有弦候,臣等以是爲悶矣。今則脈候頓有和緩之意,自此漸向平復矣。泰輿·膺祐入診,所奏皆同。上命臣持入正朝祭報府,命昌壽讀之。臣奏曰,大臣姑未塡名,故諸執事未盡停當,此乃祭享色郞私件記,多未懸名矣。上曰,然乎?上進御湯劑。上曰,明日進御湯劑,首醫出,與諸醫議定而入奏可也。履亨,出議入奏曰,諸議皆以爲理中湯,更爲進御爲宜,臣之見亦然矣。上曰,材料不必增損耶?履亨曰,姑不可變改矣。上曰,加減理中湯一貼,明日更爲煎入。出榻敎上曰,橘薑茶,亦間間進御,何如?諸醫皆曰,誠好矣。晩曰,朔奠,旣下命攝之敎,誠爲多幸,諸醫皆言脈候,顯有差減之勢,伏望益加調攝焉。上曰,醫不知脈,其言猶未可信矣。尙魯曰,脈道之微妙處,固難明知,而若其大體,則豈全然不知也。上曰,橘薑茶一貼,更爲煎入。出榻敎晩曰,臣請先退。上曰,諸臣竝退可也。遂以次退出。
上在昌慶宮。常參·經筵,以代理停。
大殿·世子宮·嬪宮,政院·玉堂口傳問安。答曰,知道。
大殿·世子宮·嬪宮,政院·玉堂夕問安。答曰,知道。
藥房口傳啓曰,夜來聖體諸節,更何如?臣等,卽率諸醫,持湯劑入侍爲宜,惶恐敢啓。傳曰,入侍。
藥院,口傳啓曰,午間聖候諸節,復何如?臣等,與諸醫,依定奪,持湯劑入侍,仍更診候爲宜,惶恐敢啓。傳曰,入侍。
宋文載達曰,大司憲沈星鎭,持平徐有良呈辭,李鳳祥,執義金元行在外,掌令鄭恒齡·申應顯未肅拜,今日以監察茶時之意,敢達。令曰,知道。
李吉輔,以都摠府言啓曰,今日入直內三廳武兼·禁軍及軍兵等,當以中日習射,而上候未寧,藥院移設,依例限平復間姑停之意,敢啓。傳曰,知道。
元仁孫達曰,大提學尹鳳朝連日違召,無意出肅,事甚未安。卽爲牌招,何如?令曰,依。
元仁孫,以侍講院言達曰,宮官在外人及身病人,纔因本院草記,變通差出,而新除授弼善李廷喆,司書金應淳,說書金和澤,俱在外,當此逐日朝夕問安之時,宮官不可不備員,上番姑降,亦已多日,極涉未安。在外人員,令政院,稟旨變通,以在京無故人差出,以爲備員進參之地,何如?令曰,當今煩稟寔難,在外人,催促上來。
元仁孫,以內醫院官員,以都提調·提調意啓曰,利川府使金履亨,旣已遞付京職,依例還屬本院,使之常仕,何如?傳曰,允。
傳于元仁孫曰,禮曹判書,來詣于明政殿後。
傳于李吉輔曰,承旨明政殿後入侍。
李吉輔,以訓鍊都監言啓曰,頃因禮曹草記,敬陵·昌陵·明陵·翼陵·順懷墓,有虎患,故發送砲手,使之跟捕矣。連接將校手本,則三虎捉得之後,各陵山麓,更加搜覓,無他虎跡云。許多軍兵之一向露處,事甚可慮,今姑撤還之意,敢啓。傳曰,知道。
宋文載,以義禁府言達曰,富平前府使徐敏修,令該府,直以不應爲律勘律事,徽旨達下矣。徐敏修下去京畿坡州地云,依例發遣府羅將,拿來,何如?令曰,依。
李吉輔,以義禁府言達曰,時囚罪人富平前府使徐敏修,軍餉事體重也,則今聞富平府·北漢·江都移轉乙丙條折半,今年乃捧云,非糶糴則不捧可知。大抵,捧留本邑,多有此弊,而旣聞之後,不可無飭,因傳敎,令該府處之,歲律將暮,直以不應爲律勘律事,徽旨達下矣。徐敏修,所當依傳敎勘律,而方當藥院移直之時,不得開坐照律,至於草記擧行,則曾有筵奏定式,姑不得擧行之意,敢達。令曰,知道。
李吉輔,以吏曹言啓曰,來正朝春享各陵·殿享官,當以侍從塡差,其無職名人員,令該曹口傳付軍職,何如?傳曰,允。
丁丑十二月二十七日卯時,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·方泰輿·許礈以次進伏訖。尙魯曰,夜間症候,若何?上曰,今夜則頗能寢睡矣。尙魯曰,寢睡頗久乎?上曰,常時寢睡,元不過一更矣。尙魯曰,水刺進御乎?上曰,少進矣。尙魯曰,脅部痰聚之候,亦何如?上曰,着艾腰帶後,顯然解散,艾氣誠奇矣。尙魯請診候。上曰,只首醫以下五人入診,可也。履亨入診退伏曰,脈候左三部,浮大差減,與昨日一樣,而猶非常時脈候,右三部則浮大之候盡低,而常時脈候見矣。浮大之候頓減,故胃脈軟弱,比昨益甚矣。以下諸醫入診,所奏皆同。上曰,蔡膺祐亦入診,可也。膺祐入診,所奏亦同。上進御湯劑。尙魯曰,鄭趾彦,素有痰癖,達夜苦痛,此時渠難出去,而出送調理,然後可以速入矣。上曰,出送,使之調理入來,可也。成中曰,今則補益胃氣,專在食治矣。上曰,甚厭不能食,奈何?尙魯曰,雖然,思其可以進御者而進之,何如?上曰,思之而無矣。俄者偶思栗糖,而此亦何可必其能食也?履亨曰,栗糖造成,至易矣。然松都栗糖,自古有名矣。上曰,業欲言之,而恐持來於松都,未卽言之矣。成中曰,是至賤之物也。持來何妨?上曰,爲口腹持來遠物,太多事,松糖雖有名,而其實則無異於京糖矣。昌壽曰,松糖,亦不如舊,然比京糖則勝矣。上曰,繼進湯劑,議定可也。履亨曰,臣等已爛熳商確,理中湯,姑難停止矣。上曰,今則不得不服,而太爲支離矣。上曰,加減理中湯一貼,更爲煎入。出榻敎尙魯曰,陵幸,雖難以初十日爲之,而今已歲末,畿邑未下直守令,催促下送然後,凡事可以擧行矣。上曰,送之可矣。尙魯曰,頃日方泰輿所奏富平移轉穀事,前府使徐敏修當之,尙未勘律,以草記擧行,何如?上曰,畿伯亦未下直耶?尙魯曰,未下直矣。上曰,承旨書之。傳曰,旣定陵幸,此時守令,亦豈踰年?畿伯·畿甸守令,其令明朝辭朝,雖在靜攝,一心在民,直宿早晩,其可預料,諸道守令署經,一體安徐,數日內皆令辭朝,諸守令旣下敎,富平前府使徐敏修,以草記擧行。尙魯曰,守令與道臣,例不同日辭朝,而今番則有特敎,何可拘此?上曰,橘薑茶一貼煎入。出榻敎尙魯曰,直宿時,百司不得開坐,金吾·秋曹輕囚將踰年,宜有下敎矣。上曰,此則明日爲之矣。上命退,諸臣以次退出。
〈丁丑十二月〉二十七日辰時,上御居廬廳。禮判入侍時,兼禮曹判書李益炡,左副承旨李吉輔,記事官李晉圭·李東泰·洪秀輔進伏。上曰,諡冊幾何爲之乎?益炡曰,盡爲粧䌙,明當奉入矣。上曰,由弘化門正門奉入,可也。益炡曰,奉入時堂郞皆當陪進乎?上曰,然矣。仍命書傳敎曰,明日諡冊陪進時,三堂上·三郞廳,以黑團領,由弘化門,至明政殿,細仗陪進內入,堂郞待令月臺,待下敎,與差備官,入涵仁亭,亭前盛彩轝,奉往太廟,由正門入,至永寧殿南門外,令差備官直奉,由正門入,自當室門,奉安于欌,大臣則內入時,明政殿月廊先待,涵仁亭奉行時,與堂郞一體入來,陪往案則只止于南門內,禮畢後下戶曹。出傳敎益炡曰,今日封裹時,當使大臣參之,事體似然矣。上曰,依此爲之,可也。益炡曰,封裹時,旣使大臣參之,則似當有下敎矣。命書傳敎曰,今日封裹時,大臣與堂郞,一體擧行。出傳敎上曰,太廟奉安件,以紅籤付之乎?益炡曰,然矣。上曰,此則有壓尊之嫌,宜祛之,內入件,則當付紅籤矣。益炡曰,當初自上書下草本,謹當還入乎?上曰,置之可矣。吉輔曰,朝者承傳色,來傳內入之敎,而臣等莫知其爲何物,故欲爲微稟,則中官以不敢更稟爲言矣。上曰,此是中官之誤傳。仍笑曰,中官,當爲內入也。益炡曰,望燎,必於歲末爲之,而氷雪堆積,爇火以解凍,故自有不潔之事,此後則定以春秋爲之,似好矣。上曰,此則從當下敎矣。益炡退出時,上復召曰,南門,當爲何門耶?益炡曰,卽永寧殿南神門也。上曰,然矣。諸臣退出。
丁丑十二月二十七日申時,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·方泰輿以次進伏訖。上曰,金德崙·李興門,亦入可也。尙魯曰,其間症候,若何?上曰,一樣矣。尙魯曰,水刺進御乎?上曰,數次進之,以藿湯食之矣。履亨曰,藿湯甚好,方欲仰達矣。尙魯曰,寢睡,何如?上曰,少睡矣。尙魯請診候。上曰,唯。履亨,入診退伏曰,脈候左右三部皆一樣,而日晩,故微有浮數之候,而亦不顯然矣。以下諸醫入診,所奏皆同。尙魯曰,此後調攝之道極難,尤宜審愼矣。履亨曰,此後聖候調攝之道,莫如不用思慮矣。上曰,此言是也。尙魯曰,其次則莫如不觸風寒矣。上進御湯劑。尙魯曰,明日進御湯劑,議定宜矣。上曰,不必問汝醫官,予當言之矣。俄又頗有其氣,飮理中湯而卽止,不得不更進矣。靑皮,姑勿拔去好耶?履亨曰,靑皮破痰有力,不可拔去矣。上曰,加減理中湯一貼,明日更爲煎入。出榻敎尙魯曰,陵幸前,聖候雖得快復,旬日之內,觸冒曉氣,實爲悶切矣。成中曰,稍待日長,往還間不至侵夜,好矣。尙魯曰,以念後退定,則多幸矣。上曰,其間尙有日字,姑觀而爲之矣。尙魯曰,預定然後畿邑擧行之事,可無掣肘矣。成中曰,非但畿邑,他道驛馬亦上來矣。上曰,艾腰帶甚有效矣。初則頗苦艾臭,久乃不知矣。雖常時帶之,亦無妨矣。履亨曰,甚好矣。尙魯曰,常常帶此,則風寒,似不能外襲矣。泰輿曰,醫書云,腹無熱痛,艾性極溫,常帶之好矣。尙魯曰,夜間臣等,雖未入,頻召醫官,審察症候,何如。上曰,置之。上命退。尙魯曰,明日則諡冊內入相値,入診早爲之,何如?上曰,唯。諸臣以次退出。
同日酉時,上御居廬廳。承旨入侍時,右承旨韓光會,記事官李晉圭·李東泰·洪秀輔進伏訖。上曰,明日諡冊內入時,禮房承旨當爲入來耶?光會曰,明當入來矣。上曰,坐直誰也?光會曰,小臣與左副承旨李吉輔也。上曰,奉入時,承史亦當着黑團領而參之矣。光會曰,已以此擧行矣。命書傳敎曰,明日諡冊奉覽時,裹袱,當以熟手擧行,看役人等,以黑團領待令事,分付。出傳敎又傳曰,明日諡冊印本同爲入來,內入時,進上件,宣化門外,承旨以時報,請承傳色內入,進獻件,集英門外,令春坊官員擧行。出傳敎上曰,預爲分付都監,然後可及爲之,卽速分付,可也。仍退出。
上在昌慶宮。常參·經筵,以代理停。
大殿·世子宮·嬪宮,政院·玉堂,口傳問安。答曰,知道。
大殿·世子宮·嬪宮,政院·玉堂·藥房口傳夕問安。答曰,知道。
藥房,口傳啓曰,夜來聖候諸節,何如?臣等率諸醫,依昨日定奪,持湯劑趁早入侍,仍卽診候爲宜,惶恐敢啓。傳曰,入侍。
藥房,口傳啓曰,卽伏聞諡冊內出時,親行祇迎之禮,靜攝之中,有此勞動,臣等伏不勝驚慮之至,卽率諸醫,入侍診候,有不可已,惶恐敢啓。傳曰,入侍。
藥房口傳啓曰,俄間聖候諸節,復何如?臣等與諸醫,持湯劑入侍,更爲診候爲宜,惶恐敢啓。傳曰,知道。入侍。
下直,寧邊府使李邦綏,振威縣監金敬熙,果川縣監金履貞,通津府使金光白,坡州牧使宋淳明。
宋文載達曰,大司憲沈星鎭,持平徐有良呈辭,李鳳祥,執義金元行在外,掌令鄭恒齡·申應顯未肅拜,今日以監察茶時之意,敢達。令曰,知道。
元仁孫達曰,大提學尹鳳朝連日違召,尙未出肅,事體誠極未安,卽爲牌招,何如?令曰,依。
元仁孫,以弘文館言達曰,本館上番校理臣尹得養,以今日諡冊陪進時奉諡官,晝仕出去之意,敢達。令曰,知道。
傳于宋文載曰,禮房承旨,率香室忠義,來詣明政殿後。
傳于元仁孫曰,禮房承旨,留在明政殿後,大臣復命後,同爲入侍。
李吉輔,以兵曹言達曰,五衛將金鵬運·李師重,景福宮假衛將姜文耉,慶德宮假衛將白尙瑩,俱以輪疾,症形危重,時月之內,無望供仕,呈狀乞遞,病勢如此,則不可等待其差復,竝今姑改差,何如?令曰,依。
有政。吏批,判書尹得載進,參判金致仁病,參議洪樂性進,同副承旨宋文載進。吏批啓曰,新除授仁川府使兪彦鉉呈狀內,與本曹參議洪樂性,有妻三寸叔母夫應避之嫌,斯速處置云。當初誤擬受點,不勝惶恐,而除職時,旣與政官相避,則揆以格例,不可仍置,改差,何如?傳曰,允。以金致仁爲同經筵,李昌任爲吏曹正郞,鄭一祥爲戶曹正郞,權穎爲兵曹佐郞,尹光柱爲工曹正郞,柳健爲奉常正,兪彦爲翼陵參奉,李觀徵爲昭寧園守奉官,朴師宓爲引儀,李逸濟爲三和府使,金仁大爲交河郡守,李彝炳爲慶山縣監,金光遂爲楊根郡守。兵批,判書鄭翬良進,參判徐命臣病,參議李萬宗入直進,參知李昌儒病,左副承旨李吉輔進。以靈川君埜爲都總管,金應魯爲兼司僕將,洪以謹·安允文爲五衛將,金時·李光植爲慶德將,崔世三爲景福將,黃暹爲全州營將,李邦五爲中樞都事,金養慶爲訓鍊主簿,金相鼎爲宣傳官,權衡弼爲守門將,韓浤爲全羅右水虞候,李思先爲京畿水使,任屹爲東都參軍,前郡守韓光國,今加折衝賞加,副護軍洪若濂·李宗謙。
以事知兼司僕望筒,傳于宋文載曰,朴成梓仍任,特敎之下,駭然望後,令兵曹,參酌決棍,望筒還入。
宋文載,以義禁府言達曰,時囚罪人富平前府使徐敏修,軍餉事體重也,則今聞富平府·北漢·江都移轉乙丙條折半,今年乃捧云,非糶糴則不捧可知。大抵,捧留本邑,多有此弊,而旣聞之後,不可無飭,因傳敎,令該府處之,歲律將暮,直以不應爲律勘律事,徽旨達下,而以草記擧行事,亦爲命下矣。徐敏修,依傳敎,以不應爲律,笞四十收贖放送,何如?令曰,依。
李吉輔,以訓鍊都監言啓曰,陵寢內捉虎,一次連捉三頭者論賞事,曾有定奪矣。今番因敬陵·昌陵·明陵·翼陵·順懷墓虎患,本局旗牌官印讚起,率領砲手出往,連捉三頭進上,宜有論賞激勸之道,令該曹考例稟處,何如?傳曰,允。
宋文載,以摠戎廳言達曰,今番歲末,北漢軍餉,各邑移轉未收夥然,故自本廳,斯速畢納之意,各別嚴飭矣。卽接永平縣令鄭遠達所報,則以爲本縣乙亥年捧留移轉米元數三百三十七石七斗七升,丙子春,依例分給,而同年歲末未捧九十九石七斗七升,已捧樣反作磨勘,故其中四十五石,僅僅收捧,其餘五十四石逋欠云。軍餉事體,何等重大,而今此反作之數,如是夥然,事極駭然,其在懲礪之道,不可置之。其時當該守令,使本道現告,令攸司照律勘處,何如?令曰,依。
令京畿觀察使趙暾書。王世子若曰,噫,諸路無不凋瘵,伊三輔尤屬憂虞,數年饑荒之相仍,邦本幾蹶,兩陵事役之洊疊,民力大窮,蠲賦減稅之方,雖勤聖主之軫念,蘇殘起弊之道,莫若方伯之得人。惟卿,識慮沈深,器宇峻整,忠厚淸謹之德,有是父有是兒,文學政事之才,難爲兄難爲弟,牢確以守,不撓於波蕩之中,恬靜自持,能拔於泥滓之表,置臺閣則有古諍臣之風采,盛經幄則有眞學士之名譽,掌命喉司,出納惟允,分憂嶺邑,聲績冞彰,逮至西湖之按藩,乃紆北宸之垂奬,心不拘私而賑政是急,便蕃錫馬之殊恩,事有難平而人言果來,懇惻開篋之聖諭,踐華貫於師席,雅望攸歸,擢新秩於卿班,上意所屬,每切先卿未枚卜之歎,筵敎屢勤,適當朝廷簡藩任之辰,僉議乃擧,玆授卿以京畿觀察使兼兵馬水軍節度使·開城府留守·江華府留守·廣州府留守·巡察使。卿其祇服寵命,克恢良圖,量今日事勢而區劃便宜,俾免閭里之愁怨,布大朝德意而董勅慢忽,毋致田疇之廢陳,以我祖宗之生靈,付卿父子於前後,邑弊民瘼之轉劇,時亦異於古今,餘風遺愛之尙存,卿可忽於繼述,若夫裁稟,厥有常典。於戲,家庭之忠勤相傳,報君父便是成法,湖甸之風謠已播,嚴黜陟一用前規,故玆令示,想宜知悉。副司直李奎采製進。
丁丑十二月二十八日寅時,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·方泰輿以次進伏訖。尙魯曰,夜間聖候,若何?上曰,似不如昨夜,其氣時或作動矣。尙魯曰,寢睡,何如?上曰,暫時就寢矣。尙魯曰,水刺進御乎?上曰,少進而厭愈甚矣。尙魯請診候。上曰,首醫以下四人入診,可也,履亨入診退伏曰,脈候左右三部浮數,比昨益有減勢,脾胃脈候虛弱,則一樣。上曰,諸醫多有久未診候者,竝入診可也。方泰輿·許礈·李以楷·李興門·金德崙·蔡膺祐·鄭允協·金季良等,入診,所奏與履亨同。上曰,今番則異於昨年,其氣頗久矣。履亨曰,積損之餘故也。上進御湯劑。尙魯曰,今日諡冊內入時,自然有勞動,湯劑,不可如前晩進,午後,卽爲持入矣。上曰,唯。上曰,加減理中湯一貼,更爲煎入。出榻敎尙魯曰,諡冊內入時,門戶開閉,外風可悶,伏望各別審愼焉。上曰,雖然,何可臥乎?尙魯曰,臨時暫爲起坐好矣,何可預起?成中曰,諡冊奉入時,臣等率醫官入侍好矣。上曰,何若是過慮乎?予若下庭祗迎,則卿等,亦奈何?昌壽曰,少愈之戒,不可忽也。上曰,洪禹九,誰之子孫?昌壽曰,江都死節人號無敵堂命亨之後也。上曰,承旨書之。傳曰,頃者望拜禮時,下敎特付,偶然作窠,前知事洪禹九,此後待窠以付。上曰,此傳敎,勿出朝報可也。上曰,東宮入診日次,在何日?尙魯曰,明日也。上命退,諸臣以次退出。
丁丑十二月二十八日巳時,上御涵仁亭版位。諡冊祇迎入侍時,右議政申晩,禮曹判書李益炡,工曹判書洪鳳漢,戶曹判書李宗白,左承旨元仁孫,戶曹正郞李商輅,工曹佐郞鄭一祥,禮曹佐郞李益普進侍。上曰,郞廳誰也?申晩曰,戶曹正郞李商輅,工曹佐郞鄭一祥,禮曹佐郞李益普也。上曰,奉諡冊官誰也?晩曰,尹得養·洪景海也。上曰,奉諡冊官,先上奉安可也。晩曰,臣等奉安後,當復命於明政殿後乎?上曰,奉安後大臣及三堂上入侍,可也。諸臣退出。
丁丑十二月二十八日巳時,上御居廬廳。大臣·禮·戶·工三曹堂上入侍時,右議政申晩,禮曹判書李益炡,工曹判書洪鳳漢,戶曹判書李宗白,左承旨元仁孫,記事官李晉圭·李東泰·洪秀輔進伏訖。仁孫曰,俄者中官,出傳香室廳入侍云,臣未能詳知,故香室忠衛二人,使之待令於外矣。上曰,此是中官之誤傳也。上謂申晩曰,諡冊奉安乎?晩曰,已奉安而觀其欌與櫃,則制度可謂奇特矣。上曰,人巧勝矣。晩曰,朝者日氣陰冷,不審勞動之後,聖候若何?上曰,無事矣。上曰,予豈料今日得此,昔年所未得之寶牒,重修奉安乎?晩曰,玉則太半虧傷矣。宗白曰,雖傷而扣之鏗然有玉聲矣。上曰,注書出取書啓入來。承命入之。鳳漢曰,自夏至今,屢朔居廬,而況此衰暮之境,十分調攝,毋致傷損之節伏望。宗白曰,以今日祇迎事觀之,至誠所在,不顧聖躬,若此而如有添傷之節,則其爲焦悶如何哉?鳳漢曰,以今諡冊事見之,此實前古冞有者,亦可見至誠之所在也。上曰,今番得之,誠非偶也。益炡曰,此則本署直長柳發,始得玉片矣。上曰,然乎?其爲人何如,年亦幾何?益炡曰,年爲七十五矣。上曰,渠於七十五歲始得之,予於六十四,爲此事,極爲異矣。柳發則已老,不得爲守令矣。益炡曰,雖馬官,不能爲之矣。上曰,陞六則僅得着銀帶矣。仍命書傳敎曰,永寧殿諡冊重修奉安時,大臣·三曹堂上以下,依例書啓。出傳敎又傳曰,今番得玉片,本署直長柳發,特爲陞六,而今聞年過七十云,待窠卽爲調用。出傳敎益炡曰,靜攝中酬酢爲難,臣等先爲退出矣。上曰,唯。大臣及三曹堂上先退。上曰,政稟入之乎?仁孫曰,以守令多窠,昨已入之矣。上曰,注書出外,永寧殿,爲第幾室,問于禮判可也。承命入奏曰,當爲第十室矣。命書傳敎曰,永寧殿第十室諡冊重修奉安時,陪進大臣右議政申晩熟馬一匹,堂上判書李益炡·李宗白,各半熟馬一匹,判書尹得載·洪鳳漢,各兒馬一匹賜給,奉諡冊官校理尹得養,副校理洪景海,準職除授,執事都事趙載世,佐郞南肅寬,主簿金亨大,各加一資,資窮者,兒馬一匹,郞廳正郞李商輅·鄭一祥,佐郞李益普陞敍,繕工奉事閔百宗陞六,看役忠翊將金喜誠,邊將除授,寫字官·畫員·算員等,本衙門高品付料,員役·工匠等,令該曹米布分等題給。出傳敎上曰,李商輅爲人極嘉矣。仁孫曰,頗了了矣。上曰,閔百宗誰也?仁孫曰,故相臣閔應洙之五寸姪也。又命書傳敎曰,政事當日爲之。出傳敎又傳曰,莫重下敎誤傳,當該中官,越捧三等。出傳敎上曰,注書出外,香室,前後祭文草持入可也。承命入之,命仁孫,讀諡冊奉安時祭文,又讀永寧殿告由文,仍改製二句添入。仁孫曰,此祭文草,則出給香室,一件,書給編輯廳乎?上曰,唯。諸臣退出。
丁丑十二月二十八日巳時,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·方泰輿以次進伏訖。尙魯曰,俄伏聞諡冊內入時,降階祇迎,臣等之驚心,當如何哉。以今聖候,何爲此事也?上曰,雖病,何可臥乎?尙魯曰,房闥之內暫時起動,何妨?而至於下庭,則大段失攝矣。上曰,試着衣冠,暫伏門外,作動之後,亦無所損矣。尙魯請更診候。上曰,朝已診察,何必更診?然只二人診察可也。履亨入診退伏曰,脈候與朝一樣。泰輿入診,所奏亦同。尙魯曰,元孫侍坐矣,臣等久未瞻望,今日仰瞻,儼若成人,誠奇特矣。成中·昌壽曰,臣等亦願仰瞻。上曰,唯。成中仰瞻曰,誠奇特矣。昌壽曰,威儀端正,若成人,誠奇特,而沖年檢束,似太早矣。尙魯曰,早愈好矣。上曰,予則不使太早檢束,而自然如此矣。上謂元孫曰,汝能誦書乎?元孫誦童蒙先習數行,上曰,鐵聲也。尙魯曰,音聲奇特矣。成中·昌壽曰,無疆之休也。尙魯曰,醫官輩,亦願瞻望矣。上曰,瞻望可也。上指履亨,問元孫曰,彼爲誰也?元孫對曰,金履亨也。上曰,如是長進則幸矣。尙魯曰,姿質如是端正,豈有變理,頻頻侍坐,遇物則誨之好矣。昌壽曰,非但讀書,時時侍坐於引接臣僚之際,則自然有得於觀感之間矣。上曰,愛其師異常矣。尙魯曰,勸之讀書,易乎厭見,而愛之尤奇特矣。成中曰,是乃天姿近道之故也。尙魯曰,俄者大段失攝,此後則伏望各別調攝焉。上命退,諸臣以次退出。
丁丑十二月二十八日未時,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·方泰輿以次進伏訖。尙魯曰,俄間聖候,若何?上曰,一樣,而其氣終不快差矣。昨年向差時,其氣降在下腹矣,今則凝結於中脘之際矣。履亨曰,前日是一時之症候,今年則積損之餘,故輕重不同也。尙魯曰,水刺進御乎?上曰,進之矣。尙魯曰,藿湯又爲進御乎?上曰,藿湯最勝於他物,故又進矣。尙魯請診候。上曰,只三人入診可也。履亨入診退伏曰,脈候左右三部與俄者一樣矣。昨日則晩後脈候微有浮大之意,今則不然矣。泰輿入診,所奏亦同。金德崙入診,所奏亦同。尙魯曰,今則專在食補,水刺飯饌,思其可以進御者,下敎何如?上曰,思之而無矣。予常時不厭鷄羹,而此亦似難進御,若鷄膏則太爲腴膩,常時亦不能食矣。尙魯曰,味好石魚,亦有益矣。履亨曰,石魚甚益胃氣,俗名助氣者,良以此也。上進御湯劑。尙魯曰,明日湯劑議定宜矣。上曰,不須問於諸醫,而直書之可也,理中湯瓜滿,尙未滿矣。尙魯曰,不可不多進矣。履亨曰,諸醫已爲商確,而此藥姑不可停止矣。上曰,加減理中湯,明日依前再煎以入。出榻敎尙魯曰,金吾秋曹輕囚放釋事,昨有今日下敎之敎,故敢達矣。上曰,承旨書之。尙魯曰,鄭克濟貶題中帷薄二字,依下敎行査,道臣狀聞來到,而此蓋指駄妓藏衙而言,非謂中冓之醜也。道臣,誤用文字而然矣。上曰,此乃可笑事也,武夫之畜妓,何足怪也?尙魯曰,其人頗佳,曾爲備邊郞,故臣知之熟矣。成中曰,其人非庸劣者也。傳曰,今日奉冊,一倍追慕聖德,又當歲暮,金吾則行査者外一倂放送,雖行査中,聞大臣所奏,鄭克濟殿最之目,今已脫空,一體分揀放送,秋曹輕囚,承旨囚徒取來放送,左右捕廳,關係重者外,一體放送。噫,今日因追慕而下敎,仰體三月以前慈德,豈可尋常經歲?各司牌囚申飭,昨年則爲慶,明年則由哀,其何不同?其禁,依昨年例擧行,因山時隨詣之事,憊臥命攝中,一倍此心,凡人於僮僕,有爲先施恩之事,況君之於民乎?太學典僕,今番效勞,其誠可嘉,半歲禁屠,前豈有焉,一依昨年例,特爲除贖錢。今者之擧,一則追慕,一則哀懷,王者之令,京鄕奚異,外方輕囚,令到〈之〉日,卽爲放送,以示予意事,令備局今日內擧行。成中曰,此傳敎頒布,則近畿之民,可以歲前蒙放,雖遠民,可於望前放釋矣。上曰,舊逋,亦何可踰年?尙魯曰,此則難矣。非但舊逋甚多,明日則各邑皆封倉,今雖下敎,實惠何能遠及,而虛實相蒙之弊,則必有之矣。且雖不下敎,舊逋與新還不同,各邑無限明日督捧之事矣。上曰,明日不爲督捧,未可必矣。金履亨·方泰輿應知此矣。上問履亨·泰輿曰,汝等經守令,此時封倉乎,否乎?履亨·泰輿對曰,不得不限明日捧之矣。上曰,一張一弛,文武之道,終歲勤苦之民,不得安過歲時,豈不可矜?尙魯曰,名雖捧之,而無捉囚催督之慮矣。履亨·泰輿曰,此則然矣。雖不輟捧之之令,而納者捧之,不納者,亦不督捧矣。上曰,明日亦有納者乎?履亨曰,間或有之矣。尙魯曰,臣亦粗知外方物情,若有限明日督捧之守令,則其人亦是難者也,必無是事矣。上曰,注書出去,洪景海若入直玉堂,召來也。臣復命曰,洪景海今已出直矣。上曰,入直者誰也?臣奏曰,尹得養·李錫祥也。上曰,召得養來。臣出召得養入伏,上命得養進前。上手寫邑號示之曰,汝卽爲馳往此邑,詳探舊逋明日督捧與否,明早復命可也。得養退出,上曰,注書出去,馬牌出給事分付。臣傳命入伏。上曰,得養爲人精詳矣。昌壽曰,爲人明剛,何事不可堪勝也?上曰,此室,卽元孫所居之室,而今予居之,頃使尹得養,題扁曰恭默閤,非但居憂恭默之意也。恭默二字,於元孫亦好,或恐其過爲發揚故耳。上命退,諸臣以次退出。
上在昌慶宮。常參·經筵,以代理停。
大殿·世子宮·嬪宮,政院·玉堂,口傳問安。答曰,知道。
大殿·世子宮·嬪宮,政院·玉堂,口傳夕問安。答曰,知道,
大殿,朝廷二品以上·六曹堂上,口傳問安。答曰,知道。
藥房口傳啓曰,夜來聖候諸節,何如?臣等卽率諸醫,持湯劑入侍,仍爲診候爲宜,惶恐敢啓。傳曰,入侍。
藥房口傳啓曰,晩後聖候諸節,復何如?臣等卽與諸醫,更爲診候爲宜,惶恐敢啓。傳曰,知道,入侍。
宋文載達曰,備邊司郞廳來言,今日賓廳日次,而睿候方在調攝中,頉稟。令曰,知道。
李吉輔達曰,今日賓廳坐起日次,旣已頉稟,所當持公事入對,而睿候方在調攝中,頉稟。令曰,知道。
李吉輔達曰,大提學尹鳳朝日事違召,無意承膺,事體極爲未安,卽爲牌招,何如?令曰,依。
元仁孫,以侍講院言達曰,本院下番,連日姑降入直,事甚未安,兼司書宋瑩中,旣已玉堂出直,卽爲牌招入直,何如?令曰,依。
傳于元仁孫曰,承旨入侍。
宋文載啓曰,編次人具允明,依下敎來待矣。傳曰,校理尹得養留門,入來後同副承旨與編次人,同爲入侍于明政殿後。
傳于李吉輔曰,孝昭殿·徽寧殿信限符,三年內,依例入之。
宋文載啓曰,臣依聖敎,取來囚徒案考見,則承傳罪人七名,刑曹罪人三十名,來關罪人九名,各司罪人十名,內私奴福同,僞傳上典分付偸食穀物事,李好山,偸用他矣穀物事,觀象監書員韓益興·朴時會·申興柱·兪繼仁·朴萬祥·吳時贊等,堂上手決據囚禁事,忠州京主人洪福同,耆老所所納屯稅錢中間偸食事,右罪人等罪名輕歇,故竝放送,其餘罪人,罪名俱係重大,不可擧論,故竝依前仍囚之意,敢啓。傳曰,知道。
宋文載,以左邊捕盜廳言啓曰,左·右捕廳重囚外,輕囚放釋事,命下矣。依傳敎,本廳所囚罪人九名內,輕囚三名,卽爲放送之意,敢啓。傳曰,知道。
宋文載,以右邊捕盜廳言啓曰,本廳罪人十二名內,關係重者二名外,輕囚十名,依傳敎放送之意,敢啓。傳曰,知道。
宋文載,以義禁府言達曰,傳敎內今之奉冊,一倍追慕聖德,又當歲暮,金吾則行査者外,一體放送,雖行査中,聞大臣所奏,鄭克濟殿最之目,今已脫空,一體分揀放送事,命下矣。時囚罪人德川郡守鄭克濟,昆陽前郡守金潤國,仁川前府使宋晉欽·李箕重,竹山前府使李長燁,時府使柳東茂,植松前萬戶林全,京畿前都事鄭晩淳,江原前都事李普觀,忠淸道敬差官任㻐,中官吳浚謙,內贍寺直長權烜,平山前府使金燧,前正言李瀰等,竝放送,而儀賓都事金益煥,興陽前縣監權知重等,旣已行査,今姑仍囚,李箕重,前以他罪,徒配於京畿水原府長足驛,依前罪目,發送府羅將,押送還配,何如?令曰,依。
平安監司閔百祥書曰,伏以居諸迅邁,徽寧殿練事奄過,伏惟我邸下以時順變,哀慕罔極,臣民痛霣,率普惟均。卽伏見義禁府關文,則以臣殿最中,德川郡守鄭克濟題目査啓事,因傳敎行會矣。臣於是,實不勝瞿然慙悚之至。蓋帷薄二字,本文出處,非必專有所指的而言,間或通用於色戒不嚴處,臣之常時所認如此,故鄭克濟之駄妓藏衙種種駭擧,傳說甚醜,而若其政治,則頗有可取,亦無不法害民之事。殿最,只課其治績而已。行檢,在所闊略,故果置之中考,而深示警飭於題目之間,使渠自知,而有以懲艾者矣。事實不過如斯,而筵臣,起疑於不當疑之地,有所陳達云。蓋自歐陽修被誣時,引用此句語之後,世或看作偏着文字,則筵臣之外面看過,以此疑之,亦非異事,以臣麤識,不能斟量其礙眼之至此,泛然下語,致有此査啓之擧。聖意,則蓋出於明其所犯之虛實,而此事旣與中冓醜行有異,臣於此時,若以屑瑣汚穢之說,登諸奏御文字,則豈不爲傷事體而駭聽聞乎?靜究其本,莫非臣臨事不審之失,惶懍之極,無地自容,成命之下,有難擧行者,玆敢具由,仰籲於貳極之前。伏願邸下,仰稟大朝,特寢行査之命,亟治臣不善考績之罪,千萬幸甚。答曰,覽書具悉。日月迅邁,練事奄過,一倍罔極。玆事,大朝旣已處分,卿其勿辭察任。
司書金應淳書曰,伏以日月流邁,徽寧殿練事奄過,臣民慟霣,曷其有極?伏惟我邸下孝思出天,撫時攀號,益復如新,調攝諸節,不瑕有損,臣無任區區憂懸之至。仍竊伏念臣老父在高陽地,以病重狀,專人報至,臣情私煎迫,呈由歸護,乃於千萬不意。伏奉春坊除旨,又伏接邸報,以聖候未寧,至有藥院移直之擧,江僑僻迂,驟聞驚惶,不敢少留,卽上途以來,則本院,已以在外,稟旨變通矣。退伏惶凜,恭俟處分,及承批旨,不惟不以罪加焉,乃反以催促上來爲敎,臣且悚且愧,宜卽竭蹶趨膺。第臣自來情勢,實難復廁邇列,而向於六月中,待罪宮僚,以弘陵因山迫臨,不敢言區區之私,冒沒出膺,只爲副急計,而素疎禮節,不善周旋,致勤我大朝殿下匪怒之敎,臣至今追思,惶汗浹背。臣雖至愚,其何可復叨於已僨之地,以重其不職之辜也哉?且臣姨從兄判尹臣吳彦儒,方帶同春秋,實與臣兼銜,有應避之嫌,書下該曹,可按而施,臣之去就,尤無可言矣。臣逖違胄筵,今且半年于玆,而恩召之下,承膺無路,瞻望銅闈,夢魂徒勞,玆敢略控短章,冀蒙遞改。伏乞睿慈,俯垂諒察,亟賜變通,不勝幸甚。答曰,覽書具悉。日月迅邁,練事奄過,一倍罔極,書事,令該曹考例稟處。
三陟府使李最中書曰,伏以日月迅邁,徽寧殿練事奄過,伏惟睿情,益復罔極。仍伏念臣自顧無才無能,猥蒙大朝特簡之命,畀以牧民之責,感激恩私,圖報無地,受任以來,夙宵憂恐,思所以上報德意,下求民瘼,仰副使令之萬一者,竊見本府僻處絶峽之中,窮海之濱,土地磽确,居民鮮少,若有水旱,必先受害,官力蕩敗無餘,民生困瘁日深,荐經昨今年大歉,又無收拾之勢。究厥所由,甲戌詳定時,官吏不善奉行,官無措手,民不堪濫稅,今年甚於昨年,明年加於今年,駸駸然官民,俱弊而後已,豈不痛心?惟我大朝子愛黎元,出於誠心,四方遠近,凡有病告者,無不惻然興念,卽賜蠲除,不以臣不肖,委寄一邑之命,撫摩疲羸,招安流亡,卽臣職耳。若使臣,明知積弊之不可不釐革,而畏忌不言,則是負國恩也,負陟民也,敢此附陳焉。臣於昨春,奉命東出,廉採淮·金之民情,有所上達矣。當時臣跡,只及於嶺西,不及於嶺東,故惟知淮·金,爲一道尤甚,而不知其他,今莅是州,始知民事之哀痛,宿弊之膏盲,殆有甚於淮·金,惟彼淮·金,則幸蒙朝家寬恤之德,前後徭役,一倂蕩減,至今保存,而獨此一隅,王化旣遠,蔀屋疾苦,無路自達,天地施生之大惠,偏於彼而閼於此,豈無向隅之歎哉?今年穡事之荐歉,道臣請退舊還之狀達,已悉之矣。卽今民間形勢,萬分遑急,雖得幸免於乙丙之死亡,苶然無回蘇之氣,而新捧舊逋,一時催督,正若朱子所云大病之後,勞復之證,百死一生者也。守令雖無狀,必不欺道臣,道臣欲曲護,必不欺朝廷,而再次申聞,未得準請,荏苒之間,歲色已盡,閭里蕭索,甁盎罄竭,鞭扑飢羸,有所不忍,莫重國穀,因此無準捧之勢,朝令之下,不能擧行之罪,恭竢勘處,而至於丙子條牟還,合歿流亡之所受一百三十餘石,指徵無處,故尙在虛錄中,道臣以蕩除之意,亦爲狀稟,而廟堂,爲慮追感之有弊,乃至防達,昨年蕩減之時,未及査報,以致落漏,固是奉職者之失,而徵及於旣骨,害遍於族隣,豈施恩一視之道哉?更令廟堂,覆奏蕩滌焉。蓋本邑,面爲十二,戶爲四千五百七十餘,而昨今年流亡合歿,爲一千九百十餘戶,時存,僅二千六百六十餘戶,十二面中,山峽五面,幅圓最大,以火田爲業,年年蔘貢,太半出於此,而一千九百餘戶流亡合歿,亦多在於此,不獨凶荒,有以致之,以其常時賦役徧重,苦被唆割,及値殺年,不塡乎丘壑,則散以之他故耳。大抵,御供蔘價,詳定磨鍊時,他各邑,則皆以元結,出賦收捧,或有一二邑,以火結,添補元數不足之規,而此邑,則元結所出一千五百七十餘兩,火結所出一千四百五十餘兩,元結則每結所捧,竝與上納詳定條,毋過十兩,火結則每結所捧,多至於三十九兩,比元結,不啻三倍之多,厥稅之高重,實是他道之所無,而當初五面之獨爲此稅者,自是産蔘之地,故採蔘封進矣。中間蔘種告絶,無他變通,則蔘火田之名,所以起矣。火田,非如元田之比,焚巘墾嶂,盡力其間,一人所耕,不過數席之隙,況且朝東暮西,陳起無常,則隨年豐歉,稅有增減,卽必然之勢,昨年流亡,十室九空,今歲陳荒,一望草莽,臣於未來之前,兼官,詳細摘奸,已報道臣,以爲轉報均廳,趁卽蕩減,而均廳防塞不許,豈以詳定節目中,使不得加減於豐凶而然耶?然則前日峽面應役之戶二千六百餘戶,僅存九百八戶,其將勒徵於餘戶乎,其將責出於官用乎?官用則詳定劃給之外,無他着手之道,餘戶則若干飢餒不保朝夕,以一夫而旣應自己之稅,又當十戶之役,其在豐年富實之民,尙且難堪,況其大無孑遺,雖剝膚搥髓,許多所徵,無從生出,其勢必使之無民而乃已。思之及此,不覺於邑,朝家以丹·懷·淸·安之民散,屢勤宵旰,渙發德音,別遣繡衣,招來安集,遠近莫不欽仰,而至於此邑之流亡,不爲不多,而旣無招安之擧,又無拯救之惠,此豈均覆之慈?有所未遍,實由於有司之臣,只惜經費,而不思大體而然也。此弊未祛,則雖好言慰撫,摯縛手足,誰肯抵死勿去,如其失民而無所捧,莫若不捧而安民,得失果何如也?伏乞邸下,體大朝優恤之至意,亟令廟堂,商確指揮,該廳畫卽革罷,其代則以詳定劃給,使不散之民,得以懷保,已散之民,聞風還來,鼓舞聖化,永絶弊根焉。其他種種痼瘼,百孔千瘡,難以悉擧,而如修理雜役等事,加賦於詳定之外,名雖微細,最爲民患,亦宜竝令稟處也。臣愚疎賤,不當妄有陳奏,而誤膺委畀,大懼無以稱塞,不敢不盡其愚,冒瀆嚴威,臣無任云云。答曰,覽書具悉。日月迅邁,練事奄過,一倍罔極。書辭,令廟堂稟處。
丁丑十二月二十九日辰時,上御恭默閤。藥房三提調入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·方泰輿以次進伏。尙魯曰,夜間聖候,若何?上曰,去夜則頗能穩睡,神氣稍覺淸快,病其愈矣。尙魯請診候。上曰,自首醫至蔡膺祐入診可也。履亨入診退伏曰,脈候左右三部與昨一樣矣。上曰,猶未復常耶?履亨曰,左脈候猶有緊數意,非常時脈候矣。方泰輿·許礈·李以楷·李興門·金德崙·蔡膺祐等入診,所奏與履亨同。上曰,昨遣御史,今旣入來矣。尙魯曰,未知往于何處,而雖往頭站,姑未可回矣。昌壽曰,欲詳探而來,則似遲滯矣。上進御湯劑,上命臣持入正朝祭報府,命昌壽讀之。上曰,洪啓禧順矣,每每見差於祭官矣。上曰,承旨書之。傳曰,支過今年,歲律將更,而咫尺孝昭殿,莫能躬行,遙望西郊,此心欲隕。噫,每逢此日,心懷何抑?而其猶仰恃,惟我慈聖,旣孤旣哀,更無依恃,今逢此日,尤何堪抑?況庭候,只行於我,到于今日,良欲無聞。禮不可闕,其何循常?今明問安,政院·玉堂·朝廷,其勿依昨年單子問安,只口傳問安,少便予心。嗚呼,臨御三十有三載,年亦六十有四,而上不能盡孝,下不能惠究,而萬萬夢想之外,其添一籌,又加一年,瞻天而莫能攀,俯民而不覺赧。吁嗟,大小臣僚,莫曰其君之益衰,滌泄泄之心於今日,回熙熙之俗於元朝。上曰,自昨年三月以後,朔望命攝,初事也。昌壽曰,雖非患候,卽今聖算,豈每每親祭之時乎?上曰,如此而可謂能爲子道乎?昌壽曰,聖體幸而康健,故每每參祭,此是異事,而今以偶一未參,爲異事,臣等實爲悶切也。上命退,諸臣以次退出。
丁丑十二月二十九日巳時,上御居廬廳。承旨入侍時,左副承旨安允行,記事官李晉圭·嚴璘·洪秀輔進伏訖。命書傳敎曰,噫,凡爲人子者,永感之下,每逢令節,一倍思親,況歲聿更新。噫,誠孝淺薄,仙馭莫攀,支過到今,退憶昨歲以前,怳若夢焉,以予之心,奉老親人之心,何無示意?且昔唐陽城,爲國子司業,有謂弟子者,毋論文武,鄕有老親者,分付該曹,其欲覲親者,歲首特爲許由。噫,雖當此時,欲孝不能,是豈挈矩之道哉。此乃興懷而然矣。古例定謁陵於諸臣,莫敢請由,而今番勿拘常格,雖前特許政院,亦捧其單,應爲隨駕者,過行後,卽爲許由,京外親年篤老者,士庶一依歲饌例存恤事,分付京兆,亦爲下諭八道·三都。出傳敎上曰,他承旨待御史入來,率入可也。又命書傳敎曰,噫,三陽回泰,萬品咸新,而吁嗟寡躬,望七服縗,欲孝不能,徒抱哀懷,求諸往牒,豈有若寡躬者乎?況朔祭替行,雖由調攝,十朔伸禮,蕩然掃盡,俯仰哀恧,良欲溘然。噫,卅載臨御,無一政無一惠,紀綱日隳,生民日窮,其何能仰答陟降,亦何能仰慰慈心?一片此心,齋夜記焉,藏諸史閣。而噫,旣衰且耗,又添一歲,心懷若此,吁嗟方寸,若一片氷,其做甚事,其下甚令,然憧憧此心,爲元元,祝有年,若祝有年,其本在農。噫,勸農之諭,歲首每下,而徒爲文具,可勝歎哉?噫,國以民爲本,民以食爲天,莫曰周之先后稷,故勤稼穡,稼穡一節,豈特周也。爲國大本,昨歲懃懃之飭,雖當此歲,焉可衰也?今歲歲登之道,益加勸農,歲歉之道,尤宜懃懇,給種糧飭懶惰,已在諭書,其欲勸農,便民先務。咨道臣·守臣,孜孜申飭,勤勤勸課,俾有實效,而其中惜費之道,噫,嗚呼萬品,皆有春意,而吁嗟元元,顒顒望哺,思之及此,玉食奚甘?着意擧行,俾有實效事,下諭于八道道臣·三都留守。出傳敎上曰,此勸農傳敎,明日,待開門,卽速頒布可也。遂退出。
丁丑十二月二十九日申時,上御恭默閤。藥房三提調入侍,他承旨·御史追後入侍時,都提調金尙魯,提調李成中,副提調李昌壽,記事官李鎭衡·洪秀輔,醫官金履亨·方泰輿以次進伏訖。尙魯曰,其間聖候,若何?其氣更不作動乎?上曰,一樣矣。其氣時時去來,而不大段矣。首醫以下三人及李興門·金季良入診可也。履亨入診退伏曰,脈候左三部,比朝尤爲和緩,右三部則一樣矣。方泰輿·許礈·李興門·金季良入診,所奏與履亨同。上進御湯劑。上曰,注書出去,他承旨召入,知申則監膳出去,可也。臣出召承旨宋文載入伏。昌壽退出曰,診筵未罷,則監膳後臣當更入矣。上曰,唯。上顧文載曰,彼承宣,爲人剛緊矣。尙魯曰,然矣。其中如其貌,前頭任使,則可以知之,而能不墜其先訓,持心表裏如一矣。上曰,宋翼輔爲人甚佳矣。尙魯曰,臣亦與之相親,誠可用人也。今此承宣,亦能守其先訓,自上任使,則何事不可堪勝也。上曰,彼承宣,堂下時見之,謂以淸弱矣。近見之堅剛矣。尙魯曰,承宣,不爲行公於玉堂,自上必未詳知矣。文載曰,御史來矣。上曰,陽川暗行御史尹得養入侍。出榻敎臣退出,召得養入伏。得養曰,聖候調攝中,軫念民事,臣不敢遲滯,昨暮疾馳入陽川境,則二更矣。舊逋,今日停捧,雖今日前,以歲時之故,不爲督捧矣。尙魯曰,各邑於舊逋,則皆如此,故臣昨已仰達矣。上曰,新還則幾何捧之耶?得養曰,十一月初旬,畢捧矣。上曰,難矣。新舊一時竝捧爲難,故新還畢捧之後,始捧舊逋乎?尙魯曰,各邑皆然矣。上曰,其倅政治,如何?得養曰,臣入其境,別無治聲,臣意其不善治矣。探問民間,則皆以爲手少生,而向民之意則深切云,以一事觀之,有可知者矣。上曰,何事耶?得養曰,南漢移轉穀輸送時,自以官需米,作駄價而載送,以除民弊矣。尙魯曰,善政也。上曰,此則非要譽也。其倅誰也?得養曰,白大成也。上曰,予似見之,而未能記矣。成中曰,西關人,而曾以假官入侍,其人頗了了矣。上曰,邑貌何如?得養曰,邑內不過三十餘戶,地境,四方不過三十里矣。上曰,順安栗子則上來,而圖形不來,何也?文載曰,圖形則今方爲之,從當上來云矣。上曰,諸醫議定明日湯劑,可也。履亨等曰,前方姑不可變改矣。上曰,加減理中湯,明日依前再煎以入。出榻敎上曰,諸臣退去,編次人使之來待。出榻敎諸臣以次退出。
丁丑十二月二十九日二更,上御居廬廳。編次人·校理入侍時,編次人具允明,校理尹得養,同副承旨宋文載,記事官李晉圭·嚴璘·洪秀輔進伏訖。上親祭靑詞文曰,眇予小子,纘承前烈,否才無能,夙夜凜惕,忍言永慕,誠孝淺薄,躬行祭典,首尾十朔,莫體聖訓,服湯將攝,今當新元,命官替酌,不孝不肖,心懸神榻,咫尺齋中,一倍難抑,何以抒懷?惟期繼述,其志焉如,亶在宗國,明燭煒煌,乃成八目,略綴其文,歲首祈祝,時和歲豐,民生安業,世臣相保,泰山磐石,任賢使能,百僚寅協,節用愛民,家給人足,讜言日進,迺公迺直,奢風日祛,大布大帛,醇厚日新,熙皥可卜,浮囂日洗,眞實乃復,敢體昔年,新春祈祝,一片衷悃,其惟八目,今添一籌,此心彌篤,欲垂于後,玆將條列,彼蒼昭昭,焉敢或忽?陟降洋洋,亦豈自逸,强起整衣,呼寫以畢,祭時將至,焚香恭默,爰命儒臣,繕寫代讀,又令翰林,藏于史閣,歲皇明崇禎紀元後三戊寅元朝謹識。又書曰,昔宋趙忭,焚香告天,今予此文,槪倣其意,一則爲國,一則爲臣,一則爲民,將此三件,條列八目,一片丹心,彼蒼照臨,雖欲自欺,焉敢欺也?此正夫子所云是誰欺者也。嗚呼,十朔躬行,一番命攝,心若九仞之一簣,咫尺齋夜,哀慕罙切,雖不躬行,惟當整衣以坐,而祭前呼畢,祭時將起,焚香俯伏,以竢禮畢,其令儒臣,替讀此書。嗚呼,此□豈□文□于今追慕,其惟聖德,新年祈祝□□□國,今者此擧,豈爲淺淺而已□□□嗚呼,陟降必將忻豫,豈不□□□爲臣民之心,憧憧于□□□□□□何以藏史閣?欲令此文,與朝鮮俱存,亦倣藏于金籐□□夫。書訖,上曰,靑詞,卽祝辭也。予爲宗國與世臣而作此文,卽周公藏金籐之意也。今朝,下敎中,已示疑意矣。允明曰,臣伏見傳敎中,有藏諸史閣一句語,臣莫知聖意之攸在,及見此御製,始乃知之矣。上曰,頃者祗迎諡冊後,神氣亦無所加,今夜行祭時,欲俯伏庭下,而不能爲,予實有自負者矣。仍命允明,讀御製文訖。上曰,儒臣持出閤外,精書以入可也。又敎嚴璘曰,藏于史閣時,上番陪往,藏於史櫃中可也。知春秋誰也?文載曰,鄭翬良也。春秋館堂上鄭翬良入侍事,榻前下敎。諸臣小退。御製文,初名以靑詞,更以書藏金櫃,改書以下,得養寫畢,諸臣復入進伏。上曰,考準乎。文載曰,已準矣。命得養讀之。上曰,周公作文,藏之金籐,予欲倣此也。翬良曰,今此靜攝之中,達宵若此,安有調攝之道乎?臣竊悶慮矣。上曰,坐聞前殿贊拜之聲,此心一倍矣。上命文載,奉上御製,上親受,仍給翬良曰,納于諭書筒,陪往可也。諸臣退出。
