上在昌德宮。停常參·經筵。
未時,日有兩珥,申時,有左珥。
下直,順川郡守柳胤興。
大殿·中殿·世子宮,政院·玉堂·二品以上·六曹,歲謁問安。答曰,知道。
嬪宮,政院·玉堂問安。答曰,知道。
備忘記,復位祔廟都監都提調領議政柳尙運,鞍具馬一匹賜給。提調,判書閔鎭長·李濡,崔奎瑞,參判李寅煥,都廳,應敎金鎭圭,輔德李寅炳,竝加資,郞廳正郞張世南·洪景濂·成碩虁,都事尹寔,判官趙泰彙,竝陞敍。正郞權世泰,兒馬一匹,正郞趙九畹,佐郞□□,正郞金載文,各上弦弓一張賜給。監造官,敎官朴泰興,奉事申鳴華,敎官李□□,監役官李湛,副司勇尹志任·李宜遂,別工作監役官魚史衡,宗廟修理官尹世綱,竝六品遷轉,已出六品者陞敍。造主所監官李礥陞敍,員役工匠等,令該曹米布分等磨鍊題給。
備忘記,永寧殿祔廟親祭時,亞獻官,判敦寧府事徐文重,終獻官,判中樞府事崔錫鼎,各鞍具馬一匹,進幣瓚爵官,判書申琓,薦俎官,判書閔鎭長,奠幣瓚爵官,參議宋相琦,禮儀使,判書崔奎瑞,堂上執禮,判決事趙泰采,各熟馬一匹賜給,都承旨金構,禮房承旨姜銑,竝加資,神輦侍衛,左承旨沈枰,左副承旨李壄,各熟馬一匹,入侍,右副承旨李善溥,同副承旨柳尙載,堂下執禮,副司直李敏英,各室大祝,副司直南至熏,副護軍崔重泰,持平權詹,司果李世奭,正梁聖揆,副護軍李頤晩,副司果李彦經,副司果金相稷,正郞朴泰昌,副司直閔鎭遠,司成李東馣,各半熟馬一匹,神輦侍衛史官金克謙,佐郞金遇華,假注書姜履相·李世瑾,入侍,史官洪重益·朴弼明,注書李尙說·李熙台,各加一資,資窮者兒馬一匹。典祀官,主簿金聖準,左通禮安健之,右通禮成瑨,各兒馬一匹,監察二陪香官,博士金潤海,祝文書寫,忠義李益彬,贊儀金益礪,假引儀趙彙重·金萬興·洪九範,各上弦弓一張,祝史,正郞成碩虁以下諸執事,各加一資,資窮者代加,司謁池溟達·尹衡卿,各兒馬一匹,司鑰孫□說等,各加一資,資窮者代加,別監以下,令該曹米布分等磨鍊題給。
備忘記,玉冊文製述官,領中樞府事南九萬,右參贊徐宗泰,書寫官,副提學趙相愚,參議李思永,金寶篆文書寫官司直金壽增,郡守洪受疇,各熟馬一匹賜給,題主官,東平君杭,副護軍李震休,出納大祝正徐宗憲,浴主大祝正金儁相,宮闈令申晐,竝加資,讀冊官副司果□□□·李頤晩,讀寶官,正郞朴泰昌,副司直閔鎭遠,各半熟馬一匹,捧冊官,博士尹憲柱,副正字沈得良,副司果李震栻,佐郞申奎,捧寶官典籍朴乃貞·安瑞羽,博士鄭啓章,直長李夏源,攝左通禮錦陽正樑,壺山副守檉,靑平副令重胤·南□·金榏,攝司僕寺正,正郞柳行□,判官鄭道徵,各兒馬一匹賜給,擧案者,主簿姜□以下及尙瑞院假官,武兼尙選等,各加一資,資窮者代加,軍人領去部將內禁衛吳斗煥以下,各上弦弓一張賜給。
備忘記,請諡宗廟上諡舊主時,捧玉冊·金寶官,領議政柳尙運,鞍具馬一匹,□□神主出納大祝司成李東馣,浴主大祝,副司直任堂,各熟馬一匹賜給。祔廟宮闈令朴世華加資,神輦侍衛金善弼·金信豪,各熟馬一匹。祭侍朴堧·車天儀,夾侍金起聲·鄭希哲,宮闈令張世相,李重蔓,各半熟馬一匹,尙傳金成輝,諡冊差備金重輝·李夏昌·辛孝誠·金兌興,諡寶差備尹商徵,金重鼎·鄭時僑·具義峻,几差備金纘善,臺差備朴萬純·金時逸·箔差備金明輝·金斗弼,各兒馬一匹,奉神輦鄭枝弘等二十,朱杖差備崔璟等二十,歸游赤林震郁等二十,各上弦弓一張賜給,靑紅蓋差備洪纘敏以下諸執事,各加一資,資窮者代加。
備忘記,今此賞格中,一人雖兼數事,毋得疊授。
封陵都監郞廳,以摠理使意啓曰,莊陵都監堂上,右參贊徐宗泰,老母宿患沈痼中,又添新症,方在苦劇之境,情理有難遠離,始役日期已迫,不可無變通之道,而卽今正卿中,或職任緊重,且有老病親,吏曹判書申琓,前頭將有大政,且帶內局之任,無故可往之人,絶少,何以爲之?敢稟。傳曰,以思陵都監堂上,判尹李世華移差,其代,亞卿中差出,可也。
禮曹啓曰,太廟展謁,每年歲首恒式取稟事,曾已定奪矣。展謁吉日,以何間推擇乎?敢此仰稟。傳曰,以旬間推擇,可也。
摠理使崔錫鼎,莊陵堂上李世華,姜鋧·金錫衍,都廳趙泰耉,郞廳崔宇泰·申奎·李觀漢·韓世謙,監造官權益震·宋奎炫,趙泰興,分差官李萬葉,思陵堂上嚴緝。趙相愚,都廳金時傑·李庭謙,郞廳吳碩夏·李亨·李益興·李寅熺,監造官鄭希先。趙正誼·李世瑾,始役事出去。
判中樞府事崔錫鼎箚子。大槪,乞收賜馬之典,以重賞典,以安賤分事。入啓。答曰,省箚具悉卿懇。今玆賞典,實循舊章,安心勿辭領受焉。
江原監司書目,伊川府使李筬,封陵時董役京官所接假家,終不造成,罷黜事。
慶尙監司書目,陜川郡守洪萬選,以其母病受由上京,久不還任,罷黜事。
京畿監司書目,驪州呈,以掌令李世龜辭職上疏上送事。啓。答曰,省疏具悉爾懇。爾其勿辭,上來察職。又書目,獻納李光佐辭職上疏上送事。啓。答曰,省疏具悉。爾其勿辭,上來察職。
備忘記,嗚呼,邦運之不幸,胡至於此哉?四年大殺,萬死一生之餘喘,又罹無前之虐癘,自春徂冬,愈往愈熾,如水之漬,若火之烈,始自西陲,編及八路,里無完戶,百無一瘳,列幕相望,歌吟相聞,而毒之尤者,至有闔家俱沒之慘,積屍成堆,鬼哭啾啾,兵燹之禍,曷足喩急?嗚呼,比歲災荒,非不酷矣,而土着之殆盡,未有甚於去年,其爲驚心,尤不啻飢火矣。嗚呼,民無孑遺,國將焉依?用是憂遑,食息不寧,虔誠祈禳,靡不用極,而神不我顧,冥應愈邈,究厥所以,罪實在予,赤子何辜?嗚呼,鸞輅迎春,和氣藹然,草木昆蟲,咸囿雨露,而奈之何飢饉札瘥,迭爲災害,使我環東土億萬蒼生,獨阽於危亡而莫之救,爲民父母,當作何懷?念之至此,不覺抆淚。予心若玆,內而京兆,外而按道之臣,詎不思所以體宵旰之憂,盡拯濟之方乎?須以此意,另加勅諭,其於診藥救療,毋或死亡,收屍埋瘞,毋或暴露等事,勿視閑慢,着實擧行,而稍待疫癘之寢息,特施軫恤之惠澤,亦宜,勿遣近侍於中外,設壇賜祭,以示悶惻,少慰煩冤。
有政。吏批,宋昌爲都承旨,崔宇泰爲直講,兪命雄爲司諫,尹趾仁爲吏曹正郞,崔昌大爲校理,朴乃貞爲監察,李道源爲仁川府使,李世華爲左參贊,李齊尙爲陽城縣監,金相稷爲正言,宋徵爲修撰,金澋爲兵曹參議,沈廷輔爲司僕僉正,金埁爲司䆃主簿,鄭道徵爲陜川郡守,崔天璧爲活人別提,申湜爲監察,知經筵崔奎瑞,同經筵申琓,右賓客李濡,左副賓客申琓,奉敎洪重益,刑曹正郞李東亨,社稷令李翼齡相換。以上朝報
吏曹啓曰,新除授陽城縣監李之星呈狀內,與本道監司趙亨期,內外從兄弟之間,法當相避云,李之星改差,何如?傳曰,允。又啓曰,定順王后姓鄕陞號事,命下矣。姓鄕礪山郡,今當依例陞爲府使,敢啓。傳曰,知道。以上吏曹謄錄
禁府,三省問事郞廳二,金德基·金相稷。出朝報
上在慶德宮。停常參·經筵。
李壄啓曰,行大司憲尹拯,掌令李世龜在外,執義李健命,掌令尹弘离,持平李晩成·權詹,避嫌退待,今日以監察茶時之意,敢啓。傳曰知道。
沈枰啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
下直,陰竹縣監趙敏行,慶山縣監李浡。
李壄,以都摠府言啓曰,副摠管全溪君溥,除標信,宗廟春享大祭亞獻官,議政府肄儀進去之意,敢啓。傳曰,知道。
傳于沈枰曰,明朝大提學命召。
傳于柳尙載曰,下直守令·還下去差使員,留待引見。
柳尙載啓曰,大提學徐宗泰,牌招不進矣。推考傳旨,今方捧入,而春帖子,例於今日內出韻科次以入,何以爲之?敢稟。傳曰,藝文提學崔奎瑞牌招。
李壄啓曰,禁府郞廳,以委官意來言,判義禁閔鎭長,加資未肅拜,知義禁金鎭龜,以春享大祭獻官,旣已受誓戒,知義禁徐宗憲,親病方重,俱不得參聞,且兩司無行公之員,三省推鞫,今日勢難開坐,明日則愍忠壇厲祭受香相値,亦不得開坐云矣,敢啓。傳曰,知道。
以宋宅相爲假注書。
沈梓啓曰,假注書宋宅相,時無職名,付軍職冠帶常仕,何如?傳曰,允。
沈枰啓曰,卽者藝文館提學崔奎瑞,承牌來詣闕外,陳疏到院,觀其疏辭,則家有拘忌之疾,稚子染痛,同處薰染,不敢入來云。元疏則不得捧入,而春帖子出韻科次,漸至遲延,合有變通之道,何以爲之?敢稟。傳曰,試官二員差出。
傳曰,大提學明朝使之牌招,而大提學徐宗泰,近日連以親病違牌,藝文提學崔奎瑞,以家間拘忌之疾,不得承牌,弘文提學朴世堂在外,崔奎瑞使之出避齋宿,以爲明日推移之地事,分付。
沈枰啓曰,春帖別出試官,工曹判書金鎭龜,吏曹判書申琓,啓下後卽爲牌招,使之出韻科次,何如?傳曰,允。
沈枰,以封陵都監摠理使意啓曰,思陵都監堂上金構,昨日陞資,已遞本職,時無職名,令該曹口傳付軍職,以爲急速出去之地,何如?傳曰,允。
沈枰,以封陵都監摠理使意啓曰,思陵補土所監造官洪禹寧,身病甚重,久未行公,今姑改差,其代,以司正盧世夏差下,使之察任,何如?傳曰,允。
傳曰,下直守令·還下去差使員·察訪,留待。
沈枰,以封陵都監摠理使意啓曰,莊陵都廳李健命呈狀內,偏母時在其兄任所,宿患添劇,遠行還來之餘,尙未歸覲。又聞病報,心事悶迫,今方鳩聚藥物,將欲發行之際,有此都監之任,而卽今情理,決難離側供仕云,親病如此,則都廳察任,其勢誠爲切迫,今姑改差,其代,以成均館司成李東馣差下,以爲二字缺之地,何如?傳曰,允。
沈枰,以吏曹言啓曰,今日宗廟大祭肄儀時,大祝,成均館司藝金日省,成均館典籍洪大猷,成均館博士尹憲柱,七祀祝史,成均館學諭朴璟,不爲來參,累度催促,已至日晩,而稱以病故,終始不來,近來祭官謀避之習,已成痼弊,祭享肄儀,何等重事,而如是稱託,無意來參,事之寒心,莫此爲甚。此而置之,將無以杜後弊,不參人員,爲先從重推考,下吏,令攸司囚禁科罪,以爲一分警飭之地,何如?傳曰,依啓。事之驚駭,莫此爲甚,竝拿推。
領議政柳尙運箚曰,伏以,臣情勢難出之外,所患落傷之症,日漸加重,肩背拘攣,脚膝酸疼,雖於戶庭之間,亦不得行步,新舊歲問安之列,皆不得趨參,分義掃地,生不如死,臣方惶蹙,靡所容措。昨又伏見備忘記,有鞍具馬賜給之命,臣於此尤不勝震越之至。臣於受命敦匠之後,實無微勞,徒積罪戾,無功而賞,古人猶以爲濫,況有罪倖免,而從而徼賞,則臣之惶懼不安,固不敢言,而豈不有累於朝家恤賞之道乎?此臣所以冒死仰瀆於宸嚴之下者也。伏乞聖慈,亟命鐫削臣職,仍治臣闕禮之罪,以肅朝綱,且令還收成命,以重賞典,公私幸甚,臣無任戰兢竢命之至。取進止。答曰,省箚具悉卿懇。有疾未參,別無所傷,至於賞典,實循舊章,卿其安心,勿辭領受,亦勿待罪,速出論道,以副至望。仍傳曰,遣史官傳諭。
校理崔昌大,副修撰南正重等,伏以,持平權詹,以臣於日昨闕中,適與未相會同僚,相遇於一處,倉卒之間,未能赴避矣。退聞物議,以旣墜臺規,不知自劾爲非云,臣竊瞿然也。臣新入生疎,不免損失體例,非議之來,無以自解,而纔遭私慼,未經成服,今始來避,所失尤大。掌令尹弘离,以臣昨伏見同僚避辭,不勝瞿然,近因同僚遭服制,未行〈相〉會禮,日者適入春坊,同僚已先在座,臣宜卽退避,而矇不覺察,就與共席,墜損臺體之責,臣實當之,及至還家,病劇尋單,不卽引避,致令同僚先避,不知自劾之失,臣又多矣。臣何敢一刻晏然於職次乎?昨緣病告,不能自力,經宿之後,承召來避,所失尤大。執義李健命,以無狀賤臣,過蒙洪造,還朝未久,除命屢下,感祝天恩,不暇顧他,且差親祭執事,分義是懼,黽勉出謝,禮訖之後,疾病大生,扶曳還家,四字缺尋單請急,實不獲已,而惶隕益甚,嚴譴是竢,四字缺避辭,以與未相會之僚,相遇不避,見非物議云,臣不勝瞿然之至,臣與同僚,亦未相會,而日者永寧殿肄儀之後,退出廟門,散處門外,同僚之席,與臣相近,對坐移時,旣非班行,便是私次,而臣矇未諳規,不知起避,聾不聞物,亦未自列,臣之所失,至此尤大,何可晏然於臺席乎?持平李晩成,以臣於積病沈頓之中,適差親祭時執事,不敢言病,忍死趨參,及其罷出之後,宿患轉劇,昏昏欲絶,尋單請急,蓋不獲己,而連因齋戒,不得上徹,惶恐縮伏,恭竢譴何,不意召牌下臨,扶曳詣臺,而今者同僚,以未相會前不爲回避,相繼引嫌,臣於日者闕內及祭所依幕,倉卒相遇者,亦非一再,而旣未退避,又不自劾,臣之所失,與同僚無異,何敢一刻晏然於職次乎?竝引嫌而退。未行會禮,相遇不避,旣失臺例,有難在職。請持平權詹,掌令尹弘离,執義李健命,持平李晩成,竝命遞差。取進止。答曰,依啓。
副提學趙相愚疏曰,伏以,臣以園陵敦匠之任,今方進詣陵所,竣事復命,似在數三朔之後,而顧臣所帶之職,旣非閒慢之地,況復本館新錄,當次已久,緣臣有故,未卽擧行,輪直侍講,每患苟簡,則決不可一向遷就,以待臣之還朝矣。且臣尤有所不敢晏然者。迺者自上特敍之日,有帶職如古之敎,而臣泛然看過,未之深察,且昨雲觀奏御之書,率爾着押矣。今聞銓曹之言,以爲本職之外,兼帶諸任,業已見遞,臣之矇然不察之失,於此益著。以此以彼,俱不可一日冒據,伏乞聖明,特許遞改臣職名,以幸公私。臣又於昨日,伏見備忘記,有賜馬之命,臣不勝惶悚之至,臣雖有大冊書寫之役,而自是職分內事,則有何可紀之勞,而荷此錫賚之寵也。伏願亟收成命,以重恩典,千萬幸甚。臣無任屛營祈懇之至,謹昧死以聞。答曰,省疏具悉。今玆賞典,實循舊章,卿其勿辭領受焉。
工曹參判金錫衍疏曰,伏以,臣職忝工部之故,猥膺封陵敦匠之命,今已辭陛,而計準事還朝,將費累朔,顧臣所叨摠管,旣是宿衛輪直之任,則虛帶遠出,非但分義之所不敢,其在事體,不可無變通之道。玆敢冒死仰瀆,伏乞聖明,俯賜諒察,遞臣副摠管之任,以便公私,不勝幸甚。臣無任屛營祈懇之至,謹昧死以聞。答曰,省疏具悉。卿其安心勿辭焉。
吏曹參判李寅煥疏曰,伏以,臣猥忝敦匠之任,實無服勤之效,一味惶愧,無所容措。昨伏見備忘記,陞資之命,出於意外,臣不勝驚惶震惕之至。今此監董之役,乃是職分內事耳,有何一毫可酬之勞,而恩賞重典,混及於臣,臣之濫冒之譏,雖不足恤,豈不有歉於聖上愛嚬笑之道乎?揆分揣量,決無承當之理,不得不仰籲於宸嚴之下,伏乞聖慈,俯諒危懇,亟收成命,以重賞典,以安微分,不勝幸甚。臣無任屛營祈懇之至,謹昩死以聞。答曰,省疏具悉。今玆賞典,實循舊章,卿其安心勿辭焉。
校理李廷謙,修撰趙泰耉等疏曰,伏以,臣等受命敦匠,今已陛辭,瞻望楓宸,衷悃耿結,念此園陵封築,事重役鉅,竣畢還朝,當費數朔,經幄重地,固不宜虛帶,況今僚員無多,番次苟簡,尤不可久曠。玆敢冒死陳籲,伏乞聖明,亟許遞改臣等之職,以便公私,不勝幸甚。臣等無任屛營祈懇之至,謹昧死以聞。答曰,省疏具悉。爾等勿辭焉。
副應敎金時傑疏曰,伏以,臣以敦匠之任,今方出往陵所,竣事之期,將滿數朔,所叨之職,非比閒慢,決不容虛曠,而至於春坊兼任,亦係緊重,當此書筵頻開之日,不宜仍帶往還,乞命一倂鐫改,以便公私,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭焉。
行左承旨姜銑疏曰,伏以,臣猥以無似,幸叨邇班,伏覩縟儀斯擧,曠典載修,區區欣抃之心,庸有其極,而至於賞典之混及臣身,實是千萬夢寐之外,臣誠驚惶蹙踖,不知置身之所也。顧臣偶以序次,待罪禮房,而周旋進退之際,實多鈍滯,節目儀註之間,觸處疎漏,得免郵罰,亦云幸矣。虛辱恩典,實不爲濫竽之甚者乎?昵侍於陪從之班,執事於駿奔之列,則與諸僚等耳。臣有何一分可紀之勞,而徒以該房之故,誤恩獨加,臣之過福之災,固不足言,而其於名器何哉?二品之班,自是命德之器,其不可人人而虛授也,決矣。伏乞聖明,將臣新授資級,亟賜收回,以重賞典,以安微分,不勝幸甚。臣無任戰灼祈懇之至,謹昧死以聞。答曰,省疏具悉。今玆賞典,實循舊章,卿其勿辭焉。
行戶曹判書閔鎭長疏曰,伏以,祔禮已畢,縟儀告完,三字缺皆被增二字缺之恩,而臣名,亦在其中,臣誠惶惑慙愧,四字缺此也。夫數百年曠典,一朝乃行,百僚歡抃,各共其事,斯固職分當然,初無可紀之功,而將朝廷命德之器,賞一時奔走之勞,已非重惜名器之道,然於書啓之際,必錄其啓下與在任日字者,猶有核名實考勤慢之意,其不可曠其職而冒其賞也,決矣。向臣以病在告,實仕僅數旬,而不復分別,猥與諸僚,混蒙國典,僭越極矣,虛僞甚矣,豈不有傷於明王嚬笑之節乎?況臣數年以來,超躐踰涯,私心慄慄,若臨淵谷,今又六七朔之內,荐陞崇階,濫居耆宿先進之於,其爲危懍,尤不啻萬倍矣。玆敢冒呼籲,仰于曲全之恩,伏乞聖明,察臣所陳,皆出肝膈,亟命收回臣新授資級,以重賞典,以安微分。臣無任屛營祈懇之至,謹昧死以聞。答曰,省疏具悉卿懇。今玆賞典,實循舊章,卿其安心勿辭焉。
兵曹口傳政事,以金構爲副護軍。
下直守令及還下去差使員,留待引見。
午時,上御興政堂。下直守令及還下去差使員,留待引見,承旨李壄,注書李尙說,記事官金遇華·朴弼明,錦山郡守鄭推,文川郡守張振文,慶山縣令李浡,新溪縣令沈棡,陰竹縣監趙敏行,扶餘縣監李震一,金化縣監丁熙燾,栗峯察訪尹天成入侍。鄭推進前伏,上曰,到任在於何時?推曰,丙子六月到任矣。上曰,到任已久,本邑農事,三年以來,何如?推曰,丙子·丁丑,連値凶歉,道臣分等啓聞中,入於尤甚邑之類矣。戊寅年則畓穀勝於丙丁,而田穀失稔,故不能免凶,繼以癘疫熾盛,民事可慮矣。上曰,方痛之數,幾何?推曰,自二字缺漸爲熾盛,至深冬無村不染痛矣。上曰,還上已捧幾何,未捧亦幾何?推曰,還上捧於癘疫未熾之前,故元數一萬石內,丁丑條畢捧,丙子戊寅條,亦幾盡捧,而未捧之數,僅五六十石矣。上曰,民戶,幾何?推曰,四千五百餘戶,而近來流亡者甚多,見存之數有難的知矣。上曰,人口,幾何?推曰,男女竝二萬二千餘口矣。上曰,元會付各樣留庫之數,幾何?推曰,留庫之數,六千八百餘石矣。上曰,本邑有弊端乎?推曰,連値凶荒,豈無弊瘼,而些少之事,續續報知於道臣,有所變通,故別無大段可達之弊端矣。張振文進伏,上曰,本邑農事,何如?振文曰,今年又災荒,民事渴悶矣。上曰,癘疫,何如?振文曰,一境之內,殆無一片寧淨處矣。上曰,連見本道狀啓,九月以前,則不至於大熾矣。還上留庫之數,何如?振文曰,留庫三千餘石矣。上曰,民戶幾何?振文曰,二千四百四十餘戶,而乙丙以後流亡者,殆至於一千六十戶餘矣。上曰,人口,幾何?振文曰,一萬八百餘口,而卽今死亡相繼,未知將至幾許矣。上曰,有何弊端乎?振文曰,本道各官,丙丁年京各司上納貢物裁減之外,其餘應納之布,以錢文折價,自賑恤廳移給各司之後,以錢文價作米,捧留本邑,以補賑資,待年以本布上納於賑廳事,旣已定奪,而近年以來,生麻全災,木花甚貴,貿遷之路,亦絶,卽飢饉癘疫之中死亡相繼,一三字缺勢難二字缺於孑遺之民,今者一依賑廳二字缺各司之數,以錢文使之上納,則庶有料理備納之望,賑廳亦不失本錢,此實兩便,而如或有難變通,則錢文價,作米之數,會錄於賑廳,捧留本邑,亦爲便好,故敢此仰達。上曰,令該廳稟處。出擧行條李浡進前伏,上問履歷,浡對曰,曾經龍仁縣令,今以前御,除本職矣。上曰,荐飢之餘加以癘疫,此時尤宜惕念恤民也。浡曰,親承聖敎敢不竭心奉職乎?沈棡進前伏,上曰,到任於何時乎?棡曰,丁丑年十一月到任矣。上曰,本縣農事,比前年,何如?棡曰,上年農事,五日以前,則雜穀茂盛矣。七月以後被災最酷,入於尤甚邑之中矣。上曰,癘疫始自西路,今則稍歇耶?棡曰,至今一樣,九月以後,死亡甚多,而以官屬言之,死亡相繼矣。上曰,還上元數,幾何,而所捧,幾何?棡曰,元會付一萬三千餘石,而一萬石則在外,散在民間,小臣到任之後,只以三千石分給,今年所捧,一千五百餘石矣。上曰,癘疫熾盛,雖異當年,若着實收捧,則所捧之數,豈至於如是零星耶?李壄曰,所分給三千餘石,而所捧僅至一半,則其數之小,誠如聖敎矣。棡曰,本縣處在峽中,被災甚酷,入於尤甚之中,還上所捧之數,比諸隣近之邑,皆稱優多矣。趙敏行進伏,上問履歷,敏行曰,初以監役二字缺活人別提,今除本職矣。上曰,荐飢之餘,癘疫又如此,尤宜盡心恤民。敏行曰,親承聖敎,敢不竭心奉職乎?本縣癘疫,則比九月以前稍歇云矣。李震一進伏,上曰,到任在於何時?震一曰,上年七月到任矣。上曰,年事何如?震一曰,上年年事,比丁丑稍勝,而本縣處於大江之濱,故慘被水災臣道臣分等狀啓中,亦入於尤甚矣。上曰,癘疫,何如?震一曰,自十月漸熾,卽今則益甚矣。上曰,還上元數,幾何?震一曰,移轉穀竝計七千九百餘石矣。上曰,無他弊端乎?震一曰,些少弊端,不敢一一煩達,而本縣慘被水災,故軍民身役,萬無畢捧之勢,以是惶憫矣。丁熙燾進伏,上曰,到任在於何時?熙燾曰,乙亥七月到任矣。上曰,四年之內,連値凶歉,上年則差勝耶?熙燾曰,乙丙兩年,固是無前之大凶,而丁丑慘被水災,上年亦未免凶矣。上曰,癘疫,何如?熙燾曰,癘疫始於七月,至于今日漸熾盛矣。上曰,還上所捧幾何?熙燾曰,還上各年分給二千七十餘石,而今年所捧之數,一千六百石零。上曰,民戶,幾何?熙燾曰,一千八百餘戶矣。上曰,人口,幾何?熙燾曰,一萬六千餘口矣。上曰,有弊端乎?熙燾曰,些少弊端,報道臣續續變通矣。尹天成進前伏,上曰,到任於何時?天成曰,上年二月到任矣。上曰,三等馬其數,幾何?天成曰,上等三十餘匹,中等七十餘匹,下等一百餘匹矣。上曰,飢饉癘疫之餘,驛卒亦多一字缺亡耶?天成曰,十月以後死亡相繼,其數則姑未的知矣。上曰,置驛傳命,責任不輕,盡心爲之,天成曰,親承聖敎,敢不竭力奉職乎?上曰,各官還上所捧之多寡,在於守令之勤慢,雖凶荒之歲,若趁早着實收捧,則其數宜不至於甚縮,而卽者新溪縣令沈棡,本縣年元會付一萬二一千餘石內,今年所捧,只一千五百餘石云。其數甚少,故有所下敎,則沈棡,自以爲比他災邑,所捧猶爲優多,雜以笑語,有若自明者然,殊甚駭然,姑先從重推考。出擧行條上曰,定順王后考礪良府院君,旣復官爵,當有遣官致祭之擧,分付該曹擧行。出擧行條上曰,顯德王后考權專,追削官爵爲庶人,妣崔氏·權專之子自愼,當時皆被極刑,逮中宗朝追復昭陵之後,宜有追復官爵之擧,而故事有所未詳,其時若無復爵之事,則到今不可無追復官爵之擧,令該曹考啓稟處。出擧行條上曰,君臣大義,無所逃於天地之間矣。端宗大王,遜于寧越時,禁府都事王邦衍,到郡踧踖不敢入,及其入伏庭中,端宗大王,具冠服御堂中,問所以,王邦衍,無以答,彼以奉命之官,猶且如此,而其時貢生,常侍於前者,乃請自當於所不忍處,便卽血竅流血而斃,天道可謂昭昭,其在懲惡之道,所當論以逆律,貢生姓名,如有流傳可考之端,令本道啓聞,可也。出擧行條上曰,莊陵赴役僧軍等處,例有賜給之物,丹木·胡椒等物,則自京下送,而至於米穀,則道里頗遠,有難輸致,分付本道,以本郡元會付除給,可也。左副承旨李壄曰,除給之數,定以幾何而分付乎?上曰,米數多少,則當臨時酌定矣。以本郡元會時除出以待事,姑先分付。出擧行條左副承旨李壄曰,明朝大提學·藝文提學命招事,下敎矣。一時牌招乎?上曰,藝文提學則以拘忌爲言,大提學先爲命招。以上燼餘日記
上在慶德宮。停常參·經筵。
李善溥啓曰,大司憲尹拯,掌令李世龜在外,執義·掌令一員,持平二員未差,今日以監察茶時之意,敢啓。傳曰,知道。
吏批啓曰,憲府多官,今當差出,而擬望之人乏少,外任竝擬,何如?傳曰,允。
以領議政初度呈辭,傳于宋昌曰,不允批答。
李懋,以都摠府言啓曰,今日入直軍士中日習射,請出標信。傳曰,知道。
李善溥,以義禁府言啓曰,卽接月令醫員朴世傑手本,則保放罪人閔相魯,今初二日辰時量物故云,敢啓。傳曰,知道。
李壄啓曰,大提學徐宗泰牌招不進矣,藝文提學崔奎瑞牌招之意,敢啓。傳曰,知道。
柳尙載啓曰,藝文提學崔奎端,承牌來詣賓廳矣。傳曰,左承旨持此書題,與提學諧往泮宮,儒生等製述以來。
姜銑啓曰,臣持書題與藝文提學崔奎瑞,偕往泮宮,儒生等試取以來,限內收券一百六十五張矣,敢啓。傳曰,課次以入。
李壄啓曰,今日爲政事,命下矣。臣壄當進兵批政廳,而都承旨宋昌未肅拜,右承旨沈枰以式暇出去,吏批政廳,何承旨進去乎?敢稟。傳曰,兵吏批兼進。
李善溥,以義禁府言啓曰,判義禁臣閔鎭長,加資未肅拜,知義禁臣金鎭龜,春享大祭獻官差祭,旣已受誓戒,知義禁臣徐宗泰,親病方重,今日堂上不齊,明日愍忠壇厲祭受香,此二日罪人李祥輝不得開坐加刑之意,敢啓。傳曰,知道。
又以義禁府委官意啓曰,省鞫命下之後,連有拘忌,且仍本府堂上及臺諫不備,累日不得開坐,事體誠極未安。明日是無故日,而判義禁臣閔鎭長加資未肅拜,知義禁,臣金鎭龜差祭,知義禁臣徐宗泰以親病,不得行公云,徐宗泰今姑改差,其代,以無故人差出,竝與閔鎭長,卽爲牌招察任,今日政差出臺諫後,令政院察其有無故,稟旨牌招,以爲趁卽開坐之地,何如?傳曰,允。
以京畿監司狀啓,坡州居私奴徐莫男等燒死事,傳于李善溥曰,燒死人等,令本道恤典擧行。
以摠理使崔錫鼎狀啓,伊川府使李筬,特令勿罷,以除迎送之弊事,傳于李善溥曰,依狀啓施行,而李筬勿罷,從重推考。
李善溥啓曰,因義禁府草記,三省推鞫,當於明日開坐,今日政差出臺諫,稟旨牌招事,允下矣。今日政差出憲府官員,及諫院未肅拜人員,明日待開門牌招,使之推移進參,何如?傳曰,允。
有政。吏批,判書申琮病,參判李寅煥進,參議宋相琦進,左副承旨李壄進。
以李敏英爲執義,金致龍爲掌令,朴泰昌爲持平,權以鎭爲持平,李震壽爲校理,尹弘离爲奉常正,金構爲判尹,李徵明爲右尹,吳道一爲刑曹參判,崔奎瑞爲知義禁,朴弼明單付待敎。
兵批,判書李濡病,參判嚴緝山陵都監進,參議金澋未肅拜,參知李寅燁進,左副承旨李壄進。
以權是經·李東郁·金鎭圭·李寅炳·徐宗憲·金儁相·李震休·李健命爲副護軍,尹弘离·權詹·李晩成爲副司直。宋宅相爲副司正,三字缺爲副司勇。
兵曹判書李濡疏曰,伏以,臣於尋單縮伏中,伏見備忘記,以臣有敦匠之勞,至下加資之命,臣誠感激,繼以惶愧,不知所以自措也。今玆縟儀,追擧二百年曠典,大慰神人欠鬱之情,雖在婦孺之微,莫不歡抃,思欲效力,則受任董役,卽臣子職分之當然,有何可記之勞乎?況臣情勢不安,未得任進都監之日,居多,所謂情勢,亦非尋常,有決難抗顔苟據者,而旣已辭不獲免,則及至日期迫頭之後,猶且徒守廉隅,一向引入,實是分義之所不敢出,故不得不黽勉趨參於大禮矣。不意今者,乃與他無故之人,一體蒙此恩賞,臣於此若又貪戀榮寵,冒昧承受,則是前日之畏義趨事者,終未免爲希望蔑廉之歸,臣心之慙恧,有不可言,而物議之嗤點,當復如何哉?玆以陳暴危懇,非敢故爲飾讓,伏乞聖慈,俯賜諒察,亟收成命,以重賞典,以安愚分,不勝幸甚云云。答曰,省疏具悉卿懇。今玆賞典,實循舊章,卿其安心勿辭焉。
都承旨宋昌疏曰,伏以,臣猥以無用之質,屢叨匪據之任,每奉除旨,輒增悚恧,而感激恩私,圖報無路,只欲以奔走供職,爲萬一自效之地矣。到今年紀漸加,衰謝日甚,筋力所及,亦不如前日,此臣所以竊自傷悼者也。臣本羸疲,性不耐寒,頃於陪祭之班,受傷特甚,舊患咳嗽,乘時益甚,倚壁達宵,晝亦無減,加以頭痛氣逆,飮啖專却,精神昏眩,殆至不省,新命之下,無望詣闕祗謝,惶懼踧踖,尤不知所以容措也。顧此所患,出於積傷,非偶發速差之症,而出納緊任,決不可引日虛帶。玆敢冒死仰籲於天地父母之前,伏乞聖明,俯賜矜察,亟命遞改臣職名,俾得及時調治,以尋生路,不勝幸甚云云。答曰,省疏具悉。卿其勿辭,從速察職。
右參贊徐宗泰疏曰,伏以,臣家內厲氣日熾,臣將毋寄寓,漂轉於閭家,斗屋無所止泊矣。臣母宿病,近添泄痢之症,度數無算,不食粥飮,氣息綴綴,有朝夕難保之狀,臣煎泣遑遑,不知所爲,藥物扶救之事,臣之獨身外,無他委恃,其爲情地,萬分危迫。日者太廟大禮御駕擧動之時,終不能趨詣於駿奔陪從之列,臣〈分〉義掃盡,惶霣俟譴,數日來以迎祥春帖出韻課次事,連有牌召,今日又承嚴命,而臣之憂焦之情,日甚一日,暫時違離,實所不忍,僭忘分義,俱未祗赴,罪戾如山,萬殞猶輕。且伏聞朝家,特念臣情理,難於遠赴,遞改臣見差莊陵都監摠護之任,感泣至澤,益甚震越,臣之一分報益,只在筋力,而莫重封陵董事之任,緣於其私,亦不能委身祗役,有臣如此,何所爲用,自顧私義,生不如死,伏乞天地父母,俯察崩迫之懇,亟命鐫削臣本兼職名,仍勘臣罪,以嚴國綱,以警具僚,且俾賤臣,得以伸其救護之至情,不勝幸甚。臣又於昨日,伏見備忘記,以臣撰進文字,亦在賞典賜馬之中,臣不勝惶悚之至,臣以鄙拙無能,忝叨不似之職,猥當莫重讚德之文,政以罪咎爲憫,豈有微勞之可論?伏望收回恩命,以重賞典,以安賤分云云。答曰,省疏具悉卿懇。今玆賞典,實循舊章,卿其安心勿辭領收,救護母病。
禮曹判書崔奎瑞疏曰,伏以,臣三度違牌,萬戮猶輕,不意出避有命,恩召繼降嚴畏分義,黽勉趨詣,而第臣於今番加資之命,尤有不敢冒受者,敦匠之役,秪是職分,資級之設,所以命德,臣以微勞,叨此重酬,過福生災,姑置勿論,嚬笑有爲,不宜如是,早當陳懇,仰祈收還,而身在薰染,猶恐不敢,今因齊宿,始得自列,臣尤愧仄,靡所容措。伏乞聖明,俯賜鑑諒,亟許收臣新授資級,以重賞典,以安微分,不勝幸甚云云。答曰,省疏具悉。今玆賞典,實循舊章,卿其安心勿辭焉。
前行都承旨金構疏曰,伏以,臣品流庸下,本不猶人,濫蒙洪造,遷躐太驟,涯分已溢,報答無階,尋常愧懼,若隕淵谷,乃於今者,又以親享陪從,有陞資之命,益復震越,無所容措,伏惟聖上,追遠述事,克擧曠典,臣以微賤,得備侍從之列,周旋左右,躬覩盛禮,其爲榮光,人莫與京,至以此徼恩受賞,尤是萬萬常分之外,況駿奔執事,百僚與同,受圭進圭,不過諸承旨分掌之一事,而臣獨過被恩數,至於如此,非唯臣私義之所不安,亦豈聖朝愛嚬笑重名器之道乎?無功濫賞,前史所戒,非才冒寵,取譏當世,緣臣一人,公私俱病。伏乞聖慈,俯垂鑑諒,亟命收回臣新授資秩,以重名器,以安微分,不勝幸甚云云。答曰,省疏具悉。今玆賞典,實循舊章,卿其安心勿辭焉。
行知中樞府事申汝哲疏曰,伏以,臣於老病垂死之日,又哭兄子之喪,不但臣之孤三字缺無人扶將,兄家零替,祀事無託,傷心慘悼,二字缺忘生,無意於世,蟄伏一室,西樞新命,久未出肅,適値祔廟擧動,幸得陪衛無事,而屢日觸感之餘,遍身寒蹙,頭疼偏苦,不能擡擧,肢節如碎,不食自漲,昏瞀不省,伏枕涔涔,加以喘促,氣息奄奄,雖服湯劑,未見其效,似此症情,莫非危惡,氣盡力盡,回甦無期。今此賀正之禮,獨未趨參,以伸臣子之至情,生不如死,感淚自瀉,犬馬之齒,今至六十六,支撐至今,亦是人事不可期者,朝暮溘然,無足怪者,而顧念軍務重任,尙未解免,今若死於職次,則目將不瞑,臣竊悼之。伏乞聖明,察此危苦之狀,亟許遞代將任,則臣一意將息,或有再生之望,此實天地父母生成終始之德也。臣不勝瞻天望聖,涕泣云云。答曰,省疏具悉卿懇。卿其安心勿辭,調理察職。以上燼餘日記
上在慶德宮。停常參·經筵。
夜一更,有霧氣。
李壄啓曰,卽伏見咸鏡道出使宣傳官申命相啓本,則以扶病馳往,偃然馳啓,殊涉猥越,且其啓本,有違格例,標信之標字,又爲誤書,不可無警責之道,推考,何如?傳曰,允。
柳尙載啓曰,吏曹郞廳來言,臺諫有闕,政事,何以爲之?敢稟。傳曰,過齋戒後爲之。
李善溥啓曰,小臣,三省推鞫坐起進去,下直。傳曰,知道。
姜銑啓曰,都承旨宋昌未肅拜,右承旨沈枰式暇,同副承旨臣柳尙載不爲仕進,右副承旨臣李善溥當進三省推鞫,廳中只有臣銑及左副承旨臣李壄,出納之際,事多苟艱,同副承旨臣柳尙載,卽爲牌招察任,何如?傳曰,允。
柳尙載,以禮曹言啓曰,今此太廟展謁時,王世子當爲隨駕祗迎祗送之節,而非但沖年,卽今閭巷拘忌之疾熾盛,此時出外行禮,恐或有乖於致愼之道,依近例不爲磨鍊之意,敢啓。傳曰,知道。
備忘記,居首生員李濟,直赴殿試,之次進士李徵楫·金一鏡,竝直赴會試,進士金有慶·李遂大·鄭亨益,各給一分。
司諫兪命雄啓曰,臣於頃者,猥忝掌試之任,重被臺彈,至於坐罷,屛蟄私次,杜門省愆,自分爲淸朝之棄物矣。聖度天大,恩敍遽降,薇垣陞拜之命,又下於千萬意想之外,臣誠感激惶隕,罔知置身之所也。揆以分義,固宜竭蹶趨造,以謝恩命之萬一,而第今罷榜之啓,迄未停止,則可見公議之至嚴,臣當縮伏竢罪之不暇,其何敢抗顔出入於臺閣乎?陳疏見却,情勢愈蹙,一倍靡容矣。嚴召之命,又降此際,嚴分畏義,黽勉出肅,而顧臣難冒之勢,如上所陳。且臣家內婢僕,相繼患癘,不得已出避閭家,犯禁之罪,在所難免,而諸臺旣皆以此引避見遞,則臣何敢獨爲晏然乎?以此以彼,不可一刻苟冒,請命遞斥臣職。答曰,勿辭。
李善溥啓曰,司諫兪命雄再啓煩瀆,退待物論矣。傳曰,知道。
又以禁府言啓曰,罪人略德弑主節次,變其前招,三字缺告情狀,尤極奸凶,請刑推。傳曰,依啓。
又啓曰,罪人略德弑主節次,忍杖不服,請加刑。傳曰,依啓。
傳于李善溥曰,三省推鞫姑罷。
領議政柳尙運初度呈辭。不允批答,王若曰,數日隔造朝之儀,尙用戀係,今晨見引疾之牘,不覺愕眙,或未深思,輒申至意,惟卿,忠貞內植,精華外揚,廉儉裕於因心,而負矯世鎭俗之望,才猷贍於應務,而有奉公忘私之風,薛宣數器之兼,誰與爲比?魏成五志之定,人恨其遲。故予眷益隆於重卜,擧國政專仰於老成。不意丐閑之辭,遽及多艱之日,當百責之任,或由勤勞而致傷,非大暮之年,所恃精力之尙旺,雖時事無可爲之勢,豈忍棄予恝然?抑卿心有不安之端,必欲解位後已?惟被二字缺謗議,尙亦何損於卿?若或胸中之芥嫌,實非自重之道。矧玆中外板蕩之際,正是上下憂懼之時,歲告荐飢,公私無一年餘蓄,天降災癘,死亡通八域同然,民命國脈之相維,若爲康濟之策,星妖地異之層出,尤難弭禳之圖,黨議乖張,殆甚去帒之喩,公務委積,必待救時之賢,當此時捨卿其誰?固寡躬爲君無樂,若論古人盡瘁之義,胡乃袖手傍觀?此非大臣釋負之時,玆用敷心誕告,憂虞罔極,實非文具之言,情義交孚,豈無感動之道?抑予誠禮之未至,有以致斯。念卿休戚之與同,不宜若是,安危所係,進退奚輕?於戱,厝火積薪,未足喩其危急,若金作礪,欲有望於忠良,克懋濟屯之謨,毋爲乞解之計,所辭宜不允。故玆敎示,想宜知悉。知製敎尹趾仁製進
行判敦寧府事徐文重箚曰,伏以,臣伏見備忘記,今此親祭時諸執事,各以輕重領受恩賞之命,而臣之姓名,亦入於賜馬之中,臣誠惶懼,不知所以承此命也。國朝故事,或以酬報諸臣勤供之勞,而臣雖以有事爲榮,實無可紀之事,其何敢厚受寵命,自同於數朔敦匠之列乎?伏乞聖明,俯察微悃,收回成命,以重賞典,以安微分,不勝幸甚,且臣有區區所懷,玆敢附陳於箚末,以備財察焉。臣於日昨,伏見備忘記,聖上特軫中外癘死之慘,分遣近臣,設壇賜祭,仍命稍待癘疫之寢息,特施軫恤之惠澤,十行綸綍,辭旨懇惻,有足以感回天心,消滌癘瘧之氣也。日者臣於歸路,目見庶民疾痛之狀,衋然傷心,及至都下,諸道報聞,大抵皆然,人民死亡之慘,前史所未見聞,此非水旱災孽之比,國家存亡,實判於此,可不懼哉?目今歲事已新,東作不遠,而緣畝之民,擧塡於溝壑,前頭之憂,有甚於旣往,連年賙賑之餘,公私儲蓄俱空,今年穡事,脫有不幸,將何以爲國乎?此正三字缺貶食,丙枕不安之時也。臣愚以爲凡係興作,一切革罷,彌文末節常年應行之事,竝姑停止,以示惻怛憂懼之意,使中外曉然知朝家所以處無前之變者,如是以後,庶可以上答天譴,下慰人心,古人所謂感人以言,所感者淺,正謂今日藥石之言也。臣於西路,因民人等訴牒,取見備局事目,則校生·軍官等軍保子枝査降事也。臣於前秋狀聞中,亦陳此意,而限其額數,定爲節目,逐年擧行,則庶有整頓之道矣,不意朝家,行之如是急遽也。我國固有名分之分,而西北事體,與湖·嶺亦同,軍保之外,亦安有別樣望閥也?事目草率,專無區別之意,非但列邑,眩於奉行,人心亦以此騷擾,恐有失於太泛也。目今死亡相繼,朝夕不保,而惠鮮之澤,未加,而無前之擧,卒行非時,甚非所以撫恤安集之政也。亟命諸道,姑寢前令,稍待癘患寢息,民生安堵之後,詳爲節目,從容擧行,實合事宜也。伏乞聖明,留神裁處焉。取進止。答曰,省箚具悉卿懇。今玆賞典,實循舊章,箚陳之說,可不體念,而下款事,令廟堂稟處,卿其安心,勿辭領收焉。仍傳曰,遣史官傳諭。以上燼餘日記
上在慶德宮。停常參·經筵。
李壄啓曰,今日備邊司郞廳來言,今日賓廳坐起日次,而春享大祭齋戒相値,不得來會云矣,敢啓。傳曰,知道。
沈枰啓曰,領議政再度呈辭到院,而春享大祭齋戒相値,留院之意,敢啓。傳曰,入之。
李壄啓曰,近日廳中位甚不齊,而右副承旨李善溥病不仕進,出納之際,事多苟艱,卽爲牌招察任,何如?傳曰,允。
又啓曰,禁府郞廳,以委官意來言,今日春享大祭齋戒,明日正日,此兩日三省推鞫,不得開坐云矣,敢啓。傳曰,知道。
以領議政再度呈辭,傳于宋昌曰,不允批答。
沈枰,以弘文館意啓曰,本館上番現存四員內,副應敎金□□,校理李廷謙,以封陵都監都廳出往陵所,副校理李震壽未肅拜,校理臣崔昌大獨爲入直矣。卽者以癘祭獻官出去,而上番無他推移入直之員,校理李震壽,卽爲牌招察任,何如?傳曰,允。
備忘記,史官三員待命,騎馬九匹立之。
柳尙載,以弘文館意啓曰,卽者副校理李震壽,違牌不進,上番他無推移入直之員,修撰宋徵殷,卽爲牌招,姑陞入直,而上番闕員,後日政差出,以爲牌招察任之地,何如?傳曰,允。
正言金相稷啓曰,司諫兪命雄,昨已引避退待,臣當處置,而其中一款,卽借入閭家事也。臣前任憲府時,亦以此引避見遞,則今於同僚之避,決不〈敢〉晏然處置,請命遞斥臣職。答曰,勿辭。
李壄啓曰,正言金相稷,再啓煩瀆,退待物論矣。傳曰,知道。以上燼餘日記
上在慶德宮。停常參·經筵。
吏批啓曰,判書申琓式暇,參議宋相琦病不來,小臣獨政未安,何以爲之?敢稟。傳曰,仍爲之。
李壄啓曰,全州討捕使尹恒美啓本,再昨到院,而末端職銜之下,不書臣字,事甚未察,故入啓之際,欲爲請推,別置以待矣。朝者該吏,不爲告知,混同入啓,院吏則自本院治罪,而臣亦有不察之失,不勝惶恐。尹恒美,不可無警責之道,推考,何如?傳曰,允。
李壄,以都摠府言啓曰,今日入直軍士中日習射,請出標信。傳曰,知道。
李善溥,以義禁府言啓曰,仍統制使狀啓刑曹粘目,前知世浦萬戶朴武賢,移本府處置事,允下矣。朴武賢,前以他罪,方在京畿廣州府德豐驛配所,依例發遣府羅將拿來,何如?傳曰,允。
沈枰,以同知館事意啓曰,今正月初七日儒生上旬輪差,當爲設行,而大提學徐宗泰,方有親病,時未行公,不得設行之意,敢啓。傳曰,知道。
沈枰,以侍講院言啓曰,本院下番四員內,兼說書未差,兼司書南正重,以本職入直,玉堂說書李肇,獨爲入直矣,以親病陳疏徑出,他無推移入直之員,今日政新除授司書李世奭,卽爲牌招察任,何如?傳曰,允。
以慶尙監司狀啓,眞寶等官居匠人金種·伊明等燒死事,傳于李壄曰,燒死人等,令本道恤典擧行。
李壄,以義禁府言啓曰,曾仍儒臣及大臣陳達,被謫·被黜未蒙放身死之人,赦令後,禁府,具其罪目,別單稟旨事,命下矣。今仍赦令,曾前被謫·被黜未蒙放身死之類二十一人,具罪目別單書入之意,敢啓。傳曰,登對時稟處。
沈枰,以禮曹言啓曰,卽接宗廟署牒呈,則去夜行祭時大風,第四室靑綾花班子第四井飜傾云,此雖與雨漏有異,室內有頉處,則不可不奉審後處之,臣曹與本署提調眼同奉審後,稟處之意,敢啓。傳曰,知道。
又以弘文館言啓曰,新除授副校理閔震炯,時在京畿朔寧地,經筵入番事緊,請斯速上來事,下諭。傳曰,依啓。
以中日試才時,守門將黃儁期,柳葉箭五中事,傳于李壄曰,六品遷轉。
沈枰,以禮曹言啓曰,宗廟第四室班子飜傾處,臣曹與本署提調眼同奉審之意,纔已啓稟矣。臣文裕進詣宗廟,則本署都提調南九萬在外,提調徐宗泰受由不得進參,故臣與本曹郞廳及本署官員,眼同奉審,第四室第四井靑綾花班子,飜仄欹斜,勢將下墮,蓋爲大風所揚之致,卽當改排,吉日,令日官推擇,則今月初九日卯時爲吉云。當室及各室,先告事由祭,同日曉頭設行,所用雜物,令各該司措備進排,臣曹與本署官員,眼同修改,何如?傳曰,允。
執義李敏英啓曰,諫院之官,相繼引避,處置歸於本府,而其所引嫌,俱係閭家借入事也。臣於此事,亦嘗冒犯禁令,自劾被遞,則今於此避,何敢晏然可否乎?請命遞斥臣職。答曰,勿辭。
李善溥啓曰,執義李敏英,再啓煩瀆,退待物論矣。答曰,知道。
副修撰南正重,伏以,司諫兪命雄,以臣於頃者,猥參掌試之任,重被臺彈,至於坐罷,屛蟄私次,杜門省愆,自分爲淸朝之棄物矣。聖度天大,恩敍遽降,薇垣陞拜之命,又下於千萬意想之外,臣誠感激惶隕,罔知置身之所也。揆以分義,固宜竭蹶趨造,以謝恩命之萬一,而第今罷榜之啓,迄未停止,則可見公議之至嚴,臣當縮伏俟罪之不暇,其何敢抗顔出入於臺閣乎?陳疏見却,情勢愈蹙,一倍靡容,嚴召又下,此際嚴分畏義,黽勉出肅,而顧臣難冒之勢,如上所陳。且臣家內婢僕,相繼患癘,不得已出避閭家,犯禁之罪,在所難免,而諸臺旣皆以此引避見遞,則臣何敢獨爲晏然乎?以此以彼,決不可一刻苟冒。正言金相稷,以司諫兪命雄,昨已引避退待,臣當處置,而其中一款,借入閭家事也。臣前任憲府時,亦以此引避見遞,則今於同僚之避,決不可晏然處置。執義李敏英,以諫院之官,相繼引避,處置歸於本府,而其所引避,俱係閭家借入事也。臣於此事,亦嘗冒犯禁令,自劾被遞,則今於此避,何可晏然可否乎?竝引避而退。掌試往事,不必追嫌,而旣犯禁令,勢難在職。閭家犯禁,曾已引避,則嫌難處置,其勢固然。請司諫兪命雄遞差,正言金相稷,執義李敏英出仕。取進止。答曰,依啓。
李善溥啓曰,臺諫出仕〈事〉,命下矣。今已日暮,明日待開門牌招之意,敢啓。傳曰,知道。
領議政柳尙運再度呈辭。不允批答,王若曰,敷心之誥纔頒,予非徒循乎舊例,引疾之章繼上,卿胡至煩於再辭?或未深思,玆用申諭。言念自古艱虞之際,必有一代倚毗之臣,歷觀玆時,疇任厥責?卿有淸操雅量,足以標率乎群僚,卿有敏識英猷,足以綜理乎庶務,蓋其歷試之久,望實旣孚,故自更化以來,眷注冞切,遂延登於揆路,乃委任以政機,辛甘燥濕之調和,卿不憚於盡瘁,霖雨舟楫之倚望,予實深於仰成。不幸朝議之多歧,屢致鼎席之求退,臺疏交上,殆無一二月之安,巽牘頻呈,不特數十度而止。每念廟務之曠廢,無樂爲君,馴致國體之損傷,罔知攸處。至於今日之請急,或因前事而難安,惟平日公忠之誠,予所深諒,而一時過激之論,卿豈追嫌?故於批諭之辭,開釋備至,此誠安危之會,去就奚輕?若以此小芥于心,殊有乖大臣之體,監董甫訖,縱因勞缺而致傷,精力尙强,所期神明之有相,矧今憂虞溢目之日,尤非老成奉身之時。飢饉荐臻,周家之萬民孑遺,扎瘥相繼,潮陽之十家無瘳。乾文之警告層生,若爲消弭之策,朝著之橫潰日甚,尤難調適之方,固不可捨卿而爲治,其奚忍棄予而求去?君臣之議久隔,含鬱殊深,休戚之義與同,遜讓奚過?宜回若浼之志,以副如渴之誠。於戱,累朝之曠典肇修,正當更化之會,太廟之展禮已迫,益望造朝之期,常勉上下之知心,允宜體念,所賴輔相之協力,毋庸固辭,亟斷來章,勉回遐志,所辭宜不允。故玆敎示,想宜知悉。知製敎宋徵殷製進
說書李肇疏曰,伏以,臣之偏母,早經喪禍,積傷在身,仍得血崩之症,遂爲沈痼之疾,少有失攝,發作無常,津液旣竭,眞元虛脫,肌肉消削,氣力綿綴,尋常委帖牀褥,足不能及戶闥之外,平居危懍,若不保朝夕者然,臣以獨子,相倚爲命,臣若一出門外,則病側無人,扶持將設,只委婢使,臣之情理迫切,實無離側供仕之望,只以嚴畏分義,不敢每辭除命。且緣僚員不齊,日者久滯禁直,方寸抑塞,日夕鬱結,卽聞家人之報,症情挾寒添劇,危篤之狀,更加一層,臣聞來精爽飛越,不能自定,迫於人子至情,輒敢陳章徑出,臣罪萬死。伏乞聖明,亟命遞臣職名,仍治臣罪,不勝幸甚。臣無任煎迫祈懇之至,謹昧死以聞。答曰,省疏具悉。爾其勿辭,救護母病。
下直,延安府使申銋,仁川府使李道源,洪原縣監辛錫五。
李善溥,以義禁府言啓曰,罪人李祥輝,今日當爲加刑,而三省推鞫相値,日勢已暮,初五日春享大祭齋戒,初六日正日,不得開坐加刑之意,敢啓。傳曰,知道。
有政。吏批,判書申琓式暇,參判李寅煥進,參議宋相琦病,都承旨宋昌進。
以金宇杭爲大司諫,閔震炯爲副校理,李世維爲兵曹正郞,任堂爲宗簿正,鄭載禧爲刑曹判書,李遇輝爲禁府都事,李斗相爲禁府都事,李世奭爲司書。
兵批,判書李濡病,參判嚴緝思陵都監堂上進,參議金澋進,參知李寅燁病,左副承旨李壄進。
以閔鎭周·崔天峻爲副護軍。以上燼餘日記
上在慶德宮。停常參·經筵。
以領議政初度呈辭,傳于宋昌曰,不允批答。
傳曰,今日召對爲之。
李壄,以刑曹言啓曰,本曹判書鄭載禧,時在京畿果川地,上來事下諭,何如?傳曰,允。
又以義禁府委官意啓曰,今日三省推鞫,當爲開坐,而知義禁臣崔奎瑞,同義禁臣任弘望,俱以病不來,將無以備員,竝卽牌招,使之進參,何如?傳曰,允。
李壄啓曰,以三省推鞫開坐事,知義禁崔奎瑞,同知義禁任弘望牌招矣。竝爲不進,推考傳旨,今方捧入,而莫重省鞫,如是遷就,事甚未安,更爲牌招,以爲開坐之地,何如?傳曰,允。
李壄啓曰,思陵都監提調金構·嚴緝·趙相愚,以全羅下道僧軍四百名請減軍狀啓中,四百名之四字,以三字誤書事,待罪矣。傳曰,勿待罪事回諭。
又啓曰,禁府郞廳,以委官意來言,今日三省推鞫,以堂上不備之故,不得開坐云矣,敢啓。傳曰,知道。
執義李敏英啓曰,曾前或不無科場不嚴之時,而未有如昨年監試之甚者也。始則擧子輩亂入廳上,奪印自踏,驅蹴爭先之際,閪失紙卷者,不知其數,終則臺啓未收敎之前,强令被論試官,汲汲出榜於一夜之間,士習之乖悖,誠極寒心,而科場事體,亦豈容如是苟且乎?臺臣閱月論執,公議愈往益激,而至於參榜儒生,亦皆曰可罷,則輿情之抑鬱,據此可知,而天聽邈然,尙靳允許,伏想聖明必以罷大比之科,有所重難,而此厥不罷,則非但士習之漸至悖亂,莫可徵戢,實無以振擧頹綱,嚴肅科場。臣竊恐所重,在此而不在於彼也。決不可苟焉仍存,以長將來無窮之弊習,請監試一二所,竝命罷榜。新除授持平權以鎭,時在忠淸道公州地,請斯速乘馹上來事,下諭。答曰,不允。下諭事,依啓。
沈枰啓曰,來十一日文臣殿講日次,取稟。傳曰,停。
宋昌啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
奉敎洪重益疏曰,伏以,臣自上年秋間,偶得奇疾,症情十分危篤,乍歇乍緊,進退無常,雖不至沈綿牀席,奄奄作痛,而其一味危凜之狀,不啻若朝夕之難保者,究厥所以,職由於痰火之作孽,或寒暖不適,則用事,或飢飽失中,則用事,或勞動過節,則用事,隨處發作,不一其端,臣之病勢,其亦危矣。唯是職事有拘,不能靜處而調養,荏苒時日,奄入膏肓。日者辭疏之上,蓋出於疾痛之呼,仁覆之天,庶幾矜許,而微誠未格,竟靳恩遞,只令調理而察任,臣於是感激徊徨,固不敢更煩呼籲,第就私次,調息累日,得以少延殘喘,濱死之餘,生成之德,與天罔極,旋値淸朝縟禮之行,分義是懼,不敢退坐,言病黽勉,趨造於駿奔之列,而虛脆之質,觸傷偏深,舊疾新痾,一時交劇,朝不能食,夜不能寐,形神日覺枯損,氣血漸至銷敓,卽此數症,已難望其復起爲人,而又自昨暮,添得外感之候,頭痛如碎,肢節刺痛,種種諸症,一倍危劇,委臥直廬,達夜狂叫,以此病狀,斷無一刻仕進之勢。玆敢不避鈇鉞,冒死哀籲於宸嚴之下,伏乞天地父母,憐臣疾病之危苦,察臣肝膈之至懇,將臣職名,亟賜鐫遞,俾得及時調治,後復尋生路,仍治臣前後瀆擾之罪,以安私分,以肅朝綱,不勝幸甚云云。答曰,省疏具悉。爾其勿辭,調理察職。以上燼餘日記
午時,上御興政堂,召對入侍,參贊官姜銑,檢討官宋徵殷·南正重,假注書宋宅相,記事官金遇華·朴弼明。宋徵殷,讀宋鑑,自徽宗建中靖國元年春正月朔,流星自西南入,尾抵距星,其光燭地,止於安惇卒,讀訖。上曰,下番讀之。南正重,讀自乙酉四年春正月,筑溪哥城,止於瀘州夷王募弱內附,讀訖。上曰,承旨讀之。姜銑,讀自庚寅四年春正月,詔士庶拜僧者,論以大不恭罪,止於瓘平生論京,兄弟皆披摘其處心發露,其情慝最所忌恨,故得禍最酷,讀訖。上曰,下番讀之。朴弼明,讀自童貫以遼李良嗣來以爲祕書省賜姓趙氏,止於以童貫爲陜西經略史,讀訖。宋徵殷進文義曰,徽宗時天變如此,天下將亂之兆也。卽今纔經飢饉之餘,癘疫日熾,民生孑遺,邦本不固,此正自上憂虞軫念之時也。上曰,當體念焉。南正重曰,頃日自上所降備忘記,辭旨有足以渙發感動也,孰不欽仰聖上宵旰軫憂之盛意哉?常以此心爲念,則實爲國家之福矣。姜銑曰,范純仁遺表,必以淸心寡慾,勉於徽宗者,心源必須淸淨,了無査滓,然後可察邪正之分,深杜朋黨之習,故也。黨禍爲害,古今何異?近來論議之言,甚矣,惟在聖上深察,而鎭定之如何耳。上曰,卽今切急之務,毋過於是矣。南正重曰,蘇轍之謫雷州時,爲章惇之所窘辱,其後惇之貶雷州也。自遭其厄,天理可謂昭昭,此與商鞅爲法之弊耳。又曰,奸黨碑之立也。朝無言者,而只石工安民,不欲鐫其名,夫以司馬光之正直,雖婦孺無不知之,而目之以奸黨,其時黨禍,可謂甚矣。上曰,雖不仁之人,不可疾之已甚,而攻斥君子,至於此極,可謂甚矣。姜銑曰,開言路,帝王所以出治之道也。雖有狂妄之言,又優容而納之,可也。若防越職言事之道,則言路何以開乎?南正重曰,徽宗之花石綱,實東南之亂亡,爲人君者,豈可爲如此荒亂之事乎?一石一木,稍堪爲玩者,必得乃已,人心日散,不亡何待?後之人君,必於此等事,常加監戒,可矣。上曰,徽宗之花石綱,古今未有之事也。姜銑曰,史氏之備書惡事,蓋爲規戒之資矣。上曰,善惡,皆我師也。南正重曰,御史沈畸蕭然不復傅會於權要,能閱實平反,其直可嘉矣。又曰,程子之道學如斯,而目之以黨類,逐之於河南,使不得行其學,如是而豈有爲國者乎?又曰,徽宗昏蔽,不能辨別邪正,故蔡京,因而肆奸,斥逐異己者,使不得言其過惡,此豈人臣之所可忍爲平,使京稍有爲人臣子之心,則必不至是也。姜銑曰,陳禾,能直諫而至於落帝衣裾,可謂忠矣。徽宗,雖以庸君,猶能寬容,亦是美事,不可以徽宗之事視之,後之人君,當加體念焉。上曰,然矣。仍掩卷。上曰,近年賜柑之時,儒生輩不知祗受君賜之禮,爭先掠取,以致紛沓云,故心常爲駭矣。今番則尤有甚於前日,爭取之際,擧措極爲駭異云,旣以士子爲名,則不失君賜之爲重,致有如此之擧,尤涉無據,各別申飭,可也。檢討官南正重曰,小臣曾以此陳達,而士習日漸汚下,爭競掠取之習,誠極可惡,日後若有如此之流,則摘發論罪,不以儒生待之,可矣。檢討官宋徵殷曰,前後申飭,非止一再,而不改其習,申飭國子,日後如有如此之弊,則使之摘發論罪,宜矣。姜銑曰,小臣今番奉柑頒給,而慮有前日之駭擧,申飭擧子輩,使之第次跪受,而其爲亂雜,殆有甚焉,所見極爲駭異,稍有知識士子,則必不爲此駭擧,而其中隨從無賴之輩,亂雜如此,此後不可不別樣重究矣。上曰,不獨今年,每每如此,紛沓之際,摘發固難,而今若以傳敎之意,別爲申飭,使知分義之不當如此,則稍有士子之心者,庶可着念悛改矣。姜銑曰,若有現發之人,則繩以重律之意,添入申飭,何如?上曰,繩以重律之意,添入,可也。出擧條諸臣,遂以此退出。出燼餘日記
上在慶德宮。停常參·經筵。
卯時,日暈。
李壄啓曰,行大司憲尹拯,掌令李世龜,持平權以鎭在外,執義李敏英,掌令金致龍呈辭,持平朴泰昌未肅拜,今日以監察茶時之意,敢啓。傳曰,知道。
又啓曰,昨仍思陵都監狀啓,第二次分定,咸鏡·全羅兩道僧軍勿爲赴役事,有旨,依近例當給付邸吏,使之傳致,而赴役日字不遠,僧軍調發,亦係重難,且近來邸吏稽傳之弊,比比有之,別定禁軍,給馬發送,以爲及時分付之地,何如?傳曰,允。
姜銑啓曰,近日廳中位不齊,出納之際,事多苟艱,擧動亦且不遠,今日政,承旨以在京無故人差出,卽爲牌招察任,何如?傳曰,允。
李善溥啓曰,義禁府郞廳,以委官意來言,今日以宗廟告祭受香,明日以行祭正日,三省推鞫,連日不得爲之意,敢啓。傳曰,知道。
又以兵曹言啓曰,今正月十二日宗廟展謁擧動時,各樣差備軍之數,至於五百五十名之多,而其中不足三百六名,他無推移之路,不得已依例給價次,坊民調用之意,敢啓。傳曰,知道。
有政。吏批,判書申琓進,參判李寅煥進,參議宋相琦式暇,都承旨宋昌進。
以李健命爲司諫,尹趾仁爲兼西學敎授,李夏源單付典籍,韓順謙分差兼中學敎授,安瑞羽分差兼東學敎授,朱恒道分差兼南學敎授,李廈成爲漢城判官,南正重單付兼漢學敎授,金鎭圭爲承旨。
兵批,判書李濡病,參判嚴緝思陵都監堂上出去,參議金澋進,參知李寅燁病,左副承旨李壄進。
以李惠疇·兪命雄爲副護軍,柳尙載爲副司直。
領議政柳尙運三度呈辭。不允批答,王若曰,予旣一諭二諭,冀動卿聽,卿故再辭三辭不體予意,誠禮豈或不足?君臣貴相知心,言念古昔板蕩之辰,必賴股肱輔弼之重,如大廈將圮,非棟樑則難支,若巨川無津,待舟楫而始濟,唯能鞠躬而盡瘁,寔致多難而興邦。試看今日之艱虞,曷堪中朝之歎息?蓋自數歲,災沴荐臻,至於昨年,癘疫又熾,飢饉殆甚於兵燹,八路同然,殣殍相枕於道逵,往牒所罕,慘惔有不忍言者。嗚呼,此何等時耶?矧公私蓄積之無餘,而春夏賑活之罔措,危亡迫在昕夕,澟若臨乎深淵,休戚與共國家,尙有望於良弼,伊卿端凝之量,庶幾矜式乎一時,以卿敏達之才,何難整頓乎百務?不料仰成之日,遽尋引疾之章,永念時事之難爲,宜棄細故,惟被人言之不諒,豈足深嫌?廊廟無一日之安,縱欲奉身而求退,國勢有萬分之急,詎忍袖手而傍觀?奚今去就之可輕,罔念安危之所係?維時送藥物,無妄之疾自瘳,則日告謨猷,共濟之策益懋,卿豈負予而不顧?予所望卿者若玆,平陂乘於否泰,正是回斡之機,倚毗篤於終始,寧許遐逸之請?勉遵前旨,亟回遐心,所辭宜不允。故玆敎示,想宜知悉。知製敎李寅燁製進
大司諫金宇杭疏曰,伏以,如臣譾劣,濫蒙洪渥,頃忝本職,黽勉冒出,而才識空疏,無補絲毫,尋常媿慄,若隕淵谷,不意今玆新命,又及於已試蔑效之身,驚惶感激,不知所措。在臣分義,惟宜不計顚沛,竭蹶趨承之不暇,而第臣老母,年滿八耋,病閱三冬,所患痰火之症,日漸沈痼,全廢寢食,委頓牀褥者,今已累朔矣。臣於前後,輒以私懇,屢瀆宸聽,伏想聖明,亦已俯燭臣之情勢矣。近日以來,母病益重,奄奄氣息,若不保朝夕,種種症樣,煩不敢盡陳,而人子情理,不忍頃刻離側,言責重任,又難一日虛帶,臣之進退,實爲狼狽,不避猥越之誅,冒死呼籲於天地父母之前。伏乞聖慈俯賜矜察,亟許鐫遞,俾得專意救護,以盡子職,千萬幸甚云云。答曰,省疏具悉。爾其勿辭,救護母病。
左尹申厚命疏曰,伏以,臣以庸陋之質,本無寸識,特荷聖明恩眷,歷揚內外,已過三十年,其間不無難安之情,危劇之疾,而未嘗控辭乞免,蓋以奔走竭力,爲報效萬一之地,人之笑罵,有不暇顧也。今於病伏窮巷之中,得蒙洪造,滌瑕收敍,寵眷荐加,臣誠惶惑,罔知攸措。苟使臣有可以一毫自力,何敢遲延一日,以速違慢之誅哉?況京兆佐貳,與庶官異,當此國有大慶,百僚奔走之日,其敢不念分義,偃然在家耶?且臣本非遺世高蹈之士,其何敢爲求田問舍計?惟自便是圖也。求諸義理,必不如此,祗緣臣賦命奇險,十年之內,再喪長成之子,至痛在心,理難自抑,灣上奉使之日,病勢轉劇,歸路昏絶,至於累日,自是以來,作一未冷之屍,去秋葬子之時,哀其無主喪者,扶曳南下,委頓旅舍,舊恙新症一時俱發,坐臥得人,奄奄垂盡,于今歲且換矣。凡臣僚之情勢難安者,必以病辭職,今臣言病,恐涉常例,而臣實不然也。乃者臣待罪湖藩時,重被大臣之箚,而許屠親舊,元無是事,又遭御史之追駁,造作墓幕,亦過其實,屠牛禁令,至嚴且重,旣仍事目,知委各邑,則一禁一許,勢難兩行,臣難無狀,何敢爲此?父母移葬,年久經營,適得葬山,仍定葬期,山下留住,當庇風雨,三間茅屋之外,又設假家,朝家禁令,晩乃得聞,考諸文書,始得其詳,驚惕停止,以待日後,其時實狀,不過如斯,臣旣庸下,不能見重,以無爲有,以茅爲瓦,謗者之言聽者不察,此理之常,臣何怨尤?唯此纏身之疾,萬無起動之勢,欲起還仆,竟孤恩命,臣於此死罪死罪,伏乞聖明,憐臣病勢之難强,亟遞職名,以便公私,不勝幸甚。臣仍竊伏念在外之臣,與在朝者有異,雖有所欲言,無由上聞,臣今死無日矣。不因此時,有所陳達,則更待何日?玆將區區所懷,贅陳於乞免之章,言雖蕪拙,心實懇惻,伏願聖明,勿以人廢言。於戱,方今國家之事,岌岌乎殆哉,雖有有國之名,實無有國之實,姑以古人所已言,切於時務者言之,則管仲曰,國無三年蓄,國乃亡,無三年蓄者,未必遽亡也而謂之亡,何哉?蓋亡之徵,在此故也。今無半世之蓄,猶謂國爲國乎?此蓋由連歲凶荒,而然連歲凶荒,卽由於水旱風雹之災,水旱風雹,卽由於天地之氣不和。公孫弘,小人也,猶曰心和則氣和,氣和則形和,形和則天地之和應,無有邪氣于其間,則風順雨調,寧有水旱風雹之災也?然使之氣和而形和,其實誠難,不可以言語諭之,而使之和也。不可以刑罰威之,而使之和也。唯當轉移之得其宜,馴致其和於自然之中,此豈無其道也?董仲舒有言曰,正朝廷以正百官,以百官以正萬民,正則和,不正則不和,理固然也。形雖不見,影則可察,朝廷之上,豈無公正和平之人,目擊時艱,深究弊源者,亦必有靦然於斯言也?噫,黨論之禍,人國大矣,而未有若今日之甚者也。同己者相好如兄弟,觀其色若和矣,而未必出於和,異己者相攻如仇讐,聽其言若公矣,而未必出於公,不問賢愚,先問同異,不計利害,惟察彼此,廊廟耆舊,未免乎標榜,山林遺逸,亦入於色目,以至庶僚與韋布,莫不皆然。朝著之間,非但一進而一退,首善之地,亦且此主則彼奴,人或責之以循私,則必勃然而怒曰,公也,非私也。是黨人,亦自知爲黨之可恥,然猶終身不得脫,甚矣,黨論陷溺人也。如此,其能共濟國事耶?其能正而和耶?其能和天地氣,轉災爲祥耶?殿下,非不明是非矣,而是是非非,或紊於聽斷之際,非不分邪正矣,而賢賢惡惡,多出於取舍之間,欲矯其弊,反益其弊,欲去其黨,反樹其黨,如此則黨論終無可去之日,天地終無可和之時,且其黨論所從來,久矣。非一朝一夕之故,根深弊蔓,以至于今,豈一朝一夕所可去者哉?必使公正和平之人,上以補君德,下以率萬民,同寅協恭,積以歲月,然後殿下所聞,唯和平之論,萬民所見,唯公正之事,不賞而善自勸,不威而黨自去,朝廷方可正矣,天地方可和矣。我國人才,多出於科目,是由公道,惟在於科場,故得其人也。公焉,其所以立法防奸,非不密矣,而譊譊之談,每出於科後,雖無模捉之形,亦豈盡虛言也?今者罷榜之啓,浹月不止,抑有所模捉者然耶?京試之可罷,臣未得聞其詳,而若以臣所聞言之,則嶺南左右道,俱有可駴可慢之事。他道人不得冒赴,法至嚴也,必有本官公文,然後錄名,官乃許錄焉,一道之內,居左者,不得赴右,況他道之人乎?各邑官吏,聚待試所榜出之後,各推其試券,欲傳於本主,而不得其主,晩乃訪問而得之,盡是他道人冒赴者也。尙州一邑,至於七八人之多,亦有錄名官,一家人冒赴,而得中於左道者云,錄名官,卽一微末官也,而蔑法循私,至於此極,臣切痛焉。科場不嚴,則取人不公,取人不公,則私逕大開,今之士子,不務科業,唯以得其逕爲務,臨科奔競之狀,有不忍正視。昔則惟恐人之志,今日肆然唱道,有若誇張者然,昔則與考官親密者,圖其逕,今則因緣圖得於親密者之私人,恬以爲常,不知羞媿,如此而決科,如此而筮仕,入而居臺閣,出而任藩臬,上可以至卿相,下不失州郡,以如此之人,取如此之人,朝廷安得其正,世道亦何以挽回也?臣以爲更嚴法令,形迹摸捉者,繩以重律,士子奔競者,終身禁錮,令科第得其公,然後國事庶可爲也。天地不和,實由於朝廷之不正,朝廷之不正,實由於科第之不公。臣以不脫世臼之人,敢爲此論,雖有同浴譏裸之嫌,有激乎懷,不敢不達,伏乞聖明,少留神焉。臣於病伏中,伏聞殿下,述先王所欲行之志,行先王所未行之事,端宗大王,今已復辟於數百年之後,誠千古所未有之盛擧也,豈非我國家莫大之慶也?凡事之可爲者,不知則已,知之則當速行,不行則已,行之則當速完,莊陵改封之役,何可少遲也?第念飢荒之餘,死亡者多,時氣不和,又有癘疾,無村不入,無家不然,十口之室,僅餘三四,或有全家俱沒者,人丁大縮,應役者少,常年十人之役,一人今當兼行,而其中亦有方痛而未起者,纔起而無力者,値此寒冬之節,必多顚仆於道路,役巨人殘,日晷且短,雖欲速完,其勢末由。若令各道,使之預備物力,預定軍丁,期以二月初始役,則病者蘇完之後,用力頗强,日晷漸長之時,功必倍之。改封與新封,有異,旣上諡號,又定陵號,則役之差遲,直緣事勢之使然,實無歉於殿下奉先之意,有補於爲民省弊之道,朝廷之上,必有以此陳達者,今未知處分之如何,臣於世事有若聾瞽,而目見殘民難支之狀,敢陳疏末,雖甚僭越,亦惟聖明,留神變通焉。臣無任祈懇之至云云。答曰,省疏具悉。有懷疏陳,予用嘉之。封陵之役,決難差退,卿其勿辭,上來察職。以上燼餘日記
上在慶德宮。停常參·經筵。
初昏,白雲一道如氣,起自乾方,直指巽方,長竟天,廣尺許,良久乃滅。夜自一更至三更,月暈。
下直,三陟府使金龜萬,陽城縣監李齊尙。
李善溥,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,都摠管閔鎭長,除標信,戶曹坐起進去之意,敢啓。傳曰知道。
領議政柳尙運四度呈辭。傳曰,心腹之諭三宣,庶冀卿之體諒,巽讓之章四上,胡棄予之如遺,或未深思,玆用申誥,言念時事之捏扤,曷堪中夜之憂歎?天心未豫,而咎徵沓至,萬姓遘癘,而飢饉爲祟,諸路狀聞,罔非驚心,若何以消弭,若何以恤救,是誠危急存亡之秋,豈許老成奉身而退?今緣朝論之歧貳,每致廊廟之殆空,不獨輔臣之難安,抑亦國家之不幸。然彼人言之過激,以休休之量,不必介懷,顧此大廈之將覆,任扶持之責,其忍袖手,卿不可不出,於斯決矣。至若無妄之疾,予未暇及矣。玆遣喉舌之臣,勉以相須之義,卿其卽起視事,弘濟時艱。仍傳曰,遣承旨傳諭。
李壄啓曰,憲府無行公之員,連日監察茶時,事甚未安,除在外外呈告未肅拜人員,竝卽牌招察任,何如?傳曰,允。
又以義禁府言啓曰,罪人李祥輝,逐日嚴刑事判下,而今日宗廟告祭受香,明日正日,此兩日不得開坐加刑之意,敢啓。傳曰,知道。
李善溥啓曰,事變假注書李㙫,猝患脚腫,不能行步,今姑改差,他假注書差出,使之察任,何如?傳曰,允。
以韓永徽爲假注書。
姜銑,以戶曹言啓曰,司圃署,以逐日供上衙門,常時雖或備員,每有苟艱之患矣。別提韓世謙,以封陵都監郞廳,去寧越,別檢二員,今方輪回,陪進供上,若塡差祭及疾病不得已之故,則將無推移之勢,每每差出假官,亦非事體之所宜,別提韓世謙,令該曹閑官換差,何如?傳曰,允。
李壄,以兵曹言啓曰,當日前宣傳官申光碩稱名人,自開陽門入來,差備門外擊錚,極爲駭愕,令攸司囚禁治罪,同門守門將邊震英,常時不能檢飭雜人,以致闌入,亦難免其責,推考,何如?傳曰,允。
又啓曰,臣敬奉聖旨,馳往傳諭于議政府領議政柳尙運處,則以爲,臣之冒上辭單,不亶在於情勢之難安而已。三度恩批,有非微臣賤分所可得者,每回祗受,惶霣罔棤,而惟其日夕所蘄望,只在於一蒙天地顧復之恩矣。千萬夢寐之外,近侍之臣,臨宣聖旨,十行溫綸,辭旨丁寧,臣奉讀未半,不覺感淚之自零也。臣之前後所遭,非比尋常,實同朝之所共知,聖明之所下燭,臣固不敢更有所煩縷於聖諭之下,而顧臣所患眩暈之症,挾感重發,方在苦劇之中,加以落傷之後,右邊肢體,不能運用,作一廢疾之人,雖欲强起趨命,誠有不可得者,臣之情勢·病勢,到此更無餘地,而因仍盤礴於鼎軸之首,下而貽曠廢之罪,上以負責勉之敎,重自陷於逋慢不恭之科,跼高踧厚,惟願速就死滅而已。席藁私次,恭俟嚴誅云矣,敢啓。傳曰,知道。
持平朴泰昌啓曰,請監試一二所,竝命罷榜。答曰,勿煩。措辭見上
答右尹李徵明疏曰,省疏具悉。卿其勿辭,調理察職。原疏在下
傳于金鎭圭曰,今日召對爲之。
以趙權爲假注書。
右尹李徵明疏曰,伏以,臣前在畿臬之任,適當思陵舊主埋安之行,篤疾在身,恐顚仆以死,三疏哀籲,畢陳喘喘之狀,而大懼瀆冒威尊,虧損人臣分義,旋蒙聖慈曲推體下之仁,俾得辭職將息,臣於交龜之後,擔舁還家,醫治浹旬,未見分效,又自數日以來,風邪所攻,轉成氣厥,五體戰掉,不能安定,衆目駭怪,親故傷憐,臣亦自揣斯疾之難醫,惟有靜處調養,庶延晷之命,而曾不意京兆新命,又下於牀褥宛轉之中,臣誠憂惶震越,莫知攸處。顧念臣素無才猷學識,可以副殿下之所需用,而殿下不知其不肖,置臣於亞卿之秩,歷試以內外之任,臣自惟糜身粉骨,不足仰塞聖恩之萬一,惟欲陳力就列,以備驅使,殫情畢思,少報涓埃,耿耿愚忱,天日所臨,方當致命,豈敢告勞?但以病與年深,力不從心,前後居官,無一報效,點檢平昔,但有悲歎,臣聞古人事君,貴以誠信,故在官之日,未嘗言病,今臣若有一毫圖閑占便之意,而誣飾癃醜之狀,以上欺聖明,則不但爲斯人之罪人,明神亦必殛之矣。臣雖不識軒岐之方,嘗聞風漸與浮症,乃醫家所謂難治之病,而臣則兼而有之,飮食,卽人之所資以生者,臣一日所啜,不能過數溢米汁,天以摧敗之年,得此癃殘之疾,其何以驅策從仕哉?玆敢不憚複,仰首哀鳴,伏乞聖明,特垂悶憐,許遞臣職名,仍令銓曹,勿復擧擬於政目中,俾得專意調治,獲被終始生成之澤,不勝至願云云。出燼餘日記
巳時,上御興政堂召對,參贊官金鎭圭,侍讀官崔昌大,檢討官宋徵殷,注書李尙說,記事官金遇華·朴弼明入侍。崔昌大,進講宋鑑,自徽宗政和元年春正月,止遼大飢。上曰,玉堂下番讀之。宋徵殷進講,自宣和元年春正月,止戶部獻今年民數。上曰,承旨讀之。金鎭圭進講,自癸卯五年春正月,止乙巳七年。上曰,下番翰林讀之。朴弼明進講,自雨木氷,止帝嘉納之。崔昌大曰,花草山水,雖有淸趣,而人主一有所係着,則終至招禍,故蘇軾之言曰,鶴之爲物,雖有淸致,而衛公以鶴而亡,此人主之所當深省,而毋爲玩物喪志之歸也。徽宗之自取禍亂,非特由於玩物喪志,而只此一事,亦足爲戒也。上曰,徽宗之崇信左道,亦促亡之道也。崔昌大曰,人主建中于上,則小人莫敢以邪術衒惑矣。宋徵殷曰,左道之致禍亂者,固非一二,如漢武之好仙,梁武之崇佛,皆可爲後世之監戒。金鎭圭曰,宋徽宗之亡國,究厥所由,蓋亦多端,欲遵熙豐之政,則君子退而小人進,邪黨滿朝,惟事逢迎,又設花石綱,遠方一草一木之奇,無不輦輸,終至於玩物喪志,惑於靈素輩誕妄之言,至於自加道號,安得不亡乎?如佛家輪回禍福之說,梁武信惑,爲千載所笑,然而佛家猶有近理亂眞之處,至於所謂道家,尤不近理,而眞宗天書之事,皆出虛僞,幸而不亡者,以其去太宗未遠,而亦賴賢臣之在朝耳。上曰,攻遼開釁,是亦促亡之道也。崔昌大曰,好兵亦由於人主之多慾也。遠貪土地,不思內修之道,則安得不亡乎?如道敎·佛法,孰不排斥,而眞知其可以排斥之實者,亦未易,伏惟聖學高明,於此等處,必有所洞察其根柢者矣。儒道比如菽粟,固無奇異之事,而日用事物之間,無不順理,所謂天命之謂性,率性之謂道,而性卽理也。循理則福祿自至,非比左道之希福求利於虛無茫昧也。佛家之治心,其方最妙,而其害尤有不可勝言者,老佛未免於私,而吾道一於公而已。上曰,然矣。金鎭圭曰,佛家治心之法,彌近理而大亂眞,如陸象山。王陽明,以儒者自許,而猶未免浸淫,此乃見理不明之致也。大抵吾道,惟在於以實心行實政而已。明堂,古之王者之堂,而蔡京作之,則徒有其名而無其實矣。又焉有實效哉?宋徵殷曰,國家興衰,係於賢邪之進退,以兩程子之賢,不能展布其所蘊,楊龜山,得道統之傳,德望自隆,而蔡京之薦引,非出於慕賢之意,則宋室終始陵夷,不亦宜乎?崔昌大曰,以太平爲娛之說,此中至以下所易惑者也。趙高,高枕肆志之言,亦同一意也。故人君以逸爲戒,如臨深淵,如履薄氷,無時豫怠,正爲此也。上曰,其亡其亡,係于苞桑,此誠切至之訓也。崔昌大曰,聖敎至當,非但引諭之襯着,聖心常常留念於苞桑之訓,則何憂乎逸豫之或萌哉?上曰,人君私慾多,則逢迎者衆。崔昌大曰,漢武,好兵則衛靑進,好利則弘羊進,其係於君心之趨向者,亦可見矣。故曰,上有好者,下必有甚焉者,且人君凡於技藝,不必致力,皇明時,有稱宋徽宗之善於百藝者,傍有一人曰,徽宗但不善國治,此乃名言也。金鎭圭曰,吾東固無道敎,而佛法盛於麗朝,入我朝漸加排抑,特罷禪宗,雖有寺刹,亦無崇信之事矣。臣待罪淮陽時,聞楡店寺,創設別殿,奉安列聖影幀,自內司至遣香火設齋,年前本寺失火,僧徒不謹,至於延燒云,此豈不未安乎?繼聞此事,發於諫臣之疏章云,未知然否,而旣有所懷,敢此仰達。上曰,呂必容,疏陳此事,其時自內有所變通矣。內司設齋云者,乃是風聞之誤也。崔昌大曰,此不過初由於自內間祈福之事耳。伏惟聖學高明,洞察性命之理,則何嘗有此等事耶?詩云,愷悌君子,求福不回,孟子曰,禍福無不自己求者,人主誠能仁民愛物,囿群生於和氣之中,則其爲求福之道,豈有過於此哉?上曰,儒臣之言,甚善,可不留意焉?金鎭圭曰,佛蒙輪回之說,士夫之稍有知識者,亦無所動,豈以我殿下聖學之高明,有求於福田利益耶?夫異端之害,聖人之所深斥,而尊尙儒道,乃帝王之盛節,願聖明留意焉。崔昌大曰,鎭圭之言,極好矣。尊尙儒道,則異端之說自熄,譬如元氣實,則外邪不入矣。上曰,唯。宋徵殷曰,臣於宋朝括民田之事,有所感矣。臣在外時,見堰畓之有文券者,奸細輩,或納於宮家,至於與民相訟,其弊甚多,誠可寒心,雖難一一照察禁斷,而自上誠能毋示偏護宮家之意,以爲與民共利之地,則此弊自祛矣。上曰,固未嘗有偏護之意,而儒臣之言如此,可不留意焉。金鎭圭曰,假注書宋宅相,猝得寒疾,今日不得入侍,擧動只隔數日,似當預爲變通,而朝志纔遞事變假注書,故不敢連遞,今方入侍,敢此仰達矣。上曰,遞差。出榻前下敎崔昌大曰,頃日下備忘記,特示稍待癘疫之止息,軫恤民隱之意,群下莫不感頌聖德矣。春來民間飢窮,必將益甚,救恤之策,不可不預爲講究。上曰,備忘記中旣示予意,當與廟堂講定也。上曰,賜柑時儒生紛爭之習,殊甚可駭,故以申飭之意,纔已下敎,而曾於謁聖春塘臺時,收券時刻過限之後,擧子輩至於欄,投試券,紛拿之狀,極爲駭異,此習漸長,近來益甚,不可不申勅也。金鎭圭曰,臣頃忝西學敎授時,設本學課製,則儒生輩,不待春官之來,徑先入庭,士習之不美,類如此矣。然士習雖不美,不必威之以罪罰,今若以下敎之意,有所申飭,則爲士子者,豈無惶愧警惕之心乎?宋徵殷曰,糾正士習之責,專在國子,以此意申飭於成均館,宜當矣。金鎭圭曰,賜柑時紛爭事,雖已出擧行條件,聖敎如此,今以此意,又出擧行條件,分付於成均館,而申飭,何如?上曰,別探申飭,可也。出擧行條件罷出。燼餘日記
上在慶德宮。停常參·經筵。
自卯時至午時,日暈。
金鎭圭啓曰,卽伏見平安監司洪萬朝狀啓,枚擧道內各邑染病人數,而德川一邑,則方痛幾名,向差幾名,而陽德以下,則皆去名字,只錄其數,上下文體,不相照應,奏御文字之如是疎略,殊涉未安。又伏見黃海兵使南五星啓本,則字畫誤書者,至於六字,亦難免不察之失,平安監司洪萬朝,黃海兵使南五星,竝推考,何如?傳曰,允。
宋昌啓曰,假注書趙權,時無職名,依例付軍職冠帶常仕,何如?傳曰,允。
李壄啓曰,今日賓廳日次,兩司當爲來待,而諫院無行公之員,除在外人員外,呈告未肅拜人員,竝卽牌招,以爲推考入侍之地,何如?傳曰,允。
以大司諫金宇杭牌不進罷職傳旨,傳于李壄曰,推考傳旨捧入。
傳于李壄曰,大臣·備局堂上引見。
李壄,以兵曹言啓曰,今正月十一日賓廳武臣武經七書講書日次,而宗廟展謁擧動,只隔一日,不得爲之〈之〉意,敢啓。傳曰,知道。
宋昌,以吏曹言啓曰,通禮院左通禮梁重廈,素有宿疾,近來添劇,不得行公,故前日擧動時,連以假通禮,使之進參矣。前後五度呈狀,病勢日漸危苦,決無陪從之望云,當此展謁擧動迫近之日,不可無變通之道,梁重廈今姑改差,何如?傳曰,允。
李壄,以義禁府郞廳,以委官意啓曰,今日引見相値,堂上不齊,十一日社稷告祭受香,十一日擧動,十三日國忌齋戒,十四日正日,十五日望祭正日,此六日三省推鞫不得開坐之意,敢啓。傳曰,知道。
沈秤啓曰,纔因禮曹草記,左通禮梁重廈遞差之代,令該曹卽爲口傳差出,何如?傳曰,允。
吏曹口傳政事,以金埁爲社稷令,安健之爲左通禮。
兵曹口傳政事,以李東亨爲副司果。
金鎭圭啓曰,忠淸監司,以公州居姜業伊等及唐津縣等官居金戒來等渰死·燒死事狀啓。傳曰,渰死·燒死人等,令本道恤典擧行。
以忠淸監司狀啓,大司憲尹拯病重,上去不得事,傳于宋昌曰,卿其須勿撝謙,安心上來行公,以副至望事,回諭
金鎭圭,以備邊司言啓曰,中江開市,例在於二月十五日,依前商賈,預爲整齊,多持物貨,及期入送,俾無埋沒之弊事,兩西監司及開城留守處,知委擧行,何如?傳曰,允。
安邊幼學李世文疏曰,伏以,臣竊伏聞,自漢以來,太廟之外設置原廟於列邑之中,人君致其誠孝於其先王者,無所不至,則雖非三代聖王之制,而其爲尊敬祖宗之道,可謂善矣。豈嘗無守護其原廟,主其祀典之官乎?故宋朝祀官,皆以朝臣爲之,而朱子亦嘗有丐祠之職矣。惟我聖祖誕降及遊居地,在於咸興·永興兩邑,卽於兩邑,俱皆設立祠宇,名之以本宮,亦倣漢朝原廟之遺制,其不可不以朝臣,正其守護官員,禮也,而咸興本宮,則自內需司定送別差,使之守直行祭,雖非東西班正職,而猶有官員守直奉祭之儀矣。至於永興本宮,則元無守直之官,而只令內奴一人守之,而名之以祭監者,已極無謂,而至有一內奴祭監者,手自奉出太祖大王·神懿王后·神德王后三位牌,而私自祭之之時,則其褻慢而不敬,孰甚於此耶?誠可謂非禮之禮,而不可使聞於後世者也。雖匹夫之家,不可使其奴僕,守其墓奉其祭也,而況堂堂聖朝,豈可使一奴僕,守其廟〈奉〉其祭也哉?臣伏見咸興,以下缺。答曰,省疏具悉。豐沛之地,創此兩宮,若漢原廟,意實有在,而第不置齋郞,只送別差者,聖意亦必有存焉,則今不可變改,而至於永興本宮,以內奴祭監事,果爲未安,故依咸興例差,遣別差,曾有成命,其令該曹擧行。第二件事,或涉非時,或倚一偏,而下款所陳廟庭追享,事體尤重,俱不可輕議也。
柳尙運箚曰,伏以,臣於日夕蘄祝之中,不意近侍,傳宣聖諭,責臣不可不出,令臣卽起視事,臣奉讀惶感,繼以悶迫,惟願遄死而不可得也。臣之卽今所患眩暈之症,發於積傷旣多之後,有時昏迷,殆若殞絶,奄奄有莫保之狀,而加以落傷之際,右連肢體,受傷甚重,腰背牽引,脚膝拘攣,戶庭之間,不能任意行步,雖久久調治,難保其更爲完人,其不敢陳力就列,實同朝之所共知,而臣之不肖無狀,久叨匪據,動輒顚躓,前後陳懇,每陳情勢,故使此宛轉叫呼之狀,亦不獲自達於天地父母矜察之中,此亦臣之罪也。撫躬自悼,惟有悲涕,玆不得不更瀝肝血,仰瀆於宸嚴之下。伏乞聖慈,亟命鐫遞臣本兼職名,仍治臣逋慢之罪,以肅朝綱,以安微分,不勝幸甚。取進止。答曰,省箚具悉卿懇。纔諭至意,更何多誥,卿其念古人盡瘁之義,安心勿辭,亦勿待罪,速出論道,用副至望。仍傳曰,遣史官傳諭。以上燼餘日記
初十日大臣·備局堂上入侍,筵說以上缺右議政李世白曰,伏見平安監司狀啓,以兵使金重器,父母年今七十,其母又有病,情迫之狀,枚擧呈狀,請令稟處矣。前日受敎,邊將·邊倅,父母年七十之人,獨子無兄弟者,則特令許遞,而至於兵·水使,則事體有別,故前者全羅兵使趙相周,慶尙右兵使李道原,皆以親年七十呈狀備局,而不許遞改,全羅兵使張漢相,則因監司啓聞,備局覆啓不許,而自上特令許遞矣。前例旣不以此盡許遞改,且重器,卽今所居之職,與絶塞受任者,有異,且其瓜期,在於今夏間云,遞改似有弊矣。上曰,特令仍任,可也。出擧條
又所啓,文臣侍從及武臣閫帥曾經人,其父有年至七十者,則曾有加資之事矣。此出一時特恩,不可援以爲例,而今觀狀啓,金重器父母,皆年至七十云,其父似依他例,別有恩典,故敢達。上曰,依爲之。出擧條
又所啓,係干恩澤,自下續續陳達,極爲惶恐,而卽今晉興君柳寔,僉知趙爾後,年皆九十云,壽至九十之人,似當特施優老之典,故敢此仰達。上曰,特爲加資,可也。
又所啓,前因大臣陳達,孝廟朝侍從臣前參判李堥,有加資事矣。前承旨李光迪,孝廟朝爲注書,前參議李世翊,亦爲臺諫,而其年皆過七十,而其時不得均蒙恩典,故敢此仰達。上曰,一體加資,可也。出擧條
申琓所啓,侍從臣親年七十者陞資,雖非法典所載,每於歲首,輒有推恩之擧,故小臣將欲陳達矣。大臣已爲發端,小臣亦有所仰達矣。前府使李國華,年今七十,其子一台,雖已身故,曾經侍從,錦平尉朴弼成之父繕工副正朴泰長,亦爲七十,弼成旣是先朝駙馬,則朝家所以待之者,豈下於侍從之人乎?前翰林金世豪之父益基,年亦七十云,此皆當入於一體推恩之中,且前參判宋奎濂,卽吏曹參議宋相琦之父也。且是孝廟朝史官,而年前大臣陳達之時,以其年未及七十,故不入於陞資之中,而厥後屢擬正卿之望,前判書朴世堂,年今七十有一,其兩子泰維·泰輔,皆是侍從,今雖身故,朝家所以待之者,不以存沒而有間矣。曾前權說·李弘淵·崔寬等,以年八十,因大臣陳達,變品陞資,今此兩臣,旣是侍從臣之父,且有恬退之節,似當有別樣推恩之道,未知於其事體何如也。上曰,侍從臣之父,竝爲一體陞資,朴世堂,一生恬退,朝家之所嘉奬,宋奎濂亦在外不仕,且連擬正卿之望,此兩臣,竝特爲超資變品,可也。出擧條
李世白曰,侍從臣之父年七十之類,如有落漏者,則朝家恩典,不可不一體均施,令該曹更爲訪問陳稟擧行,宜當。上曰,令該曹更爲訪問稟處,可也。閔鎭長曰,文武臣,宜無異同,曾經閫帥人年八十者,亦令一體訪問稟處,何如?上曰,一體爲之,可也。出擧條
李世白所啓,省鞫姑罷之後,連仍有故,不得爲之,頃於無故日,初欲開坐本府,有故之人,啓請牌招矣。知義禁崔奎瑞,同義禁任弘望,竝皆再牌不進,其私情雖甚切迫,子與孫之病,比諸親病,則有間,暫時來參,未爲不可,至於再度違牌,事體誠爲未安。崔奎瑞·任弘望竝推考,前頭無故日開坐時,使之出避進參何如?上曰,近來違牌之習,常以爲未安矣。今此兩臣,俱以秩高之宰,暫時參坐之事,至於再招不進,事體未安,竝從重推考,後日開坐時,使之出避進參,可也。出擧條
上曰,稍待癘疫之寢息,別加軫恤事,旣下備忘,此出於欲施實惠之意也。若無擧行之事,則反歸於虛文矣。所當趁速講定,而首相適引入,大臣相議稟定,可也。李世白曰,首相方在呈告中,退出相議,後日登對時當爲稟定矣。上曰,依爲之。出擧條
閔鎭長所啓,禁府未蒙放身死,及蒙放未收敍身死之人,有登對時稟處之命,故敢此稟定矣。門黜罪人朴相馨·睦林儒,未放前身死,而罪目曾參故相臣金壽恒卿宰疏者也。李壄曰,生前未得蒙宥,而罪目旣重,則似不可以已死而一體收敍也。上曰,參卿宰疏之人,生者旣未蒙放,則死生似無異同矣。鎭長曰,金邦杰遠竄,未蒙放身死,而其罪目,則與朴相馨·睦林儒一體矣。閔鎭長曰,鄭善鳴·睦昌明,極邊遠竄,身死而罪目,則半日庭請者也。上曰,其下有權愭名,一體勿論,可也。閔鎭長曰,李昌興,以殺人之罪,減死定配,而身死者也。上曰,此等人罪名,與上不同,何如?李世白〈曰〉此等人,與上諸人,罪犯不同矣。上曰,職牒還給。閔鎭長曰,尹以亨,以贓汚被竄,而身死者也。上曰,罪目如何?鎭長曰,罪狀則贓汚狼藉,而未得伸白矣。上曰,贓汚之法至重,勿爲復官,可也。閔鎭長曰,李相勛,以曾任春川時,軍木那移之罪,徒三年定配,而身死者也。上曰,見其下。鎭長曰,邊遠定配身死柳永徵罪目,則構陷殺人者也。上曰,一體勿論。閔鎭長曰,徒二年定配身死罪人李起漢罪目,則飢民濫報也。上曰,職牒還給。閔鎭長曰,徒三年定配身死罪人李行周罪目,則曾任靈巖時元會付還上,擅自那移貸下者也。上曰,職牒還給。閔鎭長曰,極邊定配身死罪人李東溟。上曰,李東溟則甲戌四月已給職牒,今又混入,文書之不察,甚矣。閔鎭長曰,流三千里身死罪人盧瑀罪目,李台瑞之子僞詐捉納者也。上曰,盧瑀事何如?鎭長曰,希功罔上之罪,雖死,似不當蒙宥矣。上曰置之。閔鎭長曰,徒三年定配身死罪人金興敏罪目,曾任萬戶時,不善候望,瞞報上司者也。上曰,還給職牒。閔鎭長曰,邊遠定配身死罪人金萬年罪目,則以師命腹心往來致祥之家者也。上曰,亦爲還給職牒。閔鎭長曰,極邊定配身死罪人金詮·崔泰寬罪目,則以庚申討逆別單僞造者也。上曰,還給職牒。閔鎭長曰,充軍定配身死罪人韓有良罪目,則以不爲護送下番軍士致有溺死之罪者也。上曰,還給職牒。閔鎭長曰,徒三年定配身死罪人申鎰罪目,以曾任上土僉使時人蔘私用之罪。上曰,此罪何如?李世白曰,不知當初何以徒三年定配也。但其私用之罪,元無顯著實狀,似與贓汚有間。上曰,無顯著之事,初以徒三年定配矣。此與贓汚有間,一體還給。上曰,承旨,各其名上,付標以入。壄曰,職牒還給處付標乎?上曰,唯。閔鎭長曰,祭享所用羊牲貢物,以其時遺在數多之故,自乙亥權減,而今則遺在已盡,自上年賑廳與戶曹,姑爲給價,使之進排矣。今年應用之數,亦多不足,依上年例,給價貿用,而種種陳達,事涉煩屑,今後貢物,復舊間隨乏給價,何如?上曰,依爲之。出擧條
又所啓,上年農事,雖未豐登,至於水田,則猶不至全失者,蓋由於軫早用力之致,朝家勸農之政,不可謂無其效矣。今年亦依上年例,分付各道都事,使之勸勉,而但癘疫無前染痛未已,前頭若此,則實無致力田疇之望,令該邑守令,親自摘奸,方痛及男丁死亡之類,隣里合力耕種,而無牛者,則使之相借,無種者,自官給糶,俾無田畓陳廢之患,何如?上曰,各別申飭,使之着實擧行,可也。出擧行條
又所啓,年分踏驗之規,事目外不敢別立名目,而黃海都事啓本中,瑞興縣,因旱枯損,全災田,多至六十二結九十一卜一束,亦是事目中所未給之災,事甚未妥,黃海都事從重推考,科外給災田六十二結九十一卜一束,竝皆還實,何如?上曰,依爲之。出擧條
又所啓,丁丑年畿邑田結太縮,二字缺官需使客支供等米,姑依辛亥例裁減矣。戊寅田結,比丁丑稍勝,而各邑事勢,亦甚難支,裁減之數,雖不可盡數復舊,比上年量宜加給,以爲支用之地,何如?上曰,參酌加給,可也。出擧條
又所啓,訓鍊都監,待變船改造當次,則分定於三南,使之造送矣。今年當爲改槊者二隻,改造者二隻,分付全羅左·右水使,使之分半造送,何如?上曰,依爲之。出擧條
又所啓,各軍門標下軍兵,皆有朔料,守禦·摠戎兩廳,則物力不能給料,而只以得免坊役之故,或有願屬之人矣。今因漢城府新定事目,兩廳標下,皆應場役,與平民少無異同,此輩皆懷離散,將不成軍門貌樣,事甚可慮,不可無參酌善處之道,令漢城府就議廟堂,如此之類,更加變通,俾無掣肘之患,何如?李世白曰,非但守禦·摠戎爲然,各軍門亦多有如此之弊,故掣肘事,甚矣。上曰,事多掣肘,則不可不變通,使之就議廟堂,而處之,可也。出擧條閔鎭長又啓曰,守禦將校糧料,無他出處,只以平兵收米,僅僅繼用,因連凶所捧甚少,不得不大加減削,而用度猶爲不足,近見湖西各邑所報,則憑依己巳事目,牙兵中壯實者,擧皆奪定正軍云,己已事目中所論兒弱待年之類,而已作隊年久之兵,一朝奪定他役,揆以軍政,殊涉不當,且本廳牙兵,異於他軍門牙兵,臨急守牒,而不但爲收米之用而已。旣已作隊之兵,則勿爲奪定他役之意,分付諸道,何如?上曰,以此分付,可也。出擧條
又所啓,禁府罪人禹成績所犯,實無核實之路,故臣於前秋待罪金吾時,請令刑曹,推問兩邊看證,以得其事端矣。今觀該曹回牒,則兩邊所言,互稱非公證,終不得歸一,此後則尤無可核之勢,惟當限輸情請刑矣。外議或以爲承任,雖自發狀,渠之情節,極多可疑,且承任,旣非士族婦女,則劫奸未成與和奸,皆非死罪,成績之一向嚴刑,至於徑斃,亦非審愼之道云,曾在先朝,武人柳徼,以帷薄間事,被囚經年,情節頗有可疑,而以其核實之未易,議大臣酌處矣。今此禹成績事,或依柳徼例爲之,則似無滯獄之慮,下詢于入侍大臣,何如?上曰,成績獄事,已經三年,渠已出入宣傳官之任,所行如此,誠可惡,承任情迹,節節可疑,而如此獄事,實難明覈,且劫奸未成,非私罪,予意亦欲議處矣。李世白曰,小臣曾在金吾時,習知此獄矣。承任疑狀亦多,其時議于大臣,則旣是重罪,更加窮覈,爲當云云,以卽今獄情觀之,則雖經十年,無他明覈之道,且劫奸未成,亦非死罪,議于他大臣處之,何如?上曰,議于他大臣處之,可也。出擧條
金鎭龜所啓,御營廳所管江都城牒及水門頹壞等處,開春卽時修築之意,曾已定奪,且臣待罪本廳後,得見留守金昌集啓聞,則以爲水門加出之處,旣是肉土,海潮相逼,頹圮之患,亦必如前,水門之制,必以虹霓造作,然後可無汎濫之患云矣。臣於頃年受任江都時,略知其形勢,今又詳問于本廳將校之主管者,則亦與留守之所啓聞者,城牒修築之役,旣涉浩多,虹霓門造作,石役亦爲重大,此亦數月內猝難完畢之役,卽今則京外石手輩,皆赴兩陵之役,陵役罷後,則又値農節,潦水之前,將不得畢役,頹圮之患,勢將尤甚,況今癘疫大熾,止息亦難預期,城牒修築,及水門造作等事,姑待追後擧行,似爲完固,而保障重地,此等事役之累月抛置,亦涉疎虞,何以爲之乎?上曰,事勢果如所達,待秋後卽爲擧行,可也。出擧條
禮曹參議徐文裕所啓,愼氏別廟營造,待歲飜都監畢役後擧行事,下敎矣。當初因大臣陳達,以癘疫方熾,都監未畢,工匠亦難鳩聚,故有姑待之命矣。卽今癘疫,久未止息,山陵都監始役屬耳。一應工匠,多有掣肘,姑待山陵畢役後擧行,何如?上曰,待陵役完畢後擧行,可也。出擧條
又所啓,今此祔廟慶科,旣已依庚戌年神德王后祔廟例,設行事判下矣。庚戌年則六百別試,除講經,而頃仍大臣陳達,大小別試,皆勿除講經事,定式施行,今此別試講經,何以爲之?上曰,頃年果有定式之事,今此別試,勿爲除講經,可也。出擧條
又所啓,別試今當擇日,而癘疫熾盛,京外同然,莫重慶科,士子之不能赴試者,必多,諸議皆以爲姑待來秋,定行宜當云,敢稟。上曰,依爲之。出擧條
吏曹判書申琓所啓,兩陵監造官,皆是有職之人,社稷官員,則盡差都監之役,告祭當前,而壇司無人云,此外詞訟衙門及供上衙門,亦多見差,不可無變通之道,而在前以其監董之役,遲速難期,緊急衙門,不可曠官,故姑遞本職,仍爲送西,今亦依此例,社稷官員及他監造官,竝遞本職後,送西,社稷官員一員,爲先口傳差出,何如?上曰,依爲之。出擧條
又所啓,顯德王后考妣追復事命下,而其時追復,旣無可考文字,且無子孫,雖欲相考實錄,而事亦重難矣。上曰,子孫無見存者乎?琓曰,訪問而皆不知,似是無子孫矣。上曰,更加廣問處之。
工曹判書金鎭龜所啓,小臣待罪本曹,思陵都監提調差下,蓋以故例監董陵役之故也。臣旣當監董之任,而千萬意慮之外,不似之身,又忝將任,都監則旣是遞改,本職猶存,似與古例不同,辭疏見阻,不得已行公,而情勢終有所未安,惶恐敢達。上曰,當初雖以工曹啓下,而不必以此過辭,安心行公。執義李敏英所啓,請監試三所,竝命罷榜。措辭見上上曰,亟停勿煩。
又所啓,昨年科事之淆雜,京外同然,三道則方令査覈,京科則閱歲請罷,而追聞嶺南,比他路特甚,考官擧子,潛相和應,旣乖分道左右之限,又蔑他路冒赴之法,或有率其邑子而多數冒參者,或有邀其親舊而狼藉行私者,錄名之官,爲兄用情,同道之宰,兩子俱中,一道多士,擧皆憤惋,此而置之,將無以嚴科場而杜後弊,請慶尙左右道監試試官及錄名官,竝命罷職。擧子之冒參榜者,令本道詳査啓聞,以爲依律科罪之地。上曰,依啓。
又所啓,三道擧子之冒赴得參者,曾已令本道査啓,而成命之下,已閱累朔,尙不擧行,事之稽緩,莫此爲甚,不可無警責之擧。請黃海·忠淸·江原監司,竝命推考,使之趁速行査啓聞。上曰,依啓。
又所啓,伏見備忘記,有前輔德李寅炳加資之命,臣竊以爲過也。都監監董之勞,雖無彼此之別,而寅炳則未經準職,遽爾超陞,有違前例,物情未允。請還收前輔德李寅炳加資之命。答曰,不允。
正言金相稷所啓,新除授司諫李健命,時在全羅道咸悅縣,請斯速上來事,下諭。上曰,依啓。遂皆罷出。燼餘日記
上在慶德宮。停常參·經筵。
領議政柳尙運五度呈辭。傳于宋昌曰,安心調理。
宋昌啓曰,右副承旨李善溥,自數日前猝患脅痛,病勢不輕,昨自直所,扶病出去,夜來一向苦劇,不能運動云,明日擧動,承旨不可不備員,何以爲之?敢稟。傳曰,改差。
又啓曰,右副承旨李善溥改差事,命下矣。政官牌招,以在京無故人差出,其代,卽爲牌招察任,何如?傳曰,允。
沈枰啓曰,明日擧動時左右,決不可不備員,而上番翰林洪重益,以病受由,今至累日,卽爲牌招察任,何如?傳曰,允。
有政。吏批,判書申琓進,參判李寅煥進,參議宋相琦進,都承旨宋昌進。兵曹,判書李濡進,參知嚴緝,思陵都監出去,參議金澋進,參知李寅燁進,左副承旨李壄進。以南致熏爲承旨,洪景濂爲豐基郡守,成虎臣爲禮賓正,李善咸爲聞慶縣監。兵批,以李善溥爲副司直,趙權爲副司正。
李壄,以兵批言啓曰,甫乙下僉使李懿呈狀內,老父今年八十三歲,且多疾病,人子情理,勢難赴任,斯速入啓處置云,親年七十五歲以上者,則許遞邊將,已有定式,依近例改差,何如?傳曰,允。
答領府事南九萬疏曰,省疏具悉。卿之去國,閱四箇月,而歲又飜矣。寤寐思想,久而彌深,卿豈獨無係戀楓宸之心?況丁丑春入對便殿,握手面諭之事,不啻情如飢渴,以卿體國深忠,胡不諒予倚畀之誠,而汲汲然舍予,若是其邁邁耶?予實慙恧,無以爲懷,至於引年之請,尤有所不然者〈矣〉。昔文潞公,以八十之年,猶不許其休致,十日一朝,議事都堂,矧惟今日,是何等時乎?饑饉荐仍,疾痘慘毐,虞憂之端,指不勝屈,正宜協心扶顚之不暇,豈忍袖手恝視耶?藉令卿雖已致仕,起以自輔,如潞公平章軍國重事之古事,其可勉從不當從之請,不思無遺壽耉,詢玆黃髮之道乎?錫馬之典,實循舊章,卿其體予心腹之懇,安心領受,幡然造朝,毋孤日夕虛佇之望。仍傳曰,遣史官傳諭。原疏在下
答刑曹參判吳道一疏曰,省疏具悉。旣往之事,不必追嫌,卿其勿辭,從速察職。原疏在下
答修撰宋徵殷疏曰,省疏具悉。昨已陳戒於前席,又攄未盡之餘懷,而勸耕農等四條,俱爲切實,予甚嘉尙,可〈否〉不與廟堂諸臣商確而採施焉。原疏在下
姜銑,以賑恤廳言啓曰,今正月初二日下直守令及還下去差使員,留待引見入侍時,文川郡守張振文所啓,本道各官丙·丁兩歲,京各司上納貢物裁減之外,其餘還納之布,以錢文折價,自賑恤廳移給各司之後,以錢文價作米,捧留本邑,以補賑恤,待年以本布上納於賑廳事,旣有定奪,而近年以來,生麻全災,木花甚貴,貿遷之路,亦絶,卽今饑饉癘疫之中,死亡相繼,一尺之布,勢難徵責於孑遺之民,而若一依賑廳移給各司之數,以錢文使之上納,則庶有料理備納之望,賑廳亦不失本錢,此實兩便,而如或有難變通,則錢文價作米之數,會錄於賑廳,捧留本邑,亦爲便好,故敢此仰達。上曰,令該廳稟處事,命下矣。丙丁兩年,爲慮本道賑資之難辦,許貸錢文,使之移充各司應納之布,而本布之代,則亦令作穀補賑,到今仍爲會錄,似合於儲穀之道,而各道裁減代充給之餘,本廳物力蕩竭,許多錢貨,若不趁今收拾,則決無推移支用之路。且各司移給之際,不得繼用錢文,或有直給綿布之處,而本道各邑中,以麻布來納者,亦已過半,今因若干邑措備之難,許令納錢,則旣有不均之歎,且多掣肘之端,所陳兩款,俱難聽施,待今年新布産出,使之備納,何如?傳曰,允。
南致熏,以義禁府言啓曰,罪人李祥輝,逐日嚴刑事判下,而今日社稷告祭受香,十二日擧動,十三日國忌齋戒,十四日正日,十五日望日,此五日不得開坐加刑之意,敢啓。傳曰,知道。
金鎭圭啓曰,卽伏見忠淸水使李惠疇啓本,則虞候及僉使·萬戶實仕,開坐于後云,而仕日所錄,則乃在於年月之右,已違格例,且其着署麤大,殊涉未安,忠淸水使李惠疇,推考,何如?傳曰,允。
持平朴泰昌啓曰,曾前或不無科場不嚴之時,而未有如昨年監試之甚者也。始則擧子輩亂入廳上,奪印自踏,驅逐爭先之際,閪失券紙者,不知其數,終則臺啓未收殺之前,强令被論之試官,汲汲出榜於一夜之間,士習之乖悖,誠極寒心,而科場事體,亦豈容如是苟且乎?臺臣閱月論執,公議愈往愈激,而至於參榜儒生,亦皆曰可罷,則輿情之抑鬱,據此可知,而天聽邈然,尙靳允許,伏想聖明,必以罷大比之科,有所重難,而比厥不罷,則非但士習之漸至悖亂,莫可懲戢,實無以振擧頹綱,嚴〈科〉場,臣竊恐科場所重,在此而不在於彼也。決不可苟然仍存,以長將來無窮之弊習,請監試一二所,竝命罷榜。伏見備忘記,有前輔德李寅炳加資之命,臣竊以爲過也。都監監董之勞,雖無彼此之別,而寅炳則未經準職,遽爾超陞,有違前例,物情未允。請還收前輔德李寅炳加資之命。國運不幸,癘疫大熾,都下死者日積,申飭京兆五部,使之埋置,令非不勤,而竊聞城外近處,屍骸積置,多不掩土,禽獸啄嚙,所見慘酷,此雖出於死屍多,而軍丁少,未及盡埋之致,方春掩骴之時,不可無更爲驚飭之道。請漢城府當該堂上郞廳,竝從重推考,使之嚴飭吏卒,從速一一掩置。答曰,不允。末端事,依啓。
宋昌啓曰,明日宗廟展謁擧動時,事變假注書韓永徽,守宮之意,敢啓。傳曰,知道。燼餘日記
京畿監司書目,楊州呈,以副提學趙相愚辭職上疏上送事。答曰,省疏具悉。卿懇至此,本職今姑許遞焉。出朝報
刑曹參判吳道一疏曰,伏以,臣愆深罪積,血泣循省,自分永爲棄物,枯死窮廬,特放之恩,已非夢寐所及,敍命除書,次第荐降,臣誠神思惶惑,情爽震越,感極生悲,不知死所也。蓋臣猥以孤賤,遭遇聖明,歷敭已多,涯分已溢,而謀身至愚,與世多仇,動陷機穽,曲蒙庇覆,前後恩造,肉骨生死,由是感激,益竭魯鈍,一死報答,銘鏤于中,顧臣才疏性迂,百無一能,只以事君如父,盡言無隱,爲少效涓埃之圖矣。自有西市一事,夷狄禽獸之說,倡於臺臣之袖箚,繼而糾彈沸激,鼎軸撓蕩,國事渙散,靡所止泊,臣於此不任區區之慮,粗效款款之悃,而欲使精神聚會,世道和泰,實臣本心然也。辭拙而不能導達指意,誠淺而不能孚感上下,狂愚僭妄,臣亦自知,聖度包荒,嚴誅不加,俯賜綸批,有若慈父之誨責,特補善地,又出寬恩之曲貸,而況今纔沛恩宥,旋卽牽復,死灰重燃,枯蒙復春,臣非木石,寧不知感,撫躬如夢,一涕一血,聞命趨承,分義卽然,一有廉隅之不暇耶?第念伊時臺章之所以罪臣者,至今追思,心神俱悸,蓋臣於前年奉使大臣之事,憫其心事無他,而人言太甚,敢於章末,妄有所陳,反劾之言,無復餘地,至以忘君負國四字,斷臣罪案,爲人臣子而蒙此極惡之名,尙延視息,亦云頑忍,雖蒙江海納汚,復加甄錄,其何敢怙恩蔑義,以幸爲利,揚揚復齒於淸朝卿宰之列乎?且日者李頤命之疏,盛氣於從前論及其兄者,而乘機逞憤,恣意蹴辱,雖不顯指名,然意實指斥臣身,蓋其疏之放肆無嚴,天鑑孔昭,則微臣受辱,有不足言,臣不欲以旣往之事,索言深辨,以犯傷德之嫌,而其職則諫臣,其言則罔極,在臣私義,亦何晏然而已乎?此又臣難安之一端也。臣素抱羸疾,遇寒增劇,日事呻痛,神昏氣削,露章控免,亦且稽遲,今始仰攄危悃,冒死哀籲,伏乞聖慈,亟命鐫遞臣職名,仍命攸司,刊臣仕籍,使臣得以結舌省愆,保全性命,則實天地生成之德也。臣無任涕泣祈懇之至,謹昧死以聞。
副提學趙相愚疏曰,伏以,臣頃於陛辭之日,敢上乞免之章,而未蒙允許,反下勿辭之敎,惶感之餘,益不勝悶鬱之至,玆不避煩瀆之誅,冒死伸籲於天地父母之前,願加垂念焉。顧臣所帶之職,本非閑漫之地,況復春日載陽,講席頻開,而勤誦侍讀,其責旣重,本館新錄,一日且急,曾緣臣有故,尙未擧行,今緣臣出外,又至遷就,則不但臣心之惶悚,其爲國體之傷損,當復如何?伏乞聖明,亟遞臣職名,以安愚分,俾完堂選,公私幸甚,臣不勝戰灼祈懇之至,謹昧死以聞。
領府事南九萬疏曰,伏以,臣瀝血陳情,今已閱歲,而誠意淺薄,尙未蒙許,名在祿秩,身伏鄕廬,大小職事,一向曠廢,至於太廟祔祭,實是朝家莫大之慶,元朝獻賀,亦是臣子效誠之禮,而息偃在牀,皆不得參坐,而若此不如死之久矣。瞻天涕泣,旣悲且懼,而頻繁拜章,亦甚煩猥,悶默徊徨,日復一日矣。不意又伏聞以玉冊文製進,有賜馬之命云,臣於此尤不勝驚惶震慄之至。臣於進詣郊外時,所當依聖敎入城製進文字,而終至於自郊外進呈,迹涉偃蹇,臣罪一也。文字格例,有所不審,至有改付標之處,事欠敬謹,臣罪二也。以此曾陳乞罪之章,分甘鈇鉞之誅,雖聖度寬大,曲加開宥,今乃與敦匠駿奔之諸臣,竝承恩賞,寧有是理哉?此非但在臣廉隅,決難冒受,其於明主愛嚬笑之道,不大有傷損者乎?伏乞聖明,俯諒微懇,亟命還收賜馬之命,且許從前乞身之請,俾令一物之殘,亦得安心待盡於畝畝之中,公私不勝幸甚,臣無任號呼祈祝,謹昧死以聞。
修撰宋徵殷疏曰,伏以,臣猥以無似,獲玷邇列,洊蒙賜對,密邇淸光,顧以見識矇瞀,言辭澁訥,旣未能敷衍文義,開發聖聰,區區忠愛之誠,又不克自盡於咫尺之下,每退而循省,餘懷耿耿,臣於昨日筵席,略陳今日之弊,民窮爲最急,士習又次之,噫,時勢扤隉,衆瘼滋興。固難徧以疏擧,而原其根本,要不外乎此,臣旣發其端而不能詳究本末,開陳捄正之方,玆敢悉暴前席未盡之懷,冒貢愚淺之見,以備聖明之裁省焉。夫民惟邦本,本固邦寧,殿下歷觀前史,其有邦本不固,而引歷年永久者乎?目今洊歲飢荒,民物凋耗,下戶貧殘,太半爲溝中之瘠,而其稍有常産,保其田里者,又阽於周歲疾癘之中,毒氣薰染,死者枕藉,中外版籍之數,臣雖未能詳知,而參以見聞,蓋死亡,十居四五,臣未知仁覆之天,虔劉我東土生靈,一何至此之極也。其或幸而免於死者,吟呻甫起,眞元萎苶,雖當東作之時,其何能擧趾南畝,服其耒耟乎?嗣歲之憂,尤有不可言者矣。嗚呼,三陽載回,萬物發生,彼林蔥動植肖翹喘耎之物,咸有以振作自樂,而惟我同胞之赤子,獨不免疾痛愁嘆,日阽危亡,豈不悶懼之甚者乎?噫,在天爲元,於時爲春,在人爲仁,上下一理,混融無間,吾心之仁,卽天地生物之心也。天之生物也。絪縕化醇,盎噓而栽培之,無一物之或遺,聖王之養民也。慈惠恩覆,撫存而全安之,惟恐一夫之不獲,其參贊化育之功,豈不大哉?臣伏覩殿下,渙發十行之綸,宣示八路者,憂恤勤懇之誠,溢於辭意,噫,殿下惻隱之心,因時感發,卽孟子所謂是乃仁術者也。伏願殿下,常存此心,益思推廣,以不忍之心,行不忍之政,則數千里生民,莫不咸宥於包涵化育之中,疾癘永息,國脈可壽矣。雖然天之所以能生物者,以其有實理也。人君之所以能代天理物者,以其有實心也。雖有其心,苟無其實,則聲音笑貌,虛僞文具而止耳。其何能體天道而成事功乎?噫,救民之策,固非一道,而省軍額,蠲賦役,發倉廩,勸耕農四者,實是今日之急務,臣姑擧其大體,而其間節目措置,惟在廟堂之區畫,伏願殿下,日與宰執諸臣,亟加講究,次第施行,則豈無一分利益於民乎?且夫士林,國家之根柢,趨向之正與不正,而風俗之美·惡,世道之汚隆,係焉,可不懼哉?噫,敎化不明,禮讓掃地,士習之渝薄,未有甚於近日,有識之寒心,固已久矣。蓋世道汚下,私意紛拏,名利一關,鮮能透得,父兄之所詔敎,不越乎詞章之間,而朝家之所取用,只是科臼而已。以此燥競成習,廉義日喪,人材之枵腹,朝著之不靖,亦未嘗不由於此也。殿下以賜柑之掠取,投券之雜遝,慨然乎士習之不美,臨筵發歎,累勤嚴旨,爲今日士子者,孰不惶懼駭汗,思有以丕變舊習乎?雖然不先乎培養敎迪之道,而欲其士趨之正,是猶不揣其本而齊其末也。臣竊念隆古之典樂敎胄,三物賓興,固尙矣,而歷代盛時,必修明學校,務先培養,雖以我朝言之,昔我世宗大王,亦粵成宗大王,大恢造士之規,極擇成均之任,俾盡薰陶啓迪之方,故人材蔚然輩出,名臣碩輔,黼黻王猷,文明之治,蹈軼前古,此豈非後嗣王之所當法者哉?伏願殿下,益懋聖學,敦尙經術,推其躬行心得之餘,克盡導率興起之道,而尊禮儒賢,盡誠招延,于以矜式一世,又必擇當世聞望爲士林厭服者,畀以國子之職,久任而責其成,其他師儒諸寮,亦必以文學之士,勿令數遷,遵列聖作人之法,採先正設敎之規,使之聚會多士,昕夕講習,以硏窮學業,磨礱德義,則豈不有輔於風化之萬一乎?臣言雖若迂腐,而殿下少嘗試之,苟不效則請治臣妄言之罪,臣無任屛營祈懇之至,謹昧死以聞。燼餘日記
上在慶德宮。停常參·經筵。
卯時辰時,有霧氣。未時,日暈。
夜一更二更,月暈。
李壄啓曰,內乘來言,輦輿捲簾,取稟。傳曰,捲三面。
大駕,詣宗廟入齋室後,樂房·政院·玉堂問安。答曰,知道。王世子遣宮官問安。答曰,知道。上自齋室,步詣廟庭,行四拜訖,仍詣第一室,至十一室奉審後,仍爲步出。藥房提調申琓進曰,自此至永寧殿稍遠,以步輦進詣之意,敢啓。上曰,太廟至近之地,乘輦未安。申琓曰,自前亦有步輦進詣之時矣。上曰,屢次陳達,當勉從焉。上詣永寧殿,行禮奉審,一如太廟。
大駕展謁,還入齋室後,藥房·政院·玉堂問安。答曰,知道。
南致熏啓曰,卽伏見忠淸監司金盛迪啓本,則海美縣監鄭泰望牒呈內,賊人李起龍檢屍狀中停屍處形止,及屍體蓋覆物件,年可某歲,屍體長短,竝皆闕漏,大違屍狀規例,極爲非矣,而監司據其牒呈,泛然啓聞,亦有不察之失,竝推考,何如?傳曰,允。
金鎭圭啓曰,卽伏見忠淸監司金盛迪有旨承受狀啓,則不以某月日某承旨成貼有旨內云云,而直以有旨,措語起頭,而某月日某承旨成貼之語,在於有旨措語之下,奏御文書,有違常規,忠淸監司金盛迪,推考,何如?傳曰,允。
答右議政李世白箚曰,省箚具悉卿懇。有疾未參,別無所傷,卿其安心勿待罪。仍傳曰,遣史官傳諭。
執義李敏英,掌令金致龍,持平朴泰昌啓曰,請監試一二所,竝命罷榜。啓辭同上請還收李寅炳加資之命。啓辭同上
新啓,伏見監察呈課,則永昭殿春享大祭肄儀時,初獻官全城君混,預差東源君潗,趁不進來,以致日晩後始爲習儀云,雖未知其間委折之如何,而其在事體,殊涉未安,不可無規警之道。請金城君混,東原君潗,竝推考。答曰,不允。末端事,依啓。
右議政李世白疏曰,伏以,今日太廟展謁之時,臣當陪從,而臣於去夜,慘遭女息之喪,舐犢私情,有難自抑,哭泣悲傷,賤疾添劇,竟未得進趨於羽旄之後,凡於擧動之日,不敢言其服制,法例至嚴,而臣方忝在大臣之後,負犯若此,臣之罪戾,萬死難贖,席藁私次,恭竢威命,伏乞聖明,亟正其罪,以警具僚,臣不勝哀惶隕越。取進止。
大駕還宮後,藥房·政院·玉堂問安。答曰,知道。燼餘日記
上在慶德宮。停常參·經筵。
仁獻王后忌辰齋戒。
藥房提調申琓,副提調宋昌啓曰,卽伏聞醫官等之言,王世子自數日前,有感冒之候,夜來寢睡不寧,食飮厭進,且有頭疼嘔氣云,臣等不勝仰慮之至,卽與諸御醫等入診後,議定當進之藥,宜當敢來問安,竝此仰稟。答曰,問于醫官議藥,姑勿入診。
藥房再啓曰,卽伏聞入診醫官等之言,王世子感冒之候,已至三日,今朝則微有散斑之形,雖未能的定症候,不可不先用,及時發散之劑,升麻葛根湯,加連翹·荊芥穗各一錢,鼠粘子炒硏七分,連次進服,且觀明日症候,更議宜當云,此藥三貼,卽爲劑入之意,敢啓。答曰,知道。
中殿,藥房問安。答曰,知道。
大殿,政院·玉堂問安。答曰,知道。
中殿問安。答曰,知道。
世子宮問安。答曰,知道。
嬪宮問安。答曰,知道。
宋昌啓曰,領議政呈辭到院,而國忌齋戒,留院之意,敢啓。傳曰,入之。
領議政柳尙運六度呈辭。傳于宋昌曰,安心調理。
傳于沈枰曰,史官一員待命,騎馬三匹卜馬二匹立之。
傳于南致熏曰,王子移居昌德宮,入宮之後,曜金門,卽爲閉之事,分付。
傳于南致熏曰,王子移居昌德宮事,傳敎矣。今已停止,姑待改分付擧行。燼餘日記
禮曹,前牧使尹選,今月十一日卒逝云,已行從二品實職,弔祭致賻,依法例擧行,何如?啓依所啓施行。
忠淸監司書目,保寧縣監南世珍,去月三十日遭母喪事。
去秋冬等褒貶,晉州牧使尹悠期,順興府使成碩藎,咸陽郡守金鍾,昆陽郡守金壽會,盈德縣監金昌錫,固城縣監南彦昌,淸河縣監南啓夏,河東縣監都永夏,聞慶縣監李聖肇,安陰縣監許琡,高寧縣監韓載,山陰縣監尹挺卿,比安縣監李相殷,英陽縣監金潚,長水察訪馬格,沙斤察訪李虎臣,以上中。梁山郡守姜世輔,宜寧縣監沈若潢,都事丁道明,以上下。以上朝報
上在慶德宮。停常參·經筵。
仁獻王后忌辰。
藥房提調申琓,副提調宋昌啓曰,伏未審夜來,聖候若何?王世子患候,亦復如何?昨入湯劑,其已進服,而漸有差減之效乎?臣等,今日與諸御醫入診後,當議繼進之藥,無任仰慮之至,敢來問安,竝此仰稟。答曰,知道,無事。世子之候,已言于醫官矣。姑勿入診。
藥房再啓曰,卽伏聞入診醫官等之言,王世子患候,明是痘患云,臣等不勝憂慮之至,與諸御醫商議,則連翹升麻湯,加紫草茸·荊芥穗·鼠粘子炒硏各一錢,蟬退五分,連進三貼,宜當云。此藥卽爲劑入,而卽今症候已定,則與尋常症患,有異,其在事體,不可不別設議藥廳。且藥房相去稍遠,往來之際,未免遲延,臣等,亦當率諸醫持藥物,待候於稍近之處,議藥廳,卽爲排設,而臣等,亦爲移接於司饔院,仍爲直宿之意,敢啓。答曰,知道。
中殿,藥房問安。答曰,知道。
大殿,政院·玉堂問安。答曰,知道。
中殿問安。答曰,知道。
世子宮問安。答曰,知道。
嬪宮問安。答曰,知道。
沈枰啓曰,領議政七度呈辭到院,而今日國忌,留院之意,〈敢〉啓。傳曰,入之。
領議政柳尙運七度呈辭。傳于沈枰曰,安心調理。
沈枰,以司饔院官員,以提調意啓曰,卽因藥房草記,議藥廳移設于本院矣。本院則移接于承文院,明日爲始監膳之意,敢啓。傳曰,知道。
議藥廳提調申琓,副提調宋昌啓曰,卽伏聞入診醫官等之言,王世子患候,今日乃是出痘第二日,而猶未快出,朝者劑入連翹升麻湯,最爲當劑,而分半再度進服,盡爲吐出,此由於藥味苦辛,不能鎭定之致也。化毒湯,材料簡約,氣味輕淸,此藥加人蔘一錢,山査肉七分,蟬退五分,連用三貼宜當云,一貼爲先煎入之意,敢啓。傳曰,知道。
傳于南致熏曰,今日卽國忌正日,凡公事,例不得出入,而自明日緊急公事外,切勿捧入,三省罪人略德,十五日後開坐事定奪,而此亦姑爲置之,各司用刑之坐,亦爲停止,一依癸亥年例,爲之事,分付。
大殿,樂房夕問安。答曰,知道。
中宮殿夕問安。答曰,知道。
大殿,政院·玉堂夕問安。答曰,知道。
中宮殿問安。答曰,知道。世子宮問安。答曰,知道。
嬪宮問安。答曰,知道。
大殿,二品以上夕問安。答曰,知道。中宮殿問安。答曰,知道。燼餘日記
上在慶德宮。停常參·經筵。
申時,白雲一道如氣,起自巽方,直指艮方,長十餘丈,廣尺餘,良久乃滅。
議藥廳提調申琓,副提調宋昌啓曰,伏未審夜來,聖候若何?王世子患候,昨日煎入化毒湯進服之後,比昨加減何如?醫官等,雖連次入診,臣等待罪保護之地,未得一番瞻望,非但事體未安,下情亦甚悶鬱,今日與諸御醫等入診,未知何如?臣等通宵憂慮,敢此問安,竝爲仰稟。答曰,知道,無事。世子患候,已言于醫官矣。明日入診,宜矣。
中殿,藥房問安。答曰,知道。
大殿,政院·玉堂問安。答曰,知道。
中殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上問安。答曰,知道。
中殿問安。答曰,知道。
醫藥廳再啓曰,卽伏聞入診醫官等之言,王世子患候及寢睡,比昨頗勝,痘色亦且快活,化毒湯一貼,分二巡進服,菉豆米飮,亦爲連進,而竝無如前吐出之症,誠爲多幸。化毒湯,已有其效,不可不連用云,朝者煎入一貼,未知已爲盡服,而待日勢差晩,一貼更爲煎入,何如?答曰,依啓。
記事官金克謙書啓,臣承命馳往于龍仁琵琶潭領中樞府事南九萬所住處,傳諭聖批,則以爲,臣瀝盡肝血,仰伸號叫,意謂瀆冒之罪,必不可免,不然則或蒙天地父母之哀憐,得準所請,而又承史官遠來傳批之誤恩,奉讀十行,辭旨勤摰,至以臣之進退,爲有若關係國家者然,臣於此惶惑愧駭,涕落汗流,忽若無生也。若令臣包羞冒死,再進朝端,或有萬分之一可效報答者,則臣之從前受恩於屢朝者,如何?卽今荷眷於聖明者,又如何,而乃敢自圖身便,念不及國事哉?雖至頑極冥,如木石禽獸,必不至若是矣。臣之本末伎倆,不但臣自知之,聖明旣燭之矣,國人皆悉之矣。如是而猶貪榮祿,以朝夕入地之人,爲結束趨朝之計,臣雖愚賤,不忍爲此擧,而殿下,亦何用如此無狀之臣哉?臣承此千萬不敢當之敎,不覺神魂之飛越,欲暴情理,不能成說,只有瞻望楓宸,伏地悲泣云矣,敢啓。傳曰,知道。
李壄啓曰,備邊司郞廳,以大臣意來言,今日是賓廳坐起日次,而世子方在痘疫中,不得來會云矣,敢啓。傳曰,知道。
南致熏,以都摠府言啓曰,今日入直軍士,當爲中日習射,而王世子方在未寧中,限平復間姑停之意,敢啓。傳曰,知道。
南致熏啓曰,卽者禁府,以罪人病重保放救療事,來呈草記矣。此草記捧入乎?自本院直爲分付保放乎?此後禁府及刑曹,亦不無如此草記,而必爲定奪,然後可以擧行,敢稟。傳曰,草記勿爲捧入,政院分付保放,而此後如此草記,勿爲微稟,直爲擧行。
沈枰,以承文院郞廳,以都提調意啓曰,司饔院移設於本院矣。本院無可移接之處,不得已今姑移出於闕門外閭家之意,敢啓。傳曰,知道。
答領府事南九萬疏曰,省疏具悉卿懇。此時不可一日在外,卿其安心勿辭,卽速就途。仍傳曰,遣史官傳諭。
大殿,藥房夕問安。答曰,知道。
中殿問安。答曰,知道。
大殿,政院·玉堂夕問安。答曰,知道
中殿問安。答曰,知道。
世子宮問安。答曰,知道。
嬪宮問安。答曰,知道。
領中樞府事南九萬疏曰,伏以,臣昨因史官之回,仰陳感泣之私,悶迫之情,方切氷炭之交中矣。卽因藥房所報,伏聞王世子有患候,將設議藥廳云,驚惶憂慮,心神飛越,卽欲顚倒就路,仰候起居,而疾病方劇危將絶,且起且仆,無路運身,瞻望號泣,求死不得,伏乞聖明,亟命先遞臣內局都提調之任,仍令攸司議正臣罪,公私萬幸,臣不勝煎灼之至,謹昧死以聞。燼餘日記
上在慶德宮。停常參·經筵。
巳時,太白見於未地。
議藥廳提調申琓,副提調宋昌啓曰,伏未審夜來,聖候若何?王世子症候及寢睡,亦復如何?今日乃是起脹初日,化毒湯連次進服之後,頗有起脹之漸乎?昨日問安之批,有明日入診之敎,今日臣等,當與醫官等入診,而朝前則寒氣尙嚴,稍待差晩溫和,隨時入診宜當,敢此問安,竝此仰稟。答曰,知道,無事。世子患候,已言于醫官矣。
大殿,議藥廳問安。答曰,知道。
大殿,政院·玉堂問安。答曰,知道。
中殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上問安。答曰,知道。
中殿問安。答曰,知道。
議藥廳提調申琓等,以口傳啓曰,臣等今日當入診東宮症候,而非但房舍狹窄,以閭閻間俗忌言之,拜禮之節,有所拘忌,且窓戶開閉之際,不無妨礙,凡於禮節,隨便從簡,未知何如。傳曰,依爲之。
再啓曰,臣等入診退出之後,與諸御醫等商議,則皆以爲化毒湯三貼,旣已盡服,今日乃是起脹初日,托裏扶元之劑,不可不繼進,保元湯,加白芍藥酒炒一錢,當歸酒洗五分,官桂三分,連用三貼宜當云,此藥一貼,爲先煎入之意,敢啓。傳曰,知道。
大殿,議藥廳夕問安。答曰,知道。
中宮殿問安。答曰,知道。
大殿,政院·玉堂夕問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上夕問安。答曰,知道。
中宮殿問安。答曰,知道。燼餘日記
上在慶德宮。停常參·經筵。
辰時,日暈。夜五更,月暈。
議藥廳都提調南九萬,提調申琓,副提調宋昌啓曰,伏未審夜間,聖候若何?王世子患候,今當起脹,中日顆粒分明,而症勢一向平順乎?寢睡食飮,亦何如?今朝煎入保元湯,亦已進服乎?臣等終夜不勝仰慮之至,敢此問安。答曰,知道,無事。世子患候,已言于醫官矣。
大殿,議藥廳問安。答曰,知道。
大殿,政院·玉堂問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上問安。答曰,知道。
議藥廳再啓曰,伏聞醫官所傳之言,王世子患候,起脹形症平順,似無可慮,而當此時扶元助漿之劑,不可不及時連用云,保元湯一貼,夕間更爲煎入之意,敢啓。傳曰,知道。
沈枰啓曰,思陵都監提調趙相愚,以監董之任,時在陵所,而旣遞本職之後,尙無職名,令該曹卽爲口傳付軍職,何如?傳曰,允。
兵曹口傳政事,以趙相愚爲副司直。
李壄啓曰,闕中出入官員跟隨之數,自有定式,雖在常時,固當申明,而況今旣設議藥廳之後,則下人之雜亂出入,尤宜痛禁,故自兵曹已爲申飭各司,而猶不無濫雜之弊,自今另加禁斷,如有闌入現捉之事,則令攸司囚禁處置之意,分付該曹,何如?傳曰,允。
李壄,以備邊司意啓曰,慶尙監司李世載,以道內各陸軍點閱操鍊停止事馳啓,請令廟堂稟處矣。上年歲抄,旣令退限於二月,束伍軍,代定,雖不拘此限,其他各邑軍兵,未及代定之前,巡點行操,事多窒礙,今春各陸軍習操及兵·水使·營將巡歷等事,竝姑停止宜當,守禦·摠戎·鎭撫諸營及諸道·監·兵·水使等處,以此分付,何如?傳曰,允。
大殿,議藥廳夕問安。答曰,知道。
中殿問安。答曰,知道。
大殿,政院·玉堂夕問安。答曰,知道。
中殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上問安。答曰,知道。
中殿問安。答曰,知道。此日以上燼餘
禮曹,己卯式年進士覆試三月初十日,生員覆試三月十二日,生·進放榜三月二十五日卯時,文科講經及武科覆試四月初一日,文科會試講畢後,間一日文武科殿試四月二十二日,放榜同月二十八日卯時,雜科覆試五月初五日,放榜五月十一日推擇。啓。出朝報
上在慶德宮。停常參·經筵。
大殿·中殿·世子宮,玉堂·二品以上·六曹·大司諫問安。答曰,知道。
中殿·世子宮,議藥廳問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,伏未審夜間,聖候若何?王世子患候,起脹今爲第三日,伏聞夜間入診醫官之言,起脹形色,皆平順云,臣等不勝喜幸之至,當此時,不可不連用托裏助漿之劑,保元湯一貼,依前加入,卽爲煎入,臣等與諸御醫等,待差晩入診宜當,敢此問安,竝爲仰稟。答曰,知道,無事矣。入診事,依啓。再啓曰,臣等與諸醫入診,王世子症候,則今當起脹三日,顆粒分明,形色皆順,語音氣候,亦平常,臣等不勝喜幸,與諸御醫等商議,則保元湯,依前加入,夕間更服一貼宜當云,此藥臨時煎入之意,敢啓。答曰,知道。
大殿·中殿·世子宮·嬪宮,議藥廳·政院·玉堂夕問安。答曰,知道。以上朝報
去秋冬等褒貶,包伊萬戶金益仝,中。
摠理使崔錫鼎,莊陵·思陵始役後入來。以上朝報
上在慶德宮。停常參·經筵。
夜三更至五更,月暈。
議藥廳都提調南九萬,提調申琓,副提調宋昌啓曰,伏未審夜間,聖候若何?王世子患候,伏聞夜間入診醫官之言,已有貫膿之漸,進服米飮,大便亦順,症候似無可慮,差待日出,更爲診察後,議定進服之藥云,依此爲之,似當。臣等與諸醫等,晩後隨時入診,亦何如?竝爲仰稟。答曰,知道,無事。明日入診宜矣。
中宮殿,議藥廳問安。答曰,知道。
大殿,政院·玉堂問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上問安。答曰,知道。
中殿問安。答曰,知道。
議藥廳再啓曰,王世子患候,今當貫膿,而卽伏聞入診醫官之言,面部則幾盡貫膿,形色平順,無他可慮,保元湯劑加入中,去官桂,連進宜當云,此藥一貼,卽爲煎入之意,敢啓。答曰,知道。
金鎭圭,以封陵京都監郞廳,以摠理使意啓曰,兩陵封陵日期,只隔一朔,補土所官員,今當發送,二十日先肅拜出去,而莊陵補土監造官曺夏彦,身病甚重,閱月沈苦,趙裕壽家內癘氣方熾,身亦染痛,俱無察任之勢,姑爲改差,其代以童蒙敎官尹夏敎,前都事韓配周差下,而俱無職名,卽爲口傳付軍職,以爲趁期出送之地,何如?傳曰,允。
兵曹口傳政事,以韓配周爲副司勇。
大殿,議藥廳夕問安。答曰,知道。
中宮殿問安。答曰,知道。
大殿,政院·玉堂夕問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上夕問安。答曰,知道。
中殿問安。答曰,知道。燼餘日記
上在慶德宮。停常參·經筵。
巳時,太白見於未地。未時申時,日暈。
議藥廳都提調南九萬,提調申琓,副提調宋昌啓曰,伏未審夜間,聖候若何?王世子患候,令當貫膿中日,症勢一向平順乎?臣等與諸醫,依聖敎今日當爲入診,待入診詳知症候,議定當進之藥,宜當,敢此問安,竝爲仰稟。答曰,知道,無事。世子患候,已言于醫官矣。
中宮殿,議藥廳問安。答曰,知道。
大殿,政院·玉堂問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上問安。答曰,知道。
中宮殿問安。答曰,知道。
議藥廳再啓曰,臣等與諸醫等入診王世子患候,則面部已盡貫膿,似有收靨之漸,手部·足部,亦皆漸次貫膿,形色平順,不勝喜幸,諸醫等以爲,卽今無可慮之症,姑爲停藥,連進食飮,以爲調胃之地,宜當云矣,敢啓。傳曰,知道。
大殿,議藥廳夕問安。答曰,知道。
中宮殿問安。答曰,知道。
大殿,政院·玉堂夕問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上夕問安。答曰,知道。
中宮殿問安。答曰,知道。燼餘日記
莊陵監造官韓配周·尹夏敎,思陵監造官南受萬·盧世夏出去。出朝報
上在慶德宮。停常參·經筵。
午時,日暈兩珥。未時申時,日暈左珥。申時,暈上白虹貫暈。
議藥廳都提調南九萬,提調申琓,副提調宋昌啓曰,伏未審夜間,聖候若何?王世子患候,今當貫膿終日,而自昨日已有收靨之漸,今則症候益向平順乎?臣等與諸醫,待差晩入診,或議藥或停藥,更爲議定宜當,敢此問安,竝爲仰稟。答曰,知道,無事。世子患候,已言于醫官矣。明日入診。
中宮殿,議藥廳問安。答曰,知道。
大殿,政院·玉堂問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上問安。答曰,知道。
中宮殿問安。答曰,知道。
議藥廳再啓曰,卽伏聞醫官來傳之言,王世子患候,面部則似有收靨之漸,手部·足部,亦皆貫膿,症候平順,更無可慮,今朝米飮進服之後,又進白飯少許,不必更服苦口之劑,今姑停藥宜當云矣,敢啓。答曰,知道。
南致熏,以慶尙監司,以賊人今石等十一名見失之後,七名機捕,而未捕者四名,期限已過,尙未盡捕,慶州府尹沈極罷黜事狀啓。傳曰,勿罷只推。
李壄,以備邊司言啓曰,漢城府多有擧行之事,而判尹金構,以都監堂上在外,左尹申厚命在外未上來,右尹李徵明病重未肅拜,三堂上無一行公之員,時急公事,亦皆曠廢,委屬可慮,右尹李徵明改差,其代,令政官口傳差出,使之卽爲擧行,察任,何如?傳曰,允。
沈枰,以封陵京都監郞廳,以摠理使意啓曰,得見思陵堂上文報,則丁字閣及諸廳室木石,幾盡鍊治,前擇開基立柱日字尙遠,不可不參酌進定云,令該監官員差進改擇,別單書入之意,敢啓。傳曰,知道。
李壄,以兵曹言啓曰,崇政門百官朝參,以今月二十五日退行事,曾已定奪矣。卽今只隔數日,而王世子患候,方在未及完復之中,何以爲之?敢稟。傳曰,退行。
大殿,議藥廳夕問安。答曰,知道。
中宮殿問安。答曰,知道。
大殿,政院·玉堂夕問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上夕問安。答曰,知道。
中宮殿問安。答曰,知道。燼餘日記
吏曹口傳政事,以閔鎭周爲右尹。出朝報
上在慶德宮。停常參·經筵。
辰時,日暈。自巳時至申時,日暈兩珥。
議藥廳都提調南九萬,提調申琓,副提調宋昌啓曰,伏未審夜間,聖候若何?王世子患候,今當收靨初日,諸症益向平順乎?臣等與諸醫等,依昨日下敎,差晩入診宜當,敢此問安,竝爲仰稟。答曰,知道,無事。世子患候,已言于醫官矣。
中宮殿,議藥廳問安。答曰,知道。
大殿,政院·玉堂問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上問安。答曰,知道。
中宮殿問安。答曰,知道。
議藥廳再啓曰,臣等與諸醫入診,王世子症候,則面部已多收靨,煩熱之候,頗減,食飮亦稍勝於昨日,諸醫以爲卽今無可慮之症,以食味調保,姑爲停藥宜當云矣。敢啓。傳曰,知道。
大殿,議藥廳夕問安。答曰,知道。
中宮殿問安。答曰,知道。
大殿,政院·玉堂問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上夕問安。答曰,知道。
中宮殿問安。答曰,知道。燼餘日記
上在慶德宮。停常參·經筵。
議藥廳都提調南九萬,提調申琓,副提調宋昌啓曰,伏未審夜間,聖候若何?王世子症候,今當收靨中日,益向平順,而食飮寢睡,亦漸差勝乎?臣等不勝伏慮之至,敢此問安。答曰,知道,無事。世子患候,已言于醫官矣。
中宮殿,議藥廳問安。答曰,知道。
大殿,政院·玉堂問安。答曰,知道
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上問安。答曰,知道。
中宮殿問安。答曰,知道。
議藥廳再啓曰,王世子症候,卽伏聞入診醫官之意,則面部太半收靨,食飮寢睡,漸次差勝,食味調補,自可日益向安,今姑停藥宜當云矣,敢啓。答曰,知道。
議藥廳三啓曰,卽伏聞諸醫來傳之言,王世子自今日天明後,大便至於三度,而不至滑泄,故不以爲慮矣。卽者又一度,而便色近於白痢,雖無腹痛後重等症,不可不加用和中調治之劑,異功散,加白芍藥酒炒一錢,黃連酒炒五分,連用三貼宜當云,此藥一貼,爲先煎入,何如?答曰,依啓。
李壄,以備邊司言啓曰,每式年戶籍當次,則漢城府,例爲前期節目磨鍊啓下,頒布中外,定其期限,使之成籍矣。今年則因該府長官奉命在外,尙未擧行,使佐貳之官,往復相議於長官,戶籍事目,劃卽磨鍊啓下,以爲定限擧行之地,何如?傳曰,允。
大殿,議藥廳夕問安。答曰,知道。
中宮殿問安。答曰,知道。
大殿,政院·玉堂問安。答曰,知道。
中宮殿問安。答曰,知道。
大殿,政院·玉堂夕問安。答曰,知道。
中宮殿問安。答曰,知道。
世子宮問安。答曰,知道。
嬪宮問安。答曰,知道。
大殿,二品以上夕問安。答曰,知道。
中宮殿問安。答曰,知道。
議藥廳口傳啓曰,卽者醫官來言,王世子今日滑便,至於六七度,而旣無腹痛後重等症,氣候且平穩,雖無大段可慮之事,異功散,不可不連用,前加入中,更加乾薑炒五分一貼,又爲進服於二更量,宜當云,此藥卽爲煎入之意,敢啓。傳曰,依爲之。此日以上燼餘
上在慶德宮。停常參·經筵。
大殿·中殿·世子宮,政院·玉堂·二品以上·六曹·大司諫問安。答曰,知道。
中殿·世子宮,議藥廳問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,伏未審夜間,聖候若何?王世子症候,伏聞醫官之言,夜間大便,只一度,而亦無痢色,去夜煎入異功散,旣已進服,而寢睡頗安云,不勝喜幸之至,異功散一貼,待醫官詳察今朝症候,更爲繼進,臣等與諸醫,待差晩入診宜當,敢此問安,竝爲仰稟。答曰,知道,無事矣。再啓曰,臣等卽與諸醫入診王世子症候,則面部已盡收靨,氣候平穩,白粥白飯,亦連進,今日天明後,大便只一度,而無病色,腹中亦無不平之氣,今無可慮之症,節食愼保,自可漸至平復,異功散,旣進三貼,諸醫以爲今姑停藥云矣,敢啓。答曰,知道。
大殿·中殿·世子宮·嬪宮,議藥廳·政院·玉堂夕問安。答曰,知道。
備邊司啓曰,每式年戶籍當次,則漢城府,例爲前頭節目磨勘啓下,頒布中外,定其期限,使之成籍矣,上年則因該府長官奉命在外,尙未擧行,使佐貳之官,往復相議於長官,戶籍事目,劃卽磨鍊啓下,以爲定式擧行之地,何如?傳曰,允。
觀象監,未時,太白見於巳地。以上朝報
上在慶德宮。停常參·經筵。
大殿·中殿·世子宮,政院·玉堂·二品以上·六曹·大司諫問安。答曰,知道。
中殿·世子宮,議藥廳問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,伏未審夜間,聖候若何?王世子症候,今至落痂之境,一向平順,寢睡食飮,益勝昨日乎?臣等不勝伏慮之至,敢此問安。答曰,知道。無事,世子患候,一向平順,已至落痂心之欣喜,曷有其極。
江原監司書目,歙谷縣令黃爾明,亦受由上京,已過兩朔,無意還任,罷黜,其代,今該曹擇差下送事。又書目,寧越等官呈,以今月十五日辰時量,地震如雷,大小屋無不動搖,事係變異事。
大殿·中殿·世子宮·嬪宮,議藥廳·政院·玉堂夕問安。答曰,知道。
政院啓曰,卽者吏曹郞廳,以守令有闕,政事,取稟,而議藥廳時未停罷,事異常時,自下不敢循例啓稟,何以爲之?敢稟。傳曰,明日爲之。
觀象監,未時,太白見於巳地。以上朝報
上在慶德宮。停常參·經筵。
大殿,政院·玉堂問安。答曰,知道。二品以上·六曹·大司諫問安。答曰,知道,勿爲問安。
中殿·世子宮,議藥廳·政院·玉堂·二品以上·六曹·大司諫問安。答曰,知道。
嬪宮,議藥廳·政院·玉堂問安。答曰,知道。
議藥廳啓曰,伏未審夜間,聖候若何?王世子症候,面部落痂之後,氣候日漸平順乎?今雖姑停議藥,其在臣等喜慶之情,願一瞻望,待差晩,與醫官等入診宜當,敢此問安,竝爲仰稟。答曰,無事。世子患候,漸向差勝,自今日罷議藥廳,宜矣。口傳啓曰,自今日罷議藥廳事,下敎矣。卽今王世子氣候,猶未復常,臣等退在藥房,則距大內稍遠,或有不時供進藥物之事,恐致遲延,待平復間姑爲仍留直宿之意,敢啓。答曰,廳號則罷之,而姑爲仍留直宿,可也。
備忘記,孔子曰,父母惟其疾之憂,親之於子,雖偶然寒暑之感,憂念宜無所不至,況今世子所經痘瘡,是何等患候耶?夙夜焦慮,寢食不甘矣。幸賴神明陰隲,已臻平穩之境,父子之情,歡喜何極?値此非常之慶,詎無非常之擧?矧當春王正月,雨露霑及枯荄,正宜法乾元之至仁,體雷雨之作解,特施曠蕩之典,咸與歲而維新,禁府刑曹時囚中,除綱常·贓汚·殺人·强盜·咀呪外雜犯死罪以下,該房疊承旨,卽爲馳往,一一放釋,徒三年以上,雖尋常疏決,亦多竝宥之例,使之依此擧行,而兩銓歲抄,竝爲蕩滌,士大夫被謫未蒙宥而身死者,亦皆還給職帖,諸道時囚,一體爲之事,下諭。
備忘記,醫官柳瑺,業專痘疹,術益精明,奏大功於昔年,著奇效於今日,合施優異之典,用表欣悅之意,其令兩銓,爲先超授二階,卽付中樞實職。
備忘記,前兵使申鍒,以武臣出入前席,非止一再,予慣知其爲人矣。其平生所學得,只是驕倨二字,此所以到底見敗者也。渠雖名官之子,旣以弓馬發身,則武弁之處身,不宜若是其無狀,平時制閫,則無撫摩士卒之惠,急難禦敵,則有趙括喪師之患,將焉用彼哉?其勿擧擬於閫帥·字牧之任,以嚴黜陟之典。
吏曹啓曰,兩銓歲抄,竝爲蕩滌事,命下矣。其中永不敍用,永勿除職,居中居下之類,何以爲之?敢稟。傳曰,竝蕩滌。
政院啓曰,備忘記中兩銓歲抄,竝爲蕩滌事,下敎矣。歲抄旣已蕩滌,則時推人員,何以爲之乎?敢稟。傳曰,蕩滌。
大殿·中殿·世子宮·嬪房,藥房·政院·玉堂夕問安。答曰,知道。
右副承旨南致熏書啓,臣承命馳往禁府典獄署,禁府罪人中李祥輝·申鍵,則事係贓汚,三省罪人略德,竝仍囚。其餘罪人禹成績·申光碩·朴武賢及保放罪人承任,依傳敎竝爲放釋。典獄罪人中,殺人罪人朴厚根·趙明善·業伊·黃斗起·崔唜齊之·金時贊·金厚永·田宗實,文贊九名,咀呪罪人仁禮·愛仁二名,御寶僞造罪人鄭忠發·金之鉉·趙斗邦三名,强盜罪人金二俊·禹先立·朴世弼·權正建·劉善信六名等,仍囚。其餘罪人安次益·元德哲·金萬敵·愛春·歲成·建守·喜仁香·劉世英·金壽萬·李泰善·朴有光·還益·李奉龍·朴成起·朴震益·金尙有·李永發·韓好善·金時亮·皮奉楚·趙治奉·太奉·禮云·儀香等二十四名,不至大段,依傳敎盡爲放釋。罪人盧如云及拘留罪人,則卽爲放釋事,分付各該司。刑曹罪人中,姜夏正,則不道之言,辭緣推覈,朴開川·柳雲發·金㖋同·方戒云·德善等五名,則私鑄錢現捉。崔昌岌則印信僞造事,推覈保放罪人鄭遇益,則銀貨潛商現露,俱係雜犯死罪,似當入於放釋之中,而罪名旣重,不約輕釋,何以爲之?敢稟。答曰,知道。姜夏正以下,係是雜犯死罪,依駐輦時例,盡爲放釋,可也。
禮曹啓曰,王世子痘候,已臻平復,此實宗社莫大之慶,自上喜悅之懷,臣民慶祝之心,固不可勝言,祖宗在天之靈,亦必悅豫於冥冥之中,太廟虔告,臣僚祝賀之擧,不容少緩,自前告廟·陳賀,則例爲頒敎八方,以示同慶之意,而此告廟·陳賀·頒敎等事,竝爲擇日擧行,何如?傳曰,允。
觀象監,辰時巳時,日暈兩珥。啓。以上朝報
傳曰,莊陵赴役僧軍處,以本道會付未題給事,曾已傳敎,而鹽·太,則未及分付矣。自本道亦爲一體題給事,更爲分付。禮曹謄錄
上在慶德宮。停常參·經筵。
下直,北兵使柳星樞。
大殿·中殿·世子宮·嬪宮,政院·玉堂問安。答曰,知道。
中殿·世子宮·嬪宮,藥房問安。答曰,知道。
藥房啓曰,伏未審夜間,聖候若何?王世子氣候,寢睡起居,益臻平穩乎?卽今調攝之道,尤宜加愼,臣等不勝仰慮之至,敢此問安。答曰,知道。無事,世子氣候,日漸差勝矣。
戶曹啓曰,領中樞府事南九萬,戊寅十月以後祿俸,待上來後更爲輸送事,命下矣。今此還朝之後,依傳敎,分付該倉,使之輸送,則又爲辭而不受,來二月朔祿牌,亦不出給,何以爲之?敢稟。傳曰,令倉官輸送。又啓曰,卽接廣興倉所報,則來二月朔頒料次,倉官進去于判中樞府事尹趾善家,請受祿牌,則以爲時未肅拜,祿牌不爲出給云,何以爲之?敢稟。傳曰,令倉官輸送。
禮曹啓曰,王世子痘候平復,告廟·陳賀·頒敎吉日,令日官推擇,則來二月初六日爲吉云。同日曉頭,先行遣大臣,告宗廟·永寧殿·永昭殿祭,同日午後,頒敎京外,進箋陳賀,而中宮殿·世子宮,一體陳賀,在所不已,以此日時,知委擧行,何如?傳曰,依啓。初六日以前,無吉日耶?又啓曰,命下矣。更令日官推擇,則二月初三日平吉,此外無他吉日云,初三日定行乎?敢稟。傳曰,依爲之。
兵曹啓曰,崇政門百官朝參,曾以今月二十五日退行事,定奪矣。因王世子患候未及完復,何以爲之之意,有所仰稟,則又有退行之命矣。今則王世子患候,日漸向安,議藥廳亦已罷其號矣,前頭二月初五日,十一日,二十一日,二十五日中,以何日退行乎?敢稟。傳曰,以二十一日退行。
義禁府啓曰,命下矣。癸亥年上候平復時,定配以下罪人,文書修正,待頒赦後,大臣·三司及本府堂上入侍,稟旨疏決,今亦依癸亥年例擧行,而徒二年半以下,及門黜放歸田里之類,亦爲一體稟旨乎?竝此仰稟。傳曰,依啓,徒配罪人,竝放送,可也。又啓曰,時囚罪人朴武賢,承旨疏釋時,旣已蒙宥矣,仍前罪且依例還發配所之意,敢啓。傳曰,知道。
獻納李光佐啓曰,臣一疾沈綿,母病又苦,違逋嚴命,已閱兩朔。伏聞春宮有痘疹之患,雖症候順吉,歡忭無彊,而道里間遠,不能以朝夕聞起居之詳,犬馬之情,不能自制,母病·身疾,俱不敢計,扶載登途,寸寸前進,倖免顚踣,得達輦下,斯非始望,實賴恩造,忍死肅命,少伸微誠,而稽後之罪,臣實自訟。顧臣綴綴之氣,奄奄之形,已無供仕之望,情理尤有萬萬切迫者,而皆不暇煩列。伏聞兩司通避,已成近例,臣父臣世龜,方除司憲府掌令,雖不敢承命,而尙未蒙恩遞,則臣不可一日仍處於諫院,此時干瀆,尤臣大罪,請命遞斥臣職。答曰,勿辭,退待物論。
藥房啓曰,卽伏聞王世子症候入診醫官之言,左右眼白睛,微有隱澁羞明,今已累日,而猶未快歇,此是肝經餘熱未祛之致,宜用預防之藥云,臣等與諸醫商議,則洗肝明目散,加黃芩·黃連竝酒炒五分,連進三貼宜當云。此藥卽爲煎入之意,敢啓。答曰,依啓。
大殿,政院·玉堂夕問安。答曰,知道。勿爲問安,藥房問安。答曰,知道。
中殿·世子宮·嬪宮,藥房·政院·玉堂問安。答曰,知道。
京畿監司書目,楊州呈,以判尹金構辭職上疏上送事。啓。答曰,省疏具悉。卿其安心勿辭焉。
忠淸監司書目,淸風呈,以戶曹參議權尙夏辭職上疏上送事。啓。答曰,省疏具悉爾懇。爾勿過辭,安意上來察職。
備忘記,凡擧動時,京兆三堂上中,例爲導駕,而今觀判尹金構上疏,日者大廟展謁時,乃令郞官替行云,此曾所未有之事,安有君父動駕,而郞屬導駕之事體乎?殊甚駭然,其時該房承旨,難免不爲啓稟變通之失,從重推考。
黃海監司,以安岳郡守軍需執頉而不爲請罪事,兵使與郡守罷黜事,狀啓。傳曰,閫帥事體,異於守宰,設有所失,具由馳啓,以俟朝廷處分,而今觀黃海監司尹世紀狀啓,以軍需執頉,而不爲請罪事,兵使南五星,竝與守令混請罷黜,殊未妥當,推考。南五星只推勿罷,而此等違例之事,該房承旨,循例捧入,不爲請推,可謂不察之任也。
有政。以申必淸爲慶尙都事,權宇亨爲保寧縣監,睦昌潤爲居昌縣監,鄭必東爲兵曹正郞。校書正字單金南賮,奉常奉事單朴璟。以上朝報政軸
上在昌德宮。停常參·經筵。
巳時,太白見於未地。
下直,穩城府使邊是泰。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜間,聖體若何?王世子昨夕煎入湯藥,其已進服,而寢睡平穩,左右眼白睛赤氣羞明等症,有差減之效乎?差晩,臣等與諸醫入診,似不可已,不勝伏慮之至,敢此問安,竝爲仰稟。答曰,知道。無事。世子寢睡平穩,眼睛赤氣羞明等症,姑無顯效,自今日直宿于本院宜矣。
都承旨宋昌,左承旨姜銑,左副承旨李壄上疏。臣等於當該承旨特推之敎,有不敢晏然者,乞遞臣等之職,以安微分事。入啓。答曰,省疏具悉。下吏之所告,不過謬例,何足取信乎,卿等勿辭察職。
刑曹啓曰,命下矣。今此特施曠蕩之典,非如尋常赦令之比,雜犯死罪以下,竝皆蒙宥,則本曹所關徒流充軍及減死定配,與勿揀赦前之類,似當入於一體原宥之中,而至於全家徙邊,爲奴定屬之類,何以爲之?敢稟。傳曰,遭此無前之慶,宜有非常之霈澤,仍又思之,諸道編配,其數甚多,實由於敎化凌夷之致,寡人之痛心,不特夏禹之泣辜也。況當民方札瘥之時,必欲大行曠蕩之典,以召天災之和者,亦寓於其中,不可以常赦比也。但癸亥春則全家之類,雖被全釋,厥後旣有改定式之事,不宜更改,全家及爲奴外,減死定配,與徒流充軍,勿揀赦前之類,一倂放釋,可也。
忠淸監司書目,連山呈,以持平權以鎭辭職上疏上送事。啓。答曰,省疏具悉。爾其勿辭,上來察職。
同副承旨金鎭圭上疏。大槪,臣於同僚特推之事,該房不察之敎,惶悚俱深,理難仍冒,伏乞聖明,亟賜罷免,以安賤分,以礪具僚事。入啓。答曰,省疏具悉。爾其勿辭察職。
全羅監司書目,萬頃縣令鄭宇柱,遭其收育伯母之喪,解官守制事,累次呈狀,罷黜事。
吏曹啓曰,守令有闕,政事,取稟。傳曰,明日爲之。
右副承旨南致熏上疏。大槪,昨承備忘,不勝惶悚。該房至於陳章自列,則不可獨爲晏然,伏乞亟遞臣職,以安微分事。入啓。答曰,省疏具悉。爾其勿辭察職。
司憲府,觀察使薦,金澋·趙泰采·李寅炳,節度使薦,金錫命·李亨蕃·具後翼。
兵曹,觀察使薦,朴權·兪集一·李鼎命。
忠淸監司書目,鎭岑縣監申弼賢,今月十六日父在喪事。
禁府,放秩減等量移,金鼎台·李聃命。徒年定配,金就旻·安就昌·李後老·丁道敏·李烶·許榥·崔斗炡·金宗衍·李元命·孫志·李讓錫·李宸華·李嵂·朴廷翰·金琓·金麗仁·趙鳳徵·尹揄·南世泰·韓益徽·李仁著·申憲周·朴昌漢·鄭忠源·金鼎夏·柳德三·李萬楨·金胄翼·李溭·李弘邁·孟養浩·朴武賢·金夏鼎。定配未蒙放,身死秩,金邦杰·鄭善鳴·睦昌明·權愭·尹宇亨·張炫·柳榮徵·慮瑀,門黜,朴相馨·睦林儒。以上朝報
上在慶德宮。停常參·經筵。
下直,忠淸水使洪夏明,高城郡守柳世泰,鳳山郡守具鳳昌,蒜山僉使李世興,陜川郡守鄭道徵。
政院啓曰,伏見蔚山致祭祭官沈樘狀啓,則道臣所分差祝史·齋郞·犬祝諸執事,無一來待云,而又伏見慶尙監司李世載狀啓,則尙州·晉州·蔚山等三邑守令及公兄,以京差祭官來到事,牒報文狀,而該曹無發關本道之事,只據三邑所報,差遣諸執事,而萬無及期之路云。朝家之爲慮癘疫,別遣官有此致祭之擧者,實非尋常,則該曹所當星火發關本道,俾得及期擧行,而如是稽滯,致令祀典未免苟簡,雖未知其間委折之如何,而不可無警責之道,當該禮曹堂上,從重推考,關文齎去之人,則令攸司査出科罪,何如?傳曰,允。
大殿,政院·玉堂問安。答曰,知道。勿爲問安。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜間,聖候若何?王世子寢睡起居,日益平穩,而眼部赤澁羞明之症,亦有差歇之效乎?臣等不勝伏慮之至,敢此問安。答曰,知道。無事。世子眼候,比昨差歇矣。
江華留守書目,本府經歷金世輔,今月二十四日身死事。
京畿監司書目,病勢危重,萬無陳力供職之望,乞蒙遞改職任,俾得安意調治,俾尋生路,上疏上送事。啓。答曰,省疏具悉。卿其勿辭察職。
左承旨姜銑上疏再呈。入啓。答曰,省疏具悉。卿辭如此,本職當許遞焉。
傳曰,議藥廳都提調以下,竝書啓。
政院啓曰,獻納李光佐,引避退待,已至累日,而諫院多官,或在外,或呈告,尙未處置,事甚未安,除在外人外,呈告人員,竝卽牌招,以爲處置之地,何如?傳曰,允。
大司成洪受瀗上疏。大槪,臣之情迹,萬無冒昧職次之理,乞賜遞斥臣職名,仍治臣不諒虛受之罪,以幸士林,以安微分事。入啓。答曰,省疏具悉。爾其勿辭,從速察職。
有政。以李光佐爲弘文館副校理,李寅炳爲安岳郡守,申奎爲成均館直講,趙爾重爲平山府使,朴龍見爲江華經歷,田處坰爲鎭岑縣監,姜楧爲萬頃縣令,郭基之爲載寧郡守,趙泰耉爲司諫院獻納,崔錫恒爲承旨。
吏曹啓目,粘連觀此黃海監司尹世紀狀啓,則載寧郡守趙益彬,殿最居下之代,已過屢朔,尙未差出,本道癘疫熾盛,列邑守令,一日曠官,誠爲悶慮,令該曹不待都政,差出下送亦爲白臥乎所,此時官事之不可一日虛曠,果如道臣狀啓是白乎矣,殿最窠闕,都目政差出,固是規例,今難變通,狀啓內辭緣置之,何如?啓卽爲差出。
吏曹,節度使薦,李尙·李碩根·趙爾重。以上朝報
上在慶德宮。停常參·經筵。
巳時,太白見於未地。
中殿·世子宮·嬪宮,藥房問安。答曰,知道。
藥房啓曰,伏未審夜間,聖候若何?王世子氣候日益安穩乎?洗肝明目散,已盡三貼,眼部赤澁差明之症,益有差減之效乎?差晩,臣等與諸醫入診後,更議進藥當否,有不可已,臣等不勝伏慮之至,敢此問安,竝爲仰稟。答曰,知道,無事。世子眼候,似有差減之效矣。再啓曰,王世子眼部症候,臣等與諸醫入診,則右眼白睛,猶有微赤之色,隱澁羞明,亦未盡歇,退出後與諸醫商議,則以爲宜用涼肝之劑,以瀉餘熱,瀉靑丸,每三丸,竹葉湯和砂糖屑,朝夕和進,宜當云。儲在本院臘劑瀉靑丸,六十丸進入,竹茹湯則隨時煎入,何如?答曰,依啓。
慶尙監司書目。道內癘疫,日漸熾蔓,星州等二十六邑,方痛六千四百二十二名,物故二千八十名。通前後狀聞數,方痛四萬二千六百二十九名,物故一萬一百四十四名。前頭民事,誠爲罔極事。又書目,慶州等官〈呈〉染病出幕之中出火,人物燒死者,至於二十名之多,尤極驚慘事。又書目,道內癘疫日熾,盈德等二十四邑,方痛六千八百五十八名,物故二千五十四口。通前後狀聞數,方痛五萬四千四百八十七名,物故一萬一千九十八名,卽今民事,尤爲罔極事。又書目,豐基呈,以今月十五日天動,事係變異事。
忠淸監司書目,道內染病,方痛二萬三百十六名,死亡六千七十二名。前後合計,方痛五萬八千五百五十二名,死亡一萬二百四十六名,民事罔極事。又書目,永春呈,以本月十五日地震事。
江原監司書目,橫城等十六邑,上年初四日以後,染病之類,一萬二千十七名內,方痛七千八十七名,物故二千七百五十四名,向差二千一百六名,而民間無一分寢息之漸,誠爲悶慮事。
全羅監司書目,本月望前,全州等五十三邑,染病人三萬四千六百三十六名內,方痛二萬二千四百五十四名,向差二千八百六十九名,死亡六千三百三名。摠數前後七次啓聞,各邑死亡者,多至二萬九百二十六名,或全家全沒,或一家六七口死亡,節節悶慮事。又書目,金堤等邑,染病出幕中出火,燒死之數,至於十六名之多事。
黃海監司書目,道內去十二月染病人,一萬一千四百七十三名內,死亡之數,至於二千七百四十七名之多,民事罔極事。
工曹,觀察使薦,李·李鼎命·趙泰采。節度使薦,具鳳昌·李錫·尹就五。以上朝報郞廳李聖運校正。自初一日至二日郞廳李亨俊書。自初二日至十日郞廳金光國書。自十一日至三十日郞廳李宜哲書。
上在慶德宮。停常參·經筵。
夜五更,有霧氣。
中殿·世子宮·嬪宮,藥房問安。答曰,知道。
藥房啓曰,伏未審夜間,聖候若何?王世子眼部赤澁羞明之症,益有差勝之效乎?臣等不勝區區憂慮之至,敢此問安。答曰,知道,無事。世子氣候,日漸差勝,而眼候比昨差減,自今日輪回直宿,宜矣。
觀象監,今月三十日巳時,太白見於未地。啓。
備忘記,世子痘患時,議藥廳都提調領府事南九萬,鞍具馬一匹面給,子婿弟姪中一人除職,田十五結,奴婢五口。提調判書申琓,副提調都承旨宋昌,竝加資,各熟馬一匹面給,各田十給,奴婢四口。注書李尙說,六品遷轉,兒馬一匹。記事官姜樸陞敍,兒馬一匹。入侍宮官文學金昌直,司書李世奭,各熟馬一匹。弼善金德基,半熟馬一匹。說書李肇,兒馬一匹。兼司書南正重,上弦弓一張賜給。醫官柳瑺,超授二階,守令除授,熟馬一匹面給,銀子三十兩,田二十五結,奴婢五口。醫官金有鉉·崔聖任,竝加資,守令除授,田七結,奴婢三口。醫官丁時梯加資,守令除授,田四結奴婢二口。醫官鄭惟覺·韓俊興·崔萬同·趙錫孚,竝加資,各熟馬一匹,各田四結,各奴婢二口。醫官鄭斗俊加資。柳諶·許玷,各熟馬一匹。鄭麟祥·金宸華·方震夔·全世弘,各半熟馬一匹。議藥廳掌務官玄萬運·邊永淸,竝加資。趙慶基準職除授。別入直醫官李應斗·崔迪,各半熟馬一匹。輪回入直醫官金壽峯·玄瑞夏·申熙溟·李道元·李重蕃·李時弼·白光璘·吳鼎和·金兌堅·崔尙璛·白興銓·玄悌繼·吳重卨,本院掌務官趙興瑀,各兒馬一匹。醫官李敏夏·金有章·李宸成,各上弦弓一張賜給。藥色書員金永碩·金之聲,書題除授。掌務書員黃萬徵·邊有曄,湯藥書員金景星·柳斗贊·趙弘健·金海明·崔壽岡·秦次萬·崔武直·秦起萬,差備待令書員崔天翼·朴後健·韓世休·朴世蔓,竝從自願免賤。使喚趙贊等十五名,竝限三年免役。其餘下人等,令該曹米布從優磨鍊題給。
備忘記,議藥廳承傳色張世相,別入侍吳善業,竝加資,各田五結,奴婢三口。入侍內官金重性·權以中·趙汝弼·崔泓,竝加資,各熟馬一匹。差備內官許任·宋廷雄·韓相一,司謁尹衡卿,各半熟馬一匹。別監金興順·金永元,李三昌,竝從自願免賤。世子宮司鑰及其餘下人等,令該曹米布磨鍊題給。
備忘記,副率沈浩,今番世子患候時入參,熟馬一匹面給,豹皮一張賜給。
執義李敏英啓曰,臣於病伏尋單中,伏聞司書李世奭之疏本,則以徑停罷榜之啓,論斥甚力,至以承望喉司之旨爲言云。原疏留院,雖未詳措語之如何,而臣不勝瞿然之至。今此罷榜之啓,固是重發之論,而閱歲爭執,準請無期,上下相持,徒傷事體,且當聖上疾憂之日,一向强聒,實涉未安,與同僚相議停論,此雖出於過慮瀆擾之致,而率爾之失,臣實有之,非議之來,臣固不辭,而至於議停臺啓,實當春宮發痘初日,備忘之下,藥院之稟,俱未及聞知,則承望之斥,何所據而發也?臣實莫曉其所以也。然旣有徑停重論之失,又被非常議詆,何敢一刻晏然於臺席乎?請命遞斥臣職。答曰,勿辭,退待物論。
去夜,以司謁口傳下敎曰,今番春宮痘患平復,實係無前之大慶,父子間欣喜之情,固不可言,而其在群下之心,亦必與同,陳賀之欲其進定,意有所在。今觀該曹所進陳賀儀注,其中動樂一款,雖如拜表及常例陳賀,亦有以草記先爲啓稟之事,而今則不爲啓稟,直以陳而不作,無端磨鍊以入,該曹所爲,殊甚無據,固當從重推考,而姑爲斟酌矣,此事待傳敎而後擧行,亦有所未快,卽爲分付該曹,急速改磨鍊以入。以上朝報
上在慶德宮。停常參·經筵。
中殿·世子宮,藥房問安。答曰,知道。
藥房啓曰,伏未審夜間,聖候若何?王世子眼部所患,加減何如?差晩,臣等與諸醫入診,詳察症候,有不可已,不勝區區伏慮之至,敢來問安,竝爲仰稟。答曰,知道,無事。世子眼候,姑無顯效矣。
持平朴泰昌啓曰,臣伏聞司書李世奭疏,以監試停啓之事,大加非斥,臣不勝瞿然也。近來不但科場之不嚴,人心亦且不古,一經科事,人言輒復喧藉,外方尤甚,人之寒心,固已久矣。今年監試之仍存不罷,固出於廟堂慮後弊之意,而旣謂之亂雜,則請罷之論,所執亦當,故臣之當初,仍傳前啓,亦以此也。第念閱歲爭執,天聽愈邈,上下相持,徒傷事體,竊聞物議,亦多以速停論爲宜,故臣曾於僚席上,已發收殺之論,適當議藥廳初設之日,大小臣民,無不驚惶,欲停未停之啓,決不宜更爲瀆擾於憂疾之際,臣與同僚,相議停論矣。今此李世奭,張皇辭說,有若拂輿情而遽停者然,旣非臣淺慮之所及,至於承望喉司餘論等語,尤未滿一哂也,喉司之微稟,元非外廷之臣一一得聞者,則謂之承望,此果成說乎?停啓之後,臣果聞一二獨持峻論者,而臣之愚意,本不知此論之得當,故不爲引避矣。今者以不肯承望此論爲非,則臣亦無辭矣。臣叨據言地,涓埃未效,受人非斥,又至於斯,臣不職之罪著矣。何敢一刻苟冒於臺席乎?請命遞斥臣職。答曰,勿辭,退待物論。
掌令金致龍啓曰,臣縮伏尋單之中,伏聞司書李世奭,以罷榜停啓事,疏斥臣等,至以承望喉司之餘論爲言,原疏雖未及得見,而臣不勝駴惑之至。向日罷榜之啓,閱歲爭執,天聽愈邈,一向撕捱,徒傷事體,臺閣之上,固已有收殺之論矣。頃當相會禮之日,僚席之間,亦無異議,以數啓之後停止之意,相對停當矣。厥後同僚,聯名發簡,臣亦書送謹悉。蓋其日,卽議藥廳始役之初也,上下憂遑,百爲停廢,況此論,旣以收殺停當,則不必謄傳古紙,又復瀆擾,此臣等所以議停於其日者也。大凡臺閣之論事,有可爭之事,爭之,例也,爭之不得,則停止亦例也,何獨於此事,經年閱歲,徒事延拖?旣停之後,又復提起於輿情之外,至於陳疏而後已者,抑何意也?若所謂承望喉司之餘論云者,何所據而發也?當聖上疾憂之日,政院之微稟,出於口傳,則在外臺臣,何由得聞於一夜之間,而承望其意乎?夫世之承望時議,自謂高論者,臣嘗疾之,今乃承望一承宣之意,將欲何爲?此等辭說,誠未滿一哂,固不欲與之呶呶,旣被其斥,理難晏然,何可一刻仍冒乎?請命遞斥臣職。答曰,勿辭,退待物論。
戶曹啓曰,領中樞府事南九萬五朔祿俸,依傳敎輸送,則以爲將陳辭疏,竝皆不受,何以爲之?敢稟。傳曰,陳疏批下後,更爲輸送。
藥房再啓曰,伏聞前月入侍醫官之言,自上中脘受灸吉日,以今月初旬間擇入事,傳敎矣。受灸吉日,臣等與諸御醫等相議,則今十一日最吉,十二日平吉,其後連有拘忌,二十日爲吉云,定以何日乎?敢稟。傳曰,定以十一日,宜矣。
明日崇政殿親臨陳賀時,殿座初嚴,巳初二刻,二嚴,巳正一刻,三嚴,午初初刻。
義禁府啓曰,各道定配罪人,依癸亥年例,榻前疏決事,稟旨允下矣。初三日頒敎後,日勢必晩,初四日當爲入侍,應行節目,令政院考例擧行,何如?傳曰,允。
政院啓曰,因義禁府草記,今初四日疏決時,應行節目,令本院考例擧行事,允下矣。就考癸亥十一月日記,則有時·原任大臣·禁府堂上及三司各一員入侍之例,今亦依此擧行之意,敢啓。傳曰,知道。又啓曰,執義李敏英,持平朴泰昌,掌令金致龍,引避退待,而本府無行公之員,大司諫金宇杭,呈辭,正言權尙游·金相稷,以服制不爲處置,明日陳賀時,不可不備員,竝牌招使之斯速處置,以爲進參之地,何如?傳曰,允。
領府事南九萬上疏。大槪,乞命亟收廩料輸給之命,且收議藥廳賞典事。入啓。答曰,省疏具悉卿懇。不腆之廩祿,應行之賞典,何用引咎,過辭若是乎?卿其須體至意,安心領受焉。仍傳曰,遣史官傳諭。
吏曹判書申琓上疏。大槪,非分之資,已極惶悚,而格外便蕃之錫,尤不敢承當,乞竝收繳,以重賞典,以安微分事。入啓。答曰,省疏具悉卿懇。應行之賞典,何用過辭?卿其安心勿辭。
都承旨宋昌上疏。大槪,分外恩賞,不敢承當,乞賜收回,以安微分事。入啓。答曰,省疏具悉。應行之典,何用過辭,卿其勿辭焉。
修撰宋徵殷辭職上疏。入啓。答曰,省疏具悉。爾其勿辭,從速察職。
右副承旨南致熏辭職上疏。入啓。答曰,省疏具悉。日者微稟,元非異事,意外詆斥,何必深嫌,爾其勿辭,從速察職。
司書李世奭上疏。入啓。答曰,省疏具悉。疏陳之事,令該曹稟處,而改下之說,罷榜之論,皆未知其得當,伊日喉司之微稟,不過明白定奪之意而已,今乃張皇辭說,一則曰意有規警,二則曰承望餘論,臆逆太過,尤未可曉也。爾其勿辭,從速察職。
京畿監司書目,楊州呈,以兵曹參判嚴緝辭職上疏上送事。答曰,省疏具悉。卿其勿辭焉。
吏曹啓曰,來初五日,都目政事爲之之意,敢啓。答曰,知道。
正言權尙游啓曰,卽者憲臣,以徑停罷榜之啓引嫌,處置歸於臣身,而第臣於此論,有不敢可否者。蓋於數日前,執義臣李敏英適訪臣,論及此事,因言欲爲引避之意,臣答以當初停啓當否,姑置不論,而事過已久,不可復爲提起云矣。今者公議復發,諸臺相繼引避,玆事是非,臣旣不免參涉,則何可晏然處置於其間乎?請命遞斥臣職。答曰,勿辭,退待物議。
正言金相稷牌不進,罷職傳旨。傳曰,只推勿罷。
大司諫金宇杭啓曰,竝引嫌而退。閱歲爭執之論,已議收殺,適當憂遑之時,何妨停止?意外疏斥,不必爲嫌,承望之誚,別無所據。引嫌當否,雖有酬酢,以此强避,殊涉苟且,揆以臺體,勢難仍在。請執義李敏英,持平朴泰昌,掌令金致龍出仕,正言權尙游遞差。新除授獻納趙泰耉,以封陵都監都廳,時在江原道寧越地,請斯速乘馹上來事,下諭。答曰,依啓。趙泰耉,竣事後自當上來,勿爲下諭。以上朝報
政院啓曰,今者頒赦時,雜犯死罪以下,竝宥事,命下矣。定配及放歸田里,門外黜送罪人,明日疏決時,當爲稟處,而時囚及未及拿來罪人放未放單子,爲先書入之意,敢啓。傳曰,知道。以上禁府謄錄
戶曹啓曰,今此議藥廳賞格中,豹皮一張,令該曹賜給事,命下矣。本曹方物歲幣豹皮,臨時貿用外,無常時多儲之事,故癸亥年賞格時,急時自該廳擧行事,令政院稟旨變通矣。今亦依前例,令該廳擧行乎?敢此仰稟。傳曰,依爲之。以上惠廳謄錄
上在慶德宮。停常參·經筵。
護軍李光迪,加資肅拜。
中殿·世子宮·嬪宮,藥房問安。答曰,知道。
藥房啓曰,春寒猝緊,伏未審夜間,聖候若何?王世子眼部所患,漸有差勝之效乎?臣等不勝區區伏慮之至,敢來問安。答曰,知道,無事。世子患候,比昨日差歇矣。
傳曰,頒赦·百官加爲之
政院啓曰,頒赦事,命下矣。某罪以下宥之乎?敢稟。傳曰,雜犯死罪以下,竝宥。
執義李敏英,掌令金致龍,持平朴泰昌就職。
吏曹啓曰,臺諫有闕,及百官加下批,政事,取稟。傳曰,當日爲之。
府啓,新除授行大司憲宋奎濂,時在忠淸道懷德地,請斯速乘馹上來事,下諭。答曰,依啓。
吏曹啓曰,有頒赦之擧,則例有別歲抄之事,今則何以爲之?敢稟。傳曰,書入。
大司諫金宇杭啓曰,一自罷榜停啓之後,或曰可停,或曰不可停,議論多歧,而臣嘗以爲閱歲爭執,望斷回天,則其勢不得不停之,而且當上下憂遑之日,相議停止,未爲不可,以此酬酢於儕友間矣。昨於處署憲臣也,臣不能變其前見,竝請出仕矣。今日朝班,非斥之論沓至,臣固不敢自以爲是,而至於正言權尙游之辭避,則無他所執,只以私室之語,不欲處置,强以爲嫌,似涉苟且,故率爾請遞矣。物議譁然,又以爲當出誤遞,臣實瞿然也,以臣昏昧之見,獨當諸臺處置,立落乖當,見非公議,何敢晏然仍冒於臺席乎?請命遞斥臣職。答曰,勿辭,退待物論。
正言崔重泰啓曰,臣以軍銜祗詣賀列,諫省除旨,忽降此際,驚惶感激,卽謝恩命,而第臣曾忝憲職,以湖右試場査覈間,不可仍帶言職之意,有所自列矣。本道査事,尙未究竟,臣之難冒之嫌,前後無異,況聞以憲臣徑停罷榜之啓,公議峻發,至以爲外方科場之不正,有甚於京試云。臣以外方掌試之人,固不能自恕,臣身蹲據是職,而卽者諫長,又以停啓憲臣誤請出仕之故,見非物議,至於引避,目今兩司論議之紛紜,職由於京外場屋間事,則臣之惶蹙臲卼,轉加一層,尤何敢一刻抗顔於言地乎?請命遞斥臣職。答曰,勿辭,退待物論。
禮曹啓曰,王世子痘候平復,實爲宗社莫大之慶,旣行告廟,頒赦陳賀等,應行之節,設科同慶,亦當依例擧行,取考前例,則王世子病患平復,慶科多有庭試設行之時,而今番則乃是無前之慶,似當以六百別試設行,而前頭旣有祔廟慶科,合二慶設行增廣,似爲得宜,何以爲之?敢稟。傳曰,依爲之。
校理李充佐牌不進,依承傳罷職。
刑曹判書鄭載禧辭職上疏。入啓。答曰,省疏具悉。卿其勿辭,調理行公。以上朝報
吏批啓曰,金有鉉·崔聖任等加資事,命下矣。金有鉉等本資,乃是崇祿,從前醫譯之類,不得升輔國之階,何以爲之?敢稟。傳曰,各熟馬一匹面給。以上吏曹謄錄
有政。吏批,以崔重泰爲正言,申琓今加正憲,宋昌今加嘉義,賞加。吏曹政軸
兵曹啓曰,本曹堂上四員內,參判臣嚴緝,以思陵都監堂上,方在陵所,參議臣金澋,昨遭同生兄喪,時未成服,只有臣李濡,參知臣李寅燁。今日擧動時,當爲侍衛,而値此無前莫大之慶,親臨受賀之日,堂上二員外,未得一齊進參,事涉未安,都目大政,只隔一日,亦不可不備員,在外之人,今姑改差,以在京無故人差出,牌招察任,何如?傳曰,允。
敎。王若曰,宗儲忽嬰美疹,方切焦心,上穹默垂冥庥,旋見祛體,喜色旣溢於中外,德音寔循乎典常,言念寡躬,晩得蒙嗣,名號早正,丕恢社稷之圖,仁孝彌彰,允係神人之望,每見問寢而視膳,充然忘憂,惟其質淸而年沖,懍焉戒疾,顧玆痘疹之厲虐,蓋由時氣之流行,恒人皆不免焉,尤慮〈?〉養之貴,平日最所愼者,亦嘗閱歷而知。近緣熾發於民閻,以致延及於儲極,膳飮稍廢,乃至彌日而違和,煎慮特深,自致竟夜而忘寢。列聖庶勤保佑,惟蘄罔害之休,擧朝胥切憂惶,何但惟疾之念,幸見症候之平善,不待藥餌而全安,瘡瘍自除,期日輒驗,牀第卽穩,神氣愈寧,大慶騰於謳謠,實是近世之稀覩,中心極於愉快,殆過頃年之親經。此莫非神明之護持,抑亦荷臣庶之祈祝。春氣漸煦,百體日臻於康强,邦運斯新,萬福益篤於基本,凡於節宣保養,謹毖何忘,自玆講讀接延,動作無礙,祗用修禋於太廟,仍復受賀於明庭,誕敷多方,示以悃愊,大霈群品,同此歡欣。自本月初三日昧爽以前,雜犯死罪,咸宥除之,在官者各加一資,資窮者代加。於戱,吉祥大來,冀休氣自消於疵癘,付託益鞏,佇嘉頌永播於暉輪,故玆敎示,想宜知悉。大提學徐宗泰製進
戶曹啓曰,五朔祿俸,依傳敎輸送于領府事南九萬家,則以爲傳敎至此,不勝惶恐,今朔祿俸,則謹此伏受,而至於在鄕時四朔祿俸,則其在區區廉恥,不敢冒受,當更陳血誠,以竢得請云,而不受矣。敢啓。傳曰,批下後輸送。朝報
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,昨日親臨受賀,勞動玉體,伏未審夜間,聖候若何?王世子眼部所患,日益差減乎?差晩,臣等與諸醫入診宜當,敢此問安,竝爲仰稟。答曰,知道,無事。世子眼候,日漸差歇矣。
政院啓曰,大司諫金宇杭,正言崔重泰,引嫌退待,已至經宿,今日疏決,三司各一員,當爲入侍,而諫院無行公之員,正言金相稷,卽爲牌招,使之處置,仍參疏決,何如?傳曰,允。
校理崔昌大上疏。大槪,昨聞母病甚重,替直歸省,方欲陳章乞免,以圖醫藥,召牌復臨,禁直將闕,忍情趨命,焦遑達朝,適得病報,有加無減,方寸益亂,不暇他計,玆敢陳疏徑出,伏乞亟賜矜免,以專護病,仍治臣擅離直次之罪事。入啓。答曰,省疏具悉。爾其勿辭,救護母病。
副校理閔宸炯牌不進,罷職傳旨。傳曰,只推勿罷。
禮曹判書崔奎瑞辭職上疏。入啓。答曰,省疏具悉。卿其勿辭,從速行公。
禮曹參議徐文裕辭職上疏。入啓。答曰,省疏具悉。爾其勿辭,從速察職。
政院啓曰,疏決時,禁府堂上,當爲備員,而知義禁崔奎瑞本職辭疏,纔已批下,卽爲牌招,何如?傳曰,允。
正言金相稷牌不進,罷職傳旨。傳曰,只推勿罷,更爲牌招。
政院啓曰,朝者,憲臣聯名引避,觀其措語,則以諫長避辭中,有處置乖當之語,以此爲嫌,雖不可已,疏決入侍,日已晩矣,前席引避,亦有前例,故再三往復,終不回聽,此避嫌,何以爲之?敢稟。傳曰,前席引避,宜矣。又啓曰,諫院官員,只有正言,金相稷牌不進之後,以朞服未成服,又爲陳疏不進,罷職傳旨,今方捧入,而疏決,兩司將無備員入侍之勢,何以爲之?敢稟。傳曰,獻納趙泰耉改差,其代,政官牌招,卽爲開政差出,牌招入侍,可也。
領府事南九萬箚子。大槪,入侍春宮,輪直藥房未罷之前,入參刑罪公事未安,敢陳事體,仰冀聖照事。入啓。答曰,省箚具悉。卿其安心入參焉。
政府,翰林取才,李㙫,綱目略。
禮曹,副司勇崔雲瑞,去月二十九日卒逝。曾經從二品實職,弔祭致賻,依法例擧行,何如?啓依允。
正言金相稷再招不進,罷職傳旨。傳曰,只推勿罷。
掌令金致龍,持平朴泰昌啓曰,臣等被人疏斥,引避自列,處置請出,出於意外,不得不黽勉趨詣,仍參賀班矣。昨者諫長,至以處置乖當引避,臣等之不可一刻仍冒也,決矣。請命遞斥臣等之職。答曰,勿辭,退待物論。
疏決入侍時,判義禁閔鎭長所啓,頃日,禁府時囚罪人,承命放釋時,申鍵則以罪涉贓汚,不爲放釋矣,卽今所推聞於申鍵者,只是贓汚之罪,已因行査得伸,而承旨書啓中,罪名未免誤書,故敢達。上曰,申鍵事,欲爲詢問於疏決時矣,大臣之意何如?右議政李世白曰,小臣待罪金吾時,按治此獄,旣令本道行査,亦爲敢考文書,則銀蔘旣無已入之事,與贓汚似有間矣。上曰,諸大臣之意,何如?領府事南九萬曰,申鍵獄事,臣則全不聞知,不敢可否於其間,而如右相所達,則與贓汚有間矣。領議政柳尙運曰,當初就理,則似涉贓汚,而其後行査得伸之事,則臣未及見其文書矣。上曰,初則罪犯贓汚,而行査之後,其入已一事,旣已伸雪,則此非贓汚而乃雜犯也,以常道言之,則雖難全釋,而罪在雜犯之科,則全釋無妨矣。柳尙運曰,承旨奉命疏放時,已爲非贓汚而放之則可矣,而旣以邊倅犯禁受刑,則似不可直爲全釋矣。上曰,予意則罪非贓汚,而其時適未及疏放之致,及今放釋,似無不可,特爲放送。申光碩,以爲其父擊錚,而今無可問之事,一體放送,可也。執義李敏英所啓,臣以當避之人,引避自列,政院退却,終至啓稟,至有入侍引避之敎,急於自處,不得不冒沒入侍,而諫臣旣已處置,至於引避,臣之不可一刻仍冒也,決矣。請命遞斥臣職。答曰,勿辭,退待物論。獻納閔震炯所啓,如臣無似,濫廁淸班,旣積冒沒之譏,又速逋慢之誅,昨夕之徑離直次,今日之坐違召牌,揆以王章,實難幸逭,不意聖度包容,不唯不加之罪,至有只推勿罷之命,繼而有諫院新除,一日之間,榮名再辱,臣感激洪私,嚴畏分義,不得不祗肅恩命,仍參前席,而顧臣從前忘廉誤事之罪,姑置勿論,卽今諸臺之避,皆涉於科場之事,則臣以伊日掌試之臣,決不可晏然於臺席,亦不敢輒以言責自任,故今於疏決之際,不得論列是非,果被大臣含默之斥,臣於此尤難一刻仍冒於言地,請命遞斥臣職。答曰,勿辭,退待物論。
疏決時,安置罪人睦來善·金德遠·柳命天·柳命賢·李玄紀。移配罪人李雲徵·韓構·李玄逸。定配罪人鄭濟先,量移罪人沈季良,竝放歸田里。定配罪人李濟·金光守·業同·尹夏濟·閔彦良·李翊華·申鍾華·蔣永祐·金元燮·崔嶷·李夔·李頤命·文道器,門黜罪人朴行義·丁時潤,放歸田里罪人權大運·鄭維岳·㮒·煥·爀·燦,竝放送。定配罪人張萬春·宋相周·宋道成,減等,椅,移配陸地。
疏決入侍時,右副承旨南致熏所啓,臣有區區所懷,敢達。御寶僞造罪人,與强盜無異,故頃日承命放釋罪人時,不爲擧論矣。今聞御寶僞造,亦是雜犯死罪云,下詢于入侍大臣,何如?判敦寧徐文重曰,當初旣不得稟放,到今追達,非矣。致熏曰,癸亥年則御寶僞造罪人,以雜犯死罪,不入於臺啓還收之中,故有此仰達矣。上曰,癸亥年則罪涉殺獄者,皆放之矣。領議政柳尙運曰,此則其時承旨,難免不察之責矣,備忘中,綱常等五件罪名,明白擧論,則五件之外,輕重間皆放,事體當然,而御寶僞造罪人,不爲竝放,到今追稟,有關後弊,自下不敢輕議矣。上曰,他大臣之意,何如?領府事南九萬曰,法外之事,自下不敢容議,而今此五件外皆赦,而當初旣斷自聖意,他罪人皆因此得生,而獨此罪不免於死,則實非當初聖意,何可以承宣之失誤,不得均施乎?判敦寧徐文重曰,承旨,或後或陳疏,則可也,而追後陳達,非矣,法豈可種種改易乎?判府事崔錫鼎曰,此事今不當輕議矣。右議政李世白曰,此與申鍵事差異,旣以死罪,初未蒙放,則追後續續改易,未知如何?南九萬曰,承旨誤着,固爲非矣,論責可也,而自上當初本意,更爲處分,未爲不可矣。上曰,承旨不察,其失推考,御寶僞造罪人,一體放釋,可也。禮曹判書崔奎瑞所啓,今此慶科,昨已稟定,而與式年覆試相値,勢將待秋設行,圈點一事,預先定奪,然後可以推擇科日矣。近年以來,增廣圈點,每因事力不逮,不得爲之,而法例應行之事,亦不可每每廢閣,下詢于入侍大臣,何如?上曰,何如?南九萬曰,圈點仍是法典,實難每每廢之,而虛實甚多,且於取士之道,實無所益,當此國用匱竭之時,似難擧行矣。柳尙運曰,此雖出於勸課之意,而卽今事勢,則難行矣。徐文重曰,小臣之意,亦如諸大臣矣。崔錫鼎曰,諸大臣之意,誠是矣。李世白曰,近年以來,圈點之不行,久矣。況卽今事勢,異於常年,似當以近年例施行矣。上曰,依近例爲之。
下直,寧遠郡守李泳。出朝報
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,昨日疏決日暮,入夜乃罷,伏未審此時,聖候若何?王世子眼患,昨日臣等與諸醫入診時,顯有差歇之效,不勝欣喜之至,夜來寢睡後,比昨尤勝乎?臣等區區仰慮,敢來問安。答曰,知道,無事。世子眼候,顯有差歇之效,自今日罷直宿,宜矣。
司書李世奭上疏。大槪,臣不諒出位之嫌,妄犯緘口之戒,略陳愚見,厚招群謗,憲臣之譏詆,不遺餘力,諫長之凌踏,又出意外,臣何敢自謂無失而晏然於榮次乎?伏乞聖慈,亟削臣職,以謝人言,以安微分事。入啓。答曰,省疏具悉。爾其勿辭察職。
吏曹,掌令鄭有徵身死,曾經臺侍。啓別致賻。
玉堂箚子。大槪,請大司諫金宇杭,正言崔重泰,執義李敏英,掌令金致龍,持平朴泰昌,獻納閔震炯,竝命遞差事。入啓。答曰,依啓。
傳,前府使柳德三·朴昌漢,郡守權持,府使鄭祥斗,縣令孟養浩,郡守金夏鼎,縣監李仁著,縣令鄭宇柱,竝敍用。縣令韓益徽,府使朴昌漢·柳德三,郡守丁敏道,縣令李浚老,參奉李讓錫,縣令尹揄,郡守金夏鼎,參奉李烶·許榥·金宗衍,縣監李仁著,察訪趙鳳徵,丹原守江,護軍李元命·崔斗炡,僉使朴廷翰·金琓·金麗仁,宣傳官申憲周,竝職牒還給事,下吏·兵曹。
謝恩,檢閱李㙫。
修撰宋徵殷,牌不進傳旨。傳曰,只推勿罷。校理崔昌大牌不進,依承傳罷職。以上朝報
傳曰,前後扈從有功勞人及淸白吏,戰亡子孫,各別錄用事,言于兩銓。傳曰,十考十上,五考五上,連次褒啓守令邊將及討逆時別單人員,竝各別錄用事,言于兩銓。傳曰,初入仕,各別錄用事,分付。傳曰,潭陽府使柳瑺,京畿近邑牧·府使中相換。
吏批啓曰,新除授潭陽府使柳瑺,曾任利川府使時,以還上未准捧有越等,而擬望之際,未及知之,因其呈狀而始覺察,不勝惶恐。守令之越等拘礙,固是常例,而柳瑺移授畿邑,出於特敎,何以爲之?敢稟。傳曰,蕩滌。以上吏曹謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜間,聖候若何?王世子眼患,益臻差歇乎?臣等與諸醫入診,今已隔日,不勝區區仰慮,待差晩更爲入診,何如?敢來問安,竝此仰稟。答曰,知道,無事。世子眼患,與昨一樣矣,勿爲入診。
開城留守書目,本府境內,染病人一百九十七名內,死亡八十名,方痛一百四名,向差十三名,而農節已迫,寢息無期,民事罔極事。
注書李尙說遷轉,代假注書金相元落點。
忠淸監司書目,尼山呈,以贊善尹拯病重上去不得事。啓。傳曰,亟遵前旨,安心勿辭,以副至望事,回諭。
戶曹判書閔鎭長辭職上疏。入啓。答曰,省疏具悉卿懇。卿無所嫌,安心勿辭行公。
宗親府,靈恩君涵,今月初五日卒逝。啓。
禮曹,前判尹申厚載,去正月十五日卒逝云。其時無職牒,故停朝市等事,不得擧行,今番歲抄人員蕩滌時,已有敍用之命,弔祭致賻,依法例擧行,何如?啓依所啓施行。
謝恩,兼文學南正重,說書姜復相,輔德李喜茂。
吏曹判書申琓,兵曹判書李濡初度呈辭,以停朝市,留政院。
有政。以尹趾慶爲司僕主簿,李之老爲司䆃主簿,李碩亨爲司饔直長,洪禹翊爲司饔奉事,韓世箕爲掌苑別提,姜琂爲典牲主簿,李夏源爲監察,南正重爲校理,李震壽爲獻納,成碩夔爲司藝,姜伯周爲龜城府使,南至熏爲濟州牧使,柳憲章爲順天府使,金遇華爲直講,韓宗老爲刑曹佐郞,姜聖復爲宗廟直長,宋世泰爲司評,崔鼎臣爲司議,李萬始爲司饔奉事,申必源爲軍資主簿,李健命爲兼弼善,李廷謙爲副校理,柳尙載爲定州牧使,尹世深爲長興主簿,兪準一爲廣興主簿,姜琂爲監察,李濟夏爲司評,李喜茂爲輔德,金盛完爲尙瑞直長,南正重爲兼文學,申瓛爲儀賓都事,朴再茂爲監察,李涑爲繕工監役,鄭自東爲監察,徐植爲尙瑞副直長,洪重楷爲敦寧判官,丁道復爲典籍,金浣爲典獄奉事,李尙說爲兵曹佐郞,李頤晩爲靈岩郡守,李挺爲宗廟副奉事,韓世良爲司畜別提,鄭道積爲歸厚別提,韓時華爲禮賓別提,鄭覺先爲掌樂主簿,李廷晉爲繕工假監役,崔益望爲引儀,盧大濟爲軍器主簿,趙泰采爲忠淸監司,兪命雄爲執義,沈浩爲典牲主簿,申鳴華爲內贍主簿,崔煊爲鏡城判官,兪命凝爲禮曹佐郞,李夏源爲平安都事,李尙說爲忠淸都事,李溭爲刑曹佐郞,宋淳錫爲繕工監役,金普澤爲連源察訪,鄭覺先爲工曹佐郞,李明復爲自如察訪,崔天瑞爲典牲奉事,魚史衡爲禁府都事,蔡明胤爲兵曹佐郞,朴崇阜爲廣興守,盧大濟爲監察,鄭重基爲宗簿主簿,李涑爲監察,尹世深爲掌樂主簿沈廷協爲尙衣僉正,尹以道爲判決事,李晩成爲兵曹佐郞,孟萬澤爲兵曹佐郞,尹志任爲禮賓主簿,朴泰輿爲司僕主簿,李徵海爲禁府都事,鄭麟祥爲南部主簿,李河爲童蒙敎官,朴繲爲內侍敎官,典籍李裕民,金潤海單付,李苾爲軍器主簿,趙相愚爲同成均,申拱華爲金井察訪,李廷周爲司畜別提,金時獻爲繕工監役,金時健爲引儀,李宜遂爲長興主簿,金景明爲司圃別提,鄭載禧爲觀象監提調,李世華爲平市提調,愼惟益爲監察,朴鎭爲童蒙敎官,李聞一爲禁府都事,宋相淹爲繕工假監役,趙泰期爲戶曹佐郞,崔昌演爲典設別檢,李寅爲貞陵參奉,趙義耘爲社稷參奉,韓承祚爲獻陵參奉,李喬岳爲社稷參奉,尹聖任爲敬陵參奉,李尙謙爲寧陵參奉,金鎭東爲永禧殿參奉,張梡爲氷庫別檢,張子旭爲禮賓別提,金重潤爲瓦署別提,呂必時爲章陵參奉,崔商羽爲永昭殿參奉,趙永期爲慶基殿參奉,李渙爲泰陵參奉,李英建〈爲〉造紙別提,朴文彬爲南部參奉,金澯爲宣陵參奉,柳一運爲康陵參奉,南宮欽爲北部參奉。兵批無。
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,春雨連宵,伏未審此時,聖候若何?王世子眼患,伏聞昨夕入診醫官之言,右眼黑睛上邊,有白翳之氣云,不勝驚慮之至。臣等與諸醫差晩入診,而鍼醫中三四人,亦令竝入,以爲診察之地,宜當。敢來問安,竝爲仰稟。答曰,知道,無事矣。再啓曰,王世子眼患,臣等卽與諸醫入診,則右眼黑睛上,顯有白翳之氣,不可不及時治療,臣等退出,與諸醫議藥,則四皮飮,調蟬菊散,連用五貼,兔屎湯代茶飮,當進宜當云。此藥卽爲劑入,而諸醫之議,以爲痘候眼患,閭閻間亦多以針見效者,兼宜受鍼云,何以爲之乎?敢稟。答曰,知道。受鍼自內爲之。
政院啓曰,近因憲府官員之有故,連以監察茶時,事甚未安,除在外人外,未肅拜人員,竝卽牌招察任,何如?傳曰,允。
領議政柳尙運,初度呈辭。入啓。傳曰,安心調理。
吏曹參議宋相琦上疏。大槪,臣於昨者,得聞父病添苦,遠外憂煎,方寸難定,乞遞臣職,使之歸省事。留政院。
掌令任舜元,謝恩後避嫌。大槪,本府多官之遞,皆由於徑停罷榜之啓,則臣以當初掌試敗事之人,決不敢一刻苟冒,請遞事。及執義兪命雄謝恩後避嫌。大槪,今此罷榜停啓之後,物議愈激,臣以掌試僨事之人,決不可抗顔供職,請遞事。呈政院,還出給。
王世子受鍼後,大殿·中殿·世子宮·嬪宮,藥房·政院·玉堂問安。答曰,知道。世子宮,二品以上六曹問安。答曰,知道。
政院啓曰,三省推鞫,頃因王世子未寧之候,不得開坐事,頉稟矣。今已平復,故凡刑殺文書,皆已出納,莫重省鞫,不可一向遷就,何以爲之?敢稟。傳曰,姑勿開坐。
謝恩,豐德府使柳瑺,知事崔聖任。以上朝報
上在慶德宮。停常參·經筵。
禮曹佐郞柳行三,繕工直長朴起祖,厚陵莎草修改事,出去。
中殿·世子宮·嬪宮,藥房問安。答曰,知道。
藥房啓曰,寒暖相交,日氣陰濕,伏未審此時,聖候若何?王世子眼患,昨日受鍼之後,有差減之效乎?劑入四皮兔屎湯,其已進服乎?今日雖是上弦日,拘忌不至大段,不可不連爲受鍼,何以爲之乎?敢來問安,竝此仰稟。答曰,知道,無事。世子眼患,與昨無異,受鍼,宜矣。口傳啓曰,王世子受鍼,昨日則自內爲之事,下敎,而今日則有受鍼宜矣之敎,受鍼時,臣等當爲入侍,敢啓。答曰,自內爲之。
領議政柳尙運,再度呈辭。入啓。傳曰,安心調理。
吏曹判書申琓,兵曹判書李濡,右副承旨南致熏,初度呈辭。入啓。給由。
京畿監司書目,〈?〉辭職上疏上送事。答曰,省疏具悉。卿其勿辭,調理察職。
吏曹參議宋相琦上疏。入啓。答曰,省疏具悉。爾其勿辭往省焉。
忠淸監司趙泰采上疏。大槪,湖西藩臬之除,遽出於千萬夢寐之外,驚惶感激,罔知攸措,揣量才分,決無承當之望,乞收職名,以重官方,以安私分事。入啓。答曰,省疏具悉。卿其勿辭,速往欽哉。
輔德李喜茂辭職上疏。入啓。答曰,省疏具悉。爾其勿辭察職。
世子受鍼後,世子宮,藥房·政院·玉堂·二品以上·六曹問安。答曰,知道。大殿·中殿·嬪宮,藥房,政院·玉堂問安。答曰,知道。以上朝報
吏曹參議宋相琦疏曰,伏以臣於昨者,得接鄕儒,臣父於避癘遷次之中,且遭私慽,輾轉傷敗,宿患痰火之症,因以添劇,飮啖殆廢,方在委頓之境,而病裏心弱,思戀尤切,深以臣稽歸,若添一疾云。臣於經年離曠之餘,得聞此報,方寸潰亂,無以自定,而適緣大政未畢,不敢徑出,且値停朝市之日,不得循例請暇,臣情理有難遲待時日,玆敢臨發留疏,仰暴微懇,猥越之罪,實所難逃,伏乞聖慈,諒臣情勢之萬分煎迫,亟許遞臣職名,俾得安意歸護,公私不勝幸甚,謹昧死以聞。批答見上
京畿監司趙亨期疏曰,伏以臣於日昨,猥陳病狀,冀蒙遞職,而聖明不惟不賜允兪,又諭以調理察職,臣誠惶感,不知置身之所。顧臣病狀,累日將攝之餘,不無一分差減之效,而卽今病情,一向彌留,精神之昏瞀,尙未開快,手足之行持,猶不如意,沈綿床席,日事鍼焫,則前頭調治之工,又未知費了幾許缺後,乃復爲缺則公私不勝幸甚。批答見上
忠淸監司趙泰采疏曰,伏以臣本譾劣,輪翮無取,而前頭忝竊,罔非誤恩,顧此藩服寵除,尤出萬萬意外,臣聞命惶駭,不知所以自措也。仍念湖西一道,士夫之鄕,殫壓承宣之任,固不可人人而輕授矣,況今連歲大殺,本道尤酷,饑饉癘疫,孑遺殆盡,必擇以政績優異,才局通贍者處其地,然後庶可有拯捄蘇全之望,而疎庸如臣,素昧幹務,尋常職責,猶懼不稱,其何敢當此時受此任,自陷於僨事殃民之罪乎?揣量才分,決無承當之望,伏乞聖明,收臣職名,回授可堪之人,以重官方,以安私分,不勝幸甚,謹昧死以聞。批答見上
輔德李喜茂疏曰,伏以臣賦性疏迂,臨事鈍滯,凡於尋常動作之節,尙有顚錯之患,若當嚴畏敬謹之地,尤有潰潰慌忙失措之擧,此乃同朝之所共稔知,而恒爲致慮者也。頃當太廟親祀之日,猥叨執事之列,咫尺天威,未及奉身折旋,終自陷於不敬之律,此實由素性之昏迷,而抑亦天奪其魄,論以漢法,合伏重誅,而幸賴聖度包容,止被薄罰,曾未幾何,遽蒙恩敍,春坊新命,又出於夢寐之外,臣誠惶感,不覺涕泗之交迸也。召牌之下,分義是懼,不敢不冒眛祗肅,而顧臣負犯,實非尋常罪過之比,其何敢自同平人,抗顔榮次乎?伏乞聖明,亟許遞改,以安私分,不勝幸甚,謹昧死以聞。批答見上
上在慶德宮。停常參·經筵。
辰時巳時,日暈兩珥,暈上有冠,暈下有履,色皆內赤外靑,白氣如虹,出自兩珥,逶迤指北,良久乃滅,午時未時,日暈。
中殿·世子宮·嬪宮,藥房問安。答曰,知道。
藥房啓曰,伏未審夜間,聖候若何?王世子眼患,連日受鍼之後,有差減之效乎?今日亦當受鍼,定以何時,而臣等亦宜入侍,不勝區區伏慮之至,敢來問安,竝此仰稟。答曰,知道,無事。世子眼患,與昨一樣矣。受鍼時刻,定以午初,宜矣。
右副承旨南致熏,再度呈辭。入啓。加給由。
領議政柳尙運,三度〈呈辭〉。入啓。傳曰,安心調理。
右尹李震休辭職上疏。入啓。答曰,省疏具悉。卿其勿辭,從速察職。
世子受鍼後,大殿·中殿·世子宮·嬪宮,藥房·政院·玉堂問安。答曰,知道。世子宮,二品以上六曹問安。答曰,知道。
院啓,天佑我東,慶溢春宮,宗社無彊之休,實基於此,凡在八域含生之類,莫不鼓舞懽忻,攢手頌祝,則惟我聖上顧復之情,喜悅之心,益復如何?此所以嘉與臣民同其慶幸,而赦書風馳,解澤旁流,至使泉塗改照,流者皆回,俾無一夫之向隅,欲自今日而圖新,則噫我聖上藹然之至意,孰不思奉承之道乎?第念罪有可赦而不可赦者,法有可屈而不可屈者,苟或不可赦而赦之,不可屈而屈之,則適足爲小人之幸,而無以嚴懲討之典也。今此疏釋之時,事係倫紀,罪關名義者,不分輕重,無小等差,爛漫同入於放宥之中。如睦來善不恭之說,公肆詆誣,李玄逸自絶之語,絶悖無倫,論其罪犯,流竄猶輕,而移配未幾,又此寬釋,臣於是不勝訝惑焉。殿下頃於遣近侍放獄囚之日,猶以綱常贓汚不在其中爲敎,則可想殿下嚴法愼赦之意,而愚蠢常漢之抵於重辟者,無識武夫之坐於貪贓者,終未蒙宥,則惟彼位列卿相,語犯坤聖者,其可遽然肆赦,莫之疑難乎?王法終不可撓,輿情終不可拂,請還收安置罪人睦來善,移配罪人李玄逸放歸田里之命。罪人宋相周未徹之疏,極其兇悖,侵逼先后,詆毁中壼,恣意矯誣,罔有紀極,有非人臣所忍聞所忍道者,論以王法,合施誅殛,而當初流竄,旣失邦刑,輿情之憤鬱,久而未已,今此減等之擧,又出於千萬意慮之外,懲討不嚴,國人咸憤,請還收定配罪人宋相周減等之命。夫叛逆者,天地之所不容,人臣之所共誅,小有營護,厥罪惟均,而罪人金德遠·李玄紀,甘心於死黨,挺身於翻獄,非不知庚申逆節之狼藉,而百計幻弄,欺蔽聖聰,致令輸情伏法之逆豎,竝歸昭雪白脫之地,其忘君負國之罪,實難容貸,當初流竄之典,已乖春秋之法,而移配未久,旋又疏放,大失懲惡之道,以致輿議之益激,請還收安置罪人金德遠,圍籬安置罪人李玄紀放歸田里之命。業同妖惡之罪,實是前古所罕聞者,伊時兇節,有不忍提起,而到今偃息於覆載之間,已爲失刑之甚者,雖當霈典,決不可全宥其罪,請還收定配罪人業同放送之命。日昨疏決之時,罪名之緊重而有難於輕議者,混被放宥之典,則入侍臺官,固宜爭執之不暇,而苟然含默,終無一言片辭之有所可否於其間,伊日之移晷竟夕,等待臺臣之意,果安在哉?其爲不職,莫此爲甚,終不可無規警之道,請其時入侍臺官,竝命罷職。新除授大司諫金盛迪,時在忠淸道監營任所,新除授司憲府持平黃一夏,時在咸鏡道鏡城府任所,請斯速乘馹上來事,下諭。答曰,不允。下諭事,依啓。金盛迪,交龜後自當上來,勿爲下諭。
楊州幼學李春馨上疏。大槪,敢陳民瘼,冀蒙採納事。入啓。答曰,省疏具悉。疏辭,令該曹稟處。以上朝報
左尹李震休疏曰,伏以臣本無似,猥蒙洪造,歷試內外,絲毫蔑報,頃忝畿邑,違越禁令,就理勘律,杜門省愆,殆一年所,屬當祔廟大禮,遽荷格外之恩敍,使備執事之列,臣誠惶蹙,糜粉難酬,適於其時,大腫發於脚背兩處,晝夜刺痛,不能運動,而分義所在,不敢言病,扶曳赴闕,累辭不獲,忍死入參,徑還私次,恭俟大何,陞資之典,反下此際,而破腫以來,元氣漸綴,陳章拱辭,尙後於人,惶恐冞深,若添一疾,京兆佐貳之命,又出夢寐之外,沈病賤臣,荐叨異數,赧顔汗背,不知置身之所也。臣之病狀,實是通朝之所知,無論誤恩之難冒,人器之不稱,將此萬分危篤之疾,寧有一毫供仕之望乎?今玆春宮痘候平復,實宗社臣民之慶,一國含生之類,莫不鼓舞,而臣獨病伏,前後賀班,一未趨參,葵藿之誠,一倍難抑,顧此命德之秩,不敢濫授,詞訟之地,決不可久曠,伏乞聖慈,收回新授資級,仍遞。缺批答見上
上在〈昌德〉宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜間,聖候若何?王世子眼患,受鍼後加減,何如?今日拘忌,停止受鍼,臣等不勝區區伏慮之至,敢來問安。答曰,知道,無事。世子眼患,一樣矣。
領議政柳尙運,四度呈辭。入啓。傳曰,安心調理。
吏曹判書申琓,兵曹判書李濡,再度呈辭。入啓。加給由。右副承旨南致熏,三度呈辭。入啓。遞差。
禮曹,合二慶增廣別試,進士鄕漢城試,初試,八月初四日,生員鄕漢城試,同月初六日,文武科鄕漢城試,初試,同月二十四日,進士覆試,九月二十日,生員覆試,同月二十二日,生進放榜,十月初四日辰時,文武科會試,十月初九日,殿試,同月二十日,放榜,十月二十九日辰時,雜科初試,八月二十九日,覆試,十一月初三日,放榜,同月十一日辰時推擇,啓。
政院啓曰,今日乃賓廳日次,兩司當爲來待,而執義兪命雄,掌令任舜元,連日呈辭,不爲行公,竝卽牌招,以爲推移入侍之地,何如?傳曰,允。
江原監司書目,寧越郡大同庫失火,都監所儲米布等物,一時燒燼,事極驚駴,不但守直之責,在所難免,郡守徐文徵,爲先罷黜事。
京畿監司書目,道內各邑染病,方痛四千二百六十名,死亡三千二百九十七名,全家合沒三百四十七名,流亡絶戶八十三名,道內癘疫,一向熾盛,前頭民事,誠爲可慮事。
慶尙監司書目,道內癘疫日熾,醴泉等四十六邑,方痛一萬五千四百六十六名,物故五千一百七十二名,通前後狀聞數,方痛六萬二千九百五十三名,物故一萬六千三百七十名,目前死亡之慘不忍言,前頭農事,萬分可慮。巨濟等官呈,以良女萬進等八名,幕中燒燼,極爲驚慘事。
忠淸監司書目,道內各邑染病,方痛三千十六名,死亡三千二百五十九名,向差七十八名,前後合計,則方痛六萬四千四百六十六名,死亡一萬四千八百三十八名,言念民事,極爲罔極事。
吏曹啓曰,承旨有闕,政事,取稟。傳曰,明日爲之。
傳曰,大臣·備局堂上引見。引見時,前校理崔昌大·李充佐敍用事,榻前定奪。
掌令任舜元上疏。大槪,嚴召之下,分義是懼,不得不隨詣闕外,而顧臣情勢,終不敢一刻苟冒於臺席。且臣竊有所慨然於心者,而至於不得論劾,乃以草草數語,附陳疏末,臣之不職之罪,於此益著。乞蒙鐫削,以安私分,以謝公議事。入啓。答曰,省疏具悉。疏中所論,未知其得中也,爾其勿辭,從速察職。
護軍李惠疇,忠淸水使遞來。
開城留守書目,辭職上疏上送事。啓。答曰,省疏具悉。卿其勿辭,調理察職。
去秋冬等褒貶,健元陵參奉韓祉,安義僉使柳晅,從浦萬戶金震挺,以上中,乫軒洞權管黃萬耉,甲岩權管金震三,以上下。
全羅監司書目,辭職上疏上送事。啓。答曰,省疏具悉。疏辭令廟堂稟處。
大臣·備局堂上引見時,判府事崔錫鼎所啓,前日登對時,以原州牧使,以堂上差定,仍差莊陵獻官之意,定奪矣。但念原州之距寧越,乃二日程,不但道里之稍遠,其間事故,亦不可預料,若以寧越郡守,陞爲堂上,作堂上窠,仍定莊陵獻官,原州牧使,以備預差,則似爲便當,敢此仰達矣。上曰,寧越陞爲府使,以堂上差送,可也。執義柳命雄所啓,臣於前者,猥膺掌試之任,而適値士子之紛爭試券,以至辭說增衍,臺章重發,其所彈劾,有非尋常規警之比,至謂之廉隅都喪,厥後前正言崔重泰之疏,又以不公,大加非斥,其所謂廉隅都喪,卽指開坐出榜事,所謂不公者,雖未知指斥某事,而至今思之,悚汗沾背。且日昨停論之後,物議喧騰,章奏紛紜,臣之情勢,一倍窮縮,只蒙聖度包荒,除命洊降,含恩畏義,不得不黽勉出肅,而引避見阻,連尋辭單矣。適以賓廳引見,召牌又降,不敢一向退伏,趨詣闕下,因參入侍之班,而身居臺閣,負此喪廉不公之罪,何敢以煩瀆爲嫌,而晏然自同平人,冒沒行公乎?揆以臺體,決不可仍在,請命遞斥臣職。上曰,勿辭,退待物論。獻納李震壽所啓,請還收安置罪人睦來善,絶島移配罪人李玄逸放送之命。上曰,勿煩。又所啓,請還收定配罪人宋相周減等之命。上曰,勿煩。又所啓,請還收安置罪人金德遠,圍離安置罪人李玄紀放歸田里之命。上曰,勿煩。又所啓,請還收定配罪人業同放送之命。上曰,勿煩。又所啓,請其時入侍臺官,亟命罷職。上曰,依啓。
大臣·備局堂上引見入侍時,右議政李世白所啓,王世子痘患平復,實關宗社之慶,告廟陳賀之後,禮官,以合設增廣,稟旨判下,臣等亦嘗與聞矣。第聞外議,當此無前莫大之慶,復設於他科,猶似歉然,待秋設行,亦甚稽緩,今番慶科,則不可不特爲別設。當初以合設定奪,拘於事勢之致,而到今不但群議如此,臣等之意,亦皆然矣。科事稠疊,雖難於設行別試,曾在癸亥年,亦以廣取庭試設行矣。今若倣此例別設庭試,仍爲廣取,則實與別試無間,進行於數月之內,以示同慶之意,似爲合宜,以此改定奪分付擧行,祔廟別試,則仍令待秋設行,未知何如?上曰,癸亥年,果以庭試設行矣。判府事崔錫鼎曰,庭試雖異於大科,廣取則與大科無異,當此無前之慶,未卽設行,誠爲欠缺,以廣取庭試,進定於三四月間,似爲得宜矣。上曰,群議如此,依所達擧行,可也。判府事崔錫鼎所啓。今此祔廟之擧,實是曠世之典,其時忠節一人,頃日仰達,而更聞之,則元昊,以文宗朝直提學,端宗大王初年,退居原州地,端宗大王昇遐之後,卽入寧越,服喪三年,寢處土宇,終制後歸家,仍不出矣,光廟,除戶曹參議,累召不出,事迹與六臣不同,而忠節則無異,故掌令臣尹舜擧,爲寧越郡守時,撰魯陵志,備載其事,故相臣李端夏家,亦有所記錄,而頗詳事迹,如此之人,似當有旌表激勸之道矣。上曰,特爲旌閭,可也。又所啓,光廟受禪之後,士人金時習,削髮逃世,中間還俗,娶妻而無子孫,其文章節行,卓卓可尙。故其後名賢,稱之以今之伯夷,先正臣李珥,宣廟朝,承命作傳,載於文集中,生時有畫像,楊州地立祠以祭云。如此之人,若別爲贈職賜祭,則視聽所及,似有激勸之意,而職品則不必太高,贈以堂上臺職,似宜矣。上曰,特爲贈職賜祭,可也。又所啓,臣連以奉命之行,習知驛路弊端,故敢此仰達矣。頃年因諫臣之疏,有乘轎張傘之禁,此實出於災歲節損之義,兼有除弊之意也。雙轎則以中等馬入把,而獨轎,非上等,難以入把,且立待匹數,有加於雙轎,一經客行,便卽廢棄,此非除弊之本意,至於日傘之禁,大小官行,無以此減除帶率之事,王人張傘,亦是體貌所在,以節損之道言之,設禁已過累年,到今宜有變通之道矣。上曰,趙泰采,頃以此事陳達矣。右議政李世白曰,以節損之道言之,先自宰相者始,方可次第奉承,而大臣一行,曾無減損之事,其餘則有禁,已非自上達下之道,以其弊言之,各驛難支之弊,人人皆言,與當初除弊之意,未免違戾,臣每欲陳達,而未果矣。錫鼎曰,往來外方,目見其弊,故有此所達矣。上曰,諸臣之意,何如?戶曹判書閔鎭長曰,趙泰采陳達之時,臣亦入侍矣,其時判府事尹趾善,旣有禁令,則雖獨轎,亦不可許之云云。以驛路之弊,有所弛禁,事體不當,若以設法已至累年,不可一向防禁而許之,則或爲得宜耶?工曹判書金鎭龜曰,臣於前冬奉命厚陵時,入把獨轎馬,未及一日程,至於顚頓,故卽爲騎馬作行,臣年非遲暮,且無疾病,得以往來,而至於老病諸臣,遠道奉使之行,以鞍馬往來,恐有不逮之慮,且驛路之弊,實有如大臣所達者,今則似宜變通矣。吏曹參判李寅煥曰,除弊之意,反爲生弊之歸,禁之已久,復舊似宜矣。上曰,設禁已至累年,許之,可也。戶曹判書閔鎭長所啓,昨於備局開坐時,故參判鄭重徽家,有所呈狀,觀其狀辭,則鄭重徽及夫人兩喪,今方遷葬,願得擔夫云,而此非廟堂所可擅許之事,故大臣以自本官顧助之意,題給矣,朝家事體,宜有顧恤之道,敢此仰達矣。右議政李世白曰,臣亦欲陳達其軫恤之道,而未果矣。上曰,葬需參酌題給,擔軍,量宜題給,可也。又所啓,昨因忠淸監司老人歲饌題給啓聞,同知崔煥,有依宋文徵妻例,食物衣資,別爲題給之命,此出於聖上優老之意矣。崔煥,本以士人,中甲子司馬,年今一百一歲,以老職陞嘉善,曾經實同知,今若別爲加資,則似合於待高年之道,敢達矣。上曰,變品加資,可也。以上朝報大臣·備局堂上引見入侍時,判府事崔錫鼎所啓,湖西丹陽等所在江都移轉米,都合三百餘石,而峽民以輸納江都爲難,若令輸納于陵所,則民情甚便,以陵所劃給元數內,以此穀充給,而江都所納,則令該曹商量,以他穀代送,則似好矣。上曰,依爲之。以上備局謄錄大臣·備局堂上引見入侍時,工曹判書金鎭龜所啓,丁丑秋間,以御營·禁衛兩廳輪回上番事,定奪,上年十一月間,禁衛軍先爲上番,而旋因癘疫熾盛,死亡相繼,本廳都提嚴□,以此意陳達□□,御營軍亦令姑退其上番吳,禁衛軍雖上番旋歸,旣以雨廳輪回事定奪則,御營軍今當以次上番而目今諸道,癘疫熾盛,一向有加,止宿無期云,此時固難以疾病老死之民,督令上番而上番之期,必於預爲分付,可以及期上來逢點,參以事勢,今後二三朔之內,則亦難使之上番,姑觀前頭癘疫之加減,更爲定奪,而爲先以仍姑退番,更待分付之意,知委於諸道,俾無齎糧待候之弊,似爲得宜,而與禁衛大將李濡相議,則所見亦如此,臣以將兵之官,又陳此退番之意,誠甚惶恐,而事勢如此,敢此仰達,下詢于入侍大臣而處之,何如?右議政李世白曰,金鎭龜所達之言,是矣。上曰,姑待更分付上番,可也。以上御廳謄錄
掌令任舜元疏曰,伏以臣情勢狼狽,縮伏尋單,不意玆者,召牌又降,嚴畏分義,趨詣闕外,而臣曾叨掌試之任,奉職無狀,終被臺彈,而罷榜之論,閱歲愈激,停論之人,猶未見恕於物議,則當初掌試之臣,何敢抗顔於臺端乎?伏乞亟削臣職,以安私分,不勝幸甚。臣於自劾之章,更贅他說,惟聖明裁擇焉。韓構陰兇妖惡,罪關不道,實是國人之所共言,聖明之所洞燭,而初不窮覈,倖逭刑章,投畀之罰,不足以懲其惡,輿情憤鬱,久而未已。誠不料疏釋之擧,亦及於此人也。當此莫大之慶,特施曠蕩之典,凡諸雜犯死罪,以〈下〉無不蒙宥,此固非常之盛擧,凡在臣隣,孰不感祝,第構之罪惡,王法之所難貸,則豈可與雜犯之科,混擬而竝宥哉?竊聞大臣於伊日前席,以當初陰計,構實主之等語陳達云,公議之嚴切,此亦可見,而朝著之間,迄無爭執之言,臣竊惜之。近來黨議日痼,公道不行,有識之寒心,缺是非之缺孝廟朝,未嘗出入缺混被恩加,缺擬於次月之職,物情譁然,莫不嗤點,而晏然自當,恬不知愧,其所以玷名器辱縉紳,爲何如哉?臣冒居言地,爲日已多,急於自列,未有所論列,敢以草草數語,略陳疏末,益增死罪,謹昩死以聞。批答見上
開城留守金載顯疏曰,臣才識魯鈍,年且衰耗,猥蒙誤恩,忝授保釐之任,嚴畏分義,黽勉供職矣。本府,素稱閒局,而荐飢以來,便作煩劇之地,物力蕩殘,而臣不能蘇完,獄訟煩滋,而臣不能明斷,十朔居留,無一報效,自去冬末,宿患痰症,挾感重發,晝夜哮喘,坐衙無日,瘝曠之罪,固已多矣。開春以後,漸入危境,腰痛腳痛,迭相侵攻,委身床席,專廢飮啖,精神昏憒,氣息奄奄,若不保朝夕者然,以此病狀,決難在職,舊都重地,不可久曠,伏乞聖慈,遞臣職名,以便公私,幸甚,謹昩死以聞。批答見上
上在慶德宮。停常參·經筵。
領議政柳尙運,五度呈辭。入啓。傳曰,安心調理。
刑曹判書鄭載禧,初度呈辭。入啓。給由。
中殿·世子宮·嬪宮,藥房問安。答曰,知道。
藥房啓曰,伏未審夜間,聖候若何?今日中脘穴受灸,前已稟定,早晩定以何時乎?王世子眼患,加減何如,受鍼亦定以何時乎?臣等不勝區區伏慮之至,敢來問安,竝此仰稟。答曰,知道,無事。世子眼患,一樣矣,受灸時刻,定以午初,受鍼時刻,定以巳初,宜矣。
罷職現告,前執義李敏英,前獻納閔震炯。
世子受鍼後,藥房·政院·玉堂·二品以上·六曹問安。答曰,知道。大殿·中殿·世子宮·嬪宮,藥房·政院·玉堂問安。答曰,知道。大殿受灸後,藥房·政院·玉堂·二品以上·六曹問安。答曰,知道。
忠淸監司趙泰采辭職。入啓。答曰,省疏具悉。卿其勿辭,往欽哉。
謝恩,右副承旨崔錫恒,副校理崔昌大,副修撰李喜茂。
獻納李震燾啓曰,臣伏見掌令任舜元疏本,極言韓構之罪狀,而朝著之間,汔無爭執爲言,不勝瞿然之至。臣於日昨論啓時,果以韓構行己妖誕,且結不逞之徒,有不可輕釋之意,構草詣闕矣,更又思之,德音之下,率請還收,有欠於聖上藹然之至意,且許多罪人,一時論列,恐有紛擾之慮,先論罪犯之關名義係國家者,姑寢其餘外,欲論者數人,不能汲汲竝爭,臣固有失,若因此謂之黨議日痼,公道不行,臣實未曉也。夫構之罪惡,人所共憤,以向日爭執於重爀事,推之,今豈有一毫顧惜於構之請仍前配乎?求之事理,萬萬不近,而人之爲言,乃至於此,臣竊歎之。且聞物議,以逆獄緣坐之得蒙全釋,曾所未有,而不卽竝論,大加非斥,臣之當事疏漏之失,到此益著,臣何敢晏然仍冒於臺次乎?請命遞斥臣職。答曰,勿辭,退待物論。
右議政李世白箚子。大槪,病阻起居之班,罪戾難逃,且於憲臣之疏,惶懼冞增,席藁陳懇,冀蒙譴斥事。入啓。答曰,省箚具悉卿懇。有疾未參,偶然錯認,俱無所傷。李世翊所授新資,令該曹還收,卿其須體予意,安心勿辭,亦勿待罪,從容善攝。仍傳曰,遣史官傳諭。
有政。吏批,以李喜茂爲校理,金一夔爲寧越府使,崔昌大爲校理,鄭圭萬爲軍器判官,金宇杭爲承旨。已上朝報及吏曹政軸
右議政李世白箚曰,伏以臣頃當冬寒,感觸特甚,屬有私慽,悲哀損傷,宿病乘弊,輾轉沈痼,懍懍危喘,若難支吾,而適當此時,不敢言私,黽勉奔走,顚仆爲期,近自數日以來,痰火益盛,頭疼咳嗽,種種凘綴,昨日賓廳之坐,早起進參,欲餐還却,帶痛入侍,精神昏瞀,聲氣斷續,奏對之際,語不能了,僅僅退出,急邀醫人,試投湯劑,而夜來症情,有加無減,今日起居之班,終未能趨造,分義掃地,罪戾如山。且伏見掌令任舜元之疏,其所論李世翊事,卽臣之所嘗陳達者,臣於此誠不勝瞿然慙悚之至。蓋自頃年李堥陞秩之後,人多以李光迪·李世翊之不得一體蒙恩爲言,世翊之出身,在於孝廟初載,十年之間,一經侍從,容或有此,臣亦不復爲疑,適當登對,偶因言端,敢陳其平日聞於人者,遂有加資之命,今者物議如此,臣實驚訝,始得取考銓曹政案,則世翊,在孝廟朝,由槐院歷缺省諸官,而其爲侍從缺均不凡,優老之典,缺誠率爾,妄有所陳,而臣與世翊,先後邈然,過從亦罕,其所經歷,所未能詳,只憑縉紳間公頌之言,不料其舛戾至此,臣之闇劣,雖無寸長,務欲隨事周愼,無壞國體,而今乃做錯至此,臣之疾病昏憒,不堪重負,於此益決。臣實惶愧戰越,無地容措,玆敢席藁私次,恭竢誅譴,伏乞聖明,亟賜斥免,竝勘罪律,以警具僚,以謝公議,仍命該曹,還收李世翊所加新資,以重恩命,不勝幸甚。取進止。批答見上
忠淸監司趙泰采疏曰,伏以無狀賤臣,伏蒙剪拂,前後歷敭,已踰涯分,今玆方面之除,尤極惶猥,陳章丐免,實非飾讓,而未蒙恩遞,至承溫批,臣誠感激,不敢累瀆,日昨冒眛出肅者,但欲一謝恩命,以伸微分而已。仍念臣幼失嚴父,只奉偏慈,每見從臣之有推恩於父母者,則未嘗不艶羡而悼傷,及叨是職,恩侈幽明,抆淚感祝,糜粉難酬。且臣先塋,在於道內,建節省掃,人子至榮,在臣情願,尤當承命赴任之不暇,而第臣老母,將往臣兄泰來原州任所,地雖相接,界則有限,往來省覲,旣不得任意,離違阻隔,亦未知幾朔,則臣之情事,可謂矜蹙,而況臣亡妻葬期,定在開月念後,臣若不親顧見,則將無掩骸之望,必欲過葬而赴營,則日子遲延,交龜漸稽,公私狼狽,亦不可不念,至於才分之不逮,有不可論也。玆敢不避煩瀆,冒死呼籲,伏乞聖慈,特賜憐察,遞臣職名,以安私分,不勝幸甚,謹眛死以聞。批答見上
上在慶德宮。停常參·經筵。
未時申時,日暈。夜自一更至五更,月暈。
中殿·世子宮·嬪宮,藥房問安。答曰,知道。
藥房啓曰,春寒尙峭,伏未審此時,聖體受灸後調攝,若何?今日受灸,亦依前定以午初乎?王世子眼患,加減,何如?受鍼時刻,依前定以已初,而前劑入四皮飮,已盡於昨日,受鍼時,與諸醫等,更爲診察後,議藥宜當,臣等不勝區區伏慮之至,敢來問安,竝此仰稟。答曰,知道,無事。世子眼患,姑無顯效矣。
政院啓曰,憲府近無行公之員,連以監察茶時,且執義兪命雄,引避退待,已至三日,而掌令任舜元,連日呈單,尙未處置,事極未安,卽爲牌招察任,何如?傳曰,允。
王世子受鍼後,藥房·政院·玉堂·二品以上·六曹問安。答曰,知道。大殿·中殿·嬪宮,藥房·政院·玉堂問安。答曰,知道。大殿受灸後,藥房·政院·玉堂·二品以上·六曹問安。答曰,知道。
藥房再啓曰,王世子受鍼時,臣等與諸醫入診,則眼患赤氣白翳等症,比前似有一分之減,諸醫以爲四皮飮,依前調蟬菊散,加服五貼,以爲收效之地,宜當云,卽爲劑入,何如?答曰,依啓。
掌令任舜元啓曰,臣之情勢,萬分臲卼,引避未徹,尋單見阻,縮伏私次,泯然度日,昨日召命,不敢坐違,黽勉趨詣於闕門之外,仰瀝血懇,冀蒙鐫罷,而聖度天大,至有從速察職之批,臣於此益切惶感,措躬無所,又於今者,召牌繼降,分義是懼,不得不冒沒祗詣,而臣以前秋掌試之人,難冒之勢,與右僚無異,臣今自劾之不暇,其不可晏然處置也,決矣。且於前疏中,略陳狂瞽之說,自附無隱之義,卽伏見獻納李震壽之避,以人之爲言,胡至於此等語,顯加譏切,臣不勝瞿然之至。夫構之妖惡,果已知之,則構草詣臺,還寢論啓云者,尤未可曉也。凡臺閣論事之體,只觀其事之是非當否而已,苟知其可論,則慮其紛紜,不爲爭執云者,是果成說乎?臣疏中,黨論日痼,公道不行之語,遣辭之際,不過汎論,而諫臣,引以自當,其亦異矣。至於李世翊事,陞擢之典,不當混施,故略及於疏末矣,大臣至以此引咎陳箚,臣之妄言之失,至此而益著矣。以此以彼,決不可一刻仍冒,請命遞斥臣職。答曰,勿辭,退待物論。
今日受灸時,以藥房都提調南九萬所啓,提調申琓,明朝牌招察任事,榻前下敎。
去秋冬等褒貶,平安都事洪瀅,殷山縣監柳重碩,以上中,郭山郡守吳時中,渭原郡守金鍈,廣梁僉使洪錫九,慈母別將李世勣,以上下。
傳曰,淑明公主所患,日漸沈綿,欲一臨視,依前下敎,卽爲擇日擧行事,分付該曹。
黃海監司書目,辭職上疏上送事。啓。答曰,省疏具悉。卿其勿辭,從速察職。以上朝報
下直,豐基郡守洪景濂。
黃海監司尹世紀疏曰,伏以臣濫蒙洪造,猥膺方岳之任,非臣所能報其萬一也。臣於昨歲,親承聖敎於榻前之後,夙宵憂慮,恐孤委寄之盛意,思竭心力之所及,而顧臣痼疾在身,夜則咳喘發作,晝則痰火升降,平居酬應,亦多遺失,自今飢饉癘疫,一道生靈,殆將盡劉,撫摩拯捄之策,雖智者當之,猶懼不克,如臣病劣,其何能稱其職任哉?此臣所以恒懷惶懼,思欲祈免於未僨國事之前也。且臣於閫帥·守令,混請罷黜事,尤有所不敢自安者,臣嘗聞事係軍需,則所失雖少,其罪不輕,適於安岳郡追論文報中驟見之,失軍器,極其重大,本郡之不卽報知營門,兵使之亦不據實狀聞,俱涉驚駭,率爾馳啓,一體請罷,至於區別論罪,以俟朝廷處分,則果合詳愼底道理,而全眛近例,未免做錯,此實臣之罪也。天鑑孔明,如父訓子,臣誠感愧,不知所措。緣臣處事疏率,未安之敎,亦及於近密之臣,臣之情勢,到此一倍窮縮,其何。缺批答見上
上在慶德宮。停常參·經筵。
下直,黃海都事金始慶,靈巖郡守李頤晩。
領議政柳尙運,七度呈辭。入啓。傳曰,安心調理。
刑曹判書鄭載禧,再度呈辭。入啓。加給由。
中殿·世子宮·嬪宮,藥房問安。答曰,知道。
藥房啓曰,伏未審夜間,聖體若何?今日受灸,依前定以午初乎?王世子眼患,亦復如何?諸醫皆以爲連日受針,今日則姑爲停止宜當云,敢來問安,竝此仰稟。答曰,知道。無事。世子眼患一樣,受灸姑停。
禮曹啓曰,傳敎矣。令日官推擇,則今二月十八日十九日二十日爲吉,二十七日平吉云,何日定行乎?傳曰,十五日平吉耶?
傳曰,淑明公主房擧動,欲以十五日定行矣,卽見醫官書啓,則病患危急,卽刻擧行事,分付。
傳曰,卽刻擧動,若待聚會軍兵,則日勢必晩,當以小輿,由武德門作路,入直軍兵,待候於武德門外,各營軍兵,則還宮時,夜晝介待候事,分付。
吏曹判書申琓,兵曹判書李濡,身病出仕。
大駕詣淑明公主房後,藥房·政院·玉堂問安。答曰,知道。
藥房,以承傳色口傳啓曰,以公主病患,忙急動駕,久未還宮,竊伏想受灸之餘,不無勞傷之慮。且日勢已晩,宜卽還宮,臣等待罪保護之地,其在下情,不勝憂慮,敢啓。答曰,欲爲還宮,心甚缺然,姑待夕時,當還宮矣。再啓曰,臣等固知聖上之不忍,便卽還宮,而但念方在受灸調攝之中,久留私室,必致勞傷。且日勢已晩,宜卽還宮,臣等不勝下情之悶迫,惶恐敢啓。答曰,日勢今已晩矣,夕當還宮。
吏曹啓曰,守令有闕,政事,取稟。傳曰,過齋戒後爲之。
大駕還宮,初嚴,未正二刻,二嚴,未正三刻,三嚴,申初初刻。
大駕還宮後,藥房·政院·玉堂問安。答曰,知道。
正言金相稷,初度呈辭。入啓。給由。
領府事南九萬箚子。大槪,臣自數三日來,重患感傷,當此受灸受鍼之日,不敢言病,强力趨走,昨日問安罷出之後,症情尤極,昏仆不省,今日問安,不得進參,不勝惶恐,伏俟嚴誅事。入啓。答曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭,遣御醫看病。
下直,黃海都事金始慶,靈岩郡守李頤晩。以上朝報
上在慶德宮。停常參·經筵。
夜三更四更,有霧氣。五更,月食。
正言金相稷再度呈辭,以月食齋戒,留政院。
中殿·世子宮·嬪宮,藥房問安。答曰,知道
藥房啓曰,春雪連朝,日氣陰冷,伏未審此時,聖候若何?王世子眼候加減,亦何如?昨日親臨主第,日晩還宮。受灸靜攝之中,不瑕有勞傷之患乎?今明日姑爲停灸之意,曾已定奪,而王世子,今日當爲受鍼,時刻,依前定以已初乎?臣等無任區區伏慮之至,敢來問安,竝此仰稟。答曰,知道。無事。世子眼患,差減矣。
禮曹,王世子痘候平復庭試文武科,四月十六日,放榜,同月二十一日辰時,端宗大王·定順王后祔廟別試文武科初試,八月初四日,講經,九月二十日,殿試,十月初四日,放榜,同月十二日辰時推擇。啓。
禮曹,前右尹李徵明,昨日卒逝云,弔祭致賻,依法例擧行,何如?啓依所啓施行。
兵曹啓曰,庭試設行事,啓下矣。武科則例有初試,吉日,令日官推擇,則來三月十五日爲吉云,以此日知委擧行,而初試試取之數,自前多寡不等,甲子年則分兩所,取五百人,丙寅·庚午兩年,則分兩所取三百人,而乙亥年,則分兩所取二百人,丁丑年〈則〉分兩所取三百人矣,今番則當取幾人乎?敢此仰稟。答曰,依啓,取四百人,可也。
兵曹,武科初試規矩,六兩三矢百步,騎篘,一次二中,講經,武經七書中,自願一書,落點,三技取二技。
咸鏡監司書目,道內染病人七千六百六十名內,方痛四千八百二十三名,向差一千五百五十三名,死亡一千二百八十四名事。
平安監司書目,正月以後,江西等二十七縣,染病方痛一萬三千七百七十五名,向差八千五百四十名,物故二千九百十八名事。
領議政柳尙運箚子。大槪,病未趨參於陪衛之列,乞削臣職,仍治臣罪事。入啓。答曰,省箚具悉卿懇。病未進參,別無所傷,卿其須念國事,安心勿辭,亦勿待罪,速出論道,以副至望。仍傳曰,遣史官傳諭。
王世子受鍼後,藥房·政院·玉堂·二品以上·六曹問安。答曰,知道。
大殿·中殿·嬪宮,藥房·政院·玉堂問安。答曰,知道。
玉堂箚子。大槪,請執義兪命雄出仕,掌令任舜元,獻納李震壽遞差事。入啓。答曰,依啓。
執義兪命雄就職。
禮曹啓曰,卽聞王世子嬪祖父,前敎官沈鳳瑞,去夜身死云,自嬪宮當有擧哀成服之禮,應行儀注,磨鍊以入,何如?傳曰,允。
禮曹啓曰,今日嬪宮擧哀吉時,令日官推擇,則申酉間庚時爲吉云,以此時擧行,何如?啓依所啓施行。
嬪宮擧哀後,藥房·政院·玉堂問安。答曰,知道。以上朝報
上在慶德宮。停常參·經筵。
中殿·世子宮·嬪宮,藥房問安。答曰,知道。
禮曹,來四月初八日,行宗廟夏享大祭,親祭,取稟?傳曰,敬依。
藥房啓曰,伏未審夜間,聖候調攝若何?王世子眼候,比昨益有差勝之效乎?今日乃是拘忌,受鍼姑爲停止宜當,敢來問安,竝此仰稟。答曰,知道。無事。世子眼患,比昨差勝矣。
正言金相稷,再度呈辭。入啓。加給由。
刑曹判書鄭載禧,三度呈辭。入啓。遞差。
兵曹判書李濡,辭職上疏。入啓。答曰,省疏具悉卿懇。卿其勿辭,安心行公。
吏曹啓曰,都目政初入仕差出之時,可合之人,各從聞見,隨闕備擬,而內侍敎官朴繲,擬於末望,章陵參奉呂必時,則擬於副望,皆得受點矣。今聞朴繲,曾參攻斥儒賢之疏,物議爲非,呂必時,乃是幼學,不可備擬於齋郞云。注擬之際,臣等不能致察,不勝惶恐,而此兩人不可仍置,竝爲改差,何如?傳曰,允。
京畿監司辭職上疏上送事。啓。答曰,省疏具悉。疏辭,令廟堂稟處。
參知李寅燁,辭職上疏。入啓。答曰,省疏具悉。爾其勿辭,調理察職。
領議政柳尙運,八度呈辭。入啓。傳曰,安心調理。
右參贊徐宗泰上疏。大槪,明日太廟奉審及厚陵陵上改莎草監蕫之役,末由趨參,亟先遞臣提調三任事。入啓。答曰,省疏具悉。疏辭令該曹稟處。
長興奉事金聖游,思陵分差官出去。
慶尙監司書目,省峴察訪朴泰興,今月初九日身死事。
下直,平山府使趙爾重,牛峴僉使金宗輝,豐山萬戶姜致榮。
有政。吏批,以許策爲藍浦縣監,尹世綏爲內侍敎官,尹弘离爲掌令,金敏行爲章陵參奉,李相成爲司錄,李世俊爲郭山郡守,李德運爲省峴察訪,李象隨爲渭原郡守,申瑞華爲江華經歷,金致龍爲獻納,李鶴年爲健元陵參奉。軍器直長許榏,承文正字沈得良,竝單付。副護軍崔煥,今超資憲,年一百一歲超資事,承傳。士人金時習,贈執義,以文章節行贈職事,承傳。兼春秋柳行三·鄭必東,竝單付。出政軸
上在慶德宮。停常參·經筵。
領議政柳尙運,九度呈辭。入啓。傳曰,安心調理。
正言金相稷,三度呈辭。以國忌齋戒,留政院。
中殿·世子宮·嬪宮,藥房問安。答曰,知道。
藥房啓曰,伏未審夜來,聖候若何?王世子眼患,比昨益有差勝之效乎?今日當爲受灸時刻,依前定以午初,而王世子受鍼,亦依前定以已初乎?臣等無任區區伏慮之至,敢來問安,竝此仰稟。答曰,知道。無事。世子眼患,日益差勝矣。
吏曹啓目粘連,觀此右參贊徐宗泰上疏,則脚腫甚重,明日太廟奉審,該署提調,當爲進參,而決無自力之路。來二十日厚陵改莎草之時,觀象·繕工兩監提調,例當監蕫,而亦無兼進董事之望,請令該曹急速差代亦爲白有臥乎所,厚陵改莎草,尙隔四五日,觀其病勢,或可進去,而從前若有病故,則或多推移進往之規,繕工監提調,亦有一員,觀象監,亦有禮曹堂上兼進之規,則不可以此許遞,宗廟則無他推移之處,而奉審在明日,則不可以提調之有故,有所進退,似當今姑許遞,而重臣進退,臣曹不敢擅便,上裁,何如?啓依所啓施行。
吏曹口傳政事,宗廟提調吳道一,落點。
領府事南九萬上疏。大槪,乞遞內局·宗廟都提調之任事。入啓。答曰,省疏具悉卿懇。有疾未參,別無所傷,卿其宜體至意,安心勿辭,益加善攝。仍傳曰,遣史官傳諭。
王世子受鍼後,藥房·政院·玉堂·二品以上·六曹問安。答曰,知道。
大殿·中殿·嬪宮,藥房問安。答曰,知道。
以承傳色口傳下敎曰,今日受灸停止,明日爲之。
備邊司啓目粘連,觀此京畿監司趙亨期上疏,則極陳病重之狀,乞得遞改亦爲白有臥乎所,本道事務之淹滯可慮,思陵火巢定界之時,亦不可無監司,不可等待其差歇,趙亨期,今姑改差,何如?啓依允。
政院啓曰,因備局覆啓,京畿監司改差事,旣已允下矣。卽聞思陵封陵,當在來二十日,故摠理使以下,將於明日先肅拜,再明日出去,仍定火巢界限云,前監司趙亨期改差之代,趁速開政差出,以爲一時出去之地,而今日齋戒,明日國忌,正日相値,何以爲之?敢稟。傳曰,政官卽爲牌招開政。又啓曰,因備局草記,兩司不備,守令尙未署經,不可無變通之道,令政院趁速稟處事,允下矣。大司憲宋奎濂,大司諫金盛迪,司諫李健命,掌令李世龜,持平權以鎭·黃一夏竝在外,執義兪命雄,掌令尹弘离服制,獻納金致龍未肅拜,正言金相稷三度呈辭留院,正言李肇未署經。在前如此之時,或變通兩司,或守令除署經,而今日許多守令,旣不可除署經,臺諫變通,亦非自下所可啓請之事,何以爲之?敢稟。傳曰,金相稷改差。以上朝報
禮曹啓曰,卽接典牲署牒報,則端宗大王祔廟後,犧牲加入之數,羊牲則春秋大祭二口,預差竝三口,猪牲則春秋大祭四口,奉審告祭則二口,或有別祭之擧,則預備次四口,限十口加定,則似無不足之慮,斯速入啓加定,俾無臨時窘急之患云,永寧殿各室,曾有磨鍊之式,依此加定之意,分付該曹,何如?傳曰,允。以上惠廳謄錄
有政。吏批,吳道一爲宗廟提調,趙相愚爲京畿監司,金鎭龜爲刑曹判書,李宜顯爲正言。出政軸
備邊司啓目,都目政及其前新除授守令,因兩司不備,尙未署經者,多至十餘員云,此時各邑民事,萬分緊急,不容久曠,夫馬留滯,亦甚可慮,不可無變通之道,令政院斯速稟處,何如?傳曰,允。出朝報
領府事南九萬疏曰,伏以臣之所患,今雖因外感風寒而發,精神筋力,凋落消亡,更無一分餘地者久矣,以此些少觸冒,尋常動作,無不作孽而爲祟,非旬望調治所可得差。今蒙聖恩,醫問藥來,而氣逆痰升,頭重目眩等症,少無差減之勢,當此受灸受鍼逐日問安之時,偃伏在家,久不進參,惟以自調身病爲事者,豈不千萬惶恐哉?且於三昨,以疾陳箚之後,伏聞有主第擧動,旣不能陪從,嬪宮有私親擧哀,且不得問安。今當宗廟春奉審,臣又以本署提調,不得進參,臣罪至此,實合萬殞。且藥房之任,本爲醫藥問安而已,每於有事之時,輒以疾病煩控,恐懼悸慄,求死無門。伏乞聖明,俯諒危迫之懇,亟命先遞臣內局·宗廟都提調之任,公私萬幸,臣無任瞻天祈祝之至,謹昩死以聞。批答見上
上在慶德宮。停常參·經筵。
領議政柳尙運,十度呈辭。入啓。傳曰,安心調理。
中殿·世子宮·嬪宮,藥房問安。答曰,知道。
藥房啓曰,雨後風寒甚峭,伏未審夜間,聖候調攝若何?王世子眼候,亦復何如?今日受灸,當依前定以午初,而王世子受鍼,則諸御醫等,皆以爲,連日受鍼,已至一度,卽今症候,頗有差效,而當此痘後,元氣猶未復常之時,一向受鍼,恐或有妨,數三日姑爲停止,且觀前頭更議,而前劑入四皮飮五貼,已盡於昨日,加用宜當云,五貼卽爲劑入,而臣等不勝伏慮之至,敢來問安,竝此仰稟。答曰,知道。無事。世子眼患,與昨一樣矣。口傳啓曰,卽今受灸,旣非時急証候,且伏聞風雪之日,乃是醫家禁忌,今日風勢如此,姑爲停灸,似宜,敢此仰稟。答曰,知道。
嬪宮成服後,藥房·政院·玉堂問安。答曰,知道。
右議政李世白,繕工提調閔鎭長,禮曹參議徐文裕,厚陵陵上莎草修改事出去,摠理使判府事崔錫鼎,禮曹判書崔奎瑞,莊陵·思陵封陵火巢定界事出去。
謝恩,京畿監司趙相愚。
封陵都監郞廳,以摠理使意啓曰,思陵都監堂上趙相愚,外任之代,以禮曹參判任弘望差下,而陵所工役方張,使之趁卽出去,何如?傳曰,允。以上朝報
上在慶德宮。停常參·經筵。
京畿監司趙相愚,到界後,思陵定界事,出去。
繕工奉事黃鋿,思陵監役事,出去。
禮曹正郞柳格,文正公趙光祖,文純公李滉,文成公李珥書院致祭事,文化等地出去。
領議政柳尙運,十一度呈辭。入啓。傳曰,安心調理。
知事申汝哲,辭職上疏。入啓。答曰,省疏具悉卿懇。卿其勿辭,調理行公。
中殿·世子宮·嬪宮,藥房問安。答曰,知道。
藥房啓曰,風寒尙峭,伏未審夜來,聖體調攝若何?王世子眼候,昨日受鍼姑停之後,比前加減,何如?今日受灸,亦依前定以午初乎?臣等不勝伏慮之至,敢來問安,竝此仰稟。答曰,知道。無事。世子眼患一樣矣。
政院啓曰,近因兩司有故,守令未署經者甚多,故至有變通差出之擧矣。獻納金致龍,正言李宜顯,尙不出肅,竝卽牌招察任,何如?傳曰,允。
禁府,李學標拿囚。啓。
大殿受灸後,藥房·政院·玉堂·二品以上·六曹問安。答曰,知道。
忠淸監司趙泰采,辭職上疏。入啓。答曰,省疏具悉。卿辭如此,令該曹稟處。
今日受灸時,今二十一日朝參停止事,榻前定奪。大司成洪受瀗,牌招察任事,及掌令李世龜,持平權以鎭,今姑改差,差出其代,守令署經事,榻前下敎。
戶曹參判任弘望,思陵看役事,出去。
戶曹參判任弘望,本職及兼帶金吾辭免上疏。入啓。答曰,省疏具悉。卿其勿辭焉。
吏曹啓曰,臺諫有闕,政事,取稟。傳曰,明日爲之。
大司成洪受瀗牌不進,罷職傳旨。傳曰,只推勿罷。
全羅監司書目,龍安呈,以司諫李健命辭職上疏上送事。啓。答曰,省疏具悉。爾其勿辭,上來察職。
京畿監司書目,楊州呈,以護軍朴世堂辭職上疏上送事。啓。答曰,省疏具悉卿懇。今玆恩命,意非偶然,卿其安心勿辭,上來行公。
受灸入侍時,藥房提調申琓所啓,議藥廳醫官,守令除授事,命下矣。柳瑺擬望之時,金有鉉·崔聖任等,次第備擬,而厥後聞兩醫年限已過,且畿邑之外,不可備擬於遠邑,故尙未奉行矣。外議多以爲,今此除授之命,異於凡例常典,年限雖過,不必以此爲拘云,而朝家旣已定式,該曹不敢違越,將不得擧行成命,極爲惶恐。上曰,過七十爲限乎?琓曰,旣已申明,故不敢擅自擬望矣。上曰,此與凡例常典有異,相當窠備擬,可也。
夜二更,月入昏星。
下直,咸鏡監司李思永,鉢浦萬戶崔尙崙。出朝報
副護軍朴世堂疏曰,伏以臣以朝暮死亡之愚賤,仰冒明臨之昭灼,情私隱曲,初安有絲縷之未暴,行能高下,又豈或表裏之可掩,而每資浮游暇借之辭,坐取稀罕踰越之寵,不稼不穡,再命三命,人爲臣慙,臣復胡顔。念臣向來所叨,大是非分,辭未獲命,遷延至此,朋知指點,不止于十手,雖有百喙,莫得以自解,及至今日,荐被異恩,更又超躐數階,登進崇秩,若非勞伐所著王朝,明德夙冠當世,蓋未聞有膺此授者,臣於二者,竟何如哉?臣之得此恩數,一則爲臣亡故兩賤息且侍從恩紀,雖緣比例混擧,而在於公朝事體,不免推類太廣之失,在於微臣衷私,益增追念不窮之痛,竊恐非兩盡公私之義,一則爲臣有恬退之節,臣之半生,藉此疑似之迹,誣世罔上,蒙受渥恩,前旣不一,設令臣之以此見推於衆論,眞缺歲月,使辭命重地,爲一寄闕,此無非老耗昏眛之罪,應伏重誅而無辭。竊伏聞向日兩館不備,甚損朝廷體貌,臣於此尤惶恐無地,如負針氈,不能以頃刻自安。伏乞天地父母,特察臣衷悃,亟收臣新蒙進品之命,及解臣所帶館職,俾無名爵濫觴之譏,天工曠廢之憂,以安私分,以畢殘景,公私不勝萬幸,臣無任戰灼祈懇之至,謹昩死以聞。答曰,省疏具悉卿懇。今玆恩命,意非偶然,卿其安心勿辭,上來行公。
司諫李健命疏曰,伏以臣於歲初,聞老母宿病甚劇,適遞憲職,蒼黃南來,曾未過旬,恩除又下,召命遠降,臣誠感激踧踖,有非賤分所敢當者。繼伏聞王世子有未寧之候,百僚憂遑,臣雖愚迷,豈不敢竭蹶造朝,少伸犬馬之忱,而臣母痰火之病,根委已深,有傷輒發,從前十數年間,發作無常,或至累朔沈綿,僅得回差,而年今七十,氣力衰竭,症情危惡,視前倍加,蓋其眞元虛弱,不能敵病,而藥焫之治,亦不見效,缺敗,就醫之道,莫如京洛,而氣力綿綴,實難登途,晝夜扶將,罔知爲計,去留俱難,氷炭交中,亟宜陳章請辜,而瀆擾是懼,悶默惶蹙,情狀飛越,實不能頃刻自安也。抑臣不肖無狀,濫蒙洪造,歷敭淸要,涯分已濫,而出入中外,旣蔑絲毫之裨,頻年遠別,徒傷門閭之思,在公在私,愆尤山積,上以無補於國事,下以貽憂於親心,臣身之榮耀雖極,而君親之報答無期,中夜念至,未嘗不惕然驚懼也。況今親年益深,疾病益痼,旣非旬日所可痊差,而人子至情,決不可見危捨去,此臣所以甘被罪罰,而不缺俟譴之至,謹昩死以聞。察職。
戶曹參判任弘望缺陵所,所帶地部金吾佐貳,俱係緊務,不宜累日虛帶,以致瘝曠之弊,而至於金吾,則判書閔鎭長,以奉審事往厚陵,知事臣崔奎瑞,以定界事赴思陵,而今臣又出,則莫重之獄,無一現在之員,其在事體,極涉未安,臣之還朝遲速,姑未可預料,伏乞聖慈,亟遞臣本職及兼帶金吾之任,以便公私,不勝幸甚,臣無任祈懇之至,謹眛死以聞。批答見上
忠淸監司趙泰采疏曰,伏以臣責任之不敢承當,情理之有難强赴,已悉於前疏,而徒歸例讓,未蒙矜許,臣誠惶隕危蹙,罔知攸處。臣若祗怵分義,不復申暴,以自阻於仁覆之天,則公私狼狽,將不可勝言,此臣所以疾聲呼籲,猶不知止者也。臣之八十老母,方往臣兄原州任所,雖以臣留在京輦而頻請恩暇,任意往來,離違日多,定省時少,在臣私情,尙且矜迫,顧臣所叨之職,地界有限,歸覲無路,絶裾赴任,豈人子之所忍爲者,而孝理之下,亦何可强之乎?且臣亡妻葬期,初定以開月念間矣,爲術家所拘,未免差退日子,若使臣引月遲滯,過葬而赴任,則春巡節晩,公事可慮,如令臣不顧窆瘞,强情而捨去,亦非人情之所可忍也,臣之難赴之勢,於此決矣。伏乞聖慈俯垂矜察,亟賜處分,以幸公私,不勝大願,臣無任祈懇之至,謹昧死以聞。批答見上
敎咸鏡監司李思永書。王若曰,國家設方岳,顧兩界承宣之最難,朝廷簡賢能,疇一路保釐之可寄。得君之重,惟汝克諧。言念北塞之關防,實是東土之根本,王迹基於陶復,若周豳谷·漆·沮,境落隣於穹廬,在漢雁門恒岱。奧自六鎭之開拓,壃域咸完,邇來累朝之昇平,民物旣庶。不幸飢饉之荐疊,重以癘疫之熾延,道殣相望,殆數萬計,人煙漸少,閭里蓋十九空。未克詰爾戎,無復士馬之精悍,何以固我圉,想多臺隍之頹隳。況邊憂之多端,宜內修之是及,肆予發中朝之歎,其誰紓北顧之憂。惟卿,資稟勁剛,識慮詳敏,趨丈席而承誨,飽聞君子之德音,奉尺律而飭躬,可見平日之素操。晩闡名於金榜,歷敭淸華,久納名於銀臺,周旋近密。斯深知其內蘊,故累煩以外庸。留殊績於海藩,人言之詆毁何損,畀重寄於箕城,缺鑰於重門,振刷三軍,肅威聲於邊裔,所恃陰雨之備,孰敢侮予,常存早夜之憂,莫曰無事,凡諸區畫則必須長算,至若裁稟則自有恒規。於戱,國事若無津涯,予未暇乎宵旰,王室賴有屛翰,卿豈忘於忠勤,宜體至誥,何用多誥?故玆敎示,想宜知悉。知製敎金昌直製進
上在慶德宮。停常參·經筵。
自巳時至申時,日暈。
領議政柳尙運,十二度呈辭。入啓。傳曰,安心調理。
中殿·世子宮·嬪宮,藥房問安。答曰,知道。
藥房啓曰,伏未審夜來,聖候調攝若何?王世子眼候,亦復何如?姑觀夜間加減,更議鍼藥之意,昨已定奪矣。諸醫等,皆以爲今朝入診後,方可議定云,而受灸時刻,依前定以午初,宜當,臣等不勝伏慮之至,敢來問安,竝此仰稟。答曰,知道。無事。世子眼患一樣矣。又啓曰,王世子眼候,朝者診察後,鍼藥議定之意,旣已啓達矣。卽伏聞入診醫官之言,則內翳赤絲,進退無常,時無顯然之效,前進四皮飮,今姑停止,地黃散,連用一劑,亦於今日依前受鍼,宜當云。時刻亦依前定以已初之意,敢啓。答曰,知道。
右參贊徐宗泰,本兼諸職及文衡辭免上疏。入啓。答曰,省疏具悉卿懇。卿其安心勿辭,調理行公。
政院啓曰,兩司之官,變通差出,專爲守令署經之地矣。除在外服制未署經人外,呈告未肅拜人員,竝卽牌招開坐,使之署經,何如?傳曰,允。
謝恩,掌令金致龍,獻納李震壽,持平權詹。
王世子受鍼後,藥房·政院·玉堂·二品以上·六曹問安。答曰,知道。
大殿·中殿·嬪宮,藥房·政院·玉堂問安。答曰,知道。
大殿受灸後,藥房·政院·玉堂·二品以上·六曹問安。答曰,知道。
備邊司啓目粘連,觀此全羅監司兪得一上疏,則備陳其病勢之難堪,情理之切迫,乞蒙遞改藩臬之任亦爲白有臥乎所,職責旣重,私情雖切,有難輕遞,當其新遭妻喪之時,陳情之疏,亦不得許施,今又陳籲至此,而旣與初喪歸葬有異,參以本道事勢,此時遞易,誠爲重難,雖有身病,自當調理察任,以此分付,何如?啓依允。
府啓,逆律緣坐,三尺至嚴,其不可以一時赦令,有所容貸也,決矣。㮒·煥·爀·燦等,俱以逆柟至親,頃年之只令放歸田里,已是失律之甚者,今又全釋,任其自在,揆以常法,寧有是理?王章不嚴,輿情咸憤,請還收罪人㮒·煥·爀·燦等放送之命。罪人韓構,賦性兇邪,行已陰秘,與其妖惡之子,締交不逞之徒,自陷於罔赦之科,當初竄配,雖出參酌寬貸之典,而及今全釋,終非懲惡遠奸之道,刑法旣壞,輿情俱駴,請還收移配罪人韓構放歸田里之命。答曰,不允。
吏曹啓目粘連,觀此忠淸監司趙泰采上疏,則八十老母,方往臣兄原州任所,地界有限,歸覲無路,決無絶裾赴任之理,亡妻窆瘞之時,强情捨去,亦非人情之所可忍是如爲白有臥乎所,親年七十,勿敍三百里外,乃是法典,則藩臬之任,雖與守令有異,旣有八十老母,則孝理之下,以不當强令赴任,亡妻歸葬,亦是法文之所載,則使之不顧窆葬,忍情捨去,亦有乖於體下之道,似當許遞是白乎矣,藩臣進退,臣曹不敢擅便,上裁,何如?啓依所啓施行。
有政。吏批,寧邊府使李溶,今加嘉善,軍器別備加資事受敎,以朴乃貞爲禮曹佐郞,尹弘績爲典牲主簿,李濡爲知義禁,金致龍爲掌令,權詹爲持平,李文興爲奉常正,李震壽爲獻納。以上朝報及政軸
下直。安岳郡守李寅炳,榮川郡守趙泰彙,昌原府使洪夏臣,定平府使閔純,永興府使李碩根,居昌縣監睦昌胤,多慶浦萬戶金義仁,古群山僉使吳纘起,於蘭萬戶趙相葵,慶尙右兵虞候李栻,沃川郡守趙持正。以上朝報
右參贊徐宗泰疏曰,伏以臣雖至微,是聖治中一物矣,久塵邇列,伏惟聖明,必不欲使之不得其所,念臣竊有掩抑切急之懇,若非一者控訴於仁覆之聽,則無時而自伸矣,缺敢不避煩猥,冒萬死披瀝肝血,仰冀憐察。臣之偏母,年今七十一,稟賦虛薄,素有數十年沈痼之疾,中經喪禍,焦枯羸削,委身床席,只以藥餌爲命,昨年夏秋,累月經危劇之疾,自是以後,眞元益以虛脫,心期益以昏惙,坐臥恒待傍人,神識僅辨目前,一月之外,只恃數勺糜粥,危症之發,月輒數四,而往往有奄奄頃刻難保之狀,臣以獨子,形影扶護之事,身外無他,如此情理,見者莫不危愍,如使臣少有古人誠孝,則自向來必不數數相捨,而耽冒榮名,奔趨於仕宦之道矣。只幸近年,有子成人,臣雖出門,而稍有所倚恃於心矣。今則子有積痼之疾,人事缺念自悼,或至比數,其爲明庭之去留,不翅如渤海之棄鴈,決無一分可惜之理,使之遂其懇迫之願,則其爲聖德之惠甚大,臣雖不在於周行,或當殫力之地,豈弛糜粉之念?伏乞天地父母,俯賜諒察,將臣本兼諸職,盡行鐫免,仍命銓〈?〉,不得擧擬於職司,得以任便閑住,藥物救視之道,不至於有闕而致悔,以伸人子罔極之情,則是誠終始生成之澤,不勝涕泣祈懇之至。且臣見帶職任文衡,尤是萬萬分外,當初朝家承乏差授,豈嘗以臣爲可任?臣之怵迫冒承,不能循墻而力避者,亦豈有時月蹲處之計,時議亦必以爲一時權攝,非久必有所自處也。自致荏苒,今已六七箇月矣,應製之重,已不可言,而如往復壃外文字之間,臣之才力,不能擔荷,不但有血指之愧而已。且前頭科試稠疊,考選爲重,宿望應授,自有其人,臣何可冒沒久據,以益其玷累之罪戾乎?臣自叨是任以來,如負千鈞,如戴丘山,寢寐之外,一刻靡安,此誠神明之所臨燭,懇乞聖明,早賜處分,使文苑增重,世論無歉,不勝萬幸。臣具此疏久矣,而聖候連在靜攝之中,大庭日有起居之禮,不敢以私懇冒眛仰瀆,抑鬱而忍待之,今則臣之病情且㞃,負席瀕危,實無陳力之望,恐或溘然而塡於溝壑,輒敢上聞,畢達衷情,伏惟曲加哀憐,竝賜準許,使聖世無有不得其所之物,不遂其願之情,臣無任瞻天望聖,危迫祈懇之至,謹眛死以聞。批答見上
上在慶德宮。停常參·經筵。
酉時,虹見東方。夜四更,月暈兩珥。五更,有霧氣。
禮曹判書崔奎瑞,思陵定界後,入來。
領議政柳尙運,十三度呈辭。入啓。傳曰,安心調理。
中殿·世子宮·嬪宮,藥房問安。答曰,知道。
藥房啓曰,日氣陰濕,伏未審夜來,聖候調攝,若何?王世子眼候,昨日受鍼之後,其有差勝之效乎?今日受灸受鍼,竝當依前時刻,而諸醫等以爲天陰雨濕之時,鍼灸皆是醫家所忌,何以爲之乎?臣等不勝伏慮之至,敢來問安,竝此仰稟。答曰,知道,無事。世子眼患一樣。受灸受鍼,宜矣。
領府事南九萬上疏。大槪,乞遞內局都提調之任事。入啓。答曰,省疏具悉卿懇。所患彌留,予用慮念。卿其宜體至意,安心勿辭,從容善攝。仍傳曰,遣史官傳諭,遣御醫看病。
校理南正重辭職上疏。入啓。答曰,省疏具悉。爾其勿辭,救護母病。
禁府,徐文徵拿囚。啓。
世子受鍼後,藥房·政院·玉堂·二品以上·六曹問安。答曰,知道。
持平權詹上疏。大槪,乞蒙恩遞,使得專意救護事。入啓。答曰,省疏具悉。爾其勿辭,救護母病。
府啓,請還收罪人㮒·煥·爀·燦放送之命,請〈還收〉移配罪人韓構放歸田里之命。又所啓,春宮勿藥之慶,實我宗社無疆之休。此聖上所以嘉與四方,特推曠蕩之典,若其事係倫常,罪關名義者,有不可容易全貸也,決矣。睦來善之不敬不恭等說,終非人臣所敢發諸口者。況職在大臣之列,肆然無忌,爲此不忍聞之言,律以王法,罪固罔赦,豈可以歲年之稍久而遇赦疏釋,有若尋常罪犯者然哉?三尺至嚴,公議難遏,請〈還收〉。罪人睦來善放歸田里之命。春秋討逆之義,嚴於鈇鉞,爲人臣子者,豈敢有營護之意,而罪人金德遠·李玄紀,欺蔽聖聰,掩護兇逆,終至翻案而後已,致令輸情伏法之徒,竝歸昭雪,其忘君負國之罪,可勝痛哉?顧今曠蕩之典,雖與常赦有異,而此等罪犯,亦且混入於疏放之中,王法之乖舛,輿情之拂鬱,爲如何哉?此而置之,將無以嚴懲討之典,請還收安置罪人金德遠,圍籬安置罪人李玄紀放歸田里之命。答曰,勿煩。
京畿監司趙相愚,到界後,入來。
下直,蝟島僉使安世煜,知世浦萬戶李時檣。
吏曹啓曰,新除授順天府使柳憲章呈狀內,其父積年沈痼,氣息綿綴之餘,重得傷寒,轉成泄痢,若不保朝夕,不忍捨去云,姑觀病勢赴任之意題送矣。厥後連次呈狀,以爲元氣澌盡,委席昏昏,人子情理,決無離側赴任之望,其父病如是危劇,則似難强令赴任,此時亦難等待其父病之差歇,順天府使柳憲章,依近例罷黜,何如?傳曰,允。出朝報
領府事南九萬疏曰,伏以臣以奄奄垂死之喘,決無隨參朝行之勢,而頃者伏聞春宮痘患之奇,驚惶上來,忍死入直,初而焦煎,後而歡躍,筋力之將盡,疾痛之難支,有不能自覺者矣。閱月奔走之餘,觸感風寒,種種宿症,乘時兼發,痰火上升,如置熾炭於胸鬲,滿身痲痺,如食椒之口,而臂脚手足,尤甚難堪,不知所置之處,目眩頭暈,乍欲起動,則如在舟車之上,伏枕閉目,良久乃定。此外食飮之不下,寢睡之全減,行步之蹣跚,精神之昏迷,日以益甚,不敢盡煩。此雖緣近日傷感之致,實由元氣耗盡,無復餘地而然。何敢望調攝旬日,能得差愈乎?以此當此受灸受鍼逐日問安之時,言病退伏六七日,不但臣心之惶恐怵迫,不知所出。保護之地,有事之際,乃可一任其曠廢,無所處缺不知所措缺哀懇,亟遞臣內局都提調之任,不勝萬幸,臣無任號泣祈祝之至,謹昧死以聞。批答見上
校理南正重疏曰,伏以臣之老母,所患痰喘泄痢等症,自昨復發,達夜呻痛,寢食俱廢,眞元日敗,差復未期,臣自聞此報,方寸潰亂,而適在禁直,不得躬親湯藥,私情煎迫,已不勝言,而只聞家間婢僕,繼痛出送之餘,所率女息,重患寒疾,熱勢漸盛,証涉可疑云,臣若不趁卽出去,使病母留在薰染之中,則前頭罔涯之慮,當復如何?卽今情理,如非萬分切急,則當此逐日問安之時,何敢猥陳私懇,瀆擾至此哉?玆不得不冒死呼籲於孝理之下,伏乞天地父母,俯賜矜察,亟遞臣職,將母出避,專意救護,以伸人子至情,千萬幸甚,臣無任悶迫祈祝之至,謹昧死以聞。批答見上
持平權詹疏曰,伏以臣之偏母,屢經喪憂,羸悴成疾,眞元銷爍,形神凋脫者,積有年所,而特以家有老病祖父之故,恐或貽憂,雖有疾恙,未嘗不强意起坐,而傍人不知覺察者,多矣。自月初感傷風寒,添得胸脅之痛,殆涉旬餘,尙未和解,時時發作,苦歇無常,夜來陰濕,痛勢轉劇,宛轉床褥,不能接目,渾身寒縮,手足厥冷,頑痰上升,咳喘頻數,雜試藥物,僅得回甦,而顧此疾患,源委已深,種種危惡之証,出於積敗勞傷之餘,非如一時偶感之比,而凡於粥飮之勸嘗,轉側之扶將,臣若去側,〈則〉無人可任,區區情理,其何忍暫時違舍乎?以此危迫之懇,決無奔趨職事之勢,玆敢冒死呼籲。缺批答見上
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,陰雨連日,日氣凄冷,伏未審夜來,聖候調攝,若何?王世子眼候,比昨加減,何如?今日受灸及受鍼,當依前定時刻。臣等無任區區仰慮之至,敢來問安,竝此仰稟。答曰,知道,無事。世子眼候,姑無顯效矣。
領議政柳尙運,十四度呈辭。入啓。傳曰,安心調理。
右尹李震休,初度呈辭。入啓。給由。
政院啓曰,再昨以守令署經事,牌招兩司矣。憲府則旣已開坐署經,而獻納李震壽,避辭還給後,旋卽呈告。正言李宜顯,亦爲呈辭退去,俱不行公,許多守令署經,尙今遷就。揆以事體,殊涉未安。諫院呈告人員,竝卽牌招,以爲今日內署經之地,何如?傳曰,允。
傳曰,史官一員待命,騎馬三匹卜馬二匹,立之。
世子受鍼後,藥房·政院·玉堂·二品以上·六曹問安。答曰,知道。大殿·中殿·嬪宮,藥房·政院·玉堂問安。答曰,知道。大殿受灸後,藥房·政院·玉堂·二品以上·六曹問安。答曰,知道。
江原監司書目,辭職上疏上送事。啓。答曰,省疏具悉。卿其勿辭,調理察職。
右議政李世白,繕工提調閔鎭長,直長朴起祖,禮曹參議徐文裕,正郞柳行三,厚陵陵上莎草修補後,入來。
謝恩,兼春秋柳行三。
下直,安骨萬戶李無敵。以上朝報
江原監司柳之發疏曰,伏以臣往年奉使燕京也,處於冷濕之地,仍得手足麻木之病,且兼食飮厭進之症。月餘呻楚,分作異域之鬼,幸賴聖澤之遠及,僅保殘骸,得以還朝,鍼藥竝施,稍似差減,暫有失攝,餘症輒苦。及叨旬宣之任,含恩畏義,不敢言病,黽勉受節,而連歲大殺之餘,癘疫又隨熾盛,流散殆盡,死亡相續。於斯時也,雖使才諝出衆者當之,猶患其稱塞,況如臣衰敗疎闊之才,其何望安集而救闊也哉?念及於此,冞深惶愧之懷,恐負拂拭之眷,自逢春序以來,宿患發作,向來麻木之病,轉成不仁,厭食之症,便作全廢,眞元日爍,神氣灰冷,觸事昏昧,生意苶然,强疾察任,其道末由,早欲瀝血陳懇,以爲祈哀之計,而値此莊陵改封之日,策應浩多,不敢以私情有所煩瀆。缺批答見上
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,雨後風寒尙峭,伏未審夜來,聖候調攝,若何?王世子眼候,亦復何如?今明日連有拘忌,受灸受鍼,姑爲停止之意,昨已定奪於榻前,而臣等不勝伏慮之至,敢來問安。答曰,知道,無事。世子眼患,一樣矣。
領議政柳尙運,十五度呈辭。入啓。傳曰,遣承旨敦諭。
京畿監司書目,英陵忌辰祭時,砥平縣監蔡時益,利川府使魚史徽,獻官差定之後,稱病不進,竝只罷黜事。
下直,金甲島萬戶趙觀漢,龍媒萬戶吳重漢,舒川萬戶金尙,鹿島萬戶文孝誠。
觀象監,辰時巳時,日暈。午時未時,日暈,暈上有冠,色內赤外靑。申時酉時,日暈兩珥。以上朝報
上在慶德宮。停常參·經筵。
辰時,日暈。申時酉時,日暈兩珥。
右副承旨崔錫恒書啓,臣承命敦諭于領議政柳尙運,則以爲臣之無狀,久叨匪據,釁咎百出,罪戾日積,前後所遭,不比尋常,尙逭刑章,實天地生成之澤,其不可復廁朝端,決矣。辭單纔七上,而猝聞有議藥廳之設,驚惶之極,不自覺其竭蹶奔走於承候之列,以跛躄亦抃之意,仍爲進參於大庭獻賀之時,而適當疏決,又得一近淸光,臣誰退塡溝壑,更有何憾?分義少伸,而忘廉冒恥之譏,又加一節,情勢愈蹙,已無餘地,而疾病又從以日就沈痼,更尋長單,誠出於萬不獲已,日夕蘄望,惟在於得釋重負,少安私分,少延殘喘矣。千萬夢寐之外,近侍之臣,臨宣聖諭,辭旨丁寧,有非微臣職分,所敢得者,奉讀未半,涕泗交零,臣之區區微懇,雖不敢一向更僕,而卽今所患風眩之症,已成難醫之疾,食飮全廢,眞元日爍,精神慌惚,如在煙霧之中,加以落傷之後,右邊肢體,不善運用,自分爲廢疾之人,雖欲强起趨命,其路末由,玆於明旨之下,不得祗承,違慢之誅,無所逃免,席藁私次,恭俟鈇鉞之加云矣。敢啓。傳曰,知道。
領議政柳尙運箚子。大槪,敦諭之下,病未祗承,不勝惶恐,伏乞亟削臣職,仍勘臣罪,以重國事,以安微分事。入啓。答曰,省箚具悉卿懇。才諭至意,復何多誥?日呈十章,予志已定,決難允許。卿無困我,卽起視事,以副虛佇之望。仍傳曰,遣史官傳諭。
右尹李震休再度呈辭,以國忌齋戒,留政院。
中殿·世子宮·嬪宮,藥房問安。答曰,知道。
藥房啓曰,春寒未解,伏未審夜來,聖候調攝,若何?王世子眼候,受鍼姑停,今已兩日,比前加減,亦復何如?臣等不勝區區伏慮之至,敢來問安。答曰,知道。無事。世子眼患,一樣矣。
府啓,以國忌齋戒,今明日姑停。
吏曹啓曰,守令有闕,政事,取稟。傳曰,過國忌後爲之。以上朝報
領議政柳尙運箚曰,伏以臣情勢窮蹙,疾病沈痼,連呈辭單,蓋出於萬不獲已,而當此受灸受鍼問安之日,一未得進參,分義虧缺,罪戾愈積,私心惶霣,若墜淵谷,而日夕所蘄望,惟在於得釋重負,少安私分矣。迺於昨者,特遣近侍之臣,諭以十行之札,歷擧時事之艱虞,機務之積滯,而勉令速出,臣雖無狀,如其情勢病勢,不至此極,則得此敎於君父之前,其何敢爲撕捱膠固之計,重自陷於違慢之科乎?區區螻蟻之賤,惟有崎嶇捏扤之勢,固不敢每事煩瀆於宸嚴之聽,而積年風眩之症,非如一時偶感之比,方其大熱上升之時,輒卽昏仆,全不省事。加以落傷之處,酸痛日甚,不能屈伸,戶庭出入之際,亦未免須人,雖無情勢之難安,以此精神筋力,尙何望陳力就列,酬酢公務乎?坐辱明命,終不能祗赴,虛帶重任,只益其瘝曠之罪,公私俱病,國體愈損,玆不得不瀝血更籲於天地父母之前,伏乞聖慈,將臣所帶本兼職名,亟命鐫削,仍治臣前後負犯,以幸國事,以安微分,不勝幸甚。臣無任惶隕祈祝之至。取進止。批答見上
上在慶德宮。停常參·經筵。
自辰時至未時,日暈。
司饔奉事洪禹翊,磁器燔造事,廣州地出去。
領議政柳尙運,十六度呈辭。入啓。傳曰,安心調理。
中殿·世子宮·嬪宮,藥房問安。答曰,知道。
藥房啓曰,伏未審夜間,聖候調攝,若何?王世子眼候加減,亦何如?今日受灸受鍼,亦依前定時刻乎?臣等不勝伏慮之至,敢來問安,竝此仰稟。答曰,知道,無事。世子眼患,一樣矣。
世子受鍼後,藥房·政院·玉堂·二品以上·六曹問安。答曰,知道。
大殿·中殿·嬪宮,藥房·政院·玉堂問安。答曰,知道。
大殿受灸後,藥房·政院·玉堂·二品以上·六曹問安。答曰,知道。
今日受灸時,都目政及其前除授守令,春分前夫馬旣已上來之邑,許令挈眷事,榻前定奪。
假注書趙權改,代宋宅相。落點
傳曰,昌德·昌慶·儲承殿上年修改時,次知內官及監役官等,竝書啓。
傳曰,世子嬪祖父沈鳳瑞之喪葬需,令該曹別爲題給,發引時令本道顧視事,分付。
傳曰,明善·明惠公主房,俱以祭祀宮家,近因凶荒,不成貌樣,其令該曹,兩宮,米各四十石,太各三十石,錢文各五百兩,木綿各一同,布子各一同輸送事,分付。
傳曰,靈恩君葬需,從優磨鍊題給事,分付該曹。擔持軍,亦爲量宜題給。以上朝報傳曰,內弓房軍器別造,不可已之事,而一自別卜定弓槊木權減之後,每當別造,措用軍門,苟簡莫甚,弓槊木·魚膠·正筋·弓弦絲等物,仍前進排事,分付。以上惠廳謄錄
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜間,聖候調攝,若何?王世子眼患,加減亦何如?今日受灸受鍼,依前定時刻乎?臣等不勝區區伏慮之至,敢來問安,竝此仰稟。答曰,知道,無事。世子眼患,差勝矣。藥房口傳啓曰,王世子受鍼時刻,太早,而日氣且寒,差晩後,隨時受鍼之意,敢達。傳曰,依爲之。
領議政柳尙運,十七度呈辭。入啓。傳曰,安心調理。
大司成洪受瀗,初度呈辭。入啓。給由
右尹李震休,再度呈辭。入啓。加給由。
謝恩,奉敎朴弼明。
忠淸監司書目,懷德呈,以大司憲宋奎濂辭職上疏上送事。啓。答曰,省疏具悉卿懇。今玆超秩,意非偶然,卿其安心勿辭,上來行公。
掌令金致龍啓曰,今此疏決後,還收之啓,已自諫院先發,故本府竝發之啓,只擧其重者而論之矣。今聞物議,以爲李玄逸負犯,亦係名義,與睦來善無甚異同,不可不竝論云。當初疎漏之失,臣固有之。請命遞斥臣職。答曰,勿辭。
府啓,請還收罪人㮒·煥·爀·燦等放赦之命,請還收移配罪人韓構放歸田里之命。又所啓,春宮勿藥之慶,實我宗社無疆之休,此聖上所以嘉與四方,特推曠蕩之典,而第事係倫常,罪關名義者,其不可全貸也,決矣。睦來善·李玄逸,敢以不敬不恭,自絶于天等語,肆然形諸文字,不少顧忌,爲人臣子,忍爲此絶悖不忍聞之言,則律以王法,罪固罔赦,當初荐棘,亦出寬貸之典,豈可以歲年之稍久,而因赦疏釋,有若尋常罪犯者然哉?三尺至嚴,輿情深切,請還收安置罪人睦來善,移配罪人李玄逸放歸田里之命,請還收安置罪人金德遠,圍籬安置罪人李玄紀放歸田里之命。答曰,勿煩。
備忘記,昌德·昌慶宮·儲承殿修改時,戶曹正郞張世南,監役官李萬年·李涑·趙廷淹,竝陞敍,算員以下工匠等,令該曹米布分等磨鍊題給。
備忘記,昌德·昌慶宮·儲承殿修改時,次知內官金禹鼎·柳元一·劉起漢·趙世抃·鄭希喆,各半熟馬一匹,金成輝,從事內官金遇龍·崔震亮·申之誠·宋廷弼·金重輝·朴士益·韓景相·鄭夏晟·朱天建·洪時柱,各兒馬一匹,崔鎭河·崔峻碩,各上弦弓一張賜給,別監李時逸·趙時澫·朴厚健,書題司鑰中,待闕塡差。
世子受鍼後,藥房·政院·玉堂·二品以上·六曹問安。答曰,知道。
大殿·中殿·嬪宮,藥房·政院·玉堂問安。答曰,知道。
大殿受灸後,藥房·政院·玉堂·二品以上·六曹問安。答曰,知道。
謝恩,利川府使金有鉉。
吏曹啓目,權知承文院副正字宋宅相·趙權·盧世夏爲等如,口傳施行,何如?啓依允。
忠淸監司書目,淸風呈,以戶曹參議權尙夏辭職上疏上送事。啓。答曰,省疏具悉爾懇。爾其體予如渴之意,須勿固辭,從速就道,以補不逮。以上朝報
有政。奉敎朴弼明單付,南部主簿鄭麟祥,司畜別提李廷周相換。丁時梯爲砥平縣監,丁道復爲監察,崔商翼爲忠淸監司,洪贊元爲校檢,趙九畹爲順天府使,金有鉉爲利川府使。璿源殿參奉蔡宇柱,西部參奉趙始煥相換。以上政軸
下直,萬頃縣監姜楧,歙谷縣監宋光澤,金井察訪申栱華,蔥嶺萬戶李斗興,阿吾地萬戶金九韶。以上朝報
副護軍權尙夏疏曰,伏以臣冒死披瀝,乞免所叨,而批旨靳許,一向促召,是何臣罪之難容,而聖眷之愈隆也?臣感激徘徨,誠不知所措也。夫人,受恩深,則思必報之,雖在敵以下,尙然,況臣子之於君父乎?雖碎首糜身,有所不辭,況榮召之下,何所憚而不進哉?然臣之汔玆撕捱者,實有萬分危迫之勢,此豈臣之所欲也?只自悼傷也。日者春宮重患,擧國之所憂者,幸今宗社默佑,快復天和,八域群生,莫不向風欣欣相告而喜色,臣雖病倒,自不覺驚起而抃踴也。大抵人情,感極則忘其軀命,喜極則無所斟酌,今臣旣兼此二者矣。而猶不得一造天門,少伸犬馬之誠,爲人臣子而闕禮如此,眞所謂生不如死,缺伏乞亟削臣職,毋使國家名章,久辱於荒野之中,仍命有司,論臣逋慢之罪,以警臣僚,千萬幸甚,臣無任惶恐激切之至,謹昧死以聞。答曰,省疏具悉爾懇。爾其體予如渴之意,須勿固辭,從速就道,以補不逮。
大司憲宋奎濂疏曰,伏以臣衰病危喘,飾巾待盡,自分朝暮之人,無復有當世之念矣。千萬夢寐之外,伏聞聖上大施推恩之擧,特下超秩之命,臣始焉驚惶,繼以駭惑,誠不知置身之所,而憲長新除,又下此際,臣之隕越罔措,到此一倍。臣本家世單寒,才地滅裂,環顧其中,百不猶人,前後閱歷,已是萬萬分外,居常懍慄,若抱氷炭,今又加之以無名之恩,命之以上卿之班,踰資越級,有若眞有可褒者然,不惟臣過福之災,疾顚之懼,理所必至,朝廷命德之器,若是屑越,豈不上貽朝廷之累,下招四方之譏哉?況此柏府首席,何等職責?臣之從前濫叨,亦已愧死,當此病敗垂死之日,豈有一分承當之望哉?如臣無狀,受恩罔極,自顧平生,無一報效,而況此離違耿光,亦近一紀,則葵藿之誠,臣豈獨無,而前後被召,一未趨赴者,寧有他哉?誠以疾病深篤,無望陳力,終自陷於違傲之誅,而及至今日,犬馬之齒,已至七旬,膏肓之疾,已無可爲,正使臣在朝,猶當乞身謝事,而尙何可貪冒非分之寵,更爲趨走之計哉?缺批答見上
上在慶德宮。停常參·經筵。
領議政柳尙運,十八度呈辭。入啓。傳曰,安心調理。
右副承旨金宇杭,長湍地加土呈辭。入啓。給由。
正言李宜顯,初度呈辭。入啓。給由。
中殿·世子宮·嬪宮,藥房問安。答曰,知道。
藥房啓曰,受灸旣畢之後,伏未審聖體調攝,若何?王世子眼患,加減亦何如?數日間姑停受鍼之意,昨已稟定,而臣等不勝區區伏慮之至,敢來問安。答曰,知道,無事。世子眼患,差勝矣。勿爲逐日問安。
假注書金相元改,代朴璿落點。
戶曹啓曰,卽接廣興倉所報,來三月朔頒料次,倉官進去于兩大臣家,請受祿牌,則以爲領議政柳尙運,今方辭職,判中樞府事尹趾善,身病不得出肅,祿牌俱不出給,係是大臣祿俸,何以爲之?敢稟。傳曰,令倉官輸送。又啓曰,領議政柳尙運,三月朔祿俸,依傳敎令倉官輸送,則又爲辭以不受,何以爲之?敢稟。傳曰,更令倉官輸送。
府啓,請還收罪人㮒·煥·爀·燦等放送之命,請還收移配罪人韓構放歸田里之命,請還收安置罪人睦來善,移配罪人李玄逸放歸田里之命,請還收安置罪人金德遠,圍籬安置罪人李玄紀放歸田里之命。答曰,勿煩。
忠淸監司書目,黃澗兼任靑山呈,以今月初八日地震緣由事。
領議政柳尙運箚子。大槪,伏乞還收祿俸輸送之命,以安微分事。入啓。答曰,省箚具悉卿懇。卿辭太過,宜體予意,安心領受焉。
思陵都監堂上金構·嚴緝·任弘望,都廳金時傑·李廷謙,郞廳吳碩夏·李益興·李焌·李寅熺·李東亨,監造官南壽明·鄭希先·趙正誼·南受萬·盧世夏·李世最·李世瑾,分差官金聖游·黃鋿·金益鋿,封陵後入來。
謝恩,校理李廷謙。
咸鏡監司書目,永興府事李䎙,今月二十一日身死事。
下直,豐德府使柳瑺,玉果縣監柳鳳章,昌平縣監具昌植,宜寧縣監鄭夏晉,鎭岑縣監田處炯,報恩縣監趙鳴鳳。以上朝報
上在慶德宮。停常參·經筵。
正言李宜顯再度呈辭。入啓。加給由。右尹李震休三度呈辭。入啓。遞差。禮曹判書崔奎瑞初度呈辭。入啓。給由。領議政柳尙運十九度呈辭。入啓。傳曰,安心調理。
持平權詹辭職上疏。入啓。答曰,省疏具悉。爾其勿辭救護。
忠淸監司崔商翼辭職上疏。入啓。答曰,省疏具悉。卿其勿辭,速往欽哉。
左尹申厚命上疏。大槪,乞蒙恩遞,歸省父母移葬之處事。入啓。答曰,省疏具悉。卿其勿辭往來焉。
政院啓曰,行大司憲宋奎濂,持平黃一夏在外,掌令尹弘离服制,持平權詹親病受由,執義兪命雄,掌令金致龍呈辭,監察茶時,事甚未安,除在外服制受由人員外,竝卽牌招,何如?傳曰,允。
傳曰,召對爲之。入侍,承旨崔錫恒,玉堂南正重·李喜茂,假注書朴璿,史官朴弼明·李㙫,掌令金致龍,同爲入侍。
召對入侍時,掌令金致龍所啓,請〈還收〉罪人㮒·煥·爀·燦等放送之命。上曰,勿煩。又所啓,請還收移配罪〈人〉韓構放歸田里之命。上曰,勿煩。又所啓,請還收安置罪人睦來善,移配罪人李玄逸放歸田里之命。上曰,勿煩。又所啓,請還收安置罪人金德遠,圍籬安置罪人李玄紀放歸田里之命。上曰,勿煩。又所啓,王世子平復後,慶科,初以增廣定奪,復以庭試復定,此雖出於從近別試,而第如許莫大之慶,以庭試設科,非但事體未安,雖以取人之道言之,半日之科,例多僥倖,終不若窮日盡才之爲愈。且中外士子之顒望,無過於增廣。頃者該曹,旣以合設爲定矣。不料大臣,又復陳達於倉卒之間,有此改定之擧也。況初夏極農,本非鄕儒裹糧赴擧之時,且當卽今癘疫之餘,雖監試會試,未赴者居多云,前頭庭試時,將無咸聚觀光之路,八路同慶之意,本不當如此。且朝紳中諸議,亦皆如此,今若依前判付,以增廣合設於秋科,則似爲得宜,故敢達。侍讀官南正重曰,頃者科事改定奪時,臣亦與聞於前席,而未及陳達所懷矣。今此春宮痘後平復,實是無前大慶,伊日大臣援引癸亥年前例,有別試庭試之請,而外議,多以爲當此春窮方農之節,遠方擧子,必難齎糧赴擧,且庭試取人,終不如增廣之得人才,以廣取增廣,待秋設行,以示中外同慶之意,似宜矣。上曰,令該曹問議于大臣稟處,可也。參贊官崔錫恒所啓,四學之製,例於一年四次製述科次,合製於太學,付之式年會試,以爲勸奬之地矣。今聞四學中,多有未及畢製之處云,事極怠慢,當該兼官,推考,使之斯速試製,以付今番會試,何如?上曰,依爲之。侍讀官南正重所啓,臣曾以牌招長官,速爲新錄之意,陳達於榻前,而蒙允矣。前副提學趙相愚,以前事引嫌太過,終不當新錄而見遞,卽今僚員不備,苟簡莫甚,東壁同僚,今以竣事入來,不可不趁此時爲之。副提學,速令該曹差出,以爲新錄之地,何如?上曰,速爲差出,新錄,可也。
禮曹啓目粘連,觀此慶尙監司査覈啓本云云,科場事目,至嚴且重,當爲拔去之類,所當列錄姓名,入於啓聞中,而只以成冊送該曹,事涉疎漏,監司李世載,推考。父子相避,換道赴擧者段,父子相避,自是事目,竝當勿論是白乎旀,入籍故土,移去同道隣邑,而榜目居住,與戶籍相左者段,雖是違格,或因取便,或因時居,而本土與移居,旣是同道,當爲赴擧之人,則有難以此追拔,亦當勿論,而本無相避,而以未疫換道赴擧者,旣非出於朝令,則當以冒赴施行,無故冒赴者,父子相避爲名,而榜目及都目,俱無可據者,試官邑子而冒赴,他道儒生而冒赴者,守令子弟而參榜者,試官錄名官親屬而參榜者,竝當在論罪之科是白在果,未疫換道。榮川金重鉉,醴泉金澤萬,無故冒赴,星州李彭命,柒谷洪搏,高靈李命采,昌原辛萬夏,醴泉金泰井,龍宮康敏楷,咸安孫萬泰,尙州李時春·張萬九·宋世鑌,以父子相避爲名而榜目及都目俱無可據。大丘都萬瞻,安東金文煥,試官邑子冒赴,尙州徐復來·徐益來·徐至海,善山李稌,咸昌柳宗開,昌寧李蔘,豐基李應和,永川申以泰·申以漸,居昌張羽漢·愼永思·李彙百·李正華,他道儒生冒赴。尙州申濬,延日安瓚,咸安李善慶,醴泉金胄萬,守令子弟參榜,咸安李善謙,義城李善泰,試官錄名官親屬參榜,龍宮崔東相,咸安丁克愼,竝依科場事目冒赴之律,拔榜後限三年停擧。其中李時春·金文煥·李善慶·金胄萬·李善謙·崔東相·丁克愼等七人段,或稱父子相避,而其父曾無入錄之事,或以他道之人,或以守令子弟,或以試官錄名官親屬,而俱以本道諸邑所不知姓名之人,而因緣冒赴。其爲情狀,尤極切痛,不可以拔榜停擧而止,令攸司相考文書,從重科罪爲白乎旀,知情冒錄鄕所齋任,則令本道依事目科罪,而試官錄名官論罪一款,亦令攸司稟處,何如?啓依允。又啓曰,忠淸監司査覈啓本云云。監試東堂初試入格儒生,冒籍與不入籍者,一依査官所報,開錄于後。其中同生弟金盛道,四寸弟金盛益,法當相避,分付査官,直報禮曹爲白去乎?令該曹一竝更爲査考稟處亦爲白有臥乎所,取考德山縣報本曹成冊,則丙子式年,俱爲自戶入籍的實是白乎旀。左右道父子相避,竝八人,而父子相避,自有事目,勿論左右道,妻父母,妻祖父,外三寸,異姓四寸,率下入籍,竝十二人,而自本道旣不載於冒籍之科,則亦當勿論是白乎旀,其中泰安南瑞夏,沔川李瑞鎭·李壽鎭,藍浦金儆,禮山林鳳輝·朴尙稷·林鳳禎,德山李夢休等八人,俱以同道之人,或自他郡移來本道,或以本邑之人,移居不入籍,而還來居生之故,成出公文,擧皆本道居生的實是如。文報詳悉科場事目內,時居之人,雖在一二年之內,竝許錄名,則與他道之人,無端冒赴者,有異,似當一體勿論是白乎旀,左道改名違格,溫陽金光五,忠州趙必重,冒赴,淸州李澣,溫陽李海,不入籍。忠州趙以中,公州柳景辰,靑陽朴熙運,林川崔慶堂,父子相避無公文,淸州吳泰亨·朴敏采,不入籍,公州洪胄煜·禹致範等,依事目竝爲拔去,限三年停擧。知情冒錄鄕所齋任,令本道詳査,依事目科罪。試官錄名官論罪一款,令攸司稟處,何如?啓依允。又啓目粘連,江原監司査覈啓本云云,當爲拔榜之類,所當別錄姓名,入於啓本中,而只以成冊上送該曹,事甚疎漏,監司柳之發推考。冒錄參榜,原州洪湜·兪義重,洪川李昌休·李天奎·沈尙廉,春川安瑞文,不入籍,原州李鎭華·朴漢鎭·李師吉·安峽·許鎭,不爲作家居生不入籍,平昌黃世燮,寧越李基崇,蔚珍沈昌極等,依事目拔去,限二年停擧。知情冒錄鄕所齋任,依事目科罪。試官錄名官論罪一款,令攸司稟處。其未參榜而冒錄者,他道皆査報之事,且與參榜有異,有難自朝家施罰,今姑置之,何如?啓依允。又啓目粘連,黃海監司査覈啓本云云,海州東堂入格宋以元,監試入格李彦齡,皆以京居士夫,入籍於其族人率下,延安監試入格宋湜·金弘遠,東堂監試兩試入格宋濂,皆以京居之人,冒籍於本府。鳳山監試入格沈壽海,本以京居之人,辛酉式年,無入籍,其後元不入籍,新溪監試入格朴世維,本以松都之人,數三年內挈家來住,又爲入屬鄕校東齋,而未及入籍,金川監試入格李光斗,元不入籍於本郡,而當初都目成冊中,亦無修報之事是如爲白臥乎所,宋以道·李彦齡·宋湜·金弘遠·宋濂,俱爲冒籍,沈壽海,不入於近年戶籍,竝依事目拔榜後,限三年停擧。朴世維,數三年挈家來住,又爲入屬鄕校,則雖不入籍本縣,論以事目中時居一二年之內,竝許錄名之規,似當勿論。李光斗,不入於本郡戶籍,亦無都目修報之事,其爲情狀,尤爲切痛,令攸司詳考文書,從重科罪,知情冒錄鄕所齋任,令本道科罪,而試官錄名官論罪一款,令攸司稟處,何如?啓依允。
大司成洪受瀗,再度呈辭。入啓。加給由。以上朝報
下直,吉州牧使金弘楨,定州牧使柳尙載,忠淸都事李尙說,載寧郡守郭基之,江華經歷申瑞華。以上朝報
上在慶德宮。停常參·經筵。
領議政柳尙運,二十度呈辭。入啓。傳曰,安心調理,修撰宋徵殷初度呈辭。入啓。給由。正言李宜顯三度呈辭。入啓。遞差。說書姜履相,驪州地掃墳呈辭。入啓。給由。
中殿·世子宮·嬪宮,藥房問安。答曰,知道。
藥房啓曰,春雨霏微,夜氣凄濕,伏未審此時,聖體調攝,若何?王世子眼患,伏聞昨日入診醫官之言,漸有差勝之效云,不勝喜幸。前劑入地黃散,已盡於昨日,諸醫以爲更進一劑,爲當云,此藥卽爲劑入,而臣等不勝伏慮之至,敢來問安。答曰,知道,無事矣。
刑曹判書金鎭龜上疏。大槪,臣於昨年,旣蒙省墓之暇,而有故不得出往,卽今節祀將迫,而將臣受由,旣有前例,乞賜恩許,以伸私情事。入啓。答曰,省疏具悉卿懇。卿其安心往來焉。仍傳曰,澆奠床備給。
傳曰,召對爲之。入侍,承旨金宇杭,玉堂南正重·李喜茂,假注書趙權,史官朴弼明·李㙫。
政院啓曰,卽伏見江原監司春川柴場革罷事,狀啓,戶曹覆啓判付,則以勿罷仍屬爲敎矣。春川兩面之地,前日自於義宮,折受而卽罷者,爲慮本府之弊,則到今復爲折受,不但朝家處分之前後有異,且本府之不成貌樣,亦不可不念。該曹之請依前革罷,而別擇他處望呈者,不無所見。還寢判付,依該曹覆啓施行,恐合事宜。臣以代房,當爲奉行,而旣有區區所懷,惶恐敢啓。傳曰,依判付施行。
獻納李震壽,初度呈辭。入啓。給由。
府啓,請還收罪人㮒·煥·爀·燦等放送之命,請還收移配罪人韓構放歸田里之命,請還收安置罪人睦來善,移配罪人李玄逸放歸田里之命,請〈還收〉安置罪人金德遠,圍籬安置〈罪人李玄紀〉放歸田里之命。又所啓,今日朝房會坐時,其人貢物等百餘人呈狀,以爲近來郊原濯濯,柴炭進排之難,比前倍蓰,難支之狀,不可毛擧,而掖庭各處進排之際,中間操縱,罔有紀極,其中永定雇立金次石爲名者,憑藉弄奸,縱恣尤甚。柴炭捧上,自是燈燭色之任,而渠自擔當收捧之際,必倍徵其價。其他作弊之端,不一而足。許多貢物主人,不能支保,將有離散之患云。凡掖庭下人輩操弄之弊,不可不痛禁,故金次石,今方捉囚査治,以爲懲礪之地,而次知內官,亦難免不能檢飭之責,請從重推考。答曰,不允。末端事,依啓。
召對入侍時,上曰,淑明公主病勢沈綿,常欲從容一見,以伸親親之義,不幸頃者証情危急,猶恐其未及面訣,倉卒動駕,而及其親臨,奄奄垂絶,去來之節,都不省覺,言語亦不能酬酢,還宮之後,心甚惻然。卽今病患,雖似少減,尙在危綴之境,大內出入,實無其期,玆欲更爲親臨問疾,以示予至意。其令該曹,趁來初擇日以入事,分付。上曰,老人歲饌之規,八十則米五斗,七十則米四斗,題給,例也。卽見全羅監司狀啓,扶安縣老人金宅三,年八十,而只給二斗,有違定式,事甚未安。該邑守令推考,監司亦難免不察之失,亦爲推考。
下直,潭陽府使金盛最。以上朝報
上在慶德宮。停常參·經筵。
領議政柳尙運二十一度呈辭。入啓。傳曰,安心調理。禮曹判書崔奎瑞,獻納李震壽,修撰宋徵殷再度呈辭。入啓。加給由。吏曹參判李寅煥初度呈辭及,校理南正重,楊州地掃墳呈辭,入啓。給由。大司成洪受瀗三度〈呈辭〉。入啓。遞差。
全羅監司書目,谷城縣監金聖源捕盜之際,不辨賊儻與否,擅許砲射,至殺十一名之人,事甚驚駭,爲先罷黜,討捕使李亨蕃,亦有失職之責,竝只罷黜事。
忠淸監司書目,臣薇垣新命,決難承當,且有進上物膳不精之罪,乞罷臣職,仍勘臣罪事,上疏上送事。答曰,省疏具悉。卿其勿辭察職。又書目,尼山呈,以贊善尹拯辭職上疏上送事。啓。答曰,省疏具悉卿懇。今玆超秩,意非偶然,卿其須體思想之心,亟回若浼之志,趁此春和,宜速登途,以補不逮。
刑曹啓目粘連,慶尙監司李世載,黃海監司尹世紀,江原監司柳之發,忠淸監司金盛迪等,科場冒赴儒生査覈啓本云云,慶尙道儒生李時春·金文煥·李善慶·金胄萬·李善謙·崔東相,丁克愼等七人,黃海道儒生李光斗,依不錄名闌入者,幼學以下,限已身降定水軍之受敎施行事,行移各道爲白乎旀,慶尙道試官錄名官,旣有親屬冒赴之事,俱難免其責是白乎旀,其餘三道試官,旣無用情之迹,不宜竝爲論罪,而錄名官段,許其冒錄之罪,不可置之,慶尙道試官錄名官及三道錄名官,竝移義禁府處置爲白乎旀,慶尙·江原兩道監司推考乙良,令各其道遲晩功議竝錄,楷書作貼回移之意,行移,何如?啓依允。
政院啓曰,卽伏見全羅監司兪得一狀啓,以谷城縣監金聖源,擅自砲射,殺人十一名事,罷黜,而又以南原討捕使李亨蕃,在至近之地,不善譏捕,亦爲罷黜矣,□石谷面等盜賊,相聚爲群,橫行閭里,請許砲射以殺之語,初出於聖源本月十一日之牒報,而其調發民丁,砲射殺賊之事,在同月初六日,則其已自擅殺之後報監營,欲爲憑藉,已不可掩,況盜賊之譏捕,自有其法,而今乃不知其姓名居住,不問其作賊節次,而直以兵器擅加殺賊者,誠極可駴,而又從而投屍深淵,欲使被殺者,莫卞其爲誰某,則十一人之果皆盜賊與否,有不可知,其所作爲,節節無狀,身爲字牧之官,似此殘暴之擧,論其罪犯,合施重典,按道之臣,所當論列事狀,請令攸司按法准治,不當竝爲罷黜,有若薄故微眚之不必深咎者矣。至於討捕使李亨蕃,則本縣文報之後,自其鎭別定武士,多有捕捉,則不可遽斷以不善譏捕之罪而已。與聖源一體罷黜,其所施罰,輕重倒置,宜有警責之道。全羅監司兪得一,從重推考,何如?傳曰,允。
刑曹判書金鎭龜上疏。大槪,今臣省墓之行,旣因前請之暇,則澆奠之恩,不宜疊受,乞收新命事。入啓。答曰,省疏具悉。卿其勿辭焉。
平安監司書目,義州呈,以回還冬至使還渡江之期,似在於來月初三四日間事,先來出來事。
政院啓曰,今日賓廳日次,兩司當爲入侍,而大司諫金盛迪,司諫李健命,竝在外,獻納李震壽,呈辭受由,正言李肇,未署經。時無見存之員,正言未差之代,差出後卽爲牌招,以爲入侍之地,何如?傳曰,允。
禮曹啓曰,淑明公主家親臨,以開月初擇日以入事,下敎矣。卽令日官推擇,則來三月初一日國忌齋戒,初二日國忌正日,初三日初四日初五日初六日,連有拘忌,初七日爲吉云,以此日定行乎?敢稟。傳曰,初三四日拘忌,不至大段耶?又啓曰,命下矣。問于日官,則初三日有大段拘忌,初四日雖有拘忌,不至大段云,敢啓。傳曰,以初四日定行。
正言權尙游,牌不進,罷職傳旨。傳曰,只推勿罷。
謝恩,大司成徐文裕。
吏曹口傳政事,禮曹參議朴權。落點
大司成徐文裕,辭職上疏。入啓。答曰,省疏具悉。爾其勿辭,從速察職。
備局次對入侍時,掌令金致龍所啓,請還收罪人㮒·煥·爀·燦等放送之命。上曰,勿煩。又所啓,罪人韓構,爲人浮妄,行己陰秘,與其妖惡之子,締交不逞之徒,自陷於罔赦之罪,當初竄配,雖出參酌寬貸之典,及今全釋,終非懲惡遠奸之道,刑法旣乖,輿情俱駭,請還收移配罪人韓構放歸田里之命。上曰,勿煩。又所啓,請還收安置罪人睦來善,移配罪人李玄逸放歸田里之命。上曰,勿煩。又所啓,請還收安置罪人金德遠,圍籬安置罪人李玄紀放歸田里之命。上曰,勿煩。又所啓,宮家折受,誠爲列邑之巨弊,春川柴場,曾於於義宮折受時,有革罷之命,此實盛德事,而今因該曹覆啓,有仍屬宮房之敎,春川一邑之內,從前折受,亦旣浩多,民田應役,其數甚尠,本府形勢,殆不成貌樣,誠有如該曹覆啓者,曾前革罷,意亦有在,則今不可更許折受,使防禦重地,以益其凋殘之弊,請還寢春川柴場仍屬宮房之命。上曰,不允。右議政李世白所啓,上年還上收捧事,定式分付時,觀其守令勤慢處置之意,竝爲稟定矣。頃見慶尙監司李世載狀啓,則道內還上未捧之邑居多,七十餘州守令,有難盡罪云云,故封倉之後,區別多少,其中尤甚未捧居末守令,査出啓聞,則自朝家參酌論罪之意,覆啓回移矣。此非獨嶺南爲然,而今年事勢,雖難一準定式,其中亦各有勤慢,則不可無警飭之道,尤甚未捧居末守令,査出啓聞之意,諸道一體分付,何如?上曰,依爲之。上曰,前頭連有慶科,儒生輩或有被罰,而不得赴擧者乎?李世白曰,學宮事,未能詳知,而大司成出仕後,可有變通之道矣。承旨金宇杭曰,御前停擧之儒生,尙有未解罰者云,亦爲解停,使之赴擧,則似好,故敢達。上曰,御停則解之,其餘儒罰,亦令解之,俾得赴擧,可也。戶曹判書閔鎭長所啓,三省罪人略德文案修啓中,不待推覈,直施刑杖等事,多有疎漏之處,開城府文案,取來相考,稟處事,命下矣。取考其文案,則初因本府軍官等進告,捕得贊命·以建·略德等,推覈捧招,未及取服之前,因其屍親呈狀,更爲捧招,始施足杖於贊命等,此則似無違法之事,而修啓之際,初頭捧招一款,果爲刪去,未免爲疎漏,且其越境捕捉,仍自本府推治,大違法例,至於軍官等處問見進告辭緣,及屍親狀辭中,殺害時,李廷肅,高聲大呼,隣人奴僕,明白參聽等事,一不鉤覈,其在獄體,尤極疎略矣。然贊命等,殺害廷肅母子之狀,二十四度足杖之下,皆卽首實,略德之參聞謀議,亦不待累次刑訊而自服,則獄事之不爲誣罔,據此可知,到今以推覈間未盡之故,或至反案,則亦不免爲失刑之歸,略德,仍爲結案取招,開城留守,則推考警責,似爲合宜,而第事異常規,議于大臣稟處,何如?上曰,開城留守之事,大段疎漏,爲先從重推考。略德則似無更問之事,而獄體重大,問于大臣處之,可也。右議政李世白所啓,小臣今詣闕中,得聞全羅監司狀啓辭緣,則谷城縣監金聖源之稱以盜賊,十一名之擅自射砲,極爲驚駭矣。上曰,金聖源事,欲於引見時下敎矣。大臣旣已發端,故言之,稱以賊人,一時射。
上在慶德宮。停常參·經筵。
領議政柳尙運,二十二度呈辭。入啓。答曰,安心調理。
獻納李震壽,修撰宋徵殷三度呈辭,以國忌齋戒,留政院。
中殿·世子宮·嬪宮,藥房問安。答曰,知道。
藥房啓曰,伏未審此時,聖候,若何?王世子眼患,停止受鍼,今已累日,而前劑入地黃散□□□進服乎?赤色白翳等症,日漸有差歇之效乎?臣等不勝區區伏慮之至,敢來問安。答曰,知道,無事。世子眼患,日漸差歇,益用欣幸矣。再啓曰,伏聞昨日下政院之敎,今初四日淑明公主房,將有擧動云,頃□公主病患危重時,聖駕親臨,仍得回蘇,及今差愈之望,□□相見□敍幸之情,實出聖上敦睦之至意。臣等,不勝欽仰□□念聖體□□纔畢,卽今日氣未及和暖,恐不無損傷之憂,且今閭巷間癘氣,猶未止熄。此時擧動,尤非節愼起居之道,初四日擧動,今姑停止,更待閭閻乾淨,日氣益和之後,似爲合當,臣等,待罪保護之地,不勝區區之慮,惶恐敢啓。答曰,不必退行,卿等,須勿過慮。
司諫李健命啓曰,臣之母病危綴,情理有不忍暫時離側,頃於春宮議藥之日,□庭□賀之班,皆未克趨赴,分義掃地,萬殞猶輕,前月之初,封章陳懇,恭俟嚴誅,而徑由縣道,二旬始徹,中間稽滯,莫測其由,而臣心惶蹙,至此尤倍,聖度天大,曲賜恩貸,一向退在,食息靡寧,纔見母病之數日似間,忍情作行,懇謝恩命,而逋慢之罪,終難幸逭。且大司諫金盛迪,卽臣之妻從兄也。法應相避,而緣臣在外,閱月虛帶,此又臣之罪也。何可一刻仍職次乎?請命罷斥臣職。答曰,勿辭,退待物論。
政院啓曰,禮曹無行公堂上,昨日啓稟口傳差出矣。參議朴權,今日陳疏,不爲出肅,本曹多有及時擧行之事,卽爲牌招察任,何如?傳曰,允。
謝恩,禮曹參議朴權。
禮曹啓曰,傳敎矣。議于大臣,則右議政李世白,以爲臣之本意,爲是無前大慶也。故必欲專設而速行,有所改稟矣。今觀。以下缺
上在慶德宮。停常參·經筵。
禮曹判書崔奎瑞三度呈辭及吏曹參判李寅煥再度呈辭,以國忌留政院。
忠淸監司書目,道內癘疫,一向熾盛,方痛四千三百六十四,死亡二百八十,向差八百七十五,前後合計,則方痛六萬八千六百八十,死亡一萬七千一百十八,民事可慮事。
全羅監司書目,全州等五十三邑,自前月念後至本月旬前,染痛人三萬五千六百十二名內,方痛二萬二千三百二十三名,向差五千七百二十六名,死亡七千二十三名,摠計前後啓聞各邑死亡,多至二萬八千六百八十九名,卽今春事己殷,農政方始,而民間死亡相繼,疾痛未蘇,實無服力作農之勢,言念民事,罔知攸措事。
領議政柳尙運,二十三度呈辭。入啓。傳曰,安心調理。
府啓,引嫌而退,相避之法,在下當遞,請司諫李健命遞差。答曰,依啓。
吏曹啓曰,臺諫有闕,政事,取稟。傳曰,明日爲之。以上朝報
上在慶德宮。停常參·經筵。
領議政柳尙運,二十四度呈辭。入啓。傳曰,安心調理。
禮曹判書崔奎瑞,三度呈辭。入啓。只遞本職。獻納李震壽,修撰宋徵殷三度呈辭。入啓。遞差。吏曹參判李寅煥再度呈辭。入啓。加給由。判決事尹以道,楊州地加土呈辭。入啓。給由。
中殿·世子宮·嬪宮,藥房問安。答曰,知道。
藥房啓曰,雨濕支離,終日連宵,伏未審此時,聖候,若何?王世子眼患,日漸差愈,幾至復常乎?臣等,不勝伏慮之至,敢來問安。答曰,知道,無事。世子眼患,日漸差勝矣。
副提學閔鎭周,辭職上疏。入啓。答曰,省疏具悉。卿其勿辭,從速察職。
慶尙監司書目,蔚山府使洪重周,稱有母病,無意還官,罷黜事。
明日淑明公主家親臨擧動時出宮,初嚴卯初三刻,二嚴卯正二刻,三嚴辰初一刻,開門罷漏後。
府啓,請還收罪人㮒·煥·爀·燦等放送之命,請還收移配罪人韓構放歸田里之命,請還收安置罪人睦來善,移配罪人李玄逸放歸田里之命,請還收安置罪人金德遠,圍籬安置罪人李玄紀放歸田里之命,請還寢春川柴場仍屬宮房之命。答曰,勿煩。
兵曹參判李光迪,辭職上疏。入啓。答曰,省疏具悉。卿勿過辭,從速察職。
江原監司書目,摠理使封陵之行,三陟府使金龜萬,稱以有病,終不出站,罷黜事。以上朝報
吏批啓曰,雲山郡守吳挺奭,以捉虎之功,加資事,命下矣。雖已資窮,未經準職,何以爲之?敢稟。傳曰,特爲加資。
備邊司啓曰,武郞廳司宰僉正李暉,副司果鄭世翊,奔走勤仕已滿十五朔,依例陞敍,或守令除授事,捧承傳,何如?傳曰,允。以上吏曹謄錄
下直,連源察訪金普澤,自如察訪李命浚。
有政。吏批,以成碩夔爲蔚山府使,金儁相爲三陟府使,崔重泰爲獻納,朴權爲禮曹參議,李世瑜爲刑曹佐郞,權尙珩爲禮賓主簿,金麟至爲漢城庶尹,李光迪爲兵曹參判,李健命爲輔德,雲山郡守吳挺奭,今加通政加資事,承傳。兵批,以金時相爲武兼,李惟桓爲守門將,崔國亮爲守門將,韓聖佑爲曹司衛將,李彦經爲翊衛,李成材爲武兼,鄭周翰爲慶州營將,任鎭元爲五衛將,張忠漢爲山羊會萬戶,李萬彬爲五衛將,趙鑒爲車嶺僉使,李碩輔爲柔遠僉使,金振夏爲撫夷萬戶,朴廷豪爲群山萬戶,尹澤爲四山監役,柳以彬爲城津僉使,盧世雄爲廣梁僉使,金世樞爲五衛將,韓聖佑爲五衛將,鄭斗俊爲同知,柳尙萬爲安義僉使,南原營將李亨蕃仍任事,承傳。副司直李震休,副司果李宜顯,加軒洞權管金柱元,細川權管李後榮,廟坡權管姜晦,同知李顯徵,副護軍崔奎瑞,副司直洪受瀗·李健命·李震壽單付。以上吏曹政軸
上在慶德宮。停常參·經筵。
卯時,日有兩珥。辰時巳時,日暈兩珥。申時,日暈。
大駕詣淑明公主家後,藥房·政院·玉堂問安。答曰,知道。
傳曰,親臨主家,自是稀闊之擧,宜有軫念之道,其令該曹,米·太·綿布,從優輸送,以表予意。
大駕還宮時,初嚴申正三刻,二嚴酉初初刻,三嚴酉初一刻。
大駕還宮後,藥房·政院·玉堂問安。答曰,知道。
府啓,日暮姑停。
院啓,倫常者,天地之大經大緯,一日去此,則人不得爲人,國不得爲國矣。己巳黨人慫惥幸禍之態,固不可勝數,而睦來善不恭不敬,李玄逸自絶于天等語,論其罪狀,與謀害之賊,相去無幾,噫嘻,尙忍言哉?以此罔極之誣,雖加之於恒人,受之者必極冤痛,加之者自伏其罪,爲人臣子者,何敢萌諸心發諸口,肆然勒加於毋臨之尊乎?至若庭請之時,權大運,則身爲首相,巧避不參,睦來善,金德遠及睦昌明·柳命賢等,或居鼎席,或長兩司,草草應文,半日旋停,陰懷禍心,外掩耳目,情狀盡露,國人共憤。大抵此輩,但懷得失之念,都忘臣主之分,自陷於倫紀之罪,而朝家,乃以其事在飜覆之際,欲混與他黨人,通宥而竝容之,則彝倫將至於斁絶,王法便歸於弁髦,而日後奸兇之徒,益無所懲畏矣。可不痛哉,可不懼哉?當此宗社莫大之慶,聖上之思與臣庶,同其驩悅,德至厚矣,而此等干係倫紀之類,斷不可輕易擧論,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。罪人宋相周未徹之疏,極其兇悖,侵逼先后,詆毁中壼,恣意矯誣,罔有紀極,有非人臣所忍聞所忍道者,論以王法,合施誅殛,而當初流竄,旣失邦刑,輿情之憤鬱,久而未已。今此減等之論,又出於千萬意慮之外,懲討不嚴,國人咸憤,請還收定配罪人宋相周減等之命。春秋討逆之法,嚴於鈇鉞,爲人臣而苟有營護者,則厥罪惟均,而罪人李玄紀與金德遠,相爲表裏,百計幻弄,欺蔽天聽,悉翻獄案,敢使輸情伏法之逆豎,公然竝歸於昭雪白脫之地,其私護逆黨之罪,實無所逃。王法至嚴,國人共憤,此而不討,則祖宗三尺,將無所施用,而亂臣賊子,亦無以懲治。德遠罪名,又犯倫紀,不爲疊陳,而玄紀之罪,斷不可容貸,請還收圍籬安置罪人李玄紀放歸田里之命,業同妖惡之罪,實是前古所罕聞者,伊時兇節,不忍提起,而到今偃息於覆載之間,已爲失刑之甚者,雖當霈典,決不可全宥其罪,請還收定配罪人業同放送之命。新除授司諫趙泰耉,以莊陵都監都廳,時在江原道寧越地,請斯速乘馹上來事,下諭。答曰,不允。趙泰耉竣事後上來,勿爲下諭。以上朝報
上在慶德宮。停常參·經筵。
夜一更,月暈。卯時,日有兩珥。辰時巳時,日暈兩珥。申時,日暈。
領議政柳尙運,二十五度呈辭。入啓。傳曰,安心調理。吏曹參判李寅煥三度呈辭。入啓。只遞本職。戶曹判書閔鎭長,驪州地加土呈辭。入啓。給由。
中殿·世子宮·嬪宮,藥房問安。答曰,知道。
藥房啓曰,昨日親臨主第,終夕還宮,伏未審聖候若何?王世子眼患,益漸差愈乎?前劑入地黃散,當盡於明朝,差晩醫官等入診之後,繼進當否,更爲議定,宜當。臣等不勝區區伏慮之至,敢來問安。答曰,知道,無事。世子眼患,日益差愈矣。再啓曰,伏聞朝者入診醫官之言,王世子眼患,白翳赤色,幾盡消減,視澁羞明之症,已爲夬愈,開睫如常云。臣等不勝忻幸之至。諸醫以爲,地黃散,當盡服於明朝,苦口之藥,不必加服。此後,則唯當連用兔屎湯,以收復常之效云矣,敢啓。答曰,知道。
政院啓辭,獻納崔重泰,正言權尙游,竝牌招次對,推移入侍事,允下。
傳曰,大臣·備局堂上引見。
次對入侍時,獻納崔重泰所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。又所啓,請還收定配罪人宋相周減等之命。上曰,勿煩。又所啓,請還收圍籬安置罪人李玄紀放歸田里之命。上曰,勿煩。又所啓,請還收定配罪人業同放送之命。上曰,勿煩。執義兪命雄所啓,請還收㮒·煥·爀·燦等放送之命。上曰,勿煩。又所啓,請還收移配罪人韓構放歸田里之命。上曰,勿煩。又所啓,請還收安置罪人睦來善,移配罪人李玄逸放歸田里之命。上曰,勿煩。又所啓,請還收安置罪人金德遠,圍籬安置罪人李玄紀放歸田里之命。上曰,勿煩。又所啓,請還寢春川柴場仍屬宮房之命。上曰,勿煩。又所啓,仁川府使李道源,素以麤悖驕傲,指目者久矣。及授本職之後,政令擧措之顚妄,姑捨勿論,頃者邑居士人李彦縝,慘被明火賊患,親詣官門,具由呈狀,則道源,無端起怒,招入叱責,無所不至,至呼前承旨李彦紀,知事李彦綱之姓名,公肆詬罵,不啻狼藉,其所罵辱,未知緣何曲折,而當此奸宄竊發之日,邑有賊變,而恬不動聽,又擧卿宰之名,而醜辱萬端,事之可駭,莫此爲甚。請仁川府使李道源,罷職。上曰,不允。
引見入侍時,右議政李世白所啓,三省罪人略德事,臣於前後榻前,旣已陳達,故昨於金吾郞廳來問時,草草仰對矣。今聞以諸大臣收議,略德移送事,旣已判下云。臣有所懷,更此仰達矣。今此獄事,當初開城府按問之時,其疎漏之端,果多有之,而此只是按治之未盡而已。獄情,則殊未知其可疑,故省鞫之時,旣已按問取服矣。死罪論斷,不可不詳盡,更爲推覈,固無不可,而竝與已承服罪人,而移送刑曹,其在事體,果未知如何矣。弑主情節,旣已取服之後,不過結案取服,已爲正法,而今乃緩其處斷,一出王獄之外,使渠妄有所揣度,則奸情變幻之端,難保其必無,若果有冤情,則因此而得生,豈不善矣,而如其不然,弑主何等罪惡,而或致倖免,則其爲失刑,亦莫大矣。原任大臣收議中,以淸州罪人順立爲訂,而順立,則初無承服之事,與此有異,且非獨順立爲然,移刑曹者,曾前亦比比有之,而皆非已承服罪人矣。臣意,則略德,今姑仍囚於王獄,使刑曹詳細推覈於應問之人,俾無未盡之弊,似宜矣。上曰,未承服,則移送刑曹,亦多有之矣。李世白曰,曾前弑夫罪人次貞發明之辭,與本道査啓相違,刑訊二次,終不承服,故移送刑曹,而今此略德,則旣已承服,與未承服者大有不同,移送刑曹,終有所未安矣。判義禁閔鎭長,今方入侍,亦使陳其所見,何如?閔鎭長曰,臣意亦如大臣所達,姑留王獄,待刑曹推覈後,處斷,何如?上曰,略德,仍囚禁府,使刑曹推覈應問之人,可也。兵曹判書李濡所啓,國之紀綱,非論體面,而體面亦係紀綱,近來大小官員,行路相遇,多不回避,風習大異於前矣。頃日巡將受牌出入時,與摘奸承傳相値,承傳·巡將,則俱爲帶牌,彼此固無回避之事,而承傳及史官所帶下人乘馬直犯,事極可駭,故巡將,使人捉來,則反被歐打,巡將,以此辭緣,具報本曹矣。巡將,雖是武人,受牌之後,則大臣亦皆避之,今此下人之初不下馬,反復歐打巡將所送之人,此若置而不問,則將無以警飭,其時別監及史官所帶下人,使之推治,何如?上曰,依爲之。
司憲府啓曰,正言李肇,除授已久,尙未署經,臺諫署經,備三員爲之者,自是古例,而行大司諫宋奎濂,持平黃一夏竝在外,掌令金致龍服制,持平權詹陳疏受由,只有執義臣兪命雄,掌令臣尹弘离,在前如此之時,亦有二員開坐啓請署經之規,今亦依此例開坐署經之意,敢啓。答曰,知道。
司諫院啓曰,正言李肇,除受已久,尙未署經,臺諫署經,備三員爲之者,自是古例,而大司諫金盛迪,司諫趙泰耉在外,只有獻納臣崔重泰,正言臣權尙游,在前如此之時,亦有二員開坐啓請署經之規,今亦依此例,以二員開坐署經之意,敢啓。答曰,知道。以上朝報
今日引見入侍時,右議政李世白所啓,京畿監司趙相愚狀啓中,極陳道內民事切急之狀,以爲南漢·江都兩處移轉之穀,民人等,專力備納,故本倉還上,則所納無多矣。兩處移轉,先爲輸納者外,尙有未及輸納之數,此則姑爲仍留本邑,以爲救民之資,待秋準數輸納云,亦因連歲凶荒,各邑移轉之穀,皆未得趁卽收捧,軍餉之充上無期,已極可慮,而各邑當春,則每請仍留賑民,及秋則稱以未及捧納,以爲遷延姑息之計,其風習,亦甚可惡,有難輕許退納,而卽今畿邑事勢,異於常年,且與他道有別,每年爲受直應受之例,今雖畢捧,前頭若將還給,則亦難以一切之法,防塞不許,今姑許狀啓施行。且以未及收捧之數,待秋偕納爲請,此亦將不得不許,而但各邑中,若有全不輸納者,事極未妥。令江華留守査出以啓,且或初未準捧而難免罪責,稱以捧留,至其以分給民人爲請,則亦甚無據,此則令京畿監司詳査處置,而卽今各邑中,已爲輸納者幾許,已捧而未及輸納者幾許,從實數啓聞,以爲憑處之地,宜當矣。上曰,上年形勢,果如本道監司狀啓,而各邑每當秋節,則輒請趁春輸納,及至春節,則又欲待秋輸納,習以爲常,此事亦可寒心矣。世白曰,卽今畿民形勢如此,道臣旣有所請,雖不得不許,而其弊,則誠果如此矣。戶曹判書閔鎭長曰,然則元不輸納之邑,亦令參酌輸納,分留其餘,以爲分糶之資,何如?上曰,竝與大臣所達,依爲之。
上在慶德宮。停常參·經筵。
夜一更,月暈右珥。
禁府啓目,三省罪人略德事,議于大臣,則領府事南九萬,以爲李廷肅殺害處,乃是金川地,而罪人略德·贊命,方居其行廊,罪人以建,則又在於延安地,本非開城府所當捕捉推治者,且開城府軍官三人,捕得罪人三人,現告於本府,則軍官處所當先問其因,何得聞弑主緣由,又當問捕捉時形止,又當問不告於罪人所在官,而來告他道他官之故,而開城府,竝無所問之事,獄事原頭,無從可知。且此乃綱常罪人,與强盜殺越有異,所當施以法杖,同推考覈,而自本府爲先亂杖取服者,節節違法,不但一二疎漏而已。且屍親呈狀,出於開城府旣捕推問之後,此亦後時可疑,而且其狀中,廷肅,高聲大呼曰,贊命·以建輩殺我云云,隣居人及奴僕等,明白參聽云,所謂參聽之人,本府亦無捉來訂問之事,其爲疎漏,不但捕告者處,無所問而已。且贊命·以建等,殺害廷肅時,隣人奴僕之參聽,果如屍親狀辭,則略德夫妻,必無晏然還歸於廷肅行廊,營葬行祭祀之理,此是大段疑端。且贊命與其妻同居廷肅行廊,至於數朔之久,則屍親狀辭所謂兇賊藏身山海,唯恐逃慝之不深,未能物色跟捕云者,亦大相反,此等相違之端,不可不更加覈實,且取見開城府草文案,則罪人等初頭發明招辭,刪去不載,此亦非法例,而似不大段矣。至於捕告人及屍親處,初不捧招,則草文案亦然,元非修啓時刪去而然也。罪名重大,則按問尤當詳盡,綱常大獄,不可以如此疎漏之案,徑先處斷。且開城府初度啓本中,請軍官等捕告之賞,其違法捕告於他道他官緣由,更加明覈得其情實,然後可以處置,論以獄體,則似當還送略德於金川,令本道定推官,如法推治,更爲啓聞,而但三省承款罪人,今又還送於外方,事體未安,依戊辰年淸州弑父罪人順立之例,移送略德於刑曹,且自刑曹,捉來開城府捕告軍官及屍親呈狀中參聽各人,更爲嚴覈處斷,宜當,伏唯上裁。判敦寧徐文重,議以爲,大凡殺獄按治之法,必須先問屍親,以爲盤問憑驗之地,所以防其虛僞飾非之患也。今此開城府獄事,毋論違法與否,軍官之捕告,意在希賞,屍親之呈狀,急於報復,而俱無援引之證,直以殺害廷肅,亂杖嚴問取服,而狀中同黨四五人,隣人奴僕參聽等語,終無驗問,已極疎漏。至於綱常罪犯,事體尤重,女人旣不同往,則其所知情,不過言語謀議之間,而略德,初不出於贊命·以建之招,只以必無不知之理,亂杖四十餘度,乃以上典弑害,事極重大,往與以建相議之說,言於其夫云者,此爲承服也。初稱六月間,逃接於江華,及其敬差官推問時,稱以越往延安其母家,贊命·以建等,行兇次出去時,以必殺滅迹之意言送云,而其夫始稱略德,則雖被萬戮,此憤不可不洩云,至此而獄事雖成,前後承款之招,相左如是,而不復盤問歸一,綱常重獄,不可以未盡文案,遽爾處斷,更爲推覈,在所不已,伏惟上裁。右議〈政〉李世白,議以爲今此獄事,開城府按治之時,誠有疎漏之失,而獄情,則似無可疑,故前後榻前,臣亦有所陳達,而與判義禁閔鎭長,所見無異,今無容更議,伏惟上裁。領議政柳尙運,判府事尹趾善,病不收議。判敦寧尹趾完在外,判府事崔錫鼎莊陵進去,大臣之議如此,伏惟上裁,何如?啓依南九萬議,施行。
知事申汝哲,辭職上疏。入啓。答曰,省疏具悉卿懇。卿勿固辭,安心行公。
右尹申厚命,辭職上疏。入啓。答曰,省疏具悉。卿其勿辭,調理察職。
領議政柳尙運二十六度呈辭。入啓。傳曰,卿之前後引入,凡幾度,而其所以引入,每因情外之人言,曾無數月安其位者,豈特大臣之不幸而已哉?然念邦家之扤捏,思生民之困悴,則以卿體國之誠,休休之量,必不忍汲汲然捨予求退,而出仕未幾,復尋長單,日昨近侍之宣諭,亦未回卿心,自愧誠淺,寧欲無言。積瘁之餘,終有疾恙,將攝已久,年齡未高,神明所扶,勿藥有喜,矧今廊廟之上,機務多滯,其可曰在家不知,而一向恝然乎?更遣承宣,諭予至意,卿其亟斷來章,速出論道,以副如渴之望。仍傳曰,遣承旨傳諭。
判尹金構,廣州地焚黃呈辭。入啓。給由。
府啓,請還收㮒·煥·爀·燦等放送之命,請還收移配罪人韓構放歸田里之命,請還收安置罪人睦來善,移配罪人李玄逸放歸田里之命,請還收安置罪人金德遠,圍籬安置罪人李玄紀放歸田里之命,請還寢春川柴場仍屬宮房之命。仁川府使李道源,素以麤悖驕傲者久矣。及授本職之後,政令擧措之顚妄,姑置勿論,頃者邑居士人李彦縝,慘被明火賊患,親詣官門,具由呈狀,則道源,無端起怒,招入叱責,至擧前承旨李彦紀,知事李彦綱之姓名,公肆詬罵,不翅狼藉。蓋彦紀之按節嶺南也,道源,以其時兵使,有體貌間見過之事,以此含蓄於心,而今乃發怒於彦縝,歷數前事而竝辱卿宰,當此奸宄竊發之日,邑有賊患而恬不動聽,移怒逞憾,言辭悖慢,其使氣無憚,壞損體統,莫此爲甚,請仁川府使李道源罷職。答曰,不允。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命,請還收圍籬安置罪人李玄紀放歸田里之命,請還收定配罪人業同放送之命。答曰,勿煩。
同副承旨金鎭圭書啓,臣敬奉聖旨,往諭于領議政柳尙運,則以爲臣之疾病,已成沈痼,近侍敦諭之下,旣不得祗承,日昨擧動之時,又不得趨參於陪從之列,跡涉逋慢,罪積瘝曠,方在蹙伏俟譴之中矣。聖度天大,溫音復宣,近侍臨諭,辭旨愈勤,顧臣無狀,何以得此於君父之前哉?奉讀未半,不覺感涕之交墜也。第臣以萬萬無似之人,叨此萬萬匪據之任,觸事生釁,自不勝其尤悔,每當其時,不得不引分求退,而亦不敢以賤疾困篤之狀,竝列於乞罪之章,尙未蒙天地父母顧覆之慈,此尤臣誠意淺薄之罪也。臣之所患風眩之症,源委已痼,每於火熱上升之時,昏仆在地,不省人事,如是者日再三,而精神日益消亡,眠食日益減損,實無復起爲人之望,加以落傷之後,右邊肢體,受傷最重,痰滯經絡,不善屈伸,雖庭戶之間,亦不能任意出入,種種諸症,無非危苦,今雖欲忍死自力,誠有所不可得者,明旨之下,末由趨承,臣之罪戾,萬殞難贖,伏地涕泣,恭俟違命之誅云矣。敢啓。傳曰,知道。
下直,藍浦縣監許策,慶基殿參奉趙永邦。以上朝報
上在慶德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審此時,聖體,若何?王世子眼患,益得差復之效乎?臣等不勝伏慮之至,敢來問安。答曰,知道,無事。世子眼患,幾盡差愈矣,勿爲問安。
傳曰,明日晝講爲之。
傳曰,晝講時刻,定以午初。
副修撰李喜茂辭職上疏。入啓。答曰,省疏具悉。爾其勿辭,救護母病。
領議政柳尙運箚子。大槪,更暴病重實狀,冀蒙矜察,遞臣職名,以幸公私事。入啓。答曰,省箚具悉卿懇。纔諭至意,復何多誥?卿其體予思想之心,亟斷巽讓之章,卽起視事,以濟時艱。仍傳曰,遣史官傳諭。
假注書韓永徽改,代李世瑾。落點
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。請還寢春川柴場仍屬宮房之命。請仁川府使李道源罷職。頃日三朝侍從臣年七十加資之時,副護軍李世翊,亦參其中,而世翊,在孝廟朝,未經侍從之職,其在廉義,宜卽自處,而矇然承受,冒昧出肅,此雖出於年老昏耗之致,而公議所在,不可置而不論,請副護軍李世翊罷職不敍。請黃海兵使南五星罷職不敍。答曰,不允。李道源·李世翊事,依啓。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。答曰,勿煩。
校理崔昌大牌不進,依承傳罷職。
下直,利川府使金有鉉,光陽縣監崔壽學,蛇梁萬戶元世楫,在德萬戶申滿。以上朝報
上在慶德宮。停常參,只晝講。
吏曹啓目粘連,觀此司書李世奭上疏,則邊地守令,必以武弁差送乙仍于,平常無事之時,無賴弓馬之力,貿貿麤粗之輩,難責廉介,專事姑息,沿邊各邑,先受凋弊,請南北武弁之窠,必以文臣中有聲望者,極擇交差,以爲修擧廢墜之地爲白乎旀。沿邊業儒輩,不無向學之人,絶無問字之處,若以文官交差列邑,兼責以敎養之任,則有補於儒化是如爲白有臥乎所,守令善否,固係其人,而不必以文武有間是白乎矣,武弁之治郡,不可責之以文治,且在平時,不必專任扞禦乙仍于,從前朝臣,或於章奏,或於筵席,多以交差爲請是白乎旀。魚川察訪,泰川縣監,皆令兼差敎養官,而亦是此意是白置,今此疏陳之語,亦有意見,今後則隨其相當之窠,時或交差,而魚川·泰川,兼差敎養官,永爲定式施行,何如?啓依允。
領議政柳尙運二十七度呈辭。入啓。傳曰,安心調理。
摠理使判府事崔錫鼎,莊陵·思陵封陵後,莊陵都監堂上李世華·姜鋧·金錫衍,都廳李東馣·趙泰耉,郞廳申奎·崔宇泰·李觀漢·韓世謙,監造官權益震·李齊說·宋奎炫·呂光周·韓配周·尹夏敎·趙泰興,分差官李萬年·李萬葉,陵所畢役後入來。
傳曰,明日晝講爲之。
晝講入侍時,知事李濡,特進官金鎭龜,承旨李壄,玉堂金時傑·李廷謙,假注書趙權,兼春秋柳行三,史官李㙫,武臣禹瑞圭。
都承旨宋昌初度呈辭。入啓。給由。
傳曰,莊陵·思陵都監摠理使以下,竝書啓。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。請還寢春川柴場仍屬宮房之命。請黃海兵使南五星罷職不敍。答曰,勿煩。
禮曹正郞柳格,朱子書院等處賜額致祭後,入來。
今日晝講時,自今日以後,各司用刑開坐事,榻前定奪。
京畿監司書目,楊州呈,以護軍朴世堂辭職上疏上送事。啓。答曰,省疏具悉卿懇。卿勿過辭,安心上來行公。
晝講入侍,知事李濡所啓,原州居前參議元振澤家,明火賊突入,振澤則雖逢刃而僅得不死,其子絿,曾經守令,被亂斫而卽死云。事之驚慘,莫此爲甚,而監司不爲狀聞,殊涉未安,似當有推考警責之道矣。上曰,監司推考,可也。以上朝報
上在慶德宮。停常參,只晝講。
夜一更二更,月暈。
領議政柳尙運二十八度呈辭。入啓。傳曰,安心調理。
都承旨宋昌再度呈辭。入啓。加給由。
輔德李健命辭職上疏。入啓。答曰,省疏具悉。爾其勿辭,往省焉。
平安監司義州府尹書目,冬至使一行,今初四日還渡江事。
假注書盧世夏服制,代李熙台。
晝講入侍,知事閔鎭長,特進官嚴緝,承旨沈枰,玉堂金時傑·李廷謙,假注書李熙台,史官李㙫,兼春秋柳行三,武臣崔克泰,掌令尹弘离,亦爲入侍。
正言李肇啓曰,臣於頃日有除命之後,爲妻母永窆於抱川地,例當受由歸葬,而臣之所帶職名,未經兩司署出,旣不得行公,則亦不敢呈單請暇,迫於私情,遂不免私自往來,至經數宿之久。凡有職名而不得許暇,輒自下鄕者,必在應褫之科,則臣身帶臺職,冒犯朝禁,其虧失法例,尤有所未安者。署出之後,所當以此自列,而顧臣於是職,自揣無一分近似,誠不敢以臺例自處,詣臺陳避,亦有所趑趄矣。今聞物議,以旣自違法,於例當避,而不卽引避爲非云,臣之所失,至此尤大,何敢一刻苟冒於職次乎?請命遞斥臣職。答曰,勿辭,退待物論。
江原監司書目,原州牧使趙泰來,筒箇,以退來舊件,更爲封進兺不喩,玆者典祀官康友諒,及其回還,終不支待,乞食於各站,俱極寒心,同牧使趙泰來罷黜事。啓。傳曰,勿罷只推。
明日監試覆試一所試官二,李濡·嚴緝,參試官三,李墪·金德基·沈樘。二所試官二,金鎭龜·吳道一,參試官三,徐文裕·金昌直·李世維。監試官一所丁道復,二所曺善徽,落點。
兵曹判書李濡上疏。大槪,臣於昨日筵席,有奏對不審之失,乞遞臣職,仍治臣罪事。入啓。答曰,省疏具悉。卿其安心勿辭焉。
參試官李喜茂·洪重夏,牌不進,依承傳罷職。
晝講入侍時,掌令尹弘离所啓,請還收罪人㮒·煥·爀·燦等放送之命。上曰,勿煩。又所啓,請還收移配罪人韓構放歸田里之命。上曰,勿煩。又所啓,請還收安置罪人睦來善,移配罪人李玄逸放歸田里之命。上曰,勿煩。又所啓,請還收安置罪人金德遠,圍籬安置罪人李玄紀放歸田里之命。上曰,勿煩。又所啓,請還寢春川柴場仍屬宮房之命。上曰,勿煩。又所啓,請黃海兵使南五星罷職不敍。上曰,當初推考,欲觀其緘辭矣。旣入於蕩滌之中,勿爲煩論。以上朝報晝講入侍時,上曰,海南移配罪人椅,遭其父靈恩君之喪,渠之所爲,雖極無狀,在前竄謫中遭親喪者,旣許其來見,則今此椅,亦令來見,爲宜矣。閔鎭長曰,椅之子,亦以此事呈狀,而自下不敢擅許矣。前日朝臣之遭親喪者,旣令來見葬事,則椅之一體許見,似無所妨矣。上曰,使之來見葬事事,分付,可也。以上禁府謄錄
禮曹啓曰,今此監試覆試試官,當爲磨鍊,而二品以上堂下中,無故可擬之人乏少,不得已依近例,以堂上官通融擬望,而每望,各二員備擬以入之意,敢啓。傳曰,知道。以上禮曹謄錄
上在慶德宮。停常參·經筵。
辰時巳時,日暈。未時,日暈。
假注書李世瑾服制,代李相成。落點
領議政柳尙運二十九度呈辭。入啓。傳曰,安心調理。
都承旨宋昌三度呈辭。入啓。遞差。
政院啓曰,正言李肇,引避退待,今已經宿,而大司諫金盛迪在外,司諫趙泰耉,正言權尙游呈辭,獻納崔重泰服制,俱不行公,尙未處置,除在外人員外,呈告服制人員,竝卽牌招,使之處置,何如?傳曰,允。
吏曹啓曰,承旨有闕,政事,取稟。傳曰,當日爲之。
備忘記,思陵都監摠理使判府事崔錫鼎,鞍具馬一匹賜給,提調判尹金構,加資未久,熟馬一匹面給,提調副司直嚴緝,監司趙相愚,都廳副應敎金時傑,副校理李廷謙,竝加資。提調判書金鎭龜,半熟馬一匹,行司直權是經,兒馬一匹,左參贊李世華,參判任弘望,各上弦弓一張賜給。行司直李宇謙,勿論,郞廳佐郞吳碩夏·李益興,判官李寅熺,副司果李浚·李東亨,竝陞敍,郞廳直講鄭漢柱,京郞廳佐郞李德英,各兒馬一匹,主簿李遇輝,令黃鐸,竝勿論,監造官副司勇南壽明·鄭希先·趙正誼·南受萬·盧世夏·李世最,副正字李世瑾,別工作奉事黃銄·金聖游,竝六品遷轉。別提金益鋿,兒馬一匹,崔翊周,上弦弓一張賜給,監造官奉事李成坤·洪禹寧,竝勿論,監司趙相愚,上弦弓一張賜給。陵內都差使員柳以復,兒馬一匹賜給,石所部將金熙運,領役部將宣豪英·權以推·宋時俊·韓孝建·趙鳴遠·李夏海·金道仁·李英爀·金煥文·崔時燮,竝邊將除授。相地官訓導柳庭翰,令本衙門正職除授,員役·工匠等,令該曹米·布分等磨鍊題給。
備忘記,莊陵都監摠理使判府事崔錫鼎,鞍具馬一匹賜給,提調參判姜鋧·金錫衍,右參贊李世華,都廳司諫趙泰耉,司成李東馣,竝加資。提調右參贊徐宗泰,兒馬一匹,監司洪萬朝,上弦弓一張,都廳修撰李喜茂,半熟馬一匹賜給,都廳正洪重夏,執義李健命,竝勿論,郞廳直講申奎·崔宇泰,副司果韓世謙,主簿李觀漢竝陞敍。郞廳正郞李會元,京郞廳佐郞李德英,各兒馬一匹賜給,郞廳主簿申覺,別提金埁竝勿論,監造官副司勇任命元·權益震·李齊說·宋奎炫·呂光周·尹夏敎·韓配周,參奉趙泰興,別工作副奉事李萬年,直長李萬葉,竝六品遷轉。監造官副司勇曺夏彦,奉事李,洗馬權煜竝勿論,監司柳之發,半熟馬一匹,陵內都差使員府使金一夔,兒馬一匹賜給。領役部將前萬戶劉允弼·林惟誠·林聖佑·元志道·辛碩梯·金鼎禹·趙鳴夏·沈天益·朴師尙·具泰禎·朴東奎·尹世興·閔暎·元舜興·南重澤·丁以亮·權喜奎·崔禹徵·嚴世雄·南世弼,竝邊將除授。相地官敎授朴振文,令本衙門正職除授,員役·工匠等,令該曹米·布分等磨鍊題給。
備忘記,今此兩都監賞格中,一人,雖兼數事,毋得疊授。
右參贊徐宗泰辭職上疏。入啓。答曰,省疏具悉。卿其勿辭,救護母病。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。請還寢春川柴場仍屬宮房之命。凡祭官之奉香祝者,不敢用刑杖,自是齋敬之意,而軍資正李浚,於月前差戰場致祭官,下去嶺南也,到處刑杖,不翅狼藉,其不自敬謹之狀,已極可駭,而及其回還也,捉致嶺邑下吏於忠州,酷施刑杖,如此悖擧,不一而足。所經一路,莫不驚擾,傳說藉藉,聽聞俱駭,不可無糾警之道,請軍資正李浚罷職。答曰,不允。末端事,依啓。黃海兵使南五星罷職不敍事,停啓。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請圍籬安置罪人李玄紀放歸田里之命。請業同放送之命。凡有職名,不得任自下鄕,自是法制,況言責之官,固與庶僚有別,而不待由暇,越法下鄕,大損臺體,亦關後弊,不可無規警之道,請正言李肇罷職。答曰,不允。末端事,依啓。
兼司書尹趾仁,牌不進,罷職傳旨。傳曰,只推勿罷。
謝恩,兼說書朴弼明,修撰宋徵殷。
有政。以任元聖爲軍資正,鄭覺先爲刑曹佐郞,尹志仁爲刑曹佐郞,朴尙一爲歸厚別提,林護爲司諫,沈檀爲直講,李汝柱爲典籍,李寅煥爲承旨。三陟府使金龜萬,新昌縣監鄭周翰仍任事,承傳。承文副正字李廷揆,兼春秋金克謙單付,徐宗泰爲禮曹判書,申汝哲爲工曹判書,尹趾仁爲校理,尹趾仁爲兼司書,李坦爲正言,宋徵殷爲修撰,朴弼明爲兼說書,南正重爲吏曹正郞。兵批,副司直宋昌·李寅煥,副司果宋徵殷單付。以上朝報及政軸
下直,砥平縣監丁時悌,郭山郡守李世俊。
上在慶德宮。停常參·經筵。
初昏,有霧氣。
領議政柳尙運三十度呈辭。入啓。傳曰,安心調理。
中殿·世子宮·嬪宮,藥房問安。答曰,知道。
藥房啓曰,春序將闌,日氣猶凄,伏未審此時,聖候,若何?王世子眼患,停止問安,今過累日,仰慮未已矣。伏聞昨日入診醫官之言,幾臻平復之境,臣等不勝喜幸。只憑醫官所傳,猶有未審,待差晩臣等更與醫官入診瞻望,宜當,敢來問安。答曰,知道,無事。世子眼患,白翳消散,開睫如常矣,勿爲入診。
禮曹啓曰,科擧事目中出榜後,令漢城府一一考籍,如有漏籍者,卽爲入啓拔去,依律科罪事,啓下矣。卽接漢城府移文,則監試入格人中,全羅左道生員試,儒生李克昌·河懋·申景洙·金始演·金錫慶·金浣·張怺,進士試,儒生李濯·金處相,右道生員試,儒生鄭德烋·朴楚梓,慶尙左道進士試,儒生權亨錫·李時晦·李時成·黃壽千,生員試,儒生李時眞·李基命·李壽鼎·金景湜·權斗望,右道進士試,儒生朴文韡,生員試李慶晩·安震翰等二十四人,元不入籍,冒赴國試,事極可駴,當有依律科罪之擧,而其中慶尙左道進士試,儒生崔東相,生員試,康敏楷·康泰楷,右道進士試,丁克愼·孫萬泰·李命采·李善慶,生員試,李善謙,忠淸左道進士試,金光五·趙必中,生員試,李澣·趙以中,右道進士試,禹致範·朴鄕運,生員試,洪胄煜,黃海道進士試,沈壽海·李光斗,江原道進士試,許鎭·黃世燮·李基萬·李鎭華,生員試,沈昌極等二十二人,頃因本曹回啓,旣已科罪,今無更問之事,而黃海道生員試入格儒生朴世准,則雖不入籍,挈家來住,入屬鄕校之故,頃日本道,區別査啓,故本曹覆啓中,旣不入於論罪之中矣。不入籍冒赴儒生李克昌等二十四人,拔去後,令攸司依律定罪,何如?傳曰,允。
判府事崔錫鼎箚子。大槪,乞收懋賞之典,以重國體,以安私分事。入啓。答曰,省箚具悉卿懇。錫以鞍馬,寔遵舊章,卿其安心領受焉。仍傳曰,遣史官傳諭。
府啓,請還收㮒·煥·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。請還寢春川柴場仍屬宮房之命。昨因該曹稟啓,有司諫趙泰耉特爲加資之命,臣等竊以爲過也。未準職者不得陞資,自是法典,而今以一時蕫役之勞,遽爾超階,殊非遵守舊章,審愼爵賞之道,請還收前司諫趙泰耉加資之命。答曰,不允。
禮曹參議朴權上疏。大槪,略陳科場之弊,兼付愚見,冀蒙財察事。入啓。答曰,省疏具悉。疏辭,令該曹稟處。
都承旨李寅煥辭免上疏。入啓。答曰,省疏具悉。卿其勿辭,從速察職。
正言權尙游啓曰,伏見禮曹參議朴權疏本,極論今番合製之致有人言,深斥臺臣不言之失,臣於此不勝瞿然之至。近日科場之弊,固不可勝言,至於今番合製時人言之藉藉,臣亦聞之,但念論事之體,必就其情與迹十分顯著者而論之,然後方可以允衆議,而服人心矣。今若不自審知其間用情實狀,只執其跡,遽爾論列,恐非詳愼之道。臣之意見,蓋知如此,而物議非斥,如彼峻發,臣何敢一刻冒據臺席乎?請命遞斥臣職。答曰,勿辭。退待物論。
忠淸都事書目,公州呈,以前觀察使金盛迪,今月初九日卒逝事。
京畿監司書目,加資辭免上疏上送事。啓。答曰,省疏具悉。今玆賞典,寔遵舊章,卿其勿辭焉。以上朝報傳曰,今觀狀啓,本道監司金盛迪,意外卒逝,極爲驚慘,喪柩上來時,各別護送事,分付,而新監司崔商翼,使之斯速辭朝。以上備局謄錄
下直,慶尙都事申必淸,保寧縣監權宇亨。
上在慶德宮。停常參·經筵。
漢城府啓曰,卽見慶尙道順興·安東等官赴擧儒生權斗望等九人聯名呈狀,則俱以入籍之人,未免漏籍之罪,實爲冤枉,願得更査觀光云。當初郞廳色吏累月考出之後,有此差誤之事,殊甚驚駴。卽令更査,則慶尙〈道〉順興入格儒生金壽鼎,則果爲入籍,而統戶相左,李基命,則面名相左,黃壽天,則戶籍中以千字懸錄,而榜目中,以天字載錄,安東儒生金景湜,則入籍於安東,而移去順興之故,邑名差錯。全羅道咸平儒生鄭德烋,則入籍於發底里,而榜目中,以發美里懸錄,此五人,則雖有統戶·名字·面名·邑名之相左者,而與無端漏籍有異,至於權斗望·權亨錫等,無他差錯,而混入於査出之中,已極可駭,而其中李時重·李時成·李時昉等三人,名載於安東第一冊戶籍云,而第一冊戶籍,終日搜覓,不知置處。儒生赴擧,何等重事,而當初査出之時,不能致察,及其更査之後,有此相左之事,事之可駴,莫此爲甚。當該色吏,令攸司,囚禁,各別科罪,當該郞廳,亦難免不職之責,姑先從重推考。臣於移文成貼之時,亦有不能檢察之失,不勝惶恐,敢啓。答曰,知道。
江原監司書目,鐵原府使元振洙,延命後着天益,只佩劍突入現謁,擧錯駭異,爲先罷黜,其不識事體,輕蔑上司之罪,令朝廷,處置事。
掌令尹弘离·金致龍啓曰,臣等,昨伏見禮曹參議朴權疏本,不勝瞿然之至。近來科場之濫雜,誠如疏中所陳,今番合製之不公,人皆狼藉傳說,職在言地者,固不容合默,而但用情實狀,旣未的見,臺閣論人,貴在詳審,遲待聽聞之益信,公議之歸一,亦不害於論事之體。臣等所見,不過如斯,而非斥先加,語意深峻,臣等何敢晏然仍冒於職次乎?昨緣日暮,經宿乃避,所失尤大,請命遞斥臣等之職。答曰,勿辭。退待物論。
吏曹啓曰,臺諫有闕,政事,取稟。傳曰,明日爲之。
領議政柳尙運三十一度呈辭。入啓。傳曰,安心調理。
執義兪命雄啓曰,昨見禮曹參議朴權疏本,則極論科場行私之弊,而至謂之至于今番初試而極矣。臣於此不勝瞿然之至。臣以前秋掌試僨事之人,累被臺彈,而不敢以此每每引嫌,不得不黽勉供職,而悚恧之心,恒切于中,今此朴權之疏意峻切,卽一彈文,臣之難冒之狀,到此益著。至於合製之多有人言,雖有所聞,臣以僨敗之人,方且自訟之不暇,而不可以科場之事,論劾他人也,決矣,而身居言地,重被含默之斥,則以此以彼,何可一刻仍冒於臺次乎?昨緣日暮,今始經宿來避,所失尤大,請命遞斥臣職。答曰,勿辭。退待物論。
傳曰,明朝領·右相命招,使之卜相。
領府事南九萬上疏。大槪,敢陳痼疾實狀,乞遞內局都提調之任事。入啓。答曰,省疏具悉卿懇。內局提調,決難許改,卿其須勿過辭,安心行公,以副至望。仍傳曰,遣史官傳諭。
左參贊李世華上疏。大槪,乞收加資賜弓之命事。入啓。答曰,省疏具悉卿懇。今玆賞典,寔遵舊章,卿其安心勿辭焉。
禮曹啓曰,因漢城府移文,不入籍儒生等,旣已拔去付標矣。卽者本府啓辭中,慶尙道儒生金壽鼎·李基命·黃壽天·金景湜,全羅道儒生鄭德烋等五人,雖有統戶·面名·邑名之相左,而與無端漏籍有異。儒生權斗望·權亨錫等二人,無他差錯云,當初本府,誤爲査覈,致令混入於拔去之中,及今更査之後,明知其冤枉,則似當仍存榜目,去其付標。李時重·李時成·李時昉等三人,名付安東第一冊戶籍,終日披覓,不知置處云。旣不得考出戶籍,則入籍與否,無由的知,而本道行査時,三人等,不在漏籍之中,漢城府戶籍,旣無置處,則査覈時漏籍云者,元涉孟浪,仍爲拔去,必有稱冤之端,榜目中亦當去其付標。儒生赴擧,何等重事,而全不致察,有此差誤,至於戶籍冊之不知置處,則可見其初不考閱,妄稱査覈,論其事狀,實涉駭愕,當該郞廳,不可問備而止,而本曹不敢直請他罪,當該堂上,亦難免不察之失,從重推考,何如?啓依允。郞廳拿推。
校理尹趾仁上疏。大槪,臣於禮曹參議朴權之疏,惶駴震悚,乞勘臣罪,以快人言事。入啓。答曰,省疏具悉。爾其勿辭察職。
獻納崔重泰啓曰,禮曹參議朴權之疏,備陳近來科場之亂雜,是固公議之所通同,亦臣章牘之所曾論,而槪擧今番陞補合製,衆口喧議之狀,仍斥臺閣含默不言之弊,兩司諸臣,相繼避退,臣不勝瞿然。蓋此泮中合製噂之說,臣亦稔聞,則不言之斥,處臺席者,均受,臣雖緣服製,不得行公,而尙蹲言地,重招噤口之譏,實與諸臺而一般,其何敢一刻抗顔於諫列乎?請命遞斥臣職。答曰,勿辭。退待物論。
備忘記,世子眼患,頗得鍼效,執鍼醫官李應斗,特加一資。
拿推現告,漢城府尹金麟至。
禁府,金麟至拿囚。啓。
校理尹趾善牌不進,依承傳罷職。
兵曹參判李光迪上疏。大槪,臣於摠府中日試射時,有不能檢察之失,乞罷臣職,仍勘臣罪,亦令該曹推覈得情,以嚴科場,以正國法事。入啓。答曰,省疏具悉。疏辭,令該曹稟處,卿其勿辭察職。
忠淸監司書目,林川兼任韓山呈,以副校理趙大壽上疏上送事。啓。答曰,省疏具悉。疏辭,令該曹稟處,而慶科,今難變改也。爾其勿辭,從速察職。
禁府,煜拿囚。啓。以上朝報
禮曹啓曰,宗廟夏享大祭親行事,卽爲啓下矣。五禮儀,有大祀後陳賀訖,行飮福宴之文,而近年以來,依孝廟朝親祭之禮,陳賀飮福宴等節目,竝爲停止,今此親祭時,則此等節目,何以爲之?敢稟。傳曰,權停。又啓曰,來四月初八日,宗廟夏享大祭親行時,王世子亞獻例爲之,出還宮時,闕門外亦當有祗迎·祗送之節,而方在調攝之中,依近例,不爲磨鍊之意,敢啓。傳曰,知道。以上禮曹謄錄
上在慶德宮。停常參·經筵。
夜二更五更,月暈。
領府事南九萬上疏。大槪,臣不敢忘歸死之懇,爲決命之計,情勢窮迫,不得不干冒分義,徑退舊巢,乞蒙鈇鉞之誅,且請還收在鄕時祿俸輸給之命事。入啓。答曰,省疏具悉卿懇。春初傳宣之批,罄竭心腹之辭,謂卿體諒,不必棄予矣,乃者留疏決歸,遽出意慮之外,是何情志不孚,一至於此哉?不覺愕然如失左右手也。矧今事勢之艱虞,日甚一日,此豈元老大臣翩然捨去之秋乎?以卿體國之深忠,念及于斯,則必惕然改圖矣。玆遣近侍,諭予至意,卿其安心勿辭領受,從速登途,毋孤虛佇之望。仍傳曰,遣承旨傳諭。
工曹參議趙泰采,長湍地亡妻歸葬事呈辭。入啓。給由。
京畿監司趙相愚,領府事南九萬陪行事,出去。
領議政柳尙運,命招不進後箚子。大槪,賤疾方劇,未赴召命,乞削臣職,仍勘臣罪,以肅朝綱,以安微分事。入啓。答曰,省箚具悉卿懇。病未赴召,有何所傷?卿其安心勿辭,亦勿待罪,卽起視事,以副至意。仍傳曰,遣史官傳諭。
賓廳,卜相封入。
光平君溟上疏。大槪,臣猥忝摠管之任,適赴試射之坐,有昏謬不察之失,乞遞事。入啓。答曰,省疏具悉。卿其勿辭察職。
護軍姜鋧加資辭免上疏。入啓。答曰,省疏具悉卿懇。今玆賞典,寔遵舊章,卿其安心勿辭焉。
政院啓曰,兩司多官,引避退待,今已經宿,持平權詹,卽爲牌招察任,何如?傳曰,允。
持平權詹啓曰,臣情懇危迫,屢煩籲訴,聖度天大,尙逭誅罰,夙宵惶懼,若無所措,召牌之下,力疾趨詣,而玆者兩省諸官,以被不言之斥,俱爲引避,臣竊瞿然也。臣之忝叨是職,亦已久矣,上無所匡救,下無所刺擧,一任尸素,則不言之斥,奚止此一事而已哉?合製多有人言,臣亦得聞,而顧以私憂薰心,煎灼危厲,不暇他恤,虛帶職名,未嘗念及於規劾,則噤默之罪,臣實爲首,其受人譏斥,視他人尤有加焉。且臣於日者,本府請罷李浚之啓,又有不敢自安者,臣亦於頃間,以湖南戰場致祭官下去之時,有因事杖治吏卒之擧,則其亦昧於奉香祝者,不敢用刑之義矣。固宜首實請譴,而阿睹之疾,亦復苦劇,不能開睫,赴召之後,始乃詣臺自列,臣罪尤大。以此以彼,俱不可仍冒,請命遞斥臣職。答曰,勿辭。退待物論。
副校理林濩上疏。大槪,誤恩荐加,召牌繼降,嚴畏分義,不得不趨詣闕外,顧臣前後逋慢之罪,萬殞猶輕。乞罷臣職,以肅朝綱,兼陳區區所懷,冀蒙財察事。入啓。答曰,省疏具悉。疏辭,令廟堂稟處。爾其勿辭,從速察職。
謝恩,副校理林濩。
有政。以李健命爲司諫,南壽明爲活人別提,李健命爲兼南學敎授,李善溥爲仁川府使,韓宗老爲工曹佐郞,李齊說爲禁府都事,崔錫鼎爲承文都提調,南正重爲兼中學敎授,尹㝡爲南部參奉,李碩祚爲司藝,崔錫鼎爲兼世子傅,李震壽爲弼善,金構爲刑曹判書,醫官李應斗,今加嘉善加資事承傳,朴世儁爲鐵原府使,尹德駿爲大司諫,金鎭龜爲右參贊,宋昌爲禮曹參判,林濩爲副校理,崔錫鼎爲左議政兼領經筵事春秋館事,金德基爲掌樂正。以上吏批兵批,副護軍,姜鋧·金時傑·李廷謙·李東馣·金儁相。以上朝報及政軸
上在慶德宮。停常參·經筵。
說書姜履相,埽墳後入來。
領議政柳尙運三十二度呈辭。入啓。傳曰,安心調理。
京畿監司趙相愚,落後入來。
工曹參判金錫衍加資辭免上疏。入啓。答曰,省疏具悉。今玆賞典,實遵舊章,卿其安心勿辭焉。
大司諫尹德駿辭職上疏。入啓。答曰,省疏具悉。爾其勿辭察職。
左副承旨金宇杭書啓,臣承命馳往于廣州地炭洞里,領中樞府事南九萬所到處,傳諭聖批則以爲,臣急於歸死,未及陛辭,回瞻象魏,一步一涕,犬馬之誠,如何可極?第念跡涉逋慢,當被誅譴,徊徨歧路,伏竢嚴命,而不意近臣,傳宣聖旨,責臣體國,若求將伯之助者然,臣於此驚惶震惕,且惑且愧,奉讀嗚咽,不能成聲也。臣之情理,旣已累瀆天聽,日月之明,庶或垂鑑,且於倉卒之際,不敢一一煩縷,歸伏舊棲,更陳一疏,以竢違命之誅,心神危蹙,不知所云矣。敢啓。傳曰,知道。
監試覆試一二所,出榜詣闕。
玉堂箚子。大槪,請正言權尙游·掌令尹弘离·金致龍,執義兪命雄,獻納崔重泰,持平權詹,竝出仕事。入啓。答曰,依啓。
謝恩,右參贊金鎭龜,掌樂正金德基,直講沈樘。
執義兪命雄,掌令尹弘离·金致龍,獻納崔重泰,正言權尙游就職,持平權詹,牌不進罷職。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收罪人業同放送之命。新除授司諫李徵龜,時在全羅道茂朱地,正言李坦,以冬至使書狀官,時未還朝,請竝斯速上來事,下諭。答曰,不允。下諭事,依啓。李坦,自當上來,勿爲下諭。
大司諫尹德駿牌不進,依承傳罷職。
明日武科庭試初試一所試官三,姜鋧·李基夏·李宇恒,參試官三,李文興·鄭琳·李益成,監試官,掌令金致龍,獻納崔重泰。二所試官三,任弘望·羅弘佐·柳重起,參試官三,曺復卿·李震相·鄭擔,監試官,掌令尹弘离,正言權尙游。以上朝報
上在慶德宮。停常參·經筵。
領議政柳尙運三十三度呈辭。入啓。傳曰,安心調理。
吏曹啓曰,臺諫有闕,政事,取稟。傳曰,明日爲之。
禮曹啓曰,粘連觀此本曹參議朴權上疏,則極言近來科場亂雜之弊,而仍及矯弊之策爲白有臥乎所,科場之不嚴,未有甚於近年,而今番陞補合製,又多人言,毋論虛實,傳說狼藉,毋寧削罷之爲快是白乎旀。相避之法,限以四寸,而四寸從孫,獨無相避當此巧僞日滋之時,同姓·異姓從孫,竝令相避於科場,則可爲防閑之道是白乎旀,謁聖庭試,本無相避,而合考立落,專在於讀券大臣及主文之人,故榜出之後,例多疑謗,讀券大臣及主文之人,俾有相避,而亦可以遠嫌釋疑是白乎旀。陞補合製之際,審其面目,辨其筆跡,行私用情,最爲容易。大司成及四學兼官,竝用相避之法,亦可謂嚴密之道,疏中所陳,無非今日痼弊,依此變通,未爲不可是白乎矣。但念陞補合製,雖有傳說之言,而旣未能摘發其實狀,則只以疑似嫌礙之迹,而四十餘入格之類,不復區別,一倂拔去,似涉重難是白乎旀,各項相避定式,亦是令甲之外,則必經廟堂稟定,然後方可爲永久定行之法,非臣曹所可率爾變通,竝爲議大臣定奪爲白乎旀,至於算員金必禎,素稱能書,故合力代述,至居合製之魁,而仍爲借手於會試,則其爲用巧,尤爲痛惡。旣已指名,不可仍置,若令試院放榜之際,比較其筆迹如可,覈得其實狀,則設或入格,盡爲拔去,可爲懲礪之道,依此施行之意,分付,何如?傳曰,允。
判決事尹以道辭職上疏。入啓。答曰,省疏具悉。爾其勿辭察職。
右參贊金鎭龜上疏。大槪,乞收賜馬之命,以重賞典事。入啓。答曰,省疏具悉卿懇。卿其安心領受,從速行公。
右議政李世白箚子。大槪,賤疾方苦,今日賓廳之坐,又至廢閣,惶恐竢罪事。入啓。答曰,省箚具悉卿懇。有疾未參,別無所傷。卿其須體予意,安心勿待罪。仍傳曰,遣史官傳諭。
副校理趙大壽辭職上疏。入啓。答曰,省疏具悉。爾其勿辭,救護母病。
左尹申厚命上疏。大槪,病伏垂死之中,又有昏不覺察之失,乞削職名,以安私分,兼以儒生事,附陳淺見事。入啓。答曰,省疏具悉。疏末事,令該曹稟處,卿其勿辭察職。
武二所參試官李震相病,代鄭泰寧改落點。
政院啓曰,以武二所草記參試官訓鍊院判官李震相,以身病極重,旋卽退出,病勢輕重,雖未可知,而莫重國試,不可不備員,令政院斯速變通事,允下矣。李震相身病,果爲深重,則宜有變通之道,而但念科場事體,極其嚴重,參試官進退,不可任其自爲,亦不當續續改易。今此草記,以李震相病勢輕重,雖不可知爲辭,試官與參試官,同坐一處,不知其病勢輕重之如何,開場之初,因其稱病而旋有此變通之請,事甚未妥。李震相之稱病任意退出,亦涉駭然,武二所試官及參試官李震相,竝推考,令本所試官,詳察其病勢輕重,更爲稟處,何如?傳曰,允。
武二所差備官,以試官意啓曰,參試官訓鍊判官李震相,稱病極重,開場之後,旋卽退出,再三往復,終不入參,試官事體,與差備官有異,病狀之輕重虛實,不可推覈,而莫重試官,不可不備員,故有所稟啓矣。未及變通之前,旋卽騎馬還家,其病之不至危重,據此可知。李震相罪狀,令攸司稟處,其代,令該曹,急速差出,以爲參試之地,何如?傳曰,允。以上朝報
上在慶德宮。停常參·經筵。
下直,忠淸監司崔商翼,龜城府使吳伯周,朱乙溫萬戶柳成紀。
工曹參判金錫衍,加資肅辭。
武一所差備官,以試官意啓曰,玄字擧子張萬載,本以私奴,其父白姓人,而稱以僉知張俊之收養子,變姓冒赴,六兩入格之後,實狀現露,囚禁後依律正罪,保擧人上護軍盧益厚,副司正趙汝瑾,副司果金之鎰等,亦令攸司,依事目科罪,何如?傳曰,允。
武二所差備官,以試官意啓曰,黃字擧子裵弘度,六兩入格之後,着名之際,事多可疑,招問保擧人前僉使金順釴,武臣兼宣傳官趙萬齡,順釴,則諱秘不以實告,萬齡,則觀其容貌非弘度云。所謂弘度,卽爲執捉來現,與代射人一處推覈,則乃是南陽人洪時敏,而無辭遲晩,斐弘度·洪時敏及保擧人金順釴·許宗說罪狀,竝令攸司,依律處置,何如?傳曰,允。
傳曰,明日晝講爲之。
傳曰,忠淸監司崔商翼,留待引見。
執義兪命雄辭職上疏。入啓。答曰,省疏具悉。爾其勿辭,從速察職。
領議政柳尙運三十四度呈辭。入啓。傳曰,勤懇之意已竭,而巽辭之章愈懇,亶由誠淺,曷勝慙恧,而一向强迫,亦非待大臣之道,本職不得已姑許勉副之意,遣史官傳諭。
傳曰,領議政旣已遞職,今日政處置之意,分付。
刑曹判書金構上疏。大槪,冒進危懇,乞遞新授職名,且收賜馬之命,以重賞典,以安微分事。入啓。答曰,省疏具悉。卿其安心勿辭領受,從速行公。
左議政崔錫鼎上疏。大槪,相府新命,遽及於已試蔑效之身,已極惶愧,而顧臣罪戾顚躓之餘,尤不容冒昧承當,敢〈暴〉危迫之懇,乞命收回,以重事體,以全廉義事。入啓。答曰,省疏具悉卿懇。今玆重卜,實非偶然,何庸過自引咎,以孤至意乎?卿其安心,速出論道,勉副虛佇之望。仍傳曰,遣史官傳諭。
副司直嚴緝上疏。大槪,恩典之下,不敢承當,敢暴元無可錄之實狀,冀蒙還收新授資級事。入啓。答曰,省疏具悉。今玆賞典,寔遵舊章,卿其勿辭焉。以上朝報吏批啓曰,領議政柳尙運,旣已遞職,今當處置,而本曹無相當之窠,依例送西之意,敢啓。傳曰,知道。
有政。以閔鎭厚爲大司諫,李宇謙爲司成,兪命凝爲兵曹佐郞,李世華爲兼同知經筵,金起濟爲典籍,權以鎭爲持平,崔奎瑞爲判尹,判府事柳尙運,大匡例授,副護軍李震壽單付。以上吏曹謄錄及吏兵批政軸
武一所差備官,以試官意啓曰,玄字擧子張萬載,本以私奴,其父白姓人,而稱以僉知張俊之收養子,變姓冒赴,六兩入格之後,實狀現露,囚禁後依律正罪,保擧人上護軍盧益厚,副司正趙汝瑾,副司果金之鎰等,亦令攸司,依事目科罪,何如?傳曰,允。出朝報
上在慶德宮。停常參,只晝講。
傳曰,明日晝講爲之。
晝講入侍,知事申琓,特進官金錫衍,承旨沈枰,玉堂林濩·宋徵殷,假注書李熙台,史官朴弼明·李㙫,武臣朴思敦。
禮曹啓曰,卽接莊陵寒食祭典祀官姜世耉所報,則陪香祝到寧越府,則旌善郡守李粹全,平昌郡守李文長,以執事來到本府,而香祝奉入正廳之時,晏然不動,致令獻官,獨自祗迎於門外,事極駭愕,各別科罪,以杜後弊云。凡香祝所到之處,勿論使命與守令,例皆祗迎,而兩邑守令之如是廢闕,殊異〈?〉竝從重推考,何如?傳曰,事甚駭愕,竝拿來從重決杖。又啓曰,因本曹參議朴權之疏,算員金必禎,會試借書之人,査出拔榜事,覆啓允下矣。卽者新榜進士洪重疇,呈狀于本曹以爲,與必禎自前相識,每於科場,輒與之同接,今番合製,同接必禎得參,故仍又偕入會試,借書試券,果是實狀,斯速入啓處置云。借書一款,不待比較筆跡,旣己自首矣。合製時合力代述云者,果如流傳之說,固爲可惡,今難追覈其虛實。且必禎,雖是算員,從前爲擧業,今又入格於合製,則亦與隨從冒入,有異,但科場事目中,旣有隨從及寫手禁斷之令,則不可以其非隨從而弛其借書之禁,亦不可以其自首而有所容恕,進士洪重疇,依前覆啓,榜目中拔去,何如?傳曰,允。
左參贊李世華辭職上疏。入啓。答曰,省疏具悉卿懇。卿勿過辭,安心行公。
禮曹參議朴權辭職上疏。入啓。答曰,省疏具悉。爾其勿辭察職。
宗親府,淑明公主,當日酉時卒逝。啓。
禮曹,淑明公主當日卒逝云,自今日十九日至,停朝市。啓。傳曰,明日當爲親臨于淑明缺字分付該曹。
傳曰,淑明公主之喪,第四日成服,承旨致弔。
傳曰,日昨親臨主家,以敍欣喜之情,及其回鑾,握手悵然,惟冀其病日祛體矣,豈料俛仰之間,幽明遽隔耶?予念至此,痛悼難抑,其令該曹禮葬等事,斯速擧行,而各司官員,躬親進排,俾無未盡之弊,祿俸限三年輸送,以表予意。
傳,前獻納閔震炯,校理崔昌大·尹趾仁,副修撰李喜茂,竝敍用。
大殿·中殿,政院·玉堂問安。答曰,知道。
晝講入侍時,檢討官宋徵殷所啓,本館僚員之不齊,未有甚於近日,上下番有三員,而副校理趙大壽,以親病陳疏受由,只小臣等二人,今方入直,當此逐日開筵之時,前頭疾故,有未可知,而他無推移替直之員,玉堂諸臣中,多有罷職之人,合有變通之道,敢此仰達。上曰,罷職之類,令該曹書入,可也。以上朝報
傳曰,年前淑安公主聞訃之初,自內擧哀,仍爲親臨喪次矣。今此淑明公主喪出後,自內旣已擧哀,明日亦當親臨,依淑安公主喪事例,別殿擧哀一款,勿爲磨鍊事,分付該曹。
禮曹單子,親臨淑明公主喪,出宮吉時,令日官推擇,則十八日辰時爲吉云,以此時擧行,何如?啓依所啓施行。以上禮曹謄錄
上在慶德宮。停常參·經筵。
尙衣直長宋相抃,柴場監刈事,楊根地出去。
禮曹啓目,粘連判下是白有亦,議于大臣,則行判中樞府事尹趾善以爲,今此朴權之疏論科場不公之弊,其意則固好,而其言則不韙。大抵世道漸降,士習日壞,過科之後,或不無人言之囂囂,大小科試之盡出於至公,臣亦不敢知,而其所訛缺字多浮薄,其間虛無之言,十常八九,而今乃以己巳以後之科,皆出於預題,甲戌以後之科缺字用私,若果如此,則所當直斥明指,克正其罪,大革此弊,而不復分別,混言缺字聽下,而厚誣朝廷,臣竊慨然也。至若今番陞補合製,遷就數年,適會設行缺字日,而京華子弟,與國子親屬,多得參榜,則致人疑謗,固無足怪,而第陞學設置缺字法無相避。從前任師儒之責者,以一家子弟置之高等,前後何限,而曾無以此嫌礙之事,今以疑似之謗,歸之用私之科,一倂罷削於會試出榜之後,恐未免爲矯枉過直之歸。至於從孫相避之法,國典所無,而今欲創始,則非臣淺慮之所及,國朝三百年來,考官之從孫參榜者,不知幾何,而法制有限,人言不到,未嘗有變改典章之議矣。今若有用私於從孫之人而事在明白,則摘發査治,无所不可,而反欲隨薄俗之浮謗,改國朝之成憲,臣未知此後,又有考官五寸親屬之得科者,而人或疑謗,如今日朴權之言,則亦將又隨而更變其制,以矯其弊耶?且庭試謁聖,本無考官相避之法,而今欲只令讀券大臣及主文之人,創行嫌避於父子兄弟,尤涉未安。庭試謁聖及殿試,卽古親臨之制,大臣及文衡之號爲讀券官,意有所在,事體之重,自與他科不同,而疑其用私於課試,因一禮官之言,遽改國朝永久之制,終未知其得當,俱不可輕議。陞補學製之竝行相避,雖與當初設置之意相戾,而已無法制之所拘,且有人言之如此,則一時變通,亦或不妨,伏惟上裁。右議政李世白以爲,今此泮製之後,人言果不勝其噂,擧子輩妬婦之言,固不足言,而搢紳之間,亦多喧傳,臣心竊以爲彼主試之人,其處地如何,凡當大小委任,固宜倍加飭勵,況此館學課製,不過一監試初試耳。何至於大段關係缺字有人言,乃至於此耶?實不無慨然之意。今見禮官之疏,乃知人言之有所以,而苟非其所聞十分明的,亦不敢輕達天聽矣。臣於是始得詳聞其致此之由,則當此科次出榜之際,換易其等第,臨時陞降,而始屈而終陞者,多是禮官疏中所云云者云,誠如此言,則無怪乎人言之如此也。近來大小科場,例未免疑謗紛紜,而至於今番泮製,人皆以爲曾所未有,則其不能克自謹愼,一出於公正,亦可以知矣。事之小者如此,則大事可知,爲名官者,如此,則庶官何責?臣因此一事,實爲國事寒心也。今玆人言,旣不可謂孟浪,則其時課製之仍存,果涉苟且,非如大小科罷榜之多所妨礙,而且其疏中所引泮製削罷,旣有前例,則其在嚴科場杜後弊之道,依疏辭施行,固無不可,而但覆試,今已出榜,則課試之榜,已作不用之筌蹄,雖有若干參榜之人,初亦非士子之罪,則姑令仍存,而以先朝受敎,罪在試官,則罪試官之例處之,似或得宜否耶?至於相避一款,旣不能正其本,乃欲變通於令甲之外,殆近於隨矢立的,恐未可輕議,而館學製相避之有無,未必爲令甲所載,則從容講定,似無所妨,伏惟上裁。領議政柳尙運,行判敦寧府事徐文重,左議政崔錫鼎,病不收議。領中樞府事南九萬,領敦寧府事尹趾完,在外不得收議,大臣之意如此,上裁,何如?啓。末路科場,雖曰不嚴,豈有己巳以後之科,盡是預題,甲戌以後之科,盡是行私之理乎?權之言,或涉偏頗,或近疑惑,予實不取也。夫用情之迹彰露,則明査重究,以杜後弊,可也,而今若一經科事,輒疑其不公不正,科科而疑之,人人而疑之,則予恐嘵嘵之浮謗,益不勝其紛紜,而其弊終至於不得設科而後已也。今番泮製,雖云有疑謗,考官用私之迹未著,則似難遽爾論責是置,依尹判府事議施行爲乎矣。陞補學製之相避一款,亦不必創行,徐議處之爲良爲敎。
大殿·中殿,世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,淑明公主之喪,出於意外,伏想聖心,一倍悲悼,伏未審聖候,若何?卽伏聞大殿素膳,限以七日,王世子素膳,亦有限五日封進之敎云,臣等竊不勝悶慮之至。自上胃氣素弱,連進素膳,實爲致傷之慮,況王世子痘患之餘,元氣猶未復常,尤不可累日行素。伏願勉抑至情,改以一二日爲限,王世子素膳,亦令減其日數,不勝幸甚。臣等待罪保護之地,無任憂慮,敢此仰稟。答曰,知道。無事。卿等之請如此,素膳,限三日封進,王世子素膳,以二日爲限。
政院啓曰,今日晝講事,命下矣。擧動相値,頉稟之意,敢啓。傳曰,知道。又啓曰,今日擧動時,兩司當爲進參,而諫院之官,或在外,或試所進去,只有大司諫閔鎭厚,而時未肅拜,卽爲牌招察任,何如?傳曰,允。
謝恩,大司諫閔鎭厚。
大駕,詣淑明公主家後,藥房·政院·玉堂問安。答曰,知道。擧哀後,藥房·政院·玉堂·百官奉慰問安。答曰,知道。
大駕還宮時,初嚴,午正一刻,二嚴,午正二刻,三嚴,午正三刻。
還宮後,藥房·政院·玉堂問安。答曰,知道。
冬至使李彦綱,副使李德成,書狀官李坦入來。
謝恩,知事李彦綱,僉使李德成,正言李坦。
傳曰,上·副使·書狀官,留待引見。
引見時,李彦綱所啓,臣有沿路見聞,故敢達。淸北·龍·鐵·宣·郭等四邑,飢饉特甚,而其中龍川爲甚,蓋自辛未以後,邑倅九易,迎送之際,物力益復蕩殘,卽今更無餘地,殆不成官家貌樣。就其邑弊之最鉅者而言之,則江都移轉米四千石,當初受食者四千戶,而目今遺存,未滿二千戶,而其勢決難盡捧,且所貸本道監營銀錢,至於累千餘兩,而亦無責償之道云,自朝家若無別樣變通之擧,將未免爲弊邑,事甚可慮。令道臣條列邑瘼,兼陳救弊之策,上聞朝廷,自廟堂從長變通,俾爲蘇保之地,何如?上曰,依爲之。李坦所啓,臣有沿路所聞,故敢此仰達。平山,自十餘年來,邑倅頻遞,弊瘼滋甚,加以飢饉連仍,還上亦多逋欠之中,敗船拯米六百石,將以今春盡徵於民間云,目今癘疫熾蔓,死亡相繼,村落幾至空虛,何以責辦於如此之民乎?臣意若令姑待秋成後退捧,則其於救恤之道,似當有一分之效矣。上曰,令該曹稟處,可也。以上朝報
上在慶德宮。停常參·經筵。
未時申時,日暈兩珥。酉時,日暈。
中殿·世子宮·嬪宮,藥房問安。答曰,知道。
藥房啓曰,昨日臨行喪家,哭泣傷悼,恐有所傷,伏未審夜來,聖體,若何?臣等不勝區區仰慮之至,敢來問安。答曰,知道,無事矣。
大司諫閔鎭厚上疏。大槪,陳情乞遞,仍請前日妄言之罪,兼付所懷,以冀財處事。以停朝市,留政院。
戶曹啓曰,領府事南九萬,自上年十月至今年正月四朔祿俸,陳疏批下後,輸送事傳敎,據〈?〉分付該倉矣。卽接廣興倉所報,則四朔祿俸,倉官輸納于領府事南九萬所住處,則以爲,前歲在鄕時未受之祿俸,入京時旣不敢冒受,及今復還鄕里之後,尤無可受之義,而屢煩遠輸,益增死罪,更當具疏以請鈇鉞之誅云,祿俸又爲不受,何以爲之?敢稟。傳曰,上來後輸送。
左議政崔錫鼎再疏。大槪,冒陳瀝血之懇,未蒙開許,倍切悶蹙,不得不更此申籲,且有難安之端,慢蹇之罪,伏乞亟遞臣職名,以安愚分,以警具僚事。入啓。答曰,省疏具悉卿懇。才諭至意,更何多誥?意外人言,尤無所嫌,卿其亟遵前旨,安心勿辭,亦勿待罪,卽起視事,以副如渴之望。仍傳曰,遣史官傳諭。
上在慶德宮。停常參·經筵。
工曹參議趙泰采,亡妻歸葬事,長湍地出去。
禁府,鄭以泰·李震相拿囚。啓。
執義兪命雄初度呈辭。入啓。給由。
傳曰,明日晝講爲之。
慶尙監司書目,玄風等官呈,以今月初二日雷雪,事係異常事。又書目,金海等四十八邑癘疫,通前後狀啓數,方痛七萬六千五百九十五名,物故一萬八千五百二十九名,燒死十名,已差一萬八千八百八名,卽今癘疫,尙不寢息,死亡之患,誠甚慘惻事。
江原監司書目,原州居前府尹元振澤身死事。
全羅監司書目,礪山府使崔敬中,病勢危重,受由上京,還任無期,不得已罷黜事。
全城君混,廚院提擧辭免上疏。入啓。答曰,省疏具悉。卿其安心勿辭,調理行公。
江原監司書目,敢辭賜馬之命事,上疏上送事。啓。答曰,省疏具悉。卿其勿辭領受焉。
武二所試官任弘望病,代金構改。落點。
禮曹參判宋昌上疏。大槪,敢陳覆啓時未盡之說,以備裁處事。入啓。答曰,省疏具悉。疏辭,令該曹議大臣稟處。
大司諫閔鎭厚上疏。入啓。答曰,省疏具悉。疏辭,令該曹稟處。爾其勿辭,從速察職。
禮曹參議朴權上疏。入啓。答曰,省疏具悉。判付中有所云云,則此非特大臣之言,而張皇呶呶,有若相較者然,其在事體,寧有是理?殊甚駭然也。
京畿監司書目,龍仁呈,以領府事南九萬上疏上送事。啓。答曰,省疏其悉卿懇。纔諭勤懇之意於前疏之批矣。卿胡不諒,連上引年之章,必欲謝事而就閑耶?殊非所望於卿者也。至於祿俸,已有處分,卿母困我,安心上來,以副日夕虛佇之望。仍傳曰,遣史官傳諭。
觀衆監,當日巳時,日暈,初昏,白雲一道,起自南方,直指東方,長十餘丈許,良久乃滅。夜五更,月暈,啓。
武一所差備官,以試官意啓曰,往字擧子校生李榮發,六兩試射入格之後,稱字擧子副司果李暠,六兩亦爲入格,而容貌擧止,與李榮發相同,而差備官中,亦有相知其面目者。及其四祖憑問之際,多有違端之故,自試所致疑其代射,其保擧人推托之際,擧子李暠自現曰,暠則短於射而長於文,榮發則短於文而長於射,故果爲相約代射云。李榮發保擧人副司正陳後平,副司果池成龍,副護軍劉贊郁等,一處招問,則亦以爲,假稱李暠者,果是李榮發云,故暠·榮發等處,更爲捧招,則渠等亦無辭遲晩。莫重國試,有此代射之擧,事極痛駭,代射人李榮發·李暠等,令攸司囚禁,依律定罪,何如?傳曰,允。
武二所差備官,以試官意啓曰,餘字擧子金必弘,六兩入格之後,着名之際,疤記相考,則大段疤痕,在右手背,而只書左手少痕,前一齒折,而疤記中不書,其爲情迹,十分可疑,問於一所入門官,則必弘之弟必亮,違法錄名於一所,而其疤記,書以前齒,以其必弘·必亮兄弟兩名,分錄於一二所,欲爲疊射,或爲代射之狀,昭不可掩。必弘保擧武臣兼宣傳官申致運,副司正李亨柱,前守門將趙揚,及必亮保擧人前主簿朴世雄,前守門將趙揚,副司正李亨柱等,捉來推問,互相推諉,終不歸一,擧子及保擧人罪狀,節節痛駭,竝令攸司,嚴加詳覈,依律處斷,何如?傳曰,允。
上在慶德宮。停常參,只晝講。
京畿監司趙相愚,西道各陵奉審事,出去。
傳曰,明日晝講爲之。
假注書李相成出使,代宋宅相落點。
執義兪命雄再度呈辭。入啓。加給由。正言李坦初度呈辭。入啓。給由。
晝講入侍,知事李濡,特進官金錫衍,承旨金鎭圭,玉堂趙大壽·宋徵殷,假注書李熙台,史官朴弼明·李㙫,武臣柳星漢。
左參贊李世華上疏。大槪,瀝血哀號,更申前懇,俾遂安意就盡之願事。入啓。答曰,省疏具悉卿懇。休致之請,決難允許。卿勿固辭,安心行公。
禮曹,都承旨李寅煥當日卒逝云,弔祭致賻,依法例擧行,何如?啓。依所啓施行。
吏曹啓曰,承旨有闕,政事,取稟。傳曰,過國忌後爲之。
判府事尹趾善箚子。大槪,臣之所遭,非泛然被斥之比,決不可仍居大臣之列,以貽朝廷之羞,伏乞聖慈,亟命解去臣本兼職務,俾得安意就盡事。入啓。答曰,省箚具悉卿懇。意外侵斥,不足介懷。卿其須體至意,安心勿辭,從容善攝。仍傳曰,遣史官傳諭。
晝講入侍時,知事李濡所啓,寧越戶長嚴興道之子孫,宜有優恤之道,而近聞其七代孫忠武·信武兄弟,居在淸州地,其他族屬,亦多有之。先正臣宋時烈,曾訪其世系而錄置云,適有所聞,敢此仰達矣,令本道,詳加訪問啓聞後,有所處分。上曰,令本道,訪問啓聞,可也。參贊官金鎭圭所啓,臣於文書出納時,伏見咸鏡監司啓本,則咸興幼學韓一興妻朱氏,呈狀于監賑御史趙泰耉,而以爲,其夫於辛未年間,因奴婢相訟事,金白珍誣告以潛拔戶籍一張,則監司遽爾發怒,以棍杖刑推四十五度後,考出戶籍,則元無潛拔之事,而一興,仍以致斃云云,故泰耉,以此事書啓而下刑曹,刑曹請令本道査啓,而前監司李東郁,差定査官,推問訟隻及看訂各人,則白珍以爲,一興之被杖,因其書給欺罔議送之事云,而戶籍張潛拔云云之語,白珍發告,金爾缺字立證,而及其考見無實後,爾證之以其誣訂被罪曲折,旣著於各人招辭,則監司之怒其潛拔戶籍,而遽施酷刑,蓋可知矣。且設令一興之被刑,一如白珍之言,書給欺罔之議送缺字以此杖殺,亦甚濫酷,況刑杖,皆有較正,雖於推鞫,亦不用法外刑杖,則朝家欽恤缺字外方,則不遵法制,專以刑殺立威,爲監司者,多以別杖刑推,或以准次爲限,因一時之暴怒,淫刑殺人,而守令,則以圓杖濫刑者,亦多有之,遐方小民,枉死抱冤,推此可知。臣於閤門之外,言及此事於兵曹,李濡則以爲,甲子年奉使回還時,聞平安兵使之濫用棍杖而殺人,復命後陳達,則朝家,以決棍無過三十度定限云,而今此一興之同訟人元以乾,亦因此事,決棍五十度,外方之不遵朝令,據此可見矣。且李東郁於査官報狀題辭以爲,監司專斷一方,官通訓以下自裁,則一品官之殞命,雖出無罪,固無奈何,而況一興之誣呈議送,元非全然無罪云。此言亦甚不當,專斷自裁云者,豈是淫刑淫殺之謂哉?一興之妻,則以白珍之誣告枉殺,請其反坐,而白珍所告,無論虛實,元非死罪,則固不在反坐償命之科,其時監司所爲,則雖甚駭然,而此係赦前事,今不可追論,而外方監司守令之濫刑,因此各別禁斷笞杖,皆令一遵,而刑推,則毋過准次決棍,亦依前定限,俾無小民枉死之弊,何如?上曰,承旨所達誠是。予亦見其啓本,則亦以爲非,而事係赦前事,不爲擧論矣。外方濫刑,別爲申飭,此後若有如此之事,則論缺字可也。又所啓,臣有所懷,事關旌忠,敢此仰達。曾在宣廟朝邊應井,以前判書邊協之姪,能文善書,且有器局,投筆登武科,壬辰拜海南縣監,旋遭倭亂,親帥舟師,大有勝捷之功,其時監司李洸,馳聞於龍灣行在,宣廟擢拜全羅水使,而應井,未及承命之前,聞倭寇將犯湖南,帥陸軍前進錦山,力戰以死,而倭兵亦多折傷,全羅一道,得免蹂躙之患,故故相臣柳成龍懲毖錄,載錄其事,先正臣成渾,亦陳箚乞依趙憲·高敬命例褒奬,故贈以兵曹參判矣。恩典非不至矣,而曾前戰死之人,如元豪·崔震立,皆贈以正二品,且爲賜諡,則邊應井,樹立卓爾,忠節可尙,而本職旣是水使,參判贈職,不過一階,似欠褒勸之道矣。今亦依元豪等例,加贈正二品,而特爲賜諡,何如?上曰,令該曹稟處。又所啓,玉堂每有苟簡之患,從前罷散人員,不待歲抄,例爲別敍用,而其所陳達敍用,不過牌不進·月課不製罷職之類矣。數日前,因儒臣所達,有罷散人敍用之命,而閔震炯,以臺啓罷職,則事體自別,而不爲區別,混同陳達,以致竝入收敍之中,極爲未安。其時喉司,宜有覆逆還收之擧,而已過累日,雖不敢仰請還收,而當該玉堂,則難免不察之失,推考,何如?上曰,推考,可也。又所啓,春宮痘候平復,實癸亥後莫大之慶,推恩之典,與癸亥宜無異同,而伏見癸亥前例,則其時徒流罪人,則雖其罪名之輕重,或放或仍,全釋者不多,而自上以罪犯重大者蒙宥,則其於良民,何可無施恩之擧爲敎,而特命量減稅太,都下則不捧藏氷米,而自賑廳料理矣。今番徒流罪人,皆疏釋,罪名之關係倫常,不可擧論者,亦得蒙放,此則比諸癸亥,似爲濫觴,而至於良民,獨無推恩之擧,民情豈不以爲觖然乎?連歲失稔,經費匱竭,而田賦在民,所減甚少,在朝家所失者多,有司之臣,必以爲難,而若乃還穀,則飢荒之餘,加之癘疫,闔家死亡甚多,其所未收,指徵無處矣。臣曾在甲戌,以國有大慶,特爲蕩滌久遠還穀,而此則以不抄擇,其勢難收捧者,而汎以年條蕩滌,故可以備納者,亦有僥倖混入之弊矣云。若乃以年條蕩滌,而嚴飭各邑,從實詳査,闔家死亡之類而蕩滌,則可爲實惠,至於各樣身役,其身已死,則侵徵鄰族,固成謬例,而卽今飢荒癘疫之後,所謂鄰族,亦多死亡之類,不可不變通,亦令各邑詳査物故立案成給之類,特爲蕩減,使溝壑之鬼,均蒙惠澤,則實有合於推恩同慶之意矣。上曰,癸亥之特減稅太,予亦記憶,今亦非不軫念,而以經費之異於前日,有所難處,而凡諸死亡之類,頃因備忘,已令査出矣。鎭圭曰,飢荒癘疫之慘,至於此極,民事固可軫恤,而況大慶之後,尤宜推恩,雖以古事言之,有賜民田租之規,今亦宜有特恩,而田賦之難處,誠如聖敎,至於死亡人之還穀及身役,則雖不變通,終歸虛簿,無寧蕩減之爲愈,各道査出之後,詢問廟堂,別樣變通,似不可已矣。上曰,令廟堂相議稟定。
備邊司啓曰,以忠淸監司崔商翼引見時所啓,各邑歲抄已得充額之類,爲先磨勘,其餘隨得隨勘事,令廟堂稟處事,命下矣。曾因前監司金盛迪狀啓,自本司覆啓,有曰已得充定者,爲先磨勘,未及代定之類,姑觀前頭事勢,徐徐擧行,無妨,惟在本道本官之善爲奉行云,則今無更議之事,使之依前分付擧行,何如?傳曰,允。以上備局謄錄
上在慶德宮。停常參,只晝講。
判決事尹以道初度呈辭。入啓。給由。正言李坦再度呈辭。入啓。加給由。執義兪命雄三度呈辭。入啓。遞差。
晝講入侍,知事申琓,特進官宋昌,承旨崔錫恒,玉堂趙大壽·宋徵殷,假注書李熙台,史官朴弼明·李㙫,武臣尹遇進。
假注書李相成書啓,臣承命馳往于龍仁琵琶潭領府事南九萬所住處,傳宣聖旨則以爲,臣瀝盡肝血,或冀聖慈之垂諒,而微誠未格,恩許猶靳,批旨之諭,益出非分,頓首捫心,不勝悲泣之至。臣元氣旣耗,外感易乘,又自三四日來,頭痛目眩,不能省事,欲有所陳,不成辭說,未盡之懷,無以仰徹於天聽,尤增死罪,伏竢嚴誅云矣,敢啓。傳曰,知道。
禮曹啓目,粘連啓下是白有亦,因禮曹參判宋昌上疏,問議于大臣,則右議政李世白以爲,臣聞作法於涼,其弊猶貪,作法於貪,弊將安救?大凡科場事體,雖一主於嚴截,猶恐其或狃於姑息,苟或不然,漸至解弛,則末流之弊,將有不可勝救者矣。監試試券之借書,雖是士子之謬習,而旣已現發之後,則又不當諉以襲謬,因循置之也。今番洪重疇之借書,固亦出於襲謬,而比之借述,則果有間矣。然而禮官疏中,旣有所云云,則似有異於循例借書者,而參考科擧事目,代寫者有罪,則借書者,獨難晏然,該曹之覆啓拔去,蓋以此也。當初事目,只曰科罪,而曾不一定其律名,則此其本意,似在於隨時處分,臣未知拔榜之外,更以何律科斷,方可得宜耶?若曰,前後事目,不無窒礙處,難可遵行云,則一番熟講,俾作定制,似無所妨矣。伏惟上裁。判府事柳尙運,判府事尹趾善,判敦寧徐文重,左議崔錫恒,病不收議。領府事南九萬,領敦寧尹趾完,俱在外,不得收議。大臣之議如此,伏惟上裁,何如?啓。病不收議大臣處,更爲問議。
錦川君榰,加平地加土呈辭。入啓。給由。
慶尙監司書目,道內各邑染病,方痛一千六百六十五名內,向差三百七十八名,死亡九百二十五名,全家合沒三十九戶,癘疫熾盛,前頭民事,誠爲可慮事。
護軍呂尹齊,永宗僉使遞來。
下直,永宗僉使蔡以章。以上朝報
上在慶德宮。停常參·經筵。
正言李坦三度呈辭,以國忌齋戒,留政院。
禮曹啓目,粘連啓下是白有亦,更議大臣,則左議政崔錫鼎以爲,監試試券之借書,雖是謬習,許多士子,未必皆能書,則其或借書同場餘筆,有不足怪,而此與借述不同,因此拔榜,殊涉太過,法典內只著借述之律,代寫之禁,而借書者無勘律之文,其或有微意而然耶?借書者法無其律,則洪重疇之拔榜,實爲冤甚,禮官所謂容有可恕之端者,誠是也。如欲自今定式,則借書者,隨其現發,施以停擧之罰,而勿爲拔榜,至於非書寫書吏而代寫者,當以全家次律罪之,雜人則徒配,儒生則限年停擧,似合於參酌用法之道,伏惟上裁。判敦寧徐文重以爲,頃日禮官之收議也,臣適有狗馬之疾,不得獻議,今承更詢之命,當陳愚見,以備裁處,而第洪重疇,則與臣異姓六寸之親,雖非法典內應爲回避之嫌,其在事理,有難可否。當初禮官之疏,專爲科場不避親屬之嫌,則尤不宜有所獻議,終至再違明旨,不勝惶悚。判府事柳尙運以爲,今此收議,初由於禮官之疏,臣於其疏,誠有竦慄不敢安者,方在縮伏之中,終不敢仰對於更詢之下,不勝惶恐云。判府事尹趾善,病不收議。大臣之意如此,上裁,何如?啓。依議施行。以上朝報
上在慶德宮。停常參·經筵。
自昧爽至辰時,有霧氣。自午時至申時,日暈。
戶曹判書閔鎭長,加土後入來,錦川君榰,加土事加平地出去,奉敎朴弼明,實錄染蠟事江華府出去。
判決事尹以道再度呈辭,以國忌,留政院。
禮曹啓曰,以大臣收議,依議施行事,判下矣。左議政崔錫鼎收議中,有借書者,法無其律,則洪重疇之拔榜,實爲冤甚,如欲自今定式,借書者隨其現發,施以停擧之罰,而勿爲拔榜之語,洪重疇,仍爲復科乎?敢啓。傳曰,依爲之。
又啓曰,大臣收議,本曹啓稟,洪重疇進士復科事,允下矣。原榜目中改付標以入,而施以停擧之罰事,分付四館,代寫人等,區別勘罪一款,令攸司稟處,何如?啓。傳曰,允。
大司諫閔鎭厚上疏。大槪,敢陳危懇,乞蒙恩遞,兼陳所懷,以備財擇事。以國忌,留政院。
明日進士放榜時,開門差早。
假注書趙權改,代韓永徽落點。
上在慶德宮。停常參·經筵。
禁府,金聖源拿囚。啓。
正言李坦三度呈辭。入啓。遞差。判決事尹以道再度呈辭。入啓。加給由。判尹崔奎瑞,溫陽地沐浴呈辭。入啓。給由。
右承旨李壄上疏。大槪,臣於諫長之疏,有不敢一刻仍冒於出納之地者,徑出直廬,恭俟譴何,不意玆者,召牌遽降,嚴畏分義,不得不趨詣闕下,而罪名未勘之前,實無抗顔供仕之理,乞賜罷斥臣職,以謝人言,以安私分事。入啓。答曰,省疏具悉。爾其勿辭,從速察職。
大司諫閔鎭厚上疏。入啓。答曰,省疏具悉。停擧之罰,不可施於出身之人云者,誠如疏辭。此一款,令該曹稟處,他餘事,今不可變改也。至於禮官之啓稟復科,不過明白定奪之意,則有何可怒,而今以重疇事,侵斥大臣,不遺餘力,良可寒心也。爾其勿辭察職。
副提學閔鎭周辭職上疏。入啓。答曰,省疏具悉。卿勿過辭,從速察職。
左副承旨金宇杭,右副承旨崔錫恒上疏。大槪,臣等於諫長之疏,難安之嫌,與同僚無異,乞削臣等之職,仍治臣等之罪,以謝人言,以安私分事。入啓。答曰,省疏具悉。爾等勿辭,從速察職。
謝恩,僉知李璋,弼善兪命雄,修撰李喜茂。
校理尹趾仁辭職上疏。入啓。答曰,省疏具悉。爾其勿辭,從速察職。
同副承旨金鎭圭上疏。大槪,臣於諫臣之疏斥喉司,情勢之惶忸,有倍諸僚,乞賜罷免,以謝公議事。入啓。答曰,省疏具悉。爾其勿辭,從速察職。
有政。以金夢瑞爲唐津縣監,李萬泰爲司僕僉正,李世龜爲尙衣僉正,李喜茂爲修撰,吳道一爲右副賓客,李世華爲禮曹判書,成儁爲江原道黃腸敬差官,嚴緝爲承旨,李健命爲執義,朴萬鼎爲礪山府使,韓爲禮曹佐郞,兪命雄爲弼善,尹趾仁爲校理,朴泰昌爲正言,朴權爲仁川府使。以上吏批僉知李得老·李璋·朴廷華,副護軍兪命雄單付。
下直,谷城縣監朱恒道,北虞候李厚全,廣梁僉使盧世雄。以上朝報
上在慶德宮。停常參·經筵。
戶曹啓曰,卽接廣興倉所報,則來四月朔頒料次,倉官進去于大臣家,請受祿牌,則左議政崔錫鼎以爲,方在辭職中,判府事柳尙運·尹趾善以爲,時未肅謝,祿牌竝不出給云,係是大臣祿俸,何以爲之?敢稟。傳曰,竝令倉官輸送。
江華留守書目,去月念後至本月二十日,染病之類七百九十八口,方痛五百三十一口,向差一百七十八口,死亡八十九口,農作方始,寢息無期,前頭民事,誠爲悶慮事。
忠淸監司書目,懷德呈,以大憲宋奎濂辭職上疏上送事。啓。答曰,省疏具悉。卿勿過辭,從速上來行公。又書目,淸風呈,以戶曹參議權尙夏病重不得上去事。啓。傳曰,須勿固辭,安意上來,以副虛佇之望事,回諭。
忠淸道儒生李鳳瑞等上疏。大槪,敢陳祭酒尹拯前後被誣之狀,冀蒙洞卞,仍請卽致朝端,共濟時艱事。入啓。答曰,省疏具悉。玆事是非,業已洞察而明卞之矣。又何必張皇陳疏,侵斥諸臣,惹起不靖之端耶?予未知其穩當也。
禮曹參判宋昌上疏。大槪,臣於諫長之疏,有不敢一刻仍冒者,乞削臣職,仍治臣罪,以謝人言,以安微分事。入啓。答曰,省疏具悉。卿其勿辭,從速察職。
武一所差備官,以試官意啓曰,闕字擧子沈杜,六兩入格之後,講書亦爲入格,而觀其前後着名,則筆畫不同,身長疤記,亦且相左,故考見其號牌,則渠之所持號牌,非沈杜而乃沈楦也。情迹十分可疑,招問保擧人折衝鄭文度,則鄭文度,果爲執捉沈杜來現,而講書代講者,乃沈杜之弟沈楦云,故以此推問,則渠亦無辭遲晩,莫重國試,有此代講,事極痛駭,沈杜·沈楦,令攸司,依律科罪,何如?傳曰,允。
禁府啓目,前縣監金聖源,參試官李震相,漢城庶尹金麟至元情云云。汎稱遲晩,刑推得情,何如?啓。除刑推議處。又啓目,武二所差備官鄭以泰元情云云,承服不冬,刑推得情,何如?啓。除刑推議處。又啓目,李祥輝刑問八十九次不服,加刑得情,何如?啓。各別嚴刑得情。以上朝報
上在慶德宮。停常參·經筵。
都摠管東平君杭初度呈辭。入啓。給由。判決事尹以道三度呈辭。入啓。遞差。知事李彦綱,淸州地覲親呈辭。入啓。給由
傳曰,史官五員待命,騎馬十五匹立之,津船等處內摘奸,
禮曹判書李世華上疏。大槪,七十垂死之身,斷無自力供仕之望,更申前懇,乞解新授職名及兼任,俾遂安意就盡之願事。入啓。答曰,省疏具悉。卿其勿辭,安心行公。
禁府啓目,李祥輝刑問九十次不服,加刑得情,何如?啓。各別嚴刑得情。
左議政崔錫鼎上疏。大槪,情地悶蹙之中,又遭諫長之侵斥,而語意深峻,不勝駭慄之至,伏乞先削職名,將臣罪狀,明示典刑,以爲人臣弄權行私者之戒事。入啓。答曰,省疏具悉卿懇。於卿別無所失,意外侵斥,何足深嫌。卿其安心勿辭,亦勿待罪,卽起視事,以副至望。仍傳曰,遣史官傳諭。
全羅監司書目,辭職上疏上送事。啓。答曰,省疏具悉。卿其勿辭,調理察職。
禁府啓曰,判義禁臣閔鎭長,同義禁臣任弘望,俱有身病,知義禁臣崔奎瑞,受由在外,只有臣濡,無以備員,罪人不得開坐加刑之意,敢啓。傳曰,知道。以上禁府謄錄
戶曹啓曰,來四月朔頒料,依傳敎,令倉官輸送,則判府事柳尙運·尹趾善,皆已領受,而左議政崔錫〈鼎〉以爲,方在辭職中,不得領受云,何以爲之?敢稟。傳曰,更爲輸送。出朝報
上在慶德宮。停常參·經筵。
假注書李熙台改,代趙權。
吏曹判書申琓上疏。大槪,酷被湖儒之疏斥,決不可冒處於銓衡之任,乞削臣職,仍治臣罪,以謝人言,以安微分事。入啓。答曰,省疏具悉卿懇。卿無所嫌,勿辭從速行公。
同副承旨金鎭圭上疏。大槪,伏見李鳳瑞等疏本,其指意專在於誣毁先賢,抵擊朝紳,而詬辱臣身,亦甚狼藉,決難苟冒職次,玆敢略陳情勢之臲卼,仍卞賢師之誣衊,伏願俯垂睿照,亟回乾斷,痛斥邪說,以幸斯文,仍罷臣職,俾得屛迹斂伏,不底顚沛事。入啓。答曰,省疏具悉。李鳳瑞等疏之過激,予已知之,何必罪之而後快予心乎?爾其勿辭,從速察職。
戶曹判書閔鎭長辭職上疏。入啓。答曰,省疏具悉卿懇。卿其安心勿辭,從速行公。
刑曹參判吳道一辭職上疏。入啓。答曰,省疏具悉。卿其勿辭,從速察職。
忠淸都事李尙說,漕運後入來。
政院啓曰,今式年文武科會試開場,在於來初一日,兩司各四員,當爲進參,而行大司憲宋奎濂,執義李健命,持平黃一夏,司諫李徵龜在外,卽今見存之員,只有大司諫閔鎭厚,獻納崔重泰,正言權尙游·朴泰昌,掌令尹弘离·金致龍,文武所監試官,將無以備員,合有變通之道,何以爲之?敢稟。傳曰,執義李健命,持平黃一夏改差。又啓曰,卽者吏曹郞廳來言,臺諫有闕,而判書申琓陳疏,參判未差,參議宋相琦在外,不得稟政云矣,敢稟。傳曰,牌招開政。
吏曹判書申琓牌不進。政院啓曰,吏曹判書申琓牌不進,推考傳旨,今方捧入,而式年文武科會試,今已迫近,明日與再明日,以國忌齋戒,例不得開政,則有闕臺諫,必於今日內差出,了無窘急之患,吏曹判書申琓,卽爲牌招,何如?傳曰,允。
正言朴泰昌上疏。大槪,疾病難强,乞蒙恩遞,兼附區區愚見,以備裁察事。入啓。答曰,省疏具悉。所陳之事,令該曹稟處。爾其勿辭察職。
大司諫閔鎭厚啓曰,臣情勢臲卼,不敢供職,連呈長單,終未登徹,狼狽窮蹙,一味蟄伏,而適於朝報上,不能無慨然於近日事者,遂至衝口而發,猥附無隱之義,聖批極嚴,至以良可寒心爲敎,臣惶汗浹背,歷日靡定,而賤疾方苦,又未卽詣臺請譴,臣罪至此,益無所逃。卽又得見大臣疏本,又不勝瞿然之至。蓋公家簿書,必須明白下語,然後方可以不眩於奉行,日者大臣收議中,首尾皆無復科二字,則臣意其雖稱洪重疇之冤,而猶不請復科,以自今定式爲言,則臣意其指收議日以後事,而前此已拔之重疇,必不入於其中,至於施以停擧勿拔其榜之下,又無大科,勿拘此例之語,則臣又竊疑停擧之罰,亦或竝及於出身之人,再三紬繹,終未得揣知言外微意,乃敢唐突發之於章疏之間,此由臣迷滯不敏,不能曉解文字而然,臣誠慙恧,無以自解於大臣之意也。然於禮官之所爲,則尙不能無惑焉。禮官苟以收議判付,爲明白無疑,則何以問知大臣之議,然後姑乃付標於榜目,又何必見阻於喉司,而更有啓稟之擧耶?其曰,大臣之分付云者,臣固得之於傳聞,然以喉司之疏見之,亦不可謂全是孟浪,而大臣旣以爽實斥臣,臣安得晏然而已乎?若臣疏末一句語,則宜乎大臣之驟見而駴然,然臣亦有可言者矣。昔令狐綯,固是一時之名相,其使人便道之官,亦豈至於弄權,而唐宗,面斥而不饒,綯未嘗以此而獲罪,君臣間相責勵之道,固不當若是耶?以是臣援用而不以爲嫌己,大臣過自引咎,臣之狂妄,於此益著矣。臣於喉司之事,又有不可知者。夫疏陳固與啓劾有間,而嚴加儆責之請,旣發於諫官之言,則批旨未下之前,何以知處分之如何,而汲汲投疏卞明,有若角勝者然。似此擧措,未之前聞,何其不恤臺議,不顧事體,一至於此哉?此莫非如臣疲劣,濫仄諫席,見輕同朝之致,以此以彼,俱不可一日冒居職次,請命遞斥臣職。答曰,勿辭。退待物論。
右副承旨崔錫恒上疏。大槪,臣於諫長之避,有不敢自安者,玆敢陳疏徑出,伏乞亟削臣職,仍治臣罪,以爲不恤臺議,忘廉喪恥者之戒事。入啓。答曰,省疏具悉。爾其勿辭,從速察職。
右承旨李壄上疏。大槪,臣於諫長之避,有不敢晏然者,陳疏徑出,伏乞亟命罷斥臣職,仍令勘臣罪名,以謝人言,以安私分事。入啓。答曰,省疏具悉。爾其勿辭,從速察職。
右副承旨金宇杭上疏。大槪,臣於諫長之避,尤有所不敢自安者,乞蒙先削臣職,仍治臣罪,以謝公議,以安私分事。入啓。答曰,省疏具悉。爾其勿辭,從速察職。
巳時,太白見於未地。啓。
有政。校書著作金南賮單付,南壽明爲禁府都事,崔昌大爲副修撰,金時傑爲判決事,李寅燁爲禮曹參議,李世奭爲持平,李喜茂爲執義,李東亨爲漢城判官,慶基殿參奉柳星徵,東部參奉李夏輔相換。以上吏批李耋爲翊贊,李汝玉爲都摠經歷,崔鎭漢爲慶州營將,朴震圭爲宣傳官,金鎭泰爲侍直,鄭斅爲牛仇里萬戶,申漢章爲內禁衛將,元始亨爲武兼,姜鋧爲知事,方萬里爲柔遠僉使,梁始昌爲碧團僉使,李基夏爲都摠管,愼聖任爲部將,副護軍朴再興,副司果尹以道·李健命·黃一夏·朴思敦今加嘉善,金世圭今加嘉善,安世運今加嘉善事判下,護軍李天根·朴泰圭·李時宰,司果李善溥·李坦·成儁,司勇睦林奇·劉自勗,副司勇金萬鍾·崔俊完。
下直,渭原郡守李象隨。
戶曹啓曰,卽接廣興倉所報,則左議政崔錫鼎,來四月朔頒料,依傳敎,更爲輸送,則情勢悶蹙,今方陳疏辭職,辭而不受云,何以爲之?敢稟。傳曰,更爲輸送。以上朝報
上在慶德宮。停常參·經筵。
咸鏡監司書目,安邊等十二邑呈,以染病人五千三百十名內,方痛三千一百二十一名,向差一千四百四名,死亡至於此多,誠極可慮事。
黃海監司書目,道內梁病人摠數九千二百十六名內,死亡至於一千七百九十四名之多,言念民事,罔知所措事。
京畿監司趙相愚,西道各陵奉審後入來。
左副承旨金宇杭,右承旨李壄,右副承旨崔錫恒牌不進,罷職傳旨。傳曰,只推勿罷。
司果朴思敦,加資肅拜。
都摠管東平君杭,再度呈辭,以國忌齋戒,留政院。
正言權尙游啓曰,伏見李鳳瑞等之疏,以臣向日論祭酒臣尹拯事,大加醜詆,臣於此不勝駴然之至。臣於前冬在鄕之日,聞泮生怪駭之擧,初惹鬧端,臺閣熒惑之說,轉激輿議,臣愚區區竊不勝其朝著世敎之憂,略效瞽說,庶幾聖明之垂察昭釋,以爲鎭靖之圖,而誠薄言淺,不能見孚於上,則其中外群謗之蝟集,固其所也。玆事之爭,曲折雖多,而其是非大致,亦不難見,只緣朝廷之上,處分屢變,故鷺白烏玄,本色自在,而搢紳之間,亦或有疑眩而不能明者,則彼鄕曲儒生,隨聲和附,肆口噂,無足怪也。臣雖駑劣,誠不足與之呶呶,而抑臣之所憂者,朝廷擧措,一失其當,而世道日壞,人心日溺,乃於三朝賓師百代宗仰之賢,而因一門生之修其私怨,朝議纏繞,是非晦塞,初則尊慕之不暇者,中則隱排而不慙,卒乃大口相哄,顯加凌踏,直驅之於挾私誣人之科,而無所顧忌,比如驕兒不戢,漸至罵母,妬媍無禁,終乃批夫,此其於關係於聖世風敎者,如何,而聖明於此,曾不以一言半辭,示其斥絶之意,獨於拯,少有挨逼之語,則不問曲直,一以摧厭爲事,扶抑之際,未免係偏,臣未知循此以往,又有何樣鬼蜮之輩,妄謂聖意可測,揑造何羕誣悖之說,以傷我殿下崇儒重道之至意,而終成朝著之禍也。此臣之所以尋常慨然于中者也。雖然,臣以無似,猥玷臺端,妄執愚見,觸犯衆怒,畢竟醜辱,無所不有,臣之情迹,決不可一刻冒居於臺次,請命遞斥臣職。答曰,勿辭,退待物論。
政院啓曰,卽者禮曹郞廳來言,式年文科講經試官,明日擬望以入,而本曹判書李世華,參議李寅燁,未肅拜,參判宋昌呈辭,無行公之員,判書·參判·參議,竝於明朝牌招,俾爲試官擬望之地,何如?傳曰,允
武科二所,出榜詣闕。以上朝報
上在慶德宮。停常參·經筵。
謝恩,禮曹參議李寅燁。
院啓,竝引嫌而退。隨事抗論,臺體則然,意外嚴批,不宜深嫌,大臣被斥,亦非我失,何可以此輕遞言官。無識鄕生,妄投邪疏,誣悖之言,實關世變,橫逆之來,於我何損,以此引咎,無已大過,請大司諫閔鎭厚,正言權尙游,竝命出仕。答曰,依啓。
禮曹判書李世華,參判宋昌牌不進。
持平李世奭上疏。大槪,臣於近日事,有所駴惋,略陳所懷,以備財幸事。留政院。
正言權尙游牌不進,依承傳罷職。大司諫閔鎭厚就職。
吏曹啓曰,臺諫有闕,政事,取稟。
政院啓曰,明日文武試所,兩司合八員,當爲進參,而諫院見存者四員中,正言權尙游牌不進,罷職傳旨,已爲啓下矣。諫院將無以備員,而今日國忌相値,闕員亦不得開政差出,他無變通之道,何以爲之?敢稟。傳曰,卽爲開政。
左議政崔錫鼎四疏。大槪,敢陳難出之情勢,乞蒙矜許事。入啓。答曰,省疏具悉卿懇。屢悉至意,更何多誥?卿其體予思想之心,安心勿辭,卽起視事,以濟時艱。至於常廩,不宜過辭,須卽領受焉。仍傳曰,遣史官傳諭。
謝恩,知事姜鋧,副摠管李基夏,正言李宜顯·朴泰昌,執義李喜茂,司書金相稷。
明日式年文科講經一所試官三,姜銑·李廷謙·李鼎命,參試官四,金德基·任堂·成儁·李晩成,監試官閔鎭厚,執義李喜茂,二所試官三,金構·任弘望·朴泰淳,參試官四,成虎臣·任舜元·李文興·沈樘,監試官,持平李世奭,正言李宜顯。武科覆試一所試官三,金鎭龜·羅弘佐·崔克泰,參試官三,梁聖揆·沈泰熙·吳遂雄,監試官,掌令尹弘离,獻納崔重泰,二所試官三,申厚命·李基夏·南聚星,參試官四,李彦經·趙重藺·申命仁,監試官,掌令金致龍,正言朴泰昌。
有政。以李後望爲軍器僉正,金相稷爲司書,李宜顯爲正言,兪集一爲參知。以上朝報政軸郞廳李聖運校正。郞廳閔師弘書。
上在慶德宮。停常參·經筵。
都摠官東平君杭,再度呈辭。入啓。加給由。
右承旨李壄,初度呈辭。入啓。給由。
傳曰,明日晝講爲之。
文學金昌直上疏。大槪,敢陳私情,冀蒙恩遞事。入啓。答曰,省疏具悉。爾其勿辭往省焉。
京畿監司書目,楊根呈,以司直權是經辭職上疏上送事。啓。答曰,省疏具悉。卿其安心勿辭,從速上來行公。
右副承旨崔錫恒上疏。大槪,臣於憲臣之疏,有不敢自安者,徑出直所,臣罪尤大,伏乞亟削臣職,仍治臣罪,以謝人言,以安私分事。入啓。答曰,省疏具悉。爾其勿辭,從速察職。
持平李世奭上疏。入啓。答曰,省疏具悉。上款事,已諭於金鎭圭之疏批矣。下款事,可不嚴飭焉。
左承旨沈枰上疏。大槪,臣於憲臣之疏,理難晏然在職,伏乞亟命鐫遞臣職名,以謝人言事。入啓。答曰,省疏具悉。爾其勿辭,從速察職。
假注書韓永徽改,代盧世夏。
咸鏡監司書目,慶興府使邊是伯,病重罷黜事。以上朝報
兵曹啓曰,統制使李弘述,平安兵使金重器箇滿之代,依近例,令備邊司議薦,何如?傳曰,允。以上備局謄錄
備局薦望,以李尙爲統制使,李基夏爲平安兵使。竝備局謄錄
下直,省峴察訪李德運,平南萬戶鄭以雲。以上朝報
上在慶德宮。停常參,只晝講。
傳曰,明日晝講爲之。
右承旨李壄再度呈辭。入啓。加給由。
忠淸監司書目,道內癘疫,尙今熾蔓,二月二十三日以後,石城等十三邑,方痛一千六十三,死亡六百五十四,向差五百五十三,前後通計死亡一萬七千七十二,言念民事,誠極慘然事。
晝講入侍,同知事申琓,特進官金錫衍,承旨金宇杭,玉堂林濩·宋徵殷,假注書趙權,兼春秋金克謙,史官李㙫,武臣安根。
同副承旨金鎭圭上疏。大槪,臣之所遭,旣不可仍冒職次,而又於同僚疏辭,臲卼倍蓰,不避煩瀆,仰暴情地,伏乞曲垂諒察,亟賜罷免,以安私義事。入啓。答曰,省疏具悉。爾其勿辭察職。
參知兪集一上疏。大槪,新授騎省佐貳之命,固非如臣釁咎者所可苟冒,伏乞聖明,亟賜鐫改,以安微分,以肅朝綱事。入啓。答曰,省疏具悉。爾其勿辭察職。
禮曹判書李世華上疏。大槪,更冒萬死,瀝血陳懇,乞解本職及兼帶經筵之任,以幸公私事。入啓。答曰,省疏具悉。卿勿固辭,從速行公。
左承旨沈枰,右副承旨崔錫恒上疏。大槪,臣等於同僚之疏,有不敢自安者,不得不更此陳暴,乞蒙恩遞,以安私分事。入啓。答曰,省疏具悉。爾等勿辭,從速察職。
今日晝講時,副提學閔鎭周牌招察任事,榻前定奪。
刑曹參判吳道一上疏再呈。入啓。答曰,省疏具悉。卿其勿辭製進,從速察職。
弼善兪命雄,說書安履相上疏。大槪,臣等,忝在宮僚之末,不勝憂愛之忱,敢陳區區所懷,以備裁處事。入啓。答曰,省疏具悉。爾等之疏陳,出於憂愛之誠,雖不得備禮開講,姑以史略,間二日召對,似乎得宜焉。
定州幼學金壽得等上疏。大槪,故左議政閔鼎重,故文貞公閔維重,前後西關啓牖後學,丕振斯文,庸裨風化,故卽於本道創立祠宇,竝享兩賢,以伸景行,伏乞聖明,特令該曹,照例賜扁,以賁簷額事。入啓。答曰,省疏具悉。疏辭,令該曹稟處。
戶曹啓曰,卽接廣興倉所報,則左議政崔錫鼎,今四月朔頒料,依傳敎,更爲輸送則以爲,方在陳疏冀免,情勢悶蹙中,終不敢冒受云。又爲不受,何以爲之?敢稟。傳曰,疏批已下,更爲輸送。以上朝報
上在慶德宮。停常參,只晝講。
自昧爽至辰時,有霧氣。未時,日暈。申時,日暈兩珥。
右承旨李壄三度呈辭。入啓。遞差。
都摠管東平君杭三度呈辭。入啓。加給由。
副修撰崔昌大辭職上疏。入啓。答曰,省疏具悉。爾其勿辭,調理察職。
晝講入侍,知事李濡,特進官金錫衍,承旨沈枰,玉堂林濩·宋徵殷,假注書盧世夏,兼春秋金克謙,史官李㙫,武臣鄭祥斗。
吏曹啓曰,承旨有闕,政事,取稟。傳曰,明日爲之。
武科式年覆試一二所,出榜詣闕。
政院啓曰,宗廟親祭肄儀,在於明日,禮儀使當爲進參,而判書李世華,參判宋昌俱以實預差,或未肅拜,或爲呈告,竝卽牌招,以爲推移進參之地,何如?傳曰,允。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。請還寢春川柴場仍屬宮房之命。請還收前司諫趙泰耉加資之命。新除授持平權以鎭,時在忠淸道連山地,請斯速上來事,下諭。答曰,不允。下諭事,依啓。
傳曰,昌德宮還御吉日,以今月念前推擇以入事,分付該曹。
晝講時,知事李濡所啓,故參判李端錫,位至宰列,屢經守令監司,而以淸白見稱,死後無立錐之地,其妻孥饑寒特甚,設賑之時,自賑廳給料矣。罷賑之後,無以聊賴,頃者其妻,以諺書呈單于臣,乞得救急之資,此實出於萬分窮迫,不顧廉恥之致也。李端錫居官淸白之狀,到此尤可見矣。懲貧厲廉,自是國家之令典,若令賑廳,限今年逐朔給米一石,俾得保存,則其在朝家軫恤之道,似有光矣。上曰,依此分付該廳,可也。以上朝報晝講時,知事李濡所啓,近來以癘疫熾盛之故,竊發之患,稍似寢息矣。今聞郊外賊徒,又復肆行,此蓋京中無賴之輩,作儻出去,趁罷漏入城者居多云。自今雖於罷漏後,必待天明,分守四大門,譏捕可疑之人,似好,以此分付捕盜廳,如何?參贊官沈枰曰,李濡所達,誠然。使守城門,譏捕可疑之人,則必有實效矣。捕廳謄錄
晝講時,上曰,爲國之至務,莫過於勸農,故每當春節,非不申飭,而連歲飢饉之餘,仍之以癘疫,死亡相繼,方痛無筭,當此東作之時,孑遺餘氓,有難用力於畎畝,民事又爲可慮,夏禹之盡力溝洫,唯此時爲急,不可不別樣申飭諸道,而曾前勸農節目中,不無添入措辭之事,爲先分付該廳,使之更爲稟定,各別申飭諸道,可也。出朝報
上在慶德宮。停常參·經筵。
左議政崔錫鼎五疏。大槪,更申前懇,冀蒙開許事。入啓。答曰,省疏具悉卿懇。事在旣往,不宜深咎,言出情外,於我何嫌?君臣之間,貴相知心,艱虞之時,去就奚輕?予志已定,決難允許,卿毋困我,卽起視事,用副如渴之望。仍傳曰,遣史官傳諭。
謝恩,右承旨金宇杭,左副承旨崔錫恒,同副承旨金時傑,輔德兪命雄,副摠管李惠疇。
兵曹,左邊捕盜大將李惠疇。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。請還寢春川柴場仍屬宮房之命。答曰,勿煩。前啓,前司諫趙泰耉加資還收事,停啓。
院啓,倫常者,天地之大經大緯,一日去此,則人不得爲人,國不得爲國矣。己巳黨人慫慂幸禍之態,固不可勝數,而睦來善不恭不敬,李玄逸自絶于天等說,論其罪狀,與謀害之賊,相去無幾。噫嘻,尙忍言哉?以此罔極之誣,雖加於恒人,受之者必極冤痛,加之者當伏其罪,爲人臣子者,何敢萌諸心發諸口,肆然勒加於母臨之尊乎?至若庭請之時,權大運,則身爲首相,巧避不參。況其前席所達,性偏難化,殿下亦末如之何等語,極其兇悖,實有不忍聞者。睦來善·金德遠及睦昌明·柳命賢等,則或居鼎席,或長兩司,草草數語,苟有應文,陰懷禍心,外掩耳目,情狀盡露,國人共憤。大抵此輩,但懷得失之念,都忘臣主之分,自陷於倫紀之罪,而朝家乃以其事在翻覆之際,欲混與他黨人,通宥而竝容之,則彝倫將至於斁絶,王法便歸於弁髦,而日後奸兇之徒,益無懲畏矣,可不痛哉,可不懼哉?當此宗社莫大之慶,聖上之思,與臣庶同,其歡說德至厚矣,而此等干係倫紀之類,斷不可輕易擧論,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收罪人業同放送之命。朝紳之被重駁者,不得輕易更議於其職,蓋所以嚴公議而重臺閣也。前日吳道一賓客之除也,彈論峻發,至以處心不公,蔑禮喪廉爲目,此非尋常規劾之比,而今銓曹,不復問議於僚席,率爾復擬於是職,臺臣重駁,終爲不足有無之歸,事體所在,不可置之,請右副賓客吳道一遞差,吏曹當該堂上,推考。答曰,勿煩。
禮曹啓曰,昌德宮還御吉日,以念前擇日事,命下矣。卽令日官推擇,則十六日爲吉云,而旣與庭試設場相値,此外念前,無他吉日云,何以爲之乎?敢稟。傳曰,定於十六日,而庭試差退一日,可也。
備忘記,近來紀綱大壞,國體不尊,君有召命,牢臥不動,毋論疾病之難强,情勢之不安,皆以違牌爲能事,不惟小官如此,重臣宰臣,亦漸效尤,人臣分義,都不省念,事之寒心,固已久矣。噫,太廟親享,是何等莫重莫大之禮乎?至於禮儀使之任,必以春曹長官擬差,載在五禮儀,則寧有長官無故不參,而次官代行之理耶?禮曹判書李世華,無他難强之疾病,不安之情勢,而前後陳疏,不過謝事之請,則其在駿奔在廟之義,所當出而趨事,從容申請,而不此之爲,一召再召,終不應命,揆以事體,安敢乃爾?此而置之,將無以肅頹綱而尊國體,李世華,姑先從重推考,明朝牌招,以爲依禮文贊導之地。
有政。以兪命雄爲輔德,高晦爲永禧殿參奉,李顯徵爲慶興府使,辛夢參爲宣陵參奉。兵批,以李基夏爲平安兵使,以李尙爲統制使,以朴泰長爲僉知,以金萬增爲五衛將,以李義敏爲黔毛萬戶,以李晩雄爲忠翊衛將,以鄭時衍爲南村別將,以李時奎爲多慶浦萬戶,以李惠疇爲副摠管,以金時保爲副率,以方墉爲蒜山僉使,以柳尙輅爲五衛將,以柳星昌爲曹司衛將,以朴世堂爲知事,以南巘爲全羅左水使,以全載輝爲訓鍊判官。以上朝報
禮曹啓曰,還御擇日草記,傳曰,定於十六日,而庭試差退一日,可也事,命下矣。更問于日官,則十七日亦吉云,以此日,原粘目中,改付標以入之意,敢啓。傳曰,知道。出禮曹謄錄
上在慶德宮。停常參·經筵。
黃海監司書目,載寧郡守郭基之,去月三十日遭母喪事。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。請還寢春川柴場仍屬宮房之命。請知事李彦綱,僉知李德成,前司果李坦,竝命罷職。答曰,勿煩。
院啓,請還收罪人睦來善·李玄逸放歸田里,權大運放送,金德遠·柳明賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。請右副賓客吳道一遞差,當該吏曹堂上推考。答曰,勿煩。
謝恩,禮曹判書李世華。
正言朴泰昌上疏。大槪,夙患痰病,近來添㞃,且於武試所,逐日力疾往返之餘,眼病又苦,有難供職,乞蒙恩遞,兼陳愚見,以備裁察事。入啓。答曰,省疏具悉。昨年備忘記中,父師輕重之諭,自信不易之論,則處分旣定,日月已久之後,彼此不宜提論玆事,而鳳瑞輩之侵斥大老,尙游等之詆毁祭酒,俱涉不韙。至若金鎭圭所謂君臣大義,因以掩晦而不明之說,不惟不擇,極其悖理。噫,民生於三,事之如一,雖曰古訓,君臣大義,實通天地亘萬古之大經大緯,則豈可以事師之道,比而同之乎?若使此說得行,末流之害,可勝言哉?故於筵席,欲一辯破矣。爾疏適至,人之意見,可謂不謀而相符也。吳道一駁遞賓客之啓,一之已甚,況再發於經年之後,而其所以臚列罪狀,多不着題者耶?似此論議,予亦不取,而別擧一名官之事,輒疑其同異之迹,殊未知其得當也。爾其勿辭,從速察職。以上朝報
上在慶德宮。停常參·經筵。
獻納崔重泰啓曰,卽伏見正言朴泰昌之疏,擧臣姓名,侵斥甚力,又伏見聖批,有予亦不取之敎,臣竊瞿然,繼以惶蹙也。夫吳道一之傲慢蔑禮,麤悖喪恥等題目,狼藉於臺章,此與庸官庶僚一時官師之規,大有間焉,則銓衡事體,固當徐待僚位之備,以聽公議之來,而臺閣之臣,一邊大駁銓衡之用,一邊依舊朝廷擧措,未厭物情,臣之所論,蓋欲稍存事體,以重公議而已,則僚臣之必立別見於事體上規正之論,已非臣之所料。況擧一名官,爲其對耦,而宛轉反覆,未忍相舍等說,無非抑勒而譏切之,此又何意見也?鄭澔妨賢病國之駁,猝發於李彦經之獨啓,而其時朝議,以爲大不襯近,亦皆謂之非出公論,則此不過一臺官之所獨論也。至於道一之前後重駁,或出於章奏,或發於啓辭者,指不勝屈,則其出於公議之所通同可見,臣所謂不得輕易更議於其職云者,卽指公議所同斥者而言也。僚臣之別爲援引,强欲對較者,不但苟且,恐不能成說矣。噫,國家之置臺閣,乃所以糾官邪明是非之地,而如臣疲劣,忝叨匪據,論一政體間微細之事,而僚席之間,至疑以同異之跡,反有此分疏之言,宜乎臺閣之議,見輕如彼也,其何敢抗顔於言官之列乎?請命遞斥臣職。答曰,勿辭,退待物論。
右副承旨金鎭圭牌不進,依承傳罷職。
政院啓曰,右副承旨金鎭圭罷職之代,必須趁卽差出,以爲擧動時備員之地,而不但與齋戒相値,銓曹行公堂上,只有判書申琓,方在被論中,推考雖是薄罰,臺啓未收殺之前,勢難入來開政,何以爲之?敢稟。傳曰,前望單子還入,落點,承旨南致熏,右副承旨南致熏。
政院啓曰,明日擧動,戶曹堂上,當爲導駕,而判書臣閔鎭長,以薦俎官,先詣享所,參判臣任弘望,方在試所,參議臣權尙夏在外,堂上無他推移之員云。祭官之先詣享所,旣載禮文,郞廳之代行導駕,雖有前例,亦涉謬規,則自下不敢變通,何以爲之?敢稟。傳曰,參判改差,卽爲口傳差出。
正言朴泰昌啓曰,凡臺閣論人之體,直據其人之賢否,以明用舍黜陟之當否而已,其人可用,則雖在群非之中,當辨而伸之,其人不可用,則雖在衆詡之地,當論而斥之,此事理不翅皎然矣。乃者崔重泰,論劾右副賓客吳道一也,不論其人之可用與否,直以前日之被重駁,爲今日不可復擬其職之一大關棙。誠如是說,前者鄭澔之被重駁,比諸道一,不翅較重,而收敍未幾,卽擬淸班,重泰,於此,一不規儆,而獨於道一,復提舊駁於經年之後,以爲劾遞之資,此果一出於重臺閣之意耶?若以道一爲不可復置淸班,則當自立己見,以正可否,而乃反引前日他人之劾,以爲證,似此擧措,殊非白直論事之體,而況道一之受人詆斥,前後非一,其皆一出於公議,臣固不敢知,而重泰之復循餘論,必欲强諉於公議,以爲沮遏之欛柄者,實涉不韙,故臣於疏末,略及之矣。今重泰之避,大加聲色,反斥臣身,竊不勝駭惑之至。均是臺駁,而一則謂出於公議,一則謂非出於公議,而要其歸趣,只以臺駁之衆寡,斷爲公議與否,若然則朝陽之孤鳳,仗馬之一鳴,亦不得爲公議也耶?其所持論,恐不近理,而如臣疲劣,忝居臺職,受人詆斥,無非自取,其何敢一刻晏然於臺職乎?請命遞斥臣職。答曰,勿辭,退待物論。
政院啓曰,戶曹參判任弘望改差,卽爲口傳差出事,命下矣。吏曹郞廳來言,判書申琓,方在被論中,口傳政事,不得爲之云,何以爲之?敢稟。傳曰,斯速差出。又啓曰,卽者大臣送言于本院,以爲吏曹判書申琓,旣差進幣瓚爵官,又兼內醫提調,當此親祭之時,且有問安之節,其所爲任,俱係緊重,雖在被論中,推考元非大段,則合有變通之道,自政院措辭啓稟爲宜云,而臺啓未收殺之前,徑請牌招,前例所無,事涉未安,何以爲之?敢稟。傳曰,依啓辭推考,卽爲牌招。
明日宗廟親祭擧動時,出宮初嚴,卯初初刻,二嚴,卯初三刻,三嚴,卯正二刻,開門罷漏後。
禮曹啓曰,還御擇日草記,傳曰,庭試差退事,命下矣。更問于日官,則十七日亦吉云,以此日原粘目中,改付標以入之意,敢啓。傳曰,知道。
府啓,竝引嫌而退。旣被重駁,復擬厥職,其所論列,欲存事體,意外侵斥,在我無失,未安疏批,不必爲嫌。可用與否,姑舍勿論,强擧他人,以爲比對,意在分疏,語欠和平,揆以臺體,勢難在職,請獻納崔重泰出仕,正言朴泰昌遞差。答曰,依啓。
吏曹口傳政事,戶曹參判金錫衍。以上朝報
上在太廟齋室。
吏曹啓曰,臺諫有闕,政事,取稟。傳曰,過齋後爲之。
獻納崔重泰就職。
大駕詣宗廟入齋室後,藥房·政院·玉堂問安。答曰,知道。望廟禮後,藥房·政院·玉堂問安。答曰,知道。
親祭正時,四更一點,開門二更一點。
兵曹口傳政事,副護軍任弘望。以上朝報
上在慶德宮。停常參·經筵。
夜一更二更,月暈。
親祭罷後,藥房·政院·玉堂·二品以上·六曹問安。答曰,知道。
傳曰,百官雨具。
大駕還宮時,初嚴,卯正二刻,二嚴,卯正三刻,三嚴,辰初初刻。
大駕還宮後,藥房·政院·玉堂問安。答曰,知道。
文科講經一二所,出榜詣闕。
謝恩,副護軍任弘望。
執義李喜茂啓曰,臣卽自試所詣闕復命之後,得見本府啓草,則臣之子坦,方被彈論,臣旣有不敢參啓之嫌,不可一刻仍冒,請命遞斥臣職。答曰,勿辭。退待物論。以上朝報
上在慶德宮。停常參·經筵。
夜自一更,月暈。
中殿·世子宮·嬪宮,藥房問安。答曰,知道。
藥房啓曰,昨日親享太廟,冒雨將事之餘,伏未審夜來,聖體,若何?臣等不勝區區伏慮之至,敢來問安。答曰,知道。無事矣。
正言李宜顯上疏。大槪,冒萬死敢陳煎迫情理,冀蒙矜諒,亟許遞免事。入啓。答曰,省疏具悉。爾其勿辭,救護父病。
戶曹判書閔鎭長上疏。大槪,臣於前正言朴泰昌之疏,有不敢晏然者,乞命論臣負犯,以嚴國體,以謝人言事。入啓。答曰,省疏具悉。卿其勿辭,安心行公。
江原監司書目,洪川縣監朴鐔,受由上京,病勢彌留,還任無期,不得已罷黜事。
謝恩,兼弼善趙大壽,兼校書校理南正重,兼西學敎授尹趾仁,判決事洪受瀗。
忠淸監司書目,瑞山縣監朴紳,淸州牧使南尙熏,泰安縣監李纘源,結城縣監孟後聖,保寧縣監權宇亨等,世子平復陳賀進上物膳中,乾獐等,終至闕封,爲先罷黜,臣亦有不謹檢飭之失,恭俟譴罷事。啓。傳曰,勿待罪事,回諭,而守令勿罷,竝拿致營門決杖。
玉堂箚子。大槪,敢陳區區愚見,以備採納事。入啓。答曰,省箚具悉。縷縷陳戒,出於憂愛之誠,深用嘉尙,可不留心而體念焉,而一處柴場,旣許折受,則何必革罷乎?金鎭圭之疏,果涉謬戾,故業已辨釋是非矣。若又罪之,朝家處分,未免偏重,不可爲也。李翔之復爵,有還收之命,則罪名自如,閔鎭厚疏中,敢稱故大司憲者,極涉無嚴,特罷其職焉。
明日式年文科會試試官三,姜鋧·李光迪·洪受瀗,參試官四,趙大壽·任舜元·李彦經·李德英,監試官尹弘离·崔重泰。
大司諫閔鎭厚,正言李晩成,牌不進,依承傳罷職。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。請還寢春川柴場仍屬宮房之命。請知事李彦綱,僉知李德成,前司果李坦,竝命罷職。引嫌而退。不得參啓,其勢則然,何必以此輕遞言官?請執義李喜茂出仕。答曰,不允。末端事及處置事,依啓。
吏曹啓曰,臺諫有闕,政事,取稟。傳曰,明日爲之。
有政。以李晩成爲正言,南正重兼校書校理,李世維爲弼善,任弘望爲工曹參判,洪受瀗爲判決事,趙大壽爲兼弼善,魚震成爲軍器判官,李礥爲載寧郡守,沈樘爲順天府使,閔鎭周爲吏曹參判,南致熏爲右副承旨,金時傑爲同副承旨。兵批,以李時斗爲訓鍊習讀。朝報政軸
禁府啓曰,統制使狀啓,刑曹粘目,南村前別將嚴泰雄,移本府處置事,允下矣。嚴泰雄,時在任所,依例發送府羅將拿來,何如?傳曰,允。義禁府謄錄
下直,蔚山府使成碩夔,濟州判官趙時耘。出朝報
上在慶德宮。停常參·經筵。
政院啓曰,今日賓廳日次,諫院當爲入侍,而大司諫及正言一員未差,司諫李徵龜在外,獻納崔重泰文所監試官進去,正言李宜顯陳疏受由,無行公之員。正言李宜顯,卽爲牌招,以爲入侍之地,何如?傳曰,允。又啓曰,正言李宜顯牌不進,依承傳罷職傳旨,方爲書入,而賓廳引見時,諫院無入侍之員,今日政差出諫官,竝卽牌招,以爲推移入侍之地,何如?傳曰,允。
正言李宜顯牌不進,依承傳罷職。
右議政李世白箚子。大槪,賤疾方劇,未赴賓廳之坐,懇乞亟許鐫免,仍治臣曠職之罪事。入啓。答曰,省箚具悉卿懇。有疾未參,別無所傷,卿其須體予意,安心勿辭,亦勿待罪,從容善攝。仍傳曰,遣史官傳諭,遣御醫看病。
戶曹判書閔鎭長上疏。大槪,冒控危懇,請伏逋慢之誅,伏乞鐫臣本兼諸任,以承天地父母全安之德事。入啓。答曰,省疏具悉卿懇。卿其安心勿辭,速出行公。
謝恩,左副承旨南致熏,右副承旨金時傑,同副承旨趙泰耉,大司諫崔錫恒,都摠管金構,兼司書尹趾仁,正言李世維。
傳曰,大臣·備局堂上引見。
左議政崔錫鼎,工曹參議趙泰采,禮曹參議李寅燁,正郞柳行三,繕工監役宋相淹,穆陵大王陵上裳石動退處奉審事,出去。
兵曹,庭試武科殿試規矩,柳葉箭一巡二分,騎蒭一次一中,落點,二技取一技。
引見時,執義李喜茂所啓,請還收罪人㮒·煥·爀·燦等放送之命。上曰,勿煩。請還收移配罪人韓構放歸田里之命。上曰,勿煩。請還收安置罪人睦來善,移配罪人李玄逸放歸田里之命。上曰,勿煩。請還收安置罪人金德遠,圍籬安置罪人李玄紀放歸田里之命。上曰,勿煩。請還寢春川柴場仍屬宮房之命。上曰,勿煩。正言李世維所啓,臣於頃日奉命致祭于南原也,往來之際,行過果川,而本邑接待,多有傲蔑埋沒之失,故事體所在,不得不略笞下吏,以視警責之意,而伊後縣監金楺,擧臣姓名,辭狀于本道監司,而其所稱說,多臣所不言之事,臣雖無似,旣以近侍爲銜,其於奉命之行,姓名入於邑宰報狀中,其辱命見凌,大矣,何敢以事在旣往而晏然於臺席乎?請命遞斥臣職。上曰,勿辭。退待物論。左議政崔錫鼎所啓,飢饉癘疫之餘,身役·還上之難徵,諸臣之疏,筵臣之奏,累悉之矣。軍兵歲抄,曾以二月爲限,其後又以隨得充丁,分付矣。卽今則農務方急,待秋擧行,爲宜。死亡者之身役及未捧還上,査覈後可以量處,故已爲分付於外方,待其報來稟定,何如?上曰,依爲之。又所啓,兵曹判書李濡,以兩件事,曾已陳達,有稟定之命矣。凡治盜取服後,考覆官請來之時,自致日子之遷延,而考覆官,不可不令監司差定,今後,則使監司預定考覆官,臨時一邊請來,則似無遲延之弊矣,至於刑獄衙門,次官回啓,似宜矣。上曰,外方,則預定考覆官,而京獄,則時急之事,使次官代行,可也。又所啓,前說書權忭,曾被翰薦,而因其遭喪,未卽應講矣。聞去月已爲闋服,自藝文館催督應講,而無意上來云,翰苑雖是淸選,微末新進之人,何敢違拒至此乎?斯速上來應講事,分付,何如?上曰,權忭,曾以不應講,有禁推之事矣。速爲應講事,分付。
引見時,兵曹判書李濡所啓,頃於往來甲士場時,見郊外稚松方茂,若過數年,則庶可鬱然矣。近緣漢城府堂上,無着實行公之人,以致禁令解弛,日昨得聞神武門外,有白晝斫伐生松者,送人執捉,移送于該府矣。如此之類,情狀絶痛,宜令刑曹,別爲刑推,定配于遠處,以爲懲礪他人之地矣。且聞景福宮若干松木,倖免虫蝕,所當尤可愛護,而稱以風落,恣意偸斫,或作馬槽,或爲家材,而取去云。旣有內官衛將等守直之處,而有此可駭之擧,姑未見捉,則雖不可請罪,今後或不時內摘奸,自兵曹亦送郞廳看審,如有現捉之事,別樣重治之意,爲先申飭,似當矣。上曰,生松偸斫者,定配近地,故逃亡往來,依舊斫伐矣。所達誠是,依爲之。
有政。以李世維爲正言,李聖輝爲司饔參奉,李益興爲洪川縣監,吳碩夏爲直講,李熊徵爲兵曹正郞,崔錫恒爲大司諫,尹趾仁爲兼司書,高益亨爲兵曹正郞,崔宇泰爲奉常僉正,姜履相爲正言,以南致熏爲左副承旨,以金時傑爲右副承旨,以趙泰耉爲同副承旨。兵批,以金重器爲訓鍊都正,以曺世傑爲同知,以金構爲副摠管。以上朝報及政軸
吏批啓曰,大司諫今當差出,而擬望之人乏少,承旨竝擬,何如?傳曰,允。以上吏曹謄錄
下直,仁川府使朴權。出朝報
上在慶德宮。停常參·經筵。
全羅監司書目,道內全州等五十二邑,自前月念後,至本月晦前,染病人三萬一千九名內,方痛一萬九千五百二十五名,向差六千八百九十五名,死亡四千五百七十九名,摠計前後九次啓聞死亡者多至三萬三千二百六十八名,一方民生死亡之數,至於如此,驚慘不可勝喩,而扶安八邑,則姑無死亡之人,其他邑近日以來死亡,比前亦減,稍似寢息,悶惻之中,誠爲喜幸事。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。請還寢春川柴場仍屬宮房之命。答曰,勿煩。
吏曹判書申琓上疏。大槪,適値太廟親享之日,且有連日開政之命,不得不冒沒行公,而顧臣情勢,決難抗顔於銓地,伏乞遞臣職名,仍治臣罪,以謝公議,以安私分事。入啓。答曰,省疏具悉卿懇。卿無所嫌,安心行公。
傳曰,明日晝講爲之。
右參贊金鎭龜上疏。大槪,臣於玉堂之箚,有不敢晏然於權要之地,伏乞聖明,亟遞臣本兼兩任,俾得屛處散秩,以卒天地父母生成保全之德事。入啓。答曰,省疏具悉卿懇。卿其安心勿辭,速出行公。
左議政崔錫鼎,工曹參議趙泰采,禮曹參議李寅燁,正郞柳行三,繕工監役宋相淹,穆陵裳石動退處奉審後,入來。
下直,鐵原府使朴世懏。以上朝報
上在慶德宮。停常參,只晝講。
吏曹參判閔鎭周辭職上疏。入啓。答曰,省疏具悉。卿其勿辭,從速察職。
傳曰,明日晝講爲之。
晝講入侍,知事李濡,特進官任弘望,承旨趙泰耉,玉堂林濩·宋徵殷,假注書盧世夏,史官朴弼明·李㙫,武臣李萬相。
左議政崔錫鼎箚子。大槪,科試不遠,提學變通事。入啓。答曰,省箚具悉。箚辭,可不依施焉。
大司諫崔錫恒啓曰,引嫌而退。擧名辭狀,其失在彼,至今追嫌,殊涉大過,請正言李世維出仕。答曰,依啓。
禮曹,行副司直趙亨期,今日卒逝云,吊祭致賻,依法例擧行,何如?啓依所啓施行。
正言李世維就職。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。請還寢春川柴場仍屬宮房之命。天安郡守睦昌遇,年紀衰耗,政無可觀,加以聾病大甚,不聞雷霆,每於臨民之際,凡干言語,全不解聽,吏緣爲奸,民受其害。且當田稅大同收捧之時,改造斗斛,多有濫捧之誚,怨讟朋興,聽聞俱駭,凶歲弊邑蘇殘之責,決不可付諸如此之人,請天安郡守睦昌遇,罷職。答曰,不允。
今日晝講時,政官牌招,當日開政,弘文提學差出事,榻前下敎,玉堂下番闕員,以無故人,今日政差出,牌招察任事,榻前定奪。
晝講時,知事李濡所啓,頃以禁松事,有所稟定,而亦有疏漏之事,故敢此仰達。曾前松木茂盛之時,量付田,多不得開墾矣。今聞高低,擧皆濯濯,低下畦町有形處,則民皆起耕,雖是無田形,稍高之處,亦多有乘時冒耕者,都城十里內,長養松木,自有定界,禁令至嚴,則不可任其私自起墾,致有混雜之弊,分付漢城府吏部官及四山監役,與地方官眼同看審,區別定界,何如?上曰,依此分付,可也。
有政。吏批,以李健命爲執義,以丁道復爲禮曹佐郞,以洪重益爲說書,以姜鋧爲弘文館提學,以李健命爲輔德,以金德基爲弼善,以李喜茂爲副修撰,以韓爲直講,以朴泰輔爲工曹佐郞。以上朝報及吏曹政軸
備邊司啓曰,禁府時囚二十餘人,除重罪久囚外,多是輕繫,而因長官有故,照律議處等事,不得爲之云。判義禁閔鎭長,雖有難安情勢,累疏承批之後,不當一向引入,牌招察任,何如?傳曰,允。以上朝報
上在慶德宮。停常參,只晝講。
大司諫崔錫恒辭職上疏。入啓。答曰,省疏具悉。爾其勿辭,從速察職。
謝恩,弼善金德基,說書洪重益,副修撰李喜茂。
晝講入侍,知事李濡,特進官金錫衍,承旨金時傑,玉堂林濩·李喜茂,假注書盧世夏,史官朴弼明·李㙫,武臣李錫。
忠淸監司書目,懷德呈,以大司憲宋奎濂病重上去不得事。啓。傳曰,卿辭至此,本職今姑勉副事,回諭。又書目,道內癘疫漸熾,自三月二十五日至今月初八日,公州等官方痛四千二百四十名,死亡一千八百十五名,向差一千五百八十五名,通前後死亡之數,一萬九千二百八十七名,言念民事,罔知攸措事。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。請天安郡守睦昌遇罷職。頃因禮曹啓辭,有平昌郡守李文長,旌善郡守李粹全,拿致決杖之命,追聞典祀官姜世耉,陪香祝,而不爲直往陵所,徑入本府客舍,旣入客舍,則他官守令之差祭詣陵所者,固無離次祗迎之例,而世耉不識體例,瞞報禮曹,有若諸執事公然廢閣陵所應行之禮者然。兩邑守令之枉被罪罰,已無可及,而世耉之全昧事體,誣罔論報之狀,終不可置而不論,請典祀官姜世耉,罷職。新除授執義李健命,時在全羅道咸悅地,請斯速上來事,下諭。答曰,不允。睦昌遇·姜世耉事,及下諭事,依啓。前啓,春川柴場事,停啓。
禮曹啓曰,丁丑正月賜柑製述居首,進士趙泰億,同年十月成均館儒生製述入格幼學沈尙尹,生員尹景勳,進士金重兼,戊寅三月賜柑製述居首幼學李晩堅,同年三月儒生課試居首進士柳鳳輝,同年十月親臨儒生殿講居首生員吳命曾,幼學李垕,己卯正月賜柑製述居首生員李濟等,有直赴殿試之命矣。沈尙尹等八人,竝許赴於今式年文科殿試,而趙泰億,方在喪中,依前例許赴於後式年,何如?傳曰,允。
晝講時,副提學,後日政差出,速爲新錄事,及視事,縕繹間姑停事,榻前定奪。
吏曹啓曰,臺諫有闕,政事,取稟。傳曰,過國忌後爲之。
晝講時,參贊官金時傑所啓,還御昌德宮之後,則永昭殿,將復有移奉之擧,而移奉時大臣陪從一節,似當預先講定。頃日鄭澔疏語,雖欠稱停,要其大意,欲重事體,前日之疎略,不過由於曾未定式之致,自今定式,未爲不可矣。上曰,鄭澔之疏,不以未定式爲言,而有若大臣,故不陪從者然,誠爲不當矣。大臣一人陪從事,自今定式,可也。侍讀官林濩所啓,頃日湖儒李鳳瑞之疏,惹起一場風波,纔已止息,而今者洪州儒生一人,又爲投疏,而政院退却云。如此之疏,若不嚴截禁斷,則鬧端無時可已也。彼此是非,元不關係於國家安危,生民休戚,只待日後之公議而已。毋論章甫朝紳,兩邊爭辨之疏,一切禁斷,何如?上曰,朴泰昌之疏批,已視處分之意,而如是相爭,則彼此無鎭定之日,凡係此事之疏,勿爲捧入,可也。濩曰,必嚴其禁令,然後可以鎭定浮議矣。上曰,旣有勿捧之敎,政院無可捧之事矣。參贊官金時傑曰,數日前見洪州儒生疏槪,則托言申辨祭酒之事,而諸僚皆以爲不當捧入,故相議退出矣。今朝又爲來呈,攻斥喉司,不得已捧見,則皆是胡辭妄說,旣不足仰塵睿覽,而亦不足深責矣。濩曰,雖多士之疏,勿爲捧入,似爲得宜矣。上曰,勿論彼此,雖多士之疏,一切不捧,可也。以上朝報
晝講時,知事李濡所啓,頃以上年謁聖出身除防米事,有所定奪,而石數,則有參酌處之之敎,故旣與廟堂諸臣相議矣。今年年事,雖曰稍勝於去年,元定五石,則復舊爲難,而自賑廳曾捧二石,此則似少,定以三石,使之輸納於通津文殊山城,似宜,以此分付,何如?上曰,依爲之。以上兵曹謄錄
晝講時,兵曹判書李濡所啓,因旣置一章,旣陳培養人才之說矣。凡人才,在平常之時,鑑別未易,必待逢亂之後始顯,故我朝錄用戰亡人子孫者,亦出於培養奬勸之意也。如金應河·李舜臣,俱是我朝忠節之最著者,而應河後孫,則多有表表立朝之人,舜臣後孫,則卽今只有李光輔一人,而方爲訓鍊副正,其嫡孫李弘毅,則曾經守令,久在罷散中,未得復職,故貧無以奉其祀。壬辰之亂,沮遏海寇,俾不敢逞志者,專賴舜臣之功,豈可使此人之孫,貧不能奉其祀乎?光輔,以武職當循序調遷,而弘毅,則爲先隨闕差送守令,以爲不廢祭祀之地,似合於軫恤之道矣。上曰,所達是矣。分付吏曹,可也。以上吏曹謄錄
傳曰,昌德宮還御吉日,以今月念後晦前,推擇以入事,分付該曹。
禮曹啓曰,昌德宮還御吉日,以今月念後晦前,推擇以入事,分付該曺事命下矣。卽令日官推擇,則今月二十六日,大殿·中宮殿·世子宮·嬪宮,俱爲平吉,二十九日最吉,而此外無他吉日云,以何日定行乎?敢稟。傳曰,以二十九日定行,可也。禮曹謄錄
上在慶德宮。停常參·經筵。
自未時至酉時,日暈。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。病未來參,別無所傷,卿其宜體至意,安心勿辭,亦勿待罪,幡然登途,用副虛佇之望。仍傳曰,遣史官傳諭。
文科會試出榜詣闕。以上朝報左議政崔錫鼎所啓,飢饉癘疫之餘,身役還上之難徵,諸臣之疏,筵臣之奏,累悉之矣。軍兵歲抄,曾以二月爲限,其後又以隨得充定,分付矣。卽今則農務方劇,待秋擧行爲宜。死亡者之身役及未捧還上,査覈後可以量處,故已爲分付於外方,待其報來稟定,何如?上曰,依爲之。御廳謄錄
上在慶德宮。停常參·經筵。
卯時至未時,日暈。
明日昌德宮還御時,出宮初嚴,寅初二刻,二嚴,寅正一刻,三嚴,卯初初刻,中宮殿出宮正時,卯初三刻,世子宮出宮正時,卯正二刻,嬪宮出宮正時,辰初初刻,開門罷漏後。以上朝報
上在昌德宮。停常參·經筵。
還御後,大殿·中殿·世子宮,藥房·政院·玉堂·二品以上·六曹·大司諫問安。答曰,知道。嬪宮,藥房·政院·玉堂問安。答曰,知道。
府啓,請還收罪人㮒·煥·爀·燦等放送之命。請還收移配罪人放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。答曰,勿煩。
知事姜鋧,提學辭免上疏。入啓。答曰,省疏具悉卿懇。卿其勿辭,安心行公。
全羅監司書目,茂朱呈,以司諫李徵龜辭職上疏上送事。啓。答曰,省疏具悉,疏中可以議處事,令該曹稟處,爾其勿辭,上來察職。
院啓,請還收罪人睦來善·李玄逸放歸田里,權大運放送,金德遠·柳明賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。答曰,勿煩。前啓,右副賓客吳道一遞差事,停啓。
明日仁政殿文科庭試時,讀券官七,崔錫鼎·閔鎭長·申琓·金鎭龜·姜鋧·全構·申厚命。對讀官十,李墪·李寅燁·李廷謙·李鼎命·許墀·南正重·趙大壽·尹趾仁·金德基·孟萬澤。慕華館武科殿試時,參試官三,李濡·羅弘佐·禹瑞圭,參考官三,李熊徵·李汝玉·李益晟。
假注書趙權出使,代韓永徽。
政院啓曰,今此庭試,京外擧子觀光者,比前必多,仁政殿內庭,若有狹窄難容之弊,則臨時變通,勢將窘急,不可不預爲稟定之道矣。曾於甲子年庭試時,仁政殿外庭,自肅章門外,至兵曹以上,設棘圍,許令通坐,此出於一時變通,而亦由於事勢之不得不爾也。厥後丁丑年庭試時,諸議以爲,甲子庭試外庭許入,爲不便,不許外庭,而許坐階上,擧子所坐,與試官處所相近,此亦甚爲未安,反不如外庭許入之爲愈,外議以爲今亦依甲子年庭試例,仁政殿通外庭許入,宜當云,何以爲之?敢稟。傳曰,依爲之。
刑曹參判吳道一上疏。大槪,見擬考官,出於意外,顧臣情勢,萬無趨進之理,冒死陳暴,乞削本兼職名,仍勘臣罪,以伸臺議,以快人心事。入啓。答曰,省疏具悉。已甚之論,不必爲嫌。卿其勿辭,從速察職。
有政。以洪受瀗爲副提學,以崔奎瑞爲判尹,以林濩爲應敎,以張世南爲天安郡守,以梁重厦爲掌樂院正,以李鳳齡爲西部參奉,以全起濟爲監察,以李光佐爲東學敎授,以愼惟益爲禮曹佐郞,以宋德涵爲成均博士,以沈得良爲著作,以李熙台爲正字。兵批,以禹舜弼爲珍島監牧官,以李宖爲侍直,以金夏錫爲假衛將,以金震兼爲慶德宮假衛將,以張善譚爲訓鍊判官,以尹以經爲武兼,以明廷耉爲文兼,以金鳴夏爲文兼,以李宇恒爲副摠管,以宋奎濂爲知事。出朝報及吏曹政軸
政院啓曰,明日慕華館武科殿試時,命官,何大臣進去乎?敢稟。傳曰,右相進去。又啓曰,明日慕華館武科殿試時,兩司進參事,城上所牌招言送之意,敢啓。傳曰,知道。
京畿監司書目,江都移轉請得上疏上送事。答曰,省疏具悉。疏辭,令廟堂稟處。
政院啓曰,弘文提學姜鋧,疏批已下,卽爲牌招察任,何如?傳曰,允。又啓曰,弘文提學變通差出,蓋爲今番庭試無主文之人也。提學姜鋧,陳疏批下之後,違牌不進,推考傳旨,今方捧入,而庭試只隔一宵,更爲牌招,何如?傳曰,允。
副修撰崔昌大再度呈辭。入啓。加給由。
弘文提學姜鋧,再牌不進。
政院啓曰,弘文提學姜鋧,再牌不進,推考傳旨,今方捧入,而當初變通差出,專爲明日庭試,則似當更請牌招,而一日三招,事體未安,自下不敢更請,何以爲之?敢稟。傳曰,再違召牌,殊甚未安,從重推考,更爲牌招。
謝恩,弘文提學姜鋧。以上朝報
上在昌德宮。停常參·經筵。
大殿·中殿·世子宮,藥房·政院·玉堂·二品以上·六曹問安。答曰,知道。嬪宮,藥房·政院·玉堂問安。答曰,知道。
藥房啓曰,昨日趁早動駕,還御法宮,伏未審夜來,聖候若何?中宮殿·王世子·嬪宮氣候,亦復何如?臣等,不勝區區仰慮之至,敢來問安。答曰,知道。無事。內殿氣候無事,世子·嬪宮平穩矣。
副修撰崔昌大三度呈辭。入啓。遞差。
全羅監司書目,臣之病狀,日益危篤,斷無察任之勢,不得不更申至懇,祈蒙恩遞事上疏上送事。啓。答曰,省疏具悉。卿勿固辭,更加調理察職。
禮曹啓目,粘連啓下是白有亦。觀此前大司諫閔鎭厚上疏,則大小科犯禁科罪之律,請令該曹參考稟定亦爲白有旀,試官擧子相避之法,亦請更議于大臣,俾有以稍改謬習亦爲白有在如良,伏覩聖批,則停擧之罰,亦可施於出身之人云者,誠如疏辭,此一款,令該曹稟處,他餘事,今不可變改是如,啓下本曹爲白有臥乎所,一依聖敎,他餘事件,姑置勿論,以原疏辭意及聖敎中稟處一款,反覆參究,則當初禮官之稟定,只是洪重疇小科一事是白遣,大科則不爲擧論,故大臣收議中,亦以就事論之義,參以律文,借書者,隨其現發,施以停擧之罰,而勿爲拔榜事獻議,則判付內依議施行爲白有如乎,今此閔鎭厚疏中曰,如或竝指大科,則停擧之罰,亦可施於出身之人耶爲白乎旀,聖敎中令該曹稟處者,實出於明白定式之意是白置。此一款,考諸律文,旣無可據哛不喩,凡干科場借述代述之現發者,不但削科而已,又從而繩以重律,已有定制,而庭謁聖,則燭刻之內,自述自寫者絶無乙仍于,多有推移借寫,而從前朝家,不以爲罪是白遣,增廣別試式年等科,則例以各司書吏,易書以考,不可與取筆之少科,比而論之,於此可見是白去乎,大臣收議中,勿爲拔榜,施以停擧之罰云者,似非竝指大科之意是白置,若使大科赴擧者,依小科借書例施行,則仍存其榜之後,停擧之罰,無處可施,此係別樣變通,非該曹所可擅便,議于大臣稟旨定奪,以爲永久遵行之地,何如?啓依允。又啓目,粘連啓下是白有亦,議于大臣,則左議政崔錫鼎以爲,臣頃引下詢,敢陳窺見,重被諫臣之駁論,今於詢問之下,一倍兢慄。第念當初獻議,旣命從臣議施行,而今此大科借書一款,係是一事,則亦何敢不陳前日之餘意乎?法典內,只著借述之禁,而借書者,無其文,中間以三醫司及書吏書寫等代寫,設禁勘罪,而同場儒生代寫者,亦無論罪之文,則法意可知也。然旣因借書現發之人,欲爲申明定式,則不可無參酌施罰之事,故臣敢以儒生停擧爲對,此則專指小科而言,至於大科,則庭謁聖燭刻之科,異於監試窮日之製,擧子中能自寫試券者,僅十之一二,其或借書於同場儒生,情無可惡,勢所必至,不當與監試一例施罰,惟當嚴禁三醫司書吏等冒法率入而已。至於增廣別試等科,皆朱草易書,則借書之禁,又無可論,誠如禮官所論矣。蓋國家設法,必禁其情犯之輕重,事理之如何而裁處,然後可以行之,久遠而無弊,斯義也,已陳於前日疏中,輒敢因此而申論,伏惟上裁。右議政李世白以爲,該曹覆啓中,旣曰不可與取筆之小科,比而論之,亦曰,大臣收議中,施以停擧之罰云者,似非竝指大科云者,臣何敢別容他議?伏惟上裁。判敦寧府事徐文重以爲,凡科場小科,有文詞外取筆之規,大科有朔書抄選之事,朝家本意,皆令其自寫也。然曾無禁令,且臣素不能書,小科,則同硏友生書之,大科,則臣之兒子,書之,雖非挾帶外人之事,旣不能自書,則今此代寫定罪之擧,惶恐不敢獻議。行判中樞府事柳尙運·尹趾善,病不收議,領中樞府事南九萬,領敦寧府事尹趾完,俱在仆不得收議。大臣之意如此,上裁,何如?啓。依左議政議施行。
謝恩,應敎林濩。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。騎省,卽淸選之階也。新除授兵曹正郞高益亨,爲人孱劣,名論素輕,從前踐歷,已極過濫,題目之下,物情未允,請兵曹正郞高益亨遞差。凡中日之規,必使本兵摠府,備員開坐者,蓋所以嚴事體而重試才也。五中直赴,已成規例,卽與科場無異,而兵曹參判李光迪,副摠管光平君溟,頃於中日試射之時,顯有所私之迹,而只査監的之官,不問二人之罪,揆以國體,事甚未妥,傳說狼藉,物情俱駭,當此科場申嚴之日,不可無懲礪之道,請兵曹參判李光迪,副摠管光平君溟,竝拿問定罪。蔚珍縣令李景華,到任以後,無一善狀,專事貪虐,民謗朋興,且家在近地,駄輸絡繹,東來之人,無不喧傳,如此之人,不可置諸字牧之任,以貽生民之害,請命罷職不敍。答曰,不允。
掌令金致龍,持平李世奭啓曰,臣等伏見司諫李徵龜疏本,不勝駭惑之至。頃日大赦時被放諸人,奚特一二,而伊時臺官,別無一倂還收之事,至於語犯坤聖及容護逆惡之人,凡在廷臣,所當齊聲請討,兩司還收之請,出於公議之所不可已者。今者諫臣,肆然投疏,伸救甚力,至以必欲反汗,未知其可等語,侵斥臺臣,臣等安得晏然而已乎?請命遞斥臣等之職。答曰,勿辭。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。諸罪人還收之啓,只擧其重者論之,蓋罪關倫紀,營護惡逆之類,雖當此大霈之日,決不可容議故也。當初疏決之時,不爲區別,混圇疎放,已是失律之甚者,臺章倂發,閱月爭執,可見公議之至嚴,而今者司諫李徵龜,身爲臺官,不思齊聲請討之義,肆然投疏,游辭營護,若使朝廷小有紀律,渠何敢力詆公議,若是其無嚴乎?輿情俱駭,不可無規儆之道,請司諫李徵龜罷職。答曰,不允。
獻納崔重泰上疏。大槪,疾病危篤,情勢臲卼,冒死疾籲於黈纊之下,伏乞聖明,亟賜斥退,以謝非斥之議,俾尋調治之路,兼附一二愚見,以備財幸事。入啓。答曰,省疏具悉。疏辭,令該曹稟處。爾其勿辭,從速察職。以上朝報
上在昌德宮。停常參·經筵。
假注書趙權書啓,臣承命馳往于龍仁縣琵琶潭領中樞府事南九萬所住處,傳諭聖批則以爲,臣身伏畎畝,而職名猶未祛,病入膏肓,而喘息猶未絶,退不成休致之願,進不效起居之禮,天地雖大,無所容身,情理到此,不敢復陳準禮謝事之請,只乞違命曠職之誅矣。不意反辱史官,傳宣聖批,不施常刑,又加溫諭,分外恩數,尤增戰悸,且念螻蟻殘命,如或有時日之延,則前頭罪犯之積,又未知至於何許而後已,伏地嗚咽,不勝涕泣之交流云矣,敢啓。傳曰,知道。
持平李世奭啓曰,本府有長僚,下諭之啓,而昨日傳啓之際,該吏忘不告知,臣亦未及覺察,以致無緣落漏,臣之矇然不察之失,著矣。何可仍冒於臺次乎?請命遞斥臣職。答曰,勿辭。退待物論。
掌令金致龍啓曰,卽者同僚,以長僚下諭落漏事引避,而臣於本府啓辭,亦嘗聯名,則漏啓之失,何可諉之於城上所,而獨爲晏然乎?請命遞斥臣職。答曰,勿辭。退待物論。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收罪人業同放送之命。請兵曹正郞高益亨遞差。請兵曹參判李光迪,副摠管光平君溟拿問定罪。請蔚珍縣令李景華罷職不敍。答曰,不允。末端三件事,依啓。
吏曹啓曰,新恩政事,取稟。傳曰,明日爲之。
府啓,請還收罪人㮒·煥·爀·燦等放送之命。請還收罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。請司諫李徵龜罷職。新除授行大司憲崔奎瑞,時在忠淸道溫陽地,請斯速上來事,下諭。竝引嫌而退,無緣漏啓,殊涉不察,旣違臺例,勢難仍在,請持平李世奭,掌令金致龍,遞差。答曰,不允。下諭事及處置事,依啓。以上朝報
上在昌德宮。停常參·經筵。
忠淸監司書目,林川郡守洪受疇,洪州牧使李鳳徵,俱以身病調治事,受由上京,連次呈單,累月曠職,無意還任,不得已竝只罷黜,其代令該曹趁速差出,刻期下送事。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。淮陽府使兪信一,路遇北道監試赴擧儒生三人,以其犯馬之故,大加發怒,亂施棍罰,被傷甚酷,舁載還歸之際,一人死於道路,二人幾至殞命云。儒生旣非土民,決棍亦有禁令,而以他道一守宰,濫施法外之刑於非辜之人,至於殞命,傳說喧藉,聽聞駭愕,其蔑法濫殺之罪,不可不依法科斷,請淮陽府使兪信一拿問定罪,令本道明査啓聞,兪信一之棍打北儒,仍致殞命,實前古所未有之事也。被殺之家,呈狀本道,而監司李思永,稱以有嫌,終不啓聞,其在事體,殊甚可駭。請咸鏡監司李思永,從重推考。答曰,不允。末端兩件事,依啓。
副提學洪受瀗上疏。大槪,新授玉署長席之命,出於萬萬夢寐之外,驚惶〈?〉。
有政。以鄭栻爲典籍,朴進傑〈爲〉尙衣別提,文武科壯元黃處信爲寧陵參奉,鄭重基爲工曹佐郞,成碩夔爲掌令,李世龜爲洪州牧使,任鎭元爲礪山府使,李鼎命爲判決事,李世恒爲林川郡守,申鐔爲氷庫別檢,閔泳爲蔚珍縣令,韓宗老爲戶曹正郞,鄭斗平爲監察,宋奎濂爲左參贊,姜鋧爲判尹,金鎭龜爲知義禁,李觀命爲持平,閔恂爲康陵參奉。吏曹政軸
副提學洪受瀗上疏。大槪,新授玉署長席之命,出於萬萬夢寐之外,驚惶懍惕,罔知攸措。縮伏累日,尙無駁正之論,不得不悉暴情悃,冀蒙垂諒,伏乞聖明,亟賜遞免臣職名,以重名器事。入啓。答曰,省疏具悉。爾其勿辭,從速察職。
戶曹啓曰,本曹郞廳所掌中,前別例兩房,最爲緊重,不可數數付之於生手矣。正郞張世南·李世恒,以別例前例郞廳,熟諳曹務,而近日政,連移外任,當此經費匱竭,不成貌樣之日,遞易緊務,事多可慮。天安郡守張世南,林川郡守李世恒,竝仍任本曹正郞,久任勿遷,何如?傳曰,允。
下直,濬源殿參奉趙始煥,慶基殿參奉李夏輔,平安都事李夏源。以上朝報
上在昌德宮。停常參·經筵。
吏曹啓曰,守令多闕,政事,取稟。傳曰,明日爲之。
平安監司書目,三月以後价川等二十五邑染病,方痛一千八百七十一名,向差一千四百六十一名,物故三百十二名事。
黃海監司書目,道內去三月朔內,染病之類,通各邑摠數二千二百九十七名內,死亡三百八十八名,自上年正月至今年三月,死亡之數,都合數九千八百四十五名,當此農務方劇之時,薰染之氣,日漸熾盛,民事誠爲渴悶事。
宣惠廳啓曰,因忠淸道監賑御史閔鎭遠書啓,儲置米改色分給未捧守令,令該廳稟處事,自賑廳覆啓,允下矣。各邑當該守令,本廳無可憑考,行關本道,使之査報矣。今此被査各邑中,皆因上司分付,用於賑資,則與無端擅用者有異。且乙亥以後,連歲荐飢,未及準捧,勢或使然,而大同儲置,與他還上,事體自別,其不爲惕念收捧,致令虛簿徒存之狀,誠甚駭然,亦關後弊,二百石以上未捧守令李夏禎·曺錫禹,竝拿問定罪,百石以上未捧守令李夔·楊選漢·李嵂·申奎·金鼎臣·鄭東望·鄭治·元絿·張梲,竝決杖,百石以下未捧守令宋相曾·李聖漢·權·崔錫恒·辛聖重·韓以原·韓景愈·李維漢·李世龜·韓濟相·尹以亨·成碩藎·河世元·姜璘·尹世遇·沈之海·鄭來祥,竝從重推考,十石以下未捧守令,有難一一追究,今姑置之,各邑監色,拿致營門,嚴刑一次,使之待秋收捧後,啓聞宜當,以此分付擧行,何如?傳曰,允。
傳曰,大臣·備局堂上引見。引見時,副提學洪受瀗,牌招察任事及東萊府使趙泰東今姑改差事,及注書以二望,後日政差出事,榻前定奪。
正言姜履相所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。又所啓,請還收定配罪人宋相周減等之命。上曰,勿煩。又所啓,請還收圍籬安置罪人李玄紀放歸田里之命。上曰,勿煩。又所啓,請還收定配罪人業同放送之命。上曰,勿煩。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。請司諫李徵龜罷職。講經抽籤,所以嚴防用情之逕,而今番式年二所主掌官尹憲周,於抽籤之際,陰用私標,隨其親疏,恣意升降,擧子莫不駭憤,傳說不翅狼藉。當此科場嚴飭之日,不可無懲礪之道,請其時主掌官尹憲周,罷職不敍。新除授掌令成碩夔,時在慶尙道蔚山府任所,持平李觀命,時在全羅道咸悅縣任所,請竝斯速上來事。下諭。答曰,不允。末端事及,下諭事,依啓。
吏曹啓目,粘連觀此忠淸監司狀啓,則瑞山縣監朴紳,曾經本道監司,營門決杖,事體難便,令該曹稟旨分付亦爲白臥乎所,曾在壬申年湖西守令,以濫率有決杖之命,而洪州牧使權是經,以曾經道臣之故,因大臣稟達,以其傷損事體,令該曹罷職爲白是置。此是前例之可據者,朴紳段置,罷職,何如?啓依允。
副提學洪受瀗上疏。大槪,冒控危懇,冀蒙恩遞,溫批旣宣,召牌繼臨,嚴畏分義,不得不來詣闕外,而顧臣才分,決無承堪之望,且伏聞禮曹回啓,臣名亦在於査案中,臣之不敢供職之勢,於此益決。咫尺天陛,終未祗肅,臣之罪戾,實合萬殞,伏乞聖明,先遞臣職名,仍勘臣罪,以肅朝綱,以安微分事。入啓。答曰,省疏具悉。爾勿過辭,從速察職。
引見時,執義李健命所啓,臣頃蒙恩暇,往省病母,感祝洪私,糜粉難酬,而嚴畏分義,不敢久滯。且賴天幸,母病小安,仍有就醫之計,故臣先期作行,昨纔入來,而柏府之命,纔遞旋授,俱係到京而始知者也。不意今者,召牌下降,不得不祗謝,而惶感悚慄,不知所以承當也。本府方有金德遠等還收之啓,其爲罪狀,乃庚申獄事翻案也。臣於頃年疏中,有泛言討逆諸臣等語,而不知妄犯於一家之嫌,厥後果以此被斥於諫臣,思之至今,惶汗浹身,今何可晏然參涉於此等論議乎?且臣來時,不知有新命,路由驪州,爲問內舅喪家,費了多日,以致下諭之相違路中,當初下去,旣帶職名,則迂路轉它,未覺違例,而昨日之政,臣兄觀命,移拜持平,一司之中,兄弟竝處,不但私分之不安,亦有法式之應避者,以此以彼,俱何可一刻仍冒乎?請命遞斥臣職。上曰,勿辭。退待物論。左議政崔錫鼎所啓,獻納崔重泰疏本,方下該曹,而第一件,卽新銀事也。其疏以爲京衙門,擧皆不捧云,卽今諸衙門,無不捧之事,訓局姑爲不捧,而亦有委折之事,此則似或未詳事狀之致,而新銀之果準六成,亦未可知,令戶曹爲先吹鍊,如準六成之數,則仍爲行用,可矣。第二件事,卽銀錢定價事也。銀錢異於米穀,無逐年豐歉之別,善爲定價則似好,而卽今錢極賤而銀甚貴,此時强定其價,使之永久遵行,則事勢多有窒礙之端,似難容易施行矣。上曰,新銀,令戶曹爲先吹鍊,而定價事,有難施行矣。崔錫鼎曰,第三件事,卽差退戶籍事也。此言亦是矣,而第旣已分付外方,今難續續分付,各邑知此意,勿拘早晩,限今年內上納,則好矣。上曰,戶籍旣已始役,今難差退,使之緩限上納,可也。戶曹判書閔鎭長所啓,外方堤堰貯水之事,自戶曹句管申飭者,蓋所以備水旱也。其爲立法甚嚴,至於量案懸主水不及處,亦皆禁斷,以爲儲水蒙利之地矣。近聞外方守令,不知事目申明之本意,以其量案所付之故,間或許墾,以致堤堰多有破壞,不能貯水云,事極寒心。自今分付諸道,雖有水不及處,從前載錄於成冊者,勿論量案懸主,使之一倂還陳儲水何如?上曰,依爲之。吏曹判書申琓所啓,權專復官事,無可考處,故今番史官下去江都時,使之考出以來,則實錄亦無可考處云,復官事命下,而王后父母,例封府院君·府夫人,而恭靖大王追上廟號之後,安定王后父母,不無封爵之事矣。下詢大臣而處之,何如?左議政崔錫鼎曰,實錄,例多疏漏處矣。右議政李世白曰,今若復爵,依其舊職爲之,似可矣。上曰,依舊爵復官乎?崔錫鼎曰,小臣未詳故事,而王子君爵號,亦與近世不同,今此判中樞院事,如今之領中樞·判中樞之職,乃是崇班,依舊爵追復,似可矣。上曰,依前爵號追復,可也。琓曰,權專之追奪,因其子自愼之辭連成三問獄事之故也。其子亦何以處之乎?上曰,權自愼,亦爲復官,權專復官後,致祭,可也。左議政崔錫鼎所啓,愼妃立祠時節目,自該曹啓下,而仍請議于大臣裁定矣。當初建祠與否,固當議大臣處之,而今此節目間事,該曹或有難於專斷者,則或自下問議于廟堂爲之,至於依倣昭顯廟一款,當初定奪本意,旣不得入廟,則略倣昭顯廟儀節而已。其廟制與節目,亦不無差異矣。上曰,與昭顯廟有異,昭顯墓所,則設丁字閣,而愼妃墓,則只可稱祭廳矣。左議政崔錫鼎曰,今無收議之事,該曹自下問議于臣等,而爲之宜矣。上曰,依爲之。刑曹判書金構所啓,安東討捕使金百祿啓本內,賊黨中有窩主捉得之事,考諸律文,强盜窩主,不行而分贓者,亦斬而至於妻子爲奴定屬一款,大典不爲擧論矣。旣無法文之可據,則非該曹所可比照而論斷,此一節,必須明白定奪,然後可以奉行矣。左議政崔錫鼎曰,所謂窩主,是接主人之類,而旣已同謀作賊,則其罪與强盜,似無差別矣。律文旣有强盜處斬之文,則爲奴一款,似當一體處斷矣。右議政李世白曰,處斬,本律旣已無所差別,此等事,亦當一體施行矣。上曰,依爲之。以上朝報
禁府啓曰,罪人李祥輝,當爲逐日嚴刑,而因其女擊錚元情,刑曹粘目,移本府稟處事蒙允矣。罪人未及稟處之前,不得施刑,已有前例,今此李祥輝稟處間,姑爲停刑,何如?傳曰,允。以上禁府謄錄大臣·備局堂上入侍時,左議政崔錫鼎所啓,頃年以蔚陵島事,差倭兩差出來,其在隣國之道,不可不接待,故凡其供億等物,依例辦給,而差倭橘眞重,以一事再求,疊受供億,爲不安,不爲領受而去,此則渠雖不受而去,旣給之物,不可還徵,以此分付萊府,使之措辭言及於館倭而給之,前日自我退却別幅物件之留館者,亦令還爲受去,似宜矣。上曰,仍爲給之,可也。禮曹謄錄大臣·備局堂上引見入侍時,左參贊金鎭龜所啓,江都土城,自御營廳主管處改築之事,待秋卽爲擧行事,曾已陳達矣。至於浮石之役,則必於夏間雨水前,預爲浮置,可無臨期窘迫之患,故方爲發送將校,蕫察役事,而第念所築土城及水門暗門女墻等役,旣涉浩大,所入物力,亦甚不貲,其在事體,小臣當爲一番往審後始役,而臣旣不可出離輦轂之下,往來亦似有難,姑先下送臣所管軍色郞廳,看審役處後始役,而始役之後,亦令往來蕫察,何如?左議政崔錫鼎曰,江都城池,當初則三軍門合力營設,而厥後修築等事,每每自軍門出力,其勢亦難矣。曾見高麗史,崔誼,築江都外堤堰以得力云,今此土城,易以頹毁,誠甚難處矣。鎭龜曰,前聞土城設築後,限十年令各其軍門,改爲修築,其後則江華府,專爲築役,而軍門物力,亦難策應。本府耗穀減少之後,則亦無以周旋,修築之役,果甚難處,而此旣有前年稟定始役之故事,敢達。上曰,使郞廳出去,看審修築,可也。御廳謄錄政院啓曰,今日賓廳日次,兩司當爲入侍,而司憲府行大司憲崔奎瑞,掌令成碩夔,持平權以鎭·李觀命,竝在外,執義李健命未肅拜,掌令尹弘离呈辭,時無行公之員,未肅拜呈告人員,竝卽牌招,以爲推移入侍之地,何如?傳曰,允。
謝恩,執義李健命。
上在昌德宮。停常參·經筵。
假注書盧世夏改,代李熙台。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。請司諫李徵龜罷職。答曰,不允。李徵龜遞差。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。答曰,勿煩。
明日仁政殿式年文科殿試時,讀券官三,李世白·姜鋧·宋昌,對讀官四,兪集一·李彦紀·林濩·李世奭,慕華館武科殿試時,參試官三,李濡·南聚星·李宇恒,參考官三,李德英·李汝玉·李道敏。
有政。吏批,承文院提調姜鋧·金構·吳道一·閔鎭周,副提調宋相琦,尙衣別提朴進傑,今加通政。以兪命雄爲執義,以李世奭爲兵曹正郞,以李觀漢爲工曹佐郞,以具後翼爲瑞山縣監,以徐宗憲爲林川郡守,以朴其良爲迎曙察訪,以李健命爲副應敎,以尹以道爲長湍府使,以李喜朝爲尙衣院僉正,以韓宗老爲咸悅縣監,以梁聖揆爲蔚山府使,以朴重揆爲天安郡守,以李㙫爲注書。以上朝報及吏曹政軸
下直,唐津縣監金夢瑞。
政院啓曰,明日慕華館武科殿試時,命官,何大臣進去乎?敢稟。傳曰,左相進去。又啓曰,明日慕華館武科殿試時,兩司城上所牌招言送之意,敢啓。傳曰,知道。朝報
上在昌德宮。停常參·經筵。
判府事柳尙運箚子。大槪,賤疾方苦,未克祗赴於召牌之下,乞蒙勘罪,以戒具僚事。入啓。答曰,省箚具悉卿懇。病未赴召,別無所傷。卿其安心勿待罪。仍傳曰,遣史官傳諭。
忠淸監司書目,連山兼任鎭岑呈,以持平權以鎭辭職上疏上送事。啓。答曰,省疏具悉。爾其勿辭,上來察職。
政院啓曰,司諫李徵龜遞差事,命下矣。臺諫方以罷職論啓,遞差傳旨,不得捧入之意,敢啓。傳曰,知道。
禁府啓目,參判李光迪·光平君溟,縣監金日佐元情云云,泛稱遲晩,刑推得情,何如?啓除刑推議處。又啓目,西陵都正煜議處云云,不可以其子之訟冤,更有所原恕,元情內辭緣,置之,何如?啓特爲放送。以上朝報
上在昌德宮。停常參·經筵。
中殿誕日,政院·玉堂·二品以上·六曹問安。答曰,知道。
大殿·世子宮·嬪宮,政院·玉堂問安。答曰,知道。
吏曹啓曰,新恩政事,取稟。傳曰,當日爲之。
刑曹判書金構,槐院提調辭免上疏。入啓。答曰,省疏具悉。卿其勿辭察任。
副校理趙大壽,廣州地加土呈辭。入啓。給由。
吏曹參判閔鎭周上疏。大槪,情勢臲卼,決無冒進之望,昨日違牌,又犯逋慢之罪,陳章哀籲,見阻喉司,狼狽惶隕,無地措身,且於兼帶槐院之命,又不敢冒眛承當,懇乞鐫遞臣本兼諸任,仍命有司勘臣前後負犯,以嚴科條,以安愚分事。入啓。答曰,省疏具悉。卿其勿辭,從速察職。
有政。吏批,以李國華爲右尹,以權世經爲司䆃寺正,以權斗經爲宗簿主簿,以權爲掌樂院正,以姜鋧爲觀象監提調,以李萬葉爲尙衣院別提,以金構爲司饔院提調,工曹佐郞李濟,今加通政事承傳,以李汝柱爲兼養賢庫主簿,以沈得良爲奉常寺直長,以宋德涵爲兼養賢庫直長,以海豊副正燧爲都正,東萊府使鄭澔,今加通政,以李㙫爲檢閱,以陰泰起爲活人署別提,以李世瑾爲典籍,以趙相槪爲繕工副正。以上朝報及吏曹政軸
上在昌德宮。停常參·經筵。
注書李㙫遷轉,代假注書李台佐。
京畿監司書目,坡州呈,以禮曹判書李世華辭職上疏上送事。啓。答曰,省疏具悉卿懇。卿其安心勿辭,上來行公。
戶曹參判金錫衍,春川地加土呈辭。入啓。傳曰,給由馬,澆奠床備給。
京畿監司書目,水原府使李益壽上疏上送事。啓。答曰,省疏具悉。疏辭,令該曹稟處。
下直,黔毛浦萬戶李好敏。以上朝報
上在昌德宮。停常參·經筵。
自卯時至未時,日暈。
下直,順天府使沈樘,蒜山僉使方墉。
傳曰,明日晝講爲之。
謝恩,執義兪命雄。
假注書李熙台改,代尹志和,宋宅相改,代宋正明。
正言姜履相啓曰,頃者中日試射時,行私之說,藉藉傳播,其所致疑,不專在於差備等官之說,而亦在於試官,則揆以公法,似不當擧小而遺大,治末而捨本,雖其指的之言,自有所歸,而眼同主試,彼此無別,則一番究覈,在所不已,故當該摠管及兵曹堂上,竝請拿問矣。今見二人置對之辭,則費辭張皇,强欲發明,其所自白之言,固無足怪,而至於李光迪供辭中,不待行査,徑先論啓,囫圇搆罪,直驅於罔測之科云者,隱然以臣言,歸之於搆誣,而至以辱朝廷傷事體爲言,臣不勝訝惑之至,所謂黃再道,爲是摠管之姻屬,而當其發射之時,監的官之無端招來,實涉可疑,則光迪之初爲挽止,可爲得體,而何獨於無標矢混錄之時,終不覺察,矇矓書啓,致使違格之人,至蒙直赴之恩典耶?似此擧措,難免昏謬,則豈可以追後請覈之疏,掩其當初不察之失,而有所區別,不加究問乎?其間負犯之輕重,自當卞釋於明覈之下,而今不自反,反咎臺啓,臣恐辱朝廷傷事體,不在此而在彼也。雖然臣旣被侵斥,何敢晏然於臺席乎?請命遞斥臣職。答曰,勿辭,退待物論。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。答曰,勿煩。前啓,司諫李徵龜罷職事,停啓。
吏曹啓曰,臺諫有闕,政事,取稟。傳曰,明日爲之。
咸鏡監司書目,北評事柳鳳瑞,今月十六日亥時量,身死事。以上朝報政院啓曰,卽者神輦侍衛承旨趙泰耉,送言于廳中,以爲今此永昭殿還奉擧動時,正時已奏,神輦將發之際,禮曹書吏,因諫院書吏私通來言,諫院官員,或未差或呈辭,正言姜履相,當爲進參,而臨時引避,事勢急迫,未及變通,致令諫院之人,無進參之員云,凡擧動之時,臺諫有故,則院吏例卽告知於政院,不此之爲,緩緩私通於禮曹書吏,以致不得預先變通,事之可駭,莫此爲甚,諫院該吏,令攸司囚禁科罪,何如?傳日,允。以上禮曹謄錄
掌令尹弘离初度呈辭。入啓。給由。
政院啓曰,永昭殿還奉時,兩司當爲進參,而憲府官員,或在外或呈辭。入啓。時無行公之員,執義兪命雄,牌招,何如?傳曰,允。
戶曹啓曰,卽接廣興倉所報,則來五月朔頒料次,倉官進去于判中樞府事尹趾善家,請受祿牌,則以爲所患賤疾,一味沈淹,旣不得肅謝恩命,而每蒙祿俸輸送之敎,不仕受祿,義所不敢,私分惶愧,爲如何哉。前頭病若小愈,而有出仕之日,則當受廩祿云,而祿牌不爲出給,係是大臣祿俸,何以爲之?敢稟。傳曰,令倉官輸送。以上朝報
上在昌德宮。停常參,只晝講。
傳曰,明日晝講爲之。
都承旨嚴緝,陽川地掃墳呈辭。入啓。給由。
傳曰,晝講正時,以巳正進定事分付。
掌令尹弘离再度呈辭。入啓。遞差。
晝講入侍,知事閔鎭長,特進官申厚命,承旨金時傑,玉堂林濩·宋徵殷,注書尹志和,史官朴弼明·李㙫,武臣元徽。
獻納崔重泰啓曰,臣之痢病,日益添㞃,臣之情勢,亦甚臲卼,尋單丐免,見阻喉司,蹙伏危悶,不知攸處。此際伏聞昨日永昭殿移奉時,以諫院官員不參班之故,政院,至於啓辭,囚治院吏云,昨日僚臣之臨時避退,固非預料,而擧動班行,終無一員之進參,果極惶恐,如臣者雖緣情病如右,不克就列之致,而瘝曠之罪,至此益大,且院吏之囚治,亦以其不卽告知於政院爲罪,而其所生事,蓋由於官員之不參班,則爲其官者,尤無抗顔在職之理,請命遞斥臣職。答曰,勿辭,退待物論。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。答曰,勿煩。
左議政崔錫鼎箚子。大槪,敢陳政弊四條冊子,以備財幸事。答曰,省卿箚辭,繼覽冊子,憂愛之誠,溢於言表,深用感歎。可不詢于廟堂而採施焉?仍傳曰,遣史官傳諭。
今日晝講時,副提學洪受瀗,卽爲牌招事,榻前下敎。
大司諫崔錫恒啓曰,濫叨匪據,情地章皇,雖迫於嚴召,冒眛一出,而媿懼之忱,愈往切加,以狗馬賤疾,挾感重發,貼席叫楚,症情危苦,尋單請急,實出於萬不獲已也。昨日永昭殿移奉時,兩司各一員,當爲進參,故臣於數日前,招問院吏,則以爲正言姜履相,今方無故行公,當爲進參云矣。時刻已迫之後,適有引避之事,莫重陪衛之班,終至闕員,自政院有推治下吏之擧,臣於此不勝悚惕惶懼之至,同僚之臨時引避,雖非意慮之所及,臣忝居長席,不得趨參,難安之端,比諸僚尤別,揆以分義,何敢晏然於榮次乎?請命遞斥臣職。答曰,勿辭,退待物論。
正言李世維啓曰,庸陋如臣,忝居言責,才疎識眛,又無聞見,縱未能隨事論列,報效萬一,至於筋力奔走之事,雖在水火,亦不敢避,而第臣自今月望間,猝患消渴之病,症甚危惡,又自五六日前,素患疝症,挾感重發,上衝之時,痛若刺刃,雖欲忍死就列,有不可得者,尋單請急,實出於萬不獲已,而伏聞昨日永昭殿移奉時,本院無一員進參者,病伏之中,一倍惶隕,靡所容措矣。旋聞政院,果以此事論啓,囚治本院掌吏,臣於此尤不勝悚蹙之至,蓋僚臣之臨時引避,固出意慮之外,下吏之不先告知,亦是渠輩之罪,而實緣臣疾病危劇,虛帶職名,而未能行公之致,何敢一刻仍冒職次乎?請命遞斥臣職。答曰,勿辭,退待物論。
有政。以李禎翊爲高山察訪,以李光佐爲副校理,以李宜遂爲工曹佐郞,以趙大壽兼南學敎授,以金致龍爲掌令,以李喜茂爲司諫。兵批,以成昌玄爲碧團僉使,以魚景亮爲訓鍊主簿,以河海雲爲知事,以李夏英爲四山監役,以閔重三爲武兼,以田會一爲越松萬戶,以柳星彩爲黃海兵使,以尹淑爲五衛將,以許諧爲慶尙兵虞候,以李濟爲僉知。以上朝報及政軸
未時,雨雹,狀如榛子。
禁府啓目,前縣監曺錫禹議處云云,儲置米二百石未捧之罪,所當照律施行,而係是宥旨前事是白在果,但念百石以下未捧守令,皆以決杖啓下,其中或有已決放者,二百石以上未捧之人,至以宥旨前事勿問,則朝家用罰,輕重倒置,似不無參酌均罰之道,上裁,何如?啓削職放送。以上朝報
上在昌德宮。停常參,只晝講。
自卯時至未時,日暈。
禮曹參判宋昌初度呈辭。入啓。給由。
咸鏡監司書目,德源等十八邑呈,以染病之人五千四十一名內,方痛二千八名,向差一千二百三十二名,死亡九百二十四名,當此春耕方作之節,方痛死亡,至於此多,誠極可慮事。
晝講入侍,同知事申琓,特進官金構,承旨南致熏,玉堂尹趾仁·宋徵殷,假注書李台佐,史官朴弼明·李㙫,武臣李基泰。
禮曹啓曰,端宗大王·定順王后復位附廟別試,依神德王后附廟時例,分京外六百別試,而勿爲除講經事,曾已啓下矣,事目當爲磨鍊,而取考講經及京外六百別試前例,則初場賦表,終場策問一道,講經,四書中抽牲一書,三經中自願一經,取粗以上,初試六百人內,京中,則分兩所各取一百五十人,京畿四十人,依前例合試京中,外方,則忠淸·全羅道各五十人,慶尙道六十人,江原·平安道各三十人,咸鏡·黃海道各二十人,磨鍊試取矣。今亦依此擧行,何如?傳曰,允。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。竝引避而退,隨聞論劾,臺體則然,自明之言,何必相較?未參陪班,責有所歸,囚禁院吏,在我無嫌,請正言姜履相,獻納崔重泰,大司諫崔錫恒,正言李世維,竝命出仕。答曰,不允。處置事,依啓。
晝講時,侍讀官尹趾仁所啓,經幄之臣,近甚苟簡,如臣鹵莽,亦備數出入,無任愧懼矣。副提學纔已出仕,新錄,則可以爲之,而以玉堂外補者,尙有數三人,卽今雖曰外重,經幄之乏人如此,宜有次第召還之擧,敢此仰達。檢討官宋徵殷曰,經幄之臣,久在下邑,當此頻頻開筵之日,僚員尙患苟簡,不可不斯速召還矣。上曰,玉堂闕員,近日連有外任,啓請備擬之事矣。尹趾仁曰,至於李師尙,則當初因柳鳳瑞之言,輾轉施罰,伊時群情,或不無以聖上處分,爲過中者,而旣係特旨黜補,故該曹雖當外任,啓請之時,不敢循例備擬矣。風雨霜露,何莫非敎,而屢經寒暑,不當一向斥守外邑,宜有明白下敎,然後該曹可以備擬矣。上曰,柳鳳瑞之外補,今已經年,朝家本無終棄之意,將欲召還,而未及矣。年少之臣,意外身死,誠爲矜惻,在鳳瑞尙欲召用,則今於李師尙,有何拘礙之事,待闕備擬,可也。以上朝報
上在昌德宮。停常參·經筵。
巳時午時,日暈
京畿監司書目,宿患脇痛,差歇無期,亟賜遞改事上疏上送事。〈啓〉。答曰,省疏具悉。卿其勿辭,調理察職。又書目,高陽呈,以禮曹判書李世華辭職上疏上送事。答曰,省疏具悉。卿勿過辭,上來行公。
正言姜履相就職後,啓曰,日昨永昭殿還奉擧動時,以本院僚員無一人進參之故,喉司至請囚禁下吏,臣不勝瞿然之至。臣旣有難安之嫌,決不可一刻晏然,詣臺自劾,適在擧動臨迫之時,而下吏不卽周旋,終使諸僚,俱未進參於陪衛之列,原厥所由,咎實在臣,諸僚旣以此相繼引避,則臣尤何敢仍冒於臺次乎?請命遞斥臣職。答曰,勿辭,退待物論。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。答曰,勿煩。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。引嫌而退。臨時引避,未得參班,揆以事體,殊涉未安,請正言姜履相遞差。答曰,不允。處置事依啓。
吏曹啓曰,臺諫有闕,政事,取稟。傳曰,明日爲之。以上朝報
上在昌德宮。停常參·經筵。
巳時,太白見於未地。
開城留守書目,辭職上疏上送事。啓。答曰,省疏具悉。卿其勿辭察職。
假注書李台佐改,代李正臣。
傳曰,大臣·備局堂上引見。引見時,長湍府使尹以道,催促赴任事,榻前下敎。執義兪命雄所啓,請還收罪人㮒·煥·爀·燦等放送之命。上曰,勿煩。又所啓,請還收移配罪人韓搆放歸田里之命。上曰,勿煩。又所啓,請還收安置罪人睦來善,移配罪人李玄逸放歸田里之命。上曰,勿煩。又所啓,請還收安置罪人金德遠,圍籬安置罪人李玄紀放歸田里之命,上曰,勿煩。司諫李喜茂所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。又所啓,請還收定配罪人宋相周減等之命。上曰,勿煩。又所啓,請還收圍籬安置罪人李玄紀放歸田里之命。上曰,勿煩。又所啓,請還收定配罪人業同放送之命。上曰,勿煩。
左議政崔錫鼎箚子。大槪,請得數日之暇,往省丘墓事。入啓。答曰,省箚具悉卿懇。卿其安心往來焉。仍傳曰,給由馬,澆奠床備給。
政院啓曰,日昨淸州儒生蔡之淑等,來呈一疏,觀其大槪,乃是爲儒賢卞誣事也。此等疏章,毋論彼此,自政院勿捧,旣有成命,故臣等相議退却矣。卽者進士尹世顯等,又爲投疏,與之淑等疏,大意相同,而末端侵及本院,至以爲分付守門將卒,驅逐章甫,撞破疏函云,臣等於伊日,只依傳敎,退却不捧而已。元無分付驅逐之事,則今於世顯等所云云,誠有不足較卞者,而旣被其侵斥,亦不敢任意退却,此上疏,何以爲之?敢稟。傳曰,勿爲捧入。
有政。以李挺英爲童蒙敎官,以林世弼爲學諭,以李遇輝爲長興庫主簿,以金昌直爲校理,以兪命雄爲正言,以李師尙爲副修撰。兵批,宣傳官李保命,以趙益徵爲五衛將,以元徽爲永宗僉使。
引見時,左議政崔錫鼎所啓,前說書權忭,以不應翰薦之講,頃於筵中陳達,有斯速上來應講之敎矣。旣有朝令,所當卽爲上來,而今聞牢拒不來,終無赴命之意云,雖未知疾病事故之如何,微末之臣,終始違逋,殊甚駭然,宜有論罪之擧,而從前屢度就理,不宜每加此罰,似不可無處分之道矣。右議政李世白曰,自前每每違命,今又無意上來,以事體言之,則爲先拿推,隨後處分,似爲得當矣。上曰,在前屢違朝令,今又不來,事極未安,拿處,可也。崔錫鼎曰,忭家有老病偏母,有難遠離,曾前已經拿推,遠在鄕曲,今又被拿,其在私情,有所甚切者,削職亦有近例,未知何如?上曰,拿推後終始違拒,則當有處分,爲先拿推,可也。戶曹判書閔鎭長所啓,因全羅監司狀啓,還上虛錄守令,方爲拿問,而近來連値凶荒,各邑還穀散給之數甚多,虛錄之弊,必不特全羅一道,諸道各邑,竝爲査覈啓聞事,分付,何如?上曰,湖南各邑,旣有現露,則他道亦不無此患,一體査覈啓聞事,分付,可也。以上朝報大臣·備局堂上引見入侍時,左議政崔錫鼎所啓,雜科覆試已迫,而禮曹判書在外,堂上不備,事當及時變通,故敢達。李世華頃日承批之後,不敢退在,行到高陽,病重留滯,不得上來云,而想其病勢,不至於不得行公,且嘗引年屢請休致,而朝家豈可輕許老臣之退休乎,使之斯速上來,以爲趁行雜科之地,宜矣。上曰,依此分付,可也。錫鼎曰,是一品重臣,別爲下諭乎?右議政李世白曰,故判書李秀彦處,曾有以擧行條件,分付上來之敎矣,今亦依此例分付,似可矣。上曰,其時果以擧行條件分付矣。今亦依此爲之。禮曹謄錄大臣·備局堂上引見入侍時,左參贊金鎭龜所啓,臣於前日引對時,以江都役處,軍色郞廳,下送看審,而始役後,亦時時下去董察之意,有所定奪矣。曾前本廳,江都所上銀貨·木同送置之時,郞廳領去,而嘗有給馬之例,自禁衛營數年前江都反庫之時,亦給郞廳所騎之馬,今亦依此例給馬事,分付,何如?上曰,給馬,可也。御廳謄錄郞廳李聖運校正。日記廳郞廳閔師弘書。
上在昌德宮。停常參·經筵。
傳曰,明日晝講爲之。
刑曹參判吳道一辭職上疏。入啓。答曰,省疏具悉。卿勿固辭,從速察職。
監察鄭自東,忠州地病親呈辭。入啓。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。答曰,勿煩。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。答曰,勿煩。
傳曰,史官一員待命,騎馬三匹,卜馬二匹立之。
京畿都事朴彙登,卒淑明公主護喪事,出去。
全羅監司書目,長水縣監具尙禎,病重罷黜事。
校理金昌直牌不進,依承傳罷職。
京畿監司書目,高陽呈,以禮曹判書李世華病重,上去不得事。啓。傳曰,禮曹判書李世華處,持藥物遣內醫看病書啓。傳曰,明日卒淑明公主發引時,水口門,四更一點開門,而過後還閉事,分付。
備邊司啓曰,本司堂上,無故行公之員,無多,每於開坐時,有苟簡之患。刑曹參判吳道一,吏曹參判閔鎭周,行都承旨嚴緝,竝提調差下,禮曹參議李寅燁,副提調差下,兵曹判書李濡及李寅燁,令察有司之任,何如?傳曰,允。以上朝報
上在昌德宮。停常參·經筵。
禮曹參判宋昌三度呈辭。入啓。遞差。
傳曰,今日晝講,停。
全羅監司書目,道內全州等五十二邑,今月內染病,方痛九千七十六名,向差三千三百六十三名,死亡二千三百二十五名,前後死亡之數,至於三萬五千五百九十三名之多,大勢雖減,尙未寢息,事極悶慮事。
開城留守書目,染病寢息無期,民事可慮事。
兵曹判書李濡上疏。大槪,敢陳私懇,冀蒙恩遞事。入啓。答曰,省疏具悉。卿其安心往來焉。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。答曰,勿煩。
京畿監司書目,陽城呈,以大司憲崔奎瑞辭職上疏上送事。啓。答曰,省疏具悉。卿其勿辭,調理上來行公。
假注書尹志和改,代李世最,宋正明改,代沈宅賢,李世最改,代朴熙晉,沈宅賢改,代李晩堅落點。
政院啓曰,以禮曹草記,本曹參判未差之代,令該曹差出事,命下矣。今日以後,連有齋戒,將不得開政,卽令該曹口傳差出,牌招察任,何如?傳曰,允。
都承旨嚴緝,籌司堂上辭免上疏。入啓。答曰,省疏具悉。卿其勿辭察任。
禮曹參議李寅燁,籌司堂上辭免上疏。入啓。答曰,省疏具悉。爾其勿辭察職。
院啓,請還收罪人睦來善·李玄逸放歸田里之命,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。日者湖儒蔡之淑等,拜疏到闕門外,則守門將卒,驅逐湖儒,撞破疏函,擧措乖亂,聽聞俱駭,而昨見政院啓辭,則只依傳敎退却不捧而已,元無分付驅逐之事云。此等疏章,已有勿捧之成命,則喉司還給,事理當然,而至於守門將,旣無政院分付,而私自阻搪,大加謬辱,實是前所未聞之事,不可無査實懲治之道,請當該守門將,拿問處之。答曰,不允。末端事,依啓。
吏曹參判閔鎭周,籌司堂上辭免上疏。入啓。答曰,省疏具悉。卿勿過辭,安意察職。
謝恩,文學金相稷。
禁府,兪信一拿囚。
有政。以南從萬爲陽德縣監,金克念爲東部參奉,金相稷爲文學,白以成爲厚陵參奉,吳道一爲禮曹參判,金鎭龜爲禮曹判書,權卨爲長水縣監,朴乃貞爲兵曹佐郞,養賢庫奉事單林世弼。兵批,副司果閔重三,副護軍李衡祥·李世華,副司直宋昌,副司正朴熙晉·李晩堅。以上朝報及吏曹政軸
下直,載寧郡守李礥。
備邊司啓曰,雜科覆試時,禮曹堂上,不可不備員,而判書李世華受由在外,未及上來,故從速上來事,日昨筵中定奪,分付矣,今聞其病狀,頗甚苦重,方在高陽村舍,無路起動云。雜科設或差退,要不出旬間,其前上來行公,有不可必,不可無變通之道,禮曹判書李世華,今姑改差,卽爲開政差出,俾無科試遷就之患,何如?傳曰,允。備局謄錄
政院啓曰,禮曹參判差出後,牌招察任事,旣以啓稟,蒙允矣,今日政判書·參判,竝皆差出,則似當一體牌招,而日勢已暮,明日待開門牌招,何如?傳曰,允。以上朝報
上在昌德宮。停常參·經筵。
謝恩,禮曹判書金鎭龜。
假注書李晩堅改,代具萬理。落點
說書洪重益,牌不進,依承傳罷職。
左議政崔錫鼎,掃墳事,楊州地出去。
政院啓曰,端午進上物膳看色,在於明日,而禮曹判書金鎭龜,參判吳道一,皆違牌不進,更爲牌招,何如?傳曰,允。以上朝報
上在昌德宮。停常參·經筵。
禮曹參議李寅燁,正郞柳格,長陵陵上石物塗灰事,出去。
寧陵忌辰祭所內摘奸。以上朝報
統制使薦望,閔涵·尹就商·元德徽,閔涵落點。備局謄錄
上在昌德宮。停常參·經筵。
禁府,李嵂·嚴泰雄·崔禛拿囚。啓。
傳曰,明日晝講爲之。
全羅監司書目,辭職上疏上送事。啓。答曰,省疏具悉。卿其勿辭,從速察職。
咸鏡監司書目,辭職上疏上送事。啓。答曰,省疏具悉。卿其勿辭,從速察職。
禮曹參判吳道一辭職上疏。入啓。答曰,省疏具悉。卿其勿辭,從速察職。
持平李觀命上疏。大槪,新授風憲之職,決非如臣疲劣,所可承當,縮伏屢日,情勢窮蹙,玆敢冒死仰籲,冀蒙鐫改,兼附區區所懷,以備裁察事。入啓。答曰,省疏具悉。年少喜事之論,予實不取,而至於卞別取舍,亦或由於時勢等語,極其放肆也。
傳曰,大臣·備局堂上引見。引見時,吏曹參判閔鎭周牌招察任事及未赴任守令,令該曹催促發送,未署經守令,則分付兩司斯速署經事,榻前下敎。執義兪命雄所啓,請還收罪人㮒·煥·爀·燦等放送之命。上曰,勿煩。又所啓,請還收移配罪人韓構放歸田里之命。上曰,勿煩。又所啓,請還收安置罪人睦來善,移配罪人李玄逸放歸田里之命。上曰,勿煩。又所啓,請還收安置罪人金德遠,圍籬安置罪人李玄紀放歸田里之命。上曰,勿煩。正言兪命凝所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。又所啓,請還收定配罪人宋相周減等之命。上曰,勿煩。又所啓,請還收圍籬安置罪人李玄紀放歸田里之命。上曰,勿煩。又所啓,請還收定配罪人業同放送之命。上曰,勿煩。
京畿監司書目,道內各道染病,方痛一千六百十八名,死亡五百三十九名,全家合沒一戶,癘疫一向熾盛,寢息無期,前頭民事,誠爲可慮事。
黃海監司書目,今四月二十日始雨,二十一日乃霽,地濕或至一鋤許,或至一犂許,而長淵·遂安等邑段,非時霜降,事係變異事。
校理尹趾仁上疏。大槪,臣於憲臣之疏,有不可一刻晏然於職次者,玆敢投疏徑出,伏乞亟命鐫削臣職名,仍治臣擅離禁直之罪,以快人心,以警具僚事。入啓。答曰,省疏具悉。爾無所嫌,勿辭從速察職。
同副承旨趙泰耉上疏。大槪,臣於持平李觀命之疏,有不敢晏然於職次者,不得不露章引罪,伏乞聖明,亟賜鐫罷,以謝人言,以安微分事。入啓。答曰,省疏具悉。爾無所嫌,勿辭從速察職。
歸厚別提閔挺梅,加定官柳庭翰,卒淑明公主禮葬後入來。京畿都事朴彙登,卒淑明公主護喪後入來。
禮曹參議李寅燁,正郞柳格,繕工監役李涑,長陵陵上石物塗灰後入來。
假注書李正臣受由,代盧世夏落點。
引見時,右議政李世白所啓,守令數遞之弊,前後陳達者多,曾已分付諸道,而近來亦未免因循前套,至於屢年凶歉,官事漸至於廢棄,邑力有難蘇完,況且新舊迎送之弊,誠有可慮,自非罪犯深重,則朝家亦宜參酌處分,而更以此意,申飭諸道,以防數遞之弊,宜當,敢此仰達。上曰,更爲申飭,可也。禮曹判書金鎭龜所啓,咸鏡道諸陵,例於五載一奉審,而今年當次矣。自前奉審時,或春或秋,而卽今農務相値,癘疫未息,待秋奉審之意,敢達矣。上曰,依爲之。
謝恩,正言兪命凝。
下直,長湍府使尹以道。以上朝報
上在昌德宮。停常參,只晝講。
自卯時至巳時,日暈。
假注書朴熙晉受由,代趙檉,具萬理改,代朴璿落點。
晝講入侍,知事閔鎭長,特進官任弘望,承旨沈枰,玉堂洪受瀗·林濩,假注書盧世夏,史官朴弼明·李㙫,武臣申漢章。
掌令金致龍啓曰,臣伏見持平李觀命疏本,以張希載停啓事,譏斥臺臣,語意深峻,至以請對之擧,終歸塞責爲言,臣不勝瞿然之至。伊時停論,雖出於萬不獲已,而旣未能積誠回天,又從而遽停重論,則非斥之言,誠無以自解,而至於請對之擧,雖未得感回天聽,而若其本意,蓋欲合辭齊籲,冀回聖聰,則塞責之譏,臣實未曉也。臣以無似,久忝臺端,請對停啓之時,俱未免參涉,而規責之論,至發於累年之後,臣何敢一刻抗顔於臺席乎?請命遞斥臣職。答曰,勿辭,退待物論。
持平李觀命啓曰,臣以新進疎遠之蹤,猥蒙謬恩,卽自下邑,擢置言地,感激洪私,圖報無路,而區區憂愛之忱,有不能自已者,敢於乞免之章,略陳蒭蕘之說矣。及承聖批,辭旨嚴峻,責之以喜事,斥之以放肆,有非臣子所敢聞者,臣於是惶隕悚慄,罔知置身之所也。夫倫紀者,爲國之大防,而懲惡不嚴,義理將晦,朝廷者,四方之表準,而論議潰裂,國事日非,臣竊以爲今日之扶世道鎭浮議,宜莫先於斯二者,臣疏中寂寥數語,非敢爲闡明義理,別白是非,而要其指歸,則只望以殿下淸明之治,在倫紀,則念扶植之道,而懲討之典,不可少弛,在論議,則懋建極之義而取舍之際,毋或偏重。庶幾陷溺之人心,復明於當世,彼此之爭卞,消融於聖度,以補時政之萬一,而見識疎迂,言辭拙訥,愚臣芹曝之誠,未能上格於君父,欲務鎭靜,而反爲喜事之歸,願效愚忠,而卒陷放肆之科,誠無顔面一刻靦冒於職次者。且伏見校理尹趾仁之疏,有若以臣爲,情外䝱勒者然,誠竊未曉也。趾仁,雖稱私義之嫌礙,而父兄之私有酬酢,非必可論於公朝,且其家庭所授,若果如此,則何不直論可否,强以此憑藉自異,終不免於苟且回避之歸邪?此等擧措,誠無以謝公議服人心,而緣臣疲劣,反被其攻斥,臣之難冒之勢,尤添一節矣。至於同僚之避,臣不敢多卞,而一言無補,反起紛紜之端,懺悔莫及,惶愧深增,請命遞斥臣職。答曰,勿辭,退待物論。
傳曰,史官一員待命,騎馬三匹,卜馬二匹立之。
今日晝講時,曾經玉堂人員,違牌坐罷之類,令該曹別單書入事,榻前下敎。
正言李世維上疏。大槪,敢陳病重實狀,冀蒙恩遞,兼附區區所懷,以備裁幸事。入啓。答曰,省疏具悉。憂愛進言之誠,深用嘉尙,可不留心而體念焉?爾其勿辭,從速察職。
開城留守書目,辭職上疏上送事。啓。答曰,省疏具悉。卿勿過辭,從速察職。
副校理趙大壽上疏。大槪,得蒙恩暇,往省先壠,昨夕入城,老母之病,近因風寒,一倍添劇,復命一節,未免稽滯,已極惶悚之中,得見持平李觀命疏本,有不敢晏然於榮次者,伏乞聖慈,哀臣至懇,俾得專意救護,速罷臣職,以謝物議,以安愚分事。入啓。答曰,省疏具悉。爾其勿辭,救護母病。
執義兪命雄啓曰,臣伏見持平李觀命疏本,竊不勝瞿然慙悚之至。噫,張希載按法之請,合啓爭執,閱四歲而不止,則可見公議之所在,而聖明終靳一兪,至於三司請對,苦口力爭,而未蒙允許,不得已相議停啓,蓋緣諸臣誠意淺薄,未能回天之致,而今者同臺之疏,語意深切,至以塞責應文承風旨爲言,臣以伊時停論之人,何敢以事在旣往,而晏然仍冒於臺次乎?請命遞斥臣職。答曰,勿辭,退待物論。
正言兪命凝啓曰,卽者憲府多官,相繼因避,處置歸於本院,臣當處置,而執義臣兪命雄,卽臣之從兄也。嫌不可可否於其間,請命遞斥臣職。答曰,勿辭,退待物論。
傳前正洪重夏,應敎李健命,校理金昌直,修撰崔昌大,敍用。
晝講時,知事閔鎭長所啓,李光迪等事,纔以照律議稟,而其間不無難處之端,敢此更稟。科擧事目,則只以用情現發者,論罪,而至於不察之罪,元不擧論,今若汎以不察照律,則有乖於嚴科試之意,若以用情論斷,則別無現發之事,有難勒加罪名。且李光迪,則只是不察,而溟,則經招監的之官,致有差備官之藉口,兩人所坐,不無輕重之別,光迪,若或罷職,則溟似當以次遞加,而但旣曰科試,則以不察照律,似爲未安,何以爲之?特進官任弘望曰,擬律之規,若無用情現發之迹,則不可擬以用情之律矣。上曰,李光迪,則差輕,溟,則較重,論罪之時,不無差等之事矣。弘望曰,光迪,當其招來監的官之時,雖知其非,而終不能禁止,無標之矢,以得中,入啓,雖與溟輕重有間,而均有不察之罪矣。鎭長曰,科場凡事律文中,雖無以不察論罪之條,而此則當以不察,分輕重照律,但律文所無之事,輕重間不敢擅斷矣。上曰,李光迪,則許載無標之矢,以奪告身論罪,溟,則招致監的官,致有此事,以徒配參酌照律,可也。
下直,洪州牧使李世龜,越松萬戶田會一。以上朝報
上在昌德宮。停常參·經筵。
假注書趙權改,代朴鳳齡落點。
禮曹,雜科覆試,今月十一日,放榜,同月十九日改推擇。啓。
院啓,竝引嫌而退,時勢等語,旣且詳愼,左袒爲說,亦涉謬戾,論事之體,不宜如是,合辭爭執,曾閱四歲,末梢收殺,有不獲已,情外之誚,不必爲嫌,事關堂從,法當相避,嫌難可否,其勢則然,請持平李觀命遞差,掌令金致龍,執義兪命雄,正言兪命凝,竝命出仕。答曰,依啓。以上朝報
上在昌德宮。停常參·經筵。
夜一更二更,月暈。
執義兪命雄,掌令金致龍,正言兪命凝,就職。
吏曹啓曰,臺諫有闕,政事,取稟。傳曰,過國忌後爲之。
左議政崔錫鼎箚子。大槪,臣於憲臣之疏,有不敢晏然者,乞削臣職,以謝人言,以安私分事。入啓。答曰,省箚具悉卿懇。謬戾之言,不必爲嫌,卿其宜體至意,安心勿辭,速出行公。仍傳曰,遣史官傳諭。
長陵忌辰祭所內摘奸。
右議政李世白箚子。大槪,冒陳難安情勢,乞賜斥免,以謝公議事。入啓。答曰,省箚具悉卿懇。於卿少無所嫌,須體至意,安心勿辭,速出行公。仍傳曰,遣史官傳諭。以上朝報
上在昌德宮。停常參·經筵。
自辰時至未時,日暈。申時酉時,日暈左珥,暈上有冠,色內赤外靑。夜一更,月暈。
備忘記,王子樂善君潚,賢而有行,素所嘉之,沒旣五載,節惠之典,尙今闕焉,豈非欠事乎?其令太常,不待家狀議諡。
假注書盧世夏改,代兪彦明落點。
備邊司啓曰,雜科覆試,以今月十一日改啓下,日子已迫,而禮曹參判吳道一,情勢難安,不可行公,參議李寅燁,受由下鄕,長官雖無故,佐貳但不得參試,非俱事體未安,前例亦不如此,不可無變通之道。吳道一難安之事,在於兼任,而旣有人言,則似難强令出仕,兼帶賓客之任,今姑許遞,以爲進參科試之地,何如?傳曰,允。以上備局
上在昌德宮。停常參·經筵。
自未時至申時,日暈。
京畿監司書目,道內各邑,本月初三日雨澤事。
開城留守書目,今月初三日,潮水忽然漲溢,徧滿於近浦田畓,各穀皆爲醎水所沈,非但民事罔極,實爲變異事。以上朝報
上在昌德宮。停常參·經筵。
左承旨沈枰初度呈辭。入啓。給由。
傳曰,平安兵使李基夏留待引見。
傳曰,明日晝講爲之。
江原監司書目,辭職上疏上送事。啓。答曰,省疏具悉。卿其勿辭,調理察職。
平安監司書目,辭職上疏上送事。啓答曰,省疏具悉。卿其勿辭,調理察職。又書目,熙川等三十一邑呈,以四月二十一日二日三日,或得一犁之雨,或得一鋤之雨,懸望之餘,得以甘雨,誠爲多幸事。
謝恩,司書李德英,副應敎李健命。
禁府啓曰,李祥輝刑問九十三次不服,加刑得情,何如?啓各別嚴刑得情。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。答曰,勿煩。
副校理趙大壽辭職上疏。入啓。答曰,省〈疏〉具悉。爾其勿辭,救護母病。
備忘記,古之人有喜雖少,輒以名物者,蓋所以示不忘也,況其大者耶?今春世子患候之康復,實是莫大之慶,則其可無志喜乎?遂改其所居蘂淵之堂名,新揭華額,所宜卽命詞臣記其事,而第念歲在辛丑誕降之初,乃次于此堂,辛亥舟梁之年,又次于此堂,故當其改號之時,中壼以合此慶而命名之意,縷縷陳請,予乃勉從,易其堂名曰,集慶,卽諸慶萃于一堂之謂也。以故,予嫌其自已之事,亦涉於其中,尙今泯默矣,更爲思惟,嫌於自已,竝與其欣悅之事,而無傳可乎?其令左相,集慶堂記,使之製進。
有政。吏批,以姜銑爲刑曹參判,申懹爲淮陽府使,鄭世會爲永禧殿參奉,李衡祥爲羅州牧使,姜履相爲京畿都事,孟萬澤爲持平,鄭栻爲禮曹佐郞,申瓛爲忠勳都事,韓世箕爲禁府都事,李藎爲宣陵參奉,李德英爲司書,李健命爲應敎,李震栻爲司藝,承文著作單沈得良,正字單李廷揆,兼成均學錄單朴璟。兵批,以閔涵爲統制使,副司直李觀命,副司正兪彦明·朴鳳齡,副司勇安鼎基,副護軍李宇恒,副司猛李保命。以上朝報
下直,平安兵使李基夏,慶尙右兵虞侯許諧。
禁府啓目,依傳敎,兵曹參判李光迪段,以奪告身三等施行,光平君溟段,徒三年定配,監的官卞爾玧,呼唱官池雨龍,執冊官李華益,都摠都事李岋等矣,卞爾玧·池雨龍·李華蓋等段,不能終始爭執,已極矇然,設使摠府堂上,果有用情之事,知其如此而呼唱·書標等事,從他爲之,不復持難,則其爲失職,莫此爲之,不復持難,則其爲失職,莫此爲甚。至於卞爾玧之前後變幻,疑亂事情,尤極駭然,李岋段,以報冊官,泛錄無標之矢,亦難免不察之失,竝只以此照律罪,卞爾玧段,從重決杖一百,徒三年告身盡行追奪,私罪。池雨龍李華益·李岋等段,各杖八十贖,奪告身三等,私罪。啓依允。功議各減一等。以上朝報
金時傑,以義禁府言啓曰,刑曹粘目,前長湍府使李夏禎,移本府處置,出身李冉夏·張大維等,移本府決杖事,允下矣。李夏禎,以他罪方在拿囚中,李冉夏·張大維,方待命於本府,卽爲拿囚之意,敢啓。傳曰,知道。
南致熏,以兵曹言啓曰,今五月初九日,忠義衛安贊稱名人,自宣仁門入來,差備門外擊錚,極爲駭愕。令攸司囚禁治罪,同門守門將崔東益,常時不能禁斷雜人,以致闌入,亦難免其罪,推考,何如?傳曰,允。
金宇杭,以弘文館言啓曰,本館上番四員內,校理尹趾仁,情勢難安,不爲行公,副校理趙大壽,身病受由,已過累月,副校理李光佐,在外未上來,臣林護獨爲入直,前頭疾病事故,有不可預料,當此開筵之時,僚員甚爲苟艱,校理尹趾仁,副校理趙大壽及新除授副應敎李健命,竝卽牌招,以爲推移入直之地,何如?傳曰,允。
巳時,入侍諸臣見上上御熙政堂,平安兵使留待入侍。平安兵使李基夏,右承旨金字杭,假注書朴鳳齡,記事官朴弼明·李㙫。
承旨,以次進伏,基夏亦進伏。上曰,各處閫帥之任,無非緊重,而況平安一路,當此癘疫之餘,凡事尤難收拾,必須惕慮爲之。李基夏曰,小臣受恩罔極,不知死所。本道年來,凶荒特甚,癘疫大熾,軍丁多缺,可以充定,而小臣亦曾待罪於本道,待赴任後,有事當啓聞矣。上曰,軍政可隨缺充,而其餘,則觀勢狀啓爲之。李基夏曰,聖敎丁寧,如有所達。缺以上燼餘
上在昌德宮。停常參,只晝講。
左承旨沈枰再度呈辭。入啓。加給由。
自巳時至未時,日暈。
傳曰,明日晝講爲之。
晝講入侍,知事申琓,特進官姜鋧,承旨趙泰耉,玉堂李健命·宋徵殷,假注書兪彦明,史官朴弼明·李㙫,武臣金永宗。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放歸之命。答曰,不允。
府啓,請還收罪人㮒·煥·爀·燦等放送之命。請還收罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。凡臺閣處置之規,只觀其事之是非,定其立落,則固不可摘抉文字,以爲請遞之目者,明矣。日昨前持平李觀命之疏,蓋出於職思其居,有懷必陳之義,而其所臚列有近日兩司爭執之論,相似,則聖敎嚴峻,固是意慮之外,其在言責之任者,惟當處置請出之不暇,而伊時諫臣,不究疏中指意,只以一二句語,遽爾請遞,其乖了臺體,莫此爲大,揆以官師相規之道,不可無警責之道,請正言李世維遞差。答曰,不允。
今日晝講時,玉堂闕員,無論吏曹郞官,以在京無故人,後日政盡數差出,牌招察任,速爲新錄事,榻前定奪。
下直,天安郡守朴重圭,洪川縣監李益興,陽德縣監南從萬,全羅左水使南巘,車嶺僉使趙鑑。
政院啓曰,大司憲崔奎瑞,掌令成碩夔,持平權以鎭皆在外,執義兪命雄,雜科進去,掌令金致龍呈辭,持平孟萬澤未肅拜,新除守令,俱未署經,呈告未肅拜人員,卽爲牌招,以爲開坐署經之地,何如?傳曰,允。以上朝報
巳時,上御宣政殿,晝講。上讀前授音一遍訖,健命進釋文義曰,敬事而信者,主一無適之謂也。古人云出缺見大賓,固不可慢易人矣。是以事事而敬,物物而敬,然後可底於缺之功矣。宋徵殷曰,夫敬者,雖孩提之童,亦皆知之,而如敬事缺起之謂也。必資學問之力,主一無適,後可致缺節用愛民,人君必節,然後國儲自足,雖數行缺徵殷曰,卽今倉廩匱竭,不可謂富矣。民生凋弊,不可謂庶矣,敎化未行,不可謂治矣,於三者一未徯志,臣竊惜之,伏願聖上,因此節用愛民之訓,務盡儉德而,必以敬信爲〈□〉。健命曰,卽今聖學高明,聖經賢傳,靡不通覽,如臣等膚淺之見,不足仰補日月之光,而苟以此等書,反覆商確,服膺體行,則未必無助於治道之萬一,下番所達,誠是矣。在昔漢明帝·唐太宗之世,可謂富且庶矣,而至於敎化,則未之聞也。却顧今日,恐不漢·唐遠矣,伏願聖上勉之哉。上曰,然矣。鋧曰,以天道言之,天以剛健之德,運行四時,不失其序,故萬物各遂其生,人君之有信,如天之有四時矣。健命曰,以上文文勢觀之,信在後矣,以下文文意言之,信爲本矣。惟兵與食,比於信,則末矣。徵殷曰,目今厲疫大熾,饑饉荐臻,民無樂生之心,擧有泮散之意,臣頃於下鄕之時,見其凋瘵之狀,實有傷心而慘目者,餓殍載途,村落殆空,有若經亂之餘,而軍丁闕額,無以充定,縣官之發吏搜括,最爲民間之疾苦,故臣有所陳疏矣。未知愚賤之言,其或有槪於上意耶?方今字惠之政,在所當急,而軍政之弊,亦可變通矣。上曰,軍政之弊,言之久矣。缺琓曰,人無食則必死,國無兵則必危,而缺健命進啓曰,近來本館,僚員未齊,行公之人甚少,且新錄已有成命,而尙今不爲,誠極未安。後日政,毋論吏曹郞官,以在京無故人,盡數差出,速爲新錄之地,何如?上曰,依爲之。泰耉進啓曰,昨伏見漢城府回啓公事,則前僉使方履吉上疏之下,該府在丁丑冬間,而至時任判尹,始爲回啓矣。近來各司回啓公事,趁不爲之,實爲寒心,而此則已至三年之久,尤極稽緩。缺無警責之道,漢城府前後當該堂上,竝推考,何如?上曰,累年不爲回啓。缺以上燼餘
上在昌德宮。停常參,只晝講。
校理尹趾仁辭職上疏。入啓。答曰,省疏具悉。爾其勿辭,從速察職。
刑曹參議李墪初度呈辭。入啓。給由。
傳曰,明日晝講爲之。
晝講入侍,知事申琓,特進官任弘望,承旨南致熏,玉堂李健命·宋徵殷,假注書朴鳳齡,史官朴弼明·李㙫,武臣朴泰圭。
吏曹啓曰,承旨有闕,政事,取稟。傳曰,明日爲之。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。答曰,勿煩。
正言兪命凝上疏。大槪,敢陳區區所懷,以備裁察事。入啓。答曰,省疏具悉。憂愛陳戒,言甚切至,予用嘉尙,可不留心焉,爾其勿辭,從速察職。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命,請正言李世維,遞差。答曰,勿煩。
晝講入侍時,參贊官南致熏所啓,三省罪人略德,來囚禁府,今已六朔,而自該曹査覈,亦爲三朔矣,招問該曹書吏,則以爲金川,有應問各人,更爲行移査覈,而時未來到云。今此査覈,極爲重大,雖難猝爲詳査,而金川,不過三日程也,遷延數月,尙不査出,致令倫常重獄,至今稽滯,該曹所爲,殊涉未安。當該堂上,推考,斯速催促査覈,何如?上曰,依爲之。
下直,瑞山縣監具後翼。
備邊司啓曰,賓廳坐起,以國忌相値頉稟,其後本司坐起,連次出令,而以堂上不齊之故,不得開坐,事甚未安。吏曹參判閔鎭周,本職除授已久,屢疏辭免,引入不出,宜牌招察任。工曹判書申汝哲,不參本司之坐,已閱數歲,雖出於年老有病之致,而揆以事體,殊涉未安,從重推考,何如?傳曰,允。以上備局謄錄
南致熏,以都摠府言啓曰,副摠管李惠疇,除標信捕盜廳坐起進去之意,敢啓。傳曰,知道。
嚴緝啓曰,近日廳中,位甚不齊,右副承旨金時傑,今日乃其外祖母,式暇行祭後,當爲出仕,而不爲仕進,右承旨金宇杭,亦爲呈病不進,出納之地,事甚苟簡,竝卽牌招,何如?傳曰,允。
南致熏啓曰,楊口縣監所佩兵符,旣已造成,監營所上左一隻及本縣所授右一隻,依例定禁軍,給馬齎送于江原監司處,而舊兵符左一隻,則卽爲上送,以爲燒火之地事,下諭,何如?傳曰,允。
南致熏啓曰,內下皮囊開封後,新造楊口縣監兵符左二隻,裹封以入,而舊兵符左二隻,則出置本院,以待本道舊兵符上來,一時燒火之意,敢稟。傳曰,知道。
以李正臣爲假注書。
金時傑,以備邊司言啓曰,初十日賓廳坐起,以國忌相値頉稟,其後本司坐起,連次出令,而以堂上不齊之故,不得開坐,事甚未安。吏曹參判閔鎭周,本職除授已久,累疏辭免,引入不出,宜牌招察任。工曹判書申汝哲,不參本司之坐,已閱數歲,雖出於年老有病之致,其在事體,極涉未妥,從重推考,何如?傳曰,允。
正言兪命凝疏曰,伏以,臣本愚庸,最出人下,言責重任,萬不近似,瀝血控辭,意未登徹,畏分怵義,黽勉隨行,而旣未能補拾闕遺,又不能論列是非,謄傳故紙,呼唱道路,臣雖缺何,其不可仍因冒居重一字缺名器也,決矣。不得不疾聲呼籲於天地父母之前,伏乞聖慈,俯諒至懇,亟許遞改缺名,以便公私,不勝萬幸,缺丐免之章,不宜贅陳他說,而缺誠,亦嘗不後於恒人,慈玆以僭猥之嫌,敢陳狂瞽之說,伏願聖明,恕其罪而試垂察焉。臣竊念大道流行,氣數推盪,有常有變,有饒有乏,災眚之作,何代無之,而未有甚於今日也。饑荒荐臻,餓殍載途,札瘥逾年,積屍成丘,兵燹之禍,未足擬其慘也,殿下之哀傷惻怛,至矣,廟堂之區劃賑濟,盡矣。宜若可以天心底豫,和氣乃應,而前之何?節屆南訛,凄風若秋,時雨乍降,旱魃旋酷播,種未半,移秧愆期。一字缺年秋事,亦難必其登稔。二字缺天將盡劉我孑遺生民,而莫二字缺耶?國之不亡,僅一髮爾,言念及此,直欲痛哭,而且不敢。三字缺尹之告太甲曰,惟吉凶不僭,在人,惟天降災祥,在德,臣未知殿下之於反身修德,或有所欠闕,而仁天之警告,差一字缺其諄諄不已耶?臣請冒萬死陳之,臣竊憫之,殿下聖量未弘,不無好二字缺病,睿智獨運,或有顚倒之擧,經筵講讀,不過爲文具,誠意正心,視以爲常談,晝日晉接交孚之實,蔑如深宮燕閑怠忽之念漸生,以至於遇災求言,言不見施,卹荒賙民,民不均被,尙何望感天心而致和氣哉?伏願殿下,惕然警動,赫然奮發,無規規於應文,惟孜孜於反本,引咎責躬,厥修乃來,無一息之間斷,無一念之差謬,則若是而天心不格,災沴不消,臣未敢信也。臣伏念我國家朋黨之禍,由來百年于玆,而轉輾沈痼,終不爲亡國之欛柄,此殿下所以深惡而痛嫉之,明旨屢降,戒誨切峻,凡在廷臣,孰不感惕?庶幾可以洗心滌慮,棄舊圖新,而論議之潰裂日甚,調著之寅協無期,國計民憂,置之相忘,天災時變,恬不爲怪,使我殿下,獨憂社稷,國勢日趨危亡,此臣所以仰屋而歎也。臣聞源淸則流潔,表直則影端,臣未知殿下表準之道,或有所未盡,而致此朝廷之不靖耶?臣竊瞷殿下,是非靡定,好惡或偏,飜覆之際,刑賞失中,用捨之間,扶抑太過,論一人則疑其代異,救一人則疑其黨同,不復恕其本情,察其是非,而人人而疑之,事事而疑之,以至於上下日益。三字缺言議日益磯激,今日黨論之弊,是殿下導之也。伏願殿下,先正一心,以正其本。六行缺聲色太厲,二字缺太過,南徼二字缺,斥逐連翩,未入脩門,卒死荒裔,行路爲之咨嗟,同朝莫不嘆惜,臣未知殿下,亦或慨然而則然否乎?事在旣往,今不必提起,縷縷及此者,誠欲殿下,懲前事而戒將來也。且日昨李觀命之疏中大意,蓋在於衋倫紀之將斁,痛王法之不伸,則枝辭蔓語,雖涉錯謬,惟當付之公議而已。不宜遽加摧折,而乃反斥之以喜事,目之以放肆,其在憂容言者之道,恐不當如是也。伏願殿下,恢廓聖度,洞開言路,言可用則採之,不可用則置之,毋或視人以不廣也。臣伏聞王世子天資玉裕,茂德淵沖,聖痘才經,體氣康寧,玆豈非億萬年無疆之福乎?進修之責,宜及是時,而敎迪之具,未免疎略,書筵講課不過應文備數而已。官僚退出,大內深邃,前後左右,只是宦官·宮妾而已。一曝十寒之戒,可不念哉?若於備局引見及書講之際,使之居於殿下之側,預聞乎機務之講究,經傳之討論,目濡耳染,習與成性,則其所補益,豈淺淺哉?此誠今日第一急務,惟在聖明之加之意也。嗚呼,今日國事,岌岌乎殆哉,積弊群瘼,可言者多矣,而臣以眇然新進,識昧時務祗將迂腐之見,仰瀆察邇之聰,而愚忠所激,言不知裁,狂僭無倫,觸忤亦多,惟聖明之矜察焉。臣無任激切屛營之至。批答大槪見上
巳時,入侍諸臣見上上御宣政殿晝講時,上讀前受音一遍訖。健命曰,經者不易之法也。徵殷曰,信能行此九經,則治天下,如運掌也。健命曰,呂氏之訓,極爲詳明,看得此可知九經之意。上曰,朱子之言,尤爲切實矣。健命曰,此所謂尊賢,非謂用賢也,謂得賓師之人而尊禮之也。徵殷曰,齊明盛服,非禮不動,謂內外如一,動靜不違也。去讒謂僭說不行而後,二字缺乃可用也。健命曰,古語云,薰蕕不同器,如或不能去讒,雖有尊缺。健命曰,不息者天道故二字缺萬物,人君苟能自强而不息,則可底於治矣。
上曰,武臣前朴泰圭進伏。上曰,出身於何年?前後所莅,歷幾何?泰圭〈對〉訖。上曰,有所懹則達之。泰圭曰,無可達之懷耳。遂罷出。以上燼餘
上在昌德宮。停常參,只晝講。
校理尹趾仁初度呈辭。入啓。給由。
假注書兪彦明受由,代李正臣落點。
慶尙監司書目,道內春牟,因旱蹲縮,高燥瘠薄處,則秧苗委荒矣,今初六日始雨,初七日乃止,民事多幸事。
謝恩,左參贊金鎭龜,兼漢學敎授李健命,校理南正重。
晝講入侍,知事閔鎭長,特進官金鎭龜,承旨金時傑,玉堂李健命·宋徵殷,假注書朴鳳齡,史官朴弼明·李㙫,武臣柳星昌。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。答曰,勿煩。
府啓,請還收㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收罪人金德遠,圍籬安置罪人李玄紀放歸田里之命,請正言李世維,遞差。答曰,勿煩。
禮曹參判吳道一上疏。大槪,乞遞本兼諸任,兼陳慶科事宜,以備裁處事。入啓。答曰,省疏具悉。疏辭得宜,令該曹議于大臣稟處,卿其勿辭,從速察職。
禁府啓目,兪信一原情云云,承服不冬,刑推得情,何如?啓姑停刑推覈處。
江華留守書目,辭職上疏上送事。啓。答曰,省疏具悉。卿其勿辭,從速察職。又書目,本月初二日初三日,大風海溢,田畓禾穀,慘被災害事。
今日晝講時,上曰,牌不進之習,近來忒甚,曾前禁推之罰,改以罷職者,蓋以其紛紜,而其弊益深,誠爲寒心。崔昌大牌不進罷職後,連因玉堂苟簡,且當新錄,還爲收敍,而連此違牌,凡至三度,雖未知疾病事故之如何,而其在事體,誠極未安,拿推,可也。參贊官金時傑曰,崔昌大之違牌,似由於實病,而前頭疾病甚重,不得出門者及情勢難安,衆所共知者外,不可連次違牌,以重傷事體。今以聖敎內辭意,申明分付,以爲惕念奉行之地,似好矣。上曰,書出擧行條件,可也。
有政。以趙大壽爲舍人,李健命爲漢學敎授,李善溥爲承旨,趙泰徵爲繕工副奉事,崔昌大爲副修撰,鄭栻爲兵曹佐郞,李世最爲典籍,南正重爲校理,韓配周爲掌苑別提,李徵海爲工曹佐郞,李觀漢爲儀賓都事,牟世繁爲祥雲察訪,李大成爲兵曹佐郞,金鎭龜爲左參贊,宋昌爲兵曹參判,權□震爲司宰主簿,承文副正字單朴壽東。兵批,副護軍李弘述·李行益·鄭是先,副司直沈枰。
下直,永宗僉使元徽。
夜一更,月暈。五更,有霧氣。以上朝報及政軸
金時傑,以右邊捕盜廳言啓曰,刑曹啓辭,典獄署囚,染病熾發,令各該衙門,趁速處置事據,傳曰,依爲之事,命下矣。本廳罪人下囚者,只是池種金·金周石等二名,而俱以明火劇賊,旣爲承款之後,所援同儻,今方窺捕,姑不得處決之意,敢啓。傳曰,知道。
南致熏啓曰,假注書李正臣,昨日差出之後,聞適往郊外三十里之地云,故分付催促上來矣。今聞正臣,未及聞差出之奇,已自郊外,轉往加平地云。今姑改差,他假注書差出,何如?傳曰,允。
以宋宅相爲假注書。
南致熏啓曰,伏見平安兵使金重器邊將到防啓本,則大坡兒權管朴枝元,不書加資,乃以前司果書之,莫重啓本,如是不察,推考,何如?傳曰,允。
巳時,上御宣政殿晝講。入侍諸臣見上上讀前受音一遍訖。李健命進講,自用賢章第二,止右言觀人之術。上又讀新受音一遍訖。健命曰,此言用賢,爲爲政之本,敬大臣體群臣,皆在其中矣。仁者無私心,故好惡得其中,舜用元凱,去四凶,其所好惡,自然得其中矣。程子〈曰〉,舜何人也?惟殿下亦曰,舜何人也?宋徵殷曰,自古未有得人而不治,不得人而能治者,故先言觀人之術。閔鎭長曰,此一句,意在一能,蓋好惡,衆人之常性,而惟仁者之好惡,不失缺。金時傑曰,聽言觀貌,善惡可見,而大奸大詐,則亦難一時缺色,舜亦難之,鄕愿似仁人,而孟子曰缺。上曰,武臣前〈對〉星昌進伏。上曰,有所懷則達之。星昌曰,無可達之懷耳。
上曰,牌不進之習,近來特甚,曾前禁推之罰,改以罷職者,蓋以其紛紜,而其弊益甚,誠可寒心,崔昌大之牌不進罷職後,連因玉堂苟簡,且當新錄,還爲收敍,而連次違牌,凡至三度,雖未知疾病事故之如何,而其在事體,誠極未安,拿推,可也。參贊官金時傑曰,崔昌大之違牌,似由於實病,而前頭,則疾病甚重,不得出門者及情勢難安,衆所共知者外,不可連次違牌,以重傷事體,今以聖敎內辭意,申明分付,以爲惕念奉行之地,似好矣。上曰,書出擧行條件,可也。遂罷出。以上燼餘
上在昌德宮。停常參·經筵。
自昧爽至辰時,有霧氣。
刑曹參議李墪,校理尹趾仁再度呈辭。入啓。加給由。
傳曰,大臣·備局堂上引見。引見時,持平孟萬澤所啓,請還收罪人㮒·煥·爀·燦等放送之命。上曰,勿煩。請還收移配罪人韓構放歸田里之命。上曰,勿煩。請還收安置罪人睦來善,移配罪人李玄逸放歸田里之命。上曰,勿煩。請還收安置罪人金德遠,圍籬號置罪人李玄紀放歸田里之命。上曰,勿煩。正言李世維遞差事,停啓。正言兪命凝所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。請還收定配罪人宋相周減等之命。上曰,勿煩。請還收圍籬安置罪人李玄紀放歸田里之命。上曰,勿煩。請還收定配罪人業同放送之命。上曰,勿煩。
假注書李正臣改,代宋宅相落點。
忠淸監司書目,端丹陽等邑染病,方痛四千四百三名,死亡一千二百九十五名,向差一千八百二十三名,死亡之數,前後通計二萬六千三百八十三名,農務方劇,寢息無期,民事罔措事。
弘文錄圈點,五點,權尙游·趙泰老,四點,蔡明胤·任守翰·李宜顯·趙正緯·李坦·李晩成·李肇·李觀命。
東善都正炳上疏。大槪,敢陳莊·思二陵未盡之事,以備財察事。入啓。答曰,省疏具悉。疏辭,令該曹稟處。
大臣·備局堂上引見時,左議政崔錫鼎所啓,罪人略德事,今方推覈,而當初開城留守金載顯,按問獄事,不以規例,三省罪人,何等重事,初爲捕賊,究問無屍親之罪人,終至成獄,當初朝家,宜罪留守,而只施推考薄罰矣。到今本府雖無按問之事,方爲行査於金川,且自該曹推覈,則宰臣異於守令,不可晏然於職次,頃日陳疏,亦合自處之道,朝家雖無深罪之擧,亦不可仍置其職矣。上曰,遞差,可也。又所啓,全羅監司兪得一,有病陳疏,至於屢次,曾有令廟堂稟處之命,而覆啓時,不爲許遞矣。得一爲人剛果,勤於奉職,必不托病怠事,以爲便身之圖,而今聞病勢果重,而强疾出巡,僅至十餘邑,症情添劇,中道徑還云。官事之曠廢,旣甚可慮,其在體下之道,不可不念,今姑改差,何如?上曰,實病如此,貝姑爲改差,可也。又所啓,赦者,小人之幸,近者赦令頻數,德意雖美,而法令不嚴。去十二月頒赦時,禁府時囚罪人,多被放釋,而赦令綱常贓汚外咸宥,則犯贓者不當擧論,而亦有混入於其中矣。若其已査申卞者,宜在放釋之中,而未及査出者,則何可如是放釋乎?閔挺偉·金重錫·李濟冕等貪贓不法之狀,則終無卞明之事,何可因而置之乎?如以爲旣已蒙赦,難於更査,則使之書名,而限年禁錮,爲可矣。此等罪犯,如是倖免,則他人何所懲畏乎?其時禁府堂上,亦難兔不察之失,推考,何如?上曰,禁府堂上,則推考,閔挺偉等,旣已見放於赦令,今不可更爲推治,限十年禁錮,可也。戶曹判書閔鎭長曰,此乃小臣待罪禁府時事,按治曲折,今不敢煩達,而第其中或有査覈白脫之人,或有推覈未及究竟之人,罪名未明之前,徑先限年禁錮,恐似無名矣。崔錫鼎曰,閔鎭長之言,亦是矣。閔相魯,則未及原情而死,其餘數三人,査覈雖來而未及白脫,閔挺偉罪狀,以營將受賂,而放賊人錢文,多至數百兩,李濟冕本罪之外,河東縣監時官穀私用事,情狀極爲奸巧,雖有自明之言,貪贓狼藉,豈可以因赦倖免,復置於仕籍也?上曰,査覈來到,幾人乎?閔鎭長曰,鄭淵·朴琳事,則査覈來到,閔挺偉·金重錫·李濟冕事,則行査後更推,未及究竟而蒙宥矣。崔錫鼎曰,鄭淵·朴琳,則行査白脫,此則御史風聞,未必盡信,而近來贓法不嚴,旣已現發之類,則不可不嚴懲矣。上曰,査覈來到而未能白脫者,施以限年禁錮之罰,可也。戶曹判書閔鎭長所啓,頃日水原府使李益壽陳疏,請退捧往〈年〉未收田稅於秋後,而其中亦有言及大同處,故戶曹覆啓時,請令惠廳稟處矣。更詳其語意,則其所請退,只在田稅,而泛然覆啓,不勝惶恐,仍念畿內各邑,丁丑以上未收大同,其數頗多,卽今夏節已半,畢捧無期,當此民間渴急之時,雖萬加推剝,決無準納之勢。畿邑丁丑以上大同米,今姑停捧,使之趁九月初上納,而其時若復遷延,則當該守令拿問重治,何如?上曰,依此分付,可也。又所啓,畿邑大同尤甚不納者,多是自納之處,蓋自納之邑,則許多民人,不能一時齊納,荏苒時月,以致未收之多,不可無申飭定式之道,今秋爲限,令該道守令,預定京納之期,趁期領民馳進京倉,一二日內畢納,而未畢納前,不許還任,托故不來及過期不爲出納之守令,自本廳摘發以啓,論以制書有違之律,何如?上曰,依爲之。刑曹判書金構所啓,以大司成徐文裕陞補合製之事,大臣收議後,又因臺臣陳疏,有査出稟處之敎,而禮曹移送査事於本曹,科場之事,元非本曹所宜行査,初欲還爲移送,而事體亦涉未安,故爲先發緘問之,欲得其端緖而處之矣。徐文裕緘辭內,儒生來聚後不爲試取事,則措辭遲晩,而至於臨時升降,換易等第事,則縷縷稱冤,以爲館學課試,本出勸奬,雖無相避,亦不無遠嫌之道,故一家人有入格者,拔去後,取落等一人而代之,而亦非禮官疏所云云者,此外若有親屬及勢家人,換等陞屈之迹,則伊時參考館官,尙在,諸望試券,亦存,憑驗考覈,則可知實狀云云。推考之規,一番抗拒,則三度發緘,三次抗拒,則當收職牒,移送禁府,而事體重大,故今姑留之,敢此仰達矣。當初雖緣傳說之言,大臣收議中,有所擧論,而至於以此覈其虛實,則事體未安,且陞補合製正草,將數百丈,盡欲收取憑考,則非但必致紛擾,亦難保一一俱存,其中或有儒生處可問之端,則臣曹事例,異於禮曹,亦必當捉來推覈,課試査問,何至於此。今若事體未安而置之勿査,則可矣,而若必欲査究,則臣曹曾已緘問,當復移送禮曹矣。右副承旨南致熏曰,近來科場後,例多人言,而至於陞學,則曉曉之說,每每如此,當初卽爲或罷或推,則已令刑曹査處,實有傷於事體,金構所達,誠是矣。構曰,如有實狀,則査出亦可也,實狀終未必得,而査出之際,徒傷事體,則極爲未安,非獨臣之言也,外議多如此耳。上曰,因臺臣上疏,使之査覈矣,發緘問備後,無分明可知之事,而展轉査出,有傷事體,今姑置之可也。以上朝報大臣·備局堂上引見入侍時,戶曹判書閔鎭長所啓,乙亥以後兩醫司貢物價,權減其一半矣,近以癘疫救療,藥物進排,極其浩多,而貢物裁減,則如前故貢人等,逐日呼訴,請送其權減之數,諸般貢物,一向裁減,雖不可獨爲復收,而其所稱冤,固宜,似不可無軫恤之道,限今年參酌加給,以補其別役之價,何如?上曰,參酌爲之。戶曹謄錄
政院啓曰,卽伏見備邊司回啓,蘇湖等三儻事判付內,有蘇湖一筒,仍屬該宮之命矣,當初此三筒,或屬於訓局,或屬於宮家,而終爲劃給於關西者,爲其軍器糧餉措備之資也。今以其一筒,移屬該宮,則其在軫念邊備之道,未知何如,而況難作此筒,必不無空閑折受之處,此筒,則依備局回啓,還給關西,似爲得宜,故臣職在該房,區區所懷,敢此仰稟。傳曰,依判擧行。備局謄錄
上在昌德宮。停常參·經筵。
校理尹趾仁三度呈辭。入啓。遞差。
忠淸監司書目,懷德呈,以右參贊宋奎濂辭職上疏上送事。啓。答曰,省疏具悉卿懇。卿其安心勿辭,從速上來行公。
慶尙監司書目,龍宮縣監李海朝病重罷黜事。又書目,道內癘疫,通前後狀聞,方痛十一萬六千三百七十七名,物故三千三百十名,已差三萬二千七百五十五名,而近復熾蔓,傳染之患,死亡之慘,與前一樣,民事渴悶事。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善·李玄逸放歸田里之命。請還收安置罪人金德遠,圍籬安置罪人李玄紀放歸田里之命。答曰,勿煩。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命,請還收定配罪人宋相周減等之命。請還收圍籬安置罪人李玄紀放歸田里之命,請還收定配罪人業同放送之命。答曰,勿煩。
修撰宋徵殷辭職上疏。入啓。答曰,省疏具悉。爾其勿辭,救護母病。
禮曹啓目,粘連判下是白有亦。議于大臣,則行判敦寧府事徐文重,以爲國朝設科之制,大比之外,有卽位大慶,別設一科,如式年之數,而自餘只爲別設矣。自宣廟朝,始有因慶設行增廣之規,列朝遵而行之,而或特設或合慶,亦無定式,考諸掌故可知矣。今此端宗大王復位,實是國家莫大之慶,設科同喜,宜無與比,而式年諸科,時未完了,中外事力,有難疊行,只依近例,以別試定行矣。今此增廣之議,亦不無意見,而朝令之數變,誠不可不念,惟在朝家參考列朝故事,量度前頭事力而處之,伏惟上裁。左議政崔錫鼎,以爲今此莊陵復位慶科,群議多以爲宜設增廣,而臣之愚意,不無重難之端。該曹當初定奪時,援据據貞陵故事,似欠詳盡,而禮官疏中所引章陵故事,亦與今日事,未知其十分襯合,惟當參考往蹟,折衷善處而已。曠百年追復位號,以慶言之,則增廣豈是過也。易損之彖曰,曷之用二簋可用享,損益盈虛,與時偕行,禮莫重於宗廟,而荒年殺禮,祀以下牲,迺合隨時節損之道。春宮患候平復,慶莫大焉,而改設庭試,蓋爲春間科試之稠疊,札瘥之滿目,則應爲增廣之科,減設別試,恐不悖於二簋用享之義。至於朝令數變,事體顚倒之慮,猶是第二件事,所謂儀文擧行之事,務宜十分得體,使神理無憾,國典靡虧者,乃指宗廟園陵禮節文爲之,有慶科之因時宜減設,不應取譏於來後,惟在朝家參量事宜而審處之,伏惟上裁。右議政李世白,以爲臣賤疾,夜來添劇,今日賓廳之坐,終未得趨詣,而神思昏憒,亦不能露章請譴,方此惶悚無地。今於朝家莫重之擧,何望其折衷事宜,有所開陳乎?竊觀諸大臣所獻之議,儘出於參量審處之意,設令臣奉對下詢,恐不外於此矣,伏惟上裁。行判中樞府事柳尙運·尹趾善,病不收議,領中樞府事南九萬,領敦寧府事尹趾完,俱在外不得收議,大臣之意如此,上裁,何如?啓,病不收議大臣處,亦爲問議以啓。
禮曹啓曰,今年春夏以來雨澤,雖不周洽,或有小雨,不至全然旱乾,故有所等待矣,旬日之間,凄風連吹,雨意漠然,節近季夏,播種愆期,前頭農事,極爲可慮。祈禱之擧,不宜少緩,初次祈雨祭,風雲雷雨·山川雩祀·三角山·木覓山·漢江等處,不卜日來十九日設行之意,知委,何如?傳曰,允。以上朝報
下直,林川郡守徐宗憲。
上在昌德宮。停常參·經筵。
刑曹參議李墪三度呈辭。入啓。遞差。
禮曹啓目,粘連判下是白有亦。更議于病不收議大臣,則行判中樞府事柳尙運,以爲臣伏見禮官疏辭,以端宗大王復位後,儀節之間,似欠詳備爲言,凡有慶禮,告廟·陳賀·頒敎等儀節,例在禮成之後,今於復位祔廟之禮,分爲二節,再行賀誥,未知果有可據前例否,而講定之時,臣亦與聞,欠詳之責,臣實難免,詢問之下,惶恐不敢仰對,縮伏之中,有此更詢之命,不得不略陳焉。近代以來,卽位大慶外,間有別設增廣之時,今此復位祔廟,誠曠世盛典,此禮官之所以請設增廣者也。第設科取人,卽頒慶後節目間事,科事大小,固未嘗不由於慶事輕重,而前後慶科,或隨所援之例而爲之,大小或因一時之宜,而有所增減,曾無一定之式,當此時屈用匱科事,稠疊之餘,深惟節損之慮,仍存已定之科,恐不至於大段未安,惟在朝家參酌事宜而處之,伏惟上裁。行判中樞府事尹趾善,以爲今此端宗大王追復之禮,實千古罕有之盛擧,當初該曹之援引貞陵祔廟之例,以別試定奪,殊欠詳悉,群議因以爲歉然矣。此禮官所以請設增廣,而其所引章陵追崇後設科之例,實爲相合,以稱慶之道言之,設行增廣,夫豈爲過,而第科事稠疊,事力不逮,果如諸大臣所持難者,惟在朝家參量事宜而處之,伏惟上裁。大臣之意如此,上裁,何如?啓。傳曰,登對時稟處。
正言李世維辭職上疏。入啓。答曰,省疏具悉。爾無所嫌,勿辭察職。
黃海監司書目,臣之病勢添劇,決無供職之望,且於本道罪人奇聖作誣罔擊錚事,有難安情勢,乞遞職名,以幸公私事上疏上送事。啓。答曰,省疏具悉。卿無所嫌,勿辭從速察職。
大司成徐文裕辭職上疏。入啓。答曰,省疏具悉。爾其勿辭察職。
假注書宋宅相服制,代尹志和落點。
下直,礪山府使任鎭元。以上朝報
上在昌德宮。停常參·經筵。
京畿監司書目,驪州呈,以副校理李光佐辭職上疏上送事。啓。答曰,省疏具悉。爾其勿辭,從速上來察職。
傳曰,明日晝講爲之。
傳曰,史官五員待命,騎馬十五匹立之,祈兩祭所等處內摘奸。
左議政崔錫鼎箚子。大槪,撰進集慶堂記事。入啓。答曰,省箚具悉卿懇。撰進文字,頗爲詳悉,何用撝謙太過乎?卿其安心焉。
備忘記,今下鹿皮一令,左議政崔錫鼎處賜給。
辰時巳時,日暈。以上朝報
上在昌德宮。停常參,只晝講。
正言李世維初度呈辭。入啓。給由。
忠淸監司書目,連山縣監鄭撢,今月十五日身死事。
平安監司書目,平壤等三十三邑呈,以今月初二三四五日下雨,或一犁許,或得一鋤許,誠爲多幸,而其中嘉山等兩邑,海溢,寧邊等四邑,雹災,民事可慮事。又書目,四月以後,朔州等二十八邑染病,方痛一千三百七十五名,向差八百二名,物故四百九名緣由事。
晝講入侍,知事李濡,特進官宋昌,承旨李善溥,玉堂李健命·南正重,假注書尹志和,史官朴弼明·李㙫,武臣趙淵卿。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。答曰,勿煩。
下直,柔遠僉使方萬里。
政院啓曰,行大司憲崔奎瑞,掌令成碩夔,持平權以鎭在外,執義兪命雄,掌令金致龍呈辭,持平孟萬澤陳疏,連日監察茶時,事甚未安,除在外外,呈告陳疏人員,竝卽牌招察任,何如?傳曰,允。
禮曹,再次祈雨祭,社稷·宗廟·北郊,不卜日來二十二日設行事,知委,何如?啓依所啓施行。
春秋館郞廳,以監事意啓曰,翰林取才事,政府合坐今日出令矣,被薦人前說書權忭,稱以身病,不爲來到,開坐後屢度催促,而終無進來應講之意,年少新進怠慢之習,已極可駭,而今番拿推後,使之應講,出於特敎,則雖未知病故之如何,而如是違推,揆以事體,至爲未安,不可一任其自便,更爲拿問處之,何如?傳曰,允。以上朝報
上在昌德宮。停常參·經筵。
正言李世維再度呈辭。入啓。加給由。
大司成徐文裕初度呈辭。入啓。給由。
假注書朴鳳齡改,代沈宅賢落點。
右議政李世白箚子。大槪,賤疾尙苦,又未赴賓廳之坐,且有不安之端,乞賜斥免,附陳淺見,以備財察事。入啓。答曰,省箚具悉卿懇。有疾未參,別無所傷,自明之言,不必爲嫌。箚末所陳,予當量處,卿其須體至意,安心勿辭,從容善攝。仍傳〈曰〉遣史官傳諭,遣御醫看病。
傳曰,大臣·備局堂上引見。引見時,掌令成碩夔,蔚山府使仍任事,榻前定奪。
大臣·備局堂上引見時,大司諫崔錫恒所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。請還收定配罪人宋相周減等之命。上曰,勿煩。請還收圍籬安置罪人李玄紀放歸田里之命。上曰,勿煩。請還收罪人業同放送之命。上曰,勿煩。又所啓,養民之政,莫先於勸農,勸農之要,莫急於築堰,國家爲設堤堰司,旣有課督之法,道臣於巡到時,亦有看審之規,其勸民務本之意,豈徒然哉?關西安州地,有樓盈筒,載錄於輿地勝覽,從前修築,不知其幾百年,而中間爲明禮宮所折受,仍爲廢棄者,亦已久矣。頃年監賑御史,行到本州時,因民人等齊訴,以出給儲水之意,別單書啓,而有査出稟處之命矣。未及査稟之前,自戶曹發關分付,使本道都事與守令相議,主管修築,不啻申嚴,外方官吏及民人等,旣知御史書啓之事,又有發關勸督之令,則査稟與否,何以得知而不爲之修築乎?萬死一生之民,出死力完築之後,旋因該宮手本,有首倡人刑推,如前收稅之敎,臣於此竊有所慨然者。記曰,君子不盡民而遺利,有若曰,百姓足,君誰與不足,宮家折受,本非美制,至於此筒,則堰下蒙利之畓,多至千餘石所種,而宮家作畓,不過八十餘石之地,前後摘奸査報文書,班班具在,則其在國家勸民務農之道,本不當靳惜,況今御史修啓,地部行關之後,數千飢民,三朔費力之地,一朝毁破,則其得失輕重,已不暇言,而歸怨國家,爲如何哉?請還收安州樓盈筒仍屬該宮之命,使之完築,以爲貯水蒙利之地。上曰,明禮宮折受已久,而判付,亦以稟處間仍屬爲敎,今不必論執也。又所啓,平安道永柔地,有蘇湖·元堂·鬱億等三筒,曾屬於訓局及各衙門矣,爲本道立番軍糧,出處無路,至於啓請移屬,其需用之緊要,實非閑漫官屯之比,而今又折受於宮家,自本道具由馳啓備局,以依狀啓施行之意覆啓,則判付內,以蘇湖筒仍屬該宮,爲敎,元堂兩筒出給,固已有光於聖德,而蘇湖一處之獨爲仍屬,終有乖於重邊備之道,請還收蘇湖筒,仍屬該宮之命。上曰,旣已參酌判付,勿煩。執義兪命雄所啓,請還收罪人㮒·煥·爀·燦等放送之命。上曰,勿煩。請還收移配罪人韓構放歸田里之命。上曰,勿煩。請還收安置罪人睦來善,移配罪人李玄逸放歸田里之命。上曰,勿煩。請還收安置罪人金德遠,圍籬安置罪人李玄紀放歸田里之命。上曰,勿煩。
引見時,左議政崔錫鼎所啓,國家雖當平常無事之時,大小臣僚,固宜聚會精神而後,方可有爲,況今饑饉癘疫如此,國儲軍政,莫可收拾,而諸臣在外者甚多,大臣則固當盡誠召致,而至於諸宰中,前判書李世華,年齡雖老,筋力未衰,政當盡職之日,乃有休致之請,在外未還,大司憲崔奎瑞,以一時疾病,受暇出去,雖未知病勢之如何,所帶憲長及備局等任,俱係緊重。前判書鄭載禧·權是經,右參贊宋奎濂,或休官不來,或因情勢難安而去,諸臣雖老,俱非長往之人,皆宜召還,以任職事,或於疏批,或以下諭,責之以分義,思所以必致,則豈敢一向退在乎?上曰,李世華,至高陽病重不來,其後日字稍久,舊患當差。權是經,上年因臺啓不安而去,二月問安後,又去不來,經年之事,不可過嫌。崔奎瑞,病滯畿郊,今已日久,想必差愈,而宋奎濂,每以老病爲辭,實狀如何?錫鼎曰,奎濂,年老有心火之症,而此本非危急之病,待其差減,或可上來矣。上曰,國勢如此,義不當退在,諸臣上來之意,出擧行條件,使之知悉,可也。又所啓,蔚山府使成碩夔,赴任未久,移拜掌令,當初欲爲啓達,而變通臺職,事體未安,以至于今矣。聞碩夔下去未久,而官事有修擧之望,及其移職之後,因病未及登程云,臺諫耳目之官,變通雖難,民事亦重,此時迎送之弊,不可不念,曾前亦有仍任之例,敢此仰達。上曰,曾前或有變通仍任之時,旱災如此,民事可慮,姑遞臺職而仍任,可也。兵曹判書李濡所啓,頃因中日直赴黃再道事,有摠管及兵曹堂上論罪之擧,而其所用情與否,別無顯著之迹,故參酌處之矣。科場事體,至嚴,差備官雖多,其中監的最緊,監的官不爲書標之矢,許令載錄,至蒙恩典,大違法例,不可仍置,似當拔榜,故敢達。上曰,依爲之。又所啓,式年武科初試,濟州入格三人榜目,近纔上來,以致未赴於會試矣。觀其狀啓辭語,則榜目出送之船,再三遇風漂失,以至於過時云,此則似當陳試,故敢達。上曰,依爲之。禮曹參判吳道一所啓,小臣疏陳科事,而大臣收議,有登對時稟處之敎,故敢達。上曰,大臣之意,則已於收議見之,入侍諸臣,各陳所見。戶曹判書閔鎭長曰,修擧數百年曠典,實是無前例之事,故禮曹援引貞陵事,請設別試,而外議皆以爲追復與卽位無異,宜設增廣,吳道一之陳疏,亦出於此,朝令數改,雖爲未安,而以事體言之,則無容別議。兵曹判書李濡曰,數百年闕典,至今日而追擧,此實莫大之盛事也。其在稱慶之道,固當設行增廣,而大臣收議中,以王世子痘候平復後,設行庭試爲言,此則蓋以無前慶科,不容遲緩,宜亟特設故也,非直爲事力也,惟在自上酌處。吏曹判書申琓曰,今此慶禮,實是前古罕聞之盛擧也。大臣收議中,雖以宣廟朝以後,始設慶科云,而卽位之後,每設增廣,則復位與卽位,豈有所異乎?當初該曹,旣不能詳審,諸大臣收議,以節損爲言,而所謂節損,則不過節目事爲間事也。事體所關,他不暇顧,設行增廣似宜矣。刑曹判書金構曰,禮曹無亂前文書,故只以貞陵事,誤爲援例矣。厥後見國朝榜目,有癸酉追崇增廣之文,始知單慶增廣之例,而考見政院日記,則禮曹依大王卽位例,請設增廣,故外議遂以爲宜設增廣,初則誤援,今始考知,則朝令數改,非所當嫌,復位與卽位無間,而況今大王·王后一時復位,事體尤有重焉。雖以事力言之,別試則有講經,與監試設行,無甚懸殊,而事體重大,豈可以事力爲拘乎?大司諫崔錫恒曰,設科大小,不爲慶事之輕重,而當此饑饉癘疫餓殍載路之日,應行不可已之事,猶且務爲節損,況今旱災如此,秋事可知,若於此際,又設增廣,則其貽弊之端,有難毛擧,此不但朝令數變之未安而已,臣之淺見,決知其重難矣。上曰,端宗大王·王后復位,實是莫大之慶,而該曹乃於附廟禮成後,誤爲援例,予未能深思,循例批下矣。頃見吳道一之疏,始覺該曹之誤引,疏辭之得宜,蓋卽位後例設增廣,而追崇時,亦以爲與卽位無異云,則今此大王·王后復位,尤宜設行增廣。大臣收議,雖以宜加節損爲言,予意則以爲事體當行,則不可以節損爲拘,事體不當,則雖非其時,亦宜節損,至於顚倒之說,尤有不然者,當初之定爲別試,由於該曹誤援前例之致,非所無端更改之比,以增廣定行,可也。
引見時,禮曹參判吳道一所啓,莊陵丁字閣前後柱木,或有乾燥而漆落處,西南風遮付板接聯處,亦有罅隙,江原監司柳之發,以此馳啓下于本曹,而所傷之處,蓋緣材木新乾,以致如此,非急時可改之事,觀勢修改,似爲得宜,下詢于大臣而處之,何如?左議政崔錫鼎曰,凍節成造,材木不能盡乾而然也,此非如傾側雨漏之比,待秋後察其形止而修改,似宜矣。上曰,觀其狀啓,似非時急之事,待秋擧行,可也。又所啓,各陵莎草有頉,大臣及禮曹·觀象·繕工官,例爲奉審,石物塗灰,本曹堂郞,進去,丁字閣雨漏處,本陵參奉修改,而遠外陵寢,則遣官修改,規式與京陵差不同,莊陵與北道諸陵雖有間,亦是六日之程,奉審等事,與北道諸陵,一體爲之乎?事當預爲定式,下詢于大臣而處之,何如?上曰,預爲定奪,前頭方可奉行,大臣之意,何如?崔錫鼎曰,近京各陵,則隨時奉審,而北道諸陵,例於五年一奉審矣。寧越雖與北道有間,而亦是窮峽六日之程,則不可與京各陵比同也。北道四陵,事役重則本道監司,奉審啓聞後,禮曹堂郞進去,事役輕則守令及齋郞爲之。今此莊陵事役之重大者,則令禮曹堂郞奉審,輕則令本道監司及守令爲之,恐合事宜矣。上曰,北道諸陵改莎時,禮曹堂郞進去乎?錫鼎曰,改莎時禮曹堂郞進去矣。上曰,北道諸陵改莎時及重建時,禮曹堂上進去矣,莊陵六日之程,亦不遠,依北道例五年一奉審,而不時大段奉審之外,如有修改事,則亦依北道例一體爲之,可也。戶曹判書閔鎭長所啓,頃日晝講時,因知事申琓所啓,保社別單人員,以前日靖社原從別單,所付五六遞兒,輪回付祿事,命下矣。考見文書,則當初別設,乃是司猛,而目今經費苟簡之日,更置已罷之祿窠,極其重難,臣意則武臣堂上試射付祿者,多或七十員,少不下四五十,其數誠爲過濫,自今定其矢數,必取入格之人而許付,以其餘窠,推移於別單之類,其或入格人多,祿窠無餘之時,則間間以司猛別窠,付此別單之人,何如?兵曹判書李濡曰,武臣堂上朔試射之類,在前從優付祿矣,近來以他歧付祿者,漸廣,以致武臣付祿之數,不能如前,以此頗爲稱冤,故前月試射時,取十分以上而竝付,至於六十餘人矣。應射者隨時加減,不同付祿者,亦無多少定式,今若自十五矢以上至二十矢參酌定數,則似合於勸奬之方,而亦可爲限節之道矣。閔鎭長曰,武臣堂上,前則數少矣,近來數甚多,而且値凶荒,故試射求祿者,自至漸夥矣。臣待罪本兵時,以二十矢爲限矣,今以十矢付料,似爲過濫矣。上曰,二十矢以上定式付祿,可也。崔錫鼎曰,今此新定矢數十矢之於二十矢,其數倍之,似爲太過矣。李濡曰,從前試射居首者,亦或不過二十五六,則二十矢,則果爲太重,定以十五矢,似爲得宜矣。上曰,大臣所達誠然,以十五矢定之,可也。李濡所啓,出身成熙疇,呈狀于本曹以爲,辛未年爲全羅左水使軍官,主管賑事,以其朔布,別備米五十石,牟八十石,盡心救民,故本道監司啓聞,而兵曹援引私賑人,例授以加設折衝之帖,而遐方之人,初不覺其有妨於仕路,今始呈狀,凡外方各營軍官之以賑救論賞者,元無授以加設帖之例,取考其時文書,賑廳覆啓,則以此與私賑有異,令該曹考例稟處爲言,而兵曹該吏,誤爲援例,以致如此,出身武夫,因此永塞仕路,殊非論賞之意,其所稱冤,固宜。各營軍官輩,賑穀轉販生殖過千石者,或五六百石,方許加資,私賑五六十石以上,別付護軍。熙疇所備之穀,視軍官加資之類,則不及,比私賑穀物之數,則過之,或參酌施以次賞乎?上曰,武夫之永塞仕路,稱冤宜矣。閔鎭長曰,軍官之類,別備五六十石者,賑廳論賞時,曾無陞堂上者,自兵曹或以邊將除授事,奉承傳矣。李濡曰,退而更爲考例稟處,何如?上曰,考例稟處,可也。以上朝報開城留守薦望,李墪·洪受瀗·兪得一,李墪落點。備局謄錄
上在昌德宮。停常參·經筵。
嬪宮生辰日,政院·玉堂問安。答曰,知道。
吏曹啓曰,臺諫有闕,政事,取稟。傳曰,明日爲之。
傳曰,史官三員待命,騎馬九匹立之,祈雨祭所內摘奸。
咸鏡監司書目,德源等十三邑呈,以染病人二千九百六十八名內,方痛一千九百十九名,向差四百九十八名,死亡五百八十一名,當此農務方殷之日,染病死亡者至於此多,廢農可慮緣由事。又書目,道內永興·端川·北靑·穩城·慶源·慶興·三水等邑,四月之霜雪,事係變異非常,而去四月二十日,雨澤緣由事。
黃海監司書目,金川等五邑,去四月二十六日雨雹交下,田畓各穀,多被災害,海州等沿海六邑,五月初三日潮水漲溢,近海田畓,擧皆沈沒,所見慘然,民事誠甚可慮,而夏月雹災,海溢傷農,俱係變異事。
平安監司書目,渭原,去四月十三日下雪,泰川,今月初六日下雪而昌城段,本月初七日雨雹,大如鳩卵,累日不消,實係變異緣由事。以上朝報
上在昌德宮。停常參·經筵。
初昏,流星出天棓星上,入北方天際,狀如針,尾長二三尺許,色赤光照地,有聲。
大司成徐文裕再度呈辭及正言李世維三度呈辭。入啓。遞差。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。答曰,勿煩。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置〈罪人〉李玄紀放歸田里之命,請還收定配罪人業同放送之命。請還收樓盈筒仍屬該宮之命。請還收蘇湖筒仍屬該宮之命。答曰,勿煩。
忠淸監司書目,道內各邑,今月初三日初六日,連得小雨,而或至濕塵,或至一鋤,僅沾田穀,旋卽曝陽。不耕不播之處,幾至十之二三,注秧待雨之處,亦且過半,數日之內,如不得雨,則決無移秧耕種之望,前頭民事,罔知攸措事。又書目,韓山等四邑,今月初二三四日海溢,事係變異事。又書目,永同等邑,人物燒死,至於十五名之多,極爲驚慘事。
京畿監司書目,道內各邑,近來旱氣大酷,惡風連吹,又因毒霧,兩麥盡爲枯乾,而沿海各邑海溢之災,目今民事,節節悶慮事。
禮曹,三次祈雨祭,風雲雷雨·山川雩祀,遣重臣,三角山·木覓山·漢江沈虎頭,遣近侍,不卜日來二十五日設行之意,知委,何如?啓依所啓施行。
有政。以李墪爲開城留守,尹趾慶爲工曹佐郞,李裕民爲監察,南正重爲吏曹正郞,李德英爲正言,李廷謙爲刑曹參議,尹弘离爲掌令,趙㶅爲龍宮縣監,李世最爲禮曹佐郞,李翊亮爲連山縣監,朴尙一爲宗廟署令,申鳴華爲禁府都事,朴世堂爲禮曹判書,朴泰淳爲全羅監司,尹志任爲戶曹佐郞,柳廷喬爲校書校理,趙九齡爲禧陵參奉,沈廷達爲楊花渡丞。開城留守李墪,今加嘉善,內官張厚載,今加正憲。蔚山府使成碩夔,仍任事承傳。兵批,兼司僕六,白世光·梁萬徵·韓世贊·金潤緖·朴弼根·金贊,聖廟洞權管李夏海,乫軒洞權管安龍澤,細川李英赫,副摠管李震休·崔克泰,都摠都事金載輝,知事李世華,訓鍊習讀高大賢,副摠管金重器,群山萬戶金興錫,忠淸水使李錫,全羅兵使元徽,同知具翧,訓鍊習讀鄭弘弼,防垣萬戶李後廣,文兼崔相殷,北評使尹趾仁,五衛將李世璜,宣傳官元百揆,五衛將趙囿壽,副護軍徐文裕,副司果李世維,副護軍金載顯·兪得一·李墪,副司直尹趾仁,副司果趙正誼,副司正尹志和·沈宅賢·張信民,副司猛張成漢。權知訓鍊奉事單張信民,及第金益剛,今加折衝。僉使申汝述,折衝柳晩起,今加嘉善。閑良李哲立·李時蔓·金鑑,前守門將兪商弼,及第鄭士興,前別將安根,業武金次重·蔡致章,前宣傳官林泰貞,前司果金以鍊,良人金英鍵,閑良趙珪,前千摠黃世鏡,閑良朴以公,今加折衝加資事承傳。東關王廟守直官李慶豪,副護軍兪秀生,副司果李澤萬·金象九·慶濈·李枝燦·崔錫昌·李萬杓·吳重起·梁任廈·金之衡·李廷柱·曺景周·崔達文·金益澄。以上朝報
上在昌德宮。停常參·經筵。
初昏,流星出織女星上,入艮方天際,狀如針,尾長三四尺許,色赤。
禮曹,端宗大王·定順王后復位祔廟增廣別試時,進士鄕·漢城試初試,閏七月二十五日,生員鄕·漢城試初試,同月二十七日,文武科鄕·漢城試初試,八月十六日,雜科初試,八月二十九日,進士覆試,九月十七日,生員覆試,同月十九日,生進放榜,十月初三日辰時,文武科會試,同月初九日,文武科殿試,同月二十一日,文武科放榜,同月二十九日辰時,雜科覆試,十一月初三日,雜科放榜,十一月十二日卯時推擇。啓。
禮曹啓曰,今此復位慶科,以增廣設行事,命下矣。從前增廣,例有圓點設行之規,而今春以王世子痘患平復及祔廟合慶增廣稟定之後,諸大臣之意,皆以物力不逮,圓點一款,不爲設行事,陳達定奪。目今飢荒疾癘之餘,旱災又酷,係關大體者外,務宜簡約裁損,而圓點一款,糜費頗多,依春初定奪,除圓點不設館試,只設兩所館試,試取之數,依前例分屬於兩所,何如?傳曰,允。
右議政崔錫鼎箚子。大槪,敢請尸職之罪,乞蒙譴罷,以答天災事。入啓。答曰,省箚具悉卿懇。災害之至此,實由涼德,夙夜憂懼,不遑寧處,於卿有何所失?卿其須體至意,安心勿辭,弘濟時艱。仍傳曰,遣史官傳諭。
傳曰,史官一員待命,騎馬三匹立之,健元陵忌辰祭所內摘奸。以上朝報
上在昌德宮。停常參·經筵。
〈事變〉假注書朴璿改,代李震煥落點。
傳曰,史官三員待命,騎馬九匹立之,祈雨祭所內摘奸。
右議政李世白箚子。大槪,敢陳誠懇,乞蒙策免,以幸國事,以安私分事。入啓。答曰,省箚具悉卿懇。災害之至此,實由涼德,夙宵憂懼,不遑寧處,於卿有何所失?卿其須體至意,安心勿辭,弘濟時艱。仍傳曰,遣史官傳諭。以上朝報
上在昌德宮。停常參·經筵。
卯時,白雲一道如氣,起自乾方,直指巽方,長竟天,廣尺許,良久乃滅。自巳時至申時,日暈。
開城留守李墪辭職上疏。入啓。答曰,省疏具悉。卿其勿辭,從速察職。
全羅監司朴泰淳辭職上疏。入啓。答曰,省疏具悉。卿其勿辭,速往欽哉。
傳曰,明日晝講爲之。
工曹判書申汝哲初度呈辭。入啓。給由。
江原監司書目,辭職上疏上送事。啓。答曰,省疏具悉。卿勿固辭,速往察職。又書目,道內各邑,五月初三日,微雨之後,點雨不下,高燥畓無路移秧,祈雨祭設行,而兩麥因此久旱,大違向來所期,而鐵原等五邑,非時雹災,俱係變異事。
江華留守書目,本月初三日,得雨之後,凄風連吹,一向焦爛,民事渴悶事。
傳曰,大臣·備局堂上引見。
慶尙監司書目,道內農事,春秋兩麥今已登場,姑無他慮,而無水畓移秧,最是可慮,虔誠祈禱,期於得雨之意,分付各邑事。
忠淸監司書目,鴻山良女士化,藍蒲私婢連堂爲虎咬殺事。又書目,旱魃肆虐,涼風連吹,雨意漠然,民事罔極,虔誠祈雨之意,分付各邑事。
引見時,執義兪命雄所啓,請還收罪人㮒·煥·爀·燦等放送之命。上曰,勿煩。請還收移配罪人韓構放歸田里之命。上曰,勿煩。請還收罪人睦來善,移配罪人李玄逸放歸田里之命。上曰,勿煩。請還收安置罪人金德遠,圍籬安置罪人李玄紀放送田里之命。上曰,勿煩。司諫李喜茂所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。請還收定配罪人宋相周減等之命。上曰,勿煩。請還收圍籬安置罪人李玄紀放歸田里之命。上曰,勿煩。請還收定配罪人業同放送之命。上曰,勿煩。請還收樓盈筒仍屬該宮之命。上曰,勿煩。請還收蘇湖筒仍屬該宮之命。上曰,勿煩。又所啓,頃年以來,貢物主人所受之價,不能盡以米充給,以錢·布代下之際,其所折定,亦不得一依市直,主人輩已有不能聊生之歎,而各其司官吏,科外侵擾之弊,日甚一日,或有設丁使喚,任意責立者,或有種種雜物,多般求借者。近日,則又有爲避癘疫,借寓家舍,稱以依幕,累月淹滯,鋪陳·柴·油之屬,使之逐口進排,以此主人輩,困苦難堪之狀,不一而足。曾在癸亥年間,量減貢物所受之價,而盡除科外侵擾之弊,定式啓下,不翅嚴明。十餘年來,遂至廢弛,所受之價,不得復舊,而侵擾之弊,視前爲甚,此在平歲,猶且難支,況當飢荒孔慘之日乎?怨詈之聲,聞於街巷,事之可駭,莫〈此〉爲甚,請令有貢物衙門提調,嚴飭卽屬,俾杜如前侵擾之弊,凡大小使役之事,一依癸亥年定式施行。上曰,依啓。又所啓,各司倉庫米·布出納之際,必爲備員開坐,又令臺監監視者,意有所在,而至於宣惠廳,乃是大同後新設衙門,事面與小各司不同,自前無請臺之規,該掌一郞廳,獨自出納,其在事體,已是不嚴。近來人心不淑,奸僞日滋,船人輩米穀和水之弊,愈往愈甚,到泊京江之後,必先請囑於該掌郞廳,一邊行賂於書吏庫直,使水氣浸濕之米,强爲捧納,而以其獨自監捧之故,無人觀檢,入置庫中,任他腐朽。及其分給之際,故令滲漏於庫中,乃以不滿斛之朽米,只計石數,苟然充給於貢物之價。使船人舞奸,吏胥肥已,而應役主人之輩,含冤度日,無處告訴,其爲情狀,誠極痛駭。請自今以後,依兩倉例,出納之際,使之備員開坐,而貢物給價之時,必令各其司郞廳,眼同監視,一一斗量分給事,永爲定式施行。上曰,此後各別申飭,隨現論罪。
引見時,上曰,連見諸道狀啓,則明火賊,打破獄門而逃躱者,處處有之,而刑鎖同情者,一無正法之事,極爲寒心矣。判敦寧府事徐文重曰,聖敎誠爲至當矣。其所同情之迹,不至顯著,故不得正刑,而此所謂獄囚自出者也。刑鎖或有故縱之事,吏隷亦有漏通之患,此等事俱極駭然,宜有各別懲礪之道矣。上曰,諸道賊囚,打破獄門之處,非止一二,刑鎖等若無同情之事,則必不能自脫枷杻而逃躱,刑吏鎖匠等,隨現梟示,方可立法,不如是,則後弊難防,諸大臣之意,何如?左議政崔錫鼎曰,如率儻劫囚者外,打破自出者,是刑鎖同情之致,宜施梟示之律,以此申飭,則同情之類,可以徵戢矣。右議政李世白曰,近來打破獄門而逃躱者,其弊漸滋,一番立法,在所不已,而究覈其同情與否,區別而罪之,似爲得宜矣。刑曹判書金構曰,頃於平安監司洪萬朝狀啓覆啓之時,考見律文,則典守者,故縱罪人,則加給捕限,以其罪罪之,外方官吏,不知此法,宜申明知委之意,回啓允下矣。所謂以其罪罪之者,以罪囚之罪罪之也,今雖不別爲定制,以此擧行,實爲得宜,而若其故縱者之外,如無情見失者,以次律施之,未知,何如?上曰,外方官吏,不知律文,雖有知情之類,不行梟示之法,故打破獄門之弊,如是頻數。此後同情者梟示事,申明分付於諸道,而討捕使,則不預於獄囚,各其邑守令,罷職似宜矣。判府事柳尙運曰,刑鎖等典守獄囚,若無同情之事,則賊人,似無自脫枷杻之理,而勒定作法,斷爲一罪,亦非重情之道,今後賊儻之自外打破獄門者外,若自內脫枷杻打破獄門自出者,當該典守之人,嚴刑取服後處之,而本邑例刑,若慮其難以輸情,則移送討捕使,治以治盜之律,期於得情後,啓聞處之,何如?徐文重曰,越獄逃躱之類,必明火賊,而後以此律治之,宜有區別定式之事矣。上曰,此則指明大賊而言也。今後明火强盜,自內打破而逃躱之類,刑鎖等,自本官循例刑推,必無鉤得之理,使捕盜使,依治盜之律,而取服後啓聞梟示事,分付,可也。柳尙運曰,討捕使,以罪囚付之地方官,刑獄不嚴,似非捕盜使之責,當專責該邑守令,而但念守令數遞,爲近日之弊,迎送之際,貽害民生,此不可不念,施以他罰,何如?徐文重曰,決棍之外,更無他罰,而守令決棍之後,每自不安,必變通乃已,此亦非矯弊之道。決杖之後,則監司似不敢以身病許其罷黜,以此竝爲申飭,何如?上曰,事體言之,守令所當罷黜,而近來遞易多歧,今若又開此罷職之路,則尤有數遞之弊,令營門決杖,爲定式施行,而決杖守令,托病圖遞,旣極未妥,監司之許罷遞,亦涉不當,如有圖遞者,監司不得啓聞罷黜事,申飭,可也。
禮曹,四次祈雨祭,楊津·德律·五冠山·紺岳山·松岳山等處,遣重臣不卜日來二十九日設行,典祀官兼大祝祭物,自京下送,執事官及犧牲,則令本道差遣進排之意,各該司及京畿監司處,知委,何如?啓。三次祈禱之後,雨意愈邈,民事渴悶,宗廟·社稷·北郊,遣大臣以此日設行。以上朝報
上在昌德宮。停常參,只晝講。
傳曰,明日晝講爲之。
刑曹參議李廷謙辭職上疏。入啓。答曰,省疏具悉。爾其勿辭,從速察職。
晝講入侍,知事閔鎭長,特進官申厚命,承旨趙泰耉,玉堂林濩·宋徵殷,假注書沈宅賢,史官朴弼明·李㙫,武臣李天根。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命,請還收樓盈筒仍屬該宮之命。請還收蘇湖筒仍屬該宮之命。請宣惠廳貢物給價之時,必令各其郞廳,眼同分給事。答曰,勿煩。
全羅監司書目,全州等五十三邑,本月初三日六日十二日,連得雨澤,牟麥,則比數年豐熟,而三次之雨,俱未浹洽,卽今旱氣如此,政當移秧之時民事極涉渴悶,咸平·靈光·茂長等三邑,本月初三日海溢,沿邊注秧之地,多數沈損,鎭安·錦山·龍潭〈等〉三邑,本月初一日霜降,俱係變異事。
黃海監司書目,平山等官呈,以人物爲虎囕殺,至於四名之多,極爲驚慘事。又書目,去四月朔內染病人二千八百五十八名內,方痛一千四百三名,向差八百三十八名,死亡六百十九名,當此農務方作之日,尙無寢息之期,民事渴悶事。
掌令金致龍啓曰,閭家借入,朝禁至嚴,而臣近緣家內染痛,形勢所迫,不得已借寓於洞內閭舍,而姑未自首矣。卽伏見諫院啓辭,各司官員之借入下人之家者,請令禁斷,此雖非指斥臺臣之語,而其所謂稱以依幕,累月淹滯之失,則一也。臣旣犯朝禁,未卽自列,臺議旣發之後,今始來避,所失尤大,請命遞斥臣職。答曰,勿辭,退待物論。
執義兪命雄啓曰,卽者同僚,以閭家借入事,因諫院啓辭,引避退待,臣當處置,而臣於春初除拜諫職之時,以借入閭家事,引避見遞,則臣以犯禁之人,何可諉以時月之稍久,而晏然處置同僚乎?請命遞斥臣職。答曰,勿辭退待物論。
下直,蔚珍縣令閔泳,祥雲察訪牟世蕃。
戶曹啓曰,卽接廣興倉所報,則來六月朔頒料次,倉官進去于判中樞府事尹趾善家,請受祿牌,則以身病時未肅謝,錄牌不爲出給云,係是大臣錄俸,何以爲之?敢稟。傳曰,令倉官輸送。以上朝報
上在昌德宮。停常參,只晝講。
工曹判書申汝哲再度呈辭。入啓。加給由。
持平孟萬澤初度呈辭。入啓。給由。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。竝引嫌而退。諫院啓辭,雖非指斥,而旣有所犯,勢難在職,嫌難可否,臺體固然,而前事引避,亦涉太過,請掌令金致龍遞差,執義兪命雄出仕。答曰,不允。處置事,依啓。
平安監司書目,龜城等邑呈,以爲虎囕殺,至於十名之多,事極驚慘事。
咸鏡監司書目,道內六鎭各邑,春後無點雨,而鏡城以南,至洪原,則四月初三四日間,雖一番得雨,僅及一鋤,自咸興至安邊段置,間間得雨,亦不過一鋤一犁之間,若過一旬,則各穀決無回蘇之望,分付各邑,祈雨祭設行事。
晝講入侍,知事李濡,特進官宋昌,承旨金宇杭,玉堂林濩·宋徵殷,假注書沈宅賢,史官朴弼明·李㙫,武臣李命徵。
院啓,請還奴罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。請還收樓盈筒仍屬該宮之命。請還收蘇湖筒仍屬該宮之命。請宣惠廳貢物出給之時,必令各其司郞屬,眼同分給事。答曰,不允。末端事,令該廳稟處。
吏曹啓曰,臺諫有闕,政事,取稟。傳曰,當日爲之。
有政。以李重蕃爲英陵參奉,閔挺梅爲刑曹佐郞,李世弼爲掌令,李健命爲司諫,趙大壽爲副校理,李喜茂爲副修撰,李萬葉爲司僕主簿,李文興爲輔德,李健命爲兼輔德,趙正緯爲司書,金次彬爲三田渡丞。兵批,副司直金致龍,副護軍李天根·朴尙·李碩寬,司勇李禎翊。
下直,咸悅縣監韓宗老。以上朝報
上在昌德宮。停常參·經筵。
謝恩,輔德李文興,司諫李健命,副校理趙大壽,副修撰李喜茂。
司諫李健命啓曰,臣昨拜本職,夜漏已深,仍宿禁廬,今以春坊兼任,承牌祗肅,而頃忝憲職。以金德遠等還收之啓,嫌難參涉,至於引避,則本院李玄紀之啓,俱係庚申翻案也。臣之不敢聯名,前後無異,何可晏然於臺席乎?請命遞斥臣職。答曰,勿辭,退待物論。
院啓,引嫌而退。嫌不聯名,自有前例以此引避,殊涉太過,請司諫李健命出仕。答曰,依啓。以上朝報
上在昌德宮。停常參·經筵。
假注書沈宅賢改,代李晩堅落點。
持平權以鎭啓曰,臣猥蒙恩除,三月乃謝,負乘有譏,違慢有罪,固不暇言,而本府方以睦來善·金德遠·李玄紀等放歸田里,有還收之請,而來善等,於臣外祖父文正公宋時烈受禍時事,有所參涉,凡係其人,嫌難可否,而臣伯父故大司諫愭與德遠等同一罪名,謫死瘴海之外,則凡係其事,亦不可是非,何可一刻仍冒於臺席乎?請命遞斥臣職。答曰,勿辭,退待物論。
工曹判書申汝哲三度呈辭。入啓。〈加〉給由。
持平孟萬澤再度呈辭。入啓。加給由。
開城留守李墪辭職上疏。入啓。答曰,省疏具悉。卿勿過辭,從速察職。
京畿監司書目,漣川縣監具時經,今月二十七日身死事。
傳曰,大臣·備局堂上引見,引見時,來六月初三日社稷祈雨祭親行事及社稷親行祈雨祭祭文中,罪已責躬之意,措辭撰出事,榻前下敎。
今日引見時,左副承旨南致熏所啓,曾前擧行條件,只以奏事人之言,書出矣。近來則奏事之際,如有諸臣陳達之語,則勿論不緊行語,竝爲書出,故以至粘付數三張之多矣。今後則應爲擧行事外,雖有諸臣陳達之語,不緊說話,則勿爲書出,何如?左議政崔錫鼎曰,雖自上詢問之事,何必盡書諸臣所達之言乎?此後則抄出緊語,宜矣。上曰,然矣。依此爲之。
有政。以姜璘爲社稷署令,金鎭龜爲禮曹判書,梁聖揆爲奉常寺正,金埁爲漣川縣監,李喜茂爲兼西學敎授,黃鋿爲歸厚別提,南受萬爲歸厚別提,李宜遂爲井邑縣監,趙廷淹爲內贍寺主簿,李聖肇爲全羅都事,尹夏敎爲尙衣別提,盧世夏爲典籍,沈得良爲奉常直長。兵批,柳沂玩爲撫夷萬戶,梁益命爲永宗僉使,李贇爲武兼,李文海爲兼司僕將,權知訓鍊參奉單玄大㱓,權知訓鍊奉事單韓貴益,副司果尹順元·林芳益·車成振,副司正李俊發·韓貴益,副司猛李英發,副司勇玄大齡,副司正李晩堅,副護軍李文海,前縣監洪命興,及第金俊慶,前司果金兌鼎,閑良崔樞三,及第白尙熙,以上今加折衝加資事承傳,副護軍金益剛·兪尙弼·趙珪·鄭士興·林泰貞,副司直柳晩起·張友翼·李時蔓·金鑑·安根·金次重·蔡致章·金以鍊·朴以公·曺永昌·金英鍵·李哲立,副司果林萬芳·金啓陽·鄭道成·韓碩昌·金世纘·柳克培,副護軍朴世堂·白興齡。
引見時,大司諫崔錫恒所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。又所啓,請還收定配罪人宋相周減等之命。上曰,勿煩。又所啓,請還收圍籬安置罪人李玄紀放歸田里之命。上曰,勿煩。又所啓,請還收定配罪人業同放送之命。上曰,勿煩。又所啓,養民之政,莫先於勸農,勸農之要,莫急於築堰,國家爲設堤堰司,旣有課督之法,道臣於巡到時,亦有看審之規,其勸民務本之意,豈徒然哉?關西安州地,有樓盈筒,載錄於輿地勝覽,從前修築,不知其幾百年,而中間爲明禮宮所折受,仍爲廢棄者,亦已久矣。頃年監賑御史,行到本州時,因民人等齊訴,以出給儲水之意,別單書啓,而有査出稟處之命矣。未及査稟之前,自戶曹發關,分付,使本道都事與守令相議,主管修築,不翅申嚴,外方官吏及民人等,旣知御史書啓之事,又有發關勸督之令,則査稟與否,何而得知,而不爲之修築乎?萬死一生之民,出死力完築之後,旋因該宮手本,有首唱人刑推如前收稅之敎,臣等於此,竊有所慨然者。記曰,君子不盡利而遺民。有若曰,百姓足,君誰與不足。宮家折受,本非美制,至於此筒,則堰下蒙利之畓,多至千餘石所種,而宮家作畓,不過八十餘石之地,其得失輕重,殆將什佰,在國家勤民勸農之道,本不當靳惜。況今數千飢民三朔費力之地,一朝毁破,則其歸怨國家,爲如何哉?日昨筵中陳啓時,以當初旣以稟處判府,今不必論執爲敎,臣等,竊以爲不然也。前後査官,親審摘奸,指陳利害,則到今有何更査稟定之事乎?況且旣築之筒,今若破堰,則設令前頭,還爲出給,勢將更築,事力之難,功費之繁,又必倍蓰,不可等待其稟處,請勿留難,還收樓盈筒仍屬該宮之命,使之完築,以爲儲水蒙利之地。上曰,依啓。又所啓,日昨筵中,以蘇湖筒還給本道之意,論啓而未蒙允兪,臣竊不勝慨然也。永柔地三筒,曾屬於訓局各衙門矣,爲本道立番軍糧,出處無路,至於啓請移屬,其需用之緊要,實非閑漫官屯之比,而今又折受於宮家,自本道具由馳啓備局,以依狀啓施行之意覆啓,則判付內,以蘇湖筒仍屬該宮,爲敎,元堂等兩筒出給,固已有光於聖德,而蘇湖一筒之獨爲仍屬,終有乖於重邊備之道,請勿留難,還收蘇湖筒仍屬該宮之命。上曰,勿煩。又所啓,自今以後,貢物給價之時,各司郞廳,眼同分給事,該廳稟處間,姑停。執義兪命雄所啓,請還收罪人㮒·煥·爀·燦等放送之命。上曰,勿煩。又所啓,請還收移配罪人韓構放歸田里之命。上曰,勿煩。又所啓,請還收安置罪人睦來善,移配罪人李玄逸放歸田里之命。上曰,勿煩。又所啓,請還收安置罪人金德遠,圍籬安置罪人李玄紀放歸田里之命。上曰,勿煩。又所啓,近來捕賊論賞事,極其紛紜,武弁希功之輩,或有越法用刑,誣上行私之迹,不可不隨現科罪,以杜後日之弊,前長湍討捕使李夏禎,賊徒究問之際,多有淫刑强服之事,纔以考覆時,不爲承款之賊人,混入於考覆文書之罪,方在金吾査推之中,此則固將依法勘罪,而又聞賊人車唜從爲名者,未考覆前旣已物故,考覆官,以此論報於道臣,而夏禎,乃以考覆取招之狀,竝錄於啓本中,以爲捕捉人備數蒙賞之資。上聞文字,何等重大,而渠敢以死爲生,蔑法欺誣,事之可駭,莫此爲甚,請令金吾,別爲問目,嚴加究覈,依法定罪。上曰,依啓。又所啓,引嫌而退。嫌難參涉,其勢固然,不可以此輕遞言官,請持平權以鎭,出仕。上曰,依啓。又所啓,新除授掌令李世弼,時在果川地,請斯速乘馹上來事,下諭。上曰,依啓。
政院啓曰,今日賓廳日次,兩司當爲來待,而獻納崔重泰,受由在外,大司諫崔錫恒,司諫李健命,正言兪命凝·李德英,皆呈辭,時無行公之員,除在外呈告人員,竝卽牌招,以爲推移入侍之地,何如?傳曰,允。
禁府啓目,前說書權忭,以翰林取材事,政府合坐出令,而稱以身病,不爲來到,開坐後屢度催促,終無進來應講之意,已涉可駭,而拿推後使之應講,出於特敎,則雖未知病故之如何,而如是違拒,揆以事體,至爲未安,罪杖八十,奪告身三等,私罪啓功減一等,又啓目,守門將崔稹議處云云,初無驅逐疏儒之事,又無分付撞破疏函之擧,不可以阻搪謬辱爲罪,似當有原恕之道,上裁,何如?啓帶職放送。又啓目,孟養浩原情云云,泛稱遲晩,刑推得情,何如?啓除刑推議處。又啓目,前縣監吳達海矣。勿論請報受題,與前例有無,旣已貸下還糓那移之罪在所難免,罪杖一百,流三千里,喪前所犯收贖,告身盡行追奪,私罪。啓依允。
政院啓曰,祈雨祭親行事,命下矣。大提學未差,弘文提學姜鋧,待開門牌招,祭文使之製進之意敢啓。傳曰,知道。
備邊司啓曰,來初三日社稷親行禱雨事,命下矣。禮曹判書朴世堂,方在外,贊禮之任,令他官代行,事體苟簡,宜有變通之道,令政院稟處,何如?傳曰,允。
政院啓曰,以備邊司草記,禮曹判書朴世堂,方在外,社稷親祭時贊禮之任,令他官代行,事體苟簡,令政院稟處事,允下矣。親祭贊禮之任,次官代行,誠爲苟簡,合有變通之道,何以爲之?敢稟。傳曰,改差。又啓曰,禮曹判書朴世堂改差事,命下矣。政官卽爲牌招,開政差出,何如?傳曰,允。以上朝報
禮曹啓曰,來月初三日祈雨祭親行事,命下矣。啓獻官,世子例爲之,而方在沖齡,勢難行祭,且閭閻拘忌之病,方熾,出還宮時,祗迎·祗送節目,竝依近例不爲磨鍊之意,敢啓。傳曰,知道。禮曹謄錄郞廳李聖運校正。日記廳郞廳閔師弘書。
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,伏未審夜來,聖候,若何?憫旱憂勞,動駕經宿於齋殿,徹曉行禮於社壇,不瑕有傷乎?臣等不勝區區仰慮之至,敢來問安。答曰,知道。無事。微誠未格,欲雨不雨,言念民事,誠切焦憂矣。
應敎林濩再度呈辭。入啓。加給由。
持平孟萬澤三度呈辭。入啓。遞差。
禮曹判書金鎭龜上疏。大槪,春官之長,忝叨至再,前後冒出,蓋緣事勢之急迫,顧臣庸陋疵釁,決無因仍承當之望,況將兵典禮,不可竝者。臣於兩務,一無當焉,俱得解免,豈非至願,而姑不敢以仰請,唯是地望之自□□議之□畏,有不得不陳懇者。伏乞聖明,曲加諒察,將臣本職,先許遞改,以幸公私事。入啓。答曰,省疏具悉卿懇。卿其勿辭,安心行公。
全羅監司朴泰淳上疏。大槪,冒萬死,敢陳私懇,冀蒙矜察事。入啓。答曰,省疏具悉。疏辭,令該曹稟處。
忠淸監司書目,淸風呈,以戶曹參議權尙夏辭職上疏上送事。啓。答曰,省疏具悉爾懇。未徹之疏,何足爲嫌?安意勿辭,從速就途,以副至意。
傳曰,旱災至此,不宜遲待,祈兩祭連次設行事,分付。
府啓,請還收罪人㮒·煥·爀·燦等放送之命。請還收移配罪人韓構放歸田里之命。請還收安置罪人睦來善,移配罪人李玄逸放歸田里之命。請還收安置罪人金德遠,圍籬安置罪人李玄紀放歸田里之命。坡州,以路邊殘邑,纔經前官之喪,公私俱竭,莫可收拾。爲倅者,雖盡心職事,尙難回蘇,而牧使洪時疇,越視民瘠,不小留意,冬春則唯事鷹獵,坐衙無日。入夏以來,厭苦民人之呼飢,閉門不出,委政下吏,任其操縱,侵虐窮民。至於頃日其子登科時,稱以邑規,逐戶收錢,以爲宴需,不卽准納,輒加刑杖,闔境仇視,怨聲載路,如此之人,不可仍置字牧之任,請坡州牧使洪時疇罷職。答曰,不允。
吏曹啓曰,臺諫有闕,政事,取稟。傳曰,明明日爲之。
傳曰,前司果李坦敍用。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。答曰,勿煩。蘇湖筒仍屬該宮之命還收事,停啓。
政院啓曰,明日榻前疏決事,命下矣。在前疏決時,時任大臣·禁府·刑曹堂上及三司各一員,例爲入侍,而原任大臣,或參或不參,承旨或一員或二員入侍,今則何以爲之?敢稟。傳曰,原任大臣,亦爲入參,承旨,該房入侍,可也。
記注官柳行三書啓,臣承命,馳往于龍仁縣慕賢村琵琶潭領中樞府事南九萬所住處,傳諭聖批,則以爲臣瀝盡肝血,仰控宸嚴,竊伏計當此聖上遇災憂惶之日,敢陳煩冒,必受譴死矣。如或未也,庶蒙聖慈之憫惻,俯許微悃矣。不意玆者,又辱史官,傳宣恩批,諭之以不可退處,勉之以從速登途,噫,臣於此,實難免圖身便忘國恩,飾虛辭欺聖明之罪矣。臣雖萬被誅戮,何足以少贖哉?且臣於封疏之後,因道路流傳,伏聞聖上親詣社壇,有祈雨之擧,而亦不得參扈駕之列,效駿奔之誠,臣罪於是焉,又不可逃矣。乃以將絶之微命,屢干必及之重典,只自煎迫,罔知所言云矣,敢啓。答曰,知道。
禮曹啓曰,命下矣。昨日社壇親禱之後,連有雨意,姑待一兩日,欲□參行祈禱之擧矣。卽者上敎如此,依前啓請,五次祈雨祭,楊津·德津·五冠山·紺岳山·松岳山等處,遣重臣,不卜日,來初八日設行,典祀官兼大祝祭物,自京下送,執事官及犧牲,則令本道差定進排之意,各該司及京畿監司處,知委,何如?傳曰,允。
修撰宋徵殷上疏。大槪,敢陳惶愧之忱,乞蒙鐫免,兼將前席未盡之懷,庸備省納事。入啓。答曰,省疏具悉。深嘉爾憂愛惓惓之誠,可不留心焉?勿辭,從速察職。
傳曰,旱災此酷,不可無欽恤之道,禁府·刑曹時囚及徒流充軍罪人等,竝於明朝,榻前疏決事,分付。以上朝報
上在昌德宮。停常參·經筵。
應敎林濩三度呈辭。入啓。遞差。
傳曰,明日晝講爲之。
京畿監司書目,果川呈,以掌令李世弼辭職上疏上送事。啓。答曰,省疏具悉。爾勿過辭,從速上來察職。
備忘記,嗚呼,災異之作,何代無之,豈有如今日之孔棘者哉?藐予小子,纘承丕緖,邇來二十有五年矣。無疆惟恤,不遑寧處,至於鄒聖保民之訓,平生誦之,而夷考行事,鮮矣實惠之及民者,則民安得不困。民困如此,視聽自我民之,天安得不赫然威怒乎?緣予失政,自速譴責,飢饉仍荐,毒癘尤慘,八路生靈,相率塡壑由之〈靡〉有孑遺,唐家之十無一瘳,有足以喩其急哉?中夜以思,憂虞百端,無樂爲君,寔爲我心也。乃者蘊隆之災,又酷於札瘥之餘,自春雨澤,一不優渥,夏序將盡,魃虐彌甚。晝則烈日杲杲,夜則明星嘒嘒,加以惡風霜雹□□□爲災害,春牟已皆萎損,秧苖又將愆時。農人啜泣,釋來遑遑,此何景象耶?噫,天下之本,實在於農,從古以來,國之安危,民之死生,何嘗不係於稼穡之豐凶哉?矧今饑癘餘生之民,勤斯勞斯,日望其薿薿,而不幸今日,瘨我以旱,哀我民斯。噫,將盡劉,民其劉矣,國其焉依。憂心焚騰,若恫在躬,代犧嬰茅,親禱社壇,微誠未格,聽我愈邈,瞻仰昊天,曷惠其寧?嗚呼,一人有罪,萬姓替受,興言及此,尙寐無吪也。自今日,避正殿,益加寅畏之道,承旨代予草敎,宜自政府,廣求直言,以匡不逮,言雖不中,予則優容。嗚呼,今玆召災,繇予寡德,惟當反躬之不暇,而責勵交修,亦烏可已耶?噫,東西標榜,固是百年難醫之疾,至於分門割戶,戈戟相尋,未有甚於近日者。縱曰末路嘵嘵,私意橫流,而亦未必不由於在上之人,不能盡建極之道而然也,益用慙恧,夫復何言?咨爾大小臣僚,乃祖乃父,世篤忠貞,勤勞王家,無謂我不足有爲而捨我,必也以痛去朋黨,專心國事,爲第一義,各自勉旃,毋或小忽,答上天仁愛之譴,召國家和平之福。古語云,乖氣致異。又曰,兵者,毒民於死者,孤人之子,寡人之妻,傷天地之和,召水旱之災。昨今兩年,中外無辜之死於疫癘者,不知其幾萬,則其爲慘怛,不啻兵燹而已。煩冤未散,悲號星月,足以干天和而致災沴,念之至此,寧不嗚咽?設壇賜祭,曾有成命,而當此憫旱靡不用極之日,不可一向遲待其寢息也。減膳等事,令該曹擧行。
政院啓曰,臣等,卽伏見備忘記,十行絲綸,辭旨惻怛,憫旱焦勞,憂民痛切之意,溢於言表,臣等奉讀未半,不覺感淚之交零也。噫,荐歲大飢,疾癘繼熾,八路生靈,死亡殆盡,災沴之酷,實往牒之所未見,民之死生,國之存亡,亶係於今歲之豐歉,而不幸長嬴之節,旱魃肆虐,播種旣愆,移秧又失。若差過數日,終靳一霈,則將未免赤地千里之慘,哀我元元,幾無遺類,言念及此,不覺心短。惟我聖明,夙宵憂遑,若恫在身,親禱社壇,罪已虔誠,桑林六責,無以過此。庶幾上天昭假,甘霔遄降,而密雲旋散,杲日愈熇,以聖上對越之誠,天意之邈然,何至於此耶?臣等相切憂悶,相顧咨嗟,此際明旨誕發,痛自尅責,旣以避殿減膳,繼以廣求直言,而至於飾勵臣工,痛去朋黨,□□丁寧諄復,有足以感動臣隣。今日在庭之臣,苟有人心者,孰不精白一心,刮磨舊習,思所以奉承我聖意也哉?第念代草之敎,雖出於聖上撝謙之意,以臣等荒拙之文,不足以宣揚其萬一,直以備忘,播告中外,□合於應天以實之道,惶恐敢啓。傳曰,文辭蕪拙,代草宜矣。又啓曰,臣等,以不敢代草之意,有所陳達,而聖批不許,仍令代草,固知聖敎出於謙挹之至意,而今此備忘記,辭旨懇惻,一句一字,有足以動天地而感鬼神,決非臣等荒陋之文所可橫寫其萬一。聖敎雖如此,臣等,何敢强爲代撰乎?直以備忘,布告中外,允合事宜,惶恐敢啓。傳曰,知道。
假注書尹志和改,代兪彦明,李震煥改,代李正臣落點。
以賓廳坐起進不進單子,傳曰,疏決時,亦爲入侍,今日引見時,吏曹參判閔鎭周,禮曹參議李寅燁牌招察任事,榻前下敎。
京畿監司書目,廣州等二十二邑呈,以去五月二十七日小雨濕塵,無益農事,罔知所爲事。
禮曹啓曰,以本曹避正殿減膳等事擧〈行〉草記,傳曰,依啓。勿擊鼓一款未知古例然耶事,命下矣。取考前例,則壬戌·癸亥兩年,因減膳·禁酒之上敎,而擊鼓一款,亦爲啓稟,一體擧行,而乙亥·丁丑兩年,因傳敎減膳·禁酒·勿擊鼓等事,一倂擧行,則避正殿減膳之時,勿擊鼓一款,曾無不爲擧行之時,敢啓。傳曰,知道。
傳曰,明朝大提學圈點。
次對入侍時,大司諫崔錫恒所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。請還收定配罪人宋相周減等之命。上曰,勿煩。請還收圍籬安置罪人李玄紀放歸田里之命。上曰,勿煩。請還收定配罪人業同放送之命。上曰,勿煩。執義兪命雄所啓,請還收罪人㮒·煥·爀·燦等放送之命。上曰,勿煩。請還收移配罪人韓構放歸田里之命。上曰,勿煩。請還收安置罪人睦來善,移配罪人李玄逸放歸田里之命。上曰,勿煩。請還收安置罪人金德遠,圍籬安置罪人李玄紀放歸田里之命。上曰,勿煩。請坡州牧使洪時疇罷職。上曰,依啓。校理趙大壽所啓,弘文錄,圈點已久,而都堂錄,尙未爲之矣,取考館中前例,則或有大臣一員之時,而亦爲之。今則吏曹堂上二員及提學方備員,都堂錄趁速爲之之意,敢達。上曰,斯速擧行,可也。右副承旨金時傑所啓,今此修草疏決,蓋欲疏通冤鬱,竝施缺意也。至如重囚,亦有審理之擧,則刑曹例有拘囚罪人,一體放送,似宜矣。上曰,一體放釋事,分付,可也。判府事柳尙運所啓,春初癘疫熾盛之時,別下備忘,待其寢息件別樣施惠事,使之講究矣。其時小臣,連在病故中,不得入侍,而必待外方之査覈虛實,方可擧行,故分付該道矣。癘疫,時未寢息,諸道未及齊報,尙未擧行,而非但漸至稽緩,數月之後,則各邑必將收捧積逋,亡論身役·田役,若不趁今分付,則勢當一體侵徵。臣意則諸般徭役應減之條,下詢廟堂講定後,不待外方齊報,從速知委,令道臣奉行,使全家死亡之類,得免白骨徵布之冤,隣族橫侵之弊,似不可已矣。上曰,査覈,雖未來到,速爲施惠之道,可也。柳尙運曰,全家死亡之類,則勿論田役·身布·還上,年條久近,似宜竝許蕩減矣。左議政崔錫鼎曰,全家沒死,各道査覈,或來或不來者,蓋待癘疫消息而然也,而到今日月寢久,民心懸望,固宜參酌處分,全家沒死者身役及還上,竝爲蕩減,其餘良役之死亡者,則與全沒有〈異〉各樣歲抄,已令限秋成姑停,前頭闕額充定之後,身死者自當免於徵督矣。上曰,不可每每遷就,爲先以此分付各道,可也。禮曹判書金鎭龜所啓,卽伏見備忘末端,以癘疫死亡人等設壇賜祭事,不可一向遲待其寢息爲敎,所當卽爲擧行,故取考前例,則丁丑年飢死人等處,別遣近臣於東西郊,設壇賜祭。上年十月無主死亡人等,東西南三處,亦遣近臣,設壇賜祭,而兩度只設於京都,外方則不爲設行。正月備忘中,旣有分遣近臣於中外賜祭之敎,今番則當遣於諸道及開城·江華府,而京都則設壇於幾處乎?曾見外方戰亡處賜祭時,以曾經侍從人,差遣祭官,今亦依此例差遣,而若令諸道監司,定其設祭處,報聞然後,下送祭官,又將益致遲延,今自臣曹,取各道居中邑,定爲設祭之所,自京分遣祭官,而其執事與祭物,則自本道備待事分付,則似爲合宜矣。左議政崔錫鼎曰,曾於都城祭所,或定二所,或定三所,今番則癘疫死亡,八路同然,當分送侍從而致祭,京中則設壇於東西郊二處,而曾聞士族中男女,異其位置,一處各祭以十餘器,江華·開城等處,則減其器數而祭之矣,今亦令該曹,依此酌定,定日擧行,何如?上曰,京中則東西郊二〈處〉設行,外方則各其中道設行,而依戰亡處賜祭例,以侍從人,差遣祭官,可也。金鎭龜曰,各道及兩都,當以此分付擧行,而京都東西郊,旣爲設壇賜祭,則京畿一道,更無別爲賜祭之事乎?判府事柳尙運曰,江華·開城府等處,旣令別設,則京畿似當一體別爲賜祭矣。上曰,京畿,亦別爲設行,可也。吏曹判書申琓所啓,如臣無似,待罪銓曹,卽今同官中,參判臣閔鎭周,不爲肅拜,參議臣宋相琦,以其親病,至今不來,小臣獨爲行公,所見孤陋,事多可悶。閔鎭周之引嫌,不過郞官時事,而伊時章奏之間,雖略有姻婭膴仕之語,當時引嫌,亦已過矣,到今十餘年之後,以此追嫌,尤無其理。雖以近年事言之,故相臣金錫胄·趙師錫·呂聖齊諸人,皆爲銓曹,曾不爲嫌。今此閔鎭周之終始引嫌,累度違牌,殊甚不當,且前頭大政不遠,玉堂新錄,尙未爲都堂錄,自上別加嚴飭,則其在分義,似不得不行公。宋相琦其父之病,今已差歇云,宜卽上來而不來,特爲嚴敎,促令登途,則亦必惶恐卽來矣,此則書出擧行條件,使知其不可不上來,宜矣。右議政李世白曰,卽今大政不遠,銓曹佐貳之官,不可不速出行公,至於閔鎭周,則備邊司堂上,啓下已久,而尙今不出,亦涉未安,閔鎭周從重推考,更爲牌招行公,何如?上曰,閔鎭周引嫌之事,元非大段,而累度違牌,旣甚未安,卽今銓席未備,都目亦且不遠,閔鎭周從重推考,牌招察任,宋相琦斯速上來之意,亦爲申飭,可也。以上朝報大臣·備局堂上入侍時,左議政崔錫鼎所啓,頃陳錢弊軍門捧債事,有所變通,旋因右議政箚子,有議處之命矣。今日諸臣,竝爲入侍,下詢而處之,何如?李世白曰,其時,臣不得入侍,未詳其定奪之由,但軍門地部,皆已罄竭,銀貨之代錢收捧,事甚重難,箚陳所懷,而以臣淺見,亦未知何以變通爲宜,而欲望朝家講究而行之矣。戶曹判書閔鎭長,見臣有相議之言,臣意亦以爲然。閔鎭長今方入侍,使之陳達,何如?閔鎭長曰,無他變通之路,而卽今錢賤,蓋以銀貨不能順行,私鑄極其狼藉之致。年前賑廳鑄錢時,東萊鐵物,多數上來,因其積置商賈之家,便作無用之物,私鑄之多,未必不由於此。今若自官貿此鐵物,則商賈可免失利,私鑄亦可稍戢矣。戶曹無可貿之價,而十餘年前,譯官等處,以邊利,多捧白物貨,貨品甚劣,而定價則高,故市民,皆不願買,倭館亦難見售,前後爲度支者,皆不欲下手,此在本曹,旣爲無用之物,若以此換捧鐵物,則或可爲塞源之一助也。世白曰,陳箚之後,反復思量,終無可捄之策,臣曾前待罪戶曹,亦知白物貨爲無用之物,區處甚難,若以此換捧鐵物,則戶曹不無需用之處,且於私鑄防禁之道,不爲無益,至如各島私鑄之弊,依前日榻前定奪,各別申飭,似好矣。崔錫鼎曰,私鑄之弊,極矣。白物貨,旣是無用,則貿鐵收捧,似乎得宜,而此則只防私鑄之弊而已。至於錢賤之弊,不可不及時變通,軍門及該曹公債,以錢參捧,旣無失利之事。前頭東萊銀貨,連續上來,則主管之人,換貿本色,亦似不難矣。上曰,判府事之意,何如?柳尙運曰,白物貨銅鐵,等是無用,以此換彼,兩無所損,第此雖出於塞源,因此一着,似難捄錢賤之弊,卽今都下錢賤,弊甚不貲,而遐方軍民備給身布之際,每以米穀換錢,故每於秋成之節,米價愈賤,錢直常踊,其害之及於農民,尤有甚焉,朝家以物貨貴賤,隨時低昂則已,若以爲民弊所在,不可不變更,則雖自地部,出銀貨錢,一衙門,恐難獨任其事,必自各軍門諸衙門,各自出力,以示泉貨流行之意,然後庶可以少捄其弊矣。錫鼎曰,錢弊已極,必欲變通者,此也,軍門公債,頃以參半收捧,定奪矣,旋寢其令,民間失望。今若限數朔參半捧之,則公私形勢,或可少勝矣。尙運曰,若使軍門,參酌收捧,則主管諸臣,可以參量而處之矣。上曰,前日定奪,限十月收捧矣。卽今錢弊此極,〈亦〉不可不念,雖參半捧之,依判府事所達,使各衙門,限十月參酌收捧,可也。戶曹謄錄政院啓曰,明日大提學圈點事,命下矣。大臣·六卿·判尹,依前例待開門牌招,而政府,時無西壁,明日政,卽爲差出,以爲開坐圈點之地,何如?傳曰,允。又啓曰,大提學圈點時,例有薦望矣。前大提學徐宗泰,方在草土中,明日圈點時,前日大提學吳道一,一體牌招,使之薦望,何如?傳曰,允。
同敦寧李弘逸上疏。大槪,敢陳私情,冀蒙矜許事。入啓。答曰,省疏具悉。疏辭,令該曹稟處。
疏決時,禁府蒙宥時囚罪人金日佐放送,尹遇明·趙益彬·柳垣,竝決杖,李夏禎·宋墁,竝削職放送,崔休徒配,朴世雄照律,定配罪人鄭時泰·金球·金齡·尹以徵·光平君溟·卞爾玧·李坽,竝放送。
宣惠廳啓曰,以司諫院啓辭,令該廳稟處事,命下矣。近來和水之弊,無船無之,誅之有不可勝誅,若無濕氣之顯著者,則以其米色,看品於堂上,然後捧納者,間或有之。其中和水分明,而石數若不多,則重加笞杖,改備捧納者,亦或有之。該掌受囑之說,似是情外,至於出給之際,許多役人之渗漏偸竊,實不無其弊,則雖兩倉請臺之規,猶不能盡塞其奸竇。今若爲此之慮,別創新規,則徒啓紛紜之端,恐無着實之效,唯當申飭禁斷而已。至於貢物給價之時,令各該司官員,進來本廳,眼同出給,所當依臺啓爲之,而本廳及各司官員,不無公私冗故,或有遷延未卽受出之弊,似難定式施行,而大同與田稅有異,元無斛上加升添納之規。庫中積置之米,逐石斗量,不但事體不當,其爲貽害於外方,反必不貲。就其藁石虛疏,結索弛解者,間間抽栍斗量,以防庫子輩奸濫之弊,何如?傳曰,允。以上朝報
上在昌德宮。停常參,只晝講。
卯時,有霧氣。酉時,日暈。
右承旨金宇杭初度呈辭。入啓。給由。
副修撰李師尙上疏。大槪,臣於關邑省愆中,忽承召命,驚惶震越,涕血交迸。在臣分義,惟當竭蹶趨承,一身廉隅,有不暇計,而第臣頃年所遭,有非尋常論劾之比,徊徨縮蹙,末由入謝恩命,臣罪萬死。伏乞聖慈,俯諒危懇,鐫遞職名,俾臣杜門齰舌,小贖前愆事。入啓。答曰,省疏具悉。爾其勿辭,從速察職。
工曹判書申汝哲上疏。大槪,病勢困篤,未赴嚴召,□罷臣職,仍治臣罪事。入啓。答曰,省疏具悉卿懇。卿其安心勿辭,調理行公。
右議政李世白箚子。大槪,病未赴召,惶恐俟罪事。入啓。答曰,省箚具悉卿懇。病未赴召,有何所傷,卿其安心勿辭,亦勿待罪,俟間行公,以副予望。仍傳曰,遣史官傳諭。
晝講入侍,知事閔鎭長,特進官金錫衍,承旨金時傑,玉堂趙大壽·宋徵殷,假注書兪彦明,史官朴弼明·李㙫,武臣金淮。
副修撰李喜茂大疏。大槪,臣之母病甚重,實無離側供職之望,懇乞恩遞,以便救護事。入啓。答曰,省疏具悉。爾其勿辭,救護母病。
謝恩,左參贊金鎭龜,校理宋徵殷。
正言李德英啓曰,朝家,爲慮驛路之凋弊,凡在外臣僚之承召上來者,不許乘馹,明有禁制,而副校理趙大壽,頃自湖邑,承召上來時,不由直路,迂向他處,所經各驛,責立騎馬,有若應把者然,其在事體,殊甚無謂,臣欲以此論啓規警,簡問于同僚,則同僚諉以風聞,終始堅執,雖曰意在詳愼,臣之所聞,亦非泛然,再三往復,終未歸一,此無非臣之言行不能見信之致,不可仍冒臺席,請命遞斥臣職。答曰,勿辭,退待物論。
備邊司啓曰,禮曹草記勿擊鼓一款,援據近例,啓稟矣。第念遇災輟樂,固出於修省貶損之義,而此指駕前鼓吹,宮庭宴樂等事而言,至於昏晝擊鼓,乃所以辨更漏而定時辰,不可與鍾鼓飾喜,一例論之,周禮凶烖之禮,有擊鼓呼器之文,則其義可知矣。且日食擊金,古人以爲救陽氣之微,陽盛爲旱,陰盛爲水,亦著於先儒之說,則因旱勿擊鼓,而代以擊金,亦乖於裁輔陰陽之義,國朝故事,久遠難詳,曾聞仁祖朝己卯年間,遇災避殿時徹樂勿擊鼓一款,竝爲定奪云,雖未知其時委折之如何,而似出於一時稟定,未及深考意義,其後承沿成例,不過偶欠照管之致,非如法典所載,不應因仍不改,今此勿擊鼓一款,使之勿爲擧行宜當,敢啓。傳曰,凡避殿時勿擊鼓一款,殊無意義,故昨日草記批答中,有所云云矣。啓辭誠然,依爲之。
有政。以崔奎瑞爲大提學,權爲持平,黃鋿爲監察,韓配周爲監察,姜琂爲工曹佐郞,金鎭龜爲左參贊,宋徵殷爲校理,李敏英爲掌樂正,林世弼爲景陽察訪,李宇恒爲坡州牧使,洪重益爲說書,李廷晉爲繕工監役,魚史徽爲司成,李震殷爲高山察訪。以上朝報
下直,碧團僉使成昌立,群山萬戶金興立。
判府事柳尙運,陽川地加土呈辭。入啓。傳曰,給由馬,澆奠床備給。
正言兪命凝上疏。大槪,敢陳危懇,冀蒙恩遞,兼附區區所懷,以備裁擇事。答曰,省疏具悉。疏辭,令該司稟處,爾其勿辭,從速察職。
司祿李相成上疏。大槪,敢陳瞽說,以應明旨事。答曰,省疏具悉。憂愛陳戒之誠,予甚嘉尙,可不留意焉?以上朝報
上在昌德宮。停常參·經筵。
傳曰,明日晝講爲之。
正言兪命凝啓曰,昨者同僚,以副校理趙大壽,頃自湖邑,承召上來之時,所經各驛,責立騎馬,論以罷職之意,簡問於臣,而臣以爲承召上來者,不許乘馹,明有禁令,則公然冒法,責立於各驛者,揆以常情,必無是事,論人之道,貴在審愼,故臣以更加消商之意,回示矣。僚臺堅執已見,終至引嫌,臣何敢自以爲是,而晏然仍冒於臺席乎?昨緣暑病適苦,未卽自列,今始來避,所失尤大,請命遞斥臣職。答曰,勿辭,退待物論。
大司諫崔錫恒啓曰,竝引嫌而退。隨聞相規,臺體則然,欲加審愼,其意卽好,請正言李德英·兪命凝,竝命出仕。答曰,依啓。
晝講時,坡州牧使李宇恒,御營中軍仍任事,榻前定奪。
傳曰,史官一員待命,騎馬三匹立之,祈雨祭所內摘奸。以上朝報
上在昌德宮。停常參,只晝講。
謝恩,副修撰李師尙。
右承旨金宇杭再度呈辭。入啓。加給由。
傳曰,明日晝講爲之。
晝講入侍,知事李濡,特進官金鎭龜,承旨李善溥,玉堂洪受瀗·宋徵殷,假注書兪彦明,史官朴弼明·李㙫,武臣金淑。入侍時,景福宮宮城低缺處,別爲補築,松木偸斫者,各別摘奸禁斷事,榻前下敎。
參知兪集一上疏。大槪,臣於喉司之請推長僚也,有不得晏然者,不避煩猥,略暴梗槪,伏乞聖明,俯諒臣情跡之難安,亟命鐫遞臣職名,以安微分事。入啓。答曰,省疏具悉。爾其勿辭,從速察職。
右副承旨南致熏上疏。大槪,臣於參知兪集一之疏,有不可晏然者,玆敢不避煩瀆,冒陳當初請推之委折,伏乞亟遞臣職,以安微分事。入啓。答曰,省疏具悉。爾其勿辭,從速察職。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。朝家爲慮,驛路之凋弊,凡在外臣僚之承召上來者,不許乘馹,當初定制,雖未知其得當,而旣有禁令,則固宜恪謹奉行,而副校理趙大壽,頃自湖邑,承召上來之時,不由直路,迂向他處,所經各驛,輒令入把,其在事體,殊甚無謂,不可無規正之擧,請副校理趙大壽罷職。陽德縣監南從萬,本以白徒,濫通仕路,行己無狀,人言藉甚。昨年泗川之除,大臣,至以此陳達改差,曾未數年,復畀字牧,終使晏然赴任,官方不嚴,物情俱駭,請陽德縣監南從萬削去仕版。答曰,不允。
江原監司書目,道內各邑,閱月亢旱,烈日下曝,田畓各穀,無不焦枯。祈雨祭,使之連續設行,而各邑中間,或有灑雨之處,不得大霈,淒風連吹,雨意漠然,未移秧畓庫,已無可望,前頭民事,誠極渴悶事。
備邊司啓曰,正言兪命凝,疏陳畿邑民力難支之狀,田稅·大同未收捧者,請卽變通矣。上年禾穀,雖似稍實,荐飢之餘,又有無前癘疫,卽今畿內民力之凋弊,誠如疏辭。富平等田畓,因道臣論報,未收兩稅,纔有退捧之令,而荏苒之間,當此劇農,畿內諸邑形勢,想無異同。見今已捧者,使之趁速上納,其未捧者,竝令停捧,待秋成,卽爲備納。次知禁囚之類,盡爲放釋,兩稅外各樣身役未收者,亦有催督難堪之弊云,使之一竝停捧,待秋成徵納,以爲一分蘇息之地,何如?傳曰,允。
院前啓,貢物給價時,各其司郞廳,眼同分給事,停啓。
備邊司啓目,粘連慶尙監司啓本云云,慶州討捕使柳必興段,前後治盜之際,多有玩愒疎漏之端哛不喩。身爲討捕之任,常時苟能盡其譏察按治之方,使賊有所畏而散落,使民有所恃而赴愬,則必無此意外之擧,誠難免不職之罪。至於交通賊徒之官吏,乍囚旋釋,以致獄情之疑亂,尤極可駭,拿問處之爲白乎旀。地方官段,治盜一節,雖云討捕使之所管,安有一境之內,群盜之橫恣如彼,而終莫聞知,致令村民,私相發軍擅殺,而得無其責者乎?慶州府尹沈極,亦爲罷黜爲白乎旀。已就服之賊,一邊處斬,未承款者,一邊究覈,俾無遲滯失刑之弊爲白乎矣。與賊徒交通之官吏段,其爲情狀,萬萬絶痛,依購捕節目,一如原賊論斷,以爲懲惡警衆之地宜當,該曹及本道,竝以分付,何如?啓依允。
京畿監司書目,陽城呈,以大司憲崔奎瑞辭職上疏上送事。啓。答曰,省疏具悉卿懇。卿勿過辭,俟其病間,將毋上來,安心行公。以上朝報
晝講入侍時,知事李濡所啓,頃日疏決時,以還上虛錄守令事,欲陳所懷而未果,故敢此仰達矣。李坽,以前任珍山時還上米六石虛錄事,旣入於徒配永勿除職之中矣。朝家用罰,當觀其情犯之如何,還上虛錄之守令,別立科條,以爲嚴防此弊之故,雖一石之米亦勿饒貸之意,雖在於當初事目,大抵捧糴,或以未滿定數,恐其被罪而故爲用意虛錄者,勿論石數之多少,固無可恕之道矣。至於如無所損益於定數,而只有若干虛錄者,此不過偶然文書不察之失也。如此之類,一例論以廢錮之律,實非所以區別情犯之意,一時定制,如有窒礙之端,則更爲變通,亦無不可。自今或以幾石以上定限,過此則依法論罪,亦必考其欲免未準定數之責,故爲虛錄與否而處之,則如文書不察,若干虛錄者,似無混被重罪之事矣。更詢于廟堂而處之,何如?上曰,令廟堂稟處。備局謄錄
禮曹啓曰,昨今年中外癘疫死亡人等處,遣近臣致祭事,命下矣。京中則東·西郊二處,六月初十日設行,開城府·江華,竝六月十三日設行,京畿則水原定處所,六月十二日設行,忠淸道則公州,黃海道則海州,江原道則原州定處所,竝六月十五日設行,全羅道則長城,慶尙道則大丘,平安道則安州定處所,六月十九日設行,咸鏡道則咸興定處所,六月二十日設行,而祭物,則比常時癘祭,從優磨鍊事,竝爲知委之意,敢啓。傳曰,知道。朝報
上在昌德宮。停常參,只晝講。
右承旨金宇杭三度呈辭。入啓。遞差。
晝講入侍,知事李濡,特進官申厚命,承旨南致熏,玉堂宋徵殷·李師尙,假注書兪彦明,史官朴弼明·李㙫,武臣閔最重。
忠淸監司書目,溫陽柳枝大等,爲虎咬殺事。
吏曹啓曰,承旨有闕,政事,取稟。傳曰,明日爲之。
正言李德英啓曰,卽聞筵臣,以臣論啓趙大壽事,不請當律爲非,而至勤聖敎亦嚴云,臣不勝瞿然之至。濫騎之罪,自有其律,而臣新進生疎,未諳法文,率爾擬律,退而覺誤,方欲詣臺自列,而非斥之言,先發於筵席之上,惶恧之極,不知所措。且伏聞聖明,又以南從萬之罪目,不當擬於削版之律爲敎云,尤切惶懼。第臣於此啓,有所參量者矣。蓋從萬曾前陰秘之跡,與重爀相關,而其時大臣,至達於筵席,不許赴任,則其不可復齒衣冠之列者,較然矣。想聖明業已俯燭,故論啓之時,不敢更爲提起,只以行己無狀一句語,包括大旨,此所以措語則似輕,而擬律則以此者也。臣新入臺閣,觸事昏矇,一言纔發,咎悔隨至,何敢一刻仍冒於臺席乎?請命遞斥臣職。答曰,勿辭,退待物論。以上朝報
上在昌德宮。停常參·經筵。
持平權以鎭初度〈呈辭〉。入啓。給由。
黃海監司書目,谷山呈,以鎭軍金士遠姪禮陽,爲虎囕死事。又書目,五月以後點雨不下,旱魃肆酷,春牟小麥,枯而爲白,田畓各穀,擧皆枯損,民事誠爲渴憫,今方虔誠祈禱,而鳳山·安岳等邑二十八日雹災,事係變異事。
咸鏡監司書目,道內吉州至茂山,四月二十一日下雨,穩城·慶源·甲山·三水等邑,四月二十二日及五月十四日雨澤,咸興府五月二十七日下雨,田穀及有水根畓周洽,庶有回蘇之望,民事殊爲多幸事。又書目,道內各邑染病前後死亡之數八千七百八十名,前頭民事,十分可慮事。
假注書李晩堅改,代申伯周。
傳曰,大臣·備局堂上引見。引見時,今日政差出玉堂官員,牌招察任事,榻前定奪。
大司諫崔錫恒所啓,本院,有副校理趙大壽罷職之啓,大壽果有犯禁之事,則相規之擧,固不可已。第伏聞往日筵臣,以擬律乖當,陳達於榻前,發論之同僚,以此引嫌。夫三司侍從之臣承召上來之時,有給馬之規,雖因近年驛路凋弊,乃有不給馬之令,此係一時之禁,而侍從事體,與他有間。設或借騎,若以冒禁,而參量規警,則可也。謂之濫騎,而必欲準法,則臣未知其洽當也。臣之意見如此,旣難參涉於前啓,又不可處置同僚,請命遞斥臣職。上曰,勿辭,退待勿論。
執義兪命雄所啓,請還收罪人㮒·煥·爀·燦等放送之命。上曰,勿煩。請還收移配罪人韓構放歸田里之命。上曰,勿煩。請還收安置罪人睦來善,移配罪人李玄逸放歸田里之命。上曰,勿煩。請還收安置罪人金德遠,圍籬安置罪人李玄紀放歸田里之命。上曰,勿煩。
謝恩,副應敎林濩。
政府翰林取才,李台佐綱目略。
大司諫崔錫恒上疏。大槪,敢陳蒭蕘之說,以應明旨事。入啓。答曰,省疏具悉。應旨進言,無非出於忠愛之誠,予甚嘉尙,可不留心焉?掘浦處,知其買得曲折而處之,未爲不可也。
校理崔昌大上疏。大槪,恩除復加,召牌繼臨,迫於嚴威,不敢頑然偃伏,來到闕門之外,而顧臣脚脛之病,近益添苦,實無奔走職次之勢,玆敢冒死陳懇,冀蒙恩遞事。入啓。答曰,省疏具悉。爾其勿辭,調理察職。
謝恩,左承旨南致熏,左副承旨趙泰耉,右副承旨李廷謙,同副承旨李鼎命。
引見時,右議政李世白所啓,各道全家沒死之類,身役及還上,竝爲蕩滌事,旣已定奪矣。身役則旣有役名,且有年條,未捧之類,區別不難,而至於還上,則各邑任自分給文書,非朝家所知,今此蕩減之時,必將混雜莫甚。以甲戌年蕩減言之,不當蕩減而混入者甚多,今番之事,推此可知矣。分付諸道,使之嚴飭各邑,必務從實査減,而日後如或有現發之端,則守令別樣重究,監司亦當論罪矣。近來國綱解弛,朝家命令,外方多不能着實奉行,且此等事,難保其全無虛實相蒙之弊,而亦不可一任其所爲,故敢此仰達。上曰,近來此弊特甚,不可無別樣申飭之道,而所達誠是,各別嚴飭,可也。戶曹判書閔鎭長所啓,各邑解由色吏,呈狀于本曹,以爲丁丑以上內奴婢身貢未收之故,解由久未成出,以致留滯累朔云。他各司,則旣令勿拘,而內奴婢身貢未收,則獨不許成給解由,非但渠輩久滯呼冤,且未免不均之歎。內奴婢丁丑以上未收身貢,一體勿拘,解由,何如?上曰,一體爲之,可也。上曰,趙大壽事,何如?左議政崔錫鼎曰,臣未詳當初臺啓委折,而臺臣,旣以風聞論啓,則其在論覈之道,所當査問實狀,處之矣。凡濫騎者,若其不當騎之人犯之,則當以其律罪之,而此則三司之臣,異於不當騎之人,似當以違越朝令,罪之矣。右議政李世白曰,其濫騎與否,雖未能詳知,而雖出入三司之臣,朝家必有給馬分付,然後方得乘騎,況旣有禁令,何可冒犯乎?前日兩西監司,以犯禁乘轎之罪,至於削黜,今此濫騎,比諸監司之乘轎,尤有所不侔者矣。臺諫或謂詳審而處之,或謂明知其事云,其爲虛實,旣未可知,則固當行査,而臺啓方張,一邊請査,亦恐於事體,何如?冒禁而騎之者,固爲非矣。不考馬牌,擅自給馬者,驛官論罪,旣有受敎。察訪知其濫騎,而終不報知監司,或私自許借,則亦當有罪,而臺啓不爲竝論,是未可知矣。上曰,三司之臣,在於外方,則斯速乘馹上來事有旨,其道監司處,亦以給馬事有旨矣。卽今則旣有禁令之後,無乘馹上來有旨,趙大壽之冒禁乘馹,固已非矣。察訪之不有禁令,私許騎馬,亦甚不當,竝令本道,査覈以聞,可也。
引見時,左議政崔錫鼎所啓,臣曾聞故相臣李端夏,受國朝寶鑑續編之命,而未詳其成書與否,問于玉堂,則亦未詳知。若以故事觀之,則高麗中葉,學士閔漬承命撰國史,其後宰臣李齊賢,踵而爲之。宋朝朱震·范沖,亦著國乘,此事雖未可輕議。至於寶鑑續編,則聖君賢相之所講論,凡于朝廷式例,可以考見,而似便於詳核故實,令大提學,主管編定,何如?上曰,依爲之。又所啓,輿地勝覽一冊,多有事迹之可考,故判書朴信圭,爲慶尙監司時,慶尙一道,則曾已裒聚而續成之。今聞全羅監司兪得一,爲江原監司時,江原一道,亦有增續之事云。若令各道道臣,搜集上送,以爲續成之地,則似宜矣。上曰,依爲之。上曰,昨日兵曹判書李濡,以禁軍禁吏査處事陳達,而曾於孝廟朝,似有此等受敎,使政院,考出日記矣。孝廟朝,禁軍等,各令佩牌,勿禁亂事受敎之後,以今果施行與否,下問于其時兵曹判書元斗杓,又爲下敎于政院,勿爲禁亂事,申飭法司矣。且於辛未年間,刑曹禁吏,執捉禁軍會飮,至有徵贖之擧。因兵曹草記,禁吏,令攸司囚禁,從重科罪,此後如此等事,切勿使禁吏執捉,以爲貧寒武士等支堪之地可也事,傳敎矣。凡軍士有犯法者,則固不可饒貸,當依法罪之,而此則不然。入直禁軍,以家遠之故,雖有飮酒療飢之事,有何罪犯,而禁吏肆然打頰,裂破衣冠,禁吏橫行操縱之習,極可痛駭。孝廟朝受敎如此,辛未之定式又如此,若是武將,則禁軍打破來訴之後,必卽驚動,請罪禁吏之不暇,而李濡,置之疑信之間,日久之後,今始陳達,請令法府査處,事甚非矣。兵曹判書李濡推考,禁吏,令該曹囚禁,從重科罪。今後則依前受敎,禁軍勿爲禁亂事,定式施行,可也。左議政崔錫鼎所啓,正言兪命凝,以田稅·大同姑令退捧事陳疏,而自備局回啓矣。但念此乃賦稅也,當初旣已給災之後,區別定結,則自是當捧之役,而趁不督納,至今遷延,及其難捧之日,以爲不得收捧云,守令怠慢之習,誠可駭然。將觀前頭上納之事,就其中尤甚不捧·之次收捧之類,査考論罪,故回啓中,姑不言請罪一款矣。右議政李世白曰,臣待罪戶曹時,亦嘗以此事,屢次陳達矣。近來退捧蠲減等事,朝家軫念民事,有此一時不得已之擧,而外方之民,輒生希望,唯事遷延。守令則報于監司,監司則狀聞于朝廷,而旣曰民事切急,則朝廷又不得不每許退捧,以此仍成弊習,有若應行之例矣。在前則田稅·大同,民皆知其爲不可已之役,守令亦不敢生退捧之計,而近日,則此習漸甚,良可寒心。若以民事爲言,則朝家惠政,宜無不均,而或有已準捧上納之邑,或有元不捧之邑,旣已準納之邑,則其視元不捧之邑,豈不爲冤甚乎?若以癘疫爲言,則今年癘疫,八路同然,獨於未捧之邑,豈至偏酷乎?姑息之習,已成痼弊,當其收捧之時,則輒遷就觀望,請其退捧,及至秋捧之節,則又以爲兩年貢稅,決難一時督徵。又請往年條勿捧,遂成年年逋負,而且徒以目前之計,多受移轉者,及至秋後,有難捧之勢,則輒又圖遞而歸,其習誠可惡矣。卽今畿邑田稅·大同,此非微督之時,不得不許令退納,旣有已捧邑上納之令,姑觀其上納形止,其中未捧邑守令,輕重間區別論罪,以爲警飭之地,似不可已矣。戶曹判書閔鎭長曰,其中或有未盡捧之邑,或有已捧之邑而癘疫如此,勢難畢捧,雖其已捧之邑,船人死亡,亦不能輸納云,姑觀前頭抄其尤甚未納之邑,當爲啓稟論罪矣。上曰,今年癘疫,雖如此,而未納之邑,豈有癘疫獨爲尤甚之理乎?在前不捧之弊,每每如此,皆由於各邑守令不爲惕念,遷延是事,外方小民,以一時蠲減,仍希冀其僥倖,其習可駭。此後則各別申飭,而今年尤甚未納之邑,抄出論罪,可也。
有政。以李德齡爲坡州牧使,以林濩爲副應敎,安相益爲軍器判官,朴由蔮爲繕工監役,李世沅爲繕工奉事,兪得一爲大司成,權益震爲監察,崔昌大爲校理,李衡祥爲慶州府尹,李鼎命爲承旨,李廷謙爲承旨。兵批,以崔昌業爲武兼宣傳官,朴溟羽爲部將,閔孝重爲五衛將,權詢爲五衛將,李彦綱爲中樞府事。以上朝報
大臣·備局堂上引見入侍時,戶曹判書閔鎭長所啓,回還冬至正使貿冊子,犯禁見捉,行中商譯聚斂行賂,僅得彌縫,而尙多未給之數,而遷延之際,生事可慮。朝家之罪使臣,事體當然,而若使使臣,備償其賂物,則似爲未安,使商譯,更爲聚給,亦必稱冤。外議或云,上年去時所給各衙門公債,勿捧邊利爲宜,而國家銀貨,不可輕易許減邊利,是有關於後弊,下詢諸大臣而處之,何如?上曰,大臣之意,何如?左議政崔錫鼎曰,事已不幸,執頉彼人,鳳凰城所給之銀,至於數千兩,而使臣固當罪之,而若令使臣備送,則其勢未易,商譯輩,以生理往來,數多之銀,使渠充備,亦必有稱冤之端,他無善處之道。臣意則自朝家雖不得償給,各衙門公債,常時邊利,例捧十分之二,或捧半邊利,亦或有除邊利之時,今若勿捧邊利,以充其所給之數,則可免生事之患,亦無商譯之怨矣。右議政李世白曰,此事,本非朝家所可償給者,旣曰使臣備給爲難,責之於商譯,亦必有稱冤之弊,似聞行中有區處未準之數不多云。以公債,雖不當盡充其數,參酌減其邊利,似或無妨耶?左參贊金鎭龜曰,他衙門事,非臣所知而臣所管御營廳,則上年使行時,大將,旣已給債,邊利雜物收捧事,與員役輩相約,故回還後,渠等,皆以依前所定,以雜物來納矣。此則何以處之?崔錫鼎曰,旣以雜物貨徵捧,則有難更爲變通,此則似當置之,而似聞行中聚給之物,亦是白地收聚,而諸衙門勿捧邊利,則雖未准於厥數,而似爲便益矣。上曰,依大臣所達,爲之,可也。禁營謄錄
下直,長水縣監權卨,永宗僉使梁益命。
禮曹啓曰,癘疫死七人等處,遣近臣賜祭之日,排日啓下矣。祭文撰進啓下之際,未免遲延,遠方諸處,則日子急迫,不無阻水之慮。忠淸·黃海·江原道,則六月十八日,全羅·慶尙·平安道,則六月二十二日,咸鏡道,則六月二十三日,差退設行之意,敢啓。傳曰,知道。
政院啓曰,今日賓廳日次,兩司當爲來待,而司憲府行大司憲崔奎瑞,掌令李世弼,持平權在外,持平權以鎭呈辭入啓,執義兪命雄,掌令尹弘离呈辭,司諫院獻納崔重泰受由在外,正言李德英引避退待,大司諫崔錫恒,司諫李健命,正言兪命凝呈辭,除呈辭入啓人及在外人外,竝卽牌招,以爲推移入侍之地,何如?傳曰,允。
又啓曰,卽者吏曹郞廳來言,來日爲政事,命下,而判書申琓有病,參判閔鎭周陳疏,參議宋相琦受由在外,不得開政云。判書申琓,參判閔鎭周,竝卽牌招開政,何如?傳曰,允。以上朝報
上在昌德宮。停常參·經筵。
持平權以鎭再度呈辭。入啓。加給由。
禮曹參議李寅燁辭職上疏。入啓。答曰,省疏具悉。爾其勿辭,從速察職。
全羅監司朴泰淳上疏。大槪,乞於未辭陛之前,得蒙恩暇,往省丘墓事。入啓。答曰,省疏具悉。卿其依疏辭往來焉。
平安監司書目,臣病勢漸痼,職務久曠,不得不冒死更申血懇,冀蒙恩遞事上疏上送事。啓。答曰,省疏具悉。卿勿過辭,宜速察職。又書目,平壤等十三邑呈,以五月以後染病方痛六百六十名,向差四百六十九名,物故二百二十五名,癘疫一向熾盛,寢息無期,民事可慮事。又書目,龍川良女分香,爲虎囕死,春陽等渰死事。又書目,江界,去五月初一日至初八日下雪,所耕各穀,太半凍死,郭山等四邑,去五月二十八日雨雹交下,所經處各穀及木花,慘被損傷,五月之下雪雹災,俱係變異事。
忠靑監司書目,道內各邑,旱虐愈肆,雨意漠然,高燥未落種畓,勢將陳廢,注秧處,則川原已斷,秧苖枯黃,亦將陳棄,春秋牟根耕,今已過時,土堅如石,無望入種,民事罔極事。又書目,保寧縣名不知人及藍浦縣良人林己男,溫陽郡私奴柳枝大等,爲虎咬殺,極爲驚慘事。
副校理李師尙上疏。大槪,臣於直廬,忽聞母病猝重,情事煎迫,不得不冒死哀籲,乞賜鐫遞,俾得專意救護事。入啓。答曰,省疏具悉。爾其勿辭,救護母病。
正言兪命凝啓曰,日昨同僚,以副校理趙大壽罷職之啓擬律乖當,引避退待。長僚,又以意見不同,繼而引避,處置歸於臣身,而臣竊以爲,趙大壽雖或有借乘馹騎之事,此乃犯一時之禁令,相規之擧,在所不已,而承召之臣,似異過客,律之以濫騎之罪,實涉過重。臣之意見,與長僚無異,終難隨參,亦不可晏然處置,何敢仍冒於臺次乎?請命遞斥臣職。答曰,勿辭,退待物論。
司諫李健命啓曰,同僚,以趙大壽事,相繼引避,臣當處置,而臣於前啓中,有不敢參涉者,尋單縮伏,一未聯名,則今於處置之際,理難自當,難安之迹,到處窒礙,而失職之罪,益無所逃,何可一刻仍冒乎?請命遞斥臣職。答曰,勿辭,退待物論。
禮曹啓曰,雖得小雨,旋卽開霽,久旱之餘,無望蘇枯,更禱之擧,似不可已。六次祈雨祭,不卜日,來十五日楮子島·龍山江·冠岳山,遣重臣。朴淵·禾積淵·渡迷津·辰巖,焚柴,同日亦爲依例設行,而朴淵·禾積淵·渡迷津·冠岳山典祀官兼大祝祭物,自京下送,執事官及犧牲,令本道差定進排事,各該司及京畿監司處,知委,何如?傳曰,允。以上朝報
上在昌德宮。停常參·經筵。
自巳時至申時,日暈。酉時,白雲一道如氣,起坤方,直指艮方,長竟天,廣尺許,良久乃滅。
持平權以鎭三度呈辭。入啓。遞差。
京幾監司書目,楊州等三十四邑呈,以本月初七日下雨,或得一犂,或得一鋤,而田穀則頗似回蘇,而畓庫未得周洽,雨意邈然,誠甚可慮事。
忠淸監司書目,今月初七日曉頭始雨,或霔或灑,至夜又爲大霈,川渠漲溢,姑未知道內各邑之如何,而大旱渴急之餘,得此甘霔,不勝喜幸事。
江原監司書目,都事申慶濟,母病極重,還任無期,不得已罷黜,其代,令該曹差出事。
執義兪命雄啓曰,日昨諫院多官,相繼引嫌,處置歸於本府,而其中正言兪命凝,卽臣之從弟也。臣於此,有不敢可否者,請命遞斥臣職。答曰,勿辭,退待物論。
府啓,竝引嫌而退。削版當否,姑舍勿論,濫騎擬律,未免乖宜,雖有意見,法難輕重,其所引避,皆涉苟且,俱有嫌礙,勢難處置,不可以此輕遞言官,請正言李德英,大司諫崔錫恒,正言兪命凝,竝遞差,司諫李健命,執義兪命雄,竝出仕。答曰,依啓。
吏曹,弘文錄,李晩成·趙泰老。
司諫李健命,執義兪命雄就職。府啓,日暮姑停。
吏曹啓曰,臺諫有闕,政事,取稟。傳曰,明日爲之。
下直,漣川縣監金埁。
開城留守書目,今月初七日始雨,初八日開霽,僅至一犂許,而久旱餘,得此時雨,誠爲多幸事。以上朝報
上在昌德宮。停常參·經筵。
假注書申伯周改,代金興慶。
江華留守書目,今初七日始雨,初九日開霽,三日而霢霂終未浹洽,根耕方急,而犂不入土,不得趁時耕播,民事誠極渴悶事。
全羅監司書目,道內五十三邑,亢旱之災,無前孔酷,祈雨祭,連次設行,而雨意邈然,秧苖盡枯,遑遑罔措之餘,本月初七日自鷄鳴後,大滂霶沱,午間乍霽,午後又復注下,各邑之皆然,姑未知,而喜幸之極,爲先馳啓事。又書目,益山郡守李喜泰,今月初六日身死事。
江原監司書目,各邑浹月亢旱,民事渴急,六月初七日卯時始雨,終日不止,幾至數犂許,誠爲喜幸事。
府啓,請還收安置罪人睦來善,移配罪人李玄逸放歸田里之命。頃日茶時,坡州居忠翊衛金業善,幼學任斗順等稱名人呈狀,觀其所訴,則其先祖贈左贊成金彦謙之墓,在於楊州地,子孫殘微之餘,且緣疾病死亡,流離東西,久未守護。今年二月,始爲往省,則京居常漢崔守玄等六人,稱以彦謙四代孫故副正金效南妻唐氏及效南妾子振韓處買得,或破其墳前之階,或占其逼近之處,無數入葬,呈于漢城府,與之接訟。本府不爲一番摘奸,決給於守玄等處,情理痛迫,不得已來訴云。彦謙,卽故贈領議政金玄成之父,而在業善爲六代祖,在斗順爲外七代祖也。一邊之言,不可取信,招致守玄等推問,則其所入葬果如呈狀辭意,且所謂買得文記者三,其二則諺字,而皆有疑端,顯有僞造之迹。雖未得守護積有年所,而官爵姓名,刊在碑碣,則常漢之恣意入葬,誠極駭然,而爲訟官者,一不擲奸,徑先決給。雖未知有何曲折於其間,而論以訟體,殊涉無謂。請其時當該堂上郞廳,爲先從重推考,令他堂上,各別明覈,擲奸處決。答曰,不允。末端事,依啓。前啓,㮒·煥·爀·燦等放歸田里之命還收事,及韓構放歸田里之命還收事,及金德遠·李玄紀放歸田里之命還收事,停啓。
謝恩,檢閱李台佐。
知事李彦綱上疏。大槪,罪罷未幾,恩敍遽下,繼有西樞除命,惶感縮伏之中,見差祈雨祭官,明當受香,而顧臣情勢,有不敢晏然冒出者。伏乞聖慈,將臣職名,亟賜鐫削,俾臣得以杜門省愆,小安私分事。入啓。答曰,省疏具悉。卿其勿辭,從速行公。
掌令尹弘离上疏。大槪,敢陳數條區區所懷,以應明旨,以備財察事。入啓。答曰,省疏具悉。應旨進言之誠,深庸嘉尙,可不體念焉?新舊折受悉令還民事,有難輕議也。
有政。以許熲爲羅州牧使,黃一夏爲持平,黃欽爲判決事,李彦紀爲刑曹參議,朴乃貞爲正言,柳萬齡爲益山郡守,李世維爲江原都事,李肇爲正言,鄭思孝爲高山察訪,韓聖佑爲大司諫,檢閱李台佐單付。
下直,淮陽府使申懹。以上朝報政軸
掌令尹弘离疏曰,缺噫,天之禍我國,奚至此哉?旣以荐歲飢饉,殺我民,又以八路癘疫,殺我民。今又旱乾太甚,遇人罔極,豈天又將以大歉年,盡殲我子遺耶?靡神不擧,圭璧旣率,至於親臨社壇,至誠虔祈,而天不顧享,終靳大霈,僅得小沾,未能潤涸,抑天將大警我聖上,若有深怒而不聽者然耶?昔成湯之禱于桑林也,身嬰白茅,以代犧牲。夫以至尊至貴之身,下代至賤至陋之物,其自貶於外者,如此矣。以成湯之聖德,宜無一事之闕,而至擧六事,自責其身,其自訟於內者,又如此矣。內外交臻,誠意藹然,天雖高高在上,安得不感哉?頃者殿下之親臨也,金輿·玉輦羽衛儀仗,一如平日動駕之節,其所自貶之道,視成湯如何,而內積至誠,亦果如成湯否乎?若以六事言之,殿下果能無一於此耶。臣聞見固陋,知識淺短,有不能條陳,亦不敢索言,而就以天人交感之最相孚者,論之,六事之中,民失職爲大,何者?天視自我民視,天聽自我民聽,天心之喜怒,係於民心之向背之謂也。目今民生之失所愁歎,不一其端,而姑以利害之甚較著,〈此〉殿下之所易行者言之,諸宮家折受之弊,爲瘼最鉅。夫所謂折受者,若是不犯民田,空閑無主之處,則雖今日折受,明日折受,未爲不可,而卽今折受者,若不奪民田,則輒破其儲水之所,使水下田地,盡歸陳棄,此與直奪民田,奚有〈異〉哉?是以,宮得十畝之田,則民失百畝之田,宮得百畝之田,則民失千畝之田。今年奪於某宮,明年奪於某宮,屈指以算,所奪者幾許,而其所流離困頓,疾音呼怨者,幾民哉?假令民生,自耕獨食,無補於國,猶不可奪彼與此,況缺地而出粟米麻絲,以供于上,殿下必欲富厚宮家,則缺之麻絲以衣之,自能宮足,而民不怨,又何必奪其命而缺目之怨而瘁邦國之本哉?加以所謂導掌輩與缺者作儻侵缺啓前後臺臣缺近日惟一處而已。何殿下視民太後,而偏缺於諸宮缺尙可損和,而新舊折受之弊,殆遍八路,抱冤之民,不知缺則亦安知警殿下之天,不爲此而祝降災異也。嗚乎,成湯缺失職之民,而其自責也如此,今殿下,使斯民失業也如此,而猶缺臣不敢知殿下於親禱之日,以何事自責耶。由此觀之,殿下所以至誠感天者,果可謂一如成湯乎。伏願殿下,克揮乾斷,渙發綸音,凡新舊折受之處,悉令還民,則非但一國臣民,快然知聖心之明若日月,少無瑕翳,將見齊民鼓舞,天意底豫,或不無桴鼓影響之感矣。噫,民之失職,此其大略,而其他五事之有無,臣不必縷陳,惟在聖上深思猛省,有則戒之,無則加勉而已。且念朝廷者,四方之本,朝廷不和,則四方不和,四方不和,則亦何由以致而消沴乎?夫一家之內,父子相疑,兄弟相鬩,而未有不敗其家者。今日朝廷,正類於此,殿下所以夙夜憂歎,必欲調停,而前後申戒,勤懇丁寧者也。然臣竊嘗思之,夫人意見不同,是非各異,此論議之所以歧,而雖在至治之世,人不能盡賢,亦不能盡是。雖在至衰之時,人不必盡邪,亦不必盡非。賢與邪殊趨,是與非角立,此理勢之所必然者,而黨比之名,不見於上世,傾軋之風,必作衰季者,何也?明君,明於用舍之道,故奸邪退聽,俊又登造,言議之間,始或參差而異宜,道義相濟,卒乃爛熳而同歸。暗主則不然,賢邪雜進,扶抑失道,故噏吡之徒,黿鼈相應,媢嫉之輩,戈戟日尋。此所以君子曰朋,而小人曰黨也。由是觀之,氷炭固不可同器,薰蕕固不可混臭,而其所卞別抑揚之柄,寔在於人君,爲人君者,苟能使賢者皆進,是者常伸,同心同德,相與贊治,則雖擧一世爲朋,何害於國?苟使邪者皆進,非者常伸,闒茸布朝,無所猷爲,則雖擧一世,無缺何利於治哉?昔唐宗有言曰,去河北賊易,去朝廷朋難缺見而非明君之察也。夫破百年之巢,拔深根之寇,雖缺府庫之財,費以歲月,而未必其成功也。若乃去朋黨缺之一心而已,缺之有輒生缺同己則疑其黨缺也人有毁之者,而所毁缺在於異缺也。欲進此則難於退彼,欲進彼則難於退此,欲以兩缺非之道,猝驅之於大同之域,而責協恭之美,是猶責水以缺火以水之寒,若是而求其保合,豈不難哉?惟其如是,故下焉爲缺惟上之視,語涉同我,則恐致比護之誚,事係異我,則嫌招排幹缺疑皮貌爲同而方寸楚越,涇渭在中,而唇吻皆膠。若是而望其無黨,奚異於抱火厝薪,而望其不燃也?伏願聖明,亟祛疑阻,益揮明斷,毋彼毋此,毋左毋右,其言是其事正,則信而任之,勿庸有間。其非其事不正,則罪而斥之,不少寬假,執如金石,行如四時,則心懷偏頗者,不得接迹於朝,橫生浮議者,無自以乘其機,人皆畏戢,士趨歸正,小則革面,大則革心。所謂黨論,從可打破,而自然賢良滿廷,論議如一,其於殿下之爲國家,豈不大有益哉?不此之爲,而徒以小小之譴罰,姁姁之言語,欲治四分五裂之偏黨,不幾於注一勺之水,救車薪之火乎?噫,當今可言者多,而臣獨於此二者,終始反覆者,誠以叢民之怨,莫切於折受,病國之事,莫大於偏論,而且於聖敎中,以恤民生去朋黨,爲第一義,故臣亦以此不敢不三致意焉。臣歷觀自古帝王之遇災也,必曰恐懼修省。所謂修省者,非指一事一爲也。如節嗜欲,崇儉約,省浮費,明刑罰,理冤枉,杜私門,恢公道,闢言路,選人才,淸仕路,以至於一政一令,一動一作,無非修省之事,此皆殿下之所明知所當行。臣不暇歷擧毛算,以煩聖聰,而第臣最於近來用人之多歧,仕路之混濁,深有嘅焉。夫人者,帝王之所以與共爲天下國家者,其用甚重,斷不可以私意間也。噫,請托奔競,非今斯今,自古在昔,而每有一善窠·一善地,請之者多,求之者衆,銓官眩於紛沓,難於取捨,而或有不得不聽之請,缺不敢不從之囑。或知其不合而强意備擬,或知其可用而有不缺官右職率皆如此,而其中初仕守令,尤有甚焉,雖冬缺自任,十無二三,而畢竟尸素瘝曠之弊,皆職此而生,缺官之責哉。缺可攀者因缺不得自其手出,則學古入官之義,何從而缺之乎?今缺定式,隨其取才之高下,而循次補官,則請囑之路可以缺弊亦可以少除矣。若乃守令,分憂九重,臨民一邑,民之生死缺於此,而其所差除,多出私逕,故率多疲殘不職,貪暴不法之類缺此益弊,民生由此益困,而銓官,或受其責請者,晏然無罰,此亦非拔本塞源之道也。臣願殿下,警飭大小朝紳,使不得用其請囑,申戒東西兩銓,使不得聽其請囑。如是而後,有不能任事,不能稱職者,厚責銓官,立法不撓,則亦庶乎私道閉,任人得宜,且知守令之賢否者,莫如監司,而殿最病罷之外,絶無常時擧正之事,此亦甚不可也。臣意以爲,申飭諸道方伯,凡守令之不治者,不計到任近久,不拘形勢有無,隨卽啓聞,大者加罪,小者遞罷,則爲守令者,亦幾乎知戒矣。或者以爲,迎送有弊,此則大不然矣。夫迎送者,不過一時夫馬之勞,一時供給之費,而守令苟非其人,則在一年,民受一年之弊,在二年,民受二年之弊,而其中太甚者,民欲推去,一日爲急,雖朝迎夕送,不以爲苦,此人情之所必至,而理勢之所必然也。臣願自今以後,守令之可遞者則遞之,可罷者則罷之,絶無因仍苟且,以小害大,則國事幸甚,民生幸甚。噫,官無大少,當愼其選,而臣獨以初仕守令爲言者,蓋卽今之初仕,乃將來皆作守令之人,而親民之職,莫如守令,雖在樂歲,固宜另擇。況此飢餓死亡之餘,苟任非人,則民無以爲生,而災異之作,亦未必不由於此,此臣所以眷眷而自不覺其支蔓也。嗟乎,殿下試觀今日國勢之危綴,底於何樣地頭,而今日災沴之可愕,亦止於旱乾而已乎?五月霜雪之狀,江海泛濫之聞,交馳沓至,日出朝奇。其他駭觀異聞,指不勝屈,而至於夏序垂盡,天氣極熱之日,陽曦冷薄,風色凄寒,人穿秋缺物矣,恢台之候,此乃陰陽之不調,而時氣之乖節也。下而儲缺民死亡,上而皇天不答,逢此癉怒,國步之岌嶪如缺萃止,而大小臣僚,恬嬉悠泛,莫或知畏,如臣疲劣,亦缺一言裨補缺勿難疵政缺旨所進之言,一切施行,以爲九鼎鉤金之缺可回矣。伏惟殿下,勉之勉之,臣識劣計拙,辭且朽缺以言雖不中,予則優容爲敎,而縷縷一疏,了無可採之缺惶臣無任激切屛營祈懇之至。謹昧死以聞。批答見上
上在昌德宮。停常參·經筵。
政院啓曰,六次祈雨祭,朴淵·禾積淵兩處,昨已受香。其餘諸處,則今方受香,而大雨方注,在前如此之時,有啓稟停止之事,而今番則已有先爲受香處,何以爲之?敢稟。傳曰,昨日則旣已受香,而今日大雨中受香,事欠誠實,停止,宜矣。
府啓,以祈雨祭齋戒,今日姑停。以上朝報
敎統制使閔涵書,王若曰,畀三路統制之權,固難斯任,簡一代干城之士,思得其人,聿循僉諧,載頒隆命。睠彼統帥之設置,實是國家〈之〉關防。與日本而爲隣,奈多覬覦之患,因天險而作陣,庸成犄角之形,蔽遮之力最多。蓋從蛇豕之荐食,屛翰之任甚重,所藉虎豹之雄韜,肆累朝必擇其才,逮今日尤重是選。惟卿,精習武藝,鍊達兵機,容姿環奇,迪簡於扈駕之日,材望藹鬱,茂著於剸盤之時。分銅竹於北關,雪山增重,佩虎符〈於〉西塞,海防無虞。旋膺總帥制閫之重權,益見牧民禦衆之弘略。玆授卿以三道統制使兼慶尙右道水軍節度使。移旌鉞於嶺嶠,旣紆顯擢之榮,領韜鈐於海營,爰畀專制之責。視諸藩輕重之有別,故此日移易之無難。卿其祗服寵章,勉盡戎務。念飢饉札瘥之荐酷,急先撫摩,而樓櫓器械之亟修,罔不精緻。醜虜之變詐百出,克愼詗探,列鎭之誅求煩多,猛加糾逖。舳艫千里,帖鯨波於東溟,鎖鑰三方,息變煙於南徼。制置宜審乎利害,設施務從於便宜。邊事固多可虞,予未遑於面諭。國勢已無足恃,卿豈憚於□□。□竭徇國之忠,益恢固圉之策,故玆敎示,想宜知悉。知製敎缺
上在昌德宮。停常參·經筵。
司諫李健命初度呈辭。入啓。給由。
獻納崔重泰啓曰,臣伏蒙恩暇,往覲老父,感激之恩,靡粉難酬,而父病沈綿,轉至委頓。情理煎迫,實難舍還,而以公則帶職濡滯,分義是懼,以私則尋醫問方,藥餌爲急,兼程疾馳,今始入來,而如是之際,踰限過久,瘝曠之罪,不可逭免。日者憲臣之疏,嚴斥前歲兩司徑停希載討罪之啓,停論臺臣,相繼引避。臣亦伊時,參涉此事,到今難冒之勢,與諸臺無異,以此以彼,俱不敢仍在職次,請命遞斥臣職。答曰,勿辭,退待物論。
慶尙監司書目,鎭海縣監許實,今月初三日身死事。
忠淸監司書目,臣之病勢,輾轉沈痼,萬分危綴,乞蒙恩遞,以尋生路事上疏上送事。啓。答曰,省疏具悉。卿其勿辭,調理察職。又書目,懷德呈,以右參贊宋奎濂辭職上疏上送事。啓。答曰,省疏具悉卿懇。卿勿固辭,俟間就途,毋孤予望。
平安監司書目,平壤等六邑,今月初七八日下雨,一犁一鋤,久旱之餘,民事多幸,義州等兩邑,雨雹損穀,安州等五邑,蝗蟲熾發,種種災害,誠爲可慮事。
府啓,請還收安置罪人睦來善,移配罪人李玄逸放歸田里之命。引嫌而退。停論可否,不必追論,而私情雖切,公法實重,旣過由限,勢難仍在,請獻納崔重泰,遞差。答曰,不允。處置事,依啓。
謝恩,校理崔昌大。
吏曹判書申琓上疏。大槪,久處銓地,又絓臺章,乞遞臣職,仍治臣罪事。入啓。答曰,省疏具悉卿懇。卿其安心勿辭,從速行公。
前僉使朴崑上疏。大槪,敢陳民瘼十條,以備財察事。入啓。答曰,省疏具悉。進言之誠,予庸嘉尙,可不體念焉?
吏曹啓曰,臺諫有闕,政事,取稟。傳曰,明日爲之。以上朝報
前僉使朴崑疏曰,伏以臣,弧矢賤品,問聞俱虛,其於答天譴弭缺災之道不啻若盲聾,而愚衷所激,不勝慷慨,敢以狂妄之說,缺宸嚴死罪死罪,伏願殿下,勿以人廢言,而垂察焉。夫乾象缺測度不過仁愛殿下,規警殿下,而傳曰災莫大於人缺災固可畏也。缺聖心無常昨缺相尋。三曰,聖躬懈怠也,何謂聖躬懈怠?始勤終怠缺殿下志不如初,少夕惕乾乾之工。四曰,賦役不均也,何謂賦役不均?缺非殿下之民,則宜無苦歇之殊,而騎兵·正兵,則逐年立番,禦缺禁衛軍,則輪回四五年,其他保人納布納米,輕重三四,而白骨兒弱缺布之冤,隣族侵漁之弊,十之七八,至於惟正之供,兩西則五斗米加捧,江原道則四斗米加捧。五曰,奢侈無極也,何謂奢侈無極?上而大內,未聞有漢文帝儉約之風,下而士大夫及常漢·賤隷,家室服飾器皿喪祭,窮奢極奢,貴賤無別。六曰,冗費太多也,何謂冗費太多?祖宗朝,只有都摠府·兵曹兩軍門,去去庚子以後,加設五軍門,丙辰以後,亦多加設之官,而一年收稅,不繼一年,國儲蕩竭。七曰,言路杜塞也,何謂言路杜塞?是者採焉,非者置之,又有誹謗之木者,古昔帝王之道,而今殿下,少有忤旨,則摧折之,誅竄之,士氣不振,以言爲諱。八曰,情志未孚也,何謂情志未孚?上與下之情隔,大臣與小臣之情隔,文臣與武臣之情隔。九曰,貪風大振,何謂貪風大振?內而苞苴公行,外而侵漁剝割,民不安堵,盜賊四起。十曰,公道不行也,何謂公道不行?私心淊淊,人人而私,事事而私,而公道幾希,此則殿下之恐懼修省底處也。有一於此,尙足以致災,況十乎?災異之疊現層出,無足怪也。伏願殿下,振紀綱,肅號令,克去私累,淸明淨靜,大公至正,而勅勵群工,則源淸流淸,公道大行矣。行漢朝之賞,而內加銀錢,以愧其心,用齊王之律,而外施鼎鑊,以威其心,則貪風自滅,盜賊熄矣。開心見誠,敬大臣,體群臣,則上行下效,自無相隔,而情志孚矣。少霽雷霆之威,明四達四,虛受樂聞,則衆善畢至,言路大開矣。法祖宗設官之制,而捐不急之官,以省冗費,則國有餘財,民有餘粟矣。身先示朴,而酌定家室·服飾·器皿·喪祭之制,布行中外,則風上草偃,節儉成風矣。均一賦役缺同仁則沛然時雨,萬姓其蘇矣。乾乾惕惕,夜以繼日,則缺而屋漏無愧矣。堅定好惡賢否而取舍,則濟濟多士缺志盤石重缺誠可通天缺待而又曰,畏天之威,于時保之,伏願殿下,不事文具,缺然則民皆盡劉,國不國矣,殿下誰與爲君乎?累經凶缺癘四熾之中,亢旱酷炎,經春涉夏,望斷西成,當今之急務缺冗費,崇節儉,恤民隱,而選用前後善治之守令·邊將及缺之人,激勵之而已。如欲無後災,而不爲變通,則是猶緣木而求魚,膠柱而鼓瑟,必無幸矣。夫烏獲,力士也,執牛之尾而欲行,則終日不能行,童子,幼弱也,環桑貫牛鼻,三尺之綯,繫之而行,則亦能制之,風于大澤,無所不至矣。伏願殿下,及時變通而修省焉,臣言已極猥越,而復及兵事者,自古兵火乘時而動,此誠憂虞之日也。況我國,南隣百年之仇敵,北接無疆之大國,而兵食俱虛,且無節制,無一可恃,計絶防秋,言念及此,心膽俱裂,不覺煩瀆。撮其軍務大端者,冒萬死兼進,伏願殿下深察焉。取考軍摠,則我國軍兵戶保,竝一百六十萬五百四名,元軍二十九萬五千八百八名也。元軍,本來些少,減數則軍不成容,國不成樣,充數則幾盡鬼錄,無可奈何?在昔承桑氏,但修文德,廢其武備,以亡其國,而今日之武備,可謂廢矣。不可不充數者,元軍也,臣以爲,雖曰死亡殆盡,一百六十萬五百四名之中,豈無二十九萬五千八百八名之數乎?推移充數元軍,整齊待變之卒,而或有餘保,則每元軍,或一保二保,從餘保充定,而未充之數,則待其生聚,徐徐充定,勿擾民心,使之保存各軍門用度,則或減省,或推移用之,似或萬分得宜也。且粟者,國之元氣,軍之大命也。非粟,國不得爲國,軍不得爲軍,凶歉之餘,蕩竭無餘,而百爾思惟,省冗費外,他無善策,而若干錢穀之在易地者,臣以爲非也。自古將家,莫不以淸野,爲先務,平原易地倉粟,輸入險地,則實爲制勝之一大道也,且節制之於軍門,大矣哉。兵法曰,苟無節制,一日不得爲軍。又曰,無制之兵,有能之將缺勝而自內三廳至各軍門將校,年五十除講,故年未五十而缺過五十而初入仕者頗多。專昧軍務糟粕,載牽馬首受缺目盲者然缺故參上中極缺身而親幸習操時,則抄出各營事知敎鍊官,隱于缺宣傳官,立于臺上,聽其指揮,僅成貌樣,常時則可,其於有事缺依古規,參上中極擇差定,則軍門幸甚,國家幸甚。上年缺駕後宣傳官,身爲執事,不能遏將士之擅離,又不知信箭之出納者,缺他生手故也。駕後宣傳官及年五十除講事,臣前年仰瀆,而今又煩瀆者,固知罪不容誅,而蓋出辨和獻玉之忱,伏願殿下,更加三思焉。且凡有軍功者,尙且致祭,子孫亦且收錄,況莫大之功,莫大之德乎?粤在壬辰之日,吾東方再造之功,非神宗皇帝乎?民到于今,免左袵者,亦非神宗皇帝之德乎?其德其功,天地不足喩其大,而數萬里外,動天下兵,兵已疲矣,擧天下財,財已竭矣。曾未二十年,而潯河之役遽作,因而不振,神廟絶祀,傳所謂非鄭之讐,乃子西者此也,其可忘乎,其可忘乎?祖承訓·丁應泰,明庭之構誣,遼左之流言,幾危我宗社,而賴兵部尙書石星終始力救,運籌帷幄,水陸竝進,七年持久,期於掃淸,功其小乎,功其小乎?楊經理滈·李提督如松,則旣已立祠矣。昔蜀人,祭昭烈於野寺,而有玉殿虛無野寺中之詩,楚人,祭昭王於草屋,而有草屋一間祭昭王之句,又有一體君臣祭祀同之古詞,不必更作別殿,同祠祀神宗皇帝,而楊經理·李提督·石尙書配享,則非但一國之大義,天下之大義,非但一時之大義,萬世之大義也。他日我國,不幸有亂,不無觀感之助,日月復明,亦有辭矣。伏願殿下,恕其狂妄,少垂察焉,臣無任猥越屛營之至。謹昧死以聞。批答見上
右參贊宋奎濂疏曰,伏以臣,篤疾濱死,殆浹半年,虛辱恩命,無望趨承,罪戾山積,只竢威罰,而及奉疏批,溫旨反降,惶悶蹜踖,益復罔措。噫,臣之犬馬之齒,今已七十矣,精神筋力,日消月亡,視聽殆廢,缺昏正使無他疾病,尙難更備驅策,況此平生宿疴,到今大肆缺澌削無餘,一縷危喘,朝夕難保者乎?臣之老病實狀,斷缺列毫無假飾缺慙悸彌日缺矣。一念及此,未嘗不汗涕交下,如使臣,苟有一分自力之勢缺朝雖不足爲有無,躅蹶奔走,顚仆爲期者,固是臣子之常節,缺病無計蠢動,往違明命,分義掃地,席藁私決,甘伏刑章,只以缺報刻之心骨而已。顧此所叨本職,雖無緊轄,亦不可一任其久曠,而且臣兼帶典設提調,已經累年,作一虛位,年例殿最,擔閣已久,其他事務,妨廢亦多,從前控辭,不翅屢矣,而每歸例讓,訖無變通,此尤臣之居常悶蹙,不敢少安者也。伏乞聖慈,憐臣病廢之實,諒臣肝膈之懇,亟遞臣本兼兩任,仍治臣前後罪狀,使臣得以安意瞑目,實天地父母終始生成之大惠也。臣不勝戰越懇迫之至。謹昧死以聞。批答見上
忠淸監司崔商翼疏曰,伏以臣,以藩服重寄老病難堪之狀,暴陳辭章,未蒙恩許。且緣前道臣之意外喪逝,特令斯速赴任,臣於伊時,進退路窮,不顧死生,蒼黃辭陛馱舁到營之後,本道事務,多有積滯,未暇一日調息,力疾酬應,外傷風暑,內鑠眞元,轉輾沈痛,以至委頓之境,而諸症之中,胃病最爲難醫。蓋自在京時至于今日,一日所喫,未滿數合,元氣薾然,長在枕席之間,外感頻數,吐瀉兼發,痰火上衝,胸膈悶塞,有時昏倒,不省人事,危兆敗症,雖不能猥塵聖聰。以此病情,不可一日在任也決矣,而道內札瘥之慘,旱暵之酷,無非驚心駭目憂慮燻灼者。臣於是,只思殄瘁之義,都忘精力之渴,而殿最當頭,亦不可不趁期磨勘,故忍死捱過,觸事憒憒,不翅若枯木死灰,到此地頭,雖欲强病作氣,苟且支吾,其勢末由,微臣生死,固不足恤,而其於僨敗國事,何哉?玆不得不疾聲仰籲於天地父母之前,伏乞聖慈,曲加矜察卽賜處分,俾令一縷殘喘,得延須臾,而一方重任,毋致瘝曠,公私萬幸,臣無任瞻天望雲怵迫祈懇之至。謹昧死以聞。批答見上
吏曹判書申琓疏曰,伏以臣,伏見掌令尹弘离應旨缺來仕路之混缺心不古,僥倖缺於斯矣。臣嘗以爲初仕,乃發身之階,守令,乃親民之任,爲缺先於斯二者,故自臣秉銓之後,每當臨政差除之時,未嘗不再缺今者臺諫之斥,乃至於如此,而至於不得不聽之請,不敢不從之囑缺未知其指意之何在,而若使銓官,眩於取舍之際,牽於形勢之途,知其人之不可仕,而强爲差除,則其爲罪,當如何也?觀其疏語,雖出於極言近來疏弊之積痼,而臣之待罪銓地,亦已經年矣。致令請囑肆行,躁競成習,終至於仕路日混,官方日非,則其爲罪,可勝誅哉?伏乞聖明,先遞臣職,仍正臣罪,以爲人臣循私負國者之戒,不勝幸甚,臣無任祈懇屛營之至。謹昧死以聞。批答見上
豐基儒生南斗潤等疏曰,伏以臣等聞,心有冤則必呼天,身有疾則必呼父,何者?蓋人之生,本乎天地父母,故窮則必反本也。臣等,俱以嶺外殘民,居至小之邑,抱無窮之冤,每欲疾呼於天地父母之前者,有日月矣。然而九重邃矣,千里邈矣,有懷未暴,隱忍苟活,而到今削弱之勢,困苦之狀,有倍於前,則安得不齊聲疾呼於天地父母乎?此所以不計農月,裹足赴闕者也。伏願聖明,哀矜而垂察焉。豐基爲邑,靠在竹嶺下,當南北要衝之處,爲左道直趨之路,故使星之旁午,貢輸之絡繹,徭役之煩重,固非他邑所可比也。前者順興合屬之時,尙有難堪之歎,況當順興復設之後,郡內地面,太半見失,而直路諸役,小無缺者乎?摠計本郡地方民戶田結,則僅得如他道一大面,嶺以南七十餘邑,罕有如此至小之邑也。諸道郡邑,亦未有如此至殘之邑也。夫以至小至殘之邑,處於僻隅,難成郡邑模樣,況處大路要衝之地乎?雖無竹嶺之役,自榮川至本郡,直路輸致,送迎烽燧等役,自是職內之事,而猶不能支撑者,蓋以至小之邑,當缺孔道也。惟其如是,故豐民,晝不息肩,夜不帖背,爭避隣邑缺年凶荒,而里邑,已多墟矣。豐邑之削弱至此,殘民之支保缺變通以爲蘇缺中於順興不缺內順興胎藏里亦在本郡數里之內,蓋以本郡地順興缺田案中分越屬順興者也。若割此三處,使屬本郡,則縱不缺興之時,庶有支撑之勢,故道內公議,莫不皆然,郡民曾以甘泉缺事,齊訴於道臣,而終不能成者,蓋緣道臣之數遞也。噫,豐基之削弱至此,則隣邑之所當恤也。以順興地大役小之邑,欲避竹嶺之役,謀送昌樂驛於本郡者,抑何故也?當初順興定界之日,一從地誌,尺土一民,盡爲收復,昌樂缺其中其時之急急推去者,未諳此驛之有弊也,及其應役之後,始覺此驛之有弊,順興前府使沈楫等張皇瞞報,欲移其役於本郡者,非止一再,道臣,以其不當斥之,其後累囑驛民,更售其計,自備局,詢問本道,則其時道臣啓本有曰,昌樂本是順興地,載在輿地誌,割地分界,疆〈?〉一定,則不可以有弊而與人,無弊而自取,宜從地誌所載,順自爲順,豐自爲豐云,自備局以爲的確之論,昌樂仍屬順興,又有判下公事,俾杜日後相爭,此本郡之有五度,得伸文案,而卽今謄上備局者也。不意去年,昌樂吏卒,更生奸謀,誣訴該曹與本道,卒然移屬昌樂,而本郡則全然不知,而未反爭辨,驛民之挾詐弄奸之狀,有不可勝言,而所可惜者,朝廷未察前事,徒信驛吏一時之誣訴,竟罷前日判下公事也。噫,昌樂之屬本郡,於昌樂則幸矣,於順興則得矣,獨於豐基,一何厄哉?夫以削弱如豐邑,殘弊如豐民,恢一尺土,得一民戶,亦足自補,不必辭去,而若昌樂者,其民則驛卒,其土馬位,無一毫缺郡之事,有百端難堪之弊,決非殘邑之所可擔當也。本郡見削之後,旣不堪職內直路應行之役,今者他府之巨役,實無異於以蚊負山,其至滅亡之域者,斷可知矣。惟其如是,故昌驛移屬之後,豐民驚擾未定,向之憂者,今爲之哀向之歎者,今爲之泣,欲罷數百年所居之郡,願爲榮川投附之民,欲延晷刻之殘命,缺誠急,而其情誠可慽也。誠未知順興有何功,而廣其土,減其缺有何罪,而削其地移其役乎?此一邑之殘民,擧切向隅缺之明猶未照缺道缺彼此,而若論缺當要衝順在僻隅,無所主管,則廟堂之軫念藩翰缺也。臣竊怪夫輕歇之順,移其苦於他邑,緊重之豐,代其役於缺常安泰,豐至削亡者,此必廟堂不審此地之形勢而然也。前相缺趾完按本道時啓本有曰,順可無而豐不可無。又曰,合順興於豐基,爲豐·順府使,欲守竹嶺要害,則蓋審固國之形勢,全在本郡也,不特此也,故相臣李敬輿按本道時,請修竹嶺上古山城,欲爲防禦之重地,本郡之爲國重地,自古而然矣,奈何到今殘削,關防之地,俾作一片之地?又移他郡之巨役,使至革罷之境,此豈廟堂之得宜乎?前日欲割三處,以補本郡之殘缺者,不但爲殘民之保護也,抑亦衛國之長策也。大抵甘泉縣,間在豐基·醴泉界,故自豐·醴往來使星,皆過甘泉,則出站支待軍馬,雇立安東,似爲擔當,而甘泉,在安東百里之外,故豐基專當其役,則安東任土,豐基應役者,不亦冤苦之甚乎?與其無土而應役,無寧得土而應役,故此所以豐基之民,欲得甘泉者,而亦非白地之請削,則甘泉之屬於豐基,非事理之至當乎?且甘泉於安東,則名雖本府,道甚遼遠,涉大川踰險嶺,故當隆寒霖潦之時,不能相通,便作一府之絶域,於豐基,則不啻往來之便近,所食土田,多在豐邑,故土役·身役,分應兩邑,則甘泉之民,不堪其苦,每欲投附於豐邑,而至今未果者,蓋有嫌於叛舊而就新也。揆諸地形民情,甘泉之屬於豐基,亦非公私兩便之道乎?若以割地爲難,則柒谷設邑之後,大丘殘弊,故割星州之花園縣,密陽之豐角縣,以補其缺,機張小民,不堪苦,故割蔚山之下味面,以舒其困,而今此豐基之削弱困苦,百倍於大丘·機張之殘弊,則廟堂之分割土地,例行於道內列邑,而獨於豐基,有所持難也哉?至若龍山及胎藏,不過小面與小村,旣在本郡至近之地,則在彼皆爲九牛之一毛,在此可爲缺斗水,此豈無變通之道乎?道臣啓聞中三件事,皆有所見缺乍還事近顚倒云者,外面誠有然者,然凡天下國家缺不可吝改,則缺執一而論也,至缺如或驛民拒逆,則生事本郡,渠卒無事,終亦無補缺。嗚呼,孔道殘邑,不可不恤,國家關防,不可不固,則昌樂之移缺甘泉之割給,宜矣。末世凡事,一隨形勢,而若或朝廷未察此缺情終未變通,則嶺底殘民,保存無策,請罷本郡,以附榮川·醴泉,乃其苟活之民情。噫,先王胎封陞號之郡,不可罷也,父母累世居生之邑,不可革也。民情至此者,實由萬分危急,無處求生也,寧不悲哉?噫,謀之雖多,決缺獨若使聖上,特軫嶺底殘邑殘民,詳覽本郡所上備局文案及地圖,則聖主可以一見,決矣。其於保殘民重關防之道,豈少補哉?伏願聖明留神焉。臣等,無任祈懇之至。謹昧死以聞。答曰,省疏具悉。疏辭,令廟堂稟處。啓下備邊司
上在昌德宮。停常參·經筵。
下直,全羅監司朴泰淳。
大司諫韓聖佑辭職上疏。入啓。答曰,省疏具悉。爾其勿辭,從速察職。
傳曰,全羅監司朴泰淳留待引見。
政院啓曰,伏見全羅監司兪得一狀啓,則褒貶啓本中,井邑縣監,因吏曹下批關文,以柳萬齡書塡云,當初本縣倅差出時,萬齡果爲參望,未蒙恩點,而以萬齡除授,行關監營,以致守令名字,誤塡於奏御文字,事甚未安,該曹難免不察之失,當該堂上郞廳推考,下吏,令攸司從重科罪,何如?傳曰,允。又啓曰,伏見慶尙監司李世載守令褒貶啓本,則河東縣監都永夏之猾吏用事,民謗未已,延日縣監黃胤耉之大小政令,多出下吏,此皆下等題目,而置之中考,致勤點下。莫重殿最,不爲詳審等第,殊甚未安,不可無警責之道,監司李世載推考,何如?傳曰,允。又啓曰,今春夏等邊將褒貶,平安監司洪萬朝,江原監司柳之發,京畿水使閔暹,慶尙左水使李弘肇,無一人居下者,殊無嚴明殿最之意。忠淸水使洪夏明,雖已罷職,未及交代,則亦當爲頉啓,而終無啓聞之事,極涉未安。平安監司洪萬朝,江原監司柳之發,京畿水使閔暹,慶尙左水使李弘肇,忠淸水使閔暹,慶尙左水使李弘肇,忠淸水使洪夏明,竝推考,何如?傳曰,允。又所啓,伏見啓下江原監司褒貶啓本,則旌善郡守李粹全題目屢蠲民賦四字,御筆抹下,揆以事體,宜有規警之道,而第念守令之於常時蠲減取譽,其習不美,而卽今孑遺之民,倒懸已極,出賦無策,則隨便減除,亦足爲一分之惠。若以此察推監司,則遠外流傳,不無民心之疑惑,今姑置之,何如?傳曰,允。又啓曰,各道將官及旅帥褒貶之規,只書勤慢二字,而今此江原監司柳之發啓本中,將官·旅帥等名下,旣書勤慢,又書上下,以致自上點下,且褒貶等第時,上則或不書題目,中·下則必書題目,而今此江華留守金昌集啓本中,二考之下,不書題目,有違常式,俱難免不察之失,不可無警責之道,江原監司柳之發,江華留守金昌集,竝推考,何如?傳曰,允。
府啓,請還收安置罪人睦來善,移配罪人李玄逸放歸田里之命。答曰,勿煩。
左副承旨趙泰耉上疏。大槪,臣於諫長之疏,有不可晏然者,不得不陳籲,伏乞聖明,亟遞臣職,以安微分事。入啓。答曰,省疏具悉。爾其勿辭,從速察職。
吏曹參議宋相琦上疏。大槪,受由下鄕,將至半年,父病久劇,不忍離側,辭疏累格,理勢窮蹙,虛帶職名,罪戾日積。俟父病間,今始上來,逋慢之誅,實所難逃,而中途患暍,幾死僅蘇,卽今病狀危惡,末由祗肅天陛,且有情勢之難安者,冒死瀝血,仰籲於宸嚴之下,伏乞俯諒危懇,將臣本職及槐院副提調之任,亟賜遞改,仍治臣前後罪犯,以肅朝綱,以安微分事。入啓。答曰,省疏具悉。爾其勿辭,從速察職。
今日全羅監司留待引見時,羅州牧使許熲催促發送事,榻前下敎。
傳曰,五次·六次祈雨祭獻官以下,竝書啓。
政院啓曰,自上悶旱禱雨之餘,得此大霈,實是殿下至誠,有以感動天心,而卽者有五次·六次祈雨祭獻官以下書啓之命,固知出於欲循故常之致,而第曾前遇旱祈雨之後,三日內卽有雨澤,則雖有施賞之例,先輩或以爲文具爲言。況今番五次祈雨祭,則受香,在於今初七日,其日則雨下,行祭之時,旋卽開霽,故獻官以下冒雨受香,及其罷歸,杲杲猶前。六次祈雨祭,則遠地兩處,先爲受香於十三日,自其日,已有雨澤,達宵滂沱,故其餘諸處受香,則啓稟還停。今以此得雨歸之於兩次獻官,非但受之者理難自安,朝家施賞之典,亦不當如是。且事天之道,貴在誠實,則豈可只循應文之故套,强施不當施之典哉?伏願更加三思,亟寢獻官以下書啓之命,臣職添該房,區區所懷,不得不仰達。傳曰,知道。
豐基儒生南斗潤上疏。大槪,敢陳本郡冤苦之狀,以備睿斷,以保殘民事。入啓。答曰,省疏具悉。疏辭,令廟堂稟處。
有政。以李世最爲兵曹佐郞,李光佐爲獻納。兵批,以尹淑爲同知,趙淵卿爲僉知,趙挺立爲僉知,柳星昌爲僉知。以上朝報及政軸
全羅監司朴泰淳留待引見時,全羅監司朴泰淳所啓,監司旣兼巡察使,則兵使,平時待以上官,而或於習操之時,不受監司節制,頗有相爭之事,此蓋緣法制不明之致也。平時固非大段事,若或臨亂如此,則豈不重誤兵機乎?臣聞諸武臣之言,多以爲監司雖是上官,而兵使旣主兵馬,則臨亂之時,進退當自主張,不可受監司節制云,而以大典續錄觀之,一品,則稱體察使,正二品,稱都巡察使,從二品,稱巡察使,監司兼巡察使,則理當節制兵使以下,而無明白定式之事,故武臣之言如此,必於平常無事時,有所定奪,可無臨卒誤事之弊矣。上曰,令廟堂稟處。備局謄錄
禮曹啓目,粘連啓下是白有亦,觀此東善都正炳疏內辭緣,則端宗大王·定順王后誌石有闕,事體不無所歉云者,亦有意見是白乎矣。當初自上有誌石造成之敎,而大臣陳達,以久遠封陵之傍,穿穴埋誌,爲未安而止,則今難更議,而事係重大,有非臣曹所敢擅便,上裁,何如?啓。置之。禮曹謄錄
敎守全羅道觀察使兼兵馬水軍節度使巡察使全州府尹朴泰淳書,王若曰,才非利器,不足以治盤錯,處非大藩,不足以興事績,肆將廉察之寄,聿循僉擧之公,睠玆湖南之一方,寔我豐·沛之舊域,肇基王跡,衣冠見月游之儀,輩出賢材,人傑有地靈之效。魚·鹽·粟·米,實是國家之本根,謠俗人民,允爲嶺海之都會,不幸比來疫癘之熾,又在連歲飢饉之餘,慘矣數萬命札瘥,未聞前牒,蕭然五十州凋瘵,非復曩時。若恫瘝在躬,憂則深於南顧,念艱虞溢目,歎幾切於中朝,惟其保釐之艱,不比他道。是以懷綏之策,要得其人,歷選在朝之群能,其誰與我而共理,惟卿氣宇儻宕,才術疏通,襲訓名家。早自勵於風節,騰華藝苑,豈獨擅於科場,處華顯者十年,允協輿望,閱風波之百折,不移所操,論議每主於激昂,恥人碌碌,幹具素稱爲鍊達,遇物恢恢,伊平缺不憚於險夷,故望實俱宜於左右,周旋省闥,豈無補拾之心。歷試缺可展澄淸之志,非無內外輕重之別,奈此時勢緩急之殊,玆授卿以全羅道觀察使兼兵馬水軍節度使巡察使全州府尹缺焚而缺陟若夫兩條裁稟缺可以集事,西山暮景,爭睹壽母之榮光,南國甘棠,勉紹缺故玆敎示,想宜知悉。禮曹參議李寅燁製進
吏曹參議宋相琦疏曰,伏以臣於春間下鄕之後,父病輾轉危劇,情理煎迫,冒陳一疏,而初格於縣道,再阻於喉司。區區私懇,無路上徹,狼狽悶塞,計無所出,泯默縮伏,祗俟譴何,而荏苒半載,迄未有聞欲進而還朝,則父病如彼,救護無人,欲退而留在,則分義不敢,瘝曠亦罪。日夕惶悶,氷炭交中,惟以前頭大政不遠,冀或有變通之道,而今乃不然,至煩陳達,仍有催促之旨,到此地頭,固不敢更事撕捱,以益犯分之誅,而適會賴天之靈,父病少間,臣父,亦以臣之淹滯許久,深懷不安,若添一病,勉臣還朝,以俟處分,故玆不得已,忍抑作行,今始來伏私次,而顧臣積犯違慢,罪戾如山,其何敢諉以私情之切迫,而自逃於公法之嚴乎?且臣本甚孱脆,積日憂遑之餘,冒暑驅馳,感傷極重,在途之日,中暍幾死,急投藥物,幸以得甦,而最是惡心之候,轉成反胃之症,臨食輒吐,粒米不能近口,仍致寒熱互作。肢體疼痛,神眩氣短,苶然將盡,僵仆枕席,無望起動,瞻望象魏,又稽祗肅,臣罪至此,尤合萬殞。抑臣於向來湖儒之疏,有不敢晏然者,今雖後時,不容終默。蓋其疏,以鄭澔·權尙游等,謂之詆誣儒賢,而又以銓曹之進用兩人,謂之不畏公議,恣行黨習,其所詬斥,固已甚矣,而究厥由臣實當之。此事旣有禁令,雖不敢探本索言,乃若澔等之疏,非一人之私言,卽士林間通行爛熟之論也。況卽今朝廷意見言論之與此一致者,亦復何限?以此爲罪,輒欲錮廢,則不但是非之分,斷不如是,竊恐乖激之風,日以益甚,故臣於鄭澔,果嘗累注於淸望。至於權尙游之循例注擬,自是政體之當然,枳塞仕塗,尤非意慮之所及,而今以尊斯文重師道之論,反加以誣賢之罪,則臣不敢知苟有侵毁大老之人,其將何以處之耶?其言誠可笑缺足怒也,仍念臣以弱植腐材,濫叨銓列,逃循不得,黽勉隨行,夙缺如集于木,早晩顚沛,固已自料,而今果人言至此,罪名甚缺仍蹲冒,不自斂退缺求缺副缺居,而至於以通政,而缺臣猶不當濫廁其間。況今前輩長才,比肩相望,而猥及缺其爲辱名器,而累朝廷,莫此爲甚,反復揣量,終無一分承當之,缺乞聖慈,曲察危懇,將臣本兼兩任,竝行鐫削,仍治臣前後罪犯,以肅朝綱,以謝人言,得使臣守愚循分,免陷大戾,實天地父母始終生成之澤也。疏成之後,伏見掌令尹弘离疏本,極言近來仕路奔競之弊,至請申飭銓曹,臣之待罪佐貳,亦已經年,凡有論責,理難獨免,此亦臣難冒之一端也。竝乞亟賜譴罰,以重臺議,不勝幸甚,臣無任戰灼祈懇之至。謹昧死以聞。批答見上
大司諫韓聖佑疏曰,伏以不肖如臣,無所長短,惟蒙天寵,試可內外,未有報效,每致僨敗,雖在散地,惶愧亦切。不意玆者,新命又下,處臣以諫職之長,臣於此,益復驚悚,罔知攸措。夫諫大夫之職,是何等地望,何等責任,而使空疏謬戾摧殘癃疾之一凡夫,一試之不可,其可再試之乎?臣曾忝是職,妄投一疏,上以無補聖德,下以厚招群非,其不能於言者,莫臣若也。外補郡邑,文簿失當,見忤上官,累見狼狽,參試科事,膠守已見,欲正士子之惡習,反速臺彈之隨發,其不能於事者,亦莫臣若也。居官處事,旣如是無狀,而居家,又有所不能敎訓子弟,以取人言者,欲言則只益慙忸。噫,人居父師之間,不幸有嫌礙之事,不能善處,則爲父背師,尙有是非,爲其師友,以仇父兄者,求諸人理,寧有是事?臣姪子配周,以此罪目,見論於奉憲之臣,至以叔姪間生前不相面等語以爲構誣之地。噫,人之爲言,胡至於此?臣之一家叔姪,同居一室,人無間言,而憲臣,乃以此不近之說,勒加於人,竝與臣亡兄而誣之,豈不痛甚乎?儻不有伊時究覈之命,則臣之姪子,幾不免罔測之科,而至於筵臣,竝請拿問臣身,以爲叔姪相訂之缺,噫,叔姪,卽父子也。子陷罔測之地,則爲其父者,必欲訟冤,此乃缺人情之所不可已者,而然而父子相訂,旣非法例,而必請竝缺甘心於父子相卞之缺內鑠形骸外脫缺不能者,伏乞天地父,諒臣危迫之懇,亟許遞免臣職,缺千萬幸甚,臣無任祈懇屛管之至。謹昧死以聞。批答見上
左副承旨趙泰耉疏曰,伏以臣,卽伏見大司諫韓聖佑疏本,陳暴其一家所被誣冤,而且以臣之昨年筵席竝問門長之請,謂之叔姪相訂,有非法例,臣於此,不瞿然慙悚之至。伊日筵白之語,業已聖明之所洞悉,臣固不欲追提,以傷事體,而第其臺啓中一句語,極其悖義無倫,決非士夫所宜有,而苟有此事,亦不可不明覈以處。此臣所以有筵請之語,而顧念其一家間事,有非外人之所可知,審其虛實,宜莫如其一家,苟欲究覈,舍一家而其誰。此臣所以有問其門長,則可知之語,而亦不過語次間率爾妄論,不及致意於叔姪相訂之爲未安,此則臣固不能無失矣。今以其疏語觀之,一家叔姪,同居一室,人無間言,而憲臣,乃以不近之說,勒加於人。又曰,竝與其亡兄而誣之。然則得此憑覈之好機會,擧實仰對,以昭洗其兄其姪罔測之誣冤,豈非人情之所願欲,亦豈非其一家之所幸喜,而今乃不然。經年之後,疑怒未解,或謂之竝傷臣身,或謂之甘心於父子之相卞,譏侮侵切,無所不至,臣實未曉其意之所在也。臣不諒時勢,偶有所陳白,前旣受無限醜詈於臺避,今又被其一家人所慍慽。其所爲言,不比尋常,噬臍咋舌,懺悔無及,受人詆斥,決不可晏然仍居於近密之地,伏乞聖明,亟命鐫遞臣職名,以安微分,不勝幸甚,臣無任兢惶祈懇之至。謹昧死以聞。批答見上
上在昌德宮。停常參·經筵。
夜一更,流星氐星下,入坤方天際,狀如拳,尾長二三尺許,色赤。
司諫李健命三度呈辭。留政院。
慶尙監司書目,善山呈,以寺奴承業及其女汝玉等,五月十八日無雨淸天,忽逢雷霆,竝不至隕命,而事係異常事。又書目,道內農事,旱乾之餘,初七日始得大霈,而連注不霽,水邊田畓,多被損傷事。
黃海監司書目,瑞興呈,以姜必先妻爲虎囕死事。
府啓,請還收安置罪人睦來善,移配罪人李玄逸放歸田里之命。新除授司諫院獻納李光佐,時在京畿道驪州地,請斯速上來事,下諭。答曰,不允。下諭事,依啓。以上朝報
上在昌德宮。停常參·經筵。
正言李肇啓曰,臣於頃日,初拜諫職,自速越法之科,以致糾劾之論,罪罷未久,恩敍遽下。新除之命,又是已試蔑效之地,臣誠感激震越,罔知攸措,而第臣,身爲諫官,旣損臺體,且啓後弊,則惟此負犯,其不可復玷言地也決矣。臣之難冒之勢,旣有如此者,且本院,方有陽德縣監南從萬削版之啓,從萬,卽臣外親也。削版之請,旣非薄罰,五寸之親,亦異疏族,則其在私情,終難隨參。且其啓辭,有擧臣內舅領府事臣南九萬所奏請而爲辭者,則臣於此論,尤有所不敢參涉者,其何可一刻仍冒職次乎?請命遞斥臣職。答曰,勿辭,退待抑論。
開城留守書目,今月十三日始雨,翌日乃止,而高燥畓庫外,田穀與有水根畓庫,則無不周洽,久旱之餘,連得雨澤,民事誠爲多幸事。
黃海監司書目,道內列邑,間間有得雨之處,或至一鋤,或至一犁許,而纔得沾塵,旋作旱乾,雨意漠然,誠甚可慮,而兔山縣,六月初四日雹災,事係變異事。
江華留守書目,六月十三日始雨,十四日小霽,而水田雖不足,旱田頗浹洽,幾盡根耕,雨意猶未已,民事誠爲多幸事。
府啓,請還收安置罪人睦來善,移配罪人李玄逸放歸田里之命。副校理趙大壽濫騎之事,不過所騎疲病,不得已借乘之致,而旣違禁令,則自有論律,罷職論啓,未免乖宜,而至於査命旣下之後,尙今晏然在家,有違法例,請副校理趙大壽拿囚,以趙大壽事,旣有査命,則臺啓未收殺之前,入侍承旨,不卽稟定,直爲分付該曹,事甚疏闊,不可無規警之道,請當該承旨,推考。引嫌而退。事在旣往,不可追論,嫌難參涉,其勢固然,不可以此,輕遞言官,請正言李肇出仕。答曰,不允。末端三件事,依啓。
備邊司啓曰,今日本司之坐,堂上不進之員甚多,兩銓之官,似因臺疏引入,而臺臣所論泛言末俗之流弊,不必大段引嫌,前頭大政之遷就,亦甚可慮。吏曹判書申琓,兵曹判書李濡,竝牌招察任,禮曹參議李寅燁,頃日承牌之後,還爲引入,陳疏承批,亦且有日,而連不參坐,事甚未安,所管査正之事,亦係緊急,一體牌招,何如?傳曰,允。以上朝報
上在昌德宮。停常參·經筵。
司諫李健命三度呈辭。入啓。遞差。
左副承旨趙泰耉上疏。大槪,受人迭侵,情勢難安,決不可仍冒於出納之地,伏乞聖明,亟賜遞改臣職名,以安微分事。入啓。答曰,省疏具悉。爾其勿辭,從速察職。
京畿監司書目,楊州呈,以司直權是經辭職上疏上送事。啓。答曰,省疏具悉卿懇。卿其勿辭,從速上來行公。又書目,加平等官呈,以朴貴先女十五歲兒等,爲虎囕殺事。
黃海監司書目,谷山呈,以惡虎囕殺人命,至於四名之多,事極驚慘事。又書目,道內各邑去月朔內染病摠數二千一百五十四名內,死亡五百四十一名,而正當方農之時,薰染之氣,尙此熾盛,寢息無期,言念民事,誠爲渴悶事。
府啓,請還收安置罪人睦來善,移配罪人李玄逸放歸田里之命。答曰,勿煩。
吏曹啓曰,臺諫有闕,政事,取稟。傳曰,明日爲之。又啓曰,來二十四日都目政事爲之意,敢啓。傳曰,知道。
大司諫韓聖佑上疏。大槪,臣於弼善金德基之疏,情勢之難安,尤有甚於前者,決不可仍冒於言地,伏乞聖明,亟遞臣職,以安私分,以快人心事。入啓。答曰,省疏具悉。務勝之言,不必爲嫌,爾其勿辭,從速察職。
下直,忠淸水使李錫,撫夷萬戶柳沂玩。以上朝報
弼善金德基疏曰,缺之事,侵斥昨年論啓之臺臣,或謂之構誣,或謂之勒加,直缺虛捏無之科,臣於其時,亦曾參啓,看來未半,竊不勝駭然也。缺周素行,已悉於當初論啓及避辭中,伏想聖明,亦已俯燭,臣不欲更汚筆端,而槪其悖倫逆理之行,播在輿誦,昭著無餘。爲其至親者,雖不忍明言顯說,以彰其門戶之變,亦不當周遮掩覆,力戰於公共齊發之論也。噫,配周待伯父一款,今不須更言,而試以其就囚時爰辭觀之,乃敢誣引聖佑,以爲自明之計,而不顧聖佑將被反復師門之誚。彼配周之平日爲子弟職,於此亦可知矣,而今聖佑分疏之言,乃如此,未知其骨肉之間,有所難言,曲爲此庇護之說,以爲順適彌縫之計耶?抑迷不知其姪之惡,而不以實陳於告君之辭耶?是殊未可知也,而叔姪,卽父子也,此言,聖佑亦用之矣。爲其父而平日不能敎以義方,反尤人之論其子,至欲自當申辯之證者,抑何道理也?且聖佑,旣知筵臣之以父證子之爲不可,而今乃如是辨明,欲以抗公議而諱私慝,不顧其言之自相予盾,吁,亦異矣。至於人無間於父母昆弟之言者,孔聖之所以許閔子也。今聖佑,急於曲庇,潛爲引擬,是則殆近於指跖爲夷,人誰信之,而果令配周之事其伯父者,人無間言,則未知向來云云之說,何自而發耶?臣與聖佑,久有知分,而曾不料溺愛不明,至於此極,寧不欲與之呶呶,重傷事體,而旣被反詈,理難容默。且伏見左副承旨趙泰耉辭疏,更擧伊時臺啓之語,顯示譏切之意,何其言之不擇若是也?臺閣論事,只隨其人之所行,下語白直,自其道理然也。如配周者,初不論啓則已,旣已相議論啓,則其人平生,自當從實寫出,豈可斷之以士夫之所不宜有,而曲爲婉辭巽語,不正其悖倫之罪乎?臣本孤根,冥行言地,適採公論,論一配周拿問之下,渠亦不能白脫,而旋卽復齒衣冠之列,有若無故之人,其爲蔑公議辱朝紳大矣,而及今經年之後,又從而其叔證之,公肆詆斥,今日朝綱之不嚴,固已寒心,而在臣缺尤何敢苟據榮次,重貽淸朝之羞乎?玆不得不冒死陳籲於天地父母之前,伏乞聖慈。缺批答見上
大司諫韓聖佑疏曰,伏以臣,卽伏見缺略及姪子配周被參冤痛之言,初則謂之周遮掩覆,力戰公議缺則謂之公肆詆斥,朝綱不嚴,臣於此,不勝瞿然慙悚之至。當初缺啓,論列配周罪目中,仇視伯父四字,在子弟,爲蔑義悖倫之人,在父兄,有不能敎訓之罪。臣於兄弟之中,獨存於世,詳知姪子被謗前後曲折,則豈無申辯之意哉?然而身在外官,且拘法例,不敢陳籲,以至於今矣。不意玆者,適忝是職,則有同分疏,不敢索言,而只擧生前不相面之臺言,以爲之發端者,不但爲姪子之至冤,欲明其亡兄心事耳。配周爲其師門,果有仇視之心,則雖狗彘,不食其餘,豈但爲一二臺臣所疾惡也?姪子輩下鄕守墓三年之外,同在一室,朝夕在側,隣里之所共見,族屬之所共知,未知臺臣,從何聽聞,筆之於書,以爲誣乎?亡兄平生,慈撫諸姪,無異已出,一家之間,少無間言,而特緣叔姪間師門之携貳,致此浮謗之大起,而飄揚於一槪悠悠之論,化現於口分世界之中,懸加揣料,飜傳言語者,擧世滔滔,已成風習,則今日臺臣之言,不足怪也。以其臺避中擧亡兄所無之書以證之說觀之,則疾臣一家,迭爲毁謗者,吁,亦慘矣。姪子輩,以其請改文字之意,書問於臣,臣之答書尙在,誠不可誣也,而未知無狀何人構出人子不忍聞之說,稱以亡兄之答書,傳入於臺臣之耳,以至於上聞天聽耶?若欲實其仇叔之事,撰成無根之言,以絶其所訟之路,則是豈士夫間美事?臣竊爲世道慨然也。今者德基,不思自反之道,乃以臣言,以爲順適彌縫,不以實告君。噫,如使姪子,果有此悖行,則臣雖無狀,何敢牽於私情,曲爲掩護,自陷於欺天罔上之罪乎?且以姪子所引臣書,謂臣將有反復師門之誚。噫,臣於先正臣宋時烈悅服之誠,終始不替,而曾以書中之意,有所質正,則反覆之誚,非臣所慮,其叔有之,其姪引之者,抑何傷於義理,而又爲姪子之罪案耶?臣於此,付之一哂,何足多辯?臣從仕以來,久閱世故,國恩未報,身已衰老,顚倒狼狽,固已自料,而因此乞免之章,略及訟冤之端,反惹宿鬧,譏切侵缺左右叢至,臣何顔面,更入臺端,復取譏侮乎?伏乞天地父母缺迫之情勢,憐臣衰病之難强,亟缺批答見上
上在昌德宮。停常參·經筵。
副提學洪受瀗初度呈辭。入啓。給由。
傳曰,南領府事處,遣承旨敦諭,仍爲偕來。
下直,黃海兵使柳星彩。
傳曰,大臣·備局堂上引見。引見時,冬至使,以謝恩事差出兼行事,榻前定奪。禮曹參議李寅燁推考,籌司堂上從速察任事,及東萊府使鄭澔推考,催促發送事,榻前下敎。
大司諫韓聖佑所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。又所啓,請還收定配罪人宋相周減等之命。上曰,勿煩。又所啓,請還收圍籬安置罪人李玄紀放歸田里之命。上曰,勿煩。又所啓,請還收定配罪人業同放送之命。上曰,勿煩。又所啓,請陽德縣監南從萬削去仕版。上曰,勿煩。又所啓,兩司竝發之啓,事體重大,必須通議停當,然後可以停啓,而今此金德遠·李玄紀放釋還收之請,兩司竝發,而不爲通議,徑先停止,揆諸臺體,殊涉駭然,不可無規警之道,請司憲府掌令尹弘离遞差。上曰,不允。又所啓,平山府使趙爾重,以副修撰李師尙過府時見辱之事,棄官還家,呈狀于本道方伯,而措辭中,一則曰境上支待,不及移設之故,出待三公兄,先爲重棍。一則曰比到本府內,行次支待茶啖等事,不爲待候之故,座首·鄕所及三公兄·官廳監色·禮吏等八人,竝皆嚴刑。一則曰本府官軍官一雙,不具虎鬚笠,飾佩筒箇不爲前陪之故,軍官兩人及行首軍三人,竝施重棍。一則曰巡視令旗,境上不爲出待之故,兵房別爲嚴刑。一則曰其他下吏小童輩受刑受杖,亦至六名云。師尙所爲,果如爾重所報,則自處名官,侵侮守令,已極不可。且以規外徵責,濫用刑杖,尤涉駭然,而師尙,亦非不識事體之人,決不至於如此,而爾重,身爲守令,乃以不近之事,如是構誣名官,以告道臣,則亦不無陷人之律,請平山府使趙爾重拿問,以覈虛實。上曰,依啓。前啓,副校理趙大壽罷職事,停啓。持平黃一夏所啓,請還收安置罪人睦來善,移配罪人李玄逸放歸田里之命。上曰,勿煩。
京畿監司書目,陽城呈,以前都事李濟民,今月初五日身死事。
引見時,左議政崔錫鼎所啓,慶尙道守令褒貶啓本中,河東·延日題目,乃是下等題目,而置之中考,故自上點下之後,監司旣已推考,而其在事體,似不當仍置,河東縣監都永夏,延日縣監黃胤耉,罷黜,似宜矣。上曰,都永夏·黃胤耉,罷黜,可也。又所啓,都目時前後傳敎內,扈從有功勞人,使之各別錄用,而壬辰則年久,丙子亦過六十年,其時之人,豈有至今尙存者乎?扈從人中,表表如故相臣李恒福,勳業甚大,且於仁懿王后臨亂出宮時,執燭前導,世傳王妣有嗟歎之敎,忠勤與他人有別,錄用其子孫,似宜矣。上曰,此是執燭步往事耶?崔錫鼎曰,此是矣。且如宗班德川都正億壽,孝行卓異,旣已旌閭,且當壬辰之亂,失馬徒步,從往平壤,忠孝兩全之人,蓋故相臣李元翼之三寸叔也。如此之人,亦爲錄用其子孫,何如?上曰,此兩人子孫,各別錄用事,分付該曹。又所啓,政府褒貶之規,領相若有故,則不得爲之。且本府,例兼各司,或當領相呈告未肅拜之時,則亦爲頉啓,而如今番領相位虛之時,則左右相,或有開座爲之之例,而亦甚稀罕。臣意,政府則首席爲重,本府褒貶,似不可爲,而如承文院·宣惠廳等衙門,則三公俱稱都提調。且承文院漢語·吏文等事,考績最重而褒貶之坐,不得爲之,故皆未免廢却,事甚未安,而未詳前例,故姑不爲之矣。右議政李世白曰,政府則領相與左右相自別,而宣惠廳·承文院,則俱是都提調,且異於政府,雖以事體言之,褒貶姑無不可爲之事,而此等事,未有謄錄,故不爲之矣。上曰,政府外二衙門,則仍爲之,可也。李世白曰,京各司褒貶,異於外方,旣涉文具,而限內不得爲之,則轉輾遷就,其時官員及堂上皆遞之後,追後連數等,一時等第,事欠誠實。此後則春夏等褒貶,限內雖不得爲之,秋冬等前,隨時爲之,秋冬等未行者,亦於春夏等前爲之,則可無如前一時兼行之弊,似爲合宜矣。崔錫鼎曰,如戶曹·禮曹事務緊重處,雖過限之後,追後爲之,而他衙門,則仍不爲之,自今以後,依戶曹·禮曹例,他衙門,亦令一體追後行之,似當矣。上曰,依爲之。又所啓,州牧乏人,注擬甚難,故臣待罪銓曹時,州牧薦,欲爲之而未及行,只以善治守令,別單啓下,次次用之,而此異於州郡被抄,擬望之際,不得懸註矣。李世白曰,臣待罪吏曹時見之,州牧擬差之際,果爲苟簡,可合人抄薦事,有所仰達,而其後臣有難安之勢,行公之日無多,故遷延未得擧行,旣有成命,宜令銓官,更爲見聞抄薦矣。上曰,依爲之。
有政。以李世瑾爲禮曹佐郞,李徵海爲戶曹佐郞,崔重泰爲司諫。以上朝報
兵曹啓曰,近來出身之應爲赴防者,朝家特示軫念,使之納米除防,而自甲戌以後,遷就不納者,其數甚多。其中有入仕受料者,而亦不肯備納,事之無據,莫此爲甚,故如此之意,爲先汰去之意,曾有定奪於榻前矣。査問其納未納,則武〈?〉尹徵美·南瑛,宣傳官趙健,部將張晳,守門將張友房·崔國亮等,令後始爲備納。神方仇非萬戶李順命,全然不納,此輩累年置之尋常,至於在職受料,而無意納米,及其令下,始爲備納之狀,誠極駭然,決不可以此寬恕,竝爲汰去。軍門入屬將校之類,則令各其軍門査處,何如?傳曰,允。備局謄錄
備局堂上引見入侍時,吏曹判書申琓所啓,州牧抄薦事,臣亦每欲陳達,而大臣已達矣。蓋廕官陞出者,多滯六品,而三·四品中,甚爲乏人,州牧注擬之際,每以文臣堂上擬望者,蓋出於不得已也。前頭郡守窠闕,將有數處,而不可以五·六品,遽爲陞擬矣。外方守令,數遞有弊,故自官移拜者,大臣旣已啓請防塞。到任未久之守令,固難移拜,而至於赴任已久,有陞品承傳者,似當變通備擬,而況都目政,異於他政,未準朔監察·刑曹郞官·禁府都事,竝爲備擬,則獨於此,何可膠守乎?守令之赴任已久者,及有承傳者,推移陞差似當,故敢達。上曰,依爲之。吏曹謄錄
大臣·備局堂上引見入侍時,左議政崔錫鼎所啓,今見齎咨官金起門手本與彼人口答之言,則彼人,以漂海人出送及問安使接待事,有所云云,而問安使之厚待,雖非謝恩之事,全羅道漂海民人等出送之擧,事出格外,曾前亦有以此謝恩之例。前日領府事南九萬以爲,宜送謝恩使云,今番節使,以兼謝恩差出,未知,何如?右議政李世白曰,臣曾以此事,屢稟於前席矣。當初則諸大臣以爲,因此謝恩,事甚重難,入送齎咨官,事體若輕,則亦以齎奏官差送,爲宜矣。厥後南九萬以爲,齎咨官口中,兼付累件事,則或不無因某事執頉之端,齎咨官則只以北路事入送,漂人一款,當爲謝恩,而判府事柳尙運,則以爲,齎咨之行,累件事移咨,果不無意外之慮,專爲北路事移咨爲當,以此後當專送謝恩使,則亦爲重難云,故以此陳達,則南九萬所言,不無意見,只以副都統一事,爲咨文而送之,謝恩則臨時觀勢議定事,曾有下敎矣。齎咨官彼人問答之時,旣以事行則不可以咨文,爲謝恩使,臣必以謝恩爲名號,則無難便之端,判敦寧徐文重,則自初亦以爲彼中,以此事爲重,不可不別致謝恩云矣,冬至使,今將差出,未知何以爲之耶。上曰,齎咨官,專以北路事入送,而謝使則臨時更爲稟定事,曾已下敎矣。謝恩一款,似不可無之矣。錫鼎曰,以漂人事謝恩,旣有前例,今番事勢,且有曲折,差送謝使,似爲得宜矣。上曰,以謝恩使,送之,可也。錫鼎曰,當以冬至兼謝恩使,差出矣。上曰,依爲之。禮曹謄錄
大臣·備局堂上引見入侍時,戶曹判書閔鎭長所啓,因咸鏡監司李思永狀啓,犯越人事回啓,而以登對時稟處,判下矣。一罪梟示,當爲論斷,而事在大赦之前,減死,何如?左議政崔錫鼎曰,曾前犯越彼境,拾得橡實者,旣施原恕之典,仍以後勿援例,定奪矣。邊上事重,故依法回啓,而其爲罪狀,與延秋先拾橡之事,無異矣。今番赦令,異於常赦,若以特恩貸死,則似無不可矣。右議政李世白曰,犯越事目旣重,不可不嚴加防禁,而曾前拾橡,爲其凶歲資生,事異常年,特爲貸死,而以此後不必援例爲敎,若以事在赦前,特爲參酌處分,恐無不可,而前日之原恕減死,似難援例矣。上曰,事目本意,犯越之人,不問輕重,論以一罪,法禁至嚴,故延秋先事,有後勿援例之敎,爲慮後弊難防,則今不可以此容貸,而事在大赦前,此亦雜犯死罪也。特爲減死定配,非所以虧乖前日事目而然也。左副承旨趙泰耉曰,臣奉命北路,略知北路之事矣。我境之於彼地,只隔一帶長川,當冬合氷,則不辨彼此,犯越甚易,江邊人物之居生者頗多,故樹木濯濯,柴路甚難,彼邊則樹木叢蔚,每於會寧開市時,彼人許令斫取柴薪,故便成俗習,尋常往來矣。今此犯禁之人,只以刈薪而去,出於無知妄作,而今以赦前事,特爲寬貸,雖出於好生之德,日後防禁之漸弛,誠爲可慮矣。上曰,此事在於赦前,出於一時特敎,非日後援例之事,固無所妨矣。錫鼎曰,因一時樵採而犯禁,則情犯亦非可惡,而關係旣重,情犯之輕重,有不足言矣。上曰,情犯不足論,事在赦前,酌處,可也。世白曰,自前犯罪之人,皆爲絶島定配矣,今此犯越罪人,依此例,南方絶島定配,何如?上曰,依爲之。又所啓,全羅監司兪得一,以扶安·邊山失火,地方官請罪,正犯人査治事,再次馳啓矣。事目,則宜松山衝火人,斷以一罪,而頃年李行益,爲慶尙左水使時,狀啓請以宜松山犯斫人及不謹守護山直·監考等,刑推一次後,他道定配,則其時回啓,依其狀聞而施之矣。大凡奸民,或放火後偸斫而用之,或因火田起耕而爲之,此乃衝火也。今番犯禁,則狀啓中以爲,樵者三人,偶然落火,本是無情,再次狀啓中,以刑推後定配論罪爲言,而其中老郞金,則私奴也。私奴例不得定配,但爲收贖,而良人則但爲定配,失火之私奴,其罪反輕,事甚不均,若其無情與有情,亦無辨別之道,必有改定奪之事,可以遵行於後日矣。世白曰,事目雖無明白區別,而衝火則係是故犯,失火則出於無情,不問情犯之如何,竝以一罪論斷,恐或未安,旣是失火的實,則似當有參酌定罪之事矣。錫鼎曰,臣意不然,凡論罪,似當察其情犯,而第宜松山偸斫之弊,日益滋甚,若察其故犯而否,則誰謂之自爲故犯也?此事反有弊端,不可不嚴加防禁,宜松山事目,甲子年,以累條頒降,今若有所低昂,則法禁,將至於解弛矣。昨年閔鎭遠,以湖西監賑御史,登對時,請許斫宜松山雜木,以煮鹽助賑,其時臣,極言其不可,李寅煥·李基夏,亦詳知沿海形勢,故亦陳其甚不可,自上想必記存矣。今此邊山失火,兩月之間,至於三次失火,而老郞金所犯,則周回至於三四十里,體大之松數萬株,中松稚松,不可勝記,而事目之外,決不可添了別件矣。刑曹判書金構曰,臣以巡撫使,往來湖南,稔聞松材偸斫之弊,其時亦有論列於書啓矣。松禁,唯當別樣申嚴,人所不知之處,潛爲放火,則其有情與無情,誠難辨別,而死罪論斷,不可不明覈得情而處之,重辟無過於殺人,而亦有故殺·誤殺·戱殺·過失殺之異,必訊問得實而後斷獄,則宜松山放火失火之人,亦令嚴刑訊問,若是故犯,則以其律罪之,若是無情,則減死論罪,恐爲得當,至於徒配,則不足爲懲畏之道,今此三人,更爲鞫問,得其實情而罪之,宜矣。松禁之不可解弛,臣亦知之,人誰不言之,而國家勘罪,宜察情犯,況一罪,何等處斷,而雖以事目言之,只曰衝火,而別無竝指失火之語,則依刑曹判書所達,爲先嚴刑鉤問,得其衝火與失火實狀,方可論斷,而不問衝火失火,以一罪,一例論斷,終未知其得當矣。上曰,末世人心甚惡,雖申嚴松禁,亦難懲戢,邊山,乃自古宜松之處,若不長養則已,如欲長養,則誠不可不嚴立法禁,而前後失火,非一非再,餘者無多,未知其盡出於無情,而此後火患,將不知其幾何,左相之言,是矣,松禁事目,不可輕易撓改矣。錫鼎曰,姑令本道,嚴刑得實啓聞後,依事目論斷,何如?上曰,依爲之。又所啓,東萊府使鄭澔在鄕時,累呈所志,則以從速赴任之意,論題以送矣。近日上來,又呈所志,以爲非敢厭避,旣被臺抨,則廉隅所在,不可赴任云,澔昨年被彈之後,今始入來,若三司則一番辭免,似或可也,而邊倅,異於他職,一向固辭,事體未安,推考後,催促發送,何如?上曰,依爲之。戶曹判書閔鎭長所啓,鴻山縣賑恤廳所納大同米船,致敗於江華地,其中乾米爲二百餘石云。本縣,似當賃船來納,而道遠難辦色吏,且無運納之路。賑廳所納,與他衙門,事體有別,分付江華府,以其兵船,運納似好,敢此仰達。上曰,依爲之。又所啓,江華府軍餉米,賑恤廳自乙亥年以後,貸用之數,多至二萬八千餘石,而賑恤廳,無他推移還報之路,湖南三山城穀二萬石,丁丑年引用於湖西賑資,仍爲移納於江都矣。賑廳所貸二萬石米,爲先以此還充,則似爲便好,問于大臣處之,何如?左議政崔錫鼎曰,江都軍餉米數萬石,移來賑廳後,賑廳無他還報之勢,湖南三山城穀,旣令移送江都,則此雖非賑廳之穀,以此充報無妨矣。右議政李世白曰,此乃賑廳所當報之穀,而拮据還充,其勢未易,今此所納,旣是別例穀物,則以賑廳穀應報者移施行,似爲便順矣。上曰,依爲之。備局謄錄
巳時,上御熙政堂。大臣·備局堂上引見時,左議政崔錫鼎,右議政李世白,行戶曹判書閔鎭長,左參贊金鎭龜,吏曹判書申琓,刑曹判書金構,吏曹參判閔鎭周,右副承旨趙泰耉,大司諫韓聖佑,持平黃一夏,修撰李喜茂,假注書金興慶·李正臣,記事官李㙫·李台佐入侍。崔錫鼎進曰,日氣方熱,聖體,若何?上曰,無事矣。錫鼎曰,以使臣書冊被捉之事,彼國有咨缺。上曰,措語不至大段矣。錫鼎曰,觀其語意,則所謂査明,此非缺意也。在前故判書洪萬容·吳挺緯·缺燦等革缺答,則彼人缺削職之意,爲措語,未知,何如?上曰,右相之意,何如?世白曰,如是爲之,亦無妨,而但鳳凰城缺人旣知其爲使臣之事,則諉以譯官所爲,未知,如何?錫鼎曰,其缺折,未能詳知,考見文書後,可以稟定矣。泰耉曰,今者咨文措語,比曩時輕歇,其所謂査明云者,乃彼中泛然行移之文,不是嚴覈之意也。上曰,査明禁止云者,只欲使此後不得更爲此等事之意也。泰耉曰,此事,與曾前犯禁行査之時有異,曾前則奉皇帝意旨,嚴査論罪,而此則非奉旨之事,乃是禮部泛然行移,而彼中,旣不以爲大段,只是禁斷之意也。鎭長曰,使臣,前旣罷職,今以旣聞犯禁之後,已爲勘罪之意,爲辭,宜矣。錫鼎曰,此後則嚴禁,已爲勘罪之意,回咨,如何?泰耉曰,以咨文詳細觀之,以爲被捉之事,我國不知云,而鳳凰城將,只以行例移文,事非重大,本國以得見咨文,始爲知之,而行査論罪之意,回咨,似宜矣。上曰,彼人措語,果爲輕矣。世白曰,今番之事,與前有異,別無査究論罪之語,只令査明禁斷,回咨之時,亦不必明白區別,以勘罪禁斷之意,措辭,似宜矣。錫鼎曰,彼以所捉之冊,關係史記云。史記之說,不入於何冊耶?旣不以史冊見捉,元不大段矣。上曰,譯官論罪之言,則不必爲之,使臣,則旣已論罪,今後嚴禁之意,措辭回咨,可也。錫鼎曰,頃日玉堂官員,都堂錄速爲之意,陳達矣。都錄事體重大,曾前三公不備之時,雖有一番爲之之規,而缺云有身病,而似不至於沈重,及缺席旣定,又缺臣方無缺皆備員,然後例當爲之,而卽今缺患苟簡,輒有牌招之擧,誠爲未安矣。以吏曹言之,都缺後,郞官可差矣,考見前例,雖無首相及文衡,亦有都錄爲缺時事勢苟艱,則雖無前例,亦可爲之,況有前例之可據者乎?不可不從速爲之矣。喜茂曰,上下番之苟簡,未有甚於近來,且以前事言之,雖當右相獨在之時,亦有變通爲之之例,何可一向遷就耶?錫鼎曰,玉堂故事,臣亦略知之矣,故相臣金壽興,以右相,爲都錄,而時則有大提學權大載〈?〉以提學,爲都錄,而時則有領相矣。今則首席與文衡,俱未備位,則數十年間罕有之事,豈可率爾援例乎?喜茂曰,旣有前例,援例爲之,未爲不可矣。上曰,近來玉堂,似甚苟簡矣。錫鼎曰,玉堂被抄之在外任者,尙有數人,姑爲推移備員,則似無不可矣。喜茂曰,疾病事故,有未可知者,速爲新錄,以免苟簡之弊,似好矣。上曰,右相之意,何如?世白曰,以事體言之,則首相及大提學俱備,然後爲之似可,而大凡國事,不無隨時變通之道。且有前例,則卽今玉堂事勢,果爲苟簡,變通爲之,亦似無害。大提學才已新差,知其上來遲速,更爲議定,爲宜矣。上曰,大提學所在之處,道里不遠,姑觀前頭爲之,似好矣。錫鼎曰,兵曹判書李濡,頃者晝講入侍時,還上虛錄守令,依事目科罪,而其中不爲用情,只文書不察,容有可恕者,則似當變通之意啓達,而自上令廟堂稟處矣。蓋朝家用罪,情犯輕重,固有異同,而當初事目,無論斛數之多少,雖一石以上,一體科罪事,受敎刊下矣。外方之事,用情與否,未易辨別,若欲强爲辨別,則不無後弊,曾前則論以永勿除職矣,今則改以十年爲限,今若以此事變通,則虛錄論罪,漸爲輕歇矣。世白曰,當初事目,非不嚴,而虛錄之習,尙未懲戢,論以永勿除職者,旣減而十年爲限,今又以石數多少,有所缺則,當初立法之意,將漸至解弛矣。設謂之文書不察,還上缺重大,不爲詳察,亦安得無罪乎?缺上曰,李濡所達缺鎭長曰,頃者諸道還上收捧勤慢,旣已抄出論罪矣。其中江都·南漢·大興三處,軍餉所捧實數多寡,所當一切査出論罪,江都移轉,則水原府所納,爲最末,似當依他還上居末例決杖,而第念水原,乃是兼防禦使,待以二品,則其在國體,不可決杖,或云此係水原府使事,而非防禦使事也,雖決杖,亦未爲不可云,未知何以處之耶?上曰,何如?錫鼎曰,防禦使,與監司·府尹,事體雖異,而諭書中,旣稱以卿,則不可決杖,推考之罰,似涉太輕,且此事,亦當爲例於日後,罷職,宜矣。世白曰,水原,雖曰府使,旣是兼防禦使,則不可與守令等視,寧爲罷職,不可決杖,而第還上居末,出於一時缺非自前應罷之罪,畿輔重鎭缺。上曰,防禦使缺啓時以二品缺內修補營繕紫門缺,有濫雜之弊,自今以後,紫門監每朔鐵物等物,計數上下缺知之以爲矯弊之地,似好矣。錫鼎曰,臣意不然,此等事細瑣,不可缺之耳。上曰,似甚細瑣矣。錫鼎曰,本監,小有過濫之事,當計一朔上下之物,隨現科罪,別爲申飭而已,無前之事,何可創開乎?上曰,申飭,可也。世白曰,禮曹參議李寅燁,備局堂上啓下已久,而一不行公,及其承牌之後,亦來見臣,而言其情勢難安,決難行公,蓋其所執,以大臣一家爲嫌,而雖以前例言之,大臣兄弟·叔姪,亦多爲之,旣不可以此爲嫌。且臣素知寅燁受任外方,處事多不等閑,可以委任職務,故當初相議差出矣。終始力辭,今日備局之坐,又不爲來赴,事甚未妥,推考,使之斯速察任,何如?錫鼎曰,寅燁,與臣爲姻親,故以此爲嫌矣。當初本司堂上數三人啓下時,右相以爲宜出副提調,相議差下,而渠意,旣與臣有親嫌,且履歷不足,故因此爲不安之端矣。世白曰,寅燁之堂下履歷,無不爲之,而堂上以後,則物望非不足也。連値銓曹相避,不得爲之,而時望所歸,豈可以此爲嫌耶?上曰,推考,使之行公,可也。臺啓見上諸臣,以次罷出。
上在昌德宮。停常參·經筵。
副提學洪受瀗再度呈辭。入啓。加給由。
判敦寧徐文重箚子。大槪,敢陳私懇,冀蒙矜許事。入啓。答曰,省箚具悉卿懇。箚辭,令該曹依施焉。
執義兪命雄啓曰,臣於昨夕,得見邸報,則僚臺,以停啓事,至被駁遞之論,臣於是,竊不勝瞿然慙悚之至。頃者,兩司齊會于臺廳,以停論之意發言,則皆以爲今此論啓,幾至半年,天聽猶邈,一向相持,徒傷事體,不可無收殺之道云,而其他出入三司之人,亦多以此爲言,故相議停啓矣。今此諫長,以不爲通議,徑先停止,殊涉駭然爲言,且其劾遞之啓,只及於僚臺,臣實未曉其曲折,而臣以伊日消詳停論之人,何可諉以獨漏臺章,而一刻苟冒於臺端乎?昨緣日暮,賤疾且苦,今始來避,所失尤大,請命遞斥臣職。答曰,退待物論。
府啓,請還收安置罪人睦來善,移配罪人李玄逸放歸田里之命,監察韓配周叔姪間云云之事,士夫家所無之變,其間委折,非外人所可詳知,而至於厥叔父發靷,未隔十日,而圖差出使之狀,當初金吾就拿辯覈時,不得伸辯,及其出使之時,馱妓往來,乃在於厥叔未葬之前,則執此兩款,可斷其悖倫蔑禮之人,而搢紳間是非,迄今紛紛,則參以人情,固當自廢省愆之不暇,而乃敢奔走於仕宦之路,圖囑橫出,至拜本職,少無所忌,晏然行公,有若無故之人,且弼善金德基之疏,甚於彈章,而恬不知恥,無意自處,此豈人理之所可安者耶?人言藉藉,莫不駭然,如此之人,不可齒諸衣冠之列,請監察韓配周削去仕版。昨伏見諫院請拿趙爾重之啓,殊未知其得當也。李師尙許多擧措,果如諫長之啓,則身爲近侍,不諳體例,作弊外方之罪,不可不論,而若使師尙,無其實狀,而爾重構誣名官,一如其報狀之事,則聽聞所及,亦極可駭,其在臺體,祗當竝論覈處,而今此諫長之啓,不擧名官,只及武弁,臺閣事體,不可如是苟且,請大司諫韓聖佑遞差,副修撰李師尙,亦爲拿問,一體憑覈。引嫌而退。雖曰通議,旣未周問,徑停重論,未免率爾。請執義兪命雄遞差。答曰,不允。處置事,依啓。
正言李肇初度呈辭。入啓。給由。
全羅監司書目,各邑五月一朔染病人,方痛一萬二千七百六十九名,向差四千五百六名,死亡五千七十二名。夏序殆窮,止息無期,民憂不可形言事。又書目,全州等四十八邑,本月初七日以後,連日大雨,浹旬未霽,田畓各穀,暵乾焦傷者,幾盡回蘇,秧苖逐日移種,民事十分喜幸事。又書目,朔膳進上銀口魚闕封,南原府使李耉徵,長興府使申澤萬,淳昌郡守趙楷,寶城郡守柳文燧,任實縣監李泰東,谷城縣監朱恒道,同福縣監李翊夏,玉果縣監柳鳳長,康津縣監李星耉等,竝只罷黜事,臣亦惶恐待罪事。啓。傳曰,節哛只推勿罷,勿待罪事,回諭。
下直,開城留守李墪。以上朝報
判敦寧徐文重箚曰,伏以臣,賦命奇釁,中年多失子女,到今垂老之年,如此丐恩嗣續之計,臣之情事,吁,亦慽矣。臣於昔年忝叨嶺臬也。臣之次子宗魯病死,其妻尹繼亡,臣嘗痛恨於不得相訣,又悲其無子,後事未有所托,將以其兄宗普第〈?〉子命建,主其祀,而所後父母,俱無存焉。不得同命受授,非臣自訴,無以遂願,而臣不敢以私情賤懇,煩溷天聽,遲回延過,日月久矣。今臣馬牛之齒,已迫遲暮,人事若復奄忽,則父子幽冥之間,永抱無涯之憾,玆敢猥陳微懇,仰瀆於宸嚴之下,伏乞聖明,特命該曹,準格許施,俾令微臣,得以暝目於地下,私情萬幸,臣無任涕泣祈懇之至。取進止。批答見上
上在昌德宮。停常參·經筵。
副提學洪受瀗三度呈辭。入啓。遞差。
正言李肇再度呈辭。入啓。加給由。
府啓,請還收安置罪人睦來善,移配罪人李玄逸放歸田里之命。請監察韓配周削去仕版。請大司諫韓聖佑遞差。修撰李師尙,亦爲拿問。答曰,勿煩。
吏曹啓曰,臺諫有闕,政事,取稟。傳曰,明明日爲之。
吏曹口傳政事,平山府使李濟落點。
司果閔鎭遠上疏。大槪,臣之失信於湖民者,不止一二事,朝家以臣之故,而斂怨於下,惶恐慙恧,靡所容措。玆敢露章首實,乞伏刑辟,以謝湖民。竝請申飭及本道,一依前日定奪,另加擧行,以紓民怨,以信朝令事。入啓。答曰,省疏具悉。疏辭,令該曹稟處。
同副承旨李鼎命,以領府事南九萬,病難登途事狀啓。傳曰,爾其仍留,俟間偕還事,下諭。遣御醫持藥物看病。
忠淸監司書目,牙山縣監元夢翼,今月十七日身死事。
洪州幼學柳長台上疏。大槪,敢陳時弊,以應明旨事。入啓。答曰,省疏具悉。應旨封章,不無可採之言,而蓋其大意,未必出於公心,一則曰戚里一黨,比來特甚,無不趨附,權勢傾朝,一則曰,無一言一辭,不出於黨論,竝與其弘錄,亦疑其黨論,是導君父而盡疑廷臣也。果如爾言,則其將誰與而爲國乎?此予之所以未解者,而至以西·南·小北·山黨等語,肆然筆之於奏御文字,告君之體,豈容若是?殊涉猥雜也。
下直,龍宮縣監趙㶅。以上朝報
廣州幼學柳疏曰,伏以臣,以醯鷄之微,幸際聖人之作,沐浴淸化,涵泳至澤,謳吟草野之中,擊壤康衢之上者,于今二十有五年也。竊伏覩聖上,以聰明睿智之資,撫熙洽隆昌之運,勵精求治之誠,逈出百王之右,恐懼修省,則廈氈存淵氷之戒,延訪講究,則側陋無蒭蕘之遺。褒崇節義,扶植風敎,行前代所未行之事,擧先王所未擧之典。乃於客歲,端宗大王·定順王后追復位號之論,出於眇末疎逖之臣,而殿下翕而受之,斷以行之,載修墜典,克完縟禮,以至金時習·元昊·嚴興道諸人,竝加崇贈,昭示褒錄,數百年怏鬱不平之人心,一朝快伸,輿情鼓舞,神理允協,環東土缺生動植之倫,擧囿於春臺和氣之中。於乎,不顯我聖缺盛然於盡善之中,上有所欠闕缺成廟時有缺昭陵義理嚴缺節,一如金時習,時習缺之情,磊磈峻潔之思,一寓之吟嘯篇什之間,當其六臣被戮缺世震悸,口不敢道六臣之姓名者,畏其禍也,而孝溫,獨爲之作缺念時事,登高痛哭者,數矣。由是,世以狂生目之,婆娑跌宕,以終其世,燕山甲子,史禍作,而孝溫竟坐前疏,酷被剖棺之刑,其後列聖,追加伸雪,而縫掖之徒,往往立祠而俎豆之,其平生志節,有可以關天地爭日月,國乘野史,斑斑可考,不必待愚臣之縷縷也。然而日者大臣請加褒贈也,獨擧時習,而不擧孝溫者,何哉?臣愚以爲,時習·孝溫,猶一人也,時習而不加褒贈則已,時習而旣加褒贈,則孝溫不可獨遺也。臣伏聞前輩之論時習·孝溫者,輒以國士許之,而其所放曠自棄者,非果於忘世而已,則時習·孝溫之微意,可以想見於千載之下矣。是故,故相臣宋時烈記六臣祠之文也,有曰,若以梅月堂·南秋江,竝享於此,則事尤完備爲言,先正之意,於此亦可想矣。今六臣之祠,旣已設矣,端宗大王之位,旣已復矣,而時習·孝溫,則或褒焉,或否焉,臣竊訝之。伏願殿下於淸燕之暇,試考孝溫之迹,詢及經幄,採其可否,贈爵致祭之典,一如時習之例,訪其裔孫之無有而收錄之,則庶於百世之下,聞風興起,善者以勸,惡者以戒,而克扶天地之大閑矣。臣以鄕曲韋布,蹋伏畎畝,昧昧焉無所知識,而嚮慕節義之誠,根於秉彝之天,猥將芹曝之願,仰瀆黈纊之聽,伏願聖明垂察焉。臣無任激切屛營祈懇之至。謹昧死以聞。答曰,省疏具悉。疏辭,令該曹稟處。
洪州幼學柳長台疏曰,伏以臣,草野書生,學識淺薄,而愛君之心,得於天性,憂國之念,蓄於胸中,目見時事之愁慘,國勢之危急,思欲披肝瀝血,一達冕旒之下,而未有路耳。今我殿下遇旱魃之災,下求言之旨,一行一字,無非懇惻底意,伏而讀之,不覺感淚之自零也。玆詣闕下,敢陳素蘊,伏願聖明,試垂察焉。乃者大侵連年缺飢死者過半,毒癘彌歲,民之病死者殆盡,而天猶未悔,又降缺至於非時之霜雪,白日之雷震,缺殿下以爲胡然缺害以譴告之不缺失道,而天乃譴告之缺作,未必不由於此也。卽今朋黨,曰西,曰南,曰小北,三者分裂,已缺戚里一黨,比來特甚,患得患失之輩,無不趨附,而其黨旣盛,權缺朝,附之者,無不蒙福,忤之者,無不取敗,國事以之而日非,國勢以之而日危,豈非可憂之甚,可痛之大者乎?朋黨之弊,至於此極者,殿下以爲孰使之然也?臣愚以爲,殿下使之然也,何者,朋黨之所以分者,以其爭是非也,爭其是非,勢不相和,而是者自爲一黨,非者亦爲一黨,此朋黨之所以不得不分也。使此朋黨之輩,若立於堯·舜之朝,則是者之是,非者之非,昭然如黑白之分明,豈有眩亂混雜之弊哉?是故,堯·舜之朝,是非自別,而百僚之臣,同寅協恭,此不過堯·舜之明斷所以致之也。明以知之,無所疑焉,斷以處之,無所難焉。使其是者不阻,而非者不容,此非堯·舜之時所以雍熙者乎?今我殿下,於是非之間,知之則無不明矣,而處之則不能斷矣。不知其是則已,旣知其是,則何不崇之而著其是耶?不知其非則已,旣知其非,則何不抑而彰其非耶?其是者,不欲與非者,同其非而誤國事也,其非者,必斥其是者而遠之,然後可以逞其非也,則是者非者,豈可與相和乎?以是攻非,而殿下無嘉納之意,以非攻是,而殿下無譴罰之擧,故非者,欣欣然喜而相謂曰,聖明可罔也,吾侫可售也。於是乎,構成虛說,以攻其是,則是者,乃欲發明其是,對辯其說,而角立相爭,紛鬧不已,是孰使之然也?使之然者,殿下也。殿下若能勿論彼此,明辯是非,是者是之,而有所褒崇,非者非之,而有所痛斥。惟殿下方寸中所定之是非,堅定不移,勿爲邪說所惑,而若有疵毁其是,救護其非者,譴之罰之,斷不容貸,明其勸懲之道,嚴其扶抑之典,則非者,莫敢言其非於殿下之前,邪者,莫敢售其邪於殿下之廷,而朋黨自罷矣,朝廷自和矣。殿下不知爲此,而欲使朝臣,自相保合者,不亦難乎?昨者殿下備忘中,勤勤懇懇,以分門割戶爲戒,則凡爲臣子者,孰不感泣服膺,而下諭之日,亦未聞有公論缺,噫嘻,甚矣。朋黨之不可罷也,時事孔艱,國家將危,而罔念缺不有憂國之心,徒事朋黨缺人皆厭憚,必缺非異已者乎?缺言不出於黨論者,無缺議之人,或遷轉,或逐外,然後乘時以缺焉,此亦非出於黨論缺一事不公哉?每事皆然矣,朝廷之不正如是,天地之氣,安得以正也?朝廷之不和如是,天地之氣,安得以和也?災異之多,良以此也,丙丁飢荒之慘,前古所罕,而殿下賑濟之政,靡不用極,蠲徭減稅,惠澤覃流,民心稍和,天怒少霽,而昨年戊寅,天不慳雨,畓穀有稍稔之名,然而極備爲災,亦不中節,覆沙浦落,其變亦慘矣。飢民忍飢,盡力鋤養之苖,爲水所損如此,豈非傷心者乎?若夫田穀,則豆太·黍粟皆不成實,至於木花,尤被其災,是不可以有年稱之,而朝家以爲豐穰也。舊年之糴,新歲之賦,所賑之穀,所減之稅,一時竝徵,催督甚酷,大殺餘氓,何以支堪?或盡賣其田土,或殘敗其族隣,流離四散,啜泣號天曰,天乎天乎,何賜我稍稔,而反使我至此極也。於是孑遺之民,反願凶年,而不願豐年。臣於昨年,已知有今歲之旱也。民旣失業,怨聲徹天,則和氣感傷宜矣,殿下無惑乎癘疾之染,蔓延一國,而死亡之患,至今未已也。玆我殿下,親臨祈雨,責躬罪已,而又下哀痛之旨,以慰一國之民,且避正殿,減膳撤樂,對越之誠,如是其至,則惟德是輔之天,豈無感格之妙乎?不出數日,甘霔滂沱,而民事庶有可望,是誰之力也?成湯禱於桑野,而大雨千里,殿下禱於社壇,而雨澤沾足,天人感應之理,信不爽矣。臣於此,知天心之仁愛我殿下,而饑饉焉荐臻,癘氣焉熾染,旱災焉太甚者,皆所以譴告我殿下,警懼我殿下,而欲使我殿下修省之也。況殿下,自卽位以來,若下備忘記,則天輒有應,而或有風,或有雷,或有雨,臣曾驗記矣。若無仁愛之心,照應之理,豈如是乎?伏願殿下,體念天意,勿以旣雨之喜,少懈敬畏之誠,而益盡修省之道,以答之也。臣得伏見朝報,則癘患中,全家陷沒者之身役還上,悉皆蕩滌,此豈非殿下修省中盛德事乎?第念流離丐乞之徒,亦與全家陷沒者,無以異也,目今流丐者,未盡還,離散者,未盡聚,其存其沒,不可知也,則厥身役及還上,雖欲徵督缺勢將徵之於一族缺隣之切隣無缺多有族隣缺散之也。至於軍丁物故缺欲一歲之間,盡充其闕,則非惟不能充也,民必騷擾,無缺欲充定其闕額,而竝失其見存之軍也。此非徒無益於國家,亦缺取民怨,而召天災,何殿下不爲變通於此也?臣聞應天以實,不以文,徒事文具,而罔有實德者,豈得以應天也?今殿下責躬罪已之言,固是撝謙之德,而天地之大,猶有所憾,則殿下之德,豈無一毫未盡處乎?臣竊覵殿下,明則有餘,而斷則不足,是乃聖德之未盡處也,何殿下不爲加勉也?若殿下徒能責躬罪已,而不能加勉其所未盡者,則是亦空言而已,文具而已,其何能克享天心,轉矣爲祥乎?夫斷者,心之利刃也,可爲必爲,可行必行者,是所謂斷也。知其是而無是是之道,知其非而無非非之典,知其賢而不能進,知其邪而不能遠。知其可殺,而牽於私情,不能殺之,知其不可殺,而牽於群言,或致殺焉者,是皆所謂明有餘斷不足,而其所知之者,不爲眞知也,知而不能眞知者,豈可謂至明之明也?噫,可進而不進,可遠而不遠,可殺而不殺,不可殺而殺之者,皆足以致天之怒,召天之災也。殿下於燕閑之暇,自省而念之,則越自卽祚以後,其無一事如此者乎?如或有如此之事,則以殿下之明,豈不自知也?必不能無悔於心矣,何不下諭而深陳旣往之悔,以解天心之怒耶?殿下有堯·舜之明,而無堯·舜之斷,故不能用其明,而以致朋黨紛擾之弊。古之明王,必以果斷爲貴者,慮乎此也。夫不明而徒斷者,其斷也或出於妄,徒明而不斷者,其明也不得爲明,必須明且斷,然後不爲偏私之所牽,而其心也得其正矣,不爲邪說之所撓,而其心也得其和矣。人君之心正,而其有朝廷不正,百官不正,天地之氣不正者耶?人君之心和,而其有朝廷不和,百官不和,天地之氣不和者乎?天地之氣,旣正且和,則四時順而六氣調矣,雨暘若而年穀豐矣,此豈非人君明斷之效耶?克明克斷,而朋黨不罷者,未有其理也,不明不斷,而朋黨不與者,亦無其理也,殿下旣缺明焉,何不斷也?自古戚里之黨,病國者多,而未有甚於今缺以山黨而附合於戚黨缺藉爲勢居缺黨之私器缺見逐者,畏其禍及缺下旨未言,而殿下之過擧,則或有言之者矣,獨無言缺者殿下於此察之,則可知矣。噫,是孰使之然也,豈非缺使之然耶?況今饑饉之餘,盜賊竊發,新市綠林之兵,皆以此流而起,則此非國家小憂也。宜擇智勇之士,以委爪牙之寄,而朝廷之臣,恬不爲憂,至如親民之官,不擇其人,而行賂冒進者,或宰郡邑,以其掊克之虐,爲盜賊歐民,未知國家終將稅駕於何地耶?此誠太息之不足,而可以流涕,流涕之不足,而可以痛哭者也。所可幸者,伏聞殿下,日御經筵講論不怠,雖成湯之日新,文王之緝熙,無以加也。以朝廷之朋黨,天災之孔棘觀之,則國家有其亡其亡之憂,而以殿下克明之德,奉先之孝觀之,則我國家億萬年無疆之福,將基於我殿下也。況我王世子,聰明夙成,學業日進云,一國臣民,孰不攢手而相賀哉?第念居於深邃之宮,只與宦官·官女相對,非所以善誨也。伏願殿下,每於晝講之時,引出世子,侍於座右,使之目見成儀,耳聞講說,且召年老宿德之儒,朝夕納誨,使其不正之言,不入於耳,使其不正之事,不接於目,則習與性成,自至於聖矣。殿下何不爲此也?臣雖處於山野,念則係於君民,目覩國家汲汲危亡之勢,如一葉輕舟,失棹隳檣,而出沒於萬頃風濤涵湧之中,扼腕慷慨,不能自抑,而向日,忘其僭妄,投進一疏,又以明是非,作箴以獻矣,喉司退却,不爲捧入。至於榻前陳達之言,反以臣疏爲胡辭妄說,而殿下莫之察焉,臣不勝慨歎矣。今幸有求言之旨,故敢應聖旨,更陳胸中蓄積之懷,而言不知裁,觸諱者多,不逢主怒,難免人禍,然而畏禍愛身,而有懷不達於求言之辰,則非惟臣負殿下也,亦負臣之志也。玆敢冒萬死仰陳焉。伏願聖明財察焉。臣無任激切屛營之至。謹昧死以聞。批答見上
上在昌德宮。停常參·經筵。
正言李肇三度呈辭。入啓。遞差。
慶尙監司書目,道內癘疫,通前後方痛十二萬五千七百七十八名,已差三萬五千六百三十六名,物故三萬七千四百九名,三夏過半,死亡之患,尙復如此,民事實爲寒心事。
忠淸監司書目,道內各邑,六月初七日始雨,初十日開霽,而十三日又爲大注。江水川渠漲溢,水邊各穀,多被損傷,根耕漸至節晩,極爲可慮之中,十六日快霽,誠爲多幸事。又書目,泰安等官,五月二十六日,今初十日至,染病方痛三千五百九名,死亡一千五十九名,向差一千七百五名,六月將盡,尙未寢息,死亡相續,民事悶慮事。
京畿監司書目,加平呈,以崔完民女允陽,追逐惡虎,奪還其父屍,宜有褒勸之道,令該曹稟處事。
府啓,請還收安置罪人睦來善,移配罪人李玄逸放歸田里之命,監察韓配周削去仕版。請大司諫韓聖佑遞差,副修撰李師尙,亦爲拿問缺覈。答曰,不允。削版事,殊涉已甚,先覈虛實,亦無不可,竝勿煩論。
輔德李文興上疏。大槪,臣之老母,九十之年,重得暑感,症情危劇,臣獨身扶護,晝夜憂煎,以此情理,萬無離側供仕之望,胄筵輪直之地,不可久曠,伏乞聖慈,特諒至懇,亟賜遞改,俾得專意救護事。入啓。答曰,省疏具悉。爾其勿辭,救護母病。
吏曹,前獻納閔震炯身死,曾經臺侍。啓。別置簿。
吏曹判書申琓上疏。大槪,久處銓地,又被湖儒之疏,不可仍因苟冒,以辱朝廷,乞遞臣職,仍治臣樹黨之罪事。入啓。答曰,省疏具悉卿懇。危險之說,不足掛齒,卿其安心勿辭,從速行公。
吏曹參議宋相琦上疏。大槪,臣於湖儒柳長台之疏,有不敢晏然者,伏乞亟削臣職,仍勘臣罪,以爲人臣樹黨者之戒事。入啓。答曰,省疏具悉。已諭於長官之疏批矣。爾其勿辭,從速察職。以上朝報
吏曹參議宋相琦疏曰,伏以臣,卽伏見湖儒柳長台之疏,極言黨論之弊,而其中有曰,處於銓地者,以銓曹,爲樹黨之私器云。蓋其首尾辭說,泛看之,雖似胡雜,其用意,則專出於眩惑天聽,傾軋朝紳之計。如臣無似,久忝此地,雖其本意,不在偏激,而險途難進,衆目旁眴,前後此輩,迭起侵詆,與之呶呶。臣實恥之,而渠旣稱以章甫,托以應旨,其所爲說,亦非渠一人所自辦,則在臣廉義,何敢晏然仍冒,以速其顚沛乎?玆敢不避煩猥,露章呼籲,伏乞聖慈,察臣危迫之懇,亟遞臣職,仍勘臣罪,以謝人言,以安愚分,不勝幸甚云云。批答見上
輔德李文興疏曰,伏以臣老母,今年八十有三,連喪子女,在子惟臣,臣獨身扶將,相依爲命,臣之情理,固不可暫貽門閭之望。惟其菽水難繼,祿養爲急,前後除拜,黽俛趨承,而至於春坊榮次,不惟臣自知其萬萬不似,每當禁直之時,係念親側,身心靡安,終宵竟夕,寢食俱忘。顧臣區區之私,實難久冒,古人所謂事親日短,正道臣今日心事也。臣老母自數日來,觸感暑風,將攝失宜,宿患痰火之症,因以添劇,精神昏憒,飮啖頓却,委席涔痛,氣息綿綴,晝夜扶護,方寸焦煎,人子至情,不忍頃刻暫離,胄筵重任,亦不可一日虛帶。伏乞聖慈,特垂矜諒,亟賜遞改,俾臣專意救護,不勝幸甚云云。批答見上
上在昌德宮。停常參·經筵。
戶曹判書閔鎭長辭職上疏。入啓。答曰,省疏具悉卿懇。卿其安心勿辭,調理行公。
副修撰李喜茂上疏。大槪,臣於直中,忽聞老母病重,玆敢疾聲仰籲,亟命鐫遞臣職,以便救護事。答曰,省疏具悉。爾其勿辭,救護母病。
吏曹參判閔鎭周牌不進後上疏。大槪,昨伏見湖儒之疏,心骨俱靑,莫知所以致也。席藁竢罪之中,召牌降臨,驚惶震越,感淚交迸,顧此所遭,實非尋常,不敢不抗顔冒進,逋慢之罪,尤無所逃,伏乞亟削臣本兼諸職,仍命攸司,勘正臣罪,以尊國體事。入啓。答曰,省疏具悉。已諭予意矣,卿其勿辭,從速察職。
校理宋徵殷上疏。大槪,臣於湖儒柳長台之疏論,及新錄一款,有難安情勢,不可冒居榮次,伏乞鐫遞臣職名,以謝人言,以安私分事。入啓。答曰,省疏具悉。爾無所嫌,勿辭,從速察職。
持平黃一夏啓曰,昨者柳長台爲名者,假托應旨,投進一疏,語似胡亂,意實陰險,至以居臺閣,則以臺閣爲伐異之戈刀等語,肆然勒加,如彼怪鬼之言,誠不足與之呶呶,而旣以儒疏爲名,詆斥至此,則亦何可晏然於臺次乎?請命遞斥臣職。答曰,勿辭,退待勿論。
玉堂箚子。大槪,請持平黃一夏出仕事。入啓。答曰,依啓。
右承旨金時傑上疏。大槪,臣於柳長台疏本侵攻喉司之語,有不可終默者,玆敢露章煩籲,冀賜鐫遞,以謝人言事。入啓。答曰,省疏具悉。爾無所嫌,勿辭,從速察職。
兵曹,左邊捕盜大將申汝哲。
都目政。以徐植爲尙瑞院直長,任泂爲瓦署別提,李命卿爲造紙署別提,柳重昌爲內贍寺主簿,李翼齡爲盈德縣令,李暉爲德源府使,李廷周爲監察,金弼相爲戶曹正郞,金柱臣爲歸厚署別提,李堂爲錦山郡守,高可寅爲尙瑞院副直長,姜璘爲宗親府典簿,趙萬正爲司畜署別提,尹卿佐爲宗廟署奉事,曹善徽爲長連縣監,李敏英爲司憲府執義,鄭覺先爲戶曹佐郞,呂謙齊爲慈山郡守,李濟夏爲刑曹佐郞,李英達爲監察,李遇輝爲新溪縣令,尹夏敎爲禁府都事,李浚慶爲居山察訪,申湜爲興陽縣監,朴俊蕃爲高原郡守,金益鋿爲靑丹察訪,趙廷淹爲監察,金錫昌爲軍資監直長,金胤鑽爲碧潼郡守,鄭推爲晉州牧使,元絅爲平陵察訪,金裕慶爲尙衣院直長,金盛完爲司宰監主簿,洪重益奉敎單付,金昌錫爲丹陽郡守,權爲獻納,鄭自東爲泗川縣監,金天興爲禮賓奉事,蔡以章爲柒谷府使,李誄爲抱川縣監,李震壽爲修撰,李世禎爲司宰直長,李天挺爲歸厚署別提,閔挺梅爲牙山縣監,李徵海爲平康縣監,孫湜爲鎭海縣監,南受萬爲工曹佐郞,申鳴華爲安峽縣監,李㙫爲注書,鄭慶興爲迎日縣監,李惠疇爲春川府使,金命卿爲昌城府使,李誼爲濟用奉事,申漢章爲三和府使,柳尙重爲掌苑署別提,愼之逸爲三水縣監,尹憲柱爲正言,張世南爲咸陽郡守,李光佐爲修撰,尹明運爲內資主簿。兵批,以吳道一爲副摠〈官〉,閔最重爲內禁將,申命仁爲都摠都事,姜斗望爲武兼宣傳官,張宇澤爲武兼宣傳官,睦天翊爲五衛將,景貴益爲吾乙足萬戶,李暉爲訓鍊副正,張信民爲德津萬戶,金世望爲會寧浦萬戶,李枝昌爲吾叉浦萬戶,柳濟爲訓鍊主簿,吳震熻爲武兼宣傳官,閔周憲爲部將,李後綱爲文城僉使,權昌胤爲訓鍊主簿,金大節爲訓鍊主簿,元始亨爲訓鍊僉正,鄭東寧爲訓鍊僉正,申命仁爲訓鍊判官,金永宗爲尙州營將,成德望爲淸州營將,尹世勣爲訓鍊判官,魚景亮爲訓鍊判官,成倜爲中樞府經歷,金灝爲訓鍊主簿,申禹圭爲訓鍊主簿,金壽河爲中樞府都事,李震白爲都摠經歷,李基恒爲訓鍊主簿,朴思敦爲安興僉使,李時欽爲五衛將,金宇杭爲曹司五衛將,李時宰爲釜山僉使,金晉鼎爲都摠都事,李大根爲慶尙虞侯,鄭擔爲慶尙虞侯,李益晟爲都摠經歷,趙重簡爲全羅虞侯,安世衡爲訓鍊判官,權時稱爲訓鍊判官,柳㵑爲羅州營將,李世璜爲司僕將,尹就商爲京畿水使,李極爲僉知,吳遂雄爲都摠都事,沈泰卿爲訓鍊僉正,金宇杭爲五衛將,安斗齡爲黃海虞侯,姜泰相爲全羅虞侯,趙相抃爲忠淸虞侯。以上朝政
傳曰,十考十上,五考五上,連次褒啓守令·邊將及討逆時別單人員,各別錄用事,言于兩銓。傳曰,前後扈從有功勞人及淸白吏·戰亡子孫,各別錄用事,言于兩銓。傳曰,初入仕,各別擇擬事,分付。傳曰,水原府使李益壽段,軍餉移轉,比倉穀較重,而全數不納,文書磨勘後追捧,僅備十分之一,猶爲諸邑之末,事極寒心,罷職爲只爲。吏曹謄錄
下直,坡州牧使李德齡。
備邊府草記,還上所捧居末守令水原府使李益壽罷職事,承傳。
政院啓曰,吏曹郞廳來言,三堂上,皆以病不來,不得開政云。此必因湖儒之疏,而引嫌至此,旣涉太過,都目大政臨時頉稟,曾所未有之事,其在事體,殊甚未安,判書申琓,參判閔鎭周,參議宋相琦,竝卽牌招開政,何如?傳曰,允。
司憲府照目,前開城留守金載顯矣,取考略德文案,則初因本府軍官進告,捕得贊命·二建·略德等,推覈捧招,未及就服之前,因其屍親呈狀,更爲捧招,而修啓之際,初頭捧招一款,果爲刪去,未免疎漏。且其越境捕捉,仍自本府推問,大違法例,至於軍官等處,聞見進告辭緣及屍親狀辭中,殺害時,李廷肅高聲大呼,隣人奴僕,明白參聽等語,一不鉤覈,其在獄體,尤極疎略。罪杖八十贖,奪告身三等,私罪。啓功減一等。以上朝報
右承旨金時傑疏曰,伏以日昨柳長台疏末,以爲向進一疏,又以明是非,作箴以獻矣。喉司退却,不爲捧入,反以臣疏,爲胡辭妄說云,有若爲國效忠,而被喉司之阻抑攻斥者然,吁,亦異矣。伊時長台,假托缺辯,構毁搢紳,欲逞其傾陷之態,甚至辱及人之亡親。其語無缺不美,而只其所謂箴辭缺亦然遂缺中一二缺,而業已聖明之所俯燭缺辨白之後,恨其前計之未售,又復投匭,必欲疑亂熒惑,隱然缺於壅蔽構誣之科,乃以殿下莫之察爲言,指意至深,侵攻非常,缺不可晏然於出納之地,捧入其再疏之時,非不欲卽爲自列,而與此輩呶呶爭辯,亦涉疲困,姑且遲回時日矣。今者被斥諸臣,次第露章,則以臣之方廁近密,理難終默,玆敢不避煩慁,仰暴情地,伏乞聖慈,俯賜諒察,亟命鐫改臣職,以謝人言,千萬幸甚云云。批答見上
副修撰李喜茂疏曰,伏以臣之老母,年迫八十,氣力澌敗,又於頃日,跌地重傷,自腰以下,牽痛難堪,多試鍼藥,僅僅少差,而起動猶艱,委身床席,跬步之間,不能自運,臣之情理,實無一刻離側之勢,而適値僚員不齊,黽勉入直,焦憂一念,日夕靡弛。又聞病母,重爲暑濕所傷,精神昏憒,潮熱往來,喉痛亦甚,飮啖全廢。臣自聞此報,方寸益亂,玆不得不疾聲仰籲於天地父母之前,伏乞聖慈,亟許鐫削臣職名,以便救護,千萬幸甚云云。批答見上
校理宋徵殷疏曰,伏以臣於昨日,得見湖儒柳長台之疏,以今番新錄時,一二公議之人,或遷轉或逐外,而乘時以錄,爲黨論不公之端,臣竊不勝瞿然駭惑之至,蓋本院僚員,近甚苟簡,新錄速完,已有成命,伊時同僚之或遭狼貝,或遷他職,俱出意慮之外,而旣以一會定日之後,不容更有所遷就,故不免隨參於圈點之列矣。今此乘時之斥,已非實狀,則所謂出於當論者,亦臣之所未曉,而不待僚員之齊出,率爾參錄之失,顧有不得辭者,揆以情勢,實難晏然冒居於榮次,伏乞聖明,亟命鐫遞臣職名,以謝人言,以安私分,不勝幸甚,臣無任祈懇屛營之至云云。批答見上
上在昌德宮。停常參·經筵。
黃海監司書目,道內各邑,六月十三日所得之雨,或至一鋤許,或至一犁許,十九日又爲始雨,未時開霽,所得無不周洽,而白川等邑連次海溢,事係變異,鳳山郡之蝗蟲傷農,亦甚可慮事。又書目,遂安郡牙兵金金伊先及兔山縣李順民妻蒜禮等,爲虎囕死事。
江原監司書目,道內各邑,五月初二日以後,染病人三百四十五名內,方痛一百八十九名,物故六十三名,差歇九十三名。當此農務方劇之日,染病寢息無期,死亡尙多,民事慘悶事。又書目,狼川等官呈,以人物爲虎囕死,至於八名之多,誠極驚慘事。
府啓,請還收安置罪人睦來善,移配罪人李玄逸放歸田里之命。請監察韓配周削去仕版。臣再昨,以李師尙一體拿問事,連日論啓,而不賜允兪,昨日聖批,以先覈事實,未爲不可爲敎,臣竊以爲不然也。師尙,卽侍從臣,異於凡官,則凡係朝令所禁,尤宜恪謹遵奉,而行到平山,科外作弊之擧,旣載於該邑文牒之中,則此尤非傳聞之比。臺閣事體,先當請拿其犯者,明覈科斷,而日者諫院之啓,原恕師尙,則謂非不識事體之人,抑論爾重,則直驅於構誣名官之科,拿覈之請,不及名官,獨加武弁,臺閣論事之體,終不當如是苟且。請副修撰李師尙,亦爲拿問,一體憑覈。答曰,不允。末端事,依啓。前啓,大司諫韓聖佑遞差事,停啓。
忠淸監司書目,臣之病勢,日漸危綴,喘喘伏枕,奄奄欲盡,不得不大聲疾呼於天地父母之前,伏乞亟賜處分,俾令公私無大段狼貝之患事,上疏上送事。啓。答曰,省疏具悉。疏辭,令廟堂稟處。
大司諫韓聖佑初度呈辭。入啓。給由。
左參贊金鎭龜上疏。大槪,臣於幼學柳長台疏辭,惶怖戰慄,置身無地,玆敢冒死號籲。伏乞聖明,亟削臣本兼職名,仍命攸司,勘臣罪狀,以快人心,以正國法事。入啓。答曰,省疏具悉卿懇。危險之言,不足掛齒,卿其安心勿辭,從速行公。
玉堂箚子。大槪,請還收李師尙下禁府,與趙爾重對辯之命,以重朝家體面事。入啓。答曰,省箚具悉。職在經幄者,處事尤可審愼,而李師尙之承召上來也,乘憤濫刑,幾至二十人之多。未査之前,雖未知實狀之如何,而其以科外之事,不當刑而濫用,槪可知矣。朝家之待侍從之臣,固宜自別,而未聞一任其科外濫刑而莫之禁也。噫,趙爾重,特一武弁耳,以微末武弁,慨然於科外作弊,不畏名流,據實投狀,欲矯後弊,其意固可尙也。況濫刑,自是就拿聽勘,而今於師尙,則敢請推緘,未知用罰,異於蔭武而然耶?良可異也。大抵我國用法不均,事關朝士,則率多牽於私意,雖以近日之事言之,兪信一之杖殺科儒,不啻明白,其染病致斃之說,未免歸虛之狀,已悉於再度査啓,而該府遷延時日,尙不覆奏,國家三尺,將安所施?玩法之習,誠甚駭然,不得不竝及於末端也。
吏曹判書申琓,兵曹判書李濡初度呈辭。入啓。給由。
注書李㙫上疏。大槪,所叨職名,有應避之嫌,乞命照律遞改事。入啓。下該曹。
都目政,以李苾爲瓮津縣令,尹趾慶爲泰仁縣監,李世會爲內贍主簿,權斗經爲刑曹佐郞,李夏輔爲濟用副奉事,洪重錫爲長興庫主簿,李世瑜爲刑曹正郞,金鎭華爲尙衣院別提,李鋧漢爲刑曹正郞,鄭是先爲水原府使,李世瑾爲兵曹佐郞,李萬敵爲南部主簿,金若礪爲禮賓別提,崔益望爲監察,尹世綱爲掌隷院司評,李鼎相爲典籍,李益培爲引儀,鄭重基爲司宰僉正,李塘爲軍器主簿,李喜朝爲掌樂正,虞世夏爲監察,宋奎濂爲禮曹判書,李震栻爲龍崗縣令,權益震爲刑曹佐郞,李萬葉爲工曹佐郞,權尙珩爲儀賓都事,朴春阜爲引儀,權以鎭爲咸平縣監,金應瀷爲雲山郡守,尹弘績爲社稷令,崔錫瑞爲鄕川郡守,金世瑛爲承文副正字,黃欽爲南陽府使,陰泰起爲引儀,趙彝重爲引儀,趙泰期爲尙衣院僉正,朴東樞爲軍器主簿,金時保爲宗簿主簿,崔鼎臣爲工曹正郞,李彦綱爲知敦寧府事,洪處武爲柒谷府使,朴璟爲鰲樹察訪,李之孝爲監察,金鎭華爲掌樂主簿,李涑爲禮賓主簿,金楙爲繕工假監役,趙正萬爲司僕主簿,金聖游爲典牲主簿,李塘爲監察,李禎翊爲慶尙都事,許堟爲戶曹正郞,以嚴緝爲典牲提調,崔奎瑞爲知春秋館事,李東淹爲判決事,趙始煥爲濬源殿參奉,尹就商爲喬桐府使,李彦綱爲繕工提調,李世甲爲司議,金時獻爲繕工監役,南壽明爲戶曹佐郞,金戩爲司藝,許坫爲長水察訪,鄭希先爲尙衣別提,朴世華爲典籍,呂光周爲司畜別提,宋奎炫爲司䆃主簿,柳百乘爲禮曹佐郞,趙泰興爲活人別提,成儁爲高山察訪,黃夏英爲平市令,沈廷老爲繕工假監役,李天挺爲監察,金萬淸爲大興郡守,金命圭爲掌苑別檢,李番爲典獄主簿,黃爲軍器主簿,尹明運爲禁府都事,宋曇爲司圃別檢,李復戶爲典設別檢,鄭泌爲慶基殿參奉,崔翊漢爲假引儀,李山齡爲假引儀,兪崇爲氷庫別檢,朴慶承爲禁府都事,鄭道三爲內資主簿,李慶白爲濬源殿參奉,李明升爲麒麟察訪,房斗天爲昌陵參奉,沈元浚爲齊陵參奉,李守大爲莊陵參奉,李宖爲歸厚署別提,韓載衡爲英陵參奉,具爀爲孝陵參奉,李存道爲掌苑別檢。兵批,以曹國相爲同仁權管,安䡾爲江口權管,申槿爲崇義堡權管,朴枝茂爲梁永萬同權管,金萬珪爲黃拓柘机坡權管,韓啓重爲大吉號里權管,金胄爲楸仇非權管,崔基億爲武兼,兪珉爲忠翊將,沈枰爲僉知,黃壽海爲慶德宮假衛將,李勛岳爲忠壯將,李東益爲武兼宣傳官,李時漢爲守門將,李萬亨爲侍直,姜晊爲守門將,柳演爲武兼宣傳官,柳廷斗爲武兼宣傳官,池應洙爲助羅浦萬戶,周時興爲景福宮假衛將,張孝源爲訓鍊判官,林柱一爲訓鍊判官,金益粲爲犁津萬戶,安時華爲永達萬戶,尹世勣爲都摠都事,尹一商爲都摠經歷,柳尙培爲豆毛浦萬戶,洪時潑爲武兼宣傳官,李克泰爲守門將,尹濟萬爲平安監營中軍,洪時紀爲宣傳官,金始聲爲武兼宣傳官,金得復爲武兼宣傳官,朴泰圭爲禿用山城別將,趙世望爲訓鍊主簿,金晉鼎爲訓鍊僉正,李宖爲副率,金鼎夏爲武兼宣傳官,李鳴夏爲訓鍊判官,趙楊爲守門將,元始亨爲都摠經歷,玄景命爲吾老梁萬戶,李達爲阿山萬戶,金都昌〈爲〉部將,趙世望爲武臣兼宣傳官,李廷芳爲麟山僉使,洪夏昌爲安興梁僉使,金道鳴爲內禁衛將,申慶弼爲宣傳官,南載華爲訓鍊主簿,魚景亮爲都摠都事,吳震熻爲訓鍊主簿,曺應斗爲武兼宣傳官,郭昌壕爲部將,朴仲徵爲都摠都事,金以雄爲金烏山城別將,趙隨爲守門將,任善初爲守門將,韓相爲美錢僉使,李命徵爲羽林將,鄭元石爲保山萬戶,李泰錫爲宣傳官,李仁壽爲訓鍊僉正,李基恒爲鎭東萬戶,林重春爲水口萬戶,李昌夏爲唐浦萬戶,朴枝榮爲善績僉使,李宇標爲昌洲僉使,李汝玉爲訓鍊副正,朴仲徵爲訓鍊判官,崔翼齊爲武兼宣傳官,鄭邦翰爲部將,柳濟爲神方仇非萬戶,姜斗望爲森森坡萬戶。以上政軸
下直,全羅兵使元徽。以上朝報
右參贊金鎭龜疏曰,伏以,臣昨得見幼學柳長台之疏,其論今日朋黨之弊,有曰,戚里一黨,權勢傾朝,附之者蒙福,忤之者取敗,國事日非,國勢日危,其所爲言,罔有紀極,臣誠惶怖戰慄,不知所以措躬也。凡爲人臣者,苟有權勢至於傾朝,使國事非國勢危,則其罪固不勝誅,而況在戚畹之臣乎?千古已事,昭在簡策,其自踰大防,終至於凶身而害國,姑舍毋論,夫使戚臣,至於如此,以取危亂之禍,則其爲君上之累,貽後世之譏,尤豈非大可戒哉?如臣蹤跡,猥忝肺腑,立朝最久,受恩最深,前後被人言非常,而倖免刑章,又不能屛退,馴致濟缺月長師垣,而巽辭不力,盤礡自如,疵咎之所積,詆毁之所叢,若缺之中無如臣者,則今日羿彀之發,未必以臣爲的也。顧臣缺拙行已粗,欲謹愼平生缺取敗者,未知是指缺不令威福之柄,下移於戚畹之臣,以蹈前代之覆轍,而人缺乃至此,臣何足言?有辱聖朝,抑臣竊有所自責而自悼若缺自立朝以來,能自絶迹於華顯之途,則自必無此,使臣而倖免刑章之後,卽已屛退於田里,則亦必無此,而其終不能無此者,皆臣之罪也。何敢以天聽之不爲熒惑,聖批之已賜辯斥,有所自安也哉?玆敢刳瀝肝血,冒死陳暴於震嚴之下,伏乞天地父母,俯垂諒察,先削臣本兼職名,仍命攸司,勘臣罪狀,以快人心,以正國法,千萬幸甚。臣無任涕泣號籲之至云云。批答見上
忠淸監司崔商翼疏曰,伏以,疾痛呼父母,天理人情之所固然,而父母之哀憫曲全,亦出於愛欲生之至情也。臣之於前疏,披瀝肝血,悉暴垂死之狀,而誠意淺薄,文辭拙訥,未蒙天地父母之矜憐,反承調理察職之批旨,有若以臣謂分寸可醫之疾,而有萬一任職之勢,然臣之陳乞,便歸於浮辭外讓,爲一身圖便之計,臣於是,撫躬震惕,不覺汗淚之交橫也。竊伏念如臣無狀,枵然一老物耳,前後歷職,偏荷湔拂之恩,殫誠竭力,願效塵露之報者,此心耿結,可質神明,而反叨是職之後,果致過福之災,遂嬰膏肓之疾,轉至人鬼之域,口絶粒食,身帖床席,形若死灰,命如弱縷,臣之此病,有非一夕之猝發也。蓋自前冬及今春間,觸冒風寒,奔趨班行之際,傷感外襲,胃脾內敗,飮啖旣廢,眞元大削,顧其原委,已慮難醫,而忍耐奇疾,擾攘公務,一日二日,捱過三四朔。計臣犬馬之齒,今至六十有九,半年沈痼,一脈未絶,而積敗之餘,又當暑濕,泄瀉兼發,度數無算,强咽粥飮,輒旋嘔吐,精神懵眩,殆不省晝昏,喘喘伏枕,奄奄欲盡。衙吏之目覩者,無不變色,守令之來問者,擧皆驚缺心,若是而何能有再蘇之望乎?苟不及是時處分,則不但貽一缺民之弊,亦恐傷聖朝體下之德,而差過時月,悔亦無及缺情,苟不至於朝夕缺欲上,竊自悼傷,臣。缺批答見上。
上在昌德宮。停常參·經筵。
自午時至申時,日暈。夜五更,月犯畢東第一星。
注書李㙫遷轉,代假注書洪萬通。
持平黃一夏啓曰,臣以李師尙拿問事,論啓蒙允矣。昨伏見玉堂箚本,張皇論斥,至請還收,蓋其主意,以師尙所處者,以經幄之重,而與幺麼武弁,兩造犴狴,爲大損朝廷體統之憂,然則臣之所論執者,果不免爲不尊朝廷,壞損事面之歸,臣始瞿然,而終又駭惑也。夫職在經幄者,信與凡官庶僚有別,凡係朝令所禁,尤宜十分審謹,而師尙之行到平山也,許多駭擧,旣載於其邑守令之文牒,則其間所犯,蓋可知矣。臺閣事體,宜當以拿覈其犯者爲請,而當初院啓,不論名官,反罪武弁,主客倒置,事體苟且,而爾重拿覈之請,業已蒙允矣。臣之追發之啓,不得不以竝拿師尙論執者,實欲稍存論事之體也。噫,侍從之臣,承召赴朝,則列邑供頓,固皆視均王人,而近君之臣,絆身執法,觀感外邑者,乃所以尊朝廷而視外方也。今乃以職在邇列,身帶寵光,爲作弊外方之資,而徒以近臣之故,朝家不復覈問,則日後名流之科外作弊,設有過於師尙之爲者,皆將置而不論而後,方可謂之尊朝廷而重事體乎?以愚臣見之,今日玉堂之臣,過慮外方之輕視使星,而欲護名官之憑藉作弊者,誠可笑也。雖然,玉堂,乃公論之地,而今其箚辭如此,臣何敢自以爲是,而晏然於執法之列乎?請命遞斥臣職。答曰,勿辭,退待物論。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。卿之所患,不日差瘳,心之欣喜,曷有其已?此時望卿赴朝,不啻大旱雲霓,飢渴食飮而已。卿其須念君臣之大義,亟回遐心,從速偕行,毋孤日夕虛佇之望。仍傳曰,領府事疏批,下諭于偕來承旨,使之傳諭。
戶曹啓曰,卽接廣興倉所報,來七月朔頒料次,倉官進去于行判中樞府事尹趾善家,請授祿牌,則以爲身病時未肅謝,不爲出給云,係是大臣祿捧,何以爲之?敢稟。傳曰,令倉官輸送。以上朝報
上在昌德宮。停常參·經筵。
備邊司啓曰,忠淸監司崔商翼,身病甚重,陳疏辭職,令廟堂稟處事,命下矣。衰老之人,疾病如此,似非一時感傷之比,官事之曠廢,亦涉可慮,今姑許遞,何如?傳曰,允。
平安監司書目,道內理山等十四邑段,雨雹交下,各穀損傷。博川·安州等二十二邑段,今月初七日,八日,十三日下雨,其中安州等各邑段,蝗蟲熾盛。平壤等十三邑段,十三日,五日申時,雖得少雨,未能周洽矣。今十九日申時始雨,達夜大注,時未開霽,毋論高低畓庫,似無不足之患,久旱之餘,得此喜雨,民事多幸事。
咸鏡監司書目,五月二十七日,自安邊至鍾城,甲山等十九邑下雨。北靑以南各邑,今月初七日又爲下雨,各穀已爲回蘇,頗爲茂長,民事極爲多幸事。又書目,道內染病一千五百九十七名內,方痛一千一百十二名,向差三百五名,死亡七十八名,全家沒死二戶事。
江華留守書目,本道境內,今月二十二日爲始,細雨或灑或止,終不快注,誠爲悶慮事。
開城留守書目,今月二十二日始雨,二十三日開霽,雖高燥畓庫,猶爲浹洽,田畓各穀,日向茂盛事。
京畿監司書目,楊州等二十一邑,今月十九日,二十日得雨,或至一鋤,或至浥塵,終不均沾,而凄風連吹,多被損傷,極爲悶慮事。
備忘記,今覽江原監司柳之發狀啓,莊陵封陵陵上,自前至後,有中坼之患,不勝驚駭。封陵之役,正當春和之時,殊異嚴沍之節,而曾未半年,遽有此患,其不能堅固封築之狀可知,敦匠之臣,安得辭其責哉?園陵事體至重,不可置之,莊陵都監提調·都廳及當該郞廳,竝拿問定罪。
拿問現告,莊陵都監提調李世華·姜鋧·金錫衍,都廳趙泰耉·李東馣,郞廳申奎。
謝恩,正言尹憲柱。
院啓,引嫌而退。竝拿之請,旣得臺體,儒臣之箚,不必爲嫌,請持平黃一夏,出仕。答曰,依啓。前啓,以國忌,今明日姑停。
左議政崔錫鼎上疏。大槪,伏承勿爲待罪之旨,而臣之情勢罪犯,決不敢退歸私次,玆敢席藁待罪,露章呼籲,伏乞亟命攸司,同勘臣罪,以嚴邦憲事。入啓。答曰,省疏具悉。卿其勿待罪。
右議政李世白請對入侍,入侍時,上曰,聞左議政待罪金吾矣,勿待罪事,爲敎矣。蓋摠理使,與都監堂上,共敦匠事,而或有往來之時,封陵若在於不往之時,則朝家處分,似當區別,而今番則摠理使先往思陵封陵,轉向莊陵,同爲封陵矣,陵寢事體重大,不可全然無罰矣。以先朝事言之,奉審諸堂上拿問時,同往大臣鄭致和·金壽恒,姑罷其職,左議政罷職,宜矣。明日待開門,政官牌招卜相事,榻前下敎。在外臺諫,稟旨變通,開政差出,大政除授守令署經事,榻前定奪。右議政李世白所啓,今此莊陵陵上中坼之變,以監司狀啓見之,不勝驚心。蓋封陵事體重大,敦事諸臣,孰不竭心力而爲之乎?不幸意外,有此傷坼之患,蓋其時深峽,猶未解凍,以粘土封築,到今烈炎中暴乾,自然易坼,而或云此陵,異於他陵當初嚴興道蒼黃封墓,故年久之後,未知地中事之如何,改築之際,十分小心,恐致震驚之患,鞏固之道,或不能如他陵,而然以此等說觀之,理勢亦或然矣,似非人力之未盡,而意外終有此變,殊極不幸矣。禮曹草記,堂上奉審後稟旨事允下,而今此陵上之變,非如莎草枯損之比,修改與否,不必待奉審然後可知。改築之擧,宜速擧行,而禮官往來,將費十餘日,前頭霖雨可慮,不但遷就未安,且此有同變禮,只令禮官奉審,亦恐非事體所當。修改吉日,卽令該曹推擇,禮官·繕工提調趁期下去,而小臣,亦爲一時進去奉審後,仍卽修改之地,似爲合宜,敢此請對仰達矣。上曰,所達之言,誠是矣。依爲之。又所啓,臣得見江原監司柳之發莊陵傷坼事狀啓,只據本陵參奉所報緣由,馳啓而已。無親進奉審,更爲啓聞之語,殊極非矣。當初定奪時,依北道諸陵例,陵上有頉,則使本道監司,爲先奉審啓聞矣。之發,終不親進奉審,則不可不論罪,而遠外之事,亦難懸斷,姑先推考,知其不爲親進實狀,然後論罪一款,更爲稟處,何如?上曰,依爲之。以上朝報
右議政李世白請對入侍時,右議政李世白所啓,豐山前萬戶吳義英,依事目拿問定罪,其時摘奸虞侯·軍官,雖有譏捕之功,此與方外人進告者有異,論賞一款安徐事,自備局覆啓,而登對時稟處事,命下矣。其後犯越罪人稟處時,未及竝稟,故今始仰達,依當初回啓施行之意,分付,何如?上曰,依爲之。備局謄錄
政院啓曰,持平黃一夏引避退待,而兩司俱無行公之員,大司憲崔奎瑞,執義李敏英,掌令李世弼,持平權,獻納權,皆在外,掌令尹弘离被論,大司諫韓聖佑,呈辭受由,司諫崔重泰,親病呈辭,以國忌留院,正言朴乃貞,未署經,正言尹憲柱,未肅拜,玉堂上下番,以被斥臺避,陳疏引嫌,處置經宿,誠極未安,而他無變通之道,正言尹憲柱,卽爲牌招,以爲處置之地,何如?傳曰,允。又啓曰,莊陵陵上,有中坼之患,事之驚愕,莫此爲甚。都監提調·都廳及郞廳,今方催促現告,而但念封陵時莎土匠,爲任亦緊,今此封陵提調以下拿命之下,莎土匠,不可不囚禁,別樣科斷,敢啓。傳曰,知道。又啓曰,左議政崔錫鼎,以莊陵都監總理使,提調以下,拿問正罪命下之後,待命於禁府云矣,敢啓。傳曰,勿待罪事,遣史官傳諭。又啓曰,今日右議政李世白請對入侍時,在外臺官稟旨變通,大政除授守令署經事,榻前定奪矣。大司憲崔奎瑞,掌令李世弼,持平權,獻納權,皆在外,執義李敏英,差祭在外,掌令尹弘离,被論,大司諫韓聖佑呈辭受由,司諫崔重泰親病呈辭,以國忌留院出去,正言朴乃貞未署經,除差祭在外未署經人員外,合有變通之道,何以爲之?敢稟。傳曰,掌令尹弘离,大司諫韓聖佑,司諫崔重泰,竝遞差。以上朝報
上在昌德宮。停常參·經筵。
禮曹參判吳道一,莊陵陵上中坼處奉審事,出去。
假注書洪萬通改,代尹志和。
傳曰,卽見莊陵陵上修補事擇日,則以閏七月十六日,推擇矣。大臣及禮曹堂上·繕工提調,當爲進去監董,其間日子尙遠,若値潦雨,中坼處,有渗入之患,則事甚可慮。禮曹堂上先爲下去奉審,油芚·草芚等物,預爲措置,付諸陵官,雨下之時,則覆蓋陵上,雨晴則卽爲捲開,俾無傷損莎草事,分付。以上朝報
宣惠廳啓曰,嶺南所封六月令宗廟·永昭殿薦新新稻米,例於六月內封進矣。今年節早,未及産出,限內不得封進之意,敢啓。傳曰,知道。惠廳謄錄
右議政李世白,承牌詣賓廳,卜相爲之。卜相,領府事南九萬,領敦寧尹趾完,判府事柳尙運·尹趾善,判敦寧徐文重。落點,領議政柳尙運,左議政徐文重。政府謄錄
禮曹啓曰,莊陵陵上莎草修補吉日,令日官推擇,則七月則有大段拘忌,閏七月內,望前絶無吉日,以閏七月十六日卯時及二十四日辰時兩日,推擇之意,敢啓。傳曰,知道。禮曹謄錄
上在昌德宮。停常參·經筵。
吏曹判書申琓,兵曹判書李濡再度呈辭。入啓。加給由。
中殿·世子宮·嬪宮,藥房問安。答曰,知道。
藥房啓曰,三夏將盡,伏熱轉酷,伏未審聖體,若何?中宮殿玉候,亦何如,而王世子起居,嬪宮氣候,一向安寧乎?臣不任區區伏慮之至,敢來問安。答曰,知道。內殿氣候無事,世子·嬪宮,一向平穩矣。
全羅監司書目,珍山呈,以良女金召史爲虎囕死事。
慶尙監司書目,今月初七日始雨,十一日開霽,十四日又爲始雨,十六日乃止,沿江處峽之邑,最被其害,民事可慮事。又書目,大丘呈,以今月二十日,戌時地震,事係變異事。
晉平君澤上疏。大槪,寵擢專對之命,遽出於千萬夢寐之外,驚惶感泣,靡所容措。在臣分義,惟當不計才分,竭蹶祗承之不暇,而顧臣區區私悃,有萬分悶迫者,不得不冒死哀籲。伏乞聖慈,俯諒臣危懇,亟命收還新授資級,許遞使价之任,以重國事,以安私分事。入啓。答曰,省疏具悉卿懇。今玆陞擢,意非偶然,卿其安心勿辭焉。
京畿監司書目,龍仁呈,以大司憲崔奎瑞辭職上疏上送事。啓。答曰,省疏具悉卿懇。文衡之任,實循公議,卿其安心勿辭,從速上來行公。又書目,果川呈,以大司成兪得一辭職上疏上送事。啓。答曰,省疏具悉。爾其勿辭,從速上來察職。
江原監司書目,辭職上疏上送事。啓。答曰,省疏具悉。卿辭至此,本職,當許遞焉。
文學金相稷上疏。入啓。答曰,省疏具悉。爾其勿辭,救護母病。
戶曹判書閔鎭長,左參贊金鎭龜辭職上疏。入啓。答曰,省疏具悉。卿其勿辭,從速行公。
左尹申厚命辭職上疏。入啓。答曰,省疏具悉。卿其勿辭,從速察職。
校理宋徵殷·崔昌大辭職上疏及司諫李健命上疏。入啓。答曰,省疏具悉。爾等勿辭察職。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收移配罪人業同放送之命。請陽德縣監南從萬削去仕版。羅州,乃是南中劇邑也。物衆地大,素稱難治,必使廉謹有聲績者居之,可責剸理之效,而新除授牧使許熲,全不曉事,且乏廉聲。曾莅鷄林也,東萊歲供之米,私給防納之類,中間消瀜,屢年不納,鄙瑣之誚,至今未已。及授本邑也,前牧使朴時璟,重記所付各穀,至於千餘石之多,而六朔之內,官庫蕩竭,餘存穀物,未滿十石,其不治不廉之狀,據此可知。如此之人,不可復畀雄州,請羅州牧使許熲罷職不敍。新除授獻納權,時在忠淸道韓山地,請斯速上來事,下諭。答曰,不允。南從萬遞差,許熲事,全不曉事,且乏廉聲等題目,俱不襯合於此人,予以爲過也,勿爲煩論。下諭事,依啓。前啓,掌令尹弘离遞差事,停啓。
工曹參判任弘望上疏。大槪,削臣職名,勘臣罪犯,以爲人臣玩法者之戒事。入啓。答曰,省疏具悉。卿其勿辭,從速察職。
忠淸監司黃欽上疏。大槪,疊告慘慽,病情且苦,前後恩除,一未祗肅分義徒喪,惶蹙罔措。意外湖臬新命,又及於已試蔑效之身,反復思惟,決無承當之望。伏乞聖慈,俯賜諒察,亟收臣新授職名,以重民事,以安私分事。入啓。答曰,省疏具悉。卿其勿辭,速往欽哉。
謝恩,說書李㙫。
下直,連山縣監李翊亮。以上朝報
上在昌德宮。停常參·經筵。
工曹判書申汝哲上疏。大槪,疾痛危苦,快無支撑之勢,乞罷本兼諸務及新授捕盜之任,安意就盡事。入啓。答曰,省疏具悉卿懇。卿其安心勿辭行公,毋孤委任宿將之意。
傳曰,召對爲之。入侍,承旨金時傑,玉堂宋徵殷·李喜茂,假注書尹志和,史官朴弼明·李台佐。
大司諫洪受瀗啓曰,臣之待罪玉堂也,有新錄催促之命,同僚五人,齊會完錄,及臣辭遞之後,聞湖儒柳長台敢生疑亂之計,肆爲誣罔之言,至以爲公論之人,或遷轉,或黜外,乘時以錄,此非出於黨論乎云云。渠於朝臣,强分某公某私,眩惑天聽,其爲計,已極巧慘,復以遷黜同僚,謂皆出於本官之操縱,末乃以乘時濟私,斷爲罪案,其譸張構捏之態,畢露無餘矣。新錄時委折,同參儒臣,略有所辯明,長台危險誣害之說,聖明亦已洞釋,臣不必更爲覼縷,而如使臣平日行己,能得見信於儕流,當時擧措,有以厭服於時論,則長台吹毛伺影之言,何從而至哉?唯當反顧自訟,不暇尤人,而若其廉義,則其不可復玷榮次,貽辱淸朝也,決矣。且臣家間,有拘忌之疾,子婦及女息,相繼染痛,臣不得不出避,而實無容足之地,未免借入於閭家,已經三四朔之久,心知邦禁之嚴,而身自犯之,首實俟罪,且有所不可,其何可缺伏乎?臣旣被湖儒之疏,且有冒禁之失,以此以彼,俱不可一刻仍冒,請命遞斥臣職。答曰,勿辭,退待物論。
掌令魚史徽啓曰,臣於昨年待罪畿邑,正當缺盡室痛臥,通四境無一完材,勢有所不忍嚴其所捧,各穀僅至五分之三,終未得依朝令準捧矣。遞歸之後,呈出解由,則坐此而至於越七等之科,揆以古例,在所應遞,而且臣,因比隣拘忌之疾,借請常漢家,一朔留住,尙未還入私次,則冒禁之失,亦無以自解。以此以彼,俱難仍冒於臺席,請命遞斥臣職。答曰,勿辭,退待物論。
正言尹憲柱啓曰,卽者長僚,以兩款事,引避退待,臣當處置,而其一卽閭家借入事也,臣於是,有不敢自安者。臣於前冬,使喚婢僕,相繼染痛,家有年老父母,不得已借得所親常漢家挾間,數朔避寓矣。臣及叨是職,宜卽引避,而意以謂借入挾間,與奪入有異,數日行公,未得自列,今見長僚之避辭,臣之生疎冒沒之失,著矣。唯當自處之不暇,而其何可晏然處置乎?請命遞斥臣職。答曰,勿辭,退待物論。以上朝報郞廳李聖運校正。日記廳郞廳閔師弘書。
上在昌德宮。停常參·經筵。
吏曹判書申琓,兵曹判書李濡三度呈辭,及輔德李文興再度呈辭。入啓。加給由。
禁府啓目,咸鏡監司·江原監司査覈云云。李友白棍打之事,兪信一招辭中,旣已自服,則十五度·二十度之或多或少,不必究覈,而被打之人姓名變稱,已極可訝。友白之染病得痛,及其三月二十日身死之說,與咸鏡監司査啓中各人等招辭,大段相左,當初所供,未知有何明證,而其所云云,雖似無根,殺獄事體重大,不可不反覆鉤問,俾無一毫稱冤之端。以此發爲問目,兪信一處,更推,屍親李震白持來立旨兩張,亦爲卽納,憑考後稟處,何如?啓依允。
傳曰,典獄摘奸,輕囚放釋。
持平黃一夏啓曰,掌令魚史徽,大司諫洪受瀗,正言尹憲柱,昨日引避退待矣。處置歸於臣身,而第諫長避辭中一款,卽被斥於疏儒柳長台之事也。臣於日昨亦以被斥於此人,引以爲嫌,則其在臺體,嫌難是非於其間,請命遞斥臣職。答曰,勿辭,退待物論。
玉堂箚子。大槪,請掌令魚史徽,大司諫洪受瀗,正言尹憲柱遞差,持平黃一夏出仕事。入啓。答曰,依啓。
吏曹啓曰,臺諫有闕,政事,取稟。傳曰,明日爲之。
京畿監司書目,衿川呈,以修撰李震壽辭職上疏上送事。啓。答曰,省疏具悉。爾其勿辭,從速上來察職。又書目,龍仁呈,以領府事南九萬上疏上送事。啓。答曰,省疏具悉卿懇。卿之引年之章,凡幾上矣,予之心腹之諭,亦幾宣矣。庶幾情志流通,遐心可回,而近侍相守,已浹一旬,巽讓愈懇,赴朝漠然,此無非寡昧之誠禮有所未至之致,慙恧何言?第念昔皇明戴珊,乞致仕,孝宗不許,令劉大夏,諭以太平未兆,不忍捨朕先歸之意,珊泣下曰,吾不得還家,君臣間情意之相孚,可見於數百載之下也。矧今國步之艱難,不啻太平之未兆,小子之倚信,又不啻戴珊,而卿之棄予恝然,一至於此,是豈平日所望於宿德元老者乎?頃年二三大臣,久遯荒野,卿以事體非宜,至請召還,卿昔日之請,卽予今日之心,則此又不可不念處也。予志堅定,不起不止,而卿毋困我,須速偕行,以副如渴之望。仍傳曰,此疏批,下諭于偕來承旨,使之傳諭。以上朝報
上在昌德宮。停常參·經筵。
左尹申厚命再度呈辭。入啓。加給由。
輔德李文興三度呈辭。入啓。遞差。
領議政柳尙運上疏。大槪,今玆重卜之命,又及於已試蔑效之身,驚惶震越,累日而不能自定,不得不瀝血哀籲,伏乞聖慈,亟遞臣新授相職,改卜賢德,以幸國事事。入啓。答曰,省疏具悉卿懇。今玆重卜,意非偶然,何用撝謙至此乎?卿其須體予意,安心勿辭,速出論道,以濟時艱。仍傳曰,遣史官傳諭。
左議政徐文重上疏。大槪,不敢淟涊之跡,冒據鼎席,伏乞聖慈,俯諒微懇,特賜鐫免新授職名,以重國事,以安私分事。入啓。答曰,省疏具悉卿懇。今玆枚卜,實非偶然,喜事之言,何必追嫌?卿其宜體予意,安心須勿撝謙,速出論道,以濟時艱。仍傳曰,遣史官傳諭。
晉平君澤上疏。大槪,冒萬死,更申前懇,冀蒙矜許事。入啓。答曰,省疏具悉卿懇。卿之情事,予用矜念,令該曹稟處。
兵曹判書李濡辭職上疏。入啓。答曰,省疏具悉。卿其安心勿辭,從速行公。
吏曹判書申琓辭職上疏。入啓。答曰,省疏具悉。卿其安心勿辭,從速行公。
執義李敏英辭職上疏。入啓。答曰,省疏具悉。事在旣往,何必追嫌?爾其勿辭,從速察職。
府啓,請還收安置罪人睦來善,移配罪人李玄逸放歸田里之命。請監察韓配周削去仕版。答曰,勿煩。
刑曹,賊人朴世弼,當日西小門外行刑。啓。
禁府照目,兪信一更推云云,被打人等姓名變稱,雖似可訝,決杖後,載還鄕路,到高原身死者,李友白外,更無他人,則其所變稱,有不足深覈。三月十二日身死之狀,已著於高原郡呈狀,則二十日身死云者,未免歸虛,李友白染病身死之說,出於淮陽府下吏,探問北關,告知前官之書,此一款,不可不明白査出,淮陽當該下吏,拿致京獄,覈問虛實後,稟處,何如?啓依允。
平安監司書目,殷山縣監柳重碩,濫用刑杖,致殞人命,罷黜事。啓。傳曰,柳重碩之事,極爲駭愕,不可罷職而止,令攸司稟處。
開城留守書目,染病人一百二名內,死亡三十五名,方痛五十四名,向差十三名,農務方殷之日,寢息無期,悶慮事。
黃海監司書目,六月十九日始雨,二十三日乃霽,無論高下畓庫,擧皆周洽,各樣禾穀,庶有茂盛之望,民事多幸事。
傳曰,禁府公事,頃因本府有癘疫,經宿入啓矣。自今以後,勿爲經宿,開坐日,卽爲入啓事,分付。
禁府照目,莊陵都監提調李世華·姜鋧·金錫衍,都廳李東馣·趙泰耉,郞廳申奎等矣。封陵纔過數月,遽有此坼傷之變,不可謂人功之盡善,敦事之臣,難免不職之罪,以此照律,罪各杖一百贖,告身盡行追奪,私罪。啓功議各減一等。又啓目,前府使趙爾重,修撰李師尙等矣,趙爾重段,以李師尙招辭,偃然在衙,終不出見,朝飯夕飯,終不供給,開閉門吹,自行於衙舍等說觀之,其埋沒接待之狀,有不可掩。李師尙段,經幄之臣,承召上京,刑杖狼藉,貽弊下邑,已極不當,常法之外,濫用訊杖罪。趙爾重段,杖一百贖,奪告身三等,李師尙段,決杖一百,徒三年,告身盡行追奪,私罪。啓功減一等,除決杖。
禁府,李師尙迎曙驛徒三年半定配。啓。以上朝報
上在昌德宮。停常參·經筵。
府啓,請還收罪人睦來善,移配罪人李玄逸放歸田里之命。答曰,勿煩。前啓,監察韓配周削去仕版事,停啓。
吏曹,謝恩正使臨陽君桓落點。
忠淸監司書目,韓山呈,以持平權辭職上疏上送事。啓。答曰,省疏具悉。爾其勿辭,上來察職。
副校理南正重辭職上疏。入啓。答曰,省疏具悉。爾其勿辭,從速察職。
謝恩,左副承旨趙泰采,執義李敏英,掌令金致龍,司諫李健命,正言鄭必東。
忠淸監司書目,沃川呈,以六月十六日雨雹,事係變異事。
咸鏡監司書目,安邊至端川十一邑,六月十九日始雨,二十一日開霽,雨澤周洽,民事多幸事。
傳曰,天官·本兵之長,不可久曠,吏·兵判三度加由疏批已下,竝卽牌招察任。
執義李敏英啓曰,臣情迹,有不可復冒言地者,陳章乞免,實出血懇,而未蒙恩許,反承溫批,惶隕踧踖,靡所容措。不意此際,召牌遽降,分義是懼,黽勉趨詣,祗謝恩命,而顧臣所坐,有非尋常做錯之比,彈墨未乾,公議可畏,反復思惟,終無承當之望。又於情勢之外,有冒禁之失,臣於今番上來之時,行到湖·畿之交,騎從未及待候,不得已仍以所騎,便行一息,毋論事勢之如何,違法之罪,固已難免。且臣借入閭家挾間,初緣倉卒避病,爲一時安頓之計,仍因遷就,未卽移出,何敢諉以借入,晏然淹滯乎?以此以彼,俱不可仍冒職次,請命遞斥臣職。答曰,勿辭,退待物論。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。請陽德縣監南從萬削去仕版。羅州,乃是南中劇邑也。物衆地大,素稱難治,必使廉謹有聲績居之,可責剸理之效,而新除授牧使許熲,旣無才諝,且乏廉操。曾莅鷄林也,萊館歲供之米,私給防納之類,中間消融,累年不納,鄙瑣之誚,至今未已。及授本邑也,前牧使朴時璟重記所付各穀,至於千餘石之多,而六朔之內,官庫蕩竭,餘存穀物,未滿十石。其不治不廉之狀,據此可知,如此之人,不可復畀雄州,請羅州牧使許熲罷職不敍。新除授大司諫尹德駿,時在水原地,請斯速乘馹上來事,下諭。答曰,不允。下諭事,依啓。
酉時,日暈。
有政。以閔鎭厚爲判決事,李彦綱爲判尹,柳行三爲殷山縣監,金宇杭爲南原府使,金致龍爲掌令,李彦紀爲江原監司,尹德駿爲大司諫,鄭必東爲正言,南正重爲副校理,韓聖佑爲光州牧使,趙泰采爲承旨,軍器僉正尹一商仍任事,承傳。李碩輔爲水原監牧官,兪命海爲南陽監牧官。以上朝政
下直,梨津萬戶金益燦。
政院啓曰,頃日榻前,兩司之官變通差出,大政,除授守令,趁卽署經事,下敎矣。臺官差出之後,旋卽引避見遞,以致守令署經,迄今遲延,外方夫馬之遲滯,亦甚有弊,除在外及未署經人員外,今日政,新除授及未肅拜人員,竝卽牌招,以爲趁速署經之地,何如?傳曰,允。
吏曹啓目,粘連,觀此晉平君澤上疏,則老母景迫桑楡,氣息奄奄,親年七十,勿敍三百里外,自是令典,使价之任,雖與守宰有異,論其相離遠近,不啻懸殊。頃年東原君潗,亦以親年七十,終蒙恩遞,願蒙一視之恩是如爲白臥乎所。聞其親年已過七十,疾病亦且沈綿,經年奉使之行,情理果爲切迫是白乎旀,且有許遞之前例,則其在聖上體下之道,似當依願許遞是白乎矣。使价之任,旣出於特命,臣曹有難擅便,上裁,何如?啓依所啓施行。又啓曰,謝恩正使晉平君澤,旣已改差,所授加資,依例還收之意,敢啓。傳曰,知道。
司憲府啓曰,正言朴乃貞,除拜已久,尙未署經。臺諫署經,備三員爲之者,自是古例,而行大司憲崔奎瑞,掌令李世弼,持平權,在外,執義李敏英,今方引避,只有掌令臣金致龍,持平臣黃一夏。在前如此之時,亦有二員開坐,啓請署經之規,今亦依此例,開坐署經之意,敢啓。傳曰,知道。
司諫院啓曰,正言朴乃貞,除拜已久,尙未署經,臺諫署經,備三員爲之者,自是古例,而大司諫尹德駿,獻納權,在外,只有司諫李健命,正言鄭必東。在前如此之時,亦有二員開坐,啓請署經之規,今亦依此例署〈經〉之意,敢啓。傳曰,知道。
吏曹判書申琓,兵曹判書李濡,身病出仕。以上朝報
上在昌德宮。停常參·經筵。
府啓,引嫌而退。事在旣往,不必深嫌,而旣已冒禁,勢難仍在,請執義李敏英遞差。答曰,依啓。
左議政徐文重上疏。大槪,伏乞聖慈,亟遞臣職,無妨賢路,俾安私分事。入啓。答曰,省疏具悉卿懇。已諭至意,復何多誥?卿其須念國事,安心勿辭,卽起視事,以副如渴之望。仍傳曰,遣史官傳諭。
傳曰,史官三員待命,騎馬九匹立之,大祭所內摘奸。
吏曹啓曰,臺諫有闕,政事,取稟。傳曰,明日爲之。
正言朴乃貞啓曰,臣之譾劣,最居人下,郞署之職,尙懼不稱,過蒙翦拂,猥忝諫職,自知不似,人謂斯何?在臣分義,惟宜不計顚敗,竭蹶趨承之不暇,而第臣於頃日,家有病憂,見醫還歸之際,猝遇一官員於路上,引路小卒,在於其前,而市街紛擾之中,日且向昏,矇不覺察矣。退去之後,始得聞知,乃太廟薦新排進之官也。凡大小人士,路遇享獻之物,隱身回避,自是常禮,而臣於倉卒之間,大失肅敬之義,其爲駭人觀瞻,有不足言。私心驚悚,久猶未已,律以邦憲,亦宜有罪,何敢自隱,晏然仍冒於官次乎?請命遞斥臣職。答曰,勿辭,退待物論。
平安監司書目,三登等二十四邑,六月十九日始雨,二十三日至下雨,田畓各穀,頓然回蘇,民事多幸事。
院啓,引嫌而退。未及隱避,雖緣日暮,旣已失敬,勢難在職,請正言朴乃貞遞差。答曰,依啓。以上朝報
上在昌德宮。停常參·經筵。
都承旨嚴緝初度呈辭。入啓。給由。
左尹申厚命三度呈辭。入啓。遞差。
平安監司書目,鐵山等邑呈,以名不知男兒,及金萬星等二名,爲虎囕死事。
黃海監司書目,平山呈,以步兵石之永,平兵金愛先子己云,爲虎囕殺事。
江原監司李彦紀辭職上疏。入啓。答曰,省疏具悉。卿其勿辭,速往欽哉。
假注書李正臣受由,代沈宅賢落點。
謝恩,戶曹參判宋昌,訓鍊正柳重起,副校理南正重。
傳曰,大臣·備局堂上引見。引見時,工曹判書申汝哲兼帶左邊捕盜大將,今姑改差事,榻前定奪。水原府使鄭是先,催促發送事,及前黔毛浦萬戶呂必矩,自兵曹決棍事,榻前下敎。持平黃一夏所啓,請還收安置罪人睦來善,移配罪人李玄逸放歸田里之命。上曰,勿煩。正言鄭必東所啓,請還收罪人睦來善·李玄逸放歸田里,柳大運放送,金德遠·柳命賢放歸田里,睦昌明職牒還給之命。上曰,勿煩。請還收定配罪人宋相周減等之命。上曰,勿煩。請還收圍籬安置罪人李玄紀放歸之命。上曰,勿煩。請還收定配罪人業同放送之命。上曰,勿煩。請羅州牧使許熲罷職不敍。上曰,勿煩。又所啓,親民之職,惟在守宰,而荐飢之餘,尤重掄簡,其不可以庸瑣雜類,苟充差送也,明矣。新除授雲山郡守金應瀷本以卑賤之人,無他履歷,只以各廳久勤,遽授本職,除目之下,物情爲駭,請雲山郡守金應瀷遞差。上曰,不允。又所啓,昌城,卽邊上重鎭,而府使實兼防禦之權,從前差遣,必擇武弁之著,名稱有履歷者,所以重其任也。新除授府使金命熙,捕賊賞加之後,無一履歷,遽授本職,物情爲駭,請昌城府使金命熙遞差。上曰,不允。又所啓,新除授司諫林濩,時在羅州地,請斯速上來事,下諭。上曰,依啓。前啓南從萬削去仕版事,停啓。
兵曹,左邊捕盜大將柳重起落點。
全溪君溥上疏。大槪,臣父腫患,日漸危篤,決無離側供職之望,乞遞臣摠管之任,以爲專意救護,俾伸至情事。入啓。答曰,省疏具悉。卿其勿辭,救護父病。仍傳曰,朗原君·全城君處,竝遣御醫看病。
引見時,右議政李世白所啓,水原,以畿輔重鎭,與他邑有別,而新府使鄭是先,自前治績表著,故議薦除授矣。是先,以其奴婢十餘口,在於境內,在法應遞,呈狀備局,而以本府異於他邑,有同邊倅,不可輕易變通之意,論題退却矣。今又呈狀,以爲其父母墳山,在於境內,事勢難便,尤難赴任云,士夫丘墓之在於畿甸者何限,而曾無以此見遞之事。此則固不當擧論,而但奴婢一款,他守令則自有應遞之例,如是據法呈狀,不無所執,而許遞亦甚可惜,必須稟定分付,故敢此仰達矣。上曰,鄭是先治績旣著,水原且是重地,當初差除,意實有在,今不可以此輕遞矣。左參贊金鎭龜曰,臣父之外祖故參判臣尹墀之拜水原府使也,以其地有若干田土,引法求遞,而水原異於他邑,故該曹不許,以至赴任云。是先之事,與此相似矣。行戶曹判書閔鎭長曰,廟堂之薦,異尋常除拜,似不可有拘於此等事矣。上曰,斯速辭朝事,分付,可也。又所啓,連觀外方狀啓,則近因虎患,多有囕死者,飢謹癘疫死亡之餘,且死於虎患,誠爲矜憐,而至於耕耘之時,亦以此不得早出暮還,作農未能著實,此亦可慮。固當另加申飭,而卽今草樹茂密,雖難捕捉,若廣設陷穽,則或不無其效,似愈於全然置之,分付兵曹,使之申飭,何如?上曰,依爲之。兵曹判書李濡曰,近來虎患,不但外方,畿甸亦然,都城數十里之內,亦多有囕殺人命之患,而各邑不爲一一報知,宜加申飭,亦令廣設弓弩陷穽,可矣。西北人,最善捉虎,江界武士李廷芳,曾以多捉惡虎之功,有邊將承傳,故今番除授獜山僉使矣。渠方上來,臣問其捕捉之策,則以爲卽今草樹茂密,待九·十月間,可以捕捉云。此外西北武士之習於捉虎者,又有數三人上來,其言皆如此,待秋招致此輩,領率善放砲手,使之驅捕,而不可不一番大獵,以除民害,臨時更爲稟定,何如?上曰,卽今草樹茂密,待秋爲之,可也。李濡所啓,坡州牧使洪時疇,頃以其子登科時,稱以宴需,捧錢民戶事,被臺彈見罷矣。時疇雖無狀,爲其子登科宴需,徵錢民間,似無其理,固已疑之,而且聞頗有稱冤之說,時疇,以曾經閫帥,秩高武臣,果有此擧,則不但一時罷職,其爲人,無可用,如其不然,宜乎稱冤,不可不査覈處之矣。上曰,兵判所達是矣,査覈,可也。左副承旨趙泰采曰,洪時疇,似當拿囚後,査覈矣。上曰,拿囚。
引見時,右議政李世白所啓,頃以外方,全家沒死,還上蕩減事,定奪分付,而亦慮有虛實相蒙之弊,更爲申飭矣。因守令之來言者,得聞外方事,近年連値凶荒,設賑之時,各邑分糶,其規不一,或以田結,或以民戶分給,民戶所給,則全家沒死之類,果無指徵之處,可以蕩減,而至於田結所給,則田主雖死,必有族屬隣保之執耕其田畓者,不當入於一體蕩減之中。且五家統所給,則統首率其五家,以統首之名,受去分給,故官家文書,都以統首名置簿,若統首沒死,統內之人生存,而以統首名蕩減,則生存者,混蒙其惠。統內人沒死,統首生存,而以統首之生存,不許蕩減,則應減者,未蒙其惠,如此之類,外方區別之際,頗以爲難處云。當初定奪時,此等細瑣曲折,不能一一歷陳矣。外方奉行之際,誠有如此者,則必須明白區別,俾不至虛實相混,宜當。以此更爲詳細分付,何如?上曰,區別分付,然後可以擧行,更爲詳細分付,可也。又所啓,閭家借入旣有禁令,而頃因癘疫熾盛,士大夫迫於事勢,多未免借入,或有借入其挾間者,故其時,竝隨現推考矣。近日臺諫,連以此事,引避見遞,若於卽今,仍爲借入,則爲臺官者,固不當冒禁行公,而過數日之後,以曾前借入,至於引避,實爲紛紜,前事勿避,自有前例,此亦前事也。臺諫設或引避,政院勿爲捧入,似當矣。上曰,以此引避,甚爲紛紜,大臣所達誠然,政院知悉,勿捧。左副承旨趙泰采曰,禁令旣下之後,卽爲借入,則可以引嫌,而今此尹憲柱,前冬所寓處,臣亦見之,不過借入客室也。經年之後,以此引避見遞,若此不已,則臺諫將無行公之員,以前事勿避,定式施行,而第若無更加申飭之擧,則前頭必多因循冒禁之弊,五部朔末公事,隨其現告之意,各別申飭,何如?上曰,此言是矣。申飭漢城府,可也。又所啓,軍兵之物故者,知其實數,然後或覓給閑丁,或定其分數,可以分付代定,故曾以精査成冊上送事,定奪分付,而外方査覈,至今不來,似因癘疫之尙未寢食,而卽今秋節已屆,此事宜不可緩,成冊後死亡者,追後更報,亦無不可,故自備局,才已行關催促,而若循例分付,則外方,亦循例爲之,似不得着實,以生爲死之弊,常時亦多有之,況今死亡相繼之日乎?明査之道,雖係守令之能否,而必擇其任事之人,可無虛疏之弊,有識兩班中,或以風憲,或以監官,稱名號,使之各別詳査,而如或不以實告,以生爲死,日後現露者,則依戶籍事目漏丁者論罪之例,次知監色,論以重罪之意,預爲分付,然後外方可以惕念擧行,次知監色等犯罪者,重則全家徙邊,輕則差等治罪事,別爲定式,申飭,何如?上曰,着實申飭,可也。以上朝報
上在昌德宮。停常參·經筵。
自昧爽至辰時,有霧氣。
都承旨嚴緝再度呈辭。入啓。加給由。
領議政柳尙運上疏。大槪,更將疾病危篤之狀,冒死哀號,伏乞聖慈,察臣血懇,特賜遞改,毋曠重任,少延殘喘事。入啓。答曰,省疏具悉卿懇。才竭至意,復何多誥?卿其須念國事,勿以疾病爲辭,安心卽起視事,用副如渴之望。仍傳曰,遣史官傳諭。
府啓,請還收罪人睦來善,移配罪人李玄逸放歸田里之命。答曰,勿煩。
開城留守書目,本府農事及雨澤緣由事。
平安監司書目,六月以後,江界等二十七邑,染病方痛一千二百二十七名,向差一千三十三名,物故一百七十四名事。
慶尙監司書目,道內農事,六月十七日開霽之後,亢陽猝曝,點雨不下,田畓各穀,又復有乾涸枯損之患,亦有蟊災之漸,民事節節罔極緣由事。又書目,星州等官呈,以六月二十一日·三日·六日連次地震,事係變異事。又書目,山陰等官呈,以人物渰死之數,至於三十二名之多,極爲驚慘事。啓。傳曰,渰死人等,令本道各別恤典擧行。
正言鄭必東啓曰,臣於昨日榻前論劾雲山郡守金應瀷也,左副承旨趙泰采,以再經僉使不無履歷等語,有若分疏者然。毋論臺啓之如何,論奏未畢之前,先有所云云,殊失事體,所當請推警責,而臣新入臺閣,敢登前席,觸處生疎,終未免泯默而退矣。今聞物議,當論不論,大以爲非,臣何敢晏然仍冒乎?請命遞斥臣職。答曰,勿辭。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收罪人業同放送之命。請羅州牧使許熲罷職不敍。請雲山郡守金應瀷遞差。請昌城府使金命熙遞差。昨日筵中,左副承旨趙泰采,以金應瀷再經僉使等語,忽然陳達於臺啓未畢之前,臺閣論啓,事體自別,而至敬之地,率爾發言,旣涉未妥,且關後弊,不可無警責之道,請左副承旨趙泰采推考。答曰,不允。
右副承旨李廷謙辭職上疏,及左副承旨趙泰采辭職上疏。入啓。答曰,省疏具悉。爾其勿辭,從速察職。
慶尙監司書目,辭職上疏上送事。啓。答曰,省疏具悉。卿其勿辭,從速察職。
同副承旨李鼎命狀啓,臣敬奉聖旨,卽爲傳諭,則以爲屢承恩諭,惶恐感泣,而第宿疾沈淹,實無起身登道之望,將以一疏,更暴情勢云。臣連日相守,輒申敦勉之意,而不但每以疾病爲言,且以旣退復進,爲貽辱朝家之一大關節,雖極開說,一向遜辭,乞受違命之罪是白乎矣。臣旣承偕來之命,故仍爲留在之意,竝以馳啓事。踏啓字。
京畿監司書目,驪州呈,以修撰李光佐辭職上疏上送事。啓。答曰,省疏具悉。爾其勿辭,上來察職。
下直,景陽察訪林世弼,會寧萬戶全世望。以上朝報
上在昌德宮。停常參·經筵。
同副承旨李鼎命書啓,臣敬奉聖旨,卽爲傳宣于領府事南九萬,則以爲臣之悶迫情勢,悉暴於前後章奏,冀蒙聖明之矜許矣。微誠未格,天聽愈邈,近侍又臨,勉以登途,已不勝其惶蹙無地,而不圖今日,有此十行之恩批,諭以皇朝故事,繼以微臣前日之所陳達,臣於此,罪戾益增,而情窮勢迫,無他導達之路,將欲干冒鈇鉞更陳一疏,或冀天日之照臨云。臣之奉命來此,殆將半月,日夕相對,上以傳宣恩旨,下以開說分義,不得不趨召之意,敦勉至矣。其所夏時戇君之誠,銜恩畏義之心,形諸色發於言,有足以感人者是白乎矣,輒以旣退之身,決無更入之理爲言,而復承聖批之後,只有奉讀涕泣而已,臣旣未動得,仍卽留待之意,竝以馳啓事。踏啓字。
府啓,請還收安置罪人睦來善,移配罪人李玄逸放歸田里之命。答曰,勿煩。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。請羅州牧使許熲罷職不敍。請雲山郡守金應瀷遞差。請昌城府使金命熙遞差。請左副承旨趙泰采推考。答曰,勿煩。
吏曹啓曰,承旨有闕,政事,取稟。傳曰,明日爲之。
江原監司書目,道內各邑,六月初七日下雨,三陟·杆城段,川渠漲溢,田畓間有潰缺,平康·金化段,未能浹洽,不得沾潤,其他各邑,一樣周洽,而雨澤如是不均,民事可慮事。
東萊府使鄭澔請對入侍。
備忘記,假注書尹志和,出入之際,不爲趨蹌,殊甚非矣。推考。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。日昨勉諭,不啻勤摰,而卿之巽辭愈懇,造朝愈邈,缺然且慙,無以爲諭。卿其勿須念休戚之義,亟回遐心,幡然上來,用副虛佇之望。仍傳曰,此批答,偕來承旨處,下諭,使之傳諭。以上朝報
東萊府使鄭澔請對入侍時,鄭澔所啓,自前倭人之生事與否,都在訓導·別差。以此見之,則卽今新銀公作米之事,安知其不爲訓導·別差之中間操縱乎?東萊府使必管束訓·別,然後可禁操縱之習矣。曾聞祖宗朝故事,訓·別有罪,則府使自斷,重則啓聞,輕則決棍矣。中年以來,此法廢閣,訓·別別無管束之道,自今以後,隨其罪犯,嚴加操切,然後可無將來之患,故敢達。上曰,訓導·別差,朝家常隨現處之,而訓·別操縱云者,知其事情之言也。赴任隨現啓聞,可也。又所啓,壬辰亂定後,丁酉年間講和時,必有約條,故問于備局及禮曹,禮曹無之,備局只有東萊事例一冊,而事知書吏以爲,辛卯年,任義伯爲東萊府使時所定約條七件及其後新增者數條云。此則臣方謄去,而其於交隣之道,不可無約條,而當初所定,必在於實錄中,考出後,刻置萊府,以爲應接彼之地得宜,故敢達。右副承旨李廷謙曰,因此一事,考出實錄,事涉重難,差待後日,因便考出,何如?上曰,因此而考出實錄,果爲重難,日後考出時,使之竝爲考出,可也。備局謄錄
下直,東萊府使鄭澔,森森坡萬戶姜斗望。
都承旨嚴緝三度呈辭。入啓。只遞本職。
上在昌德宮。停常參·經筵。
左議政徐文重上疏。大槪,更陳窮蹙之情,乞蒙矜許之恩事。入啓。答曰,省疏具悉卿懇。屢陳至意,而巽讓愈懇,自愧誠淺,無以爲諭。卿其念古人盡瘁之義,安心勿辭,卽起視事,弘濟時艱。仍傳曰,遣史官傳諭。
院啓,請還收睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。請羅州牧使許熲罷職不敍。答曰,勿煩。
府啓,請安置罪人睦來善,移配罪人李玄逸放歸田里之命。蔭官初入仕,各別擇差事,頃日聖敎,不啻申明,至於齋郞,尤不可以冗雜之類,苟然充擬也。新授莊陵參奉李守大,本以不文白徒,處身行事,全無士子貌樣,設令其先祖,有一時可紀之勞,收錄之典,不當及於如此之類,除目之下,物情爲駭。請莊陵參奉李守大汰去。答曰,不允。
黃海監司書目,白川呈,以司僕寺諸員鄭元日爲虎囕死事。
江原監司李彦紀上疏。大槪,乞蒙恩暇,往省母病,以伸至情事。入〈啓〉。答曰,省疏具悉。卿其依疏辭往省焉。
京畿監司書目,果川呈,以判決事閔鎭厚辭職上疏上送事。啓。答曰,省疏具悉。爾其勿辭,上來察職。
忠淸監司書目,懷德呈,禮曹判書宋奎濂辭職上疏上送事。啓。答曰,省疏具悉。卿其勿辭,上來行公。
有政。權世恒爲江原道黃腸敬差官,宋昌爲都承旨,朴錫昌爲軍器僉正,牟有秋爲陽德縣監,李震休爲兵曹參判,李焌爲監察,嚴緝爲左尹,崔重泰爲輔德,承文博士沈得良單付,柳鳳輝爲假注書。
上在昌德宮。停常參·經筵。
江華留守書目,今月初三日亥時始雨,或灑或注,寅時乃霽,僅至一鋤,根耕豆太·黍粟·木花田段,日漸茂盛,誠爲多幸,而畓庫段,終不生水,禾穀枯損之餘,斷無回蘇之望,民事極爲悶慮事。
全羅監司書目,淳昌郡守趙楷,本月初二日身死事。又書目,本道農事形止,去月初七日十五日之雨太過,多有成川覆沙浦落沈沒之患,而十五日以後,烈炎如燒,點雨不下,田畓各穀,又被焦枯,隔竝之災,又復如此,民事可慮事。以上朝報
上在昌德宮。停常參·經筵。
京畿監司書目,道內各邑,本月初三日雨澤,或得一犁,或得一鋤,而高燥之地,少無所益,被傷禾穀,更無可望,民事渴悶事。以上朝報
上在昌德宮。停常參·經筵。
左承旨南致熏,修撰李震壽初度呈辭。入啓。給由。
校理宋徵殷上疏。大槪,臣於判決事閔鎭厚之疏,有難晏然於職次,乞削臣職名,以謝人言,以安私分事。入啓。答曰,省疏具悉,爾其勿辭察職。
府啓,請還收安置罪人睦來善,移配罪人李玄逸放歸田里之命。請莊陵參奉李守大汰去。答曰,勿煩。
平安監司書目,賤疾沈痼,無望供職,冒萬死復此哀籲,冀蒙恩遞事,上疏上送事。啓。答曰,省疏具悉。西藩重任,不宜輕遞,卿勿固辭,調理察職。
江原監司書目,道內染病方痛九百九十名,物故三百二十五名,差歇三百五十四名,當此劇農之日,寢息無期,民事悶慮事。
謝恩,應敎李健命。
備忘記,予之前後敦召,不啻勤摰,以卿體國之誠,謂必不我遐棄矣。近侍相守,殆浹三旬,造朝之期,久而愈邈,予之缺然,曷有其極?噫,卿之難進,若以爲引年也,則心腹之誥,終不可孤,若以爲疾病也,則筋力未衰,何煩屢讓?昔唐之文皇,身致太平,而不許房玄齡之歸第,至有如失兩手之諭,況宿德如卿,而遭玆岌嶪者乎?反覆以思,實無必退之義也。特以手札,諭予無遣壽耉之意,卿其卽爲就途,用副日夕思想之心。仍傳曰,今下手札,遣史官,傳諭于南領府事處。以上朝報
下直,抱川縣監李淶,德津萬戶張信民。
上在昌德宮。停常參。
京畿監司書目,水原兼任陽城呈,大司諫尹德駿辭職上疏上送事。啓。答曰,省疏具悉。陳戒之言,出於憂愛之誠,可不體念焉?至於三件事,決不可罷之,而退行慶科之請,侵逼御將之說,俱未知其得當,而大抵近日時議,輒以排擯戚里爲能事,良可苦也。爾其勿辭,從速上來察職。
左承旨南致熏,修撰李震壽再度呈辭。入啓。加給由。
執義兪命雄辭職上疏。入啓。答曰,省疏具悉。爾其勿辭,從速察職。
傳曰,召對爲之。入侍,承旨趙泰采,玉堂李健命·李喜茂,假注書柳鳳輝,史官朴弼明·李台佐。
院啓,請還收罪人睦來善·李玄逸放歸田里,權〈大〉運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。答曰,勿煩。羅州牧使許熲罷職不敍事,停啓。
同副承旨李鼎命,領府事南九萬處,臣敬奉聖旨,卽爲傳諭,則以爲近臣臨諭,今已三次,而聖旨勤篤,猶責登途,是臣平日事君無狀,誠心實意,不能素孚於天衷而然也,只自悼傷涕泣而已。辭意窮竭,無可復陳於章疏者,而偃然退伏,不自呼號於天地父母之前,亦是臣節之所不敢從當更具短疏,請受鈇鉞之誅云矣。臣於傳宣聖旨之外,私相勸勉,不止一二,而每以前後陳疏之意爲答,言辭懇邈,聲淚俱發,觀其病狀情理,似無承命之望,而臣旣承偕來之命,仍爲留待之意,竝以馳啓事。踏啓字。
府啓,請還收安置罪人睦來善,移配罪人李玄逸放歸〈田〉里之命。請莊陵參奉李守大汰去。楊州幼學權以通,呈狀于本府,以爲頃日入京之路,遇一喪柩,儀物草草,初以爲常漢之喪矣。有一付金圈者,隨其柩後,猝然行辟,渠卽下馬少避矣。俄而付金圈者,瞋目發怒,使其奴子,歐打蹙迫,罔有紀極,仍令擔柩,行過一馬場,而猶不息怒,至於勒脫靴襪,擊打前脚,其他謬辱,不啻狼藉。渠以老病之人,氣急身疲,顚仆殆死,半日之後,喘息少定,僅僅曳入京內聞之,則乃宗室星坪君云云。臣等,欲探其虛實,使之裸體,則遍身傷處,果如所陳。所謂星坪君,不識何狀宗臣,而驕橫悖惡,至此之極,設令士人,眞有犯馬之失,不過施罰其奴子而已。渠何敢歐打士人,幾至死境?至於勒令擔柩之擧,絶悖無狀,尤非常情之所可測者,非但被打之人死生未分,瞻聆所及,莫不駭憤。如此無識宗孽,若不嚴加懲治,日後橫恣作弊之端,將無所不至。請星坪君濯拿問定罪。答曰,不允。汰去事,依啓。末端事,宗室,乃金枝玉葉也,雖在末裔,其不可慢侮也,明矣。設令星坪君,歐打士人,一如狀辭,不過擧實請罪而已,今乃大加聲色,一則曰,不識何狀,驕橫悖惡,一則曰,無識宗孽,其所凌蔑蹴踏,殆無餘地,其在事體,豈容如是?殊未穩當也,勿爲煩論。
掌令金致龍啓曰,臣以星坪君濯拿問事論啓,而伏承聖批,辭旨極嚴,至以事體豈容如是爲敎,臣不勝惶悚之至。歐打士人,幾至濱死,旣見狀辭,亦難掩置,則妄意無論宗班與外朝,理宜請拿,故相議論啓,且宗班之縱橫作弊,誠非美事,措語之間,玆不得不如此,豈嘗有意於慢侮蹴踏而然哉?論一宗臣,致勤聖敎,臣何敢仍冒於臺席乎?請命遞斥臣職。答曰,勿辭,退待物論。
下直,慈山郡守呂謙齊,平陵察訪元絅。以上朝報
上在昌德宮。停常參·經筵。
左承旨南致熏,修撰李震壽三度呈辭。入啓。遞差。
京畿監司書目,果川呈,以判決事閔鎭厚辭職上疏上送事。啓。答曰,省疏具悉。爾勿過辭,從速上來察職。
吏曹啓曰,承旨有闕,政事,取稟。傳曰,明日爲之。
義禁府郞廳,以委官意啓曰,三省罪人略德,刑曹推覈間,姑爲停鞫仍囚矣。今見刑曹啓目,則李廷肅殺害時,略德同謀情節,其同生甥以建,旣已承服結案,略德,仍前設鞫處斷,何如?傳曰,允。
慶尙監司書目,道內農形,一向旱乾,且有蟲損之災,而今月初四日始雨,或注或止,初六日快晴,三日所得,勿論畓之高下,無不沾足,數日之內,各穀忽然改色,蟲災亦有寢息之漸,一道均沾與否,姑未詳知,目前民事,萬分多幸事。
持平黃一夏啓曰,宗班之歐打士子,曾所未有之事,因其狀辭,審其傷處,則箠撻之痕,不啻狼藉,所見不勝駭愕,與同僚相議請罪矣。聖上不惟不賜允兪,反降嚴批,辭旨峻截,臣誠惶隕震駴,罔知所以措躬也。儒生犯馬,自是薄過,而今乃曳致馬前,勒令擔柩,又使壯奴,褫衣歐打,年老之人,幾至殞命,此豈非無識絶悖之駭擧乎?蓋宗戚末裔之豪橫者,徒恃聖上敦宗之恩,蔑法作弊之擧,固多有之,而至於歐打士子,無所顧忌。若以金枝玉葉之故,有所顧護,而不爲之論覈,則惡習漸滋,而王法不行,末流之害,庸有其極。請罪之事,不過摭實論列而已,何嘗有凌侮蹴踏之意乎?聖批如是嚴峻,以此引避,則何敢獨爲晏然於職次乎?昨緣日暮,今始來避,所失尤大。請命遞斥臣職。答曰,勿辭,退待物論。
院啓,請還收罪人睦來善·李玄逸放歸田里,權大運放送,柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。竝引嫌而退。隨聞論覈,臺體卽然,意外嚴批,不必深嫌,請掌令金致龍,持平黃一夏出仕。答曰,不允。處置事,依啓。
刑曹,賊人禹先立·金順命,當日西小門外行刑。啓。以上朝報
上在昌德宮。停常參·經筵。
參知兪集一初度呈辭。入啓。給由。
京畿監司書目,龍仁呈,領府事南九萬上疏上送事。啓。答曰,省疏具悉卿懇。纔付手札於史官之行矣,復何多誥?卿其諒予至意,安心勿待罪,須速登程,勉副如渴之望。仍傳曰,此疏批,下諭于偕來承旨處,使之傳諭。
府啓,請還收安置罪人睦來善,移配罪人李玄逸放歸田里之命。請星坪君濯拿問定罪。答曰,不允。星坪君推考,觀其緘辭而處之。
謝恩,左承旨金時傑。
傳曰,召對爲之。入侍,承旨金時傑,玉堂李健命·李喜茂,假注書柳鳳輝,史官朴弼明·李台佐。
謝恩,右承旨洪受疇。
有政。以洪受疇爲承旨,洪重夏爲司成,金萬埈爲淳昌郡守,任弘望爲歸厚提調,金昌協爲戶曹參判,鄭台耉爲莊陵參奉,李漢宗爲侍直,朴泰圭爲五衛將,成倜爲忠淸水虞候,李德成爲曹司衛將,李宇恒爲副摠管,趙卿一爲武兼。以上朝政
上在昌德宮。停常參·經筵。
禁府啓目,李壽堅元情云云。李友白染病身死之說,得之於場市稠人之中云者,已極泛然,高原前郡守,亦已身死,則探問時問答說話,尤無證據之路。李友白棍打五十度之狀,兪信一初旣無隱,而隕命,在於辜限之內,染病虛實,又無證明,而信一前招中,友白之死,不由杖傷,不啻明白云者,未免歸虛。以此發爲問目,更爲嚴加究問後稟處,而李壽堅,今姑仍囚,以待結末,何如?啓依允。又啓目,金武世元情云云。七十五石用處,與李祥輝招辭,大略相同,而俸餘米船運私用者,法無勿問之文,當初餽遺見却之米出處去處,終不吐實,棺材價米十石,各人處分給米九石,亦非公費,私用一款,供稱瞹眛,誠甚可駭。李祥輝仍前刑推,金戊世別無更問之端,放送,何如?啓依允。又啓目,忠淸監司査覈云云。趙大壽承召上來時,三驛馹騎入把之狀,各該驛吏等招辭明白,趙大壽處,推問其虛實後稟處,而三驛察訪,其時適皆上京,別無科外許借之事,竝只置之,何如?啓依允。又啓目,京畿監司査覈云云。前牧使洪時疇,果有徵錢民戶之擧,則坡州三千餘戶所播踏印牌字,其數亦多,今無一張現出之事,各人招辭,不敢如是發明。以此觀之,宴需徵錢之說,歸於孟浪,洪時疇別無可問之罪,上裁,何如?啓分揀放送。
左參贊金鎭龜上疏。大槪,諫長之疏,引先臣將任時事,以責臣不力辭而無遞意,臣於此,含痛抱慙,不得不畢露肝膈於聖慈之下,伏乞亟遞臣將任,仍治臣不能力辭之罪,以謝人言,以伸私義事。入啓。答曰,省疏具悉卿懇。過激之論,不必深嫌,安心勿辭,從速行公。
假注書尹志和出使,代宋正明。
京畿監司書目,楊州呈,以田發永妻崔召史,爲虎囕死事。
傳曰,大臣·備局堂上引見。引見時,禮曹判書宋奎濂今姑改差事,榻前下敎。
掌令金致龍所啓,請還收安置罪人睦來善,移配罪人李玄逸放歸田里之命。上曰,勿煩。又所啓,臣以星坪君濯拿問事,論啓矣。昨承聖批,以推考姑觀緘辭而處之爲敎,臣竊惑焉。宗班之歐打士人,實是前所未有之事,至於勒令擔柩之擧,絶悖無狀,其他謬辱蹙迫等駭擧,不一而足,非但被打之人傷痕狼藉,伊日歐打之狀,旣出於奴子之口,則不必更待其緘辭。今若視以薄過,不爲嚴覈處置,則日後驕橫作弊之端,將無所不至,請星坪君濯拿問定罪。上曰,勿煩。正言朴彙登所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。又所啓,請還收定配罪人宋相周減等之命。上曰,勿煩。又所啓,請還收圍籬安置罪人李玄紀,放歸田里之命。上曰,勿煩。又所啓,請還收定配罪業同放送之命。上曰,勿煩。
今日引見時,右議政李世白所啓,頃者莊陵陵上有頉狀啓入來後,禮官奉審事定奪,而事體重大,修改亦急,故小臣請對陳達,臣與禮曹堂上·繕工提調,一時進去,奉審後修改事,稟定矣。及其擇吉日子尙遠,故先送禮官奉審矣。得見奉審狀啓,則陵上有頉之處,比前有加,當改爲封陵矣。取考謄錄,則近道各陵石物改修之時,皆稱都監,差出堂上大臣,則趁定日下去,北道純陵改封時,大臣·禮官下去,差員監役,則守令爲之,別無都監之號,而今番則改封陵事體旣重,役事且鉅,宜設都監矣。領議政柳尙運曰,今聞右相所引前例,則諸陵石物改修時,皆設都監,純陵改修時,不設都監云,其時事,雖未詳知,而封陵事體重大,以都監稱號,可也。李世白曰,都監堂上二員,當差出下送矣。上曰,以禮曹堂上·繕工提調,差出,可也。李世白曰,郞廳·監造官,曾前亦皆以見差堂上本衙門郞廳,差出矣。柳尙運曰,三物所則有郞廳二人,而無監造官,蓋以本所掌重大故也。今此封陵,乃三物所所掌,監造官,似不當差出,郞廳則都監堂上,以各其司郞官各一人率去,似宜矣。上曰,依爲之。李世白曰,禮曹堂上,卽今只有參判·參議,而或以爲旣設都監之後,則封陵事重,判書當爲進去云,未知何以爲之乎?柳尙運曰,都監堂上,參判以上,可以差送,而參議則曾無提調啓下之事矣。上曰,各陵修改廳,或以參議差送,而至於都監,則無堂上啓下之事矣。柳尙運曰,以參議,啓下提調,事體未安,參判似當下往,而禮曹雖是閑曹,若値有事之時,則亦甚緊重,卽今耆舊凋零,且多在外,六卿每患乏人,禮曹判書未知何間當上來,而病若小間,則陵寢事重,其在分義,似不得不上來,宜有催促之擧矣。李世白曰,朝家旣令上來,去就雖未知如何,而積年沈病之人,猝難登途,設令早晩上來,趁今陵役上來,勢將難期,都監堂上,則旣有前例,亦當以參判,差下以送,若不然則變通,宜矣。上曰,判書雖或上來,老病之人,卽往陵所,監董役事,筋力必有所不逮,今姑改差,差出判書,啓下提調,可也。戶曹判書閔鎭長所啓,各陵陵上改莎草及石物改塗灰時,油遮日,例自典設司進排,而北道陵寢,則道路絶遠,典設司運致有弊,故癸亥年,因戶曹啓達,令本道措備進排事,定奪矣。莊陵,乃五日程,典設司下人,進排亦難,依北道措備進排,以爲隨毁隨備之地,宜矣。領議政柳尙運曰,今番則事勢急迫,此後,自本道進排,宜矣。上曰,今番則急迫,此後自本道進排事,定式施行,可也。右議政李世白所啓,頃者江原監司柳之發狀啓,無親往奉審之語,宜有論罪之擧,而遠外之事,未可懸斷,故待後日詳知實狀後,論罪事陳達,而姑先推考矣。今觀狀啓,雖爲奉審,而不卽馳往,陵上有頉,在於二十一日,監司以參奉所報啓聞,在於二十三日,而奉審馳進,在於三十日,以其啓聞日言之,其日子,不過於八日,難免稽緩之責,而旣云親進奉審,則何以處之乎?上曰,觀其狀啓,終爲奉審,則與全不親往有間,陵上有頉之後,不卽馳往,將至十日,始爲奉審,事體未安,柳之發先罷後推,可也。
兵曹判書李濡所啓,頃因京畿監司趙相愚狀啓,田稅·大同·身役未收停捧事,定奪矣。若無區別,則外方必不能詳知,故敢達。如兵曹騎兵,乃是排番立番之役,不入於停捧之中,鷹師亦然,逐朔供上之物,今若停捧,則闕供可慮,其勢不得不貸用於兵曹,而兵曹所儲蕩竭,推移貸下之際,未免苟簡,其在事體,實涉未安。此則與他未收有異,似當依前俸納,鷹師闕額,各邑不卽代定,以致未收居多,各別申飭,隨其尤甚有闕未收者,論罪,何如?上曰,依爲之。
禮曹判書吳道一所啓,昨年北道監賬御史趙泰耉別單中,北道設科事,崔奎瑞爲禮曹判書時,以今秋擧行事,陳達定奪,而卽今年事,雖慶科,亦有退行之議。此雖慰悅遠人之擧,亦非緊急之事,今年則不可設行,旣有成命,何以爲之乎?上曰,明秋設行,何如?領議政柳尙運曰,頃年設科時,臣下往掌試北道之赴擧,京中其勢未易,故有此一時慰悅之擧矣。上曰,此是丙寅年,其前甲辰年設科耶?柳尙運曰,甲辰設科後,丙寅又爲設科,固不可數數設行,今則旣有成命,亦不可仍寢不行,姑待年事稍稔,更稟擧行,似宜矣。上曰,待明秋,更稟,可也。以上朝報
應敎李健命所啓,昨日召對時,因文義中有生民休戚係於守令之語,諸臣,以不可不愼擇之意,縷縷陳達,臣亦欲有一二仰稟而未及者,敢此更達。守令愼擇,責在銓曹,而近來各軍門,多有自辟之窠,一從久勤而差送,殊壞愼擇之意,至於蔭官陞六品者,必經郞官或監察·禁府都事·司評等職,然後差送守令,此雖未知其必有實效,而蓋欲使習知吏事也。近來遷轉太驟,或有除拜數日,而卽遷守令,徒爲履歷之名,而元無試用之實,恐非當初定奪之本意也,下詢于大臣而變通,何如?上曰,何如?領議政柳尙運曰,軍門自辟,非以久勤差送,以把摠中,擇其可合人自辟,此出於重軍政之意,而或有嫌於愼擇守令之道,故外間,亦有可罷之議矣。在昔都體府在時,兩西守令,亦盡差送,而今此自辟,亦出此規,自辟之邑,旣非武窠,間有難治之邑,故判府事尹趾善,亦以自辟爲不便,而臣意則以爲把摠中,若無守令可合之人,則不必逐窠自辟,而軍門事重,似難永罷也。右議政李世白曰,軍門自辟,未知實效之如何,而本非武窠之邑,自軍門自辟差送,雖未必不合守令者,蓋其彈壓,不如他人,故諸議以爲不便者,固已多矣。判府事尹趾善,以爲不可絶不自辟矣,如不可永罷,則令軍門,極擇自辟,爲果當耶?柳尙運曰,申飭軍門,必以可合字牧之人,差出把摠宜當,而罷其自辟,似難矣。健命曰,軍門將官,則擇用有勇力鍊習陣法之人,而字牧之任,宜取慈詳廉潔之人,其用人之道,各異矣。兵曹判書李濡曰,武士甚多,窠闕有限,每於大政,必以實職,次次升遷,故方外之人,不得擧論,不過以各軍門將校調用,而尙患積滯,無以疏通,不但兵批如此,吏批亦然,軍門把摠之類,例以已經守令及有履歷者爲之,今番禁衛把摠金萬胄,自辟大興郡守者,以其已行虞候,而爲人,亦可用也。若果不合,則論劾,可也。大凡用人,惟在擇選之如何,隨其武窠,當次之邑,自吏曹,擇於軍門把摠中差送,則雖不自辟,似或得宜矣。上曰,我國,輕視武士,彈劾之論,必以駄載絡繹爲題目,以示凌踏之意,殊非一視之道,士大夫子弟不應勸武之令,蓋以此也。尙運曰。申飭軍門,把摠使之擇差,而仍存自辟之規,蔭官詞訟之職,勿令卽爲遷動,使之久於職事後,調遷,宜矣。上曰,軍人自辟,不可永廢,把摠擇差,依前自辟,蔭官則申飭銓曹,使之久於職事後,調遷,可也。吏曹謄錄
大臣·備局堂上引見入侍時,右議政李世白所啓,頃因忠淸水使以松田放火事狀啓,而泛稱山麓,而條數則不爲擧論,故摘奸啓聞後,更爲稟處事,覆啓分付矣。今見摘奸狀啓,則大松三百三十六條,中松一萬九千餘條,小松不可勝數云。此與邊山失火者事同,而亦不無小異者,邊山失火,爲樵牧入山,以至失火,此則爲其田焚灰,火延松田云,其下旣有原田,則其勢旣不可禁其往來。此似出於不謹愼之致,與邊山失火,旣有差間,則刑推取服一款,恐不可一例施行矣。上曰,此事,何如?領議政柳尙運曰,邊山失火者,旣以刑推得情,定奪分付,而此則封山之下,旣有原田,農民焚灰失火,似是不謹之致,不可與衝大故燒者,竝論矣。庚戌年間浦邊鹽漢等,或有衝火之事,故自此有衝火人,論以一罪之律,而衝火·失火,情犯判異,不爲區別,竝施刑推,實非原情定罪之道,參酌處之,似宜矣。上曰,邊山失火,非止一再,雖嚴刑法,未必可懲,故使之刑推矣。此則異於邊山失火,以不謹失火,論罪,可也。世白曰,以不謹失火論罪,則未有一定之例,或刑推定配,次知監色,重者刑推定配,輕者決棍放送矣。此人等定罪,何以處之乎?上曰,刑推定配,可也。尙運曰,田主則刑推定配,傭人則勿問,監色以下各人,則使之從重決棍,放送,何如?上曰,依爲之。備局謄錄
大臣·備局堂上引見入侍時,禮曹參判吳道一所啓,礪良府院君宋玹壽及權專賜祭命下之後,墓所所在處及子孫,今方訪問,而無蹤可尋,末由得知,賜祭闕却未安,設虛位賜祭,於事理,雖未知甚妨,而亦無前例,命下旣久,而尙不擧行,故敢稟。上曰,何如?領議政柳尙運曰,成命旣下之後,宜卽擧行,而不知墓所,尙未擧行,雖或遷延,勢當得其處所,然後擧行矣。若設虛位致祭,則似未穩當矣。上曰,成命旣下,而未得墓所,尙未擧行,至於虛位,事甚未安,令該曹,更爲訪問,分付道臣,使之搜得,可也。禮曹參議李寅燁曰,故老相傳果川地,有宋玹壽夫人墓所云。故徐文裕爲本曹參議時,送人看審,則表石磨滅,字形漫漶,不能認取之,故不得稟達矣。上曰,此則礪良府院君夫人墳墓,夫人墳則雖分明,不可獨爲致祭矣。尙運曰,此外,他無可據推尋之處,旣有表石,則發遣禮曹郞廳及畫員,使之詳細看審,宜矣。上曰,發遣禮曹郞官,詳細看審,可也。寅燁曰,發遣郞官之際,不必肅拜矣。上曰,自本曹送之,可也。吏曹判書申琓曰,宋玹壽子孫,未得推尋,官敎亦未出給,權晉子孫,或云方在慶尙道寧海地,分付本道監司,探問,宜矣。上曰,分付監司,詳問,可也。禮曹謄錄
大臣·備局堂上引見入侍時,刑曹判書金構所啓,思陵封陵時,臣待罪提調之任,以鄭家諸山事,欲爲陳達而未果矣,今因陵寢事,敢達。鄭家諸墓,在於思陵至近之地,所見極爲未安,而但此山,本是鄭家之山,今因封陵,而遷動於累百年之後,亦甚重難,故因特敎,不爲遷移,德意至厚,而第其諸墓,距陵寢太近,或有去五十步之內者,處地皆高,有壓臨之勢,而石物竝爲仍存,尤似未安。封陵時,鄭山石物仍存與否,初無擧論之事,此亦不可不一經稟裁,至於龍·虎·案山之內,多有田畓,他陵之內田畓,皆陳廢,而此則未有稟定,故仍以置之。若令陳廢,則此是民田,宜自戶曹,給價陳廢矣。上曰,鄭家墳墓,勿爲移出事,朝家旣爲商量處分,不當去其石物,而龍·虎·案山之內田畓,則給價陳廢,何如耶?領議政柳尙運曰,鄭家諸墳,旣令勿移,則石物,不必擧論,而國陵火巢內,勿論廣狹,所在田畓,皆入陳,故獻陵周回四十餘里,陳田基址尙在矣。此亦不可不陳廢,而今已付種,咸熟不遠,姑待秋收後,發遣禮曹郞官定界,戶曹郞廳打量,給價陳廢,似宜矣。上曰,秋成後,發遣禮曹郞廳定界,而打量陳廢,可也。禮曹謄錄
下直,龍岡縣令李震栻。朝報
上在昌德宮。停常參·經筵。
夜二更,月暈。五更,月暈。
禁府啓目,兪信一更推云云。觀此所供,則李友白染病身死之說,實非虛辭納招是如,極口稱冤爲白有臥乎所。大凡殺獄,必先問事于,衆證歸一,然後始治正犯。今此李友白二月二十八日逢杖後,頭痛·身痛,還歸治病次,三日初二日先向高原,而同行一人,癘疫的實,發汗調治,仍留二十日云云之說,始出於李友白接主人銀溪朱善宗之招是白乎矣,其得病形止,未能明白覈實是白乎旀。咸鏡監司査啓中,取招各人,皆是友白同接及族人,而其中鍼醫,雖非親屬,亦是李俊白之所請來者,則未必爲十分公證。至於被殺者之屍親,必爲登時請檢,懸錄實因,然後參問證左,以爲成獄之地,自是三尺之法,人皆知之是在乙,友白身死之後,不爲請檢,而只爲呈狀請得棺材,汲汲埋葬,過六七日,追呈於監營是白乎所,尤足以致一邊之疑。信一之稱冤,蓋出於此是白去乎,李俊白更爲拿囚,未葬前,不爲請檢,徑先埋葬辭緣,究問後稟處,何如?啓依允。
參知兪集一再度呈辭。入啓。給由。
府啓,請還收罪人睦來善,移配罪人李玄逸放歸田里之命。請星坪君拿問定罪。答曰,勿煩。
執義兪命雄啓曰,臣於昨夕,得見邸報,則前牧使洪時疇徵錢民戶事,令本道査覈,而歸於孟浪云,臣竊不勝瞿然之至。臣於前月待罪本職時,僚臺以洪時疇罷職事發論,臚列數三件事,而宴需徵錢,卽其一事也。僚臺所聞,旣非泛然,臣與之隨參矣。到今行査之後,竟歸白脫,則臣之論人不審之失,在〈所〉難免,何敢晏然仍冒於臺席乎?請命遞斥臣職。答曰,勿辭,退待物論。
下直,全羅都事李聖肇。以上朝報
上在昌德宮。停常參·經筵。
校理崔昌大初度呈辭。入啓。給由。
京畿監司書目,果川呈,以判決事閔鎭厚病重上去不得事。啓遞差。
府啓,請還收安置罪人睦來善,移配罪人李玄逸放歸田里之命。請星坪君濯拿問定罪,引嫌而退,論人不審,在例當遞。請執義兪命雄遞差。答曰,不允。處置事,依啓。
吏曹啓曰,臺諫有闕,政事,取稟。傳曰,明日爲之。未申時,日暈。
下直,獜山僉使李廷芳。以上朝報
上在昌德宮。停常參·經筵。
參知兪集一三度呈辭。入啓。遞差。
校理崔昌大再度呈辭。入啓。加給由。
左參贊金鎭龜上疏。大槪,臣敢暴危懇,至承優批,而諫長所論,不啻多端,前疏之未暇歷陳者,今不容泯默,且緣臣屛伏,省鞫之坐,不得備員,玆敢申暴於天日之下,乞遞臣將兵·讞獄等任,以幸公私事。入啓。答曰,省疏具悉卿懇。卿勿固辭,安心行公。
假注書尹志和書啓,臣承命,馳往于龍仁縣琵琶潭領府事南九萬所住處,傳宣御札,則以爲臣自承承旨傳諭之後,瀝血陳疏,至於四次,瀆冒之罪,實所甘心,方俟嚴誅之及矣。不意史官來到,又降天札之寵諭,辭旨勤懇,可泣鬼神,臣雖冥禎,寧不感動?嘻,以臣湔劣,蒙此殊渥,今已屢矣,在聖明則誠爲誤恩謬命,在賤臣則其欲糜身粉骨,報答萬一者,曷有容已?然臣今日病狀情理,實無一分餘地可以自力者,臣之自初號籲,本出於千萬不得已,今雖聖眷如天,寵命及此,自念情病,夫豈有更變於初者哉?臣今若不顧道路之顚斃,不恤中外之譏笑,惶感新命,擔曳趨召,則是臣之從前陳乞,無非飾辭欺君,要恩徼寵者,而以承旨之傳諭,猶有所不足,必欲待絶異之數,然後乃起也。臣雖無狀,方寸之地,寧有此念,而聖明,亦何用如此之臣哉?今臣情勢窮極,唯當縮伏俟譴,而嚴命者稽,則亦將不得不更陳乞罪之章,扣心悲泣之外,不知所言云矣,敢啓。傳曰,知道。
禁府三省罪人略德,當日堂古介行刑。啓。
府啓,請還收安置罪人睦來善,移配罪人李玄逸放歸田里之命。請星坪君濯拿問定罪。答曰,勿煩。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圖籬安置罪人李玄紀放歸田里之命。請還收定配罪人業同放送之命。近來習俗澆漓,士夫之間,亦有牟利之事,識者之寒心,久矣。山郡大同,以錢木參半收納,自是朝家事目,而今聞英陽大同之來納也,濟用奉事李誼,與本縣縣監金潚之孽屬李姓人及本縣色吏,潛爲符同,先以錢文全數上納之意,圖囑惠廳,本縣所送參半之木,盡數換錢以納,成出尺文之後,三人各分其利。李誼旣受棺材,而以李姓人占利獨多之,故李誼,憤其見賣,又囑該廳,退出已納之錢文,以本木,督徵於買賣之市人,推捉拘繫,致有呼冤之弊。李誼之與賤孽下吏,同謀請囑年利之狀,固爲衣冠之羞,而況該廳之見欺奸細,以錢許捧,殊涉疏漏。縣監金潚,則以錢木,參半收捧於窮民,而以錢文盡數上送之意,成送陳省,其曲從奸孽之言,瞞報上司之狀,亦甚駭然。請惠廳當該堂上·郞廳,竝從重推考,濟用奉事李誼,英陽縣監金潚拿問定罪,庶孽李姓人及英陽色吏,亦令攸司囚禁,從重科罪。臨陽君桓,昨年纔經燕行,而今又差遣節使,臣竊未曉也。位高宗班,尙有三四人,則輪回差送,政體當然,今以一人,年年出疆,語其勞逸,則旣有不均之歎,論其才品,則亦無超異之譽,朝家任使之道,豈容如是苟簡哉?國體所關,不宜但已,請吏曹當該堂上推考,兼謝恩正使臨陽君桓改差。答曰,不允。
判義禁閔鎭長,知義禁李濡,同義禁任弘望上疏。大槪,臣等,旣被囚人侵斥,不可仍案其獄,亟遞臣等金吾之任,以使公私事。入啓。答曰,省疏具悉。卿等,勿辭行公。
有政。以崔重泰爲執義,金演爲判決事,金鎭龜爲禮曹判書,承文著作李廷揆單付。以上朝報
吏曹,莊陵修改都監堂上二,金鎭龜·李彦綱。啓。朝報
上在昌德宮。停常參·經筵。
校理崔昌大三度呈辭。入啓。遞差。
江原監司書目,各邑農事形止及各穀旱乾餘存者向茂,高燥奉天晩移秧畓,則蘇復無期,民事可慮,而營下原州,今十二日大雨如注事。又書目,旌善等官呈,以金已尙妻莫禮等六名,爲虎囕死,趙石奉等二名渰死事。
平安監司書目,宣川·龜城呈,以屯軍崔大建等三名,爲虎囕死事。又事目,江界等三邑,六月十九日始雨,二十三日乃霽,水邊各穀,或覆沙或水沈,多被損傷,平壤等二十九邑段,今七月初三四日,或得一鋤,或得一犁之雨,各穀茂盛。今月初九日以十三日至,大雨連注,江水漲溢,道內縣邑,時未齊報,而以平壤一邑,可知其沿江一帶水害之慘,民事可慮事。
忠淸監司書目,今月初四日雨澤,或一犁一鋤浥塵而止,早付種早移秧處,爲蟊蟲所傷,太半枯黃,早稻早粟,爲烈風所傷,根耕段置,皆已消瀜,民事節節謁悶,而韓山郡連三日海溢,亦係變異事。
慶尙監司書目,今月初六日之雨,雖有多少之不均,幾盡沾及道內被旱枯損之穀,亦將回蘇,十二日又得一雨,終日注下,卽今民事多幸事。
全羅監司書目,高山呈,以徐承元爲虎囕死事。又書目,順天等三邑,去月二十六日地震有聲,事係變異事。
禁府啓曰,罪人略德,旣已承服正刑,依律文破家溺澤,降其邑號,子女爲奴等事,令各該司,捧承傳擧行,何如?傳曰,允。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收罪人業同放送之命。請惠廳堂上·郞廳從重推考,濟用奉事李誼,英陽縣監金潚,竝拿問定罪,庶孽李姓人及英陽色吏,亦令攸司囚禁,從重科罪。請吏曹當該堂上推考,謝恩正使臨陽君桓改差。答曰,不允。第五件事,依啓。
府啓,請還收安置罪人睦來善,移配罪人李玄逸放歸田里之命。請星平君濯拿問定罪。答曰,勿煩。
禮曹判書金鎭龜上疏。大槪,冒萬死更申前懇,乞蒙亟遞臣本職及將任,以便國事,以安微分事。入啓。答曰,省疏具悉卿懇。卿其勿辭,速出行公。以上朝報
兵曹啓曰,凡褒貶計仕之規,六月十二月初十日爲限,乃是法例,而前統制使李弘述,今春夏等褒貶等第中,唐浦萬戶李昌夏,助羅浦萬戶池應洙等兩人,以今六月二十五日除授之人,混入於啓本中,殊涉不察,李弘述推考,何如?傳曰,允。兵曹謄錄
下直,益山郡守柳萬齡。朝報
上在昌德宮。停常參·經筵。
忠淸監司書目,靑陽等邑,染病方痛二千二百六十二名,死亡七百八十三名,向差一千五百九十名。癘疫尙未寢息,死亡之患,至於此,民事悶慮事。又書目,自今月十二日始雨,晝夜或注或晴,川渠漲溢,公州段,勿論高下,擧皆周洽。久旱之餘,得此大霈,誠爲多幸,而庇仁等邑,連三日海溢事。
江華留守書目,本月十二日大雨如注,大小川渠,無不漲溢,田畓各穀,擧皆水沈覆沙,蟲災兼發,食盡禾苗,民事節節可慮事。
傳曰,大臣·備局堂上引見。引見時,禮曹判書金鎭龜牌招察任事,榻前下敎。獻納權改差,政官牌招,開政差出,諸邑守令,開坐署經事,榻前定奪。
戶曹判書閔鎭長上疏。大槪,臣之所遭,決不可仍冒職次,乞遞臣本兼諸任,仍命下臣司敗,重勘臣罪,以幸公私事。入啓。答曰,省疏具悉卿懇。卿其勿辭,安心行公。
謝恩,禮曹判書金鎭龜。
今日引見時,掌令金致龍所啓,春宮勿藥之慶,實我宗社無疆之休。此聖上所以嘉與四方,特推曠蕩之典,而事係倫常,罪關名義者,其不可全貸也,決矣。請還收安置罪人睦來善,移配罪人李玄逸放歸田里之命。上曰,勿煩。又所啓,請星平君濯拿問定罪。上曰,前日光平君,則旣有所犯,故拿囚徒配。予非曲護宗班,而此則與無端打傷有異矣。臺諫雖曰目見傷處,而至於擔柩之說,似未的實,乃以絶悖無狀等語爲辭,專不稱停,殊涉太過。姑先推考,觀其緘辭而處之,未晩也。勿煩。正言朴彙登所啓,臨陽君桓,昨年纔經燕行,而今又差送節使。若使今番專對,必使此人而後,可以濟事,則雖連次銜命,容或可也,而今此冬至謝恩之行,不過循例奉使,別無緊關之事,而必以此人,年年差遣,其在政體,殊涉苟簡。以此物議,皆以爲非,故臣有所論啓矣。今日筵中,聖敎以請推吏曹堂上,爲不可,臣何敢自以爲是,而晏然仍冒於臺席乎?請命遞斥臣職。上曰,勿辭,退待物論。
京畿監司書目,水原兼任陽城呈,以大司諫尹德駿病重,上去不得事。啓遞差。
今日引見時,上曰,大司憲崔奎瑞,本非高蹈之士,頃因沐浴受由下去,因病不來矣。當初還歸,旣無所執,憲長及兼職,一番陳疏之後,今已數十日,而旣不上來,又不辭疏,事體分義,俱極未安矣。領議政柳尙運曰,凡在高位者,孰無過分之憂,固讓之意,而崔奎瑞,則平日秉心,亡論大小,不敢有越分之事,久被任事,聖明亦必下燭其爲人矣。提學兼帶之後,亦嘗以爲不能自安,今此文苑極選,豈無固辭之意乎?當初下去時,臣未得見之,而退歸之後,有此文衡之除,旣不敢晏然上來,又不敢冒瀆,此不過守拙之人,只以過分之職,一任惶蹙而已。似無他意於其間,而但年紀不至衰老,疾病不至深痼,陳疏批下之後,卽爲上來,積誠祈免,未有不可,而尙此退伏,實爲未安,故臣方欲陳達之際,上敎如此,姑先推考,使之催促上來,何如?上曰,依爲之。
禮曹判書吳道一所啓,果川地礪良府院君宋玹壽夫人墳墓,令本曹郞官往審,則果是宋家先山,礪良父墳及其子以下四代墳,皆有表石,夫人墓,亦有表石,書驪州閔氏之墓六字,而下三字,則分明可知,上三字,雖已漫漶,州字閔字,尙有字形,可以揣知,驪字亦有下段,比字之劃,不至磨滅云。其爲夫人墓則的實,而府院君賜祭,不可設行於夫人墓下。郞廳聞其外邊孽裔之言,宋家子孫和會文記中,有順天墓直奴分執之事,故意謂宋玹壽,或謫居順天,仍葬其地,前日春秋館謄來實錄考見,則下獄罪死,元無竄謫之事,墳墓必無在於遠方之理,更無他蹊搜得之路,而權專子孫,前日吏判申琓云,或傳在寧海地,故今方發關以問矣。蓋復官之人,必不一一致祭,權專事,則昭陵追復時,不得復官,未知其委折,而至今久遠之後,復官一着,亦是盛典,不知墓所,則闕却賜祭,亦不爲大段欠事,而宋玹壽事,與權專有間。思陵追復,爲當宁之盛擧,礪良復爵後賜祭,實是不可已之擧,而至於墓所,則罪死之葬,必未備禮,旣無墓表,則雖在果川一山之中,無可識別之路。爲位賜祭,雖未知有前例,以古事言之,則或有曠感前代而賜祭者,或有戰亡異國而賜祭者。如此之類,豈有墓所之可祭乎?況此果川,旣是宋家先山,與別處有異,臣意則措辭於祭文中,而就其墓山中,爲位賜祭,未見其不可。更詢于大臣,處之,何如?上曰,權專事,則問於寧海後可知,而礪良事,何如?領議政柳尙運曰,無子孫之人,旣無傳說之事,無表石之墓,實無推得之路,設位致祭,前所未聞。終不得處所,則不爲設行,亦或無妨,而若以爲復官賜祭,不可闕云爾,則就其先山中設行,似好。與設虛位於他處有異,且設位致祭,雖無前事,致祭之不行,亦是欠典,若論其輕重,則賜祭闕行,尤似未安,唯自上參酌處分矣。右議政李世白曰,雖加訪問,終無必得之路,而果川,乃其故山,則自是生時往來之地。況其夫人墓在此,則旣與他處有異,思陵追復礪良復官之後,別爲致祭,旣有成命之後,終至廢闕,似爲欠典,就其故山,設位而祭之,恐未知其不可矣。上曰,頃日引見時,夫人墓旣未詳知,設虛位亦似未安,故有所下敎矣。郞廳往審後,旣知其爲夫人墓,其子孫,皆葬其山,則此與別設虛位有間,以此處致祭,宜矣。
右議政李世白所啓,莊陵修改都監堂上差出之後,尙未出仕,凡係稟定事及分付本道之事,姑未擧行,而其中役軍,則必須預爲分付,可無窘迫之患矣。今此封陵役事,似不至浩大,而但前用之土,旣不可用,境內如無可用之新土,若或取用於遠地,則所輸軍丁,必多調用,而亦須預定其實數役軍。一百餘名,爲先抄定,待堂上下去日,卽爲逢點,又以預備二百名待令,隨其役事多少,以爲臨時使役之地。且春間都監時,則凡所分定者,皆遍於道內各邑,江原一道郡邑,相距絶遠,雖隣近之邑,亦至百餘里,遠則或至十餘日程,往來之際,爲弊不貲。今番則役事不至甚鉅,應入役軍,就其隣近,推移分定,宜當。以此分付,其他本道堂上往來時支待等事,細瑣曲折,不必盡煩天聽,此則小臣,參酌分付,且於新監司下去時,言送,宜當,敢此仰達矣。上曰,前用之土,不無後慮,修改時,必須善改,可以無患矣。依爲之。以上朝報
大臣·備局堂上引見入侍時,江華留守金昌集所啓,江都,乃保障之地,凡係待變者,無不措置。樹木亦宜培養,以資緩急之用,而近來偸斫之弊,愈往愈甚,以致諸山,擧皆濯濯。摩尼山,自是石山,樹木亦皆擁腫,不合於用矣。臣下去之後,境內樹木,嚴加禁斷,使不得任意斫伐,而雜木雖難一切禁止,至於稚松所在之山,亦頗有之。若依宜松山例禁斷,則庶有長養之望,而曾前留守,或禁或不禁。須有朝家定式禁斷之令,可爲永久遵行之道,而其所犯禁者,亦爲各別論罪,則可以懲戢矣。上曰,聞江華樹木,本不多矣。右議政李世白曰,臣奉命下去時見之,城內樹木,視諸南漢則顯殊,松木,另加禁斷,宜矣。金昌集曰,諸山盡禁,必有民怨,稚松所生之處,封表以禁,似好矣。領議政柳尙運曰,封表則摘奸分表之際,不無弊端,且其雜木,雖難盡禁,松木則一境之內,皆可禁斷,定式,似宜矣。上曰,朝家旣無定式,故留守或禁或不禁。今後則雖不封表,以朝令,各別嚴禁,可也。尙運曰,常時犯禁者,留守從輕重治罪,迹涉故犯之類,則啓聞論罪,似宜矣。上曰,依此着實禁止,可也。又所啓,本府待變船,常時不可繫置,故逢授浦民,或漁採或賃載,而必令趁冬前回泊於信地矣。近來人心愈惡,持往遠外,或棄置而來,仍致腐敗,或托以致敗,又無處置,及其摘奸之時,以他船代點者,亦或有之,事之虛疏,莫此爲甚。今後則必於冬前回泊,使之逢點,而不及期限者,各別論罪,則庶懲戢矣。柳尙運曰,所謂待變船,下三道水使,各出物力,造納於江華,其弊不貲,而備局之許令漁採者,不過以掛置而不爲修葺,則易致腐傷,故使之漁採於近洋而已,豈令持往遠海,以長其稱托用奸之弊也?此後則勿許賃載,似可矣。上曰,旣曰待變,則豈宜使之遠往也?近洋漁採,雖或爲之,勿令遠往,常爲待變事,申明分付,可也。昌集曰,船制,有可合漁採者,可合賃載者。漁採船,則浦人皆願逢授,而賃載船,則願授者絶少。旣不許賃載,則尤無願授之人,將不免公然棄置矣。尙運曰,如湖西·海西稍近之處賃載漁採,雖難一一防塞,而遠道則豈可任其所之也?此後則定其日子,趁期逢點,似宜矣。昌集曰,定日,有難便事。船隻往來,若或遇風,則雖在咫尺者,亦有屢日阻滯之患,似難定限點考矣。尙運曰,此船,雖爲待變而設,而常時只爲浦民漁採之用,姑宜減其隻數,而自前設置之船,不可減數,且朝家於遠外之事,有難懸合其事情,惟當以大體定式,分付主管之人,可以持循,而其間亦豈無隨時觀勢而處之者乎?旣許漁採,且定逢點之日期,以示不可遠出之意,而常加警飭,爲可矣。上曰,設置待變船,可謂倉卒渡涉之便,其數似難輕減矣。以此參酌定式,申飭,可也。昌集曰,冬前若不來,則何以爲之乎?尙運曰,留守商量輕重,決棍以下自斷,重者,啓聞定罪事,定式分付,何如?上曰,重者啓聞,輕者留守自斷,可也。又所啓,本府司倉,年久堆毁,外倉又以近海之故,盡爲風雨所傷,修改之處,固非一二,而材木本無出處,曾前稟于廟堂,有分定各道之規矣。卽今船材,亦已乏盡,生材雖難得用,聞邊山及安眠串,多有火枯松,大可爲柱,小可爲椽云。若許取用,則可以補用,而至於體大木不足之數,亦將觀勢更稟,敢此仰達。上曰,自朝家,有許給之事然後,可以修改矣。李世白曰,枯松,旣是等棄之物,許給似當,而此外黃海道長山串松木,亦多蟲損云,此亦許給,無妨矣。上曰,蟲損,異於火枯,邊山及安眠串,先爲取用,可也。尙運曰,自枯松,若許斫伐,則有憑藉濫雜之弊。邊將中,擇定差使員,與本府所送軍官,終始眼同,所斫之數,開報備局,俾無濫斫之弊,何如?上曰,斫伐之際,不無憑藉濫雜之弊,別定差使員,限其畢斫,着實看檢,可也。又所啓,江華軍兵,每年習操,自是定式,而因凶歉,未免久廢。昨年始行習操,而一次習操之外,更無私習之擧,故全昧坐作進退之節。屬邑之兵,雖難聚會習操,而本府留鎭之兵,使其將官,以春秋農隙,依京軍門私操例,一年數次私習,似爲着實,故敢此仰達。上曰,留守所達,是矣。依爲之。領議政柳尙運所啓,近日連有雨澤,旣已付種除草之處,不至全失,而京畿·忠淸兩道,早被旱災,沿海各邑,未付種處頗多,湖西海溢之災,尤爲可慮。數年以來,連値凶歉,朝家竭力救民,國貯因以蕩竭,凡諸民役,曲加軫念,故雖係正供,趁不備納,守令亦不一切督捧。朝家之視民如赤子,民事窘急,則固當不計用度而顧恤,民力稍紓,則凡係常賦,亦不可不準捧,姑觀前頭年事之如何而處之。至於年分事目頒布之後,種種給災,經費減縮,亦由於此。今年則時未磨鍊,徐待旬望,詳知被災實狀,酌量頒行之後,則勿爲續續變改爲宜。且諸般身役應捧年條,亦待左相出仕,相議定奪,而節序尙早,故未及爲之矣。今因內司手本,自上洞察外方弊端,有此移報備局之敎,實出於宮府一體之聖意,而年分事目及外方知委之事,預爲稟定,不無中間更改之事,則非但朝令之數變未安,小民亦因此而有希望之心,年事出場不遠,觀勢熟講而處之,似爲合宜。今此內司所報,亦姑爲留置,外司諸事,稟定後,一體分付,何如?上曰,近因連歲凶歉,民力凋弊,而人心亦不如舊,田稅大同應納之物,擧皆遷就,守令不能惕念捧納,此習已痼,難可卒變。傳曰,民之父母,國家待民,雖如父母之愛子,父母之於子,亦有敎責之道。凡干應納之物,不可不着實擧行,俾不得如前姑息爲可。內司事,前頭外司事稟定後,一體分付,可也。備局謄錄
下直,南陽府使金宇杭,靑丹察訪金益鋿,黃海兵虞候安斗齡,保山萬戶鄭元石。
禁府照目,開城經歷金斗南矣,海州稅船致敗,穀物旣拯之後,趁不晒乾,下吏等奪船遊翫之罪,亦不査治,格軍及船主一族,乍囚旋釋,呂姓人徑奪穀物之罪,終不究覈罪,杖八十贖,〈奪〉告身三等,私罪。啓依允。出朝報
上在昌德宮。停常參·經筵。
傳曰,水原府使鄭是先留待引見。
開城留守書目,本月初十日始雨,至十六日開霽,而川渠大漲,高下田畓,無不周洽,別無覆沙之處,日漸茂盛事。
京畿監司書目,龍仁呈,以大司憲崔奎瑞辭職上疏上送事。啓。答曰,省疏具悉。卿辭至此,本職今姑勉副,須勿過辭,從速上來行公。又書目,廣州等三十六邑,自今月十二日,十六日至,暴雨連注,水邊田畓,多有浦落覆沙,民事可慮事。
謝恩,大司諫洪受瀗。
獻納李震壽,謝恩後啓曰,本院前啓中,有罪人金德遠還收之請,而臣於當初發論時,只以護逆,爲其罪目矣,及見厥後連啓措語,則移之罪關名義之中,臣之論事不審之失,於此著矣。臣何敢晏然仍冒於臺次乎?請命遞斥臣職。答曰,勿辭,退待物論。
今春夏等褒貶,阿耳僉使李大進,仇寧萬戶李俊興,伐登萬戶尹弼周,直洞權管安濟世,廣坪權管朴泰,以上中,林土別將金義厲,甲巖權管金振三,以上下。
大司諫洪受瀗啓曰,竝引嫌而退。隨事論列,臺體則然,未安之敎,不必爲嫌。當初發論,大意旣正,追後改辭,在我何妨?請正言朴彙登,獻納李震壽,出仕。答曰,依啓。
吏曹啓曰,臺諫有闕,政事,取稟。傳曰,明日爲之。
禮曹判書金鎭龜上疏。大槪,昨以敦匠之役,召牌辱臨,嚴畏分義,祗肅新命,而顧此將兵之任,實有所萬萬不可仍據者。玆敢不避瀆擾,復此控免,伏乞亟遞將兵之任,以卒鴻恩事。入啓。答曰,省疏具悉卿懇。將兵之任,決難許改,卿勿固讓,安心行公。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。予意已竭,而卿辭至此,貴相知心,果若是乎?只自慙靦,無以爲懷。玆不多誥,卿毋困我,須速偕還,共濟國事。仍傳曰,此疏批,下諭于偕來承旨,使之傳諭。
下直,水原府使鄭是先,咸平縣監權以鎭。以上朝報
上在昌德宮。停常參·經筵。
戶曹判書閔鎭長上疏。大槪,敢陳危迫之懇,亟命先遞臣惠局·金吾之任,仍治臣罪,俾令公法快伸,獄囚無滯事。入啓。答曰,省疏具悉卿懇。於卿別無所嫌,李誼事,令次官議讞,卿勿過辭,安心行公。
備忘記,近日供上眞果,極爲無形,至於西果,以體小未熟者,苟充封進,殊甚駭然。司圃署官員,竝罷職,下人等,令攸司從重科罪。
罷職現告,司圃署別提崔景明,別檢李漢佐,假官武兼柳元華。
都承旨宋昌上疏。大槪,臣於司圃署官吏被罪之事,有不可獨爲晏然者,乞賜罷免,以安私分事。入啓。答曰,省疏具悉。卿其勿辭察職。
吏曹參判閔鎭周辭職上疏。入啓。答曰,省疏具悉。卿其勿辭,從速察職。
咸鏡監司書目,端川等邑呈,以爲虎囕死人七名,火燒人七名,極爲驚慘事。
京畿監司書目,楊州呈,以私婢玉梅等三名,爲虎囕死事。
黃海監司書目,瑞興良女玉全·李以天等及平山私奴山伊及名不知行人等,爲虎囕死事。
正言朴彙登啓曰,臣於英陽大同防納牟利人等請拿也,仍請宣惠廳堂·郞,推考蒙允矣。伏見戶曹判書閔鎭長前後疏本,則一則曰曲折多端,風聞或爽,一則曰不察虛實,直請緘問,臣竊不勝訝惑之至。臣之當初所論,固出於風聞,而得見諸囚人供辭,則李誼發明之說,雖或縷縷,而其圖囑該廳,換錢分利之狀,狼藉於李重著自服之招,則臣之所聞,蓋亦不爽,而抑未知此外,更有何樣曲折耶?該廳之旣捧旋退,雖未知果出於牟利者之所慫慂,而本邑參半備送之錢布,初以錢文,盡數許捧,則見欺疏漏之失,烏得免乎?問備之罰,蓋出於事體之不容已,若使臣有一毫持疑於知其牟利之事,故許其防納,則其所論責,豈止於薄罰而已哉?所論,係是一事,則豈可以卿月崇班,謄名一紙爲嫌,而不爲之竝論乎?卿宰請推,非今斯今,而因一相揆之擧,疑怒太甚,引咎太過,至以牟利之首·難洗之名等語爲言,顯有不平底意思,此豈臣就事論事之本意,亦豈臣平日所望於重臣者哉?雖然,旣被爽實不察之斥,何敢自以爲是,而晏然仍冒於臺次乎?請命遞斥臣職。答曰,勿辭,退待物論。
刑曹判書金構上疏。大槪,臣於司圃署官員特罷之事,有不敢晏然倖免者。乞蒙鐫罷臣職,以安微分事。入啓。答曰,省疏具悉。卿其勿辭行公。
假注書沈宅賢服制,代朴熙晉。
下直,平山府使李濟,善積僉使朴枝榮,昌洲僉使李宇標,長連縣監曹善徽。以上朝報
上在昌德宮。停常參·經筵。
吏曹啓曰,卽接義禁府移文,則弑主罪人略德,居生於黃海道金川,郡降以縣,守令則依頃年定奪,勿罷,何如?傳曰,允。
慶尙監司書目,道內染病人,前後方痛十二萬九千七百八十六名,物故四萬一千三百二十名,已差三萬九千七百八十五名。秋節不遠,宜有寢息之勢,而方痛死亡,亦且不少,民事可慮事。
平安監司書目,郭山·宣川等邑,良女合進等二名,爲虎囕死事。
傳曰,召對爲之。入侍,承旨李廷謙,玉堂南正重·李喜茂,假注書宋正明,史官朴弼明·李台佐。
瀛昌君沈上疏。大槪,臣於司圃署官員罷職之事,有不敢晏然者。乞遞臣廚院提調之任,以安私分事。入啓。答曰,省疏具悉。卿其勿辭行公。
晉平君澤上疏。大槪,臣於司圃署進排官被罪之事,有不敢晏然者。乞遞臣廚院提調之任,仍治臣罪,以安微分事。入啓。答曰,省疏具悉。卿其勿辭行公。
今日召對時,兩司之官,除在外受由外,呈告未肅拜人員,竝卽牌招察任事,榻前定奪。
謝恩,執義崔重泰。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。請當該堂上推考,兼謝恩正使臨陽君桓改差。引嫌而退。不爲別啓,雖欠詳盡,欲嚴杜奸,大意固好,請正言朴彙登出仕。答曰,不允。改差事及處置事,依啓。
府啓,請還收安置罪人睦來善,移配罪人李玄逸放歸田里之命。請星平〈君〉濯拿問定罪。新除授行大司憲宋奎濂,時在忠淸道懷德地,請斯速上來事,下諭。答曰,不允。下諭事,依啓。
政院啓曰,司圃署官員三員內,二員罷職,一員在外未及上來,莫重供上,每令假官進排,事甚未安。合有變通之道,罷職之代,令該曹口傳差出,何如?傳曰,允。
吏曹口傳政事,以朴廷元爲司圃別提,辛受和爲別檢。
下直,吾叉浦萬戶李枝昌。以上朝報
上在昌德宮。停常參·經筵。
持平黃一夏再度呈辭。入啓。加給由。
海昌尉吳泰周上疏。大槪,猥陳私悃,冀蒙推恩之典事。入啓。答曰,省疏具悉卿懇。疏辭,可不依施焉?
正言朴彙登,就職後啓曰,臣以戶曹判書閔鎭長疏語,引避退待矣。伏見處置措語,以不爲別啓,爲欠詳盡。旣曰欠詳,而又請出仕,臣未知此在臺體,果何如也?臣之當初請推惠廳堂郞,不過出於一時規警之意,而旣係一事,又非大段,則特以官爵之崇高,必爲區別論啓,實非臣鈍滯之見所可及也。然今者處置之語,至以欠詳爲言,則此不可靦然仍冒也,決矣。請命遞斥臣職。答曰,勿辭,退待物論。
傳曰,召對爲之。入侍,承旨趙泰采,玉堂南正重·李喜茂,假注書宋正明,史官朴弼明·李台佐。
獻納李震壽啓曰,臣卽伏見同僚避辭,不勝瞿然之至。惠廳堂·郞請推之論,蓋出於規警不察之意,臺體則然矣,而一紙混啓,猶莫如區別之爲得,故處置請出之際,與長官相議,以此措辭,而欲嚴杜奸,旣許大意之固好,則雖曰欠詳,此特爲微細節目間事耳。同僚之以此引避,曾是意外。然臣旣被其譏斥,則何敢仍冒於職次乎?請命遞斥臣職。答曰,勿辭,退待物論。
府啓,請還收安置罪人睦來善,移配罪人李玄逸放歸田里之命。請星平君濯拿問定罪。答曰,勿煩。
戶曹判書閔鎭長上疏。大槪,囚人未結末前,不可冒沒供職,乞遞臣本兼諸任,以便公私事。入啓。答曰,省疏具悉卿懇。已諭予意,何用過嫌?安心勿辭,從速行公。
修撰崔昌大上疏。大槪,敢陳悶迫私情,乞蒙矜免,俾得專護父病事。入啓。答曰,省疏具悉。爾其勿辭,救護親癠。
大司諫洪受瀗啓曰,臣伏見正言朴彙登避辭,則以處置中有欠詳等語,大加疑怒,至於引避,臣不勝瞿然之至。蓋其所論,旣在於糾摘奸細,則大意固好,而至於請推該廳之啓,混入於一紙中,論以事體,殊欠詳盡,故臣與僚臺相議,措辭中,略示其非而請出矣,不意彙登,强爲引避,費辭譏斥,臣何敢自以爲是,晏然而已乎?請命遞斥臣職。答曰,勿辭,退待物論。
下直,德源府使李暉,安興僉使洪夏昌,文城僉使李後綱。以上朝報
上在昌德宮。停常參·經筵。
下直,牙山縣監閔挺梅。
持平黃一夏三度呈辭。入啓。遞差。
禮曹判書金鎭龜辭職上疏。入啓。答曰,省疏具悉卿懇。卿勿固辭,安心行公。
黃海監司書目,步兵崔二先,爲虎囕死事。
同副承旨李鼎命狀啓,臣敬奉聖批,卽爲宣諭于領府事南九萬則以爲,臣惶蹙悶迫之狀,屢次呼籲,冀蒙矜念,而不料到今,天聽愈邈,嚴誅不加,溫批輒降,感泣鴻恩,罔知所言,而念臣情勢,終無自力趨召之勢,只當更冒萬死,請受違命之罪云矣。臣則仍爲留待之意,竝以馳啓事。踏啓字
吏曹啓曰,臺諫有闕,政事,取稟。傳曰,明日爲之。
傳曰,大臣·備局堂上引見。引見時,執義崔重泰所啓,請還收安置罪人睦來善,移配罪人李玄逸放歸田里之命。上曰,勿煩。又所啓,莊陵坼傷之變,出於封築數朔之內,此實前所未有之事也。敦匠諸臣,旣被其罪,重設都監,今當改封,則前日賞典,已歸無名,國體所在,不可仍授。請莊陵都監提調以下加資,郞廳陞敍之恩,竝命還收。上曰,自前陵寢有頉時,敦事諸臣,雖被罪罰,而無賞典還收之事。前例如此,事亦不當,勿爲煩論。又所啓,竝引嫌而退。處置請出,旣許大體,欠詳二字,非所深嫌,措辭之間,亦有意見,僚臺强嫌,在我何傷?請正言朴彙登,獻納李震壽,大司諫洪受瀗,竝命出仕。上曰,依啓。前啓,星坪君濯拿問事,停啓。今日引見時,昌城府使金命熙改正事,榻前定奪。
引見時,兵曹判書李濡所啓,捕賊加資,漸至濫雜,故曾以另加申飭,亦於前頭發遣御史時,使之廉問,隨現重究之意,陳達矣。今聞日昨筵中,承旨以竹山賊九名指捕三人分錄蒙賞事,有所陳達,又有申飭之命矣。旣往之事,雖難一一追覈,自今年正月爲始,憑考各道啓本,若以一黨之賊,分錄指捕於各人者,跡涉可疑。其中或以京中及他道之人,懸錄指捕者,因某事下去曲折,詳細推問,則必有現發之端。分付該道監司,使之別定査官,明覈啓聞後,從重科罪,則庶有警惕懲礪之道矣。上曰,捕賊加資之類太濫,不可申飭而止。今年爲始査覈之說,得宜,依爲之。領議政柳尙運所啓,漢城左尹嚴緝,備局堂上差下之後,本職則旣已出肅,而本司坐起及前後賓廳之坐,一不進參,每以病懸頉,事體未安。推考,何如?上曰,推考,使之察任,可也。
執義崔重泰所啓,臣新從下土還,故敢以所懷仰達矣。年分踏驗,實關國計民情,而敬差官·都事,必待戶曹事目頒布後踏驗,故每患節晩。臣曾經咸鏡·江原兩道覆審之役,而在北道時,則戶曹事目,九月旬後,始爲下來,故田畝盡穫之後,始發踏驗之役,積雪埋野,災實莫驗,在關東時,則事目早頒,故禾穀在野之時,遍行一道,目見田野,頗覺其實效矣。臣於今夏,再次往來於湖西,詳知本道農事。五六月之旱,一道同然,而六月旬後之雨,則或有浹洽處,或有未過一鋤處,無論雨澤深淺,農家得以移秧之後,踰月暵曝,今此節晩霖雨,旣未及救,亦不均施,故一道之內,或有全棄處,或有稍勝處。且聞諸道亦然云。如此之歲,則尤於禾穀未收,遍驗田野,可無災實相混之弊,而第戶曹事目,每待諸道農形狀啓畢到之後,始爲磨鍊頒布,如是之間,自爾節晩。宜令申飭諸道之臣,農形狀聞,必令趁早齊到,而都事·敬差官,亦令各別申飭,及時踏驗,則庶或着實矣。上曰,年分事目磨鍊,更觀旬日爲之之意,前月有所陳達矣。領議政柳尙運曰,年分事目,常年七月內磨鍊,而今年則以有閏七之故,來月旬望間,當有磨鍊。田野之事,亦必於成熟結末之後,可以的知其災實,而未刈穫前覆審之說則是矣。前頭連有科事,各道都事掌試之暇,雖或間間覆審,其勢似難趁早爲之,而分付該曹,使之趁時磨鍊下送,宜矣。上曰,趁早覆審之說,似爲得宜,以此分付該曹,可也。以上朝報
大臣·備局堂上引見入侍時,吏曹判書申琓所啓,昌城府使金命熙,家世爲人,可合收用,故大政時,副擬受點矣。其後臺臣,以其堂上無履歷,論啓矣。臺啓旣停之後,所當赴任,而此人,堂下雖經宣傳官·都摠府郞廳等職,而堂上則他無履歷,故外論,以爲無漸,渠亦連日呈狀,而係是邊倅,不得循例變通矣。領議政柳尙運曰,所謂外論,不知指誰,而臣纔以此言於申琓,故仰達矣。金命熙爲人,臣未知何如,而堂下雖有履歷,堂上則捕賊陞資之後,直除昌城。武弁之無履歷者,雖他州牧,不可驟除,況此昌城,乃是江邊左防禦使也,名號甚重。今玆差除,官方無漸,不可仍令赴任,而邊倅無許遞之規,改正,宜矣。吏曹謄錄
領議政柳尙運所啓,漢城左尹嚴緝,備局堂上差下之後,本職則旣已出肅,而本司坐起及前後賓廳之坐,一不進參,每以病懸頉,事體未安。推考警責,何如?上曰,推考,使之察任,可也。又所啓,屢年飢饉癘疫之餘,良役物故者甚多,外方閑良丁,搜得尤難,京衙門所屬歇役之類,使本司堂上,句管査出,一邊使外方,成冊上送事,曾已陳達,而此事,必須預爲定奪,分付,趁今農歇時,推捉捧招,可及於歲抄之時,故敢此仰達。京衙門如中樞府錄事,觀象監·典醫監·司譯院生徒,工曹匠人,吏曹留曹書吏,校書館唱准等,各項名色,大典旣有元額,而兵曹都案及各其司所在成冊,取而見之,則其數不啻相懸。中樞府錄事,則大典只四人,而都案則一百六十四名,成冊則六百,工曹匠人,則大典二百五十名,而都案則四千二百六十八名,成冊則六千九百六十八名。今若一依大典所載元額而定給,則不無難處之端。雖以工曹一司言之,只以二百五十名定額,則凡百酬應,必多不足,似當量其一年用度,而參酌畫給。其餘校書館等各司濫屬之類,亦宜一例變通,而至於留曹書吏,則雖非大典所載,必須定額後,參酌汰定矣。凡此良役之類,散在各道各官,先定額數後,區別大小邑,如州牧則或定十名,郡縣則或定五名,準其定額之後,其餘則許令本官,汰定軍保,而如兵曹騎步兵鷹師保等緊役,爲先充定,且汰定之時,若令各邑,任意取舍,則不無行賂紛紜之弊,亦須覈其入屬之久,近存其舊屬者,汰其新屬者,似宜。外方査報,雖未及來,而各司所在成冊外,如有冒錄戶籍,圖免他役者,則此類,自當在定役之中矣。京司歇役濫屬之類,爲先汰定,則外方各營門及各邑閑良濫屬之類,亦當自各其營邑,盡數搜出,充補厥額。此蓋出於一時救急之策,而事係變通,亦不無中外怨謗之言,而物故之代,非此則無以充補。其間雖或有些少窒礙之端,勢將有不暇顧者。定奪後,退與諸臣相議,各項名目定額之數及州府郡縣應定之額,別單啓下,未定奪者,後日登對時,更爲稟定,及時分付外方,以爲趁卽擧行之地,何如?上曰,各司所屬元額之外,餘數過多,而良役代定,終不可不變通,些少弊端,有不可盡顧,依所達施行,可也。左議政徐文重曰,法典所載,則量宜酌定,而後以各司用度浩繁,漸至猥多。苟無限節,將不勝其濫觴之弊,必須定數充給,然後可無閑役投屬之弊矣。尙運曰,各司歇役之類,散在各邑,而或有全無之邑,或有偏多之邑。此是自願之役,元無責代本官之事,故各道各邑,雖未嘗以此陳弊,而閑良之日縮,職由於此矣。若以州縣之大小,定額充給後,使不得加數充定,雖有願屬者,各司亦不得任自許屬,則庶可以少防冒濫之弊。若令各司,因此責代於各邑,則亦有弊端,依前令本衙門,募得充定事,亦爲分付各司,何如?上曰,依爲之。尙運曰,此外守禦·摠戎等軍門,以平兵守牒軍官爲名,良人之入屬者甚多,此亦似當一體査定。軍門異於各司,主將亦不入參,退與兩軍門主管之人,相議後,額數如或過多,則量減其數,如或不然,則或以時存爲額,而亦以爲其附近之邑,分屬於兩軍門,俾無互相侵定之弊,亦宜矣。上曰,依爲之。備局謄錄
大臣·備局堂上引見入侍時,禮曹參議李寅燁所啓,礪良府院君宋玹壽墳墓所在處,頃日發遣本曹郞官,訪問看審矣。府院君墳墓,雖未推得,夫人墳墓,則似爲明白,而年紀已久,墳形崩頹,短碣雖存,而字畫漫漶云。府院君,旣已設位致祭,則雖是夫人之墓,亦宜加築墳塋,改豎短碣,故敢此仰達矣。領議政柳尙運曰,若有子孫,則朝家略給物力,使之修改好矣,而今於未詳之處,以朝命,改豎石物,事體未安。但上有父墳,下有子孫四代之墓,則其爲夫人,似或信然,分付地方官,墳墓頹廢處,修改爲宜矣。上曰,墳墓頹廢處,分付本官,使之修改,可也。禮曹謄錄
引見時,左議政徐文重所啓,北道設科時,評事例爲主試,而今此增廣試期已迫,北評事,不可不趁速下往,而北評事尹趾仁,已長之子二人,以痘疫相繼夭歿,且其小子,繼患痘疫,死生未分,迫令赴任,恐非體下之道。自前評事有故之時,北道則都事掌試,南道則京試官差送,曾有已行之例云。以私情陳達,雖甚惶恐,痘患異於他病,情理亦甚切迫,故敢此仰達。右議政李世白曰,以子病,許退行期,雖似未安,而連喪二子之餘,其身病亦重云,若差遲發行,則試期不遠,必有窘急之患。旣有前例,南道京試官差出下送,似合體下之道矣。上曰,依爲之。兵曹謄錄
上在昌德宮。停常參·經筵。
府啓,請安置罪人睦來善,移配罪人李玄逸放歸田里之命。請莊陵都監提調以下加資,郞廳陞敍之恩,竝命還收。答曰,勿煩。
傳曰,召對爲之。入侍,承旨金時傑,玉堂李健命·李喜茂,假注書宋正明,史官朴弼明·李台佐。
黃海監司書目,海州等十六邑,今月初十日以後,大雨如注,平陸成海,近水山下田畓各穀,慘被川反·覆沙·水曳·水沈之災,向盛禾穀之場,便作砂石之地,所見慘然,而金川郡邑內川邊人家之頹壓,至於三十一家,無形漂沒,亦至十四家事。又書目,平山等官人物五名,爲虎囕殺事。又書目,道內各邑,六月朔染病人二千十九名內,方痛九百七十七名,向差六百六十九名,死亡七十三名。當此農務方殷之時,癘疫之患,尙無寢息之期,民事可慮事。
京畿監司書目,麻田·漣川等官呈,以金益弼等三名,爲虎囕殺事。
戶曹啓曰,卽接廣興倉所報,來閏七月朔頒料次,倉官進去于行判中樞府事尹趾善家,請授祿牌則以爲時未肅謝,祿牌不爲出給云。係是大臣祿俸,何以爲之?敢稟。傳曰,令倉官輸送。
備邊司啓曰,漢城判尹李彦綱,訓鍊都正羅弘佐,本司堂上差下,使之察任,何如?傳曰,允。
下直,瓮津縣監李苾,豆毛浦萬戶柳尙培。以上朝報
上在昌德宮。停常參·經筵。
府啓,請還收安置罪人睦來善,移配罪人李玄逸放歸田里之命。臣以莊陵都監諸臣賞典還收之事,論啓,聖批以無前例爲敎,而己亥山陵敦匠之臣,至于庚子秋,因臺啓,旣有改正之例。庚子臺啓,亦引穆陵故事,而再啓準請者,誠以國陵有變之後,當事之臣,可罪而不可賞之意也。其在國體,今不可獨爲仍授,請莊陵都監提調以下加資,郞廳陞敍之典,竝命還收。武臣之兼帶備局者,苟非地高望重,出入卿宰之人,則曾不得人人而輕授。今此羅弘佐,雖緣乏才之時,驟承將任,論其地望,未必先於儕流,語其履歷,亦未擬於亞卿,而猝膺廟堂之重選,大招物情之駭惑。請羅弘佐備局堂上之任,亟命改正。答曰,不允。
戶曹判書閔鎭長上疏。大槪,敢陳不敢一日仍冒之狀,乞遞臣所兼金吾之任,以幸公私事。入啓。答曰,省疏具悉卿懇。卿辭至此,判金吾之任,今姑勉副焉。
傳曰,庚子年山陵都監提調以下加資還收啓辭,書入。以上朝報
禮曹啓曰,顯陵丁字閣重建,待秋始役事,曾已定奪矣。重建廳堂上,令該曹差出,使之從速擧行,何如?傳曰,允。禮曹謄錄
下直,平康縣監李徵海,獒樹察訪朴璿。朝報
上在昌德宮。停常參·經筵。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。前後勉諭,悉攄素蘊,辭已窮意已竭,而卒莫回遐心,是豈始慮之所及者哉?噫,當此國計民虞,無一可恃之日,予之倚仗,實在老成,則義雖君臣,情猶父子,胡忍翩然捨予,若是其邁邁耶?噫,房·戴二臣之事,已言于前批矣。二臣之承詔卽起者,何哉?誠以情志之交孚也。不幸今日,相持至此,不惟愧恨情志之未孚而已,不亦有傷於君臣之大義乎?予固知卿筋力之尙旺,稍待年齡彌高,力有不逮而後,當更奏聞,今則決不可許也。卿其體此至意,卽日就途,勿使君臣之際遇,獨美於往牒。仍傳曰,此批答,傳諭于偕來承旨處,使之傳諭。
吏曹參判閔鎭周初度呈辭。入啓。給由。
府啓,請還收安置罪人睦來善,移配罪人李玄逸放歸田里之命。請莊陵都監提調以下加資,郞廳陞敍之典,竝命還收。請羅弘佐備局堂上之任,亟命改正。答曰,勿煩。
忠淸監司書目,道內各邑,今月初九日十日十五日,至大雨下注,沿江一帶公州等十邑段,茫茫大野,便作海水,四五日沈沒,田畓各穀,盡爲腐傷,無一苖餘存者根耕,田庫一倂消融,野無靑草,沃川等邑段,山川變易,成川·覆沙·浦落等災,尤爲慘然,民事可慮事。以上朝報
備忘記,馬政,國之所重也。近來內廐御乘馬之立養者,數非不多,而上乘,只是一匹而已。平時園陵幸行,不過朝出暮還之地,而尙有不得推移替乘之患,不幸而脫有如壬辰西狩之事,則將若之何?古語云,乘千里馬,獨先安之,今予之所求,亦豈在千里逸足哉?只得數三體健良順之馬,備平時之上乘,存後日之遠慮,可也,而上年節使貿來之馬,亦未知其必合於御乘,前頭之事,委屬可慮。爾等,自今各別留意馬政,俾無虛疎之弊。太僕謄錄
下直,京畿水使尹就商,三和府使申漢章,長水察訪許坫,慶基殿參奉鄭泌。
傳曰,連觀朝報,呈告極其紛紜,本院申飭。
吏曹,顯陵丁字閣重建廳堂上,禮曹參判吳道一,工曹參議徐文裕。啓。以上朝報
上在昌德宮。停常參·經筵。
假注書柳鳳輝改,代尹志和。
京畿監司書目,坡州二十三邑呈,以自今月二十三日始雨,二十四日乃霽,而川渠漲溢,田畓慘被水災,民事可慮事。
東平君杭上疏。大槪,專對之任,旣不敢承當,遞易之際,尤有私義之不安者,敢陳血懇,冀蒙恩遞事。入啓。答曰,省疏具悉卿懇。卿其安心勿辭往來。
領議政柳尙運箚子。大槪,宿病之外,重得痢疾,賓廳之坐,未能進參,不勝惶恐待罪,仍陳不敢供職之狀,冀蒙恩遞,以重國事事。入啓。答曰,省箚具悉卿懇。有疾未參,別無所傷,卿其安心勿辭,亦勿待罪,從容善攝。仍傳曰,遣史官傳諭,遣御醫看病。
左議政徐文重箚子。大槪,重得癨疾,今日賓廳之坐,不得趨赴,終至煩稟,惶恐待罪事。入啓。答曰,省箚具悉卿懇。病未赴坐,有何所傷?卿其安心,勿待罪,從容善攝。仍傳曰,遣史官傳諭,遣御醫看病。
府啓,請還收安置罪人睦來善,移配罪人李玄逸放歸田里之命。請莊陵都監提調以下加資,郞廳陞敍之典,竝命還收。請羅弘佐備局堂上之任,亟命改正。近來百隷怠職,擧懷自便之心者,莫非綱紀頹弛之致,至於臺閣之任,乃是言議之地,誰肯勇赴自當,而旣處其職,苟且退避之習,則誠爲不美。且以道理言之,百司怠慢之官,處臺閣者,所當嚴察擧劾之不暇,而掌令金致龍,持平李世奭,旣無不安之嫌,又無難强之病,而無端引入,日煩章疏,昨日聖敎申飭之餘,猶無警動之意。不可無先糾法官,以勵群工之擧,請掌令金致龍,持平李世奭,遞差。答曰,不允。第二件事,問于大臣而處之。改正之論,殊涉太過,勿爲煩論。末端事,依啓。
吏曹口傳政事,咸鏡都事丁道復。
吏曹啓曰,臺諫有闕,政事,取稟。傳曰,明日爲之。
禮曹判書吳道一上疏。大槪,病重,乞遞本兼職名,且陳合家死亡者之蠲役,不宜以癘疫飢饉,有所異同,以備裁處事。入啓。答曰,省疏具悉。疏辭,令廟堂稟處,卿其勿辭察職。
下直,唐浦萬戶李昌夏。
政院啓曰,今日,乃處暑,視事當爲取稟,而老炎尙酷,新涼未生,姑觀前頭日候,更稟之意,敢啓。傳曰,知道。
吏曹啓曰,咸鏡都事沈枋呈狀內,瓜限已滿,且有子息成婚之事,受由上京,今纔數日,而冒炎驅馳之餘,重得毒痢,度數無筭,氣力憊苶,委頓床席。當此北道掌試之日,實無起身登程之望,斯速入啓變通云。沈枋,不但瓜期已滿,病情今方危篤,似難刻日登道,且今番北路之科,因評事之有故,使本道都事,替掌試事,南道則別遣京試官之意,已爲定奪,而監試初試,在於來月二十五日,則必須數日內發送,然後可無未及之患,而沈枋病勢如此,則不可等待其差歇,今姑改差,其代,卽爲差出,趁科期下送,何如?傳曰,允。
政院啓曰,卽者獻納李震壽,詣臺引避,而觀其措語則以爲,方以傳啓□入來,得見憲臣□僚臺之啓,則以□□章疏,爲非,同是呈告中□□□云。臣等□□□□□□單□□□□□□□無端引入有異,不必引避,再三往復,必欲捧入而後□臺諫事體自別,則不可一向退却,此避嫌,何以爲之?敢稟。傳曰,勿爲捧入。又啓曰,咸鏡都事沈枋改差,其代差出事,命下矣。科期不遠,新都事赴任,一日爲急,令該曹卽爲口傳差出,數日內發送,何如?傳曰,允。以上朝報郞廳李聖運校正。日記廳郞廳閔師弘書。
禎,前司果尹起洙,兼司僕李濫漌,今加折衝加資事,承傳。
下直,春川府使李惠疇,雲山郡守金應瀷,碧潼郡守金胤鑽。以上朝報
上在昌德宮。停常參·經筵。
禮曹判書金鎭龜上疏。大槪,五陳危懇,五承溫批,而臣之將任,終不可忘廉冒據,以至貽累聖明,玆用更申哀籲,且臣方赴園陵之役,其在國體,亦不敢仍帶遠出,伏乞亟賜遞改,以幸公私事。入啓。答曰,省疏具悉卿懇。卿其安心,勿辭往來。
傳曰,江原監司李彦紀,留待引見。
黃海監司書目,文城鎭軍金明立,爲虎囕死事。
咸鏡監司書目,明川以南雨澤形止,及鏡城以北旱乾,今七月初二日,穩城雹災事。
平安監司書目,鐵山呈,以壯武隊李海發爲虎囕去事。又書目,平壤等二十一邑,或六月十九日以後,或七月十三日以後大雨暴注,連日陰曀,尙未快晴,毋論沿邊近峽,水災之慘,甚於昨年,永無田形之處,比比有之,民事可慮事。
慶尙監司書目,大丘判官金洵,有失體之事,受由上京之後,言語文字之間,多不擇言,虧失體面,莫此爲甚,罷黜事。又書目,豐基呈,以水鐵匠李介金虎囕事。
副修撰李喜茂辭職上疏。入啓。答曰,省疏具悉。爾其勿辭,救護母病。
謝恩,掌令魚史徽,持平孟萬澤。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。答曰,勿煩。前啓吏曹堂上推考事,停啓。
府啓,請還收安置罪人睦來善,移配罪人李玄逸放歸田里之命。請羅弘佐備局堂上之任,亟命改正。答曰,勿煩。
右議政李世白,禮曹判書金鎭龜,判尹李彦綱請對入侍。入侍時,戶曹判書閔鎭長牌招察任事,榻前下敎。
引見時,禮曹判書金鎭龜所啓,今此陵上坼裂之患,似由於新舊土不相合之致,而亦未必不由於土性不好也。聞寧越一境,皆是粘土,初用之時,雖似好矣,而乾曝之後,易致拆裂,卽今修改之道,不計道路遠近,必求好品之土而用之,可無日後之慮。前日定奪役軍,實預差竝三百名,不爲不多,而取土之處,距陵所若遠,則運致之際,將有未及之患,且莎草則陵所近處有之,而好不好相錯,亦當擇用云。運土浮莎之軍,未必各定,而似當多用,臣等下去後,當視事勢難易,不得不參酌加數調用,而如此之事,不可臨急狀聞,故敢此預爲稟達。右議政李世白曰,臣於前日定奪時,役軍多少,有難預定,姑以三百名定奪矣,若於遠地運來,則所定役軍,恐有不足之慮,下去後當觀勢,隨其實役,而參酌加數調用矣。上曰,下去後觀勢爲之。右承旨洪受疇所啓,國內嶽瀆海節祀,每年正二八月行之,各道則旣定兩邑守令,輪次爲獻官,諸執事則監營,以旁近守令,差定行關,所以重祀典也。臣於頃年,待罪慶源見之,豆滿江祭壇,在本府境內,故以地方官,定爲獻官,其餘諸執事,皆以品官校生,爲之獻官,若有故,則品官,當爲獻官,莫重御祝之祭,儀節之不備若此,事甚未安,依他道例擧行,俾及於今八月行祭之日事,分付該道監司,何如?上曰,依爲之。又所啓,豆滿江正月祭祝文中,有功弘灌漑之句,所謂灌漑者,堤防畜水,引其水注于畓之謂也,江水元無灌漑之理,而以此爲辭,甚無依據,臣居常爲訝,及入政院,考見香室謄錄,則東南西海,通用一祝,此則尤爲萬不襯合。大抵二八月節祀祝文,載於五禮儀,五月行祈穀祭,出於五禮儀以後,別祭祈穀之意也,祝文,似是一時製進人,率爾下語之致,知其非則不可無一番釐正之道。以此意分付該曹,稟旨擧行,何如?上曰,依爲之。右議政李世白所啓,春間過科後,外方冒赴儒生論罪事,因臺啓,自禮曹稟定,而冒赴儒生,則三年停擧,許赴齋任,則降定軍役,當初事目本意,雖未可知,論其負犯,宜無彼此,而至於罪名,輕重相懸,故多有稱冤之說。且都目成冊時,本官,初不令齋任與知,而及其朝令論罰之後,始以齋任現告,初不干預之齋任,混被降定之罰,其爲冤痛,尤有甚焉。如此之類,宜有變通之道,成冊時齋任同參着名與否,令本道明査,俾無無罪者混被重罰之弊,至於輕重不倫者,則事目變改,亦涉重難,令禮官問于他大臣稟定,則朝家處分,似爲得當,故敢達。禮曹判書金鎭龜曰,臣方待罪禮曹,各道儒生呈狀,極其紛紜,大臣所達之外,又有冤痛者。曾前科擧事目中,京儒,圖出戶籍於其所往來之外方,仍以赴擧者,則以冒赴施行,雖未及入籍,果居其鄕,至有年所者,則使之許赴云,而今番査覈,一從戶籍之有無而爲之,故衆所共知,累年居生者,反被冒赴之律,齋任,亦未免許赴之罪。此則尤不可不更査區別,故敢達。右承旨洪受疇曰,小臣亦有所懷,惶恐敢達。齋任則猶是儒生,被罰可也,而鄕所元不干涉,而亦被其罰,尤爲冤痛。蓋赴擧儒生,錄名中着名者,固不論罪矣,至於不着名之人,亦因朝令之嚴飭,混被其罰,實爲不當。臣等未知此事目,出於何時,而鄕所齋任輩,不知事目本意,猝然論罪,宜有稱冤之端,今番更査,一從鄕所齋任着名不着名,區別啓聞,前頭科擧時,着名一事,別爲事目而申飭,似好矣。上曰,竝依爲之。以上朝報
右議政李世白,禮曹判書金鎭龜,漢城判尹李彦綱請對入侍時,禮曹判書金鎭龜所啓,陵上土坼之患,未知緣何而發,而以私家窆葬遷改事言之,或以爲新舊土,未得相合,曝乾後多未免崩坼云,參以理勢,亦似然矣。卽今人力之所及,只在於新舊土相合,而舊土不爲多削,則新土必不相合。聞春間封陵時,以舊土之多削,爲未安,不敢多用新土,其在謹愼之道,固當如此,而今此坼傷,未必不由於此。今番修改之役,必須多削舊土,厚用新土,然後封築完厚,可無日後之患。臣等下往後,當與大臣相議爲之,而道里旣遠,始役後有難狀聞,故敢此預爲稟定。右議政李世白曰,年歲已久,未知當初封築之如何,雖不敢限平土鏟削,而或過半削去舊土,全以新土,更爲封築,則似當完固,而陵上破土,事係重大,不可以諸臣之見,臨時擅便爲之,故如是稟定矣。李彦綱曰,中坼,在於新舊土之間云,蓋因新土之不厚,以致此患,若厚築新土,則似無日後之患矣。上曰,依爲之。又所啓,寧越,與忠淸道接界處有數邑,而聞堤川相距最近,土性且好云。若於江原道內,終不得好品之土,則勢將取用於堤川等邑,而自都監移文於忠淸監司,使之知委本邑,則道里左遠,往復之際,必不及期,自都監直爲分付本邑,使之掘土,運致其境上後,以陵所從夫,輸來用之,何如?李世白曰,姑未知取土於何地,而若於都監堂上下去後,欲爲往復於忠淸監司,則勢有所未及,一邊自京預爲分付於湖營,使之行關於寧越接界諸邑,以爲待都監分付,急速擧行之地,而都監,臨時直關於本邑,似當,設或有未及之慮,監司處則不可不一邊預先分付矣。上曰,依爲之。禮曹謄錄
又所啓,修改吉日,以今月十六日啓下,當預備凡百,及期擧行,而事之難易,不可預料,凡諸事役,始初於吉日,則其後雖非吉日,仍爲完役,例也。今此所擇,十六日內,如不得畢役,則仍爲董役,隨時完畢,似無所妨,而重大之事,亦當務在從容,敢此仰達。上曰,必以完備爲期,不須速完,從容爲之,可也。世白曰,凡事忙急,則例有未盡之歎,小臣,曾於奉審近陵時,改莎塗灰,必於其日畢役,或不無未盡之事,雖於翌日完畢,似爲合宜之意,有所陳達矣。此則役事尤爲重大,雖犯翌日,以完固爲主,似宜矣。上曰,然矣。鎭龜曰,十一日,卽告由之日,臣等,十日前,先往陵所,準備諸具,然後十六日,當始修改之役,而事或有不可預知者,故亦以二十四日推擇矣,十六日,雖未得畢役,旣爲始役,則似無遲待二十四日之慮,而事旣重大,且臨急啓聞,勢有所未及,亦不得不預達此意矣。世白曰,十六日,或有大雨,不得爲之,則似當退行,而雖非雨水之日,旣以翌日完役,定奪,若於其日,待小晴始役,則追後完畢,似無未安矣。上曰,始役爲重,始役之後,雖有雨水,追後完役,似無妨矣。鎭龜曰,此乃十分詳愼之處,故陳達,而臣意亦然矣。上曰,始役日爲重,其日雖雨,豈無一時始役之間乎?彦綱曰,若有雨徵,以油遮日蔽之,可以始役矣,追後完役,恐無妨也。上曰,觀勢處之,可也。鎭龜曰,今番修改之役,事體雖重,役非大段,與當初有異,而取土之處,姑未定其遠近,使役之際,或不無施賞之道,聞春間用餘若干米布,會錄戶曹,而置在寧越府云,以此參酌取用,何如?上曰,依爲之。禮曹謄錄
下直,江原監司李彦紀,柒谷府使洪處武。
上在昌德宮。停常參·經筵。
吏曹參判閔鎭周三度呈辭。入啓。只遞本職。
傳曰,忠淸監司留待引見。
傳曰,明日移御于景春殿,政院知悉。
同副承旨李鼎命狀啓,臣敬奉聖旨,卽爲傳諭於領府事南九萬,則以爲,臣之違拒明旨,今及三朔,猥上辭章,亦至五六,臣之情病,雖極悶迫,揆以分義,實難免嚴誅,而今承聖批,益加委曲,責以君臣之大義,且許以稍待年高而更聞,捧讀再三,不勝悲泣,臣於承批之後,不能登途,則雖萬萬惶恐,尙復叫呼上聞,而賤疾方苦,奄奄有垂絶之狀,雖欲搆成文字,不得成說,到此地頭,只願速被鈇鉞之加云矣,臣屢以聖旨傳宣,亦以私意敦勉,而每言情病,旣無更進之勢,至於屢煩疏籲矣,今此承批,尤不勝其惶懼,而近因暑熱,重患吐瀉之症,兼以感冒,委頓床席,實無登途之望,以致偕來之命,尙此遲滯,臣亦不勝惶恐,竝以馳啓事。傳曰,姑俟病間,必與偕還事,下諭。
工曹判書申汝哲辭職上疏。入啓。答曰,省疏具悉卿懇。卿其安心,勿辭行公。
院啓,請還收罪人睦來善,李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。比年飢饉癘疫之餘,民人之死亡甚多,朝家,爲慮白骨徵役之弊,曾於春初,分付諸道,先査其全家沒死之類,欲施蠲蕩之典,德意甚盛,關係亦緊,其在道臣之道,所當劃卽奉行以爲急急變通之地,而行會各道,已過半年,査報之狀,尙未齊到,荏苒之間,秋序已屆,致令朝家軫恤之澤,未卽下究,揆以事體,殊涉怠慢,不可無警責之道,請考出査狀未來之道,當該監司,從重推考。答曰,不允。末端事,依啓。
府啓,請還收安置罪人睦來善,移配罪人李玄逸放歸田里之命。請羅弘佐備局堂上之任,亟命改正事。莊陵畢役未幾,而紅箭門石礎顚仆之變,極爲驚愕,當初監役時,石礎基址,若果用力堅築,則未過數朔,豈有傾顚之理乎?其時監董之官,不職之罪,固無所逃,而封陵諸臣,旣因拆傷之變,竝爲勘律,則今此箭門監董之人,決不可獨爲倖免,請當該郞廳及監董官,竝拿問定罪。全羅監司朴泰淳,曾任南漢時,重記所付木十同,私給其妾父爲商胥者,而無端減錄於重記元數,累年之後,今始現發,且在海邑,三朔遞還,而鹽稅百餘石,以錢代捧於鹽戶,終無置處,及授南臬,預以營儲紙地,私諾于市民,辭朝之日,仍爲率去,而廛人,至有告知於地部者,此等醜謗不勝狼藉,若無負犯,盡如傳說,則其在重贓律之道,固不可一向掩覆,且此人言,非其實狀,則法從之臣,異於庶僚,尤不宜置之晻昧,以貽搢紳之羞,請全羅監司朴泰淳,拿問定罪。晉州乃嶺南雄邑,物衆地大,素稱難治,苟非聲望俱著者,莫宜居之,牧使鄭推,地望素輕,才能無稱,其在南郡也,受侮於本郡之校奴,見困於鄰邑之小民,恬不知愧,仍因苟冒,爲一道嗤點,固已久矣。乃者濫通淸路,遽擢本州,除目之下,物情爲駭,重地彈壓之責,決不可付諸此人,請晉州牧使鄭推遞差。答曰,不允。第三件事,依啓。
吏曹判書申琓辭職上疏。入啓。答曰,省疏具悉卿懇。今玆陞擢,實循公議,卿其勿辭,安心行公。以上朝報
忠淸監司黃欽留待引見時,忠淸監司黃欽所啓,全家沒死之類,自朝家特施還上蕩減之恩,而臣居在鄕廬,以臣所居之里言之,幾至五十人,其中全家沒死之外,亦多一家之內,只有一二人生存者,如此之類,謂非全家沒死,而不許蕩減,則勢當侵及鄰族,今年年事,亦未豐登,其爲隣族,何可保存乎?令廟堂更加講究,一體蕩減,似爲得宜,故惶恐敢達。上曰,令廟堂稟處。備局謄錄
又所啓,本道貢津倉漕船,元數十五隻,而上年湖南移轉載來時,有致敗之船,故當改造五隻,而常年一年所載,不必盡用十五隻,且漕軍死亡之類,今年內,亦難盡數代定,雖有船隻,漕軍無以推移,而當此凶歲,造成五隻,實是巨役,今姑先造二隻,其餘則待年造成,似無妨矣。上曰,赴任後覩勢爲之。又所啓,本道稷山·牙山·平澤·德山等地,多有掘浦之處,凡掘浦之規,所掘之地,初雖買得,旣掘之後,每値浦落,害及於良田美畓,故爭訟之弊,極其紛紜,已成之處,雖難禁斷,此後掘浦之役,別爲事目,禁斷,何如?上曰,一倂防塞,可乎?欽曰,功力多費之處,勸其輕重利害而處之,而至於新掘之處,一切禁斷,似爲得當矣。上曰,此後所掘,禁斷,可也。
下直,忠淸監司黃欽,殷山縣監柳行三,全羅右水虞候趙重蘭,居山察訪李後慶,花梁僉使李勛岳。
拿問現告,莊陵都監郞廳崔宇泰,監造官權益雲·尹殷敎·呂光周。以上朝報
上在昌慶宮。停常參·經筵。
禮曹判書金鎭龜,佐郞柳百乘,判尹李彦綱,繕工副正趙相旣,莊陵修改事出云。
左承旨金時傑初度呈辭。入啓。給由。
景春殿移御後,大殿·中殿·世子宮,藥房·政院·玉堂·二品以上六曹·大司諫問安。答曰,知道。
嬪宮,藥房·政院·玉堂問安。答曰,知道。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。答曰,勿煩。
府啓,請還收安置罪人睦來善,移配罪人李玄逸放歸田里之命。請羅弘佐備局堂上之任,亟命改正。請全羅監司朴泰淳拿問定罪。請晉州牧使鄭推遞差。答曰,不允。
左議政徐文重箚子。大槪,病未進參於起居之班,惶恐待罪事。入啓。答曰,省疏具悉卿懇。有疾未參,別無所傷,卿其須體至意,安心勿待罪。仍傳曰,遣史官傳諭。
判府事尹趾善箚子。大槪,都提調之代行將任,本非事體之所宜有者,況臣廢疾垂死,萬無一刻堪當之望,伏乞聖慈,收還命召,改賜處分,仍陳遞臣所帶御營都提調之任事。入啓。答曰,省箚具悉卿懇。卿其須體予意,安心勿辭摠察。仍傳曰,遣史官傳諭。以上朝報
政院啓曰,卽者禮曹判書金鎭龜,以莊陵修改都監堂上,下去于寧越地,而兼帶御營大將,所佩命召,來請還納,何以爲之?敢稟。傳曰,傳授都提調,使之姑爲摠察。又啓曰,御營大將命召,傳授都提調,使之姑爲摠察事,傳敎矣,都提調行判中樞府事尹趾善,所當卽爲命招傳授,而方以宿患,不得行公,何以爲之?敢稟。傳曰,史官傳授。御廳謄錄
下直,光州牧使韓聖佑,慶尙右兵虞候鄭擔,左水虞候李大根,熙川郡守崔錫瑞,延日縣監鄭度興,河東縣監林再茂,鎭海縣監孫湜。朝報
上在昌慶宮。停常參·經筵。
江原監司書目,淮陽等官呈,以爲虎囕死,至於十一名之多,極爲驚慘事。又書目,道內各邑農事,初因旱乾,各穀枯損,七月之望,始得大霈,秋序已深,反爲無益,種種旱澇之災至此,可慮事。
平安監司書目,成川呈,以今七月初八日,大雨暴注,川渠漲溢,渰死壓死,人物四十二名,牛馬十一頭,事極驚慘事。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,霖雨不止,朝晝異候,伏未審移御後,聖體若何?臣等無任區區仰慮之至,敢來問安。答曰,知道。無事矣。
左承旨金時傑再度呈辭。入啓。加給由。
掌令魚史徽上疏。大槪,父病卒劇,症情危綴,萬無離側供仕之勢,乞遞臣職名,俾得專意救護事。入啓。答曰,省疏具悉。爾其勿辭,救護父病。
右議政李世白箚子。大槪,今日賓廳之坐,病未進參,惶恐俟罪事。入啓。答曰,省箚具悉卿懇。有疾未參,別無所傷,卿其安心勿辭,從容善攝。仍傳曰,遣史官傳諭。
謝恩,判義禁申琓。
右承旨洪受疇辭職上疏。入啓。答曰,省疏具悉。爾其勿辭,從速察職。
傳曰,大臣·備局堂上引見。
引見時,戶曹判書閔鎭長,工曹判書申汝哲牌招察任事,及大司成兪得一,今姑改差,擇差久任事,榻前定奪。
執義崔重泰所啓,請還收安置罪人睦來善,移配罪人李玄逸放歸田里之命。上曰,勿煩。請羅弘佐備局堂上之任,亟命改正。上曰,勿煩。請全羅監司朴泰淳拿問定罪。上曰,更加詳察處之。請晉州牧使鄭推遞差。上曰,依啓。獻納李震壽所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。請還收定配罪人宋相周減等之命。上曰,勿煩。請還收圍籬安置罪人李玄紀放歸田里之命,請還收定配罪人業同放送之命。上曰,勿煩。又所啓,監察,卽古之殿中御史,其不可人人濫授也明矣,監察李廷周,本來癡騃,性且嗜酒,頃於卿宰家返哭之日,身在服人之列,馱醉街路,多有可怪可愕之擧,一市爭笑,人皆傳說,及授本職,物情爲駭,監察李廷周,請命汰去。上曰,依啓。
同副承旨李鼎命狀啓,臣以仍留,必待偕還之意,言于領府事南九萬,則以爲,前日承批之後,因病狀方苦,不得更陳疏章矣。當待精神稍定,謹請鈇鉞之誅云。臣則姑爲仍留之意,馳啓事。踏啓字。
引見時,刑曹判書金構所啓,臣曹,方以作米之船故敗事,推覈矣。考見律文,則事目內,故爲敗船者,船主·沙工·監色則梟示,格軍則嚴刑定配,而其後事目,格軍則又以絶島爲奴定屬,改之矣。上年春,戶曹判書閔鎭長,以宣惠廳堂上,陳達以爲,近來船人輩,偸竊漸多,今年大同無面之數,至於百餘石,其中尤甚者,啓稟梟示,何如?其時左議政徐文重爲原任,亦以節晩發船守令,申飭論罪事陳達,自上以船人梟示,可也,守令各別論罪事,永爲定式爲敎。槪擧船人,不分沙格,一船之人,盡爲梟示,似涉太重,則永爲定式一款,未知竝指船人梟示,守令論罪事耶?只指末端守令事耶?閔鎭長所達,旣以今年大同發端,則似但指其年之事,死罪論斷,必須明白定式,不可以一時意見,有所低昂,且如卽今推覈李次叔,本非船人,而偸竊情狀之痛惡,反有甚於船人,若或承服,則卽當處斷,如此之類,未知合用何律,亦宜預先定奪,故竝此仰達。上曰,故敗和水之弊,未有甚於近來,不可不各別痛懲,且李次叔,非船人而偸竊,何以處之耶?領議政柳尙運曰,定式之規,多因其時而受敎,故後日之事,未必盡如前日之事,有難一一遵而用之矣。所謂李次叔,雖非船人,與船人符同偸竊,則論其罪犯,宜無異同,得情之後,似當別樣處之矣。沙工格軍,則旣有首從之異,不可無區別定罪之道,上年定奪,似是一時稟定之事,非如永爲定式之比,仍以前事目遵用,恐合事宜矣。上曰,事目則當用前事目,而李次叔則梟示可乎?尙運曰,旣是同情,則與受似無異同矣。上曰,一體梟示,可也。以上朝報
大臣·備局堂上引見入侍時,領議政柳尙運所啓,頃日登對時,以良役査正,分付外方事目外,相議後定奪之意陳達矣。臣於日昨,力疾赴外司,而左議政徐文重,以病不來,諸宰亦多不來,故尙此遷就矣,卽今節序已晩,且旣與成命之事,久不擧行,極爲未安,更欲齊會商定,必須詳知外方各營門,及京中各軍門事情事勢而後,可以爲之,而臣於內外軍門事,全所昧昧,諸宰中慣知者亦少,武將中訓鍊大將申汝哲,以病不參備局之坐已久,雖未知病勢之如何,而如此之時,似當同會,戶曹判書閔鎭長,旣令句管此事矣,不可不參,且以戶曹事言之,三堂上,無一行公之員,事務亦多積滯,訓鍊大將申汝哲,戶曹判書閔鎭長,竝卽牌招,相與講論,以爲後日登對時稟定之地,何如?上曰,依爲之。備局謄錄
刑曹判書金構所啓,臣因和水故敗事,有所仰達,漕轉事目內,船人輩,到處留連,多費穀物,燕尾亭·奉城等處,尤甚留連,故燕尾亭則令江華邊將主管,奉城則自通津主管督送,而只曰督送而無交付驗覈之擧,故事歸文具,未有實效,槪聞和水之事,遠則已致腐朽,故必入京江後爲之,某船入江口到某處之說,先聞消息,或過一朔,或過數旬,始督泊京江,蓋累百石和水,非一兩日所爲故也。臣意則令通津·金浦·陽川等三邑,申飭督送指路船,次次交付到境,過境日字,一一籍記,如路引之式,一邊申報該司,令可憑考,大水惡風外,如或留連二日以上,當邑守令,各別論罪,則偸竊和水之弊,似可少戢矣。領議政柳尙運曰,沿江數邑,極其殘弊,而春間上來之船,連接如織,若令殘邑,一一交付,則萬無支堪之勢,朝家分付後,不得擧行,則朝令不行也,事體豈不未安乎?臣意則自奉城至金浦,則旣有前事目,另加申飭,到京江之後,則如津丞管領之類,別定名目,或爲給料,使之告知本衙門,則似爲便當矣。構曰,然則每當漕轉,到江臨時,令各衙門郞廳,相替出去,沿江上下,檢察督運則似宜矣。上曰,數邑事力之不逮云者是矣,而申飭之事,不可不爲待戶判出仕,相議稟處,可也。惠廳謄錄
大臣·備局堂上引見入侍時,領議政柳尙運所啓,近來諸司官員多未備員,至於成均館則四堂上中,同知未差,無行公之員,本館草記,禮曹代行,事體極爲未安,同知館事,亦當差出,而大司成兪得一,不但身病情勢,亦有所難安者,頃日呈告申飭之後,連呈辭疏,不可强令行公矣。國子敎胄之地,爲任甚重,自前得人而任之,則雖至正卿,亦有兼任之時,兪得一,旣難行公,則今姑許遞,分付該曹,極擇差出,使之久任,則可以責效,故敢達矣。上曰,所達是矣。依爲之。太學謄錄
上在昌慶宮。停常參·經筵。
左承旨金時傑三度呈辭。入啓。遞差。
黃海監司書目,谷山呈,以保人宋三伊及流丐人貴生母等,爲虎囕死事。
慶尙監司書目,道內農事形止,十三日啓聞後,十五日,二十五日,二十六日,連得雨澤,上下道被災處外,田畓各穀,擧皆茂盛,前頭若無災患,則誠爲多幸,而梁山郡,牛疫熾發,致斃者至於十一首,若有熾蔓之患,則此爲可慮事。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收業同放送之命。莊陵復位之擧,實是莫大之慶典,稱慶之科,莫宜一日少緩,而第今年農事,初因旱暵,播種旣愆,節序且晩,成熟尙遠,貧寒士子之宿舂而赴擧者,能有幾人哉?近聞鄕外所傳,因此坐停者,將十居四五云,其在同慶之意,實爲欠缺,不可無參酌變通之道,大小科初試,請令該曹差退,待旬望稍待穀産,以爲鄕儒齊赴之地。蔭官初入仕,不可不擇差,而至於齋郞,尤不可以闒茸之類,苟然充擬也,決矣。英陵參奉具守禎,爲人庸騃,無所知識,本不合於百執事之任,及授本職,物情爲駭,豈可以勳舊後裔,而濫通仕路,以貽朝班之羞乎?請英陵參奉具守禎汰去。答曰,不允。慶科差退事,令該曹稟處。
府啓,請還收安置罪人睦來善,移配罪人李玄逸放歸田里之命。請羅弘佐備局堂上改正。請全羅監司朴泰淳拿問定罪。答曰,不允。末端事,依啓。
京畿監司書目,楊州呈,以戶曹參判金昌協辭職上疏上送事。啓。答曰,省疏具悉。卿勿過辭,上來察職。
下直,慶尙都事兪命凝,咸鏡都事丁道復,忠淸水虞侯成倜,大興縣監金萬胄。以上朝報
上在昌慶宮。停常參·經筵。
忠淸監司書目,淸風呈,以戶曹參議權尙夏,病重,上去不得事。啓。傳曰,安意勿辭,從速上來,以副企望事,回諭。
工曹判書申汝哲辭職上疏。入啓。答曰,省疏具悉。卿其安心勿辭,調理行公。
平安監司書目,道內嘉山等二十五邑,去七月以後,染病方痛,七百八十九名,向差,八百三十三名,物故,一百三十五名,秋序將迫,癘疫之寢息無期,事極悶慮事。
傳曰,下直守令留待引見。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。請英陵參奉具守禎汰去。臺閣事體,與他自別,若有事端之關重者,雖在僚席之間,不相容貸,而日昨憲臣之請遞僚臺,不過呈告一款,而張皇費辭,汲汲論劾,夫一時呈病,數日稽謝,俱非大段,則是豈不可已者,而必爲劾去而後止哉?物情已極怪駭,而且今全羅監司朴泰淳請拿之啓,結語數行,亦有欠於臺例,臣等竊有所訝惑焉,泰淳所犯,果如臺啓,則贓汚之罪,在所難免,隨其所聞,直請當律,固其宜也,而今以非其實狀,則不宜置之晻昧等語,開陳兩面,有若忠厚之意,眞爲泰淳而發者然,糢糊苟且,莫此爲甚,揆以臺體,豈容如是?請前後論啓憲臣,竝命遞差。答曰,勿煩。慶科差退事,該曹稟處間姑停。
傳曰,召對爲之。
入侍,承旨趙泰采,玉堂李健命·宋徵殷,假注書尹志和,史官朴弼明·李台佐。
禮曹啓曰,因諫院啓辭,慶科差退事,令該曹稟處事,命下矣。稱慶之科,例不踰年,而大小科初試·覆試及雜科初試·覆試,竝皆次第設行,不宜太晩,故當初定日,蓋出於此,蓋小科初試,在於閏七月二十五日,雖似差早,早稻及黍粟,幾盡成熟,雖遠外士子,苟是實才,則似無坐停之理,而大科初試,則係是八月望後,尤不必以乏糧坐停爲慮,且卽今科日,只隔十餘日,知委行會之間,必費了日字,外方遠處儒生,則未聞新令之前,必有齎糧發程之擧,到今退定,尤涉顚倒,以前定日,仍爲施行,何如?傳曰,允。
禁府啓目,出身李俊白原情云云,大凡殺獄之規,必須告狀檢驗,實因懸錄,事干盤問,然後方可成獄,而告狀之後,爲守令者,雖甚無狀,不敢退托不捧是白去等,高原郡守,以地方官,渠若請檢,則不爲聽理,似無其理是白乎旀,地方官,若不許檢,則呈狀巡營,論斥其非,仍請檢驗,在所當然是白去乙,稱以必爲退却,只請薄板者,可見其初不請檢之狀兺不喩,取見其矣現納兩度呈狀,高原郡則請得薄板返葬乙仍于,薄板一部題給爲白乎旀,監營則以爲,請得薄板於高原郡,草殯於永興,遐方無告之民,無路亟達於天門,速爲檢驗云,而檢驗二字,刀擦追書,當初高原及監營呈狀中,俱無請檢之語,則旣不請檢於當檢之時爲白有如可,到今乃曰,日夜所望,惟是檢屍之命者,尤爲不當,無冤錄,雖有開棺臨時區處之文,而六朔經夏,屍體腐爛之後,杖痕或可驗知是白乎乃,染病致斃與否,無憑可驗,則追檢一款,有難施行是白在果,兪信一,棍打赴擧儒生,旣已自服,則其爲罪犯,殊極痛駭,更無可問之端,所當依法處斷是白乎矣,獄情疑端,在於初不請檢,而因其不卽檢屍,以致屍帳實因之無所憑據,則事係常法之外,非該府所敢自擅,議大臣處之爲白乎旀,李俊白,今無更問之事,放送,何如?啓依允。
召對時,獻納李震壽,正言朴彙登遞差事,及副校理南正重牌招察任事,榻前下敎。
引見時,上曰,諫臣之論啓憲府多官,語意無歸宿處,頃日呈告申飭之後,居臺閣者,無端引入,則循例規正,未爲不可,至於朴泰淳事,隨聞論劾,大意固好,法從之臣,不宜置之晻昧云者,此不過泰淳之事,若有一毫不近,則不可置之晻昧之謂也,元無深意於其間,而抉摘末端措語,或謂之怪駭,或謂之苟且,有若不快於朴泰淳事者然,事體極爲未安,不可無警責之道,獻納李震壽,正言朴彙登,竝遞差。
有政。李壄爲承旨,尹世恒爲昌陵參奉,金時傑爲全羅監司,梁益祉爲莊陵參奉,金振聲爲監察,金昌協爲吏曹參判,閔鎭周爲大司成,李彦維爲大丘判官,李寅錫爲晉州牧使,學諭單孫景錫。
兵批,趙重廉爲羅州監牧官,金砯爲江華監牧官。以上朝政
召對入侍時,侍讀官宋徵殷所啓,吏胥誅求之弊,自前有之,而至于近來,其弊特甚,凡於大小捧上之際,操縱索賂,極其狼藉,各邑該吏,苟冀彌縫,多出月利,以塞其徵求,至有傾貲破産,而因此而亦多有害及於民者,朝家雖難一一査治,若無別樣禁斷,則將無以杜奸濫而懲猾胥,宜令各該司,另加嚴飭,而日後如有現發之事,則當該官吏,繩以重律之意,申明分付,何如?上曰,依爲之。備局謄錄
召對入侍時,侍講官李健命所啓,頃者承旨,以祭文事陳達,臣亦有所懷敢達,今番莊陵修改祝文,臣已製進,而見啓下單子,則以移安還安稱之,所謂移安還安,此是宗廟及聖殿移奉事也,至於陵所之役,無移奉之事,而以此爲言,不爲襯合,故考見謄錄,則自前塗灰改莎之役,皆稱移安還安,此雖自前遵用之例,而文字相應,事體未安,令該曹稟定,何如?上曰,陵上塗灰改莎時,祭文單子,皆以移安還安爲言,果爲未安,令該曹稟定,可也。禮曹謄錄
下直,羅州牧使金萬增,陽德縣監牟有秋,安峽縣監申鳴華,盈德縣令李翼齡,泗川縣監鄭自東,德浦僉使周時興。朝報
上在昌慶宮。停常參·經筵。
副摠管李東郁再度呈辭。入啓。加給由。
吏曹啓曰,臺諫有闕,政事,取稟。傳曰,明日爲之。
黃海監司書目,道內列邑,去七月念後,風雨又爲大作,高下田畓,早晩各穀,慘被其害,存者無幾,西成無望,民皆相率,泣訴不己,所見慘然,前頭民事,誠極渴悶緣由事。
忠淸監司書目,永春呈,以安召使及僧人太山等,爲虎咬殺事。
禮曹啓曰,祈晴四門禜祭,不卜日初十日爲始,三日而止事,分付,何如?傳曰,允。
全羅監司書目,羅州兼任長城呈,以司諫林濩辭職上疏上送事。啓。答曰,省疏具悉。爾其勿辭,上來察職。
開城留守書目,韓明天,爲虎囕殺事。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。屢悉至意,復何多誥?卿其亟遵前旨,安心勿辭,須速偕來,用副如渴之望。仍傳曰,此批答,偕來承旨處,下諭,使之傳諭。以上朝報
領府事南九萬疏曰,伏以臣之逆明旨冒嚴誅,終不能更進者,今無復餘言而可陳,而聖批一向敦迫,旣嚴且溫,有若陽春與秋霜,臣於此,不勝感懼之交迸也。第臣以奄奄垂死之人,又當此暑熱蒸溽之節,中虛暴下,將過旬餘,加以感傷頭痛,仍成眩昏,久而未已,殆不可復振,雖然今此所苦,乃是一時添症,其或轉劇而殞命,其或少間而延息,時不可知,若臣素抱痼疾,則有不可以醫藥責效,亦不可以歲月待差,臣自少氣血虛薄,屢經死病,鬱火頑痰,凝結於胸膈,有時氣逆上衝,則悶絶仆地,作一僵屍,及至年耄氣衰,發作漸頻,心常懍懍,有朝夕難保之慮,至於稠人廣坐之間,嚴畏敬謹之地,則尤有所恐怯而不自持者,乃於甲戌之夏,蒙被起廢之恩命,猝當改紀之新政,任鉅力眇,危厲薰心,凋耗銷鑠,舊疾日深,將睡之間,晨覺未起之際,忽若此身之懸在空中,又若此身之跳出,身外迷亂,不省戃怳難狀,及至按摩,動作旣久然後稍定,日日如此,無有已時,而月益加矣,年益增矣,以此每於赴衙及入侍之日,恐或未及罷出而顚仆,以此病狀言之,所當不待年至而乞退,然不敢以法外之請,仰煩宸嚴,黽勉遲回,挨過數歲,及至上年春,犬馬之齒,又當禮經與國憲許退之年,故始敢上聞,然則臣之此請,夫豈筋力强健,可能趨走於職次,而徒循故事,欲自暇逸而然也?臣於前後號籲,屢陳此狀,而今承聖批,乃以筋力尙旺爲敎,殿下,以臣之終年閱歲,苦辭哀懇,皆以爲外飾虛設,欺誣天聽而發,噫,臣之事君不誠之罪,雖萬被誅戮,猶不足以少贖,且殿下,必欲使公肆欺誣之臣,復進於朝端,豈不有傷於則哲之明哉?念殿下之召臣不置,必誤以賤臣,或有千慮之一得,夫然則凡有下詢,臣謹當悉獻其狂愚,以備財擇而取舍,殿下之所以處臣者在此,臣所以效殿下者亦在此,何必使枯槁之骸,尫羸之形,蹣跚於班列,傾殞於輦轂,終爲汚穢淸明之歸也哉?伏乞聖明,更加矜察,亟命召還相守之近臣,許臣安意就盡於畎畝之中,以圖泉下結草之報,不勝幸甚,臣無任涕泣祝祈之至,謹昧死以聞。批答見上
司諫林濩疏曰,伏以臣,幸蒙恩暇,歸省丘墓,中路病暍,迄未蘇完,由限已過,無望還朝,引領西望,只竢嚴譴,而今玆薇垣新命,出於千萬夢寐之外,臣一倍驚惶,不知所以爲計也。臣本以無似,夙抱沈痾,五六年來,乍進乍退,今春夏洛,淹留數月,累蒙賜對,絲毫無補,妄觸時諱,訿謗沓至,臣於是益知疎才之無用,世路之難容也,加以心神昏憒之證,入夏增劇,眼蔽煙霧,心如醉夢,終日昏眠,迫暮稍定,其何出入乎筵席,奔走於夙夜乎?臣之告歸,蓋亦不得已焉耳,至於遲遲之行,戀戀之懷,自古人臣去國者皆然,臣何爲獨不然哉?今臣之南還也,時當盛夏,酷炎如焚,熏氣襲人,幾欲窒塞,臣自恨始計不審審爾發行,必將死于道路矣,賴天之靈,幸而到家,一委牀席,尙不移動,氣息喘急,胸膈煩鬱,嘔吐泄瀉,全廢食飮,此殆中暑而然,以此病狀,決難更登炎程,伏乞天地父母,特加矜察,亟賜遞改,俾臣安意調理,不勝幸甚,臣無任瞻望祈懇之至,謹昧死以聞。批答見上
上在昌慶宮。停常參·經筵。
未時,日暈。
禁府啓目,粘連,議于大臣,則領議政柳尙運,判府事尹趾善,右議政李世白以爲,兪信一棍打科儒之事,旣已自服,李友白死於辜限之內,亦且査得,執此一款,可以斷案,而殺獄之必爲檢驗,法意有在,信一之執以爲言,亦由於初不檢驗之致,今若不拘獄體之未備,只觀其情節而斷定,則恐不無後弊,自下不敢輕議,伏惟上裁。左議政徐文重以爲,臣於病伏中,精神昏迷,不能遍考文案,而第兪信一,卽臣之所生外四寸妹夫也,毋論情法,嫌難可否,不敢獻議,伏惟上裁。領府事南九萬,領敦寧尹趾完在外,大臣之議如此,上裁,何如?啓殺人者死,三尺至嚴,而我國償命之律,獨不行於士夫,此外方官吏之無少顧忌,或因喜怒,或因私嫌,濫刑殺人,若刈草菅者也,豈不痛心哉?今此兪信一棍打科儒之事,渠旣自服,李友白之死於辜限之內,亦已明覈,而今乃拘於檢驗一着之未備,有所輕重,則使死者幽冥之冤,何由得雪,仍記昔孝廟朝,有李曾者,縛人沈殺之罪,竟至杖斃,等是殺人,而信一,獨逭刑章,則曾必冤於泉下矣,且無冤錄第九檢驗骨殖,無冤例條云,憑何典例,將骨檢驗,重執致命根因,仰照驗照勘,明白硏窮磨問,鍾元七端的致命根因,取責,各各推準實詞,侤審無冤,依例結案,雖以此觀之,殺獄,出於年久之後,不得檢驗,而若被害情迹明白,則結案依律之意也,反覆思之,信一,實無可傳於生議者是置,依律處斷。
政院啓曰,卽伏見大臣收議判付,有罪人兪信一依律處斷之敎,臣等竊不勝愕然之至,信一棍打科儒之事,旣已自服,且其殞命,在於辜限之內,聖明之必欲置法者,蓋出於重償命之典,慰死者之冤,而第伏念殺獄之必爲檢驗,法意有在,該府之請議大臣,大臣之以此獻議,俱出愼刑獄慮後弊之意,而殿下,不少留難,遽下處斷之命,豈不有歉於古聖人三刺三宥之義乎?伏願聖明,特加三思,更爲詢問於諸大臣而處之,使刑法務歸至當之地,不勝幸甚,臣等忝在近密,旣有區區所懷,惶恐敢啓。傳曰,法者,祖宗之法,非爾等之所敢低昂者也,自古以來,安有君上守法,而臣下覆逆,以冀其屈法者乎?昔年鄭濟先之殺獄救解之說,極其紛然,而苟且之論,至發於臺閣,心竊慨然,有所下敎於筵中矣。不料今日,舊習猶在,作此放肆之擧,信一之勢焰,可謂重,而李俊白供辭中,名官之棍打似儒而死,何至償命之說,大行於搢紳云者,誠不誣矣,濟先之屈法,未免失着,則何可再誤?噫,若使信一,生出於金吾之門,是無法之國,祖宗之法,予不敢撓改也。
備忘記,兪信一殺人之罪,昭著難掩,律以三尺,烏得免死?藉令貸死之命,出於特恩,職在近密者,唯當爭執,況判付辭意,實出重償命之律,慰死者之冤,此非係於一時之喜怒者,則喉司之汲汲覆逆,欲傅生議者,豈非可駭之甚乎?此而置之,私意橫流,方來之弊,有不可勝言,左副承旨趙泰采,右副承旨李廷謙,竝罷職。
備忘記,西所衛將朴泰圭,假承旨差下。
傳曰,都承旨宋昌,右承旨洪受疇,卽爲牌招入直。
備邊司啓曰,因禮曹啓辭,今初十日,祈晴祭設行事,允下矣,立秋之後,雨久不止,此該曹之所以循例請設禜祭,而今年節序差晩,農民之釋鋤未久,雨雖連旬,亦多開霽之時,卽今形勢,似不至於病農害穀,姑觀前頭,更爲稟旨擧行,似爲合宜,雖已允下,臣等之意如此,敢此仰稟。傳曰,依爲之。
全羅監司金時傑辭職上疏。入啓。答曰,省疏具悉。卿其勿辭,速往欽哉。
謝恩,左承旨李善溥,右承旨南致熏,右副承旨洪受疇。
玉堂箚子。大槪,請還寢左副承旨趙泰采,右副承旨李廷謙特罷之命事。入啓。答曰,不允。
大司成閔鎭周辭職上疏。入啓。答曰,省疏具悉。卿其勿辭,從速察職。
禁府啓目,李召史擊錚原情云云,爲其父祥輝,極口稱冤是白乎矣,罪名旣重,不當輕議,原情內辭緣,今姑置之,何如?啓議于大臣稟處。又啓目,李祥輝刑問九十四次,不服,加刑得情,何如?啓收議間姑爲停刑。
謝恩,吏曹參議徐文裕。
有政。以南正重爲獻納,黃一夏爲正言,徐文裕爲吏曹參議,韓世箕爲英陽縣監,李善溥·南致熏爲承旨兼掌令。三金德基·梁聖揆·任舜元兼持平。二趙泰老·尹爾霖。以上朝報
禮曹啓曰,因右承旨洪受疇所啓,江海祭祝中,灌漑二字,不爲襯合,令該曹稟旨擧行事,命下矣。所謂灌漑二字,蓋灌注沾漑之謂,而本非單指堰畓引水而言也,海爲水王,故凡江河雨露,凡灌注沾漑之澤,皆出於海,前人撰述之意,蓋由於此,祭文中有曰,功引灌漑,百物以成云者,必不單指堰畓引水之意,據此可知,從前遵用文字,不必改定,依前施行,何如?傳曰,允。禮曹謄錄
下直,新溪縣令李遇輝。朝報
上在昌慶宮。停常參·經筵。
副摠管李東郁三度呈辭。入啓。遞差。
大司諫洪受瀗初度呈辭。入啓。給由。
全羅監司書目,雲峯呈,以本縣東面黃春尙妻良女金召史爲虎囕殺,極爲驚慘事。
京畿監司書目,楊州等官,以私婢順今等爲虎囕死事。
黃海監司書目,平山呈,以人物四名爲虎囕殺事。
禁府啓目,粘連,兪信一,依法律處斷事判下矣,當初信一之自服者,只是棍打辭緣,而致死一款,諉以染病,猶不直招,依法例爲先遲晩,取招後處斷,何如?啓依允。又啓目,李召史擊錚原情議于大臣判下矣。領議政柳尙運,判府事尹趾善以爲,李祥輝停刑更査之後,所犯穀物,出於俸餘之狀,已著於本道査啓,則其女訟冤供辭中,與擅用國穀不同云者,似不至於全無所據,且以該府所引李延年事觀之,六十石私用,以其俸餘之故,只施定配之律矣。所謂月俸,雖是朝家劃給之米,若其所用之處,係是不法,則不可不一番定式,嚴加禁斷,而未及定式之前,只以法無勿問之文,斷用賊律,未免異同於前後,惟有聖上,參酌情法而處之,伏惟上裁,左議政徐文重議以爲,曾前春間榻前疏決時,臣以李祥輝事,有所陳達矣。今見該府公事,則本道査啓中,追後現發七十五石之米,各有公私用處,而出於月俸餘米云者,此臣前日所陳,若非虧欠國穀,今與偸竊貪贓,一體論斷,似非按獄之道者也。況先朝,已有處分之前例,惟在朝家參酌情法而處之,伏惟上裁。領府事南九萬,領敦寧尹趾完在外,右議政李世白,奉命在外,大臣之意如此,上裁,何如?啓特爲減死定配。
傳曰,大臣·備局堂上引見。引見時,獻納南正重所啓,臣於昨日政,移配諫職,而與大司諫臣洪受瀗,有婚家應避之嫌,請命遞斥臣職。答曰,勿辭,退待物論。
吏曹參議徐文裕辭職上疏。入啓。答曰,省疏具悉。爾其勿辭,從速察職。
玉堂箚子。大槪,請獻納南正重遞差事。入啓。答曰,依啓。
副修撰李喜成上疏。大槪,臣伏蒙恩暇,療治母病,垂及一旬,而母病一向沈綿,無望離側供職,玆敢不避煩猥,冒死更籲,乞遞臣職名,以便公私事。入啓。答曰,省疏具悉。爾其勿辭,救護母病。
引見時,禮曹參議李寅燁所啓,聖廟營建事,先朝曾有成命,而尙不得擧行,實爲欠典,故昨年下敎,有不必明春明秋,斯速擧行之命,卽今秋成已迫,所當卽爲擧行,而但年事吉凶,姑未判斷,顯陵丁字閣及愼妃祠宇等鉅役,一時竝擧,該曹事力,恐有所不逮,而下敎之後,亦不當一向遷就,分付該曹,預爲經理材力,以爲趁卽擧行之地,何如?上曰,此是先朝成命,已迫三十年矣。近年則雖因凶歉未遑,其前亦是莫可爲之,時而尙今遷就,事甚未安,故有所下敎矣。領議政柳尙運曰,昨年下敎後,禮曹不善擧行矣。定奪之後,則必須預定監造之人,且分付該曹,使之數理材瓦,然後各該掌,可以擧行,而今聞戶曹,未知有此事,臣亦未之得聞,今若使之擧行,雖某般料理,亦豈至於不能奉行,而事勢則似爲急迫,爲先分付戶曹,使之鳩聚材瓦,而待大司成出仕後,與禮官同往相地,待該曹物力辦備,然後隨時擇日,以爲擧行之地,何如?上曰,前日下敎,非欲必趁明春明秋擧行,以一向遷就爲未安,依此所達,分付擧行,可也。以上朝報
大臣·備局堂上引見入侍時,禮曹參議李寅燁所啓,咸鏡道諸陵,五年一奉審,今年當次,而春間,因癘疫不得擧行矣,卽今癘疫稍歇,秋成不遠,依定奪奉審之意,敢啓。上曰,依爲之。禮曹謄錄
大臣·備局堂上引見入侍時,兵曹判書李濡所啓,各處軍士元數,旣多減省,分軍出用之際,每患不足,至有雇送之擧,其中不緊之處,不可無變通之道,各軍門將官試射時,擔箭軍,雖以兩局事體之重,亦不定送,摠戎廳,乃外方軍門,而獨爲定送,此亦由於一時謬例,自今以後,停罷,何如?上曰,依爲之。兵曹謄錄
大臣·備局堂上引見入侍時,禮曹參議李寅燁所啓,麗王諸陵,三年一奉審,而今年亦爲當次,發遣本曹郞廳,一體擧行之意,敢達。上曰,依爲之。禮曹謄錄
大臣·備局堂上引見入侍時,刑曹判書金構所啓,討捕使狀啓中,有疑端者,覆啓行査,而還付討捕使,故終無得實之道,雖以前日李夏禎事見之,外方治盜文書之眩亂可知,其中情節之大段可疑者,自該曹査問時,令本道定査官推覈,何如?領議政柳尙運曰,討捕使之於守令,乃是上官也。上官之事,以守令定査官行査,事體未安,令都事行査,則似可矣。右副承旨洪受疇曰,臣忝按湖西時,賊情之最疑亂者,或拿致營下,親自査問,爲愈矣。兵曹判書李濡曰,以都事定査官,亦未得宜,令兵使査覈,似可矣。尙運曰,査事若係大段,則臨時稟定爲可,而兵使之定査官,曾無規例矣。濡曰,討捕使,爲任不輕,朝家固當擇人以送,而處事之間,雖或未盡,續續行査,事體未安,必爲大段,然後分付兵使,査覈,似可矣。尙運曰,李濡所達,大體好矣。上曰,其中大段差誤處,令兵使別爲査覈,或爲論罪,而雖有一二疎漏處,何可數數行査乎?李寅燁曰,使監司行査,亦可矣。上曰,兵判所達,是矣。事係大段者,令兵使行査事,臨時稟定,可也。又所啓,近來諸道討捕使,捕賊狀啓,連續入來,故數三年來,以此加資者,至於累百人之多云,其間冒濫混雜,亦可知矣,頃因兵曹判書李濡所啓,措捕論賞之類,明査啓聞事,分付矣,此則一時別樣處分,而非每每應行之事,後雖有致疑欲査之事,討捕使啓本中,指示捕捉名下,元無居住懸錄之事,故有難査問,今後則令討捕使,指捕名下,詳錄居住,以爲憑考之地事,行會各道,何如?上曰,依此分付,可也。兵曹謄錄
下直,江原都事李世維,泰仁縣監尹趾慶,柒浦萬戶李斗星。朝報
吏曹參議徐文裕疏曰,伏以臣於昨日,以奉審事,進詣山陵,還歸之路,伏聞有天官佐貳之命,不勝驚惶,來到闕門之外,陳章乞免,且阻喉司,日勢已暮,迫於復命,冒昧入謝,而顧此所叨之職,實非陋劣如此,所可承當,玆不得不仰籲於天地日月之下,以臣不材,前後叨竊,盡踰涯分,致身此地,罔非聖恩,頃者待罪國子,幾陷大僇,幸賴聖明,俯垂矜察,拔於坑塹之中,置之袵席之上,臣常感激涕泣,不知死所,不意今者新命,又出人望之外,臣撫躬感惕,尤無以自措也,夫佐副銓衡,固爲一時之極選,非人人所可循序而冒居者,況今人物眇然,麟選當明,朝議橫潰,進退宜公,此豈宜以臣識蔑望輕者,所可堪任也哉?伏乞聖明,俯賜鑑燭,亟改臣新授職名,以重名器,以安私分,不勝幸甚,臣無任激切祈懇之至,謹昧死以聞。批答見上
副修撰李喜茂疏曰,伏以臣,頃因老母病重,冒上乞免之章,伏承聖批使之勿辭救護,臣曲蒙恩私,得以專意捄視,多方療治,垂及一旬而母病一向沈綿,泄候雖若少愈,而暑症猶未得祛,頭疼頻發,眩昏轉甚,廢却飮啖,委頓牀席,肢體運動,輒須人扶,臣晝夜視護,實無離側供仕之望,而況僚員不齊,莫如近甚,緣臣方有母病,上番姑降,已至多日,不唯臣之瘝曠,罪無所逃,事體苟簡,亦已甚矣。臣於私情煎迫之中,念或及此,惶悶縮蹙,一息靡安,玆敢不避煩猥,冒死更籲於天地父母之前,伏乞聖慈,諒臣危懇,遞臣職名,以捄母病之救護,俾免曠職之大罪,公私不勝幸甚,臣無任涕泣祈懇之至,謹昧死以聞。批答見上
惠民署主簿李廷蕃疏曰,伏以臣父故知事臣東馨,癸丑年明安公主患痘時書啓中,先王下批筆蹟,落在於臣家,臣有時奉翫,微忱益激,當作石室之寶,以傳無窮之久,而留諸私室,非但事理之不可,恐有汚傷之致,今始奉來,拜獻天陛,伏願殿下,俯納焉,臣無任區區之懷,不避猥越之誅,謹昧死以聞。批答見上
同日午時,上御時敏堂。大臣·備局堂上引見時,領議政柳尙運,行戶曹判書閔鎭長,兵曹判書李濡,刑曹判書金構,左尹嚴緝,禮曹參議李寅燁,右副承旨洪受瀗,應敎李健命,獻納南正重,假注書尹志和·朴熙晉,記事官朴弼明·李台佐入侍。尙運進伏曰,近日霖雨支離,蒸鬱益甚,聖體,若何?上曰,無事。尙運曰,伏見禁府公事判下,以獄情大體處分矣,節目間未備之事,自下固不當仰達,而問議之下,臣亦有所仰對矣。昨者政院啓辭批旨,極爲嚴峻,臣不勝惶恐之至,無冤錄所引之敎,臣意亦以爲然矣,第承旨覆逆後處分,則似未免過重矣。承旨雖未知其當否,而覆逆之擧,亦非一道,上有過擧則覆逆,下有所懷則覆逆,此不過職在近密,有懷必陳之意,設令其言,有不槪於聖心,下敎誨責,未爲不可,而處分太過,玉堂箚陳之語,是矣。卽今則已出其代,雖難還收,竝賜收敍,恐合事宜,故敢達。上曰,法者,祖宗之法也,在上者或有所屈法,而在下者固當爭執,此則在上者守法,而在下者反爲覆逆,道理豈容如是?後弊所關,予未知罷職之爲過也。受疇曰,臣承牌入來,得見批旨,祖宗之法,爾等低昂,作此放肆之擧等敎,下語過重,有非臣子之所敢聞者,極爲未安矣。上曰,承旨覆逆之事,予以爲大非矣。尙運曰,忠淸監司黃欽榻前所達,一家內一二人生存之類,依全家沒死之例,竝施蕩減之典事,有令廟堂稟處之命矣。前者自備局,全家沒死査出事,行關諸道時,以全沒中,如有十歲前幼穉生存者,則授其隣族,使之保活之意,分付矣,或有以幼稚,別爲成冊而上送者,此亦非當初分付本意也,然若此之類,更觀前頭,欲爲稟處,而至於黃欽所達,則不問長幼,一家之內一二人生存者,皆欲以全沒之例施之,然則雖家長生存,亦謂之一二人生存,而以全沒之例施之耶?此則決難行矣。十歲以下寄存於隣族之類,待後稟定,何如?上曰,黃欽言,則難矣。依此爲之,可也。尙運曰,此乃禮曹參判吳道一之疏,而有稟處之命,故敢達。頃者平安監司洪萬朝,京畿監司趙尙愚,以飢荒全沒之類,依癘疫全沒例,一體査出事,報請於備局,而臣以全沒則一也,而昨今年癘疫,實前古所無之災,故朝家用一時特恩,有査出之令,已經定奪之後,不可混同添査之意,題送矣,今者道一之疏又如此,其言非不好矣。但飢死之類,以還上言之,則不但多在於白給中,或有八結受食者,而前日右相,以田結所給,則田主雖死,必有族屬隣保之執耕其田者,不可蕩減之意,旣已定奪,以身役言之,前頭想多未捧,自當觀勢處之,且流離死亡之類,査出之際,必滋虛實相蒙之弊,況一事未了,又生一事,朝令煩數,難於奉行,似當姑爲安徐,左右相之意,亦皆如此,備局諸臣,今方入侍,下詢,何如?閔鎭長曰,癘疫全沒人還上身役蕩減事,出於一時特恩,此事尙未就緖,而又以飢荒沒死,混同論列,則命令頻數,難於奉行,從容觀勢爲之,似好矣。濡曰,以全沒言之,則彼此無異,而癘疫沒死,査出未畢,又以此事,混同爲之,則必有虛實相蒙之弊,姑爲安徐,恐無不可矣。上曰,次下陳達。金構曰,有司之臣,所達宜矣,無容更議,而癘疫死亡中,必多有飢饉者,況飢死則乃是前年以前事也,必有虛實相蒙之弊矣。嚴緝曰,泛然論之,則飢饉甚於癘疫云者,是矣,而飢饉之人,必多入於癘疫死亡中,更令査出,恐涉煩弊矣。寅燁曰,朝家軫恤之意,宜無區別,而癘疫沒死査出蕩減之命,出於特敎,今又竝論飢饉,則奉行滋亂,虛實相蒙,姑置之無妨矣。上曰,吳道一之疏是矣,而癘疫沒死之類,査出尙未畢,又以此事缺爲之,則奉行眩亂,實惠未及,姑爲安徐,可也。尙運曰,慶尙監司李世載狀啓,啓下春秋館矣,奉化太白山史庫雨漏處,發遣史官奉審後,當爲修改,而今年又是曝曬當次,姑待潦水開霽後曝曬,仍爲修改,以八九月間,使之擇日,何如?上曰,依爲之。鎭長曰,頃者臺臣,以年分事目,趁早磨鍊之意陳達,而今方節早,雨潦尙未開霽,農事結實,姑未知其如何,勢難及今爲之,而旣是定奪之事,故敢達。上曰,唯。鎭長曰,大內修理,上年取稟,有待明秋更稟之敎矣。有預爲卜定於外方之事,何如爲乎?上曰,更待明秋稟之。鎭長曰,頃者刑曹判書金構,因船人和水故敗之弊,以燕尾亭以上船人遲滯之弊,別立科條,嚴加申飭事陳達,有相議稟處之命矣,江華以上,則沿江各鎭各邑,有申報之事,到京江,則管領有告知之事,此乃漕轉事目中例規也,而但燕尾亭以上,水路不順,潮退泥生,則難以運船,故船人輩,托此而不卽上來,此非勒令可爲之事也,臣意則依前事目,更爲申飭後,若有留連而摘發者,則隨現重究之外,更無他策,前日大臣所達,亦如此,更爲下詢處之,何如?上曰,何如?尙運曰,沿江殘邑,有難交付之意,臣曾已仰達矣。到泊京江後,使管領告知者,卽漕轉事目,而管領之一一來告,事勢缺難,京江不遠之地,則各衙門,發遣郞廳,使之摘奸,似合警飭之道矣。構曰,若無交付之事,則難以憑驗,此臣所以前日仰達,而船人留連之弊,不但拘於潮退泥生,江路不順而已,不可不各別定式,嚴加飭勵矣。鎭長曰,沿江各邑之次次交付,則如大臣所達,殘弊難行,到京江後,雖使管領來告,而管領輩受賂於船人,其弊不貲,各衙門之發遣郞官,亦必有下人操縱之患,雖欲別立科條,種種窒礙如此,立一法則生一弊,此臣所以只欲申飭事目,隨現重治者也。濡曰,臣待罪戶曹時,此弊特甚,國穀如此,私穀之偸竊,尤不可言矣,若無別樣擧措,則必至於船路不通矣。先立其本,然後可治其末,故臣以和水竊食尤甚者,梟示沙工之意仰達。鎭長,亦以惠廳一體之意稟定,以此分付於江倉,則船人輩,或有犯之者,而郞廳,必知其梟示,故不以實告,自宣惠廳,摘發一人而梟示,故船人輩,大爲驚動,頗有懲戢之效矣,非久又有因赦放釋之事,自此復爲依舊矣。臣意則爲斷行梟示之法,大有所益,如擲奸等事,似是末節矣。構曰,設禁而使人不犯,本也,使人犯法而斷罪,末也。上曰,徒循事目,未易着實,別立科條,嚴加申飭。尙運曰,古法非不義矣,而不及前人,故未能遵用,勿論本末,更定事目,啓下申飭,則不無其效矣。鎭長曰,然則更加事目,啓下申飭,何如?上曰,依爲之。鎭長曰,厚白紙一種,本是貢案所無,故大內修理及冊紙需用之時,分付三南,每以耗穀,貿易以來矣,向者巡撫使,以多有民弊陳啓,故其後自京貿用,而京用貿易之際,亦不無弊端,聞三南監營,多有舊儲之紙云,以奴婢身貢,給其價取用,則似爲便好矣。尙運曰,臣未達三南營門之事,而例有歲入之紙,則取用姑無妨,如無應入,則以此定奪之後,反有弊矣。濡曰,臣待罪全羅監司,本營無例納之事,不過以營需米貿用,而一年所捧不少,或有舊儲,一番取用之後,更無可繼之路,而戶曹分定於營門,則營門,亦必分定於各邑,其間似不無弊端矣。尙運曰,未知其弊之如何,而戶曹,以奴婢貢直,貿於紙産各邑,與分定營門,自營門分定各邑,爲弊則一也。鎭長曰,臣之所達,以監營用餘紙而言也。受疇曰,以三南爲言,則湖西必在其中,而臣曾經其監司矣,日昨以陳久紙出賣補賑事,有所陳疏待罪,而一年所用紙地,以營米劃給貿用,此外無出處矣。鎭長曰,監營物力雖疲弊,豈不辦百餘卷紙乎?以嶺南言之,一年年分紙,至於數千卷,則當此國用匱竭之時,豈無補用之道乎?構曰,一年取用,雖或可也,而若爲定式,有若令監司貿納者然,則事體未安,臣以巡撫使下去時聞之,則一自紙匠奉足革罷後,紙匠輩,盡爲流散,故紙地甚貴,監營亦無遺儲云矣。上曰,雖難定式,一時取用,未爲不可也。尙運曰,如不永爲定式,則鎭長,豈以一時之事,有所陳達乎?似欲永久定式,有此所達矣。鎭長曰,一營每年上納一百卷,則似可推移補用矣。上曰,修理時別爲取用,好耶?尙運曰,修理時參酌取用,則似無不可矣。上曰,修理時,參酌分定於三南監營,取用,可也。構曰,如紅花之類,亦依此分定,好矣。出擧條獻納南正重所啓,臣於昨政,移拜諫職,而臣與大司諫洪受瀗,有婚家應避之嫌,請命遞斥臣職。上曰,勿辭。受疇曰,獻納南正重,再啓煩瀆,退待物論矣。上曰,知道。諸臣以次退出。
上在昌慶宮。停常參·經筵。
禁府,李祥輝,靈岩郡,減死定配。啓。
工曹判書申汝哲上疏。大槪,臣更暴情勢病勢,冀許恩遞,略陳所懷,以備裁處事。入啓。答曰,省疏具悉卿懇。疏辭當留意,卿其勿辭,安心行公。
吏曹啓曰,臺諫有闕,政事,取稟。傳曰,明日爲之。
傳曰,眞殿晬容,不得瞻拜,今已四年矣,卽令該曹酌獻禮吉日,今月望間推擇事,分付。
開城留守書目,本府境內七月朔染病人一百三十名內,死亡四十一名,方痛七十九名,向差十名,當此農務方殷之日,染病一樣熾盛,死亡相繼,極爲悶慮事。
禮曹啓曰,傳敎矣,酌獻禮吉日,令日官推擇,則二十日以前,或有月忌,或是不宜出行,望間則絶無平吉之日,二十日差吉云,以二十日擧行乎?敢稟。傳曰,依爲之。
同副承旨李鼎命狀啓,領府事南九萬處疏批傳諭事,有旨祗受,而臣段,積傷於暑濕,食飮專廢之中,猝得感冒,痢疾兼發,度數無算,不能起動是白在如中,領府事南九萬,親自來到臣處是白去乙,謹奉聖旨,傳諭之意,馳啓事。踏啓字,以上朝報
禮曹啓曰,今此永禧殿酌獻禮時,王世子,似當有隨駕祗迎之節,而方在沖年,間巷拘忌之疾亦未寢息,何以爲之?敢稟。傳曰,勿爲磨鍊。
又啓曰,殿庭軒架及前後鼓吹〈?〉,永昭殿大祭時軒架,前頭更爲稟定可也事,曾已下敎矣,今番擧動還宮時,前部鼓吹,何以爲之?敢稟。傳曰,明春更稟擧行,可也。禮曹謄錄
下直,咸陽郡守張世南,麟麟察訪李明升。朝報
上在昌慶宮。停常參·經筵。
大司諫洪受瀗三度呈辭。入啓。遞差。
假注書宋正明改,代金相元。
禮曹啓曰,今此永禧殿酌獻禮時,出還宮,以何門磨鍊乎?敢稟。傳曰,出還宮,皆由於弘化門,可也。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。請英陵參奉具守禎汰去。答曰,勿煩。前啓,大小慶科差退事,及憲府前後論啓臺官遞差事,停啓。
左承旨李善溥,兼春秋減下,肅拜。
傳曰,召對爲之。入侍承旨南致熏,玉堂李健命,假注書金相元,史官朴弼明·李台佐。
禁府啓目,兪信一更推云云,問目內辭緣,費辭稱冤,承服不冬,刑推得情,何如?啓致死一款,每諉以染病,終不直招之狀,極爲痛駭是置,嚴刑得情。
朗原君偘上疏。大槪,敢陳病重實狀,乞遞宗簿寺提調之任,附陳所懷,以備裁察事。入啓。答曰,省疏具悉。別單第一件事,言甚切實,可不留心,而永禧殿春秋奉審之外,室內有頉,則禮官例爲親審,不設提調,似無所妨,齊陵衍慶寺,亦予之所目覩者,旣非大刹,流來久遠,則不必撤毁,不必移置也,三位祭祀事,自內當考古事而處之,僧齋一款,極可怪駭,有之則罷之,孝順事實等兩冊刊布之請,意非不好,而凡天下之事行之,則難雖三綱行實一部書,果令人人踐履,則自有補於風化,豈在書冊之多刊乎?末端事,宗班柳片兩箭之射,未必舊例,而至於帿箭,所謂觀德之射,故文臣亦參試射,則宗臣豈不獨參乎?此則古例然矣,從今以此定式,似乎得宜也。小民勸服喪制,宗班兼帶五衛將事,令該曹稟處,卿其安心勿辭,調理行公。
有政。以崔錫恒爲大司諫,朴斗寅爲禁府都事,朴良儉爲校檢,李觀漢爲天安郡守,南正重爲修撰,李光佐爲獻納,金鎭圭爲參知,申厚命爲戶曹參判,李坦爲兵曹正郞,李必華爲司畜別提,李世澤爲禁府都事,李會元爲奉常僉正,禹鐤爲濟州敎授,洪受瀗爲工曹參議。璿源殿參奉李祥麟,永禧殿參奉李昌謙相換,兼掌令金致龍。
下直,興陽縣監令申湜。以上朝報政軸批
朗原君偘疏曰,伏以臣年六旬,殆同耄期,數年之間,三哭長子,悲哀過節,衰病轉劇,自前月項腫重發,閱月醫治,完合無期,朔望起居之班,亦未進參,此則諸宗之悶憐也,臣之所叨宗簿寺提調,雖是閑局,每當式年,多有酬應之事,以此病勢,萬無堪當之望,且寶牒修正之後,卽當奉安於諸處,而提調一員,職在劇務,且兼將任,勢難奉往,臣之病勢,一向沈痼,若不預爲變通,則公私之狼狽,極矣。伏乞聖明,亟遞臣本寺提調之任,安意調治,以尋生路,重念臣深荷累朝涵育之澤,久享崇班重祿之榮,年深病痼,日迫西山,敢以區區所懷,條陳別單於未死之前,伏願聖明,不以人廢言,謹昧死以聞。批答見上
江華居司果權倬疏曰,伏以臣之高祖領議政轍,曾祖宣武功臣左承旨恂,祖宣武功臣僉使升慶,父嘉善崗,俱以世祿之臣,受國厚恩,勳蔭官爵,代代相襲,臣亦猥占科第,已得六品資級,夙宵感戴,結草圖報,而蟄居海島,無計效力。竊伏念,國之大事,無如兵農,而兵器農器,俱有所未盡其利者,臣於兩款,略有所解者,不避濫猥之誅,敢陳向日之誠,伏願聖明,留神焉。戰船之難於運動,言之久矣。每當追賊,有欲回避,則搖櫓轉頭,淹延時刻,此固有目可見,而議者之寒心,稔矣。若置前後柁,或進或退,唯意所使,則與其衆力斡旋,坐失機會者,工力相萬也,且凡行船,唯在櫓役,而急灘逆潮,皆未泝上,故張紳舟師,未捄於百步之急,揆以古事,丁丑年可徵也。宋史曰,楊幺水戰,二輪相激,其疾如飛,岳飛,布以草薍,輪不得激,由是說而觀之,其所制作,可以依俙想得,誠以齒轉代激,則水之順逆,船之進退,俱極便利,制倣於京江民船,而櫓役輕夫,不可與多置,能櫓軍者,同年而語也,此在一施設之間,所費不過一破船,便否唯在一試驗,古書所錄,如是明白,而尙不遵用者,臣實怪之,若夫農功,專在水利,工力可以倍省,賦稅可以倍入,先儒之所說者然也,祖宗朝,申飭灌漑,亦不等閑,而三代之上,僅有桔槹,東漢以後,盛資龍骨,非不竗矣,而高地未上,旱時尤難,我國平陸之俱未灌水,蓋由於此,記昔萬曆辛丑年,西洋國毆邏巴人利瑪竇,航海朝天,通博物理,明儒熊三拔演利氏之意,作爲一書,名曰泰西水法,專論水車制度,江河淵井之水,無不激而上之,比之頃年所來日本水車,不啻霄壤也,制作物力,無甚重難,注秧之利,古罕其比,下臣此疏於廟堂,略備財力,作一水車於春塘臺,又設齒輪及前後柁於京江破船,仍令八道監水營,變改頒布,固不害於試可乃已之意也,謹昧死以聞。答曰,省疏具悉。疏辭,令該司稟處。
上在昌慶宮。停常參·經筵。
持平孟萬澤初度呈辭。入啓。給由。
黃海監司書目,平山呈,以忠義衛尹旕男女息,及牙兵崔興立妻李召史,私婢禮今·玉禮等,爲虎囕死事。
傳曰,召對爲之。入侍,承旨李壄,玉堂李健命·李喜茂,假注書金相元,史官朴弼明·李台佐。
禁府啓目,兪信一,刑問一次,忍杖不服,加刑得情,何如?啓依允。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。新除授獻納李光佐,時在京畿驪州地,請斯速上來事,下諭。答曰,不允。下諭事,依啓,英陵參泰具守禎汰去事,停啓。以上朝報
禮曹啓曰,傳曰,永禧殿影幀移安時,納于黑長樻,安于神轝,此則平時儀也。脫有警急,奚暇備儀衛乎?昔在兵燹,先王睟容,至有不忍言之變,思之至今,不覺隕涕也,予意以爲,別造一黑長筒,平時則奉安於眞殿後,別殿,急難時,三朝睟容,皆安于筒內,隨便陪往,則實爲萬全,豈有難言之急乎?其令該曹稟處事,命下矣,聖敎辭緣,誠爲恰當,慶基·璿源·長寧諸殿,亦不宜有異同,一體擧行得宜,而永禧殿則令該曹告成,諸各殿則分付各其道,以爲一體造成之地,何如?傳曰,允。禮曹謄錄
下直,開城經歷任元聖。朝報
上在昌慶宮。停常參·經筵。
全羅監司書目,南原·雲峯等邑呈,以惡虎囕殺人命馳啓事。
咸鏡監司書目,道內農事形止,及安邊等十三邑,去七月二十三日雨澤事。又書目,道內染病之人四千三百十四名內,方痛二千四百二十名,向差一千三百十五名,死亡五百七十九名緣由事。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。歸厚提調丘價分送之時,計其前後提調仕日分送,時任提調任弘望,以其減數之故,移怒於無辜下人,重加笞罰,取與之際,辭氣太露,身居宰列之人,異於庶僚,而因一微瑣之事,處事如此,則實有愧於相讓之風,不可無規警之道,請歸厚提調任弘望從重推考。答曰,不允。末端事,依啓。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。噫,近侍之留待,今已三箇月矣,予則日望卿之造朝,而卿則固守休致之初心,上下相持,有損事面,無乃卿未之深思耶?是何情志之不孚,一至於此哉?慙靦之極,實不知所以爲諭也,予志堅定,遐心未回,而經還承宣,萬毋是理,卿無困我,從速就途,用副虛佇之望。仍傳曰,此批答,偕來承旨,使之傳諭。又書目,龍仁呈,以副護軍崔奎瑞,病重,上去不得事。啓。傳曰,一向撕捱,大損事體,卿勿固辭,從速上來行公事,回諭。又書目,楊州呈,以吏曹參判金昌協辭職上疏上送事。啓。答曰,省疏具悉。卿其勿辭,從速上來察職。
持平孟萬澤再度呈辭。入啓。加給由。
下直,璿源殿參奉李昌謙。朝報
上在昌慶宮。停常參·經筵。
持平孟萬澤三度呈辭。〈入啓〉。遞差。
執義崔重泰初度呈辭。入啓。給由。
忠淸監司書目,懷德呈,以大司憲宋奎濂,病重,上去不得事。啓。傳曰,卿其勿辭,上來行公事,回諭。又書目,永春呈,以安太正叔母安召史等二名,爲虎囕殺事。又書目,道內各邑染病,方痛一千四十六名,死亡六百九十一名,向差六百九十九名,事極驚愕事。
長原君繼等上疏。大槪,冒萬死敢陳,王子海安君夫人柳氏之墓,在於思陵火巢之由,冀蒙裁察事。入啓。答曰,省疏具悉。疏辭,令該曹稟處。
吏曹啓曰,臺諫有闕,政事,取稟。傳曰,過齋戒後爲之。
謝恩,持平權。
傳曰,大臣·備局堂上引見。引見時,思陵展謁吉日,以開月旬間推擇事,及南領府事處偕來承旨有病,代以他承旨代送事,榻前下敎。
持平權所啓,如臣愚劣,濫蒙恩召,感激靡容,宜卽趨承,而母病沈頓,未忍遠離,一疏陳籲,反承溫批,揆分畏義,黽勉就道,草土積傷之症,重發於撼頓之餘,僵臥旅舍,無路起動,封章見阻,一倍惶悶,召牌之下,不敢不忍死趨詣,而顧臣情勢,有難仍據者,伏見日者,本府駁遞諸臺之啓,極其嚴峻,兩臣所坐,不過一時引入,數日稽謝,而微臣逋慢,非如兩臣之比,聞命已來,月已三閱,則糾劾之論,宜先臣身,而唯以在外之故,獨得倖免,在臺體則不宜異同,在臣心則尤增愧懼,反覆思量,理難叨承,而且臣之承命上來也。所帶家僮,病不能執鞚,借得郵卒,替行數息之程,朝家之不許給馬,蓋慮驛路之凋弊,則今臣所犯,終不免貽弊冒犯之歸,以此以彼,俱不可苟冒,而今始自列,所失尤大,何敢晏然抗顔於臺次乎?請命遞斥臣職。上曰,勿辭,退待物論。
正言黃一夏所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。又所啓,請還收定配罪人宋相周減等之命。上曰,勿煩。又所啓,請還收圍籬安置罪人李玄紀放歸田里之命。上曰,勿煩。又所啓,請還收定配罪人業同放送之命,上曰,勿煩。
江原監司書目,春川府使李惠疇,今月初十日母在喪事。
禮曹,晉興君柳寔,今閏七月十五日卒逝,當日停朝市,弔祭致賻,依法例擧行,何如?啓依所啓施行。
禮曹啓曰,下敎矣。思陵展謁吉日,卽令日官推擇,則來八月初八日,爲吉云,以此日定行,何如?傳曰,允。
引見時,領議政柳尙運所啓,我國書院之弊,近來益滋,或有一人而疊設者,亦有一邑而數處者,朝家雖有疊設之禁,建祠之人雖非先正,亦是名臣,旣設之後,撤毁固未易,亦多有賜額之處,若不更爲定制,申明分付,則其弊將不可禁止矣,道峯書院,則朝家尊崇,與他自別,而聞其募入,只以三十名定額,而外方則民戶,與近畿不同,故良民,爲避軍役,投入者甚多,一入之後,各邑莫敢誰何?此亦良丁日縮之一端也,自今已賜額書院則募入以二十名爲定額,二十名之外,則盡爲搜出,充定相當役,未賜額書院則不可定給募入,所謂募入之民,勿論多寡,使之盡數罷定軍役,而在前雖有書院擅設之禁,禁令本不行於士子,士子且未能知有禁令,故擅設者居多,從今以後,則有欲設書院之事,則必須陳疏,待朝家許設然後方爲營建,而不待朝令,擅自建祠者,當該地方官,論以重律事,別爲定式,預爲分付諸道監司,使之申明知會于各邑,何如?左議政徐文重曰,臣待罪禮曹參判時,始知書院,有稟告朝家之令,而中外不爲奉行,終有疊設多設之弊矣。柳尙運曰,書院異於鄕校,鄕校則有額內外校生,額外則庶孽良民,皆入屬,與館學下齋同,而書院則士子之尊崇者皆同入於靑衿錄,而本無額內外之分矣,今聞書院,亦或有額外作名入屬之處云,雖未詳知其數之多少,而此亦不可任其增加,以滋冒入之弊,分付各道,如有額外院生,則一一搜出,汰定軍役,宜當,一體分付擧行,何如?上曰,朝家以書院創立事,有所定式,而外方終不遵行,以地方官論罪之意,更爲着實分付,而募入額外事,竝依此所達,擧行,可也。
引見時,禮曹參判吳道一所啓,臣以洪重疇借書停擧事,曾於前席,略已發端,未盡其說,故敢此仰達矣。法典內,只有借述代述之律,元無借書代書勘律之文,蓋科場取才,以文不以筆故也,洪重疇代寫人金弼禎之不爲論罪者,亦由於此,則重疇之獨爲停擧,此豈恰當於事理乎?此事初因朴權之疏而發,而權之疏意,蓋以金弼禎之合製入格,爲重疇之製給,本非借書爲罪,而該曹回啓時,借述一款,旣非現捉之事,重疇以借書自首,故只以借書拔榜矣。物議稱冤,該曹又請議大臣定式,伊時大臣,以拔榜過重,請復科,而只施停擧,臣之淺見,代書本非可罪,而若以代書爲罪,必欲嚴防,則拔榜猶可成說矣,旣罪其人,而許給其科,甚非以廉恥待士之道,且念此法,不但永久遵行之爲難,以目前事言之,春間重疇自首後,其榜生員壯元及他餘榜下,以代書首實者甚多,而竝皆置之,獨重疇被罰,此法固已不行矣。卽今慶科迫頭,均是代書首實者,而或停或赴,一人坐停,雖是細事,朝家法意,豈容如是?大抵事非大段窒礙,不可變通者,則令甲外新法,不宜容易創開,況伊時大臣收議,蓋出於拔榜人復科後,全然白脫爲難,而有此一時姑息之論,終不可爲永久遵行之法,科場定式,所係不輕,更詢於諸大臣而處之,何如?領議政柳尙運曰,同榜自首之人,旣不得遍罰,後日借書之禁,亦不定法,則吳道一所達之言,亦似然矣。左議政徐文重曰,臣則有親族之嫌,前旣不得獻議,今此詢問之下,亦不敢仰對矣。應敎李健命曰,洪重疇拔榜時,臣則在外,復科施罰之後,略聞其槪,而律文則只論借述,本無代書擧論之事,當初朴權之疏,則筭員,本非赴擧之人,有異士子輩私相借書,故驟聞而論矣,該曹回啓,不思詳審,遽請拔榜,而旣無律文,人皆稱冤,故更詢于大臣而復科,仍施停擧之罰,朝家處分,未免顚倒也。今聞金弼禎,能文,曾參初試,該曹之不施徒配者,蓋與冒赴之人,自別故也,且擧子輩,未必盡是能書之人,而卽今朝臣,亦不保盡爲自書,則此法終難遵行,而定法之後,廢閣不行,則傷損尤多,宜有變通之道矣。禮曹參議李寅燁曰,借書之難罰,果如吳道一所達之言,而但當初洪重疇之被停,不專由於借書,蓋以金弼禎,合製代述之事矣。李健命曰,雖或代述而旣無明白現捉,則不可施罰,而代述之跡,若果顯著,則其罪豈止於停舉乎?上曰,擧子輩,未必盡爲自書,洪重疇,解罰,今後則借書人,勿爲施罰,可也。以上朝報
大臣·備局堂上引見入侍時,刑曹判書金構所啓,丁丑年,以罪人李祥輝,刑推十餘次,而不爲輸情,延拖時月之故,其公事判下,有禁府堂郞推考之命矣。該府,以祥輝事未及決末之故,仍爲留置,累經赦令,不得擧論,今始移送本曹,而其時堂上中,或外任或身故矣,已過兩年,且經赦令,到今擧行,實涉稽遲,推考雖是薄罰,自下請寢,有所不敢,敢此仰達。領議政柳尙運曰,判付旣下之後,不卽擧行,今始移送當該官,宜有論責之事矣。上曰,待其結末,三年後移送,極爲非矣,其間累經大赦,當初判下,推考勿施,不卽擧行當該官,推考,可也。禁府謄錄
領議政柳尙運所啓,東萊府使鄭澔狀啓中一事,卽丁丑年出來差倭回答書契請改事也,熊川漂人二名,而一名則渰死於我境,一名則漂到於對馬島,故差倭,其時領來矣。壬戌約條中,漂人之到泊馬島者,因便順付,若有屍體,則差倭領送云,而此則渰死於我境,只無屍體,故只率漂到一人,而出來差倭,不使之接待,回答書契,則以有違約條等語,措辭矣。差倭以爲,所謂約條,非江戶所知,以此告知,事甚未安,爲托,有此前後懇乞,必欲改書而去云,臣意則此書契,非如信書之比,且往復三年,有傷事體,書契則改給,俾無一向煩擾之弊,東萊府使處,嚴加申飭,此後非約條所載,而差倭出來,則勿許上聞,而似宜下詢于他大臣而處之,何如?左議政徐文重曰,小臣前後入侍時,已悉首末,當初接待及中間書契,不可以其言改給事,皆承下詢仰達矣。到今三年,尙此相持,亦傷事體,且此非如信書,不必關係於日後,今姑改給,未知其不可矣。前判府事尹趾善,前左議政崔錫鼎處,自外問議,則皆以爲,改給無妨云,敢達。尙運曰,尹趾善·崔錫鼎,曾在時任而稟定事,故果爲問議,則皆以爲改給,宜當云矣。上曰,非大段事,而三年相持,有傷事體,今姑許改,日後防塞之說,大臣所達,然矣,依此爲之,可也。禮曹謄錄
大臣·備局堂上引見入侍時,領議政柳尙運所啓,黃海監司尹世紀,以秋水操事,有稟啓,而以爲連歲大侵,癘疫又熾,能櫓軍死亡甚多,新穀亦且未登,今年水操,請令停止,忠淸水使及統制使,則請行水操,而師期,定於八月初十矣,連因歲歉,久抛詰戎之政,今歲農事,不至如乙·丙之甚,諸道水操,一體擧行,而但念飢荒癘疫之餘,民力未蘇,而今年事勢不得不趁此秋成,還上身役之未收者,田稅大同之退捧者,一時竝徵於民間,孑遺民力,奔走應役之苦,誠有所不忍言者,又於此際,齎糧遠赴於操場,候風往來,動費數十日,有何暇日,而爲卒歲資生之計乎?兵民之政,自有本末緩急之序,且今闕額甚多,充補未易,臣意則趁今歲抄,畢充闕額,然後待明春行操,則似合於與民休息之意,而戎政久廢,諸議皆以爲是耶?自上下燭事情,或參酌下敎,或俯詢而處之,惟在睿裁,而所懷如此,敢此仰達。左議政徐文重曰,海西旣無尤甚被災之事,且朝廷未及分付之前,三南已始行之,則或停或行,未知何如。戶曹判書閔鎭長曰,三南已定師期,海西若令停止,則似當一體命停,不宜有異同矣。上曰,予意與領相之意相符,今年水操,姑停,可也。尙運曰,陸軍則闕額畢充定後,各營將爲先巡點,在所不已,諸處城操,似當停止矣。上曰,諸臣之意,何如?文重曰,陸操可知,各邑軍丁存沒,水陸操一倂停止,未知何如。尙運曰,陸軍秋操,勢未及爲之,冬間,先令營將巡點,而趁明春農前,兵使習操,似爲得宜矣。上曰,營將巡歷後,春來令兵使習操,可也。文重曰,然則南漢亦一體停止,而待春爲之乎?上曰,依爲之。李寅燁曰,諸道水操,今雖停止,而戰船升物與軍器,亦不可一向抛置,分付諸道水使,使其虞候,巡歷點視,俾無懈弛之弊,宜矣。尙運曰,旣停水操,則巡點之擧,似不可全廢,分付諸道水使,發遣虞侯,巡點各邑船師器機,而頃者,儒生柳新雨疏陳,全羅道戰船十七隻,掛於岸上,運用不便云,其後鄭是先,以羅州牧使遞來,臣問船艙形止,則以爲淤塞不通,故發卒掘開,而今於巡點之時,船泊處形止,一一審察,如其不便於行船,則使之隨便開掘,且聞戰船兵糧,恒留船中,故監官代將輩,任意濫用云,亦令巡點之官,不時摘奸,覈其虛實,以爲狀聞憑處之地,何如?上曰,依所達分付擧行,可也。摠戎廳謄錄
下直,慶州府尹李衡祥,高山察訪成儁。朝報
上在昌慶宮。停常參·經筵。
夜一更,月蝕。
執義崔重泰再度呈辭,以月食齋戒,留政院。
政院啓曰,同副承旨李鼎命,在龍仁病重,其代右副承旨洪受疇,因聖敎旣已下去矣,聞李鼎命所患,尙爾彌留,其上來供職,勢必未易,當此永禧殿擧動不遠之日,合有變通之道,何以爲之?敢稟。傳曰,改差。以上朝報
禮曹啓曰,永禧殿影幀,奉審後,出見樣,分付該院,以爲造成黑長筒之地,而下敎內以爲,造成一黑長筒,三朝晬容,皆安於此,則只造一筒,以爲三室影幀,同安于一筒乎?三室各造一筒乎?敢稟。傳曰,只造一筒,同安三朝晬容,可也。禮曹謄錄
禁府啓目,李誼,以士夫,旣與賤孽牟利之輩,有所酬酢,難免不能謹愼之罪兺不喩,棺材納貿一款,前招中不以實對之狀,殊涉不直,以此照律,李重著,還送刑曹,使之發配,何如?啓依允。出朝報
上在昌慶宮。停常參·經筵。
執義崔重泰再度呈辭。入啓。遞差。
工曹判書申汝哲辭職上疏。入啓。答曰,省疏具悉卿懇。卿其安心勿辭,調理行公。仍傳曰,遣御醫看病。
東平君杭上疏。大槪,乞收賜米衣資,俾無疊受之嫌,以安愚分事。入啓。答曰,省疏具悉卿懇。卿其安心,勿辭領受焉。
傳曰,明日晝講爲之。
京畿監司書目,廣州呈,以參知金鎭圭辭職上疏上送事。啓。答曰,省疏具悉。爾其勿辭,從速上來察職。
全羅監司書目,谷城縣監朱恒道,去月二十八日,遭母喪事。又書目,本道今年農事,因晩雨過多,多被傷損之中,七月二十九日,大雨尤甚,田畓之覆埋畦畛之處,每每皆然,人家漂沒,亦至五十餘戶之多,前頭民事,罔知攸措事。
謝恩,同副承旨權持,兼春秋李世瑾。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。引嫌而退,身旣在外,且非濫騎,不可以此,輕遞言官,請持平權出仕。答曰,不允。處置事,依啓。
工曹參判任弘望辭職上疏。入啓。答曰,省疏具悉。卿其勿辭察職。
禁府啓目,粘連,兪岦擊錚原情云云,爲父稱冤之言,雖不足取信是白乎,乃其所探問事狀,援引各人,請與一處相質云者,旣非泛然稱冤之比,殺獄事體至重,其在用法之道,不可不十分審覈,俾無一毫未盡之弊,援引各人中,朱善宗·盧承經·張益天等,最爲緊出,爲先拿致嚴覈後,稟處,何如?啓依允。
掌令魚史徽初度呈辭。入啓。給田。
有政。以方堣爲谷城縣監,李德成爲刑曹參議,兪命雄爲執義,權持爲承旨,尹憲柱爲持平,南正重爲吏曹正卽,李道源爲春川府使,韓配夏爲典籍,嚴慶運·李世瑾爲兼春秋。禁府都事李明淵,繕工監役李廷晉,相換。兼養賢庫奉事,孫景錫單付。兵批,尹淑爲尙州營將,尹興宗爲美錢僉使,柳演爲所斤僉使,林活爲防踏僉使,李墇爲武兼,趙有穡爲五衛將,李爲翊衛,金炅爲僉知,嚴緝爲副摠管,元振洙爲副摠管,權是經爲知事。以上朝報
下直,釜山僉使李時宰,全羅兵虞侯姜泰相。
禁府,李誼加平郡甘泉驛,徒一年半定配。啓。以上朝報
上在昌慶宮。停常參,只晝講。
夜三更,月暈。
掌令魚史徽,再度呈辭。入啓。加給由。
刑曹參議李德成辭職上疏。入啓。答曰,省疏具悉。爾其勿辭,從速察職。
府啓,請還收安置罪人睦來善,移配罪人李玄逸放歸田里之命。請羅弘佐備局堂上之任,亟命改正。答曰,勿煩。
晝講,入侍知事李濡,特進官申厚命,承旨李壄,玉堂李健命·李喜茂,假注書金相元,史官朴弼明·李台佐,武臣南聚星。
校理宋徵殷上疏。大槪,臣於參知金鎭圭之疏,有難晏然於榮次,伏乞亟賜峻斥,以謝人言,以安私分事。入啓。答曰,省疏具悉。爾其勿辭察職。
晝講時,來八月初八日思陵陵幸時,道路橋梁,以大段處外,勿爲修治事,及玉堂罷散人員書入事,榻前下敎。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。答曰,勿煩。
持平尹憲柱上疏。大槪,臣曾忝諫職,有效尤規免之失,不敢復叨言地,乞罷臣職,以爲巧避言職者之戒,兼陳區區所懷,以備裁察事。入啓。答曰,省疏具悉。有懷必陳之誠,可不體念焉?受香必趁開門,而獻官復踵前習者,論罪色目囚治事,令該曹依疏辭施行,陵幸時道路,已有從便修治之敎,不必差退也。爾其勿辭察職。
傳曰,前修撰崔昌大敍用。以上朝報
晝講入侍時,知事李濡所啓,以恭·順陵齋室墻內,存虎患之故,因禮曹草記,分付軍門,遣將校趁卽逐捕事,命下矣。壬戌年間,恭·順陵,亦有虎患,其時發遣御營軍兵二十五名捕得矣,今番則以何營軍兵定送乎?上曰,曾前恭·順陵,有虎患時,自御營廳發軍捉來矣,今番則禁衛軍兵定送,可也。御廳謄錄
下直,五老梁萬戶玄景命。朝報
同日午時,上御時敏堂。晝講,入侍,知事李濡,特進官申厚命,參贊官李壄,侍講官李健命,檢討官李喜茂,假注書金相元,記事官朴弼明·李台佐,武臣南聚星。上讀前受音一遍訖。健命,讀自臣按朱子有言曰知人之難,至通論君子小人。上讀新受音一遍訖。健命,進文義曰,君子則易知,有如靑天白日,奴隷皆知,是以諸葛亮·顔眞卿·范文正等事業,皎如天日,人皆易知,而小人則最爲難知,朱子此言,備盡無餘矣。喜茂曰,或有君子而不知君子者,知人可謂難矣。堂陛隔絶,有難盡察,自古明君,往往不知矣。漢武帝,能知汲黯之賢,稱以社稷之臣,而多慾等說,大拂旨意,故終不大用,而用公孫弘者,以其順旨也,唐太宗,欲殺田舍翁,而長孫皇后,諫而止之,以漢武·唐宗之英明,惡直言,猶尙如此,況不及二君者乎?此所以忠臣直士,易見斥退,而治少亂多者也。以此見之,賢邪進退之際,可不愼哉?健命曰,蘇老泉辨奸論曰,好惡亂其內,利害奪其外,此言誠爲切至也,大凡用人之際,知惡而好,知賢而惡,苟非無私心者,實難用舍之得宜矣。喜茂曰,君子小人之分,雖似易知,若非賢聖,則實難辨別,故寇準,不知丁謂,唐太宗,終不遠封德彝。大抵小人,則淟涊回互,阿諛逢迎,惟以順旨爲事,若言其外,則有若愛君,故古所謂大奸似忠者,正爲此發,而從古以來,鮮能知者,朱子之畫出小人情態,畢盡無蘊矣。健命曰,小人則外似愛君,而非眞愛君也。是以,爵祿爲心,患得患失,只爲身計,君子則不然,以道事君,以義正事,只欲納君於無過之地而已,若言不用行不合,則奉身而退,不拘利祿,惟義是視,人君可不愼其用舍乎?人君,知其賢邪,而只爲其一時順旨,終不能退斥小人,此實古今通患矣,此篇平易坦蕩,實非微竗難知者,此外別無更達之事,而賢邪進退之間,國家存亡係焉,此等處,別爲體念,宜矣。上曰,然矣。喜茂曰,漢武帝,素好誅殺,且惡直言,而汲黯之言,或有笑而從之者,此實武帝長處,後世不可及,而終不大用,此乃知其賢而不用也,可勝惜哉?濡曰,儒臣,備陳文義,文無餘意,而以武帝事言之,知汲黯之賢,而終不大用,則知而不用也,宋神宗,誤知安石,委以國政,終至於變改舊章,壞亂天下,此則不知而用之也,知人之難,自古如此,而人君,若以誠心欲知,豈可人人而不知也?雖然,知人之難,堯·舜以爲病,故堯之用鯤,爲其試可也,用人之難,試自下官,見其篤實忠信,然後可以大用,而不可以一時虛名,輕易驟用也,末世若以商宗之用傅說爲法,則此是必敗之道,而所謂試可者,實爲用人之本要,始雖不知,試可則豈有不知之乎?堯傳天下於舜,而以次試之,聖人詳愼之道,可謂至矣,後世則不然,都以一時虛名,輕授重任,多至危亂,國家人君,先以公心爲主,兼行試可之治,見賢然後用之,不肖者退之而已,何患乎難知也?傅說,不試而治,安石,不試而亂,幽明黜陟之義,其可忽諸?是以漢宣帝,用人自州郡擢任,此法實爲美矣。上曰,試可之法,似好矣。上掩卷。諸臣亦掩卷。濡進曰,訓鍊大將申汝哲,宿病沈淹之中,近添新恙,症情十分危重云,前頭雖或得甦,起動則似難易期,永禧殿擧動,只隔一日,而決無扈駕之路,自前大將有故,則都提調代行,都提調·大將俱有故,則差出大將,或御營大將兼察,而近例,以中軍代行矣。卽今都提調在外,無他變通之勢,臣旣入侍,敢此仰達。上曰,自此多有代行之時,今番亦以中軍代行,可也。出擧條,濡曰,思陵陵行道路發遣事,知兼司僕摘奸,則王山灘以上新治道,不過十許里,當初慮或田場多有致傷,而今聞別無大段所損處矣,飢癘之餘,孑遺民生,又値陵幸,曾年昌陵陵幸時,道路全不修改事,特爲下敎矣。今番陵幸時,道路橋梁,非大段處外,勿爲修治事,自上參酌下敎,〈則〉非特除弊而已,實爲聖德事矣。上曰,御路大段處外,切勿修治事,別爲申飭,可也。以榻敎出。濡曰,內三廳免新禮,道內年凶,別爲蕩減,而其後歲年稍可,日加月增,更爲痛禁事,臣於榻前,亦已陳達,已定之事,不必續續仰稟,而不無參酌之道,敢此更達矣。朝家之待內三廳,與他自別,而近來兵曹,經用匱竭,鋪陳等物,不得備給,廳中凡物,不成貌樣,京各司古風例木,尙未廢閣,內三廳,亦自其中捧例木,使之改備什物,或爲射會時酒肴之資,或有如前濫觴之患,則各別痛禁,未知,何如?上曰,盡若除減,則渠輩必缺望矣。壄曰,此非定式之事,若使渠輩定規,則必有如前之弊矣。濡曰,雖不定式,而過濫者,痛禁,似可矣。上曰,申飭而若或過濫,則隨現科罪,可也。出榻前定奪喜茂曰,都堂錄,待大提學上來爲之事,大臣曾已稟定,大提〈學〉上來遲速,姑未可知,都堂錄,亦非大提學主張之事,故敢達矣。健命曰,卽今玉堂,只有臣等四五人,未知前頭,有何疾病事故,矧今講席頻開之時,以臣等孤陋,只令備數,無所裨補,事極未安,大臣,以待大提學上來仰達,而累承疏批之後,尙不上來,故遷就至今,苟簡莫甚,自前大提學有故,而有提學一人,則多有完錄之時,後日政,以無故人差出提學,使之參錄,何如?上曰,自前主文之人,例爲參錄,待其上來後爲之,可也。壄曰,臣頃往開城府,承召上來,故沿路,有邑弊所聞,惶恐敢達。坡州,名雖州牧,其實殘弊,孔道酬應之際,民間種種弊瘼,已不可言,而其中奉常寺柴場,頃自通津移屬之後,本寺刈柴春秋兩度,而一度所納,定以五百同,所謂一同,乃是十迲,而一迲之大,必以一把餘尺之繩爲準,以常例同數言之,則其數不啻十倍,其間下人輩,操縱索賂,罔有紀極,實爲坡民難支之巨弊,槪奉常寺柴木,不過用之於祭享時酒米蒸熟之需,則一年所用,亦不至如許之多,今後則令本寺,酌定所用柴木之數,春秋兩等,以其數刈取柴木一同,以百斤稱子稱量,又令本州牧使,眼同捧上,則可除濫雜弄奸之弊,民蒙一分之惠,分付本寺,定式施行,何如?濡曰,京畿監司,以坡州地奉常寺柴場,多有弊端事,別爲啓聞,請移他邑,故問議於都提調,則畿內旣如此,決難新設云,故以此意陳達榻前,勿施矣。坡缺爲粘移備局,以十迲爲一同之數,大缺矣。可除一分之弊端云,缺地方官眼同監捧,似當之意,缺端陳請,故近來頗減同數,此事臣在閤外時,言及承旨矣。上曰,令地〈方〉官眼同捧上,而前頭若有弊端,更爲稟處,可也。諸臣以次退出。
上在昌慶宮。停常參·經筵。
掌令魚史徽,三度呈辭。入啓。遞差。
慶尙監司書目,醴泉等四邑人物〈爲虎〉囕殺之數,至於五名之多,極爲驚慘事。
吏曹啓曰,臺諫有闕,政事,取稟。傳曰,明明日爲之。
府啓,請還收罪人睦來善,移配罪人李玄紀放歸田里之命。請羅弘佐備局堂上之任,亟命改正。答曰,勿煩。
明日永禧殿酌獻禮擧動時,出宮初嚴卯正二刻,二嚴辰初一刻,三嚴辰正初刻,開門差早。
平安監司書目,龜城呈,以金盛達子從之,崔璹奴一先等,爲虎囕殺事。
正言黃一夏啓曰,臣曾忝憲職之時,士人權以通,以被毆於星坪君濯,呈狀,仍視其笞痕,不啻狼藉,招問隨喪之奴,則以的實直對,不勝駭愕,與同僚相議請罪,伏承聖批,有觀其緘辭而處之之敎,果爲停止矣,今見其緘辭,則毆打擔柩之擧,歸之於相鬧,竝與其奴言而諱之,有若臺啓,爽實妄論者然,乃以偏聽等語,恣意侵攻,一則曰厚於以通,一則曰不公於當職,旣審其笞痕,且問其奴子而論啓,則何以謂之偏聽不公,而急於自明,全不擇言,益無所顧忌,乃至於此耶?臣實恥與呶呶,而旣被無限詆斥,且於日昨,以歸厚提調任弘望,請推蒙允矣,而伏見其疏,蓋其丘價還送,不無曲折,且其下人治罪,自是別事云,非但疏意如此,外議以措語太重爲非,風聞過論之失,亦所難免,以此以彼,俱不可晏然於臺次,請命遞斥臣職。答曰,勿辭,退待物論。
京畿監司書目,金浦郡守閔周昌,今月十八日身死事。
下直,神方仇非萬戶柳濟。以上朝報
上在昌慶宮。停常參·經筵。
忠淸監司書目,公州呈,以崔己玄妻金召史爲虎囕死事。
平安監司書目,江界等三十一邑,七月初七日以後,陰雨不霽,發穗各穀,慘被水災,成實無期,民事悶慮事。
大司諫崔錫恒啓曰,引嫌而退,宗班自明之言,不足爲嫌,而宰臣請推之啓,未免爽失,請正言黃一夏遞差。答曰,依啓。前啓,無城上所,姑停。
大駕,詣永禧殿,入齋室後,藥房·政院·玉堂問安。答曰,知道。酌獻禮正時,午初初刻,酌獻禮〈後〉,藥房·政院·玉堂·二品以上·六曹·大司諫問安。答曰,知道。
大駕還宮,初嚴午正二刻,二嚴午正三刻,三嚴未初初刻,大駕還宮後,藥房·政院·玉堂問安。答曰,知道。
府啓,請還收安置罪人睦來善,移配罪人李玄逸放歸田里之命。請羅弘佐備局堂上之任,亟命改正。答曰,勿煩。
上在昌慶宮。停常參·經筵。
中殿·世子宮·嬪宮,藥房問安。答曰,知道。
藥房啓曰,朝晝異候,涼煖不適,伏未審聖候,若何?昨日駕幸眞殿,躬親酌獻禮,勞動之餘,不瑕有傷,王世子氣候,一樣安寧乎?臣等無任區區仰慮之至,敢來問安。答曰,知道。無事。世子氣候,平穩矣。
傳曰,明日晝講爲之。
全羅兵使書目,興德縣監金錫保,軍器見偸之後,不卽馳報,罷黜事。
全羅監司金時傑上疏。大槪,冒陳區區私悃,冀於赴任之路,歷省父母墳事。入啓。答曰,省疏具悉。卿其依疏辭歷省焉。
府啓,請還收罪人睦來善,移配罪人李玄逸放歸田里之命。請羅弘佐備局堂上之任,亟命改正。答曰,不允。末端事,依啓。
傳曰,思陵陵行,以初八日推擇矣,其日之晴雨,有未可知,而初九·初十則皆不吉,其後則有國忌,且有誕日,又其後則連有國忌,初八日前,有吉日耶?問于該曹。
禮曹啓曰,命下矣,問于日官,則八月初八日以前,皆是不吉之日,二三日,釋奠社稷祭相値,五日六日七日,皆有拘忌,初四日差吉云,而不但爲不宜出行,日官言內,四日係是己巳日,已不遠行,亦是大段拘忌云,初八日以前,無他可合之日云,何以爲之?敢稟。傳曰,已不遠行,雖出於百忌日,而非係大段,故曾前幸行,多用此日,以初四日定行,可也。
朗原君偘上疏。大槪,更陳病重之狀,乞遞宗簿寺提調之任事。入啓。答曰,省疏具悉卿懇。卿勿過辭,更加調理行公。
京畿監司書目,龍仁呈,以領府事〈南九萬〉上疏上送事。啓。答曰,省疏具悉卿懇。辭意窮竭,而巽讓至此,只增愧恧,夫復何言?在我之道,惟當益篤誠意,期廻遐心而已,豈有召還近侍之理哉?卿其宜體思想之志,安心勿辭,幡然登途,毋孤企望。仍傳曰,此疏批下諭于偕來承旨處,使之傳諭。又書目,廣州呈,以參知金鎭圭,病重,上去不得事。啓。傳曰,爾勿過辭,從速上來察職事,回諭。
有政。以尹弘离爲掌令,權詹爲持平,吳鼎周爲濟用奉事,崔昌大爲修撰,成任爲金浦郡守,盧大濟爲興德縣監,閔挺杞爲英陵參奉。以上朝政
領府事南九萬疏曰,伏以臣於今月十六日,伏承傳諭之聖批,不但不賜恩許,又有上下相持,有傷事面之敎,臣於此,驚惶震悸,求死不得也,人臣事君,雖以承命爲恭,亦有義存於其間,以行道爲出處者,本非如臣輩所可論也,然臣蒙被謬恩,曾忝三事,其身雖賤,其位則具瞻也,其不敢決性命饕富貴,貽一世無限之笑侮,抱終身難湔之羞愧者,凡以存禮防守廉隅,尊朝廷答恩遇之地,非爲私計而已也。且念出身事君,今至四十有餘年,一毛一髮,罔非聖朝生成之大德,雖爲國家,肝腦塗地,亦所甘心,而況承恩召返京輦,處尊官受厚廩,旣免違迕之罪,且有居養之便,臣雖愚冥,亦豈不知?猶此陳苦語而荊棘在口,暴危悃而氷炭交懷,席藁蓬廬,日日以俟鈇鉞之加,至于三朔而未已者,苟非狂易失性,入水蹈火,豈無所以然而然哉?且念臣,人微地崇,寵鉅報蔑其在平日,誤聖恩而傷明知者多矣,乃欲於殘年末景,以尸居戀祿,更得朝廷,今若又失此一朔則實無以自立於天壤之間,豈不哀哉?且殿下,如以臣,爲驅使舊物,欲全終始之恩,則使之畢命於畎畝,生爲祝聖之人,死爲結草之鬼,其爲榮崇,豈不愈於復縻以爵祿哉?且念前來承旨,旣以病還歸,又有承旨繼來而相守者,臣之憂灼罔措,於是乎益加一倍矣,玆敢更冒萬死,大聲疾呼,以冀皇天之仁覆閔下焉。又伏聞永禧殿酌獻禮擧勤,而職在藥房,身違陪從起居之列,此又臣之罪也,而旣不蒙聖慈之垂憐,又不被有司之勘律,跼高天而蹐厚地,長爲窮人無所歸,不勝窘迫涕泣之地。謹昧死以聞。批答見上
金川幼學盧得璉等疏曰,伏以臣等,竊伏惟念,彰善罰惡,聖王之攸訓,貶降邑號,懲惡之良典,其在用律,宜無一毫差謬之失,然後法有公正之道,邑無誤蒙之害矣。卽今本郡,少無綱常抱罪之人,而誤因延安胎生婢略德弑主之變,橫被降號之罰,將使一郡,致有不洗之惡名,臣等之羞恥,莫甚於此,朝家懲惡之道,無乃失其本意乎?古人尙有不入於柏人之地,回車於勝母之鄕,則臣等,義不含默,而坐作惡鄕之民,故玆不計農務之急,跋涉遠來,大聲疾呼於日月之下,伏願聖明,垂照採納焉。蓋頃日處斬婢略德,素是生長延安,厥母及同生等,今方俱居延安,而作變之時,渠亦與其母同居,則每式年入籍於延安,明白無疑,而今於降號之時,延安不及擧論,而獨及於臣等所居金川郡者,實未知其所由也,且李廷肅,本非金川居生之人也,壬申年間,自京寓居於本郡境內,厥三寸夾間時,娶于延安朴時哲之女,而略德,乃新婚缺廷肅,尙不率眷,故當其作變之日,李廷肅缺廷肅之妻,居在本家,獨免其禍,則略德之缺住之狀,不待辨說而自爾明矣。臣等伏見大臣收議,缺略德所供,則前後招辭,雖曰相左,初以江華所居就招,而其作變之時,居在其母之家,箇箇納款,則當降其所居之邑,而致有本郡,橫被惡名者,決未知其間有何曲折而然也。李廷肅被禍之後,其家疑其略德之所爲,而厥夫贊明,其娚二建等,各自逃逋,勢難執捉,故廷肅之妻,以爲舊家農作,無人收拾,甘言撫誘,則略德,盡信其言,來接於廷肅之家,贊明·二建等,亦爲安集之後,廷肅之外三寸金萬,窺覘捕捉於本郡境內而已,元非胎生之邑,又非所居之官,則本郡之橫被其律,豈不冤且痛哉?朝家受敎內,綱常罪人所居之官,使之降號云,則今此降號之典,自有所歸,而不降其當降之邑,反歸隣邑者,前者〈所〉無之事,此必緣査官之有所未盡而然也,此豈但本郡士民之羞愧稱冤而已?抑亦朝家貶降之典,未免失當之歸,故臣等不能但已,曾以此意,有所呈訴於本道,則題辭,有汝等稱冤,不無所據,當論移該曹,詳知略德根脚招辭,然後變通計料,而係是啓下公事,似難容易變通,而如査啓,則臣等無處控訴,敢此齊籲,伏乞殿下,俯采無告之情,特施公正之律,亟令該曹査考延安·金川兩邑戶籍,明其罪人所居之官,然後降其當降之邑,缺不干之郡,一以正懲惡之典,一以解誤蒙之冤,不勝幸甚,臣等無任惶悚之至,謹昧死以聞。答曰,省疏具悉。疏辭,令該曹稟處。
上在昌慶宮。停常參,只晝講。
傳曰,明日晝講爲之。
工曹判書申汝哲辭職上疏。入啓。答曰,省疏具悉卿懇。卿其安心勿辭,益加調理。
晝講,入侍,知事申琓,特進官嚴緝,承旨權持,玉堂宋徵殷·李喜茂,假注書金相元,史官朴弼明·李台佐,武臣李碩寬。
掌令尹弘离啓曰,臣危蹤孤重,名論素輕,從前僨敗,職由於見凌,而向日之忝叨本職也,非詆叢至,狼狽多端,李玄紀等還收之論,與同僚及諫院,商確以停,而諫臣,獨加彈駁,金業善等山訟之啓,蓋欲伸其冤屈,略示糾警,訟官,投疏反攻,意在擊去,語多侵逼,到今費辭爭辯,臣實恥之,而至於前坡州牧使洪時疇,曠廢職事,委政下吏,貪鄙虐民之狀,人所共知,及至其子登科之日,蕩盡官儲,兼收民錢,聚會京鄕,累日大宴,咫尺近畿,聞如目覩,罰至遞罷,實出參酌,而旋因行査,終至白脫,此無非臣疲軟見輕之致,今何顔面,更齒臺端乎?況其時參啓僚臣,旣以此避遞,則不可以事在旣往,而獨自晏然於榮次,請命遞斥臣職。答曰,勿辭,退待物論。
今日晝講時,今此陵幸時,隨駕百官,依上年例,只以緊司陪從事,榻前定奪,道路修治之際,多以客土塡補,雨則泥濘,晴則塵張,今此陵幸時,則雖有客土塡補之處,略爲塡補事,榻前下敎。
府啓,請還收罪人睦來善,移配罪人李玄逸放歸田里之命。引嫌而退,訟官自明,不必爲嫌,而論人不審,勢難仍在,請掌令尹弘离遞差。答曰,不允。處置事,依啓。
京畿監司書目,長湍等官呈,以白貴尙等四名爲虎囕死,事極驚慘事。
黃海監司書目,道內去七月朔內染病人遍各邑,摠數六百六十三名內,死亡一百六十三名,而當此秋節,薰染之氣,止息無期,言念民事,誠爲可慮事。
京畿監司書目,楊州呈,以吏曹參判金昌協辭職上疏上送事。啓。答曰,省疏具悉。卿其勿辭,安意上來察職。又書目,驪州呈,以獻納李光佐辭職上疏上送事。啓。答曰,省疏具悉。爾其勿辭,上來察職。
晝講時,檢討官李喜茂所啓,近來士夫間,私慾太熾,風俗漸偷,識者之寒心久矣,士人韓配厚,因其爭山,與其四寸配命交鬪,驅逐叔父喪柩,手擠叔母,致有傷損之患,配厚罪狀,係關倫紀,配命必欲用所爭之山,至與四寸相鬨,辱及生死兩親,亦不可爲無罪,韓配厚·配命,竝令攸司囚禁科罪,以警薄俗,何如?上曰,事極驚駭,囚禁科罪,可也。又所啓,士人洪以敍,狎其子婦之婢子,至於有娠,以敍適下鄕,厥婢解娩,則子婦,與以敍之妾,同心合力,共殺其婢,及其所生之兒,極其慘酷,以敍之妾,因其妬忌,慫慂嫡婦,恣意害人之狀,絶可痛駭,而以敍之子婦,殺其舅所狎之婢,而害及其夫之同氣,閨門悖惡之行,聞者莫不駭憤,罪關倫紀,不可置之,以敍之妾及子婦,竝令攸司囚禁科罪,何如?上曰,竝爲囚禁科罪,可也。又所啓,近來惡虎橫行之患,偏於八路,囕殺之報,無日無之,誠非細慮,其在國家爲民除害之道,不可少忽,宜令各邑,多設機械,或發軍圍獵,務盡捉虎之方,捉虎人等,一一傳聞朝廷,依法例施賞之意,八道監司處分付,何如?上曰,依所達分付,可也。
下直,昌城府使權詢,永達萬戶安時華。以上朝報
吏曹參判金昌協疏曰,伏以臣,昨因縣道,敬奉批旨缺職名,令其從速上來者,上穹有嚴,干瀆爲罪,臣雖缺詎不知此,惟有區區私義,終不容出而承命矣,曠日帶職,不自懇乞,亦非事理之所宜,然其有所情懇,前旣累次陳述,今亦不敢每擧,以溷聰聽,姑且以公家事言之,爲政之患,莫大於虛文無實,今臣病伏丘壑,抵死自廢,此已通朝之所竝知,而聖上,尙不肯刊去仕籍,歲月之間,累辱除命,辭本之上,輒申恩諭,至再至三,猶未許遞,竊計聖明,豈以是賤臣者,謂可以更起備任使哉?特以其簪履之舊,不欲遽棄於麋鹿之群,爲此虛名,以示恩意耶?此於國事,豈曾有絲毫實益哉?臣雖退處,不得奉外廷末議,然而目見擧世靡靡,浮僞日滋,彌文日勝,殆不免於古人所譏虛泡世界者,隱之於心,不能無憂,深欲聖上,痛戒此習,政令擧措,專務着實,而以今所以處賤臣者觀之,殊與區區所望相反,臣於此,實爲聖朝慨然,故玆敢冒萬死而終言之。伏惟殿下,諒臣此言,非臣私懇,許遞臣職名,從今以往,再勿檢擧,未必不有裨於國家務實之政,臣無任惶悚之至,謹昧死以聞。批答見上
工曹判書申汝哲疏曰,伏以臣之疾病,刺痛彌日,呼吸不通,幾絶者數,幸賴天地父母之洪澤,御醫來守,珍藥繼頒,得延垂絶之命,臣雖靡粉何以報此罔極之恩?臣之此病,非一朝一夕偶發之致,積歲沈痼,反覆爲患,日甚一日,卽伏聞永禧殿擧動時,以臣之故,至令中軍代行,臣於病中,一倍惶怖,罔知所以自處也。三軍司命,何等重任,親臨擧動,何等重事,緣臣一病,苟簡至此,伏乞聖明,察臣病勢,亟遞將任,公私幸甚,臣無任哀懇之至,謹昧死以聞。批答見上
獻納李光佐疏曰,伏以臣,狗馬之疾,久在難醫之境,脈息不續,神識全爽者,殆〈近〉四十日,幸賴天地生成之泘澤,自五六日,始有一分生道,自省職名,尙未解脫,前後違逋召命,已閱五朔,而館銜虛帶,又五旬缺亦有一端天分,其何敢自安於心乎?中宵撫念,方寸反覆,缺移除諫職,俾臣斯速赴朝,是何誤恩缺有蠢動之勢,誠欲不計死生,擔舁缺而顧此氣息如縷,其陷敗危綴,比之昔日,不啻下十層缺〈而〉尙不能爲力,京國數日之程,無望自致,偃伏私次,煩冒疏章,臣罪至此,更無以自贖,伏乞亟削臣職,勘臣慢命之罪,臣無任懇迫之至,謹昧死以聞。批答見上
同日午時,上御時敏堂。晝講,入侍,知事申琓,特進官嚴緝,參贊官權持,侍講官宋徵殷,檢討官李喜茂,假注書金相元,記事官朴弼明·李台佐,武臣李碩寬。上讀聖學輯要前受音一遍訖,徵殷,讀自用賢章第二下,至右言用舍之宜。上讀新受音一遍訖,徵殷,進文義曰,哀公,問何爲則民服,夫子,對以擧直錯枉,舜擧八元八凱,罪四凶擧錯得宜矣。謝氏,推其本原,結以居敬窮理之學,其釋義可謂切實,而所謂窮理之學,實爲擧錯之本要,人君,若能大居敬而貴窮理,則非特用舍得宜,聖學益明矣。上曰,然矣。喜茂曰,賢邪進退,實係於人心向背,人君,若以公心用一人,則群賢彙征,可做治平之化,拘於私意,用一小人,則群小竝進,必致亂亡之禍。孟子曰,皆曰賢然後用之,此言,從人心而用之也。喜茂曰,上言擧錯枉直之道,下言見賢不能擧,見不善不能退,知賢而不能用,知惡而不能退,是知也,非眞知也,知其好惡之分,而好善如好好色,惡惡如惡惡臭,則可矣。喜茂曰,知而不能進退,非但拘於私意,是乃不明於用舍之分也。漢元,知恭·顯之惡,而不能退,此則昏弱不明也,章帝稍明,而竇憲奪沁水園,以外戚之故,終不能退,是乃拘於私意也。徵殷曰,所言郭公事實,爲千古人君之龜鑑矣。喜茂曰,郭君,有好惡之心,而無好惡之實,故終至亡國,此非特不明而已,其好惡,非誠心故也。喜茂曰,元·成之間,若蕭望之·匡衡之類,知而不用,唐玄宗末年,溺於私慾,知九齡之賢,而言多忤意,故終不用,用李林甫·楊國忠,幾至亡國,此非不知,而私意勝公故也。上曰,此則知而不用矣。徵殷曰,無居敬窮理之工,故進退如是矣。琓曰,古人云,不怨暗主怨明主,知而不能辨者,不如不知矣。喜茂曰,朱子封事伏節死義之說,誠甚切至,缺。自古以來,剛直盡言之人,鮮能見用,阿諛順旨之徒,必有登庸。漢武帝,不用汲黯而用公孫弘,可勝惜哉?以唐朝事見之,當天寶之亂,近戚貴幸之臣,擧皆投降,獨張巡等數人,爲國殉節,若使唐宗,當其無事之時,進用如張巡等忠義之人,則豈有幸蜀之亂乎?此非特唐也,歷代類如是矣。緝曰,忠直之人,喜輕爵祿,故能爲國死節矣。上曰,小人則患得患失,故終不得立節矣。緝曰,只爲其身,不爲〈其〉國,其能立節乎?唐時受恩將相,如哥舒翰輩,皆投降河北,無一義士,顔杲卿等數人,能立節,當時用舍,專出於私意,忠直之人,盡斥不用,故終致禍亂矣,知人最難,而若以至公之心,且盡接下之誠,群下賢邪,豈不知乎?自古人君,若知其國之必亡,則雖庸君暗主必皆明其進退之分,而溺於私慾,因循苟且,終至患生於意外,而終不覺致亂之本,由於用舍之不明,豈不惜哉?唐時滿朝食祿之人,皆是逢迎順旨之類,故當其不幸之時,巡遠數人外,無一人殉節,唐之中興可謂幸矣。而至於宋末,爲國殉節只有李若水等若干人矣。琓曰,小人則患得患失,寧論其立節乎?緝曰,惡直臣,古今通患,故危亂之時,節義掃如,爲人君而不戒哉?故曰,非知之難,行之難矣。若使人君,盡用忠義之人,則當其平時事業,可見其卓卓,而只使效節於危亂之時,誠可悲矣。琓曰,古人云,疾風知勁草,張栻所謂犯顔敢諫之中,求伏節死義之人者,誠甚激切矣。上曰,東漢多有節義,唐末元無矣。喜茂曰,東漢時,尙名節故多矣。緝曰,光武尙名節,故因成風俗,而唐則反是,不善培養,故無之矣。唐之用人,專尙詞華,禧宗以後,尤無可觀,朱全忠輩,濁亂朝廷,竟至君臣泣別之境矣。緝曰,漢則以經學爲主,多有明經之儒,而唐則尙詞華,韓愈一人外,經學絶無,治道漸卑,至如我朝,專治經書,兼用詞華而近來則兒少時,敎以史略,十歲以後,只習詩表,以爲取科之計,其中四六爲害,以此彫刻之文,出身立朝,其何能賁皇猷而補君德乎?習俗如此,經學絶無,以致朝廷無人,治道漸降,經書乃爲學之本,而棄其根本,徒尙末藝,人才從何處出乎?加以近來,朝議携貳,士子輩,廢置學業,專主黨議,風習日漸渝薄,人才日漸衰替,此實由於敎養誘掖之道,失其根本也。是以朝臣章奏之間,每陳培養之意,而自上別爲敎道則可以丕變矣。喜茂曰,特進官所達時弊,誠爲切實矣,四六之弊,近來特甚,士子輩,全不讀書,只習駢儷,故朝臣之中,能文者絶少,其害實爲不貲矣。且以頒柑時事言之,君賜之物,不可不敬受,而惟以多得爲先,蹴盤散地,競相攫取,曾因儒臣陳達,別爲申飭,而終不改革,少無敬謹之心,臣自少赴擧,慣知其弊,以儒爲名,其習如此,而豈有可用之人乎?自今以後,科擧絶勿頻設,用漢對策之規,專以經學行誼勸課,則其於敎導根本之道,庶乎得矣,而不淸之習,亦可丕變矣。琓曰,近來士子,廢棄學業,徒爲黨論,故士夫中稍知事理之家,子弟不許入館學矣。緝曰,知事之言,極爲是矣。喜茂曰,國初則用人之道,不取門閥,師長常留太學,敎誘甚勤,故人才蔚興,彬彬可觀,近來則大司成,陞補外,絶不入泮,此等事,宜責於師長矣。緝曰,以賜柑時駭怪之習見之,非師長一人,猝然變改者,雖有如丘從直者,亦無奈何矣。上掩卷。諸臣亦掩卷,以次序出。
上在昌慶宮。停常參,只晝講。
吏曹啓曰,臺諫有闕,政事,取稟。傳曰,爲之。
晝講,入侍,知事閔鎭長,特進官李震休,承旨李善溥,玉堂宋徵殷·李喜茂,假注書金相元,史官朴弼明·李台佐,武臣柳星昌。
府啓,請還收安置罪人睦來善,移配罪人李玄逸放歸田里之命。答曰,勿煩。
晝講時,修撰崔昌大牌招察任事,榻前定奪。
前左議政崔錫鼎,前判書李世華,前判尹姜鋧,前參判金錫衍,前承旨趙泰耉,前判決事李東馣,前直講申奎,竝敍用事,及承旨趙泰采·李廷謙,罰已行矣,竝敍用事,榻前下敎。
京畿監司書目,仁川府使朴權,今月二十二日,遭父喪事。
吏曹啓曰,大臣處置政事,取稟。傳曰,明日爲之。以上朝報
晝講入侍時,侍讀官宋徵殷所啓,臣因進講文義,竊有所懷故敢達。當今人物眇然,朝著之上,每患乏人,如臣謏聞寡見,鹵莽空疏者,亦備顧問之列,無所裨益,常切愧懍矣。在廷臣僚之賢愚能否,聖鑑旣已洞獨,固無可論,而草澤遺佚之士,豈無操身修行,窮經致用之人,亦豈無隱居自好,不屑世事之人乎?朝廷絶無搜訪甄錄之擧,雖有才學,而老死巖壑者居多,實有歉於古聖王揚側陋之義,臣常慨然也。昔在宣廟朝,多有遺逸徵辟之士,其時頗有興起觀感之效矣。向者書筵官抄擇之擧,亦出於昭代盛意,而因申銋之疏,皆懷不安,以致應命無人,良可歎也。此則朝家宜加別樣收用,而第京中知名之士,雖入於抄錄,外方遺逸之人,必不無見漏。今若令吏曹,與廟堂相議,廣加蒐訪,亦爲精抄,或補庶官,或置臺閣,其中經學表著之人,合令出入書筵,補導春宮,或賜引接,講討聖學,則庶幾有裨於治化,而激勵乎頹俗矣,其不肯應命者,倣行古者勸駕之禮,盡誠招致,則亦豈無纓冠之士乎?上曰,儒臣所達之言,誠是,以此分付吏曹,可也。吏曹謄錄
政院啓曰,御營都提調尹趾善,以大將金鎭龜,今日當爲復命之故,入送命召,啓請密匣矣,金鎭龜,陳疏到院,而未復命前辭疏,事涉未安,依例退却,而來在城外,尙不復命,大將命召,何以爲之?敢稟。傳曰,牌招傳授。御營謄錄
傳曰,別軍職一人汰去之代,禁軍中可合者四五人,卽爲書入,以爲就其中抄擇之地事,分付兵曹。
兵曹啓曰,命下矣,別軍職,昵侍禁近,其任至重,非徒取其勇力材藝,須得忠實恪謹之人,以充其選,卽今禁旅之中,雖未知可合者有幾人,而爲先使各番將抄出後,試其武才,察其人品,仍又博採公論,十分愼簡,方可入啓,姑待明間,詳審抄啓之意,敢啓。傳曰,明日抄入。兵曹謄錄
右議政李世白,繕工提調李彦綱,副正趙相槪,禮曹佐郞柳百乘,莊陵陵上傷折處改修後入來。朝報
上在昌慶宮。停常參·經筵。
備忘記,罰已行前任黃海兵使時事罷職人員,竝敍用。
傳,前黃海兵使李尙·李行益·李弘述·禹瑞圭·李後晟·洪夏明·南五星·黃徵·睦林奇,竝敍用。
傳曰,全羅司書金時傑,留待引見。
開城留守書目,今月初二日以後,間或雨下,田畓各穀,纔得發穗,未及成實之際,東風連日大吹,日氣凄冷,漸就枯損,無望成實,前頭民事,誠爲悶慮事。
禮曹判書金鎭龜再牌不進後,上疏。大槪,連進血懇,未達天聽,兩日之間召牌洊降,而以臣情勢,萬無趨承之望,伏乞亟遞臣本職及將任,仍勘臣累度違慢之罪事。入啓。答曰,省疏具悉卿懇。卿其勿辭,安心行公。
刑曹,賊人崔乙民·崔守民,當日西小門外行刑。啓。
府啓,請還收安置罪人睦來善,移配罪人李玄逸放歸田里之命。答曰,勿煩。
右副承旨洪受疇狀啓,臣敬奉聖旨,卽爲傳宣于領府事南九萬,則以爲,前後聖批,委曲勤摰,有若嚴父慈母之詔敎愚子,臣每奉讀,惶愧交至,無地自容矣。今此承批,尤不勝震懍事,第念臣之不敢趨命,至於此久者,不但引年而已,實有積年風痰之症,雖或對人言語,時時發作,則每有頃刻隕絶之慮,本欲就盡田里,不辱朝班,以此爲報答洪造之萬一,然論以分義,萬戮猶輕,伏地泣涕,不知所達云矣。臣屢以聖批傳諭,亦以私意敦勉,而每言情病,決無更進之勢,且臣觀其病勢,本症之外,傷於暑濕,今方委頓叫痛,實無登途之望,而臣姑仍留之意,竝此馳啓事。踏啓字。
全羅監司金時傑引見時所啓,飢荒癘疫之餘,凡係擾民之事,竝宜姑寢,而最是徵私債推奴婢,爲弊不貲,一切停止,以待年豐,似當,故敢此仰達。上曰,令該司稟處。
明日增廣別試監試初試,一所試官三,兪集·朴泰昌·朴乃貞,二所試官三,李寅燁·李肇·孟萬澤。
副護軍李鼎命,牌不進,依承傳罷職。
有政。以魚史徽爲掌令,趙泰期爲仁川府使,辛後甲爲監察,李德邵爲光陵參奉,崔錫鼎爲判敦寧。兵批,以張琓爲武兼,柳尙輅爲曹司衛將,蔡以章爲五衛將,李天根爲兼內禁衛將,李碩寬爲兼內禁衛將,閔最重爲南原營將。以上朝報
禮曹啓曰,啓聖廟基址,相地後,隨時擇日擧行事,命下矣。臣道一,與本館大司成臣閔鎭周,帶率地官,同詣成均館,周覽可合之地,則東邊地勢絶狹,西邊則泮水堂設場所外,無可合之地,本館後面,享官廳之北,似爲可合,而閭家櫛比,必須撤毁,然後方可開基始役,而卽今寒事漸迫,閭家數多,待其撤毁移出,則勢未及於今年內始役,姑先磨鍊間架材瓦之數,分付該曹,使之預爲料理,隨時擇日,以爲始役之地,何如?答曰,閭家撤毁者數多,則不可不念,更爲詳審以啓,可也。太學謄錄
下直,全羅監司金時傑。朝報
上在昌慶宮。停常參·經筵。
工曹判書申汝哲辭職上疏。入啓。答曰,省疏具悉卿懇。卿其安心勿辭,更加調理行公。
戶曹啓曰,卽接廣興倉所報,則來八月朔頒料次,倉官進去于兩大臣家,請受祿牌,則判中樞府事尹趾善,以身病不得肅謝,判敦寧府事崔錫鼎,亦未肅謝,祿牌不爲出給云,係是大臣祿俸,何以爲之?敢稟。傳曰,竝令倉官輸送。
江原監司書目,平康·鐵原·淮陽等邑人物,爲虎囕死之數,至於十一名之多,事極驚慘事。
傳曰,大臣·備局堂上引見。引見時,御營大將金鎭龜,以情勢不安,累違召牌,今姑改差,其代今日內差出事,榻前下敎。大司諫崔錫恒所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。又所啓,請還收定配罪人宋相周減等之命。上曰,勿煩。又所啓,請還收圍籬安置罪人李玄紀放歸田里之命。上曰,勿煩。又所啓,請還收定配罪人業同放送之命。上曰,勿煩。又所啓,凡槐院分館之規,前則例有草〈?〉完議之規,而一自朝論携貳之後,可否之際,爭端輒生,多有罷坐之時,朝家爲慮此弊,使之直爲圈點,如都堂·弘文錄之規矣,頃日分館時開坐圈點之後,稱以當參之人,不得與焉,便卽罷去,圈點文書,終不移送,以一二人之私意,廢閣成命,至於如此,如使今日朝廷,稍有法綱,安敢乃爾?雖因大臣之言,已有請推之命,朝綱所關,不可問備而止,請承文院當該行首堂務官,竝拿問定罪。上曰,旣已推考,更觀前頭而處之,不必拿問也。持平尹憲柱所啓,請還收安置罪人睦來善,移配罪人李玄逸放歸田里之命。上曰,勿煩。又所啓,公賤之屬,不得許良,法禁至嚴,至於外方官奴婢,則役名尤重,不可輕許免賤免役,而近來法綱解弛,率畜官婢之類,皆以巧法頉免,以致賤籍日縮,使役漸艱,事之寒心,莫此爲甚,從前免賤已久者,雖不可到今追論,至於免役,則不過納些少雜物,而許其終身閑遊,尤爲無據,請令諸道監司,嚴査各道免役之類,一一刷還,此後則免賤免役一切禁斷事,定式施行。上曰,依啓。莊陵都監提調以下加資,郞廳陞敍之典還收事,停啓。
持平權上疏。大槪,卽聞母病危篤,情理煎迫,玆敢冒死哀籲於天地父母之前,伏乞聖慈,亟許遞臣職名,俾得歸護病母,以伸人子至情,兼付旣具之章,以備裁察事。入啓。答曰,省疏具悉。進言之誠,予用嘉之,而逋欠蕩滌,惠不及小民,不可輕議,年分事目,當自該曹,商議磨鍊,而已定之日期,不宜退行也。爾其勿辭,往省母病。
備邊司,御營大將,李基夏·羅弘佐·尹就商,羅弘佐落點。
引見時,右議政李世白所啓,春初封陵時所入雜物,分定一道,而今番則寧越有若獨當,勞費比前頗多,宜有別樣顧恤之道,聞本郡大同木,捧置庫中,春間都監米布失火時,同入於燒燼之中,今當更捧於民間,而卽今民力,斷無收捧之道,且其數不多云,特爲蕩減則似當,故敢達矣。上曰,特爲蕩減,可也。又所啓,臣回還時,路由忠州,得見安東府使洪得禹私書,則權專墓,在於本府境內,親往見之,則表石宛然,前後面文字,謄書云,玆以仰達,而子孫則孱微已甚,未免出入軍役,鄕所輩,亦不知姓名云,此是朝家訪問之事,而旣有所聞,故敢此仰達。上曰,其墳墓在於安東府云,而表石尙存,則明白無疑,分付該曹,依前定奪擧行,可也。又所啓,今春封陵時所入雜物,分定於一道,不無多少之差,而寧越則以地方官策應自倍,故全減,大同旌善·平昌則減半,而此兩邑,則以便近之故,猶不至大段勞弊,其他各邑,則分定之數,比兩邑雖少,而道路絶遠,輸納之際,爲弊最鉅,反有甚於旌善近邑,而終未蒙均施之澤,人心莫不落莫云,聞各邑未收大同,或有盡捧者,或有未捧者,雖或不均,而大內修理所用,三·甲所通,一道分定,爲弊甚多云,此等某樣徭役中,令有司之臣,參量蠲減,則庶可以慰悅一道民心矣。上曰,令該司稟處,均施惠澤,可也。戶曹判書閔鎭長曰,大臣所達,蓋出均施惠澤之意,而至於大內修理時所用,三·甲所則諸道中,所産處絶少,勢難除減,道內未收大同,抄出稟處,何如?上曰,依爲之。左議政徐文重所啓,承文院分館時,朝家欲矯其完議罷坐之弊,使之直爲圈點,移送文書,出於變通之擧也。今番分館時開坐圈點之後,稱以一二人見漏,圈點文書,終不移送,朝家定式,不爲擧行,事極駭然,當該行首掌務官,推考,使之卽爲移送,何如?領議政柳尙運曰,每於分館完議時,論議擕貳,多有罷坐之事,故朝家別爲變通,罷其完議之規,直令圈點者,蓋欲防罷坐之弊矣,旣已完點之後,又爲罷坐,則殊無朝家變通定式之意矣。上曰,曾已定奪,當該官,推考,使之移送文書,可也。左副承旨李壄所啓,都監諸臣加資還收事,有後日登對時問于大臣處之之敎矣,臺啓方在姑停中,而未有處分,敢達。上曰,大臣之意,何如?領議政柳尙運曰,前後山陵有頉後,董役諸臣,或還收賞典,或施罪罰,前後不一,蓋隨其有頉輕重,而處分如此矣。甲寅年崇陵莎草崩頹時,都監諸臣皆被罪,而而加資則不爲還收,寧陵則石物有頉,至於遷陵,此則不可比擬,今番,只是土役有頉,似當依崇陵有頉時例處之矣。左議政徐文重曰,封陵堂上中,有臣之外四寸弟,詢問之下,嫌不敢仰對可否矣。右議政李世白曰,寧陵·穆陵有頉時則竝還收加資,崇陵有頉時則不爲還收,似出於隨其輕重而處之矣,自前非謂董役諸臣,有所不謹,只爲其事體重大,以前例言之,或爲還收,或不還收,惟在自上參酌處之矣。上曰,自前或還收或不還收,今番都監諸臣,旣已被罪,加資勿爲還收,可也。以上朝報
引見時,上曰,別軍職久勤者,一年兩都目,每二人遷轉,以致常時在京者少,今後則使之遷轉一人,可也。兵曹李濡所啓,昨於別軍職抄啓時,事甚急遽,未及試其射藝,只令擧重,略知膂力之優劣,只問其爲人於各番將等,書入五人之中,旣有口傳啓下之命矣,別軍職,爲任最緊,非他近侍之比,雖以勇力爲主,而若非淳謹之人,則反有其害,但取淳謹,而無勇力,則亦不足爲緩急之用,必欲得兼備者,則實所未易,決非倉卒間所可抄擇,今番書入人與各番將,非不十分商確取舍,而其爲可合與否,亦難詳知,惶恐矣,且方外之人,不無可合者云,而傳敎中只擧禁軍,故不敢煩稟矣。此後若別無如此之敎,則必使從容廣問精抄,俾無未盡之歎,何如?上曰,此後依此爲之。領議政柳尙運曰,各廳將校,皆有久勤遷轉之規,此輩亦豈可獨無遷轉之事乎?第守令親民之官,不可不愼簡,雖以卽今所進者言之,出自禁旅,數三年後,且除守令,似有乖於愼簡之意矣。上曰,如吳伯周者,有善治之稱矣。上曰,當初規例,亦非無履歷之人,直除守令,知其可用,然後用之矣。尙運曰,別軍職額數雖不多,而其廳中,本無領正等檢察之人,自中雖有規劾之事,而無人檢察,或以官資之最高,或擇於其中可合之人,定爲任掌,則亦似合於管束之道矣。上曰,所達誠是,分付兵曹,就其廳中,別定所任,使之管束爲宜,而久勤之人,先除僉使,居官有善狀,然後如可調用,則久勤,移送吏曹,擬於守令之望,可也。吏曹謄錄
大臣·備局堂上引見入侍時,左議政徐文重所啓,卽因御營大將改差,卽爲出代之敎,敢此仰達矣。訓鍊大將申汝哲,病勢甚重,旬望間決難跨馬,從軍陵幸迫近,宜有變通之道矣。兵曹判書李濡曰,頃日永禧殿擧動時,申汝哲,病勢十分危重,自上有出中軍代行之命矣,今聞其病勢,稍免死生關頭,而陵幸時,決無起動之望云矣。上曰,大臣之意,何如?領議政柳尙運曰,乘輿駕出之日,雖該司,非有大段事故,不敢以次官從駕,況此三軍司命,其敢亞將代行乎?文重曰,大將有故,則都提調或爲代行,而卽今都提調在外,事多難便矣。上曰,陵幸,亦有假大將代行之規耶?尙運曰,假大將差出,未知何時,因何事有此例,而乙巳年,有溫陽擧動時,御營大將柳爀然從駕,臣未知從駕其時軍兵,乃御營軍耶,守衛挾輦等軍,例用訓局軍兵,若然則以御將,領訓卒矣。雖以事理言之,命將出師之日,或以某色軍,分屬他將,惟在自上處分,一時代領,恐無不可,臣未能的知其訓局軍兵,故不敢質言矣。上曰,永禧殿擧動時,則以中軍代行,而每令代行,事體未安,且以一時病故,許遞宿將,亦甚缺然矣。溫幸時訓局軍兵,當爲扈駕,而御營大將代領往來,今亦使御營大將從駕,以守禦使留都,可也。禁營謄錄
大臣·備局堂上引見入侍時,領議政柳尙運所啓,陵幸時晝停所及陵所進排之物,曾有已行之例,今亦依上年陵幸時例,分付京外,使之擧行,至於植炬,十里內則工曹當之,十里外則地方官當之,而近年,爲慮畿民之弊,使工曹限天明,排炬十里外,則且有別給價之事,今亦依此例,令該曹參酌給價,仍令工曹植炬,而若限天明,則難的其遠近,以晝停所爲限事,分付擧行,何如?戶曹判書閔鎭長曰,丙子陵幸時,十里外其人植炬,磨鍊給價,而其後陵幸時則不給矣。左議政徐文重曰,貢物裁減之後,尙未復舊,其人所受之價,雖曰優厚,以國體言之,應役之外,如此別役等事,給價似宜矣。右議政李世白曰,上年陵幸時,則晝停所不遠,故十里外植炬,仍令工曹爲之,亦爲給價,而今番則晝停所道里,比上年稍遠,若令工曹,仍爲植炬,則似不可不給價矣。尙運曰,上年陵幸時,到晝停所,日勢尙早,故仍用行炬矣,今番則晝停所稍遠,似無日勢未及明之事,而行炬待令與否,亦須預爲定奪,可以分付矣。上曰,前年則日晷甚短,且是五陵,故到晝停所後,動駕頗早,今番則只是一陵,亦非短晷,不必趁早動駕,晝停所以後行炬,勿爲待令,十里外植炬,亦令該曹給價爲之,可也。戶曹謄錄
右議政李世白所啓,陵上傷損,明是土品不好之致,改封形止,已悉於前後啓聞中,今無更達之事矣,但其莎草,雖不如慕華館莎草,卽今改封,似無未盡之事,而此時改莎,實非其時,前頭必不無枯損之患,依前定奪北路諸陵修改之例,令本道隨其枯損,待十月間,卽爲啓聞修改之意,分付,何如?上曰,依爲之。又所啓,丁字閣南邊,有一大路,村民往來之小路,陵內亦或有之,而此則異於是,卽大小官行所通之大路也,丁字閣至近之處,仍存大路,事甚未安。且其不遠之地,有可以通路之處云,分付本道,移出他處,何如?上曰,丁字閣不遠處,仍存大路,事極未安?移出他處,可也。又所啓,六臣祠宇守直人數三家,在於封陵穴盡之下,相距則頗遠,而事甚未安,何可撤移云,旣已分付以來,而不敢不達矣。領議政柳尙運曰,國陵火巢內,雖是書院守直之人,不可率家居生,況廟庭至近之地乎?院直三家,移撤火巢外,只令院直,輪回守院,而三人若難輪回,則加出數三人,使之輪番守直,似不可已,以此分付本道,何如?上曰,國陵火巢內,不可仍爲居生,院直三家,卽爲移出,加定輪直事,分付本道,可也。又所啓,六臣祠宇勿移仍存事,曾於筵中定奪時,臣亦與知,而今番改築時看審,則祠宇在於丁字閣至近之地,且是紅箭門內,事體極其未安,似不可不移建矣。判尹李彦綱曰,祠宇在於丁字閣前面至近之地,仍存勿移,事極未安。雖不可移建於火巢之外,丁字閣稍遠之處,亦有閑曠之地,不可不速爲移建,而移建時,令本道別爲顧見,似宜矣。左議政徐文重曰,國陵則只行寒食祭,祠宇則春秋兩祀,且士子輩,會祭於廟庭至近之處,事甚未安,移建於紅箭門外,似不可已矣。上曰,當初知其至近,仍存不移,意有所在,而事體未安,龍虎內,且有間曠處,則分付本道,使之移建,而移建時,亦令本道顧見,可也。又所啓,莊陵紅箭門,今番進去時詳審,則曾於水流處,塡塞而築其基址,故似未能堅固,且其礎石,以厚陵礎石見樣云,而石體稍少,紅箭門,比他陵頗似高大,至於傾圮,其勢固然矣。頃日改立後,適因有風,又復欹傾,故都監諸臣,旋卽改立,而每每如此,極爲未安,今欲移立於全地,而與守僕房逼側,有難變通,若稍大其礎石,稍低其柱木,則似無後患矣。且丁字閣,因前面基址之不便,當初旣已定奪,營建於右邊內墻之下,而陵上則辛坐乙向,丁字閣則癸坐丁向,乙地與丁地之間,有他方位,丁字閣坐向,與陵上坐向,相遠至此,未知他陵,亦有如此處耶?此似未審,而卽今草樹茂密,前面地勢之如何,未能詳知,且旣建之後,今無更議之事,只以所見仰達,而至於紅箭門,則前頭累改之患,實爲可慮矣。彦綱曰,紅箭門礎石,依厚陵例爲之,故柱木下端,入於石孔者不深,若遇大風,則易致傾側,前頭必須大其礎石,深鑿受株之孔,然後可以完固矣。尙運曰,凡立礎基址,雖全地,例有掘土而改築,今此立礎處,豈專以前日水流之地,致此傾圮之患耶?似因紅門之高大而然矣,當初旣有從儉之制,以厚陵石礎見樣造成,而〈厚陵〉無紅門傾欹之事,莊陵則連有此患,今若石礎及柱木大少高低,竝爲尺量而來,比較於他陵,果是礎石少而柱木大,則爲先改其柱木,以視前頭,似宜矣。文重曰,大臣所達如此,依他陵見樣,改立,似宜矣。上曰,他陵紅門,皆不高大,而此則必是高大而然也,紅門體制大少,爲先尺量以來,比較於他陵紅門,若果高大,則稍加減,削改立,可也。又所啓,丁字閣風遮有頉處,雖有些少罅隙,不至大段,前頭設或修改,亦不重大,而第閣內神座牀卓排設之外,餘地甚窄,祭官奠爵時,不能俯伏行禮,此是牀卓體大之致,似宜改造,故敢達。上曰,此實床卓過大之致,改造,可也。禮曹謄錄
上在昌慶宮。停常參·經筵。
工曹參判任弘望辭職上疏。入啓。答曰,省疏具悉。卿其勿辭,從速察職。
大司成閔鎭周上疏。大槪,臣有罷軟不職之失,決不可仍冒,玆敢冒昧投疏,乞賜鐫遞,以幸公私事。入啓。答曰,省疏具悉。因未徹之疏,臨科施罰,殊未穩當,亦非同慶之意,使之卽爲解罰,而於卿別無所傷,勿辭,從速察職。
府啓,請還收安置罪人睦來善,移配罪人李玄逸放歸田里之命。答曰,勿煩。
掌令魚史徽上疏。大槪,彈墨未乾,謬恩又加,臣誠驚惶,罔知所措,顧臣區區廉義,終有所不敢冒出者,乞賜遞改臣新授職名,以謝公議,以安私分事。入啓。答曰,省疏具悉。爾其勿辭,從速察職。
黃海兵使書目,平山呈,以尹貴宗妻裵召史及李德仁等爲虎囕死事。
咸鏡監司書目,道內染病人一千一百五十六名內,方痛六百五十九名,向差一百九十一名,死亡三百四十六名緣由事。
三陟幼學李世說等上疏。大槪,敢陳區區所懷,冀蒙財察事。呈政院。
政院啓曰,卽者三陟幼學李世說等三人,聯名陳疏,且呈山圖,觀其措語,則乃是太白山蘆洞陵墓事也,此陵墓,在外蘆洞之說,流傳已久,前後道臣之奉命尋覓,亦非一再,終未能的知其某處矣,今此世說等陳疏之辭,不翅縷縷,且其援引之人亦多,而終無端的可據之端,所當退却,而係是陵墓重事,不得不捧入之意,敢啓。傳曰,知道。
答三陟幼學李世說等疏曰,省疏具悉。疏辭,令該曹稟處。
下直,淳昌郡守金萬峻。以上朝報
上在昌慶宮。停常參·經筵。
正言權詹,初度呈辭。入啓。給由。
戶曹啓曰,來八月朔頒料,依傳敎令倉官輸送,則行判府事尹趾善,領受,判敦寧府事崔錫鼎,以爲未但時未肅謝,且有難安情勢,辭而不受,何以爲之?敢稟。傳曰,更令倉官輸送。
府啓,請還收安置罪人睦來善,移配罪人李玄逸放歸田里之命。答曰,勿煩。
京畿監司書目,果川縣監金楺,親病,受由上京,久不還任,罷黜事。
忠淸監司書目,石城縣監尹道敎,今月二十三日母在喪事。
傳曰,史官二員待命,騎馬六匹立之,監試一二所內摘奸。
右副承旨洪受疇狀啓,領府事南九萬,病重緣由,前已略及於狀啓,而臣承命下來,已過一旬,與之連日相對,目見其病狀,則從前麻痺宿病之中,積傷於今夏暑濕,暴瀉風眩等症,連續發作,元氣澌敗,精神昏瞀,卽今委頓益甚,雖欲陳情,亦無自力構疏之望矣。臣旣承偕來之命,而遲滯至此,不勝惶恐俟罪事。傳曰,遣御醫持藥物看病。
行訓鍊都正羅弘佐上疏。大槪,新除將兵之任,出於萬萬夢寐之外,惝怳踧迫,無地自容,在臣之道,惟當縮伏,以俟公議之發,而園陵幸行日期已迫,不敢等待,玆以仰首哀籲。伏乞亟遞新授將任,以重名器,以安私分事。入啓。答曰,省疏具悉。今玆新命,意非偶然,卿其勿辭,從速察職。
下直,金浦郡守成任。以上朝報
上在昌德宮。停常參·經筵。
夜四更五更,雷動。
正言權詹,再度呈辭。入啓。加給由。
假注書金相元改,代沈宅賢落點。
京畿監司書目,楊州呈,以吏曹參判金昌協辭職上疏上送事。啓。答曰,省疏具悉。卿勿過辭,從速上來察職。
判敦寧崔錫鼎上疏。大槪,恩敍之命,遽及於杜門省諐之中,惶感罔措,顧臣罪戾,不敢冒昧就列,且以紅箭門事,僥免罪罰,尤難晏然,乞蒙鐫削職名,以嚴邦憲,以安私分事。入啓。答曰,省疏具悉卿懇。卿之引咎,實涉大過,安心勿辭,速出行公。仍傳曰,遣史官傳諭。
下直,天安郡守李觀漢。以上朝報
上在昌慶宮。停常參·經筵。
江原監司書目,平康等十二邑,今七月以後染病,方痛五百七十名,物故一千三十三名,差歇二百七十七名。自上年秋,通計死亡之數,二萬四千八百十一名,而染病死亡,尙且不絶,民事可慮事。又書目,道內各邑農事,畓穀雖無可望,田穀則不無登熟之漸矣,而因淫雨支離,近又惡風連吹,晩種各穀,大被傷損,民事極爲悶慮事。
刑曹照目,蔚山府使洪重周矣,丁丑條災結,及其追後徵納之後,不報上司,任自減給,罪八十贖,奪告身三等,私罪。啓功減一等。
謝恩,掌令魚史徽。
傳曰,大臣·備局堂上引見。引見時,大司諫崔錫恒所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。請罪人宋相周減等之命。上曰,勿煩。請還收圍籬安置罪人李玄紀放歸田里之命。上曰,勿煩。請還收定配罪人業同放送之命。上曰,勿煩。請承文院行首掌務官竝拿問定罪。上曰,臺臣所論,非以分館爲失,只以不遵朝令,完點計畫之後,强爲罷坐,爲罪。依啓。請缺訓鍊都正羅弘佐,行副護軍李弘述竝命推考事。上曰,古例則未知如何,而近來將兵之臣,亦或有陳疏辭免之事,不必推考也。掌令魚史徽所啓,請還收安置罪人睦來善,移配罪人李玄逸放歸田里之命。上曰,勿煩。
禁府啓目,姜宰弘擊錚議處云云,其矣父萬鐵段,旣有勿爲緣坐之特敎,而只以萬松之故,反被其律,不無呼冤之端是白乎矣,逆獄緣坐,事係重大,雖有尹毅立·姜宰方等前例,有不敢輕議,今姑置之,何如?啓特爲放送。
吏曹口傳政事,右通禮朴澄落點。以上朝政
大臣·備局堂上引見入侍時,戶曹判書閔鎭長所啓,畿邑未收田稅大同,因臺啓停捧矣,其數雖或零星,若與新稅相値,則民力必難一時辦出,今春退捧田稅大同,則使之趁新結未作夫前,督捧上納,何如?上曰,依爲之。又所啓,典牲署犧牲中,羔牲遺在頗多,故乙亥裁減時,元貢二十八口,盡數權減矣。今則遺在,只有五口,前頭祭享時,將無以繼用云,依羊牲例,自該廳給價,使之豫爲措備,何如?上曰,依爲之。戶曹謄錄郞廳李聖運校正。日記廳郞廳閔師弘書。
上在昌慶宮。停常參·經筵。
繕工奉事趙泰徵,愼妃墓所浮石事,出去。
政院啓曰,以姜宰弘擊錚公事,義禁府回啓判府內,有宰承等特爲放送之敎矣,當初其父萬鐵伏法之後,緣坐籍沒,勿爲擧論之特敎,蓋出於參酌功罪之意,而厥後定配,則乃以其三寸叔萬松之緣坐也,以其父緣坐之,特除渠等之不死者亦幸,而又欲免其叔之緣坐,有此擊錚之擧,極涉駭然,該府之所謂不無呼冤之端云者,未知何所據而言也。逆律緣坐,三尺至嚴,決不可因其自訟,有所撓改也,明矣。去夜判下之時,臣以新進,未及覺察,矇然書入,不勝惶恐,而旣有區區所懷,敢此仰達。傳曰,不允。
院啓,當該承旨及訓鍊都正羅弘佐,行副護軍李弘述推考事,停啓。前啓,無城上所,姑停。
政院啓曰,卽聞領議政柳尙運,昨日引見將退之際,猝有眩暈之症,僅僅鎭定,扶舁還家,自面部至足部左一邊,擧皆不仁,精神言語,亦皆昏錯,似是中風之漸云,係是大臣病患,敢此仰達。傳曰,遣御醫,不離看病。以上朝報
上在昌慶宮。停常參·經筵。
兵曹口傳政事,副護軍李世華。
奉敎朴弼明·洪重益,檢閱李台佐,牌不進,依承傳罷職。
兵曹口傳政事,副司直姜鋧,羽林將蔡以章。
禮曹啓曰,愼妃墓所祭廳造成監役官牒報內,役軍八十名,斯速題給,以爲始役之地云,當此秋事收穫之時,煙軍調發,似爲重難,依各陵丁字閣重建時例,以募軍使役,而今此祭廳造成時事,不可比論於丁字閣重建之役,則募軍名數,亦宜減省,令該廳以六十名酌定,給價募立,何如?傳曰,允。
傳曰,史官一員待命,騎馬三匹立之,社稷大祭所內摘奸。以上朝報
上在昌慶宮。停常參·經筵。
明日思陵擧動時,出宮初嚴四更一點,二嚴四更三點,三嚴四更五點,開門三更一點。
正言鄭必東上疏。大槪,受暇歸省,久滯不還,惶恐靡容之際,伏聞園陵展謁,已卜日,嚴畏分義,不敢退伏,疾馳登途,來到城外,而撼頓之餘,重得吐瀉之症,昏倒床席,人鬼未分,以此病狀,萬無陪從法駕之望,伏乞聖明,亟命斥罷,俾尋生路,兼陳區區所懷,以備裁察事。留政院。
政院啓曰,史官三人,皆罷職,卽今上下番,以兼春秋代直,事體極爲苟艱,前任翰林中無故人,卽爲口傳差出,牌招入直,何如?傳曰,允。
吏曹口傳政事,檢閱單李㙫。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。卿之所患,不日差愈,欣喜曷喩,望卿造朝,不啻大旱雲霓,卿其須體此意,亟回遐心,從速偕來,毋孤企望。仍傳曰,此疏批,下諭于偕來承旨處,使之傳諭。
傳曰,今觀百官隨駕單子,崔判敦寧,不入其中矣,以其時摠理使,不無臨時下問之事,使之隨駕事,分付。
檢閱李㙫,牌不進,依承傳罷職。以上朝報
上在昌慶宮。停常參·經筵。
大駕詣晝停,入幕次後,藥房·政院·玉堂問安。答曰,知道。
大駕詣思陵,入幕次後,藥房·政院·玉堂問安。答曰,知道。
展謁後,藥房·政院·玉堂·二品以上·六曹·大司諫問安。答曰,知道。
大駕還宮時,初嚴午初初刻,二嚴午初一刻,三嚴午初二刻。
傳曰,百官揷羽。
傳曰,自陵所洞口外,至普濟院捧上言。
大駕還詣晝停,入幕次後,藥房·政院·玉堂問安。答曰,知道。
大駕還宮後,藥房·政院·玉堂·二品以上·六曹·大司諫問安。答曰,知道。
陵上親行奉審時,上曰,頃聞右相之言,權專墳墓,在於安東地,府使洪得禹,詳知書通云,故致祭卽爲擧行事,分付矣。聞子孫孱微,不免軍保之役云,別爲顧護,勿定賤役事,分付本道監司處,可也。以上朝報
巳時,上乘小輿,詣紅箭門外,行望陵禮,仍步詣陵上奉審。上曰,招崔判敦寧,史官,招崔錫鼎陪行奉審。上曰,前日所報莎草枯損云者,此耶?錫鼎曰,夏間久旱,故未卽托根,霖雨之後,少有茂盛之漸,而托根有先後,故不齊矣。上指右邊墳墓曰,此乃鄭家山耶?錫鼎曰,是矣。南致熏曰,鄭眉壽,當初葬於此山,故其子孫,皆葬於此矣。上曰,彼最高處,何人之墳耶?致熏曰,鄭哥子孫,方爲本陵參奉,招問,何如?上曰,招問,可也。參奉鄭一寧趨入曰,此乃臣之高祖判官鄭欽之墓也。致熏曰,此乃眉壽之後孫也?一寧曰,眉壽之曾孫也。缺李缺歲久之墓,必有表石,然後可以記識矣,旣置其墓,則仍置石物,未知其不可也。神道碑,則在於洞口未安,故已令埋置矣。上曰,旣有其墓,必有表石而後,可以識別矣。壄曰,表石則然矣,而石人等物,置之,似未安矣。錫鼎曰,旣許表石,則何必除去石人等物耶?今則無樹木故如此,而樹木長養之後,則自當掩蔽,置之,似無妨矣。上曰,補土之役,幾何耶?錫鼎曰,本非高山,故自東邊至西南邊,皆補築矣。致熏曰,本是殘山,而石物,極合於山體矣。上曰,數百年之後,今始復位,今日又爲親臨,感愴之懷,有不可言。錫鼎曰,上敎如此,臣等益切感傷矣。致熏曰,數百年篷科蕪沒之餘,有此親臨之擧,幽明之間,豈無感應之道?上曰,所謂宮人墓,在何處耶?錫鼎曰,在於陵後,故築曲墻之時,使其外而築之矣。致熏曰,宗室海安君夫人柳氏墓,亦在何處耶?一寧曰,在於左越邊矣。致熏曰,柳與鄭,爲切親之間,故借給一山,而其文書尙在云矣。錫鼎曰,封於陵時,其子孫在遠,且以癘疫,不得上來云矣。上曰,頃聞右相之言,權專墳墓,在於安東地,府使聞知書通云,故致祭卽爲擧行事,分付矣。聞其子孫孱微,不免軍保之役云,別爲顧護,勿定賤役事,分付本道監司,可也。致熏曰,卽當出擧行條件矣。上曰,出於擧行條件,可也。上詣丁字閣,行酌獻禮後,還入齋室,致熏,以承傳色口傳啓曰,酌獻禮時,執禮魚史徽,徑先呼唱出次,大祝崔昌大,讀祝之時,誤爲北向而坐,酬應守僕之言,極爲非矣,推考,何如?上曰,依啓。
上在昌慶宮。停常參·經筵。
大殿,政院·玉堂·二品以上·六曹·大司諫問安。答曰,知道。中殿·世子宮·嬪宮,藥房問安。答曰,知道。
藥房啓曰,伏未審夜來聖候,若何?昨日冒曉動駕,展謁喬陵,往返計程,迨至百里,驅馳撼頓之餘,酌獻登陟之勞,不瑕有傷乎?臣等不勝區區仰慮之至,敢來問安。答曰,無事矣。
正言權詹,三度呈辭。入啓。遞差。
正言鄭必東上疏。入啓。答曰,省疏具悉。進言之誠,予用嘉尙,可不體念焉?他餘事,令該曹稟處,爾其勿辭,從速察職。
京畿監司書目,龍仁呈,以護軍崔奎瑞辭職上疏上送事。啓。答曰,省疏具悉卿懇。卿勿固辭,從速上來行公。又書目,坡州等官姜夢先等,爲虎囕死事。
黃海兵使書目,金川呈,以牙兵尹愛還,及任士吉妻,良女李召史,安世山等,爲虎囕死事。
忠淸監司書目,本道農形,已無西成之望,前頭民事,罔知所措事。又書目,淸陽等官呈,以私奴河已立二名,爲虎囕死事。
黃海監司書目,文化呈,以瓮匠元義眞女息明禮,爲虎囕死事。又書目,閏七月初旬以後,點雨不下,凄風兼作,寒氣猝緊,未發穗禾穀,仍爲蹲縮,開花豆太,酷被損傷,結實者絶無而僅有,今年農形,又未免失稔,民事誠爲渴悶事。
慶尙監司書目,道內農事,當此垂成之時,日候凄冷,東風連吹,其所被害,大抵同然,而左右道沿海,受風尤酷,近峽之邑,則未發穗禾穀,更無可望,金海牛疫亦熾,民事可慮事。
平安監司書目,江東等二十七邑,累巡大雨,慘被水災,卽今彌月不雨,凄風連吹,田畓各穀,斷無西成之望,至於成川,則大水汎濫,山岳崩頹,永無田形者,近三百結之多,民事悶慮事。
吏曹口傳政事,兼春秋二,鄭栻·柳百乘。
吏曹啓曰,臺諫有闕,政事,取稟。明日爲之。以上朝報
上在昌慶宮。停常參·經筵。
右副承旨洪受疇狀啓,領府事南九萬處,臣敬奉聖旨,卽爲傳宣,則以爲,臣之不敢承命趨朝,冒犯重誅,哀籲不知止者,實緣沈痼之疾,終無再報之勢,非敢自惜軀命,深恐貽辱朝廷,伏枕承命,只自號泣竢罪云矣。臣亦觀其病勢,姑無自力登途之望,而臣旣承偕來之命,仍爲留住之意,竝以馳啓事。踏啓字。
戶曹參判申厚命上疏。大槪,更陳春間未伸之私情,乞蒙遞改職名,得以安意歸掃父母墳事。入啓。答曰,省疏具悉。卿其勿辭往來焉。
禮曹判書金鎭龜辭職上疏。入啓。答曰,省疏具悉。卿其勿辭,從速行公。
禁府啓目,承文博士沈得良,正字李熙台原情云云,旣已遲晩,竝只照律,何如?啓依允。又啓目,驛吏朱善宗原情云云,臣觀此所供,則李先輩,自矣身家,得時疾,高原地親族家,調治是如,還歸爲白有如乎,其後連聞往來所傳之言,則李先輩,還到高原地,果因時疾是如爲白置,姑待張益天等來到,憑問後稟處,何如?啓依允。
平安監司書目,平壤等二十四邑,閏七月以後染病,方痛四百三十三名,向差四百八十三名,物故一百二十一名事。
備邊司啓曰,因全羅監司金時傑所啓,徵私債推奴婢一切停止事,令該曹稟處事,命下矣。當此飢癘之餘,凡係擾民之事,所當〈一〉切停止,推奴一款,依所陳,使之姑寢,而至於徵債,則京外公債,旣不得一竝停止,獨於民間私相假貸之事,立禁停止,事涉不便,以此分付本道,使之擧行,何如?傳曰,允。
政院啓曰,顯陵丁字閣重建時上樑文,大提學,例當製進,而大提學崔奎瑞在外,使藝文提學吳道一製進,何如?傳曰,允。又啓曰,命下矣,吳道一肅謝後,當爲製進,而聞自重建廳,適爲入來云,卽爲牌招,肅謝然〈後〉製進,何如?傳曰,允。
謝恩,藝文提學吳道一。
有政。以李世華爲左參贊,李濡爲同成均,金世衡爲典籍,吳道一爲藝文提學,趙泰老爲正言,崔昌大爲副校理,李世奭爲兵曹正郞,李世最爲果川縣監,魚史衡爲義盈主簿,金載文爲尙衣僉正,姜琂爲石城縣監,任堂爲司成。
下直,美錢僉使朴興宗,防踏僉使林活。以上朝報政軸
禮曹判書金鎭龜疏曰,伏以臣,猥蒙罔極之聖恩,得解匪據之將任,豈因微誠之格天,實由鴻化之宰物,死日生年,殞結圖酬而已,顧臣本職,地望高華,亦非臣疵釁之蹤,危懍之餘,所可仍叨,故方杜門獨處,將欲陳情祈免,而抑臣於此,別有所難安者,日昨檢閱李台佐,以史局新薦,來問於臣,蓋臣曾忝史職,例當可否於新薦故也,臣竊見薦剡中,有宋正明之名,而正明,曾爲頖任,上疏請召祭酒尹拯,而疏中辭語,率多侵侮先正臣宋時烈,至以拯之移書儕友,毁辱賢師,謂非挾憾誣詆,則其意可知也,主張慢賢之議,而乃見擬於新進極選,此在聖朝尊尙先賢之道,未知其果如何,而況臣,嘗出入時烈之門下,則旣不敢糢糊於此事,且正明之父徵殷,嘗深斥臣弟鎭圭,則臣不無嫌礙之端,臣故以不容可否之意,言于台佐而已,旋見台佐缺凡於人物通塞缺參涉哉?只因其舊例來問,不得不略有所答,固不以正明爲可,亦未嘗直言其當塞,而終以此未免起鬧,薦史未完,史館一空,臣安得晏然哉?伏乞聖明,察此曲折,亟遞臣職名,以安私分,臣無任屛營隕越之至,謹昧死以聞。批答見上
上在昌慶宮。停常參·經筵。
都承旨宋昌,初度政辭。入啓。給由。
參知金鎭圭,初度政辭。入啓。傳曰,還出給。
工曹判書申汝哲辭職上疏。入啓。答曰,省疏具悉卿懇。卿其須體至意,安心勿辭,調理行公。
傳曰,明日晝講爲之。
京畿監司書目,楊州呈,以牙兵張順鶴,及積城人私奴順業等,爲虎囕死事。又書目,自去月十二日,東北風無日不吹,穀物決無成熟之望,其中漣川縣段,去月二十九日,雨雹交下,田畓各穀,亦被損傷,民事可慮事。
咸鏡監司書目,吉州牧使金弘楨,病重罷黜,其代擇差,催促下送事。
府啓,請還收安置罪人睦來善,移配罪人李玄逸放歸田里之命,思陵局內鄭家先壠,累累相望,墓前石物,處處屹立,所見極爲未安,而今此封陵,旣在數百年之後,則鄭家先塋之勿許掘移,可見聖意之有在,至於石物,則依前樹立,其在事體,終未恰當,請分付鄭家子孫,陵上相望處石物,卽令埋置。答曰,不允。
副修撰李喜茂上疏。大槪,臣於直中,猝聞母病深重,急於救護,不得不留疏徑出,伏乞亟許鐫遞臣職,以便救護,仍治擅離直所之罪事。入啓。答曰,省疏具悉。爾其勿辭,救護母病。
校理崔昌大,牌不進,依承傳罷職。
下直,晉州牧使李寅錫。以上朝報
上在昌慶宮。常參停,晝講爲之。
自昧爽至辰時,有霧氣。夜五更,有霧氣。
刑曹參判姜銑上疏。大槪,冒陳危懇,乞蒙恩遞,往省丘墓事,及副司直姜鋧上疏。大槪,乞蒙譴罷,以安私分,往省丘墓,俾伸至情事。入啓。答曰,省疏具悉。卿其勿辭往來焉。
都承旨宋昌,再度呈辭。入啓。加給由。
傳曰,明日晝講爲之。
傳曰,自今日,晝講正時,定以午初。
假注書尹志和改,代金興慶。
晝講,入侍,知事閔鎭長,特進官李彦綱,承旨李壄,玉堂李健命·宋徵殷,假注書金興慶,兼春秋鄭栻·金克謙,武臣朴泰圭,掌令魚史徽,亦爲入侍。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命,定配罪人宋相周減等之命,圍籬安置罪人李玄紀放歸田里之命,定配罪人業同放送之命。答曰,勿煩。
今日晝講時,掌令魚史徽所啓,請還收安置罪人睦來善,移配罪人李玄逸放歸田里之命。上曰,勿煩。又所啓,請分付鄭家子孫,陵上相望處石物,卽令埋置。上曰,久遠墳墓,旣不掘移,則石物仍置,似爲無妨,故使之仍置,外議皆以爲未安云,表石外石物,則盡爲埋置。
傳曰,頃於大司成閔鎭周疏批,被罰儒生,使之解罰矣,解罰耶?問啓。
刑曹參議李德成上疏。大槪,乞蒙恩遞,俾遂先墓加土之願事。入啓。答曰,省疏具悉。爾其勿辭往來焉。
全城君混上疏。大槪,纔經毒癘,未得蘇完,而父病危重,不忍離側,乞遞所帶之任,以爲救護父病之事。入啓。答曰,省疏具悉卿懇。卿其安心勿辭,救護父病。仍傳曰,朗原君處,遣御醫看病。以上朝報
傳曰,近因凶荒,久抛戎政,固已未安,外方則營將巡歷試射放,未必全廢,而京輦則全然抛置,式士等落莫之歎,不言可想,故上年秋冬,廳將官及禁旅,旣已親臨試才,以爲慰悅之地,而第訓局軍兵,俱是輦下精鍊之卒,而春秋中旬,廢之已久,亦無別樣試才之擧,朝家擧措,殊不均一,卽今地部綿布不敷,縱未能各技試取,如觀武才之爲,不可無參酌激勸之道,扈衛軍官,訓鍊都監軍兵,及禁衛營·御營廳標下軍兵中,馬兵騎芻,一次取一中以上,軍官及三軍門射手柳葉箭,一巡取二分以上,砲手鳥銃,一巡取邊三中以上,自各其廳,趁卽試取後,十四日當爲親臨別試才,以此擧行,而砲藝則依前命官爲之事,分付,鳥銃邊三中,以邊二中,改下敎。
傳曰,親臨別試射備忘中,局出身與別武士,見漏矣。局出身則與訓鍊都監軍兵,一體試放,別武士則以騎芻試取事,三營一體分付。御廳謄錄
午時,上御時敏堂。晝講時,知事閔鎭長,特進官李彦綱,參贊官李壄,侍講官李健命,檢討官宋徵殷,假注書金興慶,記事官鄭栻,記注官金克謙,武臣朴泰圭入侍,掌令魚史徽,亦爲入侍。上讀前受音聖學輯要爲政用賢章第二,自易曰飛龍在天,利見大人,至特在乎文字言語之間乎一遍訖,健命進讀,自故將大有爲之君,止以伊尹望傅說,上受而讀之一遍訖。鎭長曰,館閣淸選乙吐,讀以伊吐,可矣。彦綱曰,乙吐似曲,讀以伊吐之意,在閣外時,已爲論定矣。健命曰,乙吐似曲矣。上曰,然矣。健命釋文義曰,所謂不召之臣,孟子本文,湯之於伊尹,桓公之於管仲,是也。蓋賢者有所負抱,而進退不輕,故湯之於伊尹,三使往聘,然後始爲幡然出就,其尊德樂道,不如是,不足與有爲也。尙矣,三代無以議爲,降至于漢昭烈之於孔明,誠心求之,至於三顧,缺賢者,寧爲沒身不遇,不爲枉道自衒,人君,苟能勿爲自高,至誠降屈,則上下相遇,功業可興矣。且大禹·成湯,大聖人也,猶曰不自滿暇,好問則裕,戰國之時,好臣其所敎,而不好臣其受敎,故地醜德齊,莫能相尙,間或有稍優者,而終至於伯而已,不必可言矣。健命曰,好善,孟子謂樂正子也,樂正子之資品,不過中人,而猶曰,優於天下,蓋好善,則天下之善言,皆將至矣,帝舜,上聖也。無非取諸人者,則取於人而後,功業可成矣,訑訑,自足之貌也,自用則小,便是訑訑也,訑訑之色,大有妨於求賢之道矣。徵殷曰,用一己之長者,乃是自用則小也,惟當不自滿暇,以求賢者,是在殿下。健命曰,易云,聖人養賢,以及萬民,蓋天地養物,則爲人司牧者,體天地之養物,以養民爲先,而養民之道,惟在於得賢,故所以表而出之也,程子此箚,深得養賢之道矣。三代養賢,必本於學,故人才蔚興,治道郅隆矣,降至叔季,學校頹廢,館閣之選,不過文辭而已,道學表著者蔑蔑無聞,誠可歎也。徵殷曰,向者先正臣朴世采在時以爲,國家用人之道,倣延英古制矣,竟不得施行,誠極慨然矣。健命曰,延英之制,實無前代的當可依之例,而不爲遽進以官,止以應詔命名,則想與漢時待詔一體,而漢時待詔,乃是司馬相如枚皐輩文士,則此亦只取文藝,恐不當遵行矣。徵殷曰,我國家,亦用延英古制,以養人才,則人才之蔚興,不必讓於上世矣。健命曰,此下,書傳說命篇之辭也,成湯·伊尹之君臣相得,實是三代之盛事,故高宗,以伊尹之功業,重於傅說,傅說之功業,亦無愧於伊尹矣,三代上事,固不可容議,而至如後世弘功之君,君臣相得矣,君臣不相得,而功業有成者,臣未之聞,高宗此言,君臣勉勵之道,當如是矣,人君求助之道,亦當如是矣。惟殿下,體念焉。徵殷曰,君臣之間,當如高宗·傅說之交相勉勵矣。健命曰,養賢以及萬民之意,纔已仰達,而又有所仰達矣。蓋人君之所以得賢者,爲其德澤之加於萬民也,欲天下治,則當先養賢也,漢時蕭何,以當時缺掌令魚史徽啓畢。特進官李彦綱曰,臺啓以思陵局內石物事爭執,而不爲允兪,臣竊以爲不然也,鄭家先壠石物仍存事,外議皆以爲未安矣,向日陵幸時,似當有處分,而聞其時,問于大臣,仍令置之云,蓋封陵之後,私家墳墓,勿許掘移,固知聖意之有在,而至於石物,則與墳墓,輕重大異。且其局內形勢,臣亦知之,園陵咫尺之地,頗有壓臨之勢,墳墓雖不可掘移,而石物決不可仍置矣,莊陵內六臣祠宇,亦爲移建,則此陵內鄭家石物,何可仍存乎?群議亦如此矣。上曰,墳墓及石物仍存,似爲無妨矣。彦綱曰,不移墳墓,聖意可見,而石物則不可不埋置矣。健命曰,山陵壓臨之地,何可仍存乎?壄曰,臣亦見之,臺啓及特進官之言,是矣,當有變通之道,石物則盡爲埋置,表石則使之仍存,以爲日後取考之地,似好矣。上曰,久遠墳墓,旣不掘移,則石物仍置,似爲無妨矣,故使之仍置矣,外議皆以爲未安,而表石外石物,則盡爲埋置。壄曰,書之於臺批乎?上曰,唯。史徽進伏曰,臣有區區所懷,敢此仰達矣。夫人君待大臣之道,惟在於誠禮,不可以督迫,卽今領府事南九萬處,爲遣承旨,使之必與偕來,此非敬待之道,殆近於督迫,竊爲聖朝惜之。蓋君臣之間,貴在情志之交孚,不見誠敬,而徒事督迫而嚴召,則在下缺尤切思退之念,上下相持,徒傷事體,且今年缺健命曰,臣詣閤門外,未見備忘,而得聞三軍門將士觀武,一體試才事命下云,臣固知聖意,爲慮戎務之久廢,而卽今民生,荐歲飢饉之餘,十室九空,且國儲蕩竭,天倉露根,武才雖不可廢棄,實非今日之急務,或慮在外聽聞,以爲耳目之玩矣,成命雖下,未可追還耶?將士試才之日,賞格固不可無,地部財力,將何以支應乎?今年水旱風災,各穀亦多傷損,而財儲枵竭,田野凶荒,則賑民之策,當爲講究,今此閱武之擧,視諸賑民之策,緩緊有別,未知何如?徵殷曰,傳之安不忘危,戎務固不可廢棄,而目今公私蕩竭,今歲年事,又爲不稔,黍粟等穀,雖似稍好,而至於畓穀,則全無掛鎌處,飢饉荐臻,中外遑遑矣,今此試才之命,固出於詰戎之意,不爲耳目之玩,而糜費之道,想必不貲,臣等,悶迫敢達矣。上曰,戎政廢棄,未有如此時之久矣,外方則營將巡歷試射放,未必全廢,而京輩則全然廢閣,不可無閱武之道,故卽今試才之命,蓋以此也,夫試才之難,戶曹木綿之外,別無難事,而以其木綿之不敷,故未能各技試取,只以單技試才,一依前年例行之,則與觀武才有異,而諉之以耳目之好,欲爲防塞,軍兵豈不冤痛乎?上年試才之時,亦多有未試者,固非均一之道,故今年試才,亦是不可已者,而單技試才,謂之耳目之好,此實萬萬題外也,辛亥·壬子年間,癘疫凶歉,固無異於今歲,閱武之擧,連年不廢,而其時玉堂諸臣,未有耳目玩好之言,此亦有古今之異耶?今之人,其亦難矣,單技試才,若干賞格,有何大不可者乎?孝廟朝,亦有逐年試才之規,則一依前年例,單技試才,予未知其乖當也,不過弓張馬帖之外,有何虛費之事乎?十年二十年未受之馬帖數十張,果可謂大虛費耶?予實未曉其意也。遂罷出。
上在昌慶宮。常參停,晝講爲之。
都承旨宋昌,三度呈辭。入啓。遞差。
京畿監司書目,楊州兼任砥平呈,知事權是經辭職上疏上送〈事〉。啓。答曰,省疏具悉。卿其勿辭,上來行公。
工曹參判任弘望上疏。大槪,伏蒙恩暇,今方遠浴,歸期尙遠,瘝曠可慮,且被上言人構誣侵攻,不遺餘力,其在公義私分,不可不及時變通,所帶本兼諸任,亟命遞改,以便公私事。入啓。答曰,省疏具悉。卿其勿辭往來焉。
判義禁申琓上疏。大槪,酷被李俊白上言中誣詆,不可仍冒於議讞之地,乞遞判金吾之任,以幸公私事。入啓。答曰,省疏具悉卿懇。卿其安心,勿辭行公。
假注書朴熙晉改,代洪萬通。
政院啓曰,頃於大司成閔鎭周辭批,被罰儒生,使之解罰矣,解罰耶,問啓事,命下矣。問于成均館官員,則以爲,大司成閔鎭周以爲,因吾疏陳,有此承批,則嫌不可干預云,而只以批答,傳示於齋任,知館事·同知館事,皆未及差出,本館無擧行之人,不得已掌務官,以此意,累次牒報於禮曹,禮曹,以非本曹所可預知爲題,故尙未解罰云矣,敢啓。傳曰,成命之下,尙未解罰,殊甚未便,使之卽速解罰後啓達,可也。
又啓曰,卽者成均館官員來言,昨日以被罰儒生解罰事,命下之後,本館堂上,卽當以傳敎辭意,分付於齋任而後,當爲解罰,而大司成閔鎭周,以不可干預,引嫌,知館事崔奎瑞在外,同知館事李濡,時未肅拜,不得擧行云,同知館事李濡,卽爲牌招,使之擧行,何如?傳曰,允。
開城留守書目,閏七月朔染病人一百八名內,死亡十九名,方痛四十六名,向差四十三名,而秋分已過,寢息無期,誠爲悶慮事。
全羅監司書目,光陽縣監崔壽學,閏七月二十二日,遭父喪事。
禮曹啓曰,今十四日親臨別試才事,傳敎矣,自前或以文臣庭試,或以儒生庭試對擧,例也,今番乃儒生庭試當次,所當磨鍊擧行,敢此仰稟。傳曰,對擧一款,勿爲磨鍊。
府啓,請還收安置罪人睦來善,移配罪人李玄逸放歸田里之命。答曰,勿煩。
晝講,入侍,知事閔鎭長,特進官嚴緝,承旨權持,玉堂李健命·宋徵殷,假注書金興慶,兼春秋鄭栻·金克謙,武臣李天根。
吏曹啓曰,承旨及守令有闕,政事,取稟。傳曰,明日爲之。
兵曹判書李濡上疏。大槪,被人侵詆,決難冒居議讞之地,亟遞臣金吾之任,仍治臣罪,且臣新授同知成均,萬不近似,嚴召之下,不得不趨詣闕外,而反覆揣量,終無冒進之勢,亦乞速許鐫改,以便公私事。入啓。答曰,省疏具悉卿懇。卿其安心,勿辭行公。
右議政李世白箚子。大槪,賤疾方苦,明日賓廳之坐,又將廢闕,不勝惶恐竢罪,附陳賤見,以備裁幸事。入啓。答曰,省箚具悉卿懇。有疾未參,別無所傷,箚陳之事,實合矯弊,可不留心,而過試日後辭陛等三件事,當令政院及該曹,依此擧行,卿其須體至意,安心勿待罪,從容善攝。仍傳曰,遣史官傳諭,遣御醫看病。
謝恩,同成均李濡。以上朝報
兵曹啓曰,傳曰,今月十四日,親臨別試才事,命下矣,處所,何處設行乎?取稟。傳曰,春塘臺設行。御廳謄錄
政院啓曰,同知館事李濡,承牌來到,陳疏退去矣,疏批已下,更爲牌招,何如?傳曰,允。成均館謄錄
下直,北評事尹趾仁。朝報
午時,上御時敏堂。晝講,入侍,知事閔鎭長,特進官嚴緝,參贊官權持,侍講官李健命,侍讀官宋徵殷,假注書金興慶,記事官鄭栻,記注官金克謙,武臣李天根。上讀前受音一遍訖,健命進讀,自惟后非賢不乂,止右言任用之道。上受而讀之一遍訖,健命進文義曰,高宗之於傅說,君臣相得,勉勵如此,此所以治道之爲後世所不可及也,自是以降,君臣相遇,無復如是者矣。徵殷曰,高宗·傅說之後,君臣相遇者,不復有之,際遇之難,蓋亦難矣,明良相遇,則豈不幸乎?健命曰,朱子此言,乃己酉封事也,光宗初年,近習用事,故有此封事,斯竊誠中時弊之言也。鎭長曰,雖非近習,用事之時,以此陳戒,豈非讜議乎?徵殷曰,孟子此言,比諭切實矣。人情,常審近而忽遠,察小而遺大,人君爲國,豈不如作一巨室,而匠人斲木,而小之則必怒,其不勝任,至於爲國缺危亡之域,良可慨惋矣。徵殷曰,賢者每以堯·舜爲期,欲行其道,而世主,惑於功利之說,重伯賤王,故棄其賢者之所學,務從一己之攸好,孟子之言,蓋以此也。緝曰,分別王·伯而言,王·伯不須言也,人主之患,每在於承順逢迎者好之,引君當道者惡之,如此之習,所可痛袪也。徵殷曰,任賢勿貳,君臣之間,情志交孚,然後可以有爲,至誠委任,可也。緝曰,得人而後,可以委任,不得其人而委任,則未知其可也。徵殷曰,今有璞玉於此之言,甚爲切實矣,人君雖庸暗之甚者,愛國之心,豈不如愛玉,而心之陷溺,不能知之矣,先立心志,然後可以爲國矣。健命曰,用人之知去其詐此三句,禮記之言,而蓋棄短取長之意也,夫中人以下,有長則必有短,知之弊作,勇之弊怒,仁之弊貪,當棄其所短,而取其所長也。徵殷曰,才稟於氣,不能全備,有此三長,而亦必有三短也,當棄短取長,毋求備於一人也。緝曰,毋求備於一人,則庶官盡職矣。上曰,與人不求備之意也。鎭長曰,公明兩盡,然後可以舍短取長矣,公明未盡,則取舍之際,亦不得其中矣。徵殷曰,用人之道,當舍短而取長,苟非聖賢有此言,達德則亦必有此弊矣。緝曰,此則非三達德矣。上曰,此果非於智仁勇三達德矣。健命曰,此言皆出於聖經賢傳,而此下結辭,看得最好,蓋用人之道,各有區別,有用宰相之道,有用庶官之道,當爲體念也。緝曰,程子不可謂士大夫有不賢者之言,最好矣,卽今人物,雖曰眇然,而人君,苟能至誠求之,則豈無其人,而古語云,才不借於異代矣。健命曰,世降叔季,每有才難之歎,而至誠求之,則豈無得人之道乎?天生一世才,足了一世事,若謂之世無人才,不爲敷求,則是輕天下士也。持曰,勞於求賢,逸於任賢,宰相誠得其人,則庶官自在其中矣。健命曰,程子曰,須才與至誠合一,方能有濟,此則爲在下者言也,在上者,亦必有至誠,然後能求賢而任之矣,接應事務之際,亦不可無誠之一字,誠者,是君臣上下,俱宜着力處也。緝曰,誠心爲國,則雖才不足有爲,與其才有餘而誠不足,寧爲才不足而誠有餘,才與誠合一,則不必可言,而二者不可全,則誠缺人主常惡直言,而好諂諛,故人臣,每多有阿意承順,容身固寵者,苟能詳察委任,使之諧替,則轉移時俗,卽晷刻間事耳。鎭長曰,委任獻替,宰相之事,而至如微官進言之際,言雖不中,果有誠心,則當爲優容矣。緝曰,此言善矣,蓋人臣進言,得中甚難,諫官之言,雖有矯激,人主當優容虛受,以闢言路也,以其言之不中,而遽加之罪,則在下者,孰有樂爲直言者乎?漢時,薛廣德,當帝駕渡江之時,乘船就橋,有何大段安危之別,而至曰,以頸血濺之,如此之言,豈非過激之甚者,而猶且優容,進言之臣,安能每每得中乎?誠可優容矣。上遂掩卷。健命進曰,臣於昨日,以觀武才事,略有陳達,而其時備忘辭意,未及得見,且言語拙涉,未能導達矣,聖敎,以臣所達,有若直斥以耳目之玩者,縷縷下敎,臣不勝惶恐之至,臣之本意,只爲當此連年飢癘之餘,武備雖重,其視節損恤民之政,猶似差別,故敢有所達,如使臣等,知今日之擧專出於玩好,則臣雖疲劣,職在三司,何可不爲之力爭乎?抑臣極知猥越,而冒萬死敢達,人君一言一動,關係甚重,臣等之昵侍經幄,已有年所,每以涵養本原之說,勉戒前席,而昨日對臣等之言,辭氣之間,似有所不平者,大凡聽言論事,惟當辨別是非,可否論難而已,自今以後,大小接應,益加省察之工,無使辭氣,失其和平,則臣等雖被罪罰,實區區之幸,而聖德之光也。徵殷曰,臣亦於昨日,有所仰達,而下敎之際,語欠和平,臣等之言,有不槪於聖心,則從容開釋,未爲不可,而辭氣嚴厲,有欠和平之道,咫尺天威,不敢畢辭,而退有餘懷,更此仰達矣,殿下平日,每以躁暴爲戒,而少有激惱之言,則辭氣失平,涵養之工,或有所未盡而然耶?昔者,呂伯恭,性甚躁急,一日讀書,至躬自厚而薄責於人,意思緩急,更無躁暴之擧,匹夫之學,猶且如此,帝王之學,曾不如匹夫乎?常以涵養優容底工夫,一切着實,不復有一時過急之擧,則臣等區區之望,豈外此也?上曰,缺言無他,戎政久廢之餘,單技試才,有何不可,而諉之以一時耳目之玩好,其言甚不襯合,予心之所以不服也。鎭長曰,昨日儒臣之言,率口仰達,殊涉疎忽,而至於意外之言,只當開釋其不然而已,何必遽加聲色,大失和平之道乎?涵養本原之說,極爲是矣。自今以後,進言之臣,言雖過激,務爲優容,勿露辭氣,深有望也。健命曰,上敎如此,臣不敢復以非臣本情,有所煩達矣,臣旣有罪,則雖被譴罰,固所甘心,區區憂愛之忱,只在殿下辭氣之間,益復加勉,不失和平之德矣。上曰,大意固好矣。遂罷出。
上在昌慶宮。停常參·經筵。
府啓,請還收安置罪人睦來善,移配罪人李玄逸放歸田里之命。答曰,勿煩。
京畿監司書目,高陽呈,以右參贊李世華辭職上疏上送事。啓。答曰,省疏具悉卿懇。卿其安心勿辭,從速上來行公。
監試初試二所出榜,詣闕。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。前後敦勉,不啻勤摰,近侍留住,四閱月矣,而緣予誠禮未至,莫回遐心,缺然慙恧,曷勝云喩?第一向强迫,亦非待大臣之道,承宣,不得已姑令召還,卿其須體思想之意,俟得病間,幡然就道,毋孤如渴之望。仍傳曰,此疏批,偕來承旨處,使之傳諭。
忠淸監司書目,保寧呈,以均伊·德只等,爲虎囕死事。又書目,道內各邑染病,方痛四百五十七名,死亡六百二十五名,向差三百八十五名,秋節已半,癘疫不止,民事悶慮事。
有政。以嚴緝爲都承旨,崔奎章爲光陽縣監,李德英爲兵曹正郞,李彦經爲兵曹佐郞,李基泰爲吉州牧使,李天根爲春川府使。以上朝政
傳曰,今番別試才時,禁衛大將,柳葉箭先爲入射,御營大將及摠戎使,則騎芻先爲入射事,分付。御廳謄錄
義禁府啓曰,兪岦,援引魯承經·張益天等,拿致嚴覈後稟處事,覆啓,發關於永興矣,魯承經·張益天等,今始上送,拿囚之意,敢啓。傳曰,知道。金吾謄錄
禮曹啓曰,命下矣,雖是私家石物,旣在於陵內至近之地,則凡係大小事役,有非本家子孫所可主管,且以私力董察,埋置之際,不無遷延時日之弊,令本道,分付地方官,陵內相望處,各其墳墓,表石外石物,趁速盡爲埋置,何如?傳曰,允。朝報
領府事南九萬疏曰,伏以,頃者,伏蒙天恩,醫來視疾,稍止泄劇,少延危命,而素患風痺之症,僅支於春夏暄熱之際,風氣漸高,症情加苦,恒有朝夕難保之慮,乃於夜睡之際,失被觸寒,左臂自肩脾,至于手指,屈而不伸,專不運用,因而精神昏迷,殆不能自省,急灌藥物,久加摩擦,天明之後,至得運用,而以其偏虛言之,則有若半邊之已虧,以其痺痛言之,則有若札縛之方緊,全廢食飮,喘息漸微,此是數十年沈痼之症,今因元氣日損,疾勢日增,雖試藥餌針焫,斷無調治得歇之理,自悲此生,永隔天顔,瞻望涕泣,嗚咽何言?惟是嚴召未轍,近侍尙留,實恐就盡之後,猶爲違命負罪之鬼,尤不勝悲惶痛迫之至。伏乞聖明,俯念將死之哀鳴,卽命召還承宣,許臣安意入地,千萬幸甚,謹昧死以聞。批答見上
左參贊李世華疏曰,伏以,臣本月初七,在高陽,秪受有旨,除臣以議政府左參贊,使之上來矣,罪廢之餘,逢此異數,天地父母生死肉骨之恩,殞結難酬,卽當趨命之不暇,而老病垂盡,無力運動之中,情勢之難安,亦非等閑,玆冒萬死,敢陳微悃,惟聖明之垂察焉。臣於春初,猥受莊陵敦匠之任,竣事還歸,纔過數朔,猝有陵上拆傷之變,臣驚惶震惕,自分萬殞,就理奪職,誠是薄譴,過此以往,更無容息覆載之望,屛伏郊外,只待死日,厥後又以紅箭門事,問事郞廳監造官,竝皆被拿。臣於是,尤不勝惶懼,蒼皇入城,待命於金吾門外,過了累日之後,郞廳監造官,俱被奪告身之律,臣獨倖缺旣在罪籍之中,不敢陳疏自首,含口泯默,退還鄕缺上京之後,都監堂郞,竝皆推問,首席事無不與缺郞屬亦不知,臣倥侗蔑劣,一應所管,皆聽臣言,臣是其時主事之人也,陵上封築之土,一從地官之擇定方位,取而用之,務從堅築,俾無日後頹圮之患,若其本處,土性粘膩,曝乾必坼之弊,專未豫料,不能變通,此臣之罪也。浮石之處,距陵所絶遠,山川間之,一番輸運,動費四五日,摧輪折軸,人與牛俱病,臣悶其如此,階砌柱礎等石削斲之際,減其箇數,加其圓經,以爲載運時一分簡便之地,亦臣之罪也。至於紅箭門樹立之地,乃是絶壑,補土之處,而霖雨時峽流衝波之側也,此外無他可合之所,乃於其地,積以土石,日夜堅築,人力所及,靡不用極,而猶不如全地之十分無虞,且値峽中獰風拔木折屋之日,未免顚仆云,若論地正之不固,柱石之體少,則臣實罪之魁也,同事之官,俱被罪罰,首事之人,獨受爵祿,斷無是理,此臣所以不避煩瀆,悉陳無隱者也。伏乞聖明,亟收成命,更命攸司,勘臣罪案,以重國法,以安私分,不勝千萬幸甚云云。批答見上
上在昌慶宮。停常參·經筵。
府啓,請還收安置罪人睦來善,移配罪人李玄逸放歸田里之命。答曰,勿煩。
領議政柳尙運箚子。大槪,敢陳病重實狀,乞遞本兼職名,俾得安意調息,少廷殘喘事。入啓。答曰,省箚具悉卿懇。卿之所患,尙未快瘳,深用慮念,從容善攝,神明所扶,勿藥有喜,卿其安心勿辭,臥閣論道,以副至望。仍傳曰,遣史官傳諭。
吏曹判書申琓上疏。大槪,臣之情勢,決不敢冒居於議讞之地,玆敢不避瀆擾,此申籲,乞賜遞免,以幸公私事。入啓。答曰,省疏具悉卿懇。卿勿過辭,從速行公。
監試初試一所出榜,詣闕。
領議政柳尙運箚曰,伏以,臣不幸而猝遘急疾於咫尺之下,幸而得免顚仆於堂陛之間,擔舁僅還,作一僵屍,而太醫相守,藥餌絡屬,一縷危喘,得至今日,莫非天地父母生成之澤,拖紳向闕,第有沾灑萬一報答之望,惟以結草爲期而已,以臣病勢言之,則精神昏迷,頭目眩暈等症,不無一分之減,左一邊自頭至足,麻痺痿軟,如在積氷之中,雖不至於全不運用,其不能更作完人,則決矣,緣臣神識全昧,不能以疾病之狀,有所自列,所帶重任,尙在身上,無非臣罪。伏乞聖慈,上念重任之不可久曠,下念賤疾之不可復起,將臣所帶相職及提調等任,竝許遞免,俾得安意調息,少延殘喘,千萬幸甚。批答見上
吏曹判書申琓疏曰,伏以,冥行已久,重負日積,摘埴之譏,顚踣之缺不徒不賜允兪,乃下安心勿辭之命,臣於此,尤不任惶感之至,不知置身之所也。臣於當初承命之時,不敢辭避者,誠以法外之嫌,不可强引,坐違嚴召,義所不敢,故不得不黽勉趨承矣。今者屍親構誣之言,雖不足多辯,而一則曰親友,一則曰婚家,其所爲言,無非疑亂之計,其所謂親友者,不知指誰而言,而若以與兪信一,平日同朝之人,盡謂之親友,則今日在庭之臣,孰有治此獄者,而若其連姻之人,則此不無嫌礙之慮,彼亦有脅持之言,小有不協,則其意輒以姻家,有所指斥,則按獄之臣,旣有遠嫌之意,不敢擔當。構誣之人,不無執言之端,作爲欛柄,而況人心不古,末俗險巇,雖非微臣,不無他人,何必使如臣情迹之臲卼者,仍令按治耶?揆諸私分,已極難安,論以國體,尤當嚴重,臣之不當抗顔於議讞之地,於是決矣。且俊白上言之下於本府者,今當回啓,而臣忝居首席,旣被其循私蔑法之斥,尤不敢循例覆奏,以此以彼,俱難冒居於職次。伏乞聖明,亟命遞臣判義禁之任,以安私分,以嚴事面,不勝幸甚。臣無任祈懇屛營之至,謹昧死以聞。批答見上
上在昌慶宮。停常參·經筵。
政院啓曰,在前春塘臺親臨觀武才時,有時·原任大臣及宗宰,入侍之規,而宗宰則連爲頉稟,不爲差出矣。今番則旣無製述對擧之事,與前有異,大臣入侍一款,何以爲之乎?敢稟。傳曰,時任大臣入侍。
京畿監司書目,楊州呈,以吏曹參判金昌協,病重,上去不得事。啓。傳曰,須勿固辭,上來察職事,回諭。
政院啓曰,被罰儒生解罰事,久不擧行,同知館事李濡,昨日推考,使卽擧行事,允下矣。卽者李濡,陳疏到院,觀其疏語,則以爲,昨日迫於嚴命,馳詣泮宮,招致齋任,傳布前後聖敎,使之速爲解罰,則終無奉承之意,書呈所懷。觀其辭說,有尹世顯之疏,絶悖無倫等語,竊聞世顯疏中,提起當初大臣陳達之事,而臣之內舅金壽恒,卽其時大臣之一也。今此齋任之所以,斥世顯之疏語者,旣如彼,則臣實有嫌礙之端,不敢論其可否而開釋,又不敢擧其所懷而啓達,只自泯默而歸云云。以此見之,則其所引嫌,不無所執,原疏,所當卽爲捧入,以俟聖上處分,而今日,以國忌齋戒,不得捧入,命下已久,科日且迫,而尙未得擧行,事甚未安,何以爲之?敢稟。傳曰,令禮官開諭解罰。以上朝報
上在昌慶宮。停常參·經筵。
未時·申時,日暈。
明日春塘臺親臨別試才時,殿坐正時,卯初初刻,開門罷漏後。
禮曹啓曰,臣鎭龜,承命進詣泮宮,招致齋任,傳布聖敎,使之解罰,則齋任韓配漢以爲,尹世顯之疏,有世所共知之嫌,施罰之時,旣不能可否,今於解罰之敎,亦難承當,引嫌而退,齋任朴弼禹,以昨日所書未徹之所懷,仍爲來呈,以爲因大司成臣閔鎭周疏辭,有進士尹世顯等解罰之敎,臣竊不勝惶感之至,祭酒臣尹拯,朝家之所禮遇,士林之所矜式也,昨年聖敎,洞辨其處義輕重之別,開釋無餘,是非大定,而乃者尹世顯等,托以辨誣,冒呈一疏,其所爲言,絶悖無倫,不但醜辱尹拯而已,竝與其父母而公肆詬詈,士習之壞敗,一至於此哉?其疏,因朝家禁令,旣不得上徹,而不見斥罰於我殿下尊禮儒賢之日,則其在士林尊師之義,烏可無規責之擧乎?其時齋任,或不行公,或因私嫌,延拖時日,不卽施罰,公議拂鬱,久而未已,臣適忝泮任,因多士齊發之論,疏頭尹世顯,疏色進士李邦彦,幼學兪斗基等三人,略施齋罰,以懲醜正之習矣。昨日師席送言,使之解罰,蓋以科日迫頭,欲示同慶之意,而朝罰夕解,有同兒戱,承順師敎,亦違公議,故不敢遽解之意,再三往復矣,師席,以此引嫌,至達天聽,致勤聖敎,特令解罰,臣非不知違拒明命,極涉惶悚,而第念館學論議,有異朝廷,凡於侮賢醜正之輩,隨其輕重而罰之,適其遲速而解之者,固係於士林之公議,而本非朝家之所可豫知也。今玆世顯等醜辱儒賢,有非尋常薄過,則一時責罰,在所不已,徐待公議旣申之後,商確解罰,亦云未晩,而今自朝家,勒令速解,臣竊恐公議益可拂鬱,士氣自此沮喪,三百年培養之本意,至此而掃地矣。臣雖欲奉承聖敎,徑解重罰,其如公議,何哉,其如士氣,何哉?且聖批中,雖以未徹爲敎,而朝家論罪之擧,固當在上徹之後,而士林施罰之道,雖私室酬酢之言,若有干涉於慢賢醜正,則摘發懲礪,事理固然。況此世顯等疏,旣呈政院,而傳播中外,不啻狼藉,則其論其得徹與否乎?況且施罰者,只是世顯等三人,則其疏下之赴擧與否,固不足論,而臣竊聞,參疏諸生,旣赴監試,而有參榜之人,今此三人停廢一科,有何輕重於同慶之意哉?聖敎如此,士林公共之論,不可沮抑,誠難奉承,不勝惶恐俟罪之地云,尹世顯等疏,旣出於爲先正臣宋時烈伸辯之意,則已未知其果合於公議,而及今聖上,特令解罰,累下明命,終始違拒,無意奉行,其爲未安,有不可言,一向開諭,徒傷事體,且大司成,旣因此事引嫌,不得行公,則在齋任之道,亦宜不敢晏然,而朝家,亦不必强令齋任,冒嫌解罰,何以爲之?敢稟。傳曰,一向違拒,事體未安,使之卽速解罰,可也。
右承旨洪受疇狀啓,領府事南九萬處,敬奉聖旨,卽爲傳宣,則以爲,無狀賤臣,伏蒙天衷之記念,思召勤摰,近臣敦勉,訖今四朔,終未得趨命,雖緣賤疾沈痼,不得自力之致,久違朝命,合受重誅,席藁之中,方俟鈇鉞之加,不意天地父母,特賜哀憐,批辭委曲,召還承宣,伏讀悲泣,感激無地,生死肉骨,不足爲喩,少自瞻天祝聖而已云矣,臣則依聖敎傳諭後,仍爲上去緣由馳啓。踏啓字
禮曹啓曰,臣鎭龜,敬奉聖旨,更進泮宮,招致齋任朴弼禹,傳布聖意,使之卽速解罰,則朴弼禹以爲,臣於師席陳疏之後,有不敢晏然者,呈單縮伏,只竢罪責矣,再昨同知館事,昨日禮曹判書,連承聖敎,入泮開諭,臣於明命之下,不得偃伏私次,輒敢冒出,恭俟聖批,僅以數行文字,仰暴所懷,而該曹啓辭中,有曰,大司成,因此引嫌,不得行公,則在齋任之道,亦宜不敢晏然,而朝家,亦不必强令齋任,冒嫌解罰云,臣之冒出之失,於此益著,假使臣,雖欲嚴畏分義,不顧公議,强解此罰,該曹啓辭,今旣如此,則臣何敢抗顔入齋,復與多士,論其可否,重傷士子之廉隅乎?臣聞命退縮,惟竢嚴誅云,朴弼禹之累違聖敎,不解齋罰,已極未安。且當初大司成閔鎭周之陳疏,實因齋任之不從解罰之令,而尙今引嫌,不得出仕,則朴弼禹,初雖不得已冒嫌入泮,到今以此引嫌,不欲行公,亦有所執,齋任韓配漢,旣有不能可否之嫌,仍爲引入,則其於此事,宜不敢參涉,齋任二人,皆不可强迫行公,而科日且迫,解罰無期,聖敎之不得奉行,至於此久,尤甚未妥,宜有他變通之道,而臣曹,異於館官,有難處置,何以爲之?敢啓。傳曰,何以則合於變通之道耶?以上朝報
傳曰,在前觀武才時,鳥銃無分試之事,而初試入格數多試才之際,或至四日,將至五日,故一番以命官分試,其後則連爲分試矣。今番則初試入格不多,一日內可以畢試,鳥銃,亦爲待令於春塘臺,而先朝癸丑年觀武才時,鳥銃立四貫革矣,今亦立四貫革事,分付。
傳曰,鳥銃,我國之長技,臨陣禦敵,莫如此器械,而丙子金化之捷,亦可知也。是以,仁祖大王,留意軍政,克盡詰戎之方,而於砲藝,又加激勸,雖以戊寅年親臨別試才時事言之,其時兵曹判書李時白,自請試放,仁祖大王下敎曰,兵判雖不中,職在本兵,多有勸奬之事,特賜內廐馬,蓋鳥銃,雖是長技,人皆賤之,故有此激礪之擧也。今番別試才初試時,武藝別監,不過六十人,而入格者,至於二十九人,都監砲手,累千名,而入格者,僅過三百,此無他,別監不廢試閱,砲手積年抛棄故也,誠可寒心。豈不有愧於累朝克詰之政乎?此予所以參酌激礪,不欲置之相忘之域也,局外之人,未詳本意,至加玩好之題目,國之大事,在祀與戎,則玩好二字,以爲防塞之欛柄,告君之辭,豈容若是?予之所以慨然者,只在此二字,而不在於有懷陳達也,砲藝如此,則他可推知,申飭諸軍門,俾無疎虞之弊。御廳謄錄
上在昌慶宮。停常參·經筵。
領府事南九萬處,偕來承旨洪受疇,入來。
今日春塘臺親臨試才時,參試官三,閔鎭厚·李弘述·李行益,參考官三,李德英·李益成·吳遂雄。
禮曹啓曰,命下矣,臣曹草記所謂,變通之道者,蓋以卽今齋任,或自當初,有不能可否之嫌,或因其師長之陳疏,不敢晏然,則强令此兩人,行公而解罰,實是事理之難便者,館官之於齋任,必有處置之道。自當初參酌事理,有所變通,而此非臣曹所敢越俎代行之事,令館官稟旨擧行,何如?傳曰,允。
今日春塘臺別試才時,同成均有闕之代,今日政官牌招,開政差出事,榻前下敎。掌令魚史徽所啓,請還收安置罪人睦來善,移配罪人李玄逸放歸田里之命。上曰,勿煩。
今日政,差出同成均牌招察任事,榻前定奪。左尹羅弘佐牌招肅拜事,榻前下敎。
謝恩,兼春秋李大成,左尹羅弘佐,同成均金鎭龜。
親臨試才罷後,藥房·政院問安。答曰,知道。
政院啓曰,玉堂上下番應敎李健命,校理宋徵殷,皆就理,只有副修撰李喜茂一人,以親病受由,旣爲牌招入直,而上番將未免闕直,政官牌招,開政差出乎?何以爲之?敢稟。傳曰,依啓。明日開政。
親臨試才時,兵曹判書李濡所啓,頃者思陵陵幸時,挾路觀光之人,紛踏於左右,以致大駕咫尺之地,塵埃亂漲。蓋道路禁亂,則漢城府·義禁府次知,而臣亦兼職金吾,故嚴加申飭,而邏卒則數少,不能嚴禁矣。聞漢城府使該部,定送禁亂軍一百七十名云,而其中軍士禁亂者,所見零星,似未滿十數人,此必由於該府及該部下吏,中間受價,不爲定送之致。莫重擧動,安敢乃爾事之可駭,莫此爲甚,令刑曹査問治罪,何如?上曰,依爲之。又所啓,闕內禁喧,常時非不嚴飭,而每不能着實者,以其紀綱之解弛,而諸上司致責故也。今日兵曹郞官,靑陽門禁喧時,有白衣者,持飯床而入來,郞官,使之禁入,則稱以玉堂下人,多有不遜之語,故決棍數度而退黜矣。玉堂官員,捉致結束色書吏,至用懸罰,此必其下人誣訴之致,事甚可駭。玉堂下人,囚禁治罪,官員亦不可無警責之道矣。上曰,依爲之,官員拿推。以上朝報
春塘臺親臨別試才時,左議政徐文重所啓,今日榻前紛擾,臣有所懷,敢此仰達矣。頃者東萊府使鄭澔狀啓,小臣回啓矣,狀啓措語,多有所失,而以其支煩,不爲擧論矣。朝廷體面尊重邊臣之道,若於擧行之事,陳其是非,則可也,乃於狀啓本旨之外,提起已定之事,至以未的知之見,或謂若差待數月,舊銀可行,或謂率爾許行,有若咎責廟堂之議,其在事體,殊甚駭然,不可無警責之道,東萊府使,請推考。上曰,推考,可也。備局謄錄
春塘臺親臨別試才時,上曰,在前春塘臺試才時,如有未及試取,而其數不多,則只令命官試才矣。今番御營廳軍兵,未及試才者,今十六日,命官與該房承旨,試取于春塘臺,書入單子,當付標以下,仍爲頒賞之意,分付。御廳謄錄
卯初一刻,上御帳殿。入侍,左議政徐文重,右議政李世白,行都承旨嚴緝,左承旨李善溥,右承旨南致熏,假注書沈宅賢,記事官鄭栻,伏於左。左副承旨李壄,右副承旨沈受疇,同副承旨權持,假注書金興慶,記注官金克謙,武所試官行戶曹判書閔鎭長,摠戎使李弘述,行副護軍李行益,參考官兵曹正郞李德英,都摠經歷李益晟,都摠都事吳遂雄,伏於右。李壄進曰,宰樞執鼓。上曰,知道。壄曰,宰樞執鼓,稟下之後,當該宣傳官,不卽擧行,以致遲延,請當該宣傳官推考。上曰,推考,可也。出擧條壄曰,柳葉箭騎蒭中,何技先試乎?上曰,柳葉箭先試之。壄曰,柳葉箭尺量之意,敢達。上曰,知道。南致熏進曰,秋夕各陵傳香,今日當爲之矣,臣以傳香出去之意,敢達。缺壄曰,柳葉箭矢數執鼓,敢稟。上曰,已有前例,依前爲之。壄曰,貫則五鼓,邊則三鼓矣。上曰,知道。以承傳色下敎曰,侍衛諸將皆坐,以承傳色下敎曰,矢中貫革後,還爲退落者,一體載給。壄曰,北道閑良,伏地請射云,何以爲之乎?上曰,大臣之意,何如?左議政徐文重曰,此與科擧有異。且渠之來此,旣是闌入,何可許其入射乎?此路一開,則請射者無算矣。右議政李世白曰,如此闌入之類,決不可許射矣。上曰,使之退去。壄曰,宰樞執鼓擧行之後,監的官,當爲應鼓,而西貫革監的官,獨爲應鼓,而東貫革監的官,不的應鼓,當該監的官,推考,何如?上曰,依爲之。出擧條以承傳色下敎曰,擧子呼名,使之入射。壄曰,擧子呼名之意,敢達。上曰,知道。壄曰,禁衛大將李濡入射矣。上曰,知道。以承傳色下敎曰,貫中邊中高聲呼唱事,申飭,中者伏地,依前後爲之事,分付,以承傳色下敎曰,前者監的官之出也,有呼唱之規矣,今則不然,申飭,可也。壄曰,問於宣傳官,則本無呼唱之規云矣。上曰,知道。以承傳色下敎曰,李井煥,一矢貫中,而宣傳官,告以邊中,極爲非矣,扈衛軍官韓信贊,以何事囚禁耶?問啓。壄曰,宣傳官,誤告以邊中,推考,何如?上曰,推考。壄曰,韓信贊,以環刀傷人,故自刑曹囚禁云矣。上曰,知道。壄曰,矢面,當書某廳軍官,而只以護軍閑良書之,當今改書以射,而倉卒之際,改書未易,仍置之意,敢達。上曰,知道。壄曰,呼名官伏地矣。上曰,問啓。壄曰,試射將畢,而只餘三人,何以作隊入射事?取稟云矣。上曰,東貫革入二人,西貫革入一人射之事,分付。壄曰,擧子場擧子伏地云矣。上曰,問啓。壄曰,擧子言內,頃者中日,渠果五中,而試官不爲載給。缺以承傳色下敎曰,騎芻尺量後,兩大將,先爲入射,仍試擧子。壄曰,摠戎使李弘述,以試官,今方入侍,臨時下去以射之意,敢達。上曰,知道。以承傳色下敎曰,騎芻放射時,矢鏃雖或不揷,而木片破落者,亦爲載給。又下敎曰,勿爲回馬事,分付。壄曰,騎芻尺量,已爲之,矢數執鼓之意,敢啓。上曰,知道。壄曰,訓鍊禁衛敎鍊官,伏地云矣。上曰,問啓。壄曰,各廳軍入射時,失勢記過,或有自其廳爲之之時,或有一執事終始記過之時,何以爲之?敢稟云矣。上曰,自各其廳記過,可矣。壄曰,騎芻擧子,呼名已久,而執鼓不爲擧行,當該訓鍊院官員,推考,何如?上曰,依爲之。壄曰,擧子呼名之意,敢啓。上曰,知道。以承傳色,下敎于權持曰,鳥銃貫革所在處,幾許築之耶?問啓。持,以承傳色啓曰,四處築之矣。以承傳色下敎曰,一貫革十人作隊以入事,依前例爲之。南致熏曰,以儒生解罰事,因禮曹草記,令館官稟旨擧行事,命下,而同成均李濡,大司成閔鎭周,俱爲引嫌,而終不可參涉云,何以爲之乎?上曰,科事不遠,故使之解罰矣,尙此遲延,殊甚未安,此事,何如?徐文重曰,連見朝報,此事極爲難處矣。士子所爲,自前朝家,無他變通之道,未知何以則好耶?李世白曰,館官不爲無故,皆爲引嫌,而卽問同成均一員,有罪云,以無故人差出,以爲變通之地,則似好矣。上曰,同成均一員,無故人差出,使之解罰,可也。致熏曰,口傳差出乎,牌招開政差出乎?上曰,政官牌招,開政差出。壄曰,都監馬兵,旣已畢射,御營廳別抄武士,試射之意,敢達。上曰,知道。壄曰,有伏地者,敢達。缺壄曰,鳥銃尺量之意,敢達。上曰,知道。洪受疇進曰,臺諫詣臺之意,敢稟。上曰,史官引入,假注書金興慶,承命趨出,引掌令魚史徽入來,史徽傳啓。原啓及批答見上。壄曰,鳥銃劃數,貫則十五,邊則七劃計之乎?上曰,依此計劃事,分付。壄曰,鐵丸,或有掠土之中者,或有中梗之還退者,或有中虛之滲漏者,載給與否,何以爲之乎?上曰,軍門之例,何如?文重曰,掠土者,不爲載給,中梗而還退者,中虛而滲漏者,竝知其分付,則一體載給矣。上曰,依爲之。壄曰,都監初試,若七十二名,四十人,作一隊入放,則後隊三十二人,何以爲之乎?上曰,禁衛營軍繼入。徐文重曰,今此親臨時,凡所擧行之事,多有生疎未備者,呼名之後,擧案始爲來呈,極爲非矣,當該兵曹堂上及兵房承旨,推考,何如?上曰,依允。壄曰,試放之所絶遠,中與不中,不能詳知矣,癸丑年,亦有試官加出之規,今亦依此例爲之,何如?上曰,依爲之。壄曰,兵曹郞官·摠府郞官,俱爲在此,以何官差定乎?上曰,以摠府郞廳差出。兵曹判書李濡曰,以申命仁·朴仲徵差定,何如?上曰,依爲之。壄曰,今此加出試官,除肅拜考試之意,敢達。上曰,知道。戶曹判書閔鎭長曰,今此加出試官所執試記,分作累張,置諸各試官之前,以爲憑考之地,何如?上曰,依爲之。以承傳色下敎曰,敎鍊官伏地問啓。壄曰,咸起振言,渠果得中,而以不中載之,冤痛之至云矣。上曰,詳問載給。壄曰,兵批政廳,臣當進去,而方以該房入侍,代房右副承旨洪受疇,則與政官有相避之嫌,何承旨進去乎?上曰,同副承旨進去。壄曰,四貫革,有伏地者矣。上曰,問啓。壄曰,後面若干中傷云,似不當載給矣,取稟。缺以承傳色下敎曰,日將暮矣。賞格當爲磨鍊,隨其所畢單子,正書以入。又以承傳色下敎曰,都監軍兵曺嵩伊等騎芻三中者,當以柳葉箭比較,豫爲待令之意,分付。又以承傳下敎曰,御營大將·摠戎使放砲之意,分付。嚴緝曰,御營大將羅弘佐,放砲事,命下,而新除授左尹,未肅拜之前,似不可入放,牌招肅拜後,使之放砲,何如?上曰,依爲之。濡曰,今日日勢已暮,御營廳軍士,待後日試才,何如?上曰,依爲之。濡曰,才者與加出試官二人中,都摠都事朴仲徵,監軍落點矣。朴仲徵出送,以他人,代察考試之意,敢達。上曰,知道。李濡曰,御營廳軍士,待後日試才事,命下矣,姑爲出送,何如?上曰,依爲之。
上在昌慶宮。停常參·經筵。
大殿誕日,政院·二品以上·六曹問安。答曰,知道。中殿·世子宮·嬪宮,政院問安。答曰,知道。
慶尙監司書目,癘疫通前後狀聞數,方痛十二萬一千七百六十六名,物故四萬五千六百九十名,已差四萬一千二百二十二名,秋序已屆,猶未快息,民事可慮事。又書目,私奴承萬,爲虎囕死事。
京畿監司書目,永平等官呈,以私婢吉禮等,爲虎囕死事。
咸鏡監司書目,北靑·茂山·甲山·三水等地,去月十三日,連次霜降,其他各邑,慘被風災,民事罔極事。又書目,文川呈,以爲虎囕死者,至於九人之多,驚慘緣由事。又書目,咸興等十一邑呈,以染病人一千二百九名內,方痛五百七十名,向差一百五名,死亡七十一名事。
江原監司書目,道內農事,旱澇之餘,風災且酷,各穀無不被傷,麟蹄地,去月二十六七日,連夜霜降事。
平安監司書目,碧潼呈,以霜降,江西雨雹,種種災害此極,民事可慮事。
成均館官員,以同知館事意啓曰,因禮曹啓辭,齋任變通事,令館官稟旨擧行事,命下矣。齋任韓配漢,於尹世顯等事,自當初有不能可否之嫌,齋任朴弼禹,因其師長之疏,不敢晏然,則此兩人,俱難强令行公,竝令今姑改差,令諸生依例速出其代,以爲趁速解罰之地,何如?傳曰,齋任改差之事,自朝家指揮,似涉未安,勿爲改差,更爲開喩解罰,可也。
副修撰李喜茂,牌不進,罷職傳旨。傳曰,只推勿罷。
政院啓曰,昨因成均館草記,有齋任勿爲改差,更爲開諭解罰之敎矣。今者,同成均金鎭龜,謂有嫌礙之端,再呈辭疏,而誕日相値,不得捧入,科日只隔一宵,儒生解罰之事,尙不得擧行,何以爲之?敢稟。傳曰,卽爲牌招,使之擧行。
政院啓曰,副修撰李喜茂,牌不進,罷職傳旨,今方捧入,而玉堂上下番俱空,無他入侍之員,今已夜深,亦無變通之道,何以爲之?敢稟。傳曰,已有推考之命,更爲牌招。
又啓曰,明日春塘臺別試才時,命官,何大臣進去乎?敢稟。傳曰,右相進去。
備忘記,擧動節目中,百官跟隨條云,闌入下人,勿論上司三司,卽其所決棍,重者,囚禁治罪。今日禁喧兵曹郞官,禁斷闌入下人,實出於奉法之意,而爲儒臣者,乃敢困辱奉法之結束吏,是節目,未免弁髦之歸,而孰肯觸犯名官之怒哉?拿推之罰,誠不爲過,而右承旨南致熏,徒知愛護名官,不念法綱之大壞,其在事體,豈容如是?不可無警責之道,從重推考。
備忘記,今日別試才,出於久廢之餘,凡百生疎,不成貌樣,而該房承旨,亦有不善檢飭之失,推考。
修撰李喜茂,再牌不進,依承傳罷職。
謝恩,修撰南正重,兼春秋李世瑾,兵曹正郞李世奭,監察呂必寬。
府啓,請還收安置罪人睦來善,移配罪人李玄逸放歸田里之命。臣等,卽伏見小報,則有應敎李健命,校理宋徵殷,拿推之命,臣等,不勝驚惑,卽招結束吏,略聞委折,則有白衣小卒,持玉堂食床,欲爲入門,結束吏,禁抑其闌入,則玉堂使令,以此交爭,語多不遜,兵曹郞官,捉入決棍。此出於職責之當然,元無可怒之事,而只緣玉堂使令,中間訐告,致有結束吏略罰之擧,此不過一時失着,而不料因此轉輾,終使兩儒臣,中夜就理,直廬俱空,此何擧措,此何景象耶?經幄之臣,責任自別,而今因些少差失之事,遽幽圜墻,不少假貸,臣恐今日之擧,或近於矯枉過直,而殿下待儒臣,無乃太薄耶?嚴命一下,群情莫不駭惑。請還收應敎李健命,校理宋徵殷拿推之命。今此儒臣拿推之命,實爲聖朝過中之擧,則喉司之臣,措辭申白,蓋出於及時捄正之意,而殿下,反以愛護名官,嚴加非責,至有特推之命,似此擧措,誠有歉於大聖人包容之量,王言一播,聽聞俱駭。請還收右承旨南致熏特推之命。答曰,亟停勿煩。
修撰閔鎭遠,牌不進,罷職傳旨。傳曰,只推勿罷。再招不進,依承傳罷職。
明日增廣別試初試,文一所試官四,閔鎭周·姜銑·金鎭圭·尹弘离,監試官盧世夏,二所試官四,吳道一·李震休·沈枰·朴彙登,監試官金起濟。武一所試官柳重起·韓配夏·李後望·李汝玉,監試官李永達,二所試官李宇恒·韓·朴仲徵·李泰蕃,監試官崔益望。以上朝報
上在昌慶宮。停常參·經筵。
領議政柳尙運箚子。大槪,再昨入侍之命,旣不得趨承,昨日問安之列,又不得進參,惶恐待罪,仍陳病重實狀,乞遞本兼職名,以幸公私事。入啓。答曰,省箚具悉卿懇。有疾未參,別無所傷,卿其宜體至意,安心勿辭,亦勿待罪,益加善攝。仍傳曰,遣史官傳諭。
忠淸監司書目,懷德兼任鎭岑呈,以大司憲宋奎濂辭職上疏上送事。啓。答曰,省疏具悉。卿勿過辭,安心上來行公。
成均館官員,以同知館事意啓曰,臣敬奉昨日啓辭批旨,進詣泮宮,欲爲傳布聖意,招致齋任,則齋任朴弼禹·韓配漢,俱到泮村,引嫌不爲入來聽批,朴弼禹,先爲書進所懷,而首以賢關施罰,不可輕解爲言,次以大司成陳疏,及昨日本館啓辭請遞之事,引嫌,終以嚴旨之下,不得冒出行公爲辭,而旋請入來聽批,使之入來,諭以聖意,則對以方在惶怖中,終不可解罰,韓配漢,亦爲入來聽批,書呈所懷,以爲解罰之事,不敢參涉,與前無異,況且旣遞還仍,尤無入齋之理,傳諭之下,終不敢奉承云,朴弼禹,旣有前後難安之嫌,不敢察任,其勢則然。今又入來明倫堂,親聽聖批,則亦無不得齋會解罰之理,而一向防塞,終無奉承之意,揆以事體,極爲未安,所當有施罰之擧,而當此同慶之日,不可無參酌之道,故自本館,只爲改差,韓配漢則似無必遞之失,而自當初有嫌,不能可否,則今於解罰之事,宜不敢參涉,而科事今當開場,亦不可推移變通,故竝爲改差,其代,令齋中依例差出一人,以爲又卽擬差,使之解罰之地事分付,其諸生處,今此齋任遞改之事,似不必仰徹聖聽,而明旨之下,不可不詳陳其擧行之由,故如是,敢啓。傳曰,知道。
傳曰,丙戌年奉保夫人之喪,因禮曹草記,職是從一品,用二等禮葬事,判下矣。今此奉保夫人之喪,依此擧行事,卽爲分付。
府啓,請還收安置罪人睦來善,移配罪人李玄逸放歸田里之命。臣等昨以應敎李健命等拿推事,有所論啓,而誠淺言微,不能回天,臣等自顧慙恧,繼之以慨然也。夫人君之喜怒無偏,然後賞罰可以得中,而今此兩臣所坐,不過一時細過,則殿下,不曾舒究,譴責太遽,終使經幄昵侍之臣,半夜蒼黃,竝就牢狴,不審今日之處分,過爲得中,而亦可以厭服乎群心耶?竊觀近來,風俗漸澆,法綱大壞,將至於莫可收拾,則臣固知殿下此擧,意在矯弊,而第念,兩臣,初無身自冒犯之失,只是略罰一下吏而已,今因一吏之受罰,有此兩臣之就理,則不但聽聞之俱惑,抑恐體統之因此或損也,殿下,倘於淸燕之暇,平心舒究,則必不待臣等之一二,而怳然有回悟之端矣,臣等此請,非直爲兩臣地,區區愚忱,或恐其貽累於聖德,干瀆至再,而不知止焉。請加三思,還收應敎李健命,校理宋徵殷拿推之命,請還收南致熏特推之命。答曰,亟停勿煩。
政院啓曰,以弘文館草記,上下番不得備員,令政院稟旨變通事,允下矣。卽今修撰南正重,獨爲入直,而上番則連日闕直,事體誠極未安。自前如此之時,則或請敍罷職人員,而前後違牌坐罷者,或出於引嫌,或以其親病,則將來亦難保其無弊行公,都堂新錄,又非時月可期,及時變通,實無善策,何以爲之?敢稟。傳曰,都堂錄,斯速爲之,可也。
右承旨南致薰上疏。大槪,惶隕悶蹙之中,伏見禮曹判書金鎭龜疏本,臣不勝訝惑也,請遞齋任之草記,曾所未聞,而臣欲存事體,反被情外之斥,不可一刻晏然於出納之地,伏乞亟賜遞改,以謝人言事。入啓。答曰,省疏具悉。爾其勿辭察職。
修撰南正重上疏。大槪,敢陳區區所懷,冀蒙察納事。入啓。答曰,省疏具悉。還收之請,實未可曉也。
吏曹口傳政事,工曹佐郞李裕民。
下直,英陽縣監韓世箕,果川縣監李世最,谷城縣監方堣。以上朝報
領議政柳尙運疏曰,伏以,再昨有大臣入侍之命,而臣旣不得趨承,昨日有諸臣問安之禮,而臣又不得隨參,雖緣疾病危篤,未能運動之致,誠不勝惶恐待罪之至。臣之所患,非如一時偶感之比,半身麻木,顯是風痺,左邊肢體,痿軟無力,試欲起坐,則如無根之木,遇風自顚,衰年此疾,本來難醫,而眞元已耗,大熱轉盛,治風之穴,亦不能連日施灸,時月調治,復起爲人,已無其望,而況今風氣漸高,尤是病家所忌,雖欲强起就列,已不可得者。前箚陳懇,實出悃愊,而誠淺辭拙,未蒙矜許,凜凜危喘,尙帶職名,臣誠夙夜憂懼,不知所出,玆敢不避煩瀆之罪,冒萬死更籲於宸嚴之下。伏乞聖慈,將臣所帶本兼職務,亟行鐫遞,毋曠重任,少延殘喘,不勝幸甚。取進止。批答見上
大司憲宋奎濂疏曰,伏以,臣之罪積逋慢,亦已甚矣,有召不赴,有命不承,凡幾度矣,疏狀之上,相續而不止矣,引疾之懇,辭渴而無餘矣。臣之孤恩犯分之罪,至此而無所逃矣,雖聖度寬仁,念軫帷蓋,不欲遽加以威罰,而謂宜明示斥退,勿復收召,以警丹僚,以全微命矣。不意恩旨之下,尙靳開許,諭臣以上來,責臣以行公,有若以臣謂可備驅策之萬一,臣誠感激凌兢,繼以悶迫,益不知其所自措矣。嗚呼,君臣之義,無所逃於天地之間,利害存亡,罔敢趨避者,此固當然之職分,況以爵命而加之,寵祿而優之,爲人臣而得此於君父,則其怵義含恩,竭力思效之誠,亦天理人情之所必至也。臣雖無狀,粗識斯義,雖其所被恩命,率踰分外,軒鶴梁鵜,有愧一世,而若使一進天陛,再覲淸光,畢露情實,退塡溝壑,則臣之至願,於斯畢矣,而顧此沈痾積疢,朝夕凜凜,自春汔今,日益危綴,近又有家內切迫病憂,傷敗陡劇,別症轉添,寢食比前頓却,神氣隨日漸削,溘盡之期,自計非遠,似此病狀,雖欲忍死自力,實無其望矣,夫豈有一分可動之勢,而故缺自陷於偃蹇之罪哉?風憲之長,何等職責,而一任缺以肅邦憲,仍念官司,永勿檢擬,使臣得以缺畢命,實生死肉骨之大惠也,臣無任戰越,悶縮祈懇之至,謹昧死以聞。批答見上
右承旨南致熏疏曰,伏以,臣伏聞禮曹判書金鎭龜,以臣成均館草記事陳達之故,費辭陳疏,譏斥備至,臣不勝訝惑也。臣雖待罪喉司,朝夕在公,而至於朝廷上疏論,實無異於瞽者之於文章,聾者之於鍾鼓也。今此朴弼禹之爲齋任,尹世顯之被儒罰,始因成均館草記,知有此事,而其事之是非曲直,亦曾所未聞知者也。再昨春塘臺入侍時,本館,以齋任今姑改差事,來呈草記,自上卽爲允下,臣意以爲,泮宮齋任,元非朝家之差出,則本館之草記請遞,曾所未有之擧也,今因一時解罰,創開三百年來無前之規,揆以國體,有萬萬不宜然者,故臣職在該房,不得不有所煩達矣。今乃以此,橫加疑怒,一則曰沮泥其變通之路,一則曰有若繳還封駁者然,噫,其亦異矣,知館事,旣是敎胄之任,則改差齋任,自在其手,而乃爲無前之草記,欲殿下爲之處分者,其果合於事體耶?設令數三儒生,未及解罰,不得赴試,元無所關係,而至於草記改差,非但大失國體,亦關日後無嚴之弊,臣之執奏於允下之後者,固出當官盡職之意,而臆逆太甚,至謂之沮泥變通,豈非意慮之曾所未到者乎?臣猥叨出納之地,欲爲朝廷存事體,而知館之臣,急於變通,自不覺其有損於事體,乃反以果合惟允之道,爲譏,果如此言,則凡於草記之來呈也,不問其事體之如何,默默奉行而後,方可合於惟允之道耶?此固臣之所未解者也。臣纔遭嚴旨,無所容措,臺啓還收之發,一倍悶縮,而人之爲言,又復如此,以此以彼,俱不可一刻晏然。伏乞聖慈,俯加諒察,亟許遞臣職名,以安私分,以謝人言,不勝萬幸。臣無任悚慄祈懇之至,謹昧死以聞。批答見上
修撰南正重疏曰,伏以,臣昨在銓郞時,爲修御覽官案,乘曉入闕,得見小報,則因玉堂上下番,一時就理,本館全數闕直,方有缺受棍於禁喧所者,告訐之語殆同膚受,故健命缺驟聞其訴,求及深思,略施以懸罰,則厥罪,奚至於朝登邇列,夕就牢狴也哉?假令其所犯,有過於此,則亦何以加其罪乎?瞻聆震怖,景色愁慘,伊日承宣之前席陳白,意在捄正,則愛護之敎,實出情外,特推之擧,亦似過中,豈不有乖於大聖人和平底氣像乎?噫,慈父之於迷子,所貴者,匪怒伊敎,何必遽加威怒而後,方盡敎義方之道哉?臣纔忝論思之任,敢陳區區所懷,伏乞聖明,俯賜諒察,平心寬貸,亟從臺臣還收之請,不勝幸甚。臣無任惶悚祈懇之至,謹昧死以聞。批答見上
龍川幼學安元定疏曰,伏以,人有疾痛,必呼父母,臣等,俱以殿下之赤子,有此疾痛抑鬱之情,而徒懷冤悶,趁不呼訴,則千里西關,非如遐遠,不霑之狀,何自而下燭乎?玆敢不避嚴誅,冒陳微悃,伏願殿下垂察焉。噫,西關之頻年大殺,尙忍言哉?蓋自壬申以後,飢饉之慘,八路同然,而八路之中,西關爲尤甚,西關之中,淸北爲尤甚,淸北之中,七邑爲尤甚,所謂七邑,卽嘉山·郭山·宣川·鐵山·龍川·義州也,惟此七邑,列在於西關孔途,居民之困弊徭役,比他邑倍蓰,奔走鞅掌,勢將難保之餘,皇天不弔,降戾斯酷,水旱風雹之災,歲以益甚,壬癸甲三年凶歉,民力殆盡,啼飢呼寒,氣象愁慘。又自乙亥以後,年事之凶,比前尤慘,旣已疲病於飢寒之民,强力東作,企待西成,而當其立苖之節,亢旱斯極,則田疇龜坼,便作赤地,及長養之時,淫雨不開,則百穀消融,勒爲茂草,至於發穗之日,凄風連吹,則未及成實,空殼已乾,終當向熟之秋,雨雹交下,則萬顆盡落,空藁委折,前頭生計,已不可論,而慘目驚心,爲如何哉?至於木花,非但罹此四災,天時使然,元不生長,食粟衣棉之民,何依而何賴乎?飢饉已迫,無以爲計,欲賣田宅,而未有願買之人,殺食農牛,而不過一日之資,賣其衣裳而衣裳盡,賣其家莊而家莊盡,人相噉食之變,先出龍川,繼及列邑,於是乎父不父子不子,流離散四,朝不謀夕,氣力已盡,四顧無捄,不死何爲?今夕之塡咽街路缺已爲積屍,乙丙丁三年之間,無歲不然,荒郊委巷,白骨缺歷算前古,有生靈之殲滅,若是其慘且酷乎?興亡及此,不覺慟哭,于斯時也。殿下,痛無辜之盡劉,思一時之軫恤,戊己疫癘之合家歿死者,其所受還上,特許蕩減,域中含生之類,孰不感我殿下,恩及旣骨之化,而惟彼無告冤魂,想必感泣於泉臺之下矣,第念西關,則乙丙丁三年之全家沒死者,如右慘慘,數以計之,則有浮於戊己,而今此曠蕩之典,未免獨漏,臣等竊以爲不然也。戊己死亡之類,皆是殿下之赤子,得蒙軫恤之澤於旣骨之後,則乙丙丁死亡之類,亦是殿下之赤子,不宜等棄於今日,永貽哀恨於千秋矣。嗚呼,戊己乙丙丁,雖有先後,而言其死亡,則彼此一般也。飢死病死,雖曰不同,而考其全沒,則前後無異也,其在殿下一視同仁之下,前後孤魂,誰憎誰愛,而其施慰恤之典,寧有取舍之別乎?臣等,俱以喪敗餘生,少無裨補於聖明,而目見朝廷之闕遺,不容自默,裹足千里,敢冒萬死,合辭齊聲而仰籲焉。伏願殿下,哀而矜之,恕而察之,乙丙丁全沒之類,倂入於今此蕩減之中,使無隣族侵徵之患,則非但死者之冤,畢伸於九泉,小民之幸存於飢癘之餘者,庶有安其居保其生之契矣。且將未盡餘意,條陳于後,伏願殿下留神焉。臣等無任激切惶殞,祈懇屛營之至,謹昧死以聞。一,前後凶癘之餘,民人中或不在家,全沒而不能自存,扶擕流離者,未有目前之慘,雖曰流亡,而已至經年,無一還來,則其出境時,塡壑必矣,而今此蕩減,若不許入,則其禍必及於僅得還集之隣族,而其隣族,自家數多之陳債,猶未拮据之際,有此意外之侵徵,則其爲難保,不言可想,伏願殿下恕燭焉。一,民人中一家盡沒之際,如有一二縷命,或得免死,而不能保家,流離不還者,及幸得還來,而不復有家,托生隣里者,指以流亡,不爲許入於今此蕩減之中,其元不還來者,則存歿莫聞,從何責徵乎?其托生隣里者,則旣無家業,何由責徵乎?若此不已,前頭侵徵,必及於缺縷命之隣族,將何以保存乎?伏願殿下恕燭焉。一,諸色軍兵之前後流亡者,及各寺諸宮家奴婢之流亡者,不問存歿,不得還現,其逐年身布,諸般貢物,使其隣族許接,一一徵納,其弊瘼,孰大於此乎?民之冤痛,已入骨髓,伏願殿下恕燭焉。一,凶歉疫癘之餘,流亡軍兵之闕額,其麗不億,而今者勒驅餘存殘民,一時充數,尙未蘇復之民,呼冤至天,姑宜停止,以待蘇息,伏願殿下恕燭焉。一,館軍,乃是立驛馬待使星之具,而謂其役重,給其農俠丁,使給復以補不足,則其爲役處,視元民甚便矣,不意今者,稱以驛保,勿計儒品元民流民子支,館軍等,勒令自望,當此大殺之餘,未有壯民之無役者,其所望,定皆是未離襁褓之兒,其館軍之縱恣無忌,已不可言,而凡民之騷動逃竄,無異亂離,缺爲七般賤役〈?〉痛惜,館軍之無定他役,傳之子孫,乃是國家三百年來金石之典,而爲此無前之擧,大貽民間之變,殘民之號冤,爲如何哉?宜亟命停罷,以鎭人心,伏願殿下恕燭焉。一,本道軍兵,每年身布二疋,乃是流來之法,而當此大侵之餘,戰馬軍裝服色等具,掃盡賣食,無一餘存,卽今新充定軍兵,則困於貪窮,元不措備,脫有事變,以督服色器械之軍卒,將焉用哉?渠等之身布,姑缺年減半,以待稍成貌樣後復舊,伏願殿下恕燭焉。批答見上
上在昌慶宮。停常參·經筵。
吏曹口傳政事,兼春秋李裕民。
傳曰,史官一員待命,騎馬三匹立之,崇陵忌辰祭所內摘奸。
慶尙監司書目,道內農事,惡風連吹,左右道沿海之邑,最受其害,而固城·晉州等邑,尤未免,雪上加霜之患,中道以上稍實邑,最晩移秧處,發穗者,稻花剝落,含穗者,蹲縮未吐,而秋序漸近,似無成實之望事。
平安監司書目,宣川呈,以梁義良爲虎囕死事。
黃海監司書目,新溪等官呈,以金大先等爲虎囕死事。
全羅監司書目,本道今年農事,勿論田畓,各穀,初傷於旱澇,又被風災蟲損,俱不免失稔,民事可慮事。
下直,春川府使李天根。
上在昌慶宮。停常參·經筵。
傳曰,史官一員待命,騎馬六匹立之,文科一二所內摘奸。
成均館官員,以同知館事意啓曰,尹世顯等解罰事,終不擧行之故,齋任朴弼禹·韓配漢改差之意,曾已啓達矣。代差齋任洪禹鼎處,卽送守僕,以聖意傳布開諭,則禹鼎,不但偃然在家,無意行公,乃以更待別諭爲言,而且以爲,師席入泮,則亦當進去云云,全不知分義與事體。齋任宋徵奎,適赴泮試初場,使於出來之路,卽爲齋會解罰,而不但不爲擧行自言,有衆所共知應避之嫌,不可參涉於解罰云云。禹鼎之無據,固當論罰,同慶之日,雖不得不參酌,而亦不可仍置,徵奎所引之嫌,理當回避,有難强迫,雖曠日相持,終無解罰之期,故兩齋任,竝卽改差,而使出其代,以爲擧行之地,則齋任出代之際,儒生輩,率多不識事體,稽延命令之事,不得不施罰,於其中尤甚之人,督促差出齋任,而新差齋任李秀賢,强引旣往不當引之嫌,不爲入泮行公,累度開諭,終不回聽,又不得不施罰改差,而新差齋任李世雲,則今曉赴試之路,卽爲尹世顯·李邦彦·兪斗基·李浣·金仁白·成彦周等六人,竝已依聖旨解罰,使之赴試,而臣所施罰兩儒生,亦令卽爲解罰,以示同慶之意,敢啓。傳曰,知道。
備忘記,奉保夫人禮葬,事體自別,而歸厚署板材,廣狹,決難用之,故自本署,急急貿得,俾無未及之患事,申飭分付矣,日勢已暮,而廣板尙未覓來,入棺無期,此曾所未有之事。本署之不爲着實擧行,殊甚可駭,歸厚署當該官,罷職,下人,令攸司從重科罪,廣板,星火覓入事,嚴明分付。
罷職現告,歸厚署假官韓振興。以上朝報
上在昌慶宮。停常參·經筵。
領議政柳尙運,初度呈辭。入啓。傳曰,不允批答。
戶曹判書閔鎭長上疏。大槪,臣於史局,有應避之嫌,且於雜科初試,亦有難處之勢,敢此陳籲,乞遞臣兼帶知春秋及司譯典醫監提調之任事。入啓。答曰,省疏具悉。疏辭,令該曹稟處。
吏曹判書申琓辭職上疏。入啓。答曰,省疏具悉卿懇。卿勿過辭,安心行公。
正言鄭必東上疏。入啓。答曰,省疏具悉。進言之誠,予用嘉尙,可不體念焉?至於輕驕之說,實涉孟浪,還收之請,終未穩當也,爾其勿辭察職。
兵曹參議金澋辭職上疏。入啓。遞差。
府啓,請還收安置罪人睦來善,移配罪人李玄逸放歸田里之命。臣等,以應敎李健命等拿推還收事,論啓有日,而兪音尙閟,臣等竊不勝慨然也。夫君之於臣,猶天之覆物也,如父之敎子也,物有可威則威之,而天無竟日之怒,子有可責則責之,而父無藏怒之心,則君之督過於臣,亦何至宿其怒而不解也哉?今兩臣,雖有一時之失着,元非深咎之事,而殿下,不少寬假,譴責太遽,謝禁廬就牢狴,景色蒼黃,聽聞駭惑,不審今日之擧措,果合於覆物敎子之道耶?臣等,非以健命,全無所失,原其所坐,不過細故,則殿下,惟當開誨警責之而已,何必累日嚴囚而後,方可懲後也哉?初因微事,轉輾至此,而終未免聖朝之過擧,此臣等所以干瀆再三,而不知止也。請加三思,還收應敎李健命,校理宋徵殷拿推之命。請還收右承旨南致熏特推之命。答曰,毋庸瀆擾。
文學金相稷上疏。大槪,臣父於直中,重感寒疾,症情危苦,今方扶曳出去,臣累日救護之餘,不忍獨留禁直,玆敢扶護徑出。伏乞聖慈,先遞臣職,仍治臣罪,以安微分,以警具僚事。入啓。答曰,省疏具悉。爾其勿辭,救護父病。
黃海監司書目,平山等官呈,以人物爲虎囕殺,至於五名之多,事極驚慘事。
全羅監司書目,龍安呈,以金述爲虎囕殺事。
兵曹,黃海道點馬金得汶,咸鏡道點馬金載輝。
下直,仁川府使趙泰期。
政院啓曰,近來王府,罪囚多滯,而判義禁申琓,知義禁李濡,俱爲引入,同義禁任弘望,受由下鄕,堂上不齊,久不開坐,事極未安。除在外堂上外,竝卽牌招開坐,俾無滯囚之弊,何如?傳曰,允。又啓曰,以侍講院草記,卽今下番,無推移入直之員,合有變通之道,令政院斯速稟處事,允下矣,上番則輔德李敏英,方爲入直,而下番則以文學金相稷,姑降矣,又以父病,陳疏出去,而司書趙正緯,受由在外,兼司書·說書·兼說書則未差。說書與兼官,猝難變通,司書趙正緯,今姑改差,其代,政官牌招,開政差出,卽爲牌招入直,何如?傳曰,允。以上朝報
吏曹判書申琓疏曰,伏以,臣之情勢,實無冒居議讞之地者,故前後辭章,悉暴情悃,而聖明不諒,尙無處分,臣誠惶悚踧踖,不知置身之所也。今此俊白誣詆之言,縱不得辨,微臣所引之嫌,雖是規外求親,旣以婚家爲言,有所指斥,則在臣之道,惟當辭避之不暇,豈敢曰,義無所嫌,彼言何恤,而强爲行公,盤礡不去乎?此臣之當遞缺。凡係獄事之覆奏,臣皆主張,而輕重緩急缺不能痛辯,甘心僇辱,靦然仍冒,則士大夫廉隅,不當如是,此臣之當遞者三也。王府斷獄,事面至嚴,雖非微臣,豈無他人,而必使如臣情迹之臲卼者,仍令按治,則目前脅持之計,猶尙如此,日後疑亂之言,將無所不至矣,朝家事體,豈宜如是苟簡乎?此臣之當遞者四也。卽今北路搜援諸囚,皆已拿來,則淑問奏當,不容少緩,而就理之朝紳,盡勘之輕囚,亦多有之,而緣臣引入,稽滯累日,此臣之當遞者五也。微臣情勢之不可冒出,如右所陳,朝家事之所當許遞者,又復如此,金吾未遞之前,斷無行公之望,故昨今兩日,連犯違傲之罪,揆以分義,萬殞難贖。伏乞聖明,俯賜鑑燭,亟賜處分,仍正臣違慢之罪,俾得獄囚無滯,朝綱振肅,不勝幸甚。臣無任屛營祈懇之至,謹昧死以聞。批答見上
兵曹參議金澋疏曰,伏以,臣於數日前,因兩僚皆赴試院,乘夜入直,猝得頭疼,症勢甚重,有如劈破,不能堪忍,時時昏倒不省,似是感冒重症,多數發汗,而痛勢愈劇,精神昏眩,扶人起坐,輒復顚仆,對人酬酢,語不成說,粒米不入,眞元大脫,萬無數日支撐之勢,加以腰脅如刺,兩脚如斷,長臥直廬,作一僵屍。以此病狀,決難一刻在直,而同僚皆在試院,更無推移之望,忍病留宿,症勢漸加,生道將絶。伏乞聖明,俯量此將死之危喘,亟命遞改臣職名,俾令宿衛重地,無癏闕之弊,而亦使微臣,得以就盡於私次,不勝萬幸,臣無任云云。批答見上
文學金相稷疏曰,伏以,臣父,以騎省堂上,入直禁中矣,自數日前,猝感寒疾,症情危惡,有加無減,今方扶曳出去,臣累日捄護之餘,獨留禁直,實是人子情理之所不忍爲者,故不得不扶護以出,卽今書筵重地,未有替代之人,而徑先出去,雖緣私情之切迫,而擅離之罪,實所難免。伏乞聖慈,先遞臣職,仍治臣罪,以爲人臣徑出禁直者之戒,千萬幸甚。臣不勝祈懇俟罪之至,謹昧死以聞。批答見上
行戶曹判書閔鎭長疏曰,伏以,史局之有相避,法例然也。臣之所帶知春秋,與監春秋臣徐文重,有姻家應避之嫌,而常時無職務酬應之事,故臣矇未覺察,晏然仍冒,已至累朔,不勝惶愧,且臣方待罪醫·譯兩司提調,雜科初試,期在不遠,典醫提調,只是一員,臣當進參醫科,而司譯院,則同僚在鄕,推移無路,遞臣一任,然後科事,可無狼狽。伏乞聖明,亟命該曹,鐫改臣知春秋·司譯·典醫提調等任,以幸公私。臣無任震懼隕越之至,謹昧死以聞。批答見上
上在昌慶宮。停常參·經筵。
謝恩,司書李肇,參知李廷謙。
領議政柳尙運,初度呈辭,不允批答。王若曰,國家値多艱之時,經濟當急,相臣有共貞之責,去就難輕,仰成方勤,引疾何遽?言念爲邦之有道,必須用賢而圖治,托以鹽梅,高宗之命傅說,歡同魚水,昭烈之得武侯,置楊綰於中書,唐朝得重,起司馬於東洛,宋室致平,故予改紀之初,畀卿宅揆之任,勞心夙夜,嘉猷足以經邦,正色巖廊,雅量亦能鎭物,事無大無小,輒詢咨於細氈,命至再至三,屢眷注於首席,雖國勢危如累卵,無復可爲,賴元老殫乃一心,庶期共濟,不料休退之請,遽及倚毗之辰,盡瘁之勞旣多,詎無榮衛之有損,鍾情之痛難抑,必因悲疚而致傷,神明所扶,想昔疾之今愈,精力尙旺,豈長往而自便,天災地變之層生,未有如今者,國計民憂之孔棘,此何等時耶?朝綱益頹,非卿無以振肅,世道漸汚,捨卿誰與挽回?非但百責萃於一身,抑亦衆務滯於累朔,卿若不出,則其何能國?國之所恃者,惟在於卿,病隔君臣,須體思想之意,憂深宵旰,詎緩講究之方,雖邦運豐亨豫大之時,猶宜竭力而盡節,況民生困窮離散之日,何可袖手而旁觀?此誠存亡之秋,當審進退之際,於戱,予實爲君無樂,卿豈在家不知?儻上下交修,可致傾否而回泰,庶終始無替,益勉共戚而同休,亟斷乞解之章,必盡濟屯之策。所辭,宜不允。故玆敎示,想宜知悉。知製敎南正重製進
兵曹判書李濡上疏。大槪,臣雖迫於嚴召,不得不冒出,而終難仍據議讞之地,更申危懇,乞賜遞改,兼附所懷,冀蒙財察事。入啓。答曰,省疏具悉。疏辭,當量處,卿其勿辭,安心行公。
傳曰,大臣·備局堂上引見。引見時,弘文提學政府西壁,吏曹郞官,當日政官牌招,開政差出事,及應敎李健命,校理宋徵殷等遞職放送事,榻前下敎。正言鄭必東所啓,請還收罪人睦來善,李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。又所啓,請還收定配罪人宋相周減〈等〉之命。上曰,勿煩。又所啓,請還收圍籬安置罪人李玄紀放歸田里之命。上曰,勿煩。又所啓,請還收定配罪人業同放送之命。上曰,勿煩。執義兪命雄所啓,請還收安置罪人睦來善,移配罪人李玄逸放歸田里之命。上曰,勿煩。應敎李健命,校理宋徵殷拿推之命還收事,及右承旨南致熏特推之命還收事,停啓。前校理崔昌大,副修撰李喜茂·閔鎭遠敍用事,及前奉敎洪重益·朴弼明,檢閱李台佐·李㙫等敍用,榻前下敎。
吏曹,災傷敬差官,忠淸道孟萬澤,慶尙道朴泰昌,全羅左道黃一夏。
校理李喜茂,副修撰崔昌大,牌招肅拜。
今日引見時,左議政徐文重所啓,卽今史局一空,兼春秋入直,事體甚爲苟簡,在前如此之時,亦有變通之道,故敢達矣。上曰,雖爲收敍,新薦則不得爲之矣。左議政徐文重曰,薦則雖不得爲之,而入直則無不可矣。朝家則收敍付職,使之行公,而渠輩之事,不必可論矣。上曰,其時翰林,竝敍用,可也。又所啓,都堂錄速爲事,成命旣下,而卽今首席有病,自前雖有左右相爲之之時,而應參之官,未爲備員,且大提學有故,則提學亦爲代行,而藝文提學,則例不得參,弘文提學,可以代行,而今者弘文提學,又未差出,一二日內,不可變通矣。大提學政府西壁,在於近畿,使政院下諭,催促上來,以爲同參之地,何如?修撰南正重曰,前規則都堂新錄,必備三公及政府西壁,大提學,然後方可爲之,卽今事勢,與前大異,四年經營之弘錄,今始僅僅得完,而主文之人,累朔在外,無意上來,當初待其入來之議,事體誠然,而今則非但僚員一空,無路推移,內入省記,每以空字書塡,極爲未安矣。且自上因講官之不得備員,累日撤講,實是曾所未有之事,如此之時,則雖無所規,猶可隨時變通,而況近例,旣有右相獨參之時,又有提學代行之擧,則一向遲待,尙未完錄,事極不當,卽今弘文提學,政府西壁有窠,其代速令差出,以爲成命擧行之地,似宜矣。左議政徐文重曰,曾前如此之時,或有罷散人收敍事,而修撰李喜茂,違牌,實有親病,校理崔昌大,瘧疾未瘳,修撰閔鎭遠,不爲行公,此外外任之人,則此時守令,遞代重難,且數十日內,難以上來,未知何以變通則似好矣。上曰,因玉堂草記,令政院稟旨變通,而卽今玉堂,只有一員,極爲苟簡矣,待大提學上來,當爲都錄,而上來無期,弘文提學有闕之代,卽爲差出變通,可也。左議政徐文重曰,時日內當爲擧行,而提學西壁吏郞,俱備,然後可以爲之,卽今吏郞,以玉堂官員,方爲入直,若更爲吏郞,則玉堂入直,何以爲之?上曰,卽今事勢,苟簡甚矣,不可不變通,提學及吏郞,差出爲之,似好矣。左副承旨李壄曰,明日以後,連有齋戒,當日內開政差出乎?上曰,開政差出,可也。又所啓,臣於儒臣就理,有所懷,敢此仰達矣。頃日兵判奏達時,不爲詳問實狀,轉因他事,有此仰達,殊不誠實矣。儒臣之致責結束吏,雖是微罰,固有所失,而其時承旨,以儒臣,不宜下吏仰達,非矣,玉堂苟有所失,法行,當自近者,始豈獨免下吏之罰乎?第兩臣所犯,不過一時妄作,非有深罪之事,特出於聖上,爲明法綱,有此拿推之命,第近來金吾堂上,不得開坐,就理累日,其在事體,未知如何?臣於其時,亦爲入侍,詳知首末,故敢此仰達矣。上曰,凡擧動時,毋論上司三司,輕者各其所棍,重者囚禁治罪,旣有節目矣。當日禁喧時,結束吏之禁斷闌入,蓋出於奉法之意,而儒臣,反爲捉致懸罰,懸罰雖微,安敢乃爾?惟其如是,故國法只行於微末之官,而至如上司,則不敢誰何?法之不行,固其然也,予慨然於此,至下拿推之命,蓋爲振肅頹綱之地。其時南致熏之言,不言事之是非,只以儒臣爲言,果如其言,則玉堂,雖有大段失着,亦不可罪之乎?向者權瑎之於呂翼齊事,以爲朝士不可決杖云,極爲非矣。法典有徒配·決杖之規,則朝士決杖,是亦法文之所載,而前日朴萬鼎,自以爲名官,終不受杖於營門,此實有關後弊,今番儒臣拿致之擧,亦出於此矣,然以就理,今過累日,罰已行矣,放送,可也。左議政徐文重所啓,在外三司之承召上來時,不爲給馬,諸道藩臣之勿爲乘轎,爲除凶歲驛路之弊矣。春間,藩臣乘轎,旣已復舊,而三司給馬,不爲仰達,故不得一體復舊矣。在前近侍之受由下鄕時,亦有給馬之規,朝家之待近侍,事體自別,且在外承召之人,無幾,給馬之規,亦當復舊,而非但三司宰臣近侍之承召者,似當一體施行矣。上曰,依爲之。又所啓,在外勿爲再疏事,曾已承傳,故戶曹參議權尙夏,除職將至十餘月矣,掌令李世弼,亦至三四月矣,一番上疏之後,不爲再疏,而朝家,亦無變通之道,格外擢用之人,雖有勿拘此例之事,而諸人,反嫌以格外自處,不爲再疏,未知從何以處之乎?上曰,何以則爲便耶?左議政徐文重曰,受由下鄕,累度陳疏,則誠爲不可,而在鄕而有新命者,情病實有不能上來,則不可以陳疏度數,拘礙矣。受由下鄕之外,在家除拜者,則當有辨別之道,勿限陳疏之度數,何如?上曰,帶職累月,不爲上來,極爲未安矣。受由下鄕者,則勿爲再疏,在家除職者,雖累度陳疏,未爲不可矣。以上朝報
大臣·備局堂上,引見入侍時,左議政徐文重所啓,近來禁府堂上,以屍親上言之故,引嫌俱入,本兼曠務多日,前後牌招,非止一再,而終始違牌,不爲行公。臣雖不見其上言,而大槪聞之,則或謂之姻親,或謂之緩獄,所謂姻親,旣非法文應避之嫌,則豈可以屍親之言,朝家有所聽施乎?外議或以爲,上言,下於本府,使之回啓,旣被其斥,則治獄之官,異於凡職,有難仍在,其在體下之道,似當有許副之擧云,未知何以則好矣。上曰,一邊之言,不可聽施,上言,或移下他司,使之行公,似好,當下於何司耶?文重曰,似當移下刑曹,而刑曹則衙門下於禁府,或移下備邊司回啓耶?此無前例可援,惟在一時處分矣。上曰,下備邊司回啓,可也。備局謄錄
大臣·備局堂上引見入侍時,修撰南正重所啓,玉堂諸員,坐罷屬耳,卽今請敍,極爲未安。其所坐罷之人,或有親病,或有身病,實是衆所共知之實狀,而都堂新錄,雖有速爲之命,數日內,難保其完錄,卽今上下番,苟簡莫甚,似當有變通之道,故敢此仰達矣。上曰,罷職三人,竝敍用,可也。吏曹謄錄
大臣·備局堂上引見入侍時,左副承旨李壄所啓,愼氏墓內,族葬勿爲掘移事,旣已成命,恩及泉壤,孰不欽仰?第愼氏墓封樹之後,一岡之內,最爲逼近者,其在子孫分義,不敢仍置,旣已掘出三葬,而家力板蕩,不能運移,方爲私攢于上下至近之地,不但情理矜悶,所見亦爲未安矣。思陵之內鄭家墳墓移葬時,有葬需擔軍題給之事,雖不可援以爲例,亦不可無參酌顧恤之道,敢此仰達矣。上曰,鄭家事,不可援例,而參酌顧恤事,分付,可也。惠廳謄錄
引見入侍時,刑曹判書金構所啓,頃因兵曹判書李濡所啓,思陵陵幸時,禁道軍之零星,必由於該府下吏,中間受價,不爲定送之致,令刑曹査問治罪事,命下矣,昨日推問,則皆以爲,依數定送云。該府定送之數,至於一百七十名,則不爲少矣,而自門外至石串,分列左右,則所見之零星,其勢亦然。且禁道軍服色,與觀光者,別無異同,其時若有點考之事,則可以知之,而到今累日之後,實難査出矣,未得實狀,而勒定罪名,亦涉不當,成命之下,不可置之,而事勢如是,故敢達矣。上曰,實無査覈之路,今姑置之,此後則別爲申飭,可也。兵曹謄錄
下直,所斤僉使柳演。朝報
兵曹判書李濡疏曰,伏以,臣於金吾事,難冒之嫌,與首席無異,而不能同其去就,前後乍出乍入,雖緣迫於事勢,其爲愧恧則深矣。乃以議讞不公,被人詆誣,則終不可仍據其地,復按其獄,不避煩猥,更申危悃。伏乞聖慈,亟遞臣兼帶知義禁,公私不勝幸甚。且臣有區區所懷,敢此附陳。凡於擧動時,闌入之人,毋論上司三司下人,輕者卽其所決棍,重者囚禁治罪者,自是啓下節目,而紀綱解弛,上司下人,反或有誣訴致責之弊,以此,爲結束吏者,不得一切禁斷,此乃臣所嘗慨然者。適於日昨,玉堂之官,因其下人之誣訴,至於推治結束吏,其爲擧措,殊甚妄率,故有所陳達,請治其下人,竝及官員,亦且警責之意,而拿推之命,出於意外,臣雖嚴不敢更瀆,而由臣一言,處分太過,兩臣遽就牢狴,禁直殆空,不但臣心之未安,在前亦不無如此之事,而不必重究而後,方可使之知戒也,儒臣之繫械獄中,已至多日,此不足爲警責之道?臣於其時,旣已請罪,則到今豈有一毫救解之計,而聖朝用罰,貴在得中,此臣之不得不冒死妄言者也。惟聖明之垂察焉,臣無任云云。批答見上
上在昌慶宮。停常參·經筵。
領議政柳尙運,再度呈辭。傳曰,不允批答。
政院啓曰,卽伏見戶曹覆啓判付,則以曾前壽進宮折受七結,仍屬該宮爲敎,臣竊以爲未安也。延安南大池,卽輿地所載名池,而薦新與御藥蓮子産出之地,實非尋常堤堰之比,雖有水乾可耕之處,若許折受之後,則漸次侵割之患,難保其必無,而果是陳棄,不可耕之地,則在宮家,亦無所利,而徒貽日後之弊。依該曹回啓施行,似爲合宜。臣有區區所懷,惶恐敢啓。傳曰,七結則仍屬無妨。
全羅監司書目,道內各邑,去七月二十二日以後,今八月望前至,染病人三千三百三十五名內,方痛一千五百九十八名,向差六百六十九名,死亡一千六十八名,而尙今傳染,寢息無期,民事極爲可慮事。
傳曰,朝者,奉敎洪重益等四人,皆違牌坐罷,史局之一空,又如前日,殊涉未安。第念當初洪重益等之違牌,實由於新薦,今雖收敍,旣不得出,而了當薦事,則今日之牌不進,蓋其勢然也。今若依近例,以曾經翰林中無故者二人,差下別兼春秋,速完新薦後,向之坐罷者,還付史職,則史局無久曠之患,而新薦有完了之期矣,其令春秋館稟處。
副修撰李震壽,奉敎洪重益·朴弼明,檢閱李㙫·李台佐,牌不進,依承傳罷職。
文二所應辦官,以試官意啓曰,終場策問一千十八張,收券後已至四更鷄鳴,而擧子尙多,勢難驅出,故以不可仍捧試券之意,再三分付擧子,收券官,仍爲起出,而擧子輩,任自投呈,其數亦多,還爲出給,則旋卽更投,將有大段紛亂之弊,不得已作軸以置,合以計之,則二百十九張。此雖同慶之科,鷄鳴投呈之券,其在科場事體,決不可混同考科,不爲科次之意,敢啓。傳曰,知道。以上朝報
上在昌慶宮。停常參·經筵。
傳曰,明日晝講爲之。
備忘記,徒配罪人趙大壽,放送。
領議政柳尙運,再度呈辭,不允批答。王若曰,予方欲倚卿雅望,共濟屯艱,卿何不諒予深誠?又煩巽讓,決知其難許之請,毋爲此無益之辭,惟卿,素操堅貞,淸標秀發,通才敏識,試內外而俱宜,諒節精忠,歷夷險而一致,故望實允叶於元輔,而前後三入於台司,廈氈雍容,幾多格王正事之效,廊廟端委,無非活國濟民之謨。凡諸軍國機務之煩,必待首席而裁決,況當時勢岌嶪之日,尤切小子之仰成,不意榮衛之少愆,以致登對之漸阻,念勤勞之旣久,固知有傷,然神明之所扶,何恙不已?縱臥閤而論道,亦自不妨,遽連章而丐閑,豈若是恝?年齡雖暮,尙非懸車之時,國事孔艱,抑恐稅駕無所,顧此荐饑之後,又有卒痒之歎,公私〈之〉儲蓄俱空,非卿則何以拮据?田里之愁恨已極,非卿則何以撫摩?諸葛有盡瘁之心,惟當休戚之義,是共姚崇爲救時之相,所以大小之事悉咨,速赴朝堂,宜副加額之衆望,洊辭鼎軸,詎忍袖手而傍觀?於戱,嗟西河之有悃,雖致暫時之疾恙,儻東山之不起,誰任一國之安危?勉回遁思,式副至意。所辭,宜不允。故玆敎示,想宜知悉。知製敎李廷謙製進
春秋館郞廳,以監事意啓曰,命下矣,史局有事,上下番,皆不得行公,以曾經史官新陞六品者,別兼春秋啓下,更爲議薦,非止一再。請令吏曹別兼春秋二員,卽爲差出,更卽新薦,何如?傳曰,允。
右議政李世白箚子。大槪,略陳所懷,以備裁察事。入啓。答曰,省箚具悉卿懇。有疾未參,別無所傷,箚中所陳,誠難一向强迫,金吾諸臣,竝姑許遞焉。仍傳曰,遣史官傳諭。
夜一更,電光,流星出五車星下,入艮方天際,狀如拳,尾長三四尺許,色黃。四更,月入東井星。啓。
副校理金昌直,再招不進,依承傳罷職。
政院啓曰,以弘文館草記,下番副修撰崔昌大,身病極重,旣難仍爲入直,副校理金昌直,又爲違牌不進,下番無他替直之人,明日晝講時,亦無以備員入侍,令政院斯速稟旨變通事,允下矣。在前如此之時,雖値國忌,亦有政官牌招開政之事,而無他變通之道,何以爲之?敢稟。傳〈曰〉,依爲之。以上朝報
上在昌慶宮。停常參·經筵。
夜五更,流星出參星上,入巽方天際,狀〈如〉鉢,尾長四五尺許,色赤,光照地。
領議政柳尙運,三度呈辭。入啓。傳曰,不允批答。
大司諫崔錫恒上疏。入啓。答曰,省疏具悉。疏辭出於慮後弊之意,大意固好也。爾其勿辭,從速察職。
右參贊姜鋧辭職上疏。入啓。答曰,省疏具悉卿懇。卿其安心勿辭,從速行公。
左尹羅弘佐辭職上疏。入啓。答曰,省疏具悉。今玆新命,意非偶然,卿其勿辭,從速察職。
校理李健命上疏。大槪,罪名未勘,曲蒙恩赦,除命復下,召牌奄臨,嚴畏分義,不得不趨詣闕外,而顧臣負犯甚重,揆以公法私分,決無抗顔趨承之望。伏乞亟罷臣職,仍勘臣未勘之罪,以嚴國法,以安愚分事。入啓。答曰,省疏具悉。爾〈其〉勿辭察職。
忠淸監司書目,淸風呈,以戶曹參議權尙夏辭職上疏上送事。啓。答曰,省疏具悉爾懇。前後祈免至此,本職今姑許遞,須體思想之意,幡然上來,以補不替。
文一所應辦官,以試官意啓曰,卽者禁亂官,送言于試所曰,昨日二更量,司憲府所由梁道生爲名者,持策問頭謄書小紙,欲爲傳給於試所所由之際,見捉於羅將,仍爲逃走,自禁亂官跟捕,而尙未捉得,故言于試所云,聞來誠極驚駭。此必非道生獨爲之事,符同作奸之擧子,不可不覈出科罪矣。終場試券,姑未及試考,故現捉頭詞,使禁亂官,封標入送于監試官,拆見後,傳給差備官,憑準諸試券,仍令縫彌官,考其秘封,則乃監察李天挺之試券也,令該曹稟處,而道生,亦令該曹,卽爲跟捕處置,何如?傳曰,允。
傳曰,卒淑明公主祭需,依淑安·淑徽公主例,輸送事,分付該曹。
傳曰,奉保夫人祭需,參酌題給事,分付該曹。
黃海監司書目,平山呈,以申楚瑩女,及劉命立女兒等,爲虎囕死事。又書目,康翎縣監吳世周,身病累月沈重,不得已罷黜,其代,令該曹,極擇差出下送事。
濟州牧使書目,本島三邑,三月以後,癘疫死亡人,至於二千八百三十七名之多,自六月望後,旱氣太甚,早晩各穀,擧皆焦枯,前頭民事,極爲可慮事。
謝恩,右參贊姜鋧,同義禁宋昌。
府啓,請還收安置罪人睦來善,移配罪人李玄逸放歸田里之命。臣等,伏聞仍淑媛宮望呈,以延安南大池水不及處七結,有仍屬該宮之命,臣等竊爲不可也。延安地南大池,卽通國名池,而蓋其水勢,圜渾渟滀,爲池最大,言其利則分漑民田,將至千石種子之地,言其重則摘取蓮子,以爲逐年御藥之供,固非尋常溝洫之比,而三百年來,朝家之不許宮家折受,意有所在,則其不可仍一時內司之手本而劃給也,明矣。況此望呈之地,乃壽進宮曾所折受,而仍其時摘奸査啓,還爲入陳,已多年所,今此道臣,歷擧前後判下,極言其不可劃給之意,該曹覆啓,亦引堤堰事目,有此論理防塞之請,而殿下,猶且持難,必爲曲許其折受,豈不有歉於王者無私之政乎?成命一下,聽聞俱惑,請還收南大池曾前入陳七結,因屬該宮之命。答曰,不允。末段事,依啓。令該宮望呈代受。
謝恩,校理李健命。
禮曹判書金鎭龜上疏。大槪,臣於成均兼任,終不可仍因蹲據,冀蒙遞改,且以本職所掌,有所陳稟,以備詢處事。入啓。答曰,省疏具悉。疏辭,當問于大臣處之,卿其勿辭行公。
傳曰,晝講,停。
政院啓曰,別兼春秋崔昌大·趙正緯,昨日政,變通差出矣。上下番,卽當啓下,牌招察任,而聞崔昌大,身病極重,自直廬扶曳出去,卽今病勢,尙在危急中云,姑待其差歇,與趙正緯,一時啓下之意,敢啓。傳曰,知道。又啓曰,近日禁府堂上有故,久不開坐,獄囚多滯,昨日政,變通差出,意有所在,而今日不爲出肅,事甚未安,判義禁閔鎭長,知義禁姜鋧,同義禁宋昌,竝卽牌招,以爲今日內開坐之地,何如?傳曰,允。
吏曹啓目粘連,觀此戶曹判書閔鎭長上疏,則所帶知春秋,與監春秋左議政徐文重,有婚家應避之嫌,且待罪醫·譯兩司提調,雜科初試,期在不遠,典醫提調,只是一人,當進參醫科,而司譯院則同僚在鄕,推移無路。請遞一任亦爲白有臥所,春秋館,則旣有連姻之嫌,法有應避,所當許遞是白乎旀,典醫監,旣是單提調,當爲進參,而司譯院,則同僚在鄕,果無推移之路,司譯提調,亦當許遞是白乎矣,重臣進退,臣曹不敢擅便,上裁,何如?啓依回啓施行。以上朝報
上在昌慶宮。停常參·經筵。
夜五更,流星出天井星上,入南方天際,狀如鉢,尾長四五尺許,色赤。
禁府啓目,前監司朴泰淳原情云云,承服不冬,刑推得情,何如?啓除刑推議處。又啓目,呼唱官張善潭·金灝等原情云云,泛稱遲晩,刑推得情,何如?啓除刑推議處。
府啓,請還收安置罪人睦來善,移配罪人李玄逸放歸田里之命。答曰,勿煩。
戶曹判書閔鎭長上疏。大槪,臣以當初按獄之人,亦在李俊白攻斥之中,揆以廉義,決不敢更冒於議讞之地,召牌下臨,竟未祗承,乞遞臣兼帶金吾之任,仍治臣違慢之罪,以肅朝綱,以安私分事。入啓。答曰,省疏具悉卿懇。卿其勿辭,安心行公。
兵曹判書李濡辭職上疏。入啓。答曰,省疏具悉卿懇。懸罰一款,旣非爽實,亦損法綱,則卿之陳達,初無不誠之嫌,安心勿辭,從速行公。
京畿監司書目,龍仁呈,以護軍崔奎瑞辭職上疏上送事。啓。答曰,省疏具悉卿懇。須勿固讓,宜速上來行公。
黃海監司書目,海州等十二邑,去閏七月朔,染病人摠數四百八名內,死亡五十七名,而薰染之氣,尙未止息,民事可慮事。
領議政柳尙運,三度呈辭,不允批答。王若曰,予不得聽卿之辭,蓋任賢貴在勿貳,卿固宜體予之志,何控免今又至三,甚非平日所望於卿,盍思此時難去之勢?奧自乙丙以後,荐罹水旱之災,周民靡有孑遺,飽經飢饉癘疫之慘,漢粟旣乏陳腐,奈無賑貸存恤之方?顧玆擧國顒望,惟在今歲之少稔。豈意諸道穡事,無異往年之大凶,人無糊口之資,吁,可戚矣。國有露根之漸,亦曰殆哉?夫何時事而孔艱,重以朝論之不協,分門割戶,所爭者甲乙是非,玩日愒時,所講者簿書期會,是猶寢薪火之上,罔思救焚之謀,苟非作舟楫之賢,將成及溺之禍,玆以寡昧之圖理,只賴元老之扶傾。儀刑百僚,楊綰著淸白之操,酬應庶務,姚崇長通變之才,推休休有容之心,將期調和於時議,以孜孜匪懈之悃,庶見拯救於民憂。不料仰成之辰,遽陳丐閑之請,勞瘁已久,縱致無妄之災,神明所扶,應有勿藥之喜,臥閤論道,固不以筋力爲功。殉國忘身,方可合股肱之義,只冀輔台以治平之道,何忍困我於危急之秋?雖國家病入膏肓,詎宜望色而走?嗟,生民命迫溝壑,惟當若已之推,況廊廟機務之甚煩,裁決必待於首席,而廈氈接見之暫阻,思想正切於予心,勉副加額之輿情,無負鞠躬之大義。於戱,艱虞視平世有異,此非言病之時,輔相與庶僚不同,豈懷便身之計?休戚且可與共,進退無或自輕。所辭,宜不允。故玆敎示,想宜知悉。知製敎李喜茂製進
謝恩,判義禁閔鎭長。
武二所出榜,詣闕。
吏曹,顯陵重建廳堂上吳道一,試官,代李寅燁。啓。以上朝報
備邊司啓曰,咸興人李俊白上言,移送本司,回啓之意,榻前定奪矣。今則禁府堂上,皆已遞改,新差之人,更無嫌礙於回啓之事,其上言,還送義禁府,使之回啓,何如?傳曰,允。備局謄錄
下直,興陽縣監盧大濟。朝報
上在昌慶宮。停常參·經筵。
自辰時至未時,日暈。
全羅監司書目,惡虎橫行,囕殺人命,極爲驚慘事。
傳曰,史官一員待命,騎馬三匹立之,徽陵忌辰祭所內摘奸。
禁府啓目,承文院行首博士沈得良,掌務官正字李熙台等矣,頃日分館圈點之後,稱以當參之人,不得與焉,便卽罷去,圈點文書,終不移送,以一二人之私意,廢閣成命,朝綱所關,不可問備而止,罪各杖八十贖,奪告身三等,私罪。啓功減一等。
領議政四度呈辭。入啓。傳曰,昨者三宣予如渴之旨,今日連見卿巽讓之章,愧誠意之不孚,敷心腹而申誥,言念國勢岌嶪,不啻十碁累卵,環顧內外,無一足恃,而加以飢癘之餘,歲又不稔,正宜君臣上下,聚精會神,一意救時之不暇,豈宿德元老,袖手傍觀之秋耶?勞悴之極,纔遭西河之痛,縱榮衛之少愆,精力尙旺,從容調息,可見勿藥之喜,況大臣職責,不在於奔走,臥閤論道,別無所傷,則不宜以疾病爲辭也,決矣。玆遣近侍,諭予至意,卿其亟斷來章,弘濟時艱。仍傳曰,遣承旨傳諭。
武科一所出榜,詣闕。
左議政徐文重箚子。大槪,都堂新錄事,略陳所懷,以備裁察事。入啓。答曰,省箚具悉卿懇。箚辭,蓋出於慮後弊之意,可不依施焉?仍傳曰,遣史官傳諭。
右承旨李善溥書啓,臣敬奉聖旨,傳諭于領議政柳尙運,則以爲,臣以無似之人,連叨匪據之地,聖恩至此,他不暇計,惟思殫竭心力,夙夜奔走,以爲萬一報效之圖矣,不幸而積漸之疾,重發於挾感之餘,幾乎僵仆於殿陛之下,秪今思惟,心骨俱寒,精神如醉,頭目眩暈之氣,雖得少定,左邊自頭部至足部,頑痺不仁之症,訖無一分差減之勢,蓋亦源委旣痼,氣血且耗,有非時月調治,所可收效。當此時勢多艱,國事可虞之日,使莫重輔相之職,虛帶於作一僵屍之身,宛轉狀席,憂虞薰心,疾聲呼天,實出悃愊,而誠意淺薄,反徼恩數,至遣近侍之臣,臨宣十行之札,拖紳匍匐,第有向闕涕泣而已。臣之病狀,雖欲不計死生,强起承命,卽今形勢,實有萬萬不可復進,揣量分義,無所措躬,神昏氣短,不敢口對,當以短箚,仰請違命之誅云矣,敢啓。傳曰,知道。以上朝報
備邊司啓曰,依頃日榻前定奪,京各司良役投屬之類,及守禦·摠戎兩聽軍官等,各項名目存減之數,別單開錄,以備睿覽,而別單啓下後,竝與前後榻前陳達擧行條件,行會各道,使其道臣,奉審施行,而京衙門·軍門仍存之類,各道各邑,隨其大小,定其額數,別爲成案,本衙門·軍門及本邑,各藏一件,從其成案額數,永勿許任意增加,宜當,以此分付京外,擧行,何如?傳曰,依啓。備局謄錄
戶曹啓曰,卽接廣興倉所報,來九月朔頒料次,倉官,進去于領議政柳尙運,判府事尹趾善家,請受祿牌,則領議政柳尙運,方在呈告中,判府事尹趾善,以身病,時未肅拜云,祿牌俱不出給,係是大臣祿俸,何以爲之?敢稟。傳曰,竝令倉官輸送。朝報
上在昌慶宮。停常參·經筵。
領議政柳尙運箚子。大槪,近侍宣諭之下,竟未祗承,伏乞先遞臣職,仍勘臣罪,以警具僚事。入啓。答曰,省箚具悉卿懇。纔諭至意,更何多誥?當此艱虞之日,予豈可舍卿,卿豈忍棄予?大臣進退,關係非細,其不可自輕也,明矣。卿其亟遵前旨,安心勿辭,亦勿待罪,臥閤論道,毋孤予望。仍傳曰,遣史官傳諭。
掌令魚史徽啓曰,昨伏見前監司朴泰淳原情,則張皇自明,力詆臺啓,或謂之深嚌緊束,或謂之傾陷僇辱,肆然以所論之件,歸之於白地捏撰,而若其身則淸約自持,全無干犯者然,甚矣。人之放肆無嚴,胡至此哉?當初論啓中,山城木減錄一款,初因以米代錄,終漏於復官重記之中,則臣等所聞,亦非傳說之無根,而其所緊着,專在於木同之私給妾父,則減錄與代錄,非所爭辨處也。今其供辭中,貸木二十同,連二年料理賑救云,而本木貿穀數爻,及飢民分賑成冊,旣無一張可考之處,官吏亦無知其某條拮据之事,則臣疏所謂文書不明者,此也。今其供辭中,賑餘米二百三十石,本木還報次,軍官李之源處逢授云,而本府推問時,之源言內,十同則渠果次知,而十同則京居安姓人,當爲備納云,故安姓人處,亦爲招問,則乃反推諉於其族姪韓哥,而渠則中間指揮爲言,此出於廣尹之親問,而根脈分明,終不可掩,則臣疏所謂蹊徑不正者,亦指此也。且其所稱賑餘米,乃自甲士倉出給,則未知何樣穀物,而伊年春初,米價極貴,官家折定太廉,故安哥,便其輸而得其利,倉底之民,至今喧傳,則其所謂自官庫出給云者,已非實狀,而當初折價載去者安哥,累年遷就不納者安哥,則其所私給之狀,今已畢露,欲借重記所錄李哥之名,以掩安哥主管之跡,不亦欺蔽之甚者乎?至於海邑鹽稅一款,原情中,亦不能全然掩諱,而乃以幻出疑亂等語,欲爲自明之計,尤可駭矣。三朔遞歸之官,秋冬所用鹽石,盡數貿用,已極無廉,而況其捧錢入己之說,播人耳目,貪汚之誚,惡得免乎?若其紙廛人率去一款,非出於遠外風傳,而人言先播,臺評繼發,始雖有私諾之事,豈無彌縫之路乎?惟玆數件,明覈京外,則自可彰露,而都在該府査處之如何耳。蓋其前後醜謗,傳播閭巷,有耳皆聞,他如鄙瑣不法之事,亦非一二,而臣與同僚,十分商量,只擧三件事,有此拿問之擧,則爲泰淳者,惟當從實自供,以俟査覈,可也。今乃費辭反詈,侵辱臺官,不遺餘力,臣固知呶呶爭辨,徒傷事面,旣被囚人之詆斥,理難晏然於臺次,請命遞斥臣職。答曰,勿辭,退待物論。以上朝報
上在昌慶宮。停常參·經筵。
領議政柳尙運,五度呈辭。入啓。傳曰,安心調理。
傳曰,明日晝講爲之。
禮曹判書金鎭龜上疏。大槪,臣被諫長之斥,不可抗顔於多士之上,乞遞臣國子兼任,仍治臣罪,以安微分,以謝人言事。入啓。答曰,省疏具悉。卿其勿辭,從速行公。
全羅監司書目,同福縣監李翊夏,務安縣監崔啓翁,差祭不參,罷黜事。
京畿監司書目,振威呈,以掌令李世弼,病重,上去不得事。啓。傳曰,爾辭至此,本職許遞事,回諭。
府啓,請還收安置罪人睦來善,移配罪人李玄逸放歸田里之命。引嫌而退,隨聞論啓,臺體則然,自明之言,何必爲嫌?請掌令魚史徽出仕。答曰,不允。處置事,依啓。
吏曹口傳政事,司譯提調李濡。
吏曹啓曰,臺諫及守令有闕,政事,取稟。傳曰,明日爲之。
副修撰崔昌大上疏。大槪,重患毒痁,經月沈痼,中經癨亂,眞元澌鑠,縷喘僅存,若不保朝夕。伏乞亟遞臣職,俾尋生路,仍遞別兼春秋之任,史薦重事,無至一向遷就,兼陳史局體例,以備裁察事。入啓。答曰,省疏具悉。疏辭,令春秋館稟處,爾其勿辭察職。
謝恩,兵曹參議金鎭圭。
京畿監司書目,高陽呈,以修撰宋徵殷辭職上疏,上送事。啓。答曰,省疏具悉。爾其勿辭,上來察職。
文一所出榜,詣闕。
下直,石城縣監姜琂,大丘判官李彦維。以上朝報
上在昌慶宮。停常參·經筵。
夜一更,電光。
領議政柳尙運,六度呈辭。入啓。傳曰,安心調理。
傳曰,明日晝講爲之。
傳曰,今日晝講,停。
吏曹,災傷敬差官,慶尙左道李萬選,忠淸左道韓配夏。
謝恩,副校理南正重。
府啓,請還收安置罪人睦來善,移配罪人李玄逸放歸田里之命。答曰,勿煩。
禁府照目,呼唱官張善潭·金灝等矣,身爲差備官,擅自離次,終不待令,罪各杖八十贖,奪告身三等,私罪。啓功減一等。又啓目,張天益等,前後納供相左,其間情狀,殊涉可疑,魯承經處,以此發爲問目,更推後稟處,張天益段,與朱善宗,今姑仍囚,以爲憑問處之之地,何如?啓依允。魯承經段,自本道推覈時,李友白,杖毒遍身,瘡瘢靑黑堅硬,已至難治之境,至以一二處下針,則其硬如石,針不能入是如,明白納招爲有如可,到今一變前說,佯若下針,趑趄之際,仍爲身故云,不成說話,極爲巧詐是置,此必受人指嗾,變辭情節,各別嚴問以啓。
假注書沈宅賢病,代具萬理。
文科一所出榜,詣闕。
有政。以李熊徵爲務安縣監,朴泰昌爲掌令,閔鎭周爲吏曹參判,朴泰長〈爲〉敦寧都正,南正重爲副校理,韓配夏爲禮曹佐郞,李光佐爲兼司書,趙泰采爲戶曹參議,洪淨爲工曹正郞,李光著爲宗簿正,申復圭爲康翎縣監,李萬葉爲同福縣監。以上朝報政軸
上在昌慶宮。停常參,只晝講。
領議政柳尙運,七度呈辭。入啓。傳曰,安心調理。
晝講,入侍,知事申琓,特進官申厚命,承旨洪受疇,玉堂李健命·李喜茂,假注書具萬理,兼春秋金克謙·李裕民,武臣李萬相。
正言鄭必東,初度呈辭。入啓。給由。
大司諫崔錫恒啓曰,臣於病伏中,伏見禮曹判書金鎭龜疏本,則盛氣張皇,費辭自營,而一篇宗旨,專以明是非奉聖敎爲辭,臣不得不據其言而辨之也。世道不古,論議多歧,此之所是,彼以爲非,彼之所是,此以爲非,固非造次之間,一人所可硬定,而至於春初朝紳之爭論,業經聖明之處分,是非已定,則尊慕祭酒之儒生,謂之營私飾非,以臣觀之,適見其是非之倒植,惡在其明是非也?鎭龜之心,以朴弼禹等,爲主張邪論,枉罰正士,則承命之初,何不直陳己見,顯加黜斥,而隱忍入泮,與之酬答乎?今此解罰之敎,蓋出於欲示同慶之意,而聖批中,以因未撤之疏,論科施罰,殊未穩當爲敎,則是聖意,本不以世顯之疏爲正論,較然可知,而且凡齋任遞代之際,必令自出其代,設有應遞之人,待其呈單而許遞,見其望記而出代,其或兩齋任俱缺,則諸生會于東齋,以被薦中一人,望記差出,謂之東一房掌議,而以其不出於前任之故,差出新齋任,始得行公,此乃設館以來,遵用之成規,而向日本館請遞之啓,已極肆然。勿遞開諭之敎,聖意勤摰,而無意奉承,必遞乃已。設令齋任,有可引之嫌,此則在於齋任之自處,元非師儒之所可預,其在館官之道,惟當勤勤開曉,而終若引嫌,則使之自處出代,更爲開諭,事例則然,從前成命之下,不卽奉行,此固章甫之例習,而所執雖或過激,亦必屢遣館官,委曲曉諭,終不加之以威罰者,良以士氣不可摧折,而在所優容也。聖上今日之處分,深得此義,而鎭龜,掉棄常規,一任私意,不待齋任之自處,先請遞改,及承勿遞之批,不遵聖敎,直爲汰改,及出新齋任之後,宋徵奎,則嫌不參涉,洪萬鼎,則欲待館官員之入泮招諭,而不肯詣館,無端竝遞,至以一張牌字,分付泮中,有若吏胥輩除下爲,此實三百年所無之駭擧,而賢館之大辱也。夫聖上所以命解儒罰者,只爲欲赴同慶之科而已,何嘗使之不爲勸諭,恣行易置,亦何嘗使之作牌齋中,壞盡事面乎?此而自謂奉聖旨,誰則信之?且臣疏所謂不詣館勸諭者,乃指後來一着,若身旣在泮,則豈有在家作牌之事乎?況亦無往復勸諭之擧,則草記所謂,諭以聖意者,果爲實狀耶?至於無嚴云者,乃無畏憚之謂也。上以慢棄聖敎,下以僇辱儒衿,壞損太學之風,掃地無餘,此而不謂之無嚴,而於何用之耶?且鎭龜,以朴弼禹,爲有應遞之嫌而勒遞之,責人廉隅,可謂明矣,而終使身被削薦之人,冒嫌解罰,何其於彼太苛,而於此太寬耶?噫,堂堂太學,反爲一戚臣之所懷弄,而臺閣之上,喑無一言,臣心竊慨然,妄有所論列,而初不及於疏儒之是非,只爲朝廷,惜事體慮後弊而已,今乃不思自反,反攻言者,殆不成說,臣不欲與之相較,而旣被其詆斥,決不可一刻晏然於臺席,請命遞斥臣職。答曰,勿辭,退待物論。
京畿監司書目,加平等邑呈,以良女金召史,爲虎囕死事。以上朝報
晝講入侍時,侍讀官李喜茂所啓,南大池折受之事,因臺啓卽爲允從,從諫如流之美,中外孰不欽歎也?竊念壽進·於義等宮,係是國家私移儲,只當遵守舊簿而已,今若更設田土,則外方愚氓,或疑國家之廣營私庄,不無致怨之端,大爲聖德之累。至於新宮,則異於舊宮,雖不得不設置田園,而旣以地部銀四千兩,爲辦買之資,折受嚴禁事,已有成命,今豈可更踵舊弊乎?此後勿論新舊宮,切勿更爲折受事,永爲定式,何如?上曰,舊宮折受,旣已一倂停止,新宮則只以二百結定數,此外則更不折受,可也。特進官申厚命所啓,儒臣,旣以凶歲節損等語,有所陳達,臣亦以沿路所見,敢此仰達。今年旱澇相仍,災害特甚,農事之不實,理勢固然,畿甸未免失稔,而湖西尤有甚焉。如延豐等邑,雖在凶年,鮮爲被災,而今年則亦不得免,他邑推此可知。畓穀全災之外,分災亦多,故各邑,姑以所見,竝執分災,以待朝令矣。今聞朝家,只許全災,不給分災云,如此則實惠未敷,而民怨必甚矣,今雖不可續續變通,敬差官踏驗之後,必有從實啓聞之事,終難不許分災,故敢達。侍讀官李喜茂曰,旣給全災,則分災亦不可不給矣。上曰,道臣巡歷後,自當有上報之擧,然後參酌處之,俾無虛實相蒙之弊,可也。戶曹謄錄
晝講入侍時,參贊官洪受疇所啓,小臣,頃者奉命,留住龍仁,殆近一朔,而不能導揚明旨,終不與大臣偕來,至今惶恐。第念大臣,家食已久,契活甚艱,目見朝夕之供,未免假貸於村隣,在聖上優待之道,宜有軫念之事,至於周急月廩,關係恩典,在下固不敢請,而曾在丙子年間,因儒臣陳達,有已行之例,故敢達。上曰,大臣,不受祿俸,宜有艱乏之患,月廩賜給事,分付該曹,可也。戶曹謄錄
晝講入侍時,知事申琓所啓,各道點馬,連因歲凶,不爲差送矣。上年,不得已差送于兩南及關西,其餘諸道,則待明年差送之意,曾已稟定。故頃者,以北道及海西,則差送點馬,畿·湖兩道,發遣本寺郞官之意,仰稟蒙允。差出點馬,厥後思之,則今年農事,又如此,諸道馬匹驅點,多有發軍騷擾之事,往來之際,亦不無廚傳之弊。領相方爲提調,與之相議,則以爲,雖已稟定,今姑停止爲當云,今年則姑停,待明年差送爲當,故敢此仰達。上曰,依爲之。司僕謄錄
春秋館郞廳,以監事意啓曰,觀此別兼春秋崔昌大上疏辭意,則李㙫,雖以與聞爲嫌,旣在他司,又不參完議,强引不當引之嫌云,此誠然矣。當初翰林諸人見罷之後,李㙫之移拜,亦出於此,而前後引嫌,與諸翰林同其去就,殊甚不當。李㙫,方在罷職中,爲先收敍,還拜本職,使之入直,別兼春秋,今姑減下,何如?傳曰,允。
政院啓曰,譯科初試設場,在於今日,而司譯提調李濡,連呈辭疏,尙不出仕,殊涉未安,卽爲牌招,使之及時開場,何如?傳曰,允。朝報
上在昌慶宮。停常參·經筵。
領議政柳尙運,八度呈辭。入啓。傳曰,安心調理。
正言鄭必東再度呈辭。入啓。加給由。
宣惠廳啓曰,今年大同收米,尤甚未納之邑,抄出論罪事,命下矣。畿內各邑,今春大同準納者絶少,而其中楊州,則應納五十二石零,而已捧只是十四石零,陽川則應納五十石,而已捧只是二十二石零,五十餘石之米,其數不多,而已納猶未過半,事甚不當。兩邑當該守令,竝從重推考。江原道春川府,戊寅條大同米太竝五百四十石,全不上納,尤甚可駭,依節晩發船徒配例,當該府使,拿問定罪,何如?傳曰,允。
戶曹啓曰,今年田稅尤甚未納之邑,抄出論罪事,命下矣。諸道各邑,戊寅條田稅未準納者,其數頗多,有難一一論罰,而京畿積城縣稅米太,全未上納,夏節已半之後,論報備局,始得退捧之題,其怠緩不職之罪,在所難免,不可以備局題辭之故,置而不問,當該縣監,令本道拿致營門決杖,何如?傳曰,允。
忠淸監司書目,公州呈,以驛保趙萬旭,六月十六日,爲虎囕死事。
全羅監司書目,全州判官鄭復先,以其母病,受由上京,無意還任,不得已罷黜事。
掌令朴泰昌上疏。大槪,以臣僨敗之蹤,叨此意外陞擢之命,情勢私分,俱極捏扤,終有所不敢晏然承當者,召牌之下,趨詣闕外,而咫尺天陛,末由祗謝。伏乞天地父母,亟恢垂察,遞臣新授職名,以安微分事。入啓。答曰,省疏具悉。爾其勿辭,從速察職。
右副承旨洪受疇,安山地,掃墳呈辭。入啓。給由。
傳曰,大臣·備局堂上引見。引見時,前檢閱李㙫,今日口傳付職事,榻前定奪。
執義兪命雄所啓,昨者大司諫崔錫恒,因同知館事金鎭龜之疏,引避退待,處置歸於本府,而第其避辭中,以臺閣之上,喑無一言,心竊慨然爲言,臣不勝瞿然之至。蓋同知館事,今番一着,大異常規,果招非議,而近來論議擕貳,是非交爭,居臺閣之人,必欲隨事輒論,則未必爲鎭定之道,而反爲推波助瀾之歸,故臣姑欲置之度外,不爲論列矣。今者含默之斥,出於諫席,臣以被斥之人,何敢晏然是非於其間乎?請命遞斥臣職。上曰,勿辭,退待物論。
持平尹憲柱啓曰,昨伏見大司諫崔錫恒避嫌,則仍同知館事金鎭龜,儒生解罰時事,有所論列,而至謂臺閣之上,喑無一言,臣不勝瞿然之至。蓋其啓遞齋任,旣異常規,則不無所失,而第近來館學,作一鬨場,其所與奪,前後一奪,識者寒心,固已久矣。居臺閣者,若欲隨事輒劾,則未必鎭靜,而反爲揚波助瀾之歸,故臣之意見,姑欲置之度外,不欲論列矣。今者含默之斥,出於諫席,何敢晏然於臺次乎?昨緣日暮,今始來避,所失尤大。請命遞斥臣職。答曰,勿辭,退待物論。
掌令魚史徽啓曰,昨伏見大司諫崔錫恒避辭,則以尹世顯等解罰時,遞易齋任事,論斥師儒,語意深峻,而至以喑無一言,譏切臺閣,臣始聞驚怪,繼以駭惑也。不幸近來,師門分朋,論議橫潰,此是非互相矛盾,此則當俟百年而後可定,非一人一朝之所可斷者也。幸賴聖上,以大公至正之心,行無偏無陂之道,每於朝議之擕貳,士論之角立,未嘗不欲其調停,而歸於和平,此群下之所欽仰者也。今者諫席長避辭,乃曰,聖意本不以世顯之疏爲正論,較然可知云。噫,是何言也?當初世顯等,爲先賢申誣,齊聲叫闔,蓋出於尊慕之誠,自上爲慮,彼此是非矯激,雖有定式勿捧之敎,亦非斥其論之不正也。況世顯等之臨科被罰,專由於士論之乖戾,則聖上之必使館官,開諭解罰,寔出大公無偏之道,元非抑彼扶此之意,而今乃臆揣聖意,歸之於好惡之偏者,是果合於告君之義耶?大抵近來館學,作一鬨場,其所與奪,前後一套,識者寒心,固已久矣。然其遞易齋任之際,雖有一時失着,轉及朝廷,惹起鬧端,非臣淺慮之所到,則寧被喑無一言之斥,不欲同歸於揚波而助瀾也,臣猥以無似,累玷言地,上不能匡救闕失,以效糾繩之忱,下不能論劾官那,以副激揚之責,雖微人言,愧恧恒切。今者譏斥之論,發於諫席,其何敢晏然於臺次乎?請命遞斥臣職。答曰,勿辭,退待物論。
吏曹口傳政事,檢閱單,李㙫。以上朝報
大臣·備局堂上引見入侍時,左議政徐文重所啓,摠戎使李弘述狀啓,下於備局,當爲回啓,而乃軍兵番上事,故敢此稟達矣。常時摠戎廳與禁衛營·御營廳軍士,同其番上,而番上之時,有前期三朔徵召之規矣。兵曹判書李濡,連爲引入,御營大將羅弘佐,今纔出仕,未及稟定,今日引見時,二人,俱以公故,亦未得入侍,兩局軍兵番上事,何以爲之乎?上曰,軍兵番上,每年停止,何如?文重曰,領相之意則以爲,糧餉儲蓄,可支數年而後,當爲番上,不可乍行旋止,若其軍門則以爲,軍兵之不爲番上,至於此久,雖或有中輟之患,上番之擧,似不可已云,何以爲之乎?上曰,軍兵之連不上番,殊涉虛疎,自今上番,可也。文重曰,當以此分付於摠戎廳,而御營·禁衛兩軍門,亦一體依前番上數爲之乎?上曰,依爲之。又所啓,倭館公作米事,朝家旣許三年之限,而因裁判倭失言,使島主謝罪,書契後,許給事,分付,已至三年,兩倭人,稱以館下之罪,難於引咎,至今相持矣。今者島主,遞改裁判,更送他裁判,呈文東萊府使,辭語巽順,明言其有年限,且曰,島中四十七八年,專賴是穀云,足以知其悔過之意。議于諸大臣及諸堂上,且送議于在外兩大臣,則皆以爲,今則依前許給,宜當云,而近因僚相有病,久未入侍,堂上亦有故,多未齊會,未得定奪矣。東萊接待,亦多弊端,故敢此仰達,何以處之乎?上曰,今番之事,異於無端,給米,可也。又所啓,向者黃腸禁止事,江原監司狀啓,自備局回啓,而黃腸木事,臣待罪嶺東守令時備諳,故敢此仰達矣。蓋黃腸禁山嶺內外,皆已盡濯濯,惟三陟·江陵,其中最大者也。癸酉年敬差官下去時,自長生殿,有可合木封標成冊之事,臣雖不能親自入山看審,而成冊之數,未滿二十株矣。近來板材甚貴,雖監司守令,或有爲親求得者,板商之夤緣圖入,致有侵犯禁山之患,松禁之不嚴,蓋以此也。嶺外松板下來時,路由於寧越·旌善之間明池川流來云,依高山察訪守鐵嶺之例,本道守令中,定爲差使員,自嶺東越來者勿論,材板,一切嚴禁,犯者重處之意,自禮曹作爲事目,分付,何如?判尹李彦綱曰,非但自水上流來,亦有嶺南馬運之路,兩處竝定差員,一體禁斷,似宜矣。上曰,着實禁斷,然後可以儲養。依爲之。文重曰,臣因此事,有所仰達矣。黃腸,以累百年長養之材,而如是之盡,國家長遠之慮,非細矣。癸酉年間敬差官斫來之後,未滿十年,又有下去之擧,年前所來,想已垂盡,此由於賜予之頻數也。若黃腸斫伐之時,非但材木漸少,運下時多用民力,自上當軫念而節用,俾無頻數斫伐之弊,似宜矣。上曰,當留意爲之。備局謄錄
春秋館郞廳,以監事意啓曰,觀此別兼春秋崔昌大上疏辭意,則李㙫,雖以與聞爲嫌,旣在他司,又不參於完議,强引不當引之嫌云,此誠然矣。當初翰林諸人見罷之後,李㙫之移拜,亦出於此,而前後引嫌,與諸翰林,同其去就,殊甚不當矣。李㙫,方在罷職中,爲先收敍,還拜本職,使之入直,別兼春秋,今姑減下,何如?傳曰,允。吏曹謄錄
大臣·備局堂上引見入侍時,左議政徐文重所啓,諸般身役事,不可不及時定奪,而近因僚相有故,諸堂上亦未齊會,尙未定奪矣。今已□晩,故戶·兵判皆以公故未來,而自外相議仰達,近年身役□□皆□□□□□半□捧矣,今年則□□□□□□□□前不可每以錢捧,諸般軍布,及內外諸各司奴婢身貢,則以木綿收捧,而若不捧錢,則亦有妨於行貨,大同則三分之一,作木收捧,一分則以錢收捧,何如?上曰,所達之言,是矣。依爲之。惠廳謄錄
引見時,左議政徐文重所啓,近來百司怠慢,不可勝言,而第館學課試,乃是勸課儒生,仍有給初試之規,而一年學官四製,而大學合製矣。兼官皆是玉堂官員,則長在直廬,而亦有晝仕出去之規例,則不至於無暇不得設行,而或終年不製,或□□□□設行於□科之後,多有紛沓之擧,雖有人言,士習之不正□甚於此矣,自今以後,則歲末自禮曹査出,如有不製之官,則兼官從重推考,當年條仍爲蕩滌,俾無過時紛擾之弊,何如?上曰,依爲之。朝報郞廳李聖運校正。日記廳郞廳閔師弘書。
上在昌慶宮。停常參·經筵。
夜五更,流星出天廩星上,入天苑星下,狀如拳,尾長三四尺許,色白。
領議政柳尙運,九度呈辭。入啓。傳曰,安心調理。
正言鄭必東,三度呈辭。入啓。遞差。
工曹判書申汝哲辭職上疏。入啓。答曰,省疏具悉。卿其勿辭,調理行公,以副至意。
拿問現告,春川府使尹就五。
吏曹判書申琓上疏。大槪,敢陳泣血之懇,冀蒙矜許,以終生成之恩事。入啓。答曰,省疏具悉卿懇。疏辭,令該曹依施焉。
檢閱李㙫上疏。大槪,臣之情勢,決難抗顔趨□□□□□□□□□來□闕門之外,□□□□乞命罷斥臣職,以幸公私事。入啓。答曰,省疏具悉。爾其勿辭察職。
忠淸左道京試官金致龍入來。
吏曹啓曰,臺諫有闕,政事,取稟。傳曰,明日爲之。
檢閱李㙫牌不進,依承傳罷職傳旨。傳曰,只推勿罷。
假注書具萬理服制,代朴鳳齡落點。
咸鏡監司書目,文川等十一邑呈,以染病之人九百六十六名內,方痛四百六十四名,向差三百五十八名,死亡一百五十四名事。
吏曹參判閔鎭周上疏。大槪,東銓佐貳之命,又下於千萬意外,驚惶震越,罔知攸措,顧此情勢之扤捏,實無前後之殊,決不可冒沒承命,以貽淸朝之羞,乞賜鐫遞,以安愚分事,呈政院還出給。
玉堂箚子。大槪,請大司諫崔錫恒,執義兪命雄,持平尹憲柱,掌令魚史徽,竝命出仕事。入啓。答曰,依啓。
謝恩,檢閱李㙫。
下直,白峙僉使張漢益,彌助項僉使金璡。以上朝報
上在昌慶宮。停常參·經筵。
傳曰,明日晝講爲之。
副修撰崔昌大,初度呈辭。入啓。給由。
領議政柳尙運,十度呈辭。入啓。傳曰,安心調理。
刑曹判書金搆上疏。大槪,臣旣被訟者之侵凌,不敢晏然仍冒,乞賜遞改,以安私分事。入啓。答曰,省疏具悉卿懇。卿其勿辭,從速行公。
兵曹參議金鎭圭上疏。大槪,臲卼之蹤,旣不可冒廁周行,而憲臣之疏,持臣益深,玆陳肝膈之忱,仰干黈纊之聽,懇乞聖慈,鐫臣職名,削臣仕籍,以安濱危之賤身,以謝罔極之人言事。入啓。答曰,省疏具悉。爾其勿辭察職。
輔德李敏英上疏。大槪,臣於直中,聞父病猝重,情理煎迫,不能自定,玆敢疾聲呼籲於宸嚴之下,乞蒙恩遞,俾得專意救護事。入啓。答曰,省疏具悉。爾其勿辭,救護父病。
禁府啓目,監察李天挺原情云云,泛稱遲晩,刑推得情,何如?啓除刑推議處。魯承經更推云云,指嗾變辭辭緣,終不直告,尤爲巧詐,所當刑推究問是白乎矣,年過七十之人,法不當請刑,他無可以鉤得之路,上裁,何如?啓。本道推覈時,納招是實,則今此招辭,未免誣罔。今日之招辭是實,則本道之納招,未免誣罔是在如中,莫重殺獄,明白歸一而處之是置,變辭情節,更良各別嚴問以啓。
侍講院啓曰,本院兼實官十員內,兼弼善·說書·兼說書俱未差,兼輔德李健命,受由在外,弼善金德基,掌試在外,文學金相稷,今日政移拜正言,兼文學南正重,以本職入直,玉堂兼司書李光佐,左外,只輔德臣李敏英,司書臣李肇入直矣。卽者輔德李敏英,以父病陳疏受由出去,他無推移入直之員,書筵重地,將未免闕直,合有變通之道,何以爲之?敢啓。傳曰,闕員卽爲開政差出。
謝恩,文學李宜顯。以上朝報
上在昌慶宮。停常參,只晝講。
領議政柳尙運,十一度呈辭。入啓。傳曰,安心調理。
副修撰崔昌大,再度呈辭。入啓。加給由。
傳曰,明日晝講爲之。
晝講入侍,知事閔鎭長,特進官申厚命,承旨李善溥,玉堂李喜茂·南正重,假注書朴鳳齡,兼春秋李裕民,史官李㙫,武臣趙淵卿。
傳曰,史官二員待命,騎馬六匹立之,津船等處內摘奸。
傳曰,頃日樂善君謚號爲之事,傳敎矣。尙今不爲入啓,其已議謚,而政府未及合坐而然耶?問啓。
平安監司書目,德川等八邑,去八月以後染病者,二百二十六名,向差三百十五名事。
司書李肇上疏,大槪,臣在直中,聞母病素患血崩之症復發,病勢危急,臣情理煎迫,不忍暫淹晷刻,不得不陳疏徑出,乞遞臣職,仍治臣罪事。入啓。答曰,省疏具悉。爾其勿辭,救護母病。
今日晝講時,玉堂罷散及居中人員,竝抄啓事及呈告紛紜之弊,每加申飭,而近來愈甚,政院各別申飭事,榻前下敎。
兵曹判書李濡上疏。大槪,屢犯違慢之罪,萬殞難贖,亟罷臣職,仍治臣罪事。入啓。答曰,省疏具悉卿懇。卿其安心勿辭,從速行公。
京畿監司書目,高陽呈,以左參贊李世華辭職上疏上送事。啓。答曰,省疏具悉卿懇。卿勿過辭,從速上來行公。
謝恩,司書李世奭。以上朝報
政院啓曰,命下矣,招問議政府郞廳,則以爲,謚號事命下之初,玉堂太常,卽爲議謚送來本府,而其時本府,爲此謚號,合坐差出舍人,而旋移館職,久未出其代,故至今未得合坐云矣,敢啓。傳曰,舍人差出擧行。
宗親府,朗原君,當日五更量卒逝,啓。朝報
午時,上御進修堂。晝講,入侍,知事閔鎭長,特進官申厚命,參贊官李善溥,侍讀官李喜茂·南正重,假注書朴鳳齡,記事官李裕民·李㙫,武臣趙淵□,以次進伏。上讀前受音一遍訖,李喜茂進讀,自易曰履霜堅氷至,止天寶之亂,上讀新受音一遍訖,李喜茂曰,履霜堅氷至者,積漸之謂也,戒其用缺禍也。自古亡國破家,莫不由於小人,歷代君辟,未有知其爲小人而任用之者,然或微察其小人之態,終不能勿疑於祛邪,則積漸之禍,必至於亡國而後已,可不懼哉?雖以晉之三家言之,分晉之禍,已基於世卿之時,則始於專政,終於奪國者,豈非履霜而氷至者乎?南正重曰,凡事莫不始微而終大,積小而成大,詩曰,如彼雨雪,先缺積微之致也。小人所爲,初雖缺小人之害,終至於弑父與君者,由於積漸也,履霜之戒,言其防微杜漸。缺南正重曰,鄭風,女悅男之詩也,衛風,男悅女之詩也,鄭衛之淫,一也,而言鄭缺擧其尤甚也,剛惡者易知,故禍小,柔惡者難知,故禍大耳。上曰,柔惡者諂侫,故難知也。李喜茂曰,柔惡者,巧言令色,易惑難知,故初□若無甚大害,而畢竟禍人國家,百倍於剛惡耳。南正重曰,古語曰,大奸似忠,謂其諂諛便侫,善中人主之意,故人主反以爲忠,不識其詐,若李林甫之口有蜜腹有劍,是柔惡也。李喜茂曰,人有畏友,則有所忌憚,友便侫,則所損甚大,凡人朋友尙然,況君之於臣,忠邪之別,尤不可小忽也。南正重曰,人君虛己受人,則直言日聞,直言日聞,則諂諛之言,無自而入矣。李喜茂曰,宇文士及之譽樹,言雖微細,難掩其諂諛之言,則縱非太宗之英明,孰不知其慫惥阿意之態哉?然太宗,初雖知之而責之,終不能斥之而遠之,則由其無正心之功,而賢邪辨別之誠,有所未至,故有臣如魏徵,而終亦不能信用,豈不惜哉?閔鎭長曰,士及之譽樹,其侫小,而太宗責之,其所謝之言,諂侫尤甚,而太宗意解,是太宗之以侫人責士及者,非眞惡侫也。外示惡侫之色也,終焉意解者,以其無惡侫之誠,故自不覺其浸浸入於侫言中矣。李喜茂曰,漢和帝,謀殺竇憲,信用鄭衆,初雖微過,終至亡漢者,不能防微杜漸之致也。閔鎭長曰,和帝之信用鄭衆,失德之大者,豈是微過也哉?謀及宦豎,政歸黃門,亡國之禍,已兆於此矣,履霜之義,亦在其中矣。李喜茂曰,唐宗之用韓休,善矣,然未免面强而爲之。故至於貌瘦,若誠心好諫,則將如芻豢之悅於口,寧復如此哉?南正重曰,近來伏見諸臣所進之言,或有切中時病者,則缺優答,凡在群下,孰不欽仰殿下之聖心,而第於事爲施措之間,終無踐行之實,古人所謂非言〈之〉難,行之難者,正爲此也。伏願殿下留意焉。上曰,當體念焉。
李喜茂所啓,近來玉堂人員,甚爲苟簡,都堂缺趙大壽,方在罪名中,難可擧論,而其餘缺若閔鎭厚·金昌直·李震壽·李光佐缺臣以同錄之人,如是冒沒行公,甚爲慙恧矣。缺每每違牌,不爲行公,所執似過矣。南正重曰,呈告之弊,缺申飭之敎,而猶此紛紜,試以昨日事言之,兩司請臣就職後,竝卽缺四臺官,寧有一時俱病之理哉?合有各別申飭之道矣。上曰,更爲申飭,可也。出下敎遂罷出。
上在昌慶宮。停常參·經筵。
領議政柳尙運,十二度呈辭。入啓。傳曰,遣承旨敦諭。
禮曹,朗原君偘,當日卒逝云,自今日明日至,停朝市,弔祭乙良,依法例擧行,禮葬段,時未復舊,棺槨役軍,令該曹題給,何如?啓。依允。守陵之功,不可不念,一依朗善君例擧行事,分付該曹該道,而祿俸限三年仍給,以表予意。
修撰崔昌大,三度呈辭,及東平尉鄭載崙箚子。大槪,伏見錦川君榰上言,下吏曹覆啓,則擬待臣及東平君杭露章,而定其虛實,不得不以平昔聞見者,略陳事實,以備睿覽事。以停朝市,留政院。
政院啓曰,今日晝講爲之事,命下矣。朗原君偘卒逝,停朝市單子,旣已入啓,晝講停止之意,敢啓。傳曰,知道。
府啓,請還收安置罪人睦來善,移配罪人李玄逸放歸田里之命。答曰,勿煩。
傳曰,史官二員待命,騎馬六匹立之,宮城內摘奸。
忠淸監司書目,申貴·才星等,爲虎囕死事。
禁府啓目,魯承經更推云云,依判付別爲問目,更加嚴問,變辭情節,終不吐實,巧詐之狀,委屬痛惡,而累次嚴覈,無路得情,上裁,何如?啓。此漢前後招辭,顯有隱情,而累次嚴問之下,變辭情節,終不吐實,以爲疑亂之計,此不過年過七十,自恃必不施刑,乃敢恣意欺罔,至於此極,論其情狀,十分痛惋,死無可惜兺不喩,殺人是何等重獄,而承經之招,若是巧詐,今若諉以七十,不爲訊問,則未知其將以信一,歸於殺獄乎,歸於曖昩乎?揆以獄體,決不可糢糊處置是旀,自本道推覈時,杖傷致斃之狀,明白納招之後,遞因兪岦擊錚原情,有此拿致京獄之擧,李友白之於兪信一,强弱之相懸,不啻霄壤,則到今一變前說,定是受人指嗾之致是置,除尋常各別嚴刑,期於輸情。
傳曰,前校理金昌直,修撰李震壽,竝敍用,前司果李徵龜·閔鎭遠,居中蕩滌。以上朝報
上在昌慶宮。停常參·經筵。
同副承旨權持書啓,臣敬奉聖旨,敦諭于領議政柳尙運,則以爲,臣於沈痼之中,虛帶職名,瘝曠已久,罪戾日積,悶蹙之極,第切日夕靳望之忱矣。千萬夢寐之外,近侍之臣,承命臨諭於陋巷之中,十行辭旨,丁寧懇惻,有非微賤之分,所可得於聖朝之下者,臣奉讀未半,感涕自零,繼以驚惶震越,不知所以自處也。臣之所患,近因風氣陟寒,添得外感,左邊麻木之病,比前有加,眩暈兼發,精神昏瞀,方在委頓不省之中,承此寵諭,無望祗赴,人臣分義,至此掃地,揆以邦憲,不可每每倖免,席藳私次,恭俟斧鉞之誅云矣,敢啓。傳曰,知道。
領議政柳尙運箚子。大槪,病勢一向危篤,無望起動,敦諭之下,竟未祗赴,惶恐待罪,仍令遞臣職名,治臣負犯,以肅朝綱,以安微分事。入啓。答曰,省箚具悉卿懇。卿之疾恙,予非不知,而調治已久,筋力尙旺,自有勿藥之喜,何用連章祈免,若是其浼浼乎?心甚缺然,無以爲喩,卿其須念國事,安心勿辭,亦勿待罪,臥閤論道,以副至望。仍傳曰,遣史官傳諭。
掌令朴泰昌啓曰,臣曾因一疏之妄陳,重被兵曹參議金鎭圭之所反斥,臣於日昨自列之疏,不得不略陳其梗槪,以伸臣自處之義矣。乃者鎭圭,復進一疏,而其〈語〉意之深刻,尤非前疏之比,臣竊不勝駭惑,而繼之以危迫也。蓋臣當初疏中,只論其意見之謬戾,言議之乖激,而草草數語,不過規警而止,初非有大段深峻之意。且臣所論,皆據其疏語,有所指的而發,則亦非以無實之事,粧撰爲說者,斷可知矣。金鎭圭,不復反省,疑怒轉深,其叵測傅會等說,已是萬萬題外,而又且抑勒張大,至以論人無實,擬人赤族等語,反詆臣身,不遺餘力,有若臣眞有白地構捏,擠人罔測底意者然,而自處以謙退之地,置人於誣陷之科,噫噫,人之爲言,胡至於此也?臣疏具在,已經睿覽,則鎭圭此言,其果一毫近似於臣疏中所云云耶?其所謂乘機抵隙云者,尤未滿一哂也。鎭圭平日言議,雖多有偏係之失,苟非大段有係於世道時政者,臣不欲一一論斥,而至於向日之疏,謬戾莫甚,所關非細。故旣在言責之地,不得不略陳所見,以斥其失,若以此謂之乘機抵隙,則凡臺閣隨事規正,辨別是非者,皆不免抵隙之歸耶?至若權衡輕重等說,益見其抑勤之甚也。臣之前後疏中,毋論彼此,俱稱以一代儒賢,則何嘗有深意於其間,而今摘抉其行語間,偶下文字,直欲驅之於侵侮之科,實非臣淺慮之所及也,臣與鎭圭,本無嫌芥,揆以常情,豈欲侵害?而特以所處之地,與他自別,戒飭懲勵,道理當然,故欲一規警,或冀其開悟,若謂之臣不知量,則誠然矣。若謂之出於陷害之意,則此豈道理,而今乃一疏再疏,怒益深而語益刻,無乃忿懥之心,先梗于中,言未暇擇發而然耶?臣竊慨然。臣性素拙陋,本不解與人較爭,而今以齟齬數語,妄效同朝相警之義,而誠信未孚,疑怒先加,以致轉輾層激,不啻呶呶,未免爲淸朝之羞辱,此莫非臣之無狀,素所見輕之致,其何敢一刻晏然於臺席乎?請命遞斥臣職。答曰,勿辭,退待物論。
府啓,請還收安置罪人睦來善,移配罪人李玄逸放歸田里之命。引嫌而退,彼此疏辨,各有所執,則相較之言,何必爲嫌?請掌令朴泰昌出仕。答曰,不允。處置事,依啓。以上朝報
領議政柳尙運箚曰,伏以,人臣曠職,何等罪戾,近侍宣諭,何等寵曲,而負此大何,承此異數,宛轉牀席,神思惝怳,滅身不足以塞罪,結草不足以圖報,瞻天望雲,祗有涕血交灑而已。仍竊伏念,臣以草茅微蹤,樗櫟賤才,猥蒙隆知,謬膺聖簡,一毛一髮,無非天地父母之賜,何敢爲一身自便之圖,負聖明河海莫量之恩哉?緣臣受氣虛薄,已自少日,積傷非細,及今衰暮之年,遘此難醫之疾,上以曠廢職事,下以孤負臣心,撫躬思義,臣竊傷悼,而至於累辱聖眷,每違嚴命,有若偃蹇逋慢者然,臣於此,悸不自定,寧欲無生也。顧臣所患風痺之症,乍觸寒氣,一倍加重,頭目眩暈,手足痿軟,作一半死之人,曠職之責,違命之誅,萃於一身,而無起動之望,雖以聖朝生成之澤,何可每賜寬假,使邦憲不嚴,而具僚不知戒乎?甘伏缺實出肝膈,伏〈願〉聖慈,曲加諒察,將臣所帶本兼職名,亟許遞改,仍治臣前後負犯,以肅朝綱,以安私分,不勝幸甚。取進止。批答見上
上在昌慶宮。停常參·經筵。
夜一更,月暈,廻木星,有霧氣。
領議政柳尙運,十三度呈辭。入啓。傳曰,安心調理。
修撰崔昌大,三度呈辭。入啓。遞差。
大司諫崔錫恒,初度呈辭。入啓。給由。
吏曹參判閔鎭周辭職上疏。入啓。答曰,省疏具悉。卿其勿辭,安意察職。
正言趙泰老上疏。大槪,伏蒙恩暇,往省先壠,重得毒痁,淹留過限,律以公法,罪實難逭,力疾登途,今始上來,而症情添劇於撼頓之餘,詣臺自列,亦無其路,不得不陳章俟譴,而且臣目擊民艱,有不容泯默者,玆敢附陳於疏末,以備聖明之裁處事。入啓。答曰,省疏具悉。疏辭,令該曹稟處,爾其勿辭,從速察職。
檢閱李㙫上疏。大槪,日昨趨命,只欲少伸分義,非有一分可以就列之勢,而主薦一事,終不敢晏然承當,則史局之不備,與初無異,微臣之蹲冒,尤甚無謂,乞命先罷臣職,改賜處分,以幸公私事。入啓。答曰,省疏具悉。疏辭,令春秋館稟處。
東平尉鄭載崙箚子。入啓。答曰,省箚具悉卿懇。箚辭知道。
謝恩,副修撰宋徵殷。
吏曹,慶尙左道災傷敬差官,李彦經落點。
府啓,請還收安置罪人睦來善,移配罪人李玄逸放歸田里之命。孟山校生梁朝元,以其世傳奴婢,還屬尙衣院事,訴冤於本府。臣等,取考前後文書,則我國人李珍選,入中朝爲太監,中宗朝正德戊辰,以欽差正使,來到我國,自上特爲賜給掌隷院奴眞同等四口,敎旨御寶,至今尙在,李珍選,以其奴四口,傳給於兄子守男處,其時館伴郞廳,證筆成文,此非尋常契券之比,而守男,又爲傳給其妹女吳氏,自此以下,世世相傳,文券昭然可考矣。其後奴婢等,叛主投公,累度起訟,則朝元之父繼章,乙未以後,凡得伸者,四度,奴婢之屬公者,亦數三度,前後訟官,各執己見,互爲立落,蓋其屬公之論,則以傳系文書,無官署,有爲違法例爲言,而今此王旨御寶,宛然如新,館伴證筆,亦是稀事,遐方人傳系文記中,謂有些少違端,其不可容易屬公也,明矣。況於壬子年間,因本府啓辭,有明査稟處之敎,而該院覆啓,一依辛丑年兩度得伸,勿許聽理之受敎,所爭奴婢,出給繼章,且以日後,雖有甲乙互訴之弊,更勿受理之意,明白判下,則到今還屬於尙衣院,揆以訟理,極爲無據,遐氓之稱冤,勢所必至。請令尙衣院所屬奴婢,還給本主。答曰,不允。末端事,依啓。
東平君杭箚子。大槪,伏見東平尉鄭載崙箚本,臣名亦擧於吏曹覆啓中,有不敢晏然含默者,略陳聞見,以備睿覽事。入啓。答曰,省箚具悉卿懇。箚辭知道。
正言金相稷上疏。大槪,臣之老母,自五六日前,重感寒疾,欲俟病間,趨謝恩命,而症情彌留,稽謝累日,臣之罪戾,實無所逃,不得不敢此呼籲。伏願聖慈,亟遞臣職,俾得專意救護事。入啓。答曰,省疏具悉。爾其勿辭,救護母病。以上朝報
議政府司錄,以領·右相意啓曰,昌德宮移御之命,出於臣民渴望之餘,極爲幸甚。此闕修治之役,不可少緩,而昌慶宮亦須更爲修掃,務令潔淨無餘憾,然後方可還御,則其事至爲重大。戶·兵·工判書及南陽君洪振道,差爲修理堂上,刻日修理,而移御日字,令該曹,預爲擇定,宜當然。啓。傳曰,依啓。且昌德宮狹小,故內人多在于此,朝官出入非便矣。禮曹謄錄
東平尉鄭載崙箚曰,伏以,臣伏見錦川君榰,爲其嫡祖母柳氏,上言訟冤,啓下吏曹,有曰,柳氏父罪死之後,柳氏,只以奉祀興慶園之故,雖降其夫人之號,而仁祖待以弟妻,孝廟呼以叔母,至於大內禮運之節,亦無所降殺,且以臣曾前出入宮禁之故,至請詢問,吏曹覆啓,亦以榰上言中爲證者。旣無著出於章奏之事,則有難以言語立證云。臣名,旣入於奏御文字之中,似當陳暴其事實,而猥越不敢矣。吏曹,則以臣及東平君杭,無文字之可證者,故疑榰言之或出於流傳之訛,擬待臣及杭露章,而定其虛實,臣若終始默然,則非但使爲先訟冤者,不免爲誣罔天聽之歸,亦非所以無隱勿欺之道,敢以平日之所聞見者,略陳事實,以備睿覽焉。臣伏聞仁嬪神道碑文,乃文忠公張維,奉仁祖大王命製進者,而曰綾原君俌,娶柳孝立女,坐其父累,奪奉爲妾,而及義昌君珖,奉敎書石也。仁祖大王,御筆抹去,改以俌娶柳氏女云,此則臣聞於先輩·老成·宗班及儀賓,而又見其印本者也。仁祖大王,或致玉候未寧,厭進水刺,則以柳氏善於造饌,使之烹飪以入,其調和五味,堪爲下箸於藥餌之餘,故賞賜便蕃,仁祖之不以罪人女外之,而親遇之者如此云,此則缺得聞於益平尉洪得箕·靑平尉沈益顯·福寧君栯等者也。乙巳年間,柳氏有病,仁宣大妣,特遣尙宮具氏,問疾饋藥,其家子弟,不着公服,乃以白衣迎送,諸宗室儀賓,責其失禮,此則臣亦與焉。故歲月雖久,而今猶記得矣。臣妻公主,於丙午年産子,未得乳婢,而適有綾原第婢新産者,居在臣家門外,故招以乳之矣。仁宣大妣,聞而下敎于公主曰,婢是他婢,則或貰而乳之,或贖而乳之,則可也,而不告其主,留之家中,則不可,汝亟作書,以請於綾原夫人,而此夫人之爲先王尊屬,實同李判事室內,書辭間,須以敬謹下語爲敎,蓋慮年少婦人,或不善措語於尊行,有此戒飭也。所敎李判事室內,卽孝廟之表姑韓氏,而年高在世,以時節迎入宮中,禮待厚餉,公主之所親見。故慈聖,引以戒之如此,柳氏之位號雖去,慈聖之猶稱夫人,亦臣家親承慈旨者也。大內禮遇之節,則臣之所聞見者如右,而且於累十年前,綾原大君之子靈豐君湜,對人輒稱其嫡母柳氏降其名號之冤曰,當初降號,只爲奉祀興慶園,而元廟附太廟之後,則朝家處分,與初有異云。先臣致和,聞而曰,朝家於孝立伏法之後,不曰罪女,不宜仍配王子,而只曰罪人女,不可奉大院君祀,因削其夫人之號,而大院君追崇入廟之後,則事與前有異,湜之稱冤,非誣云。臣之聞於家庭者如此,故敢此竝陳焉。此皆出於耳目之所覩記者,而非敢爲費辭爲地,自速誣罔之罪,伏乞聖照。取進止。批答見上
東平君杭箚曰,伏以,臣伏見東平尉鄭載崙箚本,因錦川君榰爲其嫡祖母柳氏籲冤之事,臣名亦擧於吏曹覆啓中,而蓋榰之所引而爲證者,臣與鄭載崙旣無異同,載崙,已自上箚備陳事實,則臣亦不當晏然緘默,略陳聞見,以備睿覽。臣以後生,於先朝故事,雖未及詳知,第臣聞諸臣父孝敬公臣瀓,仁祖朝柳氏之削封,缺亦不以降號有間,此臣所耳聞而目擊者,不敢有隱,敢此仰陳。伏乞聖明垂察焉。取進止。批答見上
吏曹參判閔鎭周疏曰,伏以,臣於頃日政,伏承敎旨,以臣爲吏曹參判者,臣聞命驚惶,情爽震越,罔知所出也。臣前忝本職,實有臲卼難冒之勢,瀝盡肝血,哀籲不已,屢觸邦憲,分義掃地,此豈臣所樂爲者,而逋慢之罪,瀆冒之誅,至今追思,心悸夢愕。幸賴天地之恩,特憐一物之微,終僅恩貸,獲解職務,則庶幾自玆,曲蒙終始生成之澤,而誤恩之又復謬降,誠非始望所及,撫心失圖,直爲逃遁而不可得也。況臣恩遞本職,未滿數朔,回顧舊席,尙有餘慍,則所引情勢,固無前後之殊,而纔遞旋授,擧措顚倒,始辭終冒,私義無據,臣何忍貪饕榮寵,冒沒承命,重貽淸朝之羞哉?疾痛之呼,見阻喉司,循墻微懇,無路上徹,跼蹐高厚,靡所控告,而春秋兼帶之命,又下此際。夫史院掄撰之地,固非人人所可冒居,而以臣無似,華銜膴職,叢萃一身,今又不量擔子之重,添以極選之任,以益其顚沛之勢,臣心之惶愧危蹙,固不須言,而豈不厚招當世之譏議也哉?且臣累日試院之役,觸傷甚重,轉動舊疾,症情危惡,貼席呻痛,昏昏不省,兩日之內,荐承政官召牌,而欲起還仆,竟未祗赴,科條極嚴,萬殞猶輕,負犯至此,何以自逭?玆敢冒死披陳。伏乞聖慈,特加諒察,將臣本職兼帶,一竝鐫遞,仍命攸司,勘正臣罪,以警具僚,以安愚分,公私不勝幸甚。臣無任惶怖祈懇之至,謹昧死以聞。批答見上
正言金相稷疏曰,伏以,臣以累試蔑效之人,復叨薇垣新命,所當感激洪私,趨謝恩命之不暇,而第臣老母,自五六日前,重感寒疾,委頓牀席,食飮專廢,咳喘頭疼等症,又從而作苦,沈痛缺,謹昧死以聞。批答見上
檢閱李㙫〈疏曰〉,伏以,臣情病臲卼,實無抗顔冒進之望,而一疏仰籲,反承溫批,嚴召荐降,循墻路窮,不得不冒昧趨承,而在臣廉義,虧蔑極矣。竊念,諸史官,尙在勘罷之中,而今特敍復臣職者,朝家本意,非欲使臣一人,獨守史局,將以速完新薦,然後仍起坐罷之諸史臣,以備左右史者也。然惟當初新薦之時,亦取臣可否,以成其薦,則臣之難冒之嫌,實與諸史臣,無少差別,今豈可諉之以適在他司,不參完席,而晏然冒當其主薦之事,以墜損史局之體例乎?旣不可承當,則旣始之薦事,了當無期,坐罷之諸臣,敍付無日,史局之一向空曠,與初無異,朝家所以別爲變通之意,便歸虛套。且念,朝家,雖不以薦事爲念,只令小臣,守直史局,如曩日大臣陳達於筵中者,彼諸史臣之譴罷如前,而臣反獨蒙牽復,蹲在舊次,尤甚無謂。況今薦事,一日爲急,而臣以前薦與聞之人,不可重誤,因仍盤礴,徒妨薦事,不但臣厚招喪廉之譏,其在公家事體,豈宜若是之苟簡乎?臣之日昨承命,非有一分可以堪當者,只欲一謝眷恩,少伸分義,庶幾俟有變通之道,此所以不避煩猥,輒復塵瀆者也。伏乞聖明,特諒史事之至重,深察情勢之難强,亟命罷臣職名,仍備加俯詢,改賜處分,俾免薦事廢闕,史職空缺之患,不勝幸甚。臣無任屛營祈懇之至,謹昧死以聞。批答見上
正言趙泰老疏曰,伏以,臣伏蒙恩暇,往省先壠,而素患痞滿之症,添得毒痁,經旬旅次,委頓苦劇,以致由限倏過,職事久曠,臣心惶悚,已不可言,而揆以公法,罪亦難逭,俟得少間,力疾登途,寸寸前進,今始來伏於京輦之下,而第臣所告之疾,復劇於撼頓之餘,寒熱交爭,痛勢日甚,飮啖全廢,元氣益苶,引飮過多,肚腹膨脹,頑痰極盛,暈缺詣臺自劾,亦無其路,不得不冒昧缺唐突附陳,以冀聖明之裁處焉。今年年事之失稔,諸道道臣,旣已據實而狀聞矣。頃日僚臺,亦以目見而疏陳矣。竊聞,朝家,已有分等給災之擧,少示顧恤民隱之意矣。及見該曹頒降事目,則除川反浦落,永無田形,初不落種,全不用鎌者外,竝不許災,民情遑汲,怨詛朋興,相與聚首而言曰,乙亥·丁丑兩歲之凶歉,慘則慘矣。其時則民間之舊儲,猶有未盡,朝家軫恤,靡不用極。故或自拮据而生者,或賴賑濟而活焉。今則荐飢之餘,又經毒癘,死亡殆盡,蓋藏俱空而凶歉之慘,又與乙丁兩年,少無差別,哀我民斯,于何從祿?況聞朝廷不給分災,吾屬將盡劉矣,至有流涕而嗚咽者,窮民形勢之急,據此可知矣。臣於在京時,亦不料失穫之至此,及至南下,沿道所見,無非慘目而驚心者,蓋其被災尤甚,全無所收之處,固不須言,而其所謂成實而成收者,亦皆踈苗短莖,結穗無多,視常之所收,減十之八九者,在在皆然,毋論處地高低,大都如此。臣之所見,只是畿湖十數邑,而臣所不見者,亦可推知,年凶如此,而不給分災,民情之遑汲·怨詛,固也,無足怪也。臣待罪騎省郞署,曾已經年,槪知經用匱竭,若若新捧,則殆難支過半年,問諸他部,亦無異同,國儲哀痛,莫此時若也。有司之臣,宜有所恤,而虛實相蒙之弊,亦多在於許給分災之時,則今年之只給全災,意或由此,而若使朝家,審知災荒之至此,則亦豈忍終始堅執,不思變通之道乎?曾見廟堂,每於給災之政,輒加靳固,或至深冬雪沍而後,始爲許給,旣穫之田,更無踏驗之勢,不得不只憑已成之文書,斟酌而羸縮之,以報上司而已。如是之際,奸吏之竊弄滋甚,下民之蒙惠實少,臣恐虛實朝家之慮,不在彼而在此也。今日朝廷,只恤輕費不恤民隱已,不然則分等給災之擧,有不容少緩。伏願殿下,斷自宸衷,趁此覆審之時,量給分災於畿湖兩道,急急行會,獲免後時之歎,而俾民得以被實惠焉。目今秋成之節,已多艱食之民,來春阻飢,可坐而策缺,言念及此,食不下咽,臣固知累年經賑之餘,畜□有未及還報缺,明春賑貸之資,仍除窮民轉輸之勞,而京畿各邑之移轉,亦令一體捧留,以爲補賑之需,恐合事宜,竝冀下詢廟堂而處之焉。且伏見備局行會關文,則朝家爲慮白骨徵布之弊,且念閑丁難得之患,先自備局,査正各衙門所屬良役之類,使之汰給外方,又令各道各邑,搜出諸般名目之可減可革者,以爲趁歲前畢充闕額之地,意甚盛也,德至厚矣。至於一時盡充,其勢未易,何者?軍額簽補之政,在常年亦難,雖終歲搜得,猶不能準數,而上司行督責之令,守令畏文法之拘,或以公私賤隷,而冒充良役,或以已有屬處,而疊定軍保者,比比有之,矧今頻年大殺之餘,加之以無前癘疫,八路生靈,靡有孑遺,雖未知今番京外之所査得,終果幾何數,而較之於闕額,必未滿其十分之一二,畢竟搜括而盡充者,責在守令,而以數年耗縮之民數,準一時許多之闕額,殆同索影於無影,求響於無聲,雖督迫日嚴,論責日加,豈益於實效,而徒貽窮民騷擾之弊,臣愚以爲,軍額之最緊急者,雖不可不及時充補,而亦宜斟酌裁量,定分數而先充,其餘未充之數,使之不計歲抄,從容搜訪,隨得備缺,似合於因時制宜之道,亦令廟堂稟旨擧行焉。臣識淺言迂,固知不槪於聖心,目擊民艱,竊不勝□眷之愚衷,而病裡神昏,言不知擇。伏願殿下,不以人微而廢言焉。臣無任屛營祈懇之至,謹昧死以聞。批答見上
上在昌慶宮。停常參·經筵。
領議政柳尙運,十四度呈辭。入啓。傳曰,安心調理。
傳曰,顯陵丁字閣重建廳堂上以下,竝書啓。
假注書洪萬通病,代朴萬普落點。
春秋館郞廳,以監事意啓曰,以檢閱李㙫上疏,令本館稟處事,命下矣。觀其疏語,則以爲當初新薦時,亦取其可否成薦,則難冒之嫌,實與諸史臣無別,豈可冒當其薦事云,而頃日旣以職在他司,私相問議,一例引嫌爲非,從其史局體例,特召入直,則朝家處分,亦可知矣。今不當更引前事,一向引嫌,薦事旣定之後,左右史備員,亦可變通,疏內辭緣,今姑置之,何如?傳曰,允。
傳曰,史官一員待命,騎馬三匹立之,光陵忌辰祭所內摘奸。
政院啓曰,卽者下番翰林李㙫,史局新薦,終難冒當之意,陳疏徑出,當初史薦之時,李㙫,職在他司,則便是方外先生也。方外先生,則可否之後薦事,雖有是非,曾無引嫌之事,故朝家爲慮史局之久曠,獨爲區別差出,以爲速完新薦之地,而李㙫强爲引嫌,今又徑出,其在事體,極爲未妥,推考,卽爲牌招入直,何如?傳曰,允。
備忘記,顯陵重建廳堂上參議洪受瀗,半熟馬一匹,參判吳道一兒馬一匹,參議徐文裕·李寅燁各上弦弓一張,監役官監役金時獻,兼監役參奉李鼎華,竝六品遷轉,相地官朴宗儉,不粧弓一張賜給,奏時官以下員役·工匠等,令該曹米布分等磨鍊題給。
檢閱李㙫牌不進罷職傳旨。傳曰,只推勿罷。再招不進,依承傳罷職。以上朝報
上在昌慶宮。停常參·經筵。
領議政柳尙運,十五度呈辭。入啓。傳曰,安心調理。
掌令魚史徽啓曰,臣於日昨,以尙衣院所屬奴婢還給本主事,與右僚相議構草,翌日傳啓時,只書大槪,循例發簡矣。今聞物議,則以不爲通示具書於未相議僚臺,大違臺體云。臣於倉卒之際,未及周詳,有此虧損體例之失,不可晏然仍冒於臺次,請命遞斥臣職。答曰,勿辭,退待物論。
傳曰,明朝弘文提學牌招。
持平尹憲周啓曰,日昨尙衣院所屬奴婢還給本主之啓,僚臺只書大槪,簡問於臣,而玆事委折已有本府呈狀,故臣循例書送謹悉矣。卽伏見掌令魚史徽避辭,則以不爲具書通示,大違臺體,至於引避,臣不勝瞿然之至。臣以新進生疎,未諳規例,泛然看過,書送謹悉,其昏錯之失,在所難免,且以臺例言之,臣旣有見輕之嫌,則所當先爲引避,而及見同僚之避,今始自列,此又臣疎漏之致,所失尤大,請命遞斥臣職。答曰,勿辭,退待物論。以上朝報
上在昌慶宮。停常參·經筵。
傳曰,都承旨持此書題,與提學偕往泮宮,儒生等製述以來。
大司諫崔錫恒,再度呈辭。入啓。加給由。
府啓,請還收安置罪人睦來善,移配罪人李玄逸放歸田里之命,竝引嫌而退,只示大槪,雖欠周詳,事出偶然,不必深嫌,旣諳委折,書送謹悉,見輕之嫌,非所當論,請掌令魚史徽,持平尹憲柱,竝命出仕。答曰,不允。處置事,依啓。
黃海監司書目,平山呈,以館軍金業信,及私婢順香等,爲虎囕死事。
掌令魚史徽就職後啓曰,凡臺閣體例,無論事之輕重,旣有虧損之失,則據實自劾,在所應遞,而乃者請出之論,出於常格之外,臣實駭惑,而莫知所以自措也。玆事委折,不必更爲煩複,而在臺體,則爲必遞之端,在私分,則無强冒之勢,今若幸其苟出,淟涊蹲踞,則其蔑廉喪恥,爲如何哉?且臣伏聞兵曹參議金鎭圭,昨因自列之疏,有侵及頃日本府處置之語,原疏不得上徹,則臣未知措語之果如何,而近聞物議,以臣等伊日處置,或有斥其是非糢糊者,鎭圭此論,意者原此而發也耶?果如人言,則前有處置糢糊之失,後犯壞損臺體之科,其不可一刻仍冒也,明矣。請命遞斥臣職。答曰,勿辭退待物論。
持平尹憲周就職後啓曰,臣旣有見輕同僚之嫌,又有壞損體例之失,不得不據實自劾,揆以臺體,固在應遞之科,而處置請出,出於意外,已不可晏然於臺次。且伏聞兵曹參議金鎭圭疏,有侵斥頃日本府處置之語,原疏未及上徹,臣姑未知措語之如何,而同僚旣以此引避,則臣旣參涉於伊日處置難安之勢,與同僚無異,請命遞斥臣職。答曰,勿辭,退待物論。
政院啓曰,儒生製述,旣已入啓,啓下之後,當爲課次,故弘文提學姜鋧,方爲留待矣。藝文提學吳道一,亦爲牌招,何如?傳曰,允。又啓曰,日者忠淸道洪州幼學柳長台,投呈一疏。大槪,以兪信一獄事,專攻前判義禁申琓,而獄事未究竟之前,儒生之妄有是非,殊極猥雜,故臣等相議退却矣。其後累呈不止,今則稱以民瘼,又爲來呈,而初頭添入分災之當給,還上之當減,簽丁之當停數件事,仍及申琓治獄時事,竝擧玉堂處置兩司事,爲非,張皇辭說,亂雜無倫,至以本院之不爲捧入,謂之壅蔽天聰,必欲亡國云云,渠以鄕曲儒生,乃敢干涉於王府重獄,臺閣處置,惹起朝廷上紛鬧之端,其爲情狀,殊涉痛惡,所當又爲還給,而渠旣以儒爲名,臣等亦被其詆斥,有難一向退却,此上疏,何以爲之?敢稟。傳曰,勿爲捧入。
去春夏等褒貶,舒川萬戶金尙中,所斤僉使陳孝謙,下。以上朝報
傳曰,故僉正沈廷協,墓所役軍四十名,限五日赴役事分付,而發引時凡事,自本官顧見事,亦爲分付。惠廳謄錄
傳曰,自前歸厚署棺板,本無尺數定式之事,蓋以人之肥瘠,各自不同故也。頃年因本署提調陳達,定以一尺三寸之後,輒有不足之患,今此朗原君之喪,賜與棺板廣窄之患,又如前日,凡變通之事,不得善變,則必生窒礙之端,不如不變之愈矣。不可不更爲變通,令本署稟處。
政院啓曰,命下矣。本署來言,提調任弘望,受由下鄕,時未上來,不得稟處云。任弘望上來遲速,不可預料,而成命之下,久未擧行,極爲未安,何以爲之?敢稟。傳曰,歸厚署自是禮曹屬司,令禮官稟處。禮曹謄錄
上在昌慶宮。停常參·經筵。
備忘記,居首進士金一鏡直赴殿試,之次生員朴祖東,進士梁重宇,直赴會試,進士郭世績,幼學尹景績·尹聖和,進士李徵楫,各給一分。
左議政徐文重所啓,左右史不備久矣。向者李㙫收敍付職,使爲新薦,而陳疏徑出,違牌罷職,當有變通收殺之道矣。上曰,不參完薦,則有爲新薦之規耶?徐文重曰,此等規例,臣未知之,而李㙫,旣不參於完薦,則初頭當爲承命,而一依他翰林,累度違牌,至於罷職,其在廉義,有難一向强迫矣。上曰,强迫未安,差出別兼春秋,可也。又所啓,頃日槐院分館後,行首掌務官,旣已奪告身,文書令次官移送,而尙無擧行之事。自外聞之,則次官以爲旣已同參,則雖有朝家命令,其在廉義,決不得移送文書云。成命之下,久不擧行,似爲未安矣。上曰,此事,何如?右議政李世白曰,行首掌務官,旣已被罪,則次官當爲擧行,而本院之規,行首掌務官,旣已被罪後,次官不得移送文書云,事勢亦然矣。在前如此之時,被罪官員,收敍付職,使之擧行,今亦依此例爲之,則未知何如。上曰,行首掌務官,使之敍用擧行,可也。戶曹判書閔鎭長所啓,向者因右相所達,江原一道蠲役事,令該廳稟處矣。考見大同納不納文書,則或有戊寅條不納者,或有丙子·丁丑條不納者,而寧越則以陵寢所在官,全減戊寅條,旌善·平昌,則與地方官有異,封陵時雜役稍歇,故減其一半矣。其他道內各邑,則異於寧越近邑,似當分等遞減,許令減三分之一,而丙丁條未納者,減其丙丁條,戊寅條未納者,減其戊寅條,何如?上曰,依爲之。又所啓,小臣以禁府事,有所仰達矣。李天挺,以科場策頭,書給所由,潛通於入內所由而見捉,方爲拿問,今當照律矣。大典,有潛通科場杖一百之文,而厥後受敎內,符同易書用奸者定以充軍之律,今此天挺,則策頭未及傳給,似當繩之以潛通之律,而大典則只是設爲大法,而近年科場,每多奸濫之說,事目中定以充軍,蓋欲矯末俗之弊耳。以杖一百照律,則外議多以爲輕歇,旣無用奸現發之事,而繩之以充軍之律,則亦或以爲過重者,故不得輕先照律,敢此仰達矣。下詢於大臣而處之,何如?上曰,杖一百則似輕矣。左議政徐文重曰,近來場屋不嚴,當爲別樣懲治,而在外現捉,不知其所傳之處,則繩以大典潛通律,似可矣。右議政李世白曰,律則然矣。而其所封標,實非泛然,內外相通,果已現捉,則自有當律,不復可論,而雖曰無現捉之事,其奸狀則昭然,杖一百,似爲太輕矣。閔鎭長曰,符同易書用奸者充軍,勿揀赦前永停矣。上曰,末世場屋不嚴,此事異於泛然。渠無承款之事,則充軍永停,似涉過當,折衷徒配,何如?閔鎭長曰,若果現捉,則自有當律,不必仰稟矣。李世白曰,科擧事目,隨時變改,觀其所犯,而或重或輕矣。今其作奸,分明現發,律無可疑,而執跡論之,亦非泛然,杖一百旣是太輕,則徒配之外,未知其更有他罰矣。上曰,若爲現著,則自有當律,該府不爲稟定矣。雖不現捉,而實非泛然,則其在嚴場屋之道,參酌徒配,似當矣。閔鎭長曰,然則當以徒三年定配矣。上曰,依爲之。
領議政柳尙運,十七度呈辭。入啓。傳曰,安心調理。
大司諫崔錫恒,三度呈辭。入啓。遞差。
傳曰,明日晝講爲之。
黃海監司書目,平山呈,以人物二名爲虎囕死事。
忠淸監司書目,懷德呈,以大司憲宋奎濂病重上去不得事。啓。傳曰,卿勿固辭,安心上來事,回諭。
吏曹啓曰,臺諫有闕,政事,取稟。傳曰,當日爲之。
傳曰,大臣·備局堂上引見。引見時,禮曹判書金鎭龜兼帶同成均,姑爲改差,壯陵奉審事,斯速下直事,及兵曹判書李濡兼帶知義禁,今姑改義事,及兵曹判書推考,卽爲牌招察任事,榻前下敎。
執義兪命雄所啓,日昨同僚,相繼引避,而一則以不示新啓具書於僚臺,大違臺體爲言,一則以泛看大槪,書送謹悉,未免昏錯爲言,而臣意則以爲此皆出於一時之偶然,不在於應遞之科,故竝請出仕矣。同僚就列之後,旋復引避,而滿紙臚列,以臣處置,謂出於常格之外,至有駭惑·蔑廉·喪恥之語,臣於是,已不勝瞿然慙恧之至。且臣伏聞兵曹參議金鎭圭疏中,有侵斥頃日本府處置之語,原疏未徹,雖未知其措語之如何,而同僚旣皆以此爲引嫌之一端,則臣之難冒之勢,實無異同。臣之前後處置,俱未免乖當,厚招物議,重損臺體,決不可一日仍據於臺次,而昨緣日暮,經宿之後,今始來避於筵席,尤增悚縮,請命遞斥臣職。上曰,勿辭,退待物論。
正言金相稷所啓,倫常者,天地之大經大緯,一日去此,則人不得爲人,國不得爲國矣。己已黨人,慫惥幸禍之態,固不可勝數,而睦來善不恭不敬,李玄逸自絶于天等說,論其罪狀,與謀害之賊,相去無幾,噫嘻,尙忍言哉?以此罔極之誣,雖加於恒人,受之者必極冤痛,加之者當伏其罪,爲人臣子者,何敢萌諸心發語口,肆然勒加於母臨之尊乎?至若權大運,則身爲首相,不參庭請,前席所達性偏難化,殿下亦末如之何等語,極其悖理,實有不忍聞者,睦來善·金德遠及睦昌明·柳命賢等,或居鼎席,或長兩司,草草數語,苟欲應文,陰懷禍心,外掩耳目,情狀盡露,國人共憤。大抵此輩,徒懷得失之念,昧却臣主之分,自陷於倫紀之罪,而朝家乃以其事在翻覆之際,欲混與他黨人,同宥而竝容之,則彝倫將至於斁絶,王法便歸於弁髦,而日後奸凶之徒,益無所懲畏矣。可不痛哉,可不懼哉?當此宗社莫大之慶,聖上之思與臣庶,同其歡悅,德至厚矣,而此等干犯倫紀之類,斷不可輕易擧論,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。又所啓,罪人宋相周未徹之疏,極其凶悖,侵逼先后,詆毁中壺,恣意矯誣,罔有紀極,有非人臣所忍聞所忍道者,論以王法,合施誅殛,而當初流竄,旣失邦刑,輿情之憤鬱,久而未已,今此減等之擧,又出於千萬意慮之外,懲討不嚴,國人咸憤,請還收定配罪人宋相周減等之命。上曰,勿煩。又所啓,春秋之法,嚴於斧鉞,爲人臣而苟有營護者,則厥罪惟均,而罪人李玄紀,與金德遠相爲表裏,百計幻弄,欺蔽天聽,悉翻獄案,敢使輸情伏法之逆豎,公然竝歸於昭雪白脫之地,則私護逆黨之罪,實無所逃,此而不討,則祖宗三尺,將無所施用,而亂臣賊子,亦無以懲懼,德遠罪名,又犯倫紀,不爲疊陳,而玄紀之罪,斷不可容貸,請還收圍籬安置罪人李玄紀放歸田里之命。上曰,勿煩。又所啓,業同妖惡之罪,實是前古所罕聞者,伊時凶節,有不忍提起,而至今偃息於覆載之間者,已爲失刑之甚,雖當霈典,決不可全宥其罪。請還收定配罪人業同放送之命。上曰,勿煩。
慶尙監司書目,固城縣令南彦昌,病重罷黜事。
掌令朴泰昌啓曰,臣伏聞兵曹參議金鎭圭,又爲上章,力抵臣身,而原疏未徹,雖未知其措語之果如何,而旣被其斥,已難晏然。且緣僚臺以處置臣身之事,反被糢糊之斥,相繼引避,臣之不可一刻仍冒也,決矣。適緣臣病,今始來避,所失尤大,請命遞斥臣職。答曰,勿辭,退待物論。
大臣·備局堂上引見時,禮曹參議李寅燁所啓,以分數災許給事,道臣及諸臣,累度陳請,而尙無定奪之擧,終若不給則已,如其不然,則不如早給之爲愈,在前給災之時,若許於覆審之後,則實惠未究於小民,而徒滋中間奸濫之弊矣。今年年事,畿湖沿海諸邑爲尤甚,所聞慘然,似不可不給分災,大臣及戶判,今方入侍,下詢後,早爲定奪,何如?左議政徐文重曰,禮曹參議所達,誠然,而道臣狀啓後,當知災實,稍待後日,可以議處矣。戶曹判書閔鎭長曰,凶年則例給分災,而虛實相蒙,奸吏弄奸,鮮有蒙惠之事,當初稟議廟堂,只給全災,待道臣分等啓聞後,似不無別樣變通之道矣。右議政李世白曰,曾前則道臣,擇其道內尤甚邑啓聞,則朝家參酌,許給某災,而今則不然,雖一二邑被災,輒曰擧一道同然,實難區別其輕重矣。不爲區別而混給分災,則不能爲惠於民,而徒增姦濫之弊,未免中間見欺,事甚不當矣。且今年,給災條目亦多,朝家軫恤,亦不可謂不至矣。畿湖沿海尤甚邑,姑觀道臣啓聞後,亦或有參酌之道,而今若混同給之,則事不着實矣。修撰宋徵殷曰,臣頃出郊外見之,畓穀失稔,無異於乙亥,沿海邑被災之酷,推此可知矣。曾前如此之年,朝家每給分災,而獨於今年不給,則小民之缺望不少,當此民生凋瘵之日,不宜重失其心,以致怨咨,許給分災,似不可已也。若以不分被災輕重,而混施爲難便,則畿湖兩道,比他道最甚,且道里不遠,令道臣汲汲分等啓聞,尤甚被災之邑,許給似宜矣。李寅燁曰,分災若不早給,則下吏弄奸之弊,果如諸臣所達,與其見偸於下吏,寧爲見失於小民。且非謂混給諸道,畿湖沿海尤甚邑,趁早許給,俾無奸弊,似好矣。上曰,許給分災,則民鮮蒙惠,吏多弄奸,故不爲輕許者,每以此也。近年內初不給災,而或因疏章,終爲許給,則未免虛實相蒙之弊矣。待虛實分等啓聞後處之,則似爲着實矣。左議政徐文重所啓,沈廷協造墓軍四十名,限五日題給事,命下矣。合以計之,則至於二百名之多,今此思陵之役,才已完畢,而前頭朗原君葬事,亦有之矣,調用民力,亦甚可慮。且此非應行之事,只出於一時敦睦之義,則造墓軍之數,似爲太過。上曰,半減題給,可也。以上朝報
大臣·備局堂上引見入侍時,左議政徐文重所啓,卽今身役闕額甚多,中外閑丁搜括之擧,不可已也。外方驛保之弊,頃因暗行御史書啓,已爲申飭諸道,而大抵驛卒給保之規,直路則三保,僻路二名,而案在本驛,本官不知,故或至四五名,或身死老除,而竝無頉定事,各邑閑丁,多入於此,不可不査出,以定軍役,使各驛以立仕吏卒,應爲給保之類,成案送于本官,以爲査考宜當,兩南尤甚云,爲先分付擧行,何如?上曰,搜括除出,似好矣。文重曰,節目,當自外磨鍊,分付矣。上曰,依爲之。右議政李世白曰,不但此也。投屬冒濫之弊,自朝家亦或有不知名色者矣。如此之類,則使道臣直爲搜括充定,而不當擅定者,則啓聞定奪,宜當,此意竝爲分付,何如?上曰,分付,可也。世白曰,江原道大同裁減事,戶判旣已定奪,臣亦有所達矣。大抵江原一道,郡邑多是凋弊,糶穀不敷,而至於原州,則以營下大邑,近來形勢,實無支過之路,蓋進上價,以大同米不足之故,無以繼給,不得已貸給還上之穀,元會付穀物已盡,又爲貸給賑廳之穀,此亦元數不多,其將幾日而盡乎?一年所捧大同米,留儲者六斗,上納者十斗,故十斗則留儲,六斗則上納之意,或爲狀聞,或爲論報,而拘於事勢,亦未蒙許施,本官更無推移之勢,而且本州異於三南大同之處,監司支待所需,亦無別給之規,專責於本州下人中肉庫子稱號者,而其勢亦難支堪,頃年宣諭御史下去時,深知此弊,以還上耗穀,啓請計給矣。還上已盡,穀耗更無出處,凡事節節難處。糶穀不但爲用其耗而已。則留儲已盡,宜有變通之道,願得隣道有裕官糶穀云,而近來連値凶年,他邑亦未能准捧,則雖欲移給,其勢似難,而大同則以六斗上納,以十斗留儲,以爲進上價繼給之地似當。令該廳往復本道,從長變通,何如?上曰,依爲之。判尹李彦綱所啓,本府流來禁制,凡九條,而戊辰年自廟堂·三司禁制變通時,以牛馬屠殺,四山別松,京城五里內神祀,號牌不佩,城內庶人騎馬,生鮮亂廛,六條改定,三司,各以禁制條目,造爲禁牌,刻其禁目,隨其所出,給付禁吏,禁亂被捉者,各以所犯輕重笞杖,決罪徵贖之規,一切革罷,獨犯肉者,刑推·徵贖,而亦令移送戶曹收贖,三司收用不足之數,自戶曹計給事,別單啓下矣。己巳春,大臣,以地部經費之物,逐朔劃給於三司贖錢之代,決是難繼之道,陳達於榻前,則自上有變通復舊之規,此蓋謂三司禁亂徵贖一款,而禁制與禁牌,則初不入於擧論中,所當一依戊辰定制施行,而本府禁制中,神祀·騎馬兩條,無端廢閣,不爲出禁,所刻禁牌,亦爲毁棄,改造沒字之牌,出禁之時,或不無雜侵他物之弊,今後則依戊辰定制出禁,禁牌中亦刻其禁制條目,何如?上曰,其時無禁牌改造之敎,而不知語意,禁牌亦爲改造矣。今此所達之言,誠是,依爲之。禮曹參議李寅燁所啓,良役査正之案,今幾修正,京畿·忠淸兩道,先爲下送,而前年以校生中,軍保子支之類,査出降定軍役事,有所變通矣。蓋近來校生,爲良丁投屬之淵藪,列邑之中,多則千餘名,小猶五六百名,而亦有額內·額外之號,額內則朝家所知,而旣非朝家所知,又有稱以願納者,或於鄕校修補之時,軍保可合之類,多有納價冒入者,良丁之日縮,實由於此。額內則雖不可擧論,而額外與願納之類,則本官隣邑中,差定講官數人,考講沙汰,則今此簽補闕額之際,似有一分之效矣。敢此仰達矣。文重曰,校生額外之弊,誠然,而此不可猝然變通,今日領相,不爲入侍,諸大臣處,不及相議,其中可合軍保者,姑先汰定,而校生査正之事,徐待從容相議處之,何如?上曰,相議稟處,可也。又所啓,禁衛營·御營廳保人之役,最爲輕歇,故良丁之類,多有冒屬者,今以所捧各邑成冊見之,兩營保人,甚多,猝難査正,送其成冊于兩營,査出其冒屬之類,以充該營軍保逃故之代,何如?上曰,移送査正,似好矣。左議政徐文重所啓,摠戎廳焰硝煮取吐木價布十同,例自備邊司分付兵曹,以餘丁木上下矣。丁丑裁減時,限三年權減,而數年來摠戎軍兵,不爲番上,故使之取用蟲損木矣。今則本廳軍兵,旣已上番,所用焰硝,不可停廢,今年雖在權減,限內似不可不給,姑先折半許給,何如?上曰,依爲之。以上備局謄錄
大臣·備局堂上引見入侍時,戶曹判書閔鎭長所啓,昨年以前僉使方履吉疏內數條,自宣惠廳覆啓矣。今者又自漢城府,以各邑戶籍紙價及書寫價,正案輸京馬價,勿令收捧於民結,以儲置米計減事,令該廳稟處事,覆啓允下矣。其疏所陳,不無所見,而大同事目,續續變通,有關後弊,疏內辭緣,事當勿施,而以一人之疏,自該廳再次覆啓,事涉煩猥,敢此仰達於榻前矣。上曰,依爲之。惠廳謄錄
引見入侍時,禮曹參議李寅燁所啓,昨日永昭殿奉審時,後面簷楹之間,尤爲雨漏之處,蓋其苑中栗木二枝,蔭覆於蓋瓦半間,積雨之後,未卽曝乾,秋則落葉堆積,冬則雨雪凝沍,以致蓋瓦腐傷,雨漏如此,殿內至近之地,斫伐樹木,雖似未安,其蔭覆二枝斫去,然後可克雨漏之患,故敢此仰達。上曰,告由後斫去,可也。禮曹謄錄
政院啓曰,來十一日輪對日次,取稟。傳曰,爲之。
明日輪對官落點,中樞經歷郭柄,敦寧判官洪重楷,漢城庶尹金麟至,忠勳都事申瓛,活人別提兪是諧。出朝報
上在昌慶宮。停常參,只晝講。
夜一更,有霧氣。二更,月暈廻土星。
領議政柳尙運,十八度呈辭。入啓。傳曰,安心調理。
京畿監司書目,龍仁呈,以護軍崔奎瑞辭職上疏上送事。啓。答曰,省疏具悉。卿勿固辭,從速上來行公。
假注書朴鳳齡服制,代吳命禧落點。
忠淸監司書目,今月初一日二日雷動·雨雹·下雪,事係變異事。
平安監司書目,永柔等七邑雹災事及順川前月二十一日,价川二十八日,熙川今初一日下雪事。
傳曰,明日晝講爲之。
晝講入侍,同知事李濡,特進官李震休,承旨李壄,玉堂李喜茂·宋徵殷,假注書吳命禧,兼春秋金克謙·李裕民,武臣南五星。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。新除授大司諫尹德駿,時在京畿水原地,請斯速乘馹上來事,下諭。竝引嫌而退,不示具書,事欠周詳,當初處置,語涉糢糊,揆以臺體,勢難仍在,未徹之疏,不必深嫌,而處置同僚,旣已見斥,則其疏引避,勢所固然,請掌令魚史徽,持平尹憲柱,執義兪命雄,掌令朴泰昌,竝命遞差。答曰,不允。下諭事及處置事,依啓。
刑曹參判姜銑上疏。大槪,伏蒙恩暇,今將展省松楸,往返之間,必費多日,冒死陳懇,冀蒙恩遞,俾得隨意往來事。入啓。答曰,省疏具悉。卿其勿辭,往來焉。以上朝報
晝講入侍時,知事李濡所啓,頃者大臣,以摠戎廳軍兵番上事陳達,而禁衛營·御營廳軍兵,依前上番事,亦已命下矣。自乙亥因年凶,兩營軍,以輪番定奪之後,丙丁兩年,則凶荒尤甚,竝爲停番,至於上年,依前定奪,禁衛軍,先爲上番,御營軍,亦當輪替,而又以病疫之熾盛,還爲姑停矣。今年年事,初有登熟之望,近聞收獲無實,未免爲失稔之歸云,若依常年例,一竝上番,則有違於當初因年凶輪番之意,臣,與都提調柳尙運相議,則以爲必須更爲稟定云,而久未行公,今始入侍,故敢此仰達矣。上曰,依前使之輪回上番,可也。備局謄錄晝講入侍時,知事李濡所啓,臣於待罪關西也,不幸連値凶荒,無計救民,至於請得江都軍餉米,前後移轉之數,殆四萬石矣。在當時則蒙惠實大,而江都積貯,餘存無幾,其在陰雨之備,誠極寒心,不可不趁速還納,而屢年荐飢之餘,轉輸之勞,耗費之弊,民所難堪。且於其中,必多流亡絶戶之類,自朝家或有督納之令,則未必其準捧,而終爲請減之歸,如是則江都軍餉實數欠縮,尤爲虛疎,故臣當丙子遞歸時,爲此之慮,別爲措置四萬兩本錢,屬之營倉別將,使之勿爲給債,貿穀轉賣,更加取贏,其數至於五六萬兩之後,換得京中貢物價米,以爲移納江都之地,而其移轉本穀之散在民間者,自本道區別其可捧與不可捧,或蕩滌或仍留各邑,則旣除侵徵轉輸之弊,亦無軍餉欠缺之患,以此意有所略陳於啓聞中矣。到今聞之,則其後不能着實收拾,以致本錢之有縮無贏,招問其時別將金麗仁,則卽今見存者,不過三萬餘兩之錢,數千兩之銀云,與當初所料大違,殊甚慨然,勢將以見存之數,使之爲先料理,換得貢物價,移納江都,而此事關係緊重,不但爲本道之憂,朝家亦宜軫念,如宣惠廳·戶曹·兵曹等衙門,凡可以隨便共濟之道,相議周旋,俾以成就,雖是數千石之穀,隨得移納,似合事宜,敢此仰達。上曰,江都,乃保障之地,而所儲軍餉,不幸連仍凶荒,散給者多,而餘存者少,不可不深慮處也。依所啓爲之,可也。戶曹謄錄
傳曰,丙戌年奉保夫人之喪,因禮曹草記,職是從一品,用二等禮葬事,判下矣。今此奉保夫人之喪,依此擧行。惠廳謄錄
晝講入侍時,知事李濡所啓,因訓鍊都監啓辭,軍兵衣資木六百同內折半,自戶曹·兵曹移送事,允下矣。卽今兵曹遺在之數,則不過五六十同,而來朔應下之數,則當爲一百五十同,所謂封不動三百同,亦是布子也。形勢如此,實無推移之道,姑觀前頭而奉行,何如?上曰,卽今事勢如此,姑爲觀勢移送,可也。兵曹謄錄
午時,上御進修堂晝講,仍輪對入侍,知事李濡,特進官李震休,參贊官李壄,侍讀官李喜茂,檢討官宋徵殷,假注書吳命禧,記注官金克謙,記事官李裕民,武臣南五星,輪對官,中樞府經歷郭柄,敦寧府判官洪重榰,漢城府庶尹金麟至,忠勳府都事申瓛西,活人署別提兪是瑎。上讀聖學輯要前受音一遍訖,李喜茂進講自穆王命伯冏曰,止右言遠小人之道。上讀新受音訖,喜茂進釋文義曰,小人讒君子之道,必有所因而後入,蓋梗直之言,人所難受,私昵之言,人所易從,苟使卑諂辨給之人,左右昵侍,朝夕任使,則其讒易入,而冒貢于非幾矣。夫大僕,至卑賤也,而穆王,猶以是戒之者,豈以古者長官,各擧其屬官,而隷臺之賤,尙有箴規之道也?穆王於僕御之臣,尙戒憸人之進,而此心不缺造父爲御缺周遊,反爲僕御之所誤,可不惜哉?是故缺殿下春秋鼎盛,明辨足臨,必加心學,愼終如始,則不勝幸甚。上曰,進戒之言,誠爲切實,當留意焉。徵殷曰,君子·小人,所爲不同,如陰陽·晝夜之相反,與善人交,如入芝蘭之室,與惡人交,如入鮑魚之肆,人君,必察其善惡,而無陷邪僻,側可以致治矣。穆王,始以僕御之間爲戒,而終以八〈而〉誤國,此後世人主所當深戒也。上曰,尙書反覆之意,可謂深切,而言與實有異,非知之艱,行之惟艱者,此之謂也。喜茂曰,穆王在位百年,始稱賢主,而卒爲僕御之誤,以致徐子之亂,況不如穆王者,可不盡警戒之道乎?徵殷曰,人心之操舍無常,其熱如焦火,其寒如氷,頃刻之間,不加存察,則必至於善日亡而惡日滋矣。如穆王之有始無終,實由於操守之無其功也。喜茂曰,此以下戒讒言之禍也。所謂浸潤之譖者,浸浸漸漬,如紙之潤水,故聽者不覺其入也。所謂膚受之愬者,肌膚所受,利害切身,故聽者不及致察,而發之暴□浸漬急切,其言各異,浸潤之譖,其害益深。諺曰,十伐之下,無木不仆,人君,苟不明以察之,斥而遠之,則浸浸然陷於術中,而自不覺其爲譖矣。徵殷曰,自古讒說之行,必自近習而始,其所以候其動靜,而先意逢迎,揣其幾微,而逞吾心術者,無所不至,故人君,必親君子遠小人,然後讒言,無自而入矣。喜茂曰,漢之武帝,英斷無比,而不悟江充之譖,卒使戾太子自剄,父子之間,人所難言,而猶有小人言間之,則況君臣之以義合者乎?讒人之言,誠可畏矣。喜茂曰,此小旻一章,亦幽王之時,君子遭讒而作也。以君子而被讒於小人,〈而〉如此,則當時昏亂,蓋可想矣。徵殷曰,此與上浸潤之說,其義相似,夫君子小人,猶薰蕕之不同器,薰香易歇,蕕臭愈彰,故人主於此,苟不明辨,則漸至於信其讒說,臧害君子矣。所謂任賢勿貳,去邪勿疑者,此也。喜茂曰,周之幽王,亂亡之君也。小人盈庭,讒說殄行,則昏亂之世,有不足言,而讒說之禍,從古難免,人未必皆賢,亦未必皆惡,而賢者常少,惡者常多,能察其賢否之間,而缺上,臨御已久,明習國事,人之賢否·邪正,事之是非·得失,無不默會於淵衷,洞察於震極,則何憂乎讒說之或間乎?第念終始典學,自是存心之大要也。伏願殿下,着念操舍之方,懋加勉學功之,克勤無怠,愼終如始,則宗社幸甚。上曰,講官之言,切至如此,可不留心焉?喜茂曰,君子·小人,迭爲消長,而小人與君子同處,則必小人勝而君子退矣。觀於宋元祐之世,則可以徵矣。上遂掩卷。李濡所啓,因訓鍊都監啓辭,軍兵衣資木六百同內折半,自戶曹·兵曹移送事,允下矣。卽今兵曹遺儲之數,則不過五六十同,而來朔應下之數,則當爲一百五六十同,所謂封不動三百同,亦是布子也。形勢如此,實無推移之道,姑觀前頭而擧行,何如?上曰,卽今兵曹事勢如此,姑爲觀勢推送,可也。又所啓,江界·三甲邊將·萬戶,至於十一處,而曾以宣傳官差送,准朔之後,陞出六品矣。以其陞遷多歧,反爲積滯於參上之故,又爲變通,以宣傳官之陞出,爲訓鍊主簿者,差送,而其中除父母年滿七十者外,無故可合之人,常患乏少,且其同時陞爲主簿,而或在邊地,或在京職,彼於準朔之間,此已屢遷,亦頗有不均之歎矣。今若以曾由宣傳官,爲訓鍊主簿,或以宣傳官被薦,而由參下武兼,陞爲六品職者,通融擇其無年老父母,且其爲人可用之人而差送,待準朔陞遷京職,則可以疎通前衙滯鬱之弊,而亦無大段更變之嫌矣。上曰,事涉便當,依此爲之,可也。申瓛進曰,小臣,忠勳府都事申瓛也。上曰,有弊瘼乎?瓛曰,本府,乃列聖御諱奉安之地,自古忠翊衛,屬於本府,以爲輪番入直之地,或收番布,以爲本府需用之資,而自屬兵曹之後,本府日就凋殘,不成貌樣,守護無人,事極寒心。此非兵曹所管者,還屬本府,以存古制,何如?上曰,該曹稟處,可也。又所啓,族親衛忠義及功臣忠義,朝家旣定代數,而去己巳年分族親衛限代,則因筵臣陳達,旣以復舊,而功臣忠義,則尙今不爲復舊矣。今當式年,功臣子孫單子,方爲修正,而遠外功勳子孫之充定軍役者,日來呼訴曰,宗室族親衛,則限九代口傳,而功臣子孫,則未蒙一體施行,至定賤役,極天冤痛云,其在朝家一視之道,合有變通之擧矣。令本府堂上稟啓施行,何如?上曰,朝家旣已限定代數矣。李壄曰,朝家旣已稟定之事,如是煩達,似涉猥越矣。渠輩誤有稱冤之事,本府堂上,稟施則可也。郞廳之續續陳達,事體不然,請推考。上曰,不必推考矣。瓛曰,宗室忠義,則限九代定式,而功臣子孫,尙不復舊矣。
上在昌慶宮。停常參,只晝講。
夜自一更至三更,有霧氣。
政院啓曰,因吏曹錦川君榰上言回啓,大臣收議公事,令政院其時日記考出事,命下矣。考出日記,謄書以入之意,敢啓。傳曰,知道。令該曹還復奪封。
吏曹啓曰,臺諫有闕,政事,取稟。傳曰,明日爲之。
領議政柳尙運,十九度呈辭。入啓。傳曰,安心調理。
傳曰,明日晝講爲之。
晝講入侍,知事閔鎭長,特進官李彦綱,承旨權持,玉堂李喜茂·宋徵殷,假注書吳命禧,兼春秋愼惟益·李裕民,武臣李世璜。
吏曹判書申琓辭職上疏。入啓。答曰,省疏具悉卿懇。於卿少無所嫌,安心勿辭,從速行公。
院啓,請還收罪人睦來善·李玄逸放歸田里,權大運放送,金德遠·兪命賢放歸田里,睦昌明職牒還給之命。請還收罪人宋相周減等之命。請還收圍籬安置罪人李玄紀放歸田里之命。請還收定配罪人業同放送之命。頃者副校理南正重,因公出入之時,行到南別宮近處,聞其所帶廳直,被人縛打,不勝怪駭,使其引陪,招問其由,則武人張英弼,多率徒黨,歐打引陪,至於流血,所帶鑞牌,亦爲破碎,仍到正重馬前,多發詬辱之言,遮道挽衣,至欲捽下,氣象凶暴,道路驚駭。英弼,本以故宰相家廳直,濫登武科,仍經監牧官之任,渠雖蒙無知識,與蠢蠢常賤,稍有間別,安可辱朝士,破鑞牌於白晝大都之中乎?槪問曲折,則吏曹郞官所帶廳直,例有擇定之規,故英弼兒子,於街路間,偶爲所促,英弼,因此發怒,辱及官員云,渠若以其子不當捉陪,則從容言於正重,足矣。何敢肆然凌辱,若是其悖慢無忌憚耶?名分之陵夷,紀綱之頹圮,莫此爲甚,請前監牧官張英弼,拿問定罪,其徒黨常漢之同力作挐者,令該曹囚禁治罪。答曰,不允。末端事,依啓。
下直,多大浦僉使崔尙雲,全州判官朴重圭。以上朝報
行吏曹判書申琓上疏,伏以臣昨聞湖儒柳長台,又爲投疏攻臣,而以其稟啓退却,故未知措語之如何矣。卽見政院啓稟,則可見其外以民瘼爲名,而一篇主意,則專攻臣身而發也。臣誠悚慄,繼之以駭惑也。長台之攻臣者,前後今已三度,一節深於一節,其必欲去臣者,斷可見矣。噫,臣以孤危之蹤,處銓地於衆目睢盱之中,彼此是非之間,不能曲循人意,論義輕重之際,惟欲秉心以公,故不悅者輒嗾鄕儒,投疏攻斥,必欲鉗制迫逐而後已,此固聖明之所已俯燭者也。頃參金吾,適當兪信一之獄事,雖無應遞□□,此輩之必欲因此中臣者,必以此爲奇貨,故臣常危懍危憂者,□□之時,未嘗有左右低昂之事,而前日屍親上言之後,長台,繼缺蹲居於銓衡之地,以貽聖明之羞辱哉?伏乞缺遞臣職,仍治臣罪,以謝人言,以安微分,不勝幸甚,臣無任屛營祈懇之至,謹昧死以聞。批答見上
午時,上御修進堂晝講,入侍,知事閔鎭長,特進官李彦綱,參贊官權持,侍讀官李喜茂,檢討官宋徵殷,假注書吳命禧,記事官愼惟益,記事官李裕民,武臣李世璜。上讀前受音一遍訖,喜茂復進講,自伊尹耕於有莘,止伐魏卒于軍。上復讀新受音訖。喜茂進文義曰,論君子·小人進退之事,而特繼而伊尹·諸葛之事者,以三代後君臣之際,未有如此之盛者也。伊尹,千駟不顧,萬鍾不取,若將老於匹夫,而成湯必欲召致,三聘懇懃。故棄其遐心,幡然倏起,身旣自任以天下之重,而君亦委之以天下重,則際會之盛,豈偶然哉?至若孔明,亦後世之伊尹也。昭烈之賢,雖不及成湯,而知人則哲,前後無間,三顧草廬,一誠勤至,故孔明亦感於知遇,鞠躬圖復,則相遇之際,果如何哉?缺草廬之三顧然後,幡然改悟,出爲世用,則其自處之重,果如何哉?隱居求道,必待人主之推誠,則二人之賢,有足可取,而以貴下賤,克殫如渴之誠,則兩君之德,誠可謂聖矣。喜茂曰,古今天下,代不乏人,而世無知己,君不我用,懷抱利器,老死巖穴者,泝回證嚮,若此流何限,則湯之於伊尹,昭烈之於孔明,誠可謂不易得矣。徵殷曰,伊尹咸有一德之訓,勉以一德者,至矣。精粹無間,終始如一者,謂之一德,而以此眷眷,推以任人,則此可謂千載之法矣。喜茂曰,湯之聘尹,尹之歸湯,聖賢相逢無容議爲,若漢之高帝,豈非英主,而疑蕭何上林苑事,收繫獄中,張良亦諸葛之流,而心見猜忌,謝病導引,至於光武,善保功臣,而耿鄧,不能見用,嚴光,爲布衣之交,而亦未召致,此有愧於湯之伊尹,昭烈之於孔明矣。宋之神宗,有爲之主,願治之心,適壞於安石,而濂·洛群哲,不能安於朝廷,文帝,知賈生之才,而遠棄長沙,武帝,知汲黯之直,而竟死淮陽,韓愈,負山斗之望,而憲宗不用,世之賢君,尙如此,其他則又何說?凡人君,必須推誠盡禮,可以專任責效,而後世則求之不以其誠,用之不盡其禮,尙可望人才之登用乎?所謂任賢勿貳者,蓋以此也。徵殷曰,相得如魚水,可以有爲。昭烈,知孔明之謹愼,而推誠委任,至於臨崩,寄以大事而不疑,上下相信之篤,爲如何哉?上曰,君其自取等語,非相信不發,此語千載,可法矣。彦綱曰,此非昭烈疑孔明,乃自謙之言也。上曰,自謙之言也。彦綱曰,昭烈臨崩之言,後世慕容恪,亦言之。喜茂曰,孔明始雖不求聞達,而終以興復自任,雖知天下之勢,已無可爲,而猶且鞠躬盡瘁,死而後已者,感於知遇,而盡其職分之所在也。徵殷曰,君臣之有誠意,可知矣。喜茂曰,後世如孔明,雖不易得,天生一世才,足了一世事,苟盡延攬之誠,則不可謂世無其人,所以拈出此言者,欲盡求賢之意也。持曰,伊尹·孔明,非二君則不出,而爲其誠禮之勤,缺出而爲用,卽今祭酒,早決高蹈,難回遐心,而自缺祖□□見古小說。祖宗愛惜人才,金准,遭重謗而不替恩遇,鄭士龍,在中廟朝,不善檢身,由玉堂拜洪州,而相臣李荇,陳達招致,卽今人才杳然,儕輩中文翰尤小,李師尙議論之偏,擧朝皆尤之,而若其文筆,則棄之可惜,今番處事,刑獄過中,以律徒配,自可盈朔,而聞其老母臨年,疾病沈綿,別恩放敍,雖非所望,趙大壽,同時見配而先歸,故婦人,不知負犯之重,或有竝宥之望,號泣度日,情理慘切云,故敢達。徵殷進曰,小臣亦有所懷,平山守,不善接待,乘怒過杖,原其罪狀,不至大段,而新錄尙遠,講筵日開,而僚員之人,故敢此仰達。喜茂曰,罪旣當律,則不敢煩瀆,而臣家在其近隣,知其母病,情理如此,故敢達。上曰,趙大壽·李師尙,皆徒配,而大壽,則所坐差薄,故先爲放送,師尙則乘一時之忿,過杖作弊,爲較重,故姑置之,而大臣則陳達,可矣。只爲玉堂乏人,而儒臣陳達,則事體不然矣。遂以次出。
上在昌慶宮。停常參,只晝講。
領議政柳尙運二十度呈辭。入啓。傳曰,安心調理。
傳曰,明日晝講爲之。
晝講入侍,同知事李濡,特進官宋昌,承旨南致熏,玉堂李健命·宋徵殷,假注書吳命禧,兼春秋愼惟益·李裕民,武臣尹遇進。
晝講時,上曰,雖係死罪,朝家常有三覆之法,蓋出於審克之意,而守令,則或因一時之怒,或有杖殺人命者,常用痛惡矣。今見安召史擊錚原情,則海州牧使李翊周,以非法之杖,擅刑殺人,其訟冤之說,雖不可盡信,而果如其言,則極可痛駭,應問各人等,拿致京獄,各別明査事,分付。
平安監司書目,安州牧使朴明義,受由上京,病不得還任,不得已罷黜事。
禁府,李天挺,楊根娛賓驛徒三年定配。啓。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命,請還收罪人宋相周減等之命。請還收圍籬安置罪人李玄紀放歸田里之命,請還收定配罪人業同放送之命。答曰,勿煩。
監察洪大猷,卽爲署經出仕,仍赴講所,今日開講事,榻前定奪。
謝恩,監察洪大猷。
錦川君榰上疏。大槪,乞解摠管之任,以伸人子至情事。入啓。答曰,省疏具悉。卿其勿辭,往來焉。仍傳曰,錦川君祖父母墳焚黃時,澆奠床備給。以上朝報
晝講入侍時,知事李濡所啓,釜山訓導拿來,代新差訓導朴再興,當卽下送,而近聞時在密陽地云,依前例自其處,直往東萊事,分付,何如?上曰,依爲之。備局謄錄
下直,三水縣監愼之逸,輸城察訪鄭世翊。
夜五更,火星入太微西垣內。以上朝報
午時,上御進修堂。晝講入侍,知事李濡,特進官宋昌,參贊官南致熏,侍讀官李健命,檢討官宋徵殷,假注書吳命禧,記事官愼惟益·李裕民,武臣尹遇進。上讀前受音一遍訖,健命進講,自臣按賢人者有國之器用,至忠良字白懸吐之誤。上曰,然。健命復跪讀,止殿下垂鑑焉。上復受而讀一遍訖。健命進文義曰,此章,專論伊尹·孔明之事,而終始眷眷者,蓋言君臣,必誠意交孚而後,可以經濟天下也。高宗之命傅說,比之以麯蘖·舟楫,其所以委任責成者,果何如也?孔明之抱膝長嘯,伊尹之樂道囂囂,苟無成湯之三聘,昭烈之三顧,則亦終於南陽·有莘之農夫而已。君臣相遇之意,豈偶然也?徵殷曰,伊尹·孔明君臣間際會之事,昨日筵席,旣已仰達,缺有若程·朱之賢缺伊尹·孔明,雖不易得,天生一世才,足了一世事,則豈可謂世無其人哉?惟患上之人,不能誠而求之,信而用之也。徵殷曰,知而後信,信而後悅,悅而後能推誠委任,知而能信,信而能悅,悅而能推誠委任者,非有窮理格物之德,則不能也。健命曰,信之悅之,乃緊語也。自古人臣,何代無臣,而由其不信不悅,以致旅進旅退,則雖欲有爲,其可得乎?徵殷曰,或悅而不信,信而不終,故昔者所進,今不知亡,而誠意不孚,君勢日孤,雖以堯之大聖,猶其舍已從人,若秦始皇,則貪權自任,竟至亡滅,此其聖狂之分,足爲監戒之道矣。健命曰,末段若其反是,一語,可以爲法矣。宋神宗,以司馬光拜樞密而不就,當時群少雜進,方正倒置,至使負蒼生之顒望,佩國家之安危者,遠跡江湖,不就徵辟者,實由於神宗之不誠也。人君雖有資質之美,而由其用賢之不誠,同歸亂亡者,前後滔滔,爲人君者,可以監矣。致熏曰,自古有國,孰不願治?而由其無修己之功,□□或用逢迎之人,故雖有求賢之名,卒無求賢之實。唐太宗,始信魏徵,從諫如流,絃韋之喩,人鑑之比,眞可謂千載一時,而卒信讒者之言,旋仆所立之碑,其無修己用賢之誠,可知矣。上曰,雖以玄宗言之,始信韓休,至謂之貌瘦天下肥,卒不能用者,無誠心也。徵殷曰,爲國之要,在於得人,非伊尹,不能放太甲於桐宮,非孔明,不能成鼎足之勢。太甲居桐允終,而成湯之緖業不墜,孔明未捷先死,而高皇之炎運復熄,興亡之分,果不在得人乎?以堯·舜言之,得夔·皐·稷·契之賢而任之,故垂衣拱手而天下自治,末世人才,雖不如古,而苟盡側席之誠,自有應用之人,自上益加誠意,專任責成,則何難乎三代之治也?健命曰,語云豪傑士,雖無文王,猶興,苟中人以下,則在培養而已。能盡培養之實,以興作成之美,則豈可謂下無其人哉?故程明道有言曰,不可謂士大夫無其人,是在在上者之爲耳。上曰,昭烈·孔明,皆不遇時,而猶且感激爲之者,盡其職而已。宋之宗澤·李綱,可以有爲,而和議誤國,可爲而不爲。孔明,才可爲而不遇時,孝宗缺殿下激勵曩日之羞辱,推論前古之得失,必須以三代爲法,而先立其志,則幸甚。濡曰,上論宋事,不覺於悒,南儒執拗,和議誤國,雖李綱·岳飛之才,足以濟時事之屯難,復祖宗之深讐,而乃反惑聽群小,忍恥偸安,萋斐成文,斥殺相繼,而雙龍莫返,九廟不祀,豈不痛哉?殿下頃年,配岳飛於孔明廟,聖意可感矣。我國和事,暫出不已,雖與大宋之偸安姑息者有異,而似若負神宗皇帝之恩,至今忠義士,孰不扼腕而長歎也?上曰,諸葛亮,非不知恢復之難,而盡其心而已。丙子至今,已六十年,彼此强弱縣殊,復讐雪恥,雖不敢望,而神宗皇帝肉骨之恩,寧忍忘之?寤寐常存此志,而年久之後,人心懈怠,漸不如初,以是慨然矣。庶幾君臣上下,毋忘此心,善矣。濡曰,時去力弱,雖無復讐之路,慷慨勵志,宜盡自强之責,或待天意助順,國運廻泰,則豈無萬一之望?而卽今形勢,無以自强,惟在得人而委任而已。徵殷曰,孟子云,若夫成功,則天也。必君心常自激勵,毋小玩愒,庶幾有爲,而今乃人心漸解,國勢日下,豈不慨也?上曰,宣廟朝,蟒龍衣持往龍灣□□上,每一覽之,似若負神宗之德,感慨,如何?致熏曰,殿下之言,如此,中州之人,聞殿下之言,孰不感之?今有中原馬牌,尙在尙瑞院。宣廟曰,吾持一馬牌入中原,則可以復讐云,其意可想矣。今入尙瑞院者,孰不見此而感愴乎?上曰,當初之計,急欲入中原耳。遂掩卷。
李濡所啓,景福宮曲墻卑處,曾已修築,而□□門下處,經雨易頹,故別樣改築矣。因其地勢卑下,每當淫雨之時,水門之塡塞,曲墻之頹圮,與前無異,卽當壞城改水門,庶可完固,而今則日寒如此,動役非時,待春改築,何如?上曰,依爲之。又所啓,西北邊將,涼薄特甚,北道,則雖未目見,而西關,則曾已慣知,他無聊賴之道,不成官員貌樣矣。卽思變通之道,管餉穀物,無他出去處,而所積頗多,曾入其鎭問之,則雖殘堡,穀數亦多,而不能收拾矣。多歸逋欠云,今若量其殘盛,晝給邊將,使之糶糴,許用其耗穀,則渠有聊賴之資,而國無逋欠之物,其中有心於補公者,亦可以此容手於軍器修補等事矣。分付平安監司,隨邑殘盛,參酌劃給,何如?上曰,分付廟堂,稟處,可也。致熏曰,江邊邊將寒苦之狀,臣亦見之矣。北方之人,不能合漿,而料亦涼薄,無以自保,今若分給鎭穀,許用其耗,則似有得於軫恤之道,而殘鎭民數,不過三四十戶,則決不可捧授於數小殘民,至於僉萬戶新設處,則或多穀物,使用其耗,一任所爲,則收捧之際,或捧人蔘,或捧牛馬於耗穀之代,其爲民弊甚多,不如加給料布之爲愈也。北道亦然,臣頃往鍾城,則穀數甚多,以此給料例給,則不過六斗矣。濡曰,殘堡還穀,不能收拾者有之,隨其多少而劃給邊將,未知其不可矣。
上在昌慶宮。停常參,只晝講。
領議政柳尙運二十一度呈辭。入啓。傳曰,安心調理。
晝講入侍,知事閔鎭長,特進官吳道一,承旨洪受疇,玉堂李健命·李徵龜,假注書吳命禧,兼春秋愼惟益·李裕民,武臣李台望。特進官吳道一所啓,從前節製時,直赴會試及給分之人,例付於式年,而癸亥年,故相臣閔鼎重,陳達於榻前,以爲凡直赴會試之類,若與增廣相値,則許令赴觀,如大輪次之例,似爲合宜,而其年九日製,宋廷奎,以三中直赴會試之命,故仍爲許赴於增廣,而給分諸人,因該曹防啓,不爲許赴矣。旣有此例,故今番九日製,直赴會試之人,認以應付今番增廣,而癸亥年,則因大臣所達,致有特敎,此非永爲定式之比,固非該曹依例擧行之事,而揆以事理,則與癸亥年少無異同,故敢此仰達矣。參贊官洪受疇曰,癸亥年閔鼎重所達,在於九日製之前,而九日製課取之後,自上有直赴會試及給分諸人,竝令許赴之敎,而給分之人,則必須較藝,然後方爲初試,故因該曹防啓,不得同赴,而其時三中宋廷奎,則直赴會試,因爲及第矣。上曰,直赴會試者,許赴增廣,可也。知事閔鎭長所啓,連日開筵,論及君臣間際會,臣於此竊有所感,敢此仰達。先正臣文正公宋浚吉,當孝·顯兩朝,禮遇超常,至於先朝在春宮時,出入胄筵,恩眷尤隆,宋浚吉,亦以成就聖德,爲己任,進講之際,誠意藹然,上下聳聽,朝紳間至今傳之爲美談,由是情志交孚,恩禮不替矣。今其子孫零替,後事凄涼,若命該曹,收錄其奉祀之孫,而俾沾付祿,則其在聖上追先朝禮遇之道,庶乎無憾矣。上曰,奉祀者爲誰?閔鎭長曰,有宋堯卿者,卽故堤川縣監炳文之子也。炳文,是浚吉長孫而無子,故以其弟炳夏之子爲後矣。上曰,分付該曹,錄用,可也。
謝恩,執義李敏英,掌令尹弘离·金致龍,持平孟萬澤。
謝恩,別兼春秋趙正緯。
吏曹口傳政事,別兼春秋洪重夏。
府啓,請還收安置罪人睦來善,移配罪人李玄逸放歸田里之命。答曰,勿煩。
院啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。請還收定配罪人宋相周減等之命,請還收圍籬安置罪人李玄紀放歸田里之命,請還收定配罪人業同放送之命。凡科場事體,極嚴且重,若有潛通用奸之跡,則必須明覈嚴飭,然後庶可爲懲戢之道,日昨梁道生之招,前後變幻,情甚可疑,入場書吏所由等,亦必有預知之事,若爲窮覈,則實狀可得,而終不深究,遽施潛通之律,朝家處分,未免矇矓,嚴飭科場之道,亦不宜若是緩忽也。外議喧藉,皆以爲道生等嚴究盤問,則可以鉤得云。請令該曹爲先囚禁道生及入場書吏所由等,嚴加究問,俾爲覈實懲治之地。答曰,不允。以上朝報
政院啓曰,別兼春秋崔昌大,罷職傳旨,有推考傳旨捧入之命矣。所當更請牌招,而聞其病勢沈重,不能起動云,趙正緯,承牌入來,而上下番,不能備員,姑待崔昌大差歇,與趙正緯一時啓下入直之意,敢啓。傳曰,無故人,啓下牌招入直。
又啓曰,命下矣。卽令政官口傳差出,牌招入直,何如?傳曰,允。吏曹謄錄
晝講入侍時,特進官吳道一所啓,小臣待罪宗廟提調,而初九日奉審時,凡係修改物件,皆入於本曹啓下中,而第一室·第二室·第三室前面板門,兩相乖違,不能穩閉,而亦不至於全然不合,柱栱亦有些罅隙,不相合接處,永寧殿樑上塗灰,亦有若干罅隙,而與宗廟諸官員相議,則皆以爲此等有頉,俱不至大段時急,日氣漸寒,動役非時,姑待明春修改宜當云,故啓本中不爲書入,而宗廟事體,至重且大,臣旣目覩,不得不仰達。上曰,待明春更爲奉審後,改備,可也。禮曹謄錄
上在昌慶宮。停常參·經筵。
領議政柳尙運二十二度呈辭。入啓。答曰,安心調理。
傳曰,明日晝講爲之。
輔德李震壽辭職上疏。入啓。答曰,省疏具悉。爾其勿辭察職。
傳曰,大臣·備局堂上引見。引見時,執義李敏英所啓,請還收安置罪人睦來善,移配罪人李玄逸放歸田里之命。上曰,勿煩。正言金相稷所啓,請還收罪人睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。又所啓,請還收定配罪人宋相周減等之命。上曰,勿煩。又所啓,請還收圍籬安置罪人李玄紀放歸田里之命。上曰,勿煩。又所啓,請還收定配罪人業同放送之命。上曰,勿煩。又所啓,請令該曹梁道生更爲囚禁,入場書吏所由,亦爲一體嚴覈,以爲懲治之地。上曰,依啓。
東平君杭,新授宗簿提調辭職上疏。入啓。答曰,省疏具悉卿懇。卿其勿辭,從速行公。
左議政徐文重所啓,臣得見擧行條件,則今九日製,三中直赴會試者,有許赴增廣之命,而臣之愚意,以爲不然也。此在法典,非一時該曹率爾變通之事,戊寅年間,筵臣,有以此事陳達,收議大臣,而以製述與考講有異,終至中止,至於癸亥宋廷奎直赴增廣之事,雖未知大臣所達措語之如何,而此在未設場前,則直赴增廣之命,亦出於特恩,而與今不同矣。科場事體至重,法典所載之事,自下何敢變通,而亦關後弊,不可施行矣。辛丑年謁聖時,三中三人,皆有賜第之命,而大臣,以初不取人之科,賜第太多未安,陳達,故還收成命,而仍命付增廣會試,此亦特恩也。上曰,此乃沈栢壯元時也。徐文重曰,末世科事,甚多人言,士習亦且不端,法典之外,不可更改矣。上曰,右相所見,何如?李世白曰,宋廷奎許赴時事,雖未知曲折之如何,凡直赴殿試者,無論增廣·式年,例爲許赴,而至於直赴會試者,則曾未有許赴增廣之時,左相所達,似是矣。上曰,聞有前例,故許赴於增廣會試矣。大臣所達之言,誠是,勿爲許赴,可也。判尹李彦綱所啓,本府方有京外監試初試入格人考籍之事,而外方擧子中,丙子入籍而改名於後式年者,則必有本官公文,然後方可取信,而或有誤認新籍之已上來,不爲成出本官公文者,論以一切之法,所當不許赴試,而其所改名,果爲的實,則只以無公文之故,使之停擧,似涉冤枉,至於移居之類,雖未及入籍,而作家居生的實,則朝家已有變通許赴之規,似不當以榜目·帳籍,有所相左而致有停擧之事矣。上曰,何如?左議政徐文重曰,以科場事體言之,則士子之不持公文者,似不當許赴,而但其移居者,非有避此赴彼之意,移籍之後,未出公文,事勢或然,而父名·年歲,無所差誤,則坐此停擧,宜有稱冤之端,姑令赴試,追後行査於本邑,如有相左之事,則論罪亦宜矣。右議政李世白曰,公文雖不持來,改名移居,果爲的實,則初非用奸之比,而坐此停擧,必有稱冤之端,姑令赴科,追後行査,如有相左者,則拔榜論罪,俱無不可矣。上曰,依爲之。
持平孟萬澤啓曰,臣曾叨本職,妄有所論,遭彈遞解,一味慙恧,不意昨者誤恩又加,召牌繼臨,嚴畏分義,不得不曳疾趨造,而陳章丐免,見阻喉司,詣臺自劾,又被退却。臣之情勢益窮,方在悶蹙之中矣。卽伏見輔德李震壽之疏,又擧前日論啓中措語,大加非斥,臣於此竊不勝瞿然之至。臣等,伊日與右僚同會府坐,朴泰淳請拿之論,果發於完席,臣以爲泰淳此事,人皆傳說,在臺閣者,不可不隨聞糾劾,而朝家之待法從,與庶僚有間,尤不宜置之暗昧而不問,必以此意,入於措語中,似合事宜云,則右僚仍與相議構草,及至蒙允之後,諫臣强摘一二句語,汲汲劾遞,如恐不急,此實常情所未到也。夫泰淳之事,雖未知負犯之輕重,而上自朝紳,下至閭巷,有口皆言,有耳皆聞,則下段措語,不過爲明覈定罪之意,而諫臣必欲以此爲擊去之計,初則曰有若忠厚之意,眞爲泰淳而發者,結之以糢糊苟且,今則曰强意游辭,扶抑相參,繼之以語意相盭,臣未知誰爲泰淳,而誰爲苟且,至於游辭扶抑等語,一節深於一節,顯有脅持之意,其所爲言,誠未滿一哂也。雖然下段之語,本出臣意,而終使兩僚,混被臺劾,臣之難安之勢,比同僚尤有倍焉。震壽之言,今又如此,則在臣廉義,終不敢淟涊冒居也決矣。且臣得見朴泰淳供辭,則侵詆臺啓,至謂之白地捏撰,噫,人之不自反,胡至於此哉?其時啓辭中三件事,非出於泛然風傳,則臺臣之據實論啓,斷不容已也。在泰淳之義,惟當直陳事狀,以待該府之査處,而今乃費辭反詈,略無顧忌,其在事體,豈敢如是?曩日憲臣之避,旣已逐端臚列,備陳無餘,臣不必更爲疊床之語,以瀆黈纊之聽,而臣以當初參啓之人,旣速諫官前後之斥,又遭囚人侵辱之語,以此以彼,俱難一刻晏然於臺次,請命鐫削臣職。答曰,勿辭,退待物論。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。今者廩粟之命,實非偶然,卿其安心勿辭,體予思想之意,幡然登道,以副至望。仍傳曰,遣史官傳諭。
吏曹口傳政事,江原道黃腸木敬差官鄭栻落點。
政院啓曰,別兼春秋洪重夏,開門後卽爲出牌,則出往畿鄕,未及上來云,今此變通差出,蓋爲史局之久曠,則似難等待其上來,何以爲之?敢稟。傳曰,改差。以上朝報
大臣·備局堂上引見入侍時,左議政徐文重所啓,別兼春秋洪重夏,以在外之故,旣已改差事,命下矣。卽今除在外人外,皆有相避,而大臣相避,則固不當擧論,而至於堂上相避,則從前有堂上遞改之時,今亦以相避人啓下後,堂上改差,何如?上曰,依爲之。吏曹謄錄
大臣·備局堂上引見入侍時,兵曹判書李濡所啓,臣於日昨筵中,以西邊邊將,軫恤之道,有所仰達矣。蓋江邊邊將,涼薄特甚,他無聊賴之道,各鎭中所在還穀,或有多至數千石者,量其殘盛,參酌劃給,使之糶糴,許用其耗穀,則渠輩可以取資而爲其用耗,必能着實斂散,其中盡心職事者,亦可容手於軍器修補等事矣。下詢于大臣而處之,何如?上曰,何如?左議政徐文重曰,移給還上,雖未知畢竟之何如,而各鎭涼薄之說,誠如李濡所達,使之施行,似好矣。右議政李世白曰,小臣亦於待罪西關時見之,邊將等涼薄,誠然,其時欲爲變通而未及矣。必有某樣資給之道,然後可以支堪矣。此時各邑還上,雖不可移給,鎭堡還上,多少不一,或有過多之處,參酌各鎭形勢,均一計給,許用其耗,似當矣。濡曰,隨其殘盛,參酌劃給之後,若於邊將遞代之時,使地方官明査其捧未捧之數,如有元穀未捧,而只捧其耗,以爲私用者,則論其罪罰,尤似着實矣。上曰,以此分付,着實擧行,可也。又所啓,臣於待罪西藩時,江邊邊將,以請得衣資·筆墨等事,縷縷煩報,臣雖以事體不當之意論題,而其涼薄切迫之狀,則此亦可想矣。自營別爲載送木布,分給衣資於各鎭,仍欲一年內二次定式,一次則自監營題給,一次則自兵營題給,而未及變通矣。今聞咸鏡南兵營所屬邊將,亦有此規,而若依此施行,則監兵營一年所費,不過數同之木,而其在邊將,所賴甚緊,亦可以視朝家軫恤之道矣。上曰,如是變通,則似好,分付施行,可也。備局謄錄
禁府啓目,尹就五議處云云。數少船隻載運之時,許多穀物往返之間,自爾遲滯,仍致苽滿遞歸,則此與無端不納者,有間,當年應納大同,夏徂秋終,無一石來納,事極不當,今此春川府未納大同米太,竝五百四十石是如乎,依受敎罷職,何如?啓依允。朝報
上在昌慶宮。停常參·經筵。
領議政柳尙運二十三度呈辭。入啓。傳曰,安心調理。
傳曰,明日晝講爲之。
明日監試覆試一所試官二,李彦綱·李震休。參試官三,崔錫恒·李健命·李宜顯落點,監試官李秀英。二所試官二,崔現·閔鎭周。參試官三,金鎭圭·洪受瀗·宋徵殷落點,監試官洪大猷。
府啓,今年農事之慘,比諸乙·丙兩年,少無異同,而至於畿湖,則殆有甚焉。朝家旣有參酌給災之意,庶可爲窮民一分之惠,而第伏見頃日擧行條件,則道臣分等狀聞後,稟處之敎,若此則恐有後時之歎矣。蓋覆審已過之後,則雖有給災之令,災實無以檢驗,而尤有虛僞相蒙之弊,此不可不慮也。且穡事之失稔,無論近峽濱海,大抵同然,宜無可以等待狀聞之事,分災一款,請令廟堂使爲稟定,趁卽擧行。引避而退。隨聞論劾,臺體則然,旣往之事,不必爲嫌,請持平孟萬澤出仕。答曰,姑觀道臣分等狀聞後給災之敎,爲慮虛實相蒙之弊也。不允。處置事,依啓。睦來善·李玄逸放歸田里還收事,停啓。
吏曹口傳政事,別兼春秋閔鎭遠。
吏曹口傳政事,黃腸木敬差官沈枋落點。
下直,濟州敎授禹鐤,光陽縣監李奎章。
政院啓曰,今日晝講爲之事,命下矣。知事申琓,受由在外,知事李濡,禁衛營進去,知事閔鎭長,昨日北道儒生等,以兪信一事,疏斥金吾堂上,其疏與前日朴世栢之疏,大意略同,而有勿捧之敎,故已爲退却,以此引嫌,累度催促,終不入來,晝講時刻已迫,知事無他入侍之員,何以爲之?敢稟。傳曰,停。以上朝報
上在昌慶宮。停常參,只晝講。
領議政柳尙運二十四度呈辭。入啓。傳曰,安心調理。
傳曰,明日晝夕講爲之。
假注書金興慶出使,代沈宅賢落點。
傳曰,史官二員待命,騎馬六匹立之,監試覆試一二所內摘奸。
慶尙監司書目,私奴莫石等二人,虎囕致死事。
忠淸監司書目,舒川等邑,今月初三日,雨雹交下,田畓各穀,多被損落,新昌等邑,同日下雪事。又書目,泰安等邑呈,以染病方痛八十六名,向差八十二名,死亡四十一名,癘疫尙未止息,誠爲悶慮事。
晝講入侍,知事李濡,特進官申厚命,承旨權持,玉堂李喜茂·李徵龜,假注書沈宅賢,別兼春秋閔鎭遠·趙正緯,武臣金俶。
刑曹判書金構辭職上疏。入啓。答曰,省疏具悉卿懇。卿其安心勿辭,從速行公。
府啓,臣等,以畿湖分災事論啓,而伏承聖批,以姑待狀聞爲敎,臣等竊以爲不然也。今年農事之慘,比諸乙·丙兩年,小無異同,而至於畿湖,則殆有甚焉,朝家如不得已給災,則當趁覆審未畢之前,汲汲講究,分付擧行,俾令均蒙實惠而已。若待道臣狀聞,則非但緩急失宜,終爲文具之歸,卽今覆審之官,將何所奉行,而分別其災實乎?況道臣狀聞,只憑各邑之論報,分等以啓,則許多守令之盡皆着實踏驗,有未可知,而論報之際,亦豈無虛實相蒙之端哉?臣等竊恐徒有給災之名,而反無給災之實,民不得蒙惠,而益致混雜之弊也。請令廟堂更加商議,趁卽稟旨擧行。答曰,勿煩。
京畿監司書目,楊根呈,以知事權是經辭職上疏上送事。啓。答曰,省疏具悉卿懇。連章控免,殊涉太過,安心勿辭,從速行公。
兵曹口傳政事,副司果沈枋。以上朝報
刑曹判書金構疏曰,伏以臣稟賦虛薄,缺處繁供劇缺魯下□□百無缺固已多矣。□□□□□,而況臣精神內耗,筋力外弊,雖欲更加勉强,已不可得,且臣自日氣驟寒之後,感傷殊重,官務關心,扶曳行公,而病情添加,食飮頓減,寢寐不安,坐則低垂思睡,行則眩虛欲仆,言語酬酌,失其先後,事物接應,昧其頭緖,醫者以爲失今不治,將作廢疾之人,歷數前人,其精神筋力,加臣十倍者,久當劇務,無不受病,況如臣之虛薄者乎?要非累月調治,勢難復完,臣將此實狀,方事控籲矣。伏見臺啓,以所由梁道生潛通試所奸狀,未能深覈之故,至有更問之擧,臣於此益復愧悚之至,道生所招服,只在於欲知立落,將欲潛通,而在內相應之爲何人,所圖之爲何事,果不盡露,則外議之激鬱,固無足怪,而缺紙被捉,不在於入內交受之際,而乃在於在外未入之前,則道生之招,所謂與在內人曾已相約與否,官員旣不言於渠,渠實不知云者,亦自成說,此則當問於李天挺,而天挺,方在置對之中,故中間使喚之所由,則只據其已服之罪,敢請照律處置矣。今臺啓所論如此,則緩忽矇矓之斥,臣何敢費辭自解乎?且臣於今月十二日,本曹開坐時,弘文館移牒,以張英弼凌辱本館官員,請治其徒黨,其事端,則初由於其子次興,捉陪於吏曹,而下吏傳告次興,方匿於會賢洞李判書家云。仍令發差捉來,則還言閉缺不納,勢難捉出,而適又見臺啓已發,臣卽遣刑吏,使言此是啓下公事,若終不出,事將入啓處置云,則厥家有一客子趙姓人答以次興,卽已逃避,奴輩亦盡出不在云,終不出給,而初昏時,其小婢之因事出入者,刑吏僅能捉來,小婢之招,亦以爲次興缺,卽今則不知去留,臣仍令更往,若又不出,則其缺其翌日早缺始聞缺婢子,臣一問而釋之矣。今聞以臣推捉罪人等,故大臣家,有非斥之言云,臣尤不勝瞿然也。臣之推捉次興,實在於未及知其爲大臣家之時,則設令先已知之,啓下推捉之人,若以其隱匿於大臣家,而不敢何問於門外,則罪人何由而得捉,法綱何由而得申乎?此則臣迷滯之見,所未解也。然臣前後處事不善,非責沓至,而英弼兩子,尙不現出,徒黨各人,無一捕得,其所謂故大臣之家,又適與臣有私嫌,勢難據法嚴治,以冒譏誚,臣之不敢仍冒於職次,於是益審矣。以此情勢病勢,更無自力行公之。以下缺
上在昌慶宮。停常參,只晝夕講。
領議政柳尙運二十五度呈辭。入啓。傳曰,安心調理。
晝講入侍,知事李濡,特進官李國華,承旨李壄,玉堂李喜茂·李徵龜,假注書沈宅賢,別兼春秋閔鎭遠,兼春秋愼惟益,武臣洪夏明。
夕講入侍,知事李濡,特進官李國華,承旨洪受疇,玉堂李喜茂·李徵龜,假注書沈宅賢,別兼春秋閔鎭遠,兼春秋愼惟益,掌令尹弘离亦爲入侍,入侍時,掌令尹弘离所啓,畿湖分災,趁卽稟旨擧行事。上曰,不允。
夕講時,上臨冊下敎曰,西北人收用事,曾前屢下傳敎,而終無着實擧行之事,殊乖不遐遺之義矣。卽今人才杳然,西北人卓越者,雖不可易得,其中亦豈無可合淸望者乎?如楊顯望·朱宅正之類,一擬淸望之後,仍爲廢棄,予尋常慨然矣。今後則申飭兩銓,各別收用,如有可合淸望者,採取物議,徐徐通淸,可也。別兼春秋閔鎭遠所啓,臣於夏間,猥陳一疏,自首其失信湖民之罪,而其一,卽私賑人除職事也。蓋此輩,與尋常捧承傳者,事體自別,當初臣以捐私財賑飢民,全活衆多者,不可與納粟者,比而同之,各別調用,恐無妨於政體,以此募人之意,陳達於榻前而蒙允矣。厥後伏承御製敎書,有曰,子大夫全活衆多,則褒賞之典,予豈吝惜哉?臣於下去之後,遍加曉諭,以此募人,則應者至於五十人之多,臣擇其中實效表著者十五人,書啓時,置之優等,且陳其爲人之可合百執事,及臣陳疏之後,伏見吏曹回啓,則以自該曹聞見擇取爲言,如臣無狀,固不足取信於人,然當初旣膺別遣之命,書啓中備陳其爲人,而猶且更欲聞見,則朝家事體,恐不當如是,臣亦非欲盡數調用於一二政,若於每都目吏兵批,各用一人,則不出三四年,可以盡用,而今若更爲聞見,則是終無調用之日矣。設賑時,則以除職而募之,賑罷之後,則廢棄而不用,緣臣奉使無狀,至使失信之名,歸之朝廷,事體之未安,爲如何哉?申飭兩銓,使之每都目收用,而不然則治臣之罪,使湖民曉然知失信之事,由於奉使者之不善,而非出於朝家本意,恐不可已,惶恐敢達。上曰,初以除職而募之,後不爲收用,則終未免爲失信之歸,勿爲聞見,每都目兩銓,各爲收用事,分付,可也。又所啓,臣於前疏中,以私賑人身死者,贈以相當職之意陳請,而吏曹回啓,則此一款,不爲擧論,兵曹回啓,則慮其紛紜之弊而不許矣。此輩初應除職之募,後有調用之命,則與他有功勞捧承傳者,事體自別,以生前未及蒙恩之故,死後特施贈職之典,恐無傷於事體,而尋常捧承傳未調用而死者,亦何敢引此爲例,紛紜陳請乎?諉以已死,而終無褒賞之擧,則未免爲失信之歸,故敢此更達。知事李濡曰,此是前例所無之事,故臣於回啓時不許矣。然臣嘗有所思,前後承傳者,不知其幾,而以其窠窄之故,不能盡爲收用,以致未蒙恩而死者甚多,近來雖數石賑穀之納官者,猶蒙贈職之典,則捧承傳未調用而身死者,亦可以相當如僉使萬戶之類,成給贈帖,恐不至猥屑,不特私賑人也。臣之本意,則如此,而只緣事異常格,不敢輕議,似當問于大臣而處之。上曰,私賑人及其他捧承傳身死者,贈職事,竝問于大臣而處之,可也。以上朝報
夕講入侍時,別兼春秋閔鎭遠所啓,臣於昨年下去湖西也,請得泰安瑞山兩邑所納戶曹鹽鐵價,以補賑資矣。泰安則縣監黃欽,以此鹽載之兩船,送湖南貿穀之際,一船有臭載之患,只以一船鹽,貿穀以來,欽問臣曰,若除出立本之資,則更無賑民之穀,事甚難處云云。臣以書啓時當以蕩減陳請,以此賑民之意爲答,而仍令分給飢民矣。瑞山則縣監韓益徵新到任,無他拮据之策,兩等鹽鐵,則前縣監,給之京中廉姓人,使之防納,而未及推出,益徵,罔知所爲,來問於臣曰,有一金姓人,願先納價後受鹽,其錢當爲八百餘兩云,臣答以卽今方急,速捧此錢,以此分給飢民,不可已也。其後臣於書啓中,臣請以蕩減鹽鐵價,則戶曹防啓不許,今聞泰安,無立本之資,故無路備償,瑞山,則還捧此錢於受食飢民之隣族,上納于戶曹,則戶曹使之以銀上納,卽今銀貴錢賤,勢將倍徵民間,然後可以充數云。今年年事,無異於上年,而國力蕩竭,終不能爲賑恤計,若又以上年賑民之物,重困飢民,則恐非王政之所可爲也。該曹亦非不知此,而不敢擅自許減云,此兩邑上年賑政時所用鹽鐵價,特爲蕩減,何如?上曰,兩邑鹽鐵價,蕩減,可也。鎭遠曰,瑞山已捧之錢,則卽難蕩減,此則令該曹稟處,何如?上曰,令該曹稟處。戶曹謄錄
御營哨官宋時均疏曰,伏以臣習弓馬之業,濫登科第,而得參軍門將官,隨行逐隊者,已六年于玆矣。天恩罔極,仰報無路,敢以五條,略陳愚見,以備聖明之裁察焉。夫爲民除害之事,固非一二,而事有緩急,臣請以其最急者伸白焉。竊以虎豹之害人,何歲無之,何地不然,而熾蔓橫行,未有甚於今日也。至於白晝路邊,尋常出臥,逢人則發喊而囕食之,遇夜則散入于村閭,毁破窓壁而囕殺之。噫,八路生民,連歲飢饉之餘,殆盡於癘疫,且困於盜賊,而又有此意外之患,馬牛與犬之被囕,已不可言,而村巷之間,祖哭孫父哭子之聲,比家相聞,以此生理蕭然,頓無樂業之心,行路者,深慮其逢變,而趑趄不敢發,居民則恐㤼缺,日夕危懼,景象之愁慘,反有甚於大熾之缺之官,亦將不得任意行〈之〉,豈不寒心哉?槪虎缺爲行也,出沒無常,朝入而夕出,暮隱而朝散,非徒順陵之內爲然也,諸陵亦然,陵官,必見其虎形而報之,得官軍而後捉得,則雖閱數歲,終不可得,臣曾經捉虎之事,不必用多人,雖四五人,亦能捕獲,若自朝家分付,而有虎豹入陵之內,陵官,或募傍近業砲者,便宜從事,然後追後報知其事狀,而捉虎於園陵之內者,六品遷轉,放砲者·設穽者,或給復或賜賞,則陵內虎患,可以寢息,而又爲事目,頒布八路,大示激勸之道,則重賞之下,必有勇赴,射者·砲者·鎗者·穽者,必將挺身奮勇,各售其能,期於必捕,一郡如是,則他郡必然,一道如是,則他道必然,臣愚以爲,爲民除害之道,莫先於此也。伏願殿下,更爲節目,廣布中外,以爲急時遵行之道焉。臣竊伏惟武科之中,式年·增廣,則異諸別科,其所試取之規,槪爲其選拔文武備具者,故先試其步射與平歩騎射,次試講書,計其分數,分數多者被選,寡者不與焉者,自是古今之通規,而臣連觀式年·增廣·武科會試出榜之時,則赴于此所者,分數雖短,而乃能參榜,赴于被所者,則分數雖長,而不得參末,此豈均取人才之道乎?以其分設兩所,各取十四人之故,致有此弊,臣愚,會試則不分兩所,而咸聚同所,如增廣·文科覆試之例,通融計畫,而不然則一二所,以連畫之擧子,盡爲書啓,而合而計之,拔其分數多者二十八人,出榜如式年文科講經之爲,則國家自無遺失人才之缺者,亦無抱冤落莫之歎,伏願殿下,下詢缺審且大也,而臣竊觀近年以來,軍兵所授之馬,率多疲殘,體小者大不合於衝奔馳突之資,而至於隨駕之際,以致軍容之埋沒,實是欠事,臣伏請自今以後,分授軍兵之際,雖有士大夫親受馬帖,必先擇其體大壯健者,先給軍兵,然後以其不爲被執於軍兵者,分給各項帖子,而臣且伏念,各軍門將校所騎之馬,壯弱老少,不一其狀者,以其貧寒者居多,勢不能備立其健駒之故也。雖在平時,殊欠部伍之整頓,況當衝突,敢望能走之齊一乎?言念及此,誠非細慮也。五軍門所屬哨官及敎鍊官,合以計之,則其數不多,使各其軍門,錄送其數于太僕寺,而廣揀諸場壯健之馬,一一分給,俾之調乘,亦有遞免者,則移給·代給·還納,一如禁軍馬兵之爲,非爲恒規,終無中變之事,則軍兵·將校所騎如一,平日,以試馳逐之才,臨急,何憂顚蹶之患乎?將校如有富裕者,而必欲自備駿馬,則不必勒授矣。夫□□不素具,無以應卒,安不忘危,古有其言,伏願殿下,令該曹稟處焉。臣竊伏惟京外砲軍之常時習放者,專爲其緩急不時之用也。其所握銃裝放之方,宜如臨敵急遽之時,或立而放之,或蹲而放之,然後方可得宜,臣身爲武夫,習觀軍兵及赴科者放砲之規,則率皆半身偃臥,以其藥筒所盛之南羅介,支撑其臀而挾火擧銃,良久指的,然後始乃發機,其緩緩從便之狀,大非蒼卒應變之意也。臣謹按兵學指南,鳥銃發放圖式旁題之文,則有曰定缺飽者續放,放者方裝,裝者必發,此乃賊在缺而不用此法,得中者,以不中施行,則私習之人,亦將以此規習之矣。旣無害於捨舊學新之方,而必有益於臨敵應卒之時,伏願殿下,下詢該曹及軍門帥臣,而變通焉。臣竊伏惟自古犒饋之法,蓋以其旋師凱還之後,以酬其張空拳冒白刀,出萬死制敵之勞也。其所設施,乃爲其慰悅群情,大施酬勞之典,非直爲賞其成列駿奔之勞而已。臣竊觀近來於自上展謁園陵還宮之後,輒設犒饋,作爲應行之例,臣愚以爲不然也。恭惟我國泰平年久,用兵無地,酬勞之典,無處可施,雖以慰隨駕去來之勞,亦且可酬,有此設也,而然而功有細大,事有輕重,賞其大而遺其細,捨其輕而取其重者,乃是朝家用法之道耳。假如先朝溫泉幸行還宮之後,則從略設犒,猶或可也,豈可以郊外數十里之程扈駕之勞,每有此格外之典耶?酬其半月之勞,施賞如此,則至於滅敵凱還之後,當施以何賞乎?旣非愛惜嚬笑之意。且軍兵,必不以數杯酒·一串肉之得失,爲感怨,而國家擧措之失宜,甚大矣。伏願殿下,自今以後,非係遠地動駕,而若於近陵幸行之後,則絶勿設犒,以示朝家重賞典之意,臣以微末一武夫,敢將蕘說,上達天聽,罪合萬死,而愚忠所激,只欲有懷必陳,乃敢自爲製疏,自爲寫疏,故文不成說,字不成樣,臣尤無任惶恐戰慄之至云云。啓下兵曹。
午時,上御進修堂。晝講入侍時,知事李濡,特進官李國華,參贊官李壄,侍講官李喜茂,檢討官李徵龜,假注書沈宅賢,記事官愼惟益,別兼春秋閔鎭遠,武臣洪夏明,上讀聖學輯要前受音一遍訖,喜茂進講,自識時務章,止革之則無過矣,上受而讀之一遍訖,喜茂進釋文義曰,君臣相遇,隨時變通,而知所當先合於事宜者,謂之識時務也。蓋學問之道,無他,格物·致知·修齊·治平而已,外乎此,則非學問也。知此則可謂明理紀綱體統萬古不易之事,而其間亦有可變之道,知此則可謂識體矣。昔蕭何,懲秦苛法,務爲寬厚,諸葛亮,繼柔懦之後主,以嚴猛,一代治體,各有不同,此乃識務者缺春夏以生成之,秋冬以肅殺之,人亦體此寬缺之象,經綸天下之事,以濟於屯難矣。徵龜曰,屯之時,宜有所爲,故謂之君子有爲矣。喜茂曰,上古之時,賢聖之君作,使民以道,深得其心,故民不倦,蓋天人一理,民之所好,天亦從之,故吉無不利矣。又曰,創業垂統,爲後世之所守,試以秦漢之事言之,漢以寬大爲治,後世相守,故能久享天下,而秦以苛刻爲務,故〈失〉其所守之道,故二世卽亡也。又曰,行一不義,殺一不辜而得天下,不爲也者,湯·武之事也。後世則無此事,而蓋多殺而得天下,則其失,易矣。不殺而得天下者,其享,久矣。又曰,先王成法者,子孫之所當守也。殷不失湯法,周不失文王之法,則可以永久無〈弊〉而後世不能遵守,以致滅亡也。我國之先王制法,備盡無遺,而後〈世〉不能守之,上自大臣·公主之家,下至庶民,皆僭踰法度,至於衣服·宮室,亦多僭越之習,此實難救之弊矣。昔漢承秦煩苛之後,瘡痍甫起,百事草創,其時叔孫通,制禮樂,蕭何制法律,雖以淸靜爲守,而逮至武帝之時,大興土木,窮兵黷武,好其侈大,失其淸靜,故其國幾危矣。又曰,恒者,長久之意也。恒之道,可以亨通,恒以能亨,故無咎,恒之能亨,蓋由貞正,故利貞,天下之理,隨時變易,乃常道也,故曰利有攸往矣。徵龜曰,隨時變易,天下之理也。以天下之大,若寒暑晝夜,亦變易之理也。喜茂曰,革言三就有孚者,動惟厥時之義也。徵龜曰,非也。乃詳審之意也。上曰,詳審稽察之意也。喜茂曰,泛是革之義也。革言當革之論,稽之衆論,至於三就,則事至當也。如是而行,乃順於理,故上下交孚而信之矣。濡曰,天道窮則變,變則通,故爲長久之道,蓋國家之法,守而勿失爲可,而但法久則弊生,本法之中,有弊者□□,乃變通之道也。若只爲其守成,而有弊之法,膠守二行缺李珥,當宣廟祖,以變通百弊之意仰達,非以祖宗之法,謂可改也。中間燕山時,爲弊者甚多,故必欲改之,宣廟初則似爲持難,而後乃委任,故李珥,擔當國事,將欲大變通,而不幸李珥身死,有意未就,其弊至今未祛,今殿下,若欲〈變通〉此等弊端,〈則以李珥之〉意行之,可也,今必膠守不改也,此非故爲六字缺上曰,然矣。喜茂曰,李珥,其時蓋主變通,陳達於榻前,見塞於大臣而未果矣。此冊之言,亦出於欲變之意也。濡曰,其時李珥,發養兵之論,見塞於柳成龍等,而槪見識高明,故有此所達,卽今兵事,比諸壬辰則稍勝,而軍制亦多弊端矣。軍兵試才之事,連以凶荒廢閣,久矣。頃者春塘臺親臨之擧,蓋出於安不忘危之意,而玉堂之臣,慮以耳目之說,有所陳達,其意槪在於警戒之意,而年少之人,有所未察而然也,非有他意,如此之時,群下之情,可察,而軍務之事,則必須着實爲之,可矣。軍政之有弊者,亦須留意變通,似好矣。上曰,軍制多弊,當從容講究,欲爲變通矣。濡曰,南漢初設時,槪爲軍糧儲蓄之地,而還上未捧者,甚多,此由於百姓,頌德於多給之官,怨咨於欲捧之官,故漸至蕩滌而然也。六萬石之穀,纔爲數萬餘石,近百年經營之意,果安在哉?江華·寧邊山城及大興山城,亦少軍糧,不成貌樣,文殊山城,則只爲築城,而未有儲穀,以此觀之,無一事着實矣。上曰,連歲凶荒故如此,而守令,每以姑息爲計,雖其〈應〉捧之物,稱以凶年,不爲督捧,歲雖稍稔,每以遷退爲主,雖稍勝之邑,欲爲混同不捧,故各倉所捧,亦如此,今此臺啓給災之請,其意則好,而〈欲〉待其抄出後,許之矣。濡曰,還上未捧之弊,近來尤甚,蓋舊還上〈尙未〉捧,而新還上,又爲徵捧,故其年不納,則仍爲舊還上,以此二行缺,此在守令之責矣。喜茂曰,此則當責於守令,而守令之擇送,在於朝家,經費之節用,在於殿下矣。上曰,此言,好矣,當留念焉。徵龜曰,年分而出監官·書員,分定各面,而一面或爲十餘里,或爲二十里,往來之際,自爾遷延,今若分等之後,許其給災,則民已刈取禾穀,何以知其虛實乎?喜茂曰,守令,或有先已給災者,故臺諫,亦知此而論啓矣。上曰,守令,有私給分災者耶?濡曰,豈有私給者?守令時或私給大同災,而有被罪之事矣。上遂掩卷,諸臣以次退出。以上燼餘
申時,九月十八日上御進修堂夕講。知事李濡,特進官李國華,參贊官洪受疇,侍讀官李喜茂,檢討官李徵龜,掌令尹弘离,假注書沈宅賢,記事官愼惟益,別兼春秋閔鎭遠入侍。喜茂進讀,自又曰包荒用憑河,至殿下深戒焉,上受而讀之一遍訖,喜茂釋文義曰,此乃易泰卦也。天地變而爲泰,泰是治盛無變之時,泰極則否來,故處泰之道,當有包荒之量而後,可以濟治,人情安於泰逸,則久必放弛,故必有憑河之勇而後,可以長治矣。上曰,不可徒有包荒之量,故必須有憑河之勇而後,爲治,此卦〈泰〉來之意,最爲切實矣。喜茂曰,人君必以節儉爲務,可以爲治,而自古帝王,初雖有意於節儉,後必放弛,不期驕而自驕,不期奢而自奢,是以漢文·景之□□充溢紅腐相二行缺昔崔鳴吉,以此陳戒於仁祖朝,今日君臣上下,所當相勉者也。喜茂曰,後世人,常謂祖宗之法,何必改諸?此則不通之言也。當堯之世,似無可變之事,而舜卽位,改九州爲十二牧,去四凶,堯·舜之間,尙如此,若有可變之事,則豈可謂之祖宗之法而不改也?徵龜曰,當守成而變改,則是無病而服藥,反成疾也。當更張而務爲遵守,則是嬰疾而却藥,此善喩也。上曰,唯,尹弘离進曰,畿湖分災,請令廟堂稟旨擧行。措語見上上曰,勿煩。受疇曰,進講之冊,旣已畢卷,縕繹間視事姑停之意,敢達。上曰,知道。又曰,西北人收用事,當出擧行條件,而通津一款,亦當卽爲擧行乎?上曰,非謂今明日內,使之擧行也。如有可合者,徐徐聞見,通淸,可也。濡進曰,春宮經痘後,頃者一入書筵問候,眼患則以幾盡爲敎,而閭閻間痘後眼患,亦久遠之後,始乃去根,雖二行缺罕接臣僚,則殊非輔導之意,雖不開講,數接臣僚,討論時事,則亦有所益矣。濡曰,臣之所達,非欲久廢也。在下之情,惟望其勤學,而眼患如此,臣意蓋欲自內斟酌,頻頻接見臣僚,則閭里疾苦,時事得失,可以聞知矣。上曰,然矣。閔鎭遠進伏曰,小臣有惶恐仰達之事矣。以下在上濡曰,空名帖,必賣於無役良人,意有所在,守令招致良民,誘令納價,故或謂之得錢而失良民,良民亦欲免役而買帖矣。臣亦廣問賣帖於良人者多,而旣買之後,入於賤役,失信大矣。良人納價賣帖者,勿定軍役事,定式,何如?閑丁若甚稀貴,則定以歇役,似可矣。喜茂曰,此言不可矣。我國人民,不爲不多,而富者皆免役,貧者皆入軍役,以此軍丁充定,甚難,捧若干穀物,而失許多良民,則守令,無所措手足矣。濡曰,凶年,國無所措,而有軍役者,雖納價,不得頉下,無役之人,亦何以持帖之故,免役也?旣無定式之事,不可缺回啓之時防塞矣。末端歇役充定之說,似或可行矣。喜茂曰,若以此爲定,則富者入於歇役,貧者入於重役,後弊將無窮矣。上曰,後弊之說,是矣。弊生之後,則難防矣。已上燼餘
上在昌慶宮。停常參·經筵。
領議政柳尙運二十六度呈辭。入啓。傳曰,安心調理。
假注書金興慶書啓,臣敬奉聖旨,馳往于龍仁縣慕賢村琵琶潭領府事南九萬所住處傳諭,則以爲臣昏耄孱病,已無餘地,未趨嚴召,合被重誅,而以罪爲寵,恩數尤隆,月繼廩粟,古所以養賢之禮也。此豈在野負罪之臣,所敢當者哉?玆用瀝血陳章,以暴驚懼媿蹙之意,仍乞將盡之餘喘。又不意聖批不許,至煩史官之來宣,臣之罪戾,於玆益加,只自隕越于下,無所措躬云矣。敢啓。傳曰,知道。
府啓,畿湖分災,趁卽稟旨擧行事。停啓。
正言李肇上疏。大槪,敢陳私情之悶蹙,祈蒙恩遞,且附愚妄之見,以備裁察事。入啓。
左承旨李善溥,左副承旨李壄,同副承旨權持上疏。大槪,臣等於諫臣之疏,有不敢晏然於職次,不得不陳疏退出,伏乞亟遞臣等之職,以安私分,以嚴公議事。入啓。答曰,省疏具悉。爾等,勿辭,從速察職。
答正言李肇疏曰,省疏具悉。噫,朝論之歧貳,誠國家之不幸,而第在上之人,苟或抑揚太過,處分偏重,則將何以服人心而息風浪乎?金鎭龜·鎭圭,果不無謬戾之失務勝之病,今乃盛氣張皇,直驅於放恣無忌憚之科者,不亦已甚乎?至於玉堂之處置諸臺也,措辭竝出,未見其不可,而大抵爾疏所論,終未免倚於一偏,雖自謂公心,予未之信也。尤可駭然者,敢以李師尙等之被罪,輒疑其見中,是何告君之辭,若是其無嚴耶?疏中,亦論魯承經之法不當施刑,而予意,則有所不然者,信一,棍打科儒,渠旣自服,承經,又以杖傷致斃,明白納款於本道,而乃因其子之擊錚,遽有拿致京獄之擧,是便以本道之推覈,爲不足信也。承經,安得不變辭乎?當初染病致斃之說,信一,聞於其子,則決非公證,岦之潛自往來北關,跡涉可疑,則承經,一邊傳說,欲翻獄案者,實是受岦之指嗾也,寧不萬萬痛惋乎?渠若吐實,則容有可生,而一向牢諱,厥罪罔赦,奚暇論七十免刑之文也?更加嚴刑之命,爲日已久,而該府緩治,尙不擧行,王獄事體,豈容如是?金吾堂上,竝從重推考,使於明日內開坐,以此備忘,發爲問目,另加嚴訊,以爲斯速輸情,次第嚴鞫元犯之地焉,爾其勿辭察職。
忠淸監司書目,韓山呈,持平權辭職及兼陳所懷上疏上送事。啓。答曰,省疏具悉。疏辭,令廟堂稟處,爾其勿辭,上來察職。
傳曰,今二十一日,還御于大造殿,政院知悉。以上朝報
左承旨李善溥,左副承旨李壄,同副承旨權持疏曰,臣等,卽伏見正言李肇疏本,則以頃日大司諫崔錫恒呈辭捧入之故,大加非斥,以當該承旨,不可無警責之道,爲言,臣等,不勝瞿然之至。凡言事臺臣之辭單,臣等,豈不知捧入之爲未安,而伊時錫恒,適有身病,連日呈告,決無行公之勢云,故臣等,不得不相議捧入矣。今者諫臣之言,如此,臣何敢自以爲無失,而晏然仍冒於出納之地乎?玆敢冒死陳章,伏乞聖明,亟許遞改臣等之職,以安私分,以嚴公議,不勝幸甚。批答見上
正言李肇疏曰,初頭二行缺少有增苦,輒至急境,臣頃直春坊,聞症勢之復劇,冒進一疏,蒼黃出來,特蒙矜念,旣許救護,旋賜恩遞,臣幸得以專意藥餌,救護多日,而惟其積敗已久,回蘇無力,一向沈綿,轉輾困苶,臣憂慮薰心,情理迫切,離側供仕,實無其路,除命之下,已至累日,虛帶言責,迹近逋慢,私心隕蹙,罪戾罙積,玆敢疾聲呼籲,冒干天聽,伏乞聖明,俯垂愍惻,特許遞改臣新授職名,以伸人子至情,不勝幸甚,臣於乞免之章,不宜妄贅他說,而目擊時事,竊有所慨然於中者,臣身旣不得出,而愚妄之言,亦不以陳於左右,則臣實有咎,伏惟殿下,恕其狂而垂察焉。太學,首善之地,國家之元氣,敎化之基本,本自祖宗朝培養扶植,崇奬假借,未嘗摧折迫勒者,其意豈偶然哉?頃日禮曹判書金鎭龜,爲同成均解儒罰也,其擧措之乖戾放縱,已備陳於前日諫臣疏,臣不必爲疊床之語,而惟其草記上稟,牌子勒遞二事,上關朝廷,而擧措駭異,壞弄賢關,而僇辱莫甚,自有太學以來,始一有之,其關係國體,固非細故,向者二三憲臣,固有秉彝之天,其不泯之公心,亦豈全然不知其是非,亦豈不聞公議所在,而蔽於私好,聽若不聞,及其諫臣有言,始乃不能爲無失,而强諉之於度外置之。夫六卿之職,師儒之長,何等重任,壞弄太學,僇辱多士,何等擧措,而乃用此等下語,欲爲之容護,而旣不能明白其是處,欲爲之自解,而不覺其語不成說,以含糊苟且,依違兩可,自以爲得計,如彼臺官,將焉用哉?朝家之所以處鎭龜者,亦矇矓掩覆,不分是非,只遞館任,仍催北行,鎭龜亦不自處,晏然辭朝,朝廷所以容奬臺議,重臣所以自處彈劾者,事體·道理,豈容如是?伏願殿下,特垂睿察,罷斥鎭龜,以彰其罪,以存國體,以慰士林。且前日起鬧缺事,臣亦爲重臣惜之,不幸近來朝臣之論議岐貳,彼二行缺同從而阻遏,是豈朝廷事體,亦豈用人惟才之道耶?且向來從祀兩賢臣,百歲之公議殆定,而然或有厓異於尊信之論者,亦皆舍短取長,淸顯無礙,則何獨於携貳鎭龜之所執者,嚴爲之立防哉?使鎭龜之論,若行於今日,則臣恐自今以後,凡淸塗掄擇廣取可否者,終無了當之期矣。人之得免於標榜色目者,蓋無其人,則彼此同辭,皆以爲可者,亦必無其人,此誠爲世道之一大變也。噫,當翰苑之回薦也。其當可否者,豈無與鎭龜同其意見者,而防塞之論,不出於他人,獨出於鎭龜,何其不量所處之地,如何乃作此喜事務勝之擧措耶?此亦係放縱之一端,裁制警飭之道,誠不可但已,伏願殿下垂察焉。言事臺諫之在職,關係甚重,苟非實病有所難强,情勢在所必遞者,喉司不可容易捧入其呈辭,而前大司諫崔錫恒,陳疏論事之後,以諸臺之相繼引避,不自晏然,循例呈單,政院遽爾捧入,以至蒙遞,公議仍以阻遏,聽聞莫不爲駭,以臣愚見,其時當該承旨,不可無警責之道,伏願殿下留念焉。臺閣之臣,陳疏論事,被斥之人,反肆凌駕,其虧損事體,莫此爲甚。夏初前掌令疏論兵曹參議金鎭圭者,固有委折,而若其大意,則不過論其所處之地,當戒懼謹飭,而乃反偏執己見,擔當是非,則此眞鎭圭藥石之言,切至之戒,在鎭圭自處之道,當惕然反躬,有改無勉,而今乃諱疾忌醫,疑怒遽發,一疏再疏,詈罵凌轢,臺閣處置,干係己事而公肆非議,必使强同於己意,韋布私書,何等瑣屑,而捃摭爲證,以爲脅持之計,噫嘻異矣。鎭圭之疏曰,渠之所自戒者驕橫,所自勉者謙退,若使鎭圭之處身者,果如其所自言,則泰昌,本無嫌怨□□必不無故而發誣陷之言,且使泰昌,設有過情之言,二行缺公議之心,何至其無忌憚耶?伏願殿下,俯垂戒飭,持加譴罰,俾自知罪而畏威,以爲終始保合之地,且臣於近來臺閣處置,亦欲有所論列者,請爲殿下畢之。頃者玉堂之處置前執義兪命雄等也,乃以鎭靜爲主意,此固有不然者,錫恒之疏,若欲分別向來士林之是非,以扶此而抑彼,則其在共濟協和之道,以鎭靜爲務,亦不無意見,而錫恒之所慨然者,只是爲師儒之長者,創出無前之駭擧,以損國體而辱多士,則顧此何關於相爭之是非,而乃欲用鎭靜之擧措耶?至於命雄等之處置朴泰昌也,以不分是非,措語糢糊,見斥於鎭圭,又爲相繼引避,鎭圭之疏,乃與朴泰昌角勝之言,則固不足爲公議,而然糢糊之失,果在命雄等,命雄等,固可斥而泰昌之立落,當在其所執之是非,本不干於命雄等之立落,而正言金相稷,當其處置命雄等,則諉以見斥於鎭圭而遞之,泰昌之所執,則旣不敢明言其是,又不敢明言其非,乃爲之說曰,其所引避,勢所固然,而仍請竝遞,其所糢糊不成說,又甚於見遽之諸臺,從而請遞,又出常規之外,蓋近來臺閣之上,乃有一種議論,依阿左右,顧瞻前後,不分是非,不別黑白,不敢伸己見而立正論,以爲明白稜角之言者,已成習俗,其疏之弊,乃至於此,可勝歎哉?此誠在殿下恢聽納之路,奬敢直之氣,以不變臺閣之風采耳。伏惟殿下採納焉。且臣伏聞以兪信一之獄事,醫人魯承經,過被嚴刑,臣竊以爲不可也。夫七十免刑,載在法典,苟有所犯,只當以其罪罪之,何得施非法之刑,以輕傷人命哉?臣槪聞信一獄情,只以當初死人之未檢,爲一疑案,此則有不然者,夫殺獄之必以屍帳爲重者,以殺人者,不肯承款其打傷情節,故必驗四字缺以證之而已。今信一,則棍打一款,旣已自服,則檢屍三行缺然則信一之殺人與否,顧何待於承經之一言而決之哉?然王獄事體,必辭證文案,具備而後,可以結勘,則缺檢之規,卽是古例。有司當直請行之,而乃以苟且之言而周遮之,疑端旣多,情節難掩,則元犯,當嚴鞫問之,而以私意之勝而容護之。前後屍親所引事辭證,皆置而不施,至於承經,則乃是殺人者之子,所引而爲證者,欲以其一言而取實,至使殿下,乃加刑於年過七十之人,此莫非有司之罪,而然殿下亦安可爲按一信一而爲此過擧耶?夫承經者,以無識鄕人,自負其年老免刑,變其前後之言,敢爲王獄之證,其情節,誠可痛惡,而然變辭之罪,固不至於死,七十之老,非可刑之人,若因此至於徑斃,則豈不以傷盛德而關後弊哉?伏願殿下,特下停刑之命,處以變辭之罪焉。臣聞古語曰,欲加之罪,何患無辭?臣常以爲過矣。以近日事見之,誠爲果然者,頃年二三年少出入臺閣之臣,稍持淸議,敢爲激揚之論,積謗叢身,群刺朋興,至於今年,李師尙,首先見申,趙大壽次之。又波及於朴泰淳,泰淳査事未勘,大壽旋蒙恩敍,臣不敢論列,至於師尙之被罪,誠有可言者,趙爾重之接待師尙,若不止大段失體,則師尙,本無怨尤於爾重,何因以遽發怒也?且以爲爾重,偶失於接待,則其所以傅會臚列,以呈於按臣者,必不若是其狼藉也。武弁之屈下文官,已成習俗,外官之接待別星,體禮自別,迹爾重之前後擧措,實非常情之所及,有若故爲生事,以發其怒,以爲陷害之計者然,至於奏當之日,爾重奪職,師尙編配,適以中爾重之計,而損國家之體,豈不惜哉?且當初諫官之論啓也,以爲爾重所言,果是則未嘗有罪,所言爽實,則爾重,當被誣人之律,而及其三字缺只以濫刑之一款,罪師尙,而爾重所言許多駭擧,則二行缺,自今以後,駭機之發,怪惡之擧,必不知次第幾以彼附托時議,各逞其私者,固欲以伸一己之意,快一時之憾,而國家安危利害,有不暇計,則夫豈有一毫爲殿下之意哉?何殿下持三百年付托之重,而乃爲此等人壞弄,而不善處置,事過難悔之後,尙欲誰尤?思之至此,可謂痛骨而嗚泣也。噫,今臣所陳數件事,其有關於國家者,甚重,今日在廷之臣,孰不知其然也,孰不爲慨然也?然筵席之上,章奏之間,未聞有一言以及之者,是豈但諸臣之罪哉?亦殿下之過耳。大抵人情,莫不欲自便,亦莫不欲自利,隱忍含默,悠泛度日,於其身則便矣。隨行逐隊,持祿保位,於其身則利矣。然而自古治平之世,人皆策勵,謇謇匪躬,不敢爲自便自利之計者,以在上之人,有以董率導迪,奬勸開發耳。臣竊瞷殿下,有聰明之才,有英果之節,其於群下進退忠私之間,擧措枉直之際,豈不以洞燭而俯鑑耶?然憑依聲勢,以訐直之論,以濟其私者,旣置之,巧於自謀,而爲依違之言,以營其身者,亦置之,牽絜私意,以欺蒙朝廷者,亦置之,依籍寵靈,以放恣無忌者,亦置之,是人各自行其心,自用其計,無所倚攝,優游自在,殿下一任其自爲,有若四聰之明,有未洞察者然,夫如是,則凡爲殿下之臣者,夫何苦而爲勁直之論,以犯忤於上旨,爲規切之議,以取怨於他人,爲明白辨別之語,以速同朝之論議,爲循公滅私之擧,以致儕流之忌嫉耶?噫噫,此誠今日諸臣之罪,然殿下不可徒責於群下,宜反躬而自警,特垂睿察,亟回乾斷,凡群下之所爲,有所不可於聖心,小事敎誨之,大事董戒之,可者奬之,不可者斥之,使闔闢操縱,默運於上,而黜陟進退,三行缺儻有一事補益,則豈但微臣寵幸而已?臣無任云云。
持平權疏曰,伏以狗馬賤臣,久叨匪據,從前自劾之疏,未免襲例之歸,而若乃難進遠仕之難,非但通朝之所共知,聖明或以俯諒之矣。向者一遭趨承,益出於嚴畏黽勉,而旋聞母病危㞃,不忍久滯京輦,造朝未幾,卽復乞歸,情雖矜悶,迹涉逋慢,猥越之誅,實無所逃,譴罰之加,是固甘心,而聖度如天,仁覆閔下,不惟不加之罪,諭之以勿辭往省,恩批旣降,珍劑隨下,臣誠惶感隕激,泣涕自零,歸見病母,獲伸至情,朝夕藥餌之供,莫非殿下所賜,北望攢祝,糜粉難報,仍念臣除拜本職,今已五箇月矣。乞暇歸省,又復月餘日矣。倏往倏來,乍進乍退,中間供職,未滿數日,旣不夙夜於靡盬之地,又未趨陪於展陵之禮,有臣如此,百無所逃死三行缺,延時拖日,一向虛帶,不徒微分之萬萬不安,病伏呻吟之中,以臣之久未遞職,添一憂惱,無狀如臣,不忠不孝,進不得酬報洪私,退不得慰安母心,措躬無所,撫心益悼,思以一疏仰暴危悃,而邦禁有拘,籲天無階,徊徨感蹙,只俟嚴譴。卽伏聞朝家變通舊規,至今受由下鄕之臣,亦開封章訴請之路,臣崩迫之懇,庶可一控於宸嚴之下,故冒死哀號於天地父母之前,伏乞聖慈,俯賜矜憐,特許遞臣之職,俾得安意救護,千萬幸甚。臣頃於乞暇之章,略附芻蕘之說,而辭拙言賤,未蒙採納,追而思之,惶愧殊切,歸伏田廬,目擊民事,區區憂愛之忱,不敢猥自疏外,不避煩溷,復此贅缺殿下,恕其瀆擾而試垂察焉。噫,今年穡事之失稔,臣已略陳其槪,而以諸道之狀,諫臣之疏,觀之,可知災荒之慘矣。今不必更爲疊床之語,而大抵早澇之餘,雖無豐熟之漸,風損之前,尙有庶幾之望,故京洛之人,未知凶歉之至此,該曹之臣,且恤經費之難繼,事目勘頒之際,終靳分災之惠,半吐之穗,空稈之禾,若不至全然荒廢,則勢將責以缺四字竭所收納賦,而猶不足,豈有餘粟,可以自給乎?民人二字缺怨號徹天,蔀屋愁痛之聲,田野憂惶之形,聞之憫然,言之衋然,九重邃遠之際,何以盡燭此狀,而古先王不忍人之政,恐不宜若是恝然,況此孑遺殘氓,無非呻吟餘喘,其所隱恤之策,尤不可不用其極者乎?噫,民以食爲天,國以民爲本,民無其食,何以爲生,國無斯民,其將疇依?民之卒痒,邦本將蹶,若無優異施惠之道,必有渙散不保之勢,豈不大可寒心哉?分等給災,斷不可已,而目今田畝不獲,踏驗方張,缺頒示之間,或慮有後時難便之端,則更令缺若保之政,量減大同,以示益下之政,使無告殘民二行缺之混減,而愚臣之言,只爲流亡絶火而散,則竊恐聖上或未之深〈究〉而細察也。夫豪民罔法之弊,臣亦未保其必無,而此不過什之一二,侵徵隣族之類,幾乎八九,則惟在奉行之臣,精覈取捨之如何耳。今若諉以虛實之易混,竝與其指徵無處者而責捧,則民間倒懸之急,無時可紓,惡在爲民父母之義也?噫,糶糴之政,固不可廢,而流來宿逋,爲弊已痼,一人在逃,擧族莫保,一戶負欠,四隣受害,雖在平歲,無計盡捧,故虛錄之倅,受其欺罔之罪,未捧之邑,施以怠慢之罰,彼受罪被罰者,亦豈故自犯科也哉?顧其勢誠難準數耳,矧玆札瘥之災,無異兵燹,而沒死之類,多未抄報,旣不詳德惠,則其所逋欠,又將責徵於隣與族,窮民難支之勢,不啻倍蓰於前日,故向臣之亟請査蠲,蓋以此也。而言未見槪,至勤誨諭,今不敢更爲煩達,而當此癘氣未息,飢饉荐臻之日,累年逋租,一時督徵,則濱死之民,將不堪命,上今年分給之外,丙丁以上舊糴之未輸者,竝許停捧,則亦可爲過災恤民之一段也。且夫我國軍兵,名目甚夥,每當歲抄,簽括尙艱,黃口充額,白骨徵布,已爲近日痼弊,而兩歲毒癘,人類殆盡,一邑之闕丁,小不可下累百,未及生聚之前,萬無盡補之勢,故諸臣減額減保之議,因玆而發也。今聞朝家,爲此之慮,略減諸司歇役,仍許劃給各邑,許多闕額,必令刻期盡充,元額之內,尙多死亡,則劃給之中,豈無逃故?此固不足以補其萬一,而搜括之難,又非常歲之比,朝令雖嚴,豈能造無麪之不托哉?廊廟之臣,非不聞知,而尙且斷斷焉以必充爲說,其不度勢□也,甚矣。臣則以爲如不得損其額數,罷其冗役,則隨其缺多寡,量定歲抄之分數,專務休養,毋責二行缺癘之災,近古未有,則朝家軫恤之方,宜有加節,而凡厥數事,率以豐歲爲準,發號施令之際,殊無至誠惻怛之意,此臣所以深憂永歎,不遑恤緯,一言再言而不知上者也。臣旣不能進效微勞,則固當以言語貢忠,而病憂薰心,未暇構綴,草草數語,不盡所懷,耿耿一念,只增隕越,臣無任激切祈懇之至。批答見上
鐵山幼學金南烱等疏曰,伏以臣在僻遠遐陬,積年抱冤,天門遠隔,未得叫閽,徒自鬱抑者,久矣。玆敢不遠千里,百舍重繭,冒萬死哀籲于闕下,伏願殿下,哀其情而特垂採納。國家之所以設科取人,乃是擇人才之道,而科數之所以分定各道,乃是用人均平之法也。本道科數,文科十五人,生進九十人定式,而均分南北二所,設科取士矣。夫何去丙丁多亂之際,淸北人民,分竄南道,因亂未還居多,及其平定,更爲設科,南北分所,而淸北之人,未盡還集,故隨其人物之多少,淸南則文科十人,生進五十六人,淸北則文科五人,生進三十四人,姑爲分定矣。厥後移南之人,還爲安集,則亂後姑分之科數,復爲均分宜當,而因成謬規,尙缺,臣等之慨然不平,久矣。卽今伏見新頒受敎二行缺參者,南北別無相尙,則雖以受敎所載分定之數,小無慊然之心,而況今此受敎,乃是當今遵行之典矣。若不得大典所載,平均南北之數,則一依新頒受敎之法,文科初試一人,生進初試六人,特許移給於淸北,使其遐裔之儒生,咸被一視之德,千萬幸甚。批答見下已上燼餘
上在昌慶宮。停常參·經筵。
領議政柳尙運二十七度呈辭。入啓。傳曰,安心調理。
平安道淸北幼學金南炯上疏。大槪,北所文科初試數及生員初試數,依受敎輯錄施行事。入啓。答曰,省疏具悉。疏辭,令該曹稟處。
黃海監司書目,康翎縣監申復圭,今月十一日遭母喪事。
傳曰,魯承經前日問目,勿爲粘付,以正言李肇疏批中備忘,別爲問目事,分付。
傳曰,朝者因禁府草記,兪信一,使之保放矣。更思之,信一,非尋常罪囚,以刑曹言之,殺人重囚,獄中救病,元無保放之規,信一,乃是殺人重囚,保放之命還收事,分付。
正言金相稷啓曰,臣近以老母所患,一向彌留,尙在委頓之中,離側供劇,情甚切迫,累章陳懇,跡涉煩猥,不得不尋單請急矣。卽伏見正言李肇疏本,則盛論近日臺閣處置之非,而以臣之頃日處置,爲糢糊不成說,又甚於見遞之諸臺爲言,臣於此不勝瞿然之至,前日憲臣之引嫌也,或以近聞物議,有斥其是非糢糊爲辭,或以厚招物議爲言,則其不爲金鎭圭角勝之言者,可知,當初處置措語,旣如彼,厥後稱引物議,又如此,則揆以臺體,勢難仍在,至於朴泰昌之避,亦以其處置中人,爲引嫌之端,則旣遞處置之諸臺,而請出其處置中人者,果自成說乎?雖或請出,勢難行公,故臣於處置之際,竝置落科,此由於臺體之不得不然,而僚臺,至以此謂之出於常格之外,又以不爲明其是非,爲咎者,是何意歟?近來朝論之橫潰,日甚一日,若非大段是非,不可不明處者,則不欲强爲提起,以益其紛鬧者,乃臣之本意也。伊時處置遣辭之際,別無是非可言之端,何可於不必言之處,揷入別語,激致爭端,然後方可謂爲之合乎常格,而脫於習俗乎?此則臣實未曉也。臣以冥行之人,猝當諸臺處置,而僚臺之攻斥,語意深峻,盛氣張皇,非如一時相規之比,其何敢一刻晏然仍冒於言地乎?請命遞斥臣職。答曰,勿辭,退待物論
校理李喜茂上疏。大槪,卽伏見正言李肇之疏,擧臣前日處置之事,規責深切,辭意嚴峻,言出臺閣,便是彈章,在臣廉義,有不可冒居職次者,玆敢陳疏自列,徑出闕外,伏乞聖明,先治臣誤爲處置之罪,仍正臣擅離禁直之罪,以伸公議,以嚴國體事。入啓。答曰,省疏具悉。爾其勿辭,從速察職。
右承旨南致熏上疏。大槪,伏見正言李肇疏本,則非斥喉司,極其嚴峻,惶悚縮伏之中,恩召遽降,分義所在,不得不趨詣闕下,而公議旣發,決難冒進,懇乞亟遞臣職,以安愚分,以謝人言事。入啓。答曰,省疏具悉。爾其勿辭,從速察職。
謝恩,輔德李震壽。
都承旨嚴緝上疏。大槪,昨者諫臣,以臣頃日捧入諫長辭單,非斥甚峻,臣方病伏私次,恭竢譴罰,不意召牌遽降,嚴畏分義,黽勉趨詣闕下,而臣以當該,無所逃罪,何敢復入榮次乎?伏乞先遞臣職名,仍治臣罪,以謝公議,以安私分事。入啓。答曰,省疏具悉。卿其勿辭,從速察職。
戶曹判書閔鎭長上疏。大槪,困人口舌,陳章俟譴之中,又被諫臣之疏斥,揆以公法廉義,決不可抗顔仍冒於職次,開坐命下之後,亦不得趨赴,罪戾山積,無以自贖,乞命有司,勘臣負犯,以謝人言,以安微分事。入啓。答曰,省疏具悉。李師尙事,卿無所嫌,勿辭,從速行公。
京畿監司書目,水原呈,以大司諫尹德駿辭職上疏上送事。答曰,省疏具悉。爾其勿辭,從速上來察職。
下直,薪智島萬戶趙時泰。以上朝報
大司諫尹德駿上疏。伏以臣於本月十五日,在水原鄕居,祗承有旨,以臣爲司諫院大司諫,仍令臣斯速乘馹上來者,臣奉讀隕越,繼之以感淚也。念臣疎姿淺識,百無一能,而仍因叨濫,遍歷華顯,逮今病發,洪造不替,諫席之長,一年三除,以聖朝綜覈之政,偏累於蔑效負愆之臣,此曷故也?誤恩轉加,賤分轉溢,私情轉蹙,身病轉痼,跼高蹐厚,罔知所措,而區區微悃,又有終難冒進者,初秋是職之召,切宜旋卽披露於疏批之下,而屬時病劇,不能構撰文字,曠職旣久,遞解爲急,替奴呈狀,轉聞而蒙許,中鬱窮迫之懷,外添偃蹇之罪,追念回思,夢有餘惕,到今諉以旣往而不之自暴,則是臣獲非情之過於缺爲晻昧之歸耳。玆敢忘其僭猥,據實攄情,惟聖明矜二行缺乞免之章,而文字旣少,葳蕤設施,終皆迂悖,所陳諸件事,一切寢格,臣非介之於言之不用,而臣才識議論之無一可取,到此益驗矣。有言責者,不得其言則去,此古人直道正己之大防,臣之庸品,雖不敢自准於斯義,而其言,非其職廢,而惟幸身之不斥,行呼唱於道路,揚揚自喜,臣猶知恥,而其在國體,奚異食毁瓦畫墁者也?此臣不敢冒進者也。前疏聖批中,又以近日時議,輒以排擯戚里爲能事,良可苦也爲敎。噫,爲臣子者,其欲悅豫君父,庸有其旣,而此之不能,反復貽苦,其罪當如何也?臣素疎交游,近又屛蟄,固未知時議之如何,而所謂排擯,卽擠人之身,攘人之位,以利自己者之爲也。以臣散材,本乖世用,多病早衰,分甘退伏者,猝效時議,强行排擯,利益於身,抑又幾何?目見內戚之臣,猝受將任,而凝滯不去,其子不端,厚招罪謗,竊恐久在重任,復罹文網,冀其早賜解免,俾卒恩眷,此實爲國家也,亦惟爲戚臣也。而聖上,至疑以衒其能事,日月之明,猶有遺照,天地之大,不能無憾,此又臣不敢冒進者也。臣又於頃日遞職之後,得見金鎭龜兩疏,則以臣稱其先人之懿,謂之論及泉下,憤怒已深,又以臣疏,受而不辭一句語,謂之失實,作爲嫌怨之欛柄,臣於是誠不勝瞿然也。大凡文字,只當取其大意,句語之差,猶可略也。臣之前疏,旣經睿覽,臣之意,在於疵國舅耶,在於誼國舅耶?其所謂受而不辭者,指時與義,宜受則不辭而已。固非貪取之謂也。然國舅之以文字以言語,反覆陳懇,指不勝僂,則臣不辭不審之責,而於此益嘆先輩之不安權柄,始終力辭之美也。鎭龜之疏,又以臣爲抑陳勒設,至以得罪名之語,爲驚怖,有若臣含蓄意思,欲禍其家者然,抑臣疏語之不明,而使鎭龜不諒臣本意耶?國家之於將任,蓋欲儲材養望,而鎭龜卒然末擬,見聞皆驚,天點之加,又越望次,鎭龜以肺腑之臣,初不力辭,久無遞二行缺假借何名,而其間主張,實金煥之姪,累阻仕路者,而春澤,籠絡之也。噫,工部,六官之最閑漫也。使鎭龜,一遵陰識樊鯈之謙退,豈必讓避斯任,而見誤其子,猶且如此,罷職之罰,不足爲罪名耶?況軍門,雜類之所聚,衆貨之所藏,逢迎慫慂,此路甚易,少有詿誤,罪名隨發,臣之意,非在於別樣深遠也。大抵莫知子惡,欺其父兄,古人已言斯患,人之最難知者,子弟之過也。嘗以誼言善貌,施之於嚴敎之下,而退有悖行,人莫能間於至情,鎭龜之未詳春澤之惡,非鎭龜之失也。然而前後言者,不止一二,則獨以得罪名三字,偏憚於臣,臣所未解也。第緣臣疏語之不審不明,重結重臣之嫌怨,則此又臣之不敢冒進者也。加以老母宿患,添重於初寒,數旬以來,長在床褥,情理之不可忍離也。臣之痰病,觸寒轉苦,流注四肢,或痿或躄,氣升喘盛,煩懣結墻,就列陳力,亦無其望矣。不得不封章陳籲,違命之罪,益無所逃,伏乞聖慈,亟許遞臣職名,仍治臣前後負慢之罪,以肅朝綱,以安私分,不勝大幸,臣無任云云。批答見上
戶曹判書閔鎭長上疏。伏以臣冒當已試,僨敗之地,重困北儒構捏之言,雖其元疏,未及上徹而語意非常,有不敢晏然於職次,陳章請譴,見阻喉司,徊徨累日,狼狽罔措,卽伏見正言李肇疏本,其所臚列金吾罪狀,不一而足,臣於此益不勝其瞿然也。夫兪信一之獄事,初頭按治,臣實當之,若以審問事干欲使衆證歸一,爲咎,則臣固爲之首焉,況於魯承經之拿致也,究覈稟裁,又在臣再叨之日,而不能據法力爭,卒之施刑於年過七十之人,則欲以承經一言而取信,莫非有司之罪云者,臣亦安得其辭責乎?至於李師尙之事,臣亦有可言者矣。彼此乘忿,便成一場鬪鬨,參以情法,不過罷其職而愧其心,四行缺爾金,則似宜無罪,而其處事顚妄,接待失禮,在所當懲,故奪其告身,欲存後日之戒,今者諫臣之言,追咎極嚴,臣未知如何處之然後,臺啓方有着落,而亦可合於王獄按事之體耶?臣固不侫,附托公議,各逞其私,臣不忍爲此態,而見中波及之說,乃發於諫省公論之地。惜乎,諫臣之言,駟不及舌也。如臣庸累,忝竊匪據,左枝右梧,動輒生疣,惟以費辭伸辯,干瀆宸嚴爲事,職務曠廢,致勤嚴敎,開坐有命,亦未趨赴,罪戾山積,尤無以自贖,伏乞聖明,俯賜體諒,亟命攸司,論臣負犯,以謝人言,以安私分,臣無任云云。批答見上已上燼餘
上在昌德宮。停常參·經筵。
夜四五更,月暈。
領議政柳尙運二十八度呈辭。入啓。傳曰,安心調理。
都承旨嚴緝初度呈辭。入啓。給由。
傳曰,史官一員待命,騎馬三匹,卜馬二匹,立之。
京畿監司書目,陽川縣監李萬夏,今月二十日,母在喪事。
大造殿還御後,大殿·中殿·世子宮,藥房·政院·玉堂·二品以上·六曹問安。答曰,知道。
嬪宮,藥房問安。答曰,知道。
忠淸監司書目,尼山呈,以贊成尹拯辭職上疏上送事。啓。答曰,省疏具悉卿懇。食物之賜,意非偶然,醜正之論,何足介懷?卿須體予思想之意,安心勿辭,幡然登道,以副至望。仍傳曰,遣史官傳諭。
正言李肇啓曰,臣疎狂之性,全昧涉世,只以愚衷所激,直陳無隱,伏承批旨,不加非責,開示誨諭,臣誠感激惶隕,而亦不能無疑惑焉。金鎭龜等事,凡臣疏中所陳,如非實狀則已,如不然者,夫所謂放縱無忌憚之目,烏得免焉,而殿下旣不以臣所陳,爲不然,但曰已甚,且不以鎭龜等,爲無失,而亦不之罪焉,如此處分,是豈所望於聖明者耶?噫,善善而不能用,惡惡而不能去,郭公之所以亡國,臣愚死罪,殿下之擧,無乃近於是耶?殿下旣知鎭龜等之謬戾務勝,而乃待臣言而始有此敎,若使無臣之言,以開發聖旨,則是今日朝廷上下,皆以鎭龜等,爲無纖毫之失而晏如也,適足以漸長其放縱無忌憚之習,有同奬勸而成之,殿下試觀鎭龜等所以處事持身者,其能體聖上隱忍覆蓋之恩,益自謙讓退縮,而自保其身名乎,其將不然乎?臣誠爲殿下惜,太恕於鎭龜等,則臣之已甚之論,安得以不發也?至於魯承經,則臣以停刑請之,而殿下不惟不從,又促該府之開坐,何殿下不開聽納之路,乃至於是耶?夫七十免刑,載在法典,而徒以其變辭情節之痛惡,至用格外之刑,今日群下,孰不知其爲聖上過擧?而然嚴刑命下之後,政院,則以懲羹於屈法之覆逆而不敢爭,金吾之臣,則嚴畏於無究覈之敎而不敢論,大臣,則傍觀泛聽而亦不言,此豈有他故哉?欲以攻信一而爭之,則以私意之勝,訓殿下之踰法,曰必欲直言,欲爲右信一而爭之,則自知其語不成說,且恐違忤聖旨,有害於獄事,左右躕躇,不敢爲一言,噫,信一雖可惜,而獨不念聖上之過擧,有以傷聖德而關後弊,在廷之臣,不可以不爭也耶?此固臣下之罪,而然殿下,頃日罪政院之敎曰,安有君上執法而臣下屈法者?此誠正大光明之訓也。何殿下獨責於臣下,而乃於今日,爲非法之擧,以咈規諫之言,以撓朝宗之法哉?此臣之所不敢知,而爲殿下惜此擧措也。且玉堂處置,則其時一二儒臣,豈不知其是非所在,而欲右此而左彼,則恐得罪於彼,欲落此而立彼,則又恐得罪於此,求爲兩可之計,而不得其說,乃以元不着題之鎭靖二字,爲其措語,是何論思之地,有此骫骳之論耶?此適足以中聖意之不欲抑揚,迎聖意之俱收竝蓄,而宜殿下之未見其不可也。臣誠痛恨於此疏中,所以反復陳辨,聖敎又如此,臣恐自今以後,臺閣之上,益將以糢糊苟且而已,此豈國家之福哉?且李師尙之被罪,臣非敢以爲全然無失也。亦非敢曲爲游辭也。誠以其積毁叢身,群刺朋興者,實由於稍持淸議,敢爲刺擧,以是而不得安於朝,及至今年,內遷未久,又未免見逐。古人曰,人非堯·舜,安得每事盡善?今此師尙等數臣者,其有一二過差,固有所難免者,而文網之及,獨偏於數臣,則其見嫉於世,從可知矣。其所以見嫉者,有足以可尙,臣之爲數臣惜之者,以此也。輒敢疑而見嫉者,亦以此也。今日處殿下之臺閣者,果似臣疏中所陳,而翺翔呼唱,晏然無事,則師尙等之被罪,固無足怪,而如是而其能爲國者,未之聞也。四聰之明,猶不洞燭,殿下旣責臣以無嚴,重臣之疏,又攻臣甚切,臣亦不得不更辨焉。夫師尙之失,果在於濫刑,則以濫刑議罪,臣亦不以爲不然,而至於趙爾重之所臚列,可駭可愕之擧,殆近十數,非特濫刑而已,使師尙而爲此,必是病風喪性之人,使師尙而無是,爾重何人,乃敢詆陷法從之臣耶?臺啓所請,蓋欲辨覈而金吾,乃諉之煩瑣之擧,事體之傷,有司之臣,以煩瑣忽之者,臣所未聞,而事體之傷,臣恐在此而不在彼耳。矇矓掩蓋,不得究覈,幸其以過刑杖而自服,反引不必引之比律,從而罪之,欲人之不議於其後,安可得也?且批旨,以抑揚太過爲慮,且斥臣係於一偏,臣誠有慨然者。凡天下之事,莫不有是非,人之意見,亦各有異同,在上之人,惟當以事理辨別而已。不可徒務爲含容而兩置之,亦不可先設疑心,勒置於偏係,今殿下,以臣之言,爲稍涉辨別,而乃慮其抑揚太過,以臣之不避形跡,而乃斥以係於一偏,不如是,則必欲使今日群下,不敢爲曰是曰非,明白稜角之言,只爲無可無否,都不關係彼此之言,是將相率而爲含糊苟且之態,以取悅於上意,則殿下乃以是爲無偏無黨,方且樂其軟熟而驅使之,喜其逢迎而優容之,雖殿下欲以是服人心,而人心愈不服,欲以是息風浪,而風浪愈不息矣。殿下旣一意混圇,不爲辨別之擧,群下亦追逐隊行,不敢爲崖異之論,上之所處者,眞同嬌兒啼笑,欹枕玩戱,下之所爲者,正類矮人觀場,隨人嬉笑,此等光景,雖以閭閻匹夫言之,粗稱莊士,稍知自好者之所不爲而不觀,豈可施之於堂堂千乘之國,而自以爲保全長久之計者哉?且伏見正言金相稷之避辭,其所呶呶,固不足多辨,而蓋處置之措語,其所引避,勢所固然者,是乃例出之題目,而反而請遞,此所謂格外也。僚臺本意,若欲竝遞,則何憚而不能明白其是非而處之,乃强諉於見遞臺官之處置中人耶?且曰,雖或請出,勢難行公云,何其不量自已處置之乖宜,乃爲憲臣預慮其自處之道耶?其亦異矣。臣以狂妄之言,敢論數三事,誠意淺薄,旣不能感動天聽,乃至不根於聖心至勤嚴切之敎,臣將何顔面,復廁於諫臣之列乎?請命遞斥臣職。答曰,噫,是非之天,人皆有之,則昨予批旨中辭意,豈在於一意混圇哉?不幸朝論橫潰,各執己見,苟非大是非所關,而隨事疑之,隨事斥之,圭角太露,抑揚或褊,則不惟欠於含弘之量,風波日起,止泊無期,此予之所以深憂過慮,務欲鎭靜者也。爾乃不諒本意,盛氣張皇,或曰郭公之亡國,無乃近於殿下之擧,或曰樂其軟熟而〈驅使〉喜其逢迎而優容,或曰上之所處者,眞同嬌兒啼笑,欹枕玩戱,遣辭之際,全不稱停,一至於此,良可慨然,而至若見中之說,發於公論之地,噫嘻,是何言耶?朝家用罰之道,甲者被罪,乙者疑其見中,乙者被罪,甲者疑其見中,人人疑之,事事疑之,則末流之害,庸有極乎?嚴旨之下,不思自反,一向務勝,侵攻執法,可謂無忌憚之甚者。金鎭龜等事,予以爲不是,而第觀近日時議,於戚畹之臣,其所齮齕,似非泛然,諫長諫臣,相繼唱和,而必曰終始保全,有若古之人君,深惡於專權用事之外戚者然,爲今日戚臣者,安得不危怕乎?予所謂已甚者也。爾疏未徹之前,鎭龜等之失,漠然不知,及見爾疏,而始乃覺得,開發之功,果不淺也。噫,人主之所惡者,莫甚於欺罔也。兪信一棍打北儒,因傷致斃之狀,已著於本道之査啓,而魯承經者,畏信一之勢焰,受兪岦之指嗾,寧欲殺身,而甘心於欺君罔上,古今天下,安有如此凶獰之漢乎?信一之殺人,豈待承經之言,而情狀若是其絶痛,七七免刑之文,決不可引用也。若如爾言,則墮其術中,不施一杖而後,方可謂之無過擧耶?大抵爾之所論,皆不中款,予實未取也。勿辭,退待物論。
校理李喜茂上疏。大槪,臣於昨者,重被諫臣之斥,不得不陳疏徑出,召牌之下,亦不得祗赴,而勿罷之命,出於格外,一夜闕直之餘,再辱恩召,分義是懼,乃敢冒恥入直,卽又伏見諫臣避辭,又擧臣處置之失,直驅臣於瞻顧逢迎之小人,臣旣負此詆辱,不可一刻冒據於職次,玆又陳疏徑出,伏乞聖明,鐫削臣職名於仕籍,以爲人臣不職者之戒事。入啓。答曰,省疏具悉。諫臣之斥,誠未滿一哂,爾其勿辭,從速察職。
左副承旨李壄,同副承旨權持上疏。大槪,臣等,又遭諫臣之詆斥,有不可晏然於職次,玆敢陳疏徑出,伏乞亟許鐫斥,以嚴公議,以安私分事。入啓。答曰,省疏具悉。意外之斥,不必爲嫌,爾等勿辭察職。
副修撰南正重上疏。大槪,臣陳疏,一不得上徹,承牌而亦未祗赴,惶蹙之中,嚴召再降,分義是懼,黽勉趨詣闕外,而臣旣貽羞辱於朝紳,又被譏斥於臺閣,顧臣情勢,決無抗顔於朝端之路,玆敢呈疏退去,乞命亟罷臣職,仍勘臣罪事。入啓。答曰,省疏具悉。張英弼事,極可痛駭,當令該府從重科罪,而諫臣之斥,未滿一哂,爾其勿辭,從速察職。
吏曹判書申琓上疏。大槪,伏蒙恩暇,歸省先壠,昨到郊外,聞還御之敎,疾驅入城,始聞諫臣之疏,罪臣至深,適値僚員之引入,忝居保護之地,起居之禮,不可廢闕,進參於問安,今始封章引罪,伏乞亟遞臣職,以重國法,以安私分事。入啓。答曰,省疏具悉。卿其勿辭,從速行公。
左承旨李善溥,右承旨南致熏,右副承旨洪受疇上疏。大槪,臣等,於正言李肇之疏,亦有所不敢晏然者,亟罷臣等之職,以安愚分事。入啓。答曰,省疏具悉。意外之斥,不須爲嫌,爾等勿辭,從速察職。
吏曹口傳政事,知春秋金構落點。以上朝報
春秋館郞廳,以監司意啓曰,翰林新薦,旣已焚香,當爲合坐取才,而春秋館堂上未備,不得開坐矣。令吏曹旣爲口傳差出,以爲開坐取才之地,何如?傳曰,允。吏曹謄錄
贊成尹拯疏曰,伏以臣虛冒職名,今已累月,自三月承批之後,卽宜申籲,而非但瀆擾之爲惶懼,伏聞流來微臣賤名,每謄於章疏之間,臣誠慙恐震慄,惟蹙伏俟罪而已。千萬意外,伏蒙聖慈,又遣掖庭下人,俯問死生,七種食物,恩澤至渥,驚駭震悼,措躬無地,臣以螻蟻微分,老疾垂死,虛蒙無限恩數,已絶涓埃報答之望,而身伏草莾,累及世道,又每至於此,揆以分義,實合萬殞,刑章不加,寵眷彌隆,惶惑感泣,莫知所此,仍竊伏念春坊國子格外職名,本是昔日所以處儒賢者,臣之叨冒,固已萬萬不似,而一授之後,更不遞改,至於四五年之久者,尤古今之所未聞也。況以名忝國子之故,前後紛紜之端,皆因是而起,臣之負乘致寇,有不暇言,而豈不爲羞辱於朝廷耶?至於頒賜之恩,前後非一,而又以備員宮僚也。春宮邸下,亦有賜送之惠,辭避無路,每不免於祗受,其爲猥濫,尤極惶恧,不敢當職,而只沾恩例,求之義理,實無可據,曾已冒死籲懇,冀蒙聖明之裁察矣。今又重加聖念,乃令委致於遠外窮僻之地,存撫非當,事體稀闊,臣是何人,一向僥倖冒入,至於此極耶?精魂隕越,連日而不能自定也。且臣癃陋,日以益甚,尸居昏昏,只是朝暮之命耳。臣之父母丘墓,在於四行缺臣無任云云。批答見上
吏曹判書申琓疏曰,伏以臣,伏蒙恩暇,歸省先壠,祗奉恩書,謹行焚錄,光生泉壤,感結幽明,臣感激恩私,瞻戀京闕,不敢爲遲回久住之計,卽尋歸路,來到郊外,得聞還御之奇,疾軀入城,昨昏歸家,伏聞正言李肇之疏,以魯承經拿問之事,罪臣至深,謂之周遮容護,而聖批亦極惶悚云,臣於是愧懼悶蹙,誠不知置身之所也。兪信一於臣,固有連家之嫌,故當初實不欲擔當,而以法無應避之嫌,故不敢爲法外之辭,黽勉行公,數次參坐,不過循例擧行而已。法例之多端者,則誠有所未及諳悉者,一從本府前例而處之,不敢有低昂彼此之事,終必抵死回避,四上辭章,六違召命,得遞乃已者,固已聖明之所洞燭者也。至於拿致京獄一款,則其子爲父稱冤至此,則殺獄體重,人之生死係焉,何可逆料其必虛,不爲一問,而棍打之事?雖已自服,其所稱冤,在於染病,則此固當一番嚴覈得實,然後死者方可無辭也。其時不請骨檢者,蓋以當初旣不請檢,而到今檢驗,則杖痕有無,猶可驗知,染病虛實,無以辨別故也。豈有私意於其間哉?臣誠不幸,乍當此獄,便惹口舌,旣被柳長台之無限醜詆,今者臺疏,又復如此,一節甚於一節,皆欲乘此機會,擠之於罔測之科,危怖罔措,不知所以自處也。臣固當席藁私次,恭俟譴罰,而適値還御之日,今方待罪於保護之地,而僚員無他推移之處,起居之禮,不可因此而廢闕,不可不冒沒進參,而缺此罪名,不敢晏然於職次,伏乞。以下缺批答見上
副校理南正重疏曰,伏以臣之頃日所遭,實是非常世變,其名器之汚辱,搢紳之羞恥,極矣。構呈自列之疏,兼陳伊日實狀,而尙未上徹,方切悶鬱。卽見囚人張英弼供草,則其所自明之說,無非巧飾詐罔,臣看來一倍痛惋,不得不復綴前疏中語,略暴其曲折焉。蓋自前吏曹郞官,例有捉陪之規,而臣忝居是任以來,慮或有騷擾之輩,尋常戒飭於下輩,而頃者偶捉一兒,旋聞其父張英弼,雖曾是古相臣家廳直,以出身旣經監牧官之故,放之而不捉矣。臣於數日前,伏蒙恩暇,將作省墓之行,而山城開倉,適與相値,出城之日,因事坐辭主將,歸到南別宮近處,偶逢參知臣李廷謙,同入判尹臣李彦綱家,暫時打話之際,忽聞廳直各兒,被人縛打,不勝怪駭,送人問其由,則英弼之家,在於路左,廳直輩,不告於臣,歷入其門,呼出其子,故英弼,怒其已放而更推,作此悖擧云,而及臣出來之時,英弼,率其子與奴僕,持杖追到於臣之馬前,高聲咆哱,多發不恭之言,遮臣去路,執臣衣領,幾被捽下之辱,而前導引陪,以杖擊其面,則英弼父子,曳打引陪,至於流血,所帶鑞佩,亦爲折破,其凶狠悖惡之狀,觀者莫不驚愕。曾前朝士,或不無逢變於賤類者,而豈有如此漢之肆然作變於白日輦轂之下,略無所顧憚三行缺擊人而自破云者,尤不近理,衆目所覩,渠豈敢自掩乎?況其所供,言必稱玉署者,非但顯示譏切之意,隱然驅臣於怙勢肆威之科,此亦切痛之甚者也。臣自遭此變以來,與人酬酌,亦覺靦然臚列其事,實涉疲然,而其所敗風俗壞名分,不止於臣之一身逢辱而已,則亦安不悉陳於君父之前哉?顧臣職忝近密,今卒見困於無賴之輩,其辱名器羞搢紳,實自臣始矣。將何顔面,復就職次乎?且伏見正言李肇疏本,避辭,則以臣向者處置之乖,大加非斥,臣竊瞿然之至,其時諫長之陳疏,論其泮中□□處事之失着,諸臺之引避,慮其後日紛鬧之多端,而凡處置之規,一從其避辭中措語,故臣與同僚相議,竝爲請出矣。到今譏斥,一至於此,如臣疲劣,安敢自以爲是乎?第念人之氣質,有萬不同,或有鯁直而敢言者,或有骫骳而無用者,敢言者之斥去無用者,只在臺筆之一揮而已,何必一日二日,拈出別樣題目,必歸之於瞻顧之鄙夫,逢迎之侫態而後,方謂之淸議耶?此則誠未滿一哂也。去夜違牌,實出於萬不得已,而勿罷之敎纔降,再召之命繼至,臣感恩畏義,黽勉來到於闕門之外,而臣之情勢,更難抗顔朝端也,決矣。玆敢陳疏退去,伏乞聖明,俯賜諒察,亟命罷臣職名,勘臣罪律,千萬幸甚,臣無任云云。批答見上
北道儒生李晩白等疏曰,伏以國家之維持風敎者,莫大於士林,士林之所以砥礪名行者,莫切於廉恥,廉恥不行,則士習偸薄,士習偸薄,則風敎陵夷,風敎陵夷,而俗不敗國不亂者,未之有也。臣等,生於窮荒之裔,長於羯羠之俗,旣乏才行之可取,又無門閥之足稱,其所以異於卒伍輿臺之賤者,幾希矣。第國家,旣已名之云冠儒冠服儒服,從事於俎豆之間,無別於內郡之士子,則臣等亦何敢不以士林自待,而廉恥自礪乎?邊郡之嚴設防範,點閱人丁,其來久矣。至於士子爲名,則亦未嘗入於點閱之中矣,不幸近年以來,奸弊日甚,法禁愈密,凡點民丁之時,至有一從統戶疤起成冊之令,故各邑官吏,或有因此事目,不分士庶,一例成冊,遂使簪纓之胄,章甫之徒,與奴隷賤類,呼名於一場之中,其爲士林之羞恥,爲如何哉?事目所謂一從統第云者,不過防其漏點之弊而已,初非不分上下之謂也。何以明其然也?關北列邑,編戶之中,亦有職經守宰,班至金玉者,則豈可以法無分別之文,而混入於點閱之中耶?今者無論文武大少,凡有職名者,皆不入於點案,則何獨於儒林而不爲之區別,身疤父住,如卒伍之爲,呼聚點檢,同氓隷之事乎?朝家本□□如此,灼然可知,而特以事目,無分別士庶之語,以致官吏之眩於奉行,如此,豈不痛哉?北關儒風,雖甚蔑如,自國家三百年以來,未聞有以儒爲名,而犯越採之禁者,於過防之條,創於今日,不幾於懲熱羹而吹冷薤乎?四行缺伏乞聖明,愍多士之汚辱,念名分之陵替,特命邊臣,除其混點之弊,待以待士之禮,以爲奬礪風敎之地,則不獨臣等之幸也,實一國衣冠之幸也。臣等無任云云。答曰,省疏具悉。疏辭,可不依施焉?
原州生員元錢等疏曰,伏以臣等,跧伏畎畝,頃聞聖上,擧累朝未遑之典,追上,端宗大王位號,躋祔太廟,甚盛擧也。大臣繼以其時節義人,可以旌表者兩臣聞,特賜旌閭,闡幽隱表風聲,使得列於六臣之後,聽聞攸曁,遠邇聳動,兩臣之事,旣在數百年外,其詳雖不可得,而元昊,卽臣等同州人也。臣等,得之於父老之口誦,參之以諸人之誌述,則亦可以班班考之矣。蓋元昊,釋褐於英廟初載,歷敭於文宗朝,文學聲望,見重當世,官至直提學,端宗大王嗣服,卽謝病歸榟鄕,逮至端宗大王遜位于越也,卽就越之西思乃坪居焉,號其亭曰,觀瀾,灌園鋤圃,以給其生,潛身缺人莫見面,後服端宗大王喪三年,然後復歸于家,光廟,以戶曹參議,召之不赴,抱西山之苦節,終沒身東崗之陂,高風餘烈,凜然如昨,此同鄕之士,所以向風慕義,憐之至今者,今幸旌表之典,延及泉壤,泯沒之跡,煥然缺顯遂之恩,可謂無憾矣。然而以臣等愛慕斯人之四行缺卽高麗進士元天錫俎豆之所也。之節之義,三字缺後竝美,配而食之,夫誰曰不可?況我聖上,嘉六臣死節之義,賜以魯湖之額,俾受中丁之享,文皇帝奬孝孺之義,復見於今日,而聖人作爲,出尋常萬萬也。元昊,與大臣異跡同心,忠節竝炳,則逮六臣享祀之後,配食於先賢之廟,事理卽然,灼乎無疑,此非臣等阿其所好,繳惠王廟,假寵眷於九重,以眩耀於一方者也。仍此旌節之後,更推象賢之典,餟食舊祠,以大褒揚,則非獨臣等一州,有所矜式,四方聞之,亦將有想風興起者矣,其在朝家崇奬義烈之道,曷可少補哉?臣等,玆敢不避猥越,裹足封章,仰溷宸嚴。伏乞聖明,察臣等慕節之忱,推聖朝表忠之典,特使異代之忠靈,乃得竝食於同堂,則豈獨臣等之私榮?斯乃國家之光德也。臣等無任云云。答曰,省疏具悉。疏辭,令該府稟處。已上燼餘
上在昌德宮。停常參·經筵。
咸鏡監司書目,文川郡守張振文,今月十三日身死事。
領議政柳尙運二十九度呈辭。入啓。傳曰,安心調理。
都承旨嚴緝再度呈辭。以國忌齋戒,留政院。
掌令尹弘离啓曰,臣於頃日承牌詣臺,與同僚行會禮後,睦來善等還收之啓,收殺之言,發於席上,臣意以爲旣經大霈,且上下相持,已迫一年,及今停止,恐未不可,而第臣曾以李玄紀等停論事,至被殫駁,慮有如前起鬧之端,以差退數日,更加消詳之意,有所酬酌而罷矣。日前同僚簡示停啓,而臣亦書送謹悉,此固臣不能懲羹之致,今聞物議,以本府獨停重論,大加非斥,固不敢晏然於職次,而且伏見諫臣之避,以翺翔呼唱等語,譏切今日之處臺閣者,臣雖無似,亦今日臺閣中一人,則以彼以此,決不可一刻仍冒,請命遞斥臣職。答曰,勿辭。退待物論。
掌令金致龍啓曰,諫臣相繼引避,處置歸於本府,臣以立落措語,簡問於同僚,則同僚以爲,諫臣避辭中,有譏切臺閣之語云,而不書謹悉,諫臣避辭,未知指意之如何,而臣亦近日臺閣之一,則其不可晏然,與同僚無異,且本府前啓睦來善等事,兩司爭執,殆周一歲,上下相持,徒傷事體,非但外議以爲可停,臣頃與諫院之官,論及此事,則亦以爲次第當停云,故臣果與同僚,相議停啓矣。卽者詣臺,始聞物議,以徑停爲非云,而僚臺旣已先避,以此以彼,臣何敢冒居於臺次乎?請命遞斥臣職。答曰,勿辭。退待物論。
假注書朴萬普出使,代具萬理落點。
假注書吳命禧出使,代吳命增落點。以上朝報
上在昌德宮。停常參·經筵。
領議政柳尙運三十度呈辭。入啓。傳曰,卿之請告調息,已閱月矣。神明所相,庶幾昔疾之今愈,而丐閑之章,奚至三十上之多耶?是予之前後勉諭雖切,而誠有所未至,不能回心而然也。只自慙赧,無以爲諭,目今國勢,日益捏扤,民生,日益困悴,朝論,日益潰裂,無一事可恃,有萬分可憂,譬如涉大川而無津涯,此正君臣上下罔夜匪懈,同心共濟之不暇,豈老成大臣,望望決退之秋耶?以卿體國之誠,念及于斯,必惕然而悟,幡然而起矣。至於廊廟之機務,緣卿引入,積滯者多,此尤不可不慮也。更遣近侍,用敷心腹,卿其亟斷巽牘,速出視事,無孤虛佇之望。仍傳曰,遣承旨傳諭。
執義李敏英啓曰,臣之夙患痰症,遇寒添劇,實無供職之勢,備旨申飭之餘,日尋長單,毋論病狀之如何,揆以分義,惶悚罔措,此際召牌下臨,不得不趨曳,而昨伏見同僚之避,其所自列者,卽前啓徑停事也,臣不勝瞿然之至。今此還收之啓,實係名義之罪,固不可輕議收殺,而第其爭執,殆將一年,上下相持,徒傷事體,外議亦多以停止爲可,故臣果與同僚,發簡停啓矣。今者物議非斥,諸僚引避,臣於此已不可一刻晏然,而諫臣避辭中,翺翔呼唱等語,又非尋常譏切之比,以此以彼,俱難仍冒,請命遞斥臣職。答曰,勿辭。退待物論。
吏曹啓曰,臺諫有闕,政事,取稟。傳曰,明日爲之。
傳曰,刑曹判書金構,久在呈告中,煩劇之地,事務積滯可慮,明朝牌招察任。
初昏,流星出天中淡雲間,入乾方天際,狀如鉢,尾長五六尺,色赤。以上朝報
上在昌德宮。停常參·經筵。
都承旨嚴緝再度呈辭。入啓。加給由。
齊陵忌辰祭獻官,通津府使朴星錫,內摘奸時不進,依承傳罷職。
備忘記,大小享祀,誠敬爲主,凡擬差祭官者,所當及期馳進,齋沐虔誠,每若摘奸之來臨,而昨日齊陵忌辰祭內摘奸時,日已向夕,而獻官通津府使朴星錫,不爲來待云,其緩緩作行,不爲敬謹之狀,殊甚可駭,不可罷職而止,拿問處之,可也。
備忘記,昨日監試覆試出榜詣闕之後,校理李健命,旣知玉堂上番之闕員,而直爲出去,必待請牌而後入直,夫命召之擧,不輕而重,則循例禁直,何煩命召,而留已閉之門於暮夜乎?揆以事體,實甚未安,不可無警責之道,校理李健命推考。
刑曹判書金構辭職上疏。入啓。答曰,省疏具悉。疏辭,令該曹稟處,卿其勿辭,從速行公。
東平君杭上疏。大槪,出疆之期已迫,乞得恩暇,往省先壠事。入啓。答曰,〈省疏具悉〉卿懇。卿其安心往來焉。仍傳曰,給由馬,澆奠床備給。
領議政柳尙運箚子。大槪,病勢日痼,末由趨承於近侍臨諭之下,乞削臣職,仍勘臣罪,以肅朝綱,以安私分事。入啓。答曰,省箚具悉卿懇。屢悉至意,更何多誥?卿其念古人鞠躬盡瘁之義,安心勿辭,亦勿待罪,卽起視事,以濟時艱。仍傳曰,遣史官傳諭。
右議政李世白箚子。大槪,懇乞亟削職名,仍論其罪,以謝言者,以安私義事。入啓。答曰,省箚具悉卿懇。李肇一篇主意,專出於排擯異己,務樹私黨之計,此誠浮薄喜事之尤者也,豈不痛心哉?於卿少無所嫌,如此之說,何足介懷?卿其安心勿辭,亦勿待罪,速出論道,以副至意。仍傳曰,遣史官傳諭。
同副承旨權持書啓,臣敬奉聖旨,傳諭于領議政柳尙運處則以爲,臣於病伏俟罪中,近侍之臣,臨宣聖旨,十行天札,丁寧懇惻,諭之以國勢之捏扤,責之以機務之積滯,促臣視事,敦勉諄至,臣奉讀未半,不覺涕泗之交墜也。臣之重叨謬恩,日月屬耳,莫效奔走之勞,便尋請急之章,是豈臣之所欲?前後寵諭之下,每每違逋,上犯慢命之科,下貽曠職之罪,亦豈臣之本情哉?顧臣風痺之症,遇寒加重,種種危苦之狀,雖不敢一一煩縷,左邊脚部,頑麻特甚,常如札縛初解之形,乍欲起動,輒卽顚仆,只此病勢,雖欲强策蹇劣,誠有所萬萬不可得者,自非然者,臣雖頑如木石,何敢一向退伏,孤負我聖明誨諭之意哉?伏地惶恐,不知所達云矣。敢啓。傳曰,知道。
政院啓曰,兩司多官,引避退待,而玉堂俱以引嫌,不卽處置,事甚未安。今日政新除授持平朴乃貞,卽爲牌招察任,何如?傳曰,允。
府啓,竝引嫌而退。語雖過中,論事得體,意外嚴批,不必爲嫌。當初處置,殊欠分曉,非斥之來,勢所固然,徑停重論,未免做錯,諫臣之斥,不須暇論。請正言李肇出仕,正言金相稷,掌令尹弘离·金致龍,執義李敏英,竝命遞差。答曰,依啓。以李肇之疏,謂之論事得體,强請出仕,良可駭異。正言李肇遞差。以上朝報
春秋館郞廳,以監事意啓曰,近日左右史不備,事甚未安。今日新薦之人,已爲取才,依近例口傳差出,牌招察任,何如?傳曰,允。吏曹謄錄
有政。以朴乃貞爲持平,吳命峻爲修撰,權詹爲陽川縣監,閔鎭周爲知春秋,南聚星爲通津府使,韓爲文川郡守,兼春秋李徵龜單付。以上政事
傳曰,卒樂善君延諡,在於開月二十四日云,內外宣醞事,分付,而以常時例言之,則延諡及內外宣醞時,應爲一等賜樂,而軒架鼓吹,時未復舊,不可無參酌之道,只賜於延諡之時,俾無埋沒之弊。
謝恩,同春秋閔鎭周,持平朴乃貞。
政府翰林取才時,尹志和·金興慶,綱目略。
吏曹口傳政事,檢閱單尹志和。
吏曹啓目,粘連觀此刑曹判書金構上疏,則以兼帶知春秋館事與監春秋館事李世白,婚家相避之嫌,在法應遞。請令該曹照例處置亦爲白有臥乎所,旣有相避,則勢難仍帶是白乎矣,重臣進退,臣曹不敢擅便,上裁,何如?啓依所啓施行。以上朝報
上在昌德宮。停常參·經筵。
領議政柳尙運三十一度呈辭。入啓。傳曰,安心調理。
都承旨嚴緝三度呈辭。入啓。只遞本職。
修撰李徵龜初度呈辭。入啓。傳曰,還出給。
吏曹啓曰,臺諫有闕,政事,取稟。傳曰,明日爲之。
傳〈曰〉,前翰林洪重益·朴弼明·李㙫·李台佐,竝敍用。
政院啓曰,臣等伏見憲府處置之批,有正言李肇遞差之命,而至以强請出仕,良可駭異爲敎,臣等竊不勝慨然也。肇之所陳數件事,乃他人之所不言,而肇獨言之,及其引避之際,語涉支離,辭氣太銳,雖不免於磯激過中,有不槪於聖心者,而當此直氣摧折,是非不明之日,年少敢言之風,有足多者,則憲臣所謂論事者,以此也。殿下曾不恕究,略不假借,無嚴無忌之批,已非臣子之所忍聞。至於一篇主意,專出於排擯異己,務樹私黨之計爲敎,尤是萬萬情外,以此罪肇,肇必稱冤,竊恐大聖人包荒之量,不宜有此也。況凡臺閣處置之規,一視避辭大意,公論所在而已,何必親自判斷,有若立落,然後方可合於服人心息風浪之意也?今此李肇之特遞,雖非譴罷罪斥之比,而其有妨於言路,貽累於聖德,則大矣。臣等亦被譏切於肇,而何敢以此爲嫌,默默而已乎?臣等之言,只爲聖明惜之,而非爲肇也。伏乞更加三思,還收正言李肇特遞之命,不勝幸甚。昨日捧傳旨之時,更鼓三下,區區所懷,不敢仰瀆,而達宵耿耿,今始惶恐敢啓。傳曰,勿煩。
修撰吳命峻上疏。大槪,臣在西邑,母病危重,不得不取便醫藥,將母上來,而病勢添劇,寸寸前進,發行踰旬,今纔入城,不意此際,遽有玉署新除之命,顧臣情理,決無離側供仕之望,伏乞亟賜遞改,俾得專意救護事。入啓。答曰,省疏具悉。爾其勿辭,救護母病。
謝恩,檢閱尹志和。
黃海監司書目,旣被本道擊錚人安召史供辭中侵斥,不可晏然於職次,亟遞臣職,以謝人言事,上疏上送事。啓。答曰,省疏具悉。卿其勿辭察職。
持平朴乃貞啓曰,臣於日昨處置諸臺也,以正言李肇之請出,至示未安之意,而特遞李肇之命,出於意外,臣於此竊不勝惶悚之至,而繼之以慨然也。大抵肇之所論,殊涉枝蔓,或有指斥太深之處,而第其罄竭底蘊,極言殫論,則有足可尙,雖以承經之事,觀之,亦可謂敢言人所難也。夫先王制法,年迫耄耋者,雖有罪而不爲致辟,故周禮七十之人與未齔者,皆免刑,後之帝王,仍因遵守,著爲令甲,罔或踰越乎繩尺之外,則其恤刑愼法之意,爲如何哉?今承經之罪,只以變辭一款,累加嚴刑,不少留難,其違先王制法之意,啓後日無窮之弊者,誠不淺尠矣,而況承經,前旣首實,更無可問之端,而在廷之臣,傍觀君上之過擧,不肯出一言爭之,而獨肇敢言之,臣所謂論事得體者,正指此等事而發也。臣之意見,本自如此,故處置之際,措辭請出矣。聖上,至以良可駭異爲敎,而至遞請出之臺臣,臣之處置乖當之失,著矣。昨於批下後,更漏已迫四籌,不敢更爲煩瀆,賤疾且劇,今始來避,所失尤大,何敢一刻仍冒於臺席乎?請命遞斥臣職。答曰,勿辭。退待物論。
右議政李世白,繕工提調李彦綱,禮曹參議李寅燁,獻陵陵上莎草修改事,出去。
戶曹啓曰,卽接廣興倉所報,來十月朔頒料次,倉官進去于兩大臣家,請受祿牌,則領議政柳尙運,方在呈告中,判府事尹趾善,以身病,時未肅拜,祿牌俱不出給云,係是大臣祿俸,何以爲之?敢稟。傳曰,竝令倉官輸送。以上朝報
上在昌德宮。停常參·經筵。
領議政柳尙運三十二度呈辭。入啓。傳曰,安心調理。
兵曹判書李濡辭職上疏。入啓。答曰,省疏具悉。卿其勿辭,從速行公。
謝恩,注書李㙫。
檢閱李台佐辭職上疏。入啓。答曰,省疏具悉。爾無所嫌,勿辭,從速察職。
有政。吏批,以任舜元爲掌令,朴彙登爲永柔縣令,李徵龜爲執義,洪重益爲說書,李㙫爲注書,李晩成爲正言,李坦爲正言,檢閱尹志和·李㙫·李台佐單付。以上朝報
檢閱李台佐疏曰,伏以,臣猥當史薦,重忤時議,身旣僨敗,薦事未完,前旣不敢祗赴於召牌,後又不敢趨謝於恩敍,譴罷之罰,只是末減,臣誠愧感惶隕,私訟愆尤,曾未幾何,特敍又下,繼而有除命,在臣義分,惟當感激恩數,祗謝趨承之不暇,而第臣情勢,有不敢晏然榮次,冒廁史局者,玆敢略綴前日未綴之疏,以請猥越之罪焉。臣本不才,倖占科第,徒籍世蔭,驟玷華貫,尋常愧恧,靡所容措,而匪據之地,一日盤礴,便增一日之罪,遄引才望,以讓賢路,卽臣寡過之道,故乃者臣與同僚,會坐新薦也,相與之議曰,世道不幸,朝論多歧,同異之間,取舍太偏,排軋每及於疎異,汲引輒先於親厚,國家公器,殆同私物,此所以致今日之不靖者也。今此庭試·式年兩榜中,洽有時譽可膺史薦者,儘多其人,揀剡之際,雖難一時盡擧,勿問同異,必先拔其尤者,以副我聖明器使之道者,乃吾儕之責耳。遂乃廣采公議,參以己見,以柳鳳輝·洪重休·李晩堅·宋正明等四人,商確二字缺臣持薦牘,先示于大臣,本館堂上及數三先進,則皆以爲可,別無異辭。及到禮曹判書金鎭龜,則鎭龜,拈宋正明之名,謂臣曰,此人,是侵侮大老之人也,大老,卽文正公宋時烈也。此一款語,已是格薦,而臣欲詳知侵侮之指何三行缺原其疏意,只擧前後委折,以明尹拯之心事而已。鎭龜疏中,亦不能明言某語爲侵辱,只以尹拯移書僚友,謂非挾憾誣詆等語,斷之曰,其意可知,吁亦甚矣。史局薦規,至嚴且重,回視先進之際,雖微示不快底意,不敢完薦者,例也。伊日鎭龜,旣曰未知洽當,又曰嫌不得可否,臣已怪其言之不純,而薦事旣不得順成,故臣不得不引咎自處矣。今其疏曰,未嘗直言當塞,有若自己所言,則初甚宛轉,而臣乃勒成沮薦之目,而故揚逞嫌之迹者然,未知此果成說,而亦豈誠實白直底道也歟?噫,十數年來,兩家是非,極其紛糾,各以所見,尊其所師,章甫之間,辯爭未息,朝著之間,風色不佳,朋類互扇,疑怒層生,右此者抑彼,右彼者抑此,爲士林一大鬧端,此未必不爲亡國之根柢也。雖其辨明之際,謾有過重之言,其在朝家用人之道,固當隨才而甄用,不宜抉摘而追咎也。前後攻斥尹拯者,其所醜詆,不啻狼藉,而朝家未嘗以此礙其人於淸途者,蓋爲各有所見,意見不同故耳。夫然則用捨黜陟之際,不宜以彼此而爲異同,況正明所參之疏,初非有意於侵辱而發者乎?設令各爲其所尊師者,而有不得已伸辨之事,不問其曲折之如何,輒曰其意可知,繩之以慢賢之科,則其勢自至於互相沮塞,轉輾乖激,外藉尊賢之名,內售三行缺敢此冒死陳懇於宸嚴之下,伏乞聖慈,俯察危懇,亟削臣職,仍治臣罪,以肅朝綱,以安微分,千萬幸甚,臣無任云云。燼餘
上在昌德宮。停常參·經筵。
領議政柳尙運三十三度呈辭。入啓。傳曰,安心調理。
黃海監司書目,谷山呈,以良女承合等爲虎囕死事。
又書目,白川等十邑,去八月朔內,染病人摠數一百八十八名內,死亡十二名事。
謝恩,執義李徵龜,掌令任舜元·李世奭。
府啓,日者前正言李肇特遞之命,出於群情之外,臣竊不勝慨然也。肇之疏辭避語,殊涉枝蔓,或不無偏係之病,宜乎不槪於聖心,而若其盡言之風,守法之論,誠有可尙,而不可奪者,聖明不惟不賜奬納,乃敢疑之以伐異,目之以樹黨,至於强拂公議,嚴辭斥遞,其有駭於瞻聆,貽累於聖德,臣恐直氣之摧折,言路之閉塞,將由此而益甚,此雖一時之過擧,有關於世道,則大矣。請還收前正言李肇遞差之命。引嫌而退,請出諫臣,實循公議,意外嚴批,不必爲嫌,請持平朴乃貞出仕。答曰,不允。處置事,依啓。
下直,吉州牧使李基泰。
政院啓曰,持平朴乃貞,引嫌退待,處置經宿,監察茶時,俱極未安,昨日政新除授憲府之官,竝卽牌招察任。傳曰,允。以上朝報
上在昌德宮。停常參·經筵。
領議政柳尙運三十四度呈辭。入啓。傳曰,安心調理。
假注書吳命增病,代柳鳳輝落點。
都承旨宋昌辭職上疏。入啓。答曰,省疏具悉。卿其勿辭,從速察職。
獻納李光佐辭職上疏。入啓。答曰,省疏具悉。爾其勿辭,從速察職。
府啓,請還收前正言李肇遞差之命。答曰,勿煩。
江華留守書目,御牒·璿譜奉安之行,病不得陪進,待罪上疏上送事。啓。答曰,省疏具悉。卿其勿辭,調理察職。以上朝報
上在昌德宮。停常參·經筵。
夜一更,有霧氣。五更,流星出五車星上,入艮方天際,狀如拳,尾長三四尺許,色白,火星犯太微坦左執法星。
領議政柳尙運三十五度呈辭。入啓。傳曰,安心調理。
傳曰,大臣·備局堂上引見。引見時,修撰吳命峻牌招察任事,榻前定奪。掌令任舜元所啓,請還收前正言李肇遞差之命。上曰,勿煩。又所啓,臣於頃日奉使西關也,竊聞道內物情,則自朝家特軫民隱,抄出絶戶之類,以爲蕩減逋欠之地,德意甚盛,孰不感祝,而第其所抄出,不過昨今年癘疫後死者,而獨不及丙丁飢饉流亡之類,將不免侵不及隣族,蔀屋之下,怨咨朋興,朝家頒令之意,蓋慮其虛實相蒙之弊,而均是絶戶,則分別彼此,有所異同,恐非王者一視之仁。請令諸道監司,更査丙丁以後飢饉沒死之戶,身役及還上,一倂蕩滌。上曰,令廟堂稟處。
獻納李光佐所啓,請還收罪人眭來善·李玄逸放歸田里,權大運放送,金德遠·柳命賢放歸田里,睦昌明職牒還給之命。上曰,勿煩。〈又所啓,〉請還收定配罪人宋相周減等之命。上曰,勿煩。又所啓,請還收圍籬安置罪人李玄紀放歸田里之命。上曰,勿煩。又所啓,請還收定配罪人業同放送之命。上曰,勿煩。以上朝報
大臣·備局堂上引見。入侍時,左議政徐文重所啓,此是北道儒生上疏也。城丁軍點考,渠亦不敢請減,而至於把守點考,間五日爲之,儒生以與士卒同爲點考,以爲羞恥,第近因犯越之患,朝廷別爲申飭,今若以儒生有所減除,則必有相較圖免之弊,似甚虛疎,有難猝然變改,自上雖以依施爲批,而武臣中曾經邊帥之人,皆言其不可施行,故仰達矣。判尹李彦綱曰,西北一體,而西路則儒生亦爲點考矣。上曰,北儒之疏,雖以依施爲批,後弊如此,則依前事目爲之,可也。又所啓,頃因江華留守狀啓,畿邑移轉,折半捧留本官事,處啓分付矣。昨以京畿監司狀啓,江都·南漢·大興移轉三分之一捧留之意,回啓,而初未能覺察,以致相左,依前定奪,一體以折半捧留本邑之意,改付標以入,何如?上曰,依爲之。刑曹判書金構所啓,本曹罪囚外,各司直囚及來關罪人,甚多,而至於憲府罪人,則因臺官之頻數遞易,雖或出仕,亦不趁時決放,以致罪囚多滯,此非本曹所可處決之事,申飭各司,使之速爲疏放,似宜矣。上曰,申飭各司,使之速爲疏放,可也。
下直,全羅兵虞候李道敏。
備邊司啓曰,本司堂上中,身帶劇務之人,多以情勢難安,不爲赴坐,非但坐起無以備員,公務亦多積滯,疏批已下之後,不可一向引入,而今日賓廳,亦未來會,戶曹判書閔鎭長,吏曹判書申琓,兵曹判書李濡,卽爲牌招,以爲入侍之地,何如?傳曰,允。以上朝報郞廳李聖運校正。日記廳郞廳閔師弘書。
上在昌德宮。停常參·經筵。
領議政柳尙運三十六度呈辭。入啓。傳曰,安心調理。
府啓,請還收正言李肇遞差之命。答曰,勿煩。前啓,令諸道監司更査丙丁以來飢饉·沒死之類,身役·還上,一竝蕩滌事,廟堂稟處間姑停。
假注書朴萬普書啓,臣承命馳往于尼山酉峯村贊成尹拯所住處,傳諭聖批則以爲,草莾賤臣,猥蒙異數,冒死籲懇,惶蹙俟命,不意近侍又臨,聖批特溫,驚惶震掉,不勝隕越。錫賚之恩,遠降窮谷,其在糞土之賤,實爲萬萬踰越,而申諭及此,感泣無地,至於身伏草莾,累及世道,實爲臣難贖之罪,聖敎所云,只增臣罪,尤不知所以措躬也。且臣所叨職名,又未蒙鐫削之命,虛冒屢年,誠今古所無,疏狀煩猥,不敢每瀆天聽,日夜蹙慄,只俟刑章而已,病伏之中,洊蒙殊恩,兢魂未定,心氣迷塞,螻蟻微衷,無以盡暴,伏地戰灼,冞增死罪云矣。敢啓。傳曰,知道。
掌令李世奭上疏。大槪,敢陳病狀,冀蒙恩遞,略附愚見,以備財察事。入啓。答曰,省疏具悉。憲臣還收之論,有若摧折直氣者然,所謂直氣者,何事耶?誠未滿一哂也。爾疏所云,凡今之人,孰不曰持論公平,而傍觀之論,輒皆以色目爲言者,正中今日之病也。下款事,令該曹稟處,爾其勿辭,從速察職。
判決事金演上疏。大槪,猥陳本境凋弊不能成樣之狀,令廟堂速賜裁處事。入啓。答曰,省疏具悉。疏辭,令廟堂稟處。以上朝報
上在昌德宮。停常參·經筵。
領議政柳尙運三十七度呈辭。入啓。傳曰,安心調理。
明日生進放榜時,開門差早。
慶尙監司書目,三嘉等官呈,以人物虎噉致死,至於五名之多,極爲驚慘事。又書目,道內各邑癘疫,方痛三百三十五名,已差一百二十七名,物故三百八名,冬節已屆,猶未止息,民事可慮事。
左承旨李善溥,同副承旨權持上疏。大槪,臣等於憲臣之疏,有不敢晏然,乞遞臣等之職,以謝人言事。入啓。踏啓字
中殿·世子宮·嬪宮,藥房·玉堂問安。答曰,知道。
大殿,政院·玉堂問安。答曰,知道。
藥房啓曰,卽伏聞入診醫官之言,上候自再昨頗有寒縮煩熱之氣,不舒暢之候,明是感冒之証云,臣等不勝驚慮之至,卽與諸御醫入診,議定當進之劑,宜當,敢來問安,竝此仰稟。答曰,知道。入診事,依啓。
政院啓曰,卽因左承旨李善溥,同副承旨權持引嫌陳疏,而踏啓字以下。此實曾所未有之事,臣等,竊不勝慨然之至。臺閣之上,言事之臣,或遭特遞之擧,則喉司之臣,遽先覆逆者,蓋出於古人封駁之義也,日昨李肇之引避也。憲臣旣已處置請出,而特遞之命,出於意外,善溥等,適當其日入直,卽請還收,實是職責之當然,而掌令李世奭之疏,專攻還收之非,則善溥等引避之疏,不過略陳其難安之端而已。今者聖明,一時竝遞,不少留難,處分太遽,聽聞俱駭,實非臣等平日所望於殿下者也。請加三思,還收左承旨李善溥,同副承旨權持特遞之命,臣等職在近密,區區所懷,惶恐敢啓。答曰,勿煩。
藥房再啓曰,臣等入診退出之後,與崔聖任等諸御醫相議,則皆以爲卽今上候,雖未有大段之証,脈度不能和緩,水刺亦且厭進,明是外感之候,人蔘敗毒散,加乾葛·黃芩·蘇葉各一錢,連進三貼,以爲趁時發散之地,宜當云,此藥,卽爲劑入之意,敢啓。傳曰,知道。
掌令任舜元啓曰,卽伏見掌令李世奭疏本,臣不勝駭惑之至。夫臺閣,不附公議,而嚴辭特遞,出於規外,則身居言地者,其可坐見君上之過擧,而不思所以捄正之道乎?臣之所論,初無他意於其間,而今者世奭,橫發疑怒,摘抉文字,盛氣詆斥,此實意慮之所未到也。李肇疏中,如所論趙爾章事,誠不無臆逆之失,臣所謂偏係者,蓋指此等處,而若其一篇大意,則雖謂之盡言不諱,亦非過論也。處置請出,公議可見,而疑其樹黨,遽加譴斥,則此豈非强拂公議,貽累聖德者乎?臺閣之臣,以言獲罪,則還收之請,事體則然,而世奭,不思爭執之義,反肆排擊之計,其所謂乘機迎合者,臣恐不在肇,而殆世奭之自道也。且世奭疏中,有直氣者,何事之敎?臣尤不勝慨然也。近來臺閣論議,率多依違,顧瞻成風,而獨肇,隨事盡言,有足多者,故措辭之間,敢有所云云,而誠未格天,反承未安之敎,臣何敢一刻苟冒於臺席乎?請命遞斥臣職。答曰,上自高官,下至近密,皆不知李肇疏語之不正,其蔽於私意,甚矣。況如爾者元來附托時論之流,不問其事之是非,時議所好,爾亦好之,時議所惡,爾亦惡之,何足責也?勿辭,退待物論。以上朝報
上在昌德宮。停常參·經筵。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日劑入人蔘敗毒散進御之後,頗有和解之效,而水刺厭進,比昨差勝乎?臣等,終宵憂慮,敢來問安。答曰,知道。外感之候,水刺厭進,比昨差減矣。
領議政柳尙運三十八度呈辭。入啓。傳曰,安心調理。
謝恩,右承旨李壄,左副承旨洪受疇,同副承旨鄭來祥。
玉堂箚子。大槪,請還收掌令任舜元批旨中未安之敎,使絲綸得當,瞻聆無惑事。入啓。
領議政柳尙運箚子。大槪,臣有區區所懷,不敢自隱,敢此略陳,冀蒙裁察事。入啓。
右副承旨趙泰耉牌不進,依承傳罷職。
假注書具萬理病,代李晩堅落點。
掌令李世奭啓曰,臣於本府近日之啓,意見不合,旣不敢與之隨參,又不敢終爲泯默,敢以膚淺之見,略陳於辭疏之末矣。伏見掌令任舜元避辭,則盛氣詆斥,不遺餘力,臣不勝訝惑之至。夫朝家置公卿臺閣之臣,寧令黨私害公,以亂朝廷乎?藉諫官之名,挾言責之重,以濟傾軋之計者,從前皆出於臺閣,若以其臺閣而盡爲之扶護崇長,則何處得微官庶僚之爲黨論者而罪之乎?不幸朝議多歧,擧世皆陷於色目之中,其惡異己而喜私黨,人孰無此意?猶不敢肆然者,畏公議也,嚴朝廷也,而李肇之疏避,縱氣肆口,極言竭論者,無一言一事,不出於偏私,則如此挺身擔當,敢言黨論者,必須稍加裁抑,然後庶有鎭定調和之望,請出之論,已乖公議,特遞之敎,未見過當,臣之羞與苟同,草草進言者,不過欲守己意,而今乃以疑怒排擊,乘機迎合等語,勒加臣身,凌踏備至,何其急於阿好,而待同僚太薄耶?夫所謂迎合者,君上雖有過失,而不思糾正,務爲承順者之謂也。若其上無過擧,事無可爭,而在下者,勿論言者所論之是非,君上處分之得失,欲避形迹之嫌,故爲乖激之論,各相和應,傅會取容,然後方可合於言事之體耶?其言誠可笑,而不足多辯也。至於政院覆逆之啓,乃以其排異己扶私黨,爲萬萬情外者,人誰信之?大凡論事之體,當隨其所論而是非之,今此肇之所論,非止一二,而朴乃貞之避,專沒其意,只擧曾爲承缺之獄,奬以直言,任舜元之避,或抑或揚,而語不明白,惟許盡言承宣,則無所辨別,而直歸之於直氣風采,乃以防言路·累聖德等語,欲爲蒙蔽疑亂之計,如許言論,臣實未聞也。世道至此,亦復奈何?臣不諒時勢,妄進一疏,而衆謗叢身,譏斥四至,臣安得一刻晏然而已乎?請命遞斥臣職。答曰,勿辭,退待物論。
答領議政箚曰,省箚具悉卿懇。誡誨殊切,予甚嘉歎,可不服膺焉?仍傳曰,遣史官傳諭。
答任舜元避曰,上自高官,下至臺臣,皆不知李肇疏語之不正,其蔽於私意,甚矣。勿辭。改批下。
有政。以兪得一爲工曹參議,李光佐爲副修撰,李徵龜爲副校理,申命一爲中部參奉,金萬埰爲忠州牧使,韓永徽爲典籍,朴弼明爲說書,鄭來祥爲承旨,趙泰耉爲承旨,愼惟益爲兵曹佐郞,李敏英爲司䆃寺正,金垕爲奉常主簿,曺廷善爲直講,李敏英爲執義,金致龍爲獻納。兵批,以李箕錫爲衛率,洪夏明爲宣傳官,金昌得爲水口萬戶,呂尹齊爲曹司衛將,李相頊爲都摠經歷,李尙爲訓鍊都正,朴荃爲鎭東萬戶,李錠爲五衛將,李必天爲五衛將,趙門衡爲僉知,南碤爲舊碤波知權管。以上朝報
上在昌德宮。停常參·經筵。
右承旨李壄,左副承旨洪受疇,副校理李徵龜,副修撰李光佐,牌不進,依承傳罷職。
傳曰,政事,明明日爲之。
謝恩,直講曺廷善,典籍韓永徽,承文副正字朴璿。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,風寒猝緊,伏未審夜來,聖體調攝,若何?卽伏聞昨夕入侍醫官之言,則人蔘敗毒散二貼進御後,連有汗氣,寒熱之候,頗似減歇,水刺厭進,亦似差勝,而咳嗽頻發,且有淸涕,此是外感之候,未盡和解之致。今日與諸御醫等,入診後,議定繼進之藥,宜當,敢來問安,竝此仰稟。答曰,知道。所患,與昨一樣矣。入診事,依啓。
領議政柳尙運三十九度呈辭。入啓。傳曰,安心調理。
政院啓曰,承旨三員,旣已罷職,出納之地,事多苟艱,卽爲開政差出,牌招察任,何如?傳曰,允。
領議政柳尙運箚子。大槪,昨進箚子中,誤書一字,不能覺察,惶恐待罪事。入啓。答曰,省箚具悉卿懇。偶然誤書,別無所傷,卿其安心,勿待罪焉。
傳曰,前校理李喜茂·南正重,竝敍用。
持平朴乃貞啓曰,臣於病伏尋單之中,伏見掌令李世奭避辭,擧臣頃日處置前正言李肇之事,深加詆斥,至謂請出之論,已乖公議。又曰肇之所論,非止一二,而專沒主意,只擧承經之獄,奬以直言,末乃繼之而如許臺體,臣實未聞,世道至此亦復奈何之語,有若臺體世道,由臣一身而壞了者然,臣於此竊不勝驚愕之至,而繼之以發一咍也。如臣矇識,忝在臺閣,其於朝廷之得失,時論之雌黃,有若聵瞎者之昧聲貌,其見正於尊臺體扶世道之法眼者,乃幸也,非不幸也。然而以請出李肇一款,謂之有壞於公議,則竊惑焉。蓋肇之所論,大涉張皇,間或有偏係之病者,信有如僚臺之論,而第其傾倒心腑,抗章而彈論,則誠有合於爭臣言事之體,居臺職者,縱不能自進一言,少效絲髮之裨,而其可擠擊論事之階,致言路之壅閼乎?苟爾則臣恐益咈於世之公議也。至若承經之事,又似夫不諒臣本意者,臣之當初避辭發語之頭,有曰雖以承經之事言之,亦可謂敢言也。苟尋其立文之勢,而論其語脈,則夫何必强而歸之於只爲一事而發哉?臣旣由此引避之語,而損失臺閣之事體,壞滅世道之防範,則其羞當世而辱朝廷,甚矣。且臣伏見僚臺避辭之批曰,上自高官,下至臺臣,皆不知李肇疏語之不正,其蔽於私意,甚矣。臣於伊日,旣是請出李肇之臺臣,其循私滅公,欺負君上之罪,臣實當之,如是而冒居言議之地,揚揚呼唱街衢之間,則其不免於市童之嗤矣。以此以彼,俱無一刻苟冒之理,請命遞斥臣職。答曰,勿辭,退待物論。
兵曹參議金鎭圭疏。大槪,酷被罔極之人言,席藁私次,以俟譴罰,不意召牌,辱降此際,今臣所遭,斷無冒進之勢,亦不敢坐而違命,趨詣闕下,仰陳情勢,伏乞聖明,下臣司敗,按治其罪,以灑朝廷之辱,以伸臺閣之氣事。入啓。
藥房再啓曰,臣等,入診退出後,與崔聖任諸御醫等相議,則皆以爲聖候汗解之後,表症雖似減歇,而寒熱往來之候,今猶未已,咳嗽頻發,且有淸涕,此是熱在半表半理,未盡發散之致。小柴胡湯,加知毋蜜水砂·麥門冬各一錢,黃連·山梔砂各七分,連進三貼,以爲淸熱和解之地,宜當云。此藥卽爲製入之意,敢啓。答曰,知道。
有政。以南正重爲副校理,趙之重爲典籍,金澋爲承旨,沈枰爲承旨,金鎭圭爲承旨。以上朝政
上在昌德宮。停常參·經筵。
謝恩,左承旨沈枰,左副承旨金澋。
左副承旨金鎭圭牌不進罷職傳旨。傳曰,只推勿罷。
領府事南九萬上疏。大槪,伏見內醫院啓辭,自上有外感之候,有問安議藥之擧,臣職在保護之地,宜卽星夜疾馳,進參問安,而從前痼疾,遇寒益劇,實無自力登途之望,玆陳乞骸請罪之疏,而事急不敢付送縣道,玆爲上送事。入啓。答曰,省疏具悉卿懇。卿其體予思想之意,安心勿辭,亦勿待罪,卽速就途。仍傳曰,遣史官傳諭。
謝恩,獻納金致龍,校書著作尹榏,訓鍊都正李尙,宣傳官洪夏期。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?昨日製入小柴胡湯,其已進御,而寒熱之候及水刺厭進,咳嗽·淸涕等證,似有差減之效乎?臣等不勝伏慮之地,敢來問安。答曰,知道。寒熱之候,姑無差減,水刺厭進,一樣矣。
領議政柳尙運四十度呈辭。入啓。傳曰,安心調理。
獻納金致龍啓曰,臣以無似,累玷匪據,尋常媿恧,若隕淵谷,不料諫省新除,又及此際,驚惶感激,雖不得不祗謝恩命,而第臣待罪憲職時,以重論徑停,致有物議,引避見遞,今於本院前啓,實有掣肘難安之勢,何可仍冒職次乎?請命遞斥臣職。答曰,勿辭。退待物論。
謝恩,執義李敏英。
同副承旨鄭來祥牌不進,依承傳罷職。
都承旨宋昌上疏。大槪,臣之病勢情狀,決不可仍冒職次,未免更瀆於靜攝之中,臣罪萬死。伏乞聖慈,亟賜鐫罷,以安私分事。入啓。答曰,省疏具悉。卿勿過辭,從速察職。
全羅監司書目,沃溝縣監李東錫,受由歸家,無意還任,不得已罷黜事。又書目,羅州呈,以司諫林濩辭職上疏上送事。啓遞差。
大司諫崔錫恒牌不進,依承傳罷職。
執義李敏英,謝恩後啓曰,臣之宿患痰證,轉益沈痼,委頓叫苦,無望起動,而不意玆者新命又降,當此聖候未寧之日,偃伏稽謝,揆分惶悚,此際召牌下臨,不得不力疾趨來,而第臣病狀之外,又有難冒之勢,卽今本府諸臺之避,皆由於李肇特遞還收之啓,而肇疏中,趙大壽次之云者,卽指臣弟德英,論其濫騎之事也。以此謂之見中,實是常情之所不到,而今其爲言,乃至於此,臣之嫌不敢參涉也,決矣。何可苟然仍冒乎?請命遞斥臣職。答曰,勿辭。退待物論。
正言李坦,謝恩後啓曰,臣之叨承除命,已多日矣。只緣情勢危蹙,疾病且劇,尋單縮伏,槪不獲已,而不意玆者,嚴召遽降,分義是懼,黽勉趨詣,而今者右僚,以徑停重論,引避退待,其所謂重論,卽指睦來善·金德遠等還收事也,而此兩人之與臣家,素有仇怨,實是通朝之所共知也。臣於昨年忝居本職也,亦以此事之不可參涉,至於自列,則其所嫌礙,與前無異,而何可冒當處置乎?適當上候未寧之日,瀆擾至此,臣罪尤大,請命遞斥臣職。答曰,勿辭。退待物論。
戶曹判書閔鎭長上疏。大槪,身負重戾,陳章自列,而不料喉司,過於操切,終不得上徹,狼貝惶窘,置身無所,玆敢冒死申籲,乞命攸司,更審律名,且考舊例有無,仍治臣舞文之罪,以爲用法不平者之戒事。入啓。
右副承旨金鎭圭上疏。大槪,只推勿罷之命,及於俟罪之中,而兩日之內,召牌三降,玆復趨詣闕下,呼號於靜攝之中,伏乞聖明,曲垂睿察,亟命鐫改臣職,俾得以上免重辱淸朝,下得稍全私義事。入啓。
謝恩,副校理南正重。
有政。南壽明爲禮安縣監,李喜茂爲副修撰,洪旣濟爲禮曹佐郞,金儁相爲判決事,尹弘离爲司䆃寺正,沈廷彙爲伊川府使,趙正緯爲司書,閔鎭厚爲兵曹參議,趙泰采爲承旨,兪命雄爲司諫,閔鎭厚爲大司諫。兵批,鄭恪爲訓鍊主簿,洪時九爲訓鍊判官,南峻爲五衛將,曺漢遇爲武兼,朴繗爲文兼,吳伯英爲僉知,李應斗爲同知,金體健爲部將,柳漢明爲慶尙兵使,柳以培爲部將。以上朝政
上在昌德宮。停常參·經筵。
右承旨南致熏上疏。踏啓字。
答戶曹判書閔鎭長疏曰,省疏具悉卿懇。卿勿過辭,從速行公。
備忘記,凡未寧之時,政院·玉堂問安,過三日,則朝廷繼有起居之禮,自是古規,而至於今日,未免廢闕,至於藥房,身在保護之地,旣知君父之症候,有彌留之漸,水刺厭進,亦至累日,而首醫之在近畿者,尙無啓請招來之擧,其爲泛泛,甚矣。況御醫崔聖任等,適在差備咫尺,而其在問候,只在平朝,噫,君之於臣,猶子之於父,則其在分義,豈容如是?崔聖任等五人,竝從重推考。
答同副承旨金鎭圭疏曰,省疏具悉。爾其勿辭,安意察職。
謝恩,同知李應斗,都摠經歷李相頊,水口萬戶金昌得,通津府使李道源,宗簿正李光著,禮安縣監南壽明。
領議政柳尙運身病出仕。
吏曹啓曰,承旨有闕,政事,取稟。傳曰,過齋戒後爲之。
大殿·中殿·世子宮,政院·玉堂·二品以上·六曹問安。答曰,知道。
中殿·世子宮,藥房問安。答曰,知道。
嬪宮,藥房·政院·玉堂問安。答曰,知道。
藥房啓曰,伏未審夜來,聖候調攝,若何?卽伏聞昨夜入侍醫官之言,則前劑入小柴胡湯一貼,已爲進御,而寒縮之候,及水刺厭進,一樣無減,而且有惡心之候云,臣等不勝驚慮之至。卽與諸御醫等入診,詳知卽今症候,議定當進之藥,宜當,敢來問安,竝此仰稟。答曰,知道。寒縮之候,尙無所減,而昨日水刺之進,厭苦益甚,朝夕所進,不過白粥十餘匙,而又自夕間,惡心嘔氣繼發矣。入診事,依啓。
左右相上疏。大槪,昨夜備忘之下,不勝惶恐待罪事。入啓。答曰,省疏具悉卿懇。卿等,安心勿待罪。
謝恩,司諫兪命雄,右副承旨趙泰采,同副承旨金鎭圭。
藥房再啓曰,臣等,入診退出之後,與金有鉉·崔聖任等諸御醫商議,則皆以爲卽今上候,外感雖似稍解,而脈度帶數,且有缺煩,引飮之候,惡心嘔氣,每發於咳嗽之時,此是胃口停痰,挾熱用事之致,柴胡竹葉湯,加赤茯苓·貝母各一錢,黃連薑汁炒五分,連進三貼,以爲淸熱定嘔之地,宜當云。此藥一貼,黃土水爲先煎入之意,敢啓。傳曰,知道。
藥房·政院啓曰,首醫金有鉉,以差使員,今方上來云,今日入診時,使之入參,砥平縣監丁時悌,亦爲分付,使之卽速上來,何如?答曰,允。又啓曰,首醫金有鉉·崔聖任,一體列名省記,入直,何如?答曰,依啓。
司諫兪命雄啓曰,臣之庸陋,忝居言地,前後非一,而專昧時議,墑埴冥行,僨敗之來,臣亦料之矣。日昨得見前正言李肇之疏本,則滿紙張皇,力詆近日臺閣,依違顧瞻含糊兩可之失,而且擧臣前日避辭及處置中措語,謂之語不成說,糢糊苟且,或謂之固有秉彝之天,而蔽於私好,或謂之如彼臺官,將焉用哉?其他凌侮蹴踏之辭,不一而足,臣竊不勝瞿然漸恧之至。肇以直言敢諫自許,憲臣,以盡言守法崇奬,則如臣疲軟不職者,宜其見輕至是也,尙誰咎哉?屛伏私次,自分爲明時之棄物,不意玆者,遽承新除之命,召牌遽降,嚴畏分義,不得不趨謝恩命,顧臣所遭,有非尋常規警之比,不可抗顔卽臺次。且臣頃在憲職之時,與同僚相議,停金德遠放送還收之啓,旋被諫長之論斥,得遞臺職,卽今本院金德遠啓辭,尙未收殺,則臣不可隨參於臣所已停之論,此亦臣難冒之一端也。以此以彼,何可晏然仍據乎?請命遞斥臣職。答曰,勿辭,退待物論。
入診時,藥房提調申琓所啓,伏見昨夜備忘記,不勝惶恐。君父病患時,爲臣子者,如有一毫遲緩之事,死有餘罪,首醫欲爲啓請招來,而愚迷之意,或慮外間驚動,趑趄未果,欲於入診時從容仰達矣,聖敎辭旨極嚴,惶悚不可盡達。聖候彌留累日,臣等,自今日與諸醫官等直宿,何如?上日,觀勢爲之,無妨矣。琓曰,聖敎若不許入直,則臣等輪回直宿,何如?上曰,姑觀前頭而爲之,可也。不緊公事,上候平復間,姑勿出納事,榻前定奪。以上朝報
吏曹啓曰,義州府尹有闕,令備邊司議薦,何如?傳曰,允。吏曹謄錄
上在昌德宮。停常參·經筵。
謝恩,護軍沈檀·崔瑞·吳廷顯,慶尙左兵使柳漢明,修撰趙大壽,衛率李箕錫,中部參奉申命一,禮曹佐郞洪旣濟,司書趙正緯,說書朴弼明,驪州牧使金演,五衛將南峻,司䆃正尹弘离。
藥房啓曰,日氣沈陰,伏未審夜來,聖候調攝,若何?昨日煎入柴胡竹葉湯進御之後,夜間寢睡,何如,而寒縮惡心嘔氣等症,稍有差減之效乎?柴胡竹葉湯一貼,今日又爲煎入,而臣等,與諸醫入侍診候,宜當,敢來問安,竝此仰稟。
大殿·中殿·世子宮,政院·玉堂·二品以上·六曹問安。答曰,知道。
傳于領議政柳尙運曰,風痺之症,異於他病,晨朝出入,必致添傷之患,須勿來參於問安之班,安心調理。
中殿·世子宮·嬪宮,藥房問安。答曰,知道。
嬪宮,政院·玉堂問安。答曰,知道。
答藥房曰,知道。寒縮之候,昨夕更不發作,惡心嘔氣,比昨差減矣,勿爲入診。
傳曰,史官三員待命,騎馬六匹立之,大祭所等處內摘奸。
大殿·中殿·世子宮·嬪宮,藥房·政院·玉堂夕問安。答曰,知道。
修撰吳命峻牌不進,依承傳罷職。
記注官金克謙書啓,臣承命馳往于龍仁縣琵琶潭領府事南九萬所住處,傳諭聖批,則以爲,臣自伏聞聖候未寧,非但犬馬之誠一倍憂戀,職責所在,尤不勝心懸神馳,缺參之地,而四肢麻痺,不能收拾,已是積年之痼疾,又傷於初寒,眩暈之症,猝發於四五日之前,頭目旋搖,如在舟車之上,頃刻之間,不能開睫視物,亦不能轉側床席,閉門伏枕,不辨晝夜之昏朝,病狀此劇,無計起動作行,不得不冒死陳章,乞解內局之任,仍請鈇鉞之誅矣。不意史官遠臨,傳宣聖批,諭以勿辭,命以就途,感激之極,益切惶悶。自念此身,已無生意,只俟朝暮溘然,實無以更近耿光,得展臣子起居之禮,瞻慕悲泣,不知所云云矣。敢啓。傳曰,知道。
有政。以宋相琦爲承旨,李英達爲沃溝縣監,尹爾霖爲持平,金構爲大司憲,金若礪爲歸厚別提。以上朝政
上在昌德宮。停常參·經筵。
夜一更,月暈。
謝恩,右承旨金澋,仁川府使沈挺彙,判決事金儁相,奉常主簿金垕,沃溝縣監李英達,部將金益泰。
大殿·中殿·世子宮,政院·玉堂·二品以上·六曹問安。答曰,知道。
中殿·世子宮·嬪宮,藥房問安。答曰,知道。
嬪宮,政院·玉堂問安。答曰,知道。
藥房啓曰,伏未審夜來,聖候調攝,若何?湯劑連日進御之後,寢睡及水刺厭進,寒縮·惡心等症,益有差勝之效乎?柴胡竹葉湯一貼,今當更爲煎入,而臣等,昨日未得入診,下情不勝悶鬱。今日差晩,與諸御醫入侍診候,宜當,敢來問安,竝此仰稟。答曰,知道。症候當言于醫官矣。勿爲入診。
京畿監司趙相愚,南領府事迎候事,出去。傳曰,領府事南九萬上來時給馬事,分付。
明日文科會試時,試官三,閔鎭長·吳道一·嚴緝。參試官四,兪集一·趙大壽·尹弘离·鄭漢柱。武科一所試官三,申厚命·羅弘佐·禹瑞圭。參試官三,任堂·李汝玉·李復望。二所試官三,姜銑·李弘述·李行益。參試官三,李德英·吳重周·申命仁。
大司憲金構謝恩後啓曰,臣之庸下,百不猶人,冥升濫次,常切懍悚,不意柏府新除之命,又出於千萬夢寐之外,益復惶隕,罔知攸處。召牌之下,分義是懼,不得不趨承,而風憲長席,終非如臣之流,所可一日冒據,且兩司兩官之避,今當處置,而執義李敏英,卽臣妻弟,臣旣不敢可否於其間,前正言李肇疏避所斥,亦有嫌礙之端,今其特遞還收之啓,有難參涉,以此以彼,俱不可仍冒,請命遞斥臣職。答曰,勿辭,退待物論。
持平尹爾霖牌不進,依承傳罷職。
江原都事書目,三陟府使金龜萬,災傷差錯罷黜事。
政院啓曰,持平有闕之代,政官卽爲牌招,開政差出,而新除臺諫,亦爲牌招察任,何如?傳曰,允。
領府事南九萬上疏。大槪,職在保護聖躬之地,旣未解免,退伏鄕曲,以致聖候違豫之時,不能及時進參於問安議藥之列,分義掃地,臣罪萬死,玆敢忍死作行,來伏闕下,乞受重誅事。入啓。答曰,省卿疏辭,知卿來到城外,欣喜曷諭?卿其安心勿待罪,卽速入來,以副至望。仍傳曰,遣史官傳諭。
大殿·中殿·世子宮·嬪宮,藥房·政院·玉堂夕問安。答曰,知道。
試官閔鎭長·李濡牌不進。
持平成虎臣牌不進,罷職傳旨。傳曰,昨以兩司處置,大司憲金構,持平尹爾霖,變通差出矣。金構,則肅拜後引避,尹爾霖牌招不進,故今日又爲開政,持平成虎臣差出,而成虎臣,亦爲牌不進。無故之人連次違牌,則其可徒煩開政乎?持平成虎臣,只推勿罷,更爲牌招,使之趁速處置。
領府事南九萬入來。
謝恩,持平成虎臣。
府啓,新除授司諫院大司諫閔鎭厚,時在忠淸道堤川地,請斯速乘馹上來事,下諭。竝引嫌而退。旣斥偏係,强請還收,語意矛盾,有壞臺體,疏陳所懷,大體固好,僚席侵攻,不必爲嫌,前後避辭,俱涉糢糊,揆以臺體,勢難仍在,諫臣疏論,旣出情外,不韙之斥,何必强嫌,嫌不聯名,自有近例,不可以此輕遞言官,徑停重論,公議尙鬱,旣難更參,不宜在職,被人詆斥,在我無損,嫌難參啓,不可仍在,諫臣疏避,俱爲嫌礙,不欲參涉,其勢固然。請掌令李世奭,執義李敏英,正言李晩成,大司憲金構出仕,掌令任舜元,持平朴乃貞,獻納金致龍,司諫兪命雄遞差。前啓,前正言李肇特遞還收事,停啓。答曰,依啓。
傳曰,臺諫旣已處置,文武科試所,臺諫六員,當爲進去,而憲府有餘而諫院則一員不足,出仕臺諫及未差臺諫,差出牌招之際,必致夜深,政官卽爲牌招,開政差出。
謝恩,司諫李健命,掌令李光著,持平尹憲柱,獻納金德基。
執義李敏英啓曰,臣於卽者承牌趨詣,而伏見處置措語,則諫臣,以徑停重論見遞,臣以伊時同事之人,已不敢晏然。且大司憲金構,卽臣之娣夫也。法所當避,以此以彼,俱難仍冒,請命遞斥臣職。答曰,勿辭。退待物論。
大司憲金構啓曰,執義李敏英,卽臣妻弟,法有相避,而臣於前避,忙遽間語欠明白,以致不爲擧論於處置之際,不得不復此瀆撓,所失大矣。請命遞斥臣職。答曰,勿辭。退待物論。
監試官,文所,掌令李世奭,正言李坦,武一所,持平尹憲柱,獻納金德基,二所,掌令李光著,司諫李健命。
有政。以宋廷奎爲兵曹參議,成虎臣爲持平,金柱臣爲戶曹佐郞,南明夏爲掌樂直長,沈檀爲三陟府使,李健命爲司諫,金德基爲獻納,李光著爲掌令,尹憲柱爲持平,崔奎瑞爲刑曹判書。以上朝政
上在昌德宮。停常參·經筵。
謝恩,兵曹參議宋廷奎,掌樂直長南明夏,歸厚別提金若礪。
藥房啓曰,日氣沈陰,伏未審夜來,聖體調攝,若何?柴胡竹茹湯三貼昨日已爲畢進,水刺厭進,寒縮·惡心等諸症,皆有差減之效乎?臣等,連日不得入診,今日則與諸御醫等入診後,議定繼進之藥,宜當,臣等,不勝區區伏慮之至,敢來問安,竝此仰稟。答曰,知道。症候已言于醫官矣。入診事,依啓。
大殿·中殿·世子宮,政院·玉堂·二品以上·六曹問安。答曰,知道。
中殿·世子宮·嬪宮,藥房問安。答曰,知道。
嬪宮,政院·玉堂問安。答曰,知道。
藥房再啓曰,臣等與諸御醫等入診時,聖敎以爲,去夜因臺啓及試官落點,達夜不得寢睡。今朝所進湯粥,亦比昨日頗減,醫官等診察脈度,亦不無虛煩之候云,退出後與之商議,則聖候,外感則幾盡和解,惡心·嘔氣等症,亦爲差減,而咳嗽頻發,水刺厭進,此是餘熱未祛之致,前進柴胡竹茹湯,不無其效,前加入中,去赤茯苓,更加麥門冬·知母蜜水炒各一錢,加進二貼,宜當云,此藥一貼,爲先劑煎以入之意,敢啓。傳曰,知道。
大殿·中殿·世子宮·嬪宮,藥房·政院·玉堂夕問安。答曰,知道。
府啓,竝引嫌而退。徑停重論,不必更提,旣有應避,勢難在職。相避之法,在下當遞,不可以此引而爲嫌。請執義李敏英遞差,大司憲金構出仕。答曰,依啓。
下直,通津府使李道源。以上朝報
上在昌德宮。停常參·經筵。
謝恩,知事權是經,護軍李元亮,三陟府使沈檀,戶曹佐郞金柱臣。
大殿,二品以上·六曹問安。答曰,知道。勿爲問安。
中殿·世子宮問安。答曰,知道。
大殿,政院·玉堂問安。答曰,知道。
中殿·世子宮·嬪宮,藥房·政院·玉堂問安。答曰,知道。
藥房啓曰,雨意陰濕,伏未審此時,聖體調攝,若何?昨夕煎入柴胡竹茹湯進御之後,夜間寢睡安穩,而咳嗽亦有差減之效乎?臣等,不勝區區憂慮之至,敢來問安。答曰,知道。寢睡安穩,咳嗽差減矣。
兵曹判書李濡上疏。大槪,臣有萬分危迫之情,不得不呼籲於靜攝之中,亟遞臣將兵之任,俾得及時歸護事。入啓。答曰,省疏具悉。卿其安心,勿辭往來焉。
吏曹啓曰,臺諫有闕,政事,取稟。傳曰,明日爲之。
慶尙左道災傷敬差官書目,眞寶縣監洪萬源,災傷差錯罷黜事。
持平成虎臣啓曰,臣本庸陋,百不猶人,雖閑漫職事,亦難堪當,而曾於十數年前,過蒙洪造,忝叨是職,見識不逮,臨事顚沛,受人譏議,至今未已,且於頃年,待罪嶺邑,慘被諫臣之疏斥,其所醜辱,實非尋常,中心媿恧,自分爲淸朝之棄物矣。不意柏府新除之恩,遽及於千萬夢寐之外,繼而有牌招之命,驚惶感激,豈不欲趁卽趨承,而顧臣備經詬辱,積年坐廢,冒沒承命,亦有所不敢,廻徨趑趄,竟違召命,逋慢之罪,自知難逭,而勿罷再招之命,又出格外,含恩畏義,震悸罔措,一身廉隅,有不可顧,玆不得不冒昧出肅,而適値試事急迫,聖候違豫之時,不敢一陳情悃,仍爲行公,臣之情地,已極悶蹙,而伏聞昨日筵中,以臣違牌,聖敎至嚴,臣聞來惶汗死罪,臣雖無狀,粗知不俟駕之義,豈敢無端違命,自速重誅,而情勢臲卼,終難自安,已敗之地,不宜再辱,臣之愚意,只使名器無玷,公議無咈,而自不覺其反陷於不顧分義之科。筵說甚秘,不卽聞知,則日過之後,不卽請譴,而靜攝之中,瀆撓至此,罪戾如山,實合萬殞,而詣臺之後,且聞大臣,以李肇特遞還收停啓事,大以爲非云,臣於是尤不勝瞿然。臺臣特遞之未安,臣非不知,而第念諫臣之疏,意在乖激,語多謬戾,則其在鎭重之道,聖上處分,臣未知爲過,而三啓爭執,未蒙允兪,一向相持,恐傷事體,故果爲停止,而又遭大臣朝班之斥,以此以彼,俱不可一刻冒居於職次,請命遞斥臣職。答曰,勿辭。退待物論。
下直,茂朱府使李德成。以上朝報
上在昌德宮。停常參·經筵。
大殿,政院·玉堂問安。答曰,知道。勿爲問安。
中殿·世子宮·嬪宮,藥房·政院·玉堂問安。答曰,知道。
藥房啓曰,伏未審夜來,聖體調攝,若何?伏聞昨日入診醫官之言,自上未寧之候,咳嗽等諸症,幾盡差愈云,臣等不勝喜幸之至。柴胡竹茹湯加劑煎入二貼,昨已畢進,臣等與諸御醫等,差晩入診後,繼進之藥,更爲議定,宜當,敢來問安,竝此仰稟。答曰,知道。入診事,依啓。
黃海都事書目,災傷差錯兔山縣監柳尙連罷黜事。
大司憲金構啓曰,持平成虎臣,引避退待,今當處置,而臣於李肇事,有不可參涉之端,前已引嫌,今亦一般,何敢仍冒於職次乎?臣以無似,忝叨匪據,拘於臺例,日事引避,瀆撓甚矣,罪戾多矣。請命遞斥臣職。答曰,勿辭。退待物論。
藥房再啓曰,臣等,與諸御醫入診後,退出相議,則以爲,上候未寧之症,幾盡差愈,而咳嗽猶未快減,水刺尙未復常,此是上焦,猶有餘熱之致,加減涼膈散,加知母蜜水妙,貝母·麥門冬各一錢,黃連薑汁炒五分,連進三貼,宜當云。此藥,連次劑煎以入之意,敢啓。傳曰,知道。
武科一二所,出榜詣闕。
今日入診時,左副承旨趙泰采牌招察任事,榻前下敎。
獻納金德基啓曰,臣本庸陋,無所肖似,曾忝言責,絲毫無補,尋常媿懼,若隕淵谷,不意薇垣新命,遽下直廬,繼降召牌,聖恩天大,惶隕感激,而納言爲職,地望稍別,旣非如臣駑劣者,所可堪,且於本院前啓,有不可參涉之嫌,固當仰陳情悃,冀蒙鐫遞,而適値試事急迫,玉候違豫之時,不敢瀆撓於深夜靜攝之中,黽勉承牌,來詣臺廳,諸臺咸集,事多紛撓,同僚之間,未行會禮,而言語之際,偶致酬酢,自不覺其虧損臺體之歸,宜卽自列,而旋承監試之命,亦不免默然進參,出榜之後,今始來避,所失尤大,請命遞斥臣職。
持平尹爾霖啓曰,臣於日昨,擬於武所試官之望,來詣闕庭矣。千萬夢寐之外,柏府新除,遽下此際,臣驚惶感激,不得不祗謝恩命,而頃者前正言李肇疏中,拈出臣前日避辭中措語,譏斥蹴踏,不遺餘力,臣不勝瞿然慙悚之至。當初同成均金鎭龜之事,臣亦不謂無失,而第館學處置,不必推而上之於朝廷,以益其紛鬧,故務欲鎭定,而人之詆斥,乃反至此。噫,人之所見,有如人面,緩急寬峻,各自不同,諫臣若以直截自許,敢言不諱,則就事論列,只陳是非,夫誰曰不可,而今於事過之後,張皇爲說,盛氣詬辱者,抑獨何意哉?此無非如臣疲軟,受人輕侮之致,以此所遭,決難更居於臺次,重貽淸朝之羞,在臣私義,宜卽自列,而適値試事急迫,玉候違豫之時,不敢瀆撓於深夜靜攝之中,黽勉肅謝,仍赴試所,呼唱道路,又招人譏,冒沒之失,亦所難免,以此以彼,俱不可一刻晏然,請命遞斥臣職。答曰,勿辭。退待物論。
入診時,都承旨宋昌所啓,臣以院中事,有所仰達矣。左副承旨趙泰采今日不爲仕進,且以病陳疏到院,上候方在靜攝之中,不敢捧入,而聞其兄泰來,曾任陜川時,左承旨沈枰,以臺諫隨參彈劾之啓故,到今泰來,以同在一院,爲未安云,年久之後,以此引嫌,似爲太過,同僚若不行公,則沈枰,亦豈自安乎?且同副承旨金鎭圭,以遭李肇疏斥之故,累度違牌,而適當上候未寧之時,不敢退在,連日行公矣。今則問安旣已停止,故又欲不爲行公云,累違召牌,連承批旨,則何可以此每每引嫌乎?此與無端辭職者有異,而相繼引嫌,宜有自上處分之道,故敢達曲折矣。上曰,趙泰采,因一時之事,不欲同在一院,事涉太過,金鎭圭累度違牌,且承批旨之後,無不可行公之事,竝牌招察任,可也。宋昌曰,金鎭圭,姑未出去,趙泰采,爲先牌招察任,何如?上曰,依爲之。
有政。以李三碩爲義州府尹,閔挺杞爲司饔奉事,朴東樞爲監察,李震壽爲執義,李浚爲宗簿寺正,李斗相爲眞寶縣監,兪命雄爲濟用監正,兪準一爲監察,南致熏爲戶曹參議,魚史徽爲弼善,金致龍爲軍資正,趙爾翰爲禮賓正,李彦綱·姜鋧爲承文提調。以上朝政
上在昌德宮。停常參·經筵。
謝恩,戶曹參議南致熏,陽川縣監權詹,僉知趙門衡,濟用正兪命雄,監察朴東樞。
中殿·世子宮·嬪宮,藥房問安。答曰,知道。
藥房啓曰,伏未審夜來,聖候調攝,若何?加減涼膈散,進御之後,寢睡,比昨何如?而咳嗽·水刺厭進等症,益有加減之效乎?加減涼膈散一貼,卽當煎入,而臣等,憂慮未弛,敢來問安。
領府事南九萬箚子。大槪,昨自入診退出之後,賤疾加苦,今日問安,不得進參,不勝惶恐待罪事。入啓。答曰,省箚具悉卿懇。有疾未參,別無所傷,卿其安心勿待罪,從容善攝。仍傳曰,遣史官傳諭。
答藥房曰,知道。咳嗽與昨一樣,水刺猶未復常矣。
謝恩,執義李震壽。
執義李震壽啓曰,庸陋微臣,濫蒙洪造,忝據臺端,非止一再,而冥行擿埴,跋前踕後,臣常循省愧懼,不圖迺者,又叨新命,益復惶震,無地措躬,此際召牌遽降,分義是懼,不得不黽勉趨承,而伏聞日昨入診時,聖敎以臣僚違牌,萬分嚴截,臣不勝悚惕震越之至。臣於館職,有所難冒,前後召命輒至,違犯逋慢之罪,臣實爲首,嚴敎之下,有不敢晏然。且同僚,以前正言李肇特遞還收停啓事,相繼引避,今當處置,而李肇疏中,極言魯承經加刑之非,其所謂殺人者之子,卽臣姨弟兪岦,而所後於信一者也。因其訟冤,拿致承經於王獄,至有訊問之擧,則惟此一事,旣爲嫌礙之端,況其疏與避,深斥玉堂處置之失當,校理南正重,亦一被斥中人,而與臣有婚家應避之嫌,又何敢可否於其間乎?以此以彼,俱難參涉,決不可一刻苟冒於職次,請命遞斥臣職。答曰,勿辭。退待物論。
司諫李健命啓曰,臣於本職,忝叨非一,而前啓李玄紀還收之論,有不可參涉之嫌,輒以此自列,伏想聖明,亦已俯燭矣。難冒之勢,前後無異,而日昨適在禁直,承牌祗肅,且値試事急迫,不敢復事瀆撓,仍詣試所,晨夕奔走,重觸風冷,賤疾猝劇,扶曳復命,而情勢之外,實無自力就列之望,呈單退歸矣。伏見獻納金德基之避,以與未行會禮之同僚,言語酬酢爲辭,此蓋指臣而言也。臣於承命之日,果與兩司諸僚,同會臺廳,雖隔壁相望,紛擾之際,不無彼此言語之互有答應,而臣之愚迷,亦不覺其有損於臺例矣。今者同僚,先以此引避,則臣何敢獨爲晏然乎?還家之後,達宵呻痛,日勢已晩,始得來避,所失尤大,請命遞斥臣職。答曰,勿辭。退待物論。
京畿監司書目,楊州呈,以禮曹判書金鎭龜辭職上疏上送事。啓。答曰,省疏具悉卿懇。意外之斥,何足介懷?安心勿辭,從速上來行公。
同副承旨金鎭圭牌不進,依承傳罷職。
掌令李光著啓曰,臣本庸陋,最居人下,曾叨言地,輒遭狼狽,自分爲世所棄者久矣。草土餘生,更蒙收錄之恩,柏府新命,出於夢寐之外,臣誠驚惶慙恧,措身無地。臣於頃年忝居此職也,因李天碩疏論金春澤之事,略陳所見於辭疏之末,而臣疏主意,以爲春澤見犯之虛實,合有究覈處置之道,不宜置之疑信之間,以致聽聞之駭惑,而疑臣者,不究臣之本意,至以臣究覈二字,直謂之究覈言官,衆非群起,久而不已,至於李師尙之疏,驟加凌踏,恣意醜詆,無復餘地,未知師尙有何深怒於臣,而盛氣攻斥,必欲擠陷而後已也?事過數年之後,臣不欲呶呶辯明,以重傷事面,而其不可抗顔冒進則決矣。日昨備擬於武所參試官之望,承牌詣闕之時,除命遽下,蒼黃陳疏,未及登徹,而繼聞下政院之敎,臣又不勝惶隕震越之至。伊日兩司多官之未卽肅謝,緣臣陳疏之擧,以致遲延,玉候違豫之時,達夜未得安寢,至勤嚴敎,此亦莫非臣之罪也。不得不强顔行公,仍詣試所,呼唱道路,受人嗤點,含訽忍恥,廉隅掃地,竣事之後,連呈辭疏,而喉司不諒,一向退却,徊徨悶蹙,罔知攸措矣。適於此際,召牌遽降,嚴畏分義,冒沒來詣,而臣有貽辱淸朝,決難冒進之嫌,又犯不顧分義,致勤嚴敎之罪,何敢因仍苟蹲於言議之地乎?且今僚席之相繼引避者,皆以前正言李肇之事,而李肇疏中,有伸救師尙之語,則臣以被斥於師尙之人,有難參涉於其間,以此以彼,俱不可仍冒臺職,請命遞斥臣職。答曰,勿辭。退待物論。
吏曹啓曰,承旨有闕,政事,取稟。傳曰,明日爲之。
京畿監司書目,楊州呈,以副提學金昌協辭職上疏上送事。啓。答曰,省疏具悉。疏辭,令該曹稟處,卿其勿辭,上來察職。以上朝報
上在昌德宮。停常參·經筵。
夜一更,有霧氣。
謝恩,監察兪準一,部將鄭邦翰,眞寶縣監李斗相,護軍李萬爀。
中殿·世子宮·嬪宮,藥房問安。答曰,知道。
藥房啓曰,伏未審夜來,聖候調攝,若何?卽伏聞昨夕入侍醫官之言,自上咳嗽,一樣無減,自數昨以後,連日氣不淸快,且有微眩之候,故水刺亦不能加進云,臣等,不勝仰慮之至,卽與諸御醫等入侍診候後,議定當進之劑,宜當,敢來問安,竝此仰稟。答曰,知道。入診事,依啓。
左副承旨趙泰采上疏。大槪,敢陳私懇,冀蒙恩遞,以伸人子至情事。入啓。踏啓字。
刑曹判書崔奎瑞辭職上疏。入啓。答曰,省疏具悉。卿其勿辭,從速行公。
假注書李晩堅改,代兪彦明落點。
正言李□□啓曰,臣於本院前啓,旣有不敢參涉之嫌,惟此一款,有難仍據,而且臣之日昨承牌詣臺也,適値諸僚,咸造臺廳,暮夜蒼卒,聯席雜坐,未行會禮之前,不及回避,偶然酬酢之際,未免接話,其於臺體,損壞不少,而賤疾適苦,不卽自列,尋單縮伏,惶媿冞深,今者右僚,先以此相繼引避,則臣之不可獨爲晏然也,決矣。況憲府處置,歸於本院,而臣於此事,尤有所嫌礙者,前承旨金鎭圭,亦在李肇當初疏斥之中,則臣以婚家應避之人,何敢可否於其間乎?以此以彼,俱不可一刻苟冒於臺次,請命遞斥臣職。答曰,勿辭。退待物論。
謝恩,右副承旨李廷謙,同副承旨李健命,兼中學敎授南正重,軍器正金致龍。
入診時,玉堂罷散人員,竝書入事,榻前下敎。
傳〈曰〉,前副校理李徵龜,副修撰吳命峻·李光佐敍用。
有政。以李廷謙爲承旨,李健命爲承旨,宋弘錫爲軍器主簿,南正重爲中學敎授,金垕爲兔山縣監,金錫曾爲英陵參奉,李敏英爲輔德,宋奎炫爲禁府都事,宋徵殷爲校理,兪命雄爲司諫。以上朝政
上在昌德宮。停常參·經筵。
禮曹判書金鎭龜辭職上疏。入啓。答曰,省疏具悉卿懇。卿勿過辭,從速行公。
謝恩,義州府尹李三碩,校理宋徵殷,禁府都事宋奎炫。
中殿·世子宮·嬪宮,藥房問安。答曰,知道。
藥房啓曰,伏未審夜間,聖體調攝,若何?昨日煎入加減涼膈散,進御之後,寢睡安穩,而水刺厭進·咳嗽等症,益有差減之效乎,臣等,與諸御醫等差晩入診,詳察卽今症候,更議繼進之藥,宜當。臣等不勝伏慮之至,敢來問安,竝此仰稟。答曰,知道。症候已言于醫官矣。入診事,依啓。
注書李㙫改,代假注書吳命增落點。
文科會試,出榜詣闕。
藥房再啓曰,臣等與諸御醫等,入診退出後,與之相議,則以爲,聖候所患諸症,皆已差減,脈度亦幾和平,而咳嗽猶未盡祛,水刺亦未復常,柴胡六君子湯,加知母蜜水炒,貝母各一錢,山梔薑汁炒七分,黃連薑汁炒五分,先用三貼,以爲淸熱·止嗽·治痰·補脾之地,宜當云。此藥一貼,爲先劑煎以入之意,敢啓。答曰,知道。
掌令李世奭啓曰,臣妄陳一疏,重觸時怒,群咻溢世,衆刺叢身,至於前持平朴乃貞之避,譏切備至,不遺餘力,臣不勝駭然也。當初乃貞之處置李肇也。不論他語之是非,只擧疏中一事,有乖常規,則臣所謂未聞如許臺體者,槪以此也而乃貞,初不爲明白歷指,今欲以文勢語脈,强有所發明,譏臣以存臺體之法眼,諷臣以不能進一言,歸之於擠擊諍臣之科,至以言途之壅閼,益咈於公議等語爲言,臣未知今日之論議,必如乃貞之言,然後方可謂之公議耶?夫論人之道,只當就其言而言其是非而已。斷謂之擠擊而勒定公議,然則自今以後,凡所謂臺臣之言者,雖指白爲黑,指鐵稱金,一皆許之以諍臣,奬之以直氣乎?臣旣被其斥,理難晏然,故日昨詣臺自列,喉司不爲捧入,而適當玉候之違豫,且値試事之迫急,不敢終始瀆擾於深夜靜攝之中,而旋承監試之命,黽勉進參,已極冒沒,而今日出榜詣闕之後,又伏聞大臣,於日昨問安之班,盛言李肇還收停啓之非,而僚臺,至以此引避,臣初疏,亦以聖上處分,未知爲過爲辭,則臣於大臣之斥,尤有所瞿然者。噫,當此論議乖張之日,辛甘調劑,所恃者大臣,今大臣累月引入之餘,初出視事而不暇及他,首以扶植黨論,爲急先務,此豈平日所望於大臣者哉?然而大臣之意,旣出憂世道而礪臺閣,則臣之擠擊言者之罪,於此益無所逃矣。以此以彼,俱不可一刻仍昌,請命遞斥臣職。答曰,李肇疏中大意,專在於排異己樹私黨,誠如肇言,則其將引進肇所親數三人,而自右揆以下,許多卿宰,盡歸於忘君負國之科耶?若使此人得志,朝廷殆無完人,而國其危矣。日者崇奬直氣,汲汲還收之請,或出於喉司,或發於臺閣,已不勝其駭異,而持平成虎臣避辭中,有大臣朝班之斥之語,噫,以遽停還收之論爲非,則是以肇疏,爲可奬也。噫,如肇喜事之輩,固宜沮抑,而不料崇奬之論,又發於鼎席,今日世道,無復可爲矣。伊日適當困惱,循例批下,病裏慨然,累日未已,不得不略攄予懷也。爾無可避之嫌,勿辭,退待物論。
下直,楊川縣監權。
兵曹,武科殿試規矩,柳葉箭一巡落點。以上朝報
上在昌德宮。停常參·經筵。
謝恩,忠州牧使金萬埰,輔德李敏英,弼善魚史徽,兔山縣監金垕,軍器主簿安弘錫。
藥房啓曰,伏未審夜間,聖體調攝,若何?柴胡六君子湯進御之後,水刺厭進·咳嗽等症,益有差勝之效乎?臣等不勝區區伏慮之至,敢來問安。答曰,知道。水刺厭進·咳嗽等症,似有差勝之效矣。
中殿·世子宮·嬪宮,藥房問安。答曰,知道。
忠淸監司書目,靑山等九邑染病,方痛五十二名,死亡三十三名,向差三名,癘疫尙不寢息,誠爲悶慮事。
平安監司書目,宣川·鐵山呈,以劉世豪等爲虎囕死事。
全羅都事書目,益山郡守柳萬齡,災傷差錯罷黜事。
司諫兪命雄,謝恩後啓曰,臣於日昨除拜本職也,以重被李肇之疏斥,決不可抗顔供職,且於本院前啓,臣有不可隨參之嫌,引避見遞,纔過數日,復叨是職,臣不勝徊徨悶蹙之至,病伏私次,一倍靡容矣。不意今者,嚴召遽降,分義是懼,不得不趨謝恩命,而顧臣所遭,醜辱狼藉,誠無顔面復廁周行,且兩司多官,相繼引避,臣當處置,而諸臺引嫌,多以李肇事爲言,則臣以被斥李肇之人,何敢晏然可否於其間乎?臣於本院前啓金德遠事,臣在憲職時,以徑停重論,至被彈劾,則到今不可參涉於已停之論,不得參啓,冒沒行公,尤無是理,豈可以煩瀆爲懼,而仍據臺次乎?臣之忝叨言責,日月已多,而曾未有一言半辭,裨補聖明之萬一,而徒以一身之廉隅,連事瀆撓於玉候靜攝之中,臣罪尤大,請命遞斥臣職。答曰,勿辭,退待物論。
正言李坦啓曰,臣於夏初,奉使不謹,重被臺評,分甘廢錮,一味悚縮,猥蒙恩敍,復縻郞署,曾未數月,復叨諫職,臣誠驚惶感激,措躬無所。夫書狀爲任,專管檢飭一行,而臣不能恪守邦憲,身自犯禁,勘罪之擧,宜從重典,而乃與兩使臣,均被薄罰,已是朝家失刑之甚者,揆以公法·私義,不可復玷言地也,決矣。新除之後,宜卽自列,而方有前官還收之啓,累日縮伏,旋以科場監試之命,半夜促召,不敢瀆擾於玉候靜攝之中,黽勉出肅,仍就試所,而自喪廉隅,已添一罪,呈單丐免,槪不獲已。今以處置,又承召牌,而前官還收之啓,大臣,以遽停爲非,玆事未及收殺之前,臣尤不可晏然行公。至於處置,臣父喜茂,旣被李肇疏斥,在臣分義,有不敢參涉之嫌,以此以彼,俱難一刻仍冒,請命遞斥臣職。答曰,勿辭,退待物論。
忠淸監司書目,淸風呈,以護軍權尙夏辭職上疏上送事。啓。答曰,省疏具悉爾懇。特賜食物,實非偶然,安意勿辭仍受,幡然登途,以副至望。以上朝報
上在昌德宮。停常參·經筵。
謝恩,訓鍊判官洪時九,主簿鄭恪。
中殿·世子宮·嬪宮,藥房問安。答曰,知道。
藥房啓曰,日氣寒緊,伏未審夜間,聖體調攝,若何?柴胡六君子湯,連日進御之後,咳嗽等諸症,益有差歇之效乎?臣等,不勝區區伏慮之至,敢來問安。答曰,知道。咳嗽等症,日漸差減矣。
平安監司書目,宣川·鐵山呈,以劉世豪·斗兒等爲虎囕死事。
領議政柳尙運上疏。大槪,臣於嚴旨之下,不勝惶恐待罪事。入啓。
假注書宋正明改,代朴熙晉落點。
傳曰,卒朗原君葬所役軍,參酌題給事,分付。
大司諫閔鎭厚謝恩後啓曰,戚畹小臣,素乏才長,而過蒙洪造,累玷言地,愚戇之性,未諳世情,感激之忱,妄欲補效,時發妄言,積忤當世,前後謗議,不啻三至,而聖德天覆,輒加寬貸,略其罪過,惟欲拂拭,乃於今者,收之屛蟄之中,復置諫官之長。噫,傷弓之鳥,見曲木而亦驚,覆轍之道,在後車而猶誡,臣雖迷暗,其何可身蹈前日僨敗之地,重貽淸朝搢紳之羞哉?昨於嚴召之下,竟未趨赴,蓋寧被違慢之誅,而不忍自喪其區區廉隅耳。不圖勿罷之命,出於格外,申降庚牌,催使詣臺,臣惶愧悚蹙,計無所出,不得不含詬忍羞,祗謝恩命,撫躬疾心,對吏頳面,直欲逃遁而不可得,尙可以懷文袖中,論列是非,以處置兩司之多官耶?況今臺閣之紛紛,皆以前正言李肇之事,而肇之疏避,力攻臣之從兄判義禁臣鎭長,臣於此,尤有不敢可否之嫌,請亟命罷斥臣職。答曰,勿辭,退待物論。
答領議政柳尙運疏曰,省疏具悉。噫,震撼擊撞,欲其鎭定者,乃大臣之責也。今玆李肇之疏,假托一二戚臣之事,欲售其排異己樹私黨之計,其爲縱恣,孰甚於此哉?不料右肇之論,又發於鼎席,而假借言者之名,使人不敢言其是非,而反疑處分之偏重,噫嘻,此豈平日所望於白首大臣者耶?大臣之論議至此,予恐從今以後,年少之輩,益無所顧忌矣。今日朝著,孰得以鎭定乎?尤可恨者,以予之平日,務欲裁抑鎭定之心,遽聞意外之言,慙恧之極,夫復何言,而第古之宰相,深惡喜事之人,而今則惟恐其見遞,終未可曉也。
刑曹判書崔奎瑞辭職上疏。入啓。答曰,省疏具悉。卿辭至此,文衡之任,今姑勉副,卿其俟母病間,上來行公。
下直,固城縣監全起濟。以上朝報
上在昌德宮。停常參·經筵。
中殿·世子宮·嬪宮,藥房問安。答曰,知道。
藥房啓曰,寒氣益緊,伏未審夜間,聖體調攝,若何?咳嗽等症,幾盡平復,而水刺亦幾復常乎?柴胡六君子湯三貼,昨日已爲畢進,臣等與諸御醫等,差晩入診後,議定繼進之藥,宜當,臣等,不勝伏慮之至,敢來問安,竝此仰稟。答曰,知道。日漸差勝,勿爲逐日問安。入診事,依啓。
假注書朴熙晉在外,代沈宅賢落點。
禁府啓目,魯承經刑問三次不服,加刑,何如?啓各別嚴刑得情。
備忘記,國家之置相,寧令崇奬喜事,扶植黨論哉?震撼擊撞,欲其鎭定者,乃其職責之一也。領相柳尙運,位居鼎席之首,不念裁抑之道,乃反推波助瀾,缺態不靖,大臣所爲如此,誠可寒心,罷職。
政院啓曰,臣等卽伏見備忘記,有領議政柳尙運特罷之命,臣等,伏未勝愕然之至。近因李肇之疏避,論議壞裂,朝著不靖,宜聖明之務欲裁抑,期致鎭定,而尙運,頃於朝班,乃發處置乖當之語,臺閣之臣,驟聞引嫌,勢亦然也。今於引罪之章,仍進前見,有所激惱,嚴批旣降,繼有罷職之命,論其辭意,不槪於聖心,其在一體相宜之義,固當開誨飭勵,以做和平之福,而今以一言之不合,雷威遽降,嚴辭罷斥,不復顧藉,是豈群下所望於聖明者哉?況尙運,受國厚恩,致位三事,其平日圖報之誠,殿下委任之意,爲如何哉?而今日處分,有若微班庶僚之犯科獲譴者然,豈不有歉於大聖人以禮使下之道哉?且初因一諫臣之是非立落,轉輾層加,譴罷之罰,終至於廟堂,四方聽聞,必將震駭,尤非所以鎭定保合之策也。臣等,職在近密,區區所懷,惶恐敢啓。答曰,勿煩。再啓曰,卽伏見本院啓辭之批,以勿煩爲敎,臣等,竊不勝悶鬱焉。夫禮遇大臣之道,與庶僚逈別,雖有一時差過,不可容易斥退,況近日臺閣所爭,不過甲乙所見之不同,豈料因此轉輾,至有譴罷首相之命哉?大臣疏語,若果不摡於聖心,則唯當諄諄誨諭,務歸於和平保合之域,而今乃辭旨太嚴,摧折太遽,有若大何大譴之難赦者然,景象不佳,瞻聽必駭,甚非國家所以禮遇大臣之道,而亦豈不有乖於大聖人包洪涵容之量哉?臣等,再次煩瀆,極知僭越,而區區憂愛之誠,不能自己,惶恐敢啓。答曰,勿煩。
副修撰李喜茂上疏。大槪,兩司引避,本館當爲處置,而臣於當初,重被諫臣之斥,臣之子坦,方在諫院,以臣之故,不得參涉此論,至於引避,則臣尤何敢容喙於玆事乎?成命之下,不得奉行,乞遞臣職,以便公私事。答曰,省疏具悉。爾其勿辭察職。
校理南正重疏曰,卽伏聞兩司引避,令本館處置,而臣之向日所遭,旣非尋常彈劾之比,則其不可可否之嫌,與前無異,亟遞臣職,仍治臣罪,公私不勝大幸,謹昧死以聞。答曰,省疏具悉。爾其勿辭處置。
下直,永柔縣令朴彙登。以上朝報
上在昌德宮。停常參·經筵。
卯時辰時,有霧氣。夜一更,月入東井星。
李廷謙啓曰,行大司憲金構,執義李震壽,掌令李光著·李世奭,持平尹憲柱·成虎臣,避嫌退待,今日以監察茶時之意,敢啓。傳曰,知道。
以備忘記,傳于李健命曰,扈衛軍官閑良金繼尙,柳葉箭五中,直赴殿試。
左尹羅弘佐疏曰,伏以,昨夜因政院啓稟,禁衛大將之任,使臣有姑令兼察之敎,而莫重印信,只憑郞廳所傳之言,晏然祗受,有所不敢。況此本兵例兼之任,非他軍門之比,則雖一時兼行,尤有所難安者,乞收兼察之命,以重事體,千萬幸甚。答曰,省疏具悉。卿其勿辭兼察。
李健命,以都摠府言啓曰,今日中日試才時,砲手別監宋重傑,初放後,監的官不爲出見,軍不擧旗,而重傑,自言中革,高聲遠唱,則監的官,始乃出見付籤,軍亦擧旗,其間情跡,極涉殊常,故不爲懸錄矣。再放則果爲貫中,至於三放,則一如初放之時,軍不擧旗,監的官,又不出見,移時之後,渠始自唱得中,使之出看,則監的官,聞重傑之言,然後始出,付籤於貫革,擧旗軍士,亦爲頻頻出望試放之人,聽言擧旗,此尤可疑,其前後弄奸之狀,不待考視中丸有無,而昭然難掩,當該監的官及宋重傑符同弄奸之罪,令攸司囚禁科罪,何如?傳日,允。燼餘追書
上在昌德宮。停常參·經筵。
答右議政李世白箚曰,省箚具悉卿懇。李肇疏避,極其縱恣,遞差之罰,亦云末減矣。不料平日倚毗之大臣,遽有崇奬喜事,扶植黨論之擧,噫嘻,此豈所望於元老者乎?若使此等乖激之論,出於年少之輩,則宜付一笑,何必深責,而今乃出於白首之輔臣,其爲世道,慨然憂嘆,庸有極哉?收還前命,決無是理也。於卿別無不安之嫌,須體予意,安心勿辭,速出行公。仍傳曰,遣史官傳諭。
中殿·世子宮·嬪宮,藥房問安。答曰,知道。
藥房啓曰,雪後寒洌,伏未審夜間,聖體調攝,若何?再昨入診時,以聖候幾臻平復,姑爲停藥,而臣等,與諸御醫等差晩,更爲入診,詳知卽今聖候,議定進藥當否,似不可已,臣等不勝區區伏慮之至,敢來問安,竝此仰稟。答曰,知道。幾臻差愈矣,勿爲入診,亦勿議藥。
同副承旨李健命辭職上疏。入啓。答曰,省疏具悉。爾其勿辭,從速察職。
校理南正重上疏。大槪,玆陳血懇,冀蒙恩遞,兼附所懷,以備裁察事。入啓。答曰,省疏具悉。還收之請,實未穩當也。爾其勿辭,從速察職。
獻納金德基,謝恩後啓曰,臣之無似,過蒙洪造,諫省恩除,再叨於旬月之內,召牌繼降,分義是懼,不敢不冒昧趨承,而第臣曾在憲府,以徑停重論,見非物議而見遞,頃忝本職,又以此引避,到今有難參涉之嫌,與前無異,其何敢苟然苟冒?而連以一事,敢復瀆擾於靜攝之中,臣罪至此,益無所逃。請命遞斥臣職。答曰,勿辭。退待物論。
院啓,請還收睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命事。請還收宋相周減等之命事。請還收李玄紀放歸田里之命事。請還收業同放送之命事。臣於前領議政柳尙運特罷之命,竊以爲太過也。夫輔相之職,與庶僚自別,殿下之平日倚毗,爲如何哉?今此臺閣之所爭,不過一臺臣之是非,而事端層加,枝節橫生,大臣朝班之酬酢,疏章之論列,雖或有乖於裁抑,而其在聖上鎭定之道,固宜從容誨諭,以示是非,豈可遽施雷威,摧折太過,不復顧藉,有若微官之負大何者然哉?揆以國體,損傷不細,請還收前領議政柳尙運罷職之命。竝引嫌而退。當初停論,實叶公議,大臣之斥,何必爲嫌?嫌難處置,其勢固然,不可以此輕遞言官。諫臣疏斥,旣非公正,非斥之言,何必深嫌?旣往之事,不當追嫌,以此引避,殊涉太過,疏陳意見,旣明是非,非斥之來,在我何損?徑停重論,初咈公議,揆以臺例,勢難仍在。請持平成虎臣,大司憲金構,持平尹憲柱,執義李震壽,掌令李光著·李世奭,正言李坦,大司諫閔鎭厚出仕,司諫兪命雄遞差。答曰,不允。處置事,依啓。
李健命啓曰,臺諫出仕事,命下矣。今已夜深,明日待開門牌招之意,敢啓。傳曰,知道。
有政。吏批,行判書申琓進,參判閔鎭周進,參議徐文裕進,都承旨宋昌進。
兵批,判書李世華未肅拜,參判李震休進,參議朴紳未肅拜,參知宋廷奎未肅拜,右副承旨李廷謙進。
吏批啓曰,卽接禮曹移文,英陵參奉李重蕃,孝陵參奉具爀,俱以身病,不得察任,改差,何如?傳曰,允。
吏批,以李世華爲兵曹判書,金致龍爲獻納,朴允善爲正言,李徵龜爲校理,朴紳爲參議,鄭重箕爲益山郡守,李齊說爲新溪縣令,金世衡爲奉常主簿,金時獻爲司䆃主簿,具莢爲廣興至簿,李鼎華爲造紙別提,呂必寬爲溫陽郡守,趙廷淹爲木川縣監,南正重爲吏曹正郞,尹·金錫剛爲校書正字,柳述爲兼春秋,李世華爲訓鍊都監提調,又爲御營提調。
兵批啓曰,新判書命招,同參政事,何如?傳曰,允。
兵批,以金昌協爲副護軍,金德基爲副司直,李晩成·金昌直爲副司果,李㙫爲副司正。
金澋,以禮曹言啓曰,曾因下敎,三朝晬容奉安一黑長筒,令該曹造成事,分付矣。今已畢役,自本曹看審後,奉置于永禧殿,而必有外樻,然後可無傷汚之患,令該曹斯速造成樻子,何如?傳曰,允。以上燼餘追書
上在昌德宮。停常參·經筵。
左議政徐文重箚子。大槪,敢陳所懷,冀蒙省察事。入啓。答曰,省箚具悉卿懇。以大臣而右喜事,曾所未聞也。況批旨之下,不思自反,至以更增死罪,臣不欲辭,爲辭,有若伸救直節之臣者然,其蔽於私意,甚矣。昔蕭相國事,所失在於高祖,今日之事,所失在於大臣,一時裁抑鎭定,決不可已也。卿其安心思量焉。仍傳曰,遣史官傳諭。
明日慕華館武科殿試時,參試官三,李彦綱·羅弘佐·禹瑞奎,參考官三,李德英·李汝玉·李日觀。
吏曹啓曰,臺諫有闕,政事,取稟。傳曰,明日爲之。
明日仁政殿文科殿試時,讀券官三,左議政徐文重,閔鎭長·姜鋧。對讀官四,洪受瀗·許墀·南正重·李晩成。
兵曹判書李世華辭職上疏。入啓。答曰,省疏具悉卿懇。卿其安心勿辭,從速行公。
領府事南九萬箚子。大槪,病未趨召,惶恐待罪事。入啓。答曰,省箚具悉卿懇。病未赴召,別無所傷,須體予意,安心勿待罪,從容善攝。仍傳曰,遣史官傳諭。
院啓,請還收睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命事。請還收宋相周減等之命事。請還收李玄逸放歸田里之命事。請還收業同放送之命事。請還收前領議政柳尙運罷職之命事。引嫌而退。當初停論,見非物議,其在臺體,勢難仍在。請獻納金德基遞差。答曰,不允。處置事,依啓。
府啓,大臣之職,異於庶僚,元首股肱,一體相須,進退用舍,豈宜輕遽?領議政柳尙運,荷聖上不世之遇,前後金甌之卜,至再至三,惓惓委寄之誠,區區圖報之願,有非尋常際會之比,而今因一言之不合,遽有斥罷之命,臣等,聚首驚遑,繼之以憂嘆之至。尙運,年垂七袟,位極人臣,則必不甘心於扶植黨議,推波助瀾,自陷於辜恩負國之科,而只因僚席之間,偶然酬酢之語,轉惹臺避之紛紜,而及承嚴旨之後,則不敢含糊媕阿,直陳其所見,實效古人有懷必陳之意,則以殿下含弘之度,不復體諒于是,摧折斥退,無少疑難,景像不佳,聽聞駭惑,是豈平日所望於聖明者哉?噫,使臣以禮,聖訓所勉,設令大臣所言,有所不槪於聖心,固當舒究本情,務加寬容,不失其終始禮遇之道,而況尙運之意,非以李肇之言,謂皆得當,亦非以喜事之人,謂可推奬,而只以朝論之乖激,處分之過重爲憂,則大臣事君之義,固當如此,若其疏中所謂過乎威有一轉語,驟而觀之,似欠宛轉,而所勉者君德,非有深意於其間,則又非可恕處乎?遭遇之盛,倚毗之篤,無如尙運,而片言有忤,威怒遽震,終使白首老成之臣,蒼黃去國,臣等,竊恐從今以往,立殿下之庭者,皆以觸忤爲戒,含默爲事,莫肯爲殿下進一言矣。豈不大可懼哉?請加三思,還收領議政柳尙運罷職之命。答曰,勿煩。
謝恩,吏曹正郞南正重,護軍李善溥。
明日殿試時,開門罷漏時。以上朝報
下直,安州牧使許玧。
政院啓曰,明日慕華館增廣別試武科殿試時,何大臣進去乎?敢稟。傳曰,右相進去。
左議政徐文重箚曰,伏以,近日,以前領相臣柳尙運事,自近密帷幄之臣,以至於大臣,連上疏箚,備盡論列,而聖意貌然,無得已回天,臣仰恃聖明寬厚之德,不敢煩瀆於靜攝之中,恭俟累日,未有申復焉,庶幾有以留神省察也。夫人主一心,如權衡明鑑,浻澈公平,以之酬應萬物,輕重姸,各以自盡,故雖尋常政令間,苟有所偏着,則或不無悔吝之生焉,而況進退相臣,國家大事,治亂所係,宜在詳愼,而何可遽加聲色,不少假借,若是其過也?於其俟罪之章,附陳衷悃,實出於憂愛之意,何惜從容開釋,以示可否之意,而摧折太甚,譴罷隨之,瞻聆所及,莫不震怖。臣於是,竊恐聖明平日進修工夫,有所未盡於喜怒之節也。雖或於辭令之間,有所激惱,而事過之後,平心恕察,則雷霆收響,天日淸明,向之所謂阻於淵衷者,必已釋然無餘,何待臣等之言,而有所覺悟也?噫,今日國事,亦云殆哉。飢饉癘疫,殆至十年,而天不悔禍,今年又未免失稔,乾文示警於上,民心怨詛於下,危亡之患,迫在朝夕,雖使君臣上下,聚精會神,共圖國二字缺惟望其挽回世道,措國勢於盤石之安,今固十字缺轉輾磯激,終至於罷免首十字缺殿下於首相,三辭而三卜,倚毗一字缺逈出尋常,而一朝斥退,出於倉卒,臣於是,有以知殿下平日之心也。昔蕭相國,械繫數日,以王衛尉一言,卽赦出之,後世不以繫相國尤漢朝,而頌高祖轉圜之美不衰,今臣譾劣,何敢比擬於古之直臣,而恢廓之度,竊有望於聖朝,此臣區區之志也。伏乞聖明,特加三思,更賜處分,以解中外聽聞之惑,使朝廷得享和平之福,不勝幸甚。批答見上
領中樞府事南九萬箚曰,伏以,臣四肢麻痺之病,日漸添重,近日,又加以頭目昏眩,肩頃浮腫,且痰結兩臂,骨節酸痛,晝夜叫苦,食不得近口,夜不得交睫,近於問安一字缺出之後,輒貼身溫堗,熨以藥物於痛處,僅僅二字缺不意,以明日殿試讀卷官望,有牌招之命,而萬無力疾趨詣之〈?〉坐違召命,不勝惶恐,伏乞治臣之罪,以肅朝綱,千萬幸甚。批答見上燼餘
上在昌德宮。停常參·經筵。
謝恩,左副承旨宋相琦,木川縣監趙廷淹,兵曹參議朴紳,益山郡守鄭重基,新溪縣令李齊說,溫陽郡守呂必寬。
中殿·世子宮·嬪宮,藥房問安。答曰,知道。
藥房啓曰,連日陰冷,伏未審此時,聖體調攝,若何?夜間寢睡安穩,而水刺,今已復常乎?臣等,憂慮未弛,敢來問安。答曰,知道。今已復常矣。勿爲問安。
府啓,請還收領議政柳尙運罷職之命事。答曰,勿煩。
有政。以李祥徵爲中學訓導,吳守經爲東學訓導,金命衡爲南學訓導,朴泰三爲西學訓導,兪命雄爲濟用正,李佖爲司饔參奉,宋相淹爲繕工監役,朴世華爲旌義縣監,鄭昌堯爲翼陵參奉,李玄祚爲海州牧使,洪重夏爲宗簿正,柳昌運爲監察,宋堯卿爲英陵參奉,金德基爲獻納,趙道輔爲顯陵參奉,黃啓河爲氷庫別檢,柳憲章爲軍資正,金昌說爲禁府都事,尹昌來爲孝陵參奉,洪萬選爲司宰僉正,林濩爲司諫,李鳳朝爲監察。
下直,同福縣監李萬葉。以上朝政
兵批,以兪命雄爲副護軍,金致龍爲副司直。
李廷謙啓曰,今日增廣武科殿試時,直赴金俊鳴·李應哲·李奎禎·李俊雄·李養正·朴世潤等六人,錄名單子,無緣不呈。直赴朴守仁·鄭時雄等二人,在喪,今科不得赴試之意,敢啓。傳曰,知道。
李健命,以承文院官員,以都提調意言啓曰,院寫字官金性,在喪終制,依例付軍職,冠帶常仕。寫字官李華立·宋時徽·李級等,身〈?〉有闕,代隷習李啓晩·吳志哲·林有根等,依例陞實,付軍職冠帶常仕,隷習。身死及移他司有闕,代學生李震根·柳後世·池黿甲·卞之雄·劉千年·姜有澤·池有載·金景獻·林世抗等,筆法頗有成就之望,入屬于寫字官,隷習,使之日日揀業,何如?傳曰,允。以上燼餘
上在昌德宮。停常參·經筵。
夜一更,有霧氣。五更,月暈。
謝恩,濟用正兪命雄,宗簿正洪重夏,奉常主簿金世衡,參奉金錫剛,監察李鳳朝,禁府都事金有錫,廣興主簿具莢。
吏曹啓曰,新恩政事,取稟。傳曰,明日爲之。
江原監司書目,春川等官呈,以惡虎橫行,囕殺人命,至於十三名之多,事極驚慘事。
院啓,請還收睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命事。請還收宋相周減等之命事。請還收李玄紀放歸田里之命事。請還收業同放送之命事。請還收前領議政柳尙運罷職之命事。司諫林濩,時在全羅道羅州地,請斯速乘馹上來事,下諭。答曰,不允。下諭事,依啓。
府啓,請還收領議政柳尙運罷職之命事。答曰,勿煩。
京畿都事書目,砥平縣監丁時悌,災傷差錯罷黜事。以上朝報
以平安監司洪萬朝狀啓,長連人吳以汗·安缺·高得卜等,同乘一船,致敗渰死事,傳于沈枰曰,吳以汗等,令本道恤典擧行。以上燼餘
上在昌德宮。停常參·經筵。
自巳時至未時,日暈兩珥。申時,日有重暈,內暈上有背,有兩珥,外暈上有背,色皆內赤外靑。
平安監司書目,宣川呈,以寺奴節男爲虎囕死事。
修撰趙大壽,持平成虎臣初度呈辭。入啓。給由。
府啓,請還收領議政柳尙運罷職之命事。答曰,勿煩。
謝恩,兼文學南正重。
院啓,請還收睦來善·李玄逸放歸田里,權大運放送,金德遠·柳命賢放歸田里,睦昌明職牒還給之命事。請還收宋相周減等之命事。請還收李玄紀放歸田里之命事。請還收業同放送之命事。請還收前領議政柳尙運罷職之命事。入啓。答曰,勿煩。
有政。以呂渭良·吳命禧爲學諭,崔昌大爲兼東學敎授,南正重爲兼文學,閔鎭周爲同成均,閔鎭遠爲司諫,黃鼎夏爲繕工假監役,李世華爲軍器提調,呂尹齊爲豐川府事,李光佐爲副校理,崔昌大爲副修撰,李光佐兼南學敎授,典籍單韓世良,司宰直長李濟,濟用直長郭萬績,以上文科甲科三人,禮賓別提朴鶴齡,武科壯元南受萬爲砥平縣監,尹行敎爲副修撰,沈得良爲典籍,吳命禧爲奉常奉事,呂渭良爲奉常副奉事,李善溥爲廣州府尹。以上朝政
定順王后復位之慶,依例內職下批,李氏·李氏·權氏爲尙宮,金氏·李氏·池氏·鄭氏爲尙記,崔氏·李氏·尹氏·崔氏·崔氏爲典言,梁氏·李氏·千氏·高氏·李氏·姜氏·高氏·李氏·朴氏·李氏·朴氏·成氏·劉氏·李氏爲典正,廉氏·金氏·李氏·吳氏·金氏·裵氏爲奏商。
以備忘記,傳于宋昌曰,貴人崔氏爲淑嬪,淑媛劉氏爲淑儀。
以備忘記,傳于宋昌曰,韓氏·庾氏爲尙宮,金氏·崔氏·朴氏·梁氏爲典膳,趙氏·韓氏爲典製,徐氏·鄭氏·朱氏·安氏·鄭氏·李氏·權氏·元氏·徐氏·鄭氏爲掌縫。
吏批啓曰,新及第金楺,以前任果川縣監時事,方在罷散中,從前登科之人,放榜之時,例有敍用之規,何以爲之?敢稟。傳曰,敍用。
吏批啓曰,新除授旌義縣監朴世華呈狀內,其父年今七十,常在抱病之中,情理所在,不忍遠赴,依法典入啓處置云。親年已過七十,則揆以情法,勢難遠赴於海外之邑,旌義縣監朴世華,今姑改差,何如?傳曰,允。
吏批啓曰,花陵君時憲戶奴,呈狀于本曹,以爲,陞資之後,因其本職,以爲爵號,而嫡派宗班之中,已有花陵君,不但私義不安,亦且事體難便,請自該曹入啓改號云。曾前或有爵號相同之人,入啓請改號,已有前例,今亦依此改號,何如?〈啓〉。傳曰,允。
以京畿監司趙相愚狀啓,放歸田里罪人權大運喪出事,傳于金澋曰,此人負犯雖重,淸白則可尙,而任使則久矣。且如此之類,今春大霈,至蒙蕩滌之典者亦多,則況已身逝者乎?特爲職牒還給,以示寬大之典。
金澋啓曰,放歸田里罪人權大運,特爲職牒還給事,命下矣,而臺諫,方以二字缺還收事論啓矣。臺啓未收殺之前,不得捧傳旨之意,敢啓。傳曰,知道。以上燼餘
上在昌德宮。停常參·經筵。
謝恩,司䆃主簿金時獻,顯陵參奉趙道輔,中學訓導李祥徵,奉常副奉事呂渭良。
中殿·世子宮·嬪宮,藥房問安。答曰,知道。
藥房啓曰,雨氣陰霾,伏未審夜間,聖體復常,一向安寧乎?違豫新愈之後,節宣之方,更令加愼,臣等不勝區區伏慮之至,敢來問安。答曰,知道。無事矣。
假注書吳命增改,代朴鳳齡落點。
京畿監司書目,衿川呈,以放歸田里罪人權大運,今二十三日喪出緣由事。傳曰,此人負犯雖重,淸白則可尙,任使則久矣。且如此之類,今春大霈,至蒙蕩滌之典者亦多,則況已身逝者乎?特爲職牒還給,以示寬大之意。
政院啓曰,放歸田里罪人權大運,特爲職牒還給事命下,而臺諫,方以放送還收事,論啓矣。臺啓未收殺之前,不得捧傳旨之意,敢啓。傳曰,知道。
又啓曰,京畿監司趙相愚狀啓,則放歸田里罪人權大運喪出云云,喪出二字,有違常例,其在事體,殊涉未妥,推考,何如?傳曰,允。
持平成虎臣,修撰趙大壽再度呈辭。入啓。加給由。
兵曹判書李世華辭職上疏。入啓。答曰,省疏具悉卿懇。卿勿過辭,安心行公。
禮曹判書金鎭龜辭職上疏。入啓。答曰,省疏具悉卿懇。卿其安心勿辭,從速行公。
府啓,請還收柳尙運罷職之命事。入啓。答曰,勿煩。
院啓,請還收睦來善·李玄逸·金德遠·柳命賢放歸田里,睦昌明職牒還給之命事。請還收宋相周減等之命事。請還收李玄紀放歸田里之命事。請還收業同放送之命事。請還收前領議政柳尙運罷職之命事。臣卽伏聞放歸田里罪人權大運,有職煠還給之命,臣竊以爲不然也。夫大運,當己巳變故之日,身爲首相,不參庭請,前席所對之言,極其悖理,有不忍聞者。其曰,偏性難化,殿下亦未如之何等說,是豈臣子所敢發口,而肆然奏達天聽,其所負犯,干係倫紀。當初放歸田里,已是寬大之典,豈可以其身之已死,還給職牒,有若尋常罪過者然哉?聖上雖念任使之久,夬施廣蕩之典,輿情俱愕,公議至嚴。請還收權大運職牒還給之命事。答曰,勿煩。前啓罪人權大運放送還收事,停啓。
副校理李光佐辭職上疏。入啓。答曰,省疏具悉。爾其往省焉。以上朝報
李健命啓曰,卽伏見京畿監司趙相遇狀啓,則放歸田里罪人權大運喪出云云,喪出二字,有違常例,其在事體,殊涉未安,推考,何如?傳曰,允。
宋昌啓曰,小臣與右承旨金澋,議政府望闕禮習儀進去,下直。傳曰,知道。
李廷謙,以都摠府言啓曰,今日入直軍士,當爲中日習射,而冬至望闕禮習儀相値,不得爲之之意,敢啓。傳曰,知道。
李廷謙啓曰,本兵曠任已久,事務之積滯,不可不慮,兵曹判書李世華再疏,旣已下批,卽爲牌招察任,何如?傳曰,允。
慶尙監司李世載狀啓,以十一月朔膳進上南柚子闕封,待罪事。傳于李健命曰,卿其勿待罪〈事〉,回諭。
兵曹判書李世華疏曰,伏以,臣敢冒萬死,瀝血陳懇,而伏承聖批,乃以從速行公爲敎,有若答之以循例飾讓者然哉,臣心悶鬱,實非私身自便計,不得不復此,瀆擾於靜攝之中,惟聖明之垂察焉。臣竊惟七十,乃所謂稀年也。從古以來,人之得此者絶少,設或得之,精神筋力之可堪職事,十無一二,況臣少多疾病,殫竭死力,鞅掌於外內公務,已過四十餘年,些少精力,都盡無餘,加以手足痿痺,腰脚疼痛,乃臣積年痼疾,常時觸冒風寒,其症倍劇,有時全身委頓,不能運用者數矣。數年之前,猶死忍死作氣,蹶隨參於班行,一自春間陵所往復之後,前症日益危劇,無時止歇,宛轉叫苦,作一僵屍,曾前西樞知事,政府西壁,自是閑局,而亦未能自力供仕,想惟日月之明,必已下燭矣。矧玆本兵之長,何等重任乎?領率禁旅,每朔操鍊之際,無力致身敎場,西班官職,隨闕塡差之時,末由趨詣政廳,其他奔走效力之事,不一其端,而皆無運動堪任之勢,以此危惙之症,二字缺一日,虛帶是任也決矣。伏乞聖明,亟賜鐫免,俾無劇務缺逾迫祈懇之至。大槪批答見上
禮曹判書金鎭龜疏曰,伏以,臣再暴危忱,荐承溫批,尋單缺窮蹙益增,乃於此際,得見前領議政柳尙運疏本,有曰不識聖意者,妄議聖明過厚於缺而不容諫臣,臣於此驚惶震慄,不知死所也。仰惟聖主,奉天地日月之明,以臨群下,常以蕩蕩平平,爲建極之道,寧有一毫彷彿於云云之言?而況近日處分之初,非由於庇護戚臣者,昭揭於前後聖敎,則雖是婦孺之愚,豈不知聖意之在於裁抑鎭定乎?惟彼諫臣之聲罪臣者甚重,而臣尙倖免刑章,想時議無所執咎,乃以此藉口也耶?大臣雖言其不識聖意,而末乃歸之於聖德之累,其指所存,亦深切矣。夫以殿下之聖明,受此萬萬不近之譏議,則此臣之故也。雖擢臣之髮,何足以贖其罪哉?至此而若又苟逭於嚴誅,則臣之罪益大,而聖德之累彌深矣。臣固㤼弱,不能如故烈士之引決自裁,以謝聖明,玆不得不畢陳肝膈,伏乞天地父母,俯賜諒察,亟命攸司,勘臣罪名,以快時議,以安私分,千萬幸甚。批答大槪見上
副校理李光佐疏曰,伏以,臣了然無他兄弟,獨與病父母,相依相守,有如瞽人賴相,嬰兒在抱,誠不忍一日相舍,祗以積逋朝命,分義惶恐,强抑情理,遠來京輦,荏苒之頃,遽閱數旬,憂思內迫,不能自製,顧臣狗馬之疾,又方見添,無以自力行動,歸裝旣戒,館後屢日遷就,昨者始克扶載登程,忽伏聞當日政,以臣除館職,旣知有恩命,去國門又未遠,而晏然虛帶,仍取鄕路,誠有不然缺安者狼狽改道還住江郊,仰懷榮光,俯念私憂,中宵不寐,寒熱升下,方將冒死陳辭,暴此危懇,以冀聖慈之衷憐矜許矣。卽者又得鄕信,臣母,自旬後暴得嘔泄,積日作苦,舊患脹症,乘虛猝劇,症情甚篤,日以益加,沈迷委頓,不能自省,而二字缺口言,輒在臣身,虛譫三字缺猶問臣何日當來云,以臣二字缺情事,猝聞此報,方寸反覆,實不能忍耐,二字缺使臣在傍,癃病單了,凡百調將,恒患不能如意,一行缺病裏念臣,如彼俱竊,而往復之際,半行缺無狀,進旣不能如二字缺效尺寸,退又二字缺守護病母,又反貽戚如此,撫躬自彈,尙何言哉?伏惟天地至仁,曲遂萬物,如臣隕地,宜在矜恤,若蒙卽遞臣職,俾臣奔馳歸一字缺專意扶救,則閔覆之三字缺隕身糜骨,所可仰報,重念臣前後違慢之罪,一蒙寬假,坐罷未幾,又復收敍,古人所謂臣辜如山,聖恩如海者,實〈?〉臣心而今,又偃蹇路次,煩冒章疏,雖然疾痛之呼,不暇擇發,而辜恩蔑分之罪,終無以自贖,伏乞亟伏常法,以安私心焉,臣無任悶迫祈懇之至。答曰,省疏具悉。爾其勿辭往省焉。
上在昌德宮。停常參·經筵。
謝恩,同成均閔鎭周,廣州府尹李善溥,豐川府使呂尹齊,砥平縣監南受萬,造紙別提李鼎華,奉常奉事吳命禧,護軍丁時悌。
禁府啓目,張英弼刑問一次不服,加刑得情,何如?啓依允。又啓目,魯承經,刑問四次不服,加刑得情,何如?啓各別嚴刑得情。
忠淸監司書目,永春·金貴奉等爲虎咬殺事。
慶尙監司書目,南海縣監洪錫胤,尙州都會十一月朔膳進上柚子,不謹致察,終至闕封,罷黜事。又書目,東萊府使鄭澔,海防鎭堡變通事,上疏上送事。啓。答曰,省疏具悉。所陳之事,令廟堂稟處。
楊州生員尹迪明等上疏。大槪,敢陳本州豐壤舊闕遺基守護事,及一州民瘼,冀蒙裁察事。入啓。答曰,省疏具悉。疏辭,令該曹稟處。
傳曰,史官一員待命,騎馬三匹立之,翼陵忌辰祭所內摘奸。
吏曹啓曰,守令有闕,政事,取稟。傳曰,過齋戒後爲之。以上朝報
李健命,以戶曹言啓曰,卽接廣興倉所報,則來十月朔頒料次,倉官進去于行判中樞府事尹趾善家,請授祿牌,以身病時未肅謝,祿牌不爲出給云,係是大臣祿俸,何以爲之?敢稟。傳曰,令倉官輸送。以上燼餘
上在昌德宮。停常參·經筵。
初昏,有霧氣。夜一更,有霧氣。五更,有霧氣。
謝恩,典籍沈得良。
領府事南九萬上疏。大槪,敢陳微悃,冀蒙矜許事。入啓。答曰,省疏具悉卿懇。一自承宣空返之後,寤寐思想,未嘗小弛,頃當不安之節,聞卿就途之奇,欣喜之極,疾若去體,今見休致之請,還切愕然,如添一病。卿其須體至意,安心勿辭,仍留京邸,共濟國事。仍傳曰,遣史官傳諭。
上在昌德宮。停常參·經筵。
夜五更至辰巳時,有霧氣。
謝恩,軍資正柳憲章,鐵東萬戶朴荃。
持平成虎臣,修撰趙大壽三度呈辭。入啓。遞差。
禮曹判書金鎭龜,掌令李世奭初度呈辭。入啓。給由。
忠淸監司書目,辭職上疏上送事。啓。答曰,省疏具悉。卿其勿辭,救護父病。
黃海監司書目,遂安呈,以谷山人金達福爲虎囕死事。
謝恩,兼東學敎授宋徵殷。
院啓,請還收睦來善·李玄逸·金德遠·柳命賢放歸田里,睦昌明職牒還給之命事。請還收宋相周減等之命事。請還收李玄紀放歸田里之命事。請還收領議政柳尙運罷職之命事。請還收罪人權大運職牒還給之命事。答曰,勿煩。
府啓,請還收領議政柳尙運罷職之命事。新除授持平權,時在黃海道金川地,請斯速乘馹上來事,下諭。答曰,不允。下諭事,依啓。
有政。以吳命增·朴泰三爲學諭,韓世良爲典籍,權爲持平,金構爲左副賓客,李秀賢爲翼陵參奉,金志道爲南海縣令,宋徵殷爲兼東學敎授,金益九爲旌義縣監,洪重錫爲工曹佐郞,李寅炳爲黃海監司,尹志任爲金溝縣令,兪命雄爲兼執義。以上朝政
上在昌德宮。停常參·經筵。
謝恩,孝陵參奉尹昌來,部將柳以培,司宰僉正洪萬選,學諭吳命增,南海縣監金志道,金溝縣監尹志任。
世子宮誕日,政院·玉堂·二品以上·六曹問安。答曰,知道。
大殿·中殿·嬪宮,政院·玉堂問安。答曰,知道。
掌令李世奭再度呈辭。入啓。加給由。
京畿監司書目,龍仁呈,以刑曹判書崔奎瑞辭職上疏上送事。啓。答曰,省疏具悉。卿其勿辭,從速上來行公。
黃海監司書目,海州等十五邑,去九月朔內,染病人三百五十一名內,方痛二百二十六名,向差一百十二名,死亡十三名緣由事。
大司憲金構辭職上疏。入啓。答曰,省疏具悉卿懇。卿其勿辭,安心察任。
院啓,請還收睦來善·李玄逸·金德遠·柳命賢放歸田里,睦昌明職牒還給之命事。請還收宋相周減等之命事。請還收李玄紀放歸田里之命事。請還收業同放送之命事。請還收前領議政柳尙運罷職之命事。請還收權大運職牒還給之命事。入啓。答曰,勿煩。
忠淸都事書目,觀察使黃欽,今月二十五日父在喪事。
謝恩,獻納金德基。以上朝報
上在昌德宮。停常參·經筵。
謝恩,左副賓客金構,兼執義兪命雄,旌義縣監尹益九。
修撰李喜茂辭職上疏。入啓。答曰,省疏具悉。爾其勿辭,救護母病。
備忘記,本兵之長,不宜久曠,而兵曹判書李世華,再疏承批之後,一向違牌,無意行公,其在事體,實涉未安,更爲牌招察職。
禮曹判書金鎭龜再度呈辭。入啓。加給由。
掌令李世奭三度呈辭。入啓。遞差。
院啓,請還收睦來善·李玄逸·金德遠·柳命賢放歸田里,睦昌明職牒還給之命事。請還收宋相周減等之命事。請還收李玄紀放歸田里之命事。請還收業同放送之命事。請還收前領議政柳尙運罷職之命事。請還收權大運職牒還給之命事。入啓。答曰,勿煩。
府啓,請還收領議政柳尙運罷職之命事。入啓。答曰,勿煩。
謝恩,左副承旨李廷謙,同副承旨許墀。
有政。以趙大壽爲修撰,金克謙爲全義縣監,許墀爲承旨,都永成爲學錄,李祥徵爲學諭,兪命弘爲掌令,李彦綱爲掌樂提調,宋相琦爲忠淸監司,兪命雄爲司僕正,李正臣爲典籍,金鎭華爲戶曹佐郞,尹尙績爲長興主夫,愼惟益爲黃海都事,李碩寬爲安岳郡守,韓世億爲良才察訪。兵批,崔渲爲僉知,尹世紀爲僉知。以上朝政
上在昌德宮。停常參·經筵。
夜五更,流星出軒轅星上,入西方天際,狀如甁,尾長三四尺許,色赤光照地。
謝恩,修撰趙大壽。
兵曹判書李世華辭職上疏。入啓。答曰,省疏具悉卿懇。卿勿固辭,從速行公。
忠淸監司宋相琦辭職上疏。入啓。答曰,省疏具悉。卿其勿辭,速往欽哉。
府啓,請還收領議政柳尙運罷職之命事。今年木花,初似向茂,故備局,以諸般身役及各樣軍布,皆以本木備納之意,分付諸道矣。旋因風災,傷損殆盡,卽今稀貴,無異昨年,民間形勢,實無措手之地,與其鞭箠催督,只招民怨,而終未易捧,寧莫如從速變通,便利□□□□□□□西,畿湖,則雖因本道之啓聞,而許參半代捧,而其餘諸道,未蒙均施之惠,得不向隅於一視之政乎?況木花被災,八路同然,朝家軫念,有不可異同也,明矣。請各道身布·軍布,竝以錢布分徵,以紓一分民力。新除授掌令兪命弘,時在忠淸道全義縣任所,請斯速乘馹上來事,下諭。答曰,不允。第二件事,令廟堂稟處,下諭事,依啓。
京畿監司書目,坡州等官呈,以私婢生禮等爲虎囕死事。以上朝報郞廳李聖運校正。日記廳郞廳閔師弘書。
上在昌德宮。停常參·經筵。
大殿·中殿·世子宮,政院·玉堂·二品以上·六曹·大司憲冬至問安。答曰,知道。嬪宮,政院·玉堂問安。答曰,知道。
禮曹判書金鎭龜三度呈辭。入啓。遞差。
大司諫閔鎭厚□度呈辭。入啓。給由。
左副承旨李廷謙上疏。大槪,今此烏鳥私情,冀蒙矜許事。入啓。答曰,省疏具悉。疏辭,令該曹稟處。
院啓,請還收罪人睦來善·李玄逸·金德遠·柳命賢放歸田里,睦昌明職牒還給之命。請還收圍籬安置罪人李玄紀放歸田里之命。請還收領議政柳尙運罷職之命。請還收罪人權大運職牒還給之命。科場事體,至嚴且重,苟有一毫可疑之端,則必須□□嚴覈□得其實狀,不可以事過而置之,以長其奸僞之習也。臣於今當文科覆試,忝爲監試之任,場中凡事,務皆檢飭,實未見有可疑之迹,及其榜出之後,人皆以爲不文之人,間或□參,亦有以表製呈,而以賦得中者,或疑其借述於方外之人,或疑其盜占於他人之文,至謂差備官與下人,符同用奸,乃有換皮封冒姓名之弊,悠悠之談,無所不至。末俗流言,固不可盡信,而亦難保其無是事。所謂借述之弊,係是臆逆,實難憑覈,而至於冒占之患,今若嚴欲査覈,可以辨其虛實,査覈得其實狀,則庶可昭示國憲,杜絶後弊,苟無其實,則亦可辨噂喈之謗,而解國人之惑,其在國體,不容但已。請令該曹收聚登科人覆試試券,以爲嚴明憑覈處置之地。答曰,不允。罪人宋相周減等之命事及罪人業同放送〈之〉命還收事,停啓。
禁府照目,前雲峯縣監孟養浩矣,營耗穀三百五十三石,虛張分錄於流亡絶戶之人,欲爲他日蕩滌之計,而分賑時欠縮,租五十七石零,亦爲一體分錄,其欺隱行詐之狀,誠極可駭。罪決杖一百,流三千里,告身盡行追奪,私罪。啓功減一等。以上朝報
上在昌德宮。停常參·經筵。
大司諫閔鎭厚再度呈辭。入啓。加給由。
假注書沈宅賢改,代朴熙晉落點。
黃海監司書目,文化縣監李昌齡,以病連呈辭狀,久廢坐衙,不得已罷黜事。又書目,白川呈,以私奴李永寬爲虎囕死事。
謝恩,兵曹正郞韓配夏。
修撰趙大壽上疏。大槪,敢陳私懇,冀蒙矜許事。入啓。答曰,省疏具悉。爾其勿辭往來焉。
院啓,請還收罪人睦來善·李玄逸·金德遠·柳命賢放歸田里,睦昌明職牒還給之命。請還收圍籬安置罪人李玄紀放歸田里之命。請還收領議政柳尙運罷職之命。請還收罪人權大運職牒還給之命。請令該曹收聚登科人覆試試券,以爲究覈處置之地。答曰,不允。
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
有政。以金南賮爲典籍,李㙫爲待敎,姜鋧爲刑曹判書,許堟爲文化縣令,宋世中爲刑曹正郞,李世奭爲濟用正,李秀儁爲掌樂主簿,金構爲禮曹判書,韓配夏爲兼監察,李彦綱爲右參贊,申伯周爲典籍,崔奎瑞爲大司憲,柳述爲戶曹正郞。
下直,文川郡守韓。
備邊司啓曰,雜科覆試,在於今月初三日,禮曹判書當爲進參,而時未差出。啓覆初度,在於今月初六日,而刑曹判書崔奎瑞,在外未上來,崔奎瑞今姑改差,兩曹判書,今日開政差出,以爲進參之地,何如?傳曰,允。
政院啓曰,今因備局啓辭,雜科與啓覆進參事,兩曹判書,開政差出矣。雜科覆試,在於今月初三日,啓覆初度,在於今月初六日,新除授禮曹判書金構,刑曹判書姜鋧,卽當牌招,而今日已暮,明日待開門牌招,以爲進參之地,何如?傳曰,允。以上朝報政軸
上在昌德宮。停常參·經筵。
冬至正使東平君杭,副使姜銑,書狀官兪命雄出去。
大司諫閔鎭厚三度呈辭。入啓。遞差。
謝恩,禮曹判書金構,刑曹判書姜鋧。
校理宋德殷辭職上疏。入啓。答曰,省疏具悉。爾其勿辭,救護母病。
慶尙都事書目,丹城縣監韓㙉,災傷有錯罷黜事。
獻納金德基初度呈辭。入啓。傳曰,還出給。
院啓,請還收罪人睦來善·李玄逸·金德遠·柳命賢放歸田里,睦昌明職牒還給之命。請還收圍籬安置罪人李玄紀放歸田里之命。請還收領議政柳尙運罷職之命。請還收罪人權大運職牒還給之命。請令該曹收聚登科人覆試試券,以爲究覈處置之地。答曰,勿煩。
傳曰,上使東平君家內,有痘患云,姑留三日後發行事,分付。
吏曹啓曰,臺諫有闕,政事,取稟。傳曰,明日爲之。
正言李坦啓曰,臣於文科覆試,忝爲監試之任,耳目所及,無不檢飭,臣未見有可疑之迹矣。及其出榜之後,可駭可愕之說,一至再至,至於有口皆傳,有耳皆聞,其中或有不無根脈者。國家用人之路,只由科目,此而有混雜之誚,則後弊誠爲不可勝言者。臣所以隨聞論啓,敢請査出,一辨其虛實,以破人疑惑者也。仍念場中凡事,臺官實自主掌,如有引咎之事,宜在他考官之先,而但此流傳之人言,不爲干涉於試官,則虛實未判之前,不待究覈,先自引嫌,實非臣意慮之所及,故臣逐日連啓,未果自列矣。伏聞其時首副試官陳疏請罪,以不敢歸罪於差備官,而獨爲晏然爲言,原疏雖未上徹,其所引咎,專由臣所啓而發。臣以伊時監試之人,急於請査,未卽自劾,所失尤大,何敢一刻冒據於臺次乎?請命遞斥臣職。答曰,勿辭。退待物論。
都承旨宋昌初度呈辭。入啓。給由。
待敎李㙫牌不進,依承傳罷職。
吏曹啓目,粘連觀此左副承旨李廷謙上疏,則所後母與生母,年皆七十有餘,而家本貧窶,菽水不繼,乞得一小邑,便遂反哺之誠亦爲白有臥乎所,家有老病兩母,脩瀡闕供,則得邑便養,情甚懇迫是白乎矣。近密之臣,出補外邑,其在事體,似難輕許,上裁,何如?啓特爲依願施行。
政院啓曰,今日拜表擧動及雜科覆試,臺諫當爲進參,而行大司憲崔奎瑞,持平權在外,執義李震壽,掌令李光著,持平尹憲柱呈辭,掌令兪命弘未肅拜,時無行公之員。除在外人外,呈告·未肅拜人員,竝卽牌招,以爲推移進參之地,何如?傳曰,允。又啓曰,今日雜科,司譯提調閔鎭長,當爲進參,而臺諫方以今番科場事,有所論列,以其時考官,不敢晏然,陳疏到院。原疏雖已退却,雜科之以此遷就,亦甚未安,司譯提調閔鎭長,卽爲牌招,進參,何如?傳曰,允。以上朝報
上在昌德宮。停常參·經筵。
都承旨宋昌,再度呈辭。入啓。加給由。
全羅監司書目,道內各邑,自今月望後至今,染病人六百五十八名內,方痛三百六名,向差一百六十七名,死亡一百八十五名,而尙無寢息,漸有還熾之勢,民事可慮事。
禁府啓目,魯承經刑問五次不服,加刑得情,何如?啓各別嚴刑得情。又啓目,張英弼刑問二次不服,加刑得情,何如?啓嚴刑得情。
院啓,請還收罪人睦來善·李玄逸·金德遠·柳命賢放歸田里,睦昌明職牒還給之命。請還收圍籬安置罪人李玄紀放歸田里之命。請還收領議政柳尙運罷職之命。請還收罪人權大運職牒還給之命。請令該曹收聚登科人覆試試券,以爲究覈處置之地。引嫌而退。隨聞論啓,臺體則然,未卽自列,〈有〉何深嫌?請正言李坦出仕。答曰,不允。處置事,依啓。
下直,廣州府尹李善溥,沃溝縣監李英達。以上朝報
上在昌德宮。停常參·經筵。
假注書兪彦明改,代趙權落點。
江原監司書目,朴希中妻姜召史爲虎囕死事。
黃海監司書目,延安府使申銋,以身病連呈辭狀,久廢坐衙,不得已罷黜事。
京畿監司書目,高陽呈,以冬至副使刑曹參判姜銑辭職上疏上送事。啓。答曰,省疏具悉。疏辭,令該曹稟處。
謝恩,掌令兪命弘,同副承旨宋廷奎,左副承旨李健命,右副承旨許墀,禮曹佐郞金潤海。
傳曰,大臣·備局堂上引見。
引見時,正言李坦因傳敎入侍。明明日大提學圈點事,榻前下敎。明日啓覆差退事及前修撰吳命峻解由勿拘事,榻前定奪。執義李震壽所啓,臣於日昨,以各道諸般身役錢布之分徵,已有所論啓而,詣臺故招問備局吏,則以爲,海西·畿·湖三道,旣因道臣啓聞,竝令參半代捧云,而仍以啓草來示,臣以此措語,請以一體施行,而湖南之亦許代捧,臣未及聞知矣。今聞大臣所達,臣之論啓,誅有欠於詳備,臣何敢晏然仍冒乎?請命遞斥臣職。上曰,勿辭。退待物論。正言朴見善所啓,請還收罪人睦來善·李玄逸·金德遠·柳命賢放歸田里,睦昌明職牒還給之命。上曰,勿煩。請還收圍籬安置罪人李玄紀放歸田里之命。上曰,勿煩。請還收領議政柳尙運罷職之命。上曰,勿煩。請還收罪人權大運職牒還給之命。上曰,勿煩。登科人試券收聚究覈處置事,停啓。
掌令兪命弘啓曰,臣以無似,待罪湖邑,絲毫無補,媿懼徒積。乃者柏府陞除之命,出於千萬夢寐之外,而上來恩旨,適下於受由入城之日,臣聞命驚惶,罔知攸措。揆以分義,固當蹶趨謝,而第臣跋涉撼頓之餘,重感寒疾,咽喉之痛,仍又發作,全廢粥飮,委臥床席,跬步之間,末由起動,徒煩未徹之疏,又犯違牌之罪,論以邦憲,合被重誅,而只推勿罷之命,又出常格之外,雖聖度天大,無不涵育,而在臣惶悚之忱,誠可謂置身無地矣。且臣所叨職名,與臣兄命雄兼臺,法應相避,則一日虛帶,尤有所不難者,而緣臣病劇,尙未自列,病裏憂懼,一倍靡容,嚴召之命,又下於此際,不得不忍死匍匐,祗謝恩命,而顧臣應避之嫌,如前所陳,決不可一刻仍冒於臺次,請命遞斥臣職。答曰,勿辭。退待物論。
掌令李光著啓曰,臣情跡難安,賤疾且痼,不得已連日尋單,冀蒙恩遞,而喉司不諒,一向退却,罪積逋慢,方切悶蹙矣。不意此際,召牌遽降,嚴畏分義,不得不黽勉就列,而卽伏聞右僚於筵席,以日昨所啓,有欠詳備,引避而退,通示私書相議之事,其不能詳審之失,與同僚無異,何敢晏然仍冒於臺次乎?請命遞斥臣職。答曰,勿辭。退待物論。
都承旨任弘望,辭職上疏。入啓。答曰,省疏具悉。卿其勿辭,從速察職。
有政。以孫景錫爲成均學正,崔慶湜爲學諭,許堟戶曹正郞仍任承傳,趙泰采爲大司諫,李龍徵爲丹城縣監,李廷謙爲延安府使,鄭栻爲文化縣令,任弘望爲同義禁,金潤海爲禮曹佐郞,任弘望爲都承旨,宋廷奎爲同副承旨,金錫衍爲刑曹參判。
引見時,上曰,正言李坦亦爲入侍。坦進伏,上曰,科場事,啓辭則雖似泛論,以避辭中根脈等語觀之,則似有指目之人,從所聞直陳,可也。坦曰,科後人言,極其浪藉,故有所論啓,而其間猥煩之說,不敢載於啓辭中矣。今承下詢,敢不悉陳?出榜之後,聞人傳說,則新及第李聖輝,以表製呈,以賦得中云,而或慮傳說之不實矣。追聞聖輝場中製表之際,人多有目見者,榜出之日,賀客問以何文得中,則聖輝答以表賦具篇,而以裨篇賦得中云,今科無以裨篇得中之事,臣固詳知,故果以此致疑。且監試官與考官有異,隔帳後出坐楹外,無所障蔽,故擧子呈券之際,常時知面之人,則其試券字號,或有不期知而自知,故考課之際,不敢一言參涉例也。擧子魚有鳳曾有一面之分,適見其試券之入於露字第三張,而心識之矣。其文果入格,而及其柝榜,則非有鳳而宋晟也。臣或慮以一人之見,有所錯認矣。罷歸之後,得聞擧子之言,則宋晟之呈券,在於初軸,與臣所見符合,故亦以此疑之矣。聖輝則能製科文云,而晟則素稱不文,且其裨篇得中之說,券號相左之事,俱涉可疑,故敢請査覈而處之矣。上曰,然則此兩人,令攸司嚴査處之,可也。
引見時,左議政徐文重所啓,毋論爵秩高下,近來乏人,甚矣。至於正卿,尤爲苟簡,安邊府使李玄錫,以二品久在外邑,遞付京職,何如?上曰,李玄錫,在外已久,遞付京職,可也。上曰,兵判累度違牌,再疏下批,而無意行公,未知所患果何如。徐文重曰,數日前小臣往見,則以痛風及歷節風等証,下部不得運用云。若可以出入起居,則必不久爲引入,似是實病,而本兵重任,自下不敢輕議。右議政李世白曰,臣則不得親見,故不知實狀如何,而設有病患,一番肅謝後,終若難强,則或可更爲陳請,而一向撕捱,事爲未安,臣嘗以書勸勉矣。本兵重任,自下有不敢輕議許遞矣。上曰,兵判未知實病與否,而自前每請休致,今或因此而久不仕耶?本兵重地,纔爲除拜,設有實病,如右相所達,行公後從容請遞,容或可也,而一向撕捱,事甚未安,以此分付,速令行公,可也。又所啓,忠淸監司災實分等狀啓回啓中,乙亥條還上擧論處,誤以丁丑條書塡矣,以乙亥條改付標之意,敢達矣。上曰,依爲之。以上朝報大臣·備局堂上引見入侍時,左議政徐文重所啓,各道軍布及身布,初以本木收捧之意,定奪,秋成後始知木花不實,且因諸道狀聞,以錢布參半收捧之意,分付矣。至於江原道則例以麻布捧納,木花實不實,元不關係,故初不許以參半收捧矣。畿湖·湖南,旣許參半收捧,則江原道失稔,無異諸道,而獨爲不許,似有不均之歎。江原亦爲一體以錢布參半捧納之意,分付,何如?上曰,一體分付,可也。又所啓,中外積貯,近因賑政,蕩然俱盡,而聞西田穀頗稔,無論遠近,欲備置穀物,或以爲明春畿內賑救之用,關西遼軍精三壯等納木者,從自願以雜穀代捧便否,問議于監兵〈使〉處,如以爲願從,則依此施行,何如?上曰,事甚便好,依爲之。備局謄錄
下直,禮安縣監南壽明。
戶曹啓曰,本曹正郞許堟,再昨政移拜文化縣令矣。爲人精詳,今番歲幣木綿及大小好紙捧納時,頗有擧職之效,如此之人,不可數數遷移,許堟仍任本曹正郞,以責來效,何如?傳曰,允。
政院啓曰,備邊司郞廳,以大臣意來言,今日乃賓廳坐起日次,而啓覆定於明日,連日出御寒殿,似爲未安,故臣等開坐外司云矣,敢啓。傳曰,來會賓廳。又啓曰,今日大臣·備局堂上來會賓廳事,命下矣。兩司當爲來待,而行大司憲崔奎瑞,持平權,司諫林濩在外,持平尹憲柱,獻納金德基雜科覆試進去,大司諫未差,執義李震壽,掌令李光著,正言朴見善·李坦皆呈辭,掌令兪命弘未肅拜,無他推移入侍之員,呈告未肅拜人員,竝卽牌招來待,何如?傳曰,允。
備邊司啓曰,以本司坐起進不進單子,來會賓廳事,命下矣。堂上中進參人員甚少,除公故外未參人員,竝卽牌招,以爲入侍之地,何如?傳曰,允。以上朝報
上在昌德宮。停常參·經筵。
刑曹判書姜鋧,辭職上疏。入啓。答曰,省疏具悉卿懇。卿其安心勿辭,調理行公。
弼善魚史徽,辭職上疏。入啓。答曰,省疏具悉。爾其勿辭,從速察職。
光恩君金鎭龜,辭職上疏。入啓。答曰,省疏具悉卿懇。卿其安心勿辭,從速行公。
京畿監司書目,楊根等官呈,以幼學李譓爲虎囕殺事。
院啓,請還收罪人睦來善·李玄逸·金德遠·柳命賢放歸田里,睦昌明職牒還給之命。請還收圍籬安置罪人李玄紀放歸田里之命。請還收領議政柳尙運罷職之命。請還收罪人權大運職牒還給之命。新除授大司憲崔奎瑞,時在龍仁地,請斯速乘馹上來事,下諭。竝引嫌而退。當初論啓,意在恤民,則小欠區別,不必深嫌。病未卽謝,其勢固然,而相避之法,在下當遞。請執義李震壽,掌令李光著,出仕,掌令兪命弘,遞差。答曰,不允。下諭事及處置事,依啓。
下直,忠州牧使金萬埰,溫陽郡守呂必寬。
政院啓曰,明日大提學圈點事,命下矣。大臣及六卿·政府西壁,明日待開門牌招,圈點之意,敢啓。傳曰,知道。又啓曰,啓覆差退事,命下矣。令日官更爲推擇,則今十七日以前,皆有拘忌,初覆則十八日,再覆則二十二日,三覆則二十六日爲吉云,以此日分付擧行,何如?傳曰,允。又啓曰,大提學圈點時,前大提學崔奎瑞在外,前前大提學吳道一,明日待開門,一體牌招,使之薦望,何如?傳曰,允。以上朝報
上在昌德宮。停常參·經筵。
吏曹啓曰,臺諫有闕,政事,取稟。傳曰,當日爲之。
兵曹判書李世華,辭職上疏。入啓。答曰,省疏具悉卿懇。已諭予意於前席矣。卿其勿辭,安心行公。
刑曹參判金錫衍上疏。大槪,臣之向日罪名,決不可更廁朝端,伏乞聖明,俯諒至懇,遞臣新授職名,以安微分事。入啓。答曰,省疏具悉。卿其勿辭,從速行公。
政院啓曰,卽者大臣來詣賓廳,送言于本院曰,今日大提學圈點時,應參人員中,或以雜科試官,初不出牌,或以病不進,進參之員,只是吏曹判書申琓,右參贊李彦綱二員,事甚苟簡。雜科異於他科,暫時來參,未爲不可。戶曹判書閔鎭長,禮曹判書金構,卽爲牌招,前前大提學吳道一亦爲牌招,以爲薦望之地云。戶曹判書閔鎭長,禮曹參判吳道一,卽爲牌招,何如?傳曰,允。
禁府,宋晟·李聖輝拿囚。啓。
賓廳啓曰,大提學望,會坐圈點,而前前大提學吳道一,依前例,薦望中添書,一體圈點以入之意,敢啓。傳曰,知道。
大提學圈點,三點吳道一·金昌協,二點朴世堂,一點崔奎瑞·李玄錫,吳道一落點。
府啓,請還收領議政柳尙運罷職之命。答曰,勿煩。各道軍布·身布,以錢布分徵事,停啓。
院啓,請還收罪人睦來善·李玄逸·金德遠·柳命賢放歸田里,睦昌明職牒還給之命。請還收圍籬安置罪人李玄紀放歸田里之命。請還收領議政柳尙運罷職之命。請還收罪人權大運職牒還給之命。答曰,勿煩。
謝恩,參知朴紳。
有政。以梁聖揆爲安邊府使,李喜朝爲海州牧使,李得然爲利仁察訪,吳道一爲同春秋,兼春秋洪旣濟單付,李泰顯爲奉常判官,鄭琡爲沙斤察訪,李彦純爲濟源察訪,金鎭龜爲同義禁,吳命峻爲修撰,李玄錫爲判尹,李世奭爲掌令,鄭東虎爲典籍,尹世紀爲參知,金壽曾爲工曹參判。以上朝報傳曰,砲手閑良尹仲達,鳥銃貫三中,直赴殿試。御廳謄錄
吏曹啓曰,新除授海州牧使李玄祚戶奴呈狀,奴矣上典,不但有難强之情勢,卽今身病危篤,末由出門,斯速入啓處置云。所謂情勢,未知何事,而病狀甚重,赴任無期,則此時守令,不可等待其差歇。海州牧使李玄祚,依近例,罷黜,何如?傳曰,允。以上朝報
上在昌德宮。停常參·經筵。
夜一更,月暈。
禁府啓目,魯承經刑問六次不服,加刑得情,何如?啓各別嚴刑得情。又啓目,張英弼刑問三次不服,加刑得情,何如?啓嚴刑得情。
領府事南九萬上疏。大槪,敢申前席之請,乞蒙恩許,且陳前日屢度帶職下鄕之罪,乞遞內局都提調之任,仍削朝籍,俾得歸死故山事。入啓。答曰,省疏具悉卿懇。屢悉至意,更何多誥?卿其體寡昧倚毗之誠,安心勿辭,仍留京輦,共濟時艱。仍傳曰,遣史官傳諭。
府啓,請還收領議政柳尙運罷職之命。科場之不嚴,實爲近來之痼弊,末世人心,亦甚偸薄,每於榜出之後,不無人言,而至於今科流傳之說,不勝其狼藉,登於臺啓,達於筵席,登科兩人,至有嚴覈之命,固未知其虛實之如何,而臺啓措語中,有差備官與下人符同用奸,換皮封冒姓名等語,則宜有竝問之請,而只爲査問於登科之人,其在事體,殊欠詳盡。其時差備官決不可置而不問,請當該封彌官·謄錄官,竝拿問定罪,下人令攸司囚禁,嚴覈處斷。答曰,不允。
正言李坦啓曰,臣頃以覆試試券收聚査覈事,有所論啓,繼以登科兩人可疑之事,陳達於筵中詢問之下,而旣有嚴査之命,差備官與下人,自有次第究問之擧,大臣亦以此意陳達,故不爲竝拿之請矣。卽伏見憲府啓辭,請拿封彌官·謄錄官及下人,以不請竝問,有欠詳盡爲言,臣之論事疎漏之失,著矣。何敢一刻仍冒乎?請命遞斥臣職。答曰,勿辭。退待物論。
下直,兔山縣監金垕。以上朝報
上在昌德宮。停常參·經筵。
判義禁閔鎭長,同義禁嚴緝辭職上疏。入啓。答曰,省疏具悉。爾其勿辭,從速察職。
府啓,請還收領議政柳尙運罷職之命。請今番文科覆試時,當該封彌官·謄錄官,竝拿問定罪,下人令攸司囚禁,嚴覈處置。答曰,不允。
正言朴見善啓曰,日昨同僚以文科覆試後,多有人言,至有登科人試券收聚査覈之請,而係是科場,事體重大,臣亦循例連啓矣。及至前席詢問之後,仍有登科兩人嚴査之命,至於差備官及下吏等,姑觀前頭査事之如何,次第究問,未爲不可。大臣亦以此陳達定奪,則臣之意見,亦果如此,故不爲竝請拿問矣。昨伏見憲府啓辭,則以謄錄·封彌等官及下人等,不請竝拿,有欠詳盡爲言,臣何可自恃己見,而晏然而已乎?昨緣賤疾苦劇,經宿之後,今始來避,所失尤大,請命遞斥臣職。答曰,勿辭。退待物論。
禮曹參判吳道一文衡辭免上疏。入啓。答曰,省疏具悉。卿勿過辭,安意察職。以上朝報
上在昌德宮。停常參·經筵。
夜一更至三更,月暈。
禮曹,長原君繼,今月初九日卒逝云,弔祭致賻,依法例擧行。禮葬段,時未復古,棺槨役軍,令該曹題給,何如?啓依所啓施行。
謝恩,大司諫趙泰采,知義禁金鎭龜。
傳曰,大臣·備局堂上引見。
平安監司書目,宣川等九邑呈,以染病方痛七十一名,向差四十一名,物故三名事。
引見時,大司諫趙泰采所啓,請還收罪人睦來善·李玄逸·金德遠·柳命賢放歸田里,睦昌明職牒還給之命。上曰,勿煩。請還收圍籬安置罪人李玄紀放歸田里之命。上曰,勿煩。請還收領議政柳尙運罷職之命。上曰,勿煩。請還收罪人權大運職牒還給之命。上曰,勿煩。又所啓,臣伏聞畿·湖兩道,之次邑還上新分給外,乙亥條使之收捧,至於諸道,則勿論尤甚之次,當年條及甲·乙兩年,沒數收捧之意,定奪知委云。朝家參酌裁定,意亦有在,而第念今年諸道年事,雖有彼善於此,大都不免失稔之歸。況連歲荐飢之飢,又値此災荒,民間赤立,荷擔遑遑,今年分給,亦難保其準捧,其何能備積年之逋糶,免官吏之鞭撻乎?臣於湖中往來之路,目見沿路窮民,自聞舊糶竝捧之令,鳥駭魚散,不能安保,荒廚敗居,在在皆然,所見誠極愁慘。以卽今形勢推之,萬無收捧之路,如其日事侵督,而不得有捧,無寧姑爲停捧,以慰民心爲宜也。畿·湖如此,諸道可知,請諸道舊還上,一竝停捧,以示恤民之意。上曰,令廟堂稟處。又所啓,竝引嫌而退。科事究覈,自有次第,姑徐請拿,未必有失。請正言李坦·朴見善,竝命出仕。上曰,依啓。執義李震壽所啓,日昨同僚以封彌官以下請拿事,搆草來示,臣於今番科事,嫌難參涉,而旣承前席詢問,不敢自隱,略有所陳,今此論啓辭意,適符臣伊日奏達之言,强引爲嫌,終有欠誠實底道理,故黽勉同參矣。卽伏見諫臣之處置,同僚以科事究覈,自有次第,姑徐請拿,未必爲失爲言。若以事體言之,差備官及諸下人等,亦宜一體請拿,嚴加究問,而諫院處置措語,乃反如是,臣何敢自謂無失,而晏然仍冒乎?請命遞斥臣職。上曰,次第究問之說,不但頃日大臣所達如此,予意亦然,故憲府之啓,不爲允從矣。諫院處置措語,以此請出,別無所嫌,此非引避退待之事矣。又所啓,請還收領議政柳尙運罷職之命。上曰,勿煩。請今番文科覆試時,當該封彌官·謄錄官,竝拿問定罪,下人令攸司囚禁嚴覈處置事。上曰,査覈自有次第,不可輕先拿問,不允。
引見時,吏曹判書申琓所啓,砥平乃是蔭窠,故循例差出矣。近聞砥平盜賊漸熾云,此乃江原·京畿接界處,山谷深險,嘯聚盤據,故行旅將絶云矣。頃聞璿源錄行次過去時,村民捉得明火賊數人,欲爲告官之際,官軍官持令旗來放云,以此見之,則官人無非賊黨。凡治盜之方,無問文武,只在才品之如何,而若以有風力,善治盜武臣差遣,則風聲所及,庶有止盜之效矣。驪州與砥平相近,而素稱多盜處也。此則文武交差之窠,纔以金演差送,而亦以武臣秩高者,改差以送,何如?左議政徐文重曰,外方盜賊,尙無止息之時,畿內則雖不隨卽一一啓聞,盜賊漸至熾盛,誠甚可慮也。今不必作闕差送,而如楊州等邑,姑待其窠,擇送武臣,則雖不能盡爲勦捕,而不無散落之效矣。右議政李世白曰,驪·利間,素稱多盜,而砥平本以山峽,尤甚有此患。璿源行次時事,臣亦聞之矣。行盜於白日,乃前陪軍,而持令旗而往放者,亦前陪中軍人云,極可驚駭。以湖中事言之,新昌乃是山邑,而差送武臣之後,頗有止盜之效云。今此驪州·砥平兩邑,差送武臣,似當矣。琓曰,以已然之效論之,則振威及驪州,一自李惠疇·柳星樞莅治之後,賊患頓然屛息云矣。上曰,此兩邑守令改差,以武臣擇送,可也。禮曹判書金構所啓,臣有懷敢達。臺官之避嫌頻繁,實是弊習,前輩每欲革而不能得。至於相避之規,右位無應遞之事,而亦爲引避,以成謬規。頃者臣待罪憲職時,亦所親經,卽聞右位勿避之定式,不能分明記得矣。其後詳考,則仁廟朝甲戌年,果有右位者勿避事,定式之擧矣。此後則依此申飭,似可矣。上曰,此後則右位依前例勿避事,申明分付,可也。右議政李世白所啓,今春大赦後,守令還上虛錄,永勿除職之類,有竝爲蕩滌之敎矣。其中六人之在謫者,昨年冬頒赦時蒙放,則今春之赦,亦當入於蕩滌之中,而各道監司放未放啓聞,趁不擧行,前後赦放未放,一時啓聞,始得蒙放於後赦,故獨未免見漏於蕩滌之中云。此不過各道監司稽緩之致,而六人之不得均蒙恩霈,實涉冤抑,似當有參酌處分之道矣。文重曰,旣放於初赦,而蕩滌於後赦,自是次第之事,而因本道狀聞之遲緩,未入於蕩滌之中,不無不均之歎,宜有變通之道矣。上曰,事甚不均,一竝蕩滌,可也。又所啓,曾因判敦寧崔錫鼎在時任時陳達,守令之入於御史書啓,而今春頒赦時,以時囚蒙宥者,有十年禁錮之命矣。其後人多稱冤,故臣取見禁府公事,則此類則三人,而一人則本道査覈中,歸於淸脫,二人則猶未盡脫云。該府未及回啓之前,赦令遽下,故不復區別虛實,一體蒙宥之後,混被禁錮之罰,果不無稱冤之端。故臣問於判義禁閔鎭長,則以爲其時,欲爲區別陳達,而大臣請推禁府堂上,故惶恐不敢陳達云。若其贓汚明白,則奚但十年禁錮而已?因赦竝宥,旣釋其罪,而旋又禁錮,似有違於法律。況査覈歸虛者,則尤涉冤抑,令該府更爲區別稟處,似可矣。文重曰,頒赦時旣放其時囚,則不當更問罪之輕重,今旣有査稟之事,十年禁錮,尤不當於法律矣。左參贊李彦綱曰,罪干贓汚,則初不可容貸,十年禁錮,雖出於參酌之意,而旣以因赦蒙宥,則似不當追後區別更稟矣。上曰,此乃崔判敦寧所達事,而其後思之,十年禁錮,有關後弊,且非法制,蕩滌,可也。左副承旨李健命曰,禁錮三人,閔挺緯·金重錫·李濟冕也。聞李濟冕則得脫於査啓,而閔·金兩人,皆不得脫云,今當不爲區別,一竝蕩滌耶?上曰,三人一竝蕩滌,可也。以上朝報
大臣·備局堂上引見入侍時,左議政徐文重所啓,觀此平安監司洪萬朝狀啓,則月課連以凶年停止,今則淸北年事稍勝,以復設月課爲請矣。大槪,月課之規,他道則自京軍門備送,而至於關西,則如雇馬廳補用之地,受價於各邑,轉貿鳥銃·鐵丸等物於京中,分給各邑,故不得精好,事勢然也。曾經關西閫帥·守令之人,皆以此爲言。且他道及淸南,竝皆停止,則淸北之今年獨行,事未均一,設或爲之,令列邑各自精備後,監·兵使巡歷時,檢飭其善否,似爲着實矣。右議政李世白曰,當初爲赴京雇馬之價,防納各邑月課,以其贏餘,補用於雇馬庫。設立之初,則月課頗皆精好,雇馬庫亦不無所資矣。厥後漸不如初,皆以爲自營防納爲不便,而卒然革罷,則未知雇馬庫事勢之如何,而卽今諸道,皆爲停止,淸北之獨行,事涉不均,姑爲一體停止,更觀前頭事勢,營門備送,終不精好,則一竝革罷,亦未爲不可矣。上曰,一道之內,或停或行,似爲不均。淸北月課,一體停止,姑觀前頭,更議,可也。又所啓,年前因飢民賑救,出貸江都木七十同,而連因失稔,至今不得還報矣。今年則以還納本所之意分付,而第當初列邑受去本木,或作錢或換穀,或以本木分給,而至今欲以本木還捧,則今年木花甚不實,有難備納。每疋定價四兩,許令代納,則各道皆以爲價重,亦不肯納,無寧待明年,以本木受捧之意,京畿監司狀啓,而明年木花稍實,有難豫度,每疋四兩之價,猶減於市直,以此代捧,如値木花稍實,則不無以錢作木之道矣。李世白曰,退捧一事,旣有弊。今年退捧,而明年木花又不實,則又將退捧乎?臣意則姑以錢文四兩代捧,以爲前頭還作木,似當矣。上曰,然則以錢文代捧事,分付,可也。又所啓,臺臣曾以飢饉全家之類,更爲査處事有論啓,此事自廟堂,亦以前頭稟施之意,陳達矣。第癘疫全家沒死之類査啓,自備局分付已久,而數〈?〉啓聞之外,諸道尙無消息,今難等待,而啓聞已上來處,爲先分付,何如?上曰,依爲之。又所啓,捉虎節目頒布事,曾已陳達矣。癸亥事目,當爲擧論於節目,而其中有公私賤免賤之條。近因納粟補賑之事,公私賤免賤,甚多猥雜之弊。今此節目中免賤一款,刪去,何如?上曰,節目論賞中,免賤一款,拔去,可也。備局謄錄左議政徐文重所啓,臣雖預廟謨,而不自擔當,今已屢年,近因首席之不在,小臣獨當裁稟,而文書起草之際,多未能詳察。頃日忠淸監司狀啓回啓時,大同請參半以錢布收捧,而田稅誤爲竝擧,田稅元無作木之規,而混同啓稟,極爲未安。田稅條改付標之意,敢達。上曰,依爲之。惠廳謄錄
政院啓曰,近日禁府久未開坐,罪囚多滯,而判義禁閔鎭長,陳疏承批之後,不爲行公。知義禁金鎭龜,除拜已久,尙不肅謝。竝爲牌招,使之趁卽開坐,何如?傳曰,允。又啓曰,今日賓廳日次,兩司當爲來待,而正言李坦·朴見善引避退待,司諫林濩在外,大司諫趙泰采時未肅拜,獻納金德基陳疏,諫院無行公之員,陳疏·未肅拜人員,竝卽牌招,以爲推移入侍之地,何如?傳曰,允。以上朝報
上在昌德宮。停常參·經筵。
傳曰,召對爲之。入侍,承旨宋廷奎,玉堂宋徵殷·李喜茂,假注書朴熙晉,史官尹志和,兼春秋洪旣濟。
領府事南九萬上疏。大槪,臣之病狀,決無仍留京中之勢,不得不陳疏還歸,冒犯分義之誅,實所難免,不勝惶恐俟命事。入啓。傳曰,遣承旨敦諭。
今日召對時,判義禁閔鎭長,明朝牌招開坐事,榻前下敎。
光恩君金鎭龜上疏。大槪,乞收賜馬之命,以重恩典,以安私分事。入啓。答曰,省疏具悉。今玆給馬之命,意非偶然,卿其安心勿辭焉。以上朝報
上在昌德宮。停常參·經筵。
戶曹判書閔鎭長,辭職上疏。入啓。答曰,省疏具悉卿懇。固辭至此,判義禁之任,今姑勉副,以安卿心焉。
同義禁嚴緝,辭職上疏。入啓。答曰,省疏具悉。卿辭至此,同義禁之任,許遞焉。
謝恩,修撰吳命峻。以上朝報
上在昌德宮。停常參·經筵。
同副承旨宋廷奎書啓,臣承命,馳往三田渡領中樞府事南九萬所到處,傳宣聖諭,則以爲臣病狀·情理,決無仍留京中之勢,犯分孤恩,作此徑還舊巢之計,自知罪大,難免嚴誅,而千萬意外,有此承宣敦諭之命,遠及於江郊之外,奉讀再三,尤不勝惶感戰慄之至。第臣螻蟻之微悃,已悉於昨日之疏,仰惟聖慈,庶幾鑑諒,何敢復有所煩瀆乎?回瞻象魏,臨路悲涕,不知所達云,而仍爲發向前路矣,敢啓。傳曰,昨日疏批,前席面諭,無非留京輦濟時艱之意,而只緣情志未孚,旣不能回遐心,而今又近侍空返,望斷還朝,鬱鬱思想,如失左右手。更遣承宣,申誥至意,卿其幡然復路,毋孤虛佇之望事,更往傳諭。
傳曰,忠淸監司留待引見。
持平權上疏。入啓。答曰,省疏具悉。疏辭令廟堂稟處,爾其勿辭,從速察職。
黃海監司書目,豐川監牧官與人物五十五名,猝遇狂風,不得制船,一時渰死,極爲驚慘事。
京畿監司書目,長湍府使尹以道病重罷黜事。
謝恩,知義禁金構。
下直,忠淸監司宋相琦。以上朝報
上在昌德宮。停常參·經筵。
正言李坦啓曰,臣伏見持平權之疏,以臣所論科事,大加非斥,臣不勝瞿然之至。監試官之任,固在於檢飭凡事,苟見用奸之迹,豈不劃卽發露,而臣見事鈍滯,初不得其可疑之端倪矣。拆榜臨罷之時,忽然記得,則露字第三張入格者,非呈券時所見之人,臣心頗訝之,而至於換名冒占,則事甚巧細,有非常人之情所可測者,故意謂臣有所錯認矣。及其罷歸之後,始聞宋晟之呈券甚早,參以臣所見,實不無疑端,始信噂沓之說,亦有所據,乃敢爲通査一榜試券之啓,前後委折,不過如此。臣何逆揣於人不能爲之事,發覺於拆榜之際乎?臣之初啓,盡擧一時疑惑之言,仍及借述方外之弊,而此則殆同捕影,實難尋迹。故不敢以査問爲請,旣不請査,而臚列於啓辭者,似是剩語,及至再啓,果卽刪去,詢問之下,亦不敢仰對。苟得眞的之證,而實有査出之路,則臣何必故爲秘隱,不爲之指名乎?近日悠悠之談,眞的難知,而其中最所可疑者,只在於數人,故前日避辭中,果有不無根脈之語。聖上因此一轉語,親問其根脈所從來,臣遂以二人姓名仰對,而至於朴弼渭,則所被之謗,雖與李聖輝略同,而臣之所得於傳聞者,初未的確,玆不敢仰陳於初對之時,及其再詢之下,始擧其名,率爾仰對,而竝陳其流言難信之狀,蓋臣前後所達,只因所聞之實不實,自有輕重之不同,而至於區別査覈之命,出自聖斷,臣豈敢爲驅之於暗昧之科,置之於疑信之間哉?夫科場事體,所係重大,少有人言,輒發臺章。今番則科後人言,又非前日之比,臣誠不勝憂歎,敢請嚴査,而辭甚短拙,計未周愼,非責之言,前後沓至,一旬之內,引避至三,臣之疲困,其亦極矣。且金吾堂上,以當時考官,又引前嫌不當査事,至於累疏固辭,必遞乃已,臣則以監試之人,其難晏然,尤倍萬萬。以此以彼,俱不可一刻仍冒於職次,請命遞斥臣職。答曰,勿辭,退待物論。以上朝報
上在昌德宮。停常參·經筵。
夜一更至四更,有霧氣。五更,月入東井星,有霧氣。
同副承旨宋廷奎書啓,臣承命,馳往龍仁縣琵琶潭領府事南九萬所住處,傳宣聖諭,則以爲臣行到江郊,猥承恩諭,而情·病交切,終孤明旨,螻蟻之命,難免金木之誅矣。不意近密之臣,纔去復回,諭音繼降,異數疊加,臣誠感泣,不知死所。然念臣之不得仍留京輦,入對陳章,已悉無餘,天地父母,庶幾垂察。且在道冒寒,疾勢轉篤,昏塞迷罔之狀,近臣所目見,更入修門,他生是期,只自瞻望悲號云矣,敢啓。傳曰,知道。
正言朴見善啓曰,昨者同僚,以被斥於憲臣,引避退待,處置歸於臣身,臣於此亦有所瞿然者。夫憲臣之疏,一則曰,監試官,初不覺察於拆榜之時,一則曰,借述外方者,初發旋刪,又不直陳前席,且以朴弼渭指名陳達,置之疑信,大加非斥於僚臺,此果朝著間通同之公議也。蓋今科殽雜之說,雖未知其事實之如何,而至有以參考宰臣之書,乘夜投傳於玉堂公論之地,其書之眞僞虛實,臣未目擊,噂沓之說,因此益甚。臺章果發,臣亦連啓,且與僚臺同入筵席,終無一言而退,則今不可晏然處置,定其立落也,決矣。且臣忝居言地,絲毫無補,偶因一事,煩瀆至再,臣罪於此,益無所逃,請命遞斥臣職。答曰,勿辭,退待物論。
假注書朴鳳齡改,代尹就履落點。
大司諫趙泰采啓曰,竝引嫌而退。科事論列,大意固好,些少欠詳,不必爲嫌,請査之啓,旣已隨參,嫌難處置,其勢固然,請正言李坦·朴見善出仕。答曰,依啓。前啓諸道舊還上停捧事,廟堂稟處間姑停。以上朝報
上在昌德宮。停常參·經筵。
工曹參議兪得一,初度呈辭。入啓。給由。
兵曹判書李世華,辭職上疏。入啓。答曰,省疏具悉卿懇。須勿固讓,宜速行公。
工曹判書申汝哲上疏。入啓。答曰,省疏具悉卿懇。卿其勿辭,安心行公。
正言李坦啓曰,臣昨以被斥於憲臣,引避,而長官處置,旣謂欠詳,則强請出仕,實是意外,且同僚避辭,復引憲臣斥臣之說,逐條提擧,乃許以朝著間通同之公議,惟此數言,亦一彈章,臣之難安之勢,轉加一層。今其避辭中,無端揷入以無名字投書之事,若以臣請査之啓,承此而發者然,噫嘻,此何言也?臣於頃者,槪聞有人乘夜投書於玉堂,書中,雖無姓名,外托宰臣所送,此不過末路奸細者之所爲,實是搢紳之羞稱道者也。一片僞札,何足關重,而同僚乃爾上徹於紸纊之下哉?抑未知同僚,眞不聞今科之殽雜,亦未知此書之眞僞,而以今日喧藉之國言,皆由於此書所煽動耶?同僚之意,審果如此,則初何以連臣所啓,別無異言,而及其引避之辭,忽引此題外之言耶?臣反覆思惟,誠不知其指意之所在也。臣因一妄言,累被侵責,情勢阢隉,決不可苟冒於職次,請命遞斥臣〈職〉。答曰,勿辭,退待物論。
副應敎李喜茂上疏。入啓。答曰,省疏具悉。爾其勿辭,救護母病。
江原監司書目,道內淮陽等官呈,以癘疫又爲熾盛,物故至於二十八名之多,民事可慮事。
江原道黃腸木敬差官書目,原州牧使趙泰來,江陵府使南弼星,黃腸木闕封,依事目罷黜事。
禮曹參判吳道一,辭職上疏。入啓。答曰,省疏具悉。虛僞之事,在卿何嫌?須勿過辭,從速察職。
吏曹啓曰,守令多闕,政事,取稟。傳曰,明日爲之。
左承旨沈枰,辭職上疏。入啓。遞差。
正言朴見善啓曰,卽者同僚,引臣昨日自列之辭,至於引避,而逐條譏斥,或謂之彈章,或謂之題外,結之以不知指意之所在,臣誠瞿然,繼之以訝惑也。蓋科後雜言,非今斯今,未有若今科之甚者也。當初僚臺之先發此啓,臣實參之,第其初啓,有曰不文而參榜,借述於方外者,有之云。辭極嚴明,聞者痛快,及其再啓,忽然刪此兩件,而措語數變,疑惑轉滋,又於前席之對,僚臺略擧一二人之名,而其中一人之辭,置之疑信,語無着落,似此條貫心所爲欠,而論列科榜,大體固好,故臣亦連啓,而臣之所參之啓,則已刪措語之後也。且臣之入侍前席也。僚臺同入仰對,不文者·借述者,漏而不達,臣又訝之。雖擧此而陳達,臣之所聞,不如僚臺之眞的,旣未詳誰某,亦未可糢糊奏達,故臣不容一言而退,此其道理·事勢則然也。雖然,凡如數件事,擧措顚錯,朝議皆非,所謂通同公議者,此也。至於玉堂投書事,臣之避辭疏略,僚臺不知臣本意,徑生疑心,臣於是不得不畢攄焉。當初榜出之後,投書入於玉堂,而榜後紛淆之說,前或有之,而玉堂投書,曾所未聞,大播搢紳,辭說益煽,噂沓之言,因玆愈激,此實國人之所同聞,所共駭者,臣之避辭,偶擧此事者,不過以外間喧藉之言,偶然說過於措辭之間,非以僚臺因此投書,始發其啓也。今乃拈出一節,過自疑惑,至以初無異言,忽引題外之言,而張皇辭說,有若創言外之意者然,非臣所可曉也。臣以無似,猥叨言地,隨參僚席一啓而已。迄無一言報效,仗馬之誚,固難免之,避辭一句偶下之語,致同僚無限譏斥,無非疲軟之致,何敢晏然於職次乎?請命遞斥臣職。答曰,勿辭,退待物論。
下直,眞寶縣監李斗相,水口萬戶金昌得。
京畿監司書目,去十月二十四日戌時量,雷動,事係變異事。
備邊司啓曰,刑曹判書姜鋧,所患漸有差減之效,欲爲調理,入參於啓覆云矣。數日內添傷,症情頗重,今日不得承牌趨命云。啓覆,只隔一日,不可無變通之道,判書姜鋧,今姑改差,卽爲開政,差出其代,以爲入參之地,何如?傳曰,允。以上朝報
禮曹參判吳道一疏曰,伏以臣,以文衡控免事,罄陳危懇,冀蒙一兪,聖慈不諒,溫批反降,至以安意察職爲敎,臣誠感戴銘心,涕泗被面,罔知所以容措也。缺蓋臣受性疏迂,本非供世之具,而猥蒙恩造,謬入名途,從前冒處而不知避,冥升而不知止,責駑步於騁遠,試蚊力於擔山,已乖古人量能度分,辭尊居卑之道,況又妄言積忤,受人齮齕,歷數前後,不可枚擧,此皆臣見利忘義,知進迷復之罪也。苟使臣有知幾之明,周身之智,則固宜深藏遠引,謝絶世路,而殞結圖報,不忍便決,推擠不去,尙廁朝列,而每一念至,顔騂背汗,古人所謂仰慙玄冕,俯愧朱紱者,正爲臣今日道也。惟是投閑置散,守拙省愆,庶可以少贖前過,粗安私分,若復貪戀榮利,冒犯忌怒,蹈已覆之轍,犯至危之道,則臣雖愚頑無狀,決不忍爲是,而此實臣之肝血至懇也。蓋臣之昵侍帷幄,已是二十餘年,而髭髮已種種,殿下若俯念惟益之舊恩,則亦豈不哀憐而矜許之乎?若臣衰疾纏綿,神精喪亡,少日耳剽,忘失殆盡,已荒落於鉛槧觚墨間事,而比之前時,尤有所萬萬不堪於此任者,則亦有不暇言者。且臣得見正言朴見善避辭,則有參考宰臣之書,投傳玉堂之語,其所謂宰臣,蓋指臣而言也。臣於前月,受暇省墳,自鄕入來,未及詣闕肅拜之前,修撰宋徵殷,抵書於臣,問以昨夜送書與否,臣本無送書於徵殷之事,故心甚怪訝,以實答之,而意謂下人輩,或作僞簡,有請囑之事,求見其書,徵殷果齎送其書缺則果以臣書樣爲之,而書面,書以玉堂僉直史,而無着缺書內末端,書以倩草,而其書尙在,書意,蓋指論科事,而仍勸陳箚請査,臣於是不覺缺駭,或以爲有欲添臣仇怨,惹臣謗資者,爲此假名之僞書,而終莫測其由,亦莫知其出於誰某之手也。以臣之卽今情地蹤迹,豈有參涉於三司言議之理?況其假書,書以玉堂僉直史,而伊時玉堂上下番中,其一卽李喜茂也。自其子坦,屢疏攻臣之後,往還問聞,頓絶於臣,臣亦何可投書於喜茂,勸令陳箚乎?自有此事之後,對人說破者,亦屢矣。虛僞之狀,世皆知之,不必多辯,而今又提起於臺避,至達天聽,故不得不略申其委折於章末也。伏乞聖慈,俯諒書中之懇,非出飾外之讓,亟許鐫遞臣文衡之任,俾臣得以優遊冗散,保全性命,則雖死之年,猶生之日,臣不勝大願,臣無任悶蹙祈懇之至,謹昧死以聞。批答見上
上在昌德宮。停常參·經筵。
兵曹判書李世華上疏。大槪,賤疾奄奄,無望供仕,累次陳疏,未蒙恩遞,七十垂死之日,更無餘地,敢陳素蘊,留疏退去,恭俟斧鉞之誅事。入啓。答曰,省疏具悉。帶職下鄕,實涉未安,卿其勿辭,上來行公。
大司諫趙泰采啓曰,臣昨伏見僚臺避辭,以臣處置中措語,謂之强請出仕,臣不勝瞿然之至。蓋科事請査之啓,乃發於人言噂沓之日,臺體得矣。公議快之,至於外場之說,纔發旋刪,似欠詳愼,而論事之大體旣好,則些少未盡,非所深咎,故臣果以此意,措辭請出矣。今僚臺,過嫌於欠詳二字,爲其引避之一端,則臣何敢更爲可否於處置之際乎?臣以無似,忝叨匪據,累日行公,徒事噤默,而一番處置,反遭譏責,難冒之勢,到此決矣。請命遞斥臣職。答曰,勿辭,退待物論。
傳曰,召對爲之。入侍,承旨李健命,玉堂李徵龜·吳命峻,假注書尹就履,史官李台佐·尹志和。
謝恩,左承旨南致熏,檢閱金興慶。
召對時,政官牌招開政,政府西壁,卽爲差出事,榻前定奪,兵曹判書李世華,工曹參議兪得一,竝姑改差,今日政差出事,榻前下敎。
府啓,請還收領議政柳尙運罷職之命。答曰,勿煩。封彌官·謄錄官,拿問定罪,下人等,令攸司囚禁,嚴覈處置事,停啓。
獻納金德基啓曰,臣於日昨雜科之坐,多日處冷,賤疾危劇,無望供仕。且於本院前啓中,有睦來善放歸田里還收之請事。來善,卽臣之外四寸大父也。其在私義,不忍隨參,縮伏尋單,私切悶蹙矣。昨今諸僚,相繼引避,處置歸於臣身,不敢一向退蟄,强疾詣臺,備陳難安之勢,而喉司不捧,召牌繼下,不得不黽勉祗承,而情勢臲卼,至此尤倍。且今僚臺所爭,本緣今番科事,而臣之外弟金台壽,亦一參榜中人,則臣於此,有難參涉,何敢冒避是非,處置同僚乎?臣〈以〉無似,猥叨言地,徒事呈告,絲毫無補,而拘於情理法例,又此煩擾,臣罪於此,益無所逃,請命遞斥臣職。答曰,勿辭,退待物論。
左議政李世白箚子。大槪,賤疾猝劇,明日啓覆,將不得進參,惶恐俟罪事。入啓。答曰,省箚具悉卿懇。有疾未參,別無所傷,卿其須體予意,安心勿待罪,從容善攝。仍傳曰,遣史官傳諭,遣御醫看病。
執義李震來啓曰,臣朝者詣臺時,逢着僚臺,僚臺,問以差備官請拿事停啓之意,臣答以今此究覈之請,非引卽今一二見囚之人,發〈?〉頃於筵席,亦以是意,有所陳白,則旣承措辭批答之後,遽爾停論,似欠誠實,今不可徑先停止,以此酬酌而罷矣。歸家後,又有所簡問,臣復申前意,且爲添刪啓草以送矣。卽接小報,同僚不待回簡,任自停啓,臣未知僚臺汲汲徑停,有何意見而自不覺顚倒之歸耶?此無非如臣疲劣,見輕僚席之致,臣何敢一刻苟冒於臺次乎?請命遞斥臣職。答曰,勿辭,退待物論。
掌令李光著啓曰,差備官請拿事,旣已三啓,而未蒙允許,而且究覈,自有次第之說,亦不無所據,不必一向爭執,故今朝與右僚相遇,言及停啓之意,則僚意,初以爲不可遽停,末乃不以臣言爲非是,未及停當而散去矣。爲慮諫院處置之歸於本府,有所等待,日晩之後,始爲詣臺,以朝者相議停啓之事,更爲簡示於同僚,而適引日勢之已暮,不能遲待其回報,仍爲停啓矣。不料以此起鬧,至於引避,率爾停論,虧損臺體之失,臣實難免,不可一刻仍冒於職次,請命遞斥臣職。答曰,勿辭,退待物論。
召對時,檢討官吳命峻所啓,社稷者,春以祈其有年,秋以報其成功,民命係於穡事之豐斂,成功在外社稷之保佑,此有國祀典之最重者也。頃因成川變故,乃有立閣奉安之命,而各官,或不無未及擧行之邑,雖已建閣奉安之處,多在邑居稍遠之處,無人守直,樵牧往來,朽慢褻瀆之患,勢所必至。且於祭時則拂拭,而祭後則排置塵土,無所顧忌,噫,所當敬謹之地,屑越如此,其何望神之顧字,而歲事之豐登乎?知委各道道臣,趁明年春享祭前,使之立閣奉安於邑居公廨近處,待各邑畢報,使之啓聞,何如?上曰,從前固已申飭,而所達如此,依此分付,可也。
明日啓覆時,熙政堂殿坐正時,巳初二刻。
政院啓曰,新除授左參贊李玄錫,工曹參議尹德駿,明日待開門牌招肅拜,以爲啓覆時進參之地,何如?傳曰,允。又啓曰,諫院多官,引避退待,而尙未處置,執義李震壽,掌令李光著,今日又爲引避,憲府當爲處置,而啓覆在於明日,不無窘急之勢,憲府在外人外,呈告未肅拜人員,明日待開門牌招,以爲趁早處置之地,何如?傳曰,允。以上朝報
上在昌德宮。停常參·經筵。
府啓,請還收領議政柳尙運罷職之命,竝引嫌而退,欠詳二字,旣非深斥,而僚避支蔓,何必過辭?當初避辭,雖或傷煩,而隨聞泛論,未必爲失,措辭處置,旣有意見,僚席之避,在我何避?兩款引避,俱係法外,揆以臺體,未免苟且,虧例徑停,責有所歸,以此引嫌,殊涉大過,不待簡回,率爾停論,旣虧臺例,暫難仍在,請正言李坦·朴見善,大司諫趙泰采,執義李震來出仕,獻納金德基,掌令李光著遞差。答曰,不允。處置事,依啓。
謝恩,左參贊李玄錫,掌令李世奭。
今日啓覆時,殿座正時,以午初三刻改啓下。
掌令李世奭啓曰,臣頃忝本職,妄陳一疏,大犯衆怒,情迹捏抗,尋單蒙遞,杜門屛息,曾未幾何,復叨新除,僨敗之地,決難復據,而本府方有前領議政柳尙運罷職還收之啓,聖上處分,雖未必緣臣言而發,臣卽當時見斥於大臣者,到今不可參涉於此啓,且臣於今番增廣覆試,與正言李坦,同受監試之命,試院凡事,相議檢飭,非不十分嚴密,而不意人言噂沓,論議激發,同任之臣,親自論啓,入格之人,就理究覈,凡科場不嚴,責在監試之官,臣當縮伏俟罪之不暇,其何敢晏然於臺席乎?以此以彼,宜卽自列,而纔遭長殤兒子之喪,情理慘裂,宿疾添劇,今始承牌來避,所失尤大,請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
校理宋徵殷上疏。大槪,所患風痺之症,觸寒添劇,乞賜鐫遞,以便調治,兼陳區區所懷事。入啓。答曰,省疏具悉。諫臣避辭中云云,不過隨聞泛論而已。則俱請出仕,未爲不可也。爾其勿辭,從速察職。
初覆時,大司諫趙泰采所啓,請還收罪人睦來善·李玄逸·金德遠·柳命賢放歸田里,睦昌明職牒還給之命。上曰,勿煩。請還收圍籬安置罪人李玄紀放歸田里之命。上曰,勿煩。請還收領議政柳尙運罷職之命。上曰,勿煩。請還收罪人權大運職牒還給之命。上曰,勿煩。又所啓,近來竊發之患,無處無之,頃日南大門外士夫之家,火賊突入,劫掠狼藉,輦轂之下,有此無前之變,街路所傳,亦足驚心,而該廳將佐,只尸位而坐,捕軍邏卒,亦比數而止,旣不能登時發捕,又從而掩置,事之駭然,莫此爲甚。若玆不已,則幾何不至於桴鼓數警之境乎?其在嚴禁防之道,不可無警責之擧,請當該捕盜大將,從重推考,其日巡邏牌將及軍卒,竝令攸司囚禁科罪。上曰,依啓。左議政徐文重所啓,判義禁今已遞改,而曾前已行之人,皆有嫌礙,行公未易,姑以無故可行公之人差出,以待收殺耶?此則該曹可以稟啓,而該府之不得開坐已久,卽今滯囚可慮,如此之時,則在前或有以次官爲之之時矣。上曰,令次官爲之,可也。又所啓,擧行條件勿爲經宿事,曾已奉承傳,且令其日入侍承旨,直宿本院矣。初五日備局引見,午後罷出,而擧行條件,翌朝始爲搆草,送示或至於日沒之時,事極稽緩,其時入侍承旨·注書,竝推考,俾無如前遲緩之弊,何如?上曰,依爲之。
啓覆時,左議政徐文重所啓,兪信一獄事,臣有一家之嫌,自初不敢參涉矣。今有所懷,敢此仰達。魯承經刑推判下後,臣意,則以爲,初不捉致則已,旣已事奸變辭推問,則不可平問而止,且承經,雖年老,一二次刑訊,不必致斃故也。今聞承經,已受六次之刑,而復有加刑判下云,承經旣非死罪,而今若致斃於杖下,乃是殺一無辜,是非失刑乎?戶曹判書閔鎭長曰,小臣亦欲陳達而未果矣。自初施刑,果是法外,故據法陳達於榻前,而更有成命之後,不敢不施刑,今至累次,承經初非死罪,而若因此致斃,則豈不有乖於法意乎?禮曹判書金構曰,臣受任本府,而未經文案,而凡事皆有輕重比對之理,承經變辭,固可痛,而終非死罪,若信一獄事之不成,而深治承經,未免致斃,則其於寧失不經之義,何如哉?刑曹判書李彦綱曰,七十之人,如非身犯死罪,法不當施刑,而承經,以殺獄要緊干證,前後異辭,自上深惡其情狀,必欲得情,至於刑訊,此固出於一時變通,而旣非身犯死罪,而終至隕命杖下,則其乖於常法矣。上曰,承經上來後,遽變初說,渠意寧至殺身,而終始變辭之狀,極可痛惡,累下刑訊之命,蓋以此也。承服後渠罪若至死境,則容或牢諱,而旣非死罪,終始不服,堅忍欺君,此極可痛也。判敦寧崔錫鼎曰,朝家用刑,參用情法,承經變辭,情似可惡,而七十施刑,有乖於法意。且受刑之人,例於一二次承款,若過三四次,則就服未易,承經已受六次,若斃杖下,則獄情之難處,誠如筵臣所達,而用法則終爲過重,外議皆以爲言,而兪信一則朝士,死者,是遐方寒士,屢下嚴敎之故,朝臣雖有所懷,囁嚅而不敢達。今日左相,以所懷陳達,其言誠是矣。上曰,承經事,非謂死罪,以其變辭之故也。初旣分明納招,而其後變辭,情狀絶痛,雖死無惜,而異於身犯死罪。魯承經,則停刑,兪信一,則棍打之死分明,而終曰病死,山立之往來北道後,有此言,實非公證,李肇疏,他無可取,而至論兪信一事,云士子科慾至重,棍打如非重傷,則豈有還去之理云者,最爲分明說出,信一,則仍令禁府治之,可也。吏曹判書申琓所啓,近來乏人,甚矣。至於從二品中備擬,尤甚苟簡,卽今吏曹參判,當爲差出,京畿監司,非久亦當瓜滿,而可擬之人甚乏,自前或有大臣薦拔之時,或自該曹因上命陞擬以入之時,未知何以則可耶?左議政徐文重曰,僚相引入,小臣獨在,不敢容議,率爾仰對,而知臣莫如君,苟能自上審知其可用,而臨政處分,則似可矣。上曰,不必拘於久次,前府使李益壽,大司諫趙泰采等,擢用,可也。左議政徐文重所啓,兵曹判書李世華,本職旣已許遞,而第以本兼俱是將任,而不得朝家處分,投疏徑先下鄕,事甚未安,宜有警責之道,罷職,何如?上曰,留疏徑出者,或緣情勢之不安,而此則不過因其休致之請,而將兵之臣,留疏徑出,事體不當,亦關後弊,大臣所達,誠是,罷職,可也。又所啓,張英弼,詬辱朝士,自有其罪,而其所未服,只是捽下一款,而至於三次受刑,亦難一向刑訊矣。上曰,張英弼凌辱朝士,情狀可痛,亦關後弊,三次後欲照律矣。已受三次之刑,而又下加刑矣。今勿加刑而照律,可也。以上朝報啓覆入侍時,左議政徐文重所啓,頃者平安監司洪萬朝狀啓,備局回啓,以德池筒還屬監營,而判付內,此時空閑處,代受未易,特爲仍屬該宮矣,此出於軫念宮家之事,有此仍給之命,而臣有所懷,故敢達。此筒旣屬監營,爲將士立番供饋之費,已有年所,一朝奪給宮家,不但事體有所不可也。西邊軍情,缺望甚矣。日者砥平屯田,山城所屬,而移給宮家,今以此筒,又給宮家,則此後諸軍門屯田,將無保存之處,其餘軍情,亦豈非不安者乎?以備局文書見之,則德池筒千餘石落只云,私家,安有千餘石落只庄土也?西邊將士之需,旣無代給之地,宮家設庄,東西南北無處不可,自上特爲軫念,還屬監營,則非但事體得當,西邊將士,亦無落莫之歎矣。上曰,見狀啓,始知屬於監營,而此時空閑處難得,故使之還給矣。徐文重曰,西門重地,異於他營門,豈可不軫念耶?上曰,自何年屬於營門耶?徐文重曰,未知何年,而曾前,則自其處打作而報備局矣,將士立番之後,仍屬於監營,雖未及考出,而必多年所矣。上曰,一年所受幾何?刑曹判書李彦綱曰,雖未詳知,而似聞所受三千餘石矣。上曰,關西屯田幾處耶?文重曰,雖未詳知,而此爲最大處矣。上曰,空閑處代受似難,故初不許矣。大臣以西關軍民之重,有此仰達,特令仍屬監營,宮家則改折受,可也。備局謄錄
坡州幼學安裕等疏曰,伏以臣等,俱以螻蟻微物,跧伏草莾,無所知識,惟幸聖明在上,惠澤旁流,仰恃仁庇,耕鑿安生,老而至死牖下爲期,奈何民之無祿,天不顧祐,椽之以荐凶,申之以大癘,死亡之酷,八路普同,顧瞻四宇,無處求生,哀我孑遺之類,將爲丘壑之死,噫嘻甚矣。然意〈者〉天矜于民,民之所欲,天必從之,臣等雖甚愚蠢,亦一聖人之氓,今當朝夕且死之際,冀延晷刻之命者,是臣等日夜所大欲,意者聽卑之天,赫臨下土,必有以矜而從之,玆於未死之頃,畢陳蔀屋之哀懇,聚首鳴號於天地父母之前,伏願聖明,勿以僭猥爲罪,少垂察納焉。臣等所居之地,距京師一日程,又當兩西孔道,冠蓋絡繹,項背相望,三處陵寢之修理,四時享官之往來,百役叢集,一境犇忙,丁壯殫其筋力,老弱困乎擔負,應接無日不新,村閭無時不擾,此本邑難支之弊,最於一道,而生齒之日益凋喪者也。又況近來連値大侵,饑饉顚連,中外空虛,苟延垂絶之縷息,每祈來歲之少熟,而凶荒之慘,逐年愈甚,今已五改燧矣。重以毒癘遍熾,奄過兩歲,無村不染,無家不死,積屍如山,枯胔遍野,傷心慘目,酷於兵燹。嗚呼,天之生物,若得缺矣。旋又毒降災癘,勦絶其命,以至此甚者,抑何意耶?今年諸道之飢,畿甸爲甚,畿甸之飢,本邑爲甚,幸有萬死餘生,十全一二,其生不能保室家,其力不能治田畝,飢餓寒凍,遑遑危急之狀,噫嘻,尙忍言哉?竊伏聞朝家,有自甲戌至戊寅,五年積逋,一時竝捧之命,道臣以之行關嚴飭,列邑以之刻期催督,所謂逋欠,卽官庫分糶之穀也,重地餉兵之資也。明年救民之穀,不可不責捧,緩急不時之需,不可不徵督,朝家慮後之計,可謂周且盡矣。凡我小民,獲賴其穀,保有今日者,是誰之賜?況朝家之必欲徵捧者,莫非爲我輩異日之地,則苟有心腸,孰不欲竭心殫力,備納之或後,而今年民事之慮,又有萬倍於前日者,田穀雖云稍稔,方其播種之時,民皆遘癘,能事西疇者,不能十之五六矣。及至秋成,所收又減其半,至於畓穀,則亢旱彌月,初不立苖,其中有水根灌漑之地,或立苖未秀,風以損之,或立苖最晩,霜以剝之,計其常年所出,又不能十之一二,此則災傷敬差官之所嘗踏驗而目覩者,不暇臣等之所可猥煩頰舌者也。目今村廬蕭然,室如懸磬,粥飮不繼,朝夕難保,愁歎之不足,號哭之相聞也。今以牧官撫字之政,非不能洞察于民事,愍然乎民隱,而朝家旣有命令,則各邑,在所奉承,不得不刑之以鞭扑,拘之以牢狴,而到此徵捧之艱,不啻龜背之刮毛,有家者相繼逃散,係獄者坐待瘐死,噫,困苦其鬼形,椎剝其枵腸,一此不已,以訖今月,則是不過終爲三木之魂,溝壑之骸而已。其能爲來歲之糶粟,爲頭目之手足者,臣恐無其人也。朝家慮後之計,豈欲如是而已哉?昔宋臣蘇軾,知楊州時,論積欠狀曰,方今兩浙京西,淮南三路之民,皆爲積欠所壓,日就危蹙,死亡過半,及過濠·壽·楚·泗等地,所至麻麥如雲,臣親入村落,訪問父老,則皆云豐年不如凶年,天災流行,民雖乏食,縮衣苦口,猶可以生,若豐年擧催積欠,胥徒在門,枷撻在身,則人戶,求死不得,言訖淚下,臣亦不覺流涕,又所至城邑,多已流民,官吏皆云夏麥旣熟,擧催積欠,故流民不敢歸邑,凡此數語者,眞可謂善言窮民之情者矣。當時之民,缺愁痛之辭,猶尙如此,而況荐凶如今日,困窮如斯民,欠額之積,又滿五載,則其何以堪也?至於絶戶之類,朝家已許蕩滌,德意之厚,與天同大,凡在遠邇,孰不感戴,而第聞不在年條之限者,督責之慮,猶夫前日。夫疾癘而全沒者,流亡而無戶者,安有彼此之殊,而蕩滌之恩,未能均被,哀此周餘之民,又受族隣之毒,其亦莫之救而死而已。且退捧一事,本欲爲惠於民,而終至於爲民之大害,昨年凶歉,不至如今年之酷,而猶且停捧,使之遲退矣。到今年荒益甚,民力愈竭,雖復盡其膏血,決無措手之望,乃曰若使責捧於昨年,則安有〈無〉今日之困弊耶?道路相弔,怨聲沸謄其亦可哀而不足怒也。嗚呼,玆數事,俱是朝家已頒之令,民廢應行之役,則臣等豈敢萠怨上之念,猥進犯分之事乎?誠以身在圭蓽之下,目見嗷嗷之狀,民命日以劉矣,邦本日以蹶矣。民心一失,不可以復收,國勢一傾,不可以復正,與其割剝飢民,以充庫藏之儲,無寧寬抒征斂,以待蘇活之期。此臣等之所以仰屋而深憂,撫枕而永歎,不得不大聲疾呼,冀一上聞於冕旒之下也。伏願聖明,夬垂照察,渙發德音,竝令攸司,五年以上各道逋穀,特許退捧,以待歲稔,各其絶戶,又令不限年條,一倂蕩滌,上年退捧穀物,亦宜參量變通,只得於當年正額,責令盡完,以使奄奄羸瘵,獲全性命,則雨露生成之澤,無物不沾,而衰草寒葉,庶免萎絶,此豈非大聖人發政施仁,祈天永命之一大規模乎?臣等無任瞻天仰聖激切祈祝之至,謹昧死以聞。批答見上
校理宋徵殷疏曰,伏以臣猥蒙洪造,久玷經幄,上不能匡捄闕失,啓沃聖心,下不能殫竭志慮,裨補時政,備員直宿,隨行碌碌,每自循省,素期乖刺,已不勝其愧恧悶蹙,而館僚不齊,長鎖禁廬,抱痾强策,亦所不堪,頃於學製之日,傷於冷居之坐,風痺舊症,觸寒添劇,項直肩疼,喉塞聲啞,四肢拘攣,運用不利,此非今日猝發,四五年間遇冬輒苦,若不趁今調治,轉成癃痼,則雖有十全之劑,難望收效。伏乞聖慈,俯賜矜察,特命鐫改職名,俾得杜門調息,少試針焫,千萬幸甚。且臣得見正言朴見善前後避辭,不勝瞿然駭歎之至。其僞札一款,已悉於禮曹參判吳道一之疏,聖明旣已洞燭,臣不欲更爲疊床之說,而假名僞書,乘夜投傳於禁門深嚴之地,人心巧險,何至此極?見之者,雖是意慮之所不及,其亦不幸之甚矣。不得不質其虛實於送書之宰臣,而是豈可煩諸頰舌之事哉?臺啓缺實無一毫關涉於此,而不料諫臣之引避也,無端揷入,謂之蹲沓之說,因此益甚,而臺啓果發,有若眞贗未分,惹起讆言,臺臣所論,亶由於此者然,其眩惑疑亂,有不忍正視者。夫匿名之言,士夫所羞道,向日臺臣之啓,若因此而發,則其爲淸朝之累,果何如哉?玆事之虛僞,諫臣亦豈不知,而儱侗做說,登之臺章,至於上徹宸旒,豈有臺閣之上,乃有此駭擧也?似此言語,所當明辨痛斥,以杜後弊,而前後處置之臣,略不爲異,或不提起,或稱汎論,俱請出仕,臺議乖謬,良可寒心。大抵今番科事,未知有何奸濫之事,而國言喧藉,牢不可破,其在嚴科試懲濫僞之道,不可不一番明覈,以少釋輿人之憤也,明矣。近日臺臣,初皆連啓,而一則憑藉僞書,欲歸之於流言,一則不待僚簡,徑自停其重論,顚倒謬惑,一至於此,臣竊爲世道爲臺閣,重爲之慨然也。臣旣有區區之懷,玆敢附陳於乞免之章,伏願殿下,少賜省覽焉。臣無任激切屛營之至,謹昧死以聞。批答見上
上在昌德宮。停常參·經筵。
弼善魚史徽,初度呈辭。入啓。給由。
藥房啓曰,夜雪連朝,伏未審夜來,聖候,若何?昨日出御寒殿,慮囚移晷,不瑕有勞傷之患乎?臣等,伏不勝區區仰慮之至,敢來問安。答曰,知道。無事矣。
中殿·世子宮·嬪宮,藥房問安。答曰,知道。
假注書尹就履改,代宋宅相落點。
正言朴見善啓曰,臣卽見校理宋徵殷之疏,提擧臣避辭中一段語,滿紙詬罵,不遺餘力,至以不忍正視爲言,而竝與處置臺臣侵攻之,臣不勝訝惑危苦之至。科後紛囂之言,不一其端,而禁廬投書之擧,前古所無,蓋於玉堂公議之地,投以宰臣之書,搢紳之間,一時喧藉,臣之偶擧此事者,不過爲世道人心,而憤慨而已。本非以今科噂沓之說,爲根於此。又非以僚臺請査之啓,爲由於是,則今儒臣,別生過疑,轉加恚怒,至責臣登徹於天聽者,抑何故耶?況今宰臣,自辨其假名之狀,聖明,又歸以虛僞之言,則儒臣所謂眞贋未分,疑惑眩亂云者,尤未曉其指意之所在也。噫,凡係匿名書,不可狼傳,儒臣所謂士夫所羞道者,可謂有識之言,而當初受書於禁中,往復於宰臣,轉相傳播,終至於狼藉者,是誰之權衡,而反以臣避辭中泛論之語,罪臣以言外之意,臣實哂之,而不欲呶呶矣。且憲臣停論之事,何預於臣,而與彼竝擧,打作一套,齮齕於一筆之下,勒驅於同異之間,人之所言,一何危且詖也?臣素性疏戇,徒知事君無隱之義,妄陳所聞於引咎之辭矣。儒臣之凌踏詆斥,至於此極,臣雖疲劣,何可一刻苟蹲於言地,以貽淸朝之羞哉?請命遞斥臣職。答曰,勿辭,退待物論。
大司諫趙泰采啓曰,臣伏見校理宋徵殷之疏,以臣日昨處置,大加侵斥,至謂之臺議乖謬,臣於是不勝瞿然之至。僚臺避辭中,參考宰臣之書,投傳玉堂一款,固是剩語,臣亦不以爲可,而其引避主意,專在於嫌難可否,則處置措語之間,不必提起此事,故臣只擧下款而請出矣。今者儒臣之譏詆如此,有難仍冒於臺次,請命遞斥臣職。答曰,勿辭,退待物論。
持平尹憲柱啓曰,臣伏見校理宋徵殷之疏,以臣請出諫臣,大加非斥,至以臺議乖謬爲言,臣不勝瞿然,而繼之以訝惑也。當初諫臣之避,添入投書一款者,果是剩語,而不過隨聞泛論而已。非有他意於其間,雖其語涉支蔓,揆以臺體,未見其必遞,臣之請出,蓋以此也。今者儒臣之譏詆,一至於此,臣固不欲呶呶爭辨,以傷事體,而其不可晏然仍冒,則決矣。請命遞斥臣職。答曰,勿辭,退待物論。
禮曹判書金構上疏。大槪,禁府科事之査,與平安監司洪萬朝狀啓,俱有難冒之端,乞遞臣本職及金吾兼帶,以便公私事。入啓。答曰,省疏具悉。卿其勿辭,安心行公。
有政。以閔鎭周爲軍器提調,權爲獻納,金德基爲掌令,沈枰爲兵曹參議,金鎭龜爲判尹,崔柱岳爲監察。
下直,益山郡守鄭重基。以上朝報
上在昌德宮。停常參·經筵。
弼善魚史徽,再度呈辭。入啓。加給由。
執義李震壽上疏。大槪,敢陳愚見,以備財幸事。入啓。答曰,省疏具悉。科事査覈,自有次第,盡囚竝拿,未免徑遽,畿倅換差,意有所在,提起往事,似欠平允,疏末所陳,情理切急者外,莫宜容易差遣事,申飭銓曹焉。
正言李坦啓曰,本院長官及僚臺,一時引避,臣當處置,而僚臺之被斥於儒臣者,專由於前日避辭中,投書玉堂,臺章果發等語,所謂臺章,卽指臣請査之啓而言也。臣因此事,旣在僚臺引避論辨,則已不敢可否於其間,何可一刻仍冒於臺次乎?請命遞斥臣職。答曰,勿辭,退待物論。
慶尙監司書目,草溪呈,以鄭時民爲虎囕殺事。
黃海監司書目,平山呈,以黃州將官李義文,持公文騎撥馬上京,到中路爲虎囕死事。
兵曹判書閔鎭周上疏。大槪,夏卿陞擢之命,出於千萬夢寐之外,驚惶震越,罔知所措,敢陳崩迫之忱,懇乞亟收成命,以重官方,以安愚分事。入啓。答曰,省疏具悉卿懇。卿其安心勿辭,從速行公。
京畿監司書目,龍仁呈,以大司憲崔奎瑞辭職上疏上送事。啓。答曰,省疏具悉卿懇。卿其安心勿辭,從速上來行公。
傳曰,本兵重地,曠職已久,兵曹判書閔鎭周,疏批已下,明朝牌招察任。
下直,新溪縣令李齊說。以上朝報
兵曹判書閔鎭周疏曰,伏以臣於再昨,承牌進政席,伏覩除旨,以臣爲資憲大夫兵曹判書者,非常之恩,聽聞皆驚,臣震越霣惶,五色無主,半夜迸出,退伏私次,惶悸之極,屢屢靡定。竊伏念以臣庸陋無能,猥蒙聖朝拂拭,前後忝竊,已踰涯分,而歷試內外,動輒僨敗,其無需世之事,實通朝之所共知,臣亦自揣已熟,未嘗有擔當世務之意,近雖猥參機密之地,與聞廟議之末,而旅進旅退,無所裨補,其循默充位而已。仰惟日月之明,臨照有赫,亦何所逃其長短於淵鑑之下,而今乃以軍國莫重之任,擧而委之於鈍滯無能,都不曉事之臣,而不少疑難,臣竊爲朝家惜此擧措也。臣於東銓亞席,不能終始力辭,黽勉冒〈?〉因仍久居,以致缺天點,遂又謬及,臣身之厚招嗤點,固不足恤,而缺其於誤國事何哉?此臣所以以榮爲懼,而不敢承命者也。況臣之從弟鎭長,旣長度支,兼管戎務,而臣又進擢夏卿,例帶禁營,聯名六官之首,竝司三軍之命,不惟私家盛滿之憂,危懍發靑,其朝廷事體,亦不當如是苟簡,且今京外武弁,厥數甚繁,甄敍差除,比前爲難,而臣性本懶拙,不喜接人,識面知名者,亦缺有之,其不能精審擇差,允協物情也,決矣。畢竟失望於將士,歸怨於國家,則臣之罪戾,尤何以自贖哉?縮伏多日,未聞駁正之擧,反復量度,決無承當之勢,玆敢刳瀝肝血,冒死呼籲於天地父母之前,伏乞聖慈,上念國體,下念微懇,將臣新授職名,亟命改正,則生死肉骨,未足以喩聖德之萬一也。無任驚惶震悸,涕泣祈懇之至,謹昧死以聞。批答見上
大司憲崔奎瑞疏,伏以臣於今月初九日,得奉本月初九日成帖承政院書狀有旨,以臣爲司憲府大司憲,使之斯速乘馹上來者。臣以懦弱之質,昏蔽之識,無一近似於風憲之任,而一年之內,再誤恩除,承命悸慄,若隕淵谷,仍念臣老母之病,積月危篤之狀,旣已備陳於前日之疏矣。伊後距今,已過數十餘日,而尙無差完之勢,蓋緣眞元已脫,氣息已耗,窓戶開閉之時,枕席回轉之際,其微風暫冷,亦足添感增傷,以致才輕旋重,輾轉層加。臣母今年七十六歲,自少善病,缺已甚,而自數三年來,又得沈痼之疾,夏秋以來,長委床席,不能起動,今玆感寒之症,又至數月有餘,老人氣力,其餘有幾?此非藥餌之力,所可收效,情理到此,日夕煎灼而已。臣旣累月在外,久逋朝命,辭疏陳列,終年瀆擾。今於新命之下,不敢輒又陳情,遲徊屢日,以迄于玆,而竊念卽今形勢,旣無離側遠赴之望,則遷延時日,曠職之罪尤多,玆敢冒萬死哀籲於孝理之下。伏乞聖慈,俯加怜惻,削臣朝籍,永勿檢擧,以爲終養之地,缺病已痼,有不能遠計事君事親之長短,缺報,不以死生而有間,臣無任煎迫涕泣之至,謹昧死以聞。批答見上
執義李震壽疏曰,伏以臣本庸陋,百無一取,而遭遇昌辰,濫蒙洪造,前後踐歷,罔非踰涯,圖報無階,只思殞結,今臣忝叨言責,已浹四旬,時事之可言者,固非一二,而遇病尋單,因嫌自劾,虛帶職名,喑無一言,瀆擾之罪,循默之誚,臣實難免,而區區願忠之心,終不能自已,敢以草草數語,仰塵宸聽,惟聖明財察焉。今番試事之混雜,自有科場以來,所未有者,人情拂鬱,衆怒如火,而臺閣之上,未見劾正之擧,臣亦因有嫌礙,媕婀多日,及承淸問,乃敢發口,臣之負職責,固已厚矣。賴有薇垣一啓,差强人意,而指名仰對,終未免其疏略,臺官論事,旣許風聞,則豈以根脈之未詳,而輕有所刪改乎?許多指目之中,只擧一二人而究覈,此亦有幸不幸者存耶。頃日本府之啓,發自同僚,而其於推覈之道,頗爲得體,必先加嚴問於差備官及諸下人等,覈其情節,然後某某人之因某吏,某某人之干某官,自當發露,而用奸僥冒之跡從,可一倂現出,豈宜一一質問於論事之臺臣,使之指名現告,以爲究覈之地哉?臺啓始發之初,國人咸快,奬詡發論之人,萬口攸同,纔過旬望,異議橫生,疑謗之言,又從而朋興,必欲撓撼而後乃已,至於正言朴見善之避辭而極矣。臣未知一國公誦之言,緣何而轉成此等議論,上以疑惑天聽,下以眩幻一世耶?於此一事,亦足見世道之寒心矣。末俗悠悠之談,雖不可盡信,而致疑於冒占者,尙多有之云,若不明査嚴覈,快加釐正,則一榜諸人,將未免爲八公草木,而汚衊之名,將無以自雪,豈不冤甚矣乎?臣意以爲諸院中諸下人及軍士,盡數囚禁,令攸司各別嚴覈,收卷·封彌·謄錄·校査同等官,竝拿窮問,就其自製者而仍存,摘其冒竊者而拔去,以淑人心,以嚴國體,則朝家處分,亦將聳聞缺有辭於後世矣。臣於近日畿倅之以武臣換缺然者,自乙亥至于今年,連歲大飢,公私罄竭,溝壑顚連,生類殆盡,則孑遺殘氓,如之何不窮且盜也?緩之則亂繩可治,急之則龍蛇可畏,顧今懷保之策,不可少忽也,明矣。雖以漢事言之,武帝尊用酷吏,而盜賊滋起,攻掠城邑,龔遂,單車之府而棄兵持鉏,獄訟止息。大抵弭盜之方,其要不在於嚴酷,而在於撫摩,其任,不在於赳赳,而在於文吏,何必以武夫往代文吏,猾手換取廉操而後,方可爲勦捕之道耶?事體之顚倒旣極,生民之利害相懸,臣恐如此處置,實非所宜也。臣於昨年奉命嶺外,稔聞驪州牧使李行益,在水營時,不謹之誚,畿邑蘇殘之責,尤不可畀之此人,伏願殿下,分付該曹,勿拘文武,以有聲績人差遣,以解窮民之倒懸也。親民之官,莫如守令,況値儉歲,不可不十分愼揀,第於數年以來,出入臺省之人,充補外官者,多至十餘人。昔漢宣帝,以蕭望之爲平原太守,望之曰,陛下恐德化之不究,出諫官以補郡吏,朝無爭臣,則不知過,所謂憂其末而忘其本也。今銓曹何其出補諫官之大數,而無少持難耶?臣以爲外除稍久者,次第召還,而不必以再周年爲拘。且於臨政注擬之際,若非情理之切急者,亦莫宜容易差遣,致有內輕外重之弊,唯聖明留神焉。謹昧死以聞。批答見上
上在昌德宮。停常參·經筵。
傳曰,典獄摘奸,輕囚放釋。
慶尙監司書目,金山郡守金鼎臣,其母病彌留,旣無將往之路,親年七十,勿敍三百里,亦有法典,不得已罷黜事。又書目,奉化縣監李公幹,今月十一日身死事。
弼善魚史徽,三度呈辭。入啓。遞差。
謝恩,兵曹判書閔鎭周,掌令金德基。
執義李震壽啓曰,同僚及諫院多官,相繼引避,今當處置,而同僚,以正言朴見善請出事,見非儒臣,引以爲嫌,臣亦伊日處置中人,何敢獨爲晏然,有所可否於其間乎?昨夕詣臺,以此自列,此乃從前臺例之所不可已者,而今日喉司之牢執不捧,抑獨何哉?此無非臣疲劣見輕之致,實不勝慙恧之至。臣且伏見禮曹判書金構疏,拈出臣前日避辭中數句語,至謂之其所爲說,實涉混圇云,是不諒臣本意也。當初請覈之擧,只欲査出指目人中,未盡發者而已。非以一榜諸人,竝驅之於暗昧之地,而今其疏語,乃反如此,臣竊慨然。臣旣被重臣之譏斥,以此以彼,俱難冒〈據〉,請命遞斥臣職。答曰,勿辭,退待物論。
持平權啓曰,愚陋如臣,濫叨匪據,絲毫無補,愧懼徒切,病未供職,日事尋單,罪戾交積,惶悶罔措。不意此際,召牌遽降,嚴畏分義,不得不忍死趨詣,而新除授獻納臣權,卽臣兄也。一時兄弟,竝據臺端,薇垣·栢府,有若己物,在私分則寔切災生之懼,在公法則合有通避之規,顧臣情勢,俱難仍冒,而況此諫院,下諭之啓,諸臺處置之事,俱有嫌礙難便之端,何敢參涉,可否於其間乎?且臣伏見執義李震壽之疏,以今番科事,有所論列,而至以異議橫生,疑謗朋興,必欲撓撼發論之人,爲言,臣不勝瞿然駭惑之至。今此科後噂沓之說,前所未聞,則論査明覈之議,孰謂不可,而第發論諫臣,語或疏略,事亦顚錯,此臣前疏之發,自附於相規之義而已,復豈有撓撼言者之計,而乃者右僚,過生疑惑,且究言外之意,隱然以臣疏所論,爲由於疑謗之言,而牽引諫臣之避,混圇下語,一倂驅之於惑天聽·眩世道之科,噫嘻,人言之臆逆危怕,一何至此也?臣雖疲劣,固當付之一笑,不欲與之呶呶,而右僚之陰斥,實非尋常,臣何敢一刻抗顔於臺次乎?昨緣病勢危苦,承牌之後,今始來避,所失尤大,請命遞斥臣職。答曰,勿辭,退待物論。
禮曹判書金構上疏。大槪,臣於科事査覈,終有所決不可同參之嫌,畢露危懇,乞蒙亟賜鐫遞,以幸公私事。入啓。答曰,省疏具悉。卿辭至此,知義禁之任,今姑勉副焉。
府啓,請還收領議政柳尙運罷職之命,新除授司諫院獻納權,時在忠淸道韓山地,請斯速乘馹上來事,下諭,竝引嫌而退,初旣被斥,固難參啓,而科事引避,實涉太過,儒臣疏詆,多出抑勒,而何語所及,不須深咎,處置立落,只觀結語,則不擧枝辭,未必爲失,當初請出,未爲不可,則情外之斥,何足深嫌,嫌難處置,其勢誠然,則不可以此輕遞言官,請掌令李世奭,正言朴見善,大司諫趙泰采,持平尹憲柱,正言李坦竝命出仕。答曰,不允。下諭事及處置事,依啓。
下直,慶尙左兵使柳漢明,豐川府使呂尹齊。以上朝報
上在昌德宮。停常參·經筵。
黃海監司書目,白川呈,以騎兵洪一世爲虎囕死事。
平安監司書目,敢陳病重實狀,冀垂矜許事上疏上送事。啓。答曰,省疏具悉。卿勿過辭,從速察職。
府啓,請還收領議政罷職之命。請令各軍門大將,禁斷新軍免新之弊,隨現重究事。竝引嫌而退,上款引避,旣涉太過,而重臣疏語,尤無可嫌,兄弟通避,法例所無,而情外譏斥,在我何損?請執義李震壽,持平權,竝命出仕。答曰,不允。第二件事及處置事,依啓。
執義李震壽就職後,啓曰,臣昨伏見同僚避辭,不勝訝惑之至。臣之疏論科事,蓋出於有懷必陳之義,而不料以此,反被詬罵,臣實爲世道慨然也。同僚日昨之疏,其論正言李坦疎略之失,與臣疏意,有相符而無相盩矣。若使臣易地而處,必喜其意見偶合,而終歸於共公之議,寧有一毫相激底意乎?今玆引避,曾是不意,而且欲與諫臣之避,牽合同歸者,此尤常情之所不到也。臣何必强爲之說,一一辨明,以傷事面而後已哉?若非大段是非上事,則其在僚席之間,固宜無相侵慢,以存相敬之道,而今乃招出言外別樣意。一則曰固當付之一笑,一則曰陰斥實非尋常,恣意凌踏,略無顧忌,臣竊爲同僚惜此擧措也。然此無非如臣無似,忝居臺端,平日言議,不能見信之致,臣何敢一謂無失而晏然仍冒乎?請命遞斥臣職。答曰,勿辭,退待物論。
吏曹啓曰,臺諫有闕,政事,取稟。傳曰,明日爲之。
校理宋徵〈殷〉上疏。大槪,臣頃陳一疏,重被譏斥,決難抗顔於論思之地,乞賜鐫削,以快人心,以安私分事。入啓。答曰,省疏具悉。爾其勿辭,從速察職。
京畿監司書目,楊州呈,以知事權是經辭職上疏上送事。啓。答曰,省疏具悉。卿其勿辭,從速上來行公。
下直,木川縣監趙廷淹,砥平縣監楊憲奭。以上朝報
上在昌德宮。停常參·經筵。
夜五更,月暈。
正言朴見善上疏。大槪,臣旣被儒臣之詬罵,繼有臺憲之攻斥,不得不悉暴危懇,以陳被詆之由,懇乞亟賜遞改臣職,以謝人言,以安私分事。入啓。答曰,省疏具悉。爾其勿辭察職。
江原監司書目,春川呈,以工曹參判金壽增辭職上疏上送事。啓。答曰,省疏具悉。卿其勿辭,上來察職。
檢閱尹志和上疏。大槪,臣與奉敎臣朴弼明,有應避之嫌,請令該曹照例稟處事。入啓。下該曹。
司書趙正緯上疏。大槪,臣之老母,病勢危苦,萬無離側供職之望,伏乞亟賜遞改臣職名,俾得專意救護,以伸至情事。入啓。答曰,省疏具悉。爾其勿辭,救護母病。
謝恩,奉敎朴弼明。
兵曹判書閔鎭周上疏。大槪,臣之兼帶同知成均之任,有班序不便之嫌,乞令該曹照例處置事。入啓。答曰,省疏具悉。疏辭令該曹稟處。
掌令金德基啓曰,臣得見校理宋徵殷疏本,擧臣日昨請出諫臣之語,費辭詆斥,至謂之苟循偏私,殊無一分嚴畏公議之意,臣不勝瞿然,繼之以訝惑也。夫匿名之書,法不當相傳,若使儒臣,初無因此往復,廣播搢紳之事,則諫臣何自而聞知,至煩天聽乎?今儒臣,受而見之,傳而示之,終至於自相傳播,有耳皆聞,若以此謂之果知匿名書,則儒臣固難免相傳之罪矣。若謂不知匿名也,則諫臣避辭,雖涉贅剩,有何深咎之事乎?儒臣,乃以此凌辱諫臣,至謂之不忍正視,此果非抑勒而何哉?噫,初相往復,後欲掩諱,怒其發端,勒加詬罵,至使餘波,移及他人,必欲憑此一款,作爲機穽,使當之者破,觸之者碎,臣誠莫曉其意之所在也。臣之處置措語,不過寫出彼此實狀而已,初何預於公私之分,而今儒臣自處以公議,驅人於偏私,臣雖不侫,實不敢自服也。噫,科場不嚴,則國不爲國,而今番科後人言狼藉,臺章果發,入格之人,方在囚覈之中,則自當據法嚴査,而苟得所犯,亦有當律。且如近日章疏中所謂未盡發者,若有的確所聞,直爲論啓,嚴加究覈,必使奸徒伏罪,國法得伸,然後可以快輿人之情,洗一榜之累,臣雖拘於親嫌,難於參涉科事,而至於摘發用奸之人,必欲嚴覈,究正其意,反有深於他人者矣。凡今之人,孰不有此意,而因一諫臣避辭中語,隱然欲以情外之疑謗,橫加於臺閣之臣,又直驅之於黨比之科,是何不明於責已,太薄於待人,至此之極也。臣不欲呶呶爭辨,以傷事體,而酷被其斥,亦不敢晏然於職次,請命遞斥臣職。答曰,朴見善避辭中投書一款,殊涉剩語,未必得當,而此不過泛論,非有深意,則儒臣之大加慍怒,紛紜起鬧者,終涉太過也。爾無所嫌,勿辭,退待物論。
有政。以閔鎭長爲判義禁,金時保爲工曹佐郞,任舜元爲軍資正,李玄錫爲知義禁,李爲金山郡守,李光著爲弼善,金相稷爲正言,崔翊夏爲引儀。奉敎朴弼明單付。以上朝報
上在昌德宮。停常參·經筵。
夜五更,月入氐星。
京畿監司書目,廣州呈,以判尹金鎭龜辭職上疏上送事。啓。答曰,省疏具悉卿懇。卿其安心勿辭,從速上來行公。又書目,敢陳道內民弊及時變通之道,冀蒙財察事,上疏上送事。啓。答曰,省疏具悉。疏辭令廟堂議處。
傳曰,召對爲之。入侍,承旨金澋,玉堂李徵龜·吳命峻,假注書宋宅相,史官李台佐·金興慶。
持平尹憲柱啓曰,臣昨伏見校理宋徵殷再疏,復擧臣前日處置之事,倍加譏斥,至以臺閣處置,苟循偏私爲言,臣於是,尤不勝駭惑之至。當初諫臣避辭中一款剩語,雖涉支蔓,而旣無深意,則不必請遞,故臣之措辭請出,蓋以此也。若如儒臣之言,則必逆探言外之意,勒歸眩幻之科,然後可免黨比之目,而允協於公議耶?此等論議,臣所未曉也。臣之忝叨是職,爲日已多,情勢病勢,俱無冒出之理,而迫於嚴命,一當處置,非斥之言,愈出愈新,每事爭辨,亦甚疲困,其何可一刻淟涊於臺次乎?請命遞斥臣職。答曰,勿辭,退待物論。
謝恩,判義禁閔鎭長,知義禁李玄錫。
左參贊李玄錫上疏。大槪,金吾規例,雖有次官代行之命,必爲次官之首者,可以代行,又必待諸僚齊坐云。臣以次官之次官,有不可違例開坐,玆敢仰瀆,乞蒙諒察,俾待右僚參會事。入啓。答曰,省疏具悉。卿其勿辭,擧行。
正言朴見善,初度呈辭。入啓。給由。
禮曹參判吳道一上疏。大槪,更陳血懇,乞遞文衡,且於諫臣之疏,有難晏然,略暴委折,惶恐俟罪事。入啓。答曰,省疏具悉。卿勿過辭,從速察職。
黃海監司李寅炳上疏。大槪,海臬新命,決非如臣駑劣,所敢承當,伏乞聖慈,亟賜鐫改,以安私分,以重名器事。入啓。答曰,省疏具悉。卿其勿辭,速往欽哉。
大司諫趙泰采啓曰,臣伏見儒臣再疏,其循私之斥,不亶專指憲臣而發,則臣以當初處置之人,亦安得晏然而已乎?橫詈之語,雖不足呶呶,而難冒之勢,到此益決矣。昨緣賤疾猝劇,今始來避,所失尤大,請命遞斥臣職。答曰,勿辭,退待物論。
召對時,檢討官吳命峻所啓,日昨啓覆入侍,只隔一宵,而兩司多官,相繼引避者,臨時處置出仕,臺諫出牌入來之際,至有啓覆時刻差退之擧,事體之未安,甚矣。自今以後,兩司如有翌日入侍之事,則避辭勿爲捧入,使之引避於登對之時,何如?上曰,所達誠是,依此分付,可也。
下直,三陟府使沈檀,安岳郡守李碩寬,鎭東萬戶朴荃。
自昧爽至辰時,有霧氣。巳時,日暈兩珥。未時,日有兩珥。
政院啓曰,禁府堂上,昨日政,旣已差出矣。科事,則依前定奪,令次官査處,而其餘罪囚,亦多淹滯,判義禁閔鎭長,知義禁李玄錫,竝爲牌招,使之趁卽開坐,何如?傳曰,允。
吏曹啓目粘連,觀此檢閱尹志和上疏,則奉敎朴弼明,卽其內兄,法有應避之嫌,亟令該曹照例稟處亦爲白有臥乎所,尹志和與朴弼明,旣是內外兄弟,則法有應避,在下當遞,檢閱尹志和改差,何如?啓依允。以上朝報
上在昌德宮。停常參·經筵。
正言朴見善,再度呈辭。入啓。加給由。
掌令李世奭啓曰,臣情勢病狀,俱難仍冒,屢尋長單,輒阻喉司,徊徨悶迫,縮伏度日。卽者諸臺處置,歸於臣身,而其所引避,旣因科事而發,則臣以當初監試之人,方當引罪之不暇。且本府前啓,有難參涉之嫌,與前無異,何敢晏然於臺次乎?請命遞斥臣職。答曰,勿辭,退待物論。
弼善李光著,辭職上疏。入啓。答曰,省疏具悉。爾其勿辭,從速察職。
江原監司書目,狼川等官呈,以數日之內,惡虎囕殺人命,至於十四名之多,事極驚慘事。
明日三覆時,熙政堂殿座正時,巳正初刻。
持平權啓曰,臣頃因右僚之疏,有所自列矣。及見右僚避辭,則反加慍怒,顯有譏切,至謂之欲與諫臣之避,牽合同歸,若以前疏下語,元無一毫侵斥之意,而臣之避辭,出於常情之外者然,臣不欲更爲呶呶,以傷事體,而右僚疏語,自有上下文勢,似非尋常偶下,則臣以當初爭論諫臣之人,安得晏然於撓撼之斥乎?然右僚旣已縷縷自解,臣不必强以自當,而今此右僚之避,猶不開示,其疏中譏斥,明有指的,而乃反儱侗爲說,以增人疑惑,此又臣之所未曉也。臣忝居臺端,絲毫無補,一言纔發,狼狽轉甚,卽當詣臺自列,仰請妄言之罪,而病狀涔涔,末由自力,承牌之後,始爲來避,臣之所失尤大,何可一刻仍冒於榮次,而參涉可否於諸僚之處置?請命遞斥臣職。答曰,勿辭,退待物論。
謝恩,正言金相稷。
院啓,請還收罪人睦來善·李玄逸·金德遠·柳命賢放歸田里,睦昌明職牒還給之命。請還收圍籬安置罪人李玄紀放歸田里之命。請還收領議政柳尙運罷職之命。請還收罪人權大運職牒還給之命。竝引嫌而退,疏中所論,初無指斥,則雖有僚避,內省何失?措辭處置,旣無不可,則偏私之誚,不必多辨。當初請出,臺例誠然,儒臣疏斥,何足爲嫌?兩款嫌礙,初旣引避,則勢難參涉,前後無異,右僚避辭,旣云無他,則以此引嫌,無已太過。請執義李震壽,掌令金德基,持平尹憲柱,大司諫趙泰采,掌令李世奭,持平權,竝命出仕。答曰,不允。處置事,依啓。前啓諸道舊還上停捧事,停啓。
下直,金溝縣令尹志任。
禁府啓曰,今月初八日初覆時,魯承經停刑,兪信一仍令禁府治之事,命下矣。以大凡殺獄言之,則事干變辭,未及歸一,似不當循例施刑於正犯,而頃者信一,刑推啓下之後,因魯承經究覈之事,姑爲啓稟停刑矣。旣有仍令治之之下敎,仍前判下,加刑得情乎?事異常規,何以爲之?敢稟。傳曰,依爲之。
又啓目,法文中無相當可擬之律,戊午年有出身邊進明,以詬辱大臣之罪,刑推邊遠定配,今此南正重職秩雖卑,近侍之臣,事體自別,張榮弼,扶執欲爲捽下,比詬辱所犯,亦無輕重,依進明例,邊遠定配,何如,啓依允。以上朝報
上在昌德宮。停常參·經筵。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。本兼諸任不可輕遞,卿其體予思想之意,安心勿辭,宜速登途,以副至望。仍傳曰,遣史官傳諭。
禁府啓目,兪信一刑問二次不服,加刑得情,何如?啓各別嚴刑得情。又啓目,新及第李聖輝·宋晟等原情云云。今以各人等招辭觀之,則李聖輝,以表先書試帋是白如可,改書追製之賦是如爲白臥乎所,此則取考其試券,則可知是白乎矣,第其賀客所聞表賦具篇,裨篇得中之說,明白現露於諫臣榻前之陳達,則必有其人,而已非泛傳是白置。不可不推問詳覈是白乎旀,宋晟段置,呈券在於初軸之說,擧子旣言於諫臣,則亦非泛然傳聞之比是白乎旀,魚有鳳策草取來,與其矣試券比較,則可知是如爲白乎矣,策草,則今不可準信是白乎旀,魚有鳳露字第三張納券之狀,監試官,旣已目覩,而宋晟所供,如是相左,則某字納券實狀,有鳳處推問,然後可以詳知是白置。所謂賀客及擧子段,諫臣皆不擧其姓名,則自本府質問於發論之臺官,曾無前例是白去乎,上項李聖輝·宋晟等試券,爲先取來憑考爲白乎旀,魚有鳳段,拿問後稟處,何如?啓依允。所謂賀客及擧子,亦爲拿問詳覈。
吏曹啓曰,臺諫有闕,政事,取稟。傳曰,明日爲之。
府啓,請還收領議政柳尙運罷職之命。答曰,勿煩。前啓,諸道飢饉沒死之類,身役及還上蕩滌事,停啓。
今日三覆時,副應敎李喜茂,校理宋徵殷,牌招察任事,及前正言李坦,自本院招致闕外,所謂賀客及呈券時參見擧子問啓事,榻前下敎。大司諫趙泰采所啓,請還收睦來善·李玄逸·金德遠·柳命賢放歸田里。睦昌明職牒還給之命。上曰,勿煩。請還收李玄紀放歸田里之命。上曰,勿煩。請還收領議政柳尙運罷職之命。上曰,勿煩。請還收權大運職牒送給之命。上曰,勿煩。執義李震壽所啓,臣久忝言地,絲毫蔑報,晩後草草數語,反惹一場鬧端。諫臣之疏,譏切轉深,僚臺之避,疑怒未已,臣不勝疲惱媿恧之至。諫臣初避中剩語,實是群議之所非,儒臣疏論,極斥無餘,則固非臣一人之私見,而反謂之別生疑怒者,何也?至於僚臺再避,益切訝惑焉。臣疏所論,蓋就近日言議之岐於科事者而發也。僚臺之必欲自當者,誠是意外,臣之避辭,非有强爲自解之意,不過明臣本意之有所不然而已。何必明有指論,然後始破同僚之疑惑耶?臣實未曉也。然臣旣被儱侗之斥,尤不敢一刻苟然也,決矣。請命遞斥臣職。答曰,勿辭,退待物論。左參贊李玄錫所啓,罪人兪信一,各別嚴刑事,判下矣。昨日信一加刑時,見其病勢極重,作一僵尸,蓋此人得中風之病,累月獄中辛苦之餘,氣息奄奄,不省人事,不能着名,受其手寸矣。卽今雖有加刑之命,決難施刑於如此之人,然旣有成命,未知依前加刑乎?敢稟。上曰,姑待病差加刑,可也。左議政徐文重所啓,全羅道邊山失火罪人,令本道嚴刑究問矣。卽接監司狀啓,則四次加刑,尙不取服,慮其徑斃,姑爲停刑,稟啓矣。蓋當初事目,禁山衝火人一罪論斷事,一依庚申年定奪施行矣。凡衝火則係是故犯,更無可言,而無論故犯與否,斷以一罪則已,旣已訊問,則未得輸情,而直論一罪,似爲不當矣。此事必須明白定奪,可爲日後遵行,故敢此仰稟。右議政李世白曰,嚴禁之道,毋論衝火與失火,可以一罪論斷,而以事目言之,則衝火則律以一罪云,其失火者,有別於故犯也。今此罪人等,當初以竝論一罪,爲重難,姑令鉤問矣。旣已鉤問,以未得取服之故,徑先律之以故犯,其在法例,恐或不然矣。判敦寧崔錫鼎曰,其時啓本見之,則數月之內,三次失火,而所燒周回,至於三四十里,體大木數萬餘株,盡爲延燒云,恐不至偶然失火,決不可有所容恕矣。印信僞造,大明律則非死罪,而我國大典,定以一罪,今此禁山事,亦當嚴立科條,未知,何如?上曰,以沈枋狀啓見之,黃腸禁山,亦無着實禁斷之事,故偸斫無數,培養甚難,法禁若緩,則其弊無窮矣。李世白曰,初不鉤問則已,累次不服之故,徑先斷之以一罪,法例終有所不然矣。若曰衝火失火,不當區別,則自今更爲定式,容或可矣。且此罪人,仍爲加刑,以輸情爲限,亦或一道,而直斷以一罪,臣意則未知其得當矣。錫鼎曰,今此失火,因南草落火云云,而南草落火,豈至延燒四十里耶?必是飭辭,渠之所言,何可取信耶?今若以故放與失火,有所區別,則雖故犯之人,必無直招之理,皆將以偶然失火,爲辭,若然則終無得實正罪之事矣。且今此犯人,是三四十里放火,而謂之偶失,免於重罪,今後則雖些少放火,皆置死罪,亦未免輕重之失宜。臣意則此犯人,決不可容貸也。文重曰,正犯,乃老郞金也。隨從石亂·崔木尙等,吸草之時,不爲隨去云,故監司,各刑訊一次後,姑爲停刑,老郞金,亦無援引之事云,似當有區別之道,而凡治獄正犯,伏法,然後聽從者決罪,則雖難徑先放送,而一體久囚,滯獄亦甚可慮,未知,何如?上曰,隨從二漢,則異於正犯,先爲定配,老郞金,則仍爲刑訊,期於輸情事,分付該道,而今後則勿論衝火與失火,皆以一罪論斷,可也。戶曹判書閔鎭長所啓,臣以禁府事,有所仰達矣。朱善寧·張益天兩人,因兪岦之擊錚,以證左拿囚,而岦之擊錚辭緣,旣不施行,則此兩人更無可問之事,累日滯囚,亦甚可慮,似當有參酌處置之道矣。上曰,此兩人,放送,可也。鎭長曰,魯承經,則雖有停刑之命,兪信一獄事,未結末之前,似難輕放,姑爲仍囚,以觀前頭處置,何如?上曰,依爲之。吏曹判書申琓所啓,兵曹判書閔鎭周辭疏,回啓判付,有登對時稟處之敎矣。前例或遞,或不遞,未有一定之規,久遠之事,雖不可詳知,自仁祖朝以後言之,則故判書李植,爲守大提學時,故相臣鄭太和,爲同知館事,而曾無辭免之事,故參判趙錫胤,爲守大提學〈時〉,故判書林墰,爲同知館事,蔡裕後,爲守大提學時,故相臣沈之源·李厚源,爲同知館事,故相臣李端夏,爲守大提學時,故相臣李尙眞,爲同知館事,皆有辭遞之事,此則不遞之前例也。光城府院君金萬基,爲守大提學時,故相臣閔鼎重,始爲辭遞同知之任,故判書李敏敍,爲守大提學時,故相臣李端夏,亦爲辭遞,此則許遞之前例也。曾在甲寅年,故判書洪處亮·姜柏年等,以座次嫌礙之故,陳疏辭免,其時議,大臣竝爲許遞,乃爲定式,而厥後柳命天·沈梓,則自上以爲非舊例,而使之仍帶,仍爲定式,前後俱有定式,未知遵行於何例乎?卽今可一一稟定,以爲日後遵行之地矣。上曰,曾前無應遞之事,中間雖有一二人遞之者,而亦無必遞之事,大臣之意,何如?文重曰,未見疏本,而似是座次有礙之故也。此非法文所載之事,惟在自上一時處分矣。上曰,依辛未年例,勿爲遞改,而此後,亦勿以陳疏事,定式,可也。禮曹判書金構所啓,愼妃祠宇已成,今當移奉,而自本家移奉別祠之時,似當有告祭之事,而愼妃墓·祠各祭,旣以無祝文行祭磨鍊,則告祝一款,雖不可擧行,無端奉安,事體亦似未安,何以則合宜耶?上曰,無端移奉,似爲未安,此事,何如?文重曰,當初節目磨鍊時,皆從降殺,則今此告祝一款,重難矣。世白曰,告祝則不可爲,而奉安時略設別祭,可耶。上曰,原任大臣之意,何如?錫鼎曰,當初以無祝行祭,定奪,蓋爲其無主祭之人,不專出於降殺,而久奉私室,今當移安,不可無設祭之擧,移奉之時,則自本家略設奠具,祠宇奉安時,則朝家亦略設祭奠,似乎得宜矣。文重曰,判敦寧之言,似爲詳盡矣。上曰,勿爲祝文,略設祭奠,可也。大司諫趙泰采所啓,臣頃往嶺外時,詳問打破獄門罪人之事,故敢此仰達矣。賊人考覆啓聞之後,自該曹不卽回啓,故已取服之賊,久滯獄中,更不受刑,或經累朔,以此當初受刑之處,已爲完復,反生死中求生之計,至有打破獄門之擧矣。以慶州賊囚言之,其取服之數,甚夥,將至作變逃躱之境,此則專由於考覆之罪人,趁不正刑之故也。今後則罪囚考覆之後,啓聞上來,則判書,雖有故,不得行公,使次官趁卽回啓,依法處斷,俾無重囚遲滯之弊,何如?上曰,所達誠是。判書有故之時,次官回啓,而參判·參議,備員爲之,可也。左副承旨李健命所啓,頃者捉虎事目頒下,而各道如有虎患,則卽報軍門後,發遣軍卒,乃事目意也。廟堂,蓋慮京軍門貽弊外方之患,而事目頒下,已過旬望,尙未聞某邑之馳報請捕者,雖緣各邑此時多事之致,而臣所聞近京之地,虎患比來益甚,則各邑之慢不致意,據此可知。臣意則京軍門捉虎軍,酌定其數,分路出送,趁此雪後,刻期搜捕,而至於京軍作弊,則使各其將校,嚴飭禁斷,則軍門號令,豈可不行於數日程之地乎?爲民除害之道,不可緩忽,故敢達。文重曰,承旨所達,誠是,而虎患不知的在某處,而發遣軍卒,亦有弊矣。上曰,某處有虎患事,的知然後,乃可發軍矣。世白曰,許多郡邑,不可輕發京軍,申飭各道監司,各別設機捕捉,宜矣。上曰,承旨所言,外方之不卽報知者,然矣。事目頒布已久,而無一邑擧行,近來朝廷命令,外方,例多慢忽之事,京畿監司推考,各別申飭,可也。以上朝報
三覆入侍時,左議政徐文重所啓,軍布·身布·錢布,分半收捧事,曾已定奪矣。兩南則木花稍稔,故當年條,以身布收捧,舊未收,以錢收捧事,有所稟定矣。湖南則因本道狀聞,以此意回啓分付,而嶺南則本道無稟啓,故尙不得擧行矣。今則冬節過半,不可不趁卽擧行,依湖南例一體施行之意,分付慶尙監司,何如?上曰,一體分付,可也。惠廳謄錄
三覆入侍時,東平尉鄭載崙所啓,臣待罪司䆃寺提調,而本寺有不可不變通事,故敢此仰達。本寺於大殿·中殿·世子宮·嬪宮水刺米供上之際,各定一婢,粒粒抄擇,名以米母,其役甚重。曾前本寺婢子,不爲不多,而近爲從自願免賤者之所望定,自掌隷院入啓判下,存者無幾,僅以四婢排定於兩殿·兩宮米母,而此於三婢,則皆是五六歲稚兒,故不得輪替,渠輩之偏苦,已不可言,而今者米母四人中,一人,又有免賤之命,各殿米母之役,無以充定,亦不可以免賤之婢,仍爲使役,而本寺婢二名,曾有免役之命,免役與免賤,輕重差殊,而米母之役,亦非等閑供役於官家之比,宜可還役,而如以旣得成命,還復充役,爲未妥則宜以他司婢子,移屬代役,令該曹稟處,何如?上曰,稟處,可也。
上在昌德宮。停常參·經筵。
假注書朴熙晉出使,代尹景勳落點。
忠淸監司書目,公州牧使嚴纘,自古通行大路,猝然移易,至有民怨,罷黜事。
政院啓曰,前正言李坦,招致闕外,所謂賀客及呈券時參見擧子姓名問啓事,命下矣。問於李坦,則以爲,臣於會試出榜之翌日,往見臣再從兄前待敎李㙫私訪之際,㙫以爲往賀新及第李聖輝,問以何文得中,則彼以爲裨篇賦得中云,㙫則不過隨聞泛傳,而臣則詳知今科無以裨篇得中者,故心頗訝之,而適有他客在座,故不言其致疑之由矣。厥後又聞前正言李晩成,亦聞裨篇得中之說於聖輝,累傳於他人,人言因此大播。其時假注書兪彦明·沈宅賢,亦聞裨篇得中之說,心惡其得科之不正,因不再往見之云。且聞儒生尹洙,入其場中,聖輝所書裨篇賦,得以相資,此說亦大傳播,臣果以賀客聞裨篇占科之說,擧子見場中製表之狀兩款,仰對於前席矣。其後更聞聖輝被拿命下之後,乞援於鄕儒數人,使証其作賦,而密陽儒生柳鳳輝,則牢拒不從,退以語人曰,吾自場中,夜深來出,而只見其製表,不見其製賦,吾豈爲此証乎云。臣與再從兄李㙫,其時一見之後,適有所拘忌於痘患,絶不相通,久矣。聖輝一家人,致書于㙫,問以裨篇之說,聞傳與否,李㙫,不知臣於前席,以所聞賀客之說,爲對也。且與其參涉是非,登人唇舌,以不聞不傳之意,泛然答之,聖輝,得執此書,以爲左契,敢生隱諱所言之計,今此之說,大播於搢紳間,雖不聞之,而以臣首發論啓之故,至有推問言根之命,臣敢不實陳以達乎?臣在試院,與憲臣同坐捧策之初頭,有一擧子,挾試券持冊袱,欲呈不呈,蹲坐階下,臣以爲彼何人斯,而旣書不呈,殊可憎也。傍有憲吏,對以彼都承旨之弟云,而呈券之時,臣未及省察矣。自此過十三字至露字收捧時,又見魚有鳳·李鳳年兩人,相次納券,編於三露四露,及其考課兩文,果爲入格,至於拆榜之時,鳳年果中,有鳳見漏,而紛擾之中,全不審察其某某人,以某某字得中,方欲罷歸之際,始覺其三露得中者,非所見之人,而意慮不到於其用奸也,故或慮有所錯認矣。出榜後,臣逢着李鳳年,問以君呈券之時,有所見乎,則鳳年,以爲魚有鳳·有鵬兄弟中,吾不知其誰兄誰弟,而其中一人,與吾一時呈券,而彼稍先吾稍後云。臣又問君知宋晟乎,則鳳年,以爲製策之日,坐在路傍,偶見宋晟,持已書之券,待先呈之入,此言與臣所見,節節符合。且聞宋晟出榜之後,自言其呈券於初軸,而此則係於風聞,不敢仰對,而以臣所見,參臣所聞,其呈券,要不出初二軸之間。蓋凡科會試,異於初試,擧子至少,歷歷可數,呈券之時,隨捧卽編,不患紛遝,收券下人,至有休手苦待之時,越軸換編,萬無其理,臣之所見,不過如斯,竝此仰達云矣。敢啓。傳曰,此書啓,出給禁府。
府啓,請還收領議政柳尙運罷職之命。引嫌而退,諫臣疏斥,僚臺避語,俱係情外,不必爲嫌。請執義李震壽,出仕。答曰,不允。處置事,依啓。
禁府,李㙫·沈宅賢·尹洙·李鳳年·魚有鳳拿囚。啓。
院啓,請還收睦來善·李玄逸·金德遠·柳命賢放歸田里之命。請還收李玄紀放歸田里之命。請還收領議政柳尙運罷職之命。答曰,勿煩。前啓睦昌明·權大運職牒還給之命還收事,停啓。
持平權啓曰,臣妄陳一疏,反惹鬧端,一避再避,累事瀆擾,惶媿靡容,狼狽轉甚。不意右僚,又爲引避,臣欲更辨,誠極疲惱,而乃者右僚,竟至違罷則不安之勢,尤加一倍矣。且臣於昨者詣臺退歸之際,適値諸宰之赴闕,稠遝之中,未能回避,揆以事體,虧損非細,以此以彼,俱難仍冒於臺次。請命遞斥臣職。答曰,勿辭,退待物論。
謝恩,說書尹志和,兼漢學敎授南正重。
禁府,李晩成拿囚。啓。
有政。以李世會爲宗簿主簿,李德英爲正言,金德恒爲兵曹正郞,鄭堥爲公州牧使,尹志和爲說書。兼漢學敎授南正重,承文著作金世瑛,學諭吳守經單付。
執義李震壽牌不進,依承傳,罷職。
戶曹啓曰,領中樞府事南九萬在鄕時,有月廩題給之命,故九月朔月廩,令本道輸送,而十月十一月兩朔留京時,則祿捧依例頒給矣。今已下鄕,又有祿捧上來後輸送之命,月廩,令本道依前逐朔輸送乎?敢稟。傳曰,依爲之。以上朝報
上在昌德宮。停常參·經筵。
吏曹啓曰,臺諫有闕,政事,取稟。傳曰,明日爲之。
府啓,請還收領議政柳尙運罷職之命。引嫌而退,右僚再避,不必過嫌,未及回避,亦係大段,則不可以此輕遞言官。請持平權出仕。答曰,不允。處置事,依啓。
前縣監蔡時謙等上疏。大槪,敢請前府使尹以道,依大典特加恩資事。入啓。下該曹。
黃海監司書目,長連縣監曺善徽到任之後,凡干政令,無一善狀,以貽沿海孑遺殘民之弊,罷黜,其代,擇差發送事。
慶尙監司書目,安東呈,以十一月朔膳生猪闕封爲在,尙州兼任咸昌縣監南哲明罷黜事。
禮曹啓曰,前領議政權大運職牒還給事,命下矣。臺啓今已停止,弔祭·禮葬等事,依法例擧行,何如?傳曰,允。以上朝報
下直,義州府尹李三碩,海州牧使李喜朝。朝報
上在昌德宮。停常參·經筵。
判尹金鎭龜,辭職上疏。入啓。答曰,省疏具悉卿懇。卿辭至此,金吾之任,今姑勉副焉。
京畿監司書目,楊州等邑呈,以私奴一賢等五名爲虎囕殺事。
慶尙監司書目,道內癘疫,通前後狀聞數計之,則方痛一千十八名,已差一百五十三名,物故四十四名,入冬以來,漸次熾蔓,民事可慮事。又書目,晉州呈,以水軍金彦先虎囕致死事。
平安監司書目,泰川呈,以十四歲女兒,爲虎囕殺事。又書目,德川呈,以今月十三日未時量,自東南間,卒作雷動,至北三聲而止,事係變異事。
黃海監司書目,十月朔內染病人摠數二百四十名內,方痛一百九十七名,向差三十名,死亡十三名,薰染之氣,止迫無期,民事可慮事。
禮曹啓曰,取考前例,則曾經師傅大臣之喪,王世子,遣宮官致弔致祭矣。今此前領議政權大運之喪,致弔·致祭等事,亦當依例擧行乎?敢稟。傳曰,依爲之。又啓曰,頃因啓聖廟基址看審後啓辭,閭家撤毁者數多,則不可不念,更爲詳審以啓事,命下矣。臣構,與大司成洪受瀗,帶率地官,同詣成均館,更審可合之地,則泮水堂西北墻外,有空地頗廣,可合立廟之處,以此分付該曹,以爲料理物力,待時擧行之地,何如?傳曰,允。
假注書朴熙晉書啓,臣承命馳往于龍仁縣琵琶潭領府事南九萬所住處,傳諭聖批,則以爲頃自承宣之還,自分嚴誅之難逃,雖欲更暴私悃,亦有所惶懼不敢者。適當諸司殿最之臨迫,不得不冒死仰請本兼諸職之鐫免,而不意聖批不許,又命史官傳宣,奉讀跼踖,益覺罪戾之層加,伏地涕泣,不知所對云矣。敢啓。傳曰,知道。
謝恩,兼說書李台佐。
有政。以李台佐爲兼說書,李時鼎爲咸昌縣監,朴慶應爲長連縣監,洪瀅爲兵曹正郞,李大成爲持平,李敏英爲執義。以上朝政
上在昌德宮。停常參·經筵。
正言李德英上疏。大槪,臣之所被人言,極其危怕,情迹窮蹙,決無抗顔冒出之理。伏乞亟削臣職,以謝淸議事。入啓。答曰,省疏具悉。爾無所嫌,勿辭,從速察職。
戶曹判書閔鎭長,辭職上疏。入啓。答曰,省疏具悉卿懇。卿勿固辭,安心行公。
政院啓曰,今日賓廳日次,兩司當爲來待,而大司諫趙泰采,正言金相稷,呈辭,司諫林濩,獻納權,在外,正言李德英,辭疏入啓,他無行公之員,除在外陳疏人員外呈告人員,竝卽牌招,何如?傳曰,允。
慶尙監司書目,尙州牧使李湜,病重罷黜事。
忠淸監司書目,尼山呈,以修撰尹行敎辭職上疏上送事。啓。答曰,省疏具悉。疏辭令該曹稟處。爾其勿辭,上來察職。
傳曰,大臣·備局堂上引見。
引見時,掌令金德基所啓,請還收領議政柳尙運罷職之命。上曰,勿煩。正言金相稷所啓,請還收罪人睦來善·李玄逸·金德遠·柳命賢放歸田里之命。上曰,勿煩。請還收圍籬安置罪人李玄紀放歸田里之命。上曰,勿煩。請還收領議政柳尙運罷職之命。上曰,勿煩。以上朝報
大臣·備局堂上引見入侍時,戶曹判書閔鎭長所啓,近因荐飢,各司及坊民藏氷價米,自賑廳及戶曹分半上下,今年年事,亦未免凶歉,藏氷價米,依近例自賑廳·戶曹上下,俾除各司及坊民一分之弊,何如?上曰,依前,爲之。又所啓,近來歲幣木綿及紙地,漸至品劣,上年使行時,幾至生事,故今年,則別樣申飭擇捧,未知到彼之後,以爲如何,而槪自大同設立之後,三南楮田,盡爲種穀之地,帋地之絶貴,實由於此,若此不已,則不但前頭歲幣,無以充備,京外公用,將有大段難處之患,帋貢一種,不可不參酌變通,令廟堂稟處,何如?上曰,依爲之。備局謄錄判中樞府事崔錫鼎所啓,莊陵募軍役價,自惠廳分定本道七百石,而窮峽之地,米穀輸運,極難,聞江原道·江都移轉一千石。今年有輸納本所之令,當此飢饉之時,民甚爲悶,江都所納之穀,從其情願,使之納于陵所,江都則以他穀劃給充數,似爲兩便矣。戶曹判書閔鎭長曰,今年江都所納,使之輸納于陵所,以三南田稅大同,移給於江都,似合事宜矣。上曰,依爲之。惠廳謄錄戶曹判書閔鎭長所啓,歲幣木綿價木,待諸道收租實結上來後,自戶曹報宣惠廳上下,故每於當年四五月間上下矣。各前劃給歲幣,皆諉以節晩給價,六七月間,始爲來納,以致日子窘急,點退之際,封裹之期,已迫,或不無苟充之弊,每年十二月,預先給價,翌年三月,使之畢織以納,以除臨時苟充之弊,何如?上曰,所達誠是,依爲之。惠廳謄錄
下直,全義縣監金克謙。朝報郞廳李聖運校正。日記廳郞廳閔師弘書。
上在昌德宮。停常參·經筵。
傳曰,召對爲之。入侍,承旨南致熏,玉堂李徵龜·吳命峻,假注書尹景勳,史官朴弼明·金興慶。
傳,前牧使洪時疇·李玄祚,府尹沈極·任胤元·李完,府使李益壽·尹以道·朴昌漢·柳德三·尹就五·朴星錫,監司柳之發,府使申銋,承旨趙泰耉·李壄·洪受疇·鄭來祥·金鎭圭,大司諫崔錫恒,縣監韓益徽·尹揄·李仁著·金錫保·李翊夏·崔啓翁·李泰錫·丁敏道·金夏鼎·金鼎臣,縣令李後老·洪錫胤·李昌齡,參奉李讓錫,察訪趙鳳徵·尹樟·李商任,修撰朴行義·崔昌大,弼善丁時潤,都事申景濟·申必淸,別提崔景明,別檢李漢佐,假官柳元華,判官金洵·鄭復先,正言趙泰老·李坦,持平孟萬澤·尹爾霖·權,說書洪重益,執義李震壽,副應敎李喜茂,校理宋徵殷,博士尹憲周,內官朴世華·金起龍·李益昌·宋國良,副護軍李鼎命,副司勇吳志完·安熙·鄭東英·河以碩,萬戶呂必鉅·金贊佐,虞候姜泰相,判官李震相,武兼鄭以泰等,敍用。前參判李光迪,牧使任弘亮,府使朴星錫·趙爾重,留守金載顯,光平君溟,說書權忭,僉正崔宇泰,佐郞權益震,都事尹夏敎·李岋,別提呂光周,縣監金潚,討捕使尹恒美·柳必興,奉事李華益·卞爾玧·池雨龍,判官張善潭,主簿金灝等,職牒還給事,下吏·兵曹。
今日召對時,驪州牧使,尙州牧使有闕代,今日內口傳差出,催促發送事,榻前定奪。
禁府啓目,前待敎李㙫,前正言李晩成,副正字沈宅賢,進士尹洙·魚有鳳,及第李鳳年等元情云云,以各人招辭觀之,則李㙫所供段,一如李坦所陳之事是白乎旀,李晩成段,聖輝言內,初構四六,更爲製賦云,而不言以何文參榜兺不喩,具篇體之說,亦甚未瑩,似當更問是白乎旀,沈宅賢段置,李坦所言,歸以訛傳爲白臥乎所,此則所當更問於李坦是白乎矣。自本府質問於發論之臺官,旣無前例兺不喩,李坦,旣以兪彦明·沈宅賢竝擧,則似當姑待兪彦明就拿後,一家憑問是白乎旀,尹洙段,柳章玉與李聖輝,共看一試券是如爲白乎矣。不知其爲某人之試券,則不可質問於柳章玉是白乎旀,李鳳年段,所供亦與李坦之言,無異是白乎旀,魚有鳳段,納券字號,未及詳知,亦非可怪之事,上項李㙫·李鳳年乙良,竝只姑爲放送爲白乎矣。李晩成·沈宅賢·尹洙段,竝姑仍囚,而柳章玉,亦爲拿問爲白乎旀,李聖輝試券段,先書表題及數句表是白如可,以墨抹去,更爲書賦之狀果爲明白是白乎矣。裨篇得中之說,李㙫,果爲親聞是白乎旀,具篇體之說,又發於李晩成之對語,不可不更問是白乎旀,宋晟之試券,亦無可疑之處兺不喩,出示於魚有鳳處,則亦以爲非渠所作是如爲白乎矣。第其早書試券,坐待先呈,旣多目見之人,則亦當更問兺不喩,憲府吏,旣知其爲都承旨之弟,則其納券早晩,亦必詳知,此亦可以詰問,令該曹摘發嚴覈,移牒後稟處,何如?啓依允。
府前啓,請還收領議政柳尙運罷職之命。答曰,勿煩。
院前啓,請還收睦來善·李玄逸·金德遠·柳命賢放歸田里之命。答曰,勿煩。請還收李玄紀放歸田里之命。答曰,勿煩。請還收領議政柳尙運罷職之命。答曰,勿煩。朝報
上在昌德宮。停常參·經筵。
昨日禁府啓目中,魚有鳳與李㙫·李鳳年,一體放送。
刑曹,啓覆罪人趙守萬,黃斗起,當日堂古介行刑。啓。
忠淸監司書目,林川等官呈,以染病方痛三百四十二名,死亡六十七名,向差十名,當此深冬,癘疫一向熾盛,民事可慮事。
慶尙監司書目,順興呈,以私奴無之,虎噉致死,極爲驚慘事。
禁府都事李廷晉,弑夫罪人玉禮拿來事,松禾地,出去。朝報
上在昌德宮。停常參·經筵。
謝恩,驪州牧使李世璜,軍資正任舜元,兵曹正郞金德恒,咸昌縣監李時鼎,五衛將安績,護軍崔商季。
禮曹判書金構兼帶辭免上疏。入啓。答曰,省疏具悉。卿其勿辭察任。
京畿監司書目,龍仁呈,以大司憲崔奎瑞病重上去不得事。啓。傳曰,卿勿過辭上來事,回諭。
禮曹,行護軍兪夏益,當日卒逝云,自今日明日至,停朝市,弔祭致賻,依法例擧行,何如?啓依所啓施行。
下直,長湍府使元振洙,延安府使李廷謙。朝報
上在昌德宮。停常參·經筵。
謝恩,兵曹正郞朴乃貞。以下缺
備邊司啓曰粘連。漢城府啓目,癘疫死亡之後,沿江應役民戶,減損已多,若無大段變通,而只使見存之戶,以應前日之役,則勢難支堪。況藏氷,國家大役,常時士大夫,皆無所區別,此與他坊役,不同,諸軍門內司所屬民戶,竝宜一體出役,以除氷丁前數外加定之弊,似不可已,依漢城府啓辭施行之意,分付,何如?答曰,允。備局謄錄
上在昌德宮。停常參·經筵。
謝恩,尙州牧使李世弼。
濟用正梁重廈,副奉事李夏輔,司僕僉正李萬東,主簿朴泰輿,平市令黃夏英,奉事鄭重胤,軍器僉正朴錫昌,主簿黃錞,奉常僉正李會元,東氷庫別檢張梡,藏氷事,出去。朝報
上在昌德宮。停常參·經筵。
弼善李光著,說書尹志和等上疏。大槪,書筵輟講,今已四箇月。間日召對,又從而廢閣,臣等忝在宮僚之列,不勝悶鬱之忱,敢陳愚悃,冀蒙財幸事。留政院。
傳曰,史官三員待命,騎馬九匹立之,大祭所內摘奸。朝報
上在昌德宮。停常參·經筵。
巳時至未時,日暈兩珥。夜一更,有霧氣。
東平尉鄭載崙上疏。大槪,臣於政院,請推社稷大祭膰肉領進官之啓,有不敢晏然者,敢陳事實,乞蒙譴問事。及禮曹判書金構上疏。大槪,臣於平安監司洪萬朝之疏,有不敢晏然者,亟賜鐫遞,以存事體,以敦風化事。入啓。
禁府,兪彦明拿囚。啓。
右議政李世白箚子。大槪,疾病危苦,無望陳力,乞蒙鐫遞,以幸公私事。入啓。答曰,省箚具悉卿懇。勞悴之餘,縱有疾恙,從容調理,神明所相,勿藥有喜,何用過自控免,以孤至意乎?心切愕然,無以爲諭。卿其安心勿辭,俟間視事,用副予望。仍傳曰,遣史官傳諭。
弼善李光著,說書尹志和上疏。入啓。答曰,省疏具悉。疏辭切實,可不聽納焉?
府前啓,請還收領議政柳尙運罷職之命。答曰,勿煩。
平安監司書目,辭職上疏上送事。啓。答曰,省疏具悉。卿其勿辭,宜速察職。又書目,冬至兼謝恩使一行,去月二十五日渡江入去事。朝報
上在昌德宮。停常參·經筵。
辰時巳時,日暈。午時未時,日暈兩珥,暈上有冠,暈下有履,左右有戟,色內赤外靑,白虹貫日。申時,日暈。夜一更,月暈。
答東平尉鄭載崙疏曰,省疏具悉。卿其安心勿待罪。
答禮曹判書金構疏曰,省疏具悉。卿其勿辭,安心行公。
謝恩,持平李大成。
中殿·世子宮·嬪宮,藥房問安。答曰,知道。
藥房啓曰,節屆窮臘,雪寒愈酷,伏未審此時,聖候,若何?中宮殿·王世子氣候,亦復何如?臣等,無任區區仰慮之至,敢來問安。答曰,知道。無事。內殿氣候無事,世子平穩矣。
全羅監司書目,靈岩郡守李頤晩,以其母病,受由還家,連呈辭狀,久不還任,不得已罷黜事。
禁府啓目,兪彦明原情,李晩成更推云云。上項兪彦明所供如此,與臺官所陳,不無異同是白乎旀,李晩成段置,近以罪人行刑,停朝市及齋戒連仍之故,未及更問爲白有如可,亦於今日推問,則具篇之說,與前一樣是白乎所,大抵此事必先査諫官之言,一一眞實,然後方可以據爲問目,更詰於李聖輝等處是白乎矣,今此各人招辭,與臺官所言,終未歸一爲白臥乎所,若是汎傳風聞之說,則臺官必不敢直陳於闕外招問之時是白齊。以此觀之,則臺官所聞,似有眞的言根是白乎矣。自本府曾無質問於臺官之規,而至於政院招問,則有非自下每次仰請者是白置。旣不得更問於臺官,則李晩成·兪彦明等處,亦無更問之端,而次宅賢段置,兪彦明所供,與沈宅賢頃日所供語意一般,別無憑問之端,竝只放送,未知何如是白乎旀,李聖輝段,似當柳章玉·柳鳳輝處推問後,以其所供,同入問目更推是白乎旀,宋晟段,憲府吏閔時俊,推問爲白在,刑曹移牒內,宋晟,挾試券蹲坐階下之狀,果爲目見,其時日已昏黑,其矣身,以點考軍卒奔走之故,呈券早晩,全然不知是如爲白有置。晟之不呈試券蹲坐之狀,監試官及李鳳年,閔時俊等,所見皆同是白乎矣,前日招辭段,試券畢寫之後,猶有未盡處,與儕友相確點竄之際,自致夜深,收券已多,至於騷擾之境,自呈試券,而不知其的入於某軸爲白齊。夜深之說,與日已昏黑之說,差違是白兺不喩,監試官所陳之辭,則凡科會試,異於初試,擧子至少,歷歷可數,呈券之時,隨捧卽編,不患紛沓,越軸換編,萬無其理云,則又與騷擾之說,逕庭是白乎旀,李鳳年呈券,在於四露,而魚有鳳呈券,稍先是如爲白有旀,魚有鳳段置,雖不知試券之納於何字,而問於軍卒,則答以入於十三四軸云,晟之呈券,果在三露,則鳳年,何以只見有鳳,而不見宋晟之納券是白乎旀,晟之挾券蹲坐,旣在於先呈之前,則何以遲待十三軸露字而始納是白乎喩,俱涉可疑,以此發爲問目,宋晟處更推,何如?啓依允。
大司諫趙泰采啓曰,臣伏聞有一儒臣,以臣等徑停重論,爲非,至於抵書銀臺云,臣於是不勝瞿然之至。蓋權大運·睦昌明等當初罪犯,關係雖重,而大霈蒙宥之後,臺啓爭執,已近一年,況以旣骨之人,每登白簡,亦涉支離。且權大運職牒之命,不害於盛德事,似不當一向相持,故臣於僚友之間,嘗以此意有所酬酢矣。適忝是職,果與僚臺相議,寢啓而不復疑難,率爾之失,臣固有之。玉堂,是公議之地,銀臺,非私室之比,而書札往復,尤與汎言有別,則何敢自是己見,而晏然仍冒於臺次乎?臣病縮窮巷,聾瞽時論,其所非斥之言,未及聞知,今始來避,所失尤大。請命遞斥臣職。答曰,勿辭退待。朝報
上在昌德宮。停常參·經筵。
謝恩,副摠管嚴緝。
府啓,引嫌而退。相避之法,在下當遞,請持平李大成遞差。答曰,依啓。
正言金相稷啓曰,臣於頃者,與長僚行相會禮後,權大運·睦昌明職牒還收事,相議停啓矣。昨者長僚,以儒臣之抵書非斥,引避退待,臣於是不勝瞿然之至。伊日停論本意,非以兩人罪犯,有所可恕,臺章之發,殆將半年,權大運職牒之命,亦可見聖意之攸存,則旣骨之後,似不必一向相持,故因與睦昌明事,竝爲停止,而今者玉堂公論之地,至有抵書非斥之事,則此非汎論之比,而率爾之失,臣亦難免,其何敢晏然一刻苟冒於言地乎?請命遞斥臣職。答曰,勿辭,退待物論。
政院啓曰,臣等,昨伏見陰虹貫日之變,正當太陽亭午之時,衆目咸觀,群情俱駭。夫何仁愛之天,出此非常可愕之災,以警我殿下者,若是其切急也?雖在治平和泰之世,若遇此變異,則猶且警懼不怠,況當今日國計民憂,已至十分地頭,其人心之危慄,奚翅切肥而已哉?伏想殿下,亦有所惕然不安於丙枕,而憂畏之念,必萬倍於平日矣。臣等學識淺短,雖不敢指言今日之災,必由於某事,日後之應,必在於某端,而只以卽今時勢言之,則其干天和而召百沴者,的然可見,何暇捨目前之憂,而慮及於他日哉?嗚呼,今日國事,尙忍言哉?大侵荐仍於五歲,毒癘遍滿於八路,道殣相望,邑里蕭然,人心之渙散,盜賊之朋興,固無足怪也。至於惡獸恣行,物産枯竭,此亦何與於飢饉,而上天之閼惠降災,必使我生靈,罹憂困暴者,如此其偏且酷焉,則其非有流行代召之災者,明矣。然而朝廷之上,未見其大警動,大振作,挽國勢而捄民生者,從前數年之間,賑飢蠲徭之政,猶講於廟堂者,今幾廢閣,殿下哀痛之敎,屢發於辭意,而今則不聞,雖緣國儲匱竭,無所容手,空言不施,未見實效,而比人之疾甚,決不可却藥而坐視,如棊之垂敗,亦當思得策而善收,何可諉之於無可奈何,而一事不措,一令不發,一日二日,漸趨於危亡,而莫之恤哉?雖謂之玩愒悠汎,置之相忘,亦不過矣,豈不大可懼哉?董子之言曰,苟非無道之世,天必出災異而譴告,思所以全安之,聖上苟能因此災異之現,奮發大志,勿拘於常套,勿諉於時勢,先自以悶之隱微,恒存對越之誠,次究庶政之弊源,務盡善變之道,必以上格天心,下解民困,爲急,孜孜不懈,策勵群工,則今日非常可愕之災,未必不爲轉移振作之一大機會,豈非生民之幸歟?臣等待罪近密,目見變異,區區憂愛,不能自已,略將蒭蕘之說,仰瀆於淸齋之中,尤不勝惶慄之至。傳曰,遇災戒懼,方切于中,今觀陳戒,深知憂愛之誠,可不留意焉?朝報
上在昌德宮。停常參·經筵。
文學李宜顯初度呈辭。入啓。給由。副摠管李弘逸再度呈辭。入啓。加給由。
傳曰,黃海監司留待引見。
左副承旨李健命辭職上疏。入啓。答曰,省疏具悉。爾其勿辭,救護母病。
傳曰,大臣·備局堂上引見。引見時,掌令金德基所啓,臣猥以無似,忝居言責,見識曚昧,耳目不遍,上不能補拾君父過失,下不能規劾京外官邪,徒竊華顯,孤負職責,尋常愧懼,若無所容矣。今日筵中大臣諸臣,一時峻斥,緘默之罪,實無所逃,其何敢一刻晏然乎?請命遞斥臣職。上曰,勿辭,退待物論。正言李德英所啓,臣至庸極陋,無所肖似,尋常職任,猶懼其不克,況此以諫爲名,其責如何?每自循省,冞增慙懼,而遜避莫遂,逃遁不得,果然規責之論,齊發於筵席之上,不職之罪,到此益著,何敢一刻仍冒於臺席乎?請命遞斥臣職。上曰,勿辭。退待物論。
有政。以李震壽爲輔德,李正臣爲持平,金昌協爲吏曹參判,閔鎭遠爲兼東學敎授,李玄錫爲奉常提調,李鳳朝爲刑曹正郞,朴泰遠爲禁府都事,李裕民爲兵曹佐郞,金淑爲靈巖郡守,李彦經爲兼持平,黃一夏爲兼持平,尹憲周爲成均博士,尹樟爲成均學正,安后靜爲學諭,尹樟爲校書博士,洪梗爲校書正字,宋德殷爲副修撰。柳轂今加嘉善,年百歲特爲加資事,禮曹受敎。兵批,兼司僕二,安次善·韓必道。
大臣·備局堂上引見時,左議政徐文重所啓,卽今天災時變,艱虞溢目,雖使一時人才,聚會精神,猶懼其不濟,況此人才渺然之時乎?朴世堂,本以恬退之人,退在鄕曲,而至如權是經·崔奎瑞·鄭載禧諸人,一番下去之後,更無上來之意,當此艱虞之時,宜有別樣收召之擧矣。上曰,朴世堂,則自堂下時,恬退已久,而鄭載禧,則初以微細之事,下去之後,無意上來。崔奎瑞,則未知情勢之如何,而無意上來,故文衡,不得已許遞,而其他除拜之職,亦不上來行公。權是經,則因一時臺論而下去不來。人臣之恬退,固爲美事,而艱虞之時,皆思奉身而退,則朝著殆將空虛,豈復有餘存之人乎?文重曰,休致,人臣之大節,禮法所在,國家雖許之,而本朝及前史,亦有致仕後拜職之時,事勢有不得不已。至於年未至退去者,殊涉無義,卽今國事多艱之日,人皆休退,則其誰與共國乎?上曰,權是經·鄭載禧·崔奎瑞之終未上來,殊涉無義,以此下敎先布,以示君臣間分義之不當如是,可也。上曰,頃者備忘記後,判敦寧府事崔錫鼎,亦以通同收用之意,有所陳達,而其後銓曹,或不無收用之事矣。向日軍資正柳憲章,肅謝後受由過限而遞免,濟用正李俊,稱以身病,終至遞免而後已。君使臣臣事君之意,貴在誠實,而一番出肅之後,或受由或呈辭,必欲圖遞者,旣不誠實,而且非通用之本意,分義事體,俱涉未安矣。文重曰,其中或不無情迹難安者,而至於一齊不爲供仕,殊甚非矣。上曰,情迹之不得已者外,或以受由,或以呈病,必欲圖遞,殊欠誠實,申飭可也。又所啓,卽今朝著之上,執法奉公者少,循私疪護者多,京師如此,外方尤甚,親民之官,莫如守令,檢察守令,惟在道臣,道臣無着實擧正之事,臺臣亦無論啓之擧,故守令多有貪贓不法之事,至如濫率潛奸等事,無不冒犯,雖無害及生民之事,朝家禁令,不爲奉行如是矣。按察不治,在於監司,而擇差守令,亦係吏曹,如有犯贓被罪者,則銓曹,更不除拜字牧之任,然後庶可有警飭之道矣。吏曹判書,方爲入侍,而外方道臣處,別爲申飭,何如?上曰,所達誠是。臺官只以風聞,論劾守令,故守令之以貪汚被彈者,行査之後,或有白脫者,此則不當永棄,而如或被彈而有實犯者,則何可敍用乎?申飭,可也。吏曹判書申琓曰,大臣所達,是矣。親民之官,莫如守令,故非不欲十分擇差,而聞見孤陋,雖未能一一得當,而臣之待罪此職,亦已久矣。係干贓汚之人,不爲擧論,而其中或有被彈失實者,或有行査白脫者,此則不當永棄,聖敎誠爲允當矣。臣有所懷,每欲一番仰達矣,今有言端,敢此仰達矣。朝家之發遣御史,廉問守令者,實出於欲知民間疾苦,守令能否,則爲御史者,所當十分廉問,無負朝廷差送之意,而大段政治得失之外,雖濫率微細易知之事,亦且不能詳知,或以無子者,稱以濫率,入於書啓之中,此豈朝家差送之意哉?臣亦曾爲此任,誠能善爲廉問,則守令不能逃其罪矣。近來御史,則不過暫爲歷過於境內,只聽一二人之言,以此書啓,雖善治守令,何能每人而悅之耶?或有落訟者及得罪官家之人,則其言固不可信,必須廉問一境,言言皆實,然後始爲書啓,則不治守令,何能逃其罪乎?且所謂不法文書,是守令私用踏印,着押文書,而今則只捧侤音於下吏,以此謂之不法文書,故下吏以爲其時劫於御史威風,不得不納招云,故行査之後,無不得脫,外方行査,雖不知十分明白,而御史苟得私用踏印文書呈納,則豈有淸脫之理乎?前頭雖有廉問之時,下吏捧招,使不得進呈,而御史之廉問失實者,亦當有警責之道矣。上曰,此言誠然矣。御史苟爲出沒村里,詳細廉問,則必爲着實,而汎然往來之故,不無爽實之弊,各別申飭,而且其所捉文書中,無踏印着押者,勿爲施行,可也。戶曹判書閔鎭長所啓,今年諸道田結摠數,姑未及盡到,而忠淸一道見之,比上年所縮,過三萬結,他道實結之縮,可以推知矣。來歲經費,萬無繼用之路,凡干浮費,所宜十分樽節,明年正月爲始,大內及宗社丁字閣等修補處,則大小營繕,竝姑爲停止,何如?上曰,依爲之。又所啓,諸各司用度,限今年裁省矣。今年年事,又復如此,勢難復舊,限明年仍爲裁省,何如?上曰,依爲之。又所啓,上今年癘疫時,道路僵尸,別定軍門將校,使之收瘞矣。此輩不避死地,奔走兩年,其在朝家事體,似當有酬勞之道,令該曹參酌稟處,何如?上曰,依爲之。吏曹判書申琓所啓,三陟府使沈檀辭朝之後,重爲落傷,不得下去云。夫馬之上來,已久,尙今留滯,其弊不貲。凡守令之已赴任者,道臣當爲處置,而沈檀則雖已辭朝,尙在城外,與已赴任者有異,則臣曹似不可諉諸辭朝,而不爲變通,以貽夫馬之弊,今姑罷黜,何如?文重曰,沈檀亦呈備局,故以斯速赴任之意,題送矣。沈檀,不見吏曹判書,故捉囚其下人,以此辭朝之後,已近一旬,呈狀不爲發行,致令遠地人馬久留,沈檀雖是宰臣,而旣爲守令,則不見吏曹判書而去,固爲非矣。吏判,以體面間事,捉囚其下人,而沈檀之以此不赴,殊甚不當,旣自吏曹請罷,不可矣警責之道,從重推考,何如?琓曰,沈檀雖曰宰臣,而旣爲守令,則不爲下直,殊涉不當,故臣捉囚下人,而沈檀缺以落傷爲言,故臣以其狀,缺撕捱,爲損事體,而,缺上曰,罷黜則過矣。從重推考,催促發送,可也。以上朝報
大臣·備局堂上引見入侍時,戶曹判書閔鎭長所啓,南漢將士之仰食廩料者,其數甚多,而饌物無以計給,似聞江都待變物種中,白醢最優云。每年輸致數甕于南漢,以備待變之資,而待其新舊之來,以其舊儲,供饋將士,年年定式擧行,似爲便好,敢此仰達。上曰,依爲之。備局謄錄
大臣·備局堂上引見入侍時,左尹羅弘佐所啓,外方守令中,兼把摠之窠,例自各其軍門把摠中,自辟以送矣。新除授長連縣監朴慶應,地位卑微,必有輕於各邑之患,今姑改差,把摠中擇其可合人,自辟以送,何如?上曰,依爲之。御廳謄錄
大臣·備局堂上引見入侍時,左議政徐文重所啓,訓鍊都監待變船二隻,賃載戶曹穀物,致敗洋中,今方行査,而凡遺船之規,必以冬前,有難等待其蕩滌與否,致敗船二隻之代,令全羅·忠淸水營,依前趁時改造以送之意,分付,何如?上曰,依爲之。備局謄錄
下直,黃海監司李寅炳。朝報
上在昌德宮。停常參·經筵。
忠淸監司書目,韓山呈,以獻納權□□辭職上疏上送事。啓。答曰,省疏具悉。爾其勿辭,上來察職。
謝恩,兵曹佐郞李裕民,學正尹樟。
備忘記,宗親府,居於百司之首者,以其有大君·王子之尊也。衙門則雖尊,而我國朝士,視宗親,本來太薄,此固弊習也。況王子延諡,事體自別,內外宣醞,亦所以侈恩光,而今觀宣醞時進參人員書啓,宗親·儀賓外,朝臣無一進參者,不但埋沒莫甚,其在事體,豈容如是?殊甚駭然。應參不參人員,一一摘發,竝從重推考。
禁府啓目,宋晟更推云云。向前宋晟所供,如此縷縷,自明之言,雖費辭說是白乎如,呈券早晩,終無的知之端是白齊,其日先呈試券之入,在於何時是白乎旀,十三四軸以前收券之時,果有騷擾越次之事與否及兩露字收券,又是夜深之後是白乎諭,其時收券官,似當詳知是白乎旀,魚史周·李宖·宋思胤等,旣出於援證,此三人若竝爲拿問,則伊日委折,可以洞燭是如爲白乎所,此亦不可不憑問是白置。上項其時收券官及魚史周等三人,竝卽拿問,以爲究覈之地,何如?啓依允。
掌令李世奭啓曰,臣數月之內,三遭慘慽,宿恙添苦,日事委頓,累尋長單,而終未上徹,虛帶職名,而蔑效塵露,居常愧懼,若隕淵谷矣。卽伏見邸報,則同僚因大臣·諸臣之言,引避退待,筵說嚴秘,未聞其詳,而槪觀其避辭,謂以緘默而見斥,則緘默不職之罪,臣實爲首,臣何敢一刻晏然於臺次乎?請命遞斥臣職。答曰,勿辭,退待物論。
工曹判書申汝哲辭職上疏。入啓。答曰,省疏具悉卿懇。卿其安心勿辭,調理行公。
政院啓曰,樂善君延諡宴內外宣醞時,朝臣無一進參者,應參不參人員,一一摘發,竝從重推考事,命下矣。問于本家,則以爲在前陽善君,崇善君延諡時,亦不請邀外朝,故今番本家,外朝諸臣,則初無請邀之事云。外朝之不待請邀,而無端進參,亦無其例,則應參不參人員,有難指的,何以爲之?敢稟。傳曰,如無請邀之事,則不必推考矣。
傳曰,召對爲之。入侍,承旨宋廷奎,玉堂李徵龜·吳命峻,假注書朴萬普,史官李台佐·金興慶。
禁府,金戩·金時郁·魚史周·李宖拿囚。啓。
持平尹憲柱啓曰,臣賤疾危劇,無望供職,日尋長單,見阻喉司,方切悶蹙矣。伏聞日昨筵中兩司諸臣,以緘默見斥,相繼引避,筵席語秘,雖未得其詳,臣之忝居供職,殆過數月,而病伏涔涔,聞見不逮,未有一言報效,則不職之責,臣實爲首,何敢一刻抗顔於臺端乎?請命遞斥臣職。答曰,勿辭。退待物論。
謝恩,副修撰宋徵殷。
臨陽君桓上疏。大槪,臣於下政院之敎,不勝惶悚,亟治臣罪,以存事體,以安私分事。入啓。
召對時,檢討官吳命峻所啓,君臣交際,猶天地之相遇也。在易姤之彖曰,天地相遇,品物成章,程子釋之曰,天地不相遇,則萬物不生,君臣不相遇,則政治不興,是故君臣之際,遇肝膽相照,密如父子,合如符契,然後言行計用,庶績以成,三代致治,皆由此道,未有君臣不相深悅,而能成治道者也。竊觀殿下,乾剛日元,堂陛甚嚴,臣雖忝近密,每欲有陳白,而仰瞻法座,輒先嚴畏,不能自達而退,一堂君臣,情志如是未孚,上下不相孚,而能回衰否之國勢者,未之有也。前領議政柳尙運,片言不槪於聖心,譴斥太遽,不少饒借,豈不有歉於推誠待下之道乎?時月已久,尙不反汗,平日情志相孚,則豈有此過當之擧乎?卽今臺啓相持,收殺未易,首相曠位,庶務多滯,伏願特恢轉環之盛德,且念國事之泮渙,收回前命,以光聖德,何如?上曰,昨日大臣陳達時,已喩之矣。柳尙運之事,大段失着,箚中所謂更增死罪等語,終未穩當,故臺啓及大臣之請,不爲允從者,實出於裁抑鎭定之道,而本非永棄之意也。今則譴罷已過三朔,儒臣又此陳達,特爲敍用。參贊官宋廷奎所啓,因儒臣所達,前領議政柳尙運,有敍用之命,而臺諫方以還收爲請,敍用傳旨,不得捧入之意,敢啓。答曰,知道。命峻曰,書曰,天聰明自我民聰明,天明威自我明威,卽今生民之困苦,極矣。臣在外方時見之,則白骨之徵,隣族之侵,必爲亡國之源,所謂隣族,鶉衣菜色,垂涕而訴曰,某人,乃逃亡者之母邊七八寸,當爲斯役,而吾乃逃亡者之妻八九寸也。吾役之不能支,吾身之不能保,又何能對答他族之役乎?互相推諉,請得指一徵出,其情豈不惻然乎?臣智慮淺短,實不知可救之善策,而軍役之繁重,隣族之侵督,決知其爲亡國之源矣。豈可諉以終無善策,而坐視不救乎?另飭廟堂講究善策,從長變通,何如?上曰,隣族侵徵,爲弊已久,而未得善變之策矣。今者儒臣,自外上來,所達切實,令廟堂各別詳究稟處,可也。以上朝報
以備邊司犯越人等捧招公事,傳曰,姑待後日登對時稟處,別爲留置。備局謄錄
上在昌德宮。停常參·經筵。
答臨陽君桓疏曰,省疏具悉卿懇。卿其安心勿待罪。
謝恩,靈巖郡守金俶,刑曹正郞李鳳朝,大提學吳道一。
禮曹判書金構辭職上疏。入啓。答曰,省疏具悉卿懇。卿勿過辭,速出行公。
傳曰,醫官金有鉉,右議政家看病事,分付。
傳曰,召對爲之。入侍,承旨許墀,玉堂李徵龜·吳命峻,假注書朴萬普,史官李台佐·金興慶。
謝恩,執義李敏英,持平李正臣。
傳曰,都承旨,持此書題,與大提學偕往泮宮,儒生等製述以來。
禁府啓目,收券官金戩·金時郁及魚史周·李宖等原情云云。觀此各人等所供,則收券官金戩·金時郁招內,先呈之人,不知的在何時,而擧火後入去,則所捧試券,只是七八張是白遣,十三四軸兩露字收券之際,別無騷擾越次之事是如爲白有置,此外更無可問之端是白乎旀。魚史周段,宋晟招內,以與史周閱盡一篇,多數刪去是如爲白有矣,史周所供,則只改一欺字是如爲白有臥乎所,相與差違是白遣。大抵項聖啓殷憂以下數十字,果爲轉授相資,而同接李宖,亦爲取用是如爲白乎旀。李宖段,暫見宋晟,來坐於史周之傍是如爲白遣。大抵項十餘字段,偶與史周相類,而適符於宋晟文字是如爲白臥乎所,與史周之說,不至大段差違是白乎乃。史周與晟,旣是妻娚妹夫之間,則法不當參訂,其所爲說,似難取信,亦無更問之事。上項金戩·金時郁·魚史周·李宖等,竝只放送爲白乎旀,宋晟段,宋思胤拿來取招後,更爲推問,何如?啓依允。
召對時,檢討官吳命峻所啓,今因進講文義,有所陳白矣。頃年自上有西北人通淸收用之命,此出於一視之盛意,臣竊欽仰,而頃者又以此下敎矣。臣頃爲西路守令時見之,西路,蓋弓馬之鄕,而人物俊秀,至於武士,尤多可用,北路亦然,而我國專尙門閥,故未得收用,誠爲可惜,收拾其尤者,以慰遐裔之望,誠好矣。各別申飭兩銓,以爲收用之地,何如?上曰,專用門閥之弊,誠如儒臣所達,當留意焉。參贊官許墀曰,儒臣所達,誠是矣。臣以西北人才之沈沒,心常嘅惜,今幸入侍,敢此仰達矣。西北人物,最爲俊秀,武藝才能,可用者亦多。以咸鏡一道,品其南北人物,則南不如北,北不如六鎭,卽興王之地,且係關坊之重,平時不有以收拾人心,則何以得力於緩急之時乎?六鎭之人,尤不見用,得爲僉萬戶,亦罕有之,豈不誠落莫乎?從前西北人,雖有收用之令,而終不着實,今若使兩銓,抄擇其西北人才,各別收用,尤致意於六鎭,而苟得人才,則不拘常格待膴仕,以爲聳動慰悅之地,似好矣。侍讀官李徵龜曰,臣亦曾爲淸北守令見之,武人則箇箇可用,而無一人收用,誠爲可惜。各別申飭,用之,似好矣。上曰,前有西北人才另加收用之敎矣。今又申飭兩銓,使之各別收用,可也。以上朝報
上在昌德宮。停常參·經筵。
夜一更,月入東井星。
謝恩,原州牧使李曼著。
副摠管禹瑞圭初度呈辭。入啓。給由。
傳曰,召對爲之。入侍,承旨金澋,玉堂李徵龜·宋徵殷,假注書宋宅相,史官李台佐·金興慶。
備忘記,居首生員李澤,直赴殿試,之次進士曺夏奇·黃夏弼,竝直赴會試,幼學金箕錫,生員宋光涑·李世恒,進士李明觀,生員李寅漢,各給一分。
召對時,檢討官宋徵殷所啓,本館僚員,近甚不齊,見存之員,不過二三人,前頭皇明通記校正懸吐之際,臣等所見孤陋,必與諸員,博議商確,可無疏漏之患,而都堂錄,緣於大提學有故,尙未爲之矣。卽今大提學旣已行公,在前雖領相不在之時,亦有完薦之例,使之斯速擧行,何如?上曰,依爲之。
下直,文化縣監鄭栻。
上在昌德宮。停常參·經筵。
謝恩,兼東學敎授閔鎭遠,典籍金重。
傳曰,召對爲之。入侍,缺,玉堂李徵龜·宋徵殷,假注書宋宅相,史官李台佐·金興慶。
傳曰,召對時,刑房承旨,持禁府及刑曹囚徒〈案〉入侍。
禁府啓目,柳章玉·柳鳳輝元情云云。向前柳章玉等所供如此,章玉與聖輝共看之試券,乃是金萬謹之表,柳鳳輝段,其日午,有見聖輝之表草,而其後更不相見,未知以何文呈納。又曰,聖輝初無乞援之事,而大抵今科傳播之說,甚多云,而臺官只擧聖輝等兩人,則此必有十分眞的之聞見,而闕外書啓中,援引各人等段,亦必有着實言根,而如是相左,殊極可訝。旣無更問之路,則惟當以爲人所供中可疑之端,發爲問目,更推於聖輝處是白在如中,李㙫所謂裨篇賦得中之說,旣爲親問於聖輝,而李晩成所謂具篇體之說,亦是面話,而聖輝,旣以原篇賦得中,則本非可諱之事,裨篇具篇,不當出於話頭,而裨篇賦之說,何以言於李㙫,而具篇體之說,亦何以語於李晩成?所當更問於聖輝處,鳳輝,讀金萬謹試券時,聖輝,聞其聲而來見,其時聖輝,已納自己試券事,留在場中,若或未納之前,則捨其方製方書之賦,而擧火倉卒紛沓之中,往見他人所讀之表云者,亦涉可疑。此亦不可不更問於聖輝處,而柳章玉所讀之表,乃是金萬謹之試券,而聖輝亦爲來見與否,萬謹處,不可不憑問。金萬謹,卽爲拿問,而章玉段,仍囚以待,柳鳳輝·尹洙等段,姑無更問之事,竝只放送,何如?啓依允。同府,金萬謹拿囚。啓。
禁府,都事李廷晉,松禾弑夫罪人玉禮拿來。
召對時,上曰,昔〈宋〉臣王全斌之伐蜀也,屬汴京大雪,宋太祖,衣貂裘視事,忽謂左右曰,我被服如此,而體尙覺寒,念西征將士,衝冒霜雪,何以堪處?卽解貂帽,馳賜全斌。予覽此忽念獄囚,當此雪寒,凍餒可哀,曾已遣承旨,摘奸典獄,疏放輕囚,而卽今歲首不遠,日寒又如此,意欲考見罪目輕重而處分,使之持囚徒案入侍矣。參贊官許墀曰,聖上此一念,足以感回天和矣。第囚徒案,不過列書姓名,只憑略節罪目而已。輕囚則放之亦無妨,而如重囚,則似難只憑囚徒案而輕解也。上曰,不可以此囚徒案,而輕議其重囚也。許墀曰,臣待罪刑房,竊有區區所懷,故惶恐敢達矣。古有人君親錄囚之規,又不如今啓覆之爲也。蓋啓覆,皆以一罪,旣已勘律之後,始行啓覆,自上雖有特令分揀者,而終未免爲法外之施,此豈足爲欽恤之道?凡重囚之類,初行推問,文案旣具,依例請刑,一番施刑之後,則不復考見文案,循例加刑而已,故其間雖有情罪之可議者,而無由自暴,一年二年,淹滯牢狴,終於飢凍瘐斃而止,若是者,豈不感傷天和乎?雖以近日典獄罪人檢廳狀見之,只着布氅衣一,布單袴一者,多有之,勿論其罪之如何,而當此隆寒,其勢必死,此皆不卽處決,待其自斃之類,欽恤之意,果安在哉?若詳其已成之文案,參其情罪之輕重,則雖殺獄重囚,必不無罪疑惟輕之類矣。今觀刑曹囚徒案,則或以殺獄,或以咀呪,或以强盜,其他罪名甚重,其數亦多,而經年閱歲,處決無期,舊者積滯,新者繼入,此實有司之過也。今若使刑曹堂上,時囚之未及畢究者,趁卽推覈,而文案已具者,勿論已啓聞未啓聞,一一參考文案,情犯十分無疑者,徑斃杖下,亦不足恤矣。日次施刑,期於取服,至於罪重而情輕者,罪疑而宜輕者,則參酌定罪,論其所見,與備局諸宰,商確議定後,待登對時仰稟,自上參酌情罪,或施特恩,則此誠古昔人君親錄囚之意,今者聖上惻怛之意,不徒歸輕囚之議放也。上曰,承旨所達,誠是矣。輕囚則卽以囚徒案抄出,今日內分揀放送,以示予欽恤之意,如殺獄等重囚,則勿論已啓聞未啓聞,分付該曹,使之詳覈文案,參酌情罪,除正犯無疑者外,或罪重而情輕,或罪疑而宜輕者,刑官論列意見,待登對時稟處,可也。許墀曰,我國之事,例多稽延,必須定其期限,使之趁歲前稟處,何如?上曰,以此分付,可也。許墀所啓,今番新歲發春之時,自上惻然於獄囚,降此欽恤之旨,此實感回天心之會,臣竊欽頌之至。第念聖上一視之仁,不當以京外有間,何可只慮京囚,不及於外方乎?外方滯囚之弊,尤有甚焉。守令惟事延拖,不卽覈處,或至同推,終歲不行,經年閱歲,待其自斃,比比皆是,若計八路重囚,則若此之類,將不啻百數,此豈不感傷和氣乎?今此進講宋鑑中,元順帝,遣使諸路縣,問民疾苦,疏滌冤滯,彼時之事,雖不足取法,而取其善者而用之,亦無不可矣。卽今朝臣中,擇其慈詳者,分送各道,按察罪囚,輕者直爲決送,重者參其情罪,或與方伯相議裁處,或論列上聞,一如京囚之爲,而仍爲宣布德意,則可矣。上曰,外方滯囚之弊,果有甚於京中矣。許墀曰,曾年暗行御史回還時,亦有按察獄囚之命矣。連歲飢饉癘疫之餘,民生愁歎,人心渙散,今若近臣中,擇其慈詳諳練者,而分送各道,一以察守令賢否,一以問民間疾苦,不但按覈獄囚,而見則其在疏滌冤滯,慰悅民心之道,豈曰少補乎?發遣京官,每慮供頓,而若自上嚴飭,使之減其騶率,一騎往來,則有何貽弊之慮乎?上曰,外方罪囚,自本道治之,而不能着實,使刑曹收聚其罪囚文案,而考覈處斷,則可也。檢討官宋徵殷曰,各道罪囚文案浩多,秋曹多事之地,有難一一考覈。且外方罪囚,自京衙門處斷,亦必多弊端,不如自本道詳査處決,諸道監司處,各別申飭,隨其輕重,或放送或啓聞,而必令斯速奉行,宜矣。許墀曰,臣之疎遠之蹤,敢陳區區之見,誠極惶恐矣。然而不若分遣京實官之爲有實效矣。上曰,各道文案之移送刑曹,不當矣。曾前暗行御史回來時,使之按察各官罪囚,則文案浩繁,一二日內,不能査考云,別遣京官,亦必如是矣。令本道監司,詳考各邑罪囚文案,輕者則卽爲裁處,重〈者〉則論列上聞,以俟處分事,各別申飭分付,可也。墀曰,臣於武臣討捕使治盜事,竊嘗有慨然者,故敢此仰達矣。荒政十條,治盜居一,當此連歲大侵之日,盜賊群起,民不聊生,治盜之議,固不可少緩,而第念凡所捕治之盜,或出於陳告,或出於援引,其間豈眞無被誣之類乎?必須先加盤問,而得其疑端,然後始宜下杖,杖下雖服,而贓訂符合,然後始明爲賊,而近來武臣之治盜,則不然,不問贓訂之有無,隨其告引而輒加酷刑,酷刑之下,人孰堅忍乎?外方亂杖之杖,酷大於京中,捕盜廳,數杖纔下,足背拆折,不獨此也。亂杖不服,則施以淫刑,倖得其承服,則不復究覈其虛實,而被盜之家,不行質問,所賊之贓,不推去處,便爲考覆啓聞,務要善治盗之名,此豈仁天之心,而亦豈聖上欽恤之意乎?臣雖不敢誣一世治盜者,而若是者,蓋居十七八,自上若留意下覽於諸道討捕使狀啓,則可知臣言之不妄也。或有十盜就服之招,兼之於一張侤音,而贓訂,亦無推問之處,於此可見,初不各各推閱,務盡詳審之狀矣。一入告引,無有得脫人命,公事寧容如是?臣意則自朝家別樣嚴飭諸道討捕使,凡被告被援者,尤致詳審,雖有就服,而必須質問其被盜家,又覈其贓証符合與否,十分明白其爲賊,然後各項推問招辭,一竝修啓,俾無襲蹈前習,錯謬獄體之弊,何如?徵殷曰,洊歲飢荒,民無恒心,竊發之患,比來特甚,朝家深以爲慮,每講治盜之策,至於諸道守令,亦多以武臣差遣,臣意則不然矣。古語曰,治亂民如治亂繩,窮民之爲盜者,實由於飢寒所迫,失其常性之致,而一切以捕治爲務,此雖有一時止息之效,終莫如勞來安集之爲愈也。朝家若純用慈詳愷悌之人,敦尙惠化,則此實爲止盜之良策矣。墀曰,凡治盜之規,若詳覈審問,則自可辨別其虛實,而武臣,鮮能愷悌,只以刑杖爲主,故未免有誣服枉死之弊,誠爲矜悶矣。侍讀官李徵龜曰,盜亦人耳。行盜賊之事,豈其樂爲之哉?上年農事,稍爲豐稔,故京外賊患,頗似寢息,而今歲凶稔,又復如此,竊發之患,無處無之,至於孤村,計家剽略,將來之憂,有不可勝言者。檢討官之所達安集之說,誠爲治本之意,而當此撫恤之日,猝難感化,則捕治之擧,亦安可沮已也?第捕治之際,若不反覆詳覈,則玉石俱焚之患,亦不可不慮,承旨之言,尤爲切實矣。以此申飭,似宜矣。上曰,近來賊患,無處無之,不可不嚴加捕治,而以愷悌之人擇送之言,誠爲根本之論矣。治盜之際,苟不詳審究覈,則誣服枉死之弊,在所必然矣。各道討捕使處,以此各別申飭,可也。徵龜曰,凡打破獄門之賊,其爲獷悍可畏,奚特與若干結黨行劫者比乎?頃日慶州賊囚,一時擧火,破門壞墻,有同外內之交鋒者然,若非府尹李衡祥,親進圍捕,則殆將盡失矣。其後未幾,安東又有此變,極爲寒心矣。安東賊囚,不過八名,而尙敢打破獄門而走,常時守直之虛疎,可知也。啓聞罪人見失者,限滿未捕,則例有當施之罰,不必輕先請罪,而第在逃賊人中三名,尙無跟捕啓聞之事,此亦殊涉稽慢矣。其在警勵之道,不宜置之尋常,安東府使洪得禹,姑先推考,使之趁卽機捕事,申飭,何如?上曰,姑先推考,更加申飭,可也。記事官李台佐所啓,臣以史官,仰達所懷,實涉猥越,而頃因儒臣所達,有西北人才各別收用之敎,臣於此欽歎我殿下不遐遺之盛意,區區所懷,敢此仰達矣。我國以專尙門閥之,故高門子枝,輒先顯用,爲遠方寒族,例多淹滯,誠爲可惜。且不幸色目標榜之後,亦有主客彼此之別,則不爲收用之弊,奚特西北而已?嶺南亦如之矣。臣奉使嶺南,詳知其處事。左道諸邑,乃是名臣碩輔輩出之地,遺顔所及,多尙儒業,雖以卽今言之,科目出身者,多有之,蔭路筮仕者,亦多有之,而一倂廢棄,銓曹雖爲間間擬望,而亦不能着實收用,其在一視之道,豈不有歉乎?其中或不無負犯,而亦豈人人而盡有負犯乎?且嶺南之人,或以朝家之全不收用,不無稱冤之端,慰悅人心之擧,豈可專在於西北,而不及於嶺南耶?申飭銓曹,嶺南人無故可用者,一體收用,則似好矣。上曰,嶺南人才之府庫,今則雖不如古,而可用之人,亦必有之,史官所達,是矣。申飭銓曹,使之各別收用,可也。又所啓,兵曹軍色郞廳,專管一曹軍布之出入,爲任緊重矣。朝家爲慮經費,剝民之膏血,至有隣族之侵,艱辛收捧,而各邑色吏,與本曹該吏符同,從中偸食,以致庫儲之耗盡,誠爲可痛矣。此雖緣連歲荐飢,不得準捧,而亦由於色郞數遞,未能詳察之致,今若申飭該曹,擇其色郞,抄出前後軍布未收之類,另加精査,則胥吏奸濫之弊,可以少祛,而其於經費,亦不無所補,故敢達。徵殷曰,臣亦欲以此事仰達,而未果矣。任官之道,莫如得人,而至於兵曹軍色,所掌甚重大,則可不擇差而久任也?聞兵曹所儲,匱竭特甚,將不復支用云,此雖緣軍保之逐年逃故,所捧漸不如前之致,而主管之人,亦甚數遞,文書之間,未能句檢,中間耗蠧之弊,勢所必至,若別擇剛明才諝之人,專管此任,勿爲遷動,則庶有收拾蕩殘之效矣。上曰,申飭該曹,可也。以上朝報
上在昌德宮。停常參·經筵。
副摠管禹瑞圭再度呈辭。入啓。加給由。
左副承旨李健命辭職上疏。入啓。踏啓字。
校理李徵龜辭職上疏。入啓。答曰,省疏具悉。爾其勿辭察職。
待敎李台佐辭職上疏。入啓。答曰,省疏具悉。爾其勿辭察職。
禁府,三省推局問事郞廳二,趙泰老·李晩成。啓。
玉堂箚子。大槪,請大司諫趙泰采,正言金相稷,掌令金德基,正言李德英,掌令李世奭,持平尹憲柱,執義李敬英,竝命出仕事。入啓。答曰,依啓。
吏曹啓曰,承旨有闕,政事,取稟。傳曰,明日爲之。
府前啓,領議政罷職還收事,停啓。
待敎李台佐牌不進,依承傳罷職。
上在昌德宮。停常參·經筵。
掌令李世奭上疏。大槪,敢陳疾病難强之狀,冀蒙恩遞,略附愚見,以備財幸事。入啓。
司書朴泰昌辭職上疏。入啓。
謝恩,文學趙泰老。
有政。以李觀命爲兵曹佐郞,趙泰耉爲承旨,李世瑾爲持平,趙泰老爲文學,趙正萬爲江西縣令,朴泰昌爲司書。尹以道,今加嘉善加資事,判下。尹一商,今加通政加資事,傳敎。
上在昌德宮。停常參·經筵。
答掌令李世奭疏曰,省疏具悉。疏論之事,予未知其穩當也。爾其勿辭,從速察職。
答司書朴泰昌疏曰,省疏具悉。爾其勿辭,從速察職。
謝恩,左副承旨趙泰耉,同知朴壽夏,僉知趙益徵·李晩鎭,江西縣令趙正萬,良才察訪韓世億。
說書尹志和辭職上疏。入啓。
兼文學南正重辭職上疏。入啓。
右副承旨許墀辭職上疏。入啓。答曰,省疏具悉。爾其勿辭,從速察職。
答說書尹志和疏,缺省疏具悉。爾其勿辭,從速察職。
答兼文學南正重疏曰,省疏具悉。爾其勿辭,從速察職。
都承旨任弘望辭職上疏。入啓。答曰,省疏具悉。卿其勿辭,從速察職。
左承旨南致熏,同副承旨宋廷奎辭職上疏。入啓。答曰,省疏具悉。爾等,勿辭。從速察職。
右承旨金澋辭職上疏。入啓。
輔德李震壽辭職上疏。入啓。
正言金相稷上疏及大司諫趙泰采辭職上疏及禮曹判書金構辭職上疏。入啓。
弑夫罪人玉禮,見情承服。
黃海監司書目,平山兼任金川呈,以幼學文碩圭爲虎囕殺事。
平安監司書目,辭職上疏上送事。啓。缺悉。卿勿固辭,從速察職。
禁府,三省罪人玉禮,堂古介行刑。啓。
上在昌德宮。停常參·經筵。
文學趙泰老,司書朴泰昌上疏。大槪,敢陳愚見,以備裁察事。入啓。答曰,省疏具悉。疏辭知道。
謝恩,僉知柳尙輅。
校理李徵龜初度呈辭。入啓。給由。
弼善李光著辭職上疏。入啓。
禮曹參議李寅燁辭職上疏。入啓。答曰,省疏具悉。爾其勿辭,從速察職。
禁府啓目,金萬謹原情云云。觀此所供,則章玉所讀聖輝共看之試券,果是其矣試券,而旣與章玉之言相符,則別無更問之事。上項柳章玉,金萬謹乙良,竝只放送,李聖缺胸腹痛苦劇之中,又缺病勢甚劇,不能納缺在前罪人,病重不得捧招者,則有稟啓待後之例,聖輝段置,姑待後坐更推,何如?啓依允。又啓目,觀此兪岦擊錚原情,則爲父訟冤,有此陳聞,縷縷稱冤,不爲無據,殺獄事體,極其重大,不可以其子所訴,有所輕議。原情內辭緣,置之,何如?啓依允。
假注書朴萬普改,代宋昌明落點。
傳曰,右議政家看病,內醫二人加送。
執義李敏英辭職上疏。入啓。答曰,省疏具悉。爾其勿辭,從速察職。
院前啓,請還收睦來善·李玄逸·金德遠·柳命賢放歸田里之命。請還收李玄紀放歸田里之命事。入啓。答曰,勿煩。前啓領議政柳□□罷職還收事,停啓。
戶曹判書閔鎭長,兼帶守禦使辭免上疏。入啓。
吏曹啓曰,大臣處置政事,取稟。傳曰,明日爲之。
答戶曹判書閔鎭長疏曰,省疏具悉。卿其安心勿辭,調理往來。
江華留守書目,吏曹參判金昌協辭職上疏上送事。啓。答曰,省疏具悉。卿其勿辭,俟母病間,上來察職。
掌令金德基辭職上疏。入啓。答曰,省疏具悉。爾其勿辭,從速察職。
上在昌德宮。停常參·經筵。
謝恩,持平李世瑾。
校理李徵龜再度呈辭。入啓。遞差。
兵曹參判李震休,弼善李著初度呈辭。入啓。給由。
傳曰,在前都目政,以今月二十一二日爲之矣。頃見吏曹草記,以判書身病,褒貶不得磨勘云,大政之以其日定行與否,問啓。
政院啓曰,都目政,今月二十一二日定行與否,問啓事,命下矣。問于吏曹,則以爲判書身病猝劇,褒貶不得磨勘矣。卽今病勢向差,故褒貶則今月二十日爲之,而都目大政,則欲以二十五日內無故日,兩銓同議稟政矣,敢啓。傳曰,知道。
正言李□□上疏。大槪,臣於憲臣之疏,有不敢晏然者,請遞事。及持平尹憲柱辭職上疏。入啓。答曰,省疏具悉。爾其勿辭,從速察職。
政院啓曰,新拜行判中樞府事柳尙運,時在廣州地,上來事,依例遣史官傳諭,上來時給馬事,京畿監司處,亦爲下諭,何如?傳曰,允。
平安監司書目,鐵山呈,以池香卜妻春月,一胎三女事。
夜五更,火星入氐星。
有政。以宋世泰爲振威縣令,魚震成爲軍器僉正,沈之海爲長連縣監,李世會爲工曹佐郞,權爲兵曹佐郞,趙泰采爲同義禁,李萬春爲校書副正字,李東英爲三田渡丞,崔錫恒爲大司諫。兵批,柳尙運爲判府事。
上在昌德宮。停常參·經筵。
弼善李光著再度呈辭。入啓。加給由。
都承旨任弘望上疏。大槪,臣於金吾文書出納之際,有所嫌礙,決不可仍冒,乞遞職名,以存國體,以安微分事。入啓。答曰,省疏具悉。卿其勿辭察職。
謝恩,大司諫崔錫恒。
禁府啓目,李聖輝更推云云。所供如此,賀客問答之際,多以爲兩作,雖似具篇貌樣,而單篇賦之草率,有同裨篇,以此得中,實爲僥倖是如,以自謙之辭,爲人事情幸參之意,酬應泛然問答,辭句簡草,而語次之間,旣有裨篇二字,則喧譁紛沓之際,聞者之認爲裨篇,亦無足怪。呈券之後,將出之際,適見柳章玉讀試券,偶然往見,則乃是金萬謹之表券,相對看過,以此觀之,具篇體裨篇賦之說,俱有發說之由,而初招時,乃以裨篇得中之說,尤非意念之所到,爲言,則實爲逕庭,而今乃謂非一技長,凡科會試,異於初試,納券之後,軍士卽爲引出,乃是規例,則留見他人所讀之表,又非憂行之事。雖不必爲罪,未知其納券與否,則亦不無可疑之端。發爲問目,意在詳査,又乃指以爲鉤問,俱極駭然。至於作賦之狀,同接任泂,實爲詳知,上項任泂,旣是爲罪人之所援引,則不可不憑問,卽爲拿問後,更爲稟處,何如?啓依允。
傳曰,大臣·備局堂上引見。
傳曰,今觀右議政看病御醫書啓,本家以御醫累日留住爲未安,故自今日往來看病云,姑留數日,更觀病勢,往來看病事,分付。
今日引見時,前領議政權大運之喪,王世子遣史官致祭事,依前定奪擧行事及前待敎李㙫敍用事,榻前下敎。正言金相稷所啓,請還收睦來善·李玄逸·金德遠·柳命賢放歸田里之命。上曰,勿煩。請還收李玄紀放歸田里之命。上曰,勿煩。又所啓,卽者筵中,王世子致祭當否下詢之時,諸臣各陳所懷,而行司直嚴緝,以權大運當初筵奏及疏語,見稱於其時等語,肆然陳達,有若伸救者然,公議所在,豈容如是?請行司直嚴緝,從重推考。上曰,不必推考,不允。
左參贊李玄錫辭職上疏。入啓。答曰,省疏具悉。卿其勿辭,從速察職。
引見時,左議政所啓,頃因儒臣所達,白骨徵布,令廟堂稟處事,命下矣。此則猝難變通,而凡軍役故避之類,則代定之後,例爲減下身布,而未代定前,則不得不收捧,以爲需用於各司,故頃日爲此之慮,京衙門各樣良丁,旣已査定其存減,以給各道,而監缺役良丁,使之出給,此外換缺不技之類,一倂査出緊役缺定之意,九月已爲分付,而缺監司專委守令,一無指揮出給之事,如畿·湖·江原道,似無營屬閑丁,而平安監營,則收布軍六萬餘名,兵營則雖如此,其他屯平兵良保人,其數亦多。黃海道,則隨營牌破定事,七月行關,而兵使論請報狀,昨始來到,外方之不行朝令,近來益甚。忠淸前監司在喪,其代下去未久,此外黃海監司及諸道監司,竝推考,已爲充定者,爲先上送,而未充定者,使之連續上送,以爲急速頒降之地,何如?上曰,外方之不行朝令,其弊甚矣。諸道監司,竝從重推考,使之從速缺,可也。刑曹判書李彦綱所啓,缺咀呪殺人,罪名之重大,缺不無獄情之可疑,情理缺者,則當依日昨下敎,詳考文案,就議廟堂,以爲登對時稟處之地,而至於各衙門所管穀物無面罪人,其數甚多,被囚久者七八朔,近者亦四五朔,而近因獄中染患之熾蔓,病報相繼日次之刑,亦不得頻施,滯囚旣久,間或有瘐死之患,誠極可慮,而此則非本曹所可擅便稟裁。其中情狀絶痛不可寬貸之類,固當嚴加刑訊,以輸情正法爲限,而許多船人中,亦或罪狀稍輕,不至必死者,則參酌施刑,以示缺礪之意,還送本官,推徵無面缺合於釋疏之道,令該衙門缺,何如?上曰,船人輩偸竊缺罔有紀極,若不重究缺弊難防。其中罪狀現著者,則令該衙門更參酌稟處,可也。又所啓,各殿飛陋匠各工及闕內外諸各處各工,以各司奴婢定送,多至一百十八名,而除諸上司·內侍府及祭享供上衙門外,有奴婢各司未滿數十處差送之際,每患苟簡,故頃於壬申年間,自本曹啓稟,闕內各工六名,令戶曹給價雇之,尙今遵行矣。上年以來,各司京案付奴婢死亡甚多,飛陋匠各工,無以充數,卽今未充定之數,至缺十七名,而他無推移之路,事甚缺。諸上司·內侍司奴婢,或破缺輪回差定,或令戶曹缺從便變通,何如?上曰,給缺意事,令戶曹稟處,可也。又所啓,頃因臺啓,奴婢納物免役之類,一竝刷還事,允下矣。各邑之私自受價免役者,則當在刷還之中,至於掖庭所屬內局下吏之有功勞者,捧承傳從自願免役之類,亦不區別,混同刷還,以此呈訴其紛紜,外方各邑,亦多有文報之擧,雖未知臺啓本意之果如何,而捧承傳免役之類,則似與外方雜物備納者,有異矣。左相曰,外方雜物免役,當在刷還之中,而捧承傳之類,不當擧論矣。上曰,捧承傳之類,固無可論之事,勿爲刷還,可也。又所啓,臣待罪掌樂院提調缺敢達。樂工·樂生輩,皆自缺旣無族屬,又無根着,一朔所受,不過保布一匹,以此資生,生理極艱,而近因年凶,不得收捧,工生輩將無以保存,自本院雖移文催督,而各邑視之尋常,趁不上送,自前三匹未收之邑,有解由拘礙之例,比年以來,廢閣不行,保布之不納,職由於此。今後則依舊典三匹未收解由拘礙事,捧承傳申飭,何如?左相曰,定以三匹,其法太重,以他衙門解由拘礙之規,參酌定數,更爲稟處,宜當矣。上曰,三匹太重,更爲參定稟處後,解由拘礙,可也。又所啓,掌樂院樂工·樂生之復戶,乃是法典所載,而各邑或有不爲定給者,曾因工生輩上言,缺覆啓申飭,而亦不得均受缺,依法典定給之意,分付缺申飭,何如?上曰,此是法典缺載,依所達申飭,可也。禮曹判書金構所啓,三省罪人略德正法之後,金川郡降號,故稱冤,頃日呈狀於備局矣。上曰,儒生等,陳疏矣。金構曰,綱常罪人胎生邑,罷其守令,降其邑號,乃是法典,而中間改以綱常罪人所居官降罷。又有變生時所在官罷職之事,故該曹擧行,或有差錯矣。左相曰,本律則乃是胎生邑,而常漢胎生,難可的知,故中間改以時居官,而其後又有變生時守令罷職之事,該曹如是遵行云,似非缺文本意矣。金構曰,略德時缺安,而金川,以變生之邑,降缺有違法意,故如是缺矣。左相曰,令吏曹考其前後受敎,稟處,何如?上曰,依爲之。又所啓,臣於夏間,以受敎照律事,陳達,而因其時大臣·筵臣所論不同,未蒙施行矣。臣退與他大臣相議,則受敎中亦有改律文從時宜之處,以此引用,無所不可云,臣欲更陳而未果矣。今則雖非職掌,每欲一陳,故敢此更達。受敎內各項罷職之類三十餘條,推考之罰,本輕於罷職,而及其照律,則換用此律,皆至於奪告身,終涉冤枉,亦非缺敎頒行之古意。下詢于大臣缺,何如?左相曰,其時臣亦入侍,未缺仰陳矣。受敎,出於定法之後,則或從輕而至重,或從重而至輕,而法文,例從後令矣。雖未知彼此不同者如何,而大凡依承傳罷職者,皆受敎,則刑官之欲以受敎勘罪,不無意見。上曰,受敎內罷職之罪,照律則奪告身,此似較重,亦非受敎之本意也。科場事,亦多以事目照律者,今後受敎中律名者,則以受敎照律,可也。以上朝報
大臣·備局堂上引見入侍時,左議政徐文重所啓,丙寅年犯越人事目中,犯越人,邊將·邊倅,不能現發,而兵使現發,則邊倅·邊將,拿問充軍,兵使不能現發,而監司現發,則兵使亦爲論罪事,定式矣。今聞永達前萬戶金後申之言,則潼關二人逃亡事,自兵營行關回去云,其人必有姓名,而今此犯越事發之後,猶不知何人,亦無擧論査報之事,常時不能着實之失,據此可知。今此犯越所居地方官及所渡地方官,所當依事目論罪,而其時永達萬戶金後申,則旣已遞來,自此直爲拿問,鍾城·穩城兩邑守令及北兵使·潼關僉使,竝爲拿問,何如?上曰,依事目論罪,可也。徐文重曰,犯越事,極其重大,而監司不爲明白査問,狀啓措語,極爲泛然,亦難免不察之失。咸鏡監司李思永,亦爲推考,何如?上曰,依爲之。左尹羅弘佐所啓,江都土城·水門修築事,前大將金鎭龜,以今秋浮石,明春始役之意,前已稟定矣。小臣待罪本廳之後,旣已浮石,而船隻數少,不能輸運,備邊司句管船隻,當取用,而春間漁採之時,失業可慮,三月始役,亦當方農之節,姑待明秋始役,何如?上曰,予意則不然矣。江都保障之地,旣已多費物役,改築城牒,則爲僚雨崩推之處,所當趁卽修補,故前大將金鎭龜,旣以明春始役,定奪矣。我國之事,例多遷就,今若以明秋退定,而明秋不得始役,則又退於後年,終無修補之時耶?甚非重保障之本意也。且經明夏潦雨,則崩圮漸多,而修補物力,亦必倍加,一依當初定奪,明春始役,可也。弘佐曰,然則備邊司句管船中,完固體大者八隻,取用之意,分付備局,何如?上曰,依爲之。左議政徐文重所啓,頃者捉虎事目中,三軍門軍兵,分授畿內各邑,屢次出送,未能捕捉,徒有弊端矣。今則平安道槍砲手,旣已上來,三軍門軍兵出送畿邑事,今姑停止,令各其邑境內所在諸軍門軍兵,調用捕捉,何如?上曰,以此分付,可也。又所啓,犯越人徐貴賢,後日登對時稟處事,命下矣。各人招辭,旣經睿覽,而貴賢,與妻孥持牛馬,越境入去,以爲居生之計,情節尤極絶痛矣。乙丑年間平安道犯越人曺禮男,自彼中捉送皇帝,以其風漢,有勿殺之言,而不可仍置其地,故絶島定配,而此則亦異於禮男,群議皆以爲事係邊事,雖有皇帝勿殺之言,據理咨文,則彼亦不無聽從之理云。咨文之擧,雖甚重難,不可不博詢而處之矣。且貴賢以爲莫男,誘引見賣云,而永達遞來萬戶金後申,以爲在任時,七月間,莫男,每五日逢點云,不可不一番憑問處之,金莫男,拿致京獄査問,何如?李彦綱曰,貴賢,以爲初無犯越之意,爲莫男所賣云,而以永達前萬戶之言見之,則似非實狀。且持牛馬入去之事,渠則牢諱,其妻納招之後,始爲吐實者,情狀尤極痛惡。彼國雖以飢餓乞食之,故使之貸死,而此係邊上重事,決不可仍置。日後憑藉生事之患,亦甚可慮,臣意則移咨彼中,據理爭執,期於得情,可矣。上曰,諸臣以次陳達。禮曹判書李彦綱曰,小臣意見,與金構無異矣。邊事甚重,移咨更請,似不可已矣。吳道一曰,金構·李彦綱之意,則蓋爲重邊事慮後患也。臣意則彼國,旣以爲流民,不可用常法爲言,則不必自我國更爲移咨爭執,必殺乃已矣。羅弘佐曰,貴賢,若是流丐之人,則豈可持牛馬入去耶?北邊常漢輩,如有不便於己,則輒有越彼之意,今若不殺貴賢,則日後之慮,有不可言,而六鎭人心,亦不能收拾矣。嚴緝曰,邊上防禁甚重,不殺貴賢,則日後之慮,有不可勝言。咨文雖似有弊,其在嚴防禁之道,決不可仍置矣。李寅燁曰,邊上事體,至爲重大,凡於犯越之禁,雖防微杜漸,猶懼其不嚴。況此貴賢,旣已持牛馬擧家入去,則似非迫於飢饉之類,又異採蔘越境之比,情節尤爲絶痛。今若以彼人之言,有所容貸,則不但後弊無窮,將無以警勅邊氓,豈非大可慮者乎?咨文雖似煩弊,其在嚴防禁之道,決不可但已也。上曰,貴賢,旣已率妻孥持牛馬入去,則決非乞食之人,設或飢饉流離之所致,此路一開,其害無窮。此而不殺,非所以重事,〈?〉嚴邦禁之道也。皇帝,雖曰貸死,今若移咨爭持,則我有所執,且是約條中事,豈有不能之理乎?文重曰,咨文事體重大,議于在外大臣,後日登對時稟處,何如?上曰,金莫男拿致京獄,咨文事,問于在外大臣,稟定,可也。又所啓,諸大臣不爲入侍,而小臣獨爲入侍,如是陳達未安,而適値其機,故敢此仰達矣。臣曾在政院見日記,則靖社功臣之帶扈衛大將之人,軍官不過五六十人,而未滿百數,近來扈衛廳,或至三四十,而軍官之數,各至於千餘人,以此閑丁,多有投入之患矣。且以今番事言之,永達人來京,入屬於左相廳扈衛軍官云,其爲不實於事,如此矣。頃者閑役査定時,兼帶大臣,有只錄京中軍官,而外方則竝爲革罷之議矣。未知何以中止也?卽今大將一廳有闕,臣之愚意,乘此有闕,以其軍官分屬兩廳,而外方軍官,則竝爲革罷,似爲便當,故敢此仰達矣。上曰,所達,是矣。大將今不入侍,與本廳詳議稟處,可也。備局謄錄
上在昌德宮。停常參·經筵。
謝恩,振威縣令宋世泰,長連縣監沈之海,軍器僉正魚震成,工曹佐郞李世會,校書副正字李萬春。
兵曹參判李震休再度呈辭。入啓。加給由。
弼善李光著三度呈辭。入啓。遞差。
傳曰,召對爲之。入侍,承旨趙泰耉,玉堂吳命峻·李徵殷,假注書宋正明,史官朴弼明·金興慶。
院前啓,請還收睦來善·李玄逸·金德遠·柳命賢放歸田里之命。請還收李玄紀放歸田里之命。請行司直嚴緝從重推考。答曰,不允。
同義禁趙泰采辭免上疏。入啓。
全羅監司書目,辭職上疏上送事。啓。答曰,省疏具悉。卿其勿辭,調理察職。又書目,羅州呈,以司諫林濩辭職上疏上送事。啓。答曰,省疏具悉。爾其勿辭,上來察職。
戶曹啓曰,卽接廣興倉所報,則來庚辰年正月朔頒料次,倉官進去于大臣家請受祿牌,則判中樞府事柳尙運,時在廣州地,判中樞府事尹趾善,以身病時未肅謝云,祿牌不爲出給,係是大臣祿俸,何以爲之?敢稟。傳曰,令倉官輸送,柳判府事上來後輸送。以上朝報
上在昌德宮。停常參·經筵。
辰時,日有兩珥。
答同義禁趙泰采疏曰,省疏具悉。今玆陞擢,意非偶然,卿其勿辭,從速察職。
謝恩,同義禁趙泰采。
工曹判書申汝哲,參判金壽興,參議尹德駿上疏。大槪,敢陳本曹難支之狀,乞令廟堂從長變通事。入啓。答曰,省疏具悉。疏辭令廟堂稟處。
戶曹參判申厚命辭職上疏。入啓。
院前啓,請還收睦來善·李玄逸·金德遠·柳命賢放歸田里之命。請還收李玄紀放歸田里之命事。入啓。前啓行司直嚴緝從重推考事,停啓。
府啓,邦家用人之路,士子拔身之階,專由於科擧,必須十分明正,無一毫可疑之端然後,國家可以用其人,士子可以行其身,一或不正,致有人言,則在國家爲無用之弊,在士子爲終身之累,其不可苟存其榜,以啓無窮之弊也,明矣。今番文科覆試榜出之後,蹲沓之說,罔有紀極,其巧慝之計,奸細之迹,實是萬萬常情,所不可測,言之汚口,聽者掩耳。噫,竊人之財,尙所不忍,況竊人之科,以爲己有,竊之者雖幸,見竊者寧不寃乎?此誠設科以來所未有大變也。發露二人,今方囚覈,則猶可以小解衆怒,而喧騰之國言,與日彌均,拂鬱之輿憤,如火益熾,人皆曰此榜不罷,國不能爲國,萬口一談,牢不可破。就其全榜而論之,則高才宿儒之以其文得中者,固多有之,以此言之,罷亦冤矣,而同榜釁累,旣如彼難掩,擧國之嗤點,又如是不正,則苟且仍存,將焉用之?終莫如畫卽罷榜,以正國體,以破群疑之爲快也。請今番文科亟命罷榜。罷榜之請,寔出於一國共公之論,而今若只罷其榜,不究其奸,則徒見其鮑魚混臭,玉石俱焚,至如用奸實犯之類,終無所懲戢,豈不痛惋哉?雖以當初諫官之啓,厥後憲臣之疏,觀之,入於榜目中者,似不止在囚二人,則其在嚴科場杜後弊之道,所當一竝査治,而第其事端微露,根脈未的,其所覈實之道,惟在於差備官及書吏軍卒輩之竝拿嚴鞫也。臣伏見殿下,雖於尋常微細之事,稍涉於用情者,必嚴旨峻批,另加切治,此固臣隣所欽仰者也。況此無前巧慝之事,尤當赫怒快斷,不少寬貸,而頃於本府之啓,憲臣之疏,俱靳允命,以此輿情,轉益抑鬱,自今以後,更不設科,則已,而然,其不可緩治此輩,以長其奸僞也,較然矣。請當該收券官,封䌤官,謄錄官,枝査同官及易書書吏軍卒輩,竝命攸司窮覈得情,快施邦憲,以解輿人之惑,以洗一榜之累。凡臺閣重發之論,不宜以一人見,任自停止,必待僚議之歸一者,事例則然矣。日者科場差備官請拿之啓,實循共公之論,則所當苦口力爭,期於蒙兪,而前弼善李光著,當其在臺之日,不待僚簡之回,汲汲獨停,惟恐不及,有若關係事機,頃刻難稽者然,其蔑公議而壞臺體,莫此爲甚,不可以事過而置之,請前弼善李光著,罷職。李聖輝等之科場用奸,事端彰露,國言喧藉,臺臣請拿之啓,深得論思之體,而前正言朴見善,於其引避之事,揷入贅剩之語,至謂之蹲之說,因此益甚,而臺章果發有若諫臣之啓,專由僞札之發者然,顯有撓撼臺議,疑亂聖聰之態,噫,是何言也?凡有心腸者,孰不知今科淆雜,而獨見善之爲言如此,豈意臺閣之上,有此駭擧也?公議憤激,久而未已。請前正言朴見善,罷職。天官之長,任重責大,苟非秉心行己,爲一世厭服者,莫宜居之。吏曹判書申琓,隨時苟容,持論數變,始托士類,自任淸議,終附戚畹,反擠舊朋,前後處事,判若二人,回互之迹,爲世所賤,惟此一着,已不可苟據於人物權衡之地,而及其受任以來,罔念爲官擇人之意,惟懷循私樹黨之計,通塞用舍,一任愛惡,大小注擬,皆拂公議,馴致倖門大開,而名器漸混,請托肆行,而簠簋不飾,輿情齊憤,國言未已。今番大政,決不可仍畀此人,重貽官方之害,請吏曹判書申琓,遞差。慶安察訪許塇,賦性愚駿,行己賤汚,徒以銓長之密交,猥通仕籍,物議之嗤點,久矣。況其憑依銓長之勢,恣行奸濫之事,賣權市賂,不一其端,人言藉藉,莫不唾鄙。請慶安察訪許煊,削去仕版。大凡臺閣之臣,被斥於人,則勿論事之是非輕重,詣臺自列,例也。日昨掌令李世奭疏中,以東宮不宜致祭於權大運事,有若論列,仍及廷臣之不卽駁正,則兩司多官,宜有引避,而果爲陳疏,終不詣臺,大違臺體,不可仍在。請被斥兩司多官,竝命遞差。日昨掌令李世奭,以東宮不宜致祭事,陳疏論列矣。言議之峻正,義理之明決,有足可尙矣。出仕之後,仍卽論啓,揆以臺例,在所不已,而累日行公,終不更論有違常規,不可仍置。請掌令李世奭遞差。
傳曰,憲府論啓臺官引見。
答院曰,不允。
持平引見時,持平李世瑾本職遞差,陰城縣監除授,當日內發送,陰城縣監柳星年,遞付京職事,榻前下敎。
陰城縣監李世瑾謝恩後,仍爲下直。
答戶曹參判申厚命疏曰,省疏具悉。疏辭當量處,卿其勿辭,從速察職。
京畿監司書目,龍仁呈,以大司憲崔奎瑞辭職上疏上送事。啓。答曰,省疏具悉。卿辭至此,本職今姑勉副,卿其安心上來。
持平李世瑾引見時所啓,今番文科,亟命罷榜事。上曰,罷榜爲我國之痼弊,故罪在擧子,則罪擧子,罪在試官,則罪試官,勿爲罷榜者,蓋是矯弊之意也。今科雖有一二人無狀者,而全榜不必皆然,窮査得正,可以正罪,至於罷榜,則未知其可也。勿爲煩論。又所啓,請當該收券官·封彌官·謄錄官枝査同官及兩所書吏軍卒輩,竝令攸司窮覈得情,快施邦憲事。上曰,依啓。又所啓,請前弼善李光著罷職事。上曰,不允。請前正言朴見善罷職事。上曰,不允。請吏曹判書申琓遞差事。上曰,國家不幸,黨論日痼,雖微官彈劾,必明其罪狀,然後可以服罪。今此吏判之啓,以循私樹黨爲罪案,此是人臣極罪,果有循私之迹,削奪流竄,未爲不可,而只請遞差,其假托構捏之狀,昭著難掩。申琓任使已久,予習知其爲人,持論和平,務宜調劑,非有矯激浮薄之事。只以不協時議之故,混圇爲說,構以極罪,必欲擊去而後已。詢問之下,不能明白指陳,而自稱公議,肆然務勝,若有一分嚴畏之心,則安敢乃爾?殊極駭然也。又所啓,庸陋如臣,倖竊科第,郞署之職,猶懼不稱,而霜臺新命,遞下於千萬夢寐之外,臣聞命以來,兢惶罔措,顧此風憲之任,受殿下耳目之責。臣愚竊以爲聽言之道,雖在聖明,知而不言,卽臣之罪,目見銓選之不公,公議憤激,區區狂妄之見,敢有所論列矣。聖敎極嚴,歸之於黨論之科,臣誠震怖,欲死無地。臣之所論,非臣一人之言,實輿人之公誦也。蒼天在上,赤心可質,臣敢一毫欺誣,自陷於黨私之罪哉?臣言辭拙訥,誠未格天,反承未安之敎,決不可晏然仍在,請命遞斥臣職。上曰,臺諫雖任耳目之責,而如此黨論之人,決不可仍置,持平李世瑾,遞差,陰城縣監除授,當日內發送,時任陰城縣監柳星年,遞付京職。以上朝報
上在昌德宮。停常參·經筵。
謝恩,學錄都永成。
兵曹參判李震休三度呈辭。國忌齋戒,留政院。
吏曹啓曰,臺諫有闕,政事,取稟。傳曰,明日爲之。
政院啓曰,明日爲政事,命下,而明日乃〈成宗〉大王國忌正日,何以爲之?敢稟。傳曰,一王子,今年六歲,而明年則當爲七歲,七歲封君,自是法例,故六歲年終,大政必爲封爵,至明年元月擇日肅謝,而都目政,尙未有期,大君·王子·公·翁主封爵自別,亦當擇日爲之。明日乃是吉日,雖與國忌相値,從前或有不得已之事,則亦嘗有國忌日開政之規,依前命下開政事,分付。
政院啓曰,持平李世瑾特遞補外之命,出於意外,臣等相顧愕然也。世瑾所論,言多狂妄,跡似偏黨,至於陳疏詣臺,一竝論遞,似此論議,臣等亦不以爲可,而第其年少新進,初入臺閣,自附無隱,言不知裁,雖或不槪於聖心,其在優容之道,不直過加摧折,而前席未罷,雷威遽震,蒼皇斥逐,半夜辭陞,景儀愁痛,聽聞駭惑,此豈平日所望於聖上者哉?臣等,非爲一臺臣地也,所憂者,言路也,所惜者,國體也。臣致熏,昨以所懷,略陳於嚴威之下,而言辭拙訥,更鼓且深,終未回天,黽勉退出矣。臣等,俱在近密,目見君上過中之擧,不勝憂愛之忱,敢此冒瀆於淸齋之中。伏願聖上,少霽威怒,特加恕察,還收持平李世瑾升補之命,幸甚,惶恐敢啓。傳曰,勿煩。
上在昌德宮。停常參·經筵。
傳曰,延礽君祿捧正月等,則係是初受也,依舊式勿減,而其後則減給事,分付戶曹。
玉堂箚子。大槪,敢陳瞽說,以備裁察事。留政院。
有政。以鄭希先爲司諫,李涑爲監察,金致龍爲弼善,金道鳴爲穩城府使,趙大壽爲校理,權爲持平,宋奎濂爲大司憲,許熲爲鍾城府使,李秀儁爲金堤郡守,洪夏明爲北兵使。以上朝報
傳曰,當宁御諱爲延礽君。吏曹謄錄
上在昌德宮。停常參·經筵。
謝恩,穩城府使金道鳴。
奉敎朴弼明辭職上疏。入啓。答曰,省疏具悉。爾其勿辭,調理察職。
禮曹參判吳道一上疏再呈。入啓。答曰,省疏具悉。卿其勿辭,調理察職。
玉堂箚子。入啓。答曰,不允。箚末事,留意焉。
兵曹參判李震休三度呈辭。入啓。遞差。
傳曰,大臣·備局堂上引見。引見時,邊倅拿來代及北兵使,定限內催促發送事,榻前下敎。
今日引見時,大司諫崔錫恒所啓,情勢危蹙,疾病且痼,陳疏見阻,悶默度日矣。伏聞日昨筵中,以臣之曾忝諫職,論劾其時銓長之啓,與近日事相類爲敎,而辭旨嚴切云,臣於此不勝懼然慙悚也。旣往之事,今不敢更瀆,而當時論奏,不過一時相規之意,而今此嚴敎,又及於年久之後,惶怖懍惕,有倍於前,將何顔面復廁於周行乎?筵席嚴秘,未卽聞知,昨始詣臺則喉司,以引對在明,擧例不捧,引咎自效,亦爾緩後,所失尤大。請命遞斥臣職。上曰,勿辭。退待物論。
京畿監司書目,龍仁呈,以領府事南九萬上疏上送事。啓。答曰,省疏具悉卿懇。已諭予意,復何多誥?至於休致之請,萬無允從之理,而連章祈免,一至於此,自愧誠淺,無以爲諭。廚院提調,令該曹稟處,卿其體予如渴之意,安心勿辭,從速就途,以副虛佇之望。仍傳曰,遣〈史〉官傳諭。
引見時,左議政徐文重所啓,賓廳引接,事體重大,而僚相不備,臣獨入侍,諸宰進參者,只三員事甚未安。公故及受由人外,應參不參人員,竝推考,何如?上曰,依爲之。又所啓,臺諫以科場事論啓,易書書吏·軍卒等,囚禁嚴覈事,命下矣。凡軍卒,他處則或送雇軍,而科場則例以元軍充送矣。近來以雇軍代送之弊,非今斯今,至於今科,則軍人三十餘名,幾盡雇立云,雖未知實狀之如何,而此則事當推問於衛將所書員矣。元軍則皆是外方軍人,遠地推捉有弊,衛將所書員,爲先捉送于刑曹,雇軍代立事推覈,然後代立者囚治,何如?刑曹判書李彦綱曰,臺啓蒙允之後,書吏·軍卒,自臣曹囚禁,差備官員,則移送禁府矣。書吏五十名內,四十八名,旣已囚禁,而一名則以公幹出去,一名則除下本役,姑未捉囚矣。軍人成冊中二十五名,皆是元軍,而方外傳說,則率多代立云。遠道元軍,猝難推問,衛將所書員,爲先推覈,代立者,捉囚究覈,宜矣。左相曰,代立一款,若不直招,則刑推窮覈,宜矣。上曰,依爲之。又所啓,易書書吏五十人,旣已囚禁,而科場用奸之事,專由下輩,泛然推覈,則事干於士夫,必不直招,平問之下,亦難得情。此事現發,則繩以死律,亦不爲過,若直招則或減等於本律,以爲覈得實狀,似亦宜矣。李彦綱曰,渠所自首,則當爲減等,而初不直招,終至現露,則論以極罪之意,別爲發問,何如?上曰,當以鉤得實狀爲期,依此爲之,可也。李彦綱所啓,差備官下人,出於禁府堂上之疏,而臺啓則不爲擧論矣。收券官,則科場收券之後,卽爲出來,則更無可問之事,而封彌官·謄錄官·枝査同官,更爲拿囚,則所率下人,亦一體囚禁推覈,宜矣。上曰,一體囚禁推覈,可也。左議政所啓,數年飢疫,凡大小擧行之事,多有停止者。至於文臣朔試射,則非係凶年,而亦與他事一體停止,已有年矣。國朝故事,不可仍廢,且來月乃是新年,自後依前擧行,宜矣。上曰,依爲之。李彦綱曰,易書書吏囚治事,大臣旣已稟定,而五十名中,無可指的發問之端。此輩若直招,則可矣,而泛稱瞹昧,則亦甚難處矣。聞榜出之後,易書書吏一人,往于敦寧判官洪重楷家,謂之曰,渠之入場時,見書吏一人,割去皮封之狀,怪而問之,則爲其相知擧子,有此改書云,故渠以朱筆,錄其改書人姓名居住於小紙,榜出後卽見之,則果爲得參云。仍以朱筆所書之紙,出示,重楷言及於其一家朝士,其言大播於搢紳間,雖未知其眞的,而重楷旣已親聞於書吏,則其書吏姓名,不可不推問現出,洪重楷處,發緘問之,使之指名現告,以爲憑覈之地,何如?上曰,發緘問之後推覈,可也。又所啓,取考謄錄官易書分排成冊,則書吏一人,各書朱草五丈,必以某軸某字,懸錄名下矣。以同義禁申厚命疏觀之,則所納收券筆迹,亦疑云,此則憑覈似不難矣。科場罷出之時,落幅,例爲分給于試官·監試官及書吏等處,今難保其一一見在,而其中亦必有餘存者,落幅朱草及登科人試券朱草,則沒數收聚,憑問於役書書吏等處,覈其某人筆迹,則或不無因此得實之端矣。上曰,依此爲之,好矣。又所啓,差備官下人,當爲推覈,而兩司下人,亦當一體推覈矣。左相曰,科場用奸,專由於下人輩,此與鬻題雖異,而用情狼藉之狀,旣已現發憲府書吏所由,諫院下人等,旣已檢察入場,則囚禁究覈,似緊重於此獄矣。上曰,兩司下人,一體推覈,可也。以上朝報
大臣·備局堂上引見入侍時,左議政徐文重所啓,伏見謝恩使狀啓,則有方物見失之變。近來彼人及義州驅人,獷悍尤甚,頃日出來方物,爲雇車軍偸竊還推矣。今者入去方物,則彼人及我國之人,亦知其重大,而我人偸出,彼人受之,私相買賣,尤爲可駭。使臣若欲推覈,遲滯可慮,得情亦未必,故告知衙門,與者受者,俱爲對辨,則或有推得之路,而不此之爲,仍爲入去,則使臣所爲,亦甚不當。且觀此狀啓,則偸竊罪人,着枷上送,而義州府尹,當以囚禁之意,啓聞,而亦不擧行,邊上事體,極涉疎漏。府尹李三碩推考,罪人等,使之捧招啓聞後稟處,何如?上曰,依爲之。禮曹謄錄
上在昌德宮。停常參·經筵。
校理趙大壽辭職上疏。入啓。答曰,省疏具悉。爾其勿辭,從速察職。
傳曰,徒配罪人李師尙,放送。
傳曰,召對爲之。入侍,承旨宋廷奎,玉堂宋徵殷·吳命峻,假注書宋正明,兼春秋洪旣濟,史官金興慶。
待敎李㙫辭職上疏。入啓。答曰,省疏具悉。爾其勿辭察職。
吏曹啓曰,臺諫有闕,政事,取稟。傳曰,明日爲之。
今日召對入侍時,待敎李㙫牌招入直事,榻前下敎。檢討官吳命峻·李徵殷所啓,引嫌而退。所論之事,旣在年久,雖有嚴敎,不必爲嫌。請大司諫崔錫恒出仕。上曰,依啓。
謝恩,待敎李㙫。
京畿監司書目,敢陳私懇,祈蒙矜許事,上疏上送事。啓。答曰,省疏具悉。卿其依疏辭往來焉。又書目,廣州呈,以判府事柳尙運上疏上送事。啓。答曰,省疏具悉卿懇。旣往之事,何必深嫌?卿其安心勿辭,從速登途,以副予望。仍傳曰,遣史官傳諭。
召對時,上曰,治國之道,敎化爲本。太學,首善之地,而士習之漸至偸薄,科擧,取人之本,而科場漸多奸濫,何以則可救此弊耶?參贊官宋廷奎曰,爲國之道,惟在得人,取人之道,惟在科目,而用奸出身之人,將焉用之?如此之人,平時欺君,臨亂負國,科擧不能明正,則不如廢科,如欲正國而爲治,先從科擧始矣。上曰,易書,蓋欲杜奸,而末世淆僞,反以此生奸,宜有別樣救弊之道矣。檢討官吳命峻曰,士習偸薄,科場之多言,實爲當今痼弊,而自上先以此爲憂,有此下敎,可見振作之圖,甚盛意也。敎胄之任,久任責成,則士習可以丕變矣。故判書宋浚吉,常入太學,訓誨諸生,以此士習有作成之效矣。近年以來,大司成數遞,太學爲鬪鬨之場,惟當久任國子之長,以責士習矣。至於科擧,國朝以來,大比科外,庭·謁聖,皆一人直赴,科擧之煩數,未有如近日,士子專不讀書,以冀僥倖,以是科場不嚴,至有如此奸濫之謗。此後大比科外,勿爲煩數設科,宜當矣。檢討官宋徵殷曰,聖上因所講文義,以士習之偸薄,科擧之奸濫,至有下詢救弊之道,聖意甚盛矣。科擧之不正,實由於士習之不正,而正士習之道,莫先於培養,祖宗朝,克盡培養之道,故士習丕變,人才蔚興,科擧亦無如此之弊。近來培養士習一節,全然抛棄,無怪乎科擧之漸生奸濫也。以此布敎化之道,學校爲本,觀之,可知其救弊之本矣。今番科事,則各別究覈處置,而此後設科時,則當別爲嚴立科條,以杜奸濫之弊,而至於易書等事,亦商議變通,似宜矣。宋廷奎曰,儒臣所達,誠是矣,而此等節目間事,今番畢査之後,必有廟堂稟處,而古人云,法愈密而奸愈生,法不能自行,莫如得人。自今以後,文臣中能文公正之人,預爲抄啓,自上臨時定所,點下差備官,亦須極擇有地望惜身名之人而差送,則宜無如此之弊。上曰,諸臣所達,皆是。當商量講論處之矣。李聖輝等事,予深居九重,未知人言之果如何,而以臺啓觀之,人心之拂鬱,極矣。査覈之後,可知實狀,而若果有之,則古今以來,豈有如此奸巧不測之事乎?宋廷奎曰,今番査覈,異於他事,其勢甚難。卽今禁府·刑曹,滯囚亦多,不可不逐日開坐,期於得情矣。上曰,査事至重,不可遷就,自今無故日,則逐日開坐窮覈之意,各別申飭,可也。以上朝報召對入侍時,檢討官宋徵殷所啓,今因文義,敢有所達。農者,天下之根本,太祖高皇帝,親歷農畝,見田者而憫其勞,其務本惻怛之意,藹然可見矣。卽今春事方及,勸農之政,旣有朝家節目,而第念屠販之禁,專爲農民,頃年另加禁斷,頗有其效矣。凡干禁令,久漸解弛,不可不更加申飭屠肆一款,各別分付於各道監司,何如?檢討官吳命峻曰,頃日召對時,臣亦備陳此弊矣。臣在永柔時,農牛絶乏,以人代耕,極爲矜憐。殿下若親覽其作苦之狀,則豈不如太祖之惻然乎?國無紀綱,無以禁止,且法之不行,自上犯之,監司或不能自愼,則無以檢下,御史廉問時,監司亦爲廉察,如有犯禁者,一體論罪宜矣。宋廷奎曰,屠肆,不但有害於農事,近來賊患之熾蔓,亦由於此。監司嚴禁,則可無濫雜之弊,而或爲祭祀,或爲奉親,不能無犯禁者,故漸至解弛,更以嚴禁之意,申飭監司,宜矣。上曰,屠肆一款,每每申飭,而國無紀綱,漸至解弛,卽今農耕不遠,諸道監司處,各別申飭,使之隨現論罪啓聞,可也。戶曹謄錄召對入侍時,上曰,今見明紀,太祖以郊社諸祭,壇而不屋,行禮之際,或雨沾服失容,諭禮官攷求故事,該各司,建殿於壇傍。我國祔廟之時,新主奉安於帳殿,而或値冬夏不時雨雪,則其爲未安,不但爲一時行禮之沾服失容而已。且當寒節,或因群下强請,不得不暫入齋室,而新主,則帳殿奉安,心極未安矣。太祖,以一時沾濕,有所變通,則今亦於廟南門外,建三間屋,以備風雨,似爲得當,儒臣之意,何如?檢討官吳命峻曰,陵寢之有丁字閣,蓋出於備雨雪之意也。今此暫入齋室,誠爲未安之敎,至爲允當。依倣皇朝社壇建屋之事,廟門外立屋,似爲得宜,而但事體重大,詢問禮官而處之,何如?檢討官宋徵殷曰,曾前親祭之時,適値風雨,達夜沾濕,正爲未安。祔廟時帳殿奉安,或値如此之時,則尤極未安。廟門外建屋,似無所妨矣。參贊官宋廷奎曰,事係宗廟,不可容易爲之,令禮官博詢稟定,何如?上曰,常時宗廟祭享,則當於兩廡行禮,而祔廟時帳殿奉安,極爲未安,南門外三間屋營建事,令禮官稟處,可也。禮曹謄錄
上在昌德宮。停常參·經筵。
謝恩,監察李涑。
吏曹啓目,粘連領府事南九萬上疏云云。在前司饔院都提調,大君·王子或大臣兼帶,而元無定式。今此王子,旣已封爵,大臣又爲引例乞遞,似當依疏辭施行,而第王子尙在沖年,未及出閭,則事與常例有異,臣曹不敢擅便,上裁,何如?啓仍帶。
京幾監司書目,高陽郡守鄭載恒,病重罷黜事。
備邊司郞廳,以左議政意啓曰,卽聞刑曹推覈科場下人等公事,吐實用奸,極其狼藉云,事極驚心。場屋不嚴旣如此,則其所奸濫,必不止此,刑曹固當次第窮問,期於盡得事情,而第念有此無前之事,不可以常規處之。卽令禮曹,收取會試擧子入格試券朱草,該曹堂上,禁府·刑曹堂上,一處同坐,考閱其秘封·易書·封彌·技査等筆迹,及場屋印信同異,鉤得用奸之迹,稟處,俾無未盡之患,何如?傳曰,允。
刑曹判書李彦綱上疏。大槪,臣於科事究覈,有嫌礙之端,乞遞臣職,以幸公私事。入啓。答曰,省疏具悉。卿其勿辭,從速行公。
參判金錫衍上疏。大槪,臣於按覈科場吏卒之事,有不能參涉之嫌,遞臣職名,以重獄體事。入啓。答曰,省疏具悉。卿其勿辭,從速察職。
參議兪集一上疏。大槪,臣於試院吏卒等,推覈之擧,以伊時試官,有不敢參涉者,伏乞亟遞臣職,以安微分事。入啓。答曰,省疏具悉。爾其勿辭察職。
忠淸監司書目,尼山呈,以修撰尹行敎辭職上疏上送事。啓遞差。
左副承旨趙泰耉·同副承旨宋廷奎上疏。大槪,臣等俱有冒禁之罪,不可諉諸旣往,而晏然於出納之地,露章首實,徑出闕門,亟遞臣等之職,仍治臣等之罪事。入啓。答曰,省疏具悉。爾等勿辭,從速察職。
文學趙泰老辭職上疏,及司書朴泰昌辭職上疏,及檢閱金興慶辭職上疏。入啓。
待敎李㙫上疏。大槪,臣有不能檢下之失,玆敢露章徑出,乞遞臣職,仍治臣罪事。入啓。
司書朴泰昌上疏。大槪,臣亦有冒禁之罪,不得不露章首實,伏乞亟遞臣職,仍勘臣罪名,以重國法事。入啓。
有政。以洪萬選爲高陽郡守,李益壽爲兵曹參判,林濩爲副校理,金德恒爲黃海都事,任守幹爲兵曹佐郞,韓永徽爲持平,呂必容爲司諫。
下直,尙州牧使李世弼。
禁府,朴泰億拿囚。啓。以上朝報
上在昌德宮。停常參·經筵。
答文學趙泰老,司書朴泰昌,檢閱金興慶,待敎李㙫疏曰,省疏具悉。爾其勿辭,從速察職。
江華留守書目,吏曹參判金昌協辭職上疏上送事。啓。答曰,省疏具悉。卿勿過辭,上來察職。
右議政箚子。大槪,伏蒙天地生成之恩,危喘得以少延,而澌削已極,餘症尙苦,決無復起陳力之望,伏乞早許釋免,以幸公私事。入啓。
假注書朴鳳齡書啓,臣馳往于廣州栗峴村判中樞府事柳尙運所住處,傳諭聖批,則以爲,臣於杜門省愆之中,祗承收召之命,略進病勢有難冒進之狀,恭俟逋慢之誅矣。千萬意外,史官遠臨,傳宣聖批,不惟不加之罪,乃反諭之以何必深嫌從速登途,臣奉讀以還,不覺感涕之自零也。臣之賤分,得此於君父之前,惟當不暇他計,趨謝聖恩之萬一,而臣之所患宿病,實如前疏所陳,加以數日以來,寒疾添劇,眩暈兼發,委頓床席,決無自力起動之望。恩旨之下,末由趨承,臣子分義,到此掃盡,伏地惶恐,不知所達云矣,敢啓。傳曰,知道。
假注書宋宅相書啓,臣承命馳往于龍仁縣琵琶潭領府事南九萬所住處,傳宣聖批,則以爲,臣之病狀方在奄奄欲絶之中,數行文字猶經營閱月始成,纔得呈上一疏,而聖批不許,更煩史官之傳宣,益增罪戾,無以自贖,只有惶怖涕泣,不知所言云矣,敢啓。傳曰,知道。
平安監司書目,成川呈,以良女天玉等二名爲虎囕死事。
忠淸監司書目,石城等官染病,方痛三百四十二,死亡一百四,向差二十二,癘疫寢息無期,民事可慮事。
傳曰,史官一員待命,騎馬三匹·卜馬二匹立之。
答右議政箚曰,省箚具悉卿懇。所患彌留,深用慮念。從容調理,神明所相,勿藥有喜,何用引咎至此乎?卿其須體至意,安心勿辭,益加善攝。仍傳曰,遣史官傳諭。
謝恩,持平韓永徽。以上朝報
上在昌德宮。停常參·經筵。
謝恩,兵曹佐郞任守幹,黃海都事金德恒,高陽郡守洪萬選。
章陵內摘奸。
副修撰宋徵殷上疏。留政院。
禁府啓目,粘連收券官金戩·金時郁,謄錄官吳碩夏,封彌官洪受禹,査同官曺廷善·朴世華,技同官安節·朴良儉等原情云云。差備官各人等招辭觀之,則收券官金時郁·金戩等招內,收券旣畢之後,卽爲罷出,則場屋奸濫之事,無由得知是乎矣,其時收券之際,適看憲府吏頻數下來于收券所,閱其試券,考其某軸某張是白去乙,矣身等,極爲痛駭叱退是如爲白乎旀。謄錄官吳碩夏招內,出榜之夜,與封彌官寢睡之中,忽聞開戶之聲,驚寤見之,則脫笠服一人,持小燭入坐房內是白去乙,矣身驚問曰,汝何人也?答曰,小人,憲吏閔時俊也。矣身曰,汝以憲吏,何來此處也?事極可駭,速爲出去云云,則又微哂曰,進賜,勿爲驚怪。曾前科擧及第進士,多出吾手,如此之事,其來已久。進賜,以遠方兩班,雖未知之,已成規例矣。矣身又曰,汝之所爲,欲告試所云云,則又曰,雖或發覺,矣身之罪,不過徒三年是如爲白遣,突出皮封櫃,持金開鎖之後,初場皮封四條,卽爲拔去是白乎矣。矣身愚意,以爲皮封,旣有主掌之人,此漢執捉告官,乃是封彌官所職,非矣身所爲兺不喩,擧子元無交通用奸之事,日後發覺,責有所歸是如,百爾思量,趑趄未果是如爲白乎旀。封彌官洪受禹招內,出榜之夜,與謄錄官同寢,睡熟之後,忽有一人,但着小帽子,而執燭入坐房內是白去乙,矣身驚寤問之,則答曰,小人,憲吏也。又曰,何故來到,則答以進賜,莫爲驚怪。及第進士,多出吾手,其來已久,今科何獨不然耶?矣身,不勝驚駭,以禍將不測之語,大言叱退,則憲吏,勃然作色,卽取樻子開封,抽去皮封四張而走是白乎矣。矣身未及追捉是白遣,以此不測之由,欲爲發告試官之際,已至天明,仍爲出榜是乎等以,各差備整齊事,紛擾莫甚,故彷徨躊躇,未及發告是如爲白臥乎所。上頃憲吏閔時俊,抽出皮封之狀,碩夏·受禹等,旣爲目覩,至有問答之語是白乎矣,旣不奪取,任其持去,又不發告,仍卽掩置之狀,極爲痛駭。不可爲不知情是白兺不喩,至其皮封四張,皆初場皮封,則某軸第幾張入格未入格與否,必無不知之理是白乎旀,四張皆是初場是如爲白遣,終場持皮,不爲發說,亦甚可駭。其不爲明白直招之狀,尤極叵測,竝只刑推得情爲白乎旀。閔時俊處,頻數下去收券所,考閱試券事及皮封抽出一款,固當嚴問取招,而碩夏·受禹等,其時所帶下人等處,亦不無査問之端,竝令該曹各別推覈爲白乎旀。其餘査同官洪廷善·朴世華,技同官安節·朴良儉段,所掌各異,俱無參見可疑之事是如爲白乎矣,場屋吏卒,方自該曹推問,則收券以下各樣差備官等,姑爲仍囚,以待結末,獄體則然。其中朴良儉段,遭其父喪,未及成服而就拿,則似不可與無故人一體仍囚,合有變通之道,上裁,何如?啓依允。吳碩夏·洪受禹段,知情之迹,昭著難掩,而不盡吐實之狀,極爲痛惋是置,竝只除尋常各別嚴刑得情爲乎矣,朴良儉乙良,今姑放送。
禮曹啓曰,今日判書臣金構,參議臣李寅燁,刑曹判書臣李彦綱,知義禁臣李玄錫,刑曹參判臣金錫衍,同義禁臣申厚命,齊會于本曹朝房,以昨日所收聚試券朱草二十七張及今日追到二張,更加考閱,則諸試券秘封·易書·封彌·枝査同筆迹及印信,未見其差違可疑之端,而其中囚人宋晟試券三處所書三露字,字號筆迹,與李鳳年試券字號筆迹,頗似不同。且其試券中文字墨抹,至五六十處,而其所改書於傍邊者,率多還用本字,事極殊常,方以爲疑矣。刑曹所收試官家落幅朱草,適又來到,故試爲考見其朱草,則二成塡號之策,與宋晟三露入格之文,虛頭純同,臣等詳細考準,則中頭一處及救弊四五行,差異,而其餘全篇,無非雷同,二成見落之文,便爲三露入格之券者,其有用奸之迹,有不可掩。宋晟,係是禁府罪人,令該府推問覈處,入格試券朱草,竝移送刑曹,以爲前頭憑考之地,何如?傳曰,允。以上朝報
成均館啓曰,四學課製畢製後,會于泮宮,設行合製,而如有不製之學,則兼官從重推考,當年條仍爲蕩滌事,旣有定奪矣。南學兼敎授李光佐,在外未上來,故尙不得課製云,今年將盡,畢製無期,在前如此之時,以他學兼敎授,有推移設行之例,而卽今四學中,東·西學,則皆有故,本學課製,亦不得設行,以中學兼敎授南正重,代行南學課製,以爲趁速試取之地,何如?傳曰,允。太學謄錄
上在昌德宮。停常參·經筵。
刑曹判書李彦綱上疏。大槪,臣於同僚陳疏之事,有不可晏然者,乞賜遞免,以幸公私。且於入格人試券考較時,見有可疑之迹,不得不附陳章末,以俟處分事。入啓。答曰,省疏具悉。疏末事,令禁府稟處,卿其勿辭,從速行公。
刑曹參議兪集一上疏。大槪,臣於敦寧判官洪重楷緘辭,有不得默無一言,晏然職次者,伏乞聖慈,亟遞臣職,以安微分事。入啓。答曰,省疏具悉。爾其勿辭,從速察職。
西川君榥上疏。入啓。答曰,省疏具悉。疏辭令該寺稟處。
臨昌君焜上疏。入啓。答曰,省疏具悉。卿其勿辭行公。
兵曹參判李益壽上疏。大槪,嚴召踵門,分義是懼,不得不趨詣闕外,而分外異敎,終難承當,玆敢冒死仰瀆於宸嚴之下。伏乞將臣所叨職名新授資級,竝命收還,以重公器,以安微分事。入啓。答曰,省疏具悉。今玆升擢,意非偶然。卿其勿辭,從速察職。
府啓,國家之所以嚴選擧之法,防奸僞之道,靡所不用其極者,蓋以朝廷之取人,士子之拔身,專由於此也。此而不嚴,則公道淪喪,後弊益滋,終必至於國不爲國矣,其所關係,顧不重歟?近來國綱,漸至頹廢,人心,日益巧詐,每當設科之時,輒有噂沓之說,至于今番增廣而極矣。方自禁府·秋曹,囚治差備官及吏卒,嚴加究覈,或有望風承款者,或有半吐半呑者,而機第一發,情迹莫遁,其奸細之狀,冒濫之事,已不勝其狼藉,自有科擧以來,所未或聞者也。日昨臺啓之批,有罪〈在〉擧子勿罷之敎,此則有不然者。受敎所謂罪在擧子云者,不過場屋間些少濫雜之謂也,豈至如今日之竊取試券,換名冒占者耶?萬口喧藉,輿情駭憤,如令此榜,仍存不罷,則將無以振頹綱而杜奸竊。請加三思,今番文科,亟令罷榜。日昨本府請拿差備官之啓,實出於鉤得奸濫之迹,則固當終始力請,期回天聽,而前弼善李光著,旣發其論,而纔傳數啓,不有僚議,旋又停止,其擧措之顚倒,莫此爲甚,公議之駭惑,久而益激。況今囚覈諸人奸狀現發之後,則徑停此論者,尤不可諉以旣往而置之。請前弼善李光著罷職。頃者禁廬投書,實是前古所未有之大變,此不過奸細之徒,暗中行弄之致,何足以掛諸齒牙者,而前正言朴見善,於其避辭,乃以贅剩之語,無端揷入於奏御文字,猥雜莫甚,物情駭憤。請前正言朴見善罷職。答曰,依啓。罷榜事,不允。又所啓,科場凡事,監試官無不主掌,而至於大科,則分送兩司臺臣者,尤所以重其事體也。今番科場用奸之迹,狼藉難掩,方自金吾·秋曹,究覈差備官等及吏卒輩盜竊試券因緣用奸之狀,已有鉤得之路,則其不能隨事糾察,一任吏卒弄奸之罪,在所難免。請其時監試官,竝命罷職事。入啓。答曰,依啓。新除授大司憲宋奎濂,時在忠淸道懷德地,請斯速乘馹上來事,下諭。新除授司諫院司諫呂必容,時在忠淸道韓山郡任所,請斯速乘馹上來事,下諭。答曰,依啓。前啓,吏曹判書申琓遞差事,及慶安察訪許削去仕版事,及被斥兩司多官遞差事,及掌令李世奭遞差事,停啓。
護軍趙泰采上疏。大槪,臣於李世瑾劾兩司之啓,有不可獨爲晏然者,乞賜遞改,以謝人言事。入啓。答曰,省疏具悉。卿無所嫌,勿辭。從速察任。
大殿·中殿·世子宮,政院·玉堂·二品以上·六曹·大司諫過歲問安。答曰,知道。嬪宮,政院·玉堂過歲問安。答曰,知道。
全羅監司書目,都事李聖肇,金堤郡守李世晟,扶安縣監李汝柱罷黜事。
左議政徐文重請對入侍時,鍾城府使許熲罷黜,其代口傳差出事,榻前定奪。
吏曹口傳政事,鍾城府使沈仲良落點。
罷職現告,監試官李坦·李世奭。以上朝報
有政。以南正重爲校理,李鼎華爲宗簿主簿,李大成爲兵曹佐郞,李坦爲兵曹正郞,李世奭爲韓山郡守。以上政軸
左議政徐文重請對引見時所啓,茂山朴下川事,前日領府事南九萬箚陳之後,暗行御史閔震炯別單書啓矣。頃日北兵使柳星樞,又爲啓聞,備局當爲回啓,而小臣獨在,尙此留滯,第臣素不知北地形勢,故曾經其地閫帥及守令之人,屢度招問,又見其地圖,未得其詳矣。新除授北兵使洪夏明,乃以茂山設立時縣監,詳知其首末云,下去後使之更爲往見形勢,詳細啓聞,則似好矣。上曰,洪夏明,知其首末,則使之往見啓聞後,以爲商確爲之,可也。又所啓,試券字號,則謄錄官主之,査同·枝同官,各書査同·枝同於本草及朱草,若使之遍考,則渠等之所書筆迹眞僞,必自知之。本草·朱草,竝下禁府,憑問於謄錄官及枝査同官,辨其眞僞以啓,何如?上曰,依爲之。又所啓,禁府·禮曹·刑曹,眼同取考試券,蓋出於勢所不已,而因此亦有現露之事矣。入格試券,旣已收聚,使政院取來,該房承旨,進詣賓廳,其時試官竝爲牌招,使之一一憑考其入格眞僞,書啓,何如?上曰,詳査好矣,依爲之。備局謄錄郞廳李聖運校正。日記廳郞廳閔師弘書。
