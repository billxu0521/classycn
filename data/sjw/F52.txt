上在慶熙宮。常參·經筵,以代理停。
李致中達曰,明日常參,取稟。令曰,停。藥房都提調臣李思觀,提調臣徐命善,副提調臣徐有隣啓曰,三陽回泰,聖算彌隆,賀儀載擧,邦慶無疆。伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。當今日追慕千萬,展謁展拜,予心何抑,氣何諭?待敎侍。
大殿·中宮殿·惠嬪宮·世孫宮·嬪宮,政院·玉堂單子問安。答曰,知道。
大殿·中宮殿,朝廷二品以上·六曹堂上·兩司長官奉朝賀單子問安。答曰,知道。
王世孫詣宗廟入齋室後,政院問安。答曰,知道。
王世孫詣昌德宮後,政院問安。答曰,知道。
王世孫詣毓祥宮後,政院問安。答曰,知道。
王世孫還宮後,政院·玉堂·藥房口傳問安。答曰,知道。
中宮殿進表裏後,朝廷二品以上·六曹堂上·兩司長官·奉朝賀口傳問安。答曰,知道。
王世孫陳賀罷後還內後,政院·玉堂·藥房口傳問安。答曰,知道。
大殿·中宮殿·惠嬪宮,藥房口傳問安。答曰,知道。
令于李普行曰,欲無遺漏,有頉之弊,使吏曹郞廳摘奸矣。健元陵贊者,以不及進參,致有罷漏時改差之境,贊者及祭享色郞廳姓名,入對時知奏。
傳于鄭昌順曰,今日舊通蕩減一萬兩乎,二萬兩乎?以道道言之乎,合八道言之乎?遣史官,詳問於領相以奏。
備忘記,傳于李普行曰,君愛子愛,當然矣。三軍卽君愛,內入直再明犒饋時,當臨東月臺,見若駭然,當該中官飯監,殿庭決棍,以謝其軍,以此,申飭。又傳于李普行曰,今日隨輿挾輿軍·扈輦隊近仗軍,明日中日廳,摠府·騎堂,眼同試取書入。
傳于鄭昌順曰,東宮受賀時,承旨二員進參。
令于鄭昌順曰,陪從承旨入對。令于李致中曰,領議政入對事,史官往諭。傳于李致中曰,今日受酌時,都尉同參。令于蔡弘履曰,騎馬四匹立之。
傳于李致中曰,奉朝賀·時原任入侍。
令于蔡弘履曰,諸司預待。
令于蔡弘履曰,騎馬一匹立之。
傳于李致中曰,今日進箋,儒生明日待令。
傳于李得永曰,隨駕下人,考例施賞。
令于李普行曰,明日擧動時,軍兵開東時待令事,分付。
令于李普行曰,明當受香,禮貌官,卽爲牌招入直。
李得永,以漢城府言達曰,依傳敎,放逐罪人申光履·愼,中官李世郁·全道文,竝蕩滌之意,敢達。令曰,知道。
李普行,以訓鍊都監·一二巡廳·左右捕盜廳言啓曰,依傳敎,去夜犯夜弛禁之意,敢啓。傳曰,知道。
丙申正月初一日寅時,王世孫座尊賢閣。領議政入對時,領議政金尙喆,右副承旨李普行,假注書洪文海,記事官尹尙東·李洪載進伏訖。金尙喆曰,聖體,若何?令曰,一樣矣。尙喆曰,中宮殿氣候,若何?令曰,安寧矣。尙喆曰,惠嬪宮氣候,若何?令曰,安寧矣。令曰,宗廟奉審,開東後爲之,何如?尙喆曰,好矣。臣則參賀乎,隨詣乎?令曰,原任一人隨詣,可也。令曰,祭官事,聞而知之乎?普行曰,吏曹佐郞沈,以司僕判官洪獻輔差送,而致有此不往之弊矣。令曰,不爲淸齋者,自本院,豈辭請罪乎?普行曰,未及爲之云矣。令退,諸臣以此退出。
丙申正月初一日寅時,王世孫具冕服,詣太廟板位。四拜奉審,左承旨蔡弘履,假注書洪文海,記事官尹尙東,記注官白鳳周從之。王世孫出自西挾門,詣永寧殿板位,四拜奉審訖,令于蔡弘履曰,諸司預待。王世孫乘小輿,出丹門乘輦,詣昌德宮,入萬安門,璿源殿,展拜奉審訖。由協陽門,進詣徽寧殿板位,展拜奉審時,令于蔡弘履曰,徽寧殿展拜時,百官行禮置之。還由敦化門,出宮時,令于蔡弘履曰,諸司預行。乘輿時,令于蔡弘履曰,紅袖之攔入衛內,關係紀綱,而今日出宮時,亦有此弊云,雖未本宮所屬,其在懲後之道,不可無飭,擔舁宮奴,自該官査治,此後復有此弊,其令法司,直爲科罪。令曰,空闕守直,與雜人出入,自兵曹另飭,可也。令曰,擎跽曲拳,非禮也。分付禮都監,此後祗迎班,勿爲俯伏,只鞠躬事,申飭。進詣毓祥宮時,令于蔡弘履曰,戶判牌招入對。又令曰,騎馬一匹立之。令于蔡弘履曰,毓祥宮展拜後,展拜孝章廟·懿昭廟,承旨與禮貌官知悉。毓祥宮展拜奉審訖,詣孝章廟展拜,奉審訖,詣懿昭廟展拜,奉審訖。令于蔡弘履曰,諸司預待。遂還宮。
丙申正月初一日辰時,上御集慶堂。時原任大臣·奉朝賀入侍時,奉朝賀洪鳳漢·金致仁,領府事金相福,領議政金尙喆,判府事申晦·李溵,左議政李思觀,行都承旨徐有隣,左副承旨鄭昌順,假注書李永穆,記事官文采五·李洪載,以次進伏訖。洪鳳漢曰,臣等遭逢今日,聖算冞隆,懽欣慶忭之祝,當復何如?上曰,卿等爲民可以實惠者,果思得乎?尙喆曰,聖澤下究,凡關爲民之事,靡不用極,他無容議者,而昨日聖敎惻怛,臣等不勝感泣,退與相議,則舊還限十萬石蕩減,允爲實惠之大者矣。上曰,臨御五十載,年今八十三,於京於鄕,無一惠,年年受賀,心若何心若何?自靦然自靦然。嗚呼,今日欲爲權停,大臣懇請,若得惠民之政,予當受賀,昨日已諭。今日追慕萬倍,將何心見時原任,而旣有敎特召,果得於鄕舊通限十萬石蕩減,旣施惠於鄕,其何遺於京乎?於京只有貢市人,其況惜乎?舊在徭役,依下敎湯減,以示予與民同慶之意,慶何踰日?今日下諭于八道兩都,申飭諸道,親執蕩減,俾令實惠及於窮民焉。出傳敎諸臣退出
丙申正月初一日午時,上御集慶堂。陳賀入侍時,行都承旨徐有隣,左承旨蔡弘履,右承旨李致中,左副承旨鄭昌順,陪衛右副承旨李普行,同副承旨李得永,假注書李永穆,記事官白鳳周·文采五,李洪載陪衛,以次進伏訖。上曰,酌待令。金孝大·尹東晢入侍。戶曹判書具允鈺進伏曰,旣有酌待令之敎,故略備進饌之具,故敢達矣。上曰,持入。金孝大·尹東晢進酌訖。上曰,昨日卿等未參,故予甚悵然,特命進酌矣。諸臣退出。
丙申正月初一日申時,王世孫具翼善冠·袞龍袍,座景賢堂。受賀時。都承旨徐有隣,左副承旨鄭昌順,同副承旨李得永,假注書洪文海,記事官尹尙東·李洪載進伏訖。令曰,東西班,以元央行,三品以下先入,二品以上待下令就班次。令徐有隣書令旨曰,余以菲才,猥承代聽之命,識有所未逮,思未有所周,夙夜憂懼,如履淵氷,若無諸大夫之相與左右先後,則余沖人,其可以獨運乎哉?嗚呼,方今之弊,不一而足,而以言乎其大者,則玩愒度日而紀綱不立也,澆漓成習而風俗不正也。振紀樹綱,移風易俗,雖非一日之所可能也,然而發號施令,思有以立紀綱而正風俗者,卽當今之急務也。至若山林,卽衛道之本而招延之禮或曠,朋黨爲亡國之兆而偏陂之習未已,科試所以作成多士而反啓僥倖之門,銓選所以簡拔人材而多循顔私之臼,戎政疎而陰雨無備,財用匱而經費不繼,爲守令者,剝割是事而無漢吏之良,在言路者,詆訐是尙而乏王臣之謇,民生日悴,何以懷保之,文風日替,何以振作之?貪婪轉甚而未見一人之抵法,苞苴公行而不聞四知之爲言,凡厥數者,皆是蠹國害政之本,欲求治理之成,宜先振刷之道。方當一初之會,又値三元之正,玆宣文字,誕敷心腹,咨我大小卿士,咸體此意,共濟國事。令曰,曾見肅廟寶鑑,有宣諭故事,故今日此擧,意在仰還,而文不足宣,且生長宮中,生民疾苦,莫知其艱,承旨依先朝故事,代撰以布,可也。昌順曰,漢文東山詔,非代草而能感激民心,則安由代草乎?況如臣等不材,豈能代撰乎?有隣曰,令旨詞理俱暢,無一缺欠,不足宣之敎,雖出撝謙之盛意,以此宣布,何如?令曰,依。旣出求助,大臣則自政府宣布,在廷則承旨宣讀,可也,令曰,諸承旨持公事入對。令書令旨曰,余惟民爲邦本,食是民天,是以先王愛民之道,必以務農爲先。我大朝五十年懷保之恩,浹洽于人心,每奉絲綸之下,心在元元爲敎,至誠惻怛,如父視子,而宣化分慮之臣,未宣於仰承明命,布揚德意,使實惠未究,聖心徒勞,哀我民斯,豈不窮困之日甚乎?嗚呼,守宰不廉而每多掊克之政,賦籍無限而亦有橫斂之弊,白骨之徵,不禁於邑,黃口之簽,言念愍憐,鳏寡之㷀㷀,孤獨之孑孑,尤是王政之所當先者也。纔收斗斛之穀,而已罄於催租責稅,頓無事育之樂,而甚至於賣妻鬻子,舊還湯滌之恩,盡歸於逋吏,災結分俵之惠,反入於貪官。至若水旱之災洊仍,山澤之利尠少,游食甚多,曠土未墾,築堰之飭,徒歸文具,借牛之諭,亦無實效。噫,彼設賑之邑,浦戶之離散,峽氓之顚連,靜言思之,若悶在已,況今泰運方亨,壽域熙皥,而念彼蒼生,或無呼窮之歎歟?三元又屆,萬品方蘇,而嗟,爾赤子,其有同春之喜歟?西鉻曰,民吾同胞,物吾與也。仁人之心,其於物也,尙有相慶之道,況於同胞之民乎?代聽以來,一念孜孜,惟恐一夫一婦之不得其所。凡係接濟之方,專在於廟堂諸臣,而至於撫摩之道,此其方伯守令之事。咨爾方伯·守令,須體此意,益勉益勉事,下諭于諸道觀察使·兩都留守。昌順曰,鼓吹待令時,軒架不設,提調則推考,郞廳則推治,何如?令曰,依。郞廳則後日當査治矣。兼司書洪國榮曰,臣見掌樂提調與禮判往復矣,賢堂軒縣,向因大小朝同受時爲之,而今番未有節目之磨鍊,不卽擧行云,此一款,下詢大臣而酌定,則好矣。令曰,軒縣雖重,代聽亦重,似非難知之事,而然則該院提調,姑爲勿推,可也。有隣曰,昨今連伏見健元陵獻官及順康園獻官書達,則健元陵贊者洪獻輔,順康園贊者金尙選,俱不進參云,享官申飭,不啻嚴明,則兩贊者之不參,極爲驚駭。雖以銓郞言之,享色郞之出帖差祭,若能精詳,入直郞之承令摘奸,又或審察,豈有臨時生頉,至此之理乎?其在事體,亦涉未安,固不可置而不論,而本院請推之外,無他可施之罰,何以爲之?敢達。令曰,一竝拿問處之,可也。出擧條得永曰,順康園獻官,宜卽馳達享官不備之由,而不此之爲,過享後始乃書達者,極爲矇然,宜有規警之道,敢此仰達。令曰,獻官罷職,可也。出擧條令曰,此後體貌自別,引儀與相禮,前導之意,申飭。遂還內。
上在慶熙宮。常參·經筵,以代理停。
自辰時至未時,日暈。
李致中達曰,明日常參,取稟。令曰,停。
藥房都提調臣李思觀,提調臣徐命善,副提調臣徐有隣啓曰,昨日慶溢履端,禮成獻賀,睿孝仰格,群情少伸,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫動駕之餘,氣候,何如?臣等不任終宵憂慮,敢此問安,竝爲仰稟。答曰,知道。睡連日勝,氣雖勝,此何人哉?誠冥然亦苟且。將臨月臺,待敎侍。世孫氣候一樣矣。
中宮殿·惠嬪宮,藥房口傳問安。答曰,知道。
王世孫,詣儲慶宮後,政院問安。答曰,知道。
傳于李得永曰,東月臺當殿座,八道陪進差使員及戶長待令,昨日太學儒生,亦當召見,侍衛只入直,待下敎只入正時。
傳于李得永曰,今日東月臺,鄕民待令,太學儒生,當試所儒臣二員待令,侍衛只入直擧行,而除摠堂·騎堂提調當爲陪衛拔之,各道諸邑戶長待令。
傳于李得永曰,東月臺殿座時,承旨以時服待令,建功湯一貼封入事,下敎。
令于李致中曰,騎馬一匹待令。
大殿·中宮殿·惠嬪宮,王世孫詣儲慶宮後,遣宮官問安。答曰,知道。
王世孫還宮後,政院·玉堂·藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于鄭昌順曰,今日次對爲之。
李致中達曰,大司成金魯鎭,考殿講規式,依下令來待矣。令曰,入對。
以承言色口傳下令曰,科場不嚴,以中日例爲之,則若以三中給科則二中,二中給科則一中。今番若此,則試官當下令嚴飭試官。鄭昌順啓曰,大臣·備局堂上,依下敎來待矣。傳曰,引見。建功湯一貼封入事,下敎。
傳于蔡弘履曰,科次入侍。
鄭昌順達曰,都摠管李溎,時無職名,令該曹付軍職,何如?令曰,依。
兵曹口傳政事,副司直李溎。吏曹口傳政事,執義南緯老復官爵事,承傳,以雲寶劍望筒。
傳于李普行曰,安徐。
備忘記,傳于李普行曰,臨門朝參時,只備堂,令郞廳只有職人參。
備忘記,傳于李普行曰,門鑰仍留,已有下敎,而如有自小朝擧行之事,以徽旨開閉事定式事,知悉。令于李普行曰,承旨入對。
傳于李得永曰,皆以賀禮擧行。
傳于李得永曰,明日陳賀時,槍劍軍待令于世孫宮,此後依例擧行事,定式。
備忘記,傳于李得永曰,昔庚辰孫皇后,聞魏徵直,正衣以賀。今日朝參,世孫賀致詞頭辭曰,忠直在朝,固當宜賀云,都摠管,其令入侍於門。
李致中,以吏曹言達曰,今番順康園正朝祭,執事一員,終不進參,至有獻官草記之擧,事極驚駭,査問委折,則差祭名帖,初不傳給,以致如此云,該色郞廳沈矇然之失,在所難免,卽爲汰去,當日摘奸郞廳,如果從實看審,則豈不知初不出齋,而泛以無頉仰對,漫不擧職,尤爲可駭,摘奸郞廳李性吾,先爲汰去,其罪狀,令攸司,稟處,何如?令曰,郞廳已下令,而究厥罪狀,全在下吏操縱,該吏,令攸司從重科治。
鄭昌順,以兵曹·都摠府言啓曰,挾輿軍·扈輦隊近仗軍士等,當爲試放,而日勢已晩,四貫革設之之意,敢啓。傳曰,知道。
李普行,以兵曹·都摠府言啓曰,今日未畢挾輿軍·扈輦隊近仗軍士等,當爲試放,而日勢已晩,今姑停止之意,敢啓。傳曰,知道。
鄭昌順,以兵曹言啓曰,今正月初五日,百官朝參日次,而不敢循例稟定,何以爲之?敢稟。傳曰,聽政屬耳,安徐。
李普行,以義禁府言達曰,副司直尹養厚,亟施屛裔之典事,令旨,達下矣。尹養厚全羅道海南縣屛裔,而以令旨內辭意,具罪目,依例發遣府書吏,押送配所,何如?令曰,依。
又以義禁府言達曰,傳敎內,朴盛源特放事,命下矣。全羅道羅州牧黑山島荐棘罪人朴盛源,撤圍籬放送事,分付該道道臣之意,敢達。令曰,依。
又以義禁府言達曰,因京畿監司狀達,長湍府使李萬恢,係是二品官,坡州前牧使鄭肅良,時未交龜,尙佩密符,營門決杖,不得擧行,令攸司稟處事,李萬恢·鄭肅良,俱是朝官,移本府處之事,刑曹粘目,達下矣。鄭肅良,未及交龜云,交代後拿囚擧行,李萬恢,今方待令,卽爲拿囚,而王府決杖者,代以金贖事,曾有受敎矣,李萬恢,受敎杖一百收贖,放送,何如?令曰,依。
鄭昌順,以訓鍊都監言啓曰,因禁衛營·御營廳草記,來丙申年正月朔軍兵,已爲逢點整齊,與延化門南營等二營入直訓局軍兵替直事,允下矣。來正月初一日,本局入直軍兵,與禁·御兩營軍兵,替代出番之意,敢啓。傳曰,知道。
又以禁衛營·一二所巡廳·左右捕盜廳言啓曰,依傳敎,去夜弛禁之意,敢啓。傳曰,知道。
副提學李秉鼎上書,伏以歲律載新,聖壽彌隆,睿孝所格,縟儀誕擧,率普歡忭,曷有其旣?仍伏念今日之日,卽一歲之首,而我邸下一初之會也。天人之際,一理沕合,伏惟邸下,警勵奮發,以爲對時謹始之道者,尤當如何?區區之愚,誠願邸下,立睿志,則以堯舜之道爲必可行,講治謨,則以三代之制爲必可復,毋惑於功利之說,無狃於卑近之規,必期躋斯民於熙皥之隆,而剛毅執德,如陽氣之揮廓群陰,仁厚存心,若和風之鼓噓萬物,离筵之晝晷漸舒,則益勉緝熙之工,南畝之雨澤時降,則尤急振貸之政,履端體元之道,竊恐無踰於此矣。抑臣於羲經泰臥,深有感焉。夫泰者,正月之卦也,乾下而坤上,陽內而陰外,卽君子道長之象。初二爻辭,旣曰彙征朋亡,則宜無小人之可憂,而及至九三,屢致意於平陂往復之機。蓋以至治之極,升平之久,人心狃安,而法綱漸弛,大化咸囿,而釁孼易萌,以致平陂往復之相尋於無窮,故古之聖王,雖在王道平蕩,一世歸極之後,未嘗不以辨淑慝嚴堤防爲急務。然所謂堤防,非可以徒嚴而已也。必先明道本端士趨,使之砥礪其名檢,公正其好惡,有以知其凶醜之可遠,殆甚惡臭,視國綱之可畏,無異鐵限,則堤防不期嚴而自嚴,釁孼不期消而自消,此臣前書所以旣請嚴堤防,而輒又惓惓於崇儒術培士氣者也。試以近日事論之,彼翔雲者,特一凶孼之見棄於世者耳,苟非國家之堤防,士夫之名檢,蕩然壞盡,則渠雖包藏妖慝,何敢生覬覦跳踉之計哉?禮曰,以舊防爲無所用而壞之者,必有水敗。噫,當其水敗之未有也,世俗淺見之謂舊防無可用者,固不足怪,今則旣有之矣,又惡可不亟扶將泯之元氣,申嚴已頹之大防,俾一種廢孼如翔雲之類,稍自斂戢,以爲潛消奸萌,永保泰運之圖乎?夫然後,陽日益長,陰日益消,庶絶復隍之慮,馴致升階之盛矣,豈不休哉?嗚呼,春秋一經,出自聖筆,其嚴忠逆之分,謹夷夏之辨,有非他經之比。肆惟我國,遠稽漢唐古典,近遵皇朝定制,列是經于學宮,出題試士,無間三經,不知自何時廢罷不用。堂堂右文之聖世,反襲曲學之謬擧,甚無謂也,而臣之尤所痛恨者,惟我列聖朝,尊攘大義,寔宗是經,而士子輩,束之高闕,殆近百年,孰謂一隅海東,讀春秋也哉?玆當月正元日,重感春王聖旨,僭不自揆,竝以爲獻。伏望自今以往,書筵進講,試場發題,參用春秋一部,爰復舊制,以光斯文幸甚。臣於見職,豈分可堪,而爲參賀班,冒昧祗謝,適値新元,憂愛倍切,略控蒭蕘之言,仰溷离明之聽,伏惟垂察焉。臣無任激切屛營之至。
答曰,覽書具悉。書陳言皆切實,余甚嘉之。春秋之試場出題事,不無所見,而當初廢罷,旣由嚴科場之聖念,則事係變更,而有難擅決,議大臣,稟處。
修撰李秉模上書,伏以歲籥載新,聖壽益隆,睿誠克伸於展拜,縟儀誕擧於蹈舞,邦慶無前,匝域均歡。仍伏念臣猥以無似,濫通朝籍,蹈藉先蔭,歷敡淸顯,榮已極矣,恩亦至矣。凡所以圖報獻忠者,宜無所不用其極,而第緣學術空疎,知識皆短,橫經玉署而未嘗進直切之論,厠跡胄筵而不能效輔導之責,隨行于于,觸事憒憒,此皆离明之俯燭,而傳家忠靖之風,將由臣而壞了,居常愧懼,若隕淵谷。見叨館職,亦已經歲,兼帶官銜,虛縻多日,臣若徒知嚴畏義分,貪戀寵榮,揚揚冒據,視若固有,則一身去就,雖不足恤,其於參先訓而羞淸朝,何哉?玆敢退自陪班,冒陳危懇。伏乞睿慈,曲賜諒察,亟遞臣本兼之職,仍許臣優游自在,俾得勉讀遺經,粗窺古道,以爲一半分報效之地,千萬幸甚。抑臣有區區所懷,敢此贅陳焉。惟我邸下,祗承明命,代聽庶政,斯實億萬年無疆之休,而我大朝所以付畀於邸下者,爲如何哉?政宜君臣上下,淬勵振發,察民隱以固邦本,培士氣以張國論,明義利以正趨向,愼擧措以主紀綱,導一世於正直平蕩之域,而顧今人心陷溺,世道乖離,朝無老成之彦,野有遺逸之賢,君子無所恃。而小人無所憚,惟知爵祿之可貴,不識廉恥之爲大,日駸駸以趨乎無如何之地,有識之寒心,厥惟久矣。惜乎,使有如故宰臣尹心衡在者,豈不矜式乎士林,維持其萬一也耶?噫,彼宰臣,居家而有淸儉之操,立朝而秉義理之正,麤衣糲飯,沒齒乎桑戶棬樞之下,而視軒冕不啻若弊屣,流風餘韻,至今耀人耳目,此臣所以恨不竝時而竊嘗歎賞者也。其子養厚,蔭藉名父,位躋宰列,世所稱淸官要職,莫不平步而兜攬,在渠之道,固當飭躬勵操,激濁揚淸,以守其父之緖餘,而今乃一反其道。父以淸儉而子以貪侈,父以義理而子以勢利,勢之所歸,朝東而暮西,利之所在,左鑽而右刺,奸細之情,側媚之態,有不忍正視,而至若柳知養之頃年一疏,具庠輩之向日綢繆,或始涉而終賣,或先密而後背,改頭換面,婢膝奴顔,殆乎千百億化身,而出入人家,主張時論,一國喧傳,十目難掩,則自知見棄於公議,而乃作陰護朋類之說,厭然掩惡,遊辭取客。臣固不知所營者何事,所與者幾人,而除非一種嗜利無恥之從,則名爲士夫,顧安肯同流合汚於其間哉?然迷俗易欺,小慧潛售,百計隴斷,爵位愈顯,噫嘻,痛矣。從古小人之跡,如出一手,其自爲地則誠巧矣,奈國家世道何哉?嗚呼,賢邪進退,實關有國之興亡,在上之人,亦豈不知賢之可進邪之可退,而惟彼小人,深於謀身,希覬窺伺,投間抵隙,利在大臣則附大臣,利在戚里則附戚里,利在敵國則附敵國,惟利是視,閃忽莫測。於是乎變亂其黑白,顚倒其是非,必使人主,汨其善善惡惡之心,然後肆行胸臆,禍人家國,而渠之爵祿則自在安享,此小人所以常幸,而君子所以常不幸也。臣每讀前史,未嘗不扼腕太息於滔滔之轍,而不幸於臣身,親見其人也。嗚呼,君親一也,孝於親者,必忠於君,是故求忠臣,必於孝子之門,此灼然之理也。今養厚,則於其賢父之志事,一切置諸笆籬邊,而徒席餘庥,躐取厚利,不復知世間有羞恥事,則臨江名亭之放恣移構,負郭良田之爛漫圖占,在渠猶屬細故,臣不欲索言,以傷忠厚之風也。噫,人之無良,至於此極,而尙可曰姑且如其亡父,乃更責以忠君也耶?若使此人,一日在朝,則有一日之憂,二日在朝,則有二日之憂,終爲國家心腹之患,將不知何樣機關,出於何地,思之及此,寧不澟然,傳曰,惟仁人,能好人,能惡人。又曰,惟仁人放流之,不與同中國。伏願邸下,深軫世道之憂,明示好惡之正,亟令有司,快施屛裔之典,使朝野之人,洞知小人勿用之義,然後益懋典學,益勵庶政,嚴隄防而申明義理,禮儒賢而講究治謨,則士氣可培。而趨向可正矣,紀綱可立而邦本可固矣。凡所以仰體我大朝精一之傳者,孰有大於此哉?或曰方當初政,不宜有竄逐,此則大不然。流放竄殛,豈非重華之初政,而未聞當時,以此少之也。目下急務,斯其爲最,姑不必更及他事,而副司直洪良漢,以釁累之蹤,夤緣諂附,濫通淸顯,物情駭歎,久而未已,備堂經筵之任,一竝刊正,則其於勵名節重官方之道,尤其不有光乎?嗚呼,臣家自先祖文靖公臣植,當朝議岐貳之後,行大過獨立之道,繼以文忠公臣端夏,力持和泰之論,每陳包荒之道,考諸文字,丹心炳然,則傾訐之風,卽臣家傳之戒,而臣又賦性疏拙,存心謹畏,夫豈有一毫矯激之意,而第念世受國恩,涓埃莫報,目見世道之陷溺,國勢之岌嶪,而徒占便宜,一味囁嚅,則是不獨負國家也,實負祖先也,臣豈忍爲此哉?固知言出之日,駭機立至,而苟使臣言得行,朝著肅淸,則雖滅死,萬萬無恨也,惟邸下察焉。臣無任激切屛營之至。答曰,覽書具悉。尹良厚之嗜利,已知於靳點館職之時,所請依施。洪良漢事,當初簡拔,出自聖意,從當仰稟大朝處之。爾其勿辭,卽爲隨駕。
副修撰嚴思晩上書,伏以節屆三陽,聖壽益躋於無疆,代聽萬機,睿孝增光於分勞,乃於月正元日,誕擧呼嵩之禮,仍行進爵之禮,舞蹈歡忭,率土惟均。況臣忝居邇列,獲覩盛事,頌祝之忱,有倍常品。臣本無京第,隨侍老母,僑寓鄕廬,伏承館職除命,又聞元朝賀禮之將行,不待馹召,顚倒入城,則始知館僚之中,有世嫌應避之人,宜卽引義辭免,而今玆邦慶,前古所罕,不但大禮隔日,煩瀆是懼,公義私情,宜有先後之分,冒沒出肅,仍參賀班,粗伸祝岡之誠,而其慙恧不自安則極矣。方欲陳章自列之際,鄕信忽來,臣之老母,素患痰眩之症,猝然發作,屢次昏窒,省覺迷瞀,連試藥餌,少無動靜,傍無扶將之人,促臣歸視。臣得聞此報,心神飛越,按住不得,忙陳短章,徑尋鄕路。伏乞离明,俯賜矜諒,亟令鐫遞,俾便救護,仍治臣罪,以肅朝綱,不勝幸甚。臣無任屛營祈懇之至。答曰,覽書具悉。爾其勿辭,往護母病。
令于李得永曰,諸承旨持公事入對。
丙申正月初二日辰時,王世孫具翼善冠·袞龍袍,今在門乘小輿時,右承旨李致中,假注書洪文海,記事官尹尙東,記注官白鳳周侍立。令李致中讀奏修撰李秉模上書。令曰,兼文學,平日疎拙,故不以此期之矣。尹養厚之館職靳點,爲十七次乎?伊時余有所見,已知其嗜利之心矣。其他事,過與不過,非余所知矣。仍賜批,兼文學李秉模牌招事,下令,都承旨入對事,下令。令曰,龍亭儀仗,不卽待令,禮貌官推考,路由興化門,乘輿進詣時,路傍擊錚人,令該曹問達事,下令。詣儲慶宮板位,展拜奉審訖,令于李致中曰,諸司預待,兼文學李秉模初牌勿施,更爲牌招事,下令。遂還宮。
丙申正月初二日辰時,上具翼善冠·袞龍袍,乘輿出資政門。東月臺殿座入侍時,行都承旨徐有隣,左承旨蔡弘履,左副承旨鄭昌順,右副承旨李普行,同副承旨李得永,假注書李永穆·柳誨,記事官文采五·李洪載,以次侍立訖。說書申光絅進伏曰,王世孫遣宮官問安。答曰,知道。上曰,差員守令入侍。慈山府使趙鎭禎,舒川郡守李匡垕,康翎縣監韓榮錫,延日縣監金得衍,洪原縣監李仁鎭,延曙察訪鄭兼濟,平陵察訪金樂祖,月串僉使金銓,礪峴僉使崔宗華,以次進伏。上曰,百里之責,付之汝等,今當歲初,臨殿召見,汝等須盡心撫恤我赤子,無負八十三歲其君夙宵之意。上曰,館學掌色,皆入侍。掌議申光祿·申光河,色掌柳之羽·蔡蓍幹·朴弼曾·金宗厚·朴相貞,以次進伏。上曰,予今八十三歲,學儒中戊申帶礪功臣錦陵君朴弼健孫,其涉異常,今番都政時,令銓曹,初入仕懸註調用,以示予意。出榻敎上曰,方有試仕之命,汝等各自盡力。上曰,試官依節制例,前大提學命招。出榻敎上曰,試所承旨,左承旨爲之。出榻敎上曰,時原任大臣入侍。出榻敎判府事金陽澤,左議政李思觀進伏。李思觀曰,連日勞動之餘,聖體,若何?上曰,一樣矣。上曰,湯劑待下敎。上曰,戶長盡爲使之入庭。戶長等進伏庭下。上曰,昨日舊逋十萬石蕩減,分諸八道,其數想必不多,而亦出爲民之意。汝等歸言本官及座首輩,一一善分給,俾有實效。若有不善擧行者,守令,限己身禁錮,座首,營門決杖充軍,以此分付。戶長等拜伏呼千歲。大駕還內。
丙申正月初二日午時,王世孫座尊賢閣。大司成入對時,大司成金魯鎭,左副承旨鄭昌順,假注書洪文海,記事官尹尙東·李洪載進伏訖。魯鎭考奏儒生殿講規式,先退。令曰,武臣殿講與文臣專經同,問其元定日子,預爲取稟知委,可也。昌順曰,然則文臣講,同爲取稟乎?令曰,唯。文武殿講,廢之久矣,從今當爲修擧,可也。令曰,副學之批,以議大臣稟處爲敎,而春秋試題之不出,始於何時?經文不多,儒生預作,故廢而不出者,卽是嚴科場之意也,恐非抛廢之事也。批旨中議大臣三字,以明其本意也。令曰,廉謹吏抄選中,若有當錄者不錄,不入者混入之弊,則烏在抄選之意乎?昌順曰,自古抄選廉謹,若是其難者,誠如睿敎矣。令曰,權利之弊,臺啓與大臣陳達,凡幾次,而終不得痛禁者何也?昌順曰,一人牟利,萬姓被害,非不欲痛革,而紀綱不嚴,利之所趨,誠末如之何矣。令曰,享色之不善差祭,下吏之捧賂操縱,極爲寒心矣。昌順曰,國之大政,在祀與戎,而捧賂換易,終有所不往之弊,事體誠駭然矣。令曰,下吏之捧賂,已極無狀,而官員之給賂,其可忍爲乎?昌順曰,吏郞差祭時,多成空名帖,以給該吏,故致有此紛紜幻弄之事矣。令曰,班行猶未見肅穆矣。昌順曰,以其地狹之故,終不免紊亂,而朝議肅淸,惟在國綱之嚴否矣。今日陪衛禁軍·挾輿軍,旣承下敎,一體試射放事,下令。令退,諸臣以次退出。
丙申正月初二日午時,上御集慶堂。大臣·備局堂上引見入侍時,領議政金尙喆,左議政李思觀,行知中樞府事李景祜,行司直具善復,左參贊蔡濟恭,行司直李章吾,行吏曹判書金鍾正,行戶曹判書具允鈺,禮曹判書趙重晦,刑曹判書李重祜,右參贊鄭存謙,行副司直尹東暹·鄭尙淳·尹泰淵,禮曹參判金華鎭,行副司直權噵·金相翊·李瀰,開城留守宋淳明,大司成金魯鎭,戶曹參判鄭一祥,大司憲李溎,大司諫沈勗之,司諫李東郁,掌令蔡廷夏·申昕,持平李鼎運,正言洪樂淵,左副承旨鄭昌順,假注書洪文海·柳誨,記事官白鳳周·李洪載進伏訖。尙喆曰,聖體,若何?上曰,一樣。尙喆曰,寢睡·水刺之節,何如?上曰,安過矣。尙喆曰,日晷漸長,玉候勝昔,不勝慶忭矣。上曰,崇政殿朝參,聽政後爲之乎?尙喆曰,聽政後,有自上爲之之例,而朝參卽是國朝盛禮也。是以雖在聽政之時,小朝不得爲之矣。思觀曰,朝參,小朝不得行之者,不但有可據之例,豈可以聽政有命,而自上,廢其應行之典禮乎?上曰,朝參不過詢問臣僚之禮,而聽政後,予行朝參,誠怪異矣。尙喆曰,臣等竊恐聖體之勞動,而何可有例而廢之乎?上曰,然則處所,何處爲之乎?尙喆曰,處所則無處不可,而況當歲初,世孫侍坐,行此大朝儀之後,國政民瘼,俯詢臣隣,如有有懷無隱者,對颺休命,則豈有不光於聖德乎?且聽政節目,聽政初日,只行朝參,則只字可見小朝不得行之法矣。大朝若不行朝參,則朝參,從此停廢矣,豈非欠典乎?尙喆曰,舊還,每年捧出之際,道臣必欲減數,狀請紛紜,則其關於民,大矣。自上雖視欿然,爲惠則大,隣族之徵,專由此弊矣。思觀曰,勝於舊遺在蕩減,民蒙實效矣。上曰,然矣。尙喆曰,新年之政,莫如勸農,而昨下勸農之敎,又有蠲逋之惠。臣等所祝,誠如朱子所言,收拾身心,保嗇民情,好矣。上曰,所祝,在年豐矣。尙喆曰,至誠若此,何憂不豐也?尙喆曰,此咸鏡監司韓光會狀啓也。三甲俱未免失稔,六鎭紅疹熾盛,實無赴操之望,南北兵營春操及本營合操,姑爲停退,各其官門聚點事,請令廟堂稟旨分付矣。南此停操,兩帥臣狀請,已爲許施,而本營合操,勢難擧行,一體停止,官門聚點,依例擧行事,分付,何如?上曰,依爲之。出擧條尙喆曰,向來禮郞朱重純,以北道田稅之捧,每在秋後,雖有朝家減稅之令,旣捧還給之際,民未蒙實惠,依三南例,以正月收捧爲請,有令備局稟處之敎。他道田稅,歲前作結,春後捧納,例也。北路之秋後收捧云者,事甚怪訝,似有曲折,令道臣論理狀聞後,更爲稟處,何如?上曰,依爲之。出擧條尙喆曰,俄聞吏判之言,今番都政時,活人別提,數外加出,而其後一窠,移除他職,故雖免加數之事,當初差擬,旣違格例,則不可不一經筵稟後,可議存遞云矣。違格加出,頃已請推,而此是應出下者三員中,一人旣移職,則似無加數掣礙之端,何以爲之乎?上曰,使之行公,可也。出擧條尙喆曰,今番卿宰,皆蒙收敍矣。前備堂朴相德·徐命膺·李徽之·尹得養,還差備堂,左參贊蔡濟恭,右參贊鄭存謙,有司堂上差下,朴相德,惠堂還差,使之察任,何如?上曰,依爲之。出擧條前備堂朴相德·徐命膺·李徽之·尹得養,還差備堂,左參贊蔡濟恭,右參贊鄭存謙,有司堂上差下,朴相德,惠堂還差,下敎。出榻敎思觀曰,臣等忝叨耆堂,與他自別矣。向蒙賜饌,則以鹿鳴·天保之義仰答君恩,寔是群情之所不可遏,而況老臣之叨陪一堂,以供一日之歡,臣等顒祝之情,於是益切矣。景祜曰,每奉聖敎,以耆社爲吾司矣,何不體念下情乎?思觀曰,屢奉恩賜,而臣等尙未有獻壽之禮,其可曰誠禮乎?爲今日臣子者,雖日獻南山之壽北斗之巵,不足以稱情矣。雖未人人盡獻,臣等之獻,烏可已乎?況有新人,則新入例,亦不可廢矣。上曰,誰也?思觀曰,沈鏽矣。上曰,此則萬萬過矣。允鈺曰,經用體重,毋論田稅與各樣身貢,各有上納之限,而上納京倉後,各邑受出尺文,考還監營,則自監營,考其月日,飭其勤慢,自是定式,而近來慢忽成習,春夏間當納者,拖至秋冬,秋冬間當納者,拖至翌年,事極萬萬寒心。各道道臣,若爲各別嚴飭,上納尺文,依定式趁期考還,則稽納愆期之弊,庶可以禁遏,以此出擧條申飭各道,何如?上曰,依爲之。出擧條兩司進伏,大司憲李溎曰,臣等伏覩開闢後所未有之慶,歡欣鼓舞之忱,曷有其極?況伏承予心皆春爲世孫祈永之敎,臣不覺涕淚之潛然,倍切有君無臣之歎。如沈翔雲之妖邪亂倫,背國死黨之人,尙逭王章,固是朝家之失刑,而至於南絳老·李迪輔·朴盛源之啓,決不可經年爭執,且小民之抵罪者,亦不可一向謄傳矣。上曰,大臣之意,何如?尙喆曰,臺啓中翔雲者,猶爲祈永之道,特貸一律,則凡諸謄傳故紙之類,一竝收殺者,誠如臺臣之請矣。朴盛源,則旣有下敎,而臣未卽對揚,惟俟處分矣。黃宅仁,不過論一銓官,而以出於黨論,尙此臺啓之未停矣。南絳老,亦有原恕之敎,而臣等無狀,未能對颺,不勝惶恐矣。思觀曰,臺言誠是矣。上曰,處分,何如?尙喆曰,向者合辭之時,因一臺臣之請,有嘉納之敎,故卽爲停啓矣。上曰,誰也?尙喆曰,安兼濟矣。上曰,李迪輔,與沈翔雲異矣。溎曰,李迪輔,非無挾雜,而豈可與背馳五十年建極之化者,同爲爭執乎?沈勗之曰,近來所下絲綸,臣等每手擎祗讀,而有於予心皆春,爲世孫祈永等句,尤不覺感淚自零。臣等俱以世祿之裔,受殿下罔極之恩,而今日殿下之至仁盛德,不能對颺,則此固臣等之罪,今此仰達,實仰聖德之與天同大,而欲爲一分對揚之意也。雨露霜雪,莫非造化,挾雜狂妄者,處分是造化,今日又下處分,則是亦造化矣。溎·勗之·東郁·廷夏·昕·鼎運·樂淵所啓,荐棘罪人沈翔雲,本以悖倫妖邪之類,投進一書於小朝聽政之初,指意叵測,國人齊憤,王府再訊之下,情節未究,而遽下酌處之命。此雖出於至仁至慈之聖意,而如此宵小不逞之徒,不施典刑,則無以戢奸邪而防後患。請還寢黑山島荐棘罪人沈翔雲酌處之命,更令王府,嚴鞫得情,快正王法。上曰,於今毛將焉傳,亟停勿赴。出擧條尙喆曰,罪人沈翔雲,雖有庶民蕩滌之敎,依初下敎,旣已荐棘,則固無可論,而翔雲處分時,有竝其弟擧行之敎,故翔雲之兩弟,亦皆爲庶民,竝赴海島矣。日昨庶民蕩滌後,似當在勿論中,而未及承指名下敎,該府不敢循例擧行云矣。上曰,可謂皮之不存,自在蕩滌中矣。出擧條上曰,臺臣果停啓乎?黃宅仁,亦貸一律乎?尙喆曰,聖敎旣貸一律,故臺臣,初不請一律矣。上曰,是矣。命書傳敎曰,前於安兼濟事嘉尙矣,今者都憲,不負國恩,排萬事有此擧,庶可爲元春枯楊生稊,可謂不負八十三歲其君之心。幾十年臨御之效,庶可見於此人,大司憲李溎,特爲加資,以表予意。尙喆曰,元朝次對,伏覩聖上大處分,則至誠惻怛之敎,藹然爲祈永之道,兩司自此始淸淨矣。上曰,此輩自今日始舒脚而寢矣。科次入侍事,下敎。出榻敎李徽之·蔡弘履,科次進伏拆封。命書傳敎曰,生員尹行履,可謂渠題,爲直赴殿試,之次生員李薰,直赴會試。又命書傳敎曰,今者此擧,予豈夢憶,非都憲斷斷忠心,使我有此?自今令八十三歲君,免枉殺無辜之名,今日朝參安徐之命,予意在焉,今何持難?明朝將於建明門朝參,一以示令予與其門明,一以示京鄕嘉尙忠直之意。噫,非李溎,予何有今日處分?每於此等事,知其人,故必也特除,於其人可謂悶也。況其樹立於今日,予何覊縻於此任?特除都憲,以快其心。今適有窠云,爲都摠管,其令卽爲謝恩。命書傳敎曰,南絳老頃者已諭,朴盛源伸冤之說,其本無據,雖不斷律,況今後,亦不可以一逆字斷其人,其令擧國,咸知此意,以雪其事。此人若此,況朴盛源乎?特放可謂毛將焉傳。尙喆曰,渠旣遲晩,故有此處分矣,聖意豈欲殺之乎?上曰,今則毛將焉傳,朴盛源,是矣。特放此也,今可謂枯楊生稊矣。尙喆曰,南絳老旣有雪其事之敎,復官等節,依例擧行之意,分付該曹,何如?上曰,依爲之。出擧條上曰,今日事,書諸史記,誠無愧怍矣。雖有不悅於李溎者,決不曰不是矣。以所懷先達,仍卽停啓,誠雍容矣。尙喆曰,此非黨論,孰不悅服乎?世孫聽政之初,有此處分,垂裕後昆矣。思觀曰,好生之德,聽言之美,兩得其宜矣。上曰,此可謂祈永乎?思觀曰,然矣。命退,諸臣以次退出。
丙申正月初二日申時,王世孫座尊賢閣。諸承旨持公事入對時,行都承旨徐有隣,右承旨李致中,右副承旨李普行,同副承旨李得永,假注書洪文海,記事官尹尙東·李洪載,以次進伏訖。令曰,禮判若留在於闕中,使之入對。令曰,明日朝參行禮時陪衛諸事,一依陳賀禮擧行,今在門乘輿,政院及禮貌官知悉。令曰,今日次對大處分,非都憲之力,聖德攸曁也。諸承旨濟聲對曰,今日處分,擧國含生,孰不感泣乎?令曰,日前次對,余示微意,而豈敢曰仰裨者乎?聖德出尋常萬萬矣。禮曹判書趙重晦進伏。令曰,明日大朝朝參,聽政後初行也。儀註,何如?重晦曰,未及磨鍊矣。令曰,前者朝參時,余先拜山呼,以昨夏崇政門朝參時節目磨鍊,先送草儀註於政院,以爲下覽添刪之地,可也。令曰,祗迎時俯伏,聞諸故老,不如是矣。有隣曰,近者過於婦寺之忠,故果有此弊,昨日始復古禮矣。普行曰,堂高九級,所以辨別尊卑,而鞠躬俯伏,亦有隆殺之節,則一竝俯伏,非禮也。大官非敢以官高自重,而以其近君之故,有此等級之可辨矣。令曰,擎跪曲拳,非禮也。以祗迎言之,古則鞠躬,而今爲俯伏,亦非禮也。自後以古禮爲之,順康園贊者金尙選,分揀事,下令。令曰,重祀典,大朝前後下敎,果何如,而有此行賂除免之事,以致此等之患,獻官雖下罷職之令,安知無掩護不爲草記之弊乎?此等事,責在吏曹,差祭堂郞,不爲另擇之致也。有隣曰,享官差出井間,法非不好矣,亦有窒礙處。如有實故之不得强差者,則一人越次,百人生奸,若果擇人,則自然省弊矣。令曰,紀綱立,然後可做百事。以昨日陳賀言之,百官班列,屢次申飭,終不免紊亂。余往宗廟時,陪從者多,而往昌德宮時減半,毓祥宮回駕時,班列稍勝,必有往來紛然之弊矣。向以朝儀之不整,因故相尹東度所奏,如行木牌,而東倒西傾,所見駭然。此專在押班監察之得人,而監察擇差,在於吏曹,吏曹得人,責在大臣,大臣之本,在於人主一心,莫非自反處矣。代聽不久,有難猝整綱紀,而一夫不獲,尙愧于心,卿宰之不整班次,豈下於四境不治乎?諸承旨對曰,正其本,誠如睿敎矣。令曰,兼文學此疏,前日之所未期,而性又疎拙,今乃有此,乃祖可謂有孫矣。有隣曰,果然矣。令曰,南絳老復官事,已下敎,聖意豈可經宿而不卽頒布乎?斯速擧行事,分付該曹。兵判入對事,下令。兵曹判書徐命善進伏。令曰,以省弊之意,大朝每下依中日例擧行之敎,而監的無人,防弊甚疎,故俄已下令,而銃則尤爲生奸。今日入格爲幾人乎?旣是科擧,則不宜若是容奸矣。命善曰,姑未知入格數矣。臣方各別嚴飭,而以無奸弊,不敢質言矣。令曰,此後防奸之道,另加細究,後日以奏。武臣朔試射,何以爲之乎?命善曰,從前落仕者,皆是殘忍之類,故臨時或行或否,不失勸奬之道,而亦難逐朔擧行矣。令曰,特授兵判,聖意攸存,向者上疏,余則謂斷斷忠心,以推此心報國,則可謂忠矣。命善曰,宜受罪而反受寵命,古人所謂不知死所者,爲今日準備語也。令曰,此等事,非父兄之所詔,而慨然自當,出於卿之丹心,若自大朝落落,則當如何?其上疏未覘聖意而爲之,死之一字,擔當不避者,卽是公天下之心,豈以私意,參涉其間乎?命善曰,臣疏不出,則國事當至何境?臣只見國,不見其他矣。令曰,聖德大恩,堯舜以後未有此也。余之得保今日,莫非至慈至愛,而兩宮之間,旣如是,則孰敢爲說乎?余雖不才,耳目尙聰,欲爲仰贊大朝,豈敢辭代勞之命乎?初不欲疏辭,而仰陳一疏,不無引嫌而出矣。宋瑩中輩,以語脈不連深文等語,陰害於卿極矣。卿雖或與前左相不協,豈敢爲此而發此說乎?卿見余疏而爲之,則謂余深文乎?負犯不輕之敎,於渠斷案矣。命善曰,臣於伊日見之,則瑩中倉猝入來,不識前後之致,豈有他心乎?令曰,卿發此言之後,況爲執法之臣,敢如是乎?普行讀擊錚人供辭。令曰,勿施。有隣讀畿伯祗受令旨申聞。普行曰,延頸拭目之初,奉此絲綸,民莫不企竚,而若無實惠,則悵然失圖矣。實惠二字,不外於擇守令恤民隱矣。令曰,是矣。讀公事訖,令退,諸臣以次退出。
上在慶熙宮。常參·經筵,以代理停。
李致中達曰,明日常參,取稟。令曰,停。
藥房都提調臣李思觀,提調臣徐命善,副提調臣徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝此仰稟。中宮殿·惠嬪宮,藥房口傳問安。答曰,知道。
令于李普行曰,多有擧行之事,禮貌官牌招,承牌後,仍爲省記入直。
令于李得永曰,禮貌官·禮判入對。
李普行達曰,禮曹判書趙重晦,依下令來待矣。令曰,入對。
又達曰,藝文提學鄭存謙,持箋文草,依下令來待矣。令曰,入對。
徐有隣達曰,今日朝參陳賀時,承旨當爲備員,而左承旨蔡弘履,旣有徽旨勿施之令,卽爲牌招,何如?令曰,依。
鄭昌順,以都摠府言啓曰,昨日未畢試挾輿軍·扈輦隊近仗軍士等,試放事,請出標信。傳曰,知道。
令于李普行曰,輔德李鎭衡,兼司書洪國榮,說書申光絅,牌招。
李致中達曰,領議政金尙喆,左議政李思觀,藝文提學鄭存謙,有稟達事,來詣請對矣。
令于李得永曰,諸承旨持公事入對。
令于李得永曰,少退承旨入對。
傳于李普行曰,今日政官,牌招開政,追榮亦爲之。
傳于李普行曰,內局入侍,坐直承旨同爲入侍。
建功湯一貼封入事,下敎。
建功湯一貼封入事,下敎。
備忘記,傳于鄭昌順曰,今下弓矢,兎城僉使鄭聖甲,神光僉使鄭暘臣,雲寵萬戶黃翼振,方山萬戶金聖鎰,伐登萬戶沈光運處,給送。
令于鄭昌順曰,承旨入對,副提學同爲入對,下直守令,亦爲入對。
李普行達曰,副提學李秉鼎,依下敎來待矣。
令于李普行曰,騎馬二匹立之,桂坊官員一人,待令。
備忘記,傳于李得永曰,洪樂任爲弼善。
令于李得永曰,今日在京不參玉堂,一竝遞差,今日政差出。
李得永,以吏批言達曰,侍從臣父年七十及宗班監令以上年七十人員,每於歲首,抄啓加資事,載於法典,或曾有定式矣。侍從臣父年七十及宗班年七十人員,別單書入之意,敢達。令曰,知道。
吏批,判書金鍾正進,參判具㢞進,參議洪檢進,同副承旨李得永進。朴相老爲大司憲,南玄老爲大司諫,沈命德爲執義,柳義養爲司諫,兪恒柱爲掌令,南鶴遠爲掌令,姜爲持平,李顯模爲正言,宋煥億爲校理,李會遂爲副校理,金鍾秀爲工曹參議,金斗象·趙德注爲禮曹佐郞,成德雨爲刑曹佐郞,金致信·尹履相爲典籍,李渭爲朔寧郡守,徐命善爲軍器提調,任希雨爲副修撰,李商巖爲應敎,禁府都事鄭志儉仍任事,承傳,贈戶參李敏朝贈吏判例兼,贈左承旨李龍紀贈吏參例兼,故郡守李萬樞贈吏議,都摠管李溎三代追贈,訓鍊都監提調徐命善,御營提調徐命善,禁衛提調徐命善。
兵批,判書徐命善病,參判尹光紹病,參議李在簡病,參知金漢老進,同副承旨李得永進。朴相豐爲三田渡別將,副護軍郭鎭純·李文源·李東郁·申昕·蔡廷夏·李商岳,副司直沈勗之·李鼎運·尹行修,副司果尹若淵·李羽逵·嚴思晩·李華源,副司正李尙廷,僉知三單李弘祥·李萬逵·李世謙,訓鍊參軍單吳世權。
令于李得永曰,史官一員待令。
李普行,以兵曹言達曰,初一日初二日,陪從儀仗軍等處,木綿,自本曹考例施賞之意,敢達。令曰,知道。
又以兵曹言達曰,景福宮衛將玄啓根,除授在外,過限未上來,依法典,改差,何如?令曰,依。
又以兵曹言達曰,新除授乶下僉使柳亨玉,資級乃是納粟折衝,空名帖之勿許正職,旣在法例,則不可仍置,改差,何如?令曰,依。
鄭昌順,以訓鍊都監言達曰,初二日陪從軍兵,自本營,今日犒饋之意,敢達。令曰,知道。
又以御營廳·一二巡廳·左右捕盜廳言啓曰,去夜犯夜人,無所捉之意,敢啓。傳曰,知道。
副司直朴師訥上書,伏以我大朝殿下,寶算彌隆,玉候康復,我邸下仰承明命,代聽機務,此誠我東方億萬年無疆之休。三陽回泰,至化維新,大庭呼嵩,縟儀載擧,匝域臣民,歡喜蹈舞,共囿於春臺壽域之中,均被涵育之德,欣欣有無物不遂,無願不成之樂矣。仍伏念臣,亦太和陶甄中一物,今有切至之願,不避猥越,敢此呼籲於离明之下,伏乞特垂省察而矜許之焉,。臣本空疎謭劣,實無一藝一能堪爲世用,而幸際無棄物之聖世,參竊科第,濫蒙洪造,婆婆朝籍,三紀于玆,不知量己之義,徒貽懷祿之譏,冥升之秩,遽然下大夫之例,恩榮極矣,涯則踰矣,一味冒濫,絲毫無補,每自循省,祗切愧懼,而區區所自勉者,惟以筋力奔走,爲一半分報效之地。今臣犬馬之齒,洽滿七十,疾病侵尋,神精耗弊,脚步痿躓,視聽昏瑩,杜門涔涔,人事都廢,此實通朝之所共知。平居動作,尙難如意,陳力就列,已無其望,不能者止,卽臣今日之義也,猶復蹲仍不去,徒竊廪粟,則雖在軍銜散秩,其爲素餐之恥,一耳。臣謹按禮經,大夫年七十,許以致仕,國典亦有堂上三品致仕之規。猗歟盛哉,聖人禮制,先王法意,所以曲遂萬物者,至矣盡矣,而臣之當退之義,於是乎益較然矣。古今人臣,耉德可稱,精力尙施,則年雖已至,亦未必一例引退,而如臣樗櫟之材,蒲柳之質,其在盛壯,猶難驅策,今於衰邁已甚,尤無可論,參前倚衡,惟一退者而已。人之所願,天必從之,世之年未至而乞身者,亦多蒙許,則況臣此請,年已至矣,禮所然矣,實非格外干恩者,以我邸下體下之政,亦豈謂臣卑鄙而不垂俯恤乎?伏望睿慈,曲諒至懇,式遵常例,俾臣得以退守賤分,歌詠盛德,此實終始生成之澤,而是臣顒祝者也。臣生逢明時,荷大朝天地之仁,父母之慈,依仰爲命,顚髮種種,臣雖至愚,軒陛之戀,根於秉彝。況當我邸下一初之政,庶明勵翼,八域延頸,此時乞退,臣豈樂爲,而情病所迫,不能自已,援例陳懇,仰瀆睿聽。瞻望修門,不勝耿結,繼之以惶霣萬萬,臣無任屛營祈懇之至。答曰,覽書具悉。三品致仕,典例稀闊,所請不許,爾其勿辭。
正言洪樂淵上書,伏以天休滋至,寶算彌加,庶政代聽,睿孝愈光,況當三陽回泰,萬品咸新,呼嵩稱觴,次第禮成,臣民慶忭,曷有其極?仍伏念臣,伏奉除旨於屛伏鄕廬之中,而適當元朝之賀儀,誠切延頸,義出叨謝,章皇登道,竭蹶肅命,獲瞻盛儀,粗伸微分,區區欣戴,有倍常品。臣於此際,得接家信,臣之老母所患風痰,挾感越忝,非時痢症,當寒咳喘,一倍苦劇,登溷無算,昏倒不省,無人扶將,促臣來護。臣自聞此報,心神飛越,方寸焦灼,忙陳短章,徑出都門。伏乞离明,亟削臣職,以便救護,仍治臣擅行之罪,以肅朝綱,不勝幸甚。臣無任屛營祈懇之至。答曰,覽書具悉。爾其勿辭,往護母病。
兵曹判書徐命善上書,伏以節屆三陽,頒謄千歲,聖候益康於添籌,睿孝彌光於稱觴,歡忭之忱,率普惟均。仍伏念臣本魯下,百無可取,而隆恩偏荷於一身,除旨聯翩於數旬,每自循省,報答無階,則輒不覺怵然憂懼,繼之以惶汗也。況此司馬爲職,以其管轄,則統中權而控諸營,以其甄別,則摠櫜韃而主銓衡,苟非威望有素,藻識著稱者,莫宜居之,豈是臣僥倖兜攬,晏然承當者耶?日前除命,適在於前席未退之時,職兼保護,且値備駕,雖不得不冒昧祗肅,而因仍蹲據,不知辭巽,則臣實自愧,人將謂何?玆敢略入文字,仰暴衷懇。伏乞离明,俯賜鑑諒,亟遞臣新授職名,以重公器,千萬幸甚。臣無任屛營祈懇之至。答曰,覽書具悉。卿以向日上疏之心,蚤夜不懈,何患乎居官?卿其勉哉,勿辭察任。
丙申正月初三日丑時,王世孫座尊賢閣。坐直承旨入對時,同副承旨李得永,假注書洪文海,記事官尹尙東·李洪載進伏訖。令書下令曰,本院多有擧行之事,禮貌官,卽爲牌招入對,禮判,牌招入對事,下令。令書下令曰,今下備忘記,有陳賀之命,雖在暮夜倉猝,儀文不可不備,藝文提學令招,致詞·箋文,卽爲製進。令曰,藝文提學入來後,以備忘示之,致詞,以唱榜例,以聖敎八字製進,而致詞·箋文製出後,入對,可也。禮判·藝文提學入對事,下令。禮曹判書趙重晦進伏。令曰,草儀註,改磨鍊以入。藝文提學鄭存謙進伏。下覽致詞·箋文本後,令退。諸臣以次退出。
丙申正月初三日卯時,王世孫座尊賢閣。禮判·禮貌官入對時,禮曹判書趙重晦,兼文學李秉模,右副承旨李普行,假注書洪文海,記事官尹尙東·李洪載進伏訖。令曰,左議政入對事,史官往諭。左議政李思觀進伏。令曰,賀禮在前,聖心悅豫,致詞頒敎,恐不可廢之矣。思觀曰,頒敎則以得人慶賀例擧行乎?令曰,臨時稟定,可也。重晦曰,服色,以絳紗袍磨鍊乎?令曰,袞龍袍擧行,可也。重晦曰,表裏方物·外方箋文,何以爲之乎?令曰,表裏方物,議大臣爲之,可也。外方箋文,待百官箋文宣讀與否爲之,可也。令曰,儀註,依近例,以草儀註擧行?重晦曰,外方物饍,雖不爲之,京中物饍,何以爲之乎?令曰,議大臣,稟處,可也。今日陳賀時服色及參進人員,依初下敎擧行事,下令。令書下令曰,事勢似然,且當賀禮,承旨罷職徽旨,勿施。令退,諸臣以次退出。
丙申正月初三日卯時,王世孫入幕次。領左相入對時,領議政金尙喆,左議政李思觀,右副承旨李普行,假注書洪文海,記事官尹尙東·白鳳周進伏訖。令曰,目今聖上悅豫之時,致詞雖無頭辭,烏可已乎?尙喆曰,致詞二本書置,箋文亦爲修整以待,進表裏方物物饍,似當依例擧行矣。令曰,聖意無或以爲張大乎?尙喆曰,然則使禮房承旨稟定,好矣。令曰,致詞以御製八字,作頭辭,好矣。尙喆曰,臣等擧行,當依科賀例矣。令曰,賀禮之禮字,卽承旨之誤書也,必是例字矣。尙喆曰,先行朝參後,行陳賀,則呼嵩自如矣。令曰,然矣。差備桂坊及新除桂坊外,諸桂坊,一倂推考事,下令。令退出。
丙申正月初三日辰時,上具翼善冠·袞龍袍,乘輿出通陽門,建明門殿座。朝參入侍時,行都承旨徐有隣,左承旨蔡弘履,右承旨李致中,左副承旨鄭昌順,同副承旨李得永,假注書李永穆,記事官文采五·李洪載,以次侍立訖。判府事金陽澤,領議政金尙喆,判府事李溵,左議政李思觀,以次進伏訖。上命書傳敎曰,其君祈永曠蕩,其臣雖一,何敢靳持?入侍前下敎,令兩司知悉。出榻敎上曰,自大官至侍衛史官,有所懷者進奏。氷庫別提李宜楫進伏奏曰,臣有區區所懷,敢此仰達矣。凡人之一生收用,無如孝經矣。知事父之道,然後能知事君之道,臣謂上自大臣,至于閭巷匹庶,皆使之勸讀孝經,宜矣。上曰,所奏,好矣。戶曹判書具允鈺曰,信使所用單蔘,已爲筵稟,卜定於西北兩道矣。連接江界府使所報,則近來蔘農失稔,猶患難貿,而商賈輩,又從以多岐貿去,故實無及期鳩貿之道云,而在前信蔘卜定時,亦有私商禁斷之例,江界私商,限畢貿一切禁斷,隨現狀聞之意,分付道臣,何如?上曰,依爲之。出擧條禮曹判書趙重晦曰,庭試,以舊闕與春塘臺中設行事,曾有定式矣。今三月庭試,以何處設行乎?節目所當預爲啓下,故敢達。上曰,以春塘臺爲之。出擧條刑曹判書李重祜曰,屠牛之弊,京外狼藉,此莫非法禁不行之致,事甚可駭。顧今春耕不遠,牛禁不可不申嚴,都下則法司自當嚴禁,而至於外方,則不無懈弛之弊,出擧條,申飭諸道·兩都,使之各別禁斷,何如?上曰,依爲之。出擧條金尙喆曰,刑判以禁屠,旣爲陳達,雖以外方營邑言之,如非朝家所許,而或有冒法犯屠之處,另加禁斷,俾有實效,何如?上曰,依爲之。出擧條行司直具善復曰,摠廳屬各色壯牙兵有闕之代,哨官旗隊長輩,自得充定,故或不無兒弱之慮。一法守禦廳例,各其該邑,使之簽丁,俾存實效,何如?上曰,依爲之。出擧條開城留守宋淳明曰,小臣待罪開城留守,別無大段民弊之可奏,而聖上軫念舊都,至矣盡矣,管理營設施之後,規模凡百,無異於京軍門,而校鍊官積仕久勤者,每遵定式,而例爲遷轉矣。近來久勤,或有不得遷轉者,此雖由於其時窠窄之致,而武士抑鬱忒甚,申飭銓曹,依前遷轉,何如?上曰,申飭銓曹。出擧條大司諫沈勗之,執義郭鎭純,司諫李東郁,掌令申昕,持平李鼎運,正言李羽逵,副提學李秉鼎,校理兪漢敬,修撰沈豐之,副修撰鄭宇淳,以次進伏訖。沈勗之曰,臣有區區所懷,敢此仰達矣。目今悠悠萬事,無過於保嗇聖躬,伏願深留聖意焉。上曰,所奏,好矣,當留念。出擧條李秉鼎·兪漢敬·沈豐之·鄭宇淳曰,俄下傳敎,臣等固知聖意之有在,而臺啓之其連其停,不可奉承上敎,況罪人沈翔雲之負犯,關係至重,爲今日臣子者,何敢遽然停啓乎?今此擧措,雖謂之臺閣亡而國綱頹,可也。請停啓兩司大司諫沈勗之·執義郭鎭純,爲先削職。上曰,依啓。出擧條李秉鼎曰,臣俄於三司班列聞之,沈勗之·郭鎭純發停啓之論,則擧皆含默,無一人立異者,及臣請罪之後,始乃蒼皇進伏,欲爲分疏,其依違顧瞻之習,不可無警。請兩司·諸臺,一竝罷職。上曰,依啓。出擧條又曰,殿下今日爲無憂之文王矣。機務之繁,旣命我邸下分勞,而昨日行次對,今又臨門朝參,大聖人朝乾夕惕,不自倦勤之意,臣不勝欽仰之至。殿下五紀治化,精一心法,備見於自省一編矣。殿下旣以是授之邸下,而至於昨日處分,亶出於裕昆之謨,祈永之意,辭敎懇惻,藹然如春,我國家億萬年無疆之休,於斯可占,臣因此而有所仰陳者。書曰,欽哉斂哉,惟刑之恤,殿下至仁大德,亶在於欽恤二字。雖以續大典所載者觀之,壓膝·烙刑·刺字,旣除之矣,朱杖之拉脅,旣除之矣,訊杖之廣厚,又減之矣,以至於捕廳亂問之刑,鞫獄結縛之法,一竝除之。猗歟,欽恤之德,可爲萬世之法,而但臺臣之言事無狀者,間有拿推訊問者,苟其言之可罪也,則嶺海流放,不害爲古聖王不與同中國之意,而至於官則臺閣,罪非惡逆,而輕加刑訊,恐有違於我聖上欽恤之意。自今以後,凡臺閣言事者,雖有傾軋浮囂之罪,如非關係惡逆,則只施流放之律,勿爲刑訊之意,著爲定式,以爲萬世貽燕之謨,是臣區區之望也。上曰,昔年使臣,自皇朝回來,自上俯詢,對以有廷杖法云,則又下問曰,若是而猶有言路乎?對曰,言路則開云,皇朝之行廷杖而有言路,誠可貴矣。然凡此等之事,旣爲而旋悔,不如初不爲之之爲愈。副學所奏誠是,予當體念焉。出擧條大駕還內。
丙申正月初三日午時,王世孫座尊賢閣。副提學·守令入對時,副提學李秉鼎,靑松府使尹勉升,三水府使柳鎭淑,茂朱府使金純澤,安岳郡守李商舟,寶城郡守朱重純,珍島郡守李麟錫,瑞山郡守李圭緯,咸安郡守李宗榮,泰安郡守李栢然,高城郡守尹得弘,興海郡守權,陜川郡守金命淳,草溪郡守李度海,寧遠郡守李延弼,松禾縣監蔡百休,眞寶縣監申耆,昌寧縣監兪漢寧,河陽縣監曹霍,開寧縣監鄭東閔,求禮縣監李重玉,龍潭縣監李商烈,左副承旨鄭昌順,假注書洪文海,記事官申光炯·李洪載進伏訖。令曰,百里之責,不輕而重,生民休戚,專係守令。況以大朝若保赤子之心,如有一夫一婦不獲其所,則是負大朝五十年惻怛之盛意也。惟余代聽以來,臨深履薄之戒,恒切于中,爾等或有出自經幄者,申申面諭,各別惕念,仰體大朝如傷之德,可也。今日入對守令,錄入名姓,以代柱帖,善治則喜,不治則罪,浮於前矣。因宣諭令先退。令曰,副學上書,已悉其意,而今日筵中求助之敎,果能對揚聖意,誠切感歎矣。秉鼎曰,臣適當聽政之初,數次書陳,豈曰盡其所蘊,而今日翔雲之啓,因一度傳敎,沈勗之輩,遽然停止,臣妄以謂國亡於今日矣。與朴盛源·李迪輔,視以一揆者,其可謂臺體乎?刊削之請,猶屬太輕矣。令曰,下款兩件條陳,亦出嚴隄防之意,余甚嘉之。況翔雲之啓,此乃一國之公議,天下之公議,則不可乍發而旋止矣。宋之亡,不亡於亡國之日,而亡於元氣消鑠之時,副學之言,是矣。秉鼎曰,翔雲之啓,亟停毋岐者,有若立功自效矣。令曰,推是心仰贊大朝,補余不逮,是所望也。秉鼎曰,頂踵毛髮,莫非造化,臣只知國耳,不知有身矣。令退,諸臣以次退出。
丙申正月初三日申時,王世孫座尊賢閣。諸承旨持公事入對時,行都承旨徐有隣,左承旨蔡弘履,右副承旨李普行,同副承旨李得永,假注書洪文海,記事官申光炯·李洪載進伏訖。弘履曰,米穀草記主管事,向承下令,各該衙門,雖已分付,而尙衣院,以直啓衙門,政院不得擧行矣。令曰,尙衣院,近來戚里爲提調,雖有此弊,此亦戶曹屬司,政院豈不得主管乎?申飭該院,勿爲直啓於差備,自政院捧入,可也。令曰,壽進宮朔望四時之祭,誠過矣。永寧殿,只春秋大享,而祧位陵寢,亦於寒食一祭,則獨於此宮,若是踰禮乎?有隣曰,誠如睿敎,不可不一番釐正矣。令曰,訓將向日所奏,非矣。有隣曰,以習操事,屢遭人言,而終不行操鍊,誠莫曉其故矣。令曰,姑觀來頭行否,當飭之,而紅疹,不過一時之患,內外入直,亦不滿五六百,則豈可以此爲頉,而廢操乎?有隣曰,除雜頉,其外軍兵,每月操習,則此所謂周而復始之道也。近久不行,故多昧坐作進退之節,誠疎虞矣。令曰,尹養厚,以乃父之子,其父辭爵祿,而渠則兜攬淸顯,獨於都憲,不欲行公,果成道理乎?余意已悉於靳點之批,而向日入對,亦已面諭矣。有隣曰,行身如謹愼,則豈有此乎?其父則賢矣。令曰,注書向於大朝入侍,每見其草冊之詳記,且聞其能文矣。與故參判洪啓迪,爲幾寸乎?有隣曰,與洪啓迪,爲七寸親,而故大諫禹瑞之孫矣,曾有文譽而晩始登科矣。令曰,陶菴與注書,有戚分乎?有隣曰,非族伊姻矣。令曰,道學文章,無如陶菴,而恨不竝時矣。令曰,沈翔雲之爲承旨,誠未曉矣。有隣曰,以釁累之蹤,爲益昌之孫,不當驟用。且以父改祖者乎?慫惥朝廷,盜竊名器,誠妖邪而亂倫之罪,已於贊成宋明欽之疏,詳言之矣。翼雲之斷指,尤萬萬妖惡者乎?令曰,正倫明理之政,不宜如是其跳浪矣。況翔雲之疏,隱影閃忽,萬萬巧惡,豈可以李迪輔·朴盛源,同一視之乎?副學之言,是矣。以隄防二字,重言複言者,可見其心矣。令曰,近來文風日衰,誠可悶矣。有隣曰,非但治文,凡百技藝,幾乎抛棄。古則有專經學,而今則驟躐經史,汎濫各體,實有博而不精之歎矣。令曰,通曉一經,亦有切用之工矣。以今日有懷人所奏孝經言之,孝之一字,爲百行之源,推是以行,何事不做?推廣之道,大則一經,小則一字,而余亦受病於博字,才識不逮,聰明有限,未有反約之工,前日光陰之虛度,尤悔,如何?有隣曰,博而約,爲學問之要,而日用事物,無非學問中事,則邸下加勉,惟在是矣。普行曰,學問正在明理矣。令曰,是非之明白者可易知,而似是似非者似易眩矣。有隣曰,然矣,孟子深斥楊墨,而象山學陽明學,先儒之斥排,以其似是似非矣。於此等處,明理以聽,則豈可眩乎?普行曰,在上者公心以聽,則何患乎不明也?虞舜之世,岳牧咸薦,而鯀爲四凶,則若是乎難知,而四罪咸服,則亶在於明理矣。事半功倍,古人有言,後世無行王政之人,故今日行一事,明日行一事,則三代之治不難,而人之悅之,易於昔矣。令曰,右副誠坦率矣,豈可躐等乎?有隣曰,次次循序,則可做三代矣。令曰,專經文臣講規,考奏,可也。讀公事。以江原監司徐逈修燒死·虎囕·雪壓致死人等狀達,令曰,恤典擧行。令退出。
丙申正月初三日申時,上御集慶堂。藥房入診,坐直承旨同爲入侍時,都提調李思觀,提調徐命善,副提調徐有隣,假注書李永穆,記事官白鳳周·李洪載,同副承旨李得永,以次進伏訖。上曰,李溎昨日事,難矣。李思觀曰,今日之賀,實出於君明臣直之義,臣等尤爲感歎矣。上曰,昨日前都憲,爲此擧時,必也問他臺遺若何。問于領相,其若立異於都憲,豈爲若此?聞下敎停啓,可謂體予心。然臺體則然,故雖依其請,飭已施,宜參酌,沈勗之·郭鎭純,特爲給牒敍用。諸臺擧措雖若此,副學諸飭果然,而今當歲初朝參,多臺若此,氣像,若何?旣施申飭,其況今日,一體敍用。出傳敎徐有隣讀奏挾輿軍試射放記訖。上曰,挾輿軍,承旨,當殿座門頒賞待令,直赴帖·兒馬帖,政院書給,弦弓軍器寺,木賞戶兵曹,前待令處待令。出傳敎上曰,扈輦隊近仗軍,依挾輿例,畢放後施賞,書入單子後施賞。出傳敎諸臣退出。
上在慶熙宮。常參·經筵,以代理停。
鄭昌順達曰,明日常參,取稟。令曰,停。藥房都提調臣李思觀,提調臣徐命善,副提調臣徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝此仰稟。答曰,知道。睡雖勝氣一樣,鷄聲頻此予悶,其何諭待敎侍。今予心一豐字,風自調雨亦順,夙夜願。中宮殿·惠嬪宮,藥房口傳問安。答曰,知道。
備忘記,傳于鄭昌順曰,今下弓矢,鎭東萬戶李彦默處,給送。
備忘記,傳于李得永曰,替攝講製試望,入于小朝事,定式爲之。
備忘記,傳于徐有隣曰,日氣嘉,氣亦勝,予心喜,何問候,何內局?
傳于李得永曰,內局入侍,時原任若入來,同爲入侍。
建功湯一貼封入事,下敎。
吏曹口傳政事,檢閱單柳偁。
李得永達曰,檢閱柳偁,時在京畿楊根地,斯速乘馹上來事,下諭,何如?令曰,依。
令于蔡弘履曰,諸承旨持公事入對。
傳于李得永曰,坐直承旨入侍,左相·騎判·儒臣同爲入侍。
建功湯一貼封入事,下敎。
備忘記,傳于李得永曰,此朝食是夕食,予何知?今朝睡仍爲醒,予何知?冥然翁冥然翁,一冥然翁,苟且翁苟且翁,一苟且翁。曷勝慨曷勝慨?只自歎,慷慨亘慷慨亘,只自臥。予何人予何人?誠支撑,今何世今何世,苟且界。令人問前生人,堂中睡夢周公。
令于徐有隣曰,都承旨入對。
建功湯一貼封入事,下敎。
大殿·中宮殿·惠嬪宮,藥房口傳夕問安。答曰,知道。
傳于李得永曰,玉堂有闕及在外人前望單子入之。
備忘記,傳于李得永曰,玉堂闕直在外人改差,待前單下批,牌招入直,玉堂前望單子入之。李文源爲校理,趙尙鎭爲副校理,宋煥喆爲副應敎,曺遠振副修撰。
備忘記,傳于徐有隣曰,予於自內相依者,其猶坤殿與沖子。蔘香散,自明日限十貼,加煎以入。
以平安監司洪趾海狀達,殷山等官居幼學吳光屹等渰死事,令于李得永曰,恤典擧行。
傳于李得永曰,儒臣在外中,已落點人許遞,其餘置之。
備忘記,傳于徐有隣曰,於今夜最誠悶,紫水晶靑水晶,兩色晶何處來?中白者倭明磻。雖加飮若冷水,首扁鵲棍一百,餘扁鵲各三百,色書員杖三百,煎水工杖五百。大呼百椎開門,東方其猶昏,苟且翁自溘然,誠冥然曷勝歎?嗟,靈丹一何庸?聞猫聲心亦依,冥然一何悶?呼寫畢問更點,鼓幾聲錚幾聲?誠自悶亦苟且。聞更點,當二更一點。
李得永,以禮曹言啓曰,每年親耕,歲首以稟事,曾已定式矣。今正月二十七日,先農祭親行及親耕等節,方在靜攝中,不敢循例取稟,何以爲之乎?敢稟。傳曰,農者國之本也,宜親,何攝而有此命?嗟哉,衰矣,替耕。
又以弘文館言達曰,新除授校理宋煥億,時在京畿水原地,經筵入番事緊,請斯速乘馹上來事,下諭。令曰,依達。
又以戶曹言啓曰,貢人舊遺在,二千石蕩減事,命下矣。取考甲申條餘遺在二千石,蕩減實數,別單書入之意,敢啓。傳曰,知道。
鄭昌順,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
大司諫南玄老,執義沈命德,司諫柳義養達曰,荐棘罪人沈翔雲之書,旨意陰譎,情狀叵測,合辭之請,實是嚴懲討杜亂源之義,而當初酌處之命,雖出於我大朝曠蕩之德意,昨日兩司之遽然停啓,事涉可駭,物議轉激,輿情咸憤,不可以旣停而置之。黑山島荐棘罪人沈翔雲,仰稟大朝,亟令王府,嚴鞫得情,快正王法。令曰,當稟于大朝,處分矣。
司諫柳義養達曰,頃日庭試時,以三擧子試券之雷同,至有拔榜之命。其時主文,果是矇然未察,固有其罪,若是知而不黜,其罪尤大,於斯二者,必居一焉。擧子旣已拔榜,則主文之尙無譴責,實違綜核之政,其在嚴科場杜後弊之道,不可以事過而置之,請其時主文,亟施削職之典。新除授正言李顯模,時在忠淸道韓山地,請斯速乘馹上來事,下諭。令曰,不從。下諭事,依達。
執義沈命德達曰,新除授掌令南鶴遠,時在忠淸道溫陽地,請斯速乘馹上來事,下諭。令曰,依達。
丙申正月初四日辰時,上御集慶堂。藥房入診,領議政同爲入侍時,都提調李思觀,提調徐命善,副提調徐有隣,假注書李永穆,記事官白鳳周·李洪載,領議政金尙喆,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·丁志泰,以次進伏訖。李思觀曰,聖體,若何?上曰,一樣矣。寢睡之節,亦若何?上曰,一樣矣。水刺之節,亦若何?上曰,一樣矣。思觀曰,連日未得診候矣。上曰,至于吳道炯,入診,可也。方泰輿·鄭允協·慶絢·吳道炯,以次診脈候後,奏曰,三關均平,滑體一樣矣。金尙喆曰,此開城留守宋淳明狀啓也。今春習操,依例設行事,請令廟堂稟處矣。上曰,大臣之意,何如?尙喆曰,不特松都,亦有江留行操之稟,而雖以北關之重,今年春操,旣令停止,兩都所請,似難許施,何以爲之乎?上曰,特停沁都,一體分付,可也。出擧條尙喆曰,此喬桐水使申大顯狀啓也。京畿·海西兩道舟師秋操,則各自本道設行,春操則間一年互相往來合設,已有定式,今春海西舟師來到臣營前洋,當爲合操,若爲停止,則或令各操設行,請令廟堂稟旨分付矣。上曰,大臣之意,何如?尙喆曰,諸道春操,旣令停止,海西·京畿,勿論合操·各操,方春民事,俱難擧行,何以爲之乎?上曰,方當耕農,特停,可也。出擧條尙喆曰,此江原監司徐逈修狀啓也。道內三鎭明春合操都試,開春後當爲擧行,而旌善·平昌·寧越等邑及江陵·三陟之嶺東西段,歲翻後卽當設賑,春操之直請停止,亦涉未安,合操之行停及營將巡點與否,三鎭勸別武都試,依例設行事,請令廟堂稟處矣。關東被災,與他道有異,亦有設賑之邑,則他道停操之時,何可使本道獨行乎?似有軫念之道,三鎭勸別武都試,依例設行之意,分付,何如?上曰,停操。他餘事,依例擧行事,分付,可也。出擧條尙喆曰,此慶尙左兵使崔朝岳狀啓也。束伍軍兵等今春習操,營將巡點等事,當依例擧行,請令廟堂稟旨分付矣。秋操旣停,則方春民事,不可不念,春操勢難許施,至於營將巡點,貽弊民邑,與習操無異,何以爲之乎?上曰,一體停止,可也。出擧條尙喆曰,帥臣行操,營將巡點,俱令停止,其在詰戎之政,恐涉疎虞。每當停操之時,使各其邑官門聚點者,軍伍之闕額,欲其充定也,器機資裝之朽弊者,欲其修補也。此若着意擧行,則其有實效,與合操何異?申飭列邑,各別擧行之意,一體分付,何如?上曰,一體申飭,可也。出擧條尙喆曰,此守禦使李景祜狀啓也。本廳所屬三營束伍及左右牙兵等合操,昨年秋因朝令停止,今春合操何以爲之,請令廟堂稟旨分付矣。秋操之停止,旣爲民事,則方春設行,事勢誠難矣。上曰,旣問大臣,一體停止,可也。出擧條尙喆曰,此摠戎使具善復狀啓也。本廳所屬四鎭列邑束伍軍兵,每年春秋,南北各二營式,輪回操鍊事,曾已定奪,而今春則坡州·長湍,當其次第,兩營春操,依例擧行事,請令廟堂稟處矣。南漢春操,旣命停止,摠廳所請,宜無異同矣。上曰,旣已下敎,一體停止,可也。出擧條上曰,噫,五都尉奉祀中,若是蹉跎,予常用心者,下敎已久,尙無消息,令該曹,申飭門長,其令卽爲立後草記。出傳敎尙喆曰,自前翰林苟艱之時,雖未準其朔數,而有進付之例矣。今甚苟艱,當付者進付,似好矣。上曰,翰林當付者進付。出傳敎諸臣退出。
丙申正月初四日巳時,王世孫座興政堂。諸承旨持公事入對時,行都承旨徐有隣,左副承旨鄭昌順,右副承旨李普行,同副承旨李得永,假注書洪文海,記事官申光絅·李洪載,以次進伏訖。令曰,文臣殿講試官規例知入。賤臣知奏。讀公事。專經文臣·製述文臣,依續典,令禮曹抄達事,下令,當該掌務中官推考事,下令。令退,諸臣以次退出。
丙申正月初四日未時,上御集慶堂。左相·騎判·玉堂·坐直承旨入侍時,左議政李思觀,兵曹判書徐命善,校理兪漢敬,副修撰鄭宇淳,同副承旨李得永,假注書洪文海,記事官白鳳周·李洪載,以次進伏訖。命書傳敎曰,噫,三陽回泰,萬品載新,而嗟哉,吾民,與歲俱春乎?興惟于此,心若何心若何?今日沖子歲初進饌,以蜜茶稱觴,而興惟于此,何心甘食?特旨內局在都提調·提調·承旨·儒臣,先爲下敎,名曰諸道察民隱使,宣諭遍審而來,予意何?廈氈蔀屋,便若霄壤,身雖在於廈氈,心則懸於窮村,此豈予意哉?仰體昔年,夙夜此心,惟在元元,畿甸兪漢敬,關東李秉模,海西任希雨,關西安寬濟,北關李會遂,持諭書諭小民,見穡事察民隱來。於三南,繡衣纔來,其何稠疊?此亦爲民弊道也,於今安徐,只下諭書,令道臣宣布予意。諸道諭書。王若曰,國依於民,民依於國,若問其國,卽一人,一人誰,亦君也。嗚呼,不才涼德,五十載臨御,問予年八十三,何事濟民,亦何事恤民?仰體昔年,興惟于此,心若何心若何?靜臥慷慨,特命諸道御史,名曰察民隱使。嗚呼,常時諸道,廈氈蔀屋,使若霄壤,於今日,爾等見御史若見予。予雖否德,卽爾父母,若有莫伸民隱,籲御史奏予焉。命御史若臨覩,悠悠予心,彼蒼臨照,豈一毫飭其言?體予體予,毫勿欺隱焉。身雖臥於此堂,心則隨於御史,保體保體,莫負予辛勤之敎,故玆宣示,咸頒知悉。三南諭書。王若曰,八旬今予,爲民諸道,名曰察民隱使,而於三南,奉命屬耳,故爲民弊,謄此書下送,令道臣宣諭予意,莫歎莫遣御史,諭書亦予也。數行諭書,予心隨焉,若有民隱,謂道臣而畢陳。況三南,國之府庫,噫,湖南,豐沛之地,嶺南,鄒魯之鄕,予敢忽也,予敢忽也?體予此意,先遣諭書。命書傳敎曰,噫,彼沁都,予年二十,予見者尙今思焉。趙襄子保障,豈特此也?所奉莫重,其所民隱狀,詳問留守,其亦細察以聞。於松都,卽前朝故都,嗟哉,開府之民,若思前朝,豈不愧哉?況頃見後,心在本府,宜審察,且此處富商多,宜察民隱。命書傳敎曰,此御史體重,其令帶軍官。命書傳敎曰,關東御史,兼察賑政而來。命書傳敎曰,關西曾有巨弊,道臣體予意,爲生民纔校正而來,故已飭勵。其雖歲翻,其能遵此,君實嚴察,若或違者,雖道臣母隱啓聞。五道御史牌招事,下敎。出榻敎思觀曰,三南則繡衣纔還,其間不遠,民弊與廚傳,不可不顧,而諸道則分遣御史,三南則只下諭書,誠得宜矣。命退,諸臣以次退出。
丙申正月初四日申時,王世孫座興政堂。都承旨入對時,行都承旨徐有隣,假注書洪文海,記事官申光絅·李洪載,以次進伏訖。令曰,五經,何以擧行乎?有隣曰,經國大典,以詩·書·易·禮·春秋爲五經義矣。令曰,春秋講,只讀經文乎?有隣曰,雖有四傳,專經當以本經擧行矣。令曰,經筵講,用胡傳,胡傳重矣,以胡傳擧行。令曰,試官當爲幾望乎?有隣曰,考官外參考官,雖或有堂下竝差之規,以堂上四望擧行,好矣。令曰,尊周大義,卽我朝家法,而亦可見尊攘之義。且有無地讀之歎,如有春秋應講者,似新奇矣。令退,諸臣以次退出。
上在慶熙宮。常參·經筵,以代理停。
李致中達曰,明日常參,取稟。令曰,停。藥房都提調臣李思觀,提調臣徐命善,副提調臣徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。
食味若何效若何,予何知?夜有更庶知心,氣何諭?待敎侍。
傳于李致中曰,內局入侍,時原任若入來,同爲入侍,次對亦爲入侍。
中宮殿·惠嬪宮,藥房口傳問安。答曰,知道。
建功湯一貼封入事,下敎。
以副提學李秉鼎辭單。
令于李致中曰,辭單頻數,此單勿施,捧納承旨推考。
李致中,以弘文館言達曰,新除授副應敎宋煥喆,時在忠淸道懷德地,校理李文源,時在京畿安山地,副修撰曺遠振,時在驪州地,經筵入番事緊,請竝斯速乘馹上來事,下諭。令曰,依達。
令于李普行曰,承旨入對。
令于李得永曰,戶判同爲入對。
建功湯一貼封入事,下敎。
大殿·中宮殿·惠嬪宮,藥房口傳夕問安。答曰,知道。
李致中,以吏曹言達曰,新除授通禮院相禮李鎭恒,成均館典籍李亮載,平安都事金健修呈狀內,俱以身病甚重,勢難察任云,竝今姑改差,何如?令曰,依。
又以吏曹言達曰,新除授宗簿寺正高裕,除拜後過限未肅拜,依例改差,何如?令曰,依。
鄭昌順,以兵曹言達曰,景福宮衛將尹萬曄,昌德宮衛將高遠喆,昌慶宮衛將金再禧,俱以身病,呈狀乞遞。輪番之任,不可久曠,竝改差,何如?令曰,依。
吏批啓曰,判書金鍾正病不來,參議未差,小臣獨政未安,何以爲之?敢稟。傳曰,仍爲之。
吏批,判書金鍾正病,參判具㢞進,參議未差,同副承旨李得永進。尹得養爲工曹參判,金樂洙爲相禮,元羽孫爲司䆃僉正,申史澳·金鳳著爲典籍,李五鉉爲尙衣別提,申光翰爲平安都事,韓用龜爲注書,副司直沈鏽今加崇祿,水原府使沈頤之父·副護軍李廷虎今加嘉義,侍從臣李福徽父,李時中今加嘉善,大司憲李商芝父,進士李鳳禎今超通政,侍從臣李彦一父,光春君棬今加承憲,加資事承傳,兼春秋單朴聖鉉。
兵批,判書徐命善進,參判尹光紹病,參議李在簡入直進,參知金漢老病,同副承旨李得永進。李基東爲同知,李東泰爲僉知,趙嵃爲兼內禁衛將,黃命耉爲兼五衛將,成德漢爲司禦,黃胤錫爲翊贊,李憲洛爲衛率,申大年爲文兼,安福臣·高時俊爲景福將,高宗祉爲昌慶將,張鵬翰爲乶下僉使,副護軍李晟,副司直沈履之·宋鍈·宋煥億·李會遂,副司果任希雨。
令于徐有隣曰,待下令,只坐直承旨,持公事入對。
令于李致中曰,右副承旨持公事入對,都承旨同爲入對。
建功湯一貼封入事,下敎。
備忘記,令于李普行曰,內試射居首李弘遠,加資。
李致中,以禮曹言啓曰,傳曰,五都尉奉祀中,若是蹉跎,予常用心者,下敎已久,尙無消息,令該曹,申飭門長,其令卽爲入後,草記事,命下矣。卽令其門長望報,則前知事沈廷最望報內,以故右尹沈廷輔十二寸弟尙殷第三子崇陵別撿沈埉,望定云,依望定,崇陵別撿沈埉爲故右尹沈廷輔奉祀,立案成給之意,敢啓。傳曰,允。
鄭昌順,以兵曹言達曰,去冬等能麽兒考講時,武臣兼宣傳官金處憲,四次不通。宣傳官權綸·沈緯鎭,武臣兼宣傳官申光復,訓鍊院僉正金鍾赫,都摠府經歷吳載重·李吉培等,三次不通,訓鍊院判官安國民·李亨默,主簿朴載憲·許根·李商五·成堣,武臣兼宣傳官辛弼垕·申協·兪碩柱·洪鏶·成致鳳,守門將李潤雨·朴營·邊德淳,宣傳官金魯正·李弘遠·韓聖養,部將李斗周·崔範重·趙鎭祿,二次不通,戶曹佐郞朴志海,武臣兼宣傳官李鼎運·李彬·李尙訥·張鵬翰·李萬益·洪格·李長煜·金重三·徐翰修·鄭光述·韓潗·李鎭鼎,宣傳官宋載瑞·權邁·李達觀,部將具守諒·李顯忠·金吉行·鄭選·李光玄,守門將趙應鉉·李達遂·朴明煥·朴晉煥·孫澤·具綱,訓鍊院副正尹守儉,判官申晤,主簿柳鎭豐·馬之好,引儀崔秉敎·金宗勳等,一次不通。依定式,四次不通人,越俸一等,三次·二次·一次不通人,竝從重推考,何如?令曰,係是宥旨前事,一竝分揀。
李致中,以奉常寺官員,以都提調提調言啓曰,東籍親耕田所種九穀,先農大祭後,卽爲起墾付種之意,敢啓。傳曰,知道。
李普行,以義禁府言達曰,因京畿監司狀達,坡州前牧使鄭肅良,時未交龜,尙佩密符,營門決杖,不得擧行,令攸司,稟處據。鄭肅良,係是朝官,移本府處之事,刑曹粘目,達下矣。鄭肅良,交代後,今已拿囚,而王府決牧者,代以金贖事,曾有受交矣。鄭肅良,依受敎,杖一百收贖,放送,何如?令曰,依。
李普行,以義禁府言達曰,慶尙道長鬐縣投畀罪人宋鍈·申煜,咸鏡道鍾城定配罪人朴奎壽等,放送事,令旨,達下矣。宋鍈·申煜·朴奎壽,竝放送事,分付各該道道臣之意,敢達。令曰,知道。
鄭昌順,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
領議政臣金尙喆,伏以臣以萬萬無似之身,處萬萬不稱之任,誠切報刹而才不足以需世,心如虛舟而信未孚於同朝,早晩顚沛,臣固自知,果然簡書出矣。噫,打草之驚,聲東之西,古人名喩,原任主文之被論,旣如此,則況定其立落者臣也,書其等第者臣也,若論其罪,臣實爲首,唯有早被刑章,以謝公議而已,何可呶呶較辨,以傷朝廷大體也?區區去就,更無可論,而以此俟勘之踪,今日賓對,亦無以進身,伏地屛營,無所逃罪。伏乞离明,諒臣情之決難强迫,察臣職之不容暫曠,亟降重譴,以幸國事焉。取進止。答曰,覽箚具悉卿懇。當初拔榜,旣因卿箚請,則嚴科試明是非之義,可謂兩盡,於卿,有何毫分難安之端哉?,到今處分已正之後,更事煩聒,恐涉若何?卿須體此慇懃,卽起視事,用副余虛佇之望。仍令曰,史官往諭。
都摠管李溎上書,伏以歲籥載新,我大朝殿下,寶算彌隆,聖體益康,我邸下,躬率百僚,誕擧縟儀,匝域含生,忭蹈惟均。仍伏念臣,以至庸極陋,最居人下,累玷臺省,曾乏涓埃之裨,間厠胄筵,亦無絲毫之補,而只荷我大朝不世之殊遇,伊來五六年之間,節次推擢,驟至宰列,外內歷敭,罔非踰分,每一循省,愧懼交積。乃於日前入侍,又伏奉晉秩恩命,繼而特除兼銜,促令謝恩,臣驚惶退出,五內失守,殆不知置身之所,而惟其嚴畏感激之心,交劇于中,蒼猝之間,不得不顚到祗謝,臣心悚恧,當復如何?噫,彼南絳老之復官,朴盛源之宥還,卽我大朝之盛德至善,與天地同其高厚,億萬斯年無疆之休,其將自此伊始。臣於頌祝之餘,亦有所悚愧者,自有絳老之事,臣之入臺,凡幾遭矣,而未敢以一言孚格天心。至於盛源之啓,臣實首發,其柔軟不職,孤負聖恩之罪,臣無以自解,最後舊啓之停,未足以追贖前愆,而乃反以此,媒榮寵命,恩褒迥出常例。至若元正沛澤之洋洋,於至仁至慈之天,爲國家祈永之本者,罔非自斷於聖衷,而乃反累降恩諭,有若緣臣一言而有所契悟者然。昨日臨門受賀,尤是負罪賤臣之千萬不敢當者,伏地戰惶,但有感涕之被面。此生此世,圖報無地,則粉糜身骨,蹈赴湯火,卽臣所以誓天而矢心者,而乃若爵賞,人主之大柄也,廉義,人臣之大防也。臣是何人,得此曠絶之誤恩,視作分內之固有,不思所以逡巡辭避,則一身廉義,縱不足恤,其爲累聖朝甄別之政,果何如哉?此臣之所大懼也。自承恩命,側聽數日,未聞有司直之論,今始仰首陳籲於貳極之下。伏乞离明,俯垂照察,仰稟大朝,收還臣新授資級,以安私分,仍治臣瀆擾之罪,以肅朝綱焉。臣無任屛營祈懇之至。答曰,覽書具悉。不孤二字,已諭於向日卿批矣。余則以爲日昨筵奏,又從不孤中來也,卿其勿辭察任。
大司諫南玄老上書,伏以天佑我宗祊,茀祿川至,聖德益著於無憂,睿孝增光於代勞,縟儀載擧,忭蹈惟均。仍伏念臣,杜門屛跡,與世齟齬,分作明時之棄物,而不意諫長除音,忽下於一初勵精之會。臣聞命兢惶,他不暇顧,章皇出肅,粗伸義分,而顧臣從前屢叨,一味含默每自循省,愧懼交積。今雖竭其駑鈍,以效一日之責,而其於倥侗無有,全昧時宜,何哉?一出義在於延頸,素志惟切於循墻,自量已審非比逡巡謀免之計。伏乞离明,俯垂諒察,亟令鐫改,以幸公私焉。臣方祈免,不宜他及,而區區願忠之心,終不能自已,略此附陳。一曰,崇道術以勵頹俗,方今習尙靡靡,無所定向,尠自守廉靖之風,多乘機傾軋之態。市道易變,人心漸弱,此無他,道術不明,趨向不端故也。宋臣朱熹之言曰,知如是是病,不知如是是藥,正宜招延宿德之士,以爲一世之矜式,則庶可以一半分救得,而咸歸於大中至正之道矣。二曰,懋實學,以鎭浮華,方今麟楦飾外,蠟貌無實,滔滔日趨於虛泡之界。始知齊魯間修飭之士,不如萬石家質行,則惟宜先懋實學,以是心行是政,使得以觀感丕變者,是在我邸下一轉移間事也。三曰,奬恬退以抑躁競,夫好富貴而惡貧賤,人之常情,顧今以文通籍者,殆至千數,百人之多,遯世無悶之操,不可責之於人人,則奔走伺候之習,亦安得以禁之乎?是宜崇奬退讓之流,使當世之人,皆知躁競之不如恬退,則是可爲操約而及遠之術矣。四曰,簡廉白以警貪墨,國朝所以待廉吏者,可謂至矣。生前褒其廉謹,身後錄其子孫,是以,中人以上皆可以砥礪氷櫱,不染脂膏,而近年以來,貪風日熾,一經膄邑,便起甲第,屢典藩閫,田園遍野。是豈古人皆廉,而今人皆貪哉?此不過俗習易汚,義利不明故也。今宜簡用廉白之人,優其爵祿,殊其寵章,則庶可以貪者廉,而墨者白矣。五曰,重臺閣以來直言,古人云鷙鳥破卯,鳳凰不至,近者臺垣之疲軟不職,亦已久矣。顧其任則古所謂與人主爭是非,與大臣相可否者也。其責顧不重歟?優容之奬勵之,使得以人各盡其懷,則鯁直之風,不患無人而昌言格論,日至於前矣。六曰,嚴科場以正士趨,夫科擧者,士子發身之初也。古人云,欲事君而先欺君可乎?應科之始,一有不謹,則比若人受病於胎中者,終身不健也。末俗浮囂,每經一科,輒多辭說,臣未的見,不敢質言,而其爲士子之羞則大矣。亦宜嚴立規程,俾無倖占濫竊之弊,則士趨於正而人才可得也。凡此六條,俱是常談死法,而目今切時之務,對症之藥,亦未有出於此者。今我邸下,以天縱之姿,懋日新之學,受大朝付畀之重,係億兆顒望之情,正周書所謂罔不在厥初者也。臣聞先儒之言曰,天下萬事,有要切處,有大根本,如臣前所陳者,皆可謂要切處,而若其大根本,則亶在於邸下方寸危微之際。臣竊惟睿學已臻於高明,凡於涵養省察之方,宜無一毫未盡,而然而懋實學三字,卽是徹上徹下之工。伏願邸下,終是留意焉,臣無任屛營祈懇之至。答曰,覽書具悉。書中條陳,言皆切實,當留意,爾其勿辭察職。
應敎李商巖上書,三陽肇開,聖壽彌隆,睿孝增光於展拜,縟儀載擧於呼嵩,舞蹈歎忭,帀域惟均。仍伏念臣於館職,自來情勢之不可復玷,亦幾离明有以俯燭矣。前後違命,非止一再,則臣罪於是,益無所逃,玆於除旨之下,承膺無路,略控短章,請伏威罰。伏乞睿慈,俯垂矜察,亟賜鐫削,以肅朝綱,千萬幸甚。臣旣自劃於是任,則不宜妄有論列,而今當邸下一初之政,屢忝宮僚,昵近耿光,區區願忠之誠,有倍他人,敢此附陳焉。伏惟我邸下,受大朝付畀之重,代聽庶務,其所以仰體聖訓,俯答群情者,宜無所不用其極。日昨大朝處分之下,瞻聆莫不感激欣聳,咸曰,大聖人曠蕩之德,與春同和。在邸下祗承將順之道,亦當推而廣之,惟彼李迪輔,經年瘴海,獨未蒙一視之澤,其豈無向隅之歎乎?顧今幽枉畢伸,罪謫咸宥,霈澤洋溢於域內,而此人尙在竄配。臣謂特降恩宥,以示同仁之義,則其於體行之方,尤豈不有光乎?將任與他自別,而御營大將尹泰淵,賦性邪媚,行事濫滑,爲世所指目久矣。特以將家之遺裔,偏蒙朝家拔擢之恩,而不思一分報效之道,戎機軍務,視若弁髦,貪營謀利,看作能事。此則在渠不足深誅,而況其蹤跡閃忽,惟勢是趨,至於干與朝政,妄論通塞,其假威市權之罪,不一而足。此等負國妖邪之類,豈可一日置之於輦轂之下哉?臣請亟施遠竄之典,使此輩,少知懲畏焉。嗚呼,臣猥以胄筵之官,獲參元朝之賀,伏覩我邸下誕敷十行之綸,眷眷以立紀綱正風俗,求助於臣隣者,至誠惻怛,有足以感豚魚,而今臣所論寂寥如此,臣亦自愧。然臣愚,以爲優容臺閣而後,頹綱可振,斥去宵小而後,陋俗可滌也,故敢以是陳焉。若其立綱正俗之大本,則不可他求,在邸下方寸之內。臣伏願邸下,益懋典學之道,益篤正心之工,常使此心,卓然淸明。不爲私意所撓,而陽剛之氣,浩然流行則凡天下國家之事,當爲而爲,不當爲而不爲者,知之必明,行之必確。兆民之衆,萬機之繁,莫不範圍於一心之正,而董子所謂正心正朝廷,以至於正萬民者,惟在於此。何患乎紀綱之不立,何憂乎風俗之不正哉?惟邸下,勉哉勉哉。臣無任屛營祈懇之至。
丙申正月初五日辰時,上御集慶堂。藥房入診,次對同爲入侍時,都提調李思觀,提調徐命善,副提調徐有隣,假注書李永穆,記事官白鳳周·李洪載,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·丁志泰,以次進伏訖。李思觀曰,夜間聖體,若何?上曰,一樣矣。思觀曰,寢睡,若何?上曰,一樣矣。思觀曰,水刺之節,若何?上曰,一樣矣。思觀曰,醫官當入診矣。上曰,置之。思觀曰,今番恩典曠蕩,霈澤遍及,而其中宋鍈·申熤,以向來違牌臺官,尙在竄配,未蒙一視之典矣。上曰,一體特放敍用,可也。出擧條諸臣退出。
丙申正月初五日辰時,上御集慶堂。大臣·備局堂上引見入侍時,左議政李思觀,行司直具善復,左參贊蔡濟恭,行司直朴相德·徐命膺,行戶曹判書具允鈺,刑曹判書李重祜,行副司直鄭尙淳·尹泰淵·尹得養·李瀰,戶曹參判鄭一祥,大司憲朴相老,副校理趙尙鎭,左副承旨鄭昌順,假注書洪文海·柳誨,記事官白鳳周·李洪載,以次進伏訖。允鈺曰,朝家懲貪之典,固不可不嚴,而前南陽府使朴奎壽,因繡啓,勘罪遠配矣?聞其所犯,不至甚重,經年竄配,屢經赦典,似不可無參量處分之道,敢此仰達。上曰,持赦,可也。出擧條允鈺曰,臣又有區區所懷,敢此仰達矣。凡因特敎竄配者,勿論罪犯之如何,道臣不敢擅入於稟秩中,此非古例也。此後則各道放未放修啓時,量其輕重,一體稟啓事,分付,何如?上曰,所奏是矣。依爲之。出擧條思觀曰,因判金吾所奏,臣亦有所見,敢達矣。凡守令禁錮,自有法式。頃者湖西御史書啓中,鴻山前縣監鄭持淳,不過略論其政治之善不善,無他犯科之事,而有禁錮之命。其時被罪之人,亦皆入於曠蕩之典,則宜有參恕之道矣。上曰,勿爲禁錮,可也。出擧條泰淵進伏,上曰,鑄錢,何以爲之乎?泰淵曰,倭人禁銅,未及貿出,故姑未擧行矣。上曰,先鑄幾何?泰淵曰,先鑄爲四十餘萬兩矣。泰淵曰,本營字內之松,爲雪壓傷者,殆至六十餘株,依前例輸入,何如?上曰,依爲之。出擧條大司憲朴相老曰,歲末賓對,歲初朝參,此異於常時,固當一體進參,而備堂中,多有不參之人,事極駭然。請除實故外,不參備堂,竝施不敍之典。上曰,其數不少,歲末勿論,新年應入侍不入侍者,依臺啓捧傳旨,餘皆勿論。出擧條相老曰,大祭受誓戒,自有定時,前後飭敎,不啻申嚴,而今番永寧殿奉享大祭誓戒,因獻官之不備,退行於日高之後。初不擇無故之員,必以犯染之人,苟然塡差,末又以三四名帖,周流東西。過時稽滯,致有無前之擧,苟簡莫甚,事體駭然。其在重祀典之道,不可無飭,請當該差祭銓官,亟施不敍之典,當該晩到獻官,從重推考。上曰,依啓。出擧條上曰,御史帶去軍官誰某耶?思觀曰,姑未聞誰某矣。昌順讀奏故右尹沈廷輔立後草記。上曰,此人誰耶?思觀曰,豐德府使沈之弟,而文科槐院矣。昌順,讀奏黃海兵使田光勳狀啓。上曰,大臣之意,何如?思觀曰,向因首揆所稟,他道春操,皆已停退,此亦一體施行,何如?上曰,一體停止,營將巡點,一體停止。出擧條上曰,御史,持諭書出去乎?思觀曰,今番御史,以察民隱爲敎,而前無可察之事矣。雖然,御史下去,則德意可及於窮村,而況有蠲逋之政,聖惠與春俱新矣。上曰,關西巨弊已袪,果能遵行乎?思觀曰,道臣頗簡約,必有遵行之效矣。上曰,關西伯爲人,何如?頗柔善矣。思觀曰,前似仁厚,而屢徑州牧,律已甚精,內守甚確,非但已罷者克遵其法,前道臣未及釐革者,思必欲革之矣。定配罪人朴奎壽放送事下敎。出榻敎宋鍈·申熤,特放,仍爲給牒敍用事下敎。出榻敎命退,諸臣以次退出。
丙申正月初五日巳時,王世孫座尊賢閣。承旨·戶判入對時,行戶曹判書具允鈺,行都承旨徐有隣,同副承旨李得永,假注書洪文海,記事官申光絅·李洪載,以次進伏訖。令曰,日傘排設,以黑段作蓋小次,以此排設,而傘柄以尙方所在着漆取用,可也。允鈺曰,事面苟艱,不如新造矣。令曰,爲軫經費而有此敎矣,然則商量爲之,可也。俄者判金吾,賓對所奏,誠好矣。放未放已到者數道,自該府,當爲稟旨乎?允鈺曰,臣意專在湖南荐棘以下,當入於稟秩矣。令曰,臺啓中吏堂誰也?得永曰,三銓矣。允鈺曰,軍廣兩倉年例內局進排米,爲二千餘石,而進排之際,其弊不貲。此後則毋論內局與各宮房,年例別進排,自該司,直爲受去,則庶可除弊,敢此仰達。令曰,依爲之。出擧條允鈺曰,黃燭進排夥然,價本無以支當,以昨年所下者言之,已近萬兩,而近來內入燭,比前倍加。耗費甚鉅,故日前以此意陳達,而旣承下令。今後則勿令進排事,出擧條分付,何如?令曰,依爲之。如有特敎內入之事,目終單子達下事,定式,可也。出擧條令曰,殿講替行,故內侍殿講時,賞典,依近例直爲,分付,而有所歉然。此後自政院,分付然後擧行,可也。令書下令曰,戶判所達旣從,此乃尊國體節財用之意,今後內需司及各宮房,若有慢不奉行之弊。戶判隨現論罪,分付。又書下令曰,戶判旣已親聽下令,此後內用雜物,非自政院下敎下令者,切勿許施,永革中使口傳分付之弊。如有特敎口傳分付,則先爲擧行,仍卽稟達事,令度支知悉。令得永先退。令曰,漢學講何以爲之乎?有隣曰,漢學講,稟旨擧行,而專經製述抄本,多錯謬,故使之遍考年歲榜目與各家品案。各別精抄入達,而推案,則向蒙曠蕩之恩,只有自服者一人,此爲啓覆罪人矣。平壤殺獄,考之無冤錄,問之律官,而終涉可疑矣。令曰,後日入對時稟處,可也。傅生雖是欽恤之意,而若有冤,則死者豈不幽鬱乎?令曰,近來百弊,皆從科場不嚴中出來,若有現捉,則余意,以斷不饒貸爲定,而家家及第,戶戶進士,不幸近之矣。有隣曰,詳知弊源,臣實欽仰矣。令曰,文臣製述儒生殿講,果仲朔乎?有隣曰,然矣。有隣曰,啓達區別知委事,待領相造朝,政院·廟堂,商確講定,俾遵其一定之規好矣。有隣曰,聽政以後入侍入對史官,合爲四員,而藝文館廳直四人中,二人則分守史庫與郭房。只以二人,隨行於諸史官者,極爲苟艱,在前代理之時,例有加出一人之事矣。今亦依此例加出,以爲推移使役之地,何如?令曰,事勢似然,一人差出,可也。出擧條有隣曰,本院日用紙地,每患不足,而當此聽政之初,凡干擧行,所入倍蓰。臣非不知軫念經費,務從省略之睿意,而此則不可不稍加變通,故已與戶判,有所往復者。今姑參量其容入多少,以爲取用之地,何如?令曰,參量爲之。出擧條專經武臣,依古例抄達事下令。令退,諸臣以次退出。
丙申正月初五日申時,王世孫座尊賢閣。承旨入對時,行都承旨徐有隣,右副承旨李普行,假注書洪文海,記事官申光絅·李洪載,進伏訖。令曰,李商巖疏見之乎?若上徹則必大段生事矣。余於獄案,必看之又看者,慮其有枉也。昆蟲有不忍踐履,況人命乎?人命旣重,況言官乎?死生之際,豈不欲曲護全保,而俄以書意仰覘而出矣。上款論李迪輔,若因此而激惱,至殺言官,則豈非不忍乎?今番聽政後,處分光明,朝廷淸明,而不幸破壞,則是言路開而反閉之矣。有隣曰,鎭安二字,已於兼司書之批,有嘉尙之敎,以是心行是政好矣。李迪輔,雖非邸下處分,而承此分勞之敎,竄配以下,邸下旣有裁斷,則未知事機之如何,而其間豈無全保之道乎?令曰,李迪輔事,若自上聞之,而敎以聽政,專爲朝廷寧靜,而故爲有此事爲敎,則無辭可對,不如自我登聞矣。有隣曰,易所云彌綸天下之道,與先儒所謂讀書窮理,正指此等處。以邸下之明理,不用於今日,而用於何處乎?令曰,兼文學誠感歎矣。判大事立大功,曾是不料,而此不過一宰臣黜陟,無甚大關緊。且余有所見,而此則不然,大則慮無所不到,小則李商巖難保矣。有隣曰,臣雖不肖,豈敢以不建白之說,仰達,而若隨事煩稟,則豈分勞之意乎?令曰,屬之分勞邊,則抑爲成說,若不建白,則批答誠不難,而日後下問曰,朝廷有此罔極之事,而非但不奏,批答亦不嚴處爲敎,而取考日記,則將何以仰答乎?有隣曰,事出不意者,何以逆料乎?令曰,李商巖書,不曰非矣,亦不曰非公議,然此非時矣。昨日攻尹養厚,今日斥尹泰淵,景像如何?舜之流放竄殛,可見大聖人默運之道矣。若緣此疏而事有關於爲宗社之聽政,係人命之生死,則將若之何?有隣曰,人命生死,豈不誠大矣,而比國家大計,自有輕重,臣眼前只見國家,故其他當不暇論耳。令曰,兪彦民事,余豈曰仰裨,而但余心則可見,罪斥言官,非余本意,而今欲罪之者,蓋不獲已也。普行曰,好生之德,洽于民心,是古聖王欽恤之意,而經權得中,亦聖人折衷之道,則惟在酌量全保之如何矣。有隣曰,聽政之初,罪責言官,豈欲默默?臣雖無狀,記注在傍,豈不欲愛其身,力爲救解,而今此鎭安全保之請,出於不得已也。令賤臣諭以左相入對,左議政李思觀進伏。令曰,近來仰裨聖德之道,靡不用極,而昨出尹養厚事,今出尹泰淵事。非不欲漫漶,而微覘聖意,則當此聽政之時,若以此等輩來告,則當爲別嚴處爲敎者,生死姑勿論,如有萬萬非常之敎,則豈可屬之自己而嫌而不言乎?思觀曰,當此邸下一初之會,年少輩今日論一人,明日論一人,不是異事,而以聖上好生之德,前後以是曠蕩,則李迪輔,豈可終爲海島之人乎?小臣,以鎭安二字,爲初政第一義矣。令曰,如有可爲之勢,豈不欲盡力,而已以言罪人,非余本心,方便之道,務盡其宜,而誠難便矣。思觀曰,今或有無事中生事之弊,而治謨漸久,化導丕應,則在下者,曉然知邸下之心矣。安有紛然之慮乎?今此書批,豈邸下之所難哉?令曰,終不如不白之爲愈,而旣有建白之敎,則不白亦難矣。非爲混圇,而末俗澆薄,走東走西之類,何可人人而罪之乎?李商巖,以經幄之臣,豈不知朝象,而乃有此書,律之道理,亦非矣。大朝五十年苦心,若由我壞了,則余將何爲?李商巖區處,誠不難,而若一向生事,則將奈何?思觀曰,殿下五十年苦心,以是做治,邸下鎭安,亦體大朝包荒之政,則年少輩,激生風波,誠非矣,惟願穆然三思焉。令曰,百爾思量,終無好策,大臣老成矣,願聞其要。思觀曰,書批中,顯示未安之意,是是非非,向後事穆然深思好矣。令曰,大言則有關國計,小言則將塞言路,將若之何?思觀曰,無節之陳,豈可以此爲慮乎?睿意之深固是,如斧鉞則關係至重,爲人臣子,豈被更發此等事乎?如有更發之人,則其心無嚴矣,更何顧惜乎?令曰,此後無此等事乎?,知申思之。有隣曰,不齊之人心,臣不敢質言,而誠如大臣所奏,下批嚴如斧鉞,則庶有懲畏矣。令書令旨曰,余意已悉於大臣,大臣所達亦如余意,若此不已,朝象奔波,將無寧靜之期,未知國家,稅駕於何所也。其在仰體聖意之道,處分不可不嚴,應敎李商巖,削職,原書給之。噫,我大朝五十年苦心,專在於鎭安調劑,則近日風色,極其紛紜。此非細慮,良亦寒心,而似此妄陳之章,尤係不得不仰徹者,是豈分勞之聖意乎?此後若或不有飭敎,以致煩聒於聖聰之擧,則雖欲爲言者容之,其奈自犯何哉?諸臣以此知悉。令曰,結語最難何以則包得上下款耶?思觀曰,略示嚴截之意,而以大朝處分歸重好矣。令曰,果然矣。書訖,僉曰,誠王言矣。令左相先退。令曰,尹泰淵申飭,俾勿撕捱,可也。普行曰,判義禁具允鈺,同義禁鄭一祥,持供請對矣。令曰,入對。允鈺·一祥進伏,有隣讀供。令曰,南舜喆事乎?允鈺曰,此亦煩稟大朝事矣。有隣曰,此亦有稟定然後,可以擧行,而凡係大辟以上,裁稟大朝,大辟以下,稟裁小朝,而如有特敎取供,則不必以此爲式。令曰,然矣。有隣曰,俄以副學呈單,至下問備,而掃憤與情理切急者,終不可一例防塞,許之何如?令曰,依令曰,戶判之意誠感歎矣。各宮免稅別判府外,當出稅,余意則無可拘者,屬之經費,果有益乎?允鈺曰,堅定睿志,毋或少撓,則好矣。令曰,向者龍洞宮屬,以免稅事,起鬧於戶判家云,誠極駭然矣。允鈺曰,承此渠輩自爲之敎,極爲寒心,宮屬不可不査治矣。令曰,子曰,近之則不順,遠之則怨,正指此等弊矣。令書令旨曰,宮房所屬之憑藉恐喝於戶曹者,國綱所在,關係不少,此等之習,不可不痛懲。其在警勵諸宮房之道,尤不可不嚴加處分。昨年以未準結文書督促事,作鬧宮房,一倂令攸司,囚治捧招以聞。此宮與諸宮房,事體自異,則不有法禁,盜占民結者,極其無狀。龍洞宮次知中官,徒三年定配,當該宮任杖配,同宮未準結,自今年還付戶曹事,分付。一祥曰,宮屬懲治罪重律輕,下詢處之,好矣。令曰,二罪俱發,故作鬧者捧供以聞,律各尙在未決中矣。令退出。
上在慶熙宮。常參·經筵,以代理停。
鄭昌順達曰,明日常參,取稟。令曰,停。
藥房都提調臣李思觀,提調臣徐命善,副提調臣徐有隣啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道,睡長夜長是悶,今予悶兼飢民,八十誠冥然,五十二亦苟且,其何諭?待敎侍,鷄聲何若是倦,予誠悶予誠悶。
中宮殿·惠嬪宮,藥房口傳問安。答曰,知道。
傳于蔡弘履曰,禮房承旨入侍。
令于李普行曰,禮房承旨入侍。
香祗迎罷後,政院·玉堂·藥房問安。答曰,知道。
以承言色口傳下令曰,雖是將臣,武弁之處義自異,則何敢引嫌?御營大將尹泰淵,牌招聽下令。
令于李得永曰,諸承旨,持公事入侍。
蔡弘履達曰,新除授注書韓用龜,卽爲牌招,何如?令曰,依。
大殿·中宮殿·惠嬪宮,藥房口傳問安。答曰,知道。
令于蔡弘履曰,內試射,當施賞格,木一同參拾五匹,布一同,卽爲入之。
建功湯一貼封入事,下敎。
傳于鄭昌順曰,內局入侍,時原任大臣若入來,同爲入侍。
備忘記,傳于李得永曰,古人云宜謙,今者廣州此擧,一則彼名官,予亦名官,莫知諭書重若此。此一驕字中來,雙童雖若此,傅巖豈敢發?此等驕心,常駭然者,決棍以賢良雖免,此等之習,宜飭,令該曹,經一年後敍。
令于李普行曰,內試射時,賞格不足木一同,布參拾匹入之。
建功湯一貼封入事,下敎。
李得永達曰,戶曹判書具允鈺,査出明禮宮未準結事來待矣。令曰,入對。
李得永,以侍講院言達曰,本院新除授弼善洪樂任,除拜之下,不爲出肅,卽爲牌招察任,何如?令曰,依。
以弼善洪樂任牌不進罷職令旨,令于李得永曰,推考徽旨捧入,更爲牌招。
李普行,以義禁府言達曰,龍洞宮次知中官安國來,徒三年定配事,令旨達下矣。安國來,黃海道載寧郡茶滿驛,徒三年定配,而以令旨內辭意,具罪目依例發遣府書吏,押送配所,何如?令曰,依。
以弼善洪樂任牌不進罷職令旨,令于徐有隣曰,禁推令旨捧入。
備忘記,令于李得永曰,旣示飭意,慶禮在明,弼善洪樂任分揀放送,更爲牌招察任。特除之下,身爲小官,何敢一向違召?政院嚴飭。
傳于李得永曰,改差臺臣前望單子,入之。
令于李得永曰,明日侍座時,宮官不可不備員,弼善牌去來申飭。
備忘記,令于李普行曰,弓人閑良方仲碩,一巡試射五矢全布,直赴殿試。
備忘記,傳于李普行曰,大殿長番中官李漢謙,一巡試射五矢全布,依例加資。
備忘記,令于李普行曰,司鑰出身林仁相,一巡試射五矢全布,比較一巡三中,善地邊將除授,兩司前望單子入之。
洪周萬爲掌令,金履常爲持平,洪彦喆爲獻納,兪岳柱·李羽逵爲正言。
傳于李得永曰,中官加資,今日口傳下批。
備忘記,傳于李得永曰,此後除授與單望安印,用丁酉年舊例。
備忘記,傳于李得永曰,不過一時飭勵,前備堂徐命膺·洪樂性敍用。
申大升,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
丙申正月初六日卯時,上御集慶堂。禮房承旨入侍時,右承旨李致中,假注書洪文海,記事官白鳳周·李洪載,進伏訖。上曰,皇壇行祠何時乎?致中曰,三月矣。上曰,姑不稟乎?致中曰,然矣,今日則春享大祭傳香矣。命書傳敎曰,精神索漠,今日爲正日,陞降拜跪誠難,欲書頭辭,召禮房,此是正月,尙無禮曹稟。今日將太室春享傳香云,必令祗迎而開導也。今日當祗迎,儀註時刻單子安徐,待下敎只入正時。入直侍衛,祗迎雖爲,何云正月,此猶若此,況三月高壇·皇壇,依近年例。初命大臣攝祀,此意若今日命沖子攝矣。更思太室,尙未爲,若何?問承宣,已爲云,今年皇壇,令沖子攝爲。上曰,世孫太室已攝行乎?致中曰,屢次攝行矣。命退出。
丙申正月初六日辰時,王世孫座尊賢閣。禮房承旨入對時,右副承旨李致中,假注書洪文海,記事官申光絅·李洪載,進伏訖。令書下令曰,祗迎旣已稟承下敎,而當此侍湯之時,不可不隨駕。今日香祗迎時,隨出侍坐,陪衛諸事,一依前日庭試例擧行,今在門乘輿,政院及禮貌官知悉。又命書下令曰,明禮宮之句管本處,在於昨秋以後,未準結之望定,在於昨秋以前。雖與龍洞宮事有異,今旣管於本處,則其在先本之道,不可以令前勿論。同宮未準結圖占者,依龍洞宮例,今日內還付戶曹。草記次知中官,當該宮任,所當依龍洞宮處分,而此時屬於內殿時事於義壽進宮次知及宮任,姑不勘處,則宜無異同,故此不竝論,以此分付該宮。令退出。
丙申正月初六日辰時,上具翼善冠·絳紗袍,乘輿出通陽門,詣延和門。香祗迎入侍時,行都承旨徐有隣,左承旨蔡弘履,左副承旨鄭昌順,右副承旨李普行,假注書李永穆,記事官白鳳周·李洪載,以次侍立訖。上俯伏興,大駕還內。
丙申正月初六日辰時,上具翼善冠·袞龍袍,乘小輿,由通陽門詣延和門板位。王世孫,今在門乘輿,由廣達門,隨詣大殿板位下。行都承旨徐有隣,左承旨蔡弘履,右承旨李致中,左副承旨鄭昌順,右副承旨李普行,同副承旨李得永,假注書李永穆·洪文海,記事官白鳳周·李洪載,侍立。香祝擧行時,上俯伏訖,禮房承旨,馳詣太廟,奉審以來事,下敎。出榻敎遂還內。
丙申正月初六日巳時,王世孫座尊賢閣。諸承旨持公事入對時,行都承旨徐有隣,左承旨蔡弘履,左副承旨鄭昌順,右副承旨李普行,假注書洪文海,記事官洪國榮進伏訖。令曰,讀奏文臣殿講人抄達,有隣讀之。令曰,在外人上來之意,申飭。昌順曰,自三館分付乎?令曰,自吏·禮分付,而規避不來者,禁推,可也。令賤臣,出去,尹泰淵入對,泰淵進伏。令曰,職是將臣,應知事體。將臣去就,瀆擾爲難,勿辭行公,可也。泰淵曰,臣行已無狀,致有人言。豈敢抗顔復入修門,而恩數曠絶,辭敎懇惻,雖已黽勉承膺,而退當以文字仰暴矣。令曰,於卿非恩數也,亦非懇惻也。膺令之後,不可更事撕捱也。昌順請泰淵推考。令曰,依。泰淵先退。有隣曰,文臣中在喪與外任,拔之抄達中乎?令曰,此則別單抄入,以待闋服與遞任,移錄,可也。有隣曰,觀察使薦,旣已達下,則此後才學薦,入於小朝乎?令曰,依。令曰,宮闈令,男子則一也,事甚無謂,余意則王后位,以大祝薦奉誠合宜矣。故判書朴弼周入來時,宮闈令,以宗臣塡差之意,有所仰陳矣。有隣曰,睿敎誠然,日後更議好矣。令退出。
丙申正月初六日午時,上御集慶堂。藥房入診時,原任大臣同爲入侍時,都提調李思觀,提調徐命善,副提調徐有隣,假注書李永穆,記事官白鳳周·李洪載,判府事金陽澤·李溵,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·丁志泰,以次進伏訖。徐有隣,讀奏京畿御史兪漢敬狀啓。上曰,雖道臣,焉敢若此?況二品府尹乎?古人稱王命可尊,卽重君命也。審察使,初頭若此,他何知乎?況良弼夢者乎?當臨門決棍,令三十餘州,知八旬其君,令都監待令。出傳敎上曰,廣州面看交代者,廣州府尹有闕,代右承旨爲廣州府尹,其令當日辭朝。出傳敎上曰,承旨有闕,代申大升爲承旨,牌招察任,房順房。出傳敎上曰,京畿御史,以新登科人,能爲擧職,其涉可嘉,故有此命。欲以樹君綱於三十餘州,更思此夢,傅巖賢良科者,豈爲其人?宜惜賢良二字,決棍之命安徐。出傳敎諸臣退出。
丙申正月初六日酉時,王世孫座尊賢閣。坐直承旨,戶判同爲入對時,戶曹判書具允鈺,同副承旨李得永,假注書洪文海,記事官洪國榮·李洪載,進伏訖。令曰,明禮宮未準結數,已還付矣。具允鈺曰,於義宮加結一千結,壽進宮·毓祥宮·義烈宮,俱是三千結矣,此則當更爲草記矣。令曰,經費非不軫念,而久未展拜,卿親進垂恩廟,奉審後如有修改處知奏。允鈺·得永先退,令都承旨入對,徐有隣進伏。令書令旨曰,在外諸臺,一竝改差。令曰,領相去就,卿或聞之否?有隣曰,領相以爲命官,與主文宜無異同,臺啓未收殺之前,決難冒出云,而若敦迫則似不堅守其志矣。令曰,趙崔拔榜,已示堤防,而若是斷齗,則有自大朝復拜之慮。思之及此,不如停達,而豈可使之停啓乎?有隣曰,睿敎誠然,臣實欽仰矣。令書下令曰,明日耆社進饌時,當侍坐,擧行諸事,依老人賜饌時例爲之事,分付春坊。又書下令曰,今月十五日,專經文臣殿講,十八日專經武臣殿講,竝依舊例爲之事,分付禮兵曹。令退出。
上在慶熙宮。常參·經筵,以代理停。
李普行達曰,常參,取稟。令曰,停。
藥房都提調李思觀,提調徐命善,副提調徐有隣啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢來問安,竝此仰稟。答曰,知道。
中宮殿·惠嬪宮,藥房口傳問安。答曰,知道。
大殿·中宮殿,藥房口傳夕問安。答曰,知道。
王世孫詣昌德宮後,政院問安。答曰,知道。
王世孫詣毓祥宮後,政院問安。答曰,知道。
鄭昌順,以禮曹言啓曰,今此定尊號後,百官進箋時,王世孫入參之節,何以爲之乎?敢稟。傳曰,依例爲之。
鄭昌順,以禮曹言啓曰,今此上尊號時,尊崇都監都提調及堂上郞廳,令該曹,卽爲差出,擧行,何如?傳曰,允。
建功湯一貼封入事,下敎。
傳于鄭昌順曰,內局入侍,時原任大臣,同爲入侍。
李普行達曰,今此合辭之時,諫院無進參之員,除在外牌招達辭未下外,大司諫南玄老,正言兪岳柱,竝卽牌招,何如?令曰,依。
令于鄭昌順曰,禮房承旨入對。
李得永啓曰,時原任大臣,有稟達事,來詣請對矣。傳曰,時原任大臣入侍。
令于李得永曰,都承旨·禮房承旨,與領左相入對。
令于鄭昌順曰,禮堂同爲入對,右副承旨同爲入對。
吏批口傳,以行副司直沈鏽,今加輔國,加資事承傳。
李普行達曰,戶曹判書具允鈺,有稟達事,來詣請對矣。令曰,入對。
令于李得永曰,時原任大臣入對事,史官往諭。
建功湯一貼,封入事下敎。
傳于李得永曰,自今以後,堂上正三品以下官敎,改以令旨,踏玉印。又傳于李得永曰,凡政事單付者,皆達下。
李普行達曰,弼善洪樂任,特令申飭之下,無意承膺,莫重令牌,以至經宿,其在事體,誠極未安,推考警責,何如?令曰,依。
傳于鄭昌順曰,弼善洪樂任牌招矣。違牌云,進饌日敢如是乎?更爲牌招,如復違牌,則當更爲下敎,政院申飭。
鄭昌順,以禮曹言啓曰,大報壇祭,每年三月上旬內,擇日擧行事,曾已定式矣。吉日,令日官推擇,則來三月初六日爲吉云,以此日設行之意,知委,何如?傳曰,允。
令曰,都承旨入對。
傳于鄭昌順曰,弼善洪樂任,違牌勿施,禮貌官敢如是乎?若復違牌,則奉朝賀當下敎矣。
傳于鄭昌順曰,議號盡爲之,持而入侍於德遊堂,尙不爲之何也?問奏都廳望,斯速入之。
備忘記,傳于徐有隣曰,沈豐之本職許遞,曺遠振爲之,李衍祥兼職許遞,徐有防爲之,洪文海爲文學。
以安筞爲假注書。
令于鄭昌順曰,新除授宮官,竝牌招使之謝恩。
李普行,以兵曹言達曰,輔國判書沈鏽,自吏曹送西矣。當爲知中樞置處,而知中樞六窠,他輔國判書,今方見帶,依例加設下批之意,敢達。令曰,知道。
有政。吏批,行判書金鍾正進,參判具㢞擧動進,參議未差,左副承旨申大升進。以李命植爲吏曹參議,李衍祥爲應敎,金履正·尹行修爲校理,朴相來爲副校理,尹東晩爲修撰,嚴思晩爲副修撰,沈豐之爲兼文學,李商質爲活人別提,李運永爲黃澗縣監,金尙喆爲尊崇都監都提調,具允鈺·趙重晦·金漢耆爲提調,沈念祖·金璟·洪元燮·元羽孫·鄭東協,爲郞廳。
兵批,判書徐命善病,參判尹光紹入直進,參議李在簡病,參知金漢老病,右副承旨李普行進。沈鏽爲知事,宋煥喆·南鶴遠爲副護軍,徐命膺·洪樂性·朴起采·金致恭·奇彦鼎·兪漢敬·李文源·安寬濟·洪宗藎爲副司直,李秉模·曺遠振·李顯模·洪樂淵·李憲鎭爲副司果,成雲柱爲翊衛。
兵批口傳,李漢豐爲副護軍,李得宗·洪檢爲副司直,李商巖爲副司果。
傳于徐有隣曰,司僕正改差,以兼司書爲之。
李普行達曰,兼輔德徐有防,兼文學沈豐之,時無職名。令該曹口傳付軍職,何如?令曰,依。
兵批口傳,徐有防·沈豐之爲司果。
傳于鄭昌順曰,都廳望斯速入之。
令于鄭昌順曰,陪衛承旨及春坊,先爲來詣。
令于李普行曰,承旨宮官,煖帽,陪衛軍兵毛具,百官煖帽。
傳于鄭昌順曰,都廳望,連爲催促。
令于李普行曰,陪衛軍兵雨具。
令于申大升曰,諸司預待。
申大升,以兵曹言達曰,五衛將李夏疇,身病沈重,勢難供職,呈狀乞遞,宿衛輪番之任,不宜久曠,改差,何如?令曰,依。
鄭昌順,以成均館官員,以同知館事意達曰,今正月初七日,儒生上旬輪次,當爲設行,而大提學未差,行大司成臣金魯鎭,方在呈告中,限內不得爲之之意,敢達。令曰,知道。
申大升,以兵曹言達曰,依下令,陪衛禁軍等處,設粥以饋之意,敢達。令曰,知道。
申大升,以訓鍊都監·禁衛營言達曰,依下令,隨駕軍兵等處,設粥分饋之意,敢達。令曰,知道。
申大升,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
大司憲朴相老,執義沈命德,掌令兪恒柱·洪周萬,持平姜,正言兪岳柱達曰,荐棘罪人沈翔雲之書,旨意陰譎,情狀叵測,合辭之請,實是嚴懲討杜亂源之義,而當初酌處之命,雖出於我大朝曠蕩之德意。昨日兩司之遽然停啓,事涉可駭,物議轉激,輿情咸憤,不可以旣停而置之。請黑山島荐棘罪人沈翔雲,仰稟大朝,亟令王府,嚴鞫得情,快正王法。令曰,不從。
掌令洪周萬達曰,新除授持平金履常,時在慶尙道尙州地,請斯速乘馹上來事,下諭。令曰,下諭事,依達。
正言兪岳柱達曰,新除授獻納洪彦喆,時在江原道春川地,正言李羽逵時在忠淸道藍浦地,請竝斯速乘日上來事,下諭。令曰,下諭事,依達。
大司憲朴相老箚曰,伏以臣昨伏見令旨下者,有應敎李商巖削職之令,臣竊以爲過矣。夫三司言事職也,設或不槪睿衷,猶當曲示優容。今商巖之言,實採輿論,而一字之批,旣靳,譴削之罰,遽加,何邸下之摧折至此也?噫,离明代照,四門洞闢,一初之政,人方拭目,而經幄之臣,以言獲罪,訑訑之漸,臣實憂之。伏乞邸下,穆然深思,還入原書,特賜批旨,仍寢儒臣削職之令焉。取進止。答曰,覽箚具悉。余之處分,豈無意也?
大司諫南玄老書曰,伏以臣之老父,年迫八耋,癃衰轉甚,寧日恒少。臣之情私,夫豈有離側供職之勢,而添叨見職,適當一初之政,不敢言私,抑請冒膺。且臣逖違胄筵,已八年于玆矣。犬馬之誠,秪欲一登軒墀,仰瞻离光,而數日以來,臣父宿疾挾感添劇。語言蹇澁,肢體痿痺,精神昏瞀。食飮全却,房闥之間,轉動須人。念臣只有一弟,方以職事,遠出海外。凡藥餌扶將之節,惟臣身是恃,今以合辭闕達,牌召儼辱,而臣情急救護,進身無路。玆不得不隨詣闕外,拜章徑歸。臣罪至此,實無所逃。伏乞睿慈,俯垂矜諒,亟令鐫削臣職,仍治臣罪,俾伸至情,以肅朝綱,不勝幸甚。答曰,覽書具悉。爾其勿辭,救護父病。
工曹參議金鍾秀書曰,伏以聖壽添籌,玉候日康,機務代勞,睿孝彌光,太平萬歲之祝,朝野惟均。仍伏念臣昏迷無知,罪陷不測,乃蒙天地父母,拔之萬死之中,貸其一縷之命。畢竟返涉滄海,獲與老母,復對顔面,抱扶嗚咽,怳若夢寐。倘非我聖上至仁至明,獨憐而必察,則臣何以得有此哉?闔門攢手,感淚成血,不自意皦日燭盆,丹書洗草。敍復衛銜,纔數歲而工官除書,忽降自天,榮光所被,鄕里改觀,況在臣心,當復若何?噫,從古人臣之蒙恩於君上者何恨,而歷數載籍,未有臣比,臣惶恐感激,不敢少須臾盤桓,僅已上京肅命,臣之逖違文陛,七年于玆矣。抗顔都門,縱愧輿儓之嗤,稽首禁庭,粗伸犬馬之戀。臣雖卽日退塡溝壑,更無餘憾矣。第臣母年今八十,宿疾逐歲添劇,寒熱㵼利,食飮全減,氣力神息,轉益澟綴。乍離病側,已覺寸腸煎沸,因仍濡滯,實非臣情理之所堪忍。玆不得不猥煩文字,徑尋鄕路,至若蹤跡危臲,不合復厠朝班,形神朽落,已判永作廢疾之實,有未暇竝列者。噫,國恩如天,報答無階,回瞻象魏,中情如結。伏乞睿慈,亟許遞臣分外之職,勘臣擅行之罪,仍令選曹,勿復檢擧,俾臣得以將母餘年,祝聖沒齒,公私不勝大幸。答曰,覽書具悉。末擬落點,出於特恩,爾勿過辭察職。
丙甲正月初七日辰時,王世孫座尊賢閣。都承旨入對時,行都承旨徐有隣,假注書洪文海,記事官洪國榮·李洪載,進伏訖。令曰,弼善入來乎?有隣曰,飭敎屢下,焉敢不應令乎?見方催促矣。有隣曰,伏承官敎,以令旨擧行之命,此後三品以下,單付與政望,雖入於大朝,而官敎則以令旨達下乎?令曰,然矣。令曰,臺臣無在外者乎?有隣曰,諫長與正言,方牌招矣。令曰,臺啓,何以爲之乎?有隣曰,以稟于大朝下批,則在臺閣之道,不敢自下停連,而領相有臺啓之前,似不敢遽然入來矣。令書下令曰,朝綱解弛,小官之違召,看作能事,至於今日洪樂任而甚矣,大朝飭敎之下,無意膺命,此何事體,此何分義?設有些少情勢,宜乎先公,若此不已,將無束帶之日乎?事體所在,不可一任其違傲,弼善洪樂任,爲先從重推考,禮貌官點下,其令卽爲謝恩後入對。令退出。
丙申正月初七日辰時,上御集慶堂。藥房入診,原任大臣同爲入侍時,都提調李思觀,提調徐命善,副提調徐有隣,記事官韓用龜,記注官崔致白,記事官李洪載,判府事申晦,醫官方泰輿·鄭允協·慶絢·吳道炯·鄭允德·柳光翼·金孝儉·丁志泰,以次進伏訖。思觀問候,上曰,一樣矣。思觀曰,耆社諸臣,爲進饌巽來待矣。上曰,飮食何以爲而來?思觀曰,新入禮矣。上曰,新入者,誰也?思觀曰,沈鏽矣。又曰,工判·樂提,故樂舞亦爲待令矣。上曰,夜夢異常矣,陟降臨止,敎以予知汝孝及坤殿之賢矣。此時大臣,尙無一言,甚慨然。已諭於諸大臣,亦諭於韓判府事及前左相爲敎,此豈非異常之夢乎?予年六十六行嘉禮,其時坤殿入宮,年爲十五,而今則已爲三十二歲云矣。思觀曰,下敎誠然矣,此實國家無前之慶,而尙不得以舟梁稱慶。前後臣等,屢屢仰請,而終未承兪音,臣等之抑鬱當,如何?且聖人之夢,本非偶然,此實陟降之所指導也。今日則,臣等未承兪音之前,決不敢退去矣。上曰,止之。思觀曰,今日日候和暢,諸耆臣,亦已來待矣,請殿座後進饌,上曰。唯。諸臣以次退出。
丙申正月初七日午時,上御集慶堂。時原任大臣禮堂,請對入侍時,領府事金相福,領敦寧金陽澤,領議政金尙喆,判府事申晦·李溵,左議政李思觀,禮曹判書趙重晦,參判金華鎭,參議李東馨,都承旨徐有隣,左承旨蔡弘履,記事官韓用龜,記注官崔致白,記事官李洪載,以次進伏訖。尙喆曰,臣等伏聞俄者成命,不勝歡忭之忱,敢此相率入對矣。上曰,初豈有成命耶?尙喆曰,承旨已奉承榻敎,書下政院矣。上曰,千萬不當矣。尙喆曰,聖孝仰格,至發於宵寐,此誠陟降之所指導也。臣等,欲仰請莫重,敢此入對矣。上曰,陟降垂佑,則果有之矣。尙喆曰,殿下八旬之年,當有此擧,而至今沁沁泄泄,此豈國體乎?王世孫聽政之後,則事面,尤自別,且殿下六旬舟梁,而今幾爲二十年,旣有此非常之慶,則亦當有非常之擧矣。請承下敎,依例擧行。上曰,三十二字,又何加八字乎?思觀曰,字之多少,何可計較於聖心乎?字愈多而聖孝愈光矣。相福曰,堯舜之所不辭也,殿下豈得以辭之乎?尙喆又請書下傳敎。上乃命書傳敎曰,嗚呼,臨御五紀,年今八十三,何事繼述,何事惠民?興惟及此,食豈甘寢豈便?然夙夜一心,此亦有傅巖之夢拜先之事。嗚呼,己卯嘉禮,年今八十三,於內殿,因相臣所奏,奏於孝昭殿。得內殿於十五歲時,於今舟梁,已至十八歲,內殿年亦三十二。興惟及此,心亦異常,晝有所思,夜必夢焉而然乎?嗚呼,陟降冥冥深鑑而然乎?夜夢許否德以曰以孝,稱內殿以賢哲,睡醒愧恧,曷勝歉然乎?莫重陟降之敎,何敢默乎?朝者略諭因此張大,以至于此,是誰是誰?卽予卽予。然予自受乎?心以爲悶,聞相臣所奏,此於予至榮,其雖固執,何敢復辭?依壬辰例,追上尊號,其先爲焉,而其將何處?先明陵次毓祥宮,今予到此,卽陟降所賜,宜先議號。嗚呼,以予恒日固執,有此命,殆若古人所謂爲先而然也。雖然,呼寫于此,身自靦然,此時文衡宜備,大提學前望單子,先入。議號後,令沖子先詣昌德宮以奏,次詣毓祥宮告由。其何踰日?前後廂軍挾輿軍,依前下敎,先爲待令,待下敎只入正時。設都監等事,依例擧行,時原任大臣·館閣堂上·九卿,依例命招,承旨讀奏訖,諸臣呼嵩。以次退出。
丙申正月初七日午時,上具翼善冠·袞龍袍,御集慶堂中軒。耆老所堂上進饌時,判中樞府事申晦,左議政李思觀,判敦寧府事李益炡,行知中樞府事安允行·沈㲄·李廷喆·仁陽君李景祜,行司直安·沈鏽·洪晟·申絅·黃晙,行都承旨徐有隣,左承旨蔡弘履,右承旨鄭昌順,右副承旨李普行,同副承旨李得永,注書韓用龜,假注書柳海,記事官金鑧·李洪載,進伏。王世孫侍坐,左副承旨申大升,假注書洪文海,記事官洪國榮·崔致白,進伏訖。進花于大殿,王世孫簪花,諸臣簪花,進宴床。樂作,王世孫,獻壽觴訖,耆社臣,以次獻壽觴。新耆堂于水原府使沈頤之入侍事,下敎。出榻敎命書傳敎曰,今年入耆社,只進饌,令其子替酌,予爾悵然,特加一資,以示予意。仍爲下批,命書傳敎曰,今日典樂以下,令該曹施賞。令書令旨曰,卿之毫無引義之端,已悉於箚批,更何多誥?見今大臣諸臣,以尊號仰請大朝,則此時首揆,豈可以不當引之事,强引而不肯造朝乎?卿須體諒,卽爲入對。仍令曰,史官往諭。令書下令曰,時原任大臣入對事,史官往諭。命退,諸臣退出。
丙申正月初七日午時,王世孫座興政堂。時原任大臣·戶判入對時,領府事金相福,判府事金陽澤,領議政金尙喆,判府事申晦,左議政李思觀,都承旨徐有隣,左承旨蔡弘履,右承旨鄭昌順,左副承旨申大升,右副承旨李普行,假注書洪文海,記事官尹尙東·李洪載,以次進伏訖。令曰,戶判奉審以來乎?,具允鈺曰,執頉處,已修啓矣。令曰,卽爲修改而告由祭,今二十一日,與他日有異,其日告由,可也。允鈺曰,明禮宮本賜牌,只是千結,而以東朝主管,加給五百結,庚午別賜三百結,戊子別判付二百結,壬辰五百結,合爲二千五百結,而於義宮,亦如此數矣。令曰,依續典支給本結千結,其外則一例還付,可也。時原任進伏,尙喆問候。令曰,安過矣。尙喆曰,大朝氣候,何如?令曰,安寧矣。尙喆曰,中宮殿氣候,何如?令曰,安寧矣。尙喆曰,惠嬪宮氣候,何如?令曰,安寧矣。尙喆曰,臣情迹難安,而臺啓收殺,邦慶無前,故抗顔入來矣。令曰,雖未敢仰揣聖意,而宸夢之敎,已發於前席,且有旣書之傳敎,坤殿尊號,幾乎發落,而大殿尊號,必有追上之擧,然後可蒙允許矣。尙喆曰,壬辰年,已發四聖尊號矣,今亦依此仰請好矣。令曰,大朝尊號,字已議定乎?尙喆曰,以堯齡舜華,乾健坤寧,爲定好矣。令曰,肅廟尊號爲幾字乎?尙喆曰,兩次爲十六字矣。相福曰,臣罪至重,出城未幾,祗承敦勉,入參賀班,今日有莫大之慶,故隨入於諸臣之後,而罪固罔赦,亟降明罰幸甚。令曰,過矣。時原任先退。令曰,趙鎭寬,以良弼赦之乎?宸夢出於側席求賢之意,而做夢之對,誠荒誕矣。乃父不解帶之奏,四違試牌之擧,果無狀矣。人臣事君,果如是不誠乎?子如其父,則公心事國,未可必矣。大升,讀錦伯捉虎狀達。令曰,捉虎論賞,非一切防塞者,而不可濫也。數月之內,捉虎爲數十處,則幾乎熄害,囕死之報踵至,此何故也?爲方伯者,審愼狀聞,可也。仍令書令旨曰,捉虎論賞,此亦爲民之一事,雖難防遏,亦不可一任其紛紜。今見錦伯之狀,其所論列,不免謬例,忠淸監司閔百奮,從重推考,此狀達下送,査實後,更爲狀聞。允鈺,更爲進伏曰,垂恩廟受香路,以峴路,取便作行,而路甚窄狹,雖買入閭家,稍廣道路,恐不可已也。令曰,量宜爲之,可也。令曰,日傘排設,余軫經費,而戶判所達,誠得體矣。普行曰,衣服宮室之侈,非利於身,伏望躬行節儉之方,以爲表率之道焉。臣聞有輦輿新造之令,果然乎?令曰,無之矣。普行曰,然則有修改之令乎?令曰,右副自宮官時,多陳嘉言,而今此所陳,余甚嘉尙矣。令曰,輦輿新造,注書知之乎?賤臣對曰,未之聞也。令曰,日傘排設乎?賤臣對曰,是則承令矣。令書下令曰,二十日親展香祝,政院知悉。該堂,持龍洞宮所屬供辭入對事下令。令書下令曰,在外玉堂·春坊改差,今日政差出,令退出。
丙申正月初七日未時,王世孫座興政堂。領左相·禮堂承旨,入對時,領議政金尙喆,左議政李思觀,都承旨徐有隣,右承旨鄭昌順,右副承旨李普行,禮曹判書趙重晦,參判金華鎭,參議李東馨,假注書洪文海,記事官尹尙東·李洪載,進伏訖。令曰,大臣近前,承旨旣書傳敎,卽當頒布,而有所重,故以請對爲辭則好矣。此時不可無大提學,以前望書入好矣。令曰,尊號如蒙允許,則當以今月內爲之乎?壬辰年尊號日子,十一月十八日乎?尙喆曰,然矣。令曰,請對爲急,卽爲退去。諸臣退出。
丙申正月初七日申時,王世孫座興政堂。禮房承旨入對時,右承旨鄭昌順,假注書洪文海,編修官洪樂任,記事官李洪載,進伏訖。昌順讀奏壬辰尊崇日記與儀軌。令曰,宗廟上號時,雖自初更行禮,猶有夜先曙之慮矣。昌順曰,樂章舒緩,每致遲久矣。令曰,壬辰尊號得請,在何時乎?昌順曰,壬辰十月二十一日得請,而行禮則十一月十八日矣。令曰,先朝追號,卽速議定,可也。議定後當陪進矣。令賤臣召吏判入對,金鍾正進伏。令曰,都監堂郞望,卽爲擬入,可也。鍾正曰,望單見方修整,卽當入于大朝矣。令曰,儀註以草儀註擧行,百官行禮,依例爲之事,分付。吏判入對,他承旨入對事下令,同副承旨李得永進伏。令書下令曰,展拜時,宮官不可不備員,兼文學待下批牌招,先隨駕後謝恩,陳賀等節,依壬辰年例擧行事。下令令退出。
丙申正月初七日酉時,王世孫動駕時。右承旨鄭昌順,左副承旨申大升,假注書柳誨,記事官尹尙東·朴聖鉉,輔德李鎭衡,兼輔德徐有防,弼善洪樂任,文學洪文海,兼文學沈豐之,兼司書洪國榮,說書申光絅,以次序立。王世孫,具翼善冠·黑圓領袍,乘步輦,自通陽門出延和門。令書令旨曰,廟宮徽號奉安兩輿輦,前前奉都監堂郞,陪進輿後事,分付。又令書令旨曰,司僕正洪國榮,先隨駕後謝恩。大升,以廳注書出六,未及差代,以事變〈假〉注書柳誨,姑先陪位事,仰達。令曰,依。王世孫出興化門,令承旨駕前入對,注書柳誨,未及進前。令曰,注書推考。挾輿軍燭籠衣盡弊。令曰,訓鍊大將李章吾,越俸一等。令曰,軍兵雨具。王世孫詣昌德宮,仍詣板位,行四拜禮,上殿奏議定徽號後,降復位,又行四拜禮,令諸司預待。令曰,隨駕軍兵,還宮後,設粥而解嚴。令曰,璿源殿展拜時,百官行禮,仁政殿庭爲之。令曰,賀禮當前,堂上堂下罷削人,一竝敍用。令該曹,口傳付軍職。王世孫詣毓祥宮,於廟前行閣行再拜禮,上殿奏徽號,降復位,又行再拜禮。令曰,注書安筞入來乎?賤臣進前。令曰,百官煖帽,軍兵毛具事,分付。令曰,大提學令招,駕到六曹前。大升駕前奏曰,李徽之來待矣。令曰,箋文可改處,禮貌官已知之,問而改之,可也。駕到興化門外,乘步輦,至今在門外下輦。令曰,百官勿爲出去,整齊以待。令曰,賀禮待天明擧行,陪衛宮官,閤外房舍少憇,禁軍亦於公廨少歇,以避夜露之意,分付。仍令退出。
上在慶熙宮。常參·經筵,以代理停。
申大升達曰,常參,取稟。令曰,停。
卯時,日有右珥。
藥房都提調李思觀,提調徐命善,副提調徐有隣啓曰,昨日丕揚先烈,誕受徽稱,聖孝彌彰,擧國同忭。伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫勞動之餘,氣候,何如?臣等不任終宵憂慮,敢此問安,竝爲仰稟。答曰,知道。
中宮殿·惠嬪宮,藥房口傳問安。答曰,知道。
王世孫入幕次後,政院問安。答曰,知道。
王世孫陳賀罷後,政院問安。答曰,知道。
大殿·中宮殿·惠嬪宮,藥房口傳夕問安。答曰,知道。
鄭昌順,以禮曹言啓曰,肅宗大王·仁敬王后·仁顯王后·仁元王后毓祥宮,追上尊號。大殿·徽寧殿·中宮殿加上尊號吉日,卽令日官推擇,則今正月二十七日,二十八日·二十九日俱吉云,以何日擧行乎?敢稟。傳曰,以二十八日擧行。
鄭昌順,以上號都監郞廳,以都提調意達曰,玉冊文·竹冊文,製述官·書寫官及樂章文製述官,金寶·玉寶·銀印篆文書寫官,實預差,別單書入之意,敢達。令曰,知道。
鄭昌順,以禮曹言啓曰,取考謄錄,則壬辰上尊號時,定尊號,百官上箋,只進于大殿矣。今番定尊號後,只上箋于大殿之意,知委擧行,何如?傳曰,集慶堂權停例。
鄭昌順,以上號都監郞廳,以都提調意啓曰,本都監都廳郞廳副司果李商岳·李德師,差下,使之察任,何如?傳曰,允。
鄭昌順,以上號都監郞廳,以都提調意達曰,本都監監造官六員,別單書入,而前參奉尹度東·金啓漢,前守奉官李憲泰,時無職名。令該曹,口傳付軍職,冠帶常仕,何如?令曰,依。又達曰,本都監闕內待令,郞廳,以入直武臣兼宣傳官,輪回察任,何如?令曰,依。又達曰,本都監郞廳一員,依前例以前縣監尹昌濂加差,郞廳元羽孫在外,代以前縣監洪啓瑞差下,使之察任,而時無職名。令該曹,口傳付軍職,冠帶常仕,何如?令曰,依。又達曰,本都監各房郞廳監造官,分房別單書入之意,敢達。令曰,知道。
鄭昌順,以禮曹言啓曰,今丙申年重試對擧庭試,以來三月初六日,已爲啓下,而大報壇祭吉日相値。庭試,更以來三月十二日,原粘目中,改付標以入之意,敢啓。傳曰,知道。
傳于蔡弘履曰,承旨前望單子入之,在外銓官許遞,前望單子入之。
傳于蔡弘履曰,吳載紹爲承旨,房順房,以李在簡爲吏曹參議。
傳于鄭昌順曰,讀冊寶官各一人,差出,使之兼用。建功湯一貼,封入事下敎。
傳于徐有隣曰,內局入侍,坐直承旨,同爲入侍。
建功湯一貼封入事,下敎。
傳于申大升曰,都承旨入侍。
徐有隣,以訓鍊都監習陣頉單子。傳曰,再明日擧行。
申大升達曰,右副承旨李普行,謂有情勢,陳書徑出,原書纔已退却,而卽爲牌招,何如?令曰,旣已下令,所失在彼,右副引義,萬萬過矣,卽爲牌招。
鄭昌順達曰,假注書安策,時無職名,令該曹依例付軍職,冠帶常仕,何如?令曰,依。
蔡弘履,以戶曹言達曰,明禮宮未準結,依龍洞宮例,還付戶曹草記事,令下矣。明禮宮未準結免稅,庚午年三百結,壬辰年五百結,合八百結,還屬戶曹,出稅上納事,分付各該道之意,敢達。令曰,知道。
令于吳載紹曰,桂房一員待令,騎馬三匹立之。
令于蔡弘履曰,諸承旨持公事入對,秋曹堂上同爲入對。
令于吳載紹曰,昨日供辭,該堂若持來,卽爲入對。
李普行達曰,吏曹判書金鍾正,依下令來待矣。令曰,吏判入對。
建功湯一貼封入事,下敎。
吳載紹,以禁衛營·一二所巡廳·左右邊捕盜廳言啓曰,去夜犯夜人無所捉,敢啓。令曰,知道。
丙申正月初八日辰時,上御集慶堂。陳賀入侍,王世孫侍座時,領府事金相福,判府事金陽澤,領議政金尙喆,左議政李思觀,判府事申晦,判府事李溵,禮曹判書趙重晦,行都承旨徐有隣,左承旨蔡弘履,右承旨鄭昌順,左副承旨吳載紹,右副承旨申大升,陪衛進。同副承旨李普行,注書韓用龜,假注書安策,陪衛進。記事官李洪載·金鑧,以次進伏訖。王世孫,率百官陳賀。上命書傳敎曰,今日入庭該院樂工,令該曹,施賞。出榻敎又命書傳敎曰,今日此擧,上以伸追慕之懷,下以示同慶之意。此實擧國莫大之慶,生民奠安之日,旣已先布,予何默乎?今日京鄕吾民,凡諸擾民之政,一竝湯滌,旣蕩滌于十萬石,依壬辰年例。今日體盛德,宜恤民,加五千石特滌,以示予體昔年恤吾民之意。今日夜禁特弛,諸臣以次升殿獻賀。上曰,世孫必極欣喜也。重晦啓曰,壬辰年上尊號後,以大增廣設行矣。今番慶科,亦以大增廣,磨鍊擧行之意,敢啓。上曰,依爲之。出擧條上命退,諸臣以次退
丙申正月初八日辰時,陳賀入侍,王世孫侍座入對時。右副承旨申大升,假注書安策,記事官尹尙東·朴聖鉉,輔德李鎭衡,兼輔德徐有防,弼善洪樂任,文學洪文海,兼文學沈豐之,司書洪國榮,說書申光炯,以次序立。王世孫,出今在門,乘步輦詣延和門前幕次。令曰,百官煖帽。入幕次後,令書令旨曰,筵話何等嚴密,而職在喉舌,有此不審之失,已極未安。況所傳之說,又是全不近似者耶?其在杜後弊之道,不可無飭,同副承旨李得永罷職不敍。又令書令旨曰,加上徽號後,大祭當攝行,禮曹預爲知悉,受誓戒處所,以景賢堂爲之。王世孫,自通陽門入,上御集慶堂。王世孫,於殿庭行四拜禮,引儀讀致詞後,又行四拜禮。陞殿侍座,降復位,宣敎官讀頒敎文後,又行四拜禮。三叩頭山呼,又陞殿侍座,禮畢。王世孫,閤北庭,行中宮殿進表裏禮訖,自通陽門出還內。仍令退出。
丙申正月初八日辰時,上御集慶堂。都承旨入侍時,行都承旨徐有隣,記事官韓用龜,記注官金鑧·崔致白,以次進伏訖。上曰,今日當頒敎耶?有隣曰,然矣,此乃前例在在也。上曰,有箋文乎?有隣曰,有箋文,又有敎文,而大提學已製進矣。命書傳敎曰,八十三歲,心竊爲悶,於昨日因此少伸追慕之忱,此政以悶爲幸。雖然,予心若何,而加受八字,曷勝自恧?今日陳賀,欲命權停禮,更思所重莫重,於此殿當親臨,當服袞袍,百官黑團領,時刻,待下敎只入正時。諸臣以次退出。
丙申正月初八日巳時,王世孫座興政堂。諸承旨持公事入對,秋曹堂上同爲入對時,刑曹判書李重祜,參判李碩載,參議鄭文啓,行都承旨徐有隣,右承旨鄭昌順,左副承旨申大升,假注書安筞,記事官尹尙東·李洪載,以次進伏訖。令曰,留院公事持來。有隣,讀奏公事,重祜奏曰,以關西殺獄査啓,有稟達事矣。令曰,後日次對,入奏,可也。令曰,右副承旨牌招與否知入。賤臣筞還奏曰,納牌不進矣。令書令旨曰,傳者之失言,言者替當,誠是始慮之外,只推,牌招入直。令曰,祈穀大祭受香與否,知入。賤臣筞還奏曰,今日已受香矣。令曰,禮房承旨入對。賤臣策,還奏曰,禮房承旨鄭昌順,以祈穀大祭奉審事出去矣。令書令旨曰,禮房承旨,馳詣社壇,奉審諸執事進排官,摘奸以來。令曰,吏曹判書入對。仍令退出。
丙申正月初八日申時,上御集慶堂。藥房入診,坐直承旨同爲入侍時,都提調李思觀,提調徐命善,副提調徐有隣,記事官韓用龜,記注書崔致白,記事官李洪載,同副承旨李普行,醫官方泰輿·鄭允協·慶絢·吳道炯·鄭允德·柳光翼·金孝儉,以次進伏訖。思觀進前曰,勞動之餘,聖體,若何?上曰,一樣矣。仍請診候。上曰,止之。思觀曰,今日盛擧,實宗社無疆之休。臣等歡忭之忱,何可勝達,而聖孝尤有光焉。擧國臣民之慶,亦當如何?上曰,世孫亦歡喜乎?思觀曰,睿孝克伸於抑鬱之餘,其爲欣忭,曷有其極?思觀曰,今日玉色益康矣。上曰,日吉辰良矣,仍下問尊號。思觀曰,堯明舜華乾健坤寧矣。上曰,何義也?思觀曰,文明光華,卽堯舜之大德,而我殿下有之矣。健行寧靜,乃乾坤之合德,而亦有符於今日之慶矣。上曰,成禮後,當頒赦乎?思觀曰,然矣。上命書頒赦文訖,又命書傳敎曰,今此邦慶,古牒豈有?其豈循例,湖南北道,姓鄕豐沛,瞻彼慶基殿與璿源殿,心欲奮詣,今當察民隱。況此日,兩道道臣,體其君八旬追慕意,其於察民隱,何待御史?若有可聞者,條列以聞事,其諭于湖南北關兩道道臣。邦慶雖若此,興惟耽羅,予心,若何?況此州彈丸小島,昔年愛恤,恩莫大焉。督運御史,已到本州,裝載米船,其已順泊,此予心可謂萬倍,詳細狀聞事,一體下諭于湖南道臣,督運御史。嗚呼,邦慶雖若此,吾民將,若何?興惟及此,夙宵心何?況八道元元,其皆昔年遺民,此時其能奠安,然後庶幾仰報於陟降。況松都,予曾臨見者,卽昔前朝遺民,今予顧恤,其豈例乎?嗟,諸道道臣·松都留守,憶昔年體予意,凡諸恤民,其宜孜孜,使窮村小民,若涼德之臨焉。有可聞者,莫曰其細,其有濟民者,亦莫曰一事。況沁都,昔趙簡保障,其奉莫重,予亦見者,於兩都何敢異?亦體予意事,亦爲下諭于兩都留守。嗚呼,八道·兩都民生,其皆奠安,然後今邦慶,自可均,欽體欽體事,申申下諭。又命書傳敎曰,嗟哉涼德,受三百年宗國之君,嗟哉衆臣,卽喬木世臣,今邦慶予心萬倍。嗚呼諸臣,受乃祖乃父之蔭,事八十三歲暮君,心若何心若何?於今世道,予今措焉,一則人心,一則時體,一則姑息。顧瞻世臣,其皆視國如家,亦能擔當國事,若此而三百年宗國,何,億萬百吾民,何?臨殿受賀,若是申諭。顧今朝鮮,卽三百年宗國,問今世臣,亦乃祖乃父喬木世臣也。其於今日,孰敢泄泄,日吉辰良,臨殿受賀,餘懷憧憧,呼寫廣諭。嗟哉諸臣,咸聽此諭,精白一心,呼寫畢,强起着笠,聽讀廣布。嗟哉,大小臣僚,咸體此諭,莫替予意,其令政府,大書廣諭。承旨讀奏訖,上曰,若水投石矣。思觀曰,殿下精力及此,臣等曷勝慶幸?爲今日臣子者,苟有一分人心,聞此下敎,孰不感動乎?上命書傳敎曰,今日數張下敎,豈可伈伈泄泄?明朝當臨門,察民隱於都民,侍衛只入直,待下敎只入正時,令京兆,招集都民以待。內局先退,上曰,坐直承旨誰也?有隣曰,同副也。上曰,公事持入乎?普行曰,以祈穀大祭齋戒,無公事之到院者矣。上命書傳敎曰,今日,卽上辛祈年也,以涼德,莫體昔年,頹臥房中,莫勝歉然,凡諸節事。令獻官,申飭諸執事,莫曰其君誠淺,必也虔誠。仍命宣傳官,馳往社壇摘奸以來。命書傳敎曰,歲抄書入,依例爲焉。諸臣以次退出。
丙申正月初八日酉時,王世孫座尊賢閣。都承旨·吏判入對時,吏曹判書金鍾正,行都承旨徐有隣,假注書安策,記事官尹尙東·李洪載,以次進伏訖。令曰,今番差備官陞資人,何以爲之乎?鍾正曰,當以東壁及陞品玉堂中,久勤爲之矣。令曰,讀冊寶官各一人傳敎,知之乎?鍾正曰,已知之矣。令有隣書令旨曰,明日殿座時,當侍坐,陪衛諸節,依再昨日例擧行,今在門當乘輿,政院禮貌官知悉。令曰,明日都民來會者幾何?多聚,不可使紛挐矣。令有隣書曰,明日殿座時,判尹率都民來待事下令。令曰,沈埉,爲淸平尉奉祀乎?有隣曰,然矣。令曰,訓將之不爲習操,極爲非矣。有隣曰,臣亦於賓對時,以此言及,而尙不擧行,誠可異也。仍令退出。
上在慶熙宮。常參·經筵,以代理停。
鄭昌順達曰,常參,取稟。令曰,停。
藥房都提調李思觀,提調徐命善,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。睡勝氣勝,皆一樣矣。今臨門,待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
鄭昌順,以上號都監郞廳,以都提調意達曰,徽寧殿玉冊文製述官弘文館提學趙曮,身病猝重,勢難趁期製進。以行司直趙明鼎,改付標以入之意,敢達。令曰,知道。又達曰,都監各房,旣已始役,監造官一員,依前例輪回直宿之意,敢達。令曰,知道。
建功湯一貼封入事,下敎。
備忘記,傳于吳載紹曰,古人云,當局者迷,其皆盡善,此皆於今日爲卿等準備者。嗟予幾年苦心,爲昔年弛焉,此正轉悶爲幸也。嗟卿等,幾年心遂,此日其何過爲撕捱?旣已擇日,惟卿等一倍焉。卿等體邦慶諒予心,安心卽爲謝恩事。令入直注書,同傳於韓判府事前左相。
傳于吳載紹曰,傳諭,事變〈假〉注書進去。
傳于蔡弘履曰,俄者民人中,七十歲人,亦爲待令。
傳于鄭昌順曰,未肅拜玉堂,竝許遞,前望單子入之。
應敎前望,李德師代點,校理前望,洪相纘代點,副修撰前望,李祖源代點。
令于鄭昌順曰,新除授玉堂,卽爲牌招。
令于鄭昌順曰,副修撰李祖源望單子勿施,修撰前前望單子入之。
令于蔡弘履曰,諸承旨,持公事入對。
蔡弘履達曰,領議政金尙喆,左議政李思觀,大提學李徽之,有稟達事,來詣請對矣。令曰,一房堂上,同爲入對。
傳于吳載紹曰,大臣及備局堂上入侍。
令于鄭昌順曰,都承旨入對,又令于鄭昌順曰,兵曹判書入對。
鄭昌順,以弘文館言達曰,新除授校理尹行修,時在京畿安山地,經筵入番事緊,請斯速乘馹上來事,下諭。令曰,依達。
備忘記,令于鄭昌順曰,旣是特敎,則可以自今作例,有何無例之可言?兼輔德徐有防,卽爲牌招。
令于吳載紹曰,兵判,知能磨兒講規例,入對時入對。
鄭昌順,以內醫院官員,以都提調·提調意達曰,本院,例有間三年造鍼之事,而今年乃是當次之年。諸醫所持,尖芒已鈍,更爲精造,進上後分給諸醫,何如?令曰,依。
傳于鄭昌順曰,騎堂有闕,代前承旨徐浩修除授。
兵批口傳,以白東俊·金廷遇爲內禁將,以李章漢爲兼司僕將,以林鵬漢爲羽林將。
鄭昌順,以吏曹言達曰,新除授通禮院相禮金樂洙,禮曹佐郞金斗象·趙德潤,呈狀內,俱以身病甚重,勢難察任云,竝今姑改差,何如?令曰,依。
吳載紹,以兵曹言達曰,羽林衛將金漢謙,忠將衛將李慶熙,俱以身病,呈狀乞遞,宿衛輪番之任,不宜久曠,今姑改差,何如?令曰,依。
鄭昌順啓曰,領議政金尙喆,戶曹判書具允鈺,工曹判書金漢耆,奉審後來待矣。傳曰,入侍。
令于吳載紹曰,都承旨入對。
吳載紹達曰,都監都提調金尙喆,戶曹判書具允鈺,工曹判書金漢耆,依下令請對矣。令曰,入對。
令于吳載紹曰,右承旨入對。
令于鄭昌順曰,中官留門,出送囚單子,卽爲捧入事,分付當直。
吳載紹達曰,明日次對,諫院無進參之員,除在外外,大司諫南玄老,正言兪岳柱,待開門牌招,以爲推移入侍之地,何如?令曰,依。
吳載紹,以御營廳·一二所巡廳·左右邊捕盜廳言啓曰,依傳敎,去夜夜禁弛禁之意,敢啓。傳曰,知道。
大司憲朴相老,執義沈命德,掌令兪恒柱·洪周萬,持平姜,正言兪岳柱達曰,荐棘罪人沈翔雲之書,旨意陰譎,情狀叵測。合辭之請,實是嚴懲討杜亂源之義,而當初酌處之命,雖出於我大朝曠蕩之德意。昨日兩司之遽然停啓,事涉可駭,物議轉激,輿情咸憤,不可以旣停而置之。請黑山島荐棘罪人沈翔雲,仰稟大朝,亟令王府,嚴鞫得情,快正王法。答曰,不從。
司諫柳義養達曰,臣以謏見蔑識,本不合於淸明耳目之任,而朝者一書,雖出於有懷無隱之義,事係典禮,言未遍考。旣著疎忽之失,致勤問備之敎,悚惶之極,無所容惜,何敢一刻仍冒於臺次乎?請令遞斥臣職。答曰,依達。
兵曹參議徐浩修書曰,伏以天休滋至,邦籙彌長,我邸下代聽庶務,維新百度,睿孝克伸於揄揚,縟儀載擧於吉辰,帀域含生,蹈忭曷已?臣卽伏見傳敎下者,以臣爲兵曹參議,恩出特授,職是宿衛,豈敢不竭蹶趨承,而第臣仲父臣命善,方帶本曹判書,揆以典例,在下當遞。伏乞亟令攸司,照法鐫改,俾存公格焉。答曰,覽書具悉。書辭,下該曹稟處。
司諫柳義養書曰,伏以聖慕彌篤,睿孝克彰,賀儀纔擧,縟禮將行,猗歟我宗祊億萬斯年之慶,孰有大於此哉?臣民慶忭,八域惟均。臣伏覩再昨日所議獻貞聖王后徽號,則徽仁二字,與恭陵徽號相同,而敬考璿源譜略御牒,則列聖朝徽號,曾無前後之相同。蓋其敬謹之地,禮意當然,今於徽號講定後,以臣謏見,固不敢輕論,而事體至重,亦不敢終默。伏願邸下,仰稟大朝,亟令再昨日會議諸臣,更加商議,務歸至當,千萬幸甚。覽書具悉,已下令矣。
右賓客李福源書曰,伏以天降休祥,國有大慶,縟禮旣涓,賀禮先擧,凡在臣民,普切蹈忭。伏念臣,樗櫟之材,鳧雁之蹤,寄身標榜之外,置心榮辱之際,不惟世之忘世,世亦忘臣久矣。近因科試一事,公然與人交章,畢竟聲罪之論,峻發司直之地,操束轉緊,勘斷遂嚴。此殆臣誠信之不見孚,而亦不能無感於同朝忠厚之風也。新榜三人,旣以雷同還拔,則不察之試官,誠有其罪。臣之前書,業已自引,而至於院達中,知而不黜四字,雖是設辭,而諫臣指意,隱約可見,不但曰不察,蓋欲曰,用意也。科場用意,非比薄眚,臺閣論事之體,所當直請按査,明施典憲,而姑爲疑似之辭,只擬末勘之律,何也?臣雖駑下,亦嘗側聞長者之餘論矣。國家之求人材,惟有科擧一條路,其事至重,其法至嚴,於此而苟或容一毫私意,則推其心,無所不爲。臣自少時,佩服斯言,立朝二十餘年,與聞試事,前後非一,而一心兢兢,如對神明,自謂此事,庶免大何,而人之爲言,乃至於此。身入推盪之中,跡在黮闇之間,乖平素砥礪之心,惹朝著紛紜之端。臣雖內省不疚,而其情則可謂危且蹙矣。噫,劉寬之歸牛,不疑之償金,橫逆之來,處之超然。臣於夙昔亦慕其風,而忽遭非意相干,未免費辭自辨,多見其淺之爲夫,而古之人不可及也。然臺言旣發之後,國綱科體,不容但已。伏乞邸下,下臣司敗,嚴加推覈,明賜處分,以重試事,以靖物議,不勝大願。臣於治書將上之際,伏承玉冊文製述官之命,而待勘之中,不敢擧行。乞令都監,及時變通,使莫重文字,無至稽延焉。答曰,覽書具悉。義重揄揚,卿其勿辭,製進玉冊文。
檢閱李洪載書曰,伏以,臣與承政院左副承旨臣吳載紹,有娚妹應避之嫌。臣之所帶春秋之銜,自在當遞之科。伏乞离明,照例遞改,不勝幸甚。答曰,覽書具悉。書辭,下該曹稟處。
兼輔德徐有防疏曰,伏以,陟降垂佑,慶溢宗祊,聖孝克光於揚徽,縟儀先擧於定號,蹈忭之忱,帀域惟均。仍伏念臣,謏才末學,百無一能,胄筵侍講,本自不稱,而況今輔導也,記注也,比之曩日,尤係緊重,則夫豈有一毫堪承之望,而代聽之初,寸忱自切,不敢言私,便卽肅命。每回登筵,惶汗沾背,迺於日昨陪扈詣閤之際,忽伏承兼輔德移陞之命。先隨後謝,令與牌臨,官是禮貌,義難逡巡,擺脫規例,顚倒趨詣,自顧慙惡,人謂斯何?噫,均是講官耳,向已屢遭承膺,今豈復事辭巽,而第此見職,未有不由東壁而或之兼焉,則揆以私義公格,不可仍因蹲據也明矣。副急一出,寧容爲固有之欛柄也哉?玆敢冒入文字,仰陳衷懇。伏乞离明,俯垂諒察,亟遞臣所帶之職,以安微分,以重官方,不勝幸甚。答曰,覽書具悉。爾其勿辭察職。
丙申正月初九日辰時,上御延和門。殿座入侍時,行都承旨徐有隣,左承旨蔡弘履,右承旨鄭昌順,右副承旨申大升,同副承旨李普行,記事官韓用龜·李洪載·柳偁,以次侍立訖。上具翼善冠·袞龍袍,以步輿出通陽門,詣延和門,降輿殿座。上曰,都民竝來待乎?有隣曰,來待矣。上曰,今日欲察民隱,汝等如有所懷,一一陳達,可也。馬契貢人,以運負契變通事,仰達。判尹金孝大曰,貢人所達運負契事,裏面則煩不敢陳達,而旣是續典所載,設契五十年,行之無弊。雖有御史書啓,似難遽然變通,令廟堂,消詳稟處,何如?上曰,依爲之。出擧條上曰,今番蠲減繇役,蕩滌舊遺在矣。於爾等,其果有效乎?市民等對曰,深荷如天之聖恩,皆安業資生矣。上曰,都民中年老者,使之進前,問市直及貢市人便否。皆對以無弊,仍攢手呼嵩。上命都民皆退去。有隣曰,時原任大臣,爲承候來待,詞臣及禮堂,亦有稟達事,來待矣。上命入侍,領議政金尙喆,進前問候。上曰,一樣矣。尙喆曰,臣等幸際千一之嘉會,仰覩昨日之盛擧,其爲慶忭,曷有其極?今番徽稱,乃是模天畵日,以揄揚聖德之萬一者也。政宜愼重於議定之際,字字洽好,然後可以刻之寶策,以垂無窮矣。徽號中舜華之華字,豈不休哉,而猶不如濬哲之哲字,故敢此仰達矣。大提學李徽之曰,華字則只言盛德之光華也,哲字則包兼內外而言,尤豈不有光乎?尙喆曰,哲字音律,比華字尤好矣。上曰,有前例乎?尙喆曰,壬辰亦屢次議定矣。上曰,依爲之。上曰,今日入庭民人中,八十一歲人,特加一資。出榻敎命書傳敎曰,今日八十人特加之命,追惟昔年,予懷萬倍,加資口傳啓下,加設知中樞啓下,其令當日謝恩。上還內,諸臣退出。
丙申正月初九日辰時,王世孫侍坐入對時,右副承旨吳載紹,假注書安策,記事官洪國榮·朴聖鉉,以次序立訖。王世孫乘步輦出廣達門,入延和門前幕次時。令曰,大臣·大提學,持璿源譜略初卷入對事,往諭。領議政金尙喆,左議政李思觀,大提學李徽之,禮曹判書趙重晦,進伏。令曰,其在重事體之義,不可輕議,且雖以歷代觀之,謚號尊號,豈無相同之事乎?臺諫所陳,似不思矣。徽仁雖或改之,安順二字,是已上之謚,亦將改之乎?諸臣曰,誠如睿敎,似無可改之事矣。令書令旨曰,典禮莫重,固不可以一人之見,輕易稟請者,況有可據之前例,則臺臣所陳,尤極疎率,其在中事體之道,不可無警,司諫柳義養,從重推考。令曰,原任大臣入對事往諭。重晦達曰,壬辰年徽寧殿冊寶陪進時,由惠政橋梨峴大路弘化門以入矣。今番,亦依前例擧行乎?敢稟。令曰,依壬辰年例爲之。出擧乘又達曰,取考謄錄,則上尊號告由,前期三日設行矣。今正月二十八日上尊號告由祭,宗廟·承寧殿·社稷·毓祥宮·徽寧殿,依前例,今二十五日設行之意,敢稟。令曰,依例擧行,可也。出擧條上出御幕次,王世孫侍立,上還內,王世孫亦還內。諸臣仍退出。
丙申正月初九日巳時,王世孫座尊賢閣。諸承旨,持公事入對時,行都承旨徐有隣,左承旨蔡弘履,右承旨鄭昌順,右副承旨申大升,同副承旨李普行,戶曹判書具允鈺,假注書安筞,記事官李洪載·柳偁,以次進伏訖。令曰,戶房承旨·戶判進前。弘履·允鈺,進伏。令曰,今番幕次,以小次擧行,可也。允鈺曰,幕次上下,合爲二萬餘兩,而若以小次爲之,則不過爲一千六百餘兩,省費之意,臣實欽仰矣。諸承旨,讀公事,普行進伏曰,承史之失,不過誤聽而然矣。令有隣書令旨曰,昨日處分,不過仰體抑浮囂之聖意,旣示飭意,前同副承旨李得永敍用。又令有隣書曰,誤踏中官推考事下令。令有隣書令旨曰,能麽兒講,以殿講爲之,試官,依例本廳堂郞,日子,依例擧行。仍令還出。
丙申正月初九日未時,上御集慶堂。大臣·備局堂上,同爲入侍時,領議政金尙喆,左議政李思觀,左參贊蔡濟恭,戶曹判書具允鈺,右參贊鄭存謙,大提學李徽之,禮曹判書趙重晦,行副司直李瀰·金相翔,左副承旨吳載紹,假注書安筞,記事官李洪載·柳儞,以次進伏訖。思觀曰,勞動之餘,聖體,何如?上曰,一樣矣。尙喆曰,近日氣候,似勝,不勝慶忭矣。上曰,今番事豈不豐亨乎?尙喆曰,摹天畵日,不可以一字盡矣,而舜哲之哲字,似勝於華字矣。上曰,以堯舜之號加我,豈不過乎?尙喆曰,徽寧殿上號徽仁,改以仁徽,何如?上曰,依。上曰,中宮殿尊號,何不以賢哲爲之乎?尙喆曰,賢字不如聖字矣。上曰,好矣。重晦曰,慶科,以大增廣設行事,已爲蒙允矣。重試對擧庭試,以三月推擇,而旣與增廣相値,以秋間退行乎?上曰,合慶爲之。出擧條上曰,俄者都民中,有留待者乎?賤臣,承命召兪啓興入來。上命書傳敎曰,今日召見都民,意蓋深也,而八十一人七十七人,同入,八十人已加資,加設知中樞啓下,而一人,以古來稀年遺漏。特爲加資,加設同中樞單付,其令當日謝恩。傳曰,兪啓興,三代追榮,今日內啓下。出榻敎重晦曰,癸酉年上尊號時,只行外習儀一度,而壬辰年,則因特敎安徐矣。今番則何以爲之乎?上曰,安徐。出擧條重晦曰,上尊號後,卽日陳賀時,中宮殿陳賀,依近例不爲磨鍊乎?上曰,安徐。出擧條尙喆曰,輦輿腰彩輿儀仗,壬辰年只有修補之命,今番何以爲之乎?上曰,仍前用修補,可也。出擧條尙喆曰,太室奉安冊寶欌,奉審然後,今番冊寶容入與否,可以的知。臣與都監諸堂,先爲奉審後,稟處,何如?上曰,依爲之。出擧條尙喆曰,冊寶內袱,例以紅廣的爲之,而旣有禁令,壬辰年代用雲紋段矣。今番何以爲之乎?上曰,依前代用,可也。出擧條尙喆曰,玉冊文·竹冊文草圖書及金寶·玉寶·銀印篆文正副本,御覽,壬辰年,連有安徐之敎,今番何以爲之乎?上曰,依前安徐,可也。出擧條尙喆曰,冊寶內入御覽節次,壬辰年,因傳敎太室冊寶內入安徐,動駕時陪進,其餘冊寶,正日陪來矣。今番何以爲之乎?上曰,依前擧行,可也。出擧條上命退,諸臣以次退出。
丙申正月初九日申時,王世孫座尊賢閣。都承旨·右承旨·兵曹判書,同爲入對時,兵曹判書徐命善,行都承旨徐有隣,右承旨鄭昌順,假注書安策,記事官洪國榮·柳儞,以次進伏訖。令曰,兵學指南講規,何如?命善曰,內三廳中,有能誦者,召入試之,好矣。令曰,宣傳官一人入對。金致五進伏,誦陣圖一遍訖,令先退。令曰,文臣殿講試官,何以爲之乎?極擇好矣。昌順曰,擧子中,亦擬試官乎?令曰,余意在於率由舊章,若非舊制,則不必爲之矣。令書令旨曰,在外禁軍將竝改差,與未差代,口傳差出事下令。仍令退出。
丙申正月初九日酉時,上御集慶堂。領相·戶·工判,同爲入侍時,領議政金尙喆,行戶曹判書具允鈺,工曹判書金漢耆,左副承旨吳載紹,假注書安策,記事官李洪載·柳偁,以次進伏訖。尙喆曰,臣等奉審而來矣。上曰,何如?尙喆曰,若又加置,則似苟艱矣。上曰,敎命冊櫃,則加疊置之,亦何妨耶?上曰,玉冊粧飾,塗金乎?尙喆曰,然矣。上命書傳敎曰,今番大殿·中宮殿,冊寶於粧飾,前例綺花者皆安徐,只純塗金事,分付都監,表予意於後世。出傳敎又命書傳敎曰,今番下敎,意有在焉。徽寧殿上冊寶時,世孫,自熙仁門,詣徽寧殿北坤門入,回時,同西庭拜禮事,依今番下敎擧行。出傳敎上命賤臣,凡事以簡約爲之之意,分付都監。尙喆曰,明日大朝次對,依例擧行乎?上曰,依。上命退,諸臣以次退出。
丙申正月初九日酉時,王世孫座尊賢閣。領相·都承旨入對時,領議政金尙喆,都承旨徐有隣,假注書安策,記事官洪國榮·柳偁,以次進伏訖。令有隣,讀前左相書啓。讀至一段理外之說。令曰,大臣書啓,或有字句間可改處,則承旨不得往復改之乎?有隣曰,大臣書啓自別故,未能矣。令曰,理外之說,似指徐命善疏中一句語,一轉再轉,必欲湛滅云者,似指申應顯書,而大臣必欲葛藤生事而後已者,良可異也。有隣曰,當初申應顯之書,不爲仰達,直賜處分,非但小事不足稟,專出於全保鎭安之意。今此書啓,若指此事,則大臣之不體睿念,誠未可曉矣。令曰,申應顯之書,旣未上徹,今此書啓中,一轉再轉之說,自上若有下詢,則將何以仰達耶?其所謂理外者,似指徐命善疏中謂儲君不能之句,而旣曰,當作何如人云爾,則亦非質言,而謂之理外者,誠可怪矣。尙喆曰,書啓體重,承旨有難往復矣。令曰,旣已入啓,則今非可論,而入啓前,何不使余知之乎?明日讀奏時,竝申應顯書仰達之外,無他道矣。有隣曰,已入啓之後,事面,恐不當還給,而誠不知如何爲好也。令曰,領相連日造朝,先退,可也。令曰,知申,在藥院,院中事,似不主管,左副新入,亦不知院規,當召右承旨矣。令右承旨入對,鄭昌順進伏。令曰,前左相書啓中,一轉再轉,必欲湛滅云者,似指申應顯書,而此書旣未經聖覽。自上若有下詢,則承旨,將何以仰對耶?昌順曰,觀此書啓,其旨意所在,誠如睿敎,大臣不能體邸下全保鎭安之意,實爲慨咄。大朝如或俯詢,則以臺啓再發仰達,似無不可矣。令曰,再啓臺臣,卽尹養厚,而律是削黜,亦無毫分損傷之言。若大朝取覽再啓,而以此何足爲湛滅之言下敎,則將何以仰對耶?昌順曰,本事重則雖罷削,當之者,以湛滅爲言,無足怪矣。令曰,此果的指申應顯書,則余豈使承旨爲欺蔽耶?昌順曰,書啓之意,雖隱約,可見旣不斥言某事,則臣等雖有臆料者,亦何敢質言其意之在某事耶?雖邸下問臣,臣將以莫曉其意爲對,而今者睿鑑俯燭,洞諭本事,故不敢自隱,而若以外面泛看,則何敢以隱約揣度之意,仰達於筵中耶?臺啓云云,恐不爲欺蔽之歸矣。令曰,此書啓,直爲入啓,不使余知者,承旨非矣,初欲推考而不爲矣。昌順曰,都承旨,雖取見本院公事,旣不仕進於本院,臣是坐直右位,凡百咎責,臣實當之。臣見其書啓,亦慮事端,而大臣書啓,事體自別,有不可退却者,私相往復,使之改納,亦涉如何?反復思量,終無善策,不免直爲入啓,今承睿敎,自覺其愚迷顚錯。此非問備薄罰之可勘,又非循例惶恐之仰請者,悚懍之極,不知所達矣。有隣曰,臣卽一院之長,何敢以不爲仕進於本院,有所幸逭乎?臣亦見其書啓於未入啓之前,而慮不出此,臣實有罪矣。令有隣,書令旨曰,中官之誤傳下令,非誤踏達字之比,不可尋常處之,當該中官金相澤,令該府處之。仍令退出。
上在慶熙宮。常參以代理停。
經筵停。
夜三更,月暈。
鄭昌順達曰,明日常參,取稟。令曰,停。
藥房都提調李思觀,提調徐命善,副提調徐有隣,啓曰,伏未審夜間,聖體調提,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢來問安,竝此仰稟。答曰,知道。睡勝,氣可謂差勝,次對同入。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
備忘記,令于申大升曰,中官乏人,該府時囚亦多云,今日開坐,捧供以聞,判義禁有闕,其令次堂擧行。
建功湯一貼封入事,下敎。
令于鄭昌順曰,承旨入對。
又令于曰,領左相入對事,史官往諭。
傳于鄭昌順曰,內局入侍,次對同爲入侍。
令于吳載紹曰,諸承旨,持公事入對,大提學同爲入對。
注書韓用龜病,代以柳孟養爲假注書。
傳于申大升曰,當受問安,中官陳國平下敎安徐。
建功湯一貼,封入事下敎。
吏曹口傳政事,以李鼎運爲吏曹正郞,尹得孚·金翊休爲佐郞。
令于吳載紹曰,承旨入對。
又令于曰,兵判同爲入對。
令于申大升曰,該堂,捧供辭入對。
又令于曰,承旨入對。
申大升達曰,禁府堂上,依下令來待矣。
傳于吳載紹曰,騎堂有闕,代李秉鼎爲之,副提學前望單子,入之。
又傳于曰,副提學前望單子入之。
副提學前前望,金夏材代點。
申大升,以上號都監都提調意達曰,都監各房事役,旣已設始,前僉使許奎,前別將金匡說,依前例,別定看役,何如?令曰,依。
申大升,以弘文館言達曰,新除授校理洪相纘,時在京畿驪州地,經筵入對事緊,請斯速乘馹上來事,下諭。令曰,依達。
吳載紹,以都摠府言達曰,副摠管李明運,以訓鍊都監馬兵左別將,軍兵等操鍊事,露梁沙場,晝仕進去之意,敢達。令曰,知道。
又以兵曹言達曰,新除授撫夷萬戶金熙淳,以其母病沈重,勢難離捨,呈狀乞遞。情理旣如此,則不可强令赴任,依例罷黜,何如?令曰,依。
又以兵曹言達曰,文臣兼宣傳官申大年,素患痰癖之症,近又添劇,無望供職,呈狀乞遞。實病旣如是則不可强令察任,今姑改差,何如?令曰,依。
又以訓鍊都監·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
掌令兪恒柱書曰,伏以天祐宗祊,茀祿川至,睿孝益光於代勞,縟儀已擧於上號,億萬年無疆之休,實基乎此矣。臣民慶忭,曷有其極?臣迹忝從班,復瞻盛擧,區區愛君之心,出自秉彝,隨跛躄鼓舞之後,效牧人芻蕘之說,惟邸下省察焉。臣伏覩今月初一日所下令旨,十行懇惻,一念奮發,紀綱漸弛,思所以樹之,風俗不古,思所以正之。奬儒術之衛道,斥淫朋之害國,赫然振作之意,藹然求助之誠。推諸施措之際,溢於辭旨之表。奉讀以還,愚衷倍激,徒以芹曝之誠,願效涓埃之報,而若夫致弊之由,爲病之源,我邸下,旣已畢燭而洞喩之矣。臣請就節目之間,略陳膚淺之見,以資萬一之助焉。夫山野之人,不合時樣,出處之義,異於俗規,而惟其所讀者古書,所誦者古義,則名賢輩出之鄕,列祖培植之餘,必有窮經抱志之士,蕰匵待賈之賢。惟在人君深軫如渴之誠,特侈禮遇之道,使之彈冠于于,竝進於朝,則亦豈免彬彬可觀之效哉?傳曰,十室之邑,必有忠信,豈以我東方小華之稱,而其曰,全無其人乎哉?朋黨之弊,所由來者漸矣,而實賴我大朝五十年苦心調劑,治範箕疇,囿一世於蕩蕩平平之域。庶幾人皆革心,仰承聖化,而臣竊觀夫薦剡之際,或欠無我之迹,政注之間,不無偏重之弊,豈可謂猝然一出於大公至正之道哉?伏願我邸下,益加董飭,專責恢張,以軫涓涓之戒焉。科目取人雖非三代舊制,行之旣久,效益實多,名臣碩輔,皆由是進,高文大筆,亦由斯出。四百年得人之盛,遠埒唐宋,猗歟休哉,而近日以來,漸不古若。私逕開而不以爲怪,借述多而不知爲羞,倖科,啓濫赴之心,外場,恣胥隷之手,言之足以汚口,思之實爲寒心。若論其弊之尤者,則曰,鑑別不明,取捨不公,設科太數,呈券太急,出榜太速也。誠使三年大比及應行增別庭謁之外,勿設無名之科。試士之時,緩其咎刻賜燭,俾盡於三丁,成冊必資於九轉,則擧子得盡其才力之所到矣。坼榜之際,如宋歐陽修之鎖闈一月,我朝金安國·李晬光之考券十五日,則主司亦得盡眼目之所及矣。彼亦以倉猝製呈薦才,此不以草率了當爲能,則夫安有遺珠之歎抱玉之悲哉?然而鑑別取捨之方,惟在於有司之良不良耳。眼雖明而心苟不公,則不得爲良有司矣。心雖公而眼苟不明,則亦不足爲良有司矣。必擇其心地公平,文望著稱者,儲養有素,責以成效。如有不能者,上自大臣,下至臺閣,輒爲請罪,則彼亦外懼罪戾之至,內懷自惜之心,其犯奸逞私,必不至於近年之放恣無忌矣。且頃年一經之講,實爲良規,所恨行之未久,旋爲革罷。今於庭謁,不設初試之科,則有難盡爲考講,而每於增別初試之後,背講一經,嚴其考譯。一如己卯別試之爲,則法無苛細之歎,士有通經之美矣。又於節製入格者,使之背講,旣居首而又能誦者,許赴殿試。其不能者,付之增別會試,必使能講而後始赴,則亦可爲勸沮之道矣。如是之後,又立面試之法,卽日放榜,則試以五七言短律,或箴銘頌中一篇。他科,則試以論策賦表中一篇,能製者方許唱名,而嚴其堤防,無所容其奸僞。其不能者,卽爲拔榜,停擧十年,則從前許多科弊,將不期革而自革矣。夫如是,則上世里選鄕擧之製,雖未能遽復,猶足爲今日捄弊之策矣。夫銓選與科試,互相表裏者也。科試以作成之,銓選以簡拔之,其爲任也,顧不重歟?然而用捨乖方,僥濫多門,聞有以權勢而得官,情面而得官者矣。未聞有寒微之士遐遠之人,能自表現者矣。厥咎誰執,此則銓選之過也。躁競成風,則恬退者羞與竝進,鑽刺得官則自重者咸思遠迹,此勢之必然也。皇明,以高第用人,故雖有高才異能,屈於下甲,則終身不離郡縣。我朝以門閥用人,故雖有學識才猷,阻於地望,則一生不免潦到門閥之中。又岐名色,分排之際,殆同三四之賦芋,競進之習,便成甲乙之爭産,此誠不可使聞於隣國也。我邸下,承列聖艱大之托,受大朝精一之傳,當今急先之務,莫過於申飭選部,恢弘公道,收拾人才,佐成治理,惟邸下懋哉懋哉。至於陰兩之無備,卽我東之隱憂也。徒恃昇平,專事恬嬉,內而師律不講,錢布虛耗,外而城池不修,隊伍不明,若是而尙曰,吾有所恃乎?古人云酒猶兵也,寧可百日不飮,不可一日無備,曾謂千乘之治國,不及酒人之愛酒乎?亟令內外將帥之臣,凡係詰戎之政,一遵舊制,盡心擧行,而我國選將之道,尤爲疎謬。粗習武技,一登科第之後,視騎射如弁髦,唯以干謁爲能事,善事權貴,驟登宰列。如此之輩,尙可責以緩急之用乎?從今以往,更飭新進武弁,明習操鍊之餘,詰以古今成敗·歷代兵制·山川險夷·關防便宜之制,永立規程。其中如有才識卓異者,各別擢用,顯示優異之典,則雖當平世,必有實效矣。若夫經費之道,專在地部,而天地生財,自有其數,節用則裕,浪費則匱,物之理也。臣近伏見令旨之下於度支者,一哉心,大哉言,推是以往,何憂乎財用之不裕也?惟願邸下,愼終如始焉。生民休戚,係於守令,而循良之治罕聞,剝割之政是事。哀我民斯,何以料生?邸下嘗見無勢之人,疎逖之臣,得典膄邑者,亦嘗見道臣殿最繡衣書啓,曾有權貴家子弟之被斥者乎?夫安逸之樂,勢利之榮,人情之所同然也。特以畏罪怵法,不敢肆爲奸慝耳。今銓曹如此,道臣如此,繡衣又如此,彼爲守令者,苟非上等之人,則何憚而不爲非乎?此非特守令之罪也。申飭銓曹,爲官擇人,如有犯科作奸者,各別重繩,則庶可以責成效矣。今使野無遺賢,朝無淫朋,科弊革矣,銓選正矣,戎政修而經用裕矣,守令苟皆得人矣。然而言路不開,則治平未易期也。近世臺閣之風,掃地盡矣。論袞闕則爲畏罪之心,攻權宰則有中傷之憂,彈刻武蔭,則以爲疲惱,陳勉君德,則以爲陳腐,而尋常官師之規,當之者猶以爲嫌怨。甚至聲氣相加,子弟不相見,若是而臺閣之上,尙有可言之事乎?言路之閉塞如此,而其國之興隆,非臣攸聞也。若其激勵之機,亶在我邸下一心上做去耳。其狂直者優容之,含默者譴責之,勿以詆訐而疑之,勿以疎野而侮之。常示嘉善之色,務盡來諫之路,則彼臺閣之臣,自知直能見容,狂不見罪,言則用而身則榮,將見讜言之日進於前矣。豈不休哉,豈不盛哉?臣竊伏惟睿質天縱,學業日躋,凡於胄筵講討之際,庶務接應之時,其言動施措,莫不合天理而服人心。如臣劣,顧何足仰贊睿化之一分,而愚哀所激,敢此條陳焉。伏願邸下,勿以人微而廢棄也。臣無任屛營祈懇之至。覽書具悉。書中條陳,言甚是矣,當留念。科講事,事係更張,議大臣稟處。
兵曹判書徐命善書曰,伏以臣得伏見判中樞府事洪麟漢書啓,則有曰一段理外之說,不忍追提呶呶,此指臣疏而言也。未知臣疏,有何理外之說?反復點檢,終不能覺得,豈臣執滯之見,迷不知變而然耶?抑當之者別有可辨之端而然耶?如有之則洞然昭晣,打破臣言可也。何必囫圇說去,只以理外二字,容易臆斷也?然臣果以理外之說,加諸大臣,則其罪不輕,顧何敢厭然自是,不知所處乎?玆敢退伏私次,冒入文字。伏乞离明,下臣司敗,亟治臣誣罔之罪,以爲妄言者之戒,不勝幸甚。臣無任屛營祈懇之至。答曰,覽書具悉。卿之向日之疏,余則以爲申理,大臣所謂理外之意,余莫曉也。豈其時日不久,未及恕究之致耶?爲大臣慨然矣。卿其勿辭,卽爲進參診筵。
丙申正月初十日辰時,上御集慶堂。藥房入診入侍時,都提調李思觀,提調徐命善,副提徐有隣,記事官韓用龜·李洪載·柳偁,醫官方泰輿·鄭允協·慶絢·吳道炯·鄭允德·柳光翼·金孝儉,以次進伏訖。思觀進前問候。上曰,一樣矣。思觀請診候。上曰,止之。思觀曰,湯劑待下敎乎?上曰,唯。內局先退。
丙申正月初十日辰時,上御集慶堂。大臣·備局堂上,引見入侍時,領議政金尙喆,左議政李思觀,行知中樞府事李景祜,行司直具善復,右參贊蔡濟恭,行吏曹判書金鍾正,刑曹判書李重祜,行副司直尹東暹·鄭尙淳,禮曹參判金華鎭,行副司直權噵·李瀰,戶曹參判鄭一祥,大司憲朴相老,大司諫南玄老,執義沈命德,掌令兪恒柱·洪周萬,持平姜僙,校理金履正,左副承旨吳載紹,假注書安策·柳誨,記事官李洪載·柳偁,以次進伏訖。上曰,八字加號,誠苟且矣。予堯乎,舜乎?有何治效,而受此號乎?卿等宜曰,殿下,何心受堯舜之號,可也。尙喆曰,此後如此事,將不知其幾番矣,臣等以此仰祝矣。上曰,將來若又請,則豈不苦乎?尙喆以習操狀聞啓曰,此守禦使李景祜狀啓也。南漢今春合操,旣命停止,巡點何以爲之?請令廟堂,稟旨分付矣。諸道巡點,旣皆停止,南漢巡點,何以爲之乎?上曰,一體停止,可也。出擧條尙喆曰,昨日臨門時,因漢城判尹金孝大,所達,運負契,依前以京貢人擔當事,請令廟堂稟處矣。此事旣是續典所載,設契五十年,行之無弊,今爲五十年,而向因江上御史所達,雖有移給江上人之命,判尹所奏,自有所據,何以爲之乎?上曰,凡事一人請,一人定,爲今痼弊,予許御史之請,自覺過矣,依續大典例施行,可也。出擧條尙喆曰,平安兵使崔東岳狀啓,請行淸南各邑鎭春操。全羅兵使李聖師,忠淸兵使南益祥狀啓,俱以今春習操及營將巡點,依例擧行事爲請。永宗防禦使柳狀啓,本營今春水陸探,依例設行事,請令廟堂稟旨分付矣。前此水陸操及營將巡點,皆令停止。今此諸道所稟,何以爲之乎?上曰,一體竝停,可也。尙喆曰,諸道習操,營將巡點之竝令停止,雖出於恤民之德意,詰戎重政,亦不可抛廢。諸道中,若當停操之時,每有各其官門聚點之例。軍伍闕額之充定,軍裝機械之修補,若能一一察飭,俾有實效,則此無減於一番合操。着意擧行之意,申飭於諸道帥臣,何如?上曰,依爲之。出擧條尙喆曰,戶判具允鈺,方以都監事役,姑無閑隙,而兼帶金吾,聞多時囚,亦不可一任其廢坐。判義禁,合有變通之道矣。上曰,許遞,可也。命書傳敎曰,判義禁具允鈺許遞。出榻敎尙喆曰,前備堂徐命膺·洪樂性,纔已敍用,還爲差下,何如?上曰,依爲之。命書傳敎曰,司直徐命膺·洪樂性,備堂還差。出榻敎思觀曰,以備堂事,敢此仰稟矣,鄭厚謙年雖少,資歷可任矣。上曰,不急矣。尙喆曰,欲其鍊習廟謨,以事小朝矣。上曰,能可堪任而豈不急乎?予得李溎,將爲用矣。命書傳敎曰,都摠管李溎,備堂差下。出榻敎鄭尙淳曰,來頭慶禮過行之後,璿源譜略,當爲修正,而曾前或爲設廳擧行,或自本寺修正矣。今番則何以爲之乎?上曰,本寺擧行,可也。相老·玄老·命德·恒柱·周萬·啓曰,荐棘罪人沈翔雲之書,旨意陰譎,情狀叵測,合辭之請,實是嚴懲討杜亂源之義,而當初酌處之命,雖出於我聖上曠蕩之德意。日前兩司之遽然停啓,事涉可駭,物議轉激,輿情咸憤,不可以旣停而置之。請黑山島荐棘罪人沈翔雲,亟令王府,嚴鞫得情,快正王法。上曰,此亦予堯舜時乎?予自靦然,亟停勿煩。恒柱啓曰,臣言議才識,本不合於耳目之任,而前後屢叨言地,一味尸素,居常愧懼。柏府新除,忽下於病伏淹病之中,當此邦慶無前,跛躄皆起之日,爲覲耿光,竭蹶出肅。粗伸分義,而第臣向來所遭人言,實是意慮之外,事雖已宿,亦安可默然而止乎?臣於昨年夏間,待罪玉署時,奉黃州審察之命,祗往査事之際。有一姜姓人,以不當干之人,贊入訟庭,蹤跡殊常,言語閃弄。盤問之際,詰其系派,則變幻父名,欲爲掩匿之計,倫紀所關,不可尋常處之,故嚴刑一次,枷囚州獄。取考律文,則變幻父名,其律爲杖流,和同令人犯法,律亦如之,故歸奏筵中,依律杖流於湖南興陽地矣。其後一諫臣,忽以姜姓人事,謂之白放,至請臣以罷職,且以姜姓人依律定罪爲請。臣則旣施當律,而勘臣以白放,姜姓人,則旣被當律,而又請以依律。未知諫臣所謂律文,抑在於臣之所考律文之外耶?甚矣,彈人之言,固或容易說去,告君之辭,不當若是爽實,臣實未曉其旨意之所在也。然身爲御史,旣被人言,則不可以人言之爽誤爲幸,而不以爲嫌乎?日前冒入文字,見格喉院,終未得上徹,而臣之情勢,則自如矣。豈可一向蹲冒於臺次乎?請命遞斥臣職。上曰,所非在彼,我何關焉?勿辭,亦勿退待。大臣諸臣先退,承旨讀公事。上命書傳敎曰,入侍中官,不待下敎,公事先爲持來,放恣莫甚,越俸一等。又命書傳敎曰,更以思之,中官所爲,萬萬放恣,亟施刊版之典。上命退,諸臣以次退出。
丙申正月初十日辰時,王世孫座尊賢閣。右副承旨入對時,領議政金尙喆,左議政李思觀,右副承旨申大升,假注書安策,記事官洪國榮·柳偁,以次進伏訖。尙喆·思觀曰,睿候,若何?令曰,一樣矣。令曰,今日召卿等,以備堂事,欲有所言矣。鄭厚謙,雖與卿,有親嫌,仰請差下好矣。尙喆曰,臣則旣有親嫌,有難自臣先奏,而左相若發端,則臣當繼陳矣。令曰,惠堂有相避乎?尙喆曰,洪奉朝賀,曾有仰達事,故今無相避矣。令曰,近多曲嫌,柳義養書陳率爾矣。令曰,昨日大臣書啓,極爲非矣。提調,以此徑出乎?尙喆曰,提調恐不可以書啓事徑出矣。令曰,兵判一疏,旣以大計爲之,則不可以自己事視之,似不可不引義矣。尙喆曰,昨日傳諭,出於意外,故大臣書啓,未及商量照管而然矣。令曰,韓判府書啓,則遣辭之際,極其渾厚,可謂得大臣體矣。令曰,大提學李徽之牌招入對,大升,以司諫院正言兪岳柱牌不進罷職令旨。令曰,推考徽旨捧入。令曰,兵曹判書,如到院,入之。令曰,中官駭然,臺諫牌招,達辭批答中,依字誤書以入對,禁推,可也。令曰,兵判書到院與否知入,此非爲兵判處義,重事體故如是矣。吏曹判書入對事下令,大升讀奏徐命善書,令書答批,金鍾正進伏。令曰,大禮似有進定之慮,祭官及差備官,預爲分排好矣。令曰,吏判自宮官時,期待不淺,卿須不負此意也。鍾正曰,睿敎至此,不勝惶感,極欲竭力奉承,而才識不逮,奉承無路矣。令曰,兵曹判書徐命善批下,方帶保護,卽爲牌招,同參診筵。仍令退出。
丙申正月初十日午時,王世孫座尊賢閣。大提學·諸承旨,持公事入對時,大提學李徽之,行都承旨徐有隣,左承旨蔡弘履,右承旨鄭昌順,右副承旨申大升,假注書安策,記事官洪國榮·柳偁,以次進伏訖。令有隣,書韓判府傳諭令旨曰,卿之向日筵奏,辭未暢意之致,況兵判之疏,其所輕重者,意亦可見。昨日恩諭,聖明俯燭,余何多誥?見卿書啓,意旨淳厚,綽有古大臣風,余之起敬,良亦多矣。今則大禮當前,邦慶維新,此非卿一向在外之時,敷心腹,有此慰諭。卿其體此至意,卽爲入城。仍令曰,入對兼史,往諭于韓判府事。吏曹郞廳在外與禁推人,一竝改差,口傳差出事下令。令曰,前說書金宇鎭,持日記與春防入對。昌順曰,堂下試官,皆以年滿者爲之乎?有隣曰,堂上甚多,以堂上爲之無妨矣。令曰,好矣。昌順曰,今以此永爲定式乎?令曰,依。令曰,書啓事,承旨皆已停當乎?有隣曰,臣更思之,申應顯書,旣是自邸下直處分之事,而大臣書啓,仰徹大朝,則大臣宜不以邸下處分之事,登諸仰徹大朝之書啓。大臣之意,雖未知果出於此,而臣則以爲事體道理,必不如此,故如有下詢,雖以臺啓仰達,似無欺蔽之罪矣。令曰,書啓事,終涉訝惑,此豈如是者耶?昌順曰,睿意所在,莫不感戴,則當之者尤當如何,而書啓如此,未可曉矣。李徽之進伏。令曰,文字已製之乎?日子似進定,速製好矣。諸承旨先退,金宇鎭讀奏日記,與大升,以次退出。
丙申正月初十日酉時,王世孫座尊賢閣。承旨入對,兵判同爲入對時,兵曹判書徐命善,左副承旨吳載紹,假注書柳孟養,記事官洪國榮·柳偁,以次進伏訖。令曰,兵判之引義,誠是矣。能出死生,爲宗社大計,其死其生,與國共之,於此可知矣。今者處義,可謂善矣。卿須推此心,益可加勉,可也。命善對曰,臣之今番事,爲國而非私也,但恐其陷於旡妄之過矣。昨聞書啓之來,其辭語,頗有發明底意。故在臣處義,不可終默,倉猝陳章矣。令曰,此豈可發明之事也?令曰,兵曹雇立分給之時,多有紛絮之弊云,然乎?對曰,曾聞有此弊,而臣之待罪本兵屬耳。故姑不知其弊之爲如何耳。令曰,此之紛紜,似由於軍色之不擇故也。今番軍色自辟,誰也?對曰,申致權也。命善曰,分給之際,差備所屬之紛絮,尤甚云矣。令曰,此則各別申飭,若有作此紛絮者,自該曹草記,可也。令曰,別監輩,於內局作亂特甚,其弊不一而足云,極爲駭然矣。內局,非爲掖隷而設也,豈可如是乎?此後若有如前之弊,草記,可也。命善對曰,當依下令爲之矣。令曰,各宮房所送藥物次知中官,必啓請待標紙入之,自是前例也。近來其法廢,而醫女以口傳入之,其間必有弄奸之弊矣。仍令書令旨曰,蔘·黃之月計啓下,法意不輕,至於貼藥丸藥,必皆標紙啓下,古例也。挽近以來,虛實混淆,甚非當初立法之本意,提調,旣已親聽下令。今後各宮房貼藥與丸藥,依舊例待啓下標紙擧行,而醫女·醫官,口傳啓請之事,一切嚴禁。令兵判先退,令曰,昨日書啓事,承旨果失體矣。載紹對曰,不先稟達,而輕先入啓,未及思量而然也,只切悚惶矣。令曰,彼注書,於柳戇爲誰?洪國榮對曰,爲其姪。令曰,向來大朝入侍時,善記事者乎?國榮對曰,然矣。令讀金吾申目,洪國榮曰,藥房事旣開端,故有仰達者矣。今則事體自別,世孫宮封藥,雖有鎖鈔,不可無監煎,亦令提調,親監煎入似好矣。令曰,依此爲之,可也。令退去,諸臣以次退出。
丙申正月初十日成時,王世孫座尊賢閣。承旨入對時,右副承旨申大升,假注書柳孟養,記事官洪國榮·柳偁,以次進伏訖。令曰,該堂入來乎?大升對曰,未及入來矣。令讀掌令兪恒柱書訖,賜批。令曰,開陽門下鑰乎?大升對曰,然矣。徽旨然後,可以留門矣。令曰,注書出去,召桂坊以來。賤臣出來,與副率尹羲厚進前。令曰,桂坊奉此徽旨,留開陽門,該堂使之入來。同義禁趙載俊,同義禁鄭一祥入來進伏。令曰,滯囚可悶,明日開坐處之,可也。仍令書令旨曰,金吾滯囚可悶,時囚中議處及照律,其令次堂擧行事,分付義禁府。令該堂先退,令讀各司坐不坐單子。令曰,京兆如刑曹,以辭訟衙門,連日開坐事,曾有飭敎,而尙多闕坐,直問其由,明日以達,可也。令退去,以次出。
上在慶熙宮。常參·經筵,以代理停。
卯時,有霧氣。
鄭昌順達曰,明日親臨,能麽兒講相値,常參頉稟。令曰,知道。
藥房都提調李思觀,提調徐命善,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢此問安,竝此仰稟。答曰,知道。自慨豐亨,曷勝予心?中夜自歎,其睡何能?若問予悶,一則建功,一則遍鵲,心若此睡若何,夜亦長心若何?氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于徐有隣曰,建功湯一貼封入。
吳載紹啓曰,臣依聖敎,進詣崇政殿月臺,入直禁軍等戎器點考,則皆無頉,仍以傳敎內辭意勞問,則竝好在云矣。敢啓。傳曰,知道。
備忘記,傳于李普行曰,聞此後心何弛,食何能?皆由於豐亨而然。卽予卽予,曷勝悶?聞船人與船載物消息,然後心可弛食可能。令沿海諸縣,乘輕快船,善爲探問諸島,若聞消息,卽爲狀聞,已投水者,已拯乎,安徐乎?亦令狀聞,嗟哉,今予心,惟在乎此矣。
傳于鄭昌順曰,內局入侍,時原任大臣,同爲入侍。
令于申大升曰,禮房承旨入對。
徐有隣達曰,內局提調徐命善,有稟達事來詣請對矣。令曰,入對。
傳于吳載紹曰,聞一船探得然後,心可紓,庶可食?其令廣問於沿海諸處,定禁軍分付諸處,亦令探問以來。
備忘記,令于吳載紹曰,城門開閉,相批往諭,事體何等重大,而已閉之城門,曰以未閉,未傳之相批,稟以已傳,啓請之符驗,達下之稟旨,旣下還入,纔入復請,承旨矇然不察之失,於是乎大矣。其在重事體之道,不可無飭,當該承旨,從重推考。
傳于徐有隣曰,建功湯一貼封入。
令于申大升曰,秋曹堂上輪對官,同爲入對。
令于吳載紹曰,諸承旨,持公事入對。
令于申大升曰,都提調外,都監堂上入對。
又令于曰,製述官入對。
令于李普行曰,承旨與製述官入對,金判府事同爲入對事,史官往諭。
令于吳載紹曰,都承旨同爲入對。
李普行,以上號都監言達曰,本都監郞廳義盈軍主簿鄭東協,本職係是供上緊任,勢難兼察。都監之役,依例令該曹,口傳閑官換差,何如?令曰,依。
鄭昌順,以上號都監言達曰,本都監監造官尹度東,身病猝重,勢難察任,改差,其代以掌苑署奉事徐有後,差下,使之察任,何如?令曰,依。
徐有隣,以吏曹言達曰,新除授禮曹佐郞林道浩,成均館典籍申史澳呈狀內,俱以身病甚重,勢難察任云,竝今姑改差,何如?令曰,依。
吳載紹,以兵曹言達曰,今日武臣賓廳武經講書時,武臣兼宣傳官朴順陽,孫武子不通,部將崔範重,三略不通,御營把摠鄭汝坤,三略不通,竝推考警責,何如?令曰,依。
有政。吏批,行判書金鍾正進,參判具㢞牌不進,參議李在簡式暇,同副承旨李普行進。以沈履之爲左尹,趙榮弼爲司諫,沈有鎭爲修撰,睦祖洙·金致信爲禮曹佐郞,具允明爲判義禁,尹翊東爲注書,沈健之爲徽陵參奉,李鎭恒爲相禮,韓鼎裕爲楊州牧使,吳璹爲槐山郡守,李普溫爲宗薄正,徐命膺爲平市提調,李徽之爲典設提調,白天琮·李景馪爲崇寧殿參奉,金應麟爲成均學正,趙彦喆爲成均學錄,李普榮爲校書著作,李瀰爲漢城右尹,故修撰李顯望贈吏參例兼,廣州府尹李致中考,通德郞李壽郁贈戶參例兼,通德郞李景白贈左承旨,故縣令李構贈僕正,同知李陽運,三代追贈。
兵批,判書徐命善進,參判尹光紹病,參議李秉鼎病,參知金漢老病,同副承旨李普行進。以高宗祉爲同知,李根齡·申大億·黃命耉,爲僉知,田光濂爲廣州中軍,尹東晢爲都摠管,鄭好仁·李時中,徐有大爲副摠管,宣傳官李弘遠,今加加資事承傳,以李弘遠爲五衛將,李文爀爲忠壯將,尹範敍爲宣傳官,金魯行爲武兼,鄭珒爲文兼,鄭彦猷爲昌德衛將,金樂豐爲順天營將,李根重爲撫夷萬戶,柳義養·李衍祥爲副護軍,李命植·徐浩修·李得永·尹行修爲副司直,曺遠振爲副司果,安筞爲副司正。
吳載紹,以禁衛營·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
假注書柳海書啓,臣敬奉聖敎,馳往傳諭于西部龍山坊麻浦契判中樞府事洪麟漢所住處,則以爲歲律載新,景貺潛周,寶冥彌高,賀儀克擧,凡在含生,莫不歡欣。伏況聖上深軫宗社之計,命我文孫,代聽庶政,此誠三代以後所未有之慶。且今先烈克闡,徽稱將擧,大禮涓吉,擧國同忭,臣於江外屛蟄之中,實不勝攢祝之至,念臣舋孼至重,合辭再發,嶺海鈇鉞,日夕是俟,聖度天大,曲加覆庇,始薄勘而旋敍。又勤諭而曲保,西樞官秩,見帶自如,負罪賤臣,何以得此?無地圖報,瞻天頌德,迺於千萬不意,史官儼臨,傳宣聖諭,存念之成眷,慰藉之殊私,藹然於辭旨之間,臣於是,雙擎隕越,不覺血候之被面也。第臣伊日之罪,不待人言,臣固自知,而一段理外之說,有不忍呶呶追提,伊後一轉再轉,甚至有必欲湛減而後已者,其何敢以已經薄罰,而有所自恕,亦何可以稍過時日,而有所自安也哉?爲今之計,惟有縮伏頌愆,以爲一分息補之道而已。恩諭雖極隆摯,踪地轉益危臲,不敢爲抗顔趨承之計,跡涉慢蹇,彌增惶恐,席藁罔措,恭俟嚴誅云矣。敢啓。傳曰,知道。
又書啓,臣敬奉聖敎,馳往傳諭于東部興仁之門外安巖洞判中樞府事韓翼謩所住處,則以爲臣孼由已作,退屛郊坰,自念罪負至重,有非一時刋削之所可勘,則日夕所俟,非鈇鉞則嶺海耳。乃於千萬不自意,史官遠辱,綸音誕宣,十行恩言,開釋備至,旣恕其迷錯。又促其諭命,有非死罪賤臣,所當得者,臣雙擎九頓,感淚被面實不知所以自措也。噫,如臣無似,謬叨重任,當國家莫大之擧,陷人臣難貰之罪,衷情莫白,煩冤轉甚,得有今日,縱荷聖度之涵貸,自同平人,是豈賤分之所安?今若諉之以恩諭之鄭重,慶禮之當前,晏然爲進身之計,則本罪之外,又將添以放肆之律,臣何敢是哉?臣以朝夕承候之蹤,闕焉阻對,已涉兩月,區區犬馬之誠,豈無戀結之忱?矧此邦慶稠荐,跛躄皆聳,而都廢誠禮,若罔知覺,尤豈臣之所樂爲而舋孼如右,轉動無路,伏地悲泣,不知所達云矣。敢啓。傳曰,知道。
行判中樞府事韓翼謩書曰,伏以我邸下,祗承明命,代聽庶務,太平萬歲。自今伊始,矧玆節屆三元,天申百祿,寶籌彌隆,玉體愈康,期涓上號,禮擧呼嵩,聖德增光,睿孝益彰,凡在含生,孰不蹈忭?負累賤臣,亦切毋死之願。仍伏念臣年紀衰邁,神精凋落,謬叨重任,觸處昏憒。雖以向日事言之,聖旨懇惻,可泣豚魚,邦禮則有昭如星日,而始則聽瑩於承敎之際,終又妄發於仰對之時,不知不覺之中,遽自陷於罔赦之罪,倘微聖恩之涵貸,睿度之包荒,臣安能得有今日哉?臣於是,有舌莫捫,無面可顯,煩冤結轖,如窮人無歸,早夜所祝,惟在於遄伏常憲,小勵臣分,日前聖諭之下,亦未由蠢動,罪上添罪,求死不得,昨又不自意兼史遠辱,來宣睿敎,十行恩言,字字鄭重,舋孼如臣,何以得此,奉讀未半,感涕盈襟。噫,天祐我東,大慶稠荐,凡有血氣,莫不歡聳,矧在臣心,當作何懷?伏況恩旨優渥,昭釋備至,洗濯其滓穢,開示其進道,殆無異於拔坑坎而置袵席,臣非木石,寧不知感?卽日趨造,以少伸祈祝叩謝之忱,固臣至願,而第臣所坐甚重,有關臣分,一時薄勘,未足贖其萬一,今乃夤緣倖會,自同平人,晏然復廁於班聯之間,則放肆無憚,孰甚於此?此臣所以荐承恩敎,而終不敢爲轉動之計者也。一向泯伏,益增罪戾,輒敢冒萬死瀝血哀籲於貳極之下。伏乞离明,察臣罪之不容但已,念邦憲之不可輕貰,亟令攸司,重歁當律,以爲人臣不忠者之戒,千萬幸甚。答曰,覽書具悉卿懇,余之慇懃之意,已悉於昨諭,望卿入城,不啻如渴,巽章又到,尙爾處外,此心悵鬱,庸有旣哉?噫,當初卿之所失,言語未暢而已。何嘗有一毫心迹之可言哉?聖諭已勤,余亦釋然。今此所辭,無乃太過,今日雖已晩暮,明朝須卽入城,以副小子苦企之意,仍謝西樞,聽我面諭。仍令曰,此批答,史官往諭,與之偕來。
右承旨鄭昌順書曰,伏以臣卽伏見掌令兪恒柱避辭,則其所謂年前一諫臣,卽指臣在諫長時事也。臺閣之任,旣許風聞,官師之規,不過相警,日月旣久之後,臣不必呶呶追辨,而言出司直,斷以爽實,則在臣私義,有難終默,昨日臺啓之入,在臣申退之後。故朝者仕進,始見擧條下者,臣方以傳香坐直,而其在自處之義,實難晏然蹲冒,玆陳短章,徑出禁門。伏乞离明,亟削臣職,仍治臣罪,以肅朝綱,以安私分,千萬幸甚。覽書具悉,一時失着,不是異事,爾其勿辭察職。
大司憲朴相老,大司諫南玄老,執義沈命德,掌令兪恒柱·洪周萬,持平姜,正言兪岳柱達曰,請黑山島荐棘罪人沈翔雲,仰稟大朝,亟令王府,嚴鞫得情,夬正王法,答曰,不從。措辭見上
丙申正月十一日辰時,上御集慶堂。藥房入診,原任大臣同爲入侍時,判府事李溵,都提調李思觀,提調徐命善,副提調徐有隣,假注書安策,記事官,李洪載·柳偁,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·丁志泰,以次進伏訖。思觀曰,夜間聖體,若何?上曰,一樣矣。上命醫官入診,泰輿曰,脈候左右三部度數調矣,滑體如前矣。上曰,頗好乎?道炯曰,屢日未診矣,比前尤好矣。上曰,按之則上推乎?志泰曰,重按則脾胃脈尤好矣。思觀曰,屢日後始爲入診,而脈候尤好,不勝欣忭矣。上曰,判金吾有闕矣。上命書傳敎曰,判金吾有闕,政官,牌招開政。命善曰,摠管番次苟艱矣。上命書傳敎曰,摠管鄭煥猷·李邦一·任希曾許遞,其代今日政備擬。上命書傳敎曰,聶夷中詩,誰知盤中飱,粒粒皆幸苦,況數百石乎。一自運米,一則用心沙格,一則許多所載,今聞督運御史狀聞,二船漂蕩,一船數百石,沈水幾半,而人物皆生。一船沙格雖登島,所載物莫知去處,暮年用心,夙夜在此,然一船人物,其皆生活,其雖欣,數百石所載,豈比於盤中飱?旣有定數,勢將加運,此亦粒粒皆辛苦物也。予心,若何?其代善爲加運後,狀聞事,分付道臣,船人生活者,令本官,言于妻孥,用慰其心,一船人物,皆登島,亦用欣喜。令本官,言于妻孥,其船去處,另加探聞事,一體分付道臣,上命承旨,讀公事訖。命退,諸臣以次退出。
丙申正月十一日辰時,王世孫座尊賢閣。禮房承旨入對,兵判同爲入對時,兵曹判書徐命善,右承旨鄭昌順,假注書柳孟養,記事官洪國榮·柳偁,以次進伏訖。令曰,輪臺官入對,所爲者何也?昌順對曰,有所懷則仰達矣。命善進前達曰,心腎湯煎入時,曾以吳道炯監煎矣,今則事體自別矣。在臣職責,固當有稟定,而昨日宮官,先此陳達,臣誠悚惶矣。自今日,自內局,臣當親爲監煎以入矣。令曰,依爲之。命善曰,明日親臨能磨講時,只以陪衛入之乎?令曰,依。令曰,武講賞罰,何如?命善對曰,連五次純通則加資,不通則推考矣。令兵判先退,令曰,注書出去,賓廳講進去摠管召入,賤臣承命出來,與都摠管李溎進前。令曰,久廢之餘,今始修擧,着實捧講,可也。令曰,武臣中宣薦人,各其名下,標點入之,可也。洪國榮曰,當以帖冊塗油,如品案樣,各薦及應頉,懸之似好矣。令曰,依此爲之,可也。國榮曰,文臣案,亦依此書入乎?令曰,依。令摠管先退。令曰,今日講時,承旨進去乎?昌順曰,若非親臨,則承旨當進去矣。令讀兵房遍覽,令曰,秋曹堂上·輪對官,持公事,入對時同入。出榻令令退去,諸臣以次退出。
丙申正月十一日巳時,王世孫,座尊賢閣,秋曹堂上·輪對官,同爲入對時,刑曹判書李重祜,參判李碩載,參議鄭文啓,右副承旨申大升,假注書柳孟養,記事官洪國榮·柳偁,宗親府典簿洪進漢,禁府都事鄭志儉,忠勳府都事趙瑗,中樞都事李潤謙,司錄兪鉉章,以次進伏訖。令曰,輪對官進前,進漢·志儉·瑗·潤謙·鉉章,次第進前,各問其職掌,仍令曰,有所懷也?皆對曰,無所懷矣。令曰,勳府三堂誰某乎?瑗對曰,具允明·李景祜·趙載得也。令曰,一堂上卽李景祜,而都事誤對矣。仍令書令旨曰,忠勳都事趙瑗推考。令曰,昨日供辭,有未詳者,故召該堂矣。何以處之乎?重祜對曰,一則依前同推決題,二則將以稟處矣。令讀各供辭訖。令曰,爲死者當嚴法矣。仍令判付,令曰,旕乭事,李官議讞甚是,減死定配,全汝鐄之仍前同推,婢貴暹之參酌處之,竝依申目施行,貴暹之當初成獄,殊欠審愼之道,其時道臣,從重推考。出令旨令秋堂先退。令曰,注書出去,召都監堂上以入,賤臣承命出來,與具允鈺·趙重晦進前。令曰,玉役至何境乎?允鈺對曰,玉片一邊,以鉅作片,一邊以沙磨之,數日後,似當始書矣。令曰,隨磨隨書似好矣。允鈺曰,上號日子,以十九日更擇云,而此日則似未及,以卄四日退定好矣。令曰,依。令曰,今番上玉冊時,亦有正·副使乎?重晦對曰,今番則似無正·副使矣。重晦曰,大廟上冊寶祭享時,永寧殿,一體遣大臣攝行乎?令曰,依爲之。出擧條重晦曰,大殿上冊寶處所及陳賀處所,當以便殿擧行乎?令曰,已有成命,便殿擧行。上冊寶處所,則臨時稟于大朝,定奪可也。出擧條重晦曰,壬辰年毓祥宮上冊印祭,自上當日親行,而無前期告由祭設行之事矣。今番,則告由祭,旣已前期三日設行,當日上冊印祭,何以爲之乎?令曰,上冊印後祭享,依例磨鍊,可也。出擧條重晦曰,壬辰年徽寧殿追上尊號時,告由祭,則前期設行,而上冊寶日,則無行祭之事矣。今番則何以爲之乎?令曰,今亦依此爲之,可也。出擧條重晦曰,中宮殿陳賀,勿爲擧行事,已爲稟啓,蒙允矣。領議政,率百官就廣達門外,請尙傳進冊寶,而行禮之節,不爲磨鍊乎?令曰,太廟上冊寶時,雖非陳賀,亦有行禮之例。中宮殿陳賀,雖不敢循例磨鍊,上冊寶時,行禮節次,依大朝上冊寶時例,磨鍊,可也。出擧條重晦曰,壬辰年,因特敎,太廟·徽寧殿,無改題主之事,今番則何以爲之乎?令曰,今番上號時,擧行諸事,一從壬辰年例爲之,已有特敎,比亦宜無異同矣。出擧條重晦曰,毓祥宮上冊印時,領議政上冊印事,已爲稟達,而壬辰年親上冊印時,無讀冊印之節,今番則何以爲之乎?令曰,今亦依此爲之。出擧條重晦曰,壬辰年徽寧殿上冊寶,出還宮時,以絳紗袍磨鍊矣。今番則何以爲之乎?令曰,今亦依此爲之,可也。出擧條重晦曰,上尊號陳賀時,王世孫座堂受賀,依例磨鍊乎?令曰,稟于大朝,可也。出擧條令曰,玉片精磨後,一片爲看品入之,可也。令曰,今番,則與壬辰體貌有異,書寫官,雖大臣,必往都監書之,可也。令曰,殿後設帳,爲風雨所傷,纔徑一年盡破,其經費不些,土墻與板墻中,何者最好乎?戶判,往見其處稟議焉。允鈺,往審後達曰,築土墻,則似好矣。令曰,解凍後,戶判以此擧行,可也。令曰,詞訟劇地,豈是養病之司?歲翻以後,一不開坐,事極未安。判尹近尋呈告云,事勢似然,勿論,其外稱病諸堂,一竝罷職。京尹之任,不輕而重,分付銓曹,其令擇差,出令旨令曰,右承旨鄭昌順,書批旣下,本院有擧行之事,牌招入直。令退去,諸臣以次出。
丙申正月十一日未時,王世孫座興政堂,製述官·諸承旨,持公事入對時,行副司直徐命膺,行都承旨徐有隣,右副承旨申大升,同副承旨李普行,假注書柳孟養,記事官洪國榮·柳偁,以次進伏訖。令曰,兵判出死生辦大事,於卿與有光矣。命膺對曰,毁譽間,臣不敢言矣。令讀玉冊文訖。令曰,文甚典重矣。令徐命膺先退。令曰,注書出去,龍亭待令事分付,賤臣承命出來,分付後復令。令曰,再昨書啓事,誠怪矣。承旨亦失體矣。前左相大段非矣,其去就今無可論也。令書令旨曰,有面詢事,明朝洪奉朝賀入對事,史官往諭。令曰,當初不欲分而異者,專出於曲保之意,而今又若此,大段失着矣。國榮曰,此則睿敎似過矣。令曰,事幾善爲,而彼反如是,余亦難矣。今者邦慶雖如此,大朝雖敦召,彼豈敢出乎?余則曰,負犯矣。令諸承旨,各讀公事訖。令讀韓光載供辭,令書判付後,令曰,令金吾,卽爲擧行。令曰,都承旨先退,玉冊文若有來者,卽入,製述官趙明鼎·李福源·鄭存謙·鄭厚謙,次第進前,令讀冊文訖。令曰,和協翁主遷窆云,余庸悵懷,凡諸擧行。令該曹該道,問于主家,各別顧助事,分付。出令旨令曰,新除授判義禁,待下批牌招擧行。出榻令令曰,傳香在明,右承旨鄭昌順,只推,更爲牌招齋宿。出榻令令書令旨曰,適因言端,下詢番次,弼善洪樂任,將欲尋單云,乍出旋入,殊欠以實之意,況又禮貌官點下。待明朝牌招入直。令退去,諸臣以次出。
丙申正月十一日酉時,王世孫座尊賢閣。製述官入對時,判府事金陽澤,左參贊蔡濟恭,行副司直黃景源,大提學李徽之,左副承旨吳載紹,假注書柳孟養,記事官洪國榮·柳偁,以次進伏訖。令曰,判府事,近來久不見矣。積月閑養,筋力,何如?陽澤對曰,近日診筵,遂日入侍,故連爲勞動,似不可堪支矣。令讀玉冊文訖。令曰,文甚好矣。對曰,近來精神索漠,故僅僅成篇矣。令曰,判府地望自別,可以同國家休慽,故各別知之矣。對曰,臣本無似,而荷大朝盛恩,以至於此,故思所以殫竭圖報矣。令曰,日寒若此,判府先退。令讀黃景源文訖。令讀李徽之文,令曰,文衡異於他文,最好而頗多作矣。令蔡濟恭,自讀其文,令曰,此聲音別調矣。大朝每稱善矣。今者特召有意,余於卿,不爲泛然矣。對曰,睿敎至此,更無可達之辭矣。令曰,卿於度支西關,皆善爲之矣。對曰,受重任,能免其罪,莫非聖恩也,惶恐不敢仰達矣。令曰,曾於幕次之終不出給,余見其難矣。對曰,以經費之多入,終不許給矣。令曰,以卿之西伯時振刷見之,則卿之不爲貧濁,可知矣。如卿者不知中,有可許之事矣。對曰,臣待罪關西時,承大朝別諭,故果能盡心矣。令曰,何監司,不承別諭,而尙有貧濁者,如卿者誠難矣。濟恭曰,伏見近來下令,則八方延頸愛戴之心,靡不容極,而幕次經費之省,各宮房事及度支藥院下令者,皆仰感睿德矣。邸下果不負學問之功,右人有言,靡不有初,鮮克有終,來頭若如一行,此則唐虞之治,可以挽回矣。令曰,余當報代聽之聖意,盡心行政,而本無知識,豈可效萬一耶?令曰,該堂姑不入來,承史少退閤外,可也。諸臣以次出。
丙申正月十一日戌時,王世孫,座尊賢閣,承旨入對,金吾堂上追後入對時,左副承旨吳載紹,假注書柳孟養,記事官洪國榮·柳偁,判義禁具允明,同義禁鄭一祥,以次進伏訖。令讀韓翼謩書訖,賜批。令曰,注書出去,興仁門姑留事,分付,賤臣,承命出來分付後,復令。令曰,金吾堂上入對。出榻令判義禁具允明,同義禁鄭一祥進前,令曰,罪人所供,何如?允明對曰,與初原情有異矣。令書判付訖。令退去,諸臣以次出。
上在慶熙宮。常參經筵,以代理停。
李普行達曰,明日常參,取稟。令曰,停。
藥房都提調李思觀,提調徐命善,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終,宵憂慮,敢來問安,竝此仰稟。答曰,知道。心萬倍,氣何喩?曷勝懷?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
李普行達曰,新除授注書尹翊東,卽爲牌招,何如?令曰,依。
又達曰,注書尹翊東,遭服制,假注書安策,姑令仍察,何如?令曰,依。
傳于徐有隣曰,建功湯一貼封入。
令于鄭昌順曰,待下令,只入正時,侍坐後,一刻入之。
備忘記,令于李普行曰,若何然後,可以承牌耶?唯知戚屬之私恩,不知朝廷之大意耶?莫重殿講,以禮貌官之違牌,其將不得設行耶?今日處義,得不愧於古之曹佾乎?違牌徽旨勿施。弼善洪樂任,爲先從重推考,其令入來進參。
備忘記,傳于吳載紹曰,今下弓失,乶下僉使張鳳翰處,給送。
傳于徐有隣曰,建功湯一貼封入。
又傳于曰,建功湯一貼封入。
令于申大升曰,領議政入對。
鄭昌順達曰,上號都監都提調金尙喆,提調趙重晦,有稟達事,來詣請對矣。
又達曰,大提學李徽之,承牌來待矣。
鄭昌順,以上號都監言達曰,大殿玉冊文,付標以入之意,敢達。令曰,知道。
又以吏曹言達曰,今此太廟·毓祥宮,追上尊號,大殿加上尊號,徽寧殿追上尊號,中宮殿加上尊號敎是時,各差備人員及太廟告由祭攝行時,諸執事,皆以侍從塡差,而在京者數小,將無以推移分排,在前如此時,有在外侍從,催促上來之規矣。今亦依此例,在外侍從,斯速上來事,預爲申飭知委,俾無臨時苟艱之地,何如?令曰,依。
傳于李普行曰,內局入侍時,時原任大臣,若入來,同爲入侍。
鄭昌順達曰,奉朝賀洪鳳漢,依下令來待矣。令曰,承旨與奉朝賀入對。
令于李普行曰,承旨入對,漢城右尹,謝恩後入對。
傳于鄭昌順曰,編次人左參贊入侍,禮房承旨同爲入待。
鄭昌順,以禮曹言達曰,上尊號吉日,以今月二十五日進定事,命下矣。正日迫近,各道箋文,及期封進之意,撥馬行會,何如?令曰,依。
申大升,以義禁府言達曰,時囚罪人李東植,照律公事判付內,杖八十徒二年定配事,準下矣。李東植伏八十,依例收贖,京畿坡州牧馬山驛,徒二年定配,而照律內辭意,具罪目發遣府書吏,押送配所,何如?令曰,依。
吳載紹,以御營廳·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
李普行達曰,臣敬奉令旨,馳往東部崇信坊契行判中樞府事韓翼謩所住處,則以爲臣於昨夜,史官之宣批也。猥上附癸,冀收偕來之令,誠未仰格,反辱隆替,近密之臣,又復臨諭矣。十行辭旨,愈往愈摯,旣慮其旅寓疾病。又許其入城調理,負罪賤臣,何以得此?以首頓地,涕不勝抆,坐邀恩禮,益增罪戾,到此地頭,他不可顧。謹當扶曳還次,以少承德意之萬一云,故臣則先爲入來之意,敢達。令曰,知道。
假注書柳誨書啓,判中樞府事韓翼謩,今方承命入城,故臣亦隨入,而旣承偕來之令,姑爲仍留之意,敢達。令曰,知道。
大司憲朴相老,大司諫南玄老,執義沈命德,掌令兪恒柱。洪周萬,持平姜,正言兪岳柱達曰,荐棘罪人沈翔雲之書,旨意陰譎,情狀叵側,合辭之請,實是嚴徵討杜辭源之義,而當初酌初之命,雖出於我大朝曠蕩之德意,日前兩司之遽然停啓,事涉可駭,物議轉激,輿情咸憤,不可以旣停而置之。請黑山島荐棘罪人沈翔雲,仰稟大朝,亟令王府,嚴鞫得情,夬正王法。答曰,不從。
正言兪岳柱達曰,新除授司諫趙榮弼,時在京畿楊州地,請斯速乘日上來事下諭。答曰,依達。
判義禁具允明書曰,伏以天休玆至,聖算彌隆,庶政代聽,睿孝益光,臣民慶忭,中外惟均。念臣金吾之任,卽臣弟允鈺之代也。相避有無,問於府吏,則府吏,以無例爲對,而召牌踵臨,開坐有令,遂乃顚倒出肅,仍以捧供入對矣。罷退之後,試考大典,則禁府亦入於相避條,一司與交代,雖無指的爲言,而亦無交代勿論之文,則不可以該府之無例,晏然仍冒也明矣。夫法意固自嚴重,去就不容苟艱,當避與不避,俱係可疑,則無寧以避爲義,而況刑微之官,所關緊重,有非閑司漫局之比乎。玆敢冒入文字,仰瀆睿聽。伏乞亟下臣章於該曹,俾得以照法例遞改,以重公私,以安私分,千萬幸甚。答曰,覽書具悉,書辭,下該曹稟處。
丙申正月十二日卯時,王世孫座尊賢閣。承旨入對時,右副承旨申大升,假注書柳孟養,記事官洪國榮·柳偁,以次進伏訖。令讀公事訖,令曰,和協翁主遷窆日,遣內侍致祭,祭文令藝文館撰進。出令旨令退去,承史以次出。
丙申正月十二日辰時,上御集慶堂。藥房入診,時原任大臣,同爲入侍時,領議政金尙喆,判府事李溵,都提調李思觀,提調徐命善,副提調徐有隣,假注書安策,記事官李洪載,柳偁,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·丁志泰,以次進伏訖。思觀曰,聖體,何如,寢睡,何如?脈候,何如?上曰,一樣矣。命召醫官,泰輿等,入診奏曰,脈候左右三部度數調矣,滑體如前矣。諸醫之言皆同。上命賤臣,玉冊文·竹冊文,竝爲持來,命有隣讀奏,上起坐,王世孫扶持之。讀至大殿玉冊文,上就席,讀至政敎之句,上命拔之。尙喆曰,改之好矣。上曰,依。上曰,漕運事何以爲之乎?尙喆曰,爲小者又入送大船於濟州難矣。上命書傳敎曰,初牧使所請過矣,其何復運?更運一節安徐事,令備局卽爲分付道臣。又命書傳敎曰,若此故初已下敎,則莫能愼風,有此擧,當該官當下敎,而十分參酌,其船去處,另加探問,以贖其愆事,令道臣,分付本官。思觀曰,臣久在藥院,筋力不逮,惶恐敢達。上命書傳敎曰,左相內局都提調許副,其代李判府事爲內局都提調。尙喆曰,提調欲遞已久矣。今則有親嫌當遞矣。上命書傳敎曰,兵判今當劇務,而兼有親嫌,內局提調許遞,其代左參贊蔡濟恭爲提調。又命書傳敎曰,莫重處莫能躬行,若此而何敢坐法殿受禮?當於此堂,以受,令禮曹知悉,予則袞龍袍,世孫百官朝服。溵曰,湯劑當待下敎乎?上曰,依。上命書傳敎曰,領相入侍事,遣史官傳諭。戶判同爲入侍。上命退,諸臣以次退出。
丙申正月十二日巳時,王世孫,座尊賢閣,領相入對時,領議政金尙喆,右副承旨申大升,假注書柳孟養,記事官洪國榮·柳偁,以次進伏訖。尙喆曰,日來睿候,若何?令曰,一樣矣。令曰,每欲請來,而大臣體重,故不得請入矣。令曰,今番正副使有之乎?對曰,今番則只有正使矣。令曰,禮判來待云,注書出去召入。賤臣,承令出來,與趙重晦入前。令曰,草圖書持來乎?重晦對曰,未及來矣。重晦曰,壬辰年太室祝文,以孝子嗣王孫書之,毓祥宮則以國王書之,今番何以爲之乎?令曰,依前爲之好矣。尙喆曰,大殿·中宮殿上號時,頭辭,以邸下書之乎,以大臣名爲之乎?令曰,此則余不可于涉矣。重晦曰,壬辰毓祥宮上冊日,以酌獻禮爲之矣。今番則何以爲之乎?令曰,前期告由祭,可也。令退去,諸臣以次出。
丙申正月十二日午時,王世孫具翼善冠·袞龍袍,座興泰門內,親臨能麽兒講入對時,右承旨鄭昌順,左副承旨吳載紹,假注書柳孟養,記事官洪國榮·柳偁,試官訓鍊中軍李仁康,御營中軍李昌運,禁衛中軍徐有大,能麽兒郞廳鄭偉良·鄭宗柱·金慶浹·金尙僖,以次進伏訖。令曰,堂上陪衛上立,春坊實兼官,東西分立,令贊拜訖。令曰,郞廳先爲捧講,不通者汰去,可也。令曰,擧子講冊,以懸吐冊給之,事極無據,嚴科場之道,不可置之,給冊掌務官,兵判出去,決棍五度後入來。令讀韓翼謩書,達訖。仍令書令旨曰,昨日之批,罄余至意,意謂朝來卿已入城,書達又到,且聞卿,余心悵缺,繼以悶慮,念卿以八耋之年,棲遑郊坰,亦有月矣。起居之際,得無風露之傷,須卽入城,安心調理,俟其少間,卽爲謝命。仍令曰,承旨往宣於韓判府事,令曰,大提學右尹入對。出榻令令曰,余將入內,諸臣陪衛,少退,可也。諸臣出在閤外,王世孫還爲座榻後,令曰,侍衛之不爲祗迎,卽介胄不拜之意也。近來侍衛將士,有祗迎之事,殊非古例,此後勿爲祗迎事,分付。出令旨令曰,注書出去,和協翁主祭文持入,賤臣承命出來,持祭文入前,令承旨讀訖。李徽之進前,令曰,祝文已成,而何間書入乎?徽之對曰,姑未畢製,再明當書入矣。令曰,旣有下敎,永寧殿,大臣當攝行,太室則以余,書之頭辭,可也。載紹曰,座堂受講,事體重大,而音讀之誤處甚多。試官之檢察太疏,事極駭然,入對試官,一竝推考,何如?令曰,依爲之。出擧條令曰,十八日武臣專經殿講,誓戒相値,以十七日進定事,分付。出令旨令曰,陣講連三次不通,試官,亦不免罪責,以此申飭。令曰,禮房承旨,旣入於大朝入侍,而他承旨皆已申退,此無陪從,極爲駭然。都承旨,以一院之長,不爲檢飭,推考,可也。鄭昌順,奉御製進前,令讀訖。令曰,編次人已校正乎?昌順對曰,已校正矣。令曰,吏曹參議牌招入對。出榻令吏議李在簡進前,令曰,祭官無苟艱乎?在簡對曰,已爲分排,而別無苟艱之事矣。令讀祭官單子訖。令曰,祭官中,若有在外者,預爲變通,無臨時苟艱之弊,可也。令讀儀註訖,令都監郞廳,奉草圖書進前。令曰,大殿書玉冊官誰也?李采對曰,申晦云矣。有隣曰,榜目修整以入乎?令曰,入之可也。令告禮畢,令讀具允明書賜批,令讀文臣殿講節目訖。王世孫還內,諸臣遂退出。
丙申正月十二日未時,王世孫座尊賢閣。奉朝賀入對時,奉朝賀洪鳳漢,右承旨鄭昌順,假注書柳孟養,記事官洪國榮·柳偁,以次進伏訖。鳳漢曰,日氣若此,睿候,若何?令曰,一樣矣。鳳漢曰,寢睡·水刺之節,何如?令曰,善爲之矣。鳳漢曰,大朝氣候,若何,而湯劑連爲進御乎?令曰,氣候則一樣,而湯劑連進矣。鳳漢曰,中宮殿氣候,若何?令曰,平寧矣。鳳漢曰,惠嬪宮氣候,亦若何?令曰,亦安寧矣。令曰,余有欲問者,今請來矣。日前申應顯書不爲上徹者,余意專在於鎭安全保之道,而判府之忽又如此,果何意耶?余誠慨咄矣。對曰,睿敎至此,惶感不知所達矣。兄弟一體,其不善指揮,臣之罪也。前後睿德之鄭重,若何,而在下之不善奉承,豈不痛歎乎?令曰,奉朝若預知此,則豈至如許之境乎?對曰,昏暗愚迷,倉猝構草,不審語意之如何故耳。令曰,其書啓,若下詢,則將何以爲之乎?究其本,其意不可知矣。對曰,家事任長,彼雖位在大臣,臣則視若幼弟,而其失着如此,臣當被勘矣。令曰,判府骨突慨咄矣。若以情外言之,猶或可也,而理外之說,萬萬怪矣。對曰,渠則以人情事理言之,而都是不可矣。今番代聽之擧,環東土臣民,孰不慶忭?而不幸有此葛藤,豈不咄咄乎?令曰,謂儲君不能則之則字,旣非質言,而有此深怒,寧不怪乎?對曰,今承則字之敎,臣實釋然矣。令曰,驪陽宅·淸風宅事,奉朝〈賀〉知之乎,對曰,臣豈不知?此所以世臣全,國事安矣。令奉朝〈賀〉入現惠嬪宮。令承史退去,以次出。
丙申正月十二日未時,上御集慶堂。領相·編次人·戶判,同爲入侍時,領議政金尙喆,左參贊蔡濟恭,戶曹判書具允鈺,右承旨鄭昌順,假注書安策,記事官李洪載·朴聖鉉,以次進伏訖。尙喆曰,中宮殿冊寶,獻於何處,而其日中宮殿,百官行禮節次處所,何處爲之乎?上曰,前則獻於自內,而使中官替受,事涉如何矣。尙喆曰,然則於此堂獻之,何如?上曰,好矣。尙喆曰,當初擇日,以卄七八九爲之矣。卄四五日亦好云,賀禮一時爲急,當以何日爲之乎?上曰,以卄五日爲之。命書傳敎曰,上號,以今月二十五日擧行事。出榻敎尙喆曰,毓祥宮,則行祭而徽寧殿無行祭之例,今番則何以爲之乎?上命書傳敎曰,上號日,於太室,世孫,前期詣展謁後,其夜親祭。上號後,詣毓祥宮,不拘祭時,曉頭,亦世孫具三獻親祭回來。大殿·中宮殿,同上冊寶時,命大臣徽寧殿同時攝祀以獻,聞禮畢後,仍賀事,令儀曹知悉。尙喆曰,臣惶恐而大殿·中宮殿獻號事至重,王世孫親行之意,欲奉聖敎矣。上命書傳敎曰,大殿·徽寧殿·中宮殿,今當聽政,世孫當獻冊寶,亦令知悉。尙喆·允鈺先退,上呼寫夙夜箴文,命編次人讀奏,濟恭讀奏訖。奏曰,有時原任校正之命,而時原任,未及入來,何以爲之乎?上曰,使注書,遍往示之,可也。昌順,讀奏慶尙兵使習操狀啓。上命書傳敎曰,旣下敎,此習操一體停止事,令備局分付。上命退,諸臣以次退出。
上在慶熙宮。常參·經筵,以代理停。
夜自一更,至五更月暈。
柳昌順達曰,明日常參,取稟。令曰,停。
藥房都提調李溵,提調蔡濟恭,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。眩雖甚,氣則一樣矣。待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
鄭昌順,以上號都監言達曰,大殿·徽寧殿·中宮殿,玉冊文,付標以入之意,敢達。令曰,知道。
令于吳載紹曰,申判府事入對事,史官往諭。
申大升達曰,禮曹判書趙重晦,依下令來待矣。
吳載紹達曰,判府事申晦,依下令來待矣。令曰,申判府事入對,禮判同爲入對。
傳于鄭昌順曰,內局入侍。
令于鄭昌順曰,秋曹入直郞廳入對。
傳于徐有隣曰,建功湯一貼封入。
以弘文館副提學金夏材,牌不進罷職令旨,令于李普行曰,只推,更爲牌招。
令于申大升曰,禮房承旨入對。
傳于李普行曰,儒臣,持問答入侍。
傳于徐有隣曰,建功湯一貼對入。
令于鄭昌順曰,諸承旨,持公事入對。
事變假注書望,柳誨偕來,代以盧廷良爲假注書。
吳載紹,以訓鍊都監·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
大司憲朴相老,大司諫南玄老,執義沈命德,掌令兪恒柱·洪周萬,持平姜·兪岳柱達曰,請黑山島荐棘罪人沈翔雲,仰稟大朝,亟令王府,嚴鞫得情,夬正王法。措辭見上答曰,不從。
假注書柳誨書達,臣敬奉令批,往諭于東部崇信坊契判中樞府事韓翼謩所住處,則以爲臣負罪至大,而荷恩反隆,昨者別諭,迥越常例,有非朝夕俟勘之蹤,所當承聞者,臣於是,感惶交摰,汗淚竝瀉,猥上一書,仰請威譴,蓋自謂畢瀝肝膈,竊庶幾俯垂鑑諒,處分之降,翹首以俟,卽又史官儼臨於半夜荒郊,恩批誕宣,德音加隆,偕來之令,尤出異恩,臣誠感激隕越,殆不知所以自措也。噫,從古人臣事君,每患不能見知,今臣心迹,旣蒙离明之照燭,臣雖卽日滅死,寧有一毫餘感,竭蹶趨造,以伸叩謝之忱?分義當然,而第臣自作之孼,關係甚重,終不可以時日之稍久,開釋之備至,有所自恕,況臣棲屑之中。殘骸易病,風寒外襲,慮畏內薰,一疾沈頓,無望自力,恩旨之下,未免坐逋,罪上添罪,尤無所逃。惟願亟被嚴譴,仍乞收回史官,俾恩禮無褻,私分粗安云,臣旣有偕來之令,故姑爲仍留之意,敢達。
副提學金夏材書曰,伏以我邸下,以聰明睿知之姿,有戰兢臨履之工,受大朝分勞之命,副一國延頸之望,斯誠宗社億萬年無疆之休。凡在含生,孰不蹈忭?仍伏念臣通籍八年,輪翮無取,襪綿莫補,旣未得早自引退,則惟有辭尊居卑,辭內居外,以報答隆恩之萬一,而才疏政拙,歲荒民瘦,無所猷爲,惟譴何是俟,不自意收召不置,以臣爲弘文館副提學,臣誠震駭惶感,莫省攸措。噫,臣雖至愚,粗知分量,前後叩忝館職也,猶恐不堪,或連章控免,或暫應卽遞,未嘗終旬日淹也。今此職名,地望淸峻,號爲極選,宏才宿儒,尙或逡巡,今臣以年則最後於流輩,以學則最居於人下,以踐歷則最淺於諸大夫,而一朝抗顔于學士之首,則臣心愧懼,固不可言,其玷名器而駭聽聞,非細故也。伏乞离明俯垂鑑諒,亟令鐫改臣職,以重官方,以安賤分焉。臣雖不以職事自居,而區區微忱,不能自己,敢此附陳焉。伏覩邸下,代聽以來,克明克勤,抑私恩而恢公道,董庶官而修法度,推此以往,則丕變之美,可指日而待,第念學求日新,事貴有終,竊覸睿質,英氣太露,而間有欠於涵蓄沈深之意,辭令或遽,而不濟之以寬裕凝靜之方,臣恐睿學,理有所未純,養有所示完而然也。伏願庶務之暇,硏窮舊學,紬繹新得,以至救其偏而充其全,則是心一正,而萬事無不正矣。夫在上之人,雖欲勵精圖治,未有獨運而能成其務者也。昔仲弓爲季氏宰,孔子戒之曰,先有司,赦小過,擧賢才。先儒釋之曰,不先有司,則君行臣職矣。不赦小過,則下無全人矣。不擧賢才,則百職廢矣。失此三者,百乘之宰,且不可爲,況於天下國家之大乎?是以古之明王,勞於求賢,逸於任人,視其功過而賞罰之,此虞舜所以無爲而治也。伏願邸下,深加留意,勿以束縛馳驟爲嚴,而必軫禮使之道,勿以趨走承順爲恭,而必先廉義之重,科目之外,別求山林隱德之士,致敬盡禮,以爲國人之矜式焉。嗚呼,爲孝之道固多端,而邸下今日之務,莫急於明大朝之本志,以曉當世,夫辨嚴忠逆,是大朝之綱紀,而堤防日懷,勸懲廉貪,是大朝之憲章,而躁競日甚,此皆群下不能將順其美,對揚休命之致也。伏願邸下,深鑑此弊,大明黜陟,其或不得自斷者,以次稟命而行之,則聖心悅豫,而睿孝益光矣。惟邸下,恕其僭而納其愚焉。覽書具悉,書中陳規,言甚切實,皆中余病,深庸嘉尙。今爾此職,地望相當,爾其勿辭察職。
丙申正月十三日辰時,上御集慶堂。藥房入診,原任大臣同爲入侍時,判府事金陽澤,都提調李溵,提調蔡濟恭,副提調徐有隣,假注書安策,記事官李洪載·柳偁,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·丁志泰,以次進伏訖。溵曰,夜間聖體,若何,寢睡與水刺,何如?中宮殿氣候,何如?王世孫睿候,何如?上曰,竝一樣矣。溵曰,脈候診察乎?上曰,置之。上曰,昨日御製,往示注書,已還來乎?陽澤曰,臣夜伏見御製文則好矣。溵曰,臣亦見之,而以傳授爲家法,以蕩平爲貽燕之謨,末端又以祈永爲敎,臣不勝忭祝之至矣。上曰,爲宗國憧憧故然矣。陽澤曰,御製文,自政院傳謄時,略有誤字改之,何如?溵曰,提調,以編次人,故方持入矣。上曰,讀之。濟恭讀奏,陽澤與濟恭,校正三四字。溵曰,此乃傳後之大文字,徒壽徒位四字,御製每用之,臣曾在玉堂時,以此陳達,而此則尤是垂後之文也。此四字改之,何如?上曰,何必改之?濟恭曰,臣昨見聖上呼寫,出於一通,與數十年前無異矣。中間中止而復爲呼寫,雖私家人,亦莫有如此者矣。聖上精力,孰不欽仰?切不勝喜幸之至。溵曰,昨日提調出言,聖上呼寫時事,故臣亦聞之,不勝欣忭矣。上曰,與向者所作,多少,何如?溵曰,此文字多矣。陽澤曰,日前御營大將尹泰淵,以雪壓松區處事,筵稟蒙允,禁衛營標內,亦多有雪壓折傷松,聞該營,卽當提稟,而大將李潤成,實恙甚重,猝難入侍,而臣適帶提擧之任,送言于臣,欲其陳稟,御營廳,旣因前例,陳稟蒙允,則禁衛營,似亦當一例爲之,故敢此仰達。上曰,依爲之。出擧條溵曰,中宮殿湯劑,當盡於明日,加製以入乎?上曰,姑止之,可也。上命退,諸臣以次退出。
丙申正月十三日辰時,王世孫座尊賢閣。申判府事·禮判,同爲入對時,判府事申晦,禮曹判書趙重晦,禮曹佐郞睦祖洙,右承旨鄭昌順,同副承旨李普行,假注書柳孟養,記事官洪國榮·柳偁,以次進伏訖。晦曰,近日睿候,若何?令曰,一樣矣。晦曰,大殿氣候,若何?令曰,平安矣。晦曰,中宮殿氣候,若何?令曰,安寧矣。晦曰,惠嬪宮氣候,亦何如?令曰,亦安寧矣。令曰,和協房遷葬時,無主管之人,判府,往見看檢好矣。晦對曰,臣欲受由往見,而大禮當前,且帶書寫官之任,故不敢仰請矣。令曰,此時似難請由矣。國榮曰,說書申光炯,其在情理,似當給由,往見矣。令曰,雖有成命,申判府事,方帶書寫官,說書申光炯,其令給由往來。出令旨令曰,玉役至何境乎?重晦對曰,才過半而姑未知何日可畢矣。令曰,二十四日可以及之乎?對曰,卄二三日,可以封裹矣。重晦曰,儀註中,有可改者矣。令曰,徽寧殿儀註,似當改之,其他儀註中,有慶通者,禮判,逐條錄去,可也。令判府禮判先退。令曰,禮房出去,文臣講進不進擧案,持入。令讀金夏材書訖,賜批。國榮曰,副學書中,英氣太露,辭令或遽,數句語,爲邸下實對症之藥也。伏望益加體念矣。普行曰,副學所陳,可謂誠心,母泛留意好矣。令玉冊文改付標入之。令曰,二十四日受香後,當隨詣太廟,以此分付禮曹。出令旨令曰,副提學金夏材,書批旣下,牌招察任。出令旨令退去,以次出。
丙申正月十三日午時,王世孫座尊賢閣。諸承旨持公事入對時,行都承旨徐有隣,右承旨鄭昌順,左副承旨吳載紹,右副承旨申大升,假注書柳孟養,記事官尹尙東·柳偁,以次進伏訖。令曰,禮記張頭,何以付之乎?昌順對曰,以一二三四付之矣。令曰,只讀一大文,則太小,若逐其文勢,截而分之,則經書分章,似未安何以則爲好耶?講規問于大臣可乎?有隣曰,殿講體重,似當問之矣。有隣曰,殿講日子,詳考前例,則四孟朔初七日稟定,十一日開講矣。令曰,此後,則依此擧行,可也。令各讀公事訖,令曰,各道自大朝下諭者,以啓字書之,入子大朝,可也。令退去,諸臣以次出。
丙申正月十三日午時,上御集慶堂。儒臣,持警世問答入侍時,左副承旨吳載紹,校理朴相來,副修撰鄭宇淳,假注書安策,記事官李洪載·柳偁,以次進伏訖。上命諸臣,讀警世問答。仍命書傳敎曰,春坊上下番入侍,弼善洪樂任,司書尹尙東,承命入侍,上問曰,世孫,近講何書?樂任曰,以警世問答·自省編,進講矣。上問曰,今日講何書?樂任曰,今日則進講周易家人卦矣。上問曰,世孫問何文義?樂任曰,王世孫問有夫婦而後有父子者,何謂也?臣對以端本之意矣。上曰,是書筵乎?樂任曰,以直宿故不得開書筵,此乃召對也。上命書傳敎曰,今聞春坊官員所奏,書筵以直宿停云,雖云前例若此云,而予見于昔,其果然,則文王世子時,三朝問寢視膳若此乎?沖子此時講學,可謂日復一日者,此後依例爲之事,分付春坊。況頃者聞此亦直宿時亦爲云,而其亦下敎云,今亦依此例爲之事,分付,承旨。讀公事訖,上命退,諸臣以次退出。
丙申正月十三日未時,王世孫座尊賢閣,禮房承旨入對時,右承旨鄭昌順,假注書柳孟養,記事官尹尙東·柳偁,以次進伏訖。令讀玉冊文付標句訖。令曰,注書出去,都監郞廳召入。賤臣,承命出來,與鄭東協進前。令曰,冊文始書乎?東協對曰,自今日始書矣。令曰,來書者誰也?對曰,金漢耆矣。令郞廳,奉玉冊還安于龍亭。令曰,再昨召對,宮官,勤學勤政,箴規于余,余甚嘉之,然以直宿停筵,一欲仰稟大朝後開講,今則旣承間間開筵之下敎,書筵自今日,依例議事,分付。召對冊子,前此旣有議定者,以啓蒙翼傳,進講事,亦爲分付春坊。出令旨令曰,歸厚署柩材一部,擇送于和協翁主房事,卽爲分付戶曹。出令旨令曰,專經文臣殿講時,禮記應記規式,近久廢閣,難以憑考云,令禮房,問于大臣稟處。出令旨令曰,注書出去,稽制司郞廳召入,賤臣承令出來,與禮郞韓進前。令曰,禮郞,持此禮記,往議諸大臣,以文字書入。令曰,都承旨入對。出榻令有隣進前,令讀文臣講擧案。令曰,禮記事,無搏考處乎?有隣曰,似然矣。但當搏取大臣議,斷自睿衷好矣。令曰,試官望,明日出乎?昌順曰,然矣而無牌招之事矣。令曰,副學書辭好矣。余聞朱子之與張橫渠書,有曰,莊重沈密不足,余之病痛,可謂善喩矣。有隣曰,進言者,固當若是,母忽此言,益加體念,臣所望也。令曰,樂記檀弓,天下之文章也。大抵文章,非別件事也。和順積中,則其發於外者,卽文章也。所謂聲謂律身爲度者此也。令退去,諸以次出。
丙申正月十三日戌時,王世孫座尊賢閣。禮房承旨入對時,右承旨鄭昌順,假注書柳孟養,記事官尹尙東·柳偁,以次進伏訖。令讀廟社殿宮祭文。令曰,祭文全無詞彩,且多惱劣矣。逐字逐句,貶其疪病曰,近來詞臣,全不尙文,凡諸撰述,頓無波瀾,今之知製,卽古之內製,意謂善製,而此則不大段矣。昌順曰,近來文官,無論爾我,決科之後,全不讀書,故鹵莽特甚矣。令曰,故文衡西坡吳道一,以莊陵祭文善製,至今流傳。故文衡宋相琦,亦以一祭文製進後,至爲文衡矣。昌順對曰,此皆倚馬草檄之才也。令曰,古則文有定價,今則全無文價,故如是耳。文章亦關世道之汚隆,文有治世之文,亦有亂世之文,至爲聲音與政通,文章之若此,實非細事也。尙東曰,果如睿敎矣。令曰,進士壯元,可謂士子之機括也。昌順曰,臣曾見之,人皆艶慕矣。令祭文還給。仍令書令旨曰,廟社殿宮告由祭文,改撰以入。令讀公事訖,令曰,武臣若不讀兵書,則當習騎射,而今之武士,亦不習射,豈不悶哉?岳飛有言曰,文臣不愛錢,武臣不惜死,天下事其庶幾,此言甚好矣。令曰,無如文學之爲好矣。昌順曰,徒知好學,而不勉踐履之工,則有華而不實之弊矣。人君之所當加勉者也。令曰,外家書,雖曰,文章家,而不如經傳之典重矣。昌順曰,外家書,何能及經書也?令退去,承史出。
上在慶熙宮。常參經筵,以代理停。
午時,日有左珥,未時日上有冠,申時酉時,日有兩珥。
鄭昌順達曰,明日殿講相値,常參頉稟,令曰,知道。
藥房都提調李溵,提調蔡濟恭,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。睡差勝氣亦勝,心憧憧。待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
備忘記,傳于鄭昌順曰,予夢往拜東南門外武安王廟,袞袍,其令新修。
申大升達曰,今此合辭之時,諫院無進參之員,除在外外,大司諫南玄老,正言兪岳柱,竝卽牌招,何如?令曰,依。
傳于徐有隣曰,建功湯一貼封入。
以大司諫南玄老,正言兪岳柱等牌不進罷職令旨,令于申大升曰,推考徽旨捧入。
傳于鄭昌順曰,內局入侍時,領相·戶判,同爲入侍,領相,則遣史官傳諭。
又傳于曰,內局入侍,領相·戶判同爲入侍,承旨,持誦夙夜箴入侍。
鄭昌順達曰,兼春秋朴鎭宇,身病猝重,勢難察任,今姑減下,其代令該曹,口傳差出,何如?令曰,依。
令于鄭昌順曰,禮曹判書入對。
令于蔡弘履曰,戶房承旨·戶判,同爲入對。
令于鄭昌順曰,都承旨入對。
鄭昌順達曰,大提學李徽之,持祭文來待矣。
令于鄭昌順曰,禮房承旨,同副承旨,與大提學副提學入對。
鄭昌順,以上號都監言達曰,仁敬王后玉冊文書寫官行副司直金相翊,身病猝重,勢難趁期書進,以預差行司直洪樂性,陞實付標以入之意,敢達。令曰,知道。
傳于吳載紹曰,儒臣,持問答入侍。
吏曹口傳政事,以金鎔爲兼春秋。
鄭昌順,以禮曹言達曰,令曰,專經文臣殿講時,禮記應講規式,近久履閣,難以憑考云,令禮官,問于大臣稟處事,令下矣。依下令遣本曹郞廳,問議于時原任大臣處,則領中樞府事臣金相福,以爲未諳規例,亦甚魯莽,下詢之下,不敢仰對,伏地惶悚云矣。領議政臣金尙喆,以爲禮記講規,臣亦雖未知前例之必如何,全篇盡讀。恐涉支離,隨其大文之多寡,定其講讀之自止。惟在臨時下令而處之,伏惟徽栽。左議政臣李思觀,以爲禮記講規,曾所未諳,而旣難全篇盡講,則容有變通,而大文有大小,量宜自止。宜稟下令,伏惟徽栽。判中樞府事臣韓翼謩,以爲前後恩旨之下,雖不敢不章皇入城,情地惶蹙,病勢困篤,無以仰對,只自伏地惶恐云矣。判中樞府事臣金陽澤,以爲禮記講規,臣亦未諳前例,而全篇盡讀,旣甚汗漫,斷章分讀,亦有掣礙,勿拘板數之多少,隨其文勢之起結,惟在臨時下令而處之,伏惟徽栽。判中樞府事臣申晦,以爲滓穢賤臣,不敢以大臣自居,莫重講規,何可容喙?下詢之下,不能仰對,伏地惶恐云矣。行判中樞府事臣李溵,以爲禮官奉睿旨,臨問禮記應講之規,詢堯之晟意,臣實感歎,而臣本蔑學,講體又重,如令全篇盡讀,則或涉支離,苟欲分章試講,則亦恐如何,於斯兩者,不敢臆斷,以對,惶愧之極,不知所達云矣。大臣之意如此,徽栽,何如?令曰,分章從註疏宜矣。
吳載紹,以禁衛營·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
丙申正月十四日辰時,上御集慶堂。藥房入診,領相·戶判,同爲入侍時,領議政金尙喆,都提調李溵,提調蔡濟恭,副提調徐有隣,戶曹判書具允鈺,假注書安策,記事官李洪載·柳偁,醫官方泰輿,鄭允協·慶絢·吳道炯·鄭允德·徐命緯·柳光翼·金孝儉·丁志泰,以次進伏訖。溵曰,夜間聖體,若何?上曰,一樣矣。溵曰,寢睡則伏承批答,以差勝爲敎,下情不勝慶祝,而水刺,何如?上曰,一樣矣。溵請診候,上曰,置之。溵曰,中宮殿湯劑,昨有停止之命,而今番所進,只是十貼,兩廳諸醫之言,亦曰,宜加進,當加製以入乎?上曰,醫官之言如此乎?溵曰,昨日慶絢,以此爲言矣。上命書傳敎曰,中宮殿進御加減蔘香散,依前方加製以入。出榻敎。上曰,夙夜箴文,冊子,印本已爲之乎?濟恭曰,爲之矣。上曰,字畵大小,何如?有隣曰,與自省篇字同矣。上曰,頃日賡韻,已作帖乎?有隣曰,已爲之矣。命有隣讀公事,上曰,停捧已爲之云耶?尙喆曰,然矣。上曰,其數,十萬五千石耶?十萬石蕩減,似爲民惠矣。尙喆曰,如是蕩減,壬辰之所未有矣。上曰,濟州船可惜矣。尙喆曰,空船不知去處,似難推尋矣。溵曰,午湯劑,當待下敎乎?上曰,建功支離,而進則輒有效矣。溵曰,一貼,有一貼之效,二貼有二貼之效,故臣等之仰勸者此也。上笑曰,然矣。尙喆曰,次對依例爲之乎?上曰,依爲之。上命退,諸臣以次退出。
丙申正月十四日辰時,王世孫,座尊賢閣,禮判入對時,禮曹判書趙重晦,左承旨蔡弘履,假注書柳孟養,記事官尹尙東·柳偁,以次進伏訖。令曰,禮判有稟達事乎?重晦對曰,昨日儀註未備者,磨鍊以來矣。令承旨讀訖,令曰,受香儀註,亦磨鍊以入,可也。令禮判先退,令曰,都承旨入對。出榻令有隣進前,令讀大臣議達訖,令曰,大臣之議,亦無別論也。何以則爲好耶?有隣曰,斷自睿衷好矣。令讀試望訖,令曰,命官與文衡,不爲相避乎?有隣對曰,殿庭試官,旣有特敎,故不拘相避矣。令曰,似然矣。有隣曰,今番文臣講,擧子,該曹該府,全不指揮,多有漏落者,當爲申飭矣。令曰,殿講只隔一宵,下令亦已多日,而,擧行多有疏漏之事,該房承旨,難免不察之失,推考。出令旨。尙東曰,明日殿講時,諸春坊,皆令入來乎?令曰,依向日例,皆令入來事,分付。令退去,以次出。
丙申正月十四日午時,王世孫座尊賢閣。戶房承旨·戶判,同爲入對時,左承旨蔡弘履,戶曹判書具允鈺,假注書柳孟養,記事官尹尙東·柳偁,以次進伏訖。令曰,玉役今爲幾何乎?允鈺對曰,鍊精者纔半矣。令曰,戶曹今月所用幾何?對曰,已爲萬餘兩矣。令曰,戶曹所在物,來頭無苟艱之患否?對曰,新捧前,似無苟艱矣。允鈺曰,明禮宮魚鹽貰銀與紬,每年輸送,而頃者各宮房貰物,收還事下令矣。今年,則何以爲之乎?令曰,此則輸送,可也。允鈺曰,排設房所入,依西班色例,一體差下事,已有分付,而此非傳敎,卽中官口傳者,何以爲之乎?令曰,所入幾何?對曰,百餘兩矣。令曰,此則給之,可也。令戶判先退。令曰,諸承旨持公事入對出榻令都承旨徐有隣,右承旨鄭昌順,右副承旨申大升,同副承旨李普行,以次進前,令讀祭文訖。令曰,禮記講規,尙未定式,註疏或有可據之事乎。令尙東,持入註疏,尙東,持註疏進前。令曰,觀此註疏,則果有依據,宜令副學論定好矣。仍令書令旨曰,副提學金夏材,牌招入對,令諸承旨,各讀公事訖。令退去,諸臣以次出。
丙申正月十四日未時,王世孫座尊賢閣。禮房承旨·大提學·副提學·同副承旨,同爲入對時,大提學李徽之,副提學金夏材,禮房承旨鄭昌順,同副承旨李普行,假注書柳孟養,記事官尹尙東·柳偁,以次進伏訖。令讀祭文訖,令曰,文甚好矣。令曰,徽寧殿祭文,令知製敎製入。徽之曰,兩殿賀箋致詞,構草以來矣。令承旨讀之,令曰,大體好矣。文衡禮房先退。令曰,禮記講規,副學聞之否?夏材對曰,聞之而若從註疏爲之則似好矣。令曰,副學出去,與入直同僚,相議付籤以入,可也。夏材曰,代聽後講學,尤當勉勵,俾有十寒一曝之效,臣所望也。令曰,所達好矣。當加意爲之矣。令副學先退,令普行讀草記訖。令退去,以次出。
丙申正月十四日申時,上御集慶堂。儒臣持問答入侍時,副校理朴相來,副修撰鄭宇淳,左副承旨吳載紹,假注書柳孟養,記事官李洪載·柳偁,以次進伏訖。上曰,儒臣誰也?載紹對曰,上番朴相來,下番鄭宇淳也。命讀問答至承旨,命止。仍命退去,諸臣以次出。
丙申正月十四日酉時,王世孫,座尊賢閣,副提學入對時,副提學金夏材,左副承旨吳載紹,假注書柳孟養,記事官尹尙東·柳偁,以次進伏訖。令曰,副學有何稟定事乎?夏材對曰,註疏中,大文,或有疊入者,何以爲之乎?令曰,一從註疏爲之,可也。令副學先退。載紹曰,試官李在簡,有實恙云矣。令入前望單子,以金熤落點,以金熤在外,徐浩修改落點。令曰,注書出去,都承旨入對。賤臣承令出來,與徐有隣進前,令曰,金文淳文學,不知何如,而家世則好矣。有隣對曰,少年登科,文學雖非鍊熟,適用則足矣。令曰,金熤,有行儉孝友云矣。有隣曰,居家行實,文學知識,可謂出衆矣。令曰,金見金載瓚於翰召時,能自作自書貴矣。令曰,我國以偏邦,受氣甚偏,以場中言之,洽似方陳,三軍習陳,何以加此?有隣曰,果如睿敎矣。習尙如此,其在立賢無方之道,不宜偏重。令曰,祛其太甚之外,無道矣。令曰,文衡祭文,稍勝於冊文,必留意而然也。有隣曰,其科文則本善爲,而數十年,汨於蔭塗,全然梏喪矣。自文衡後,益長格云矣。令曰,彼注書甚淳實矣,頃見善記注矣。有隣曰,此人有來歷矣。其祖柳謙明,曾論光恒輩,以此被譴坎坷,官止於修撰矣。令曰,觀其動止,則頗有文學矣。有隣曰,善文矣。令曰,金夏材家勢極好,爲人極嘉,何處不可?有隣曰,杜門讀書,爲人雅精,實非等閑人也。令曰,科文中,賦則可謂啞文而無可用處矣。文臣,當用力於詞律表論箴鉻頌矣。有隣曰,睿敎極爲至當矣。令曰,唐時文章雖好,而猶不知宋也。表題,若以程朱·司馬光·蘇軾諸說,出題好矣。有隣曰,然矣。令曰,翰休與注書爲一家乎?偁對曰,姓本不同矣,令曰,明日大朝診筵後,當爲殿講,時刻以午初初刻爲之。出令旨令退去,諸臣以次出。
上在慶熙宮。常參經筵,以代理停。
自午時至申時,日暈。自初昏至夜五更,月暈。
鄭昌順達曰,明日常參,取稟。令曰,停。
藥房都提調李溵,提調蔡濟恭,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。彼三房功,若何?卄五日曷勝懷?懷千萬慕億百,興惟此其能睡,晝長悶夜亦悶,氣何諭?次對同。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
王世孫,詣儲慶宮,入齊室後,政院藥房,口傳問安。答曰,知道。
王世孫還宮後,政院·玉堂·藥房,口傳問安。答曰,知道。
傳于李溎曰,建功湯一貼封入。
傳于鄭昌順曰,內局次對,同爲入侍。
傳于李溎曰,建功湯一貼寺入。
蔡弘履達曰,大提學李徽之,有稟達事,來詣請對矣。
令于申大升曰,禮房承旨,與大提學同爲入對。
令于鄭昌順曰,諸承旨申退,公事入之。
傳于申大升曰,當該承旨吳載紹,都承旨,一體捧傳旨。
備忘記,傳于鄭昌順曰,左相尙在原任乎,今時任乎?雖無下敎,宜請政官牌招,而尙今寥寥,其涉駭然。下問以一時慨然下敎,誤聽若此云,亦涉駭然。當該承旨,遞差,政官牌招開政,都摠管李溎爲都承旨,牌招察任,房順房,三院副提調例兼。
令于李普行曰,右承旨鄭昌順,右副承旨申大升,牌招,推移入直。
以文學洪文海,牌不進罷職令旨,令于李敬倫曰,只推,更爲牌招。
傳于李溎曰,時原任大臣,命招入侍,大提學文任,牌招入侍。
李普行,以上號都監言達曰,肅宗大王玉冊文,付標以入之意,敢達。令曰,知道。
申大升,以上號都監言達曰,玉冊文,隨其玉役之鍊,正使書寫官,鱗次書寫,入刻始役之意,敢達。令曰,知道。
蔡弘履,以上號都監言達曰,儲慶宮竹冊文製述官及書寫官,銀印篆文書寫官實預差,別單書入之意,敢達。令曰,知道。
令于申大升曰,禮房承旨·都監堂上,宮官入對。
令于李普行曰,諸承旨竝牌招。
傳于申大升曰,議諡後,禮房承旨皼吹奉入。
以吏曹參議李在簡牌不進罷職傳旨,傳于申大升曰,只推。
傳于李普行曰,時原任大臣,催促入侍。
又傳于曰,坐直承旨入侍。
又傳于曰,禮房承旨入侍。
令于鄭昌順曰,大提學留乘轎處入對。
又令于曰,諸司預待。
鄭昌順,以吏曹言達曰,掌樂院正李敏輔呈狀內,身病甚重,勢難察任云,今姑改差,何如?令曰,依。誓戒不遠,口傳差出。
又以兵曹言達曰,羽林衛將李檏,身病猝重,無望供職,呈狀乞遞,宿衛領軍之任,不可久曠,今姑改差,何如?依曰,依。
吏曹口傳政事,以李命勳爲掌樂院正。
有政。吏批,判書金鍾正進,參判具㢞進,參議李在簡牌不進,同副承旨李普行進。以李溵爲左議政,李思觀爲右議政,李溵爲兼世孫傅,沈樂洙爲禮曹佐郞,金載斗·李宗彦爲典籍,李柱延爲承文著作,李溵爲承文都提調。
兵批,判書徐命善進,參判尹光紹病,參議李秉鼎入直進,參知金漢老病,左副承旨鄭昌順進。以銀溪君楔爲都摠管,申光道爲內禁將,申遇文爲羽林將,邊聖和爲都摠經歷,申大觀爲城津僉使,林鳳朝爲天城萬戶,李弘遠爲副護軍,徐有隣·吳載紹爲副司直,鄭瑋爲司果,洪履福爲司勇。
鄭昌順,以兵曹言啓曰,今此重試武科初試,以二月初八日推擇,而合慶大增廣相値,自禮曹文武科重試吉日,以四月二十五日,更爲推擇矣。其間日子稍遠,不可不進定,故更令日官推擇,則三月十七日爲吉云,以此日設行,何如?傳曰,允。
又以御營廳·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
文學洪文海書曰,伏以節屆三元,天申百祿,玉候康寧,海屋添靈長之籌,寶冊揄揚,彤管閳模畵之烈,聖慕克伸於上號,睿孝彌光於呼嵩,歡欣蹈舞,帀域惟均。仍伏念臣㔄竊章句,濫通科籍,間廁記注之列,猶多循省之愧,迺者春坊簡擢之命,忽下於筵退之時,曠世誤恩,遽及臣身,未知聖明,奚取於臣,而有此格外之寵命也。臣惝怳悸懼,五內若隕,夫胄筵華貫,苟非通儒邃學,不宜濫廁,況此代聽之日,資益治謨?輔導睿學者,責任尤重,如臣愚魯,空疏非所堪承,而矧惟朝家遴選之法,必循資格,踐歷則拔之,筵史之假銜,擢之宮僚之華選驟躐無漸,瞻聆俱駭,臣雖欲貪榮恃寵,强自就列,其奈辱聖簡而塊官方何哉?日昨出肅,義重陪扈,他不暇顧,而視爲固有,晏然蹲冒,斷無是理,臣雖無狀,豈忍爲此?縮伏屢日,已多虛縻之辜,筵對有命,未隨趨造之後,義分虧矣,蹇慢多矣。敢陳自劾之義,玆暴田中之懇。伏乞离明,亟削臣新授之職,仍治臣冒瀆之罪,以肅朝綱,以靖私義,千萬幸甚。覽書具悉,爾其勿辭察職。
丙申正月十五日辰時,上御集慶堂。大臣·備局堂上,引見入侍時,領議政金尙喆,左議政李思觀,行司直具善復,朴相德·徐命膺·李章吾·洪樂性,吏曹判書金鍾正,刑曹判書李重祜,右參贊鄭存謙,大提學李徽之,兵曹判書徐命善,工曹參判尹得養,漢城右尹李瀰,大司成金魯鎭,戶曹參判鄭一祥,大司憲朴相老,大司諫南玄老,執義沈命德,掌令兪恒柱·洪周萬,持平姜,副校理朴相來,藥房都提調李溵,提調蔡濟恭,副提調徐有隣,左副承旨吳載紹,記事官韓用龜,事變假注書盧廷良,記事官李洪載·柳偁,以次進伏訖。溵進前問候,上曰,一樣矣。內局先退。尙喆曰,諸道還上,若有停捧之特敎,則雖有居末,勿論例也,而今見關東捧未捧謄報,則旌善果是被災尤甚邑,新舊官交遞,又在歲末,而六千石還穀所捧,未滿二千石,事極寒心。當該郡守,依法典拿問處之,何如?上曰,與他邑有異,今番特爲參酌,可也。出擧條尙喆曰,下番翰林柳偁,與文衡李徽之有親嫌,而文衡旣不兼春秋,初無法典相避,曾於翰林取材時,有應講之事,故翰苑故事,有嫌避之例云,而今則應講,變爲召試,恐無嫌避之可言,何以爲之乎?上曰,勿論,可也。出擧條尙喆曰,此則統制使趙狀啓也。以爲今春三南合操,設行當否,請令廟堂,稟旨分付矣。諸道習操,旣皆停止,此亦依他例停止乎?上曰,依爲之。尙喆曰,各其營水操,一體停止,何如?上曰,一體停止,可也。出擧條命善曰,武科出身放榜後,例自臣曹,分送赴防,而近年則連有特敎除防矣。今番科後,旣無下敎,當依例分防以送乎?上曰,除防,可也。出擧條鍾正曰,合慶增廣大小科期日不遠,各道掌試都事,當差出矣。自前如此之時,諸道時任都事,例皆遞改,今亦依例遞差,何如?上曰,依爲之。出擧條大司憲朴相老,大司諫南玄老,執義沈命德,掌令兪恒柱,掌令洪周萬,持平姜啓曰,荐棘罪人沈翔雲之書,旨意陰譎,情狀叵測,合辭之請,實是嚴懲討杜亂源之義而當初酌處之命,雖出於我聖上曠蕩之德意,日前兩司之遽然停啓,事涉可駭,物議轉激,輿情咸憤,不可以旣停而置之。請黑山島荐棘罪人沈翔雲,亟命王府,嚴鞫得情,夬正王法。上曰,旣停復啓,予則曰過矣。亟停勿煩。尙喆曰,如臣無似,忝在輔相之列,而當此大禮,鼎席不備,豈非可悶之甚者乎?上命書傳敎曰,大禮當前,鼎席不可不備,李判府事爲相。尙喆曰,顧臣最居人下,豈可擬議於此時輔相之任?而適値大禮之當前,不敢言私,冒昧承當矣。今則鼎席已備,如臣無似,宜蒙斥退之恩矣。上曰,萬萬過矣。尙喆曰,殿下五十年建極之治,曾無偏重偏輕之擧,而今則不然。臣若此時,終不辭巽,而蹲冒重任,則是負殿不五十年苦心矣。請幡然改悟,亟賜處分。上曰,三公亦互對乎?尙喆曰,三公如此,則亦何以董率百僚乎?上曰,近日往見都監乎?尙喆,連爲進去矣。此則不過敦匠之勞,臣雖在原任,亦可以監董矣。思觀進前曰,煩瀆宸聽,極爲惶悚,而今此首揆之翼免,匪出於私分而已。且臣則犬馬之齒,尤非盡力之時,故又此冒陳衷懇,惟望體諒焉。上曰,何若是紛紜乎?予則曰,吾之相定矣。諸臣以次退出。
丙申正月十五日巳時,王世孫座興政堂,禮房承旨·大提學,同爲入對時,右承旨鄭昌順,大提學李徽之,假注書柳孟養,記事官尹尙東·柳偁,以次進伏訖。徽之曰,冊文中二字,改付標以入矣。令讀付標句訖。令曰,諸試官及陪衛,令催促入來,卽速開請可也。令退去,以次出。
丙申正月十五日午時,王世孫,座興政堂,專經文臣殿講入對時,行判中樞府事金陽澤,大提學李徽之,右尹李瀰,兵曹參議李秉鼎,行副司直趙㻐,行副司直徐浩修,行副司直金文淳,行都承旨徐有隣,同副承旨李普行,記事官韓用龜,假注書柳孟養,記事官尹尙東·柳偁,以次進伏訖。令曰,陪衛皆上堂,令贊拜訖,令開講,令注書收栍告栍。國榮曰,近來別監輩,無嚴特甚,渠輩之房,臣等常休息矣。昨日見之,則其入去之路,築墻以塞,紀綱所在,不可不嚴治,故敢此仰達矣。令書令旨曰,棭屬之無嚴,莫今日若也。關係紀綱,實非細慮,雖小於此者,隨現嚴勘,余之本意,則況今日之事乎。毋論番之出入,行首·別監,首唱別監,令攸司,今日內嚴問捧口招以聞。若此而不能檢飭之司謁,焉逭其罰?爲先汰去,亦令攸司科治。令曰,文學洪文海,牌招入參。出令旨試官承史·春防·陪衛講員,皆賜饌。令曰,日已晩,講員尙多,注書出去,只留十人,餘皆出送,可也。令曰,殿講未畢諸官,別省記入直講員,明朝待令。出令旨令退去,諸臣以次出。
丙申正月十五日酉時,上御集慶堂。禮房承旨入侍時,右承旨鄭昌順,假注書柳孟養,記事官李洪載·柳偁,以次進伏訖。上命書傳敎曰,今日有莫重下敎者,令九卿,牌招故正二品有尋單人乎?問于東宮,判尹金孝大,再度給由云,今此莫重,本職許遞,其代都摠管尹東晢爲判尹,牌招謝恩來待,判尹今日政下批,三代追榮,亦下批於今日政。上曰,時原任大臣·九卿·六曹參判以上,依議號時例,牌招來待。出榻敎上曰,注書出去,時任大臣若入來,召入,賤臣承命出來,與領議政金尙喆進前。上曰,儲慶宮·毓祥宮無異,今獨不可闕禮也。尙喆曰,聖敎至當矣。臣等當先仰請,而下敎旣如此,臣等豈有異議乎?仍命書傳敎曰,予之誠心,尊奉兩宮,一也。況乙亥年,章廟托小子於儲慶宮,於予今五代祖妣,昔年卽高祖妣也。故其時慈聖,設茶禮,予奠酌,於今邦慶,豈可闕禮?特召時原任,意蓋此也。與九卿大提學文任,同爲議號以聞,議號奉入時,鼓吹至殿庭,奉覽後,盛彩轝,儲慶宮·毓祥宮,已命沖子擧行,今何敢異焉。沖子,當隨詣,前後牌軍挾輦軍,只入正時,皆例前鼓吹陪進。判府事申晦,左議政李思觀,進前奏曰,今日又有慶事,宗社之幸矣。上曰,王世孫祗迎後,隨入集慶堂。出傳敎上曰,承旨有闕代,李敬倫爲承旨,房順房,牌招察任。出傳敎命退去,諸臣以此出。
丙申正月十五日戌時,王世孫座尊賢閣。禮房承旨入對時,右承旨鄭昌順,假注書柳孟養,記事官尹尙東·柳偁,以次進伏訖。令曰,未及入來宮官,竝入來。出令旨令曰,前後牌軍,以外營入直擧行。出榻令令曰,注書出去通陽門外,陪衛先爲待今事,分付。戶判召入,賤臣,承令出來,陪衛分後,與戶曹判書具允鈺進前。令曰,竹冊文製述官及書寫官,速爲差出,可也。允鈺,承令先退,令承史退去,以次出。
丙申正月十五日初入五點,王世孫儲慶宮擧動入對時,右承旨蔡弘履,左副承旨鄭昌順,假注書柳孟養,記事官尹尙東·柳偁,以次陪立訖。王世孫,具翼善冠·袞龍袍,乘輿出顯謨門,詣通陽門外,降輿入幕次後,領議政金尙喆,奉儲慶宮尊號,入集慶堂時,祗迎,仍隨詣侍座,上命讀尊號,上曰,好矣。仍命王世孫,奉詣儲慶宮,王世孫,步詣通陽門外,乘輿出興化門外,乘輦詣儲慶宮門外,降輦乘輿,入齋室後,仍詣神門內,令禮房承旨及都監堂上,奉尊號奉安于西龕室後,王世孫,再拜,百官皆再拜,王世孫還出齋室後,令諸司預待,王世孫,步出齋室門外,乘輿後,令書令旨曰,大提學李徽之,有竹冊文製進之役,試官減下,其代更爲擬入,仍詣下輦所,乘輦仍還宮。入廣達門內,令書令旨曰,刑曹申目,旣已判下,別監車集,待明朝,令兵曹決棍二十度。令曰,明日殿講時刻卯初三刻爲之。出令旨王世孫,入大內問安後,諸臣以次退出。
上在慶熙宮。常參·經筵以代理停。
自辰時至酉時,日暈。自初昏至夜二更,月暈。
申大升達曰,明日武臣殿講,再明日親臨受誓戒相値,常參頉稟,令曰,知道。
藥房提調臣蔡濟恭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,睡雖勝,氣則苶。氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
申大升達曰,合辭方張之時,諫院無詣臺之員,除在外外,大司諫南玄老,正言兪岳柱,竝卽牌招,何如?令曰,依。
以大司諫南玄老,正言兪岳柱牌不進罷職令旨,令于申大升曰,推考徽旨捧入。
以弘文提學趙曮牌不進推考徽旨,令于李普行曰,慶禮在前,豈可一向違牌?此後申飭行公。
備忘記,傳于蔡弘履曰,今日微忱,皆伸予心,喜其日曉,儲慶宮獻冊寶時,錦城尉·昌城尉·光恩副尉,具三獻奠禮。
傳于蔡弘履曰,內局入侍。
又傳于曰,李益炡內局入侍,同爲入侍。
傳于李溎曰,建功湯一貼封入。
令于李普行曰,昨日未及擧行者,兵曹堂上來詣差備門外擧行。
傳于李溎曰,建功湯一貼封入。
蔡弘履達曰,禮曹判書趙重晦,工曹判書金漢耆,依下令來待矣。
令于李溎曰,諸承旨申退公事入之。
事變假注書盧廷良偕來,代以金鍾純爲假注書。
令于李普行曰,差備門內,本立雇軍數及新定式雇軍數抄出,兵判明日入對以達。
蔡弘履,以上號都監言達曰,大殿玉冊文,儲慶宮竹冊文,付標以入之意,敢達。
鄭昌順,以訓鍊都監·禁衛營言達曰,依下令隨駕軍兵等處,設粥以饋之意,敢違。令曰,知道。
又以兵曹言達曰,依下令陪衛禁軍等處,設粥以饋之意,敢達。令曰,知道。
又以兵曹言達曰,依下令別監車集決棍二十度之意,敢達。令曰,知道。
又以兵曹言達曰,今正月十七日,武臣堂上朔試射日次,而專經武臣殿講相値,不得爲之之意,敢達。令曰,依例爲之。
又以訓鍊都監·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
左議政李溵箚曰,伏以天祐宗祊,茀祿川至,迺於聽政之初,又有曠前之慶,聖慕克伸於揚徽,睿孝益光於進冊,蹈舞之忱,中外惟均。臣適忝保護之地,獲伸昵侍之願,忽於千萬意外,伏奉下政院傳敎,惝怳驚懷,實不覺五內之失守也。噫,輔相爲職,本非近似於臣身者,然猶可諉之曰,從前屢玷之地,而方在嘗藥輪直之中,又當慶禮在近之時,則豈敢爲孤負聖思,必辭乃已之計哉?惟是昨筵,首相之所陳達,亶出於爲國公心,如使臣同心筵中,則固當贊成之不暇,而但以臣之故,至有首相之祈免,則臣之去就,於是乎決矣。臣雖不敢以大官自處,區區廉防,有關具瞻,他不暇計,蒼黃徑出,議號命召,竟未敢承膺,今日問候,亦不得進身,臣罪至此,萬殞難贖。玆敢冒入文字,仰瀆於貳極之下。伏乞离明,特垂鑑諒,亟令收還臣議政之職,仍治臣闕禮之罪,以幸國事,以全微諒,不勝幸甚。取進止。答曰,覽箚具悉卿懇,大朝別諭,旣勤且摯,卿何一向控辭?卿須仰體聖意,卽爲造朝焉。仍令曰,此批答,史官往諭。
丙申正月十六日卯時,王世孫座興政堂,專經文臣殿講入對時,行判府事金陽澤,左參贊鄭存謙,右尹李瀰,兵曹參議李秉鼎,副司直徐浩修·趙㻐·金文淳,左副承旨李敬倫,同副承旨李普行,記事官韓用龜,假注書柳孟養,記事官尹尙東·柳偁,以次進伏訖。陽澤曰,昨夜勞動,睿候,若何?令曰,如前矣。令開講,令注書受栍告栍,至李宗燮呼不?普行曰,承文院副正字李宗燮,旣已擧案之後,無端呼不,不可置而無飭,從重推考,何如?令曰,依爲之。出擧條令曰,大提學入對。出榻令李徽之奉竹冊文進前,令承旨讀訖,令大提學還奉于龍亭,令讀公事訖。令曰,座堂時,中官入侍不備,挾侍外諸中官,一竝從重推考,身爲承言色,不能董飭,行首承言色中官罷職。出令旨令試官陪衛少退後,令諸臣入對開講。令曰,都監二房三房堂上入對。出榻令宋銓進講收栍訖。令曰,講員中最有識矣。工曹判書金漢耆,禮曹判書趙重晦進前。令曰,尊號又添一工投,能無苟艱否?漢耆曰,竹冊故不難矣。重晦曰,儲慶宮上冊印祭,二十五日曉頭設行事傳敎矣。前期告由祭,一體磨鍊乎?令曰,依爲之。出擧條重晦曰,儲慶宮上冊印時,大臣似當進去,而儲慶宮冊印,徽寧殿冊寶陪進時,都監堂郞各一員分進乎?令曰,儲慶宮冊實陪進事,明日大臣入侍時,更爲稟處,可也。出擧條重晦曰,儲慶宮上冊印祭曉頭設行事有命矣。冊印當於二十四日陪進乎?令曰,此則臨時稟于大朝,可也。出擧條受講訖,令試官陪衛先退,明日武臣殿講試官落點。普行曰,李命植在外云矣。令曰,試官李命植在外代,更爲擬入。出令旨令曰,明日殿講時刻,以午初初刻爲之。出令旨令讀公事,令讀鄭宲書留中,令書令旨曰,專經文臣殿講居首者施賞,雖在贖典,旣非純通,則今無可論不通人,事當禁推,能誦後放送,而事係令前,亦爲勿論。後孟朔殿講時,更勿如是之意,令禮曹申飭。令退去,諸臣以次出。
丙申正月十六日午時,上御集慶堂。藥房入診,判敦寧同爲入侍時,提調蔡濟恭,副提調李溎,記事官韓用龜·金鎔·李洪載,判敦寧李益炡,醫官方泰輿·鄭允協·慶絢·吳道炯·鄭允德·柳光翼·金孝儉,以次進伏訖。濟恭進前問候,上曰,一樣矣。泰輿等以次診候訖,退伏曰,左右三部調均矣。上,下問中宮殿進御湯劑。允協曰,有痰候,故進用三香散矣。濟恭曰,都提調則昨日拜相之後,惶恐出外,不得入參診筵矣。上曰,左相乃是璿派乎?濟恭曰,非璿派,乃德水李氏,先正之同派也。上曰,左相乃三代政丞乎?濟恭曰,其祖爲相,而其父故重臣周鎭也。上曰,此乃蕩平主人也。仍命書傳敎曰,今者拜相,是豈新卜?身帶保護,宜卽謝恩,而今日問候入侍皆闕,一何過乎?卿是誰子是誰孫而若此乎?爲卿慨然也。卿須憶保護之重,體重卜之意,安心卽爲謝恩事,遣史官傳諭于左相,仍與偕來,益炡進前,上曰,卿爲儲慶宮子孫乎?益炡曰,臣則爲定嬪子孫矣。益炡曰,宗簿寺方重修譜略,而宗班無主管之人矣。上曰,宗英零替,予庸愴然。仍命書傳敎曰,今當重修譜略,而宗簿提調宗臣無人,予庸愴甚。王孫雖有二人,三望不備云,後日政,雖二望,備擬事,分付。又命書傳敎曰,欲問儲慶宮內外孫,有判敦寧李益炡,頃者耆社入侍,於今判若異人,其衰可知。令該署蔘附劑題給,以示予憶其父之意。又命書傳敎曰,今日此敎,其亦追慕。上諡日,儲慶宮內外孫皆進參,譜略中,儲慶爲王子都尉者,承旨謄書以奏。又命書傳敎曰,兩西道臣日淺,今乃封殿最,關西,監營近兵營遠,而兵營殿最來到,監營殿最闕焉。此是陪持稽滯之致,不飭道臣推考,當該陪持,令道臣申飭。諸臣以次退出。
上在慶熙宮。常參·經筵,以代理停。
夜二更三更,月暈兩珥。
蔡弘履達曰,今二十一日輪對日次,而親祭隷儀相値,頉稟。令曰,知道。
王世孫親臨受誓戒罷後,政院·玉堂·藥房口傳問安。答曰,知道。
藥房蔡濟恭,副提調李溎啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。睡一樣氣一樣,今日知建功得名命名十全,渠若復爲木生鮮,其何復一飮?藏鎖鈔投於禁淸橋,鷄聲頻門將開,待敎入侍。
中宮殿·惠嬪宮,藥房口傳問安,大殿·中宮殿·惠嬪宮,藥房口傳夕問安。答曰,知道。
傳于李普行曰,內局入侍,時原任若入來,同爲入侍。
建功湯一貼封入事,下敎。
以受誓戒陪衛節目,傳于鄭昌順曰,此後儀仗,依法駕數擧行。
蔡弘履,以弘文館言達曰,修撰沈有鎭,自鄕上來云,卽爲牌招察任,何如?令曰,依達。
李普行達曰,都監一房堂上具允鈺,依下令來待矣。
鄭昌順達曰,事變假注書金鍾純,身病猝重,勢難祭任,今姑改差,何如?令曰,依。
事變假注書金鍾純改差,代以柳孟養爲事變假注書。
備忘記,傳于李溎曰,今者此事,一則建功,今日益知,宜示予意,特名曰,十全建功湯,予若此,渠何敢復爲木?
備忘記,又傳于曰,今日功獻八十三歲君,卽丁玄許二名鵲,一孫已用,玄許子若孫今有,令內局調用,示予酬功意。
備忘記,又傳于曰,丁玄許三人,卽當今相繼名扁鵲,而權聖徵·金壽圭,其本皆瀉類,皆有功於昔年,予惟皆昔,於今靜惟,一三世者,一有一?名者,今皆靜惟有孫,令內局一體調用,輔相皆命,此亦予蕩平矣。予一哂焉。
傳于李普行曰,內局入侍。
建功湯一貼封入事,下敎。
備忘記,傳于鄭昌順曰,平安監營殿最旣到,道臣陪持下敎安徐。
傳于蔡弘履曰,坐直承旨入侍。
令于李普行曰,承旨與武臣同爲入侍。
傳于蔡弘履曰,宗簿提調口傳下批。
吏曹口傳政事,以恩全君禶爲宗簿提調。
假注書盧廷良書啓,臣敬奉聖敎,馳往傳諭于議政府左議政李溵處,則以爲臣昨於直院,伏奉新命,驚惶靡措,逬出闕外,若不知恩命之至隆而輪直之爲重,跡涉慢蹇,恭偀威譴,千萬不自意史官,臨宣聖旨,十行恩言,字字鄭重,勗之以先故,責之以保護,至有偕來之命,未知無似賤臣,何以得此於君父?百回莊誦,感極而涕,不知所出,聖敎雖以重卜爲諭,國之輔相,何等關係,如臣疏愚,屢試蔑效,優遊散秩,粗還本分,感祝洪私,與天無極。今玆之命,又何爲而及此哉?自來不稱之外,目下去就,又有廉義之萬萬不自安者。伏想聖明,必已俯燭無餘,而區區出處,自異庶僚,一或有拂於物議,則所關非細,恩敎之下,祗承無路,惟有遄被譴罰,以重朝體,以全微諒而已。此時內局,不容暫曠而問候診筵,都廢誠禮,臣亦粗具秉彝,苟有一分冒膺之勢,則敢爲是哉?史官束守,恩數褻越,益增罪戾,不勝惶恐。惟願亟命召還,仍刋臣本職,俾得自效於保護之任,是臣晝夜所顒祝云矣。臣旣承偕來之命,姑爲仍留之意,敢啓。
蔡弘履,以禮曹言達曰,皇壇壇上及祭器等物,每年孟春,戶·禮曹堂上奉審事,定式矣。今正月十九日,臣曹與戶曹堂上奉審後,稟處,何如?令曰,依。
又以禮曹言啓曰,今此上尊號卽日陳賀時,王世孫坐堂受賀之節,依例磨鍊乎?敢稟。傳曰,允。
又以吏曹言達曰,今此宗廟上冊寶親祭諸執事,皆以侍從塡差,而時無職名人員,令該曹口傳付軍職,何如?令曰,依。
鄭昌順,以武臣堂上朔試射所差備官,以試官意達曰,今日試射時,折衝崔壽岳病不進,依承傳罷職,何如?令曰,依。
假注書盧廷良書啓,臣敬奉聖批,傳諭于議政府左議政李溵處,則以爲聖敎之下,他不暇顧,今方承命云,臣先爲入來之意,敢啓。答曰,知道。
備忘記,傳于蔡弘履曰,今予悶湯,卽一片公心也。錫名十全,予一片公心也。宜聽負兒言,誠今日準此者,其若恒日,若戒朋甕灌水,則豈有此乎?誠慨然誠慨然。加附子飮然後,氣少勝於今。下敎時,人皆承志,徐命緯所奏,知此人已久一片誠,特加一資,以示質實意。金光國僅案指於御臂,從時體曰,以加入,此果誠乎?予見其面,此無事順且敎,此等人雖斗量,其何益?來朝加附子煎待直哉直哉。徐命緯此人良名可矣。若量若量,豈有此日?予見多矣,予見多矣。渠何敢欺?八十三歲其君乎。
備忘記,又傳于曰,徐命緯加資下批,以口傳書入,今日朝臣,皆若順志爲能,此等末世,國將何國將何?昨日聞下敎,諸扁鵲必心動,爲命緯若此,心可奇也。
備忘記,傳于李普行曰,飭已施,玉冊差備命下,中官田一成敍用。
令于李普行曰,禮房承旨禮貌官來詣閤外,禁軍使之待令。
以京畿監司尹蓍東狀聞,工曹參議金鍾秀,病重上去不得事,令于鄭昌順曰,調理察職事,回諭。
令于李普行曰,景賢堂夾門明日內,卽爲造懸事,分付該曹。
建功湯一貼封入事,下敎。
大司憲朴相老,大司諫南玄老,執義沈命德,掌令兪恒柱,掌令洪周萬,持平姜,獻納洪彦喆,正言金岳柱達曰,請黑山島荐棘罪人沈翔雲,仰稟大朝,亟令王府,嚴鞫得情,快正王法。措辭見上答兩司合達曰,不從。
鄭昌順,以禁衛營·一所巡廳·二所巡廳·左邊捕盜廳·右邊捕盜廳言啓曰,去夜犯夜人無所捉之意,敢啓。答曰,知道。
領議政金尙喆箚曰,伏以臣之自來情踪,寧有一味淟涊之勢,而偏荷庇覆之睿念?隨處委曲,適會曠絶之邦慶,無路辭避,差待大禮順成,方擬更申前懇,而卽伏見左揆箚本,以臣筵中辭職之事,引以爲難安之端,臣於此誠不勝滿心慙悚。噫,此時此任,臣豈其人?寤寐釋負之願,殆如痿者之不忘,起昨筵乞解之語,先陳於金甌請卜之際,繼達於鼎席備員之後,耿耿此心,神鬼可質,而豈料自己祈免之請?反爲僚相引義之端也。臨事迷錯,臣方自訟,僚相未出之前,臣之去就,尤無可論,玆敢短箚自列。伏乞离明,亟賜處分,以幸國事,以靖私義焉。取進止。答曰,監箚具悉卿懇。卿不自引,左揆亦不當自引,卿或念此,似不待予言,有所折衷者矣。況卿見帶都監,又差亞獻,而工役方張,誓戒迫近,則卿之尋箚辭免,恐非其時,卿其勿復控辭,卽起視事,庸副予側席侍卿之意。令曰,此批答,史官往諭。
判尹尹東晢書曰,伏以神天默佑,吉慶滋至,睿孝旣光於替勞,縟禮將擧於加號,凡有血氣,曷勝忭蹈?仍伏念臣於日昨,摠府直中,忽伏承漢城府判尹特除之命,事値莫重,天牌儼臨,身在禁庭,逃遁無路,遂未免章皇出肅。嗚呼,此何事也?臣之前後叨冒,孰非千萬不近似於臣身,而連章辭遜,實涉猥越,一味縮伏,亦極悚恧。除旨之下,率皆承膺,名器之玷辱,廉恥之放倒,無復餘地,每一循省,惶汗浹背。頃者恩資,又出格外,而自顧汚賤,亦不敢猥引古人辭受之義,趨走宿衛,只少伸愛日之忱,此已萬萬惶懍,靡所自容。矧今見叨之職,乃是九棘之列耳。此豈如臣一蔭吏所可擬議者哉?卿月崇班,不容以誤恩輒加,馮翊重任,不可以菲才濫據也明矣。臣自承此命,一倍震迫,寧欲鑽地入而不得矣。倉卒一謝,雖不獲已,又豈敢爲夤緣蹲仍之計哉?玆不得不冒萬死呼籲於离明之下。伏乞睿慈,特垂鑑諒,將臣所帶職名,亟令刋改,以重公器,以安私分,千萬至祝,臣無任屛營祈懇之至。答曰,覽書具悉。卿其勿辭,從速察任。
左尹沈履之書曰,伏以邦運靈長,天休滋至,聽政之新化方洽,上號之盛禮將擧,萬姓延頸,百僚忭手,我東方太平萬歲,自今日始矣。念臣禮闕參賀,罪在罔赦,而重光洞照,薄竄旋宥,曾未幾何。除旨繼下,惟此曠絶之渥,初非夢寐所期,臣於畎畝悚息之中,祗承恩命,不敢一向退處。遂以昨日,來伏私次,而臣之本來情勢,添以壬辰駭機,身名之玷汚已極,風波之憂畏轉深,伊來四五年間,屢叨職名,而不敢爲隨例行公之計。況今自陷重辟,至被嚴譴,雖因睿度之曲諒,終蒙特釋之異恩,若臣之負犯則自如也。惶霣則深切也。自同無故,抗顔就列,決非頌愆待勘之蹤,所敢爾也。至於職務之緊重,才具之空疎,又是難冒之大關。伏乞离明,俯垂諒察,亟削臣新除,重勘臣宿罪,以嚴邦憲,以安私分,千萬幸甚,臣無任屛營祈懇之至。答曰,覽書具悉。卿其勿辭察任。
丙申正月十七日辰時,上御集慶堂。藥房入診,時任大臣同爲入侍時,提調蔡濟恭,副提調李溎,記事官韓用龜·李洪載·柳偁,右議政李思觀,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉,以次進伏訖。思觀進前問候,上曰,一樣矣。思觀曰,俄伏見備忘下者,今日則聖候益康矣。臣等不勝慶忭之忱矣。濟恭曰,湯劑之肇錫嘉名,尤爲欣幸矣。請診候,上曰,止之。思觀曰,俄下備忘,有丁玄許三人子孫及金壽奎子孫調用之命,而若論昔年功勞,則柳瑺爲最矣。上命書傳敎曰,纔下敎,首功記遺焉。今聞右相奏,果有柳瑺莫大之功,已下敎,而雖有守令承傳,本廳已入屬云,守令待窠調用事,分付銓曹。命讀左議政李溵書啓訖。命書傳敎曰,噫,卿祖事我幾年?職在相職,問蕩平主人,卿祖居一,卿今繼相,今者左揆,豈云過也?卿其過讓,方在內局,而其謝漠然,有此敎,一何過也一何過也?噫,卿若思卿祖憶先卿,嗚呼,八十三歲拜左揆,一何若此?卿祖先卿有知,其曰,有子有孫,冥冥之中,必也悚然于予,卿若諒此,何待多勉?卿果若此,於予大成二字,豈不歉然乎?卿須體小子慇懃之意,憶卿祖協贊之心,自覺幡然,卿須其勿固執,卽爲偕來事,更爲傳諭,期於偕入,聞卿偕來後,當飮建功,十全賜名之日,何若此何若此?果如此果如此,何云賜名?當灌禁淸橋,予有固執,須諒須諒事,更爲傳諭,期於偕來。諸臣以次退出。
丙申正月十七日午時,王世孫坐興政堂,專經武臣殿講入對時,考官右議政李思觀,兵曹判書徐命善,行司直張志恒,副司直洪檢,副護軍李漢豐,司僕正洪國榮,副司果鄭民始,右承旨蔡弘履,左副承旨鄭昌順,記事官韓用龜·尹翊東·尹尙東·柳偁,以次進伏訖。命善曰,武講規式,只一大文,而俱註讀之云矣。令曰,六韜等篇,只一章,而低一字大文則勿諭可也。令昌順書令旨曰,此後專經武臣殿講,依文臣殿講例,全一篇只以大文應講事,定式施行。公私稽滯,當該中官·出番司鑰·不參司鑰,竝推考。出下令都監一房堂上入對。出下令用龜承令召入一房堂上具允鈺·允鈺進伏。令曰,工役今至何境?允鈺曰,儲慶宮竹冊,已爲始役矣。允鈺先退出。令昌順書令旨曰,莫重講籤,有此誤傳,不可無飭,當該中官從重推考。武臣次次進講,至安橚,令曰,善講矣。至權綸,令曰,都元帥幾代孫乎?綸曰,七代孫矣。令志恒進前曰,近來武藝解弛,別監輩全不解藝矣。志恒曰,別監輩試藝時,渠自操縱,故如此矣。令徐有大進前曰,十八武藝及練熟執事待令。講訖。諸臣以次退出。
丙申正月十七日未時,上御集慶堂。藥房入診入侍時,都提調李溵,提調蔡濟恭,副提調李溎,記事官韓用龜·金鎔·李洪載,醫官方泰輿·鄭允協·慶絢·鄭允德·徐命緯·金孝儉,以次進伏訖。溵進前問候,上曰,一樣矣。醫官泰輿等,以次診候訖。退伏曰,左右三部平均,滑體之勝,亦如前日矣。上曰,然則今日之昏眩,何也?泰輿等曰,此則一時痰候,而脈候則少無所損矣。上曰,附子加入如何?泰輿等曰,若加入五分則似好矣。濟恭曰,今日湯劑之進御,已至三貼,附子則加入五分,夜間更進一貼似好矣。上曰,進御十全建功湯,本方中加附子五分煎入。出榻敎濟恭監煎以入,進御後,上曰,入喉便覺差勝矣。溵曰,果是靈丹矣。溵起伏曰,臣之情勢才力,何以擬議於此時輔相,而恩敎隆重,至及於臣之先父祖。又以湯劑事有敎,他不暇顧,冒昧入來,以爲挨過慶禮之計,惟望終始之恩矣。上曰,過矣。溵曰,雖曰已試之地,卽今情實,實無堪任之勢,更爲體念,是臣之望。上曰,卿豈領議政乎?上曰,故相洪致中,予嘗思之矣。溵曰,故相趙文命·洪致中,皆爲國至誠,而洪致中則豐原所謂金玉其人者,誠然也。上曰,故相洪致中之孫誰也?溵曰,洪益彬·洪益喆也。溎曰,其曾孫相纘,方爲玉堂矣。上曰,故相洪致中,是誰之壻耶?溵曰,不能記矣。上曰,豐陵李氏壻耶?溵曰,有前後室,而後室果是李廷喆家也。上曰,孝純外三寸,乃李廷喆乎?溵曰,然矣。故參判趙載洪爲李廷喆甥侄矣。上曰,李廷喆耆社乎?溵曰,乃耆社而筋力尙好云矣。上曰,公事持入乎?溎曰,無公事之到院者矣。溵曰,域內寧㴵,自然無事矣。上曰,堯舜字,予甚歉然矣。溵曰,臣等以堯舜吾君之心,猶以謂模畵天日之未盡也。諸臣以次退出。
丙申正月十七日申時,上御集慶堂。承旨入侍時,同副承旨李普行,記事官尹翊東·李洪載·柳偁,以次進伏訖。上命普行讀奏關西殿最狀啓。上曰,居上邑則只奏某邑居上,而中下邑則擧姓名俱奏可也。普行讀奏訖。諸臣以次退出。
丙申正月十七日申時,王世孫座爲善堂,試藝入對時,右承旨蔡弘履,左副承旨鄭昌順,記事官尹翊東·洪國榮·柳偁,以次侍立訖。令曰,武藝別監各試一藝,試藝訖。令張志恒·徐有大,往中日廳,一百武藝別監,盡爲試藝。令昌順書令旨曰,近來武藝解弛,全不成樣,是豈設置之本意?陰雨之備,疎虞莫甚,武藝別監一百名,今日中日廳,各技從自願試取,兩武臣旣承下令,以此擧行。昌順曰,卽伏見平安兵使崔東岳,黃海兵使田光勳,水使具以謙,去乙未秋冬等褒貶啓本,則邊將無一人居下,殊無嚴明殿最之意,竝推考警責,何如?令曰,依。出擧條令曰,專經武臣純通兩人比較次待令。諸臣以次退出。
丙申正月十七日酉時,王世孫座尊賢閣。尊經武臣比較入對時,考官兵曹判書徐命善,副司直洪檢,副護軍李漢豐,司僕正洪國榮,副司果鄭民始,左副承旨鄭昌順,記事官尹翊東·尹尙東·柳偁,以次進伏訖。令曰,上試官抽籤可也。安橚·張鉉佐以將鑑比較訖。令昌順書令旨曰,專經武臣殿講居首張鉉佐,筒介弓矢賜給。諸考官先退出。令曰,昌順讀奏公事訖。諸臣以次退出。
丙申正月十七日三更三點,王世孫座尊賢閣。禮房承旨禮貌官入對時,右承旨蔡弘履,禮貌官洪樂任,記事官尹翊東·洪國榮·柳偁,以次進伏訖。令曰,入小次後,百官入庭事,禮貌官出去擧行,樂任承令先退。諸臣以次退出。
丙申正月十七日四更一點,王世孫具遠遊冠·絳紗袍,乘輿出顯謨門,入崇賢門詣景賢堂,親臨受誓戒入對時,左承旨李敬倫,右承旨蔡弘履,左副承旨鄭昌順,記事官尹翊東·洪國榮·柳偁,以次侍立訖。令曰,承史·春桂坊陪衛,皆陞堂受誓戒,百官行禮訖。令曰,領議政入對。出下令賤臣承令出去,召入領議政金尙喆,尙喆進伏。令曰,儲慶宮獻冊,三都尉中當爲之耶?尙喆曰,明日當仰稟大朝矣。令曰,稟定好矣。令曰,毓祥宮香祝,夜無守直之人,同爲受香,安於龍亭,祭官中先爲隨詣好矣。尙喆曰,終獻官亦大臣矣。令曰,禮房傳香後,先詣毓祥宮,傳香於宮衛令,亦似好矣。戶判入對事。出下令戶曹判書具允鈺進伏。令曰,工役今至幾何?允鈺曰,大殿玉冊訖役,而中宮殿玉冊,方在刻役矣。令曰,儀仗可當所入之數耶?允鈺曰,似可當之矣。吏判入對事。出下令吏曹判書金鍾正進伏。令曰,儲慶宮讀冊官,以太廟讀冊官推移似好,而儲慶宮上冊,與太廟行禮時相値,則難以兼用,若太廟行祭時,上冊於儲慶宮,則可以推移矣。鍾正曰,太廟讀冊後進去,則足可及矣。令曰,太廟上冊寶,早行於三更前好矣。今番則四位矣。尙喆曰,徽寧殿上冊寶,大臣欲陪進,明日當仰稟大朝矣。尙喆·允鈺·鍾正先退出,王世孫乘輿出崇賢門,入顯謨門還內。諸臣以次退出。
上在慶熙宮。常參·經筵,以代理停。
藥房都提調李溵,提調蔡濟恭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。加入以飮,氣則少勝,憶卄五日,予心,若何?待敎侍。中宮殿·惠嬪宮,藥房口傳問安。答曰,知道。
令于李敬倫曰,禮房承旨入對。
傳于蔡弘履曰,內局入侍,時原任大臣若入來,同爲入侍。
建功湯一貼封入事,下敎。
令于蔡弘履曰,諸承旨持公事入對。
李普行達曰,尙衣院提調金漢耆·鄭厚謙,依下令來待矣。
令于李普行曰,承旨與尙衣提調入對。
又令于曰,尙衣院多有擧行事,而一提調則方在都監,使二提調擧行事,分付。
又令于曰,戶工判明日午後入對。
又令于曰,儀伏次知郞廳明日入對。
建功湯一貼封入事,下敎。
申大升,以兵曹言達曰,臣昨以專經武臣不通人員,依例推考之意,筵達依下矣。詳考謄錄,則不通與自不,俱是禁推,臣曚然不察,致此誤達,惶恐待罪。不通人員,依定式禁推施行,何如?令曰,余亦以推考知之,則講員亦莫知禁推之例矣。事同令前,依文臣殿講例,今番勿論,卿則勿待罪。
大司憲朴相老,大司諫南玄老,執義沈命德,掌令兪恒柱,掌令洪周萬,持平姜,獻納洪彦喆,正言兪岳柱達曰,請黑山島荐棘罪人沈翔雲,仰稟大朝,亟令王府嚴鞫得情,快正王法。措辭見上答兩司合達曰,不從。
鄭昌順,以御營廳·一所巡廳·二所巡廳·左邊捕盜廳·右邊捕盜廳言啓曰,去夜犯夜人無所捉之意,敢啓。答曰,知道。
奉朝賀鄭宲書曰,伏以惟天惟祖宗,眷佑我宗祊,我大朝殿下聖候康復,寶算彌隆,我邸下祗受明命,已膺丕子之責,聖心克悅於無憂,睿孝益光於分勞,此誠我東方億萬年無疆之休。凡在含生之類,莫不延頸而望之。今者歲律倐新,三陽回泰,伏惟聖壽無疆,睿德益新,縟儀載擧,八域同忭。臣亦簪履之舊物,歡聳抃祝有倍他人,而臣於蒙恩休退之初,國有朝賀之節,則不敢偃便在家,時或趨詣參班者,今至七年于玆矣。自昨春癃老旣甚,疾病侵尋,如腹部風痰之症,便成貞疾,長時叫痛,眞元澌敗,生意都盡,轉側須人。此際伏聞,賀禮將行於元朝,心竊欣喜,如果賴天之靈,病若少蘇,則竊擬及期進去,以參呼嵩之列矣。顧此床簀之喘,一向無減,自力登程,其勢末由,欲起還仆,終未動作,有臣若此,不如無生。念臣本以無似,從前出入於諭善賓客之列者久矣。一自逖違銅龍之後,犬馬之誠,何時少弛,而病狀如許,死亡無日。此生重覲,已無其望,則臣請以野人獻曝之誠,敢貢一言,自邸下聽政以來,或謂政務酬應,有妨於學,臣則曰,問學政事,本非二途,而三代以後,習俗汚下,以道學爲迂闊,而其爲治也。不過牽補架漏,苟度時日而已。於是乎學與政分爲兩岐,不勝歎哉?臣願邸下,有懲於此,講學而不遺乎物,論治而必本於學,則學爲有用而治得其道,此非臣創說。是從古聖賢相傳之旨訣,正合受用於今日一初之政。故略陳其槪,以效區區憂愛之忱,而殘喘奄奄,神氣昏短,不能敷演以陳,惟邸下察其意而納其說焉。臣無任屛營祈懇之至。答曰,覽書具悉書陳。可見愛余之意,余庸感歎,病未參班,何傷之有?卿其勿辭,安意調養。
大司成金魯鎭書曰,伏以景貺滋至,聖算益隆於添籌,縟儀載涓,睿孝彌光於進冊,帀域含生,蹈忭惟均。伏念臣於見職,居然月屢更而歲已改矣。泮試瓜熟,留臣無爲,廷彦林立,妨賢是懼,再徹辭單,一遞爲期,而愛日之睿誠方伸,則禮宜參讌摹天之盛儀將擧,則義當趨賀,乍入旋出,雖匪獲已,求遞仍冒,將謂斯何?鞶褫之思,臣方顒俟,而且臣所兼春秋之銜,與監事臣李溵,有親査應避之嫌,公格旣嚴,私義難安。伏乞离明,亟令該曹,照例遞改,不勝幸甚。臣無任屛營祈懇之至。答曰,覽書具悉。書辭下該曹稟處。
注書尹翊東書曰,伏以臣春秋兼銜,與兼弼善臣鄭民始,有娚妹應避之嫌,揆以法例,自在當遞,而臣新進生疎,未諳規例,矇然出肅,不勝悚懍。今始覺悟,敢陳短章。伏乞离明,亟令該曹,照例遞改,以存公格,以安私分,不勝幸甚。臣無任屛營祈懇之至。答曰,覽書其悉。書辭下該曹稟處。
丙申正月十八日辰時,王世孫座尊賢閣。右承旨入對時,右承旨蔡弘履,記事官尹翊東,編修官李鎭衡,記事官柳偁,以次進伏訖。令曰,壬辰年預儀時,親臨前例知入乎?弘履曰,未及知入矣。令曰,處所何處?弘履曰,臣於其時,參預儀於崇政殿矣。令曰,昭穆班昨有知入之令,而何以爲之耶?弘履曰,府吏輩,未諳規例,問于鶴城君家,而姑不來矣。令曰,儲慶宮諸執事,催促吏曹可也。令弘履讀奏大司成金魯鎭上書訖。賜批。諸臣以次退出。
丙申正月十八日巳時,上御集慶堂。藥房入診,領相同爲入侍時,都提調李溵,提調蔡濟恭,副提調李溎,記事官韓用龜·李洪載·柳偁,領議政金尙喆,醫官方泰輿·鄭允協·慶絢·鄭允德·徐命緯·金孝儉·柳光翼,以次進伏訖。溵問候,上曰,一樣矣。尙喆曰,昨日湯劑加入進御之後,以氣勝爲敎,誠不勝欣幸。溵請診候,上命泰輿等,以次診候訖。泰輿等曰,左右三部平均,滑體之勝,亦如昨日矣。尙喆曰,儲慶宮獻官,以錦城尉塡差,而聞有脚病,將不得行禮云,以昌城尉改差,何如?上曰,儲慶宮獻冊寶時初獻官錦城尉代,以昌城尉陞差。出榻敎命書傳敎曰,聶夷中詩,誰知盤中食,粒粒皆辛苦,況數百石乎?一自運米,一則用心沙格,一則許多所載。今聞督運御史狀聞,二船漂蕩,一船數百石,沈水幾半,而人物皆生。一船沙格,雖登島,所載物莫知在處,暮年用心,夙夜在此。然一船人物,其皆生活,其雖欣,數百石所載,豈比於盤中食?旣有定數存,將加運,此亦粒粒皆辛苦物也。予心,若何?其代善爲加運後狀聞事,分付道臣。船人生活者,令本官言于妻孥,用慰其心。一船人物,皆登島,亦用欣喜,令本官言于妻孥,其船去處,另加探問事,一體分付道臣。諸臣以次退出。
丙申正月十八日巳時,王世孫座尊賢閣。諸承旨持公事入對時,都承旨李溎,左承旨李敬倫,右承旨蔡弘履,右副承旨申大升,記事官尹翊東·尹尙東·柳偁,以次進伏訖。弘履曰,吏曹已差定差備官,而親臨攝行稟定之後,禮曹當磨鍊以入矣。令曰,壬辰年則何以爲之耶?弘履曰,親臨矣。溎讀奏湖南道臣狀啓。令曰,今番濟州漂失之穀幾何?溎曰,七千石矣。令曰,合以計之,則幾爲萬餘石乎?溎曰,七千石順泊狀啓,亦來到矣。令弘履書令旨曰,進御衣襨有擧行事,尙衣院一二提調入對。諸承旨讀奏公事訖。諸臣以次退出。
丙申正月十八日未時,王世孫座興政堂。承旨尙衣院提調入對時,提調金漢耆·鄭厚謙,同副承旨李普行,記事官尹翊東·尹尙東·柳偁,以次進伏訖。令曰,進御衣襨,其在尊敬之道,召問卿等矣。衣襨不久,且以袞龍袍行禮,則似不進御,而新件欲爲造備,卿等之意,何如?漢耆曰,甚好矣。已爲待令矣。令曰,絳紗袍以纊織爲之可也。漢耆曰,邸下絳紗袍·冕服,亦當待令矣。令曰,此則在有司之臣,而冕服則不渝,姑置之可也。漢耆曰,一時新造好矣。遠遊冠·平天冠亦當待令矣。令曰,日字其可及乎?漢耆曰,足可及矣。漢耆·厚謙先退出。命普行書令旨曰,今則事體有異,其在防奸之道,亦不可如前。以中官口傳分付擧行者,今後因下令劑入封入之藥,一依未啓下例,以未達下標紙達下事,分付內醫院。諸臣以次退出。
上在慶熙宮。常參·經筵,以代理停。
藥房都提調李溵,提調蔡濟恭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。無批答
中宮殿·惠嬪宮,藥房口傳問安。答曰,知道。
傳于蔡弘履曰,內局入侍,相臣若入來,同爲入侍。
建功湯一貼封入事,下敎。
令于李敬倫曰,兵房承旨率儀仗庫郞廳,更爲入對。諸承旨持公事同爲入對。
又令于李敬倫曰,兵房承旨率儀仗次知郞廳入對。
備忘記,傳于李敬倫曰,今者耽羅運米監色許多百石,若是善運,豈可比於許多百石置海中登岸者?令本道實將校差下。
令于鄭昌順曰,下直守令同爲入對。
注書尹翊東陳書,代金載瓚爲假注書。
李敬倫達曰,假注書金載瓚時無職名,令該曹依例付軍職,冠帶常仕,何如?令曰,依。
令于李敬倫曰,左副承旨入對。
傳于李敬倫曰,內局入侍。
蔡弘履,以禮曹言達曰,今此上號後陳賀時,中宮殿陳賀勿爲擧行事,已爲稟定,而王世孫所進箋文,自內進表裏時,事當一體捧進,儀注磨鍊以入之意,敢達。令曰,知道。
又以禮曹言達曰,今此毓祥宮上冊印時,讀冊印之節,依壬辰年例,勿爲擧行事,已爲稟定矣。讀冊印官以下可以減下者,原單子中付標以入,而儲慶宮上冊印時差備官,亦依毓祥宮上冊印例,讀冊印之節,不爲磨鍊之意,敢達。又以吏曹言達曰,新除授禮曹佐郞金致信,成均館典籍金載斗呈狀內,俱以身病甚重,勢難察任云,今姑改差,何如?令曰,依。
又以吏曹言達曰,新除授童蒙敎官趙文彦呈狀內,矣身居在鄕廬,伏聞昨年十二月十八日政,除拜本職,而年未滿三十,有違格例,卽速入達遞改云,年旣未滿,則揆以格例,不可仍置,童蒙敎官趙文彦改差,何如?令曰,依。
鄭昌順,以兵曹言達曰,新除授順天營將金樂豐,以其母病沈重,勢難離捨遠赴,呈狀乞遞,情理旣如此,則不可强令赴任,依例罷黜,何如?令曰,依。
又以兵曹言達曰,今正月二十日文臣朔試射日次,而親傳香祝相値,不得爲之之意,敢達。令曰,知道。
蔡弘履達曰,戶曹判書具允鈺,工曹判書金漢耆,有稟達事,來詣請對矣。令曰,入對。
令于李普行曰,圭則更待下令。
大殿·中宮殿·惠嬪宮,藥房口傳夕問安。答曰,知道。
備忘記,聞卿入城,若企肅命,歷日寥寥,美恙未痊而然乎?大禮日字,看漸不遠,在卿誠禮,豈可一向遲徊?卿應自量,何待余言?卿須幡然造朝,以副余小子虛佇之望事。兼史往諭于韓判府事。
令于李普行曰,同副承旨持韓判府事往諭入對。
兼司書洪國榮達曰,臣敬奉令旨,往諭于中樞府判府事韓翼謩所住處,則以爲臣向承恩諭感激隕越,他不暇顧。擔曳還次,亦已有日,而病情猶苦,尙稽肅命,史官相守,未蒙收還之令,賤心惶恐,如添一病,此際兼史,又復臨辱,別諭誕宣,恩言鄭重,責勉之敎,虛佇之意,溢於辭表,臣雙擎奉讀,自不覺淸涕之被面也。噫,臣罪至大,睿恩至隆,拔之釁孼之中,置之全安之地,旣又收召頻繁,恩數至此,臣非木石,寧不感動?謹當不計顚仆,趁大禮趨肅,以伸叩謝慶祝之誠,惟願先收偕來之令,俾安微分云矣,敢達。令曰,知道。
建功湯一貼封入事,下敎。
令于李普行曰,騎馬六疋立之,宣傳官四員待令。
令于李普行曰,承旨入對。
備忘記,今日柏府·薇垣甚便,官名可惜,其於喉院,其惟勤何若?昔政官待開門牌招,柏府·薇垣在鄕人許遞,以在京者備擬,待下批牌招察任,此下敎扁鵲功。
蔡弘履,以觀象監意達曰,天文學兼敎授金光天有頉代,前兼敎授李應白,術業頗精,依例差下,使之付軍職冠帶常仕,何如?令曰,依。
大司憲朴相老,大司諫南玄老,執義沈命德,掌令兪恒柱·洪周萬,持平姜,獻納洪彦喆,正言兪岳柱達曰,荐棘罪人沈翔雲之書,指意陰譎,情狀叵測,合辭之請,實是嚴懲討社亂源之義,而當初酌處之命,雖出於我大朝曠蕩之德意,日前兩司之遽然停啓,事涉可駭。物議轉激,輿情咸憤,不可以旣停而置之。請黑山島荐棘罪人沈翔雲,仰稟大朝,亟令王府嚴鞫得情,快正王法。令曰,不從。
鄭昌順,以訓鍊都監·一二巡廳·左右捕廳意啓曰,去夜無犯夜人被捉之意,敢啓。答曰,知道。
丙申正月十九日辰時,上御集慶堂。藥房入診,時原任大臣同爲入侍時,判府事金陽澤,領議政金尙喆,右議政李思觀,都提調李溵,提調蔡濟恭,副提調李溎,記事官尹翊東·李洪載·柳偁,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·丁志泰,以次進伏訖。溵曰,夜間聖體,若何?寢睡·水刺之節,亦何如?上曰,一樣矣。尙喆曰,昨日日氣不佳,故痰候往來矣。上曰,時或氣眩,必是痰症矣。尙喆曰,如此之時,則加進湯劑,似好矣。溵曰,兩廳醫官,今方待令矣。上命診脈候,泰輿進前診脈候訖。退伏奏曰,度數則雖調均,胃脈似弱矣。允協進前診脈候訖。退伏奏曰,度數調均,而胃脈滑體,比昨顯勝矣。溵曰,昨日晩後,未得承候,下情甚焦鬱矣。今日氣候益勝,不勝欣幸矣。尙喆曰,儲慶宮獻官,以都尉差出事,旣承下敎,而獻冊官誰當爲之耶?上曰,以獻官先爲獻冊可也。上曰,毓祥宮獻冊則誰當爲之耶?尙喆曰,王世孫當親行矣。溎讀奏湖南道臣狀聞訖。上命溎書傳敎曰,今聞湖南道臣狀聞,七千名運米,無事來到本州報來云,以此夙宵用心,聞此若予食朝食,庶可寬心,聞狀聞皆達,而此乃運米,故若此,道臣若此,此得體,雖此後,此等狀聞,予將聞,皆申聞事,分付。上曰,此專在於得人,而湖南伯得體矣。尙喆曰,耽羅所請穀物,似過矣。而自上每軫念島民,故特許矣。雖若干漂失,而此無不足之慮矣。上曰,大臣誰爲入來?尙喆曰,判府事金陽澤,左議政李溵,右議政李思觀矣。上曰,左右相有陞降乎?尙喆曰,古相臣李恒福·李德馨爲相時,以李元翼復拜領相,降爲左右相矣。上曰,李元翼賜几杖乎?尙喆曰,然矣。許穆亦賜几杖矣。上曰,李元翼後孫誰也?濟恭曰,李謙鎭而以壯元及第,特除承旨者也。諸臣以次退出。
丙申正月十九日辰時,王世孫座尊賢閣。儀仗次知郞廳·下直守令同爲入對時,左副承旨鄭昌順,記事官韓用龜,編修官李鎭衡,記事官柳偁,楊州牧使韓鼎裕,部將李琇·許滌,以次進伏訖。令曰,牧使曾經承旨,今方出外,似當恪勤供職,其須仰體大朝召還之意焉。承旨讀宣諭訖。令曰,判府事病患近果,何如,而何當肅命?鼎裕曰,江外棲屑之餘,重添感病,恩諭鄭重而尙未謝命,惶悚無地,姑俟數日,爲扶病出肅之計矣。令曰,楊牧先退。部將李琇進伏。令曰,儀仗陳列,部將果爲之乎?琇曰,南行部將次知矣。令曰,再昨夜受誓戒時,陳列·部將誰也?琇曰,未及知之矣。令曰,部將出去,率其時陳列部將,入對可也。令曰,儀仗陳列,誠非小事,在昔宋時,非寶儀輩則不得任其責,其責顧不重耶?鎭衡曰,儀仗乃古之九錫也。南行部將許滌,承令入對。令曰,再昨夜儀仗,汝果陳列乎?滌曰,然矣。令曰,陳列之行,果爲幾行?滌不能仰對。令曰,承旨出去,持儀仗班次圓,更爲入對可也。諸臣以次退出。
丙申正月十九日午時,上御集慶堂。藥房入診入侍時,都提調李溵,提調蔡濟恭,副提調李溎,記事官韓用龜·李洪載·柳偁,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉,以次進伏訖。溵曰,午間聖候,若何?上曰,有痰候而氣甚苶然矣。仍命診候,泰輿等以次診候訖。泰輿等曰,脈候之調均,與朝一樣,而略有數體矣。上曰,進服參附湯,何如?允協曰,單方則莫如桂橘茶之端的矣。上曰,桂橘茶在於古方乎?道炯曰,古方雖無之,而痰候如此之時,則必當有神效矣。上命桂橘茶依前方煎入。提調先退監煎,溵曰,桂橘茶已煎入矣。上乃進御。溵曰,都承旨方以資憲爲都承旨矣。上曰,然乎?卿爲廣平子孫乎?溎曰,臣則永興大君十代孫矣。諸臣以次退出。
丙申正月十九日午時,王世孫座尊賢閣。左副承旨入對時,左副承旨鄭昌順,假注書金載瓚,編修官李鎭衡,記事官柳偁,以次進伏訖。令曰,戶·工判來待乎?注書出去召入,戶曹判書具允鈺,工曹判書金漢耆進伏。令曰,班次圖入之。令曰,戶·工判進前,工役今爲幾何?允鈺對曰,二十二日封裹,似可及矣。令曰,必趁是日好矣。令曰,今召戶判之意,以惠嬪宮差備內墻垣事也。土石在於本處,工役似不浩大,申飭而停當,速爲好矣。令曰,役處圖形,注書持入。令曰,凡工役,易至於虛實相蒙,戶判出去時看審役處也。令書令旨曰,差備內役處,一木一石,如有犯禁之事,監董中官,當重繩,雖該郞若見此弊,言于判堂,卽爲草記事,分付。令曰,戶曹有玉乎?余之所把玉圭,卽余幼時自大朝造賜者也。爲其便於把持尺度,稍減於五禮儀,故視諸大朝圭樣則甚少,此爲悚惶,將欲改造矣。允鈺對曰,只有自前傳束玉一片矣。允鈺曰,法駕儀仗,以百十之數待令乎?令曰,一依受誓戒時爲之可也。令更讀儀仗申飭令旨訖。竝退出。
丙申正月十九日申時,王世孫座尊賢閣。戶·工判同副承旨同爲入對時,戶曹判書具允鈺,工曹判書金漢耆,右承旨蔡弘履,同副承旨李普行,假注書金載瓚,記事官洪國榮·柳偁,以次進伏訖。令曰,李鎭衡入對。令曰,俄下令旨中兼史往諭事,誤傳以預備兼春秋,俄者令旨,注書推入。弘履達曰,誤傳司鑰請推考。令曰,此非司鑰之誤傳,中官推考,可也。出擧條令曰,閤門外當有二玉圭,注書奉入量尺,亦爲持入。令曰,正續五禮儀書傳初卷持入。令承旨考出玉圭量尺圖。允鈺曰,此等典禮,都廳郞廳李德師似詳知,當問而爲之矣。令曰,唯。令退出。
丙申正月十九日酉時,王世孫座尊賢閣。承旨入對時,右承旨蔡弘履,假注書金載瓚,記事官洪國榮·柳偁,以次進伏訖。令書令旨曰,明日次對,以大朝次對爲之。令曰,夜將深矣。注書出去,此令旨,使之卽速頒布。令承旨讀奏公事訖。令退出。
上御慶熙宮。常參·經筵,以代理停。
藥房都提調李溵,提調蔡濟恭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。兩湯煎飮而有功冷水,予莫知也。今日依前煎入附子停。氣一樣,次對入侍。
中宮殿·惠嬪宮,藥房口傳問安。答曰,知道。
建功湯一貼封入事,下敎。
令于鄭昌順曰,領議政入對事,史官往諭。
傳曰,內局入侍,次對同爲入侍。
鄭昌順,以禮曹言達曰,臣華鎭與戶曹參判鄭一祥,進詣大報壇奉審,則壇上方甎五張,壇下方甎四十張破傷,饌卓牀巾三件內幅改備,雉尾帚二柄,雉尾兺改備,曲墻塗灰,冽泉門樑上塗灰,庫庫剝落,黃帳幕一幅,東道里三幅,黃綿絲中束乼二巨里,黃大乼纓子封皮三箇,壇上白布遮日一幅,白木內揮帳一幅,外揮帳一幅,油遮日六浮內十二帳,別大束乼一艮衣,大束乼四艮衣,中小束乼各二艮衣,三甲所三艮衣,竝破傷,典祀廳仰油芚一浮,大樽冪四箇,邊冪四箇,沙磁椀二箇,砂盞臺具二箇,瓦燈三箇,飮福盤一立,架子一部竝破,紅袖衣六件,皁袖衣十件,白紬中單五件,幞頭一件,价幘冠三件,進賢冠一件,皮弁冠三件,金銅革帶八件,烏皮履十二件,舞翟七件,干四箇,角搥四件,磬懸索五把,竝破改備,照燭衣上下端修補,奉室艸芚二浮改備等事,趁卽擧行之意,分付各該司,何如?令曰,依。
又以禮曹言達曰,今此上尊號時,大殿上冊寶後,中宮殿上冊寶,仍於其庭行禮事,大臣入侍時,旣已定奪矣。大殿·中宮殿上冊寶儀註還下,以爲改磨鍊以入,何如?令曰,依。
令于申大升曰,漢城府諸堂,一竝牌招入對。
申大升達曰,漢城判尹尹東晳,左尹沈履之,右尹李瀰,依下令來待矣。令曰,入對。
吏批,行判書金鍾正進,參判具㢞進,參議李在簡式暇,左副承旨申大升進,以李鼎運爲持平,沈爲正言,宋煥喆爲副應敎,李宜哲爲兼同春秋,洪樂性爲濟用提調,尹東暹爲繕工提調,李昌伋爲定州牧使,具明遠爲慈山府使,宋持常爲白川郡守,宋樂爲鏡城判官,韓光近爲江東縣監,趙學進爲兔山縣監,申光憲爲童蒙敎官,李商進爲司書。
兵批,判書徐命善病,參判尹光紹病,參議李秉鼎病,參知金漢老入直進,左副承旨申大升進,同知單高時峻,僉知單李弘遠,副護軍田光洙·申光道,副司直金孝大·金履常,副司果李羽逵·李應白,副司正金載瓚。
令曰,次對承旨入對。
鄭昌順,以御營廳習陳頉單子入啓。傳曰,以今日新除大將擧行。
申大升,以兵曹言達曰,守禦廳,哨官禁軍遞兒窠,今方有闕矣?依節目禁軍別將,與該營中軍眼同取才,以居首者塡差之意,敢達。令曰,知道。
又以兵曹言達曰,忠壯衛將李明奎,景福宮衛將安福臣,昌慶宮衛將高宗祉,俱以病難供職,呈狀乞遞,竝改差,何如?令曰,依。
又以兵曹言達曰,依下令,武藝別監入格人處,木布施賞之意,敢達。令曰,知道。
令于鄭昌順曰,上號都監都廳一人,使之入對。
建功湯一貼封入事,下敎。
鄭昌順達曰,都監都廳李德師,依下令來待矣。令曰,入對。
漢城府啓曰,卽因臺啓,軍門中犯禁閭家者査出以奏事,命下矣。自臣府發遣府郞廳及五部部官摘奸,則御營大將臣尹泰淵家東邊,李惟銓瓦家九間,癸巳六月買得,爲捕盜廳軍官廳。北邊崔重鎬瓦家八間草家三間,甲午九月買得,爲鑄錢所文書廳。南邊卞哥主簿稱號人瓦家二十四間草家四間,空垈九十六間,癸巳七月買得,爲御營廳軍官廳。崔淑瓦家三十間,壬辰買得,爲摠戎廳文書廳矣。卞哥與崔哥兩家,竝爲毁撤,改建瓦家五十三間,亦有年所,的實之意,敢啓。答曰,萬古豈有是理?五十年苦心,不覺歉然。御將尹泰淵先施三等之典。初欲海島,十分參酌,機張投畀,倍三道押付,此專由於軍門執事駭然之致,鍾街訓將聚集民人,決棍三十度,沿海充軍,一體倍道押付。
李普行,以義禁府言達曰,因漢城府草記,前御營大將尹泰淵,機張縣投畀倍三道押付事,批下矣。以批旨內辭意,具罪目卽爲發遣府書吏,倍三道押送配所之意,敢達。令曰,知道。
王世孫親傳香罷後,政院·玉堂口傳問安。答曰,知道。
大殿·中宮殿·惠嬪宮,藥房口傳問安。答曰,知道。
洪相纘達曰,卽者兼司書洪國榮,以其親病陳書徑出,原書以飭敎纔已退却矣。所當直捧禁推徽旨,而此與無端徑出有異,推考警責,何如?令曰,依。
申大升,以禁衛營·一二巡廳·左右捕廳意啓曰,去夜犯夜人無所捉之意,敢啓。答曰,知道。
前行忠淸都事金德元上書。伏以臣才雖無用,身則世祿遺裔,心懸象魏,欲報涓埃,寸丹激昂,不能自抑。輒敢條列五事,仰瀆重明之下,倘蒙採蕘之恩,不加越俎之誅,則臣雖死之年,猶生之日也。猗歟盛矣。皇極之化,方隆於壽域,老人之歌,爭起於康衢,百靈扶護,諸福畢至,生逢堯舜之時,幸爲聖人之氓者,孰無於千萬之祝也?若其四時節宣之方,三朝保護之道。伏惟我邸下,殫誠竭力,靡不用極矣。惟是藥院諸醫,旣無卓異之識,不過尋常之術,莫重御藥,一委其手,誠極未安。倘我邸下,下令國中,苟有精通脈理,曉達藥性者,咸聚京師,出入診筵,與論刀圭之劑,俾效尺寸之益,豈不是不可緩之急先務乎?閭巷匹庶之有篤老父母者,必廣求名醫於京鄕諸處,隨症施藥,而問藥於局方醫官,蓋尠焉。至於御藥專委於局方而,未聞有廣詢博議之擧,其爲憂悶當如何哉?伏願邸下,亟令提擧嘗藥之臣,及時搜訪,以禮延致,使得盡誠,益收實效焉。於戲休哉。我邸下聰明仁孝,亶出至誠,恢廓英毅,卓越百王,絲綸一下,擧國傳誦,令聞廣譽,如日方升。誠以此時,登崇俊良,穆穆布列,相得益章,則唐虞事業,庶幾做得,周官制度,不難復行矣。噫,睿德成就,必藉經術之士,庶績凝熙,惟待賢良之才。我邸下如欲行唐虞之道,致都兪之隆,則以不得九牧爲憂,如欲法文武之道,躋休明之域,以不得十亂爲懼,搜之於巖穴,擧之於管庫,立賢無方,惟才是用,深軫官人以世之戒,克懋籲賢尊帝之德,則天旣以生民,付畀我邸下。亦豈無爲時出之豪傑,可以左右我邸下者乎?然而自賢其臣,實爲千載之通患,惟治與亂,莫非一心之所召。伏願邸下,察陰陽消長之理,嚴賢邪進退之分,以弘功業,以永天命焉。嗚乎,民惟方本,本固邦寧,寧邦之策,只在於固本,而農爲天下之大本,則固本之遁,顧不在於務農乎?務農之本則牛畜是已,不有牛畜,無以耕播之故耳。臣請以農談,爲邸下陳之。噫,土地之膏沃,均也,溝渠之灌注,一也。有牛而早耕者,雖當潦旱,不至全歉,無牛而晩耕者,苟値旱潦,必至全失,牛畜之爲本於農也,莫是其重且大矣。我國牛畜,不爲不多,而以其潛屠狼藉之故,日漸耗縮,借牛之令雖下,而無牛者每患失時,誠可憂悶。潛屠之禁,非不申嚴,而京中以其有懸房亂廛之法。故摘發甚易,行禁亦嚴,而鄕外則無亂廛之法,只使面任糾察。故同里閈相親厚者,相與蒙蔽,幸免刑配,鄕外潛屠,比京尤甚。職此之由也,莫如依懸房亂廛之法,輪送泮隷於八道,如兩都及廣州·水原之例,詗察潛屠,告官抵罪,勿爲懲贖,嚴刑定配,則犯屠者畏之,不敢如前之爲,而牛畜繁息,農民無失時之歎矣。至於釋菜所用脯牛,若使吏奴主之,必有奸弊,亦令泮隷,依四府例進排,則似無不潔之歎,憑公營私之患,亦可以永杜矣。伏願令備局發關於八路,以爲敦農務本之實政焉。嗚乎,安不可以忘危,治不可以忘亂?百年昇平,武略不競,亦理勢之易熙者,今我國軍制,一自五衛之法,廢格不行,委靡極矣。訓局軍兵,先正臣宋時烈,已嘗有驕惰不可用之慮,則況今恬嬉玩愒,無復紀律者乎?束伍之徒有虛簿,水軍之散在峽邑,殆有甚於鼂錯所謂卒不服習,以將與敵者,不可使聞於隣國者也。伏願我邸下,亟令廟堂,商確措置,廣開屯田,分番更休,逐朔鍊閱,以備衣袽焉。嗚乎,科目取人,蓋爲其得人才也。近年以來,科擧頻數,文武之才,於斯爲盛,若果隨才用之,豈無其效也?然而登科數十年,或不沾寸祿,或一斥不復,抱牌餓死,殆半於國中,士有抱玉之悲,世多積薪之歎,此足以感傷和氣矣。今若欲痛革淹滯之弊,永杜奔競之習,則京外諸職,一從榜次差除,勿使銓官,先後於親疎,取捨於恩怨,可使無勢力守本分者,均蒙恩沛,而除今日之痼弊也。伏願我邸下,稟于大朝,斷斷行之,以爲疎冤恢公之道焉。噫,臣之所陳五事,雖若老生常談,而今日切急之務,實無過於此五者矣。竝望我邸下,勿以人廢言,亟賜施行,則宗社幸甚,生民幸甚。臣無任屛營祈懇之至云云。答曰,覽書具悉。書陳其令所司,條列稟處。
兼司書洪國榮上書,伏以臣於直中,得接家信,臣母以虛勞宿症,屢日委苦,兼以風痰之祟,藥餌罔效,氣息甚綴,臣以終鮮之身,凡係扶護之道,非臣莫可。自聞此報,方寸煎灼,玆陳短章,徑出禁扄。伏乞离明,亟遞臣職,以肅朝綱焉。臣無任屛營祈懇之至云云。還出給。
丙申正月二十日辰時,上御集慶堂。藥房入診入侍時,都提調李溵,提調蔡濟恭,副提調李溎,記事官韓用龜·李洪載·柳偁,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉,以次進伏訖。溵曰,夜間聖候,若何?上曰,一樣矣。溵請診候,上曰,止之。上命湯劑,待下敎持入。諸臣以次退出。
丙申正月二十日辰時,王世孫座尊賢閣。領議政入對時,領議政金尙喆,左承旨李敬倫,假注書金載瓚,記事官洪國榮·柳偁,以次進伏訖。尙喆進前曰,上候,若何?令曰,今日則有勝矣。睿候,若何?令曰,一樣矣。尙喆曰,次對之分行於望前後者,已有定式,則今日次對,當行於小朝,而昨夜有以大朝次對爲之之令,何也?令曰,上意如是故耳。尙喆曰,然則今日則以大朝特敎,別行次對,元定次對則退行以明日好矣。令曰,卿之向日辭免,過矣。尙喆曰,臣幸逢今日,實有須臾無死之願,而只恨犬馬之齒,已迫衰暮,則夫豈有飾讓便身之計哉,而向日之辭免,情有所不獲已者矣。令曰,向日大朝處分,亶出於至公無私,則卿其不仰體至意乎?此後則勿復如是好矣。尙喆曰,非但情固難安,抑亦病且難强矣。國榮曰,臣旣有所聞,故敢此仰達矣。近日外言,以爲大臣向日辭免,卽邸下之所指敎,傳說甚多,此雖伊日筵臣之誤聽誤傳,而筵話之爽實相播,事極拯可悶矣。令曰,入侍時坐處不便,故遠伏之臣,易致誤傳,此爲甚悶矣。尙喆曰,每當入侍,群下之言,不能一一仰徹,故不得不仰聞于邸下。邸下又當仰陳於大朝者,事固當然。且況聽政之後,事體自別矣。若曰,大朝筵中,余不敢參聞云爾,則國事將如何也?令曰,今方傳香,竝爲退出。
丙申正月二十日辰時,王世孫詣崇政殿,親傳香入對時,左承旨蔡弘履,右副承旨申大升,假注書金載瓚,編修官鄭民始,記事官柳偁,以次陪立訖。王世孫具翼善冠·袞龍袍,乘步輦出顯謨門,詣崇政殿南月臺,降輦親傳香,就庭東立板位上,俯躬祗迎禮訖。乘輿時,令曰,傳香時不參宮官牌招。出令旨令曰,騎馬三匹立之,兼史一員待令。出令旨還內,諸臣以次退出。
丙申正月二十日巳時,上御集慶堂。大臣·備局堂上引見入侍時,領議政金尙喆,左議政李溵,右議政李思觀,行司直李景祜,行司直具善復,行司直朴相德,行司直徐命膺,行司直李章吾,行司直洪樂性,吏曹判書金鍾正,刑曹判書李重祜,行副司直尹東暹,右參贊鄭存謙,行副司直鄭尙淳,大提學李徽之,兵曹判書徐命善,工曹參判尹得養,禮曹參判金華鎭,行副司直權噵,行副司直徐有隣,右尹李瀰,大司成金魯鎭,戶曹參判鄭一祥,大司憲朴相老,大司諫南玄老,執義沈命德,司諫趙榮弼,掌令兪恒柱·洪周萬,獻納洪彦喆,持平姜,副校理趙尙鎭,左副承旨鄭昌順,假注書金載瓚,事變假注書柳孟養,記事官李洪載·柳偁,以次進伏訖。尙喆進前曰,聖體,若何?上曰,一樣矣。尙喆曰,太室冊寶,雖有依壬辰年例勿爲內入之敎,而今年不爲親詣矣。當內入看品乎?出擧條上曰,依爲之。看品後,奉安于資政殿,世孫因爲陪往,可也。出榻敎尙喆曰,此慶尙監司金載順狀達也。以爲纔因御史書啓,本道尤甚邑大同木,許令代錢收捧,而昨年綿農,通一道全歉,木綿之難捧,實無彼此之殊,無論稍實之次邑,一依尤甚邑例,以錢代捧事,請令廟堂稟令分付矣。本道綿農之失稔,誠如道臣狀論,而雖以惠廳言之,貢錢之以純錢上下,有勝於木布,於國於民,可謂兩便,問于該堂,其言亦如此,依狀請許施,何如?出擧條上曰,依爲之。宗簿提調鄭尙淳曰,以譜略稟定事,本寺一提調來待閤外矣。上曰,一提調入侍。出榻敎宗簿一提調恩全君禶啓曰,國朝御牒八高祖圖·王妃世譜,當爲修正,而儲慶宮·毓祥宮八高祖圖奉安,亦爲一體修正,何如?上曰,依爲之。又啓曰,癸巳年御眞模寫後,御牒註當爲記載矣。今番修正時,依例修錄,何如?上曰,自前已爲謄梓矣。又啓曰,當宁子孫錄中,官職嫁娶未錄矣。今番亦爲修正入刊乎?上曰,依爲之。又啓曰,譜略進上進獻,以幾件封進乎?上曰,各一件封進。又啓曰,譜略修正時,當爲跋文矣。上曰,置之。尙喆曰,昔年跋文,卽故相臣李觀命所製進也。今當修譜,其子徽之,又以文衡製進,事不偶然矣。出擧條上曰,然則貴矣。使之製進可也。上曰,昔年跋文,是何年所製乎?尙喆曰,丁酉年景廟代理時,以小朝令製進矣。大司憲朴相老,大司諫南玄老,執義沈命德,司諫趙榮弼,掌令兪恒柱·洪周萬,持平姜,獻納洪彦喆所啓。臣等俱以無似,猥叨言地,大禮當前,未敢言私,合辭方張,急於請討,黽勉就列,一味含默,自顧官名,居常媿恧,旣伏見夜下備忘,有柏府·薇垣甚便,官名可惜之敎,臣等相顧惶懍,實不知措躬之所矣。瘝官之罪,占便之失,於斯尤著,其何可一刻晏然於臺次乎?請命遞斥臣等之職。上曰,予則曰於今朝鮮,無事世界,兩司可革。故頃者一合辭,命亟停勿煩。翔雲其雖無狀,其時都憲,慷慨以停。噫,彼此人,渠雖無狀,豈過於他合辭乎?以此觀之,翔雲可謂豐年之乞人,若今萬品同春,渠則不參,故三陽回泰之時,一猶冬之乎?頃者黨啓之下,其猶杳然,豈意八十三,命亟停勿煩乎?予豈樂爲,亦豈爲翔雲意此?故亟命亟停。嗚乎,八旬其欲快淸臺閣而然也。若此故亟停之命,蓋以此也。此何大事,聞此敎,其何持乎?故意謂今日一合辭亦無也。昨有敎而旣差愈,聞此事慷慨亘中,將無以敎,諸臣皆世祿臣,須看庚子年以前,其時若無權卨·金敏才事,兩司亦將無啓。嗚乎,幾年合辭,其能收殺,數年高枕,復有此,深悶深悶。今因一都憲快淸,此正得人而然。故翔雲事,不足靳持,頃者已下敎,今當一體停啓,或有新啓,臺臣當開口,無他啓,故有引嫌之擧。嗚呼,置臺閣何意?都中闕門,聞喝導之聲,百司闕中皆戒嚴,於今無此,孰能若此?心常慨然者,於今特命次對,欲聞新新,昨已論此,亦因循彌縫之一事也。若此不已,閤外雖有不潔之事,臺臣皆合眼,聞可駭之事,臺臣亦掩耳,國將興乎,其將亡乎?今若循例勿辭,請退待,其臥於家,自謂幸耳。昨下敎於諸臺,可謂得計,予何循志?此予張目者也。自顧若有停,若無新,予亦語因此爲倖,臺廳之門,幾日鎖?該房承旨合眼掩耳,勿辭亦勿退待。又所啓,臣等伏見避辭批答,十行辭旨,誨責截嚴,臣等不勝萬萬惶悚之至。臣等雖甚愚迷,豈不知德音藹然,與物同春之盛意,而第念合辭罪人沈翔雲,本以凶孼之裔,兼以妖邪之性,得罪倫紀,爲世所棄,厥惟久矣。向來一書,旨意陰譎,情狀叵測,前日傳敎,有難凡難第之敎,則魑魅魍魉,莫逃日月之下矣。合辭之請,實是嚴懲討杜亂源之意,而日前兩臺臣之不謀僚席,遽然停啓,大壞臺體,極涉駭妄。今雖承亟停之敎,臣等死罪,不敢爲奉承之計者,亶出於沐浴請討之義,擧國共公之論也。我聖上好生之德,雖甚欽仰,在臣等執法之道,決難容貸,唐虞盛世,猶有帝曰,宥,皐陶曰,殺之文,今者合辭之爭,庸何傷於聖世之治乎?再發之啓,斷不可停止。請黑山島荐棘罪人沈翔雲,亟令王府嚴鞫得情,快正王法。上曰,旣諭,所謂翔雲,今日可謂孤雛腐鼠,亟停勿煩。大司憲朴相老所啓,近來國綱漸弛,朝體不嚴,固多寒心,向者毓祥宮告由行禮時,有一頂玉犀帶者,乘馬於東宮下輦所咫尺之地,倉卒昏夜,不省誰某,使府隷跟尋,則乃海溪君也,無識宗臣,雖不足責,而紀綱所在,極涉駭然,請海溪君削職。上曰,依啓。大司憲朴相老所啓,閭家奪入之禁,卽我殿下五十年爲民實惠也。人有安堵之樂,家無樂竝之弊,前後飭勵,又不啻申嚴,而法久則弛,豈無犯者?似聞有一軍門,或稱以軍門負債,假作文券而奪入,或托以軍官廳·文書廳·鑄錢所而買入,此固可駭,而甚至於毁撤六七閭家,作爲一區,新構大第者,亦或有之云,其罪有浮於奪入者矣。執法之地,不宜掩置,請京兆堂上爲先從重推考,亟令該府,考準累式年帳籍家坐,嚴査現出,依律重繩。上曰,該堂推考。所啓,今日可謂有臺閣,聞甚萬萬駭然。令京兆犯者詳考,亟施島配之典。傳曰,軍門中犯禁閭家者,令京兆卽爲嚴査,晝講時以奏。出榻敎大司諫南玄老所啓,懲貪之政,不可不嚴,而挽近以來,法令解弛,朴奎壽身爲守令,犯贓狼藉,繡啓明白,處分嚴正,則薄竄未數月,稱以經年,遽然請放,殊非愼典憲之意,請當該金吾堂上從重推考。上曰,依啓。命書傳敎曰,子曰,棖也慾,焉得剛?聖訓嚴矣。於今朝鮮,謂已亡,見今日,可謂興矣。其君張目,其臣慷慨,風行草偃,其亦可見,爲沖子,曷勝其喜,初意將何心?持此國付予沖子云,一慷慨敎,言甚正直,擧直措枉,王者事也。欲命加資,已承襲爲錦春君,大司憲朴相老特爲熟馬一匹面給。雖有輕重,兩司長官擧職同,薇垣長熟馬一匹賜給。又命書傳敎曰,觀今擧措,其國興乎替乎?若此而今月受八字,予雖不愧,後世謂予何?以予水欲洗之心,豈可例過今日?況以予心,當受萬萬過中之事,況循例晝講乎?今日晝講爲之,以謝百世。尙喆曰,朝爲酬應,午又晝講,則不瑖有妨於靜攝乎?尙喆請退。上曰,晝講,卿等當入來乎?尙喆對曰,今日特命晝講,甚盛擧也。臣等何不入來乎?仍命退出。
丙申正月二十日午時,上御集慶堂。晝講入侍時,領事金尙喆·李溵·李思觀,知事金鍾正,特進官鄭好仁,參贊官李敬倫,侍讀官洪相纘,檢討官沈有鎭,記事官韓用龜·李洪載·柳偁,以次進伏訖。上進講大學篇題及第一大文,仍命王世孫,講第二大文訖。領事·知事·特進官·參贊官·兩儒臣,以大文次第輪讀。上曰,補亡章,予曾講之否?尙喆曰,昨年進講矣。上仍誦補亡章訖。上曰,古人八歲入小學,十五入大學,而予則十六入小學,十九入大學矣。相纘曰,補亡章一朝豁然貫通云者,不特讀書窮理之學爲然,隨事隨處,若能眞積力久,則自然有貫通之效矣。上曰,古昔聖訓,若是勤摯,而後世不見大小學之效者何也?相纘曰,萬事皆出於誠之一字,而近日則人無誠實底工夫,而徒尙其儀文末節,故不見其效矣。上謂王世孫曰,汝則已講大小學,何書最好耶?王世孫曰,幼而讀小學,長而讀大學,兩書不可偏廢矣。上曰,人能讀書而不見其效,何也?王世孫曰,人不能力行而然矣。尙喆曰,殿下有躬行心得之學,而以是傳之王世孫,國家萬世之基,惟在於此矣。上曰,爾於讀書,能無厭意否?王世孫曰,不厭矣。上笑曰,諺所謂好歌,長聽則厭,況於書乎?尙喆曰,帝王之學,已自沖年,講習浸沈濃郁,自無厭苦之心矣。思觀曰,雖以私家論之,初學之人,若知讀書之有味,則自然學不厭矣。上曰,領相亦入於書筵乎?尙喆曰,臣則雖未入參,而每因賓僚仰聞睿學之高明矣。上曰,近講朱書乎?鍾正曰,已進講節要而未及垂畢矣。上謂王世孫曰,汝須於諸臣奏對之際,雖有未契於心者,必優容而寬假之,姑觀後日,如有所取焉,則於汝心,不啻若千金之得也。上又曰,敬大臣體群臣,此乃人君之所可體念者也。且爲人上者,處於崇高之位,故每有低視群下之心,可不戒哉?上仍誦古之欲明明德大文曰,格物然後致知者,誠然矣。推此一條,以至於平天下,豈不偉哉?上謂王世孫曰,必思爾祖今日之心也。上又曰,好逸而不好勤,自是易事,爾其勉之。上曰,故相李宗城,眞忠臣也。其諡號,何字耶?敬倫曰,孝康也。上曰,儒臣誰也?思觀曰,上番則故相洪致中之曾孫,下番則故相沈之源之後孫也。上曰,此乃洪致中之孫耶?故相,自予嗣服初,協贊蕩平之治,而故相李潗,亦有寅協之功矣。尙喆曰,然矣。上曰,兩相之孫,同入於今日講筵,誠是異事。仍命書傳敎曰,今日此講,古豈有乎?沖子侍坐,大臣·重臣·儒臣入侍,今日入侍儒臣,卽故相洪致中孫也。嗣服初,爲予協贊蕩平者,而左相祖,卽故相李潗,與洪領相幾年助予蕩平者,今予八十三,與領事晝講同入,是豈偶然?心竊憶昔,況上番入侍,亦非偶然。參贊官今將有命,特授承旨,牌招察任,房順房。今日入侍領事廐馬一匹賜給。有此命,大臣固辭,各豹皮一令,知經筵特進官虎皮一令,參贊官下番儒臣鹿皮一令,翰注各弦弓一張賜給。又命書傳敎曰,今日入侍參贊官,卽李敬倫也。其父故相所奏忠貫宇宙。噫,戊申年予歲三十五歲,以玉堂南床入侍,今予八十三,以參贊入侍,此萬古奇聞。況有子登科參贊入侍,可謂報本,特加一資,旣陞資承旨許遞,其代上番儒臣,以故相曾孫下敎,依此牌招察任。上命京兆堂上,持閭家奪入草記入侍,入侍時,承旨讀草記。上曰,御將極非矣。仍命書傳敎曰,萬古豈有是理?五十年苦心,不覺歉然,御將尹泰淵先施三等之典,初欲海島,十分參酌,機張縣投畀,倍三道押付,此專由乎軍門執事駭然之致。鍾街訓將聚集民人,決棍三十度,沿海充軍,一體倍道押付。又命書傳敎曰,御將處分代,以張志恒爲御將,牌招傳授命召。鍾正曰,今番上冊寶時,王妃位以宮衛令,依前爲之乎?上曰,依前爲之。諸臣以次退出。
丙申正月二十日午時,王世孫座尊賢閣。次對承旨入對時,左副承旨鄭昌順假注書金載瓚,記事官洪國榮·柳偁,以次進伏訖。令曰,閭家査出事,何以爲之乎?昌順曰,俄以榻敎頒布,使之晝講前査入矣。令曰,臺啓旣已允下,不可混淪,査出各別申飭,使之嚴査以奏。令書令旨曰,官官有闕代,今日政差出,待下批牌招入直。仍退出。
丙申正月二十日午時,王世孫座尊賢閣。漢城府三堂上入對時,判尹尹東晳,左尹沈履之,右尹李瀰,右副承旨申大升,假注書金載瓚,編修官李鎭衡·文采五,以次進伏訖。令曰,何以査出乎?似未及廣査矣。東晳對曰,卽問于發啓臺臣,則以爲有所風聞云,故發遣部,官于將臣家,摘奸以來,而姑未還矣。令曰,左尹意,何如?履之對曰,今方考籍査出,而臣等先爲入來矣。令曰,大朝五十年爲民苦心,必欲使一夫,莫不得所,前後禁閭家之敎,寔出於深仁厚澤,則仰體聖意,恪勤率職,使權貴知戢,小民受惠,以致實政之下究者,卿等責也。僉曰,臣等敢不盡心。令曰,生民休戚,係於京兆,而左右尹又是擇差之人也,其可少忽。況且左右尹。卽余舊僚,而余所眷待者也。其各惕心奉承。令曰,左尹間已開坐乎?履之對曰,臣自來情迹,有異他人,而爲參大禮,自鄕來者,纔有日矣。豈敢以職務自處乎?令退出。
丙申正月二十日申時,王世孫座尊賢閣。諸承旨持公事入對時,行都承旨李溎,左承旨蔡弘履,左副承旨申大升,右副承旨李普行,假注書金載瓚,記事官李商進·柳偁,以次進伏訖。令曰,頃者自上旣飭宮官請由兼司書徑出書,將何以處之乎?向日李商駿書,旣爲還給,則此書似無異同矣。普行曰,似不宜異同矣。令曰,然則還出給可也。注書分付還給。令曰,差備官中洪相纘陞資代,付標以入事,注書出去,分付吏曹。令書令旨曰,武藝別監之別試取,出於懲勸之意,入格者數亦不多,施賞依例爲之事,該房知悉。令曰,尹泰淵之新買閭家,爲幾何?溎曰,合爲四家,而二家則毁撤,而建屋五十餘間矣。諸承旨讀公事訖。溎·弘履·普行先爲退出。令曰,李東讓日記,李鼎運上書入之。令讀奏。令曰,李鼎運今日政爲臺職乎?大升曰,然矣。令曰,朝著如是不靜,甚可悶也。姑不可賜答,當稟于大朝,原書留置。退去,仍退出。
丙申正月二十日初更,王世孫座尊賢閣。都監都廳郞廳入對時,右承旨鄭昌順,假注書金載瓚,記事官李商進·柳偁,都廳郞廳李德師,以次進伏訖。令書令旨曰,明日次對,隷儀後爲之。食後來會事,分付備局。令曰,右副處筵說持入。注書持入回奏曰,韓用龜·安策所修筵說矣。令讀前都事金德元上書訖。令書批答曰,覽書具悉。所陳令廟堂條列稟處。令曰,金德元誰也,柏谷子孫乎?昌順對曰,未能詳知矣。令曰,漢城府守直郞廳,使之走馬進來開陽門,仍留漢城府,郞廳入對。令曰,姓名誰也?對曰,張錫觀矣。令曰,溪谷子孫乎?對曰,然矣。令曰,閭家混入與否,果已摘奸而査出乎?對曰,李章吾家有閭家,二區混入者矣。令曰,已爲草記乎?對曰,明日當草記矣。令退出,令昌順讀奏安策所修筵說草訖。令退出
上在慶熙宮。常參·經筵,以代理停。
藥房都提調李溵,提調蔡濟恭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。氣一樣待敎侍。
中宮殿·惠嬪宮,藥房口傳問安。答曰,知道。
建功湯一貼封入事,下敎。
洪相纘,以弘文館言達曰,本館上番校理臣金履正,下番修撰臣沈有鎭,俱以太室祭官,今日議政府肄儀時進參事,晝仕出去之意,敢達。令曰,知道。
備忘記,門鑰開閉,旣以徽旨擧行,則不可無牌直中官。旣有牌直中官,則亦不可無牌直,而當此軫念經費之時,不可濫觴,省之又省,牌直以一名差定,分付兵曹。
洪相纘達曰,都監堂上趙重晦,依下令來待矣。令曰,承旨·禮判同爲入對。
漢城府達曰,依下令發遣本府郞廳及五部部官,摘奸前後將任家,則訓鍊大將李章吾家·趙福興草家六間,己丑年買得爲下人廳。全益興瓦家六間,己丑年買得爲文書廳。李春敷瓦家三十間·草家三間,空垈一百二十六間,丙戌年買得爲執事廳。韓尙彬家瓦家十五間,乙未年買得爲勸武廳。金漢明瓦家十八間,空垈二十六間,戊子年買得爲文書廳。丁希稷瓦家十一間,空垈十九間,戊子年買得爲文書廳。名不知醫女家,買得毁作行廊。姜渭尙瓦家十六間半,空垈十九間半,戊子年買得,毁作大門,其餘爲大門外空庭的實,他部則無被捉之意,敢達。答曰,知道。
傳曰,內局入侍相臣若入來,同爲入侍。坐直承旨入侍。
申大升,以兵曹言達曰,李章吾喬桐府充軍,倍道押付命下矣。依傳敎,李章吾喬桐府充軍,倍道押付命下矣。依傳敎,李章吾喬桐府充軍,令本道定將校,倍道押付之意,敢達。令曰,知道。
申大升,以兵曹言達曰,依傳敎,御營廳當該執事金鎭國,全羅道海南縣充軍,當日倍三道押付之意,敢達。令曰,知道。
蔡弘履,以漢城府言啓曰,前御營大將尹泰淵家本洞任掌,鍾街決杖三十度事,命下矣。依傳敎,臣等開坐鍾街,南部薰陶坊政丞契任掌金壽京·李枝蕃等,各決杖三十度之意,敢啓。答曰,知道。
申大升,以訓鍊都監言啓曰,依傳敎,御營廳行首執事金鎭國,鍾街聚集民人,決棍三十度後,出付兵曹之意,敢啓。答曰,知道。
鄭昌順達曰,大臣·備局堂上,依下令來待矣。令曰,引接。
傳于申大升曰,漢城判尹廐馬一匹面給,於延和門親受。
李溎啓曰,玉堂上下番有稟達事,來詣閤外請對矣。又啓曰,諸承旨有稟達事,來詣閤外請對矣。
李普行啓曰,兩司諸臺有稟達事,來詣閤外請對矣。又啓曰,領議政金尙喆,左議政李溵,右議政李思觀有稟達事,請對矣。
以備忘記,傳于李溎曰,以今予心,雖翰注何對?況卿等乎?卿等自休。
李溎啓曰,諸承旨有稟達事,更爲求對矣。又啓曰,玉堂上下番有稟達事,更爲求對矣。又啓曰,兩司諸臺有面達事,更爲求對矣。又啓曰,時原任大臣,雖伏承下敎,不敢退去,更此求對矣。傳曰,竝入侍。
建功湯一貼封入事,下敎。
令于蔡弘履曰,大臣入對事,往諭。
鄭昌順達曰,禮曹判書趙重晦,參判金華鎭,有稟達事,來詣請對矣。
備邊司薦望,以李漢膺爲摠戎使。
戶曹判書具允鈺上書。伏以邦慶無前,縟儀涓吉,適忝敦匠之任,倍切蹈抃之忱。仍念臣昨伏見院啓,以向日請放朴奎壽事,有該堂重推之命,臣實當之矣。滿心惶蹙,無所自措。臣雖愚迷,非不知懲貪之法,本自不輕,而旣已訊配。又且經赦,伊時前席之稟,出於疏釋之意,而自不覺爲遽然之科,夫身爲獄官,不當放而請放,是何等罪過?臺啓薄勘,實出忠厚之意,畢竟問備,亦荷曲貸之恩,而在臣之道,有不容以是自恕。玆敢冒入文字,仰瀆睿聽。伏乞亟命司敗,嚴治臣罪,以爲不職者之戒幸甚。臣無任屛營祈懇之至云云。答曰,覽書具悉。卿其勿辭,監董工役。
副應敎宋煥喆上書。伏以皇天眷佑,慶溢宗祊,聖壽益享於無憂,睿孝仰格於代勞,縟儀將擧,賀禮隔日,臣民慶忭,曷有其極?臣爲參賀班,來伏旅次,此際忽伏承令旨下者,以臣爲弘文館副應敎者,臣且驚且怵,莫省攸措也。噫,臣自釋褐以來,于今九年,而前後玉署·春坊,一不敢承膺者,臣之情私,竊有所惶隕怵惕,萬萬難安者,臣誠死罪死罪。蓋以頃年大朝御製裕昆錄中,以亂逆之本,謂由於黨論而推源於斯文。夫聖敎所云斯文者,臣不敢的知誰某,而臣之先祖臣文正公時烈,適丁其時身任邪正之辨焉,則今其名字,雖不入於指敎之中,其身自在裏許矣。在臣私義,固當獨抱遺書,深伏窮山,蹜蹐而沒齒而已。豈可自同時人,以爲進取之圖哉?顧臣家世素寒,無業可生,故隨衆倖第,只出於祿仕之計而已。今若因此貪冒榮途,無所不至,則其忘廉喪義,當作何如人也?區區微諒,實自如此,故所以從前華銜,一不敢冒膺者,良以是也。臣粤自待罪說書,連上辭本,而每以在外徑遞,一未蒙登徹,徒積逋慢之罪,私心惶懍,恒切踧踧,而似此情勢,殆亦一世之所共知也。且臣幼而失學,長益愚陋,應讀書卷,亦多面墻,等閑尺蹄,亦患梗澁,則假使臣,雖無此情勢,固不敢以厠迹邇列。矧玆所叨,號稱東壁,其所遴選,益宜加愼者,則尤非如臣之所可擬議者。臣若不自反,揚揚冒晉,上以孤聖朝責畀之意,下以貽臣家門戶之羞,是不惟負國家也,實亦負臣祖也。臣豈忍爲此,而邸下亦何所取而用之也?以此以彼,淸顯一路,便作臣自劃之所,臣之情私,良亦苦矣。玆敢冒死披瀝,仰瀆离明,罪尤慢蹇,萬殞猶輕。伏乞睿慈,俯察衷悃,亟令鐫削臣職名,仍治臣違傲之罪,以全私義,以肅朝綱,千萬幸甚。臣無任屛營祈懇之至云云。答曰,覽書具悉。爾勿過辭,從速察職。
持平李鼎運上書。伏以第祿滋至,聖候益康於添籌,縟儀將擧,睿孝彌光於進冊,歡欣蹈舞,小大惟均。仍伏念臣於見職,豈有一半分可堪之勢,而向者柏府除命,適下於請討翔雲之日,臣他不暇顧,章皇出肅,首先陳書而討之,繼又合辭而請之。此蓋出於義重沐浴,事急懲討,粗效職分內事,而乃於歲初朝參。噫,彼諫長,遽然停啓,臣不勝驚駭。以翔雲負犯至重,不可遽停之意,齊聲立異,此乃承宣之所仰奏,聖上之所俯燭,方欲進前引避之際,副學忽發請罷之啓,謂之無一人立異,又謂之依遣顧瞻。嘻噫,是何言也?諫長之獨停莫重之啓,大壞臺體,已無足道,副學之徑罷立異之人,有關心術,吁亦可怕。雖然此莫非臣見輕之致,至今追思,愧恧靡措。新除之下,承膺無路,隨牌祗詣,略暴危懇。伏乞睿慈,俯賜矜諒,亟削臣所叨之職,仍治臣逋慢之罪,以肅朝綱,以安私分焉。臣於乞免之章,不宜贅及,而事在目下,不容泯默,敢此附陳。惟邸下試垂察焉。惟我邸下聽政之初,處分光明,屛黜奸細,明示好惡,庶幾輿情少洩,世道稍靖,而朝著之上,去一養厚,又有一養厚在焉。國家之憂,將無可已之日矣。惟彼李秉鼎,本是蔑倫悖義嗜利無恥之人,其父之年前所遭,紾兄奪官之目,是何等人倫之變怪,而事由其子,累及厥父,則渠安敢抗顔人世,復玷官爵,而恬不知愧。愈肆胸臆,撑腸拄腹,都是禍心,聽言觀眸,終非吉人,譸張浮言,施設機括,勢家權門,東附西趨,鬼蜮情態,倏忽閃鑠,十手所指,萬目難掩,前後淸官美職,無非傷人害物諂媚虛張而得之者,至於副學而極矣。除目之下,物議沸騰,其辱朝廷而玷名器,實非細故也,而竊觀近日,翺翔禁闥,希覬榮寵,張眉吐氣,擧措怪駭,厭然掩其不善,有若無故者然。小人情態,本自如此,离明在上,焉敢誣也?噫,從古凶邪之賣鬻權勢,鉗制一世者,其本尠不由於冒居淸要,漸肆威福之致也。今以此人之技倆,復叨匪據之華貫,則畢竟病國害家,不待智者而較然矣。凡有血氣,孰不隱憂深慮,而知之者,猶畏其陰中,不知者,見欺於譎邪,司直之地,尙無公正之發,臣竊寒心也。若其居家不美之行,臣不欲歷言。以傷忠厚之風,而渠以故相之女壻,負其恩義,反爲仇讐,悖戾之行,罔有紀極。姻婭親戚,莫不駭惋,今當一初淸明之治,不可使如此之類,一日在朝也決矣。臣謂李秉鼎淸要之任,一竝刋改,一依尹養厚例,亟施屛裔之典,斷不可已也。臣本以疏逖,根孤植弱,固知言出之日,駭機立至,而愚衷所激,不能自己,惟邸下察納焉。臣無任屛營祈懇之至云。答曰,覽書具悉。當諭於令旨矣。
令于李普行曰,諸承旨持公事入對。
令于洪相纘曰,中官金尙澤公事掩置,越俸一等。
備忘記,傳于洪相纘曰,見今日耳目,意謂果請,聞下敎,臨門過云,此濟其君於過中,此人若此,予豈初料,爲國曷勝喜乎?靜惟特示予意。
又以備忘記,予見布政,尹深喜其得,嗚乎暮年,判尹甚詳,都民可安。
桂橘茶一貼煎入事,下敎。
建功湯一貼封入事,下敎。
備忘記,冥然者八十三,苟且者五十二,誠悶者朝鮮內局,夙夜最苦者陳根湯,庸庸者首扁鵲,碌碌者衆扁鵲,可笑者掌務官,予飮此,其能視,强飮此,亦能步。三百六十日,日日皆若此,聞左右曷勝慨,見今世心何抑?八十三冥然翁,五十二苟且人,時體世曷勝駭?大小人閑舊董,夜已深何能睡?自慷慨誦蓼莪,予三貼神農令,誠可笑。何詩吟艸堂詩?見此之知予心,呼寫畢建功入。
又備忘記,三提調三貼,載於國初本大典,載於中葉舊續錄,載於今世法大典方,掌務於今撰,誠可笑。此亦時體,加十人雖直宿,此湯悶予萬倍。
又備忘記,定日在近,予心憧憧,此前世乎,今世乎?此心何懷千萬,曷勝懷只自歎?靜臥堂只惟昔,予心木心腸石,慷慨亘誦蓼莪,將何時金鷄唱?誠自悶亦苟且。
傳于洪相纘曰,藥房三提調在則一體賡進。
備忘記,儀註有逕庭處,明朝三房堂上入對事,分付都監。
鄭昌順,以吏曹言達曰,本曹佐郞尹得孚呈狀內,身病沈重,勢難察任云,奉常寺判官李萬應除授後,過限未肅拜,竝依例改差,何如?令曰,依。
李普行,以兵曹言達曰,新除授撫夷萬戶李根重老父,今年八十六歲,法不當遠離赴任,呈狀乞遞,依定式改差,何如?令曰,依。
洪相纘,以吏曹言達曰,前府使南舜喆,前宣傳官宋啓休等呈狀內,矣身名字,觸犯於今番加上尊號,南舜喆以憲喆改名,宋啓休以益休改名,竝令藝文館給帖,何如?令曰,依。
申大升,以御營廳·一二巡廳·左右捕廳言啓曰,去夜犯夜人無所捉,敢啓。答曰,知道。
大殿·中宮殿·惠嬪宮,藥房口傳夕問安。答曰,知道。
丙申正月二十一日辰時,王世孫座尊賢閣。承旨·禮判同爲入對時,禮曹判書趙重晦,同副承旨洪相纘,假注書金載瓚,記事官李商進·柳偁,以次進伏訖。令曰,禮判進前,承昨日下敎乎?各位冊寶,當奉安于資政殿,而當日看品矣。奉入時寶東冊西,入崇政殿庭後,看品于資政殿矣。以此擧行可也。重晦達曰,乙酉二月永禧殿擧動時,宮殿廟四仲朔五享外,雖親祭時,皆用素膳事,奉承傳矣。今番儲慶宮·毓祥宮·徽寧殿上冊寶祭,俱以三獻磨鍊,而事體甚重,祭物依五享四仲朔例擧行乎?令曰,依爲之。又達曰,自前陵幸,春秋以稟,而壬戌年因傳敎,春幸勿稟,只秋幸取稟矣。今番聽政節目中,陵園殿祭待稟旨,依親祭例擧行事,啓下矣。今二月初一日春陵幸,當爲稟定於大朝,故敢達。令曰,稟于大朝可也?又達曰,永禧殿酌獻禮,間二年取稟,曾有定式,今二月初一日,當爲稟定于大朝,故敢達。令曰,稟于大朝可也。令書令旨曰,旣有成命,二十四日出宮前,宗廟·徽寧殿冊寶,儲慶宮·毓祥宮冊印,趁早奉詣,權安于崇政殿庭,待下敎捧冊寶官,以次奉進於資政殿庭,御覽後香前奉詣事,分付禮曹。毓祥宮冊印,徽寧殿冊寶,御覽後還安。都監正日陪進,依草節目爲之事,一體分付都監。仍令退出。
丙申正月二十一日午時,上御集慶堂。藥房入診,坐直承旨同爲入侍時,都提調李溵,提調蔡濟恭,副提調李溎,記事官韓用龜·李洪載·柳偁,坐直同副承旨洪相纘,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·丁志泰,以次進伏訖。溵曰,夜間聖候,若何?上曰,一樣矣。上曰,予思卿祖,心庸愴然,卿祖可謂有長孫矣。溵曰,思諭及此,不勝感泣。溵曰,昨日親臨講筵,王世孫又侍講,此誠莫大之邦慶。況且玉音丁寧,無異前日,尤不勝慶祝之忱矣。上曰,古豈有此乎?溵曰,此誠載籍所無之事,而國家莫大之慶也。溵曰,昨因臺啓,閭家奪入者,令京兆嚴査,則尹泰淵有所犯,故已被投畀之典,而又自該曹,更爲摘奸,則訓將亦有所犯云矣。上曰,訓將誰也?溵曰,李章吾矣。上命讀草記訖。上曰,訓將極爲非矣。溵曰,其所犯,雖與尹泰淵少間,而新建門廊,極爲無據,宜有論罪之擧矣。上命書傳敎曰,諺云多年則見貴。嗟哉,八十三聞怪,此何景像?尹泰淵事,夜中思之,此人此事,萬萬爲駭,今聞京兆草記,曷勝寒心?嗚乎,閭家申飭,嗣服後到今,而予則曰,此則法已樹,其無可疑,聞此草記此事,心駭者自恧者兼焉。心駭者李章吾,以與共休戚臣犯此者也。自恧者,君臣雖有輕重,章吾爲所謂妻族也。幾年曰,無疑之事,此人犯焉。尤爲無狀者,作爲大門行廊也。若此而耳目喑啞,曰有朝鮮,況執事決棍者,身犯于此,萬萬無據。噫,五十年自謂立法者,元戎爲此乎?不可尋常處之,今日當殿座闕門,招集都民,決棍三十度,當投畀喬桐。侍衛入直,時原任諸將臣入侍,儀注時刻安徐。上又命書傳敎曰,今聞漢城府草記,都憲可謂鐵中錚錚,庸中佼佼,此時豈有此等都憲,豈可給馬而止?特爲加資。京兆兩次草記,今有布政司,予庸欣喜,加資屬耳。古有包龍圖,予有尹龍圖,然纔陞資,可謂惜也。廐馬匹特爲面給,臨門時親受。上曰,尹東晳剛者也。尹東晳書八分乎?溵曰,然矣,而尹東暹亦書八分矣。溵曰,尹東晳亦能綜覈,而其爲人也難矣。溵曰,朴相老則陞資屬耳,而年未滿四十矣。上曰,朴師昌之孫乎?溵曰,然矣。濟恭曰,都憲則能出已見論啓,賞典當然,而京兆堂上則只是承命奉行而已。賞典似當有輕重之別矣。溵曰,處分若是嚴截,中外必當震慴,然而今日日候不佳。又若臨門於昨日勞動之餘,則豈不有損於調攝之中耶?請寢臨門下敎。上曰,此則決不可置之矣。溎曰,今日乃是肄儀齋戒也。尤不當臨門矣。上命書傳敎曰,五十年苦心,一朝弛焉。慷慨亘中,下敎豈特此?初欲回示三帀後決棍,下敎後,聞今方肄儀云,慷慨雖深,此則關係莫重,初下敎安徐。李章吾喬桐府充軍,倍道押付,再次若此,於今聞焉。果有布政,纔京兆無乎單子書呈,判尹特施不敍之典,該部官員墨名仕版。又命書傳敎曰,具善復爲訓將,牌招傳授命召。諸臣以次退出。
丙申正月二十一日午時,王世孫座尊賢閣。大臣·備局堂上引接入對時,領議政金尙喆,左議政李溵,右議政李思觀,行司直李景祜,行司直具善復,行司直洪樂性,行吏曹判書金鍾正,刑曹判書李重祜,行副司直尹東暹,右參贊鄭存謙,行副司直鄭尙淳,大提學李徽之,兵曹判書徐命善,工曹參判尹得養,禮曹參判金華鎭,行副司直權噵,行副司直徐有隣,行副司直金相翊,右尹李瀰,大司成金魯鎭,戶曹參判鄭一祥,大司憲朴相老,大司諫南玄老,執義沈命德,司諫趙榮弼,掌令兪恒柱·洪周萬,持平姜,獻納洪彦喆,正言兪岳柱·沈,校理金履正,左副承旨申大升,假注書金載瓚,事變注書柳孟養,記事官李商進·柳偁,以次進伏訖。臣尙喆·臣溵·臣思觀,次第進前曰,夜間睿候,若何?令曰,一樣矣。尙喆曰,邸下新當一初之政,首擧淸明之治,百僚拭目,八域延頸,此實萬世無疆之福也。今於孟春之月,特行臨軒之朝,春者,四序之首也。在天爲元,在人爲仁。必以體元之德,益勉對時之化,則曷不休哉?自古有爲於始者,不免易忽於終。惟願施措之間,乾乾惕若,全始全終,作事之際,漸次進步,積漸成功,每以一漸字爲戒焉。昔唐太宗不害爲英傑之主,而魏徵猶進十漸之戒,可不念哉?令曰,終始之說好矣,當體念。溵曰,領相之言,誠好矣。一自代聽之後,連爲勤勵,古之不遑暇食,可復見於今日矣。然而傳曰,靡不有初,鮮克有終,凡施爲之間,必謹其初而成其終焉。令曰,當體念。思觀曰,今日之儀文典章,非敢曰大備,而自古善治國者,未有文有餘而實不足者。惟望邸下,無患虛文之未備,惟患實政之未究也。令曰,當體念。尙喆曰,喪廉勵恥,四維乃張,此人君勵世之道也。惟願淬振廉義,丕變末俗躁澆之風焉。令曰,果好矣,當留念。尙喆曰,昨日處分,宿將獲罪,雖是不幸,而國法則立,民心則服矣。令曰,聖鑑孔昭,處分均下,幸矣。令曰,各宮賜藥,只憑醫女輩口傳受去,旣非事體。又易幻弄,誠悶矣。尙喆曰,頃以此事有令,實出節財之盛意,可見惠澤之及人矣。尙喆曰,此前都事金德元上書也。其一,有曰藥院諸醫,旣無卓異之識,而莫重御藥,專委此手,亟令本院,精通脈理,曉達藥性者,乃時搜訪事也。其言實出於爲國之誠,豈曰無見?在昔儒醫,亦有召見之事,顧今方外諸醫,未聞名稱表著者,莫重御醫之抄選,何可輕易變通?但勿論本廳與議藥廳,近因加資之頻數,原額之外,其數太多,有名無實,此爲可悶。此後三廳有闕之代,專取其術業精明者,俾責實效,而今此德元所請,恐難輕議矣。令曰,余意亦然,置之可也。尙喆曰,其一,有曰睿德成就,必藉經術之士,庶蹟凝熙,惟待賢良之才,搜之於巖穴,擧之於管庫,惟才是用事也。此則所論誠好,以人事君,雖在大臣,惟才是用,亦係選部,益加申飭,何如?令曰,依爲之。尙喆曰,其一,有曰近來科擧頻數,文武淹滯,京外諸職,一從榜次差除,勿使銓官,先後於親疎,取捨於恩怨事也。人才取捨,何關榜次久近,而近來科擧頻數,官職窠窄,一登文科,未付文職,尙在虛司,果不知爲幾年者,不爲不多,如或一朝奄忽,使其立揚之願,反爲抱冤之歸,則豈不感傷和氣乎?振淹滯一事,最爲急務,不特文官武弁亦然,益加申飭兩銓,何如?令曰,以此申飭,好矣。尙喆曰,其一,有曰務農之本,在於牛畜,而鄕外潛屠狼藉,依懸房例,輪送泮隷於八道,不可不設屠處。一如兩都及廣州·水原例,詗察潛屠,告官刑配,釋菜所用脯牛,亦令泮隷,依四府例進排事也。京外潛屠之禁,連有朝令之嚴飭,而分送泮隷之請,誠是迂闊之論,此則寘之,何如?令曰,依爲之。尙喆曰,其一,有曰我國軍制委靡,束伍徒有虛簿,水軍散在峽邑,殆不服習,廣開屯田,分番更休,逐朔鍊閱事也。我國禁·御兩營分番之制,卽亦兵寓於農之制,而廣開屯田,分番更休之請,猝難輕議,今姑置之,何如?令曰,然矣。出擧條尙喆曰,頃因戶曹判書具允鈺陳達,湖南辛卯年漕船變通之後,應下雜費不足之數,每年貸下於還穀,前後所貸,殆近二千石,還報無路,故新造十隻船,分屬當納七邑,作爲地土船,運納稅大同事,更商狀聞之意,分付本道矣。卽見全羅監司安兼濟狀達,則以爲一自辛卯漕船加造之後,于今四年,無一臭載,如期準納,此誠民國兩便之政,今若作爲地土船,則早晩狼狽,可立而俟。大抵漕需不足,專由於未滿限改造之致,七年添改之弊,一切防塞。自今以後,一如都監船例,必以可合之材,各別完造,而前已添改者,自添改之年,始計七八年使用之意,嚴立科條,漕事善後之責,開錄于下,竝請令廟堂,稟令裁處,而其一法聖倉之靈光·長城·高敞等三邑稅大同,塊木價·負石價,乃他倉所無之例,自各其邑擔當,而兩條米六十一石零,上下一款革罷事也。其一,聖堂倉之益山·咸悅兩邑稅大同,預備空石價及長城大同監官騎船糧,此乃他邑所無之例,自各其邑擔當,而兩條米三十三石零,上下一款革罷事也。其一,三漕倉越回糧米二百五十七石零,卽不給騎船糧時所下者,自二去戊子以後,旣給騎船糧則今此越回糧,係是疊下,永爲革罷事也。其一,京雜費每船元定十七石,而漕船容載,改以八百石後,二百石加載,雜費五石十斗,又爲加載,元定數外,毋得更侵事,嚴飭京倉,每船加給之米,永爲革罷,則三倉所得之米,爲三百七十石零事也。其一,軍門移劃大同,卽收稅後區劃各邑者,而元無船價,故添載漕船則其補縮條·漕倉船價條中,計給其數,殆近百石,自今爲始,此條區劃,不爲擧論於新屬邑事也。頃年十隻漕船之加造,卽故道臣尹東昇之所設置也。以其漕需之不足,還穀之貸用,雖有還作該邑地土船之議,但漕船地土船之間,民國之利害得失,不啻較然。今此道臣之條目所論,件件合當,若以此善爲變通,無弊遵行,則還穀可不犯用,漕船依舊自在,依請施行之意,分付,何如?令曰,依爲之。出擧條尙喆曰,近來都城之內,處處穿窬之患,比前忒甚,此豈設置兩捕廳之意哉?此專由於夜禁不嚴之致,兩捕將爲先從重推考,俾有申飭之效,何如?令曰,依爲之。出擧條思觀曰,俄以疏滯之意,領相旣所達,而臣意則以虛司果出六,翰注陞六,參半收用似好矣。令曰,然矣。鍾正曰,都監差備官中,有頉者付標以入,何如?令曰,依爲之。存謙曰,臣方待罪典醫監提調,故敢達矣。醫技之設科試取,蓋出於勸奬術業之意,且況入屬太醫者,必由醫科而進,則法意尤重,初覆試講書,以銅人經纂圖·直指方·大觀本草·經國大典·得效方·婦人大全·瘡疹集·胎産集·救急方·和劑方十一冊爲定,載於經國大全,其後以皇帝素問·醫學正傳·東垣十書三秩,添入試講,如得效方·瘡疹集·婦人大全·胎産集·救急方·和劑方六冊,則不甚關緊,故拔之,只以八冊試講,冊名昭載於續大典,眞所謂加減不得者也。其後科取,爲其趁速了當,不以八冊盡爲試講,或以二三冊臨時抽講,殊非嚴科式盡其才之意。此後則初覆試,必以續大典所定八冊,盡爲試講然後,許其試取事,出擧條申飭,永爲遵守,亦可爲修明舊典之一端,故敢此仰達矣。令曰,是矣。依爲之。出擧條命善曰,儀仗排列之規,旣承日前下令,故今方申飭部將,使之定軍人,依班次圖,常事調習,俾不至臨時錯雜,而儀仗不在時御所,故往來之際,多有掣礙之端,崇明門·西水閣,二間空虛,足可措置云,令戶曹修補其頹毁處,以爲移藏儀仗之所,何如?令曰,依爲之。陳列之錯雜,專由部將之生疎,南行部將旣是句當之人,則其所勤慢,宜有懲勸。此後褒貶,兵判受班次圖之講,觀其生熟,以爲等第之高下事,定式施行,可也。命善曰,每當別試射時,差備官,只憑衛吏之呼唱,塡書其中不中,故多有幻弄之弊,此後依軍門試射放例,使各該營別定將校,與差備官眼同監放,則庶可爲防奸之道,以此定式施行,何如?令曰,依爲之。命善曰,擧動時補把馬,只是五匹矣。今則事體比前自別,且把入甚多,每有不足之患,自今爲始,以十匹擧行之意,分付,何如?令曰,依爲之。出擧條大司憲朴相老,大司諫南玄老,執義沈命德,司諫趙榮弼,掌令兪桓柱·洪周萬,持平姜,獻納洪彦喆,正言兪岳柱·沈所達荐棘罪人沈翔雲,本以凶孼之裔,且兼妖邪之性,得罪倫紀,爲世所棄,向來一書,指意陰譎,情狀叵測,合辭之請,實是嚴懲討杜亂源之意,而日前停啓,大壞臺體,今者復發,實出輿憤。我聖上好生之德,雖甚欽仰,在臣等執法之道,決難容貸。請黑山島荐棘罪人沈翔雲,仰稟大朝,亟令王府,嚴鞫得情,快正王法。令曰,不從。大司憲朴相老所達,沈翼雲薄有勝德之技,同負悖倫之罪,論其妖邪奸譎,弟兄同一心腸,大朝處分,旣下難兄難弟之敎,昨日合啓,又奏如鬼如蜮之狀矣。如此凶邪之類,固當屛諸四裔,而乍配旋宥,出入輦轂之下,略無顧忌,可謂失之太寬,豈可以庶民之混釋,遂弛堤防之至嚴乎?請沈翼雲北邊遠竄。令曰,依達。又所達,經明行修,是何等題目,苟非山林宿德,負一代重望者,莫可以輕易擬議也。雖以先輩儒賢,其能負是名而膺是選者,皆絶罕而僅有。向者有一相臣,猝然以四字題目,加之於蒙騃無識素乏名稱之人,至煩宸聽,遽辱除命,搢紳傳笑,士林代羞,事雖旣往,理難仍置。請翊衛司洗馬李沖汰去。令曰,臺言旣若此,則當之者,勢難蹲據,改差。大司諫南玄老所達,荐棘罪人沈翔雲之負犯至重,合辭請討,何等截嚴,而向來兩臺之不謀諸僚,遽然停啓者,大壞臺體,事極寒心。纔被譴削,旋蒙恩敍,物議久而愈激,請停啓兩臺,一竝亟施削黜之典。令曰,依達。又所達城門開閉,相批往諭,俱係莫重,則睿敎之下,所當詳審仰對,而初不致察,已閉之門,謂之未閉,未傳之批,謂之未傳,此雖一時做錯,其在事體,不可推考而止。請伊日當該承旨罷職。令曰,依達。又所懷,臣有區區所懷,敢此仰達矣。先正臣趙光祖之言曰,學者雖處靜中,用工亦難,況學問之功,未至堅確,一登仕路,事物無窮,心地不定,當事舛錯,況人主萬機浩繁,安能如學者處靜中,與朋友討論乎?此言正爲邸下今日道也。書筵卽靜中討論之地,而今此機務浩繁之際,得無有妨於進修之方乎?臣於頃年,忝叨宮僚,竊覸睿學,已臻於高明,經旨之蘊奧,史牒之淹博,更無事用工,而若其施之於事爲,發之於政令者,恐不在於記問誦讀之工矣。先儒曰,日用動靜,無非學也。若臨事而未免急迫,則豈不有欠於涵蓄之道乎?取人而專尙文華,則亦不有乖於懋實之方乎?伏願邸下於靜處,益加涵養之工,以爲酬酢萬變之地焉。令曰,所陳是矣。當留意。令曰,人君之治國,如學者之治心,先得門路之正,然後可見漸進之效,若使求治太速,作事無漸,則終見治不得而亂遂至矣。固難責備於庸君俗主,而至若宋之神宗,非無願治之心,但治不得其門,終使小人乘之,而宋室遂衰矣。尙喆曰,睿敎誠至好矣。思觀曰,無容仰贊矣。諸臣以次退出。
丙申正月二十一日申時,上御集慶堂。時原任大臣·諸承旨·禮堂·玉堂·兩司,請對入侍時,領府事金相福,判府事金陽澤·申晦,領議政金尙喆,左議政李溵,右議政李思觀,行都承旨李溎,左承旨蔡弘履,左副承旨申大升,右副承旨李普行,同副承旨洪相纘,記事官韓用龜·李洪載·柳偁,禮曹判書趙重晦,參判金華鎭,大司憲朴相老,大司諫南玄老,執義沈命德,司諫趙榮弼,獻納洪彦喆,掌令洪周萬·兪恒柱,持平姜,正言兪岳柱·沈,校理金履正,修撰沈有鎭,以次進伏訖。上曰,卿等何爲而來?尙喆曰,伏承俄下備忘,臣等不勝驚惶,相率入對矣。上曰,以予涼德八字歉然矣。諸大臣曰,殿下何爲,而有此過中之敎耶?上曰,雖以私家言之,亦有追榮之事,而觀今景像,何心受此乎?尙喆曰,彼兩將臣之犯禁,雖極無狀,而有何一毫所損於聖德者哉?且以殿下調劑之化言之,前日之落落難合者,今皆參錯周旋於朝著之上,其間雖或有才不才之別,而此則堯舜之世,亦且然矣。上曰,予於閭家事,乃是五十年苦心,故意謂令行禁止,而以今觀之,則卿等亦欺予矣。尙喆曰,臣等雖無狀,焉敢誣聖明乎?且夫閭家之禁,乃是士夫之勒成買賣,而便作私家者也。今此兩將臣之所犯,則初以公廨買取,及其將任遞解之後,仍爲毁撤作舍,亦豈曰無罪,而與奪入有異矣。相老進前曰,大禮當前,擧國歡忭,而殿下遽有此過中之敎,實不勝惶悶,今此聖心之煩惱,專由於臣之昨日論啓,臣若早知如此,則豈敢發口耶?自玆以往,爲臺臣者,必當以言爲戒,殿下何不念及於此耶?雖以本事論之,此不過一有司之科治而已。有何所損於殿下之盛德,而至有此撝謙之敎耶?臣請先伏妄言之誅矣。上曰,都憲之言,極爲純實矣。重晦進前曰,臣伏見俄下備忘,蒼黃入來矣。上曰,誰也?尙喆曰,禮判趙重晦也。大禮隔日,工役方張,而又此入來,不能監董,尤豈不可悶乎?履正進前曰,殿下有明目達聰之聖德,故臺言如此,此誠聖世美事也。今若因此煩惱,而有過中之敎,則朝著之間,將不見讜直之風矣。上曰,誰也?尙喆曰,此乃金勉行之子履正也。相老曰,殿下俄者臨門之敎,尤爲失言之大者,臣不勝慨然也。上曰,都憲之言,出於慷慨,賢矣。仍命收還成命。尙喆曰,殿下轉環之量,臣實欽仰,仍與諸臣,攢手呼嵩。尙喆曰,摠戎使望,當以曾經人擬入,而前有下敎,故不敢循例擬入矣。上曰,誰也?尙喆曰,金漢耆·金孝大矣。上仍命擬望以入。又命書傳敎曰,頃者下敎,因一時慷慨而然也,予亦悔焉。況古昔相臣,有非勳非戚之語,於今當此時,故雖點末望,此後亦我朝家法,勿以此拘礙事,分付備局。諸臣以次退出。
丙申正月二十一日申時,王世孫座尊賢閣。大臣入對時,領議政金尙喆,左議政李溵,右議政李思觀,左副承旨申大升,假注書金載瓚,記事官李商進·柳偁,以次進伏訖。令曰,湯劑不爲進御,悶迫矣。令承旨讀奏李鼎運上書。令曰,大臣意,何如?尙喆曰,一篇慘刻矣。溵曰,李秉鼎,乃父之子,氣力文華,可用之人矣。思觀曰,此非就事論事之意,誠非矣。令曰,閨門之事,豈是他人所可道者,殊非淸朝忠厚之風矣。近日朝象,如是不佳,五十年寧靜之風,有若自近日壞了,豈不大可憂悶乎?何以處之則好耶?尙喆曰,處分務歸於得中則好,而言路亦不可摧折矣。令曰,李秉鼎爲人,余雖不能深知,而比之尹養厚,則豈不難哉?尹養厚余已知矣。向日儒臣書,可謂故宰臣行錄矣。令曰,李秉鼎副學時上書,隄防二字,可謂賢矣。臺書若或有異於此,則罪固不少矣。李秉鼎樹立大矣。令書令旨曰,向臣儒臣之論尹養厚,辭理俱嚴,無少噴薄,余之所以許聽者,知其公議也。今見李鼎運之書,滿紙張皇,乃是勒成之說,如是彈人,人果自服乎?官師相規,何所不可,而架鑿備至,捏虛太甚,已非淸朝忠厚之風,從前爲此習者,余嘗痛之。況今一初之時,有此寒心之擧,世道之憂,庸有旣哉?李秉鼎有罪無罪,自當有公是非,而隱然歸之於尹養厚一例者,有何可執之端耶?且夫婦之間,有非他人之所可知,使李鼎運,雖爲其姻婭親戚,決不敢發之口舌,筆之章奏,今以行路之人,質言閨門之事,其心雖出於急構,其跡自歸於不忍,其在鎭末俗樹臺風之道,初欲仰稟大朝,以請處分,方以調劑之或不如前,辭敎非常,此時瀆擾,亦非余本意,姑示薄警,從當更處。持平李鼎運爲先罷職不敍,書訖。下問大臣曰,處分,何如?僉曰,辭旨得中,是非始明,誠幸矣。令退出。
丙申正月二十一日申時,王世孫座尊賢閣。諸承旨持公事入對時,行都承旨李溎,左承旨蔡弘履,左副承旨申大升,右副承旨李普行,假注書金載瓚,記事官李商進·柳偁,以次進伏訖。令諸承旨,以次讀奏公事,讀訖。令退出。
上在慶熙宮集慶堂。常參·經筵,以代理停。
藥房都提調李溵,提調蔡濟恭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。昨夜皆醒,今夜將宿,此夜乎,是朝乎?誠冥然亦苟且,氣何諭?待敎侍。
建功湯一貼封入事,下敎。
鄭昌順達曰,都監堂上趙重晦,依下令來待矣。
令曰,禮房承旨·都監堂上,同爲入對。
假注書柳誨達曰,判中樞府事韓翼謩,今方造朝入來,臣先爲入來之意,敢達。令曰,知道。
傳于鄭昌順曰,內局入侍。
鄭昌順達曰,左副承旨申大升,今日不爲仕進,牌招察任,何如?令曰,依。
令于申大升曰,中官當爲奉審,騎馬二匹立之。
令于鄭昌順曰,都監二房堂上,入對。
鄭昌順達曰,都監堂上金漢耆,依下令來待矣。
令曰,禮房承旨·都監堂上·吏曹郞廳,同爲入對。
洪相纘,以輔德李商巖牌不進罷職令旨,入達。令曰,此何事體?只推,更爲牌招,追省記齋宿牌去來,勿爲呼望。
傳于鄭昌順曰,政官牌招,只玉堂·春坊有闕代,差出。
備忘記,傳于鄭昌順曰,輔德有實病云,許遞,其代待下批,牌招察任。
吏批啓曰,判書金鍾正式暇,參議李在簡牌招不進,小臣獨政未安,何以爲之?敢稟。傳曰,仍爲之。
同日吏批政事,以李商巖爲輔德,朴在源爲校理,大司憲朴相老今加嘉義,前承旨李敬倫今加嘉善,加資事承傳。
兵批政事,判書徐命善進,參判尹光紹入直進,參議李秉鼎病,參知金漢老病,同副承旨洪相纘進,以雲山君楢爲都摠管,安橚爲都摠都事,金履中爲洗馬,護軍李鎭衡,副司直李敬倫。
事變假注書柳孟養偕來,代以李兢淵爲假注書。
建功湯一貼封入事,下敎。
令于洪相纘曰,弼善姜樂任只推,更爲牌招齋宿。
令于洪相纘曰,明日宗親府昭穆班,以次書入。
備忘記,傳于洪相纘曰,嗟哉,再明,山呼何聞?冥然冥然,若問予心,萬倍,只惟予受,光明何獻?可笑八字,再明誰受,曷勝苟且,曷勝苟且?
鄭昌順,以吏曹言達曰,今此各位上尊號時差備官,令該曹口傳付軍職,何如?令曰,依。
申大升,以兵曹言啓曰,今此王世孫宗廟齋宿時,斥候伏兵,何以爲之?
兵曹口傳政事,副司果閔鍾烈·李衍祥·金致顯·李謙彬·宋煥億·金峙默·李昌漢·李東郁·尹行修·鄭景仁·李儒慶·鄭義達·李在學·申應顯·曺遠振·李文源·柳義養·李頤祥·吳大益·李魯述·申大年。
令于李普行曰,承旨持判府事箚子,入對。
李普行,以訓鍊都監·一二巡廳·左右捕廳言啓曰,今夜犯夜人無所捉,敢啓。答曰,知道。
行判中樞府事申晦箚子,伏以臣卽一滓穢之賤耳,抱此危苦,豈敢抗顔於周行,而邦慶無前,縟儀荐擧,區區蹈忭之忱,不敢以私義自阻,出入禁闥,殆若無故,自顧多慙,人將謂何?此際得伏見都憲新達,其論前洗馬李沖事,譏斥臣備至,尤滿心慙恧。臣與沖,本無面目之雅,亦非姻戚之親,眞所謂不識何狀者,而偶聞其閉戶讀書,謹飭自持,躁競浮囂之世,此猶可貴,故果有所擧似於筵席者矣。今臺言峻發,請命汰遞,則臣妄言誤薦之罪,益無所逃。玆敢略陳短章,仰暴微懇。伏乞离明,亟降威命,以昭法紀,不勝幸甚。取進止云云。答曰,覽箚具悉卿懇。昨日臺達,於卿別無礙逼之語,卿何過引?卿其安心勿辭。仍令曰,此批答,史官往諭。
摠戎使李漢膺令書。王世孫若曰,君所注意者將,方軫聽鼙之衷,國之大事在戎,庸畀授鉞之任。寔出聖簡,奚但僉謀?惟卿,奕世虎臣,傳家豹略。隴西之家聲素著,爭傳忠武公典刑,朔北之旋彩頓新,奧自統禦營節制。蓋內外歷試者久,顧朝廷倚毗也深。睠彼漢北一城,實我畿右重鎭。表裏壯關防之勢,與南城而竝稱,襟帶控嶺阨之形,視沁都而尤別。掌錢穀於經理,責尊一營,參機防於籌司,體均兩局。苟非干城之宿望,曷任保障之重權?玆授卿以摠戎使,卿其無替隆毗,克恢戎略。體周王詰戎之意,修器械而繕倉廒,追漢壇拜將之規,明組練而愼賞罰。於戲,畿輔之凋殘轉甚,正須蘇息之方,鍊臺之紀律是申,宜思綢繆之策。故玆令示,想宜知悉。知製敎金履正製進
丙申正月二十二日辰時,上御集慶堂。藥房入診入侍時,都提調李溵,提調蔡濟恭,副提調李溎,記事官韓用龜·李洪載·柳偁,判府事韓翼謩,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·丁志泰,以次進伏訖。溵曰,夜間,聖體,若何?上曰,一樣矣。醫官方泰輿等以次診候。泰輿等曰,左右三部平均矣。上命韓判府事入侍。判府事韓翼謩承命入侍。上曰,不見卿久矣。今見卿面,予甚愧恧。翼謩曰,臣孼由己作,屛伏郊坰,恭俟大勘,不意近日,過蒙大小朝隆摯之恩諭,且邦慶無前,大禮隔日,故敢此冒沒出肅,而惶恐恧蹙,何可勝達?上曰,堯舜字,豈不歉然乎?翼謩曰,有其實則有其名矣。聖德嵬蕩,名實相孚,殿下何爲而有此撝謙之敎耶?上曰,昨見都憲,予之五十年臨御無愧矣。溵曰,都憲果賢矣。上曰,金勉行之子,亦頗有氣力矣。予常謂朝廷無人,而以今觀之,可謂有人矣。溵曰,臨事則皆能盡其職矣。翼謩曰,臣迹阻候班,居然爲二朔,而今日仰瞻天顔,又承玉音,比前少無所損,實不勝慶幸矣。上曰,十全之效乎?翼謩曰,此誠瞑眩之奏效,而建功不啻十全之良劑也。上曰,今見卿面,予心釋然。翼謩曰,恩敎至此,不勝惶感?上曰,洪判府事亦當入來乎?溵曰,方有實恙云矣。上命書傳敎,至一則予二則予。溎曰,今此傳敎,決不可頒布中外矣。此皆伊時大臣應對做錯之失,而殿下每引咎於聖躬,臣莫敢仰曉矣。上曰,不必知三字,誰所言也?溎曰,此則洪麟漢之所對,而韓判府事則與此有異矣。上曰,承旨之言是矣。仍命抹去其句而改書之曰,往事勿說,聖人之訓,而今番卿等,豈特此乎?予若有爲國誠心,卿對其何做錯,君臣誠意相孚,人何爲此者也?雖然事已往,亦孔聖勿說之意也。於今一原任,旣謝恩,予心舒矣,而其猶待者,卽卿也。今者此擧,予心,若何,而所重在焉,豈爲予也?寔爲昔也。三明賀班,大臣一闕,國體百下,予亦何心受其賀?特遣史官,諭予此意,其令偕來,卿須體君臣之大義,顧邦慶之無前,却往事幡然來,共參賀班。諸臣以次退出。
丙申正月二十二日辰時,王世孫座尊賢閣。禮房承旨·都監堂上入對時,禮曹判書趙重晦,右承旨鄭昌順,假注書金載瓚,記事官李商進·柳偁,以次進伏訖。令曰,親祭時承旨齋宿爲三日乎,爲二日乎?親祭時日記,禮曹齋宿節目持入。令曰,差祭玉堂,一竝牌招齋宿。出下令令曰,諸宮官一竝牌招齋宿。出下令令書令旨曰,明日手押時刻,隨時待下令,詣閤處所陪衛諸事,竝依前擧行事,分付。令退出。
丙申正月二十二日申時,王世孫座尊賢閣。都監堂上·禮房承旨·吏曹郞廳,同爲入對時,工曹判書金漢耆,右承旨鄭昌順,假注書金載瓚,記事官洪文海·柳偁,吏曹佐郞尹在醇,以次進伏訖。令曰,吏曹郞廳出去,諸執事摘奸以來,令讀付標差備案。令曰,差備官有頉者,何其多耶?注書知入。注書回奏曰,差備疊差者,還爲分差,故疊差之下,自然懸頉云矣。令讀摠戎使令書讀訖。令曰,令書改撰,門限前以入。承旨讀奏公事訖。令曰,聽政後,政院新定六房節目持入,小駕班次圖入之。文海達曰,昨夜以牌直差出事,備忘雖下本院,似是政院擧行,故旣値深夜,有難煩稟,屢次質問於司鑰,則以下本院,丁寧爲言,故方分付該曹之際,更來推去,移下政院。其當初錯傳之失,不可無飭,當該中官推考,何如?令曰,依爲之。令曰,陪從承旨·執事承旨牌招齋宿。出下令令書令旨曰,冊寶無臨殿御覽之敎,而以再昨下敎奉覽,似是自內御覽,御覽一節,自內磨鍊事,分付儀曹。仍退出。
丙申正月二十二日酉時,王世孫座尊賢閣。承旨入對時,同副承旨洪相纘,假注書金載瓚,記事官李商進·柳偁,以次進伏訖。令讀判府事申晦箚子訖。令書批答。令曰,摠戎使令書改撰與否知入,不可經宿,斯速製入之意,申飭。令退出。
上在慶熙宮。常參·經筵,以代理停。
鄭昌順達曰,明日常參,取稟。令曰,停。
辰時,日暈。昧爽,月暈。
藥房都提調李溵,提調蔡濟恭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。定日在近,予懷千萬,前後扶擧夜遊會祥,一何苟且,曷勝慨然?興惟八字,予何人乎?支捧者何?此湯靈丹,氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
令于洪相纘曰,都監都提調入對事,令史官往諭,開門後擧行。
令于鄭昌順曰,三房堂上入對。
鄭昌順達曰,上號都監都提調金尙喆,依下敎來待矣。
令于鄭昌順曰,禮房承旨與都提調入對。
傳于鄭昌順曰,吳載純爲承旨。
又傳于曰,吳載純承旨下敎安徐,以徐浩修爲之。
傳于洪相纘曰,內局入侍,時原任大臣同爲入侍。
建功湯一貼封入事,下敎。
假注書望韓用龜陳書,代以徐龍輔爲假注書。
傳于鄭昌順曰,徐浩修牌招察任,房順房。
令于鄭昌順曰,都監堂上手押處入對。
鄭昌順達曰,假注書徐龍輔時無職名,令該曹依例付軍職,冠帶常仕,何如?令曰,依。
兵曹口傳政事,以成光默·金穎爲翊贊,李敏輔爲司禦,李耉永爲衛率。
吏曹口傳政事,檢閱單朴祐源。
鄭昌順達曰,新除授檢閱朴祐源,時在黃海道黃州地,斯速乘馹上來事,下諭,何如?令曰,依。
申大升,以兵曹言達曰,明日親傳香時侍衛及王世孫太廟時陪衛,無以推移分排,參議未差之代,令該曹以在京無故人,口傳差出,以爲備員之地,何如?令曰,依。
吏曹口傳政事,以徐有慶爲兵曹參議。
吏曹口傳政事,兵曹參議金漢老,參知徐有慶。
申大升達曰,新除授兵曹參議徐有慶,卽爲牌招齋宿,何如?令曰,依。
令于徐浩修曰,禮房承旨入對。
又令于曰,戶房承旨入對。
令于申大升曰,兵曹判書入對。
申大升達曰,兵曹判書徐命善,依下令來待矣。令曰,入對。
建功湯一貼封入事,下敎。
以備忘記,傳于李普行曰,今日予心,何祖孫傳受?予豈木石?此前生是今世,問世人,誰將與儔?心萬倍懷千萬。
以承言色口傳下令曰,班列張傘,雖以一時飭敎,令爲謬例,動轝與動駕,事體有異,此亦古例。明日若雨下則待雨具,令許令張傘,東西班則只二品以上,駕後則只政院·春坊·藥房爲之,皆依古例事,分付。
鄭昌順,以上號都監郞廳來,都提調意言達曰,今此上冊寶時,看役人中解事者,依前例權着帽帶,以爲助擧之地,何如?令曰,依。
又以上號都監郞廳來,都提調意言達曰,各房工役,旣已完畢,工匠等竝爲放送之意,敢達。令曰,知道。
又以吏曹言達曰,今番各差備官齋宿處所,發遣郞廳摘奸以來,則竝皆無頉,而徽寧殿捧金寶官鄭義達,初旣出齋,無端旋歸,終不還來,以致出闕云,事之可駭,莫此爲甚。其代爲先以太廟捧金寶官李魯述兼差,改付標以入,如此之習,若不嚴懲,則無以勵後,而本曹請推之外,無他可施之罰,何以爲之?敢稟。令曰,罷職。
又以吏曹言達曰,大殿讀玉冊官宋煥億,猝得失音之症,不可當讀玉冊之任云。實故旣如此,則不可不卽速變通,其代以讀玉寶官李文源移差,李文源代,以儲慶宮捧銀印官李普溫兼差,改付標以入之意,敢達。
李普行,以義禁府言達曰,前持平李鼎運亟施屛裔之典事,令旨達下矣。李鼎運全羅道康津縣屛裔,而則爲發遣府羅將,押送配所,何如?令曰,依。
申大升,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
丙申正月二十三日辰時,上御集慶堂。藥房入診,領相同爲入侍時,都提調李溵,提調蔡濟恭,副提調李溎,記事官韓用龜·李洪載,編修官文采五,領議政金尙喆,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·丁志泰,以次進伏訖。溵曰,夜間聖體,若何?上曰,一樣矣。醫官方泰輿等,以次診候。泰輿等曰,脈候之調均,與昨無異矣。上曰,再明吾當受致詞乎?溵曰,臣等之心則猶以爲遠也。上曰,東宮當陪往冊寶耶?尙喆曰,然矣。尙喆曰,寶冊內入之後,當看品於內政殿乎?上曰,以予之氣,何以看品乎?尙喆曰,傳香時刻,當待下敎耶?上曰,予方下敎矣。仍命禮房承旨入侍。右承旨鄭昌順進前。上命書傳敎曰,明日儀註嚴節次安徐,只入正時,先傳香祝,仍傳冊寶,傳儲慶宮·毓祥宮香祝,仍傳冊印香祝,安於龍亭,冊寶印安於要彩轝後,細仗鼓吹奉詣時,予當祗迎,東月臺陞降誠難。今聞淸商門,亦有傳香之例云,於崇政殿庭親傳祗迎,禮房知悉,太室香祝冊寶,世孫隨詣後,儲慶宮·毓祥宮亞獻官先爲隨詣,奉安幄次,待世孫詣伸禮徽寧殿祭,則先爲冊寶,予受時,初獻官獻焉。上命中宮殿進御加減蔘香散加十貼製入。出榻敎諸臣以次退出。
丙申正月二十三日辰時,王世孫座尊賢閣。禮房承旨·都監都提調同爲入對時,領議政金尙喆,右承旨鄭昌順,假注書金載瓚,記事官李商進·柳偁,以次進伏訖。尙喆曰,夜間睿候,若何?令曰,一樣矣。令曰,臨時則易爲窘急,今日入侍時,大臣稟定凡節,可也。以傳香仰稟也。尙喆退出。昌順曰,香祝陪往時,承旨進去乎?令曰,可也。令曰,禮貌官須熟看儀註,無至失操,可也。令曰,副提學全夏材,待禮記入對。夏材進伏曰,臣於日昨李鼎運之書,竊有憂慨者,敢此仰達矣。夫李秉鼎之父子持論,本自公平,而秉鼎之向年聯箚,實關衛道,近日章奏,亦出嚴防。臣只見其有功,未見其有罪,設有官師相規之事,惟當就事論事,而乃以不近人理之說,勒加詬辱,況閨門之內,實非外人所可知者,處分令旨中,其迹自歸於不忍之敎,已洞燭無餘。噫,一人之被論,猶屬細故,竊恐自此以後,向善者無所勸,爲惡者無所懲矣。臣以爲不可不更加嚴處,以鎭朝著不靖之習宜矣。令曰,所達,誠得論思之體,余之於副學,期以地望者,果不誤矣。李鼎運之撑腸禍心云者,實渠自道若此,而置而不論,不知何樣機關,出於暗黑之地,余之隱憂,豈過乎哉?況翺翔媒寵之說,以余頗眷顧於前副學書奏而然矣。此必欲空朝廷之計也。所請依施,前持平李鼎運亟施屛裔之典,可也。令曰,當初處分時,非不欲嚴處,而猶屬臺言,欲待公是非矣。今此所陳,誠得體矣。李秉鼎設有一二可言之事,向者數件事,功足以掩過矣。副學獨能挺身以奏,可謂不負矣。自應敎時,已知其難矣。輔德徐有防曰,此不嚴處,則實非小憂,處分果明正,甚幸矣。令曰,先正所謂三綱淪而九法斁,相率入於禽獸之域云者,不幸近之矣。尙何言哉?兼司書洪國榮曰,副學旣擧其職,處分又得嚴正,深幸矣。令曰,李鼎運亟施屛裔之典。出下令令曰,擧條未及出,則注書持此下令,招當直都事,使之卽爲擧行。令書令旨曰,旣非命官,又非考官,則參考官之能否,何敢論列外議之如何?尤何敢質言於筵席?關係紀綱,不可無飭。檢閱柳偁削去仕版,入對承旨看作例事,默默而退,難免不職之失。左承旨蔡弘履罷職。又令書令旨曰,上尊號後,板位問安,依例以廣達門外爲之。都承旨及禮房承旨知悉。令退出。
丙申正月二十三日巳時,王世孫座興泰門外。親押入對時,右承旨鄭昌順,右副承旨李普行,假注書金載瓚,記事官李商進·李洪載,以次侍立訖。王具翼善冠·袞龍袍,自尊賢閣,詣興泰門外就位訖。奉入祝冊,王世孫跪。令右承旨昌順奉讀祝冊,讀訖。親押令曰,領相如不出去,留待之意,兼史往諭。令曰,禮曹判書入對。竝出下令令曰,禮判少退待。大臣入對同爲入對。令書令旨曰,徽寧殿冊寶,旣無親傳之敎,上號日,自都監直爲陪進事,分付。又令書令旨曰,禮判陪冊印,仍留毓祥宮,太室禮儀使以預差陞實事,分付。又令書令旨曰,左右史不可不備,當次翰林,令該曹付職。令曰,領議政入對。又令曰,禮房承旨更爲入對。又令曰,大提學李徽之牌招,致詞箋文製進。竝出下令重晦曰,各位冊寶排進時,儀仗二件不足矣。令曰,徽寧殿·永寧殿不爲親傳,則似無不足之慮,推移用之也。令曰,在外桂坊竝改差,口傳差出。令曰,兵曹參議李秉鼎牌招。竝出下令禮訖還內,諸臣以次退出。
丙申正月二十三日未時,王世孫座尊賢閣。禮房承旨入對時,右承旨鄭昌順,假注書徐龍輔,記事官李商進·李洪載,以次進伏訖。令曰,儀註多有違舛者矣。昌順曰,儀註與笏記,違異者果多矣。令曰,禮貌官持入笏記乎?樂任進笏記,令讀之。仍令賤臣龍輔,出傳儀註釐正之,令左承旨徐浩修追後進伏。令書令敎曰,今當大禮,時御之殿,不可不修理,而俄者靳許,出於昭儉之盛德,修理諸事,勿爲磨鍊,鋪陳簾帳,依會殿例,內入事,分付。戶曹令賤臣,持入副提學入對時擧條,仍令賤臣讀之。令曰,明日承史,當祭服矣。昌順曰,然矣。令賤臣持入齋宿節目,令昌順讀訖。令賤臣持入齋宿前例。令曰,明日座當似値暮矣。昌順曰,然矣。諸臣以次退出。
丙申正月二十三日申時,王世孫座尊賢閣。兵曹判書入對時,兵曹判書徐命善,左副承旨申大升,假注書徐龍輔,記事官李商進·李洪載,以次進伏訖。令曰,禁軍二百名,番將領之乎?命善曰,番將二員領之,而排立左右矣。令曰,大朝曾前親祭時,兵判及百官齋宿,何以爲之乎?命善曰,大朝若自內宿齋,則兵判宿於龍虎營,其他摠管諸侍衛,宿於闕外各司,大朝若宿齋於差備之外,則兵判及摠管入宿於闕內矣。令曰,依前例爲之,可也。兵判先退。大升曰,禮房承旨之明日三處香祝擧行,皆以親傳香之例,待令矣。令曰,親傳香例待令,可也。諸臣以次退出。
上在慶熙宮。常參·經筵,以代理停。
自卯時至酉時,灑雨下雨,測雨器水深三分。自初昏至五更,灑雨下雨,測雨器水深七分。
藥房都提調李溵,提調蔡濟恭,副提調李溎啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。今予悶,在明日,豈躬詣慕千萬?受八字倍億百,以此心將何堪?權停禮心可安,氣何諭?禮畢後侍。
中宮殿·惠嬪宮,藥房口傳問安。答曰,知道。
親傳香罷後大殿,藥房·政院·玉堂問安。答曰,知道。
大殿·中宮殿·惠嬪宮,口傳夕問安。答曰,知道。
大殿·中宮殿·惠嬪宮,王世孫遣宮官問安。答曰,知道。
大殿·中宮殿·惠嬪宮,王世孫遣宮官夕問安。答曰,知道。
王世孫詣崇政門外,入幕次後,政院·玉堂口傳問安。答曰,知道。
王世孫詣太廟入齋室後,政院·玉堂口傳問安。答曰,知道。
永寧殿冊寶奉安後,政院·玉堂口傳問安。答曰,知道。
永寧殿奉審後,政院·玉堂口傳問安。答曰,知道。
令于申大升曰,禮房承旨入對。
傳于李溎曰,內局入侍,時原任若入來,同爲入侍。
傳于李溎曰,奉審承旨入侍。
建功湯一貼封入事,下敎。
傳于李溎曰,內局入侍。
令于申大升曰,騎馬二匹立之。
傳于申大升曰,桂坊二員待令,騎馬三匹立之。
令于鄭昌順曰,禮房承旨·戶判入對。
都監都提調金尙喆,提調具允鈺有稟達事,來詣請對矣。令曰,入對。
令于申大升曰,騎馬二匹立之。
令于鄭昌順曰,禮房承旨入對。
建功湯一貼封入事,下敎。
令于申大升曰,騎馬一匹立之。
令于鄭昌順曰,禮房承旨入對。
令于鄭昌順曰,領議政入對事,史官往諭。
令于申大升曰,諸司預備。
令于申大升曰,朝廷問安勿爲之。
建功湯一貼封入事,下敎。
以承言色口傳下令曰,廟門雖有設油遮日之事,莫重咫尺之地,喧譁若是之甚,禁喧郞廳汰去,不能檢飭該房承旨推考。
申大升,以御營廳·一二巡廳·左右捕盜廳意啓曰,去夜犯夜人無所捉之意,敢啓。令曰,知道。
丙申正月二十四日辰時,上詣崇政殿。親傳香入侍時,行都承旨李溎,右副承旨李普行,同副承旨洪相纘,假注書金載瓚,編修官文采五,記事官李洪載,以次侍立訖。上具翼善冠·絳紗袍,乘步輦出資政門,詣崇政殿南月臺,降輿就位坐,王世孫具遠遊冠·絳紗袍,北向立席南,諸臣分左右立。上親受各位香祝,以次親傳于諸獻官。諸獻官跪受退各位,諸執事奉冊寶·冊印,自西階陞以進。上親爲手摩後,奉安于龍亭,樂作,上俯躬祗送。溎奏曰,龍亭奉出崇政門矣。上乃乘輿。上曰,右副承旨儲慶宮奉審,同副承旨毓祥宮奉審以來。出榻敎還內後,諸臣以次退出。
丙申正月二十四日辰時,王世孫詣太廟。擧動入對時,左承旨徐浩修,右承旨鄭昌順,左副承旨申大升,假注書徐龍輔,記事官申光絅,記注官金鑧,以次陪衛侍立訖。王世孫具遠遊冠·絳紗袍,出今在門乘輿,詣崇政門外幕次,令鑧·左相入對事,往諭。令賤臣龍輔都監都提入對事,往諭。令曰,都承旨入對。出下令令曰,都監三房堂上入對。出下令左相及都監都提調·三房堂上承令進伏。李溵曰,趁早勞動睿候,若何?令曰,無事矣。溵曰,大朝起寢之後,朝入湯劑,已進御乎?令曰,姑未起寢,湯劑亦姑未進矣。令曰,靈心方切憧憧,今日診筵,如有追慕下敎,則善爲仰對可矣。溵曰,臣昨纔直宿,今日雖非當次,而邸下動轝之後,下情與常時有異,今日又欲直宿矣。令曰,善思之矣。直宿,可也。溵曰,近來夜氣寒冷,而將徹夜將事,衣樹加厚,何如?令曰,依爲之。溵曰,臣則退出乎?令曰,唯。都監都提調亦爲退出,可也。左相及都監都提調退出。令曰,腰彩轝悉以次序排列,以肅廟腰彩轝,奉於前行。令書令敎曰,太室禮儀使,旣已預差陞實,則毓祥宮似無異同。毓祥宮禮儀使亦陞實事,分付。令曰,禁軍將及都監中軍,列在腰彩轝之前,見腰彩轝奉出後,仍爲先廂中官進。巡監軍望筒落點以下,令中官持入儀註,令浩修讀之。昌順趨入進伏曰,自大朝,有知入正時之敎矣。令曰,祭享諸執事整齊與否知入。王世孫入幕次,諸臣少退。王世孫出幕次,步詣崇政殿東庭。少頃,步詣資政門前,又少頃,步詣崇政殿前階。上詣崇政殿前親傳香,王世孫祗迎,各殿獻官奉香祝冊寶,以次趨過。上祗迎。王世孫陪香祝冊寶,詣崇政門。令曰,見大朝還內後,余當出宮,仍令宮官沈豐之,進上祗迎所,白以王世孫已出崇政門之意。上還內,王世孫令鼓吹乘輿,隨香至興化門外下輿,乘輦至夜晝介。令曰,騎馬二匹立之。出下令詣太廟入齋室,諸臣退出。王世孫具冕服出幕次,詣太室及永寧殿奉審訖。詣少次,具遠游冠·絳紗袍,將步詣齋室。兵判徐命善進前曰,路多草路,乘輦似好矣。王世孫以小輿詣齋室前省牲,令各殿大祝牽出。令賤臣龍輔都監都提調入對事,往諭。陪衛百官軍兵雨具。出下令諸臣以次退出。
丙申正月二十四日巳時,上御集慶堂。藥房入診時,都提調李溵,副提調李溎,假注書金載瓚,編修官文采五,記事官李洪載,醫官方泰輿·鄭允協·鄭允德·徐命緯·柳光翼,以次進伏訖。溵曰,聖體,若何?上曰,一樣矣。寢睡·水刺,何如?上曰,一樣矣。溵曰,幸當今日邦慶無前,聖孝彌光,臣民之幸矣。溎曰,今日之慶,三代所無矣。溵曰,脈候診察,何如?上曰,置之。溵曰,親傳冊寶,王世孫陪往攝行,尤萬萬幸矣。上曰,今日尤覺予有孫矣。溵曰,各位冊寶,親爲手摩,此何異於親行乎?唐·虞之後,始有今日矣。上曰,如是之過,非愛予之道矣。溵曰,邦慶年年維新,豈可無明日之禮乎?上曰,差備官分定記入之。上曰,獻於予者,明日爲之乎?溵曰,明日王世孫,獻於太廟,次獻於毓祥宮,還宮後,乃獻於上矣。上曰,何時當爲之乎?溵曰,四位冊寶進獻後,始行享事。又詣毓祥宮,具三獻行事,日必晩矣。上曰,讀冊寶官皆朝服將事乎?溵曰,諸執事皆着朝服矣。上寢睡移時曰,近來寢睡甚多,此何故也?溵曰,氣度流行好矣。上曰,奉審承旨回來與否知入。注書回奏曰,未及入來矣。上曰,承旨誰也?溎曰,李普行·洪相纘矣。上曰,洪相纘,故相之孫而洪益弼之子乎?溵曰,洪益彬之子矣。上曰,何年登科乎?溎曰,再昨年忠良科矣。上曰,忠良賢科外,又行何科乎?溎曰,登俊試矣。上曰,誰果爲之乎?溎歷數以奏。上曰,擢英試設行乎?溵曰,未也。上曰,增廣設行則人皆以爲好耶?溵曰,聳動多士,莫如增廣矣。上曰,承旨回來耶?知入。溵請退曰,早爲勞攘,明將行禮,今日則湯劑加意進御伏望。上曰,行禮予豈樂爲?溵曰,上則有光列祖,下則俯循睿孝,此日此慶,古亦無之矣。命退出。
丙申正月二十四日午時,上御集慶堂。奉審承旨入侍時,右副承旨李普行,同副承旨洪相纘,假注書金載瓚,編修官文采五,記事官李洪載,以次進伏訖。承旨奏曰,臣普行,臣相纘,奉審後入來矣。上曰,單子讀奏。上曰,冊印奉安于何處乎?對曰,儲慶宮冊印,奉安于廟門外,毓祥宮冊印,奉安于風月軒矣。命退出。
丙申正月二十四日未時,王世孫座太廟齋室。禮房承旨入對時,右承旨鄭昌順,假注書徐龍輔,記事官申光絅,記注官金鑧,以次進伏訖。令曰,將奉審於玉冊欌,都監堂上及陪衛待令。昌順曰,大祝李在學行步之際,誤觸假牀,有此墜落之聲,殊欠愼重之道。請李在學推考,何如?令曰,依爲之。出擧條諸臣以次退出。
丙申正月二十四日未時,王世孫具冕服詣太室。奉審玉冊欌時,都監都提調金尙喆,提調具允鈺,左承旨徐浩修,右承旨鄭昌順,左副承旨申大升,假注書徐龍輔,記事官申光絅,記注官金鑧,以次侍立訖。昌順進前曰,自前親祭時,若雨下則諸執事皆入月廊,而軒架則設於左右挾門矣。今亦依例爲之,何如?令曰,依爲之。百官亦於簷端,設油遮日爲可。令曰,配享功臣位,亦設油遮日乎?昌順曰,自前功臣位,無設油遮日之例矣。令曰,旣以功臣配享,則冒兩從享,似涉如何?其令典設司,設大油遮日於從享位,令守僕奉出肅廟玉冊,改其匱而藏之,王世孫還入齋室。諸臣以次退出。
丙申正月二十四日申時,王世孫座太廟齋室。戶判入對時,戶曹判書具允鈺,右承旨鄭昌順,假注書徐龍輔,記事官申光絅,記注官金鑧,以次進伏訖。令曰,雨勢如此,甚悶。允鈺曰,然矣。令曰,西門以軍兵數十名把守爲可。令曰,今夜必早爲將事,然後大朝陳賀,亦可以早行矣。令書令敎曰,二更開門,似甚窘速,初更五點爲之。諸臣以次退出。
丙申正月二十四日申時,王世孫座太廟齋室。禮房承旨·領議政同爲入對時,領議政金尙喆,右承旨鄭昌順,假注書徐龍輔,記事官申光絅,記注官金鑧,以次進伏訖。令曰,雨勢如此,何以則爲好耶?尙喆曰,下情不勝悶切矣。令賤臣龍輔,出傳油遮日,善爲鋪設後,使守僕奏達之。令諸臣以次退出。
丙申正月二十四日二更一點,王世孫座太廟齋室。都監堂上入對時,都提調金尙喆,提調具允鈺,右承旨鄭昌順,假注書徐龍輔,記事官申光絅,記注官金鑧,以次進伏訖。尙喆曰,腰彩轝所當先安於幄次,而今日雨勢如此,從權奉安於臺上乎?令曰,好矣。尙喆曰,然則臺上地狹,四玉冊竝奉於一彩轝,四寶文竝奉於一腰轝何如耶?令曰,依爲之。都監堂上先退。令曰,承旨出去,諸執事及陪衛,催促待令好矣。承·史以次退出。
丙申正月二十四日四更二點,王世孫太廟親祭時。左承旨徐浩修,右承旨鄭昌順,左副承旨申大升,假注書徐龍輔,記事官申光絅,記注官金鑧,以次陪衛侍立訖。王世孫具冕服入太室時,令曰,東西門稍間,百官行禮之際,似難詳聞呼唱之聲,又使一引儀於中門呼唱,可也。禮儀使引王世孫入太室,一依儀註行禮後,王世孫出就小次。諸臣少退。少頃,王世孫出小次,更入太室禮罷,王世孫詣太室之後,焚幣藏祝而出,還入齋室。諸臣退出。
上在慶熙宮。常參·經筵,以代理停。
鄭昌順達曰,明日常參,取稟。令曰,停。
藥房都提調李溵,副提調李溎啓曰,廟宮徽稱,文孫替獻,吉辰已屆,盛禮順成,聖孝增光,邦慶維新。伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。批答無。
建功湯一貼封入事,下敎。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,王世孫遣宮官問安。答曰,知道。
王世孫禮畢入齋室後,政院·玉堂口傳問安。答曰,知道。
世孫宮,政院·玉堂口傳經宿問安。答曰,知道。
王世孫詣毓祥宮入齋室後,政院·玉堂口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
王世孫受賀罷還內後,政院·玉堂問安。答曰,知道。
令于申大升曰,諸司預備。
令于鄭昌順曰,廣達門外,中宮殿旣行版位問安,坤殿所進箋文表裏,亦以此處擧行。
傳于洪相纘曰,太室與徽寧殿將事與否知來。
又傳于曰,今日當爲老人,自八十以上至百歲,許其扶杖入殿庭。
傳于李溎曰,都承旨入侍,而都監堂上擧案捧入,癸酉年日記及儀軌持入,賞典前例亦爲考入。
以備忘記,傳于洪相纘曰,申大年爲獻納,閔游爲司諫,金樂洙爲執義,李在學·沈基泰爲持平,金斗象·曺遠振爲正言,申昕·李昌漢爲掌令,朴相岳爲大司諫,牌招察任。
傳于李溎曰,內局入侍都承旨率差使員入侍。
建功湯一貼封入事,下敎。
有政。百官加下批,吏批,判書金鍾正病,參判具庠進,參議李在簡病,同副承旨洪相纘進。啓曰,判書金鍾正,參議李在簡俱以病不來,小臣獨政未安,何以爲之?敢稟。傳曰,仍爲之。以兪漢吉爲庶尹,尹昌濂爲永禧殿令,李敬一爲禮曹佐郞,李東讓爲典籍,金翊休爲吏曹正郞,濟用奉事申大權,廣興奉事李淵衡相換,學諭單卜台衡,兼春秋單金圭祥,安春君崇憲,今加嘉德,廣陵君烻中義,今加承憲,以上百官加,親授事承傳。
兵批,判書徐命善進,參判尹光紹病,參議金漢老病,參知徐有慶入直進,同副承旨兼進。以李漢膺爲訓鍊都正,沈洸爲忠壯將,崔景爲訓鍊主簿,金尙曾爲慶福將,方聖老爲昌慶將,金道煥爲順天營將,李鎭鼎爲委曲僉使,朴成五爲撫夷萬戶,吳載純爲副司直,林得浩爲副司果,徐龍輔爲副司正。
傳于李普行曰,輔德弼善加資代,今日政備擬,以曾經人差出。
以備忘記,傳于洪相纘曰,聞小主言章奏甚多云。予欲問何臺臣作俑,而大成之世,以予蕩平心聞之,則不堪,故予不問之,意蓋深矣。諸臣乘此聽政之時,欲售黨心,此亂賊也。沖子自內旣承下敎,姑令政院,先爲知悉。凡諸章奏,若有乘時紛撓之弊,當臨門,予當有所思者,今日諸臣,焉敢不惕念乎?若有一毫紛撓,則予豈食言乎?皆令知悉。
令于洪相纘曰,別看役下令,勿出朝報,明日早朝待令。
再政,吏批啓曰,弼善洪樂任加資事,命下矣。雖已資窮,未經準職,何以爲之?敢稟。傳曰,依例加資,以李鎭衡爲輔德,盧聖中爲弼善,戶曹判書具允鈺今加崇祿,禮曹判書趙重晦今加崇政,工曹判書金漢耆今加正憲,以上,上號都監提調加資事承傳。右承旨鄭昌順今加嘉善,輔德李商巖,弼善洪樂任以上,今加通政。副司直李商岳,應敎李德師,副護軍李衍祥·鄭景仁·閔鍾烈以上,加資事承傳。行左承旨鄭昌順,右承旨徐浩修升降。前府使趙斗彬贈吏參例兼同知,趙榮煜考。
兵批,無政事。
傳于洪相纘曰,今番陪箋差員姓名書入。
令于徐浩修曰,左承旨持歲抄入對。
令于洪相纘曰,江華下去中官,當奉玉冊,而所盛籠,不可不備,別例房郞廳率別看役及算員來待事,分付。
以備忘記,傳于鄭昌順曰,大殿長番吳福謙,世孫宮長番文鳳億,百官加親受。
以備忘記,又傳于曰,安春君·廣陵君,百官加親受。
洪相纘,以吏曹言啓曰,今此頒赦時,別歲抄中居中居下,亦爲書入乎?敢稟。傳曰,一體蕩滌。
申大升,以訓諫都監·一二所巡廳·左右捕盜廳言啓曰,去夜無犯夜人被捉之意,敢啓。傳曰,知道。
丙申正月二十五日卯時,王世孫還宮陪衛時。左承旨徐浩修,右承旨鄭昌順,左副承旨申大升,假注書徐龍輔,記事官申光絅,記注官金鑧,以次隨駕訖。王世孫具翼善冠·袞龍袍,乘輿出太廟門外,降輿乘輦,詣毓祥宮。令曰,都監都提調及右相入對事,往諭。賤臣龍輔承令出來,與都提調金尙喆,右議政李思觀進前。令曰,自大朝有促敎,故余則先爲還宮,初獻官替爲將事,可也。仍還宮後,諸臣以次退出。
丙申正月二十五日午時,上御集慶堂。陳賀入侍時,行都承旨李溎,左承旨徐浩修,右承旨鄭昌順,左副承旨申大升,右副承旨李普行,同副承旨洪相纘,假注書金載瓚·徐龍輔,編修官文采五,記事官李洪載,以次侍立訖。上具遠游冠·絳紗袍,就位坐。左右侍衛分東西序立,軒架列庭南,宗親文武百官,各以班次分立訖。王世孫具遠游冠·絳紗袍,就立階下席次,行四拜禮,百官乃四拜,樂作。進冊寶於殿上卓牀上。讀冊官讀奏玉冊,讀寶官讀奏玉冊,退降復位立。王世孫四拜,百官又四拜,樂作。溎奏曰,箋文讀奏乎?上曰,只宣敎。宣敎官陞東階立,就牀卓前讀訖。降階立,王世孫四拜,百官又四拜。王世孫跪,百官亦跪,拱手擧笏,齊呼千歲,又呼千歲。至三而又呼千千歲,衛士伶人,皆一時歡呼。王世孫四拜,百官又四拜。上曰,坊民年老者來待乎?使之入內庭參賀,太學生亦來待乎?上曰,老民中癸酉生,進立階下。三人進立。溎曰,只三人矣。上敎曰,汝等各特加一資,退去。禮訖。時原任大臣趨進殿上,俯立奏曰,吉日已屆,大禮克擧,蹈舞之忱,無以仰達,而玉色勝昔,尤不勝慶幸之心矣。以次退出。
丙申正月二十五日未時,王世孫上冊尊號陳賀入對時。左承旨徐浩修,右承旨鄭昌順,左副承旨申大升,假注書徐龍輔,記事官申光炯·李洪載,以次陪衛侍立訖。王世孫具遠游冠·絳紗袍,出今在門乘輿,詣延和門外幕次,降轝座堂。令曰,都監堂上入對。令曰,三殿板位禮貌官入對。都監堂上具允鈺·趙重晦·金漢耆承命進伏。令曰,差備待令乎?允鈺曰,待令矣。王世孫出幕次乘轝,詣通陽門降轝,步詣集慶堂,率百官呼唱四拜,一如儀註,禮畢,呼嵩。王世孫步出通陽門,乘轝詣慶賢堂。座堂受賀時,時原任大臣上殿再拜,王世孫答拜,時原任大臣下堂禮畢。令書令敎曰,筵席禮貌,何等嚴重,都憲之職,體貌自別,而向日入侍大司憲朴相老,奏對之際,全欠敬謹,擧措劻勷,亦近喜事,其在正臺閣之道,不可無飭。大司憲朴相老罷職。令書令敎曰,臺諫論事,事體不輕,而大司諫南玄老,向日賓對,已發旋止之啓,讀陳於經夜之後,可謂損體。大司諫南玄老遞差。令書令敎曰,都憲諫長之擧措如此,而諸臺之默無一言,殊欠臺臣之體,時任諸臺,一竝遞差。大升達曰,去夜太室親享時,第八室執樽沈有鎭無端離所,屢次推尋,以致節措之遲滯,揆以事體,誠極可駭。臣則請推之外,無他可施之罰,何以爲之?敢稟。令曰,禁推,可也。出擧條王世孫仍爲還內。諸臣以次退出。
丙申正月二十五日申時,上御集慶堂。藥房入診時,都提調李溵,提調蔡濟恭,副提調李溎,假注書金載瓚,編修官文采五,記事官李洪載,醫官方泰輿·鄭允協·慶絢·吳道炯·鄭允德·柳光翼·徐命瑋·李孝儉·丁志泰·李翊臣,以次進伏訖。上曰,差員進前。溎曰,差員皆已下去,故不得入來矣。溵曰,今日盛擧,邦慶無前,勞動之餘,聖體,若何?上曰,一樣矣。寢睡·水刺,亦何如?上曰,如前矣。溵請診候。上曰,置之。上曰,都監別單子,壬辰日記入之。命讀歲抄訖。又命讀別單。上曰,太室讀冊寶官加資有例乎?溵曰,壬辰加資矣。上曰,今番讀冊寶官誰也?溎曰,李衍祥·鄭景仁矣。上曰,李衍祥誰也?溵曰,故相李健命之孫也。命書傳敎曰,今番都廳時都提調領議政金尙喆鞍具馬一匹面給,三提調依例加資,都廳二人一體加資,讀冊讀寶官依壬辰年例,太室讀冊讀寶官加資,殿中讀冊讀寶官給馬,其餘郞廳皆陞敍,監造官陞六日淺者兒馬一匹賜給,員役工匠令該曹米布考例題給,看役人許圭今番事重,曾有功加資,其餘領役部將弓矢賜給,中官執事半熟馬兒馬中考例賜給,尙傳半熟馬一匹賜給,禮房承旨當室大祝宮闈令依例加資,春坊禮貌官二員一體加資。又命書傳敎曰,製述官·書寫官依癸酉年例熟馬一匹賜給,贊儀與代致詞官兒馬一匹賜給。今番工役速成,能伸微忱,看役人諸工匠加賞給。又命書傳敎曰,左副承旨許遞,其代李衍祥爲承旨,牌招察任,房順房。加資禮房許遞,其代鄭景仁爲承旨,牌招察任,房順房。又命書傳敎曰,日吉辰良,大禮順成,今日夜禁特弛。又命書傳敎曰,吏兵批歲抄中點下者,依例捧傳旨。仍退出。
丙申正月二十五日申時,王世孫座尊賢閣。戶房承旨入對時,左承旨徐浩修,假注書徐龍輔,記事官申光絅·李洪載,以次進伏訖。浩修將讀歲抄。令賤臣龍輔曰,知入古規付籤與否,令中官付黃踏達以下。令書令敎曰,吏兵批歲抄點下者,考例捧令旨,餘皆勿論。諸臣以次退出。
上在慶熙宮。常參·經筵,以代理停。
李衍祥達曰,明日常參,取稟。令曰,停。
藥房都提調李溵,提調蔡濟恭,副提調李溎啓曰,加上冊寶,克伸聖慕,誕膺顯號,勉循睿誠,親臨受賀,擧國同慶。伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。中宮殿氣候,何如?王世孫連日行禮之餘,氣候,何如?臣等不任終宵憂慮,敢此問安,竝爲仰稟。答曰,知道。今將安沁都,今禮已畢,氣何諭?待敎侍。內殿·世孫宮氣候,一樣矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
徐浩修達曰,左副承旨申大升,今日不爲仕進,卽爲牌招,何如?令曰,依。
傳于李鎭恒曰,內局入侍,時原任大臣同爲入侍。
建功湯一貼封入事,下敎。
李衍祥啓曰,以掌令李昌漢,正言曺遠振牌不進罷職傳旨。傳于李衍祥曰,只推。
又傳于曰,陳書承旨許遞,都廳行首除授,牌招察任,房順房。
以備忘記,又傳于曰,今番以大增廣爲數,則三十人爲之。
傳于李鎭恒曰,金德九旣已資窮,代加。
傳于徐浩修曰,左副承旨許遞。
令于李衍祥曰,諸承旨持公事入對。
以隨駕下人擧案,傳于李衍祥曰,依例施賞。
以備忘記,傳于李鎭恒曰,曷勝懷予心何?心千萬慕億百。夜能宿夜與晝,問世人此邦慶,慷慨亘曷勝慕?鷄聲遲心亦悶,問左右東欲曙,左右聽尙杳然,貼臣臥懷萬億。
兵曹口傳政事,知中樞單李溎。
以備忘記,傳于徐浩修曰,都承旨李溎加設知中樞,牌招察任,鄭昌順爲都承旨,牌招察任,三院副提調例兼,相禮爲承旨,牌招察任,房順房。
傳于鄭昌順曰,內局入侍。
建功湯一貼封入事,下敎。
李衍祥達曰,假注書徐龍輔身病猝重,勢難察任,今姑改差,何如?令曰,依。
假注書望徐龍輔改差,代以宋俊載爲假注書。
建功湯一貼封入事,下敎。
以承言色口傳下令曰,下令之下,慢不擧行,當該承言色中官,拿問處之。
以備忘記,傳于李衍祥曰,上號時廟殿事知守僕金義聲·李昌彬加資,廟守僕一竝施賞,改樻時執事守僕三人問名,從厚施賞,金義聲資窮,依金重麗例,其子代差事,分付本署。
李鎭恒,以吏曹言達曰,成均館學諭金一衡除拜後,過限未肅拜,依例罷職,何如?令曰,依。
又以戶曹言達曰,卽接廣興倉所報,則判府事申晦,自去九月,今二月至,合七朔祿牌請受次,倉官進去于本家,則以爲自有昨秋所遭以後,不敢冒受常廩,前後屢有輸送之命,而末由祗承,伏地惶悚云。祿牌不爲出給,何以爲之?敢稟。令曰,令倉官更爲輸送。
李商岳,以兵曹言達曰,以隨駕下人擧案傳曰,依例施賞事,命下矣。依傳敎考例施賞之意,敢達。令曰,知道。
李鎭恒,以宗簿寺官員來,以提調意言啓曰,今此璿源譜略修正時,國朝御牒·八高祖圖,正書書寫官一員,校正官二員,依例宗臣中擇差之意,敢啓。傳曰,知道。
鄭昌順,以宗簿寺官員來,以提調意言達曰,今番上號後,國朝御牒·八高祖圖·璿源譜略·王妃世譜,自本寺修正事,旣已筵稟蒙允矣。今方始役,而本寺郞廳三員,別工作監役官,逐日仕進,纂修監董之一時爲急,依例差祭安徐。凡公會勿參正例兼春秋之任,限畢役姑爲減下,以爲專意董役,出草校修編次之際,本寺忠義衛一人,勢難速完,亦依例加出忠義衛二人,付軍職冠帶常仕,與本寺忠義衛同爲擧行,何如?令曰,依。
李商岳,以禁府言達曰,因臺達,沈翼雲北邊遠竄事,令旨達下矣。沈翼雲咸鏡道鍾城府遠竄,而以令旨內辭意具罪目,依例發遣府羅將,押送配所,何如?令曰,依。
又以禁衛營·一二所巡廳·左右捕盜廳言啓曰,依傳敎去夜夜禁特弛之意,敢啓。傳曰,知道。
右副承旨李普行上書曰,伏以臣所帶春秋兼銜,與同知春秋館事臣李宜哲,有三寸叔侄應避之嫌,而適當齋日,未敢控籲矣,今始露章仰瀆。伏乞离明,亟令該曹,照例遞改,以重公格,以安微分,千萬幸甚。臣無任屛營祈懇之至,謹昧死以聞。批答無。
禮曹判書趙重晦上書曰,伏以天佑宗祊,邦慶無疆,聖候彌康於添籌,睿孝益光於代勞,顯冊誕揚,縟儀載擧,帀域含生,歡忭惟均。臣躬逢盛會,猥忝敦匠之任,在臣身固以爲榮,而不意玆者,晉秩之命,有隕自天,臣惶隕踧踖,誠不知置身之所也。臣於都監之役,不過受諸堂後,奉以周施,此固職分內事耳。寧有一分可紀之勞,而罔功濫賞,誤恩遽降,其所以仰累於聖朝綜核之政,誠非細故。況此一品之秩,位望隆顯,豈可徒循賞典,輕施濫授,不顧名器之重乎?且念臣本以寒素,輪翮無當,猥荷我大朝特達之知,五六年之間,節次推排,位躋卿班,世所稱要津華貫,敭歷殆遍,而今又超擢至此,歷數朝列,驟躐宜升,未有如臣之比,過福招災,理所必至,此尤臣之所大懼也。玆敢略暴肝膈之懇,仰瀆离明之下。伏乞邸下,俯賜矜諒,將臣新授資級,亟行收還,以重恩賞,以安微分,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭察任。
副提學金夏材上書曰,伏以天休滋至,睿孝深隆,禮成上冊,儀擧呼嵩,凡在瞻聆,孰不欣聳?臣適叨邇列,獲覩盛擧,慶忭之忱,尤倍恒品。仍伏念臣於是職,豈有一分堪承之望,而乃者起臣於州紱之中,置之於經幄之長,是汲黯之所不獲於時君,而臣乃獲之於今日也。伏況代聽之初,令聞益彰,寂寥數語,竊附願忠之誠,言皆陳腐,全無可取,而不惟不以爲鄙,批旨隆摯,召牌再辱,臣銜恩畏義,終至冒膺。適當慶禮涓吉,未敢旋卽辭免,而必遞之義,則未嘗不參倚前衡矣。噫,本職之係是極選,不宜輕畀,蓋不止前章所云,臣不肖無似,其於父祖之緖訓,固未有萬一承述,而尋常課程之文,亦皆蒙陋,甚於面墻。今若徒籍家蔭,兜覽名器,視作己物,則私心之惶蹙靡措,固不可言,而國家用人之道,豈若是其傎耶?朱子曰,人臣辭受得失,不但係一身,乃關風俗盛衰,臣爲是懼,必以解免爲期者也。且臣老母,素抱癃痼之疾,長在牀褥,劇歇無常,近因齋宿禁中,未省安否,昨日公退,歸見病狀,則重添毒感,痰癖闖發,咳嗽苦劇,寢食俱失,元氣澌綴。臣方左右藥餌,方寸如灼,似此情理,雖閑司漫局,不可虛縻,況三司之重任乎?玆敢略陳短章,仰暴衷懇。伏乞睿慈,念臣無用之實,察臣難强之情,遞臣職任,俾得專意救護,粗安微分,不勝幸甚。臣無任屛營祈懇之至,謹昧死以聞。答曰,覽書具悉。爾勿過辭,救護母病。
忠淸監司閔百奮上書曰,伏以歲籥載新,聖壽益隆,睿孝彌光於代勞,縟儀將擧於上號,慶洽宗祊,歡均中外。仍念臣素乏才長,徒蒙洪造,前後叨冒,罔非踰涯。矧玆見帶藩臬之任,是臣已是罔功之地,而再授之命,尤出格外,意者聖明,或以其按事屬耳,粗諳民俗,爰責新效,俾贖前愆也。臣受命感激,益思殫竭,冀有以仰酬萬一,而分外難開,殆同磨驢之踏舊跡,待罪經年,瘡疣百出,深恐終致僨誤。滋辱寵命,夙夜憂懼,已不敢食息自安,而重以素患血症,每發於換節之時,泄痢兼作,委席昏蟄,雖尋常簿書之去來,猶且照管不到,一任抛却,顧此宣化之地,非臣養痾之所,則在朝家綜核之政,固宜有變通之道。況今春及西疇,事殷東作,省方問俗,厥有定期,而自量筋力,無望强策,病裏惶霣,如添一病,臣若徒懷嚴畏,不早自處,坐令一道重務,畢竟瘝曠,則是委寄之眷彌篤,而孤負之罪彌大也。臣雖無狀,豈忍爲此哉?方今新化撫辰,百僚駿奔,而賤疾如此,猥煩呼籲,臣又死罪。伏乞睿慈,特垂矜諒,仰稟大朝,速賜處分,仍治臣瀆擾之罪,以肅朝綱,公私不勝萬幸。臣於治書將上之際,以捉虎人請賞狀達,有還下更査之令,臣之昏錯,於是益著矣。罪在襲謬,罰止問備,睿旨雖出寬恕,臣心深增悚蹙,其何敢諉以匪怒,而厭然自掩也哉?玆敢首實尾陳,冀伏常憲。臣無任感恩知罪,竦息俟命之至,謹昧死以聞。答曰,覽書具悉。卿其勿辭察任。
副護軍張志恒上書曰,伏以寶算益享於無憂,睿孝仰格於分勞,顯孝加尊,縟儀載擧,臣民慶忭,帀域惟均。仍伏念臣性本愚下,百無一能,而徒籍先庥,濫蒙國恩,頂踵毛髮,莫非洪造,殫心盡力,圖報涓埃,是臣夙夜區區之忱,而頃年猥叨重任,奉職無狀,自速臺評,上而累聖簡,下而負初心,臣罪至此,萬戮猶輕,而天鑑孔昭於覆盆之下,縷命得保於坑坎之中,天地生成之恩,無異旣骨而復甦,社門省愆,靡所措躬。豈可以時移事往,而自同無累之人哉?至今追思,餘悸尙存,雖以軍銜所係,義分是懼,蹤跡或厠於班行,身心益覺其臲卼。乃於千萬夢想之外,忽伏承復授之命,驚惶却顧,罔知攸爲。念臣所遭,異於他人,其在公格,則僨敗之蹤,不可復任,揆以私義,則釁累之穢,決難冒當。臣雖靺鞈之身,一段廉防之心,有不能自已。今若徒仰寵靈,晏然行公,則非但有歉於臣心,獨不愧於一營將士乎?受符之體旣重,按操之命且嚴,他不暇顧,冒沒承膺,而決不可以仍因蹲據,玆敢冒死呼籲於离明之下。伏乞睿慈,亟降鐫削之恩,以存公議,俾靖私分,千萬幸甚。臣無任屛營祈懇之至,謹昧死以聞。答曰,覽書具悉。卿其勿辭察職。
丙午正月二十六日辰時,上御集慶堂。藥房入診,原任大臣同爲入侍時,都提調李溵,提調蔡濟恭,副提調李溎,假注書金載瓚,記事官金鑧,記事官李洪載,判府事金陽澤,醫官方泰輿·鄭允協·慶絢·吳道炯·鄭允德·柳光翼·徐命偉·金孝儉·丁志泰·李翊臣,以次進伏訖。溵曰,夜間聖體,若何?上曰,一樣矣。寢睡·水刺,亦何如?上曰,一樣矣。中宮殿大禮後,氣候,若何?上曰,一樣矣。王世孫氣候,若何?上曰,一樣矣。陽澤曰,邦慶維新,聖孝增光,下情不勝蹈忭之忱矣。溵請診候。上曰,置之。上曰,入來者誰也?溵曰,判府事金陽澤矣。命書傳敎曰,昨者邦慶,漢唐豈有?雖然邦慶雖若此,今予此心,惟在元元,撫民恤民,皆令着意事,下諭于八道道臣·兩都留守。命退出。
丙申正月二十六日巳時,王世孫座尊賢閣。諸承旨持公事入對時,行都承旨李溎,左承旨徐浩修,假注書徐龍輔,記事官申光炯·李洪載,以次進伏訖。令曰,今日仕進承旨誰也?浩修曰,只是臣矣。令溎讀各道狀聞。令曰,他承旨牌去來,姑未爲之乎?令賤臣龍輔,承旨牌去來催促,房單子斯速書入。令曰,承旨俱是新堂上生疎之人,使熟手段一人留院,無妨矣。令書令敎曰,連値齋戒,不得面諭,明日入對事,史官往諭于韓判府事。令曰,詣臺臺臣入對。賤臣龍輔承命出來,與大司諫朴相岳,司諫閔游,掌令申昕,獻納申大年達曰,請黑山島荐棘罪人沈翔雲,仰稟大朝,亟令王府嚴鞫得情,快正王法。措辭見上令曰,不從。又達曰,得伏見昨日令旨之下政院者,以前都憲之奏啓,擧措言辭,有欠敬謹,至有譴罷之令,不爲糾正之諸臺,亦被特遞矣。前都憲之伊日奏對之際,雖或有不審之失,若其所論,旣是國人之所共憤,則衷情所激,其心可觀,不宜以此輕罪言官。請前都憲朴相老罷職之令,其時諸臺遞差之罰,一竝還收。令曰,都憲處分,余意非諫長所謂伊日之謂也。欠敬與喜事,亦非一事之謂也。不從。又達曰,新除授正言金斗象,時在京畿廣州地,請斯速乘馹上來事,下諭。令曰,依達。又達曰,臣等俱以鹵下之姿,言議巽軟,淸朝臺閣之任,本非可合,而今此前都憲處分事,竊有區區所懷,敢請收還矣。及承睿批,誨諭備至,臣等傳聞爽實之失,於是乎著矣。臣等何敢一刻晏然於臺次乎?請令遞斥臣等之職。令曰,勿辭。亦勿退待。徐浩修達曰,入對傳達,事體尤爲謹嚴,而俄者臺臣避嫌之時,請令之令字,誤讀以命字,推考,何如?令曰,依爲之。出擧條大司諫朴相岳,司諫閔游,獻納申大年達曰,臣等初登筵席,臺體生疎,傳達下諭之際,字句有做錯之失,致勤問備之令,滿心惶忸,無地自容。其何敢一刻冒居於臺次乎?請令遞斥臣等之職。令曰,體例之失,不若傳問之失,豈可以此輕遞言官?勿辭亦勿退待。諸臣以次退出。
丙申正月二十六日未時,上御集慶堂。藥房入診入侍時,都提調李溵,提調李溎,副提調鄭昌順,假注書金載瓚,記注官金鑧,記事官李洪載,醫官方泰輿·鄭允協·慶絢·吳道炯·鄭允德,以次進伏訖。泰輿奏曰,脈候左右三部,一樣調均,但似少大矣。上曰,然則進本方湯劑乎?當加入乎?泰輿對曰,如此之時,若入附子五分許則好矣。允協奏曰,脈候滑體一樣,調均一樣,附子則姑觀而入之,似好矣。絢奏曰,脈候雖似少大,而三部一樣平均,附子不必加入,而當此換節之時,雖爲略略加入,亦似好矣。道炯奏曰,痰候少似有加,附子不必加入,而加入藿香好矣。光翼奏曰,本湯劑與桂橘茶,兼進好矣。溵曰,加入何以爲定乎?上曰,置之。溵曰,第三貼何時當入之乎?上命吳道炯,更爲診察。道炯進候訖。奏曰,三部度數,與俄者一樣矣。必是痰候少滯,溫進湯劑則自當差勝矣。上曰,藿香加入之說,汝意則,何如?道炯曰,藿香有開導之功,加入誠好矣。溵曰,然則藿香當加入以進乎?上曰,藿香氣味果何如?道炯對曰,有淸溫之性,而兼開導之功矣。上曰,左寸脈,何如?道炯對曰,凡痰候微動之時,寸脈候輕按則似弱,緊按則有力,痰候分明微動矣。上曰,加進本湯劑一貼,誠好矣。上曰,然則加入藿香。仍命書下敎曰,進御十全建功湯,本方中加藿香一錢煎入。竝退出。
上在慶熙宮。常參·經筵,以代理停。
藥房都提調李溵,提調蔡濟恭,左承旨徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。予則一樣,待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
李商巖達曰,自今日至初二日,常參頉稟。令曰,知道。
傳于李德師曰,內局入侍,時原任若入來,同爲入侍,老人亦爲同入。
閔鍾烈達曰,合辭方張之時,諫院無進參之員,誠甚未安,除在外外,呈告及未肅拜人員,竝卽牌招,何如?令曰,依。
李衍祥達曰,判府事韓翼謩,依下令來待矣。令曰,入對。
建功湯一貼封入事,下敎。
備忘記,傳于李德師曰,今日朝鮮,惟知建功湯,問扁鵲咸曰靈丹,問臣僚皆曰神丹,首扁鵲何足道?脈勝曰一樣爾。逢善條與太古一樣,與漢唐一樣,此今今日第一妙計,令諸扁鵲占予當百歲。
傳于李衍祥曰,年老有識民人,使之來待。
備忘記,傳于徐浩修曰,旣稱慶,其君雖百年,其臣猶若欠誠,若此今日朝鮮君臣,其皆扶杖。昔軒轅時,其中少年行雲行步,年七十云。若今今日少年,其將五歲,豈有是理,豈有是理?誠可笑誠可笑。宜問建功,予當百歲乎,二百乎?
令于李衍祥曰,諸承旨持公事入對。
李商巖達曰,司諫閔游,獻納申大年,正言曺遠振牌不進罷職令旨。令曰,推考徽旨捧入。
建功湯一貼封入事,下敎。
令于李商岳曰,右副承旨入對。
李商岳達曰,卽者說書申光絅,以其親病陳書徑出,原書纔已捧入矣。所當直捧禁推徽旨,而此與無端徑出有異,推考警責,何如?令曰,依。
假注書宋俊載在外,以徐鼎修爲假注書。
傳于李衍祥曰,都承旨·左承旨入侍。
令于李衍曰,時任大臣卽爲入對事,史官往諭。
吏曹口傳政事,副司直金龜禎·李世師·李方嵒·康弘濟·姜浩溥·韓師直·洪啓遠以上,今加崇祿。副司直申絅·郭雲濟以上,今加崇政。副司直盧遾·黃晙·朴徵佐·沈益聖以上,今加正憲。副司直李台奭今加嘉義。副護軍宋龜明今加資憲。副護軍柳徽之今加崇祿。副護軍韓世增今加資憲。副護軍李錫祥,副護軍李德一以上,今加正憲。副護軍李若采今加嘉善,以上特爲加資事,承傳。
令于李衍祥曰,都監三堂批下,一竝則爲牌招肅拜。
建功湯一貼封入事,下敎。
令于李德師曰,都監三堂上牌去來催促。
李德師達曰,時任大臣入侍。
傳于李德師曰,時任大臣依下令來待矣。令曰,入對。
傳于李德師曰,時原任大臣入侍。
傳于李德師曰,都承旨入侍。
令于李德師曰,時任大臣都監堂上留待。令曰,入對。
李德師達曰,今此陳賀時致詞箋文及頒敎文,當爲製進,大提學李徽之待開門牌招,何如?令曰,依。
大司諫朴相岳,執義金樂洙,掌令申昕,持平李在學·沈基泰達曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄。向來一書,指意陰譎,情狀叵測,合辭之請,實是嚴懲討杜亂源之意,而日前停啓,大壤臺體,今者復發,實出輿憤。我聖上好生之德,雖甚欽仰,在臣等執法之道,決難容貸。請黑山島荐棘罪人沈翔雲,仰稟大朝,亟令王府嚴鞫得情,快正王法。答曰,不從。
假注書柳孟養,敬奉聖敎,馳傳諭于西部龍山坊三浦契判府事洪麟漢所住處,則以爲臣負罪如山,受恩如天,宜死不死。苟全危喘,此尤臣頑忍之甚者,而又於千萬夢想之外,史官復辱,溫諭繼降,十行絲論,鄭重懇惻,其所以矜憫而慰勉之者,不翅若慈父之詔迷子。雙擎九頓,血淚被面,臣一息未絶,秉彝猶存,蒙此曠絶之恩敎,寧不欲感激趨承,而第念負犯至重,惶懍深切。聖德雖出於好生,邦憲難貸於罔赦,其何敢徒恃恩眷,晏然冒進,以益其放肆之罪哉?方當慶禮隔日,跛躄皆聳,而情地窮蹙,轉動無路。且臣賤疾適苦,無望自力,恩諭之下,未免坐逋,罪上添罪,只俟斧鉞之誅云。臣旣承偕來之命,姑爲仍留之意,敢啓。批答出傳敎
傳于李德師曰,三明日當祗迎,儀注安徐,入直侍衛侍下敎,只入正時,皆依前。
李衍祥,以宗廟署郞廳,以都提調言達曰,本署守僕金義聲資窮代,依下敎其子金明顯代差之意,敢達。答曰,知道。
以德師,以兵曹言達曰,卽接東道參軍牒報,則御營廳所授惠化門南邊駝駱山近處,體城四間許頹落云。依例令繕工監爲先把子圍排,分授軍門,急速修築,而把守軍兵,亦令該軍門,量宜定送,限修築間,各別守直之意,分付,何如?令曰,依。
李商巖,以御營廳·一二巡廳·左右捕盜廳言啓曰,去夜犯夜人無所捉,敢啓。傳曰,知道。
都承旨鄭昌順書曰,伏以天休滋至,邦慶無疆,追上之盛禮已行,揄揚之睿孝克伸。況臣跡忝邇列,躬覩曠擧,區區忭祝,有倍恒品。不意恩資之命,遽在此際,至與敦匠諸臣,一例酬賞,雖使臣奔走於執事之末,此固職分之當爲,該房之應行者,初無可記之勞,而猥蒙匪分之恩,方切兢惶,靡所容措。知申特除之命,忽下夢想之外,義重嘗藥,他不暇顧,章皇入肅,仕進藥院。卽伏見右承旨李衍祥上書,則以爲與臣有世所供知之嫌,不可同周旋於一院云。人旣緣臣而引義,則臣豈可晏然行公者?玆陳短章,徑出禁扄。伏乞睿慈,亟遞臣職,以安私分,仍治臣罪,以肅朝綱,千萬幸甚。臣無任屛營祈懇之至,謹昧死以聞。批答出傳敎
右承旨李衍祥書曰,伏以日吉辰良,大禮順成,臣民慶忭,曷有其極?仍伏念臣薄勞濫賞,方切兢惶。銀臺特授之命,又下於千萬夢想之外,天牌踵臨,促臣祗謝,臣誠感激恩數,怵畏義分,他不暇顧,冒沒承膺,而第臣與都承旨鄭昌順,有世所共知之嫌,義難周旋於一院之間。玆敢投陳短章,徑出禁門。伏乞离明,俯賜鑑諒,亟遞臣職,以安私分,不勝幸甚。臣無任屛營祈懇之至,謹昧死以聞。批答出傳敎
領議政金尙喆箚曰,伏以邦慶無前,大禮順成,聖德增光,睿孝克伸,事曠今古,歡均朝野。仍念臣之不才,謬當重任,世道之轉激而臣無以鎭之,朝綱之不振而臣無以整之,一味憤憤,莫贊我邸下一初之政,固宜早自引退,無誤國事。況且年衰病痼,已矣陳力無路,此時中書,豈臣蹲冒之地,而猥承監董都監之命,義重敦匠,雖不得不黽勉奉行,若其奔走效勞,各有司存,今玆上駟殊錫,何爲混及臣身?雖有故例之可援,深切私心之不安,而愼賞一事,臣旣仰陳於大朝前席,區區奉勉我邸下者,亦在於此,今反晏然冒受,尤豈不靦然?玆敢短箚自列。伏乞离明,卽稟旨收還臣錫馬之命,以重賞典,仍許臣褫鞶之恩,以幸公私焉。取進止。答曰,覽書具悉卿懇。上駟寵錫,實由彝章,所辭過矣。卿其安心領受。仍令曰,此批答史官往諭。
行戶曹判書具允鈺書曰,伏以大禮克擧於揚徽,睿孝益伸於將事,日吉辰良,縟儀已行,臣民懽忭,曷有其極?臣於此際,伏見傳敎下者,以臣都監之勞,至有陞資之命,臣誠驚惶兢蹙,靡所自措也。噫,今此邦慶,實是史牒所罕,適逢千一之會,獲忝敦匠之任,躬覩盛儀,勞幸已極,至於監董工役,卽是職分內常事,有何勞勩之可紀,而有此誤恩也哉?若其連月陞資不忒,臣心之萬萬愧悚,恩數之稠疊,名器之屑越,實非細故。玆敢冒陳衷懇,仰瀆睿聽。伏乞稟于大朝,亟命收還臣新授資級,以重官秩,以安私分,千萬幸甚。答曰,覽書具悉。卿其勿辭謝命。
工曹判書金漢耆書曰,伏以寶算彌隆,玉候愈康,惟邸下誕承明命,代聽庶務,縟儀載擧,睿孝益著,慶溢宗祊,歡均朝野。況臣適忝敦匠之任,猥隨嵩呼之列,蹈忭之忱,有倍他人。臣昨伏見傳敎下者,有都監堂上陞資之命,臣亦其中之一也。臣於是惶隕踧踖,罔知所以措躬也。臣幸逢聖會,監董工役,乃是職分內事耳,初無一分,可紀之勞,而猥承踰涯之寵,混被罔功之賞,臣心悚恧,已不可言,在聖朝惜嚬笑之道,亦豈不有乖也哉?玆敢略構短章,猥瀆睿聽。伏乞离明,俯垂鑑諒,仰稟大朝,亟賜收還,不勝幸甚。臣無任屛營祈懇之至,謹昧死以聞。答曰,覽書具悉。卿其勿辭,卽爲謝恩。
說書申光絅書曰,伏以臣於直中,得按家信,則臣母宿病復發,委身牀笫,氣息凜綴,飮啖全却,扶將須人。臣自聞此報,方寸煎灼,按住不得,忙陳短章,徑出禁門。伏願睿慈,俯垂諒察,亟遞臣職,以便救護,仍治臣罪,以嚴朝綱,千萬幸甚。臣無任屛營祈懇之至,謹昧死以聞。答曰,覽書具悉。爾其勿辭,救護母病。
輔德李鎭衡書曰,伏以國有大慶,跛躄咸聳,而臣獨抱負薪之憂,未陪奉玉之禮,下情缺然,常分虧矣。纔蒙鞶帶之褫,又踏磨驢之步,臣誠感激隕越,力疾肅命,而第臣所帶春秋之銜,與臣兄同副承旨臣鎭恒,在法當避。伏乞亟令該曹,照例遞改,以存公格,不勝幸甚。臣無任屛營祈懇之至,謹昧死以聞。覽書具悉。書辭,下該曹稟處。
副修撰嚴思晩書曰,伏以邦休荐臻,盛禮載揚於加冊,睿孝架光,縟儀誕擧於呼嵩,臣民蹈忭,曷有其極?仍伏念才謏識短,百不逾人,晩竊科第,猥忝瀛選,治文不過功令,爲學未窺蘊奧,挾冊論思,旣無可堪之才,則循墻默逃,實是自靖之義,而徒以世受眷遇之私,願切涓埃之報,思欲殫誠陳力,上答聖朝不遺之恩,下追先臣未卒之志,前後除命,輒取冒膺,而絲毫蔑效,愧懼積中。且臣有至情苦懇,纏在衷曲,不容自默,玆效疾痛之呼,仰瀆离明之聽。伏願邸下,垂察而憫憐焉。臣之偏母,今年七十有三矣。素以虛脆之質,兼有根痼之祟,自在少壯,常尠寧日,一自先臣捐背,以柴毁消鑠,委頓牀席,而其所特賴爲命者,惟臣之不肖兄弟,數三在耳。數年之前,又哭臣兄,母以篤老之年,哀疚過節,宿痾轉添,形神益脫,若試之以溫補劑,濟之以滋味之需,幸得一時少安,而藥治或有少間,食飮暫失,其時輒復涔沈,自未免元氣之落下矣。臣家本甚貪寒,喪禍又復連仍,僑寓湫隘,甁劇罄匱,糜粥之供,尙患不給,甘毳之養,尤何可論乎?臣性迂才鈍,生産營辦,漫不省何事,每誦董生行山樵水漁之句,未嘗不三復感歎,而自愧不能勞身殫力,以追古人事親之義,雖身厠明廷,爵縻華貫,何足爲榮,何足爲貴哉?顧瞻崦嵫,昃景難駐,惕然憂懼,勢迫情窮,不避煩猥之罪,仰暴至切之懇。伏惟我邸下,承歡大朝,篤孝出天,仁化方懋於及老,惠澤深軫於體下。伏望察臣微衷,許臣至願,特借閑僻一邑,得以官廩餘資,俾侈親廚,克盡便養之方,則人子至情,於此畢矣。百里芻牧,亦足爲報效之一端,區區之願,公私惟均。臣無任屛營祈懇之至。覽書具悉。書陳下該曹稟處。
注書韓用龜書曰,伏以臣與左副承旨臣李商巖,有娚妹應避之嫌。臣之所帶職名,自在當遞之科,玆敢援例陳懇。伏乞离明,亟令該曹,遞改臣職,以存公格,以安私分,千萬幸甚。覽書具悉。書辭下該曹稟處。
藥房口傳達曰,卽伏聞入對醫官吳道炯所傳之言,則睿候微有感氣,咳嗽頗緊,且略有肢節痛,故以進服加減參蘇飮之意,旣已稟定於筵中云。此藥三貼劑入之意,敢達。答曰,知道。
丙申正月二十七日辰時,王世孫座尊賢閣。韓判府事入對時,判府事韓翼謩,同副承旨李鎭恒,假注書徐龍輔,記事官申光炯·李洪載,以次進伏訖。翼謩曰,勞動之餘,睿候,若何?令曰,一樣矣。翼謩曰,大朝聖候,若何?令曰,昨日殿座之後,不得如常矣。翼謩曰,中宮殿氣候,若何?令曰,一樣矣。翼謩曰,惠嬪宮氣候,若何?令曰,一樣矣。翼謩曰,今番慶禮,莫非睿孝仰格之致,八域含生,孰不蹈舞,而至於小臣,則罪負莫大,嶺海斧鉞,惟是之俟,特蒙聖朝包容之澤,復入修門,獲覩盛儀,區區私情,感祝之外,尙何盡達?令曰,大朝業已洞燭,余亦知實狀,何必過嫌?翼謩曰,下令至此,區區私情,尤不勝悚懍之至。令曰,承候於大朝乎?翼謩曰,入診時同入承候伏計矣。翼謩先退。令書領相批答。見日記令曰,承旨批下則自可入來乎?鎭恒曰,有情勢則似不入來矣。令書禮判批答。諸臣以次退出。
丙申正月二十七日巳時,上御集慶堂。藥房入診,時原任大臣同爲入侍時,都提調李溵,提調蔡濟恭,左承旨徐浩修,假注書金載瓚,記注官金鑧,記事官李洪載,判府事韓翼謩,右議政李思觀,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。溵曰,夜間聖體,若何?上曰,一樣矣。中宮殿氣候,若何?上曰,一樣矣。王世孫氣候,若何?上曰,一樣矣。上曰,日吉辰良,大禮順成,憶昔懷萬。溵曰,慶溢進冊,禮成呼嵩,臣等不勝蹈忭之忱矣。上曰,入來者誰也?溵曰,判府事韓翼謩,右議政李思觀入來矣。溵請診候,上曰,爲之。諸醫診候訖。皆奏曰,左右三部度數調和,胃脈滑體,亦勝昨日矣。上命濟恭讀奏俄下傳敎。濟恭曰,傳敎中似有誤字,軒轅下一句,有不敢讀奏矣。只書軒轅時三字,而其下四字,改下似好矣。上曰,改書,可也。上曰,建功,世人皆以爲靈丹矣。溵曰,古所謂靈丹,雖未見之,而今之建功,卽古之靈丹矣。翼謩曰,聖慕冞深,加上徽號,睿孝仰格,誕受顯稱,臣伏慶幸之忱矣。上曰,建功若加入一材,則輒覺有效,唐之金丹,猶爲燥矣。翼謩曰,唐時金丹,終是金石之劑,非但無效,反或有害,豈可與建功同日論也?思觀曰,建功是春王正道矣。上曰,果是王道矣。溵曰,都承旨與右承旨,有不可見之嫌,昨日俱出去矣,何以爲之乎?上命書傳敎曰,都承旨·右承旨許遞,其代李商巖·洪樂任爲承旨,牌招察任,房順房。都承旨三院副提調例兼。上曰,李溎甚好矣。李敏坤,廣平大君後乎?溵曰,李溎果好矣。上曰,李商巖誰也?溵曰,李明中之子也。上曰,李明中予嘗好之,兄弟中最勝矣。上問浩修曰,湖南風俗,何如?浩修對曰,湖南民甚巧詐,人好雜術,終是不佳之俗。近有自上飭敎,故臣亦嚴加禁斷,而猶不能丕變矣。上曰,全州卽是豐沛之鄕,尙有古制之留傳者否?浩修曰,全州卽湖南之一都會也。上奉二殿,體貌自異,古規遺制,菀有可觀,城堞池濠,連爲修補,誠是南方之巨府矣。上曰,徐浩修三世以金圈事予乎?溵曰,徐浩修今則當品都承旨,而三世四人,事殿下矣。上曰,此外又有何人乎?溵曰,李五世,事殿下矣。上曰,李溎可使之人也。溵曰,堪做國事之人也。上曰,老民率入內庭,注書出閤外率入後,上各問其姓名役名。又下問一世陷於建功,汝等以爲,何如?皆對曰,萬民之願矣。命書傳敎曰,今者耆耉二人中一人,頃者已下敎。尹任世,令銓曹加設知中樞單付,其令追榮。頃者下敎金福齡尙未追榮云,一體單付,今日口傳追榮。又命書傳敎曰,再昨猶有遺者。噫,八十三歲其君,上伸禮下頒慶,漢唐豈有?此亦推恩,士庶年八十至百歲,特爲加資。今日口傳下批。溵曰,今日湯劑,藿香又爲加入乎?上曰,拔之。命書傳敎曰,建功湯本方中,去藿香,依前方煎入。溵請退曰,極爲惶恐,而臣適有狗馬之疾,故敢爲仰達矣。命書傳敎曰,左相兼帶內局許副,其代韓判府事爲都提調,仍命退出。
丙申正月二十七日巳時,王世孫座尊賢閣。諸承旨持公事入對時,都承旨徐浩修,右承旨李商岳,左副承旨李鎭恒,假注書徐龍輔,記事官申光炯·李洪載,以次進伏訖。浩修曰,臣俄見都提則曰,邸下有感候,故欲率醫官入診云矣。令曰,姑觀差晩,入診爲可。令曰,承旨牌去來入來乎?商岳曰,未及入來矣。令曰,同副與都承旨,不以爲嫌乎?浩修曰,不知矣。令曰,頃有酬酢於洪奉朝賀,使之傳于卿父矣。其果聞知耶?浩修曰,果已承聞,臣父往見洪奉朝賀,已爲說破,而其子弟處義,姑未可知矣。令曰,淸風·驪陽兩家,雖以私事,不曾致嫌,況此與私有異乎?他承旨以此說話,傳于同副,使不爲嫌,可也。商岳曰,敢聞令矣。令書令敎曰,旣有只推之命,同副承旨洪樂任更爲牌招察任。徐浩修曰,昨日兵曹歲抄付籤,時有遺漏處,當該承言色推考,歲抄則更付籤以下,何如?令曰,依爲之。出擧條諸臣以次退出。
丙申正月二十七日未時,王世孫座尊賢閣。右副承旨入對時,右副承旨李商巖,假注書徐龍輔,記事官洪國榮·李洪載,以次進伏訖。令曰,藥房問安時刻已及乎?商巖曰,姑未及矣。令曰,承旨加資善爲矣。商巖曰,濫蒙恩典矣。商巖讀說書申光炯上書。令書批答。都承旨入對。出下令賤臣龍輔承命出來,與都承旨徐浩修偕入進伏。令曰,桂橘茶何以爲之乎?浩修曰,姑未稟定矣。令曰,宮官上書,頃因大朝批旨,不許捧入矣。更思之,未必爲然。令書令敎曰,日前兼司書請由之章,使之還給者,以其有向者請由勿捧之下敎故也。更考傳敎,則傳敎中旣無宮官二字,關係孝理之政,有難一切防遏,此後政院知悉。浩修曰,科期在邇,各道京試官,令該曹從速差出,何如?令曰,依爲之。諸臣以次退出。
丙申正月二十七日未時,上御集慶堂。都承旨徐浩修,左承旨鄭景仁,假注書徐龍輔,記注官金鑧,記事官李洪載,以次進伏訖。上曰,德宗大王尊崇時,有何是非乎?浩修曰,其時或因中朝之禮,有所云云,而畢竟則歸一矣。上曰,元廟追崇時,大院君乎?浩修曰,然矣。上曰,德興大院君以明廟之故,不得尊崇乎?浩修曰,然矣。上曰,肇慶廟位板,誰書之乎?浩修曰,王世孫親書之矣。上曰,祭享幾時乎?浩修曰,與太廟同矣。浩修曰,俄者,承旨悉爲仕進,而獨同副承旨洪樂任違牌矣。上曰,何故?浩修曰,同官中有嫌避者云矣。上曰,與誰有嫌?浩修曰,鄭景仁·李鎭恒矣。命書傳敎曰,今三承旨前三承旨同許遞,閔鍾烈·李德師·李衍祥爲承旨,牌招察任,房順房。上曰,肇慶廟外姓金氏·李氏,子孫在乎?浩修曰,金氏則慶州金氏也。向者完慶科,金漢老爲之矣。上曰,其奉祀孫在乎?命書傳敎曰,旣奉肇慶廟後,妣先體貌自重,肇慶廟外先考妣位,其令本道詳考狀聞,今有奉祀孫乎?亦爲詳問狀聞事,下諭湖南·嶺南道臣。上曰,韓判府事入侍事,史官傳諭。賤臣龍輔承命出來,與韓翼謩偕入進伏。上曰,日後孝章宮,當爲宗統矣。命書傳敎曰,今予靜思,一則憶昔,一則追慕,世孫旣孝章後,來頭孝章,將若爲章陵,今豈若章陵之事,而凡事爲國深遠之道,其宜預思,凡事不重則不威,今番禮成後,其亦興惟孝章宮有號,然後宗統正事面直。今者孝章·孝純二字,宗統自正乎?其欲下問,內局入侍。時原任同爲入侍。時原任大臣命招。出榻敎又命書傳敎曰,日吉辰良,大禮順成,伸追慕於前,邦慶融於國中,尙歎冥然,自恧苟且。嗚呼,今日,何堪此心?此等之時,予何視也,而內庭諸臣以陞殿觀也。卿惟不參,曷勝慨然?今邦慶若此之時,卿以世祿之臣,何敢處城外?特遣史官,更諭小子意,卿須體君臣之大義,顧邦慶之無前,何可一向若此?卿須安心,卽爲偕來事,傳諭于洪判府事,仍爲偕來。諸臣以次退出。
丙申正月二十七日酉時,上御集慶堂。時原任大臣入侍時,領府事金相福,判府事金陽澤·韓翼謩,領議政金尙喆,判府事申晦,左議政李溵,右議政李思觀,都承旨徐浩修,假注書徐鼎修,記注官金鑧,記事官李洪載,以次進伏訖。尙喆等曰,聖體,若何?上曰,一樣。上曰,俄者已悉於下敎矣。卿等之意,何如?尙喆曰,旣以正宗統之意,上告下布矣。今者下敎,非不知聖意攸在,而加諡與否,旣無加損,且無典禮矣。相福等曰,領相之言,誠是矣。上曰,其時告布乎?予未及知矣。今予當以承統二字賜諡矣。尙喆曰,當議定乎?上曰,予自賜諡,復何議定?命書傳敎曰,雖下敎諸大臣,其能正如意云,而聞初頭所奏,予意已知,而初意爲孝章·孝純議諡之意,今番邦慶順成,具宜爲宗國萬世計,靜臥興惟,有此下敎,予莫能記。旣上告下布,雖無可疑,轉輾以思,國之重事,若安磐石然,必也正名。予之欲問者,非爲美諡,難測者世事,於章陵有引興獻王故事所爭者,數次下敎,予心動焉。憶其時世孫,亦將何其在息邪說正宗統之道?不若今爲,當此邦慶莫大之時,繼定乎此,亦萬世永固之意也。此非議諡者,孝章稱孝章,承統世子,孝純稱孝純,承統世子,嬪造給玉印·竹冊,而其亦承慶傳後之意,其雖上告正宗統爲此之意朔祭兼告由,頒示八方,將下敎,原任大臣所奏國體勝,亦有前例,名曰冊印都監。戶·禮·工三曹堂郞擧行,皆一堂上郞廳只差一人,都廳安徐。又命書傳敎曰,告由兼朔祭翌日,受賀頒慶。上曰,禮判知初一日國忌與否而入侍。禮曹判書趙重晦進伏奏曰,初一日果穆陵國忌。命書傳敎曰,旣已上告下布,當臨殿受賀,此非張大者,物膳方物安徐。上曰,孝章宮行禮時,百官依例祭服。出榻敎命書傳敎曰,初二日受賀,當袞龍袍,百官黑團領。重晦曰,旣以祭服行禮則當用樂乎?上曰,兼朔祭則無樂。命書傳敎曰,體重,毓祥宮·徽寧殿一體告由,毓祥宮獻官,昌城尉爲之,徽寧殿獻官,徐有隣爲之。又命書傳敎曰,採玉有弊,該曹若無餘儲,今番以銀代玉。上曰,戶判入侍。戶曹判書具允鈺進伏。上曰,鑄銀印難乎?允鈺曰,不難矣。命書傳敎曰,冊印內入御覽後,詣孝章宮時,世孫隨詣行禮,冊印安於冊寶欌。命退,諸臣以次退出。
丙申正月二十七日酉時,王世孫座尊賢閣。時原任大臣入對時,領議政金尙喆,左議政李溵,右議政李思觀,都承旨徐浩修,假注書徐鼎修,編修官鄭民始,記事官李洪載,以次進伏訖。尙喆曰,感候,若何?令曰,一時偶然。尙喆曰,臣承命入來,而實未可何事矣。令曰,俄者說話,想未及聞知矣,此有前例乎?尙喆曰,姑未及知矣。令曰,使弘文館博考,好矣。尙喆曰,臣等當入侍陳達,而第以博考稟定之意,仰請矣。諸臣以次退出。
丙申正月二十七日初更五點,王世孫座尊賢閣。時任大臣·都監堂上入對時,領議政金尙喆,左議政李溵,右議政李思觀,戶曹判書具允鈺,禮曹判書趙重晦,工曹判書金漢耆,同副承旨李德師,假注書徐鼎修,記事官洪國榮·李洪載,以次進伏訖。令曰,祭服用樂一節,禮判何以磨鍊乎?冕服則事體旣重,而國忌相値,似不當用樂矣。此則稟定,可也。令曰,致詞頭辭,亦爲稟定,好矣。令曰,承旨自再明齋宿。令曰,癸酉年封園日記及儀軌,都承旨持來,同爲入對。出下令都承旨徐浩修進伏。令曰,注書出去,洪判府事書啓來到,持入。賤臣鼎修承令出問後,以姑不來到之意,回奏。令曰,此大臣書啓,每爲遲延,何也?頃者書啓,張皇枝蔓,語不擇發矣。今雖敦諭,似難遽出。浩修曰,然矣。諸臣以次退出
上在慶熙宮。常參·經筵,以代理停。
藥房都提調韓翼謩,提調蔡濟恭,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。因其開東,乘其小淮,此等民心,末世宜抑,氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
藥房口傳達曰,卽伏聞入對醫官吳道炯所傳之言,則加減蔘蘇飮,昨今進服,合爲三貼,而睿候感氣,尙未和解,故咳嗽頗緊。至於腹部牽引,加味金沸草散,實合於卽今症情云。此藥三貼,卽爲劑入之意,敢達。答曰,知道。
傳于徐浩修曰,內局入侍,時原任若入來,同爲入侍。
令于李商岳曰,大提學·前大提學入對。
令于李商岳曰,都承旨入對。
傳于李德師曰,領左相入侍事,遣史官傳諭。戶判同爲入侍。
傳于李衍祥曰,領·左相文任提調入侍,都承旨同爲入侍。
令于李衍祥曰,諸承旨持公事入對。
令于李德師曰,明日手押,藥房入診罷後,當爲之。陪衛宮官食後之入來時刻,則待下令,只入正時。
李衍祥達曰,二房堂上金漢耆,依下令來待矣。令曰,都監堂上入對。
建功湯一貼封入事,下敎。
建功湯一貼封入事,下敎。
建功湯一貼封入事,下敎。
李衍祥達曰,假注書徐鼎修時無職名,令該曹依例付軍職,冠帶常仕,何如?令曰,依。
假注書李孟養敬奉聖批,馳往傳諭于西部龍山坊三浦契判中樞府事洪麟漢所住處,則以爲臣於日昨聖諭之下,猥陳不敢承之意,而第伏念邦慶無前,大小歡忭。臣獨偃息江外,未覩盛擧,孤負恩眷,惶蹙冞深。卽者溫音又降,責勉備至,臣奉玆恩言之隆摯,曷敢不冒沒趨承?以伸義分之萬一,而顧臣情地之外,賤疾危苦之狀,前已略陳,而目下諸症,有加無減,宛轉叫苦,殆不省事,以此病情,萬無起動之望。臣罪至此,益無所逃,伏地隕越,恭俟處分云矣。臣旣承偕來之命,姑爲仍留之意,敢啓。
大司諫朴相岳,執義金樂洙,司諫閔游,掌令申昕,持平李在學·沈基泰,獻納申大年達曰,荐棘罪人沈翔雲,本以凶孽之裔,且兼妖邪之性,得罪倫紀,爲世所棄。向來一書,指意陰譎,情狀叵測,合辭之請,實是嚴懲討杜亂源之意,而日前停啓,大壞臺體,今者復發,實出輿憤。我聖上好生之德,雖甚欽仰,在臣等執法之道,決難容貸。請黑山島荐棘罪人沈翔雲,仰稟大朝,亟令王法嚴鞫得情,快正王法。答曰,不從。
李衍祥,以戶曹言達曰,卽接廣興倉所報,則判府事申晦,自去九月今二月至,合七朔祿俸,依令旨倉官更爲輸送于本家,則以爲滓穢之賤,不敢以大臣自處,則冒受常廩,實非廉義之所敢出,雖有輸送之令,而不能祗承,尤增悚惶而已。祿俸又不領受,何以爲之?敢稟。令曰,令倉官更爲輸送。
李商巖,以訓鍊都監言啓曰,卽接新營入直千摠尹僖東牒報,則北一營入直哨官池鵬翰馳告內,初更五點行巡時,別監着紅衣,興元門北邊宮墻踰入之際,登時被捉。故査問取招,則別監趙德昌所告內,矣身以大殿入直別監,適聞老父之病奇,暫出還入之時,門鑰已下,迷劣所致,踰越宮墻,渠旣納招,莫重宮城,昏夜潛越,極爲驚駭。其罪狀,令攸司依律科治,何如?
傳于李商巖曰,趙德昌今當邦慶,訓將鍾街張儀權揷三回示,決棍六十度,黑山島充軍。
李商巖,以訓鍊都監言達曰,依傳敎,趙德昌鍾街張儀權揷三回示,決棍六十度後,黑山島充軍次,出付兵曹之意,敢達。答曰,知道。
李商巖,以兵曹言達曰,趙德昌今當邦慶,訓將鍾街張儀權揷三回示,決棍六十度,黑山島充軍事,命下矣。依傳敎,罪人趙德昌黑山島充軍,卽爲押付之意,敢達。答曰,知道。
李商巖,以御營廳言啓曰,本廳字內,惠化門南邊駝駱山下體城四間許頹毁處,令分授軍門,急速修築,而把守軍亦令該軍門,多數定送,嚴加守直事,自兵曹草記矣。修築則卽當擧行,而本廳將校率領鄕軍二十名,今日爲始,限修築間晝夜輪回守直之意,敢啓。答曰,知道。
李商巖,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
丙申正月二十八日辰時,上御集慶堂。藥房入診,大臣同爲入侍時,都提調韓翼謩,提調蔡濟恭,副提調徐浩修,假注書金載瓚,記注官金奎祥,記事官李洪載,領議政金尙喆,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。翼謩曰,夜間聖體,若何?上曰,一樣矣。寢睡·水刺,何如?上曰,一樣矣。請診候。上曰,置之。翼謩曰,俄下批答,有小字下淮字,有未詳者,故仰達矣。上曰,卽時消日二字,而誤書以淮字,抹改,可也。尙喆曰,禮曹判書趙重晦,有稟定事,來待矣。上曰,入侍。重晦曰,孝章廟加號竹冊文頭辭,以大朝賜號擧行乎?上曰,依爲之。重晦曰,今番上尊號時,無改題主之節,孝章廟上冊印後,改題主之節,何以爲之乎?上曰,置之。重晦曰,孝章廟上冊印告由祭,太廟·徽寧殿則初一日朔祭兼行,而各宮廟仲朔祭,行於二月初一日,毓祥宮春享祭,兼告擧行乎?上曰,依爲之。重晦曰,今此陳賀時,王世孫坐堂受賀之節,依例磨鍊乎?上曰,依爲之。重晦曰,孝章廟加號行祭時,百官祭服事,命下矣。祭官祭服則王世孫當爲冕服,而百官亦以朝服陪祭矣。儀節不無掣肘之端,何以爲之乎?上曰,袞龍袍爲之。重晦曰,今此孝章廟加號印式,當爲磨鍊,而昨日所下傳敎中,有曰孝純稱孝純承統世子嬪,而無賢嬪之賢字,印式何以爲之乎?上曰,以孝純承統賢嬪爲之,可也。重晦曰,孝章廟上冊印後告由祭,王世孫當爲親行,而初一日本廟仲朔祭相値,以兼告磨鍊乎?上曰,所重在焉。仲朔兼告由。重晦曰,讀冊印之節,依例磨鍊乎?上曰,依爲之。重晦曰,今此陳賀時,中宮殿進賀,依二十五日陳賀例,不爲磨鍊乎?上曰,依爲之。出擧條仍命退出。
丙申正月二十八日辰時,王世孫座尊賢閣。大提學·前大提學同爲入對時,前大提學徐命膺,大提學李徽之,右承旨李商岳,假注書徐鼎修,編修官鄭民始,記事官李洪載,以次進伏訖。令曰,竹冊文盡製乎?命膺等對曰,盡製矣。令曰,龍亭鼓吹閤外待令。令商岳讀冊文訖,還令奉安於龍亭。諸臣以次退出。
丙申正月二十八日午時,王世孫座尊賢閣。諸承旨持公事入對時,都承旨徐浩修,左承旨李衍祥,右承旨李商岳,左副承旨李商巖,假注書徐鼎修,編修官鄭民始,記事官李洪載,以次進伏訖。令曰,祭報府持入。賤臣鼎修承令持入。浩修讀奏訖。令書令旨曰,上冊寶·冊印時,宮闈令必以稟旨稟令者,故例也。今番親祭宮闈令,初無經稟,徑自塡,差事涉疎率,府有司中官從重推考。令曰,都監二房堂上留待。出下令諸承旨以次讀奏公事。令曰,親祭時執事官望單子催促。令曰,癸酉七月八月九月日記持入。賤臣鼎修承命持入後,諸臣以次退出。
丙申正月二十八日未時,上御集慶堂。戶判·文衡·都承旨同爲入侍時,戶曹判書具允鈺,大提學李徽之,都承旨徐浩修,假注書徐鼎修,記事官金奎祥·李洪載,以次進伏訖。命允鈺讀竹冊文訖。命書傳敎曰,孝章世子銀印書曰,孝章承統世子之印八字,孝純賢嬪銀印書曰,孝純承統賢嬪之印八字。上曰,領左相入侍。賤臣鼎修承命出來,與領議政金尙喆,左議政李溵,偕入進伏。上曰,卿等見竹冊文乎?尙喆曰,俄於入啓之時,臣等已爲奉覽矣。上曰,專以承統爲主意矣。尙喆曰,然矣。大臣先退。浩修曰,右副承旨閔鍾烈牌不進,故敢達。命書傳敎曰,今日陞資之人,孰敢違牌?右副承旨只推,更爲牌招察任,此後違牌,勿爲呼望。又命書傳敎曰,都提調,今兼印文書寫官兼帶內局許副,右相爲都提調。諸臣以次退出。
丙申正月二十八日申時,王世孫座尊賢閣。都監堂上入對時,工曹判書金漢耆,左副承旨李商巖,假注書徐鼎修,記事官洪國榮·李洪載,以次進伏訖。令曰,工役今至何境?漢耆曰,竹冊銀印方鑄矣。令書令旨曰,明日親押處所,依前擧行。令退,諸臣以次退出。
丙申正月二十八日酉時,王世孫座尊賢閣。都承旨入對時,都承旨徐浩修,假承旨徐鼎修,記事官洪國榮·李洪載,以次進伏訖。浩修讀奏頒敎文。令曰,今番旣異忙急之時,而莫重代撰之文,將以頒示八方,則文亦不可不觀,有難以此用之,文衡亦不可無責。令書令旨曰,大提學李徽之推考,頒敎文更爲製進。令曰,以竹冊文言之,禮無侄子之稱,而伯父云者,殊欠國家體統,此亦不可不付籤。令書令旨曰,竹冊文中一句語,承旨面承下令,其令大提學知悉,卽爲付標以入。國榮曰,倉卒之間,構出兩文字,易致疵病,倚馬之才,有難人人責之。令曰,大提學乃一國文衡,豈可不責之以文乎?浩修讀奏親祭時執事官望單子。令曰,大祝及冊印官,前旣以兼差稟行,則今番各差,何也?浩修曰,銓曹似未及察矣。諸臣以次退出。
上在慶熙宮。常參·經筵,以代理停。
藥房都提調李思觀,提調蔡濟恭,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢來問安,竝此仰稟。答曰,知道。憶三明心何抑?氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
令于李衍祥曰,禮房承旨持竹冊文入對。
建功湯一貼封入事,下敎。
李德師,以吏曹言啓曰,卽接通禮院牒報,則明日王世孫擧動時,相禮不可不備,相禮有闕之代,口傳備擬以入之意,敢啓。答曰,知道。
吏曹口傳政事,以張淀爲相禮。
李衍祥達曰,都監堂上具允鈺·趙重晦·金漢耆,依下令來待矣。令于李衍祥曰,入對。
令于李衍祥曰,都監堂上入對。
傳于鄭晩淳曰,明日祗迎相値,次對進定於今日。
傳于鄭晩淳曰,纔已下敎,備堂中隨其入來,詣閤。
傳于鄭晩淳曰,內局入侍,次對同爲入侍。
建功湯一貼封入事,下敎。
傳于李德師曰,今日政,京試官擇差。
李德師,以吏曹言達曰,新除授鏡城都護府判官宋樂呈狀內,矣身除拜時,與本曹佐郞金翊休,有親査應避之嫌,揆以法例,不可冒赴云。除拜時,旣與郞廳相避,則在法當遞,依例改差,何如?令曰,依。今日政差出。
有政。吏曹判書金鍾正進,參判具㢞病,參議李在簡進,同副承旨李德師進。以趙載俊爲大司憲,尹在德·金復元爲吏曹佐郞,白光澤爲兵曹佐郞,李琜爲司饔僉正,李昌會爲平市令,金啓漢爲中部都事,李範和爲奉常判官,吳載絅爲禧陵參奉,朴在源爲忠淸左道京試官,宋煥億爲慶尙左道京試官,李魯述爲全羅左道京試官,金履正爲平安南道京試官,申煜爲忠淸都事,奇彦鼎爲慶都事,金敍九爲全羅都事,李顯模爲黃海都事,兪岳柱爲江原都事,吳鼎源爲平安都事,韓栐爲咸鏡都事,李有白爲鏡城判官。
兵批,兵曹判書徐命善進,參判尹光紹病,參議金漢老在外,參知徐有慶進,同副承旨李德師進,副護軍單田光勳·曺潤根·金樂豐·具埉·禹聖謙·安相五·趙鎭禎·金相勳·李普漢·尹光億·沈命德·趙榮弼·兪恒柱·洪周萬,副司直金孝大·鄭煥猷·南玄老·李秉鼎·吳載紹·李普行·洪相纘·李鎭恒·洪樂任·李商岳·沈鏽·姜·洪彦喆,副司果沈·兪岳柱·韓榮錫·李台亮,副司正徐鼎修,僉知單方聖老,以尹謐爲文兼,申光鎭爲武兼,李始喆爲部將,李漢泰爲黃海兵使。
傳于鄭晩淳曰,坐直承旨入侍。
傳于李德師曰,入直儒臣·戶判編次人,同爲入侍。
建功湯一貼封入事,下敎。
李德師,以孝章宮冊印都監言達曰,孝章承統世子竹冊文,付標以入之意,敢達。答曰,知道。
李衍祥,以禮曹言啓曰,今此孝章世子加號告由朔祭兼行,翌日受賀事,命下矣。宗廟·徽寧殿告由朔祭兼行,毓祥宮告由春享祭兼行,初二日辰時,王世孫率百官,進箋陳賀,外方一體進箋陳賀事,知委擧行,何如?傳曰,外方安徐。
李衍祥,以吏曹言達曰,今此社稷祭獻官大祝,時無職名人員,令該曹口傳付軍職,何如?令曰,依。
李德師,以吏曹言達曰,今此孝章世子上冊印時,出納主大祝鄭履煥,以其親病已發鄕行云。其代以弘文館校理朴在源,改付標以入之意,敢達。答曰,知道。
李德師,以吏曹言達曰,吏曹佐郞沈樂洙·李敬一呈狀內,俱以身病甚重,勢難察任云。竝依例改差,何如?令曰,依。
吳載純,以漢城府言啓曰,今正月二十七日藥房入侍時,傳曰,再昨猶遺者,噫八十三歲其君,上伸禮下頒慶,漢唐豈有?此亦推恩,士庶年八十至百歲,特爲加資,今日口傳下批事,命下矣。依傳敎分付五部,知委坊曲士庶,年八十以上人職役姓名,爲先別單書入之意,敢啓。答曰,知道。
鄭晩淳,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
丙申正月二十九日卯時,王世孫座尊賢閣。禮房承旨入對時,右承旨李商岳,假注書徐鼎修,記事官洪國榮·李洪載,以次進伏訖。令商岳讀竹冊文付標處讀訖。仍令還安于龍亭。諸臣以次退出。
丙申正月二十九日巳時,上御集慶堂。藥房入診入侍時,都提調李思觀,提調蔡濟恭,副提調徐浩修,假注書金載瓚,記事官金奎祥·李洪載,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。思觀曰,夜間聖體,若何?上曰,一樣矣。寢睡·水刺,何如?上曰,一樣矣。請診脈。上曰,置之。上曰,次對諸臣入來乎?浩修曰,未及入來矣。上曰,孝章廟行祭時,百官盡參乎?思觀曰,然矣。王世孫行初獻,領議政爲亞獻官,左議政爲三獻官矣。上曰,祭報府入之,命讀奏訖。命書傳敎曰,右承旨許遞,右副承旨初違牌猶過,特敎之下,何敢懸牌違牌乎?事體寒心,欲爲抄選乎?若此其何挾名紙入場中,公然違牌?曾所未聞,國綱攸在,豈循例踏下?適中其願,康翎縣監除授,其令倍道赴任,赴任日字,令道臣狀聞,時任縣監,遞付京職。又命書傳敎曰,承旨有闕代,吳載純·蔡弘履爲承旨,牌招察任,房順房。命讀奏漢城府坊民老職別單及草記訖。命退出。
丙申正月二十九日巳時,上御集慶堂。大臣·備局堂上引見入侍時,領議政金尙喆,左議政李溵,行司直具善復,右參贊鄭存謙,行副司直鄭尙淳,大提學李徽之,兵曹判書徐命善,工曹判書尹得養,行副護軍李漢膺,行副司直徐有隣,漢城右尹李瀰,開城留守宋淳明,戶曹參判鄭一祥,副校理趙尙鎭,同副承旨李德師,假注書徐鼎修,事變注書李兢淵,記事官金奎祥·李洪載,以次進伏訖。尙喆·溵曰,夜間聖體,若何?上曰,一樣矣。上曰,今番事,有國之重事矣。尙喆曰,然矣。尙喆曰,此全羅監司安兼濟狀請也。以爲昨年田穀被災,惠廳位太,無路捧納,以米代捧事,請令廟堂稟處矣。勿論米太,在惠廳,別無損失,在本道民事,實爲目下實惠,依請許施,何如?上曰,依爲之。出擧條尙喆曰,黃海兵使田光勳昨年遭彈之後,屢呈辭狀,時急狀聞,雖或擧行,其他公務,專委虞候云。其在廉義,勢難强迫,今姑許遞,何如?上曰,依爲之。今日開政,其代擇差,可也。出擧條宗簿提調鄭尙淳曰,璿源譜略,今方修正,而孝章宮賜號,旣有下敎,事當一體添錄矣。上曰,依爲之。出擧條徐命善曰,營將陞資者,準瓜前,以不職遞罷,則還收資級,乃是法典也。前慶州營將崔雲羽,昨冬貶下,而未及開拆前,移拜五衛將,此與循例貶下者有間,不可不一番稟定後擧行矣。上曰,大臣之意,何如?金尙喆曰,當初移職,旣由營將,畢竟貶下,亦由營將,以其開拆前移職,恐難仍其資矣。上曰,左相之意,何如?李溵曰,領相之言是矣。旣以營將貶下於未準瓜之前,則只當依法準施行而已。恐不可以移職論矣。上曰,依爲之。命善曰,此後如此之類,依此定式乎?上曰,依爲之。出擧條上曰,黃海兵使田光勳許遞,今日政擇差。出榻敎諸臣以次退出。
丙申正月二十九日午時,王世孫座興泰門外。親押入對時,左副承旨李衍祥,同副承旨李德師,假注書徐鼎修,記事官洪國榮·李洪載,以次陪立。王世孫具翼善冠·袞龍袍,座褥位親押訖。令曰,禮房承旨牌去來催促,使之齋宿。令曰,箋文持入。衍祥讀奏箋文訖。令曰,都監堂上入對事,分付。仍還內。諸臣以次退出。
丙申正月二十九日未時,王世孫座尊賢閣。都監堂上入對時,戶曹判書具允鈺,禮曹判書趙重晦,工曹判書金漢耆,左副承旨李衍祥,假注書徐鼎修,記事官洪國榮·李洪載,以次進伏訖。令曰,冊文頻改工役,何如?允鈺曰,冊印幾乎盡成矣。令曰,明曉可以封裹乎?漢耆曰,庶可及矣。令曰,大臣入對。賤臣鼎修承令出來,與領議政金尙喆,左議政李溵,右議政李思觀,偕入進伏。令曰,服色何以磨鍊乎?令曰,五禮儀冊封世子卷持入。賤臣鼎修承令持入,令衍祥考出。令曰,旣載禮儀,上冊寶時及陪進時,以朝服擧行,祭享時則當袞龍袍矣。令曰,大臣先退。思觀曰,日氣尙寒,而動駕在明,感患之餘,勞動可悶,衣襨諸節,各別愼攝,伏望。令曰,當留念矣。令曰,桂房一員待令,騎馬三匹立之。出下令諸臣以次退出。
丙申正月二十九日申時,上御集慶堂。坐直承旨·戶判·編次人·儒臣同爲入侍時,戶曹判書具允鈺,編次人蔡濟恭,副校理趙尙鎭,同副承旨李德師,假注書徐鼎修,記事官金奎祥·李洪載,以次進伏訖。上曰,都承旨入侍。出榻敎都承旨徐浩修進伏。上曰,營將事,何如?濟恭曰,都政則營將五窠,不可不移差,此是本來政規。上曰,然乎?命書傳敎曰,仍目下事有下敎,聞入侍重臣所奏,今番事勢固然。其下敎勿爲頒布,此後新陞資未經殿最者,勿擬京職事,只申飭。允鈺曰,明日祗迎處所,以何處磨鍊乎?上曰,延和門爲之。上曰,董役爲急。戶判先退。命書御製勉今世文書訖。命編次人讀之。上曰,何如?濟恭曰,辭旨通暢,首尾如一矣。上曰,頒示大臣後,卽付活印,可也。命書傳敎曰,承旨李商巖,蔡弘履許遞,其代鄭晩淳·金文淳爲承旨,牌招察任,房順房。命退。諸臣以次退出。
上在慶熙宮。常參·經筵,以代理停。
中宮殿·惠嬪宮,藥房口傳問安。答曰,知道。
王世孫詣齋室後,政院·玉堂口傳問安。答曰,知道。
展拜後,政院·玉堂口傳問安。答曰,知道。
奉審後,政院·玉堂問安。答曰,知道。
大殿·中宮殿·惠嬪宮,王世孫遣宮官問安。答曰,知道。
大殿·中宮殿·惠嬪宮,藥房口傳夕問安。答曰,知道。
孝章廟上冊後,政院·玉堂口傳問安。答曰,知道。
行祭後,政院·玉堂口傳問安。答曰,知道。
藥房都提調臣李思觀,提調臣蔡濟恭,副提調臣徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。批答未下
建功湯一貼封入事,下敎。
建功湯一貼封入事,下敎。
傳于徐浩修曰,弼善有闕代,柳義養除授。
傳于李德師曰,德游堂當爲親傳,禮房知悉。
令于徐浩修曰,都承旨·右副承旨入對。
傳于徐浩修曰,與編次人入侍。
建功湯一貼封入事,下敎。
以御營廳習陣頉單子,傳于金文淳曰,初三日爲之。
令于鄭晩淳曰,騎馬四匹立之,桂坊一員待令。
騎馬一匹立之事,下令。
令于鄭晩淳曰,騎馬一匹立之。
令于李衍祥曰,禮房承旨入對,儀節有下問事,昨日問議,兼史入對。
令于鄭晩淳曰,騎馬二匹立之。
又令于曰,騎馬一匹立之。
令于吳載純曰,禮房承旨與都監堂上入對。
令于鄭晩淳曰,騎馬一匹立之。
又令于曰,禮房承旨與都監一房堂上入對。
又令于曰,騎馬三匹立之,桂坊一員待令。
備忘記,詣彰義宮時,禁御兩營入直軍五十名式,訓將都領挾輦門六十名,訓局內入直軍隨駕,回駕後入直。
備忘記,開東後,以駕轎當詣舊邸,道由夜晝介,只備堂隨駕。
鄭晩淳,以兵曹言達曰,依下令陪衛禁軍及標下軍兵等處,設粥以饋之意,敢達。令曰,知道。
又以訓鍊都監言達曰,依下令隨駕馬步軍兵等處,設粥以饋之意,敢達。令曰,知道。
又以禁衛營言達曰,依下令隨輿槍劍軍等,設粥以饋之意,敢達。令曰,知道。
又以御營廳·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
丙申正月三十日卯時,王世孫座尊賢閣,禮房承旨入對時,右承旨李衍祥,假注書徐鼎修,記事官李商進·金奎祥,以次進伏訖。令曰,冊印封裹乎?衍祥曰,今方封裹云矣。令曰,承旨姑退閤外,待禮判同入,可也。諸臣以次退出。
丙申正月三十日辰時,上御德游堂。親傳香入侍時,都承旨徐浩修,左承旨吳載純,右承旨李衍祥,左副承旨鄭晩淳,右副承旨金文淳,同副承旨李德師,假注書金載瓚,事變假注書李兢淵,記事官白鳳周·李洪載,以次侍立訖。上具翼善冠·黑圓領袍,詣德游堂庭下,就位坐。諸執事奉進冊印。上手摩後,王世孫跪受退立。又進各位香祝。上親傳諸獻官。上曰,今日雖國忌,宗統爲重,依例樂作,至通陽門止。禮訖還內。諸臣以次退出。
丙申正月三十日辰時,王世孫詣孝章宮。擧動入對時,左承旨吳載純,右承旨李衍祥,左副承旨鄭晩淳,假注書徐鼎修,記事官李商進·金奎祥,以次陪從。王世孫具遠遊冠·絳紗袍,乘輿出顯謨門,詣延和門外小次。令曰,禮判入對。出下令禮曹判書趙重晦進前。令曰,致詞磨鍊於儀注乎?重晦曰,未及磨鍊矣。令曰,致詞之磨鍊與否,禮貌官不爲稟定,何也?令書令旨曰,仗衛已戒,致詞不爲待令,致此窘束,掌禮之官,所失不少。禮貌官盧聖中遞差,禮曹之初不磨鍊於儀注,亦甚疎漏,禮曹判書趙重晦從重推考。令曰,藥房都提調入對。出下令令曰,都承旨入對。出下令藥房都提調李思觀,都承旨徐浩修進前。思觀曰,感患之餘,又此勞動,昨夜湯劑亦未進御,下情甚悶矣。令曰,都監堂上入對。出下令都監堂上具允鈺進前。令曰,冊印姑先奉安於淸商門月廊。令書令旨曰,新除授弼善柳義養牌招齋宿,先陪祭後謝恩。仍詣德游堂,親受冊印後,隨出通陽門,樂止。至興化門外乘輦。令曰,弼善柳義養追省記入直。出下令至景福宮洞口,樂作。詣孝章宮,具翼善冠·袞龍袍,就板位行禮,又拜懿昭廟,遂還內。少頃,復詣孝章廟。令曰,都監堂郞及別看役,皆令入來。入廟內,奉審冊寶欌後,仍還齋室。諸臣以次退出。
丙申正月三十日未時,上御集慶堂。都承旨入侍時,都承旨徐浩修,假注書金載瓚,記事官白鳳周·李洪載,以次進伏訖。上曰,編次人入來乎?浩修曰,王世孫動駕時,藥房提調一人,例爲隨駕,故提調蔡濟恭方以編次人陪從矣。何以爲之乎?上曰,然則置之也。命寫御製訖。命讀奏,讀訖。上曰,以朱紅劃,間以草綠粧衣,一件內入,一件入于東宮也。浩修曰,御製中有活印之句,何以擧行乎?上曰,活字印出,可也。浩修曰,昨下御製,今方印出,此則明日印出,何如?上曰,依爲之。上曰,明日茶禮香,何時持去乎?浩修曰,朝者傳香時,同爲親傳矣。上曰,然乎?浩修曰,都提調爲診候來待矣。上曰,置之。命退出。
丙申正月三十日未時,王世孫座齋室。都監堂上入對時,戶曹判書具允鈺,禮曹判書趙重晦,工曹判書金漢耆,右承旨李衍祥,假注書徐鼎修,記事官李商進·金奎祥,以次進伏訖。令曰,冊寶奉安何處乎?允鈺曰,閤門外設遮帳奉安矣。令曰,行禮時,冊寶先安於階下幄次,例也。今番依此擧行,可也。令退。諸臣以次退出。
丙申正月三十日酉時,王世孫座齋室。都監一房堂上·禮房承旨入對時,戶曹判書具允鈺,右承旨李衍祥,假注書徐鼎修,記事官李商進·金奎祥,以次進伏訖。令曰,都監凡事,預先擧行,俾無臨時窘束之患,可也。允鈺先退。令書令旨曰,旣承下敎,上冊印,趁祭前爲之,則時刻不可不差先,上冊印正時,以子初初刻進定。令退。諸臣以次退出。
丙申正月三十日三更一點,王世孫詣孝章廟,上冊印入對時,左承旨吳載純,右承旨李衍祥,左副承旨鄭晩淳,假注書徐鼎修,記事官李商進·金奎祥,以次陪從。王世孫具遠游冠·絳紗袍,乘輿出齋室門,至廟門降輿,入就位行禮,陞自東階。諸執事亦以次入,各將其事。邸下詣神座前跪,上冊寶降復位再拜,禮畢還小次。令曰,騎馬一匹立之。出下令令曰,領左相入對。出下令領議政金尙喆,左議政李溵進前。令曰,明有擧動之命,余當於何處祗迎乎?令曰,宮門外祗迎,何如?尙喆等曰,好矣。令書令旨曰,動駕有命,駕到宮門,當爲祗迎,分付禮曹。令書令旨曰,隨輿馬步軍禁軍,其令設粥以饋事,分付諸營門。令曰,禁衛營鎗劍軍,一體饋粥。出下令令書令旨曰,大朝動駕旣命,駕轎作行還宮時,當同牌隨駕以駕轎待令事,分付。令曰,擧動時自多擧行之事,訓將先還闕下,可也。少頃,邸下復具翼善冠·袞龍袍出次,入就位行親祭禮如儀,禮訖,出廟門。令曰,都監中軍·禁軍將來待。令曰,大朝動駕,只備堂隨駕,□□□應從者待令。出下令還齋室。諸臣以次退出。
時時上在慶熙宮。常參·經筵,以代理停。
自辰時至午時,日暈。
大殿·中宮殿·惠嬪宮,王世孫遣宮官問安。答曰,知道。
經宿翌日,政院·玉堂口傳問安。答曰,知道。
中宮殿·惠嬪宮,藥房口傳問安。答曰,知道。
祗迎□入幕次後,政院·玉堂口傳問安。答曰,知道。
還入後,政院·玉堂口傳問安。答曰,知道。
還宮後,政院·玉堂口傳問安。答曰,知道。
大駕詣孝章宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
中宮殿·惠嬪宮,王世孫遣宮官問安。答曰,知道。
還宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
令于鄭晩淳曰,宮門下鑰。
建功湯一貼封入事,下敎。
傳于趙瑍曰,政望遲滯書吏懸之。
備忘記,傳于金文淳曰,三堂加資下敎,五日連資,宜安其心,加資命安徐,其代熟馬一匹面給。
令于金文淳曰,衛內當隨駕,儀仗少駕內吹形,亦置之。槍劍軍三十名待令,百官行禮置之。
傳于徐浩修曰,都承旨入侍。
令于趙瑍曰,促敎何等截嚴,而尙不開政,事體所在,極爲未安。判堂從重推考,參議·銓官,亦爲推考。
傳于李德師曰,吏批催促。
傳于趙瑍曰,今日彰義宮動駕令停。
建功湯一貼封入事,下敎。
令于金文淳曰,司僕正口傳差出。
吏曹口傳政事,以李憲泰爲禁府都事。
兵曹口傳政事,副司果洪國榮。
傳于金文淳曰,司僕正鄭民始除授。
令于金文淳曰,大殿禮貌官及春坊禮貌官入對。
令于趙瑍曰,懿昭廟獻官,以光恩副尉爲之,旣無諸執事,香與祭酒,入于廟司,祭文自香室洗草。
建功湯一貼封入事,下敎。
備忘記,傳于趙瑍曰,今日停臨彰義宮,予心予氣可知,雖權停禮,朝鮮磐石,明賀此堂權停禮,皆黑團領,予當聞贊拜聲。
傳于徐浩修曰,都承旨入侍。
金文淳達曰,莫重徽旨,傳而都監陣,不傳於禁軍陣,徑先還納,致令禁軍陣,尙未解嚴,事甚駭然。桂房官員所當請罪,而本院請推之外,無他可施之罰,何以爲之?敢達。令曰,禁推。
令于李德師曰,都監中軍入對。
傳于金文淳曰,司僕正口傳望催促。
傳于金文淳曰,司僕正望,何時下敎,而何若是遲滯?吏曹政色·書吏懸之。
令于金文淳曰,騎馬一匹立之。
傳于趙瑍曰,世孫當爲之,祝文送于彰義宮。
傳于金文淳曰,只備堂隨駕。
趙瑍啓曰,祭文中今予旣來之句,何以爲之?微稟。批答出傳敎
令于李德師曰,騎馬一匹立之。
令于李德師曰,諸司豫待。
傳于鄭晩淳曰,聞於世孫,鄭民始時任宮官,而宮官苟艱云。司僕正下敎安徐,今日政差出,政色·書吏竝解懸。
傳于金文淳曰,諸司豫備。
傳于趙瑍曰,吏曹政望,分次書入,吏判越俸五等,書吏決棍十度式爲之。
傳于李德師曰,大殿駕轎人扶軍,自太僕依例施賞,內吹屢次隨駕,而一未施賞,令兵曹各木一匹施賞,鼓吹頃日未及施賞,昨日世孫隨駕鼓吹,一竝施賞。
以承言色口傳下令曰,徽旨之下已久矣。笏記呼唱亦已久,今日尙不留門,事體所在,極爲未安。當該承旨推考,當該桂坊,其令推考。
令于徐浩修曰,宮官苟艱,兼司書本職司僕正許遞,仍卽付軍職,牌招隨駕。
有政。吏曹判書金鍾正進,參判具㢞病,參議李在簡進,右副承旨李德師進。以朴思機爲禮曹佐郞,趙知範爲禮曹佐郞,吳泰議爲刑曹正郞,鄭好仁·李時中爲同義禁,兪恒正爲司僕正,都承旨徐浩修,左承旨吳載純,右承旨李衍祥,以上通政,今加嘉善。兩次對擧承旨,加資事,承傳。同副承旨李文源今加通政。孝章承統世子冊印時讀冊印官加資事,承傳。兼持平四單朴在源·宋煥億·李魯述·金履正,以上京試宮。
兵批,判書徐命善病,參判尹光紹進,參議金漢老在外,參知徐有慶病,右副承旨李德師進,護軍盧聖中,司直吳載純·李衍祥·李商巖·蔡弘履,司果李魯述·宋煥億。
趙瑍,以吏曹言啓曰,康翎縣監韓榮錫遞付京職事,命下矣。本曹時無相當窠,依例送西之意,敢啓。答曰,知道。
李德師,以禁府言達曰,今日擧動時,各差備都事,當爲備員,都事李昌會遷轉之代,卽令該曹,口傳差出,以爲分排之地,何如?令曰,依。
李德師,以兵曹言達曰,依傳敎,吏曹政色書吏安興得等,決棍十度之意,敢達。答曰,知道。
金文淳,以訓鍊都監·一二所巡廳·左右捕盜廳言啓曰,去夜無犯夜人被捉之意,敢啓。答曰,知道。
丙申二月初一日寅時,王世孫座齋室。大朝禮貌官入對時,右承旨李衍祥,假注書徐鼎修,記事官李商進·金奎祥,以次進伏訖。令曰,齋宿爲急,禮貌官早詣闕內,可也。令曰,都監中軍·禁軍將入對。賤臣鼎修,承令出來,與都監中軍李仁康,禁軍將李杞齡,偕入進伏。令曰,當於宮門外祗迎,馬步軍兵,皆於兩傍及後面札住,禁軍亦依此排立。仁康·杞齡先退。令書令旨曰,通禮院掌務官,當該引儀,從重推考。諸臣以次退出。
丙申二月初一日卯時,王世孫座齋室。都監中軍·禁軍將入對時,右副承旨金文淳,假注書徐鼎修,記事官李商進·金奎祥,都監中軍李仁康,禁軍將李杞齡,以次進伏訖。令曰,作門後雖宮人輩,勿許放入,可也。令曰,天明當出祗迎所,凡事皆預備。令退。諸臣以次退出。
丙申二月初一日卯時,王世孫詣祗迎所。入對時,左承旨吳載純,右副承旨金文淳,假注書徐鼎修,記事官李商進·金奎祥,以次陪從。王世孫具翼善冠·袞龍袍,乘輿出宮門,詣祗迎所,座幄次。令曰,此異於在宮中時,往來人皆稟旨後出入事,分付都監。令曰,還宮時當隨駕於衛內,法駕·儀仗置之,小駕待令。出下令令曰,動駕下敎安徐云,當還內行茶禮後還宮矣。仍乘輿入宮門還內。諸臣以次退出。
丙申二月初一日巳時,王世孫還宮入對時,左承旨吳載純,右副承旨金文淳,假注書徐鼎修,記事官李商進·金奎祥,以次陪從。王世孫具翼善冠·袞龍袍,乘輿出宮門外,乘轎。令曰,騎馬一匹立之,至興化門外,下轎乘輿,入顯謨門還內。諸臣以次退出。
丙申二月初一日巳時,上御集慶堂。藥房入診,時原任大臣同爲入侍時,都提調李思觀,提調蔡濟恭,副提調徐浩修,假注書金載瓚,記事官崔致白·李洪載,領府事金相福,判府事金陽澤,判府事韓翼謩,領議政金尙喆,判府事申晦,左議政李溵,醫官方泰輿·鄭允協·慶絢·吳道炯·鄭允德·柳光翼·徐命偉·金孝儉·丁志泰·李翊臣,以次進伏訖。思觀曰,夜間聖體,若何?上曰,一樣矣。上曰,今番讀冊印官誰也?尙喆曰,李文源也。上曰,向日加資者,有未經承旨者乎?浩修曰,無未經之人矣。思觀請診候。上曰,寘之。命書傳敎曰,今番邦慶,宗國泰山,宗統磐石,漢唐豈有?校檢三堂·讀冊印官竝加資,郞廳陞敍,今番果功速,前後連爲效功,許圭加資,邊將承傳,員役米布題給,工匠米布加給,奏時官弦弓一張賜給。又命書傳敎曰,今番關係莫重,竹冊文製述官大提學李徽之,司直徐命膺,印篆書寫官豐城君趙載得,各熟馬一匹面給,竹冊文書寫官判府事申晦,右議政李思觀,印文書寫官判府事韓翼謩,皆大臣,廐馬一匹面給。又命書傳敎曰,承旨旣陞資許遞,李文源·趙瑍爲承旨,牌招察任,房順房。又命書傳敎曰,嗚呼,有此命有此擧,而孝章孝婦無一慰,冥冥心何?予懷,若何?況我孫受其酌於其弟,綴其文而斟焉,必垂涕於廟中,興惟及此,予心何依?初敎當詣孝章宮,凡下敎皆依前,以駕轎當由夜晝介。嗚呼,若無此,寢中其能闔眼?時刻待下敎,只入正時,依漢高當召見洞人而來,令京兆知悉。上曰,建功湯前方中加附子五分煎入。出榻敎上曰,今番加號時,諸文字皆善成乎?尙喆曰,果皆善構矣。仍命竝退出。
丙申二月初一日午時,上御集慶堂。都承旨入侍時,都承旨徐浩修,假注書徐鼎修,記事官金奎祥·李洪載,以次進伏訖。命書傳敎曰,今番對擧,萬古豈有兩次?對擧承旨竝加資。上曰,政事當日爲之。出榻敎上曰,內局入侍。賤臣鼎修先爲退出。
丙申二月初一日午時,上詣彰義宮。擧動入侍時,都承旨徐浩修,左承旨鄭晩淳,右承旨趙瑍,左副承旨金文淳,同副承旨李文源,假注書金載瓚,事變假注書李兢淵,記事官金奎祥·李洪載,以次隨駕。上以駕轎掩窓,出資政門,詣彰義宮後,令曰,今日動駕時,同牌隨駕,馬步軍·禁軍勿爲待令事,下令。諸臣以次退出。
丙申二月初一日未時,王世孫隨駕,詣孝章宮。擧動入對時,右副承旨李德師,假注書徐鼎修,記事官李商進,記注官崔致白,以次陪從。王世孫具翼善冠·袞龍袍,乘輿出顯謨門,至興化門外乘轎,至彰義宮乘輿,入宮門。諸臣以次退出。
丙申二月初一日申時,上御日閑齋。諸承旨入侍時,都承旨徐浩修,左承旨鄭晩淳,右承旨趙瑍,左副承旨金文淳,同副承旨李文源,假注書金載瓚,事變假注書李兢淵,記事官金奎祥·李洪載,以次進伏訖。上曰,洞民如來,待召入。出榻敎注書出去,召洞民入伏。上曰,其中年高者幾人,姓名誰也?洞名何處?曾經入侍者幾人?其各以奏。洞民各以次奏姓名年紀居住訖。上曰,洞民皆令該曹賜米肉,年八十·七十者,特加一資。出榻敎上仍爲還宮後,諸臣以次退出。
丙申二月初一日申時,王世孫隨駕還宮擧動入對。右副承旨李德師,假注書徐鼎修,記事官李商進,記注官崔致白,以次陪從。王世孫具翼善冠·袞龍袍,乘輿,出宮門外乘轎,至興化門下轎乘輿,入顯謨門還內。諸臣以次退出。
上在慶熙宮。常參·經筵,以代理停。
午時未時,灑雨下雨,測雨器水深一分。
藥房都提調李思觀,提調蔡濟恭,副提調徐浩修啓曰,昨日動駕舊邸,克伸聖懷,向晩還宮。伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫隨駕之餘,氣候,何如?臣等不任終宵憂慮,敢來問安,竝此仰稟。批答未下
中宮殿·惠嬪宮,藥房口傳問安。答曰,知道。
王世孫入幕次後,政院·玉堂口傳問安。答曰,知道。
王世孫陳賀還入後,政院·玉堂口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
金文淳啓曰,以雲寶劍望筒。傳曰,置之。
建功湯一貼封入事,下敎。
傳于徐浩修曰,若思八十其君,則中宮殿進表裏時,二品以上無遺進參。
藥房口傳達曰,卽伏聞入對醫官所傳之言,則夜間睿候,腹部輪囷,似有滯氣云。臣等不勝區區憂慮,與諸醫相議,則以爲加減養胃湯進服爲宜云。此藥三貼劑入,而臣等趁早入對,以爲論察之地爲宜,故敢此仰達。令曰,入診勿爲之。此藥三貼製入,可也。
趙瑍達曰,京外守令·邊將薦擧單子中,應薦而不薦人,令該曹察推,何如?令曰,依。
建功湯一貼封入事,下敎。
以押班監察尹龜東·李瑞白禁推徽旨,令于金文淳曰,姑先從重推考。
令于徐浩修曰,諸承旨持公事入對。
建功湯一貼封入事,下敎。
備忘記,傳于李文源曰,效力多,且善治,价川郡守李繼興,待府使窠備擬。
鄭晩淳,以戶曹言達曰,觀察使·節度使薦,每於歲首擧行,而堂上有故,限內不得爲之之意,敢達。答曰,知道。
趙瑍,以禮曹言達曰,觀察使·節度使薦,正月內當爲議薦,而堂上有故,不得爲之之意,敢達。答曰,知道。
趙瑍,以禮曹言達曰,世宗大王忌辰祭今二月十七日,而與寒食節祀相値,故取考謄錄,則曾於丁丑年二月十七日,適値寒食,只行忌辰祭,而祝文中,有節日添入之辭矣。今亦依此例,措辭撰出,王后位寒食祭,依例設行之意,知委,何如?令曰,依。
趙瑍,以內醫院官員,〈以〉都提調意達曰,鍼醫白漢圭下令之下,不但不卽待令,其所奏對,萬萬駭悖,不可尋常處之,爲先汰去,其罪狀令攸司照律嚴處,何如?令曰,依。
金文淳,以兵曹言達曰。傳曰,大殿駕轎人扶軍,自太僕依例施賞,內吹屢次隨駕,而一未施賞,令兵曹各木一匹施賞,鼓吹頃日未及施賞,昨日世孫隨駕鼓吹,一竝施賞事,命下矣。依傳敎,內吹及鼓吹等處,木綿施賞之意,敢達。答曰,知道。
金文淳,以司僕寺·一二提調意達曰,傳敎內大殿駕轎人扶軍,自太僕依例施賞事,命下矣。駕轎人扶軍依例施賞之意,敢達。答曰,知道。
趙瑍,以刑曹言達曰,觀察使·節度使薦,每於歲首擧行,而堂上有故,限內不得爲之之意,敢達。答曰,知道。
李德師,以刑曹言達曰,鍼醫白漢圭,不可尋常處之,爲先汰去,其罪狀令攸司照律嚴處事,命下矣。依下令,罪人白漢圭,爲先嚴囚推問後,照律之意,敢達。答曰,知道。
趙瑍,以工曹言達曰,本曹每於歲首,例爲觀察使·節度使薦,而堂上有故,限內不得議薦之意,敢達。答曰,知道。
金文淳,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
敎中外大小臣僚耆老軍民閑良人等書。王若曰,懿號特加,昭揭二字,縟禮,爰擧,誕告多方,彝章式,儀文肇備,睠言孝章之廟,每懷溫文之姿,令譽日彰,早膺主鬯之重,德性天啓,庶驗壓紐之祥。嗟乎,光輪之遽淪,久矣,星霜之屢換,幸賴祚胤之庸錫,喜見文孫之丕承,付托得賢,紹宏基於列祖,宗祧正位,擔丕責於儲宮,奠磐泰於萬年,貽謀以翼,綿本支於百世,繼序不忘,蓋體冢嗣之孝思,庸賁宗子之休號,斟酌彝典,旣物采之誕增,揄揚徽稱,表統緖之克紹,淸廟之晉冊纔訖,邦慶滋昌,大庭之渙音載宣,盛儀迺擧,庶乎基業之永固,所以卿士之協從,中外忭歡,期鴻圖之申闡,上下告布,示燕謨之寅承。於戲,周命載新,禹服丕纘,情文乃協,慰兆民延頸之誠,典禮克循,爲萬代固本之計,故玆敎示,想宜知悉。大提學李徽之製進
領議政金尙喆箚曰,伏以臣於今朝賀班,伏見睿旨下者,有前內局兩提調越俸之令,臣於此,誠不勝萬萬悚懍之至。噫,彼白漢圭,卽一世醫中最有名稱者,臨窠塡差,只知其術之或有可取,而實不料其人駭妄,至此之極也。若論其初未愼擇之罪,臣實爲首,在臣分義廉恥,何敢抗顔於具瞻之地,而臣之姓名,已入於百官致詞之中,則煩稟變通,實無其路,雖不得不冒沒入參,跡涉無憚,罪上添罪,禮未告畢,章皇徑退,史官來宣睿敎,而亦未敢爲祗承之計,逬伏禁扃之外,敢上首實之箚。伏乞离明,重降威譴,使公法伸而私分安焉。取進止。答曰,覽箚具悉卿懇。余意已悉於俄者敦諭,更何多誥?卿其須體余小子慇懃之意,安心勿復引義,卽起視事焉。仍此批答,史官往諭。
丙申二月初二日辰時,上御集慶堂。陳賀入侍時,行都承旨徐浩修,左承旨鄭晩淳,右承旨趙瑍,右副承旨李德師,假注書金載瓚,記事官金奎祥·李洪載,以次侍立訖。上具翼善冠·絳紗袍,就位坐。左右侍衛·宗親,文武百官,各以班次序立。王世孫率陪從諸臣,入席次,北面立,行四拜禮,樂作。百官亦四拜,致詞官上殿,讀奏百官致詞訖。百官四拜。王世孫跪,百官亦跪,三叩頭三呼嵩。王世孫四拜,百官又四拜訖。宣箋官上殿跪,讀奏王世孫箋文。上曰,百官宣箋置之。承旨跪奏宣敎。宣敎官陞階,立卓床東,讀頒敎文訖。上曰,太學生持致詞入侍。太學生上殿,讀奏致詞禮畢。命書傳敎曰,今者邦慶,古牒豈有?宗祊有泰山之固,宗統有磐石之安,雖只頒敎,豈循常例?十日內違牌人,一竝敍用,今夜弛禁,其令吾民便宿焉。上還內,百官以次退出。
丙申二月初二日辰時,王世孫詣集慶堂。陳賀入對時,左副承旨金文淳,同副承旨李文源,假注書徐鼎修,記事官李商進·李洪載,以次陪從。王世孫具翼善冠·袞龍袍,乘輿出顯謨門,詣延和門外小次。令曰,陪從承旨一員,不卽待令,都承旨推考,在院承旨一竝推考。出下令令曰,藥房三提調入對。都提調李思觀,提調蔡濟恭,副提調徐浩修進伏。令曰,鍼醫白漢圭事,萬萬駭悖,前所未聞。昨夜令召,至屢十次而入來,極爲遲緩。及其入對,初請受鍼,又請湯劑,議藥何等重大,而若是駭妄。又自稱與校洞鄭參判相親,許多卿相中,特擧一宰臣者,其意所在,尤極怪駭。又稱當世醫術,渠爲獨步云,如許駭悖之類,何爲入屬於內醫乎?思觀曰,臣等聞極駭愕,俄入草記矣。浩修讀奏內醫院草記。濟恭曰,草記雖只請照律,論其罪狀,不可不重繩。令曰,白漢圭入屬時,提調·副提調現告以入。令書令旨曰,議藥與受針,事體俱何等嚴重,而有此前所未聞之事,其在愼擇醫官之道,不可無警。提調李景祜,副提調徐有隣,越俸三等。該廳首醫,亦難免不能檢飭之罪,當該首醫李春敷,爲先汰去。出次入通陽門,詣集慶堂,就位行禮,禮畢。令曰,引儀許鉉汰去。出下令仍詣廣達門外。獻中宮殿表裏禮函後,乘輿入崇賢門,詣景賢堂陞座,軒架樂作,爐烟陞。侍臣百官各就位,分東西序立。師傅·大臣陞殿再拜,邸下亦再拜,百官皆以次行禮。令曰,押班監察,事過後禁推。出下令令曰,陪衛軍兵雨具。出下令禮畢降座。令書令旨曰,提調·副提調越俸,不過體例,卿何以此,過自引咎乎?越俸之令,方欲還收,以安卿心,卿其體余此意,勿復控辭焉。令曰,史官往諭于領議政。令曰,提調·副提調越俸令旨還收。出下令乘輿出崇賢門,入顯謨門還內。諸臣以次退出。
丙申二月初二日申時,王世孫座興政堂。諸承旨持公事入對時,都承旨徐浩修,同副承旨李文源,假注書徐鼎修,記事官李商進·李洪載,以次進伏訖。令曰,公事頉稟,何也?浩修曰,陳賀故然矣。令曰,暫時陳賀,終日優閑,誠可悶。此後特令持公事入對,則勿論頉稟,可也。令書令旨曰,義烈墓莎草枯損處,令本官不多日內修改,修改日遣儀賓致祭事,分付。祭文令藝文館撰進。令書令旨曰,飭已施,洗馬尹光濩,分揀放送。浩修曰,桂坊雖是陪衛之官,實則書生,不閑軍務,徽旨出納之際,每有顚錯之患,雖以日前尹光濩事觀之,可知也。今則因下敎,內吹旣已隨駕,此後闕內外傳徽旨時,吹囉赤一名,使之隨行,何如?令曰,旣有形名,則以吹囉赤擧行,宜矣。出擧條浩修曰,朝臣呈告,無故之時,固難防塞,而今則慶科期日在近,不可一任其紛紜,何以爲之?敢稟。令曰,科前勿捧,可也。令曰,吏判亦已呈辭乎?浩修曰,向來捧納云矣。令曰,此時吏判,豈可在外?捧納承旨推考,呈辭勿施,可也。出擧條浩修讀奏刑曹申目。令曰,白漢圭之入來遲緩,奏對爽實,於渠薄物細故,莫重議藥,若是駭妄,許多卿相,特擧一宰者,究其心跡,罪非尋常,而該曹照律,只論其小,不擧其大,何也?令書判付。浩修曰,其在防微杜漸之道,不可不嚴懲。浩修·文源,迭讀公事。浩修曰,守令薦單中三度,大違格式,當該薦主,難免不察之失,竝從重推考,薦單則勿施,何如?令曰,依爲之。出擧條令書令旨曰,生民之休戚,實係守令之臧否,且況百里黔黎,付此任百里之責者,分憂之職,顧不重歟?今日守令薦單達下,考績不以公,責在道臣,薦擧非其人,罪關薦主,旣往雖難追勘,方來猶可懲勵,今後申明守令誤薦之制。浩修曰,動駕時陪從承旨,只是一員,或於擧行之際,輒有苟艱之患,故向來陳賀時,旣以二員陪從,明承傳敎,而院吏生疎,每失定式,今日座堂時,亦以一員進參,誠極未安。此後則動駕及座堂,一遵傳敎,皆以二員進參事,申明定式,何如?令曰,此非院吏之罪,由於當初不能書付之致也。此後依所達,定式擧行,可也。出擧條令書令旨曰,文臣製述,依舊例今月爲之,日字以初五日擧行。令曰,製述,所以勸奬,而文章與世道上下,關係大矣。苟能本之以經術,文之以文章,則豈不美哉?然自苦人才,各有長短,用人之道,捨短取長,則亦豈有可棄之才乎?浩修曰,文章不可不勸奬,而苟能磨以歲月,則自可有蔚興之美矣。令退。諸臣以次退出。
上在慶熙宮。常參·經筵,以代理停。
自昧爽至卯時,有霧氣。
藥房都提調李思觀,提調蔡濟恭,副提調徐浩修啓曰,日吉辰良,縟儀載擧,親臨受賀,勞動旣多。伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫行禮之餘,氣候,何如?臣等不任終宵憂慮,敢此問安,竝爲仰稟。答曰,知道。懷千萬此心何?春夢數予問其,雖然氣則勝,鷄聲穎心猶欣,氣何諭,待敎侍,欲問民爲次對,若瀉庶可快,世孫氣候亦一樣矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
徐有慶達曰,明日常參,取稟。令曰,停。
徐浩修達曰,左承旨鄭晩淳,今日不爲仕進,卽爲牌招,何如?令曰,依。
備忘記,傳于徐有慶曰,曰門開書下敎,問左右過三更,誠麥浪將復宿,其若何人君卑?冥其曰開,今日開其先前。
備忘記,傳于徐有慶曰,闕門開,其待久矣。開陽門承候門,聞其開衆門同。此正再拜請金鑰,千萬懷一時開者也。門已開予亦停。
備忘記,傳于徐有慶曰,今日豈曰人世?予若前生,欲知海亦莫朝鮮也。誠悶誠悶。
傳于吳載紹曰,今日次對爲之。
傳于徐浩修曰,內局入侍,次對同爲入侍。
建功湯一貼封入事,下敎。
令于徐浩修曰,諸承旨持公事入對。
傳于金文淳曰,陳書承旨許遞,吳載紹除授,今日次對,兩司不備,而不爲請牌,當該承旨,爲先遞差,徐有慶除授,房順房。
以義烈墓莎草修改祭文,令于趙瑍曰,今此製進,卽改莎祭文,以致祭祭文製進。
右副承旨金文淳牌不進罷職令旨。令于趙瑍曰,推考徽旨捧入。
備忘記,傳于趙瑍曰,思其本事,三台過矣。偕來史官安徐。
趙瑍達曰,新除授右承旨徐有慶,左副承旨吳載紹,竝卽牌招,何如?令曰,依。
趙瑍達曰,右副承旨金文淳,旣有只推之令,更爲牌招,何如?令曰,依。
建功湯一貼封入事,下敎。
令于徐浩修曰,右副承旨牌去來催促。
令于徐浩修曰,都承旨入對。
傳于趙瑍曰,坐直承旨入侍。
建功湯一貼封入事,下敎。
傳于徐有慶曰,內局入侍。
令于趙瑍曰,禮房承旨入對。
備忘記,傳于徐有慶曰,今日悶建功萬古初,其若爲予,立二請停,此萬古忠臣,當超三資,皆令知悉,其令爲君効忠,其雖靈丹,心若此將何其?若爲此者,令來伏差備門,心沓沓萬古特甚,量予量予,雖輿儓中,悶予有此心者,宜來宜來。
令于徐有慶曰,今日出宮前,當親押傳香,以此擧行。
徐有慶,以兵曹言達曰,明日展拜時,陪衛不可不備員,參知有闕之代,令該曹口傳差出,待下批仍卽牌招,以爲進參之地,何如?令曰,依。
令于徐有慶曰,說書申光絅,下令之下,焉敢若此?事體未安,牌望勿施,初牌更爲牌招,開陽門仍留,入來後下鑰。勿出朝報。
令于徐有慶曰,明日動駕時,洪奉朝賀班列入參事,史官往諭。前參判洪樂仁,前承旨洪樂信·洪樂任,前參判鄭厚謙,一體入參事,分付。勿出朝報。
吏曹口傳政事,以洪檢爲兵曹參知。
趙瑍,以戶曹言啓曰,各司貢人舊遺在,依前下敎擧行事,命下矣。取考文書,甲申餘遺在二十石蕩減實數別單書入之意,敢啓。答曰,知道。
徐有慶,以禮曹言啓曰,永禧殿酌獻禮,間二年取稟事,曾有定式,而今番聽政節目中,陵園殿祭,待稟旨依親祭例擧行事,啓下矣。今年永禧殿酌獻禮當次,王世孫行禮之節,何以爲之?敢稟。傳曰,與謁陵有異,世孫攝爲,初十日爲焉。祭文依親祭例,文衡撰進。
徐有慶,以禮曹言啓曰,自前陵幸,春秋以稟,壬戌年因傳敎,春幸勿稟,只秋幸,取稟,而今番聽政節目中,陵園殿祭,待稟旨,依親祭例擧行事,啓下矣。王世孫今春展謁,何以爲之乎?敢稟。傳曰,聞此草記,此心掩抑。世孫與爾展謁有異,安徐。
金文淳,以刑曹言達曰,因白漢圭更招申目,重罪旣已遲晩,以此照律事,令下矣。罪人白漢圭推覈時,先施一次嚴刑,而其所犯數件罪狀,不可尋常處之,連加嚴訊後,咸鏡道甲山府,不限年定配所押送之意,敢達。答曰,知道。
吳載紹,以御營廳·一二所巡廳·左右捕盜廳言啓曰,依傳敎,去夜犯夜人弛禁之意,敢啓。答曰,知道。
左承旨鄭晩淳書曰,伏以邦慶滋至,縟儀荐擧,聖候益康,睿孝彌光,臣民慶忭,曷有其極?仍伏念臣之父,老迫八耋,癃衰轉甚,寧日恒少,臣之私情,夫豈有離側供劇之勢?而適當大禮之當前,不敢言私,抑情冒膺,獲瞻盛儀,粗伸微分,而數日以來,臣母宿病,挾感添劇,喘急而食飮全却,頭眩而神氣凜綴。臣方左右扶將,末由暫離,不避瀆擾之罪,敢陳懇迫之私。伏乞睿慈,俯垂諒察,亟削臣職,仍治臣罪,以肅朝綱,以便救護,千萬幸甚。臣無任屛營祈懇之至。批答出傳敎
都承旨徐浩修書曰,伏以皇天眷佑,邦慶荐臻,縟儀旣擧,睿孝克伸,蹈忭之忱,朝野惟均。臣幸際此會,得與駿奔之列,只有榮耀之自詑,初無勞勩之可紀。乃者加資之典,亦及臣身,臣聞命慙惶,不知所措。念臣材則樗散,學則墻面,徒藉先蔭,歷遍華要,從前所叨,罔非踰分,而今又冥升不已,驟躋亞旅之班,臣心懍懼,猶厲一家之私,在朝廷愼爵賞之道,顧如何哉?賀儀漢宵,雖不得不顚倒祗肅,而因仍蹲據,斷無是理,玆敢略構短章,仰瀆离明。伏乞仰稟大朝,收還臣新資,俾賞典無濫,微諒得全,千萬幸甚。答曰,覽書具悉。卿其勿辭察任。
左議政李溵箚曰,伏以禮隆進冊,儀擧呼嵩,休慶滋至,蹈忭惟均。念臣自蒙恩遞藥院之日,欲以疾痛之呼,申籲於貳極之下,而屬緣莫重議諡,命招下降,顚倒趨簉,以至昨日賀班,粗伸義分,則始可以言私矣。臣本稟賦虛脆,屢嬰危疾,精神氣力,不及平人,自在强仕之年,每當職事,自不免據實煩瀆,至承言疾支離之聖敎,臣遂惶恐,更不敢以狗馬之疾,仰塵崇嚴者,亦已十年于玆矣。及今衰病轉痼,月異而歲殊,有若順流之舟,在坂之丸,駸駸然就下,莫可以挽回,藥裹爲命,寧日恒少,每一强策,歸輒喘喘呼死,傍觀亦莫不爲之凜然,最是下腹脹滿之症,祟在水土,積有源委,盈縮無常,症形百變,方其劇時,則神思迷瞀,朝之所爲,夕而不記,夜之攸思,晝或全忘,心無管攝,事多顚錯,重以右邊麻痺,尤屬難醫。日昨直院,夜中忽覺半體顫掉,冷汗如雨,及其少定之後,手指無力,乍欲握物,則有如以重引輓,尋常匙箸,或至墜擲不收,此乃醫家所謂風症之漸,而臣亦自知其無幸矣。似此病情之有不堪供劇,已是通朝之所共知,而昨又退公之後,諸症越添,轉益危惡,殆不省四到。噫,匪才冥升,致身至此,蒲質先衰,駑力已竭,雖閒司漫職,尙不可以自效。況且中書重任,尤豈臣養病之坊哉?方當离光代照之初,擧有少須毋死之願,則區區願忠之誠,亦豈獨後於人,而病旣如此,事不從心,命之窮矣。惟有撫躬自悼而已。反覆思惟,決不容一日虛縻,以增其罪戾,玆敢冒死哀號。伏乞离明,俯賜憫憐,亟改臣職秩,仍許臣長暇,俾得以優游調治,復尋生路,不勝大願。取進止。答曰,覽箚具悉卿懇。聞卿美恙,爲卿悶焉,一時無妄,自可勿藥,何過辭之有哉?況今重卜于卿,聖意所在,亦可仰體,尤豈卿引病之日乎?卿須體大朝委畀之眷顧,小子慇懃之意,俟其少間,卽起視事焉。仍令曰,此批答史官往諭。
行禮曹判書趙重晦書曰,伏以日吉辰良,禮成加號,縟儀載擧,邦慶無疆,臣民歡忭,中外惟均。臣昨伏見傳敎下者,有熟馬面給之命,誤恩之稠疊,何至於此?今番敦匠,不過仍前都監,兩日董役而已,則此實職分內事,而日前加資,已極踰濫,今玆賜馬,尤屬重典,國家恩賞之屑越,誠非細故。伏乞邸下,深軫嚬笑之愛,亟賜收還,以安微分焉。仍念臣待罪宗伯,觸事憒憒。日昨因儀註疎漏,致勤問備之令,而遞差之罰,至及於宮官。夫致詞之當稟不稟,罪實在臣,宮官何與焉?其在廉防,不可靦然仍冒於職次也明矣。抑臣於見職,實有必遞之義焉。今我邸下,代聽庶務,始初淸明,儀文度數,正屬維新之會。況陵園殿壇,或將次第行禮,則裸將駿奔,佇覩肅雝之儀,而顧臣知識蔑裂,神精消耗,尋常儀注,全示照檢,兼以脚痿之疾,已成癃痼,贊禮奔趨,亦無其望,將使莫重邦禮,有鹵莽之歎,而無咸秩之美,則國體之苟艱,已無可言,而亦何以聳四方之觀瞻乎?苟如是,則臣之罪誅殛猶輕,去就一節,於是乎決矣。玆敢略暴肝膈之懇,仰瀆离明之聽。伏乞睿慈,俯垂鑑諒,亟許鐫免,以幸公私,千萬幸甚。答曰,覽書具悉。卿其勿辭察任。
左副承旨吳載紹書曰,伏以天休滋至,聖候日康,邦慶無前,縟儀荐擧,臣民歡忭,曷有其極?仍念臣賦性鈍滯,見事粗率,惟允之任,自知不堪,而前後除命,冒沒承膺者,只出於怵畏義分,叨謝恩眷,而動輒顚錯,醜拙畢露,至於向者相批往諭時城門事而極矣。伊日問備之令,實荷曲怒,臺評之來,固所甘心,追訟前愆,冞切兢惶,不意恩敍旋下,除旨復臨,臣誠驚惶,罔知攸措。今若諉之以事在旣往,揚揚冒進,則自顧慙恧,人將謂何?召牌之下,趨承無路,隨詣闕外,略陳微懇。伏乞离明,亟削臣職,以安私分,仍治臣罪,以肅朝綱,千萬幸甚。答曰,覽書具悉。爾其勿辭察職。
持平李在學書曰,伏以休運靈長,大慶稠疊,威儀荐擧於進冊,睿孝克伸於呼嵩,實曠古所未有者,臣民頌忭,曷有其旣?仍伏念臣於月前,將母往臣父春川任所矣。臣母素患虛脆之病,越添於行役之餘,症形有凜綴之憂,情理無離捨之勢,而邦慶無前,吉日在近,臣不得不抑情就途,獲廁駿奔之列,粗伸鰲忭之忱。繼伏奉柏府特除之命,顧此風憲之責,何嘗近似於臣身?而含恩畏義,章皇出肅,虛縻累日,不能出一言論一事,自顧慙恧,惟譴何是俟。卽者得接鄕信,則臣母宿病之外,又添以輪行毒感,元氣益下,而藥餌蔑效,頑痰交攻,而食飮專却,宛轉床席,扶護無人,臣自聞此報,方寸煎灼,按住不得,玆敢忙陳短章,徑發鄕行。伏乞离明,俯垂矜察,亟削臣見帶之職,以便救護,仍治臣瀆行之罪,以昭法紀,千萬幸甚。覽書具悉。爾其勿辭,往護母病。
司諫閔游書曰,伏以邦慶曠前,縟儀荐擧,臣民歡忭,曷有其極?臣於見職,旣無才識之可堪,且有情勢之難强,而日前特除,適下於賀班來參之餘,感激恩命,冒昧出肅,而尸素一旬,未效一日之責,慙恧隕越,無地自容。仍伏念臣孑然一身,三歲失怙,八耋偏母,相依爲命,貧家菽水之供,老病將護之方,豈有暫時離捨之勢?而黽勉供職,今已多日。卽接鄕信,臣母素患風痰之症,近添寒感,食飮全却,眞元澌綴,扶將無人,藥餌未試。自聞此報,方寸焦灼,按住不得,忙陳短章,徑尋鄕路。伏乞离明,俯垂矜察,亟遞臣所帶之職,以便歸護,仍治臣擅行之罪,以肅朝綱,千萬幸甚。覽書具悉。爾其勿辭,往護母病。
丙申二月初三日辰時,上御集慶堂。藥房入診入侍時,都提調李思觀,提調蔡濟恭,副提調徐浩修,假注書金載瓚,編修官文采五,記事官李洪載,醫官方泰輿·鄭允德·慶絢·吳道炯·鄭允德,以次進伏訖。思觀曰,夜間聖體,若何?上曰,一樣矣。醫官診候訖。僉奏曰,左右三部調均一樣矣。上曰,次對大臣入來乎?思觀曰,未及入來矣。上曰,舊遺在定以幾何?思觀曰,定以二千石矣。浩修讀奏禮曹王世孫陵幸取稟草記。上曰,置之。思觀曰,聽政後陵展禮,丁酉故例也。今番則何以爲之乎?上無發落。命書傳敎曰,聞耽羅御史狀聞,飢民當白給云。白給前白給後,民無餓莩者乎?心在耽羅,詳細狀聞事,下諭。又命書傳敎曰,旣正宗統,孝章孝純忌辰日,凡事皆依國忌例,知悉。中宮殿進御參香散,已滿十貼,今姑停止事,書下。出下敎命退出。
丙申二月初三日辰時,上御集慶堂。大臣·備局堂上引見入侍時,領議政金尙喆,右議政李思觀,行司直具善復,行戶曹判書具允鈺,行司直鄭弘淳,刑曹判書李重祜,右參贊鄭存謙,行副司直鄭尙淳,兵曹判書徐命善,工曹參判尹得養,行副護軍李漢膺,漢城右尹李瀰,戶曹參判鄭一祥,大司憲趙載俊,校理金履正,左副承旨金文淳,假注書徐鼎修,事變假注書李兢淵,編修官文采五,記事官李洪載,以次進伏訖。李思觀曰,以狀聞觀之,南北各邑,本皆以春後捧稅,則非所可論。獨咸興,依事目秋後收捧者,似出於營府需用浩繁之致,今若一切防塞,則歲前支用,必有匱乏之患。臣意則惟當申飭道臣,每當秋成,量其年事民力,流伊捧用,俾公用不乏,民弊少紓,恐合事宜矣。上曰,頃者有下敎,本府況豐沛之鄕,營府需用,可能支撑,依南北例爲之事,分付,可也。出擧條金尙喆曰,國家賞典,人主所惜,臣豈敢干恩,而今番冊印書寫官中,大臣皆蒙廐馬之錫,而頃者冊寶製述書寫之大臣,俱有熟馬賜給之命矣。從前大臣賜給者,與面給同云,而近來只以帖文擧行云,國體誠恐未安。何以爲之乎?上曰,大臣賜給,皆以面給擧行,可也。出擧條具允鈺曰,各司貢物中,甲申條爲舊遺在矣。厥數爲七千餘石,而自昨年以後,三次蕩減之後,所餘未滿二千石,前頭若或更有施惠之命,則以此數擧行似好,敢此仰達矣。上曰,依爲之。出擧條上曰,今日次對,欲問民事而爲之矣。尙喆曰,都民則五十年來,事事蒙惠,而昨年禾穀豐登,可比庚戌,故至於鄕谷之民,皆忘田穀之歉,而庶免饑餓之患云矣。趙載俊曰,趙德昌,以入番掖隷擅離番次,至於踰越宮墻之境,充軍之命,雖出於好生之德意,論其罪犯,不可充軍而止。請黑山島充軍罪人趙德昌,依律處斷。上曰,今當邦慶,有此下敎,府啓雖得體,參酌意在,不允。諸臣以次退出。
丙申二月初三日午時,王世孫座尊賢閣。諸承旨持公事入對時,都承旨徐浩修,左承旨趙瑍,假注書徐鼎修,記事官洪國榮·李洪載,以次進伏訖。浩修讀奏刑曹草記。令曰,當初論罪,旣不的當,末梢擬律,隨令高下,議讞之道,不當如是。令書令旨曰,法者,非一己之法,而卽一國之法也。在上者固不可有所低昻於其間者。況按法之臣,尤何敢隨令隨改,有若無於法之法然哉?當初之擬律不審,末梢之照律逕庭,俱欠議讞之體,該曹諸堂,一倂從重推考。令書令旨曰,莫重下令,每每誤傳,至於今番祭享事而極矣。其在重祀典之道,不可尋常處之,當該中官,越俸一等。令曰,左副承旨金文淳牌招。出下令浩修讀奏公事訖。諸臣以次退出。
丙申二月初三日申時,上御集慶堂。藥房入診入侍時,都提調李思觀,提調蔡濟恭,副提調徐浩修,假注書金載瓚,編修官文采五,記事官李洪載,以次進伏訖。上曰,俄者下敎見之乎?思觀曰,臣等伏見矣。上曰,萬古悶矣。思觀曰,伏望勿下如是之敎焉。上曰,承文院官員·月令忠衛入侍。出榻敎命書傳敎曰,君親一也。父兄若蹙眉,則子弟之心,若何?聞今之下敎,若無動意,豈曰朝鮮臣?昔巖下貫珠者亦然,況着帽着帶者乎?此皆由於陷時體而然也。雖承文小官·月令忠衛,其亦臣子,其無應旨者乎?若有獻議者入侍事,卽爲分付。承文官員·月令忠衛入侍。上問承文正字曰,君父一乎?對曰,一也。上曰,君父蹙眉,則臣子之心,何如?對曰,悶迫矣。上曰,建功,何如?對曰,有益聖躬,臣民皆願進御矣。上曰,靈丹乎?金丹乎?對曰,今之金丹矣。上問忠衛曰,建功,何如?對曰,聖上進御,聖候日康,臣雖愚迷,只願進御矣。命皆退出。
丙申二月初三日申時,上御集慶堂。坐直承旨入侍時,右承旨徐有慶,假注書徐鼎修,編修官文采五,記事官李洪載,以次進伏訖。有慶讀奏公事。有慶曰,卽伏見慶尙左水使尹景淵去秋冬等褒貶啓本,則邊將無一人居下,殊無嚴明殿最之意,推考警責,何如?上曰,依爲之。出擧條諸臣以次退出。
丙申二月初三日申時,王世孫座尊賢閣。都承旨入對時,都承旨徐浩修,假注書徐鼎修,記事官洪國榮·李洪載,以次進伏訖。令書令旨曰,特令之下,明日獻官,許多駙馬,以僉尉差定者,全欠重事體之道,怠慢之習,不可無警。昌城尉黃仁點,靑城尉沈能建,綾城尉具敏和,一倂罷職不敍。屬卑年淺,則尤焉敢生此圖免之計?其所處分,豈可與他都尉等?光恩副尉金斗性削職,錦城尉之衰病,曾所熟知,勿論。令書令旨曰,過限之後,無端不爲入直,雖未知病故之如何,事體則未安。說書申光炯牌招,追省記入直。令曰,入對注書推考。出下令浩修讀奏公事訖。諸臣以次退出。
丙申二月初三日酉時,王世孫座尊賢閣。禮房承旨入對時,右承旨徐有慶,假注書徐鼎修,記事官洪國榮,記注官朴聖鉉,以次進伏訖。令書令旨曰,一拜之後,尙闕展禮,明日當詣垂恩墓展拜,禮兵房知悉。令曰,百官行禮,陪衛軍兵,皆依初一日例,儀注節目磨鍊。出下令令書令旨曰,明日開門差早,出宮正時,以卯初初刻爲之。令書令旨曰,明日自內奠酌,傳香出宮前爲之,禮房知悉。令曰,左副承旨批下牌招。出下令令退。諸臣以次退出。
上在慶熙宮。常參·經筵,以代理停。
藥房都提調李思觀,提調蔡濟恭,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢來問安,竝此仰稟。答曰,知道。今夜誤以三更開門,用心萬倍,氣何諭?待敎侍。
中宮殿·惠嬪宮,藥房口傳問安。答曰,知道。
王世孫垂恩廟擧動入齋室後,政院·玉堂口傳問安。答曰,知道。
還宮後,政院·玉堂口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
趙瑍達曰,同副承旨李文源,今日不爲仕進,卽爲牌招,何如?令曰,依。
傳于趙瑍曰,刑曹判書有闕代,鄭存謙除授。
建功湯一貼封入事,下敎。
令于吳載紹曰,騎馬三匹立之,桂坊一員待令。
令于吳載紹曰,時原任大臣·奉朝賀·二品以上入對。
令于吳載紹曰,諸司豫待。
令于趙瑍曰,時原任大臣·奉朝賀來待闕內。
令于徐浩修曰,都承旨入對。
令于吳載紹曰,時原任大臣·奉朝賀入對。
傳于徐有慶曰,內局入侍,時原任大臣同爲入侍。
吳載紹達曰,兵曹判書徐命善,有稟達事,來詣請對矣。
令于吳載紹曰,兵判入對。
建功湯一貼封入事,下敎。
令于吳載紹曰,兵判入對。
建功湯一貼封入事,下敎。
令于吳載紹曰,光恩副尉金斗性,給牒敍用,諸都尉不可事同罰異,一竝敍用。
令于吳載紹曰,靑城尉沈能建敍用,口傳付職,使之明日隨駕。
傳于吳載紹〈曰〉,徐有大方帶御營中軍,副摠管許遞,其代鄭厚謙除授,徐有大則率四抄軍隨駕。
建功湯一貼封入事,下敎。
傳于徐有慶曰,此批答自內旣諭,勿爲正書傳諭。
以香室受押單子,令于吳載紹曰,明日當親押矣。
傳于金文淳曰,坐直承旨入侍。
令于金文淳曰,開陽門仍留,牢子施賞後下鑰。
傳于徐有慶曰,內局入侍。
令于吳載紹曰,桂坊有病人,一竝許遞,口傳差出。
吏曹口傳政事,兵曹參議洪檢,參知金漢老。
備忘記,傳于徐有慶曰,長番內官金壽敏,承傳色差出,政院知悉。
吳載紹達曰,左副承旨持兵曹節目,依下令來矣。令曰,入對。
兵曹口傳政事,以宋翼洙爲司禦,李弘之爲翊贊,金載華爲洗馬。
徐有慶,以禮曹言達曰,今二月初八日宗廟永寧殿春奉審時,永禧殿一體擧行,而本殿有頉諸處,去正月三十日已爲修改,更無執頉之處,本殿奉審,不爲擧行之意,敢達。答曰,知道。
吳載紹,以兵曹言達曰,垂恩墓擧動敎是時,各差備馬及內吹螺赤馬,合四十五匹,以京畿驛馬,依例添補之意,分付,何如?令曰,依。
大司憲趙載俊,大司諫朴相岳,執義金樂洙,掌令申昕·李昌漢,持平沈基泰,獻納申大年,正言曺遠振達曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄。向來一書,指意陰譎,情狀叵測,合辭之請,實是嚴懲討杜亂源之意,而日前停啓,大壞臺體,今者復發,實出輿憤。我聖上好生之德,雖甚欽仰,在臣等執法之道,決難容貸。請黑山島荐棘罪人沈翔雲,仰稟大朝,亟令王府,嚴鞫得情,快正王法。答曰,不從。
掌令申昕達曰,趙德昌,以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止。請黑山島充軍罪人趙德昌,仰稟大朝,依律處斷。
內醫之議藥與下針,是何等至重至敬之地,而定配罪人白漢圭,敢以受針進藥之說,肆然進達,少無一分敬謹之意,事未前聞,萬萬驚痛,究其心術,已極叵測,則當初秋曹之中道徒配,已多不審之失,末梢邊配,雖出於我邸下從寬之盛意,究厥罪犯,不可至此而止。請擬律之秋堂,亟施譴罰之典,徒配罪人白漢圭,絶島安置。答曰,不從。
近來紀綱解弛,人不畏法,勢家豪奴之憑依作弊,已極可痛,而至於喬桐投畀罪人李章吾之奴厚男極矣。訓局砲保價布,與他自別,而從中幻弄,換以短麤,記簿錢貨,法意甚嚴,而貸出放債,甲邊殖利,軍兵差代,各有定價,都庫各種,攉利專吞,其他家舍之僭制,衣服之踰濫,怙勢閭里,貽害軍民之罪,不一而足。三軍莫不切齒,萬民皆曰可殺,臣果發差推捉,以爲照法嚴治之地矣。不意前兵使李得濟,隱置其家,終不出給,府隷屢至,而捉得無路,噫嘻痛矣。渠若有一分畏法之心,何敢藏匿豪奴,與法府角勝,若是無憚哉?此等縱恣蔑法之習,不可不嚴懲。請前兵使李得濟,亟施削黜之典,其奴厚男,令兩捕廳,刻期掩捕,移送秋曹,明施當律,使三軍小洩積憤,萬民知有國法。答曰,依達。
吳載紹,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
王世孫疏曰,伏以殿下之於臣,卽一天也,頂踵毛髮,莫非賜也,覆育生成,莫非德也。臣之生年二十五歲,皆得於造化涵囿之中者也。臣感戴鴻私,銘心鏤骨,唯以問寢視膳,爲區區報答之計矣。不料我殿下,不知臣不肖不克負荷,乃以一日萬幾之繁,擧以畀之,其事則至嚴至重,其責則至艱至大,顧臣愚魯,豈有一分冒當之望?而瀝血控辭,至再至三,而不能得,則分義所迫,黽勉承膺,已數月于玆矣。夙夜祗懼,如集于木,迺者聖上,深軫宗統之重,承爲根本之圖,遂於上冊之餘,特擧賜號之禮,臣且榮且感,罔知攸措。雖隕結糜粉,何足以仰酬其萬一哉?抑臣有私情之萬萬痛迫者,今因事會之發,而危衷益激,不能自抑,欲言而聲先吞,欲書而涕先注。嗚呼,此殿下之所不忍聞,小子之所不忍言,而遂終泯默,則是自阻於仁覆之天,而臣之情事,永無可暴之日也。玆敢大聲疾呼,泣血陳懇,惟殿下哀憐而垂察焉。噫,壬午處分,卽我聖上爲宗社不獲已之擧也。以大聖之心,行達權之道,環東土大小臣民,孰敢有異議於其間?況臣之保全殘喘,得至今日者,罔非殿下之洪恩,高天厚地,泰山深海,未足以喩此感激,則在臣報效之道,唯當信之如四時,守之如金石,至於傳萬世而無弊也。假使怪鬼不逞之徒,敢生希覬之心,肆發追崇之論,而臣乃爲其慫慂,妄欲移易義理,則是實爲殿下之罪人,非特爲殿下之罪人,亦將爲宗社之罪人,萬古之罪人,皇天上帝,臨之在上,宗廟神靈,質之在傍,臣焉敢誣也?至於喉院日記,盡載其時事實,無人不知,無人不見,見之傳之,聞之議之,流布一世,塗人耳目,臣之私心哀痛,殆窮人之無所歸也。夫閭巷匹庶之有情理悲切者,則終身含痛,如不欲生。臣雖愚頑,亦有此一段不泯之心,而今乃高臨貳極,儼對百僚,豈不有痛于心,豈不有泚乎顙乎?若以爲臣之哀痛,或有礙於殿下之處分云爾,則此有不然者,蓋殿下之處分,卽天理之公也。臣之哀痛,亦人情之極也。處分自處分,哀痛自哀痛,眞所謂竝行而不悖,兩存而無傷者也。若又以爲無日記,則無以徵信處云爾,此亦有不然者,夫國朝典故,俱在簡牒,金匱石室,藏之名山,千秋萬代,移動不得,又安用日記爲也?嗚呼,日記之存不存,在殿下處分之如何,而臣之所以自處者,惟有遜避儲位,沒身屛處,只以一日三時,恭修起居之職而已。言至於此,不覺腸摧而心裂,籲天而無從也。伏乞殿下,悲之矜之,諒之察之,亟收臣聽政之命,仍去臣儲貳之位,以全終始慈覆之恩,不勝大願。臣無任顒望祈懇之至,謹拜疏以聞。
答,悉諭更何諭?此陳章與俄敎,同藏史庫。
丙申二月初四日卯時,王世孫詣垂恩廟。擧動入對時,左承旨趙瑍,左副承旨吳載紹,假注書徐鼎修,記事官洪國榮,記注官朴聖鉉陪從。王世孫具翼善冠·袞龍袍,座興泰門外,親傳香祝後,乘輿出廣達門,至興化門外乘輦,詣垂恩廟,至廟門外降輿,入就拜位行禮,升自東階,入廟內奉審後,還座齋室。令曰,時原任大臣·奉朝賀·二品以上入對。領議政金尙喆,左議政李溵,奉朝賀洪鳳漢,領府事金相福,領敦寧金陽澤,判府事韓翼謩·申晦等,諸臣以次進伏訖。鳳漢曰,今日展謁,臣心一喜一悲,不知所云。令曰,余有欲諭,而召見卿等矣。仍涕淚汍瀾,嗚咽不自勝曰,其時處分,余何敢言,而政院日記,多載不忍聞不忍見之語,傳播一世,塗人耳目,今余苟活至今者,已非人理之所堪,而頑若無知者,特以大朝在上。且伊時處分,爲不敢議到而然也。顧余罔極之痛,何嘗食息間小弛?而今又承大朝之命,猥當聽斷之任,某年日記,豈忍見之乎?若置此而恬若視之,此豈人子之道乎?方今義理,至於某年事,君臣上下,勿復塗於眼目,掛於齒牙可也。至若史草,則藏之名山,傳之萬世,體段重大,非所可論,而日記與此異焉。其有無,無所關係矣。今若存此,余於聽政之後,將何顔,對百僚乎?余欲諭者多,而掩抑不忍言矣。仍泣下如雨,左右諸臣,無不感激流涕。令曰,余不能盡言,使宮僚替傳矣。國榮曰,邸下掩抑,不能下令矣。臣當以邸下之意,更傳於諸臣矣。邸下之罔極情事,今日諸臣,其孰不知?而特以隱忍至今者,果如睿敎中不敢議到於某年處分也。史草秘之金櫃石室,以待百世公議,而政院日記,亦頗有間,某年前後日記中,邸下之不忍見不忍聞處,稟于大朝,詳考刪洗,允合於天理人情矣。尙喆等曰,日記則實非史草之比,臣等伏聞下令,不勝感泣矣。令曰,余方欲以此,陣疏仰請,而諸臣之意,果以爲如何也?尙喆等曰,邸下二十年痛抑之心,臣等雖如木石,豈不仰認?而今承此敎,尤不勝感激涕下矣。令曰,余之悲苦之情,非卿等,誰能諒之?大朝若有問,卿等必以此不忍見不忍聞之情事,委曲仰暴,是所望於卿等也。卿等試思之。余之情事,於古豈有可比者乎?又嗚咽不勝。仍令退,諸臣退出。令曰,諸司預備。邸下仍步出廟門外,乘步輦還宮。令曰,鼓吹軒架,落後勿陳。令曰,時原任奉朝賀,來待顯謨門外。仍入顯謨門還內。諸臣以次退出。
丙申二月初四日午時,王世孫御黑布笠·白袍·黑帶,露座尊賢閣前庭。時原任大臣·奉朝賀入對時,領議政金尙喆,左議政李溵,右議政李思觀,奉朝賀洪鳳漢,領府事金相福,領敦寧金陽澤,判府事韓翼謩·申晦,行都承旨徐浩修,假注書徐鼎修,記事官洪國榮·李洪載,以次進伏訖。王世孫涕泣下令曰,俄者已言於卿等,而余之情事,非陳疏,無以上聞,適構草,卿等見之。仍於袖中,出疏草,令浩修讀訖。又嗚咽下令曰,僉議,何如?尙喆等曰,邸下之情事,豈不如此?而又況疏本,懇惻痛切,光明正大,至矣盡矣。但恐聖意未卽允可,則在邸下情理,尤豈不悶迫乎?令曰,事之成否,惟恃大朝止慈之恩,余之道理,只當務積誠意,冀格天心而已,何敢計較於其間乎?仍令去日傘,露伏庭中,令宮官授疏於浩修。浩修仍請承傳色授之。令曰,毋論成否,姑待批下後,當座堂,卿等姑先退去。諸大臣先退,只宮官入對。
丙申二月初四日未時,王世孫座尊賢閣。兵判入對時,兵曹判書徐命善,右副承旨金文淳,假注書徐鼎修,記事官洪國榮·李洪載,以次進伏訖。令曰,俄下傳敎,曲體小子之心,天恩之如此,曠古所無,只自感泣,不知攸措。仍手奉傳敎,示之曰,卿等覽此。諸臣以次奉覽。令曰,聖恩若是罔極,余亦小伸悲苦之情,從今可以無恨矣。命善曰,伏見傳敎,不勝感泣矣。命善曰,明日擧動節目,當依例磨鍊乎?令曰,依。令曰,倭鎗一百柄,曾有上賜,當自內出送矣。令曰,凡諸節目,依陵幸例爲之。令曰,時任大臣及諸承旨詣閤。出下令令退,諸臣以次退出。
丙申二月初四日申時,王世孫座尊賢閣。時任大臣·諸承旨同爲入對時,領議政金尙喆,左議政李溵,都承旨徐浩修,右承旨徐有慶,左副承旨吳載紹,右副承旨金文淳,假注書徐鼎修,記事官洪國榮·李洪載,以次進伏訖。令曰,右承旨持往某年日記,與大臣相議洗去,可也。有慶承令先退。令曰,今日處分,皆出於止慈之恩,小子感泣,已無可言,而小子幾年隱忍之痛,亦可以小舒矣。尙喆等曰,此實睿孝格天而然矣。令曰,日記俄已出送,諸大臣詳考爲之,好矣。令曰,祭官及諸執事,卽爲追省記入直,可也。令曰,明日垂恩墓祭官,淸齋一宿。出下令令曰,悲喜交集,莫知所措矣。令退,諸臣以次退出。
丙申二月初四日午時,上御集慶堂。藥房入診時,都提調李思觀,提調蔡濟恭,副提調徐浩修,假注書金載瓚,編修官文采五,記事官李洪載,領府事金相福,判府事金陽澤,領議政金尙喆,判府事韓翼謩,判府事申晦,左議政李溵,醫官方泰輿·鄭允協·慶絢·吳道炯·鄭允德·柳光翼·丁志泰·徐命偉,以次進伏訖。思觀曰,聖體,若何?上曰,一樣矣。請診候。上曰,置之。上曰,自前有附子加入一錢之時乎?醫官等對曰,有之矣。上曰,自今加入一錢也。
命書傳敎曰,一自定宗統之後,宗國有泰山磐石之安,雖然,今予夙夜,心在於宗國。嗚呼,今者此擧,豈特宗統?寔爲沖子。靜而思之,今者此擧,爲宗國爲沖子,而猶有未盡者。何則?秘史雖不可議於政院日記,輿儓皆見,塗人耳目者。嗚呼,壬午閏五月日記,輿儓見時,比予見甚矣。思悼冥冥有知,必也飮涕,豈垂昆之意哉?秘史旣在,何關日記有無?若聞此敎,雖垂恩,爲宗國處分,雖若爲余,若此若此,余將無恨云矣。壬午年閏五月其時日記,今日時原任適入侍,故已下敎。承旨一人,依實錄例,此亦不過傳後而已,與注書一人,同詣彰義門外遮日巖洗草。若此則玆事莫知者,雖曰日記,時政記在焉。此日記何關,若此予心光明,於宗統此事,爲垂恩不忍。嗚呼,仍予涼德,遭萬古所無之事,宗統之事,今者之敎,可謂兩行不悖。況末世人心浮囂,雖見日記,更提文字者,當以戊申梟獍餘種嚴懲,咸須聽此,莫犯邦憲。尙喆曰,正宗統之後,下敎又如是,誠好矣。翼謩曰,旣正宗統,以固邦本,又下此敎,以安世孫之心,天理人情,兩行無欠,猗歟韙哉,臣民之幸誠大矣。尙喆曰,日記若存,則世孫之心,當如何?今承此敎,至矣盡矣。上曰,卿等或有意見乎?各陳也。僉曰,豈有他見乎?尙喆曰,處分旣下,若以此告由於墓所,誠好矣。上曰,誠好矣。命書傳敎曰,今者下敎,意豈淺淺?祭文製下,明朝世孫,詣垂恩墓奠酌。又命書傳敎曰,世孫垂恩墓展拜時,前後廂軍·挾輿軍,依定式。敎曰,建功湯前方中,更加附子五分煎入。出榻敎思觀奏曰,臣自夜有病,敢達矣。命書傳敎曰,右相內局都提調許副,其代令判府事爲內局都提調。命退出。
丙申二月初四日申時,王世孫座尊賢閣。兵曹判書入對時,兵曹判書徐命善,右副承旨金文淳,假注書徐鼎修,記事官洪國榮·李洪載,以次進伏訖。命善曰,都監禁衛軍前後廂,依定式磨鍊乎?令曰,從便爲之,可也。令曰,植炬自京爲之乎?若非部內地,則以儲置米劃給,俾無貽弊,可也。令曰,諸都尉一體口傳付職,使之隨駕。令曰,文臣製述,待下令擧行。出下令令曰,罷漏後聚軍。出下令令退,諸臣以次退出。
丙申二月初四日酉時,上御集慶堂。藥房入診入侍時,提調蔡濟恭,左副承旨吳載紹,假注書金載瓚,編修官文采五,記事官李洪載,醫官方泰輿·鄭允協·慶絢·吳道炯·鄭允德·柳光翼·徐命偉·李翊臣,以次進伏訖。上曰,內局入來乎?濟恭曰,湯劑三貼已爲盡入,故都提調·副提調俄纔出去矣。上曰,診脈,可也。醫官等診察後,皆奏曰,脈候一樣調均矣。上曰,午者下敎,何如?濟恭對曰,臣於午者,從大臣後,伏見聖敎矣。殿下旣正宗統,又念世孫,有此處分,臣民孰不頌歎乎?上曰,脈若一樣,則氣何如此?今日二次水刺,亦不過數匙矣。道炯奏曰,脈候則一樣和均矣。上曰,似眩者何症乎?道炯曰,方書云,無痰不成眩,似眩之症,似是痰候矣。上曰,京試官何以謂京試官乎?濟恭曰,試官之自京出外者,謂以京試官矣。小道則只都事設場,大道則分一道爲兩所,京試官及都事,各分掌試事,而江原以道小,故無京試官,咸鏡有評事,故無京試官矣。濟恭曰,旣有似眩之候,湯劑加進一貼,何如?上曰,置之。命退出。
丙申二月初四日酉時,上御集慶堂。坐直承旨入侍時,左副承旨吳載紹,假注書徐鼎修,編修官文采五,記事官李洪載,以次進伏訖。命書傳敎曰,同副承旨許遞,李東泰爲承旨,牌招察任,房順房。命退,諸臣以次退出。
丙申二月初四日酉時,王世孫座尊賢閣。承旨持擧動節目,請對入對時,左副承旨吳載紹,假注書徐鼎修,編修官鄭民始,記事官李洪載,以次進伏訖。載紹讀奏擧動節目讀訖。令曰,上疏今日內使之頒布。令書令旨曰,桂坊之駕後隨駕,聽政後有前排,則自是應行之規,至於吹囉,亦有取稟。桂坊卽是非今創行者,且凡陵幸時,差備宣傳官,前期單子書入,亦是古規,故俄者差備桂坊,預爲單子修入之令,蓋以此也。此下令,當傳於政院,自政院,一邊分付桂坊,書入單子,一邊分付兵曹,添入節目,可也,而中官誤傳,傳於春坊,故尙今稽滯,今則吹囉,旣以特敎,有內吹形名,則宣傳官自當取稟。桂坊今無可爲,至於駕後桂坊,旣無宣傳官,宮官其將傳令耶?此該曹未諳古例,不爲磨鍊於節目,令該曹以此知悉。令書令旨曰,明日出宮正時,寅正一刻爲之。令退,諸臣以次退出。
上在慶熙宮。常參·經筵,以代理停。
夜自一更至三更,月暈。
藥房都提調金陽澤,提調蔡濟恭,副提調徐浩淵啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。當今日命沖子,予豈木石?此心,若何?氣何諭?待敎侍。
中宮殿·惠嬪宮,藥房口傳問安。答曰,知道。
王世孫詣垂恩墓〈入〉齋室後,政院·玉堂口傳問安。答曰,知道。
大殿·中宮殿·惠嬪宮,遣宮官問安。答曰,知道。
行祭入齋室後,政院·玉堂·朝廷·二品以上·六曹堂上·兩司口傳問安。答曰,知道。
替馬所入幕次後,政院·玉堂口傳問安。答曰,知道。
還宮後,政院·玉堂·朝廷·二品以上·六曹堂上·兩司口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼封入事,下敎。
傳于徐有慶曰,內局入侍,時原任若入來,同爲入侍。
建功湯一貼封入事,下敎。
備忘記,傳于徐有慶曰,故判書李泰和,以甲戌生,辛卯年十八登科,壬午年閏五月,以摠管免冠,予只見此人,特爲加資,以表其誠,今日口傳下批。
備忘記,傳于徐有慶曰,故耆社臣李泰和,其誠尙今思焉,其孫若有,令銓曹調用。
備忘記,傳于吳載紹曰,爾今出卽撫軍,回駕時雖畿伯參現。
令于吳載紹曰,諸司預待。
傳于徐浩修曰,都承旨旣兼內局,馳往擧動所,世孫行禮後,氣候何如,問于春坊官員,卽爲回奏。
傳于徐浩修曰,時原任若來,入侍。
建功湯一貼封入事,下敎。
傳于徐浩修曰,都承旨入侍時,時原任同爲入侍。
令于李東泰曰,朝廷·政院·玉堂·春桂坊翌日問安勿爲之。
備忘記,傳于徐浩修曰,今番洗草紙宜潔用,稱兩給捧其紙,復用日記紙。
傳于李東泰曰,都提調入侍,同副承旨同爲入侍。
徐浩修,以宗簿寺提調意啓曰,國朝御牒·八高祖圖·璿源譜略·王妃世譜中草,旣已釐正矣。御覽還下後,譜略則當爲付板入刊,國朝御牒·八高祖圖·王妃世譜,亦當正書矣。御覽日字,令日官推擇,則今月初八日爲吉云,以此日本寺堂上郞廳·校正官,具儀仗鼓吹,竝陪進于崇政殿,與承旨請承傳色,捧入之意,敢啓。傳曰,雖若此,何能奉審?其徒褻慢,直爲奉安。
吳載紹,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
以承傳色口傳下敎曰,都承旨入待。
敎中外大小臣僚耆老軍官閑良人等書。王若曰,儲宮陳章,嘉乃秉義,昕庭飾喜,誕予敷心,綸音式宣,景休聿迓,惟予寡昧,叨承聖神,忝國家艱大之基,豈敢或忽?念宗社付托之重,不遑寧居。嗚呼,往事之追思,每懷文孫之至痛,時運不幸,嗟,予心豈樂爲哉?達權或行,惟聖人蓋非獲已。玆以宗邦大本之爰定,乃有孝章休號之特加,銀章斯煌,示統緖之已正,宸陛載賀,喜基業之永安,因冢嗣短章之特陳,顧寡躬感懷之尤切,所不忍見,察爾孝心之固然,何可靳持?命此日記之洗盡,果是義理之正大,益喜慶休之滋昌,於戲,古豈有斯?予實嘉爾,撫舊事而追感,諒我至心,闡新命而永綿,奠此國勢,故玆敎示,想宜知悉。大提學李徽之製進
丙申二月初五日寅時,王世孫詣垂恩墓,擧動入對時,左副承旨吳載紹,右副承旨金文淳,假注書徐鼎修,記事官洪國榮·朴聖鉉,以次陪從。王世孫具戎服,座興泰門外,親傳香祝後,乘輿出顯謨門,至興化門外乘馬。令曰,百官·軍兵雨具。令曰,刑曹判書鄭存謙,先隨駕後謝恩。出下令令曰,新除授翊衛司官員,先隨駕後謝恩。出下令令曰,旣有下敎,回駕時畿伯·三軍門大將,至通廣處,軍禮爲之事,分付。至墓所入齋室,具翼善冠·黲袍,乘輿至紅箭門外降輿,入就板位行禮,仍詣墓上,丁字閣奉審,嗚咽涕泣,哀動左右。令曰,昨日入對洪奉朝賀前參判洪樂仁,前承旨洪樂信·洪樂任,前參判鄭厚謙,奉審時同入。出下令令曰,恩彦君·恩全君一體奉審。出下令還次,小頃復詣丁字閣,行奠酌禮,禮畢還齋室。令曰,諸司預備。出下令邸下具戎服·揷羽,乘輿出作門外乘馬。還宮時,令曰,兵曹判書以下竝令替馬所爲之。出下令令曰,自淸涼里,至興仁門,捧上言。出下令令曰,都承旨奉命出來云,其來到何處?知奏。至水石橋,都承旨徐浩修入對。邸下下馬,祗承傳敎後,令曰,都承旨先還回奏,而善爲仰達,無貽聖慮也。至替馬所,令曰,禁軍別將記擧。出下令仍具甲胄,座將臺。兵曹判書·三軍門大將·京畿監司,以次行軍禮。令曰,該房承旨推考。出下令入小次,復具戎服。令曰,還宮後,大臣隨入之意,史官往諭。至興化門乘輿,入顯謨門還內。諸臣以次退出。
丙申二月初五日巳時,上御集慶堂。藥房入診入侍時,都提調金陽澤,副提調徐浩修,假注書金載瓚,編修官文采五,記事官李洪載,醫官方泰輿·鄭允協·吳道炯·慶絢·鄭允德·柳光翼·徐命偉·金孝儉·丁志泰·李翊臣,以次進伏訖。上曰,提調陪往墓所乎?浩修曰,然矣。陽澤曰,聖體,若何?上曰,一樣矣。寢睡·水刺,何如?上曰,如前矣。上曰,時原任大臣入來乎?浩修曰,有故未及來矣。陽澤曰,昨夜入診時,臣等不入省記,故暫出闕外,未得同入,惶悚矣。今日診候,何如?上曰,置之。上曰,內乘召入。上曰,世孫展禮,予心甚愴然矣。陽澤曰,聖懷安得不然乎?陽澤曰,昨日附子更加五分,或有可言之效否?上曰,不知有效矣。上曰,承旨誰爲陪往乎?浩修曰,陪從承旨,依丁酉年例,循次以往,故今日右副承旨金文淳陪從矣。上曰,祗迎何處爲之乎?陽澤曰,臣等不敢離次,祗迎於闕中矣。內乘入侍。上曰,世孫擧動時,輦轎中以何爲之乎?對曰,以駕轎動駕矣。上曰,掩轎窓等節稟行之事,汝皆爲之乎?對曰,臣只掌內寺,故此則外寺僉正爲之矣。命內乘退出。上曰,臥思世孫今日之心,予不能自定矣。陽澤曰,昨日旣有處分,今日世孫奠酌,殿下之懷,安得不然,而世孫之心,尤當如何?上曰,春坊官誰也?陽澤歷擧以對。上曰,行禮時着淺淡服乎?陽澤曰,然矣。命持入祭報府讀奏。陽澤曰,湯劑方待令,而當更俟下敎乎?上曰,依爲也。命退出。
丙申二月初五日申時,上御集慶堂。都承旨·時原任大臣同爲入侍時,行都承旨徐浩修,假注書金載瓚,編修官文采五,記事官李洪載,領府事金相福,判府事金陽澤,判府事申晦,領議政金尙喆,以次進伏訖。浩修奏曰,臣奉命馳到興仁門內路,逢春坊官之以世孫意爲承聖候而來者,臣與之偕往,至興仁門,而遇睿駕,世孫下轎立,祗承聖敎,故臣則與春坊官,先爲馳來,而宮官方待閤外矣。上曰,世孫能不過傷乎?浩修曰,臣問諸宮官,則以爲世孫入墓門之時,行奠禮之際,哀不自勝,而仰體聖上之遠慮,十分自抑之意,謹傳于臣矣。上曰,墓前宿草,想必手附而自傷矣。浩修曰,此則臣未及詳問,而第聞世孫拜禮之際,俯伏嗚咽,不忍起立云矣。尙喆曰,世孫惟是仰依於殿下,而養育世孫,至于今日者,亦惟我殿下也。世孫今日之懷,尙復何言,而今聞都承旨所傳,則猶能仰體而自抑,臣竊歎仰矣。上曰,今番大祝誰也?尙喆曰,申大年也,平川君申琬之曾孫矣。上曰,年前增廣,以何慶設行乎?尙喆曰,甲午年以卽位五十年,上候平復,爲增廣矣。上曰,昔年癸巳,不爲增廣矣。尙喆曰,昔年癸巳,以增廣設行矣。當宁壬辰年,以顯廟上尊號,又設增廣矣。上曰,今思世孫之心,予心不自定矣。尙喆曰,貴賤雖殊,李密陳情表云,臣非祖母,祖母非臣,世孫今日之情,亦何異於此乎?受殿下撫育之恩,昊天罔極,且殿下付托之重,又如今日,則四百年宗社之任,當在世孫之躬矣。殿下俯念之懷,世孫仰體之誠,臣等不勝感嘆之忱矣。上曰,然矣。李密陳情表之言果是矣。上曰,代理與聽政,有異乎?尙喆曰,丁酉年則命聽政,當宁己巳年,則命代理,蓋代理與聽政,雖似無異,而自不無間隔之事矣。陽澤曰,宗社有鞏基之喜,世孫行拜墓之禮,處分得中,臣民胥悅,無憂者惟殿下也。命書傳敎曰,下敎時聞焉,非李泰和孫卽子,光德,以龍潭縣令,能善治,九考九上作散云,令銓曹李光德待窠陞敍,懸註調用。上曰,申判府事祿捧,令倉官更爲輸送。出榻敎上曰,故判書李泰和贈職。出榻敎命書傳敎曰,內局問候批答已諭,而今日予心,若何?憧憧亦歇後語,特命承宣,意蓋此也。沖子局量深沈,況爲予,其雖千萬抑懷云,而其若見焉。其心何?今日若踰關嶺,今朝慷慨,興惟昔年辛卯,耆社故臣李泰和,若予年,十八登科,嗟哉,文政殿庭,以摠管侍衛,免冠垂涕目覩,尙今思焉。今朝慷慨下敎,蓋此也。噫,於今沖子聽政後,初展拜,豈特沖子心?予心,若何?今日用心,果生來初也。今已回此心紓,今沖子初拜,宜示予意,守衛官二人,特爲陞資。今日口傳下批,守僕考例賞給,陪祭春坊官員,各賜錫馬之典,大祝準職除授。仍命退出。
丙申二月初五日五更,上御集慶堂。藥房入診入侍時,都提調金陽澤,同副承旨李東泰,假注書金載瓚,編修官文采五,記事官李洪載,醫官鄭允協·慶絢·徐命偉·丁志泰,以次進伏訖。上曰,醫官入來乎?陽澤曰,來待戶外矣。上曰,診脈,可也。醫官輩以次診察後,皆對曰,左右三部一樣調均,而滑動有力之體有勝矣。上曰,俄者偶然親按,則甚似跳動,故心甚訝之,特此召見矣。鄭允協對曰,元陽發宣,故滑體有勝矣。上曰,附子更加五分,此或有效否?允協對曰,誠然矣。元力有勝之時,則雖五分,亦有效矣。上曰,附子兼人蔘,故益爲有力乎?允協對曰,附子助蔘力,故益有扶陽之功矣。上曰,晨夜診脈,例有勝於晝診乎?允協對曰,靜夜淸晨,則精神聚會,故有勝於晝時矣。陽澤曰,今雖已曉,東曙尙遠,朝問安當依例爲之矣。命書傳敎曰,予之一心,一則宗國,一則吾民。嗚呼暮年,正宗統邦,國有泰山磐石之安,再昨有日記洗草之擧,爲沖子爲沖子,予意深。雖然,憶初展拜,心若何心若何?昨日用心,可謂萬倍。晨曉起寢,召承宣下敎,一片予心,皆在于此。昔年於備局,擔當國任者多,於予亦有,于今果然,以諸臣言也,時體成風於備局言也,束帶備員,視國如家者,予莫見於耳目言也,皆聾皆啞,莫見其直,甚至於官師相規,亦無聞,若此而國將興乎,替乎?思之掩抑,以外方言也,兩都留守,無異備堂,畿伯·關東伯,着實其職,予用嘉矣,湖西道臣,一片忠質,海西道臣,年少可用,嶺南自謂得人,關西予已信矣,北伯亦然,湖南自湖西,予已倚仗,嗟哉八道之民,庶可托也。京鄕士庶,其果古風,於臺臣無謇謇諤諤之風,於備堂莫知擔當國事,視國如家者,大小諸臣,今知者惟?建湯此靈丹乎,神丹乎?心常慨然者,庶民欲諭而召,亦學時體,一事山呼,二事山呼,只聞此聲,何聞民隱?若此而國將興乎,國將替乎?興惟及此,何能宿何能食?一隅海東,祖孫惟相依,若昔李密於劉,昨日前可見予心,豈特侍湯?已至於知味,小小我孫之誠,可貫金石,昨已用心,今夜興惟,其何以睡?卽召內局引見,喩予此意,其意伊何?一端苦心,予自涼德,孫爲沖年,國勢若此,人心若此,宗統雖正,於國事於生民,何?惟願大小臣僚,體予意,視國如家,精白一心,輔予沖子,八道道臣·兩都留守,嗚呼,八十三歲衰君,赤子其付諸焉,雖坐宣化堂,若其君之臨焉,孜孜兢兢,斯過半矣。深體此意,莫替申諭慇懃之敎事,依求言例,一下備局,亦下諭八道道臣·兩都留守。仍命退出。
上在慶熙宮。常參·經筵,以代理停。
自午時至申時,日暈。
藥房都提調金陽澤,提調蔡濟恭,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫行禮,勞動之餘,氣候,何如?臣等不任終宵憂慮,敢此問安,竝爲仰稟。答曰,知道。氣一樣,氣何諭?旣入侍復何焉?世孫氣候安順矣。
中宮殿·惠嬪宮,藥房口傳問安。答曰,知道。
王世孫還內後,政院·玉堂口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
徐浩修達曰,今日陳賀時,承旨當爲備員,而左承旨趙瑍,右副承旨金文淳,俱以不爲仕進,卽爲牌招,何如?令曰,依。
徐有慶達曰,假注書徐鼎修,身病猝重,勢難察任,今姑改差,何如?令曰,依。
建功湯一貼封入事,下敎。
假注書望,徐鼎修改差代,沈能翼·李健源·金鍾純。令曰,注書望還出給。
傳于徐有慶曰,世孫陳章,有下敎,時原任大臣入侍。
令于徐浩修曰,都承旨入對。
傳于徐浩修曰,都承旨詣閤。
傳于徐有慶曰,入直春坊外,入來春坊竝入侍。
令于徐有慶曰,都承旨入對。
以右副承旨金文淳牌不進罷職令旨,令于徐浩修曰,只推,更爲牌招。
建功湯一貼封入事,下敎。
令于徐有慶曰,領議政入對事,史官往諭,戶判入對。
以承言色口傳下令曰,問於差備柳時燁之言,與金仁昌之口招異焉。柳時燁使之面質,申目以奏,勿出朝報。
令于金文淳曰,愚頑未卽直招,持草供請對。
建功湯一貼封入事,下敎。
金文淳達曰,刑曹判書鄭存謙,持草供,依下令來待矣。
令于金文淳曰,刑曹判書入對,奉審禮郞同爲入對。
吏曹口傳政事,以李衍祥爲刑曹參判,申大升爲參議。
吳載紹,以備邊司言達曰,會寧·慶源開市,旣已完畢,令承文院撰出四咨,別定禁軍騎撥,下送于義州府,使之傳給鳳城將處,以爲轉送北京之地,何如?令曰,依。
徐有慶,以吏曹言達曰,慶尙左道京試官宋煥億,全羅左道京試官李魯述呈狀內,身病猝重,萬無遠赴之勢云,身病旣如是危重,則當此掌試期迫之時,不可等待其差歇,竝依例改差,何如?令曰,依。
金文淳,以吏曹言達曰,守衛官二人,特爲陞六,今日口傳下批事,命下矣。本曹無相當窠,依例送西之意,敢達。答曰,知道。
徐有慶,以禮曹言啓曰,今此陳賀時,王世孫座堂受賀,依例擧行之意,敢啓。
徐有慶,以禮曹言啓曰,洗草日記陳賀,今日爲之事,命下矣。告廟之節,雖未擧行,頒敎及外方進箋等事,依例擧行,何如?傳曰,允。
徐有慶,以禮曹言啓曰,今此陳賀時刻迫近,儀註勢難正書以入,而自前如此之時,有草儀註知委擧行之例矣。今亦依此擧行,何如?傳曰,允。
徐有慶,以禮曹言啓曰,今此陳賀時,中宮殿陳賀,依近例不爲磨鍊之意,敢啓。答曰,知道。
吳載紹,以兵曹言達曰,隨輿將校·禁軍·標下軍兵各差備等犒饋,依近例以乾物分給之意,敢達。答曰,知道。
吳載紹,以訓鍊都監言達曰,今番隨駕將校·軍兵及武藝別監等犒饋,依例以乾物分給之意,敢達。答曰,知道。
吳載紹,以禦營廳言達曰,今番隨駕將校·軍兵等犒饋,依近例以乾物分給之意,敢達。答曰,知道。
吳載紹,以御營廳·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
右議政李思觀箚曰,伏以睿孝仰格,墓禮親擧,宗統旣正,聖德增光,此實曠千古未有之慶,吾東方無疆之休,臣以床席危喘,只得與跛躄,同其懽忭,而臣於內院直中,關格重發,流汗如瀉,不省四到,卽諸大臣之所共憫,蒙恩許副,僅此寸寸舁還,而多灌峻劑,勺水不入,神識昏瞀,尙在人鬼關頭,卽伏聞賀儀有命,事體至重,豈敢不竭蹶趨簉,而目下病狀,自力就列,初非可論,威譴之降,伏地以俟。念臣空疎之才,衰朽之質,本不合於三事重寄,而因緣事會,遽成盤礴,對人莅事,愧發於面,臣之蒙被大朝恩造,與天無極,每擬乞退,至今仍循,臣豈不以蘄望於大朝者,爲之鳴號於邸下哉?當此睿化方新百度皆擧之日,其所綜核進退之道,莫先於輔弼之臣,而論其當退,臣實爲首,非臣私言,公議攸存。伏願邸下,俯察悃愊之懇,稟于大朝,亟許遞免,以全天地生成之澤焉。取進止。答曰,覽箚具悉卿懇。以病未參,何稟之有?一時無妄,自臻勿藥,況今聖化方隆,輔相祈免,恐非其時,卿其勿辭,安意調攝,俟其少間,卽起視事焉。仍令曰,此批答史官傳諭。
丙申二月初六日辰時,王世孫座尊賢閣。都承旨入對時,都承旨徐浩修,假注書徐鼎修,記事官洪國榮·李洪載,以次進伏訖。令曰,日記盡爲考出乎?浩修曰,今方詳考矣。浩修讀奏公事訖。諸臣以次退出。
丙申二月初六日巳時,上御集慶堂。藥房入診入侍時,都提調金陽澤,提調蔡濟恭,副提調徐浩修,假注書金載瓚,編修官文采五,記事官李洪載,醫官方泰輿·鄭允協·慶絢·吳道炯·柳光翼·金孝儉,以次進伏訖。濟恭曰,午湯劑當待下敎入之乎?上曰,依爲之。命書傳敎後,藥房·諸臣先爲退出。
丙申二月初六日巳時,上御集慶堂。時原任大臣·藥房提調·諸春坊入侍時,判府事金陽澤,左參贊蔡濟恭,都承旨徐浩修,輔德李鎭衡,兼輔德徐有防,弼善柳義養,兼弼善鄭民始,文學洪文海,兼文學沈豐之,司書李商進,兼司書洪國榮,說書申光炯,假注書徐鼎修,編修官文采五,記事官李洪載,以次進伏訖。上命浩修讀世孫上疏讀訖。上曰,何如?陽澤曰,守宗統明義理,辭意懇惻,誠孝卓越,臣等不勝感嘆。上曰,賢哉賢哉,予有孫矣。濟恭曰,上段則義理明正,下段則誠孝惻怛,天理人情,至矣盡矣,至於正宗統一段,尤爲森嚴,以疏中辭語見之,可知其至嚴且正矣。上曰,誠喜誠喜,世孫之嚴於宗統,有如此哉。浩修曰,義理誠孝,竝行兩盡,而昨聞陪從春坊言,則奉審之時,展拜之際,涕淚交頤,嗚咽掩抑,左右諸臣,莫不感泣,臣聞其所傳,亦不覺沾襟矣。濟恭曰,臣亦伊時陪從,而瞻望展謁之際,哀不自勝,此莫非感激天恩,悲喜交集而然矣。上曰,誠可喜也。三百年宗統,定於此矣。浩修曰,世孫常對臣等,輒稱聖意罔極,何以報答乎?仍卽感淚汍瀾,竊仰睿孝之出天,實不勝感嘆矣。濟恭曰,世孫之守宗統明義理,皆自學問中出來。苟無格致工夫,豈有今日之事乎?上曰,果有學問矣。上曰,執予手執予手。世孫俯伏奉御手。上曰,誠喜誠喜,予孫予孫。陽澤等曰,此實宗社莫大之慶,臣等方欲獻賀。上曰,是矣。予當受賀,今日爲之。領府事金相福,領議政金尙喆,判府事申晦追入進伏。上命書傳敎曰,嗚呼,今番正宗統,爲三百年宗國,日記洗草,伸子心於萬世,昨命展拜,予心,若何?恐或何報,用心憧憧,亦歇後語,命都承旨往視,意蓋此也。聞回報決無是理,今日春坊入侍,意亦此也。今果然今果然,世孫心予知,意必也此故問焉,果有更取其章,令知申讀焉。於正宗統,義理森嚴,令予製述何若此?於三昨事,於人子至情,義理固然,於宗統知宗國之重,遵其祖之心,義理森嚴於此事,此亦人子之至情,豈特兩行不悖?世孫若此,三百年海東朝鮮,其庶幾其庶幾。今日詳聞昨日墓所光景,怳若目覩,豈特酸鼻於今日,萬倍予心者何?予年二十一歲,受諭書圖像,又受廐馬,其諭書曰,爾八朔侍側之勞,其可忘乎?卽爲圖像而與之,又賜廐馬,至可領也。呼寫于此,字字垂涕。嗚呼,其所侍湯,卽子當然之道,何奉此褒,而尙有若此莫大之恩,況祖孫相依,暮年見此世孫血忱,豈特予心?卽宗社三百年莫大之慶,修職分事,其猶受此諭書,況今世孫,豈比于此?重宗統欲伸其孝,此義理子道,昭然今日。昔曾見內訓尙儀曺氏跋文,獻陵賜孝婦銀印,於昭憲王后爲嬪時,且賜孝婦圖,太上王,稱主上殿下曰我子,太上王妃,稱昭憲曰我婦云,此亦曺氏言也。今予敢追古,稱我孝孫曰我孫,錫號曰至孝世孫,先傳諭書於庭中,當日受賀,銀印竹冊,令戶工曹依今番例,設都監以奏,造入日予當親授,使海東愚夫愚婦草木昆蟲,咸知世孫至孝焉。呼寫畢,世孫師領相所奏,令人感嘆,世孫有此,予將高枕,豈特遵其言?亦安世孫之心,領相特賜廐馬一匹,令此庭親受,纔有此命,領相懇辭亦寢,予於今日,見一事兩美矣。諭書製下,依甲午年例,只書年月,安諭書寶,令世孫此庭親受,仍爲受賀,咸知世孫之德就。尙喆曰,伏見下敎,竊不勝欽仰感嘆,而今番之日記洗草,墓所展拜,光明正大,情禮曲盡矣。世孫錫號,旣無前例,臣固不敢仰贊,而至於諭書,則出於慈愛之聖心,而表揚睿孝之出天,實爲好矣。上曰,然矣。命書御製諭世孫書。王若曰,嗚呼,海東三百年朝鮮八十三歲君,其依於二十五歲孫,今日正宗統,邦國有泰山磐石之安,而且見陳章,辭嚴義正,可垂千百世,日記洗草,寔循汝意。且聞昨日墓上擧措,聞者可以涕沾,遵國初造寶印故事,欲以至孝賜爾,爾師領相忠言,令予感動,故雖寢其命,豈可泯其跡於來後?特以一孝字,彰其心於今世,表其事於來世,雖海東草木昆蟲,孰莫知也?特爲臨殿宣諭,仍受其賀,祖孫相依,光明正大於今日也。嗟哉我孫,體汝祖意,夙夜兢兢,保我三百年宗社也。夫予卽祚五十一年,年八十三,示諭于二十五歲世孫。命書傳敎曰,諭書令領相書進。又命書傳敎曰,日記洗草陳賀,今日爲之。又命書傳敎曰,今日當袞龍袍,百官黑團領,只獻表裏,物膳安徐。命退諸臣,以次退出。
丙申二月初六日巳時,王世孫座尊賢閣。都承旨入對時,都承旨徐浩修,假注書徐鼎修,記事官洪國榮·李洪載,以次進伏訖。令曰,戶判入對。賤臣鼎修,承令出來,與戶曹判書具允鈺,偕入進伏。令曰,俄自大朝,賜諭書,而余當於出入起居,常目在之,聞甲午年作爲簇子云,今欲依此爲之矣。允鈺曰,朱筒等物,今當造矣。允鈺曰,擧動時伏見齋室大門,極爲狹小,不成貌樣,不可不稍加變通,而以東邊一間,改懸門扇,則似好矣。令曰,依。令曰,道路狹隘,蹂躪民田,此亦可悶矣。令曰,階砌等處,多有頹落,畿伯春奉審時,各別執頉以稟之意,承旨口傳,可也。令曰,禮曹郞廳,馳詣垂恩墓有頉處,詳細奉審後,來稟政院。出下令令書令旨曰,巡邏之事,關係紀律,則中官之初不提奏,不可恕之以昏睡,承旨之更不微稟,亦不可諉之以生疎。當該承旨李東泰罷職,中官徐鳳禧削職。令退諸臣,以次退出。
丙申二月初六日未時,上御集慶堂。陳賀入侍時,行都承旨徐浩修,左承旨趙瑍,右承旨徐有慶,假注書金載瓚,編修官文采五,記事官李洪載,以次侍立訖。上具翼善冠·袞龍袍,出就位。有慶奏曰,今日是國忌軒架,陳而不作乎?上曰,依爲之。世孫就席次立四拜。浩修宣讀諭書。浩修承命傳世孫,世孫跪受四拜立,百官又四拜,世孫四拜,致詞官上殿讀致詞,世孫四拜訖。上殿,百官四拜,致詞官上殿讀致詞,百官四拜,世孫下殿復位,有慶奏宣敎,宣敎官上階讀頒敎文,世孫四拜,百官亦四拜,三叩頭三呼,世孫四拜,百官亦四拜,宣箋官讀箋文。上曰,置之。禮訖還內,百官以次退出。
丙申二月初六日未時,王世孫詣集慶堂。親受諭書入對時,左副承旨吳載紹,右副承旨金文淳,假注書徐鼎修,記事官洪國榮,記注官朴聖鉉,以次陪從。王世孫具翼善冠·袞龍袍,乘輿出顯謨門,詣延和門外小次。令書令旨曰,當自內仰稟,座堂受賀勿爲磨鍊事,卽爲分付該曹。出次,詣集慶堂,就席位北向四拜,都承旨奉諭書跪進,邸下跪受後四拜,禮畢,出詣廣達門外,就板位行禮,獻中宮殿表裏禮函,仍卽還內。諸臣以次退出。
丙申二月初六日申時,王世孫座尊賢閣。領相入對時,領議政金尙喆,左副承旨吳載紹,假注書徐鼎修,記事官洪國榮·李洪載,以次進伏訖。令曰,今番諭書,卽余寶也,當依甲午年例,作爲簇子,大臣更爲書進,好矣。尙喆曰,臣本拙筆,誠難稱塞矣。尙喆先退。令曰,都承旨入對。出下令都承旨徐浩修進伏。載紹讀奏洪靑行上言。令曰,極爲怪駭矣。後弊所關,雖不可無懲,遐陬愚氓,亦何足責?浩修曰,縷縷連幅,已極雜亂,而其中辭語,亦多駭悖。令曰,別監之捧此,亦爲駭然,不可無懲。令曰,捧上言別監金仁昌,令攸司推問,捧供以奏。出下令令曰,秋判入對。出下令賤臣鼎修,承令出來,與刑曹判書鄭存謙進伏。令曰,刑獄議讞,有係生民之休戚,今番特除,寔出欲用之聖意,卿須體此善爲焉。存謙曰,臣本魯下,實無以仰答盛眷矣。令曰,上言自有格式,而今此上言,極爲怪雜,後弊所關,捧入別監,不可無懲。卿其推問後,請對以奏。存謙先退。令書令旨曰,堂后多有擧行之事,不可付諸生手,假注書徐鼎修改差達辭勿施,其令仍察。令退諸臣,以次退出。
丙申二月初六日酉時,王世孫座尊賢閣。刑曹判書·禮曹郞廳同爲入對時,刑曹判書鄭存謙,禮曹佐郞朴思機,右副承旨金文淳,假注書徐鼎修,記事官洪國榮·李洪載,以次進伏訖。思機進前,奏垂恩墓奉審執頉處。令曰,令禮曹卽爲擇日修改事,分付。文淳讀奏金仁昌供辭。令曰,何如?存謙曰,其間似無別般委折矣。令曰,雖非故犯,不可爲無罪。國榮曰,捕校。捕卒之跟隨,上言別監,自是規例,而今番則不爲云矣。令曰,査覈以奏事,分付捕廳。令書令旨曰,刑曹有擧行事,刑曹堂上有闕代,口傳差出。令退諸臣,以次退出。
上在慶熙宮。常參·經筵,以代理停。
夜一更二更,月暈。
藥房都提調金陽澤,提調蔡濟恭,副提調徐浩修啓曰,昨日親臨受賀,勞動旣多,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫行禮之餘,氣候,何如?臣等不任終宵憂慮,敢來問安,竝此仰稟。答曰,知道。氣一樣,其何諭?待敎侍,世孫氣候安順矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
徐有慶達曰,明日常參,取稟。令曰,停。
徐有慶達曰,初十日輪臺,取稟。令曰,爲之。
備忘記,傳于吳載紹曰,都監執事曺景休,參現執事善爲擧行,特爲加資。
令于吳載紹曰,坐直承旨入對。
傳于吳載紹曰,次對卽爲來會。
吳載紹達曰,今日次對,兩司當爲進參,除在外外,不爲行公人員,竝卽牌招,以爲入侍之地,何如?令曰,依。
傳于吳載紹曰,已有前例,世孫入侍次對。
傳于吳載紹曰,次對承旨先爲入侍。
令于徐浩修曰,都承旨入對。
建功湯一貼封入事,下敎。
傳于徐有慶曰,內局入侍。
令于吳載紹曰,吹鼓手旣已施賞,內吹一體施賞。
傳于金文淳曰,內局入侍。
建功湯一貼封入事,下敎。
吳載紹,以兵曹言達曰,依下令,內吹考例施賞之意,敢達。答曰,知道。
吳載紹,以兵曹言達曰,依下令,龍虎營吹鼓手等處,考例施賞之意,敢達。答曰,知道。
吳載紹,以訓鍊都監從事官鄭民始言達曰,臣與中軍臣李仁康,今番挾輿軍及倭槍軍等鳥銃一巡,眼同試放後,貫一中邊一中二名,邊二中十九名等,各木綿二疋,貫一中八名,邊一中七十名等,各木綿一疋式,依例施賞之意,敢達。答曰,知道。
吳載紹,以訓鍊都監言達曰,依下令,吹打手等處,木綿施賞之意,敢達。答曰,知道。
吳載紹,以訓鍊都監從事官鄭民始,禁衛營從事官洪國榮言達曰,臣等親承下令,同會於南別營,方始試放,而臣等旣兼宮官,有若別遣之例,其於奉承令旨慰悅軍情之道,不敢一毫有所未盡,而至於挾輿二人,前排次知敎鍊官二人,吹鼓手次知敎鍊官一人,一體試射論賞,何如?令曰,草記甚爲得宜,依此試射。
吳載紹,以禁衛營從事官洪國榮言達曰,臣與中軍臣李昌運,今番隨輿前排軍等鳥銃一巡,眼同試放後,貫二中一名,貫一中邊一中二名,邊二中十五名,各木綿二疋,貫一中十四名,邊一中五十三名,各木綿一疋式依例施賞,吹鼓手四十名,各木綿二疋式賞格,將校·軍兵等處,乾犒饋亦爲分給之意,敢達。答曰,知道。
吳載紹,以御營廳言啓曰,本廳分授惠化門南邊駝駱山近處體城頹毁處,今方改築,而所入石子浮出,然後可以始役矣。東郊蘆原近處所在石子浮出以用之意,敢啓。答曰,知道。
吳載紹,以御營廳言達曰,依下令,駕前吹鼓手四十一名,每名木綿各二疋,依例分給施賞之意,敢達。答曰,知道。
吳載紹,以訓鍊都監·一二巡廳·左右捕盜廳言啓曰,去夜犯夜人無所捉之意,敢啓。答曰,知道。
丙申二月初七日辰時,上御集慶堂。王世孫侍坐,大臣·備局堂上引接入對時,領議政金尙喆,知中樞府事李景祜,行司直具善復,行戶曹判書具允鈺,行司直鄭弘淳,行司直朴相德,行司直洪樂性,行禮曹判書趙重晦,行副司直尹東暹,刑曹判書鄭存謙,行副司直鄭尙淳,大提學李徽之,兵曹判書徐命善,工曹參判尹得養,行副護軍李漢膺,禮曹參判金華鎭,行副司直徐有隣,戶曹參判鄭一祥,大司憲趙載俊,大司諫朴相岳,執義金樂洙,掌令申昕·李昌漢,持平沈基泰,獻納申大年,正言曺遠振,校理朴在源,左承旨趙瑍,左副承旨吳載紹,假注書金載瓚·徐鼎修,事變假注書李兢淵,編修官文采五,記事官李洪載,以次進伏訖。上曰,次對入侍,都承旨同爲入侍。出榻敎上曰,予親書孝孫二字鑄寶,賜世孫,欲以表其誠孝矣。尙喆曰,誠好矣。上曰,戶判入侍。允鈺進伏。上以御筆,授允鈺曰,以此卽爲刻印,畢鑄後當親授矣。上曰,世孫執予手。世孫進前,俯伏奉御手。上曰,於汝無一毫過矣,其勿辭焉。都承旨徐浩修進伏。上命書傳敎曰,今予一心慕國初故事爲此,領相所奏誠是,故寢命,錫馬其辭至誠,皆寢,令領相書宣諭,而尙今惜焉,故今爲此,此則於世孫,無一毫過。況孝章爲先考,孝純爲先妣,於今得孝字,可謂異常,其亦稀矣。令戶判畢鑄後持入。予於此欲爲臥而親授,若此然後,我孫至孝,豈特於今?示諸八方,庶可以流傳萬世矣。尙喆曰,御營廳方有鑄錢之事,而前大將今被遠譴,旣始之役,一任其遷就,使莫重公貨,生出許多奸弊,則殊非當初爲經費開鑄之意。使新大將着實擧行之意,另加申飭,何如?李溵曰,蓋聞今番御營聽鑄錢,甚多弊端矣。令曰,稟于大朝。尙喆曰,依所稟申飭乎?上曰,依爲之。御將入來乎?尙喆曰,賀班陪班,雖皆進參,前後次對,未見其入來,事極未安,從重推考,申飭行公,何如?上曰,依爲之。出擧條尙喆曰,聞諸原任之言,輔國中方帶君號者,自前元無付西樞之事,蓋以君號爲實職故也。今番仁陽君李景祜,綾恩君具允明,爲輔國之後,該曹循例兼知中樞,有違舊例云,樞銜似減下矣。令曰,稟于大朝。尙喆曰,依所稟施行乎?上曰,依爲之。出擧條尙喆曰,今仍樞府事言端,有仰稟者矣。近來原任大臣,數旣不少,輔國重臣,又且夥然,些少騶率,以其雇直之故,樞府本無物力,東貸西覓,事面極爲寒心,此後原任大臣之使令一名,丘從一名,依引陪例,自兵曹一體姑爲上下,以爲隨時存減之地,何如?令曰,依爲之。出擧條具允鈺曰,本曹稅太之一年應入者,每患不足,而今年畿內減租之後,其所見縮者,至於三千餘石之多,目下需用,萬分艱辛,聞南漢太儲有裕云,一萬石姑先推移用之,其代以關西稅太,依此數劃送守廳,似好。下詢大臣而處之,何如?令曰,大臣之意,何如?尙喆曰,事關經費,推移用之,無妨矣。令曰,依爲之。趙重晦曰,靑平尉家立後事,有仰達者矣。故右尹沈廷輔養子,因其家長呈單,以沈埉立案成給矣。沈埉呈單本曹,以爲沈師淳木主,尙在本宮,則當立師淳之後,而以渠禮斜,倫紀紊亂,不可入爲後嗣云,而尙今不往其宮云,似當有釐正之道,故敢此仰達矣。令曰,稟于大朝。尙喆曰,向來沈翔雲罷養之時,爲故右尹沈廷輔有立後之命,沈師淳則自在歸本宗之科矣。上曰,此眞毛將焉傅矣。重晦曰,下敎如此,沈師淳自在罷養之中,師淳當初立案,自本曹推來爻周乎?令曰,依爲之。出擧條尙喆曰,今番增廣大科會試,以三十人定額事,有下敎矣。設科太數之時,有此愼惜之意,臣當仰體之不暇,而第增廣,與他科有異,大則取四十人,小則取三十三人,自是國朝故例,則今此只取三十人之敎,終違格式,敢此仰達矣。重晦曰,以增廣爲名,而無只取三十人之前例矣。令曰,稟于大朝。尙喆曰,依故例擧行,何如?上曰,以小增廣擧行,可也。出擧條尙喆曰,今日以國忌,府·院啓姑停云矣。命本月初四日日記洗草傳敎還入,改書出曰,一自正宗統之後,宗國有泰山磐石之安,雖然,今予夙夜,心在於宗國。嗚呼,今者此擧,豈特宗統?寔爲沖子。靜而思之,今者此擧,爲宗國爲沖子,而猶有未盡者,何則?祕史雖不可議於政院日記,輿儓皆見,塗人耳目者。嗚呼,壬午閏五月日記,輿儓見時,比予見甚矣。況沖子心乎?聞沖子章,感沖子孝,祕史旣在,何關日記有無?若聞此敎,雖垂恩,冥冥中以爲,爲宗國處分雖若此,爲沖子若此,若此余將無恨云矣。壬午年閏五月日記,今日時原任適入侍,故已下敎,承旨一人,依實錄例,與注書一人,同詣彰義門遮日巖洗草。若此則予心光明於宗統,此事爲垂恩不忍。嗚呼,因予涼德,遭萬古所無之事,宗統之事,今者之敎,可謂兩行不悖,此感於沖子之章也。況末世人心浮囂,雖及見日記者,更提文字,則當以戊申梟獍餘種嚴懲,況他日乎?此後語及壬午事,當以逆律論,咸須聽此,莫犯邦憲。沖子旣承面諭,自此予將高枕矣。命退諸臣以次退出。
丙申二月初七日辰時,王世孫座尊賢閣。都承旨徐浩修,假注書徐鼎修,記事官洪國榮·李洪載,以次進伏訖。浩修讀奏刑曹申目,令書判付後,諸臣以次退出。
丙申二月初七日申時,上御集慶堂。藥房入診入侍時,都提調金陽澤,提調蔡濟恭,副提調徐浩修,假注書金載瓚,編修官文采五,記事官李洪載,醫官方泰輿·鄭允協·慶絢·吳道炯·鄭允德·柳光翼·徐命偉·金孝儉·丁志泰·李翊臣,以次進伏訖。陽澤曰,夜間聖體,若何?上曰,一樣矣。欲診候召見矣。醫官診候訖,皆奏曰,左右三部一樣調均,一樣有力矣。附子姑爲減之以觀,爲宜矣。上曰,本方中附子一錢拔之。出榻敎陽澤曰,臣伏聞領左相所傳,以御筆書下,刻出印章,昭示後世,聖意攸在,有光簡策矣。上曰,益昌,卽靑平尉同行乎?陽澤曰,靑平尉之親弟矣。命讀應製排律。上曰,三十韻甚難矣。命書傳敎曰,三十韻豈易?居首翰林李洪載,特爲陞六,之次承旨金文淳,虎皮一領賜給,之次承旨吳載紹,注書金載瓚,校理金履正,各紙三卷·筆五枝·墨二笏賜給。又命書傳敎曰,承旨李東泰,代李養鼎除授,牌招察任,房順房。命退出。
丙申二月初七日戌時,王世孫座興政堂。坐直承旨入對時,右副承旨金文淳,假注書徐鼎修,記事官李商進·李洪載,以次進伏訖。文淳讀奏永禧殿親祭文。令曰,乙酉後初乎?文淳曰,然矣。令曰,丁丑以後日記,諸承旨着實修改,可也。令退,諸臣以次退出。
上在慶熙宮。常參·經筵,以代理停。
藥房都提調金陽澤,提調蔡濟恭,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,氣則一樣。待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
徐有慶達曰,明日常參,取稟。令曰,停。
令于徐浩修曰,左承旨趙瑍,右承旨徐有慶,今日俱不仕進,竝卽牌招,何如?令曰,依。
建功湯一貼封入事,下敎。
令于李養鼎曰,戶曹判書具允鈺,依下令來待矣。令曰,入對。
備忘記,令于吳載紹曰,今下弓矢,委曲僉使李鎭鼎處給送。
令于吳載紹曰,戶曹郞廳入對。
金文淳達曰,正言金斗象下諭後,過限不上來,依定式,遞差令旨及禁推徽旨,捧入之意,敢達。答曰,知道。
傳于徐浩修曰,都承旨·戶判入侍。
傳于李養鼎曰,內局入侍時,戶判同爲入侍。
令于徐浩修曰,諸承旨持公事,入對。
令于李養鼎曰,戶判入對。
傳于徐浩修曰,都承旨·編次人入侍。
建功湯一貼封入事,下敎。
令于金文淳曰,該房承旨入對。
建功湯一貼封入事,下敎。
令于吳載紹曰,承旨率內乘入對。
備忘記,傳于吳載紹曰,春等試才居首武藝別監李贊遇,依例直赴殿試。
吳載紹,以兵曹言達曰,明日銀印殿庭親授時,侍衛陪衛,無以推移分排,參判有闕代,令該曹口傳差出,待下批仍卽牌招,以爲備員之地,何如?令曰,依。
吏曹口傳政事,以鄭昌順爲兵曹參判。
吳載紹,以司僕寺內乘,以一二提調之意,啓曰,兼內乘李昌和身病猝重,勢難察任,今姑改差,其代令該曹口傳差出,以爲推移入直之地,何如?傳曰,允。
兵曹口傳政事,以張鉉佑爲內乘。
徐有慶,以禮曹言達曰,卽接永禧殿令所報,則今此王世孫親臨酌獻禮時,兩宮不可不備員,而參奉有闕未差云,參奉有闕代,卽令該曹口傳差出,以爲備員進參之地,何如?令曰,依。
吏曹口傳政事,以南履範爲永禧殿參奉。
吳載紹,以司僕寺內乘,以一二提調意達曰,新除授兼內乘張鉉佐,時無職名,令該曹口傳付軍職,冠帶常仕,何如?令曰,依。
吳載紹,以兵曹言達曰,內禁衛將白東俊,忠壯衛將沈洸,俱以病難供職,呈狀乞遞,輪番之任,不可久曠,竝改差,何如?令曰,依。
李養鼎,以宗簿寺官員,以提調意達曰,今此璿源譜略修正時,頒賜件,依例收聚改張還給之意,敢達。答曰,知道。
金文淳,以義禁府言達曰,前正言金斗象禁推,過一朔後勘律事,徽旨達下矣。金斗象下去京畿廣州地云,依例發遣府羅將拿來,何如?令曰,依。
吳載紹,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
行吏曹判書金鍾正書曰,伏以邦慶彌新,縟儀洊擧,聖化增光,睿孝益伸,此誠曠千古未有之事,吾東方無疆之休,凡在含生,曷勝歡忭?仍伏念臣,猥以疎迂之蹤,重叨狼狽之地,而適値代聽之初,不敢辭避,黽勉承命,居然已數朔矣。知識不進,精力益耗,觸事憒憒,隨處生疣,其不合於銓衡之任,非但自知之甚明,業被睿鑑之俯燭矣。用違其才,明主所戒,不能者止,古人攸訓,方擬於大禮之後,竭誠呼籲,以冀鐫遞,迺於日昨,以開政之遲滯,政紙之追入,責敎截嚴,至有越俸罪吏之命,臣誠滿心惶懼,不知措躬之所也。僚堂往復,自致稽晩,承宣新資,未及詳審,遲緩顚錯之罪,臣實自作,合被重典,何敢以薄罰之已勘,而抗顔於職次乎?況念天官之長,有非庶僚之比,去就所關,不獨爲一己之事,則臣雖欲諉以匪怒之敎,淟涊冒據,有不可得矣。冒入文字,見格喉司,義重陪扈,不敢不參,而因仍供職,亦無是理,玆敢更陳苦懇,仰請威譴。伏乞离明,俯賜照察,削臣之職,治臣之罪,以肅朝綱,以安微分,不勝幸甚。答曰,覽書具悉。卿其勿辭,從速察任。
大提學李徽之書曰,伏以邦休滋至,縟儀荐擧,聖德增光,睿孝彌彰,事曠古今,歡均朝野。仍伏念臣本空疎蔑裂,不合三館重任,而感激聖諭,畏怵義分,黽勉冒膺,于今二載,伎倆已窮,瘡疣百出,憒憒實狀,伏想离明,亦已俯燭矣。矧今疾病浸加,精神昏耗,至於尋常書札,亦多迷誤,如是而代撰王言,幸免大何,非臣之所敢期也。日前罪在罔赦,罰止問備,震懍惶感,久而靡定。今之爲臣計者,莫如早自屛退,毋令久玷淸選,當初冒出,雖悔莫及,到今自處,庶可贖愆。且臣素患痰癖之症,闖發於勞瘁之餘,背腹牽痛,有害俯仰,若得數朔鍼灸,以爲調治,則庶免爲癃廢之人,而顧臣所叨,非比漫職,有不可虛縻,玆敢披瀝肝血,仰瀆於貳極之下。伏乞邸下,稟于大朝,亟賜遞改,仍給長暇,俾蒙生成之澤焉。且以罔功之跡,濫承錫馬之恩,恐非朝家愼賞之政也。竝乞仰稟,還寢成命,千萬幸甚。答曰,覽〈書〉具悉。所辭不從,卿其勿辭察任。
行副司直具善復書曰,伏以邦慶無前,縟儀荐擧,臣民蹈忭,曷有其極?臣於月前,忽伏承訓局特授之命,而天牌適下於次對進參之時,命召之新受,密符之還納,事體嚴重,逃遁無路,遂不免章皇承膺,而驚惶震越,歷日靡定。仍念臣家,厚受國恩,世掌中權,古人云三世爲將,道家所忌,況臣至於五世,則其所懍惕,尤當如何?祗以謹愼二字,爲傳家之訓,幸免大戾,得以保全。顧臣庸魯,無所肖似,而偏蒙我大朝拂拭之恩,前後踐歷,踰溢涯分,涓埃未報,衅咎徒積,今玆所叨之職,卽臣十年前已試蔑效之地,而視他軍門,責任尤重,臣受命以來,夙夜兢蹙,益不知所以自措也。且臣稟賦虛脆,疾病種種,一自年前墜傷之後,腰脚痿痛,而行步甚艱,胸膈痞滯,而眩暈頻發,年紀漸衰,濕痰轉盛,體肥身純,不利運用,奔走供職,實無其望,今若徒恃寵靈,仍因蹲冒,則僨誤顚踣,必無幸矣。臣之頂踵毛髮,皆歸造化,赴湯蹈火,非所敢辭,豈不欲殫心竭力?生死向前,而祗緣病狀之難强,猥控血懇,臣尤死罪。伏乞离明,俯垂矜諒,亟令鐫改臣職,回授可堪之人,以幸國事,以安私分,千萬幸甚。臣於乞解之章,不宜妄有論列,而目下戎政,有所慨然者,敢此附陳焉。各道束伍軍設施之初,毋論良賤,通同充定,故軍無空額,邑無虛簿,自夫良役變通之後,爲慮兼役之稍苦,乃以私奴,苟充成伍,朝編暮散,十亡七八,或當習操之時,雇人代立,以免目前之罪,有軍如此,脫有緩急,將何所恃?至於軍器,則各道各邑,諉以事力之不逮,仍循抛棄,全不收拾,木兵竿旗,不幸近之,此不可使聞於隣國。言念及此,不覺寒心,臣意以爲束伍充定,一依古例,良丁私賤,竝令編伍,而作爲魚鱗作隊之法,俾無闕額疎虞之弊,軍器之年久朽傷者,不可全責於一守令,亦不可責之於一朝一夕。今若分作五分,而每一年修改一分,至於五年,周而復始,則其將盡爲可用之器械,每年修改之後,守令監色姓名,報于兵營,當其巡審之時,考勤慢而賞罰之,夫如是,則隨毁隨補,可無如前抛置之弊?請令廟堂嚴飭於各道帥臣,以爲定制擧行之地焉。臣無任屛營祈懇之至。答曰,覽書具悉。書陳關係戎政,議于大臣稟處。卿其勿辭察任。
司書李商進書曰,伏以臣所帶春秋兼銜,與承政院右承旨臣徐有慶,有娚妹應避之嫌,揆以格例,勢難仍冒,玆敢露章自列。伏乞离明,亟令該曹照例遞改,以存公格,不勝幸甚。臣無任屛營祈懇之至。答曰,覽書具悉。書辭下該曹稟處。
刑曹參判李衍祥書曰,伏以皇天眷佑,邦慶荐臻,縟禮順成,賀儀連擧,臣民歡忭,中外惟均。仍伏念臣,以險釁之生,荒陋之質,厚蒙涵宥之澤,祗切隕結之忱,迺於近日,猥忝將事之末班,獲覩前後之盛禮,榮耀踰分,慶幸倍常,此際忽伏承對擧承旨超資之命,臣誠惝怳戰慄,不知所以自措也。噫,臣之前月所叨恩賞,已極僥濫,而至於命德之器,授受尤宜審愼,進秩之典,恩數不當屑越,則今此新命,不但臣心之萬萬惶蹙,其在朝家綜核之政,豈不大有所損也哉?況七日兩資,臣與都監諸臣,無或差殊,惟彼三臣,旣有敦匠之勞,而特垂體下之溫音,乃所以安其心也。臣則初無可紀之績,而偏荷匪分之殊恩,獨何敢安於心哉?縮伏彌日,靜俟司直之論,反復揣量,實無冒膺之勢,陪扈之班,舞蹈之列,俱不得進參,義分都虧,無所逃罪,方將冒死陳籲,冀蒙處分,秋曹除命,又下千萬夢想之外,俯仰跼蹐,益無所容。職任之不輕,人器之不稱,姑未暇論,惟是寵資之終不敢承當,如右所陳,玆不得不猥控短章,略暴衷悃。伏乞离明,軫明主嚬笑之戒,諒微臣辭受之節,仰稟大朝,收還新授職秩,以重名器,仍治臣廢禮之罪,以肅朝綱,千萬幸甚。臣無任兢隕祈懇之至。答曰,覽書具悉。卿其勿辭察任。
持平沈基泰書曰,伏以邦慶稠疊,縟禮荐擧,睿孝益光,輿情胥忭,臣適參從班,獲覩盛儀,尤不勝舞蹈之忱。念臣庸愚譾劣,最居人下,淸朝耳目,本非其任,而特除之命,忽下於賀班纔退之餘,召牌繼臨,嚴畏分義,冒沒趨承,連參合辭之論,粗伸請討之義,而曾不能出一言論一事,仰裨一初之至化,孤負職責,愧恧冞切,其何敢一味蹲據,以招一世之譏議也哉?臣之老母,年踰七耋,夙有風痺之疾,每當換節之時,輒發眩暈之症,自昨又添毒感,寒熱交作,咳喘兼劇,委頓床席,轉側須人。臣以終鮮之身,長在左右,獨自扶護,以此情理,實無暫時離捨之勢,玆敢疾聲呼籲於貳極孝理之下。伏乞离明,俯賜矜諒,亟削臣職,俾便救護,仍治臣罪,以肅朝綱,千萬至祝。臣無任屛營祈懇之至。答曰,覽書具悉。爾其勿辭,救護母病。
丙申二月初八日卯時,王世孫座尊賢閣。戶判入對時,戶曹判書具允鈺,同副承旨李養鼎,假注書徐鼎修,記事官李商進·朴祐源,以次進伏訖。令曰,工役今至何境?允鈺曰,銀印及寶匣朱筒,幾盡造成,而明當一齊封進矣。令曰,承旨持公事,入對時,頃捧上言,分房持入,可也。令退諸臣,以次退出。
丙申二月初八日辰時,上御集慶堂。戶判·都承旨同爲入侍時,戶曹判書具允鈺,都承旨徐浩修,假注書徐鼎修,記事官李洪載·朴祐源,以次進伏訖。上曰,工役幾何爲之?允鈺曰,幾盡鑄成,而明日午正當封進矣。上曰,標紙書以永垂萬世四字,而戶判自書之,可也。上曰,印出後,三件盛櫃,八件紙裹內入,可也。允鈺曰,頃日御製親授時,亦爲鼓吹拜禮矣。今番何以磨鍊乎?浩修曰,御製御筆,孰非重大,而今番則體段尤重,此乃我東方億萬年之寶也。親授之際,儀文節奏,不可不備禮矣。上曰,誠然矣。命書傳敎曰,明日銀印內入云,鼓吹陪進殿庭,世孫拜禮,都承旨親授世孫後,呼唱拜禮。命退諸臣,以次退出。
丙申二月初八日辰時,上御集慶堂。藥房入診入侍時,都提調金陽澤,提調蔡濟恭,副提調徐浩修,假注書金載瓚,記事官李洪載·朴祐源,醫官方泰輿·鄭允協·慶絢·吳道炯,以次進伏訖。陽澤曰,夜間聖體,若何?上曰,一樣矣。寢睡·水刺,亦何如?上曰,一樣矣。陽澤曰,饌品未能適宜,則水刺之節,尤難有勝矣。上曰,思進雪魚矣。陽澤曰,然則當自外得入矣。醫官診候後,皆對曰,左右三部一樣調均,一樣有力矣。上曰,附子拔之,無乃遽然乎?醫官皆對曰,加入進御,已過十貼,今姑減入,爲宜矣。上曰,有眩氣之時,或有單方中可進之藥乎?道炯對曰,自前如此之時,或進蔘橘茶·人蔘末矣。上曰,蔘橘茶三貼,人蔘末一貼製入。出榻敎仍退出。
丙申二月初八日巳時,王世孫座尊賢閣。諸承旨持公事入對時,都承旨徐浩修,右承旨徐有慶,左副承旨吳載紹,右副承旨金文淳,同副承旨李養鼎,假注書徐鼎修,記事官李商進·朴祐源,以次進伏訖。令曰,戶曹郞廳沈念祖入對。賤臣鼎修,承令出來,與戶曹正郞沈念祖,偕入進伏。令曰,工役幾何爲之?念祖曰,幾盡造成矣。令曰,外匣御製諭書等字,郞廳書之,可也。念祖先退,浩修等以次讀奏上言。令曰,趙景漢事猥濫矣。渠父身爲臺閣,豈忍爲此其上言?黜之。令曰,頃者嶺南北道及松都,皆有卓行狀聞,而虛實相蒙,未可盡信,然其在激勸之道,宜有旌褒之典,承旨出問禮曹以奏。載紹讀奏咸鏡監司狀達。令曰,恤典擧行。令曰,判義禁·刑曹判書入對。賤臣鼎修,承令出來,與判義禁具允明,刑曹判書鄭存謙,偕入進伏。令曰,刑曹文記,皆已詳考乎?存謙曰,方考出矣。令曰,放未放秩,何以爲之乎?允明曰,諸道放未放秩,上來後,詳考爲之,似好矣。允明·存謙先退。令曰,明日銀印陪進時,侍衛陪衛陪從,竝依例擧行,服色以黑團領爲之。出下令令退諸臣,以次退出。
丙申二月初八日午時,王世孫座尊賢閣。該房承旨入對時,右副承旨金文淳,假注書徐鼎修,記事官李商進·朴祐源,以次進伏訖。令曰,詣臺臺臣入對。賤臣鼎修,承令出來,與執義金樂洙,掌令申昕,獻納申大年,正言曺遠振,偕入進伏。樂洙·昕·大年·遠振曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,向來一書,指意陰譎,情狀叵測,合辭之請,實是嚴懲討杜亂源之意,而日前停啓,大壞臺體,今者復發,實出輿憤。我聖上好生之德,雖甚欽仰,在臣等執法之道,決難容貸。請黑山島荐棘罪人沈翔雲,仰稟大朝,亟令王府嚴鞫得情,快正王法。令曰,不從。樂洙·昕曰,趙德昌以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止。請黑山島充軍罪人趙德昌,仰稟大朝,依律處斷。令曰,不從。樂洙·昕·大年·遠振曰,臣等俱以骪骳之質,素乏諫諍之姿,言責重任,本非近似,而同承特授之命,慶禮相仍之際,誠切舞蹈,合辭方張之時,義重懲討,未敢言私,淟涊冒據者,于今踰月而踰旬,曾無一言之效,只切緘嘿之愧,卽伏見大朝諭旨下者,耳目聾啞,莫聞官師之規,至以興替爲敎,臣等於此,相顧慙忸,滿心惶蹙,殆不省攸處也。臣等之黽勉冒玷於言議之地,許久尸素,一味不職之失,自知已審,居常悚縮。況今聖敎截嚴,誨責備至,受以爲罪,實無所容,其何敢一刻晏然於臺次乎?請令遞斥臣等之職。令曰,勿辭,亦勿退待。大年曰,近來科場之末弊,誠爲世道之哀痛,私意橫流,奸枉多門,營營鑽刺之輩,輒皆榮顯,亢亢勤苦之類,未免落拓,文藝爲末,詐力易售,如是而尙何望於得人需世之效哉?顧今捄弊之要,莫過於考官之精白一心,擧子之勤攻藝業。頃日憲臣,以面試·講經兩件事,有所陳書,至蒙下詢處之之批矣。面試之規,事體得失,未知如何,而至於一經之講,乍行中廢,實多可惜之議。當此大比之科,宜申已行之規,考官擇人,尤當愼重。請令該曹,大小試〈官〉望,必以素著簡嚴宿有文望者,另揀備擬,各道掌試之臣,竝加申諭,俾盡恢公杜奸之道,一有不精,或致現發,則當該試官,論以用情之律,主張備擬之人,亦施重譴。令曰,是矣。依達。科講事,事係科規,當議于大臣,仰稟大朝,處之矣。大年曰,蔭官初仕,卽是牧民之本,必待年紀旣長,智慮稍定,試諸京司,責其字牧,則生進幼學三十四十之限,法意豈徒然哉?近者,舊制漸隳,倖門多端,苟有先蔭,則年不離於弱冠,名已登於仕籍,是安可畀之以民社之任,責之以治績之效乎?請令銓曹特敎承傳,卽日擧行者外,凡係以蔭調用之人,一依生進例,待年滿檢擬。令曰,依達。大年曰,朝家立綱正分之道,必先近習,卽是宮府一體之義也。近來橫濫成習,謬弊滋多,宮人之肆然乘轎,突過從班之事,已發於元朝動駕之時,而處分嚴截,群情歆聳,至若中官之多率騶從,呼唱道路,擬於朝貴之擧,猶復如前,略無顧憚,此殆由於法紀之不振。如此縱恣之習,不可一任其漸長。掖隷之恣意作孥於各司閭里,宮屬之憑藉作惡於外邑吏民,亦一痼弊。請竝嚴飭,洞加禁斷,隨現重繩,如有掩匿,從他現發,則當該攸司之人,論以同罪之律。令曰,所達甚是,依達。大年曰,崇儒重道,有國先務,肆昔明王,必有學而後臣之者,尊禮儒賢,又是列聖朝家法,則所須之殷,顧不重歟?元朝所下令旨中,山林一段,有慨招延之或曠,前後數臣之請,亦示嘉納之批,緇衣之誠,罔不欽頌,旌招之擧,尙此稽遲,則無或有歉於行實政求如渴之義乎?方今睿學高明,無待啓沃,群彦盈庭,豈乏講官,而若其薰陶德性,闡發精蘊,終須有賴於林下讀書之士。請亟降睿音,備加誠禮,以盡招徠之道。令曰,言甚是矣。非余所自擅便者,當仰稟大朝矣。大年曰,槐院月課之制,蓋爲儲養詞臣,以備館閣代撰事大交隣之文,則法意甚美,而近者舊制之墮廢,厥惟久矣。新進文臣,多未肄習,殆未辨其體裁者,殊非設法之本意。請令文衡申明擧行。令曰,依達。大年曰,黑山島充軍罪人趙德昌,越入宮墻,自有當律,而日前決棍充軍之命,固知我大朝好生之德,而身爲掖隷,乘夜踰墻,亂入深嚴之地者,論其罪犯,決難容貸。請充軍罪人趙德昌,仰稟大朝,依本律處斷。宿衛重地,旣有駭異之變,則其在懲後之道,不可無警,伊日入直騎堂·該所衛將,一倂施以譴罷之典。令曰,不從。騎堂·衛將事,依達。臺臣先退。令曰,宦寺宮屬之放肆作弊,誠爲變怪。文淳曰,近有申飭,故稍自畏戢云矣。令書令旨曰,紅袖之突過從班,紫衣之作孥外間,已係宮闈之紀綱,而至若宦寺騶率之擬於士夫,宮房下屬之行惡外邑,尤何等變怪?從今以後,嚴飭所司,隨現論罪,各道道臣,亦爲隨其聞見,先爲嚴繩,追後狀聞事,下諭于諸道道臣。令曰,當該中官,從重推考。出下令令退諸臣,以次退出。
丙申二月初八日未時,上御集慶堂。編次人·都承旨同爲入侍時,編次人蔡濟恭,都承旨徐浩修,假注書徐鼎修,記事官白鳳周·李洪載,以次進伏訖。上命書傳敎曰,鄙語云,美歌長聞苦耳,美饌長食苦口,今者時體,雖陷於此湯,聞其來先蹙眉,其苦一也,合多於飮,其苦二也。若此下問,其日過朔,而亦無應旨者,嘗見三國志,鬚多者操,故剪其鬚,無髥者操,故裂其旗裹其頤云,曾聞此人亂鬚云,亂鬚亂心而嘿乎,臥其廳而日睡何哉?今一事觀也。附子卽予惜者,而特命加入,其憊可知。因予精神,至於十貼,昏亦知也。若此而其誰聽其言?此猶若此,況靈丹乎?昔臨溫,卽首扁鵲祖請,而其時李時成,其雖與恒人有異,慷慨抗章,尙今思焉。其人誰?春敷尙今默默乎?亂鬚亂心而然乎?可謂庸醫。特賜名曰,李庸敷,令渠知悉。又命書御製文書訖。命濟恭讀之。上曰,何如?濟恭曰,極好矣。命退諸臣,以次退出
丙申二月初八日酉時,王世孫座尊賢閣。承旨與內乘入對時,同副承旨李養鼎,假注書徐鼎修,記事官李商進·朴祐源,司僕內乘柳鎭說,以次進伏訖。令曰,印馬內司所掌乎?鎭說曰,然矣。令曰,印馬備立事,俄者分付,而中間誤傳,以鮮麗爲之云,是雖微物,安用麗爲?切勿以鮮麗爲主,可也。鎭說先退。養鼎讀奏公事訖。諸臣以次退出。
上在慶熙宮。常參·經筵,以代理停。
藥房都提調金陽澤,提調蔡濟恭,副提調徐浩修啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。氣一樣,待敎侍。
中宮殿·惠嬪宮,藥房口傳問安。答曰,知道。
王世孫詣延和門外幕次後,政院·玉堂口傳問安。答曰,知道。
王世孫銀印親受還內後,政院·玉堂口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
吏批啓曰,判書金鍾正式暇,參議李在簡牌招不進,小臣獨政未安,何以爲之?敢稟。傳曰,仍爲之。
以承言色口傳下令曰,中官·宮官,孝章墓奉審以來,有頉處寒食兼告由,卽爲修改事,分付禮曹。
令于徐浩修曰,都承旨入對。
傳于徐有慶曰,內局入侍,戶判同爲入侍。
建功湯一貼封入事,下敎。
以吏曹參議李在簡罷職傳旨,傳于徐有慶曰,只推。
李養鼎啓曰,吏曹參議李在簡,旣有只推之命,更爲一體牌招開政,何如?傳曰,允。
李養鼎啓曰,吏曹判書金鍾正,參判具㢞,參議李在簡牌不進推考徽旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,更卽牌招開政,何如?傳曰,允。
李養鼎啓曰,吏曹判書金鍾正,參判具㢞,參議李在簡,再牌不進,推考徽旨,今方捧入,而開政命下之後,如是違牌,不卽擧〈行〉,其在事體,誠極未安。判書·參判所當更請牌招,而一日三牌,有傷事體,何以爲之?敢稟。傳曰,若知八旬其君,焉敢若此?更爲牌招。
令于徐有慶曰,禮房承旨,持乙酉稽制司謄錄入對。
傳于吳載紹曰,以戶郞試之,今日政守令備擬。
以吏曹參議李在簡牌不進罷職傳旨,傳于吳載紹曰,只推,更爲牌招。
傳于徐有慶曰,政官何時不敎而入來開政,然後當進水刺,以此申飭。
令于吳載紹曰,吏判牌去來催促,使之知入。
令于吳載紹曰,參議牌去來催促,卽爲開政。
吳載紹,以吏曹言達曰,新除授忠淸都事申熤呈狀內,矣身纔自謫所,昨始還次,而受傷於瘴濕之鄕,委頓床褥,時月之內,萬無起動往赴之望云。身病豈如是甚重,則不可强令赴任,依例改差,何如?令曰,依。
吳載紹,以吏曹言達曰,東學訓導林鳳頀,受由過限未上來,依例改差,何如?令曰,依。
以吏曹參議李在簡牌不進罷職傳旨,傳于徐有慶曰,只推。
備忘記,傳于徐有慶曰,徐命膺爲右參贊,李會遂爲正言。
傳于吳載紹曰,今日政大司成差出。
有政。吏曹判書金鍾正式暇,參判具㢞進,參議李在簡進,左副承旨吳載紹進。以金憙爲說書,鄭志儉爲工曹佐郞,宋銓爲典籍,柳鎭說爲平山府使,沈豐之爲全羅左道京試官,嚴思晩爲慶尙左道京試官,鄭彦復·韓灌爲垂恩墓守衛官,折衝金景休令加嘉善加資事承傳,以韓用龜爲注書,前參奉鄭志式贈吏參例兼,通德郞鄭台一贈吏議例兼,同義禁鄭好仁兩代追贈,以李秉鼎爲大司成。
兵批,判書徐命善病,參判鄭昌順病,參議洪檢進,參知金漢老在外,左副承旨吳載紹進。知事李景祜·具允明·李溎·金福齡·崔壽天·尹任世,同知兪啓興,以上減下,前營將崔雲羽令加禦侮加資還收事,承傳,知事單洪聖源,加設單付事,承傳,同知單金尙曾,以金弘道爲蔚山監牧官,副護軍安宗奎·李喆運,副司直金魯鎭·鄭晩淳·李德師·李文源,副司果李洪載·權壽德,副司正魏相最·李世珏。
吳載紹,以御營廳·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
大司憲趙載俊書曰,伏以禮隆進冊,誠展拜廟,縟儀荐擧,睿孝益光,臣歡忭,中外惟均。仍伏念臣才識鹵下,言議骪骳,臺端自劃,今已十載,況此風憲之長,地望尤別,夫豈有一分堪承之望,而適値慶賀之辰,爲伸蹈舞之忱,黽勉出肅,再登筵席,終不能出一言論一事,只自緘默而退,自顧慚恧,惶汗浹背。此得伏見大朝諭旨下者,以莫聞官邪之規,責之以聾啞,敎之以興替,益不勝愧赧悚蹙之至。噫,當邸下一初之會,百度皆飭,庶務咸擧,此時居臺閣者,尤宜畢陳忠言,仰裨睿化,而如臣無似,冒叨言地,越月踰旬,一味尸素,自速嚴敎,罪著溺職,義當引避,而昨因狗馬賤疾,狹感猝劇,不得隨諸臺後,同時自列,乃於經宿,以書代避,壞損臺體,無復餘地。伏乞离明,亟賜譴斥,以勵臺風,仍降威罰,以警具僚焉。臣方自引之不暇,豈有迤及他說?第於再昨賓筵,有區區所懷,而入侍徑罷,未及仰奏而退,敢此附陳焉。伊日戶判,請貸南漢餉太一千石,其代以關西穀移充事,陳白定奪矣。夫南漢,卽保障之地,餉穀是不虞之備,而挽近以來,爲補經費,率多取貸,前後米條之所移用者,頃年爲萬餘石,昨歲爲累千石,輒皆以關西米劃給,而移此報彼之際,自易稽延,未卽充代,臣嘗待罪南城,粗知此弊,尋常慨然者也。城餉之儲置雖重,目下之經用亦急,有司之臣,時或推移,不是異事,苟不能劃卽充報,因循歲月,則莫重軍之耗縮,豈下國計之哀痛也哉?臣謂京司所貸山城米與太,申飭該廳,待秋成準數還充,俾無如前遲緩之弊,可也。次對命下之後,府院長官時有行公者,則自政院,招問兩司吏,知其去就,如有有故不進,則竝與諸臺,一體牌招,推移入參,自是古例,而日昨喉司之不問去就,徑先請牌,有違常格。臣謂當該承旨,不可無警也。臣無任屛營祈懇之至。答曰,覽書具悉。餉太事,依施。日昨次對,政院之徑請牌招,雖違格例,伊時倉卒,余所目覩,而事係無例,亦不可無警。該房承旨推考,卿其勿辭察任。
丙申二月初九日辰時,王世孫座興泰門外。親押入對時,右副承旨金文淳,同副承旨李養鼎,假注書徐鼎修,記事官李商進·朴祐源,以次陪立。王世孫具翼善冠·袞龍袍,座褥位親押訖。令曰,大司憲上書入之。養鼎讀奏大司憲趙載俊上書,賜批。令曰,左副承旨吳載紹牌招。出下令令曰,說書申光絅牌招齋宿。出下令令曰,宗簿提調入對。出下令宗簿提調鄭尙淳進前。令曰,譜牒中銀印諭書載錄乎?尙淳曰,方欲稟定矣。令曰,此則於余爲特恩,似當載錄矣。遂還內,諸臣以次退出。
丙申二月初九日巳時,上御集慶堂。銀印御製親受入侍時,行都承旨徐浩修,左承旨趙瑍,右承旨徐有慶,左副承旨吳載紹,假注書金載瓚,記事官白鳳周·朴祐源,以次侍立訖。王世孫北向就席次立,行四拜禮。上命浩修奉銀印御製,傳于王世孫。王世孫跪受訖,親受春坊官,俯伏興四拜立。上命奉安銀印御製于龍亭,又命世孫,殿庭乘輿以出。禮訖,諸臣以次退出。
丙申二月初九日巳時,王世孫詣集慶堂。銀印親受入對時,右副承旨金文淳,同副承旨李養鼎,假注書徐鼎修,記事官洪國榮·朴祐源,以次陪從。王世孫具翼善冠·袞龍袍,乘輿出顯謨門,詣延和門外小次。令曰,都承旨入對。都承旨徐浩修進前。令曰,銀印及御製,當一時親受,御製封進催促。令書令旨曰,銀印及諭書差備二人,月令忠義中達下。令曰,左副承旨吳載紹,只推,更爲牌招。出下令詣集慶堂,就拜位行禮。都承旨徐浩修,奉進銀印及御製。邸下跪受,以授宮官。禮畢,還座興泰門外,奉安銀印及諭書于案上。令曰,此實曠古恩榮,陪衛諸臣,其皆奉玩。令書令旨曰,不可踰月,文臣製述,以十二日爲之。遂還內,諸臣以次退出。
丙申二月初九日未時,上御集慶堂。藥房入診,時原任·大臣·戶判同爲入侍時,都提調金陽澤,提調蔡濟恭,副提調徐浩修,假注書金載瓚,記事官李洪載·朴祐源,領府事金相福,領議政金尙喆,判府事申晦,左議政李溵,戶曹判書具允鈺,醫官方泰輿·鄭允協·慶絢·吳道炯·鄭允德·柳光翼·徐命偉·金孝儉·丁志泰·李翊臣,以次進伏訖。陽澤曰,夜間聖體,若何?寢睡·水刺,亦何如?上曰,一樣矣。諸大臣齊奏曰,今日親受銀印,實是盛擧,而事曠前牒,臣等不勝慶忭矣。上曰,誰爲摹寫,而字樣,何如?允鈺曰,洪聖源摹寫,而字樣甚好矣。命書傳敎曰,今番銀印監董度支長,熟馬一匹面給,郞廳·守令承傳,御筆摹寫寫字官,今番摹寫,與他有異,初命加資,旣已資窮云,特授加設知中樞,員役·工匠等,米布題給。又命書傳敎曰,今番初命,只爲寶盝,朱盝亦造云。嗟哉此印,宜隨世孫者,此後動駕時,本印對,以此印前導事,分付世孫宮中官與翊贊。又命書傳敎曰,政官牌招開政。上曰,海西御史任希雨入侍。出榻敎希雨進伏。命讀奏書啓,至詳定米作錢事。上曰,大臣意,何如?尙喆曰,以米上納,自多浮費,果不無民邑之弊,而經費米穀,最爲不足,實難輕易許施,就此所論諸條,與有司之臣,商確回啓,何如?溵曰,繡衣書啓民弊條件,俱有意見,而但詳定米作錢事,該邑民情則雖如此,經用米邊,則將不足,固難容易許之,誠如領相所對矣。允鈺曰,田稅收捧,自有定式,不可猝然變易,雖以海西言之,量其船運之難易,長山以北,則以錢代納,以南則仍前船運,當初定式,實有意義。況且本曹田米之需用,專靠於長山以南,今若以錢代捧,則經用尤無着手之地,此則決不可許施。兎山雖稱船運之難便,而湖西之四郡,關東之寧越·伊川·安峽,俱爲船運,則亦不可遽然代捧。至於詳定,則係是惠廳所關,作錢便否,臣姑未得詳知,與該堂消詳稟處,爲宜矣。上曰,旣問民隱,初頭其何拒塞?此一節更爲十分消詳,草記稟處,復讀書啓。至靑丹驛復戶加給各驛位田推給事。尙喆曰,諸道殘驛,不獨海西之靑丹一驛。一開復戶加給之路,則諸驛紛紜,後弊難防,此不可輕議,而至於位田推給事,分付本道,使之査實擧行,何如?上曰,依爲之。復讀至各宮折受罷屬戶曹事。尙喆曰,各宮房折受免稅,不獨海西,八路同然,自戶曹直捧分送各宮之議,自前如此,而事或窒礙,勢有難便,尙不得行之矣。至於各宮房濫捧之弊,隨現論責,各別嚴禁,差人導掌輩,作弊外方之類,地方官論報營門,小者自斷,大者登聞于朝,以爲嚴處懲戢之意,措辭回啓,何如?上曰,依爲之。復讀至三軍門軍保米作錢上納事。尙喆曰,保米所納,不過六斗,而他軍役所納,卽一疋木也。一疋之木,爲二兩錢,以二兩之錢,作六斗之米,則納米之保軍,何羨納布之他役,而但以米上納,浮費最多,故民願納錢者此也。雖以畿內言之,守摠保米之願納代錢,亦如海西之民情,而軍門養兵之道,米穀最貴,多不得許施矣。今此御史所請,雖如此,有難直許,詳問軍門事勢,商確回啓,何如?上曰,依爲之。復讀至田捧小米,畓捧大米事。尙喆曰,水田旱田,各有其稅,則大米之責懲於小米當納之地者,法旣乖舛,事極駭異,分付道臣,痛加釐革之意,措辭回啓,何如?上曰,依爲之。復讀至海營支放換貿米嚴禁事。尙喆曰,此則御史所論,誠爲得宜,申飭該營,痛加禁斷,此後此等之弊,其或現發,則隨現重繩之意,回啓,何如?上曰,依爲之。讀書啓訖。希雨曰,大興山城軍餉米太糶糴,白川民人,有受食之舊例,而道路旣遠,且涉險津,每於氷程往來之時,多傷人馬,實爲一邑之巨弊,而礪峴鎭創設後,本無餉還之區劃者,鎭民無以聊賴,今以大興所在白川倉軍餉米太,移屬於礪峴鎭,使白川民人,受食鎭穀,則程道旣近,邑鎭俱便,下詢于本道道臣及開城留守,以爲從便移劃之地,何如?上曰,問于松都與本道,從便稟處,可也。希雨曰,孝烈之卓異者,登聞旌表,自是國典,而本道孝烈之行,多入民狀,不得上聞,仍遂泯沒者,極其夥然。臣於所經州縣,多有採聞者,而一時經過,其實行與否,有未可詳知,不得輕易擧奏。令道臣詳實採訪,取其行誼尤著者,條列狀聞,以爲褒異之地,何如?上曰,依爲之。希雨曰,海西選武軍官都數,爲三千五百人,而谷山一邑選武定額,至於九百人之多。本府軍多民少,閑丁充額,每患苟艱,而選武之數,又如是偏多,爲弊不少。令道臣量宜分排於他邑,俾無偏苦之患,何如?上曰,依爲之。出擧條命書傳敎曰,雖非暗行,旣係法外,則關係不法,旣聞之後,不可不嚴處。洪述海·趙升泰,先施不敍之典,令該府處之。又命書傳敎曰,旣下敎而問予暮年,其君臥而酬應。嗟哉,海西民人,跂足而懸望,興惟及此,予心,若何?數日內稟處,可也。仍命退出。
丙申二月初九日申時,王世孫座尊賢閣。都承旨入對時,行都承旨徐浩修,假注書徐鼎修,記事官洪國榮·朴祐源,以次進伏訖。令曰,御史書啓中,貿米事,卿知之乎?近來貪官汚吏肥己之資,專在貿米,而其爲民害,莫甚於此。雖以守令爲此,已極痛駭,而身爲方伯,豈忍爲此?浩修曰,近來民弊,專由於此,睿敎誠然矣。令曰,懲貪之典,不行久矣,今於此等事,不可不嚴,而至如朴奎壽輩,雖日罪千人,將何益哉?令曰,以奉朝賀之子,豈忍爲牟利之事乎?令曰,御史所啓,可謂難矣。浩修曰,兄弟立朝之人,能不避諱,可謂不畏强禦矣。令曰,俄者入侍時,下敎聞之乎?浩修曰,領相則坐處稍近,似必承聞矣。令曰,下敎以爲,前左相每薦洪述海兄弟,今何若此?聖聰誠可欽嘆,而前左相在朝時,每以尹養厚·洪趾海等姻婭族黨薦引者,實未知何意也。若使前左相,一日在朝,則貽朝廷一日之弊,二日在朝,則貽朝廷二日之弊矣。令曰,關西伯能無不安乎?浩修曰,似異父兄之事矣。令曰,遭艱之地,豈可赴任乎?國榮曰,方伯則異於守令矣。令曰,旣有聖敎,尤必不安矣。令曰,吏曹郞廳,諸執事淸齋與否,摘奸以稟。出下令令退諸臣,以次退出。
丙申二月初九日酉時,王世孫座尊賢閣。禮房承旨入對時,右承旨徐有慶,假注書徐鼎修,記事官洪國榮·朴祐源,以次進伏訖。令曰,開政何如是遲滯乎?連爲催促。令曰,余有眼患,今夜調理後,明可將事,而若不趁卽開政,將達宵矣。政院以此意,分付吏曹,可也。有慶曰,臣等方催促矣。令書令旨曰,吏判之屢違召命,此何義意?以其日前飭敎而然耶?當此靜攝之中,硬生處義,太無所據。吏曹判書金鍾正,從重推考,旣有牌招之敎,牌去來申飭。令曰,永禧殿酌獻禮後,文廟謁聖,有定式與否知奏。令退諸臣,以次退出。
上在慶熙宮。常參·經筵,以代理停。
辰時至午時,日暈。
藥房都提調金陽澤,提調蔡濟恭,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安,竝爲仰稟。答曰,知道。氣一樣,待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,遣宮官問安。答曰,知道。
行祭後,政院·玉堂·朝廷二品以上·六曹堂上·兩司口傳問安。答曰,知道。
還宮後,政院·玉堂口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼封入事,下敎。
傳于徐浩修曰,內局入侍,時原任若入來,同爲入侍。
令于吳載紹曰,諸司預待。
建功湯一貼封入事,下敎。
令于吳載紹曰,騎馬十二匹立之。
傳于金文淳曰,隨駕承史·內局,同爲入侍。
令于徐有慶曰,右副承旨入對。
以大司成李秉鼎牌不進罷職令旨,令于趙瑍曰,只推。
備忘記,傳于徐有慶曰,昨日開政,予則以判書開政知之,今始聞之,參判獨政云,不入來判書,從重推考。
令于徐有慶曰,諸承旨持公事入對。
建功湯一貼封入事,下敎。
徐有慶,以吏曹言達曰,今此風雲雷雨祭亞獻官以行副司直鄭景仁塡差矣。受香迫頭,謂有身病,累度催促,終不入來,事甚未安,不得已預差行副司直金若行,陞實付標以入,而本曹請推之外,他無可施之罰,何以爲之?敢稟。令曰,下義禁府推考。
徐有慶,以禮曹言啓曰,今此洗草日記,稱慶陳賀後,設科之節,何以爲之?敢稟。傳曰,安徐。吳載紹,以兵曹言達曰,擧動時,例有補把馬,與軍營合番馬摠計,則其數不爲不多,而未及還內之前,補把馬徑先放遣,致令莫重奉令之中使,不得趁時發去,下吏段今方詳査嚴治,而該色郞廳,不可無罪,汰去,何如?令曰,依。
吳載紹,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
大司諫朴相岳書曰,伏以皇天篤棐,聖算彌隆,庶政代聽,睿孝愈光,此誠億萬年無疆之休,而又況日吉辰良,縟儀次第順成,臣民懽忭,曷有其極?仍伏念臣百無肖似,最居人下,前後歷敭,已踰涯分,居常憂懍,若隕淵谷,迺者薇垣新命,忽辱於意外,臣誠驚惶,莫知攸措。噫,今之諫長,卽古之諫議大夫也。居臺閣之首,而任言責之重,上以補君德之闕遺,下以糾朝廷之得失,則是豈如臣愚昧者,所可堪承者哉?祗緣合辭方張,沐浴義重,不敢言私,顚倒出肅,伈伈隨行,今已浹旬,未能出言論事,仰裨我邸下一初之政,臣心悚恧,已無可言,而卽伏見大朝傳敎下者,以耳目之聾啞,責諭截嚴,辭旨諄切,臣於是,尤不勝惶懍隕越之至,宜卽詣臺自列,仰請斥免,而顧臣所患宿病,夜來添劇,轉成關格,奄奄床簀,症形危惡,萬無束帶趨造之望,玆敢略控文字,仰瀆崇聽。伏乞睿慈,俯垂諒察,亟令鐫削臣所帶臺銜,以爲失職者之戒,千萬幸甚。臣於乞免之章,不宜贅及他說,而事在目下,有不容泯默者,敢此附陳焉。夫財用,民國之本,而京外之枵然,莫今時若也。諸軍門蓄積,尤係緊重,將士支放之資,他日緩急之需,全賴於此,而近聞諸軍門各樣財貨,擧皆蕩然,徒擁虛簿,無復餘儲,常時需用,亦患苟艱,脫有事爲,將何所恃?念之及此,良可寒心。曾於騎曹及軍門,亦有別遣御史釐正之例,臣謂極擇剛明鍊事之人,諸軍門逋欠銀貨錢布,從實明覈,隨其所犯,施以當律,仍卽一一徵捧,毋使莫重軍儲,盡歸於尾閭之洩焉。科場之不嚴,至近日而極矣。目不辨魚魯之輩,口尙有乳臭之徒,希望僥倖,充溢場屋,畢竟獲占,多不由正,榜眼一出,辭說譁然,國家之設科取人,豈亶使然哉?今之議者,或曰嚴其棘圍,或曰禁其隨從,其說不一而足,臣則以爲一則必擇官也,一則必行面試也。考官則以有文學公正者,十分簡選,緩其考券日子,俾無濫觴與遺珠之歎,及其會圍坼號之後,使參榜之人,聚于殿庭,皆以入格之文,各各分坐,面面試取,禁其往來,毋得相通,則姸媸巧拙,莫逃於日月之下矣。若其不中程式者,亟加罪罰,不齒於衿紳,則倖望之人,初不入場,從前百弊,不令自止,禮闈無淆雜之患,人材有彬郁之效矣。伏願邸下,自今番慶科爲始,誕降睿旨,以爲永久施行之地焉。臣無任屛營祈懇之至。覽書具悉。諸軍門反庫事,議大臣稟處,面試事余則曰徒法不能自行,考試以公,占科以正,則會試殿試,則一面試,率由舊章,爲今急務,更安用創此無前之法,以傷待士之禮乎?爾其勿辭,從速察職。
丙申二月初十日辰時,上御集慶堂。藥房入診入侍時,都提調金陽澤,副提調徐浩修,假注書金載瓚,記事官白鳳周·朴祐源,醫官方泰輿·鄭允協·慶絢·吳道炯·鄭允德·柳光翼·徐命偉·金孝儉·李翊臣,以次進伏訖。陽澤曰,夜間聖體,若何?寢睡·水刺,亦何如?上曰,一樣矣。陽澤請診候。上曰,置之。陽澤曰,昨日湯劑不得封入者,爲二貼矣。下情不勝焦悶矣。陽澤曰,今日日候晴佳,於王世孫動駕,誠萬幸矣。上曰,多幸矣。陽澤曰,聽政後則自多儀節,還宮必晩矣。陽澤曰,舌魚已爲進御乎?上曰,進御矣。命讀奏公事訖,命退出。陽澤曰,湯劑當待下敎封入矣。上曰,唯。仍退出。
丙申二月初十日辰時,王世孫詣永禧殿。擧動入對時,右承旨徐有慶,左副承旨吳載紹,同副承旨李養鼎,假注書徐鼎修,記事官李商進·金奎祥,以次陪從。王世孫具遠遊冠·絳紗袍,乘輿出顯謨門。令書令旨曰,館學儒生殿講不遠,師儒之長,不可不備,新除授大司成李秉鼎,牌招察任。令曰,諭書銀印,體段重大,以正門擧行。至興化門外乘輦。令曰,旣陪香祝,所重有在,景福宮洞口,勿爲下輦事,磨鍊。詣永禧殿,具冕服執圭就板位,行望拜禮,詣殿內奉審後,行酌獻禮。禮畢,復具遠遊冠·絳紗袍。還宮時,令曰,禮房承旨入對。有慶進前。令曰,各處傳香,皆已爲之乎?有慶曰,然矣。至興化門外,降輦乘輿。令書令旨曰,三角·木覓·漢江·風雲雷雨祭諸執事摘奸以來。仍入顯謨門還內。諸臣以次退出。
丙申二月初十日申時,上御集慶堂。藥房入診入侍時,都提調金陽澤,提調蔡濟恭,副提調徐浩修,假注書金載瓚,記事官金奎祥·朴祐源,醫官方泰輿·鄭允協·慶絢·吳道炯·鄭允德·柳光翼·徐命偉·金孝儉·丁志泰·李翊臣,以次進伏訖。上曰,陪從承旨·注書入侍。陽澤曰,今日世孫早爲還宮,幸矣。陪從承旨徐有慶,注書徐鼎修進伏。上曰,奉審行禮時,有何下令乎?有慶曰,無下令之事矣。上曰,路上無上言之民乎?有慶曰,無矣。奉審後陳設而行禮,故還宮自致遲延矣。上曰,舊本影幀,奉安于櫃中乎?有慶曰,然矣。上曰,診脈,可也。醫官診候訖,皆對曰,左右三部一樣調均,滑體亦一樣矣。上曰,脈候有勝,則行步何爲無勝乎?世孫還宮時,欲爲觀之,而還止矣。上曰,舌魚得來何處乎?陽澤曰,自畿營,得來於仁富之間矣。上曰,少爲勞動,則輒有眩意,何也。道炯對曰,靜攝之餘,間或勞動,則似眩之候,不是異矣。陽澤曰,昨日二貼不爲進御,下情焦迫矣。上曰,雖進御,有何勝乎?或有立異者乎?陽澤曰,雖愚夫愚婦,尙有秉彝,則皆願進御矣。上曰,察民隱御史,往幾道乎?浩修曰,三南外皆往矣。上曰,誰爲先來?知入。兼春秋回奏曰,海西外姑無入來者矣。命讀公事訖。陽澤曰,湯劑待下敎乎?上曰,依爲之。命讀酌獻禮祭報府訖,仍退出。
丙申二月初十日申時,王世孫座尊賢閣。右副承旨入對時,右副承旨金文淳,假注書徐鼎修,編修官鄭民始,記事官朴祐源,以次進伏訖。令書令旨曰,馬政有國重事,則騎馬下令之下,終不準數備立,致使奉審之行,徊徨道路,過申不發,至以廐馬替把,雖未知事狀之如何,而國體所在,不可無飭。兵曹判書徐命善,從重推考,該色郞廳先汰後拿。令曰,騎馬之不卽待令,極爲駭然,馬政若是凋殘,誠可悶也。令退諸臣,以次退出。
丙申二月初十日酉時,王世孫座尊賢閣。諸承旨持公事入對時,都承旨徐浩修,左副承旨吳載紹,右副承旨金文淳,假注書徐鼎修,記事官李商進·朴祐源,以次進伏訖。令書令旨曰,俄者下令,不過體例,草記先到,兵判之隨事得體,余甚嘉之,令旨爻周,以草記批答頒布。令曰,右副承旨馳詣徽寧殿,奉審以來。出下令浩修讀奏大司諫朴相岳上書讀訖。載紹曰,面試事,似好矣。令曰,待士之道,惟當以禮以誠,豈可先示以疑乎?以頃年面試觀之,圍以帳幕,守以軍卒,殊欠禮待之意,而且未見實效矣。第當擇任考官,恢公道而杜倖門,上以誠待下,下以實應上,則豈不好哉?主試之臣,若或以循私見發,則此當嚴懲矣。至於會試殿試,亦豈非面試乎?臨軒策士,押寶易書,當初法意,不爲不重,而漸久解弛,徒有文具,惟當率由舊章,申明體行則好矣。軍門反庫,亦非不好,而若得剛明公平之人而任之,則庶有實效,如不得人,亦不免有名無實,此豈非難愼之事乎?余則曰都在得人。浩修曰,睿敎誠然矣。商進曰,近來科弊,誠爲可悶。令曰,數十年痼弊,豈可猝變於一朝一夕之間哉?惟當磨以時月,自然浸漬,以待風俗稍變,士習稍正,然後可以有爲,豈可拘束士子,急急責備乎?余意則常以爲寧失於緩,不可以急矣。自古賢君哲辟,間不免求治太速之病,余於聽政之後,有一二事矯弊,而猶恐有太速之慮矣。浩修曰,自然漸磨,則必有丕變之休矣。令書相岳書批。浩修讀奏公事訖。令書令旨曰,旬後連値齋日,次對明日爲之事,分付。令曰,奉審承旨入對。文淳進伏,奏無頉。令曰,明日次對,晩後來會。出下令令退諸臣,以次退出。
上在慶熙宮。常參·經筵,以代理停。
藥房都提調金陽澤,提調蔡濟恭,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安,竝此仰稟。答曰,知道。今夜追慕,風泉之懷靜惟,其何能睡?若此故氣蕭然,其何能諭?待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
徐有慶達曰,刑曹參判李衍祥,除拜後過三日不爲出肅,依定式推考警責,仍卽牌招察任,何如?令曰,依。
徐有慶達曰,大司成李秉鼎,特令牌招之下,懸牌闕外,更鼓已深,屢度催促,無意膺命,其在事體,極爲未安,推考警責,何如?令曰,事體未安,明當處分,而爲先推考。
吳載紹達曰,今日次對,兩司長官,當爲進參,大司憲趙載俊,卽爲牌招,以爲入對之地,何如?令曰,依。
傳于徐有慶曰,內局入侍,時原任若入來,同爲入侍。
徐有慶啓曰,吏曹判書金鍾正,參判具㢞,參議李在簡牌不進推考徽旨及罷職傳旨,今方捧入,而開政命下之後,如是違牌,不卽擧行,事甚未安。判書·參判更爲牌招開政,何如?傳曰,允。
徐有慶達曰,注書韓用龜,卽爲牌招,何如?令曰,依。
令于徐浩修曰,副應敎宋煥喆許遞。
以承言色口傳下令曰,昨日摘奸之令,史官轎前親承,中官還內後親承,史官之不知而徑去,不是異事,至於一史官,過申不發,留待闕外者,旣知中官眼同之令,而然則仍爲留待,與中官偕往,可也。旣且先發,徑詣祭所,而中官未卽追到,則史官體重,又許言事,非桂坊宣傳官之比,不到中官,請罪,可也。不此之爲,許久遲待,初無意義,同爲復令,亦去體貌,當該史官洪文海遞差。
徐有慶啓曰,吏曹判書金鍾正,參判具㢞,參議李在簡牌不進推考徽旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,所當更請牌招,而一日三牌,有傷事體,何以爲之?敢稟。傳曰,若不開政,則當臨門矣。
令于吳載紹曰,明日製述相値,璿源錄後日陪進事,分付宗簿寺。
令于徐有慶曰,璿源錄後日擇事,分付。
建功湯一貼封入事,下敎。
傳于徐浩修曰,司僕提調口傳擬入。
備忘記,傳于徐浩修曰,今夜薛里·中官·鷹師,京營口求索自現,果有此弊否?都承旨兩處貢人飯監處,嚴問以奏。
吳載紹達曰,大臣·備局堂上,依下令來待矣。令曰,引接。
令于趙瑍曰,諸承旨持公事入對,輪對官同爲入侍。
令于徐有慶曰,承旨入對。
徐有慶達曰,試官徐命膺,時無職名,令該曹口傳付軍職,何如?令曰,依。
建功湯一貼封入事,下敎。
以吏曹參議李在簡牌不進罷職傳旨,傳于徐有慶曰,只推,更爲牌招。
令于徐浩修曰,都承旨入對。
建功湯一貼封入事,下敎。
令于趙瑍曰,草註紙五卷入之。
令于吳載紹曰,御將習陳後,該廳卽爲擧行。
令于徐有慶曰,大司成批下,牌招,使之謝恩。
兵曹口傳政事,副司直徐命膺。
徐浩修,以吏曹言達曰,本曹正郞金翊休·尹在醇呈狀內,俱以身病甚重,勢難察任云,竝今姑改差,何如?令曰,依。
令于徐有慶曰,大司成李秉鼎,只推,更爲牌招,勿爲呼望。
令于吳載紹曰,捕將待明朝入對。
吳載紹達曰,卽者左邊捕盜從事官金魯成,以本廳坐起去來事入來,闕門下鑰,未及出去云。金魯成之不能及時出去,殊甚可駭,令兵曹科治,而省記外人,不可仍留闕中,卽爲開門出送,何如?令曰,依。不能致察,徑先下鑰,當該承旨推考。
傳于徐有慶曰,內局入侍。
有政。吏曹判書金鍾正進,參判具㢞不進,參議李在簡式暇,右副承旨徐有慶進。以鄭弘淳爲判義禁,沈有鎭爲文學,尹行晉·金復元爲吏曹正郞,李萬應爲禮曹佐郞,李陽普爲奉常寺主簿,徐有後爲禁府都事,李采爲司圃別提,南鶴聞爲兵曹正郞,兼持平二單沈豐之·嚴思晩,以尹得孚爲忠淸都事。
兵批,判書徐命善進,參判鄭昌順進,參議洪檢病,參知金漢老在外,右承旨徐有慶進,副司直李溎·金履正·洪文源。
吏曹口傳政事,以徐命善爲司僕提調。
兵曹口傳政事,以鄭景曾爲兼內乘。
徐有慶,以侍講院言達曰,本院新除授說書金憙,時在忠淸道連山地,書筵入番事緊,速乘馹上來事,下諭,何如?令曰,依。
徐浩修,以吏曹言達曰,新除授禮曹佐郞趙武範,旣經本曹正郞云,規以格例,不可仍置,依例改差,何如?令曰,依。
金文淳,以禮曹言達曰,沈廷輔當初養子師淳,禮斜立案,依定奪,收取爻周勿施之意,敢達。答曰,知道。
徐有慶,以禮曹言達曰,顯陵曲墻,宣陵丁字閣,孝陵陵上石物塗灰有頉處,今二月十七日寒食祭兼告修改時,本曹堂上三員進去,監董畢役事,已爲達下矣。孝章廟莎草修改時,無進參之員,孝陵進去堂上,依例兼進,以爲推移擧行之地,何如?令曰,依。
徐有慶,以禮曹言達曰,孝章廟加號慶科,合設於增廣事,大臣旣已筵達,依此頒布,而今正月二十六日所下備忘記中,名則大增光,數則三十人爲之事,命下,今二月初七日入侍時,取三十三人事,又爲定奪矣。依定奪,磨鍊事目以入之意,敢達。答曰,知道。
吳載紹,以兵曹言達曰,兼司僕將李章漢,忠翊衛將尹在復,俱以身病猝劇,無望供職,呈狀乞遞,輪番之任,不可久曠,竝改差,何如?令曰,依。
吳載紹,以司僕寺內乘,以一二提調意達曰,兼內乘柳鎭說,移拜外任,其代令該曹口傳差出,以爲推移入直之地,何如?令曰,依。
金文淳,以義禁府言達曰,黃海前監司洪述海,平山府使趙升泰等,令該府處之事,徽旨達下矣。洪述海今方待令,卽爲拿囚,而趙升泰,以兼營將守令,時在任所云。依例發遣府書吏,交代後拿來,何如?令曰,依。
金文淳,以義禁府言達曰,前參判具庠遠竄事,令旨達下矣。具庠咸鏡道鍾城府遠竄,而以令旨內辭意,具罪目卽爲發遣書吏,押送配所,何如?令曰,依。
吳載紹,以禦營廳·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
大司成李秉鼎書曰,伏以邦休滋至,縟儀荐擧,聖德增光,睿孝彌彰,事曠千古,歡均八域。仍伏念臣之所遭,尙忍言哉?李奎緯之向來悖誣,伏蒙我聖上,燭破情狀,處分嚴正,宸章綸音,炳如日星之可使鬼蜮之徒,有所懲畏,而不意今又發於李鼎運之口,臣心崩骨顫,直欲無生。惟我邸下,照察其無倫,嚴斥其捏虛,十行睿敎,丁寧痛切,堲讒之明,前後一揆。噫,人臣之雪誣伸枉,從古何限,而豈有如臣父子之偏被大小朝恩渥者乎?臣雖卽日滅死,更無餘恨,以首頓地,自不覺血淚之如瀉也。臣頃當代聽之初,適叨論事之任,竊見舊防漸壞,新孼輒生,不可不早辨而逆折之,故請隄防之申嚴,要贊繼述之治化,不料惡聞臣此論者,得來一箇鼎運也。其書,首提臣朝參時斥渠一事,盛氣咆哮,故若逞憾以掩其受嗾之迹,繼之以滿紙謊譫,極口詬辱,以至於攙入彼此不干之人而眩亂之,做出姻婭所無之謗而詆訐之,使驟觀者,無得以摸捉端倪,而若其一篇精神,專在於都是禍心傷人害物數句語。夫以臣之欲杜禍本,而歸之於禍心,欲嚴懲討,而斷之以傷害,則其仇嫉臣言,眴目假手,必欲汚衊臣湛滅臣而後已者,自有眞贓隱情之破綻而不可掩矣。何幸离明赫臨,奸狀莫逃,何樣機關等敎,畢燭幽暗,如見肝肺,臣莊誦令旨,一字一涕,區區儹祝,不但爲目下之獲免薤粉而已。顧臣猥蒙眷遇,粤自雷肆,向日入對,奬諭鄭重,有非如臣蒙陋,所可承當,寸心感鐫,隕結爲期,只緣臣不善謀身,遽觸駭機,再造之恩,河海莫量,而旣汚之質,薰沐難施,惟當以杜門息影,沒齒自靖,爲餘生塵刹之報耳。伏乞睿慈,曲垂矜諒,亟令刊削臣姓名於朝籍,以快人心,千萬幸甚。臣無任涕泣感激祈懇之至。覽書具悉。本事業已悉燭,爾其勿辭,試官點下,卽爲察職。
右參贊徐命膺書曰,伏以進冊拜廟,百禮維新,太平萬世之〈墓〉,遠近齊頌。臣昨曉赴班之際,伏承右參贊除命,誠切陪扈,雖不得不冒昧祗肅,而臣與左議政臣李溵,有內外應避之嫌,臣當以在下遞矣,乞令選部,照例遞改,以存公格焉。臣無任屛營祈懇之至。答曰,覽書具悉。書辭下該曹,稟處。
丙申二月十一日辰時,上御集慶堂。藥房入診,領左相同爲入侍時,都提調金陽澤,提調蔡濟恭,副提調徐浩修,假注書金載瓚,記事官金奎祥·朴祐源,領議政金尙喆,左議政李溵,醫官方泰輿·鄭允協·慶絢·吳道炯·鄭允德·柳光翼·徐命偉·金孝儉·丁志泰·李翊臣,以次進伏訖。陽澤曰,聖體,若何?寢睡·水刺,亦何如?上曰,一樣矣。請診候。上曰,置之。上曰,誰爲入來?陽澤曰,領左相入侍矣。陽澤曰,朝以問安啓辭中,無世孫問安,有下敎,而昨日世孫還宮後,臣等已經入侍,入侍時旣承世孫氣候,故今日啓辭中,不爲問候者此也。上曰,然矣。浩修曰,俄有薛里·中官事,招問貢人後入奏之敎,故臣招問貢人,則皆以爲中官初無濫索之事,貢人亦無過納之弊云矣。上曰,近日進上之際,豈無中官輩居間懲索之患乎?浩修曰,貢人輩皆對以無此弊云矣。上曰,御史回啓,何當爲之?尙喆曰,今日將回啓矣。上曰,皇朝萬壽山,有壽皇亭乎?尙喆曰,然矣。浩修讀奏咸鏡監司韓光會民瘼狀聞,至民田改量事。上曰,好矣。大臣意,何如?尙喆曰,改量之事,若使疆理復定,溝洫各分,則豈不誠好矣,而苟或不善爲之,則徒歸擾民之科,其爲害也,殆甚於未改量之前矣。命書傳敎曰,昔年下敎,仁政必自經界始,尙今欽誦,今者,北伯狀聞中首件事,卽此也,能爲此,予庸喜。然今日領相所奏,正合予意,事非爲難,得人其難,以啓本觀也,非一二縣也,若非其人,若閔子言不若仍舊疑,況頃年南中,有難平之議,能無兩弊乎?未皆讀先諭,令備局卽問于道臣以聞。讀奏至牧場事。尙喆曰,此都連浦起墾處隨起隨稅事,此是太僕所管,而地有陳起之不同,稅有加減之差異者,誠如道臣所論,則宜有屯民之稱冤,更加査實,依狀請許施之意,分付該寺,何如?上曰,第二件事,所陳得宜,依此施行事,申飭本寺,可也。讀奏至移轉事。尙喆曰,參量民穀之多寡,爲此移轉之擧者,實爲矯弊之要道,穀物換作,亦不過南關數三邑,何可靳持?依狀請許施,俾有民邑之實效,何如?上曰,依爲之。讀奏至信蔘事。尙喆曰,狀啓中信蔘卜定之價,太半不足,本營賑恤庫銀子,以各邑大同餘在,逐年貿納者也。今幾爲萬餘兩,就其中除出二千兩,依近例作錢加給於蔘民,爲一分添價之道事,爲請矣。當初此銀之逐年儲置者,爲防民役之意,而卽今蔘價之騰踊,中外之所知,北路民力,何可不顧?臣意則以此銀,依狀請許施,固無所妨,而內局提調,曾經此道道臣,其言以爲與其割用留庫之銀子,毋寧本道最多穀物中,發賣添給亦好云,其言誠有意見。分付道臣,諸般穀簿中,就其斛數最多發賣便易者,以幾許石,量宜就用後,會減報備局之意,分付,何如?上曰,依爲之。讀奏至各寺司奴逃老故懸頉事。尙喆曰,此等變通,每多虛實之相蒙,令各該衙門往復本道,一一從實査正之意,分付,何如?上曰,依爲之。出擧條又讀全羅監司祗受狀啓訖。上曰,御史何當入來?何以謂之察民隱也?尙喆曰,自上爲察下民之隱瘼,三南外五道,各遣御史,名曰察民隱矣。陽澤奏曰,臣有病故,乞遞內局之任。命書傳敎曰,金判府事內局都提調許副,其代左相爲都提調。尙喆曰,兩南試期已迫,京試官兼臺未付,使之開政,何如?命書傳敎曰,政官牌招開政。仍命退出。
丙申二月十一日辰時,王世孫座尊賢閣。都承旨徐浩修,假注書徐鼎修,記事官洪國榮·朴祐源,以次進伏訖。國榮曰,文學洪文海事,臣聞之則本事似或不然矣。旣已親承下令,則不待中使,事勢或然,且無馬匹,以致遲滯云矣。令曰,旣不聞中使偕往之令,則徑先獨往,不是異事,第遲徊不發,坐待中使,又不能請罪中使,則失體多矣。令退諸臣,以次退出。
丙申二月十一日巳時,王世孫座尊賢閣。大臣·備局堂上引接入對時,領議政金尙喆,左議政李溵,仁陽君李景祜,行司直具善復·鄭弘淳·朴相德,刑曹判書鄭存謙,行副司直鄭尙淳,大提學李徽之,兵曹判書徐命善,工曹參判尹得養,行副護軍李漢膺,漢城右尹李瀰,行副司直金魯鎭,戶曹參判鄭一祥,大司憲趙載俊,大司諫朴相岳,執義金樂洙,掌令申昕,副校理朴相來,左副承旨吳載紹,假注書徐鼎修,事變假注書李兢淵,記事官洪國榮·朴祐源,以次進伏訖。尙喆曰,辭單之錯雜捧入,難免不察之失,當該承旨推考,何如?令曰,依爲之。出擧條尙喆曰,訓將具善復上書中,良役變通之後,各道束伍軍,以私奴苟充,故朝編暮散,戎政疎虞,一依古例,良私賤竝令編伍作隊,軍器之朽傷者,各邑分作五分,每一年修改一分,至於五年,則其將盡爲可用,而畢修改後,守令報于兵營,考勤慢賞罰事,令廟堂嚴飭各道帥臣爲請矣。束伍事,雖良役變通之後,若是無私賤之邑,則尙以良束伍擧行云,勿論良賤,擇其健實者,使軍伍充額無闕,最爲詰戎之實政,以此嚴飭諸道。至於軍器,雖一年之內,若有煥然一新之事,則何待二年三年?隨聞論賞,而今此將臣之分數定限,亦有意見,一體申飭,何如?溵曰,束伍軍之昔則良賤通同,今則私奴充定,以致軍伍之疎虞,誠如將臣所論,今若有漸次竝編,無闕軍額之道,則豈不爲好?至於軍器之逐年增修云者,亦有意見,而分數定限之外,如有一時盡改者,則尤當別爲論賞矣,竝與此意而申飭,好矣。令曰,依爲之。出擧條尙喆曰,前獻納申大年所達中,以爲當此大比之科,宜申已行之規,請行一經之講,有議大臣之令矣。臺臣所論,實出慨世矯弊之意,豈曰無見?但當初設講,欲捄積痼之弊,而行之多年,亦無實效,故終不免革罷,今雖復講規,乍行旋廢,安知又不如前?徒爲銷刻之歸也。今若罕設科,使一世士子,皆爲讀書之人,則士趨自正,倖門必杜,此爲作人之本,其所矯捄之道,不專在講規之復不復矣。溵曰,向來科講之設,非不爲美法,而行之未十年,旋卽罷之,今若復行,又如前日之爲,則法令之頻改,亦甚可悶矣。令曰,依爲之。出擧條令曰,至於面試事,此旣非列朝攸行,而會試殿試,苟能申明法意,則亦豈非面試乎?科擧,卽士子出身之初,而先示以疑,則此非禮待之意,苟有大儒,亦必有恥而不赴者矣。溵曰,睿敎誠然矣。尙喆曰,頃日知事金福齡之推恩,以工判爲之,事甚怪訝,招問政吏,則聞有大朝特敎,醫官之追榮者,皆以此擧行云。此則雖不敢以常例,論此事,臣於待罪銓曹時,與其時大臣,相議筵稟後,有所定式矣。近來此法漸弛,殊非朝家定制之意,臣常慨然,到今遵行之道,不特此輩而已,雖朝士之追贈者,亦不可不申明舊典。以此嚴飭銓曹,使不得違越,何如?令曰,依爲之。出擧條尙喆曰,京中穿窬之患,一向不息,故前有筵達申飭,而近聞公家庫藏,亦有偸出之事云,誠極驚駭。分付捕廳,限日譏捕,而今過多日,尙未斯得,此猶如此,置捕廳何爲?左右捕將爲先從重推考,使之嚴飭,期於捕捉,何如?令曰,依爲之。出擧條尙喆曰,出疆之臣,若兼緊任,不得仍帶往來法也。冬至副使李海重所帶經筵之任,自在當遞,至今仍循云,遞差,何如?令曰,依爲之。出擧條尙喆曰,備堂洪良漢,慘遭人言,自當引義,而當初臺書之下答,有稟于大朝之敎,故未敢知處分之將如何,姑不得勉出當之者,亦不敢自引云,何以爲之乎?令曰,兼帶竝許遞,一伸廉隅,可也。出擧條尙喆曰,朝臣請由,勿論疏單,必得恩暇後往來法也。近聞呈書未徹,不無擅行之弊云,事體道理,不當若此,申飭政院,修明舊典,使不得任自行止,何如?令曰,此後嚴飭,可也。溵曰,旣有言端,敢此仰達。重臣趙曮,不待請由,擅發鄕行,雖卽還歸云,而朝體則未安,不可無飭矣。令曰,罷職,可也。出擧條尙喆曰,諫長書中,以各軍門遣御史反庫事,爲請矣。令曰,言則是矣,而御史非余所自擅便者,爲其將任者,第當刻期徵捧後,其中未納者,更爲論罪,好矣。如是而故犯,則斷不饒貸,而抵罪者亦可無冤矣。大臣之意,何如?尙喆曰,如是則誠好矣。令曰,此當責諸有司之臣,以此意知委于入對諸將臣,可也。善復曰,由來文券,積成虛套,指徵無處者,何以爲之乎?令曰,此外次次先捧,可也。令曰,寬之以限,則當於何間,可以畢捧乎?善復曰,申飭之下,孰敢不納乎?令曰,將臣旣如是質言,似當無慮矣。景祜曰,戶曹判書具允鈺,以經用不足,南漢軍餉中,太一萬石,以關西太換用事,陳請,而出擧條矣。軍餉體重,而目下經費若此,雖不無推移之道,不足之數,爲三千石,則餉穀之萬石移送,其數過多,日後充上,亦不可不念。下詢大臣而處之,何如?令曰,大臣之意,何如?尙喆曰,當初臣亦以三千石不足知之,故有推移無妨之奏,而萬數太多,誠如重臣所達,只以不足之數,量宜許貸,好矣。溵曰,只以不足之數許貸云者,誠的論矣。令曰,依爲之。出擧條善復曰,日前武藝別監抄擇望報時,身手技藝別擇,而大體技藝之不得鍊熟,軍卒之身短體小,專由於近來陞戶軍不擇之致。本局軍兵,卽輦下親兵,當初陞戶之法,一邑之中擇一人,外邑必以有根着健實者上送,點立時尺量捧上,法意甚重,故侍衛之卒,身手壯健矣。近來各邑,只循顔私,苟充上送,故軍卒之殘劣,良由此也。依定式更加申飭,何如?令曰,依爲之。出擧條善復曰,訓局軍兵,元無官軍服製給之事,故砲保之升細尺長者,定式收捧上送,分給奉足,以此爲軍服之資,而近來外邑監色輩,從中幻弄,以麤短木上送,故軍兵之軍服,比前疲劣特甚,各別嚴飭奸弊,別擇收奉,俾無軍兵服色麤劣之弊,更加申飭,何如?令曰,依爲之。出擧條存謙曰,全羅·平安·江原三道審理申本,有後次對持入之令,而殺獄體重,有不可率爾擧行,大臣亦未及考覽其文案,商㩁參究,從後仰達,何如?令曰,依爲之。出擧條徽之曰,月課今因臺達,有申飭之令,而月課之規,以四孟朔出題考試矣。且曾前抄啓人,幾盡陞資,當與禮曹堂上,更爲抄選入達,而春序已至半矣。四月爲始擧行,何如?令曰,依爲之。出擧條命善曰,自前陵幸後,請得惠廳米·戶曹太,各五十石,分給靑坡·蘆原兩驛卒矣。今番亦依此數移來,以爲分給之地,何如?令曰,大臣之意,何如?尙喆曰,依前例擧行,好矣。令曰,依爲之。出擧條令曰,以今番驛馬事言之,此莫非下率皆騎,而致有不足之患矣。近來事每緣急速,有此濫騎,而苟使寬其時限,循例往來,則雖不騎,豈有不及之弊乎?命善曰,每於奉命摘奸之行,有騎馬幾匹立之之敎,則自下擧行,非不如數待令,而政院則隨去書吏使令,皆乘之,中使則別監與各色掌,皆乘之,故元數之外,自然加把,輒致不足生事之患,此誠可悶矣。尙喆曰,自前摘奸之行,政院使令,元無騎馬隨行之例,此則各別禁斷,有不可已矣。命善曰,此後則只許書吏及別監騎馬,使令與各色掌之冒犯者,則依濫騎律施行,何如?令曰,依爲之。濫率官員,一體論罪,可也。出擧條命善曰,判府事韓翼謩,在時任時,以老職中,可合知事者單分之意,稟達于大朝而蒙允矣。方有曾經守令蔭官三人,未通淸文官一人,曾經郡守武臣一人,而政例則未經四品者,不許擬望,蓋以知事與同僉知有異故也。雖是單付,不可不重愼,何以爲之乎?令曰,大臣之意,何如?尙喆曰,兵判之言是矣。如非特敎,只以曾經四品以上單付,宜矣。溵曰,領相所奏,似然矣。令曰,依此施行,可也。出擧條命善曰,空闕衛將,職雖卑微,責則不輕,而每以白徒閑雜之類,輪回差擬,故便作生色之窠,全無擇任之意,乍除旋遞,只爲遞兒之階梯,此豈設置之意乎?臣意則卽今堂上武臣中年久作散不沾寸祿者甚多,以衛將七窠,依忠翊·忠壯將例,竝以履歷武弁差出,則不但有益於守護空闕之道,亦足爲疏滯之一端矣。下詢大臣處之,何如?令曰,非不爲好,而今此變通之後,永久遵行,有未可知矣。大臣之意,何如?尙喆曰,兵判之言,非曰不是,忠翊·忠壯,前旣變通,空闕衛將,今又若是擬差,則在武弁猶或爲疏滯之一助,而自此中庶之類,雖得二品之資,而更無付職推恩之路,行之未久,如又銷刻,則國體顚倒,反不如審愼於作法之初。臣意則未見其必可行也。令曰,中庶之中,亦豈無人乎?溵曰,兵判所陳,固出於恢公之意,而此窠之屬之中庶,其來已久矣。且雖異於官制變通,領相所奏,審愼於作法之初者,儘得矣。只就程式中擇人,毋至濫雜,好矣。令曰,更爲消詳稟處,可也。出擧條載俊·相岳·樂洙·昕曰,荐棘罪人沈翔雲,本以凶孼之裔,且兼妖邪之性,得罪倫紀,爲世所棄,向來一書,指意陰譎,情狀叵測,合辭之請,實是嚴懲討杜亂源之意,而日前停啓,大壞臺體,今者復發,實出輿憤。我聖上好生之德,雖甚欽仰,在臣等執法之道,決難容貸。請黑山島荐棘罪人沈翔雲,仰稟大朝,亟令王府嚴鞫得情,快正王法。令曰,不從。載俊·樂洙·昕曰,趙德昌,以入番掖隷,擅離番次,至於踰越宮墻,充軍之命,雖出於好生之德意,論其罪犯,不可充軍而止。請黑山島充軍罪人趙德昌,仰稟大朝,依律處斷。令曰,不從。載俊曰,目今爲弊之端不一而惟科弊最甚,日前已有納言之達,諫長之書,臣不必煩陳而今此大比之科,三場五體,試規精密,其中策文,卽是科場大文字,虛頭中軸,設救篇終,各有體裁,或觀文辭,或取經綸,實才揀取之道,全在於此,而近來士不如古,業又未周,入場應卒,不過做虛頭又一段,中軸以下,苟非分製而成篇,率是取人而呈券,擧子用之,而恬而爲常,考官見之,而不以爲異,一場中能了得全篇者,蓋亦無幾矣。古稱對策無倖科,今則反是,寧不慨然?至若場屋之不嚴,多由下隷之作奸,比來士習不美,巧僞多端,試圍軍卒之以鄕軍排定者,輒以有勢擧人家僕隷,換易入送,納券則以晩爲早,立落則榜前先洩,甚至自外製呈之弊,亦藉此輩之力,嘵嘵傳說,臣不盡信,而聽聞所及,極爲駭然。請今番科策,若有如前輪用之類,雖三四行,令試官一一考閱,以雷同拔去,入場軍卒,另飭該所與禁亂官,若有換定之事,一依用情律重繩。令曰,依達。載俊曰,顧今國儲蕩然,雖以地部·惠廳言之,一歲經用,每患不足,獨於諸軍門所需錢布,皆有餘裕。蓋設置營門,優其財貨,使大將專管者,當初法意,固有在焉,故相臣李浣所謂平時用財緩急得力者,抑以此也。近來將兵之臣,人未如古,公不勝私,以移送責應所,爲憑藉濫用之資,鮮有餘剩之畜聚,甚至舊儲之耗縮,若此不已,莫重軍需,將不免匱竭之患。請自今以後,各軍門歲入用下餘剩,依藩閫別備例,每於一年之終,修成冊報于備局事,定式施行。令曰,旣非古例,似難創行,不從。載俊曰,臣言議巽軟,才識魯下,風憲之長,豈有一分近似者,而適當慶賀之辰,冒沒出肅,屢次登筵,不能效一日之責,惶愧無地。俄者以軍門財貨之蕩然無儲,將有反閱之擧,此由大將之專管,自然爲弊之至斯,故非不知當初法意之有在,而以年終所餘,輒報備局事,有所論達矣。及承睿批,以旣非古例,似難創行爲敎,臣之不審之失,於是乎著矣。顧何可一刻晏然於臺次乎?請令遞斥臣職。令曰,勿辭,亦勿退待。相岳曰,臣姿品魯下,言議巽軟,本不合於淸朝耳目之任,而昨日草草數語,粗效一日之責,及承睿批,以創無前之例,傷待士之禮爲敎,藹然德意,出於優容多士,敎在不屑,臣亦爽然自失,欽誦之不暇,以諫爲官,妄言之罪,實無所逃,而且與新除授正言李會遂,有內外從應避之嫌,臣何敢以長席爲諉,而不思所以自處之義乎?請令遞斥臣職。令曰,所辭過矣。避嫌下僚當遞,勿辭,亦勿退待。相岳曰,黑山島充軍罪人趙德昌,越入宮墻,自有當律,而日前決棍充軍之命,固知我大朝好生之德,而身爲掖隷,乘夜踰墻,亂入深嚴之地者,論其罪犯,決難容貸。請充軍罪人趙德昌,仰稟大朝,依本律處斷。令曰,不從。相岳曰,近來世道之壞亂,朝象之渙散,人心之陷溺,風俗之囂競,非國家之細憂,此豈一人之故,而若論其作嚆矢而爲巨魁,則卽具庠是也。庠本厲氣所鍾,濟以陰譎,居家有悖戾之行,在官肆貪淫之習,而此猶餘事,以其地處,不思守分,乃敢東西跳踉,左右迷藏,暗地排布,罔非戕人而害物,半生揣摩,不出凶國而禍家,凡渠罪惡,有不忍汚口索言。假使數年任其胸臆則未知國家稅駕於何地而何幸情狀盡露,投之有南,處分嚴正,國人咸快,未幾宥還,已是寬典,而當此离明代照百工導正之時,渠猶不悛舊習,計出窮濫,初旣見棄巨室,而反自以爲有功,近又固結凶孼,而亦自以爲有見,日夜綢繆,雄唱雌和,內而包藏禍心,外而虛布聲勢,又未知何樣駭機,伏在何處,則二三其德,千億化身,猶屬渠家傳,而在朝家逆折奸萌,明示好惡之道,豈可一日置諸城闉之下哉?請前參判具庠,亟施遠竄之典。令曰,如非風聞,果出公議,則余豈靳許耶?相岳曰,臣雖無狀,豈敢以一毫疑似之事,仰瀆睿聽乎?令曰,若以年前事,則余未知其爲適當矣。相岳曰,非以此也。臣今所論,實出於一世之公議。令曰,公議所在,則不可靳持,依達。樂洙曰,臣有區區所懷,敢此仰達矣。目今世道之乖裂,人心之陷溺,專由於三者之弊,浮囂也,躁競也,貪墨也。擧世滔滔,莫可奈何,而其實不過君上一轉移之間,崇奬簡靜,則浮囂者自可戢矣,登進恬雅,則躁競者莫可售矣,簡拔廉愼,則貪墨者知所戒矣。此乃對症之藥,而救時之務也。誠如是則不動聲色,而世道人心,自可挽回,伏願深留睿念焉。令曰,所達是矣。當留念。樂洙曰,秋曹捉囚罪人厚男,國中之巨盜也。砲保價布,卽兩端踏印者,而任自幻弄,記簿錢,卽營庫藏置者,而擅自偸出,以致營儲空虛,國言狼藉,日前臺達,實出公憤,此非尋常穿窬之比,若不嚴繩,無以懲後。臣謂李章吾奴子厚男,移送捕廳,治以賊律,另加究覈,宜矣。令曰,依達。樂洙曰,日前捧上言時,聞有江界人上言外,貼連濫雜之說,極其驚駭云,遐陬愚蠢之人,雖與內地之民有異,其在杜後弊之道,不可尋常處之。臣謂令該曹嚴刑定配,宜矣。令曰,此不過遐陬邊氓,未諳體例,不從。樂洙曰,臣才識淺短,言議拙訥,淸朝耳目,自知不稱,今於論達江界人以上言猥濫之事矣。以此不過遐陬邊氓未諳體例爲批,臣何敢晏然於臺次乎?請令遞斥臣職。令曰,勿辭,亦勿退待。令書令旨曰,方有時囚,金吾之長,不可不備,判義禁具允明,勢難强察,許遞,今日政差出。令曰,前參判具庠遠竄。出下令令書令旨曰,右相家遣御醫持藥物看病。令曰,明日製述處所,以頃日殿講處所爲之。出下令令退諸臣,以次退出。
丙申二月十一日午時,上御集慶堂。藥房入診入侍時,都提調李溵,提調蔡濟恭,副提調徐浩修,記事官韓用龜·金奎祥·朴祐源,醫官方泰輿·鄭允協·慶絢·吳道炯·鄭允德·柳光翼·徐命偉·金孝儉·丁志泰·李翊臣,以次進伏訖。溵曰,午聞聖體,若何?上曰,一樣矣。命書傳敎曰,昨日命沖子替酌,心懸南殿,曷勝追慕?竟夕若此,於夜以君比諸美人,故唐詩云,洞房昨夜春風起,遙憶美人湘江水,枕上片時春夢中,行盡江南數千里。夜雖長,嗟哉,予興懷風泉,以此終夜,以一人,晝追慕,夜風泉,心豈木也?腸亦石乎?朝來氣苶,强作察民隱,使一雖來,其餘遺於北道,道臣先爲嗟哉?予心一則追慕,二則爲民,三晝夜若此,予心,若何?今召內局,非爲按脈,亦非爲陳根,尙今冥然,故恐滯萬機而然也。三資懸賞,衆皆聾乎?不然,一則㤼於時體,一則諂諛扁鵲而然也。此等人雖禽獸,何食其餘?聞下敎若此,雖由予誠淺而然,今世人慷慨二字,腸肚洗滌乎,五臟昏暗乎?此皆由於該府不能知委之致,五部官員,從重推考,其復若此,予當臨門重棍,以此申飭。溵曰,今承下敎,追慕之聖意,恤民之盛德,臣實欽仰,而至於湯劑之敎,今雖有嚴飭,決無立異之人矣。濟恭曰,豈特五部?雖八路,決無其人矣。溵曰,朝家之恤民,生民之被澤,莫近日若也。濟恭曰,近日萬機,無停滯之患,臣待罪備局,故得以詳知矣。上曰,諸道察民隱使,有入來之先聲乎?注書出去知入。濟恭曰,周行列邑詳察民隱,故自爾遲滯矣。上曰,御史之行,亦有漁色之弊乎?濟恭曰,此豈執法者之所可爲乎?決無此等之弊矣。溵曰,夕湯劑當待下敎乎?上曰,唯。諸臣以次退出。
丙申二月十一日未時,王世孫座尊賢閣。諸承旨持公事,輪對官同爲入對時,都承旨徐浩修,右承旨徐有慶,左副承旨吳載紹,右副承旨金文淳,假注書徐鼎修,記事官洪國榮·朴祐源,儀賓都事崔星鎭,禮曹正郞韓㵛,敦寧參奉朴始榮,吏曹佐郞金復元,以次進伏訖。令曰,輪對官先爲進前。星鎭等次第進伏,各詢姓名及職掌所懷。至金復元,令曰,職掌何?復元曰,祭享色。令曰,有所懷乎?復元曰,無。令曰,然則此後祭官等事,其將無頉乎?復元曰,祭享色吏,各司任意捉去,故每患苟艱矣。輪對官先退。文淳曰,輪對官吏曹佐郞金復元,詢問之下,旣以無弊仰對,旋又以享吏微瑣之事,苟且陳達,殊欠敬謹誠實之意,從重推考,何如?令曰,依爲之。出擧條浩修等以次讀奏公事訖。令曰,當該中官罷職不敍。出下令令書令旨曰,文臣製述史官勿參,旣有法典,兼史亦然,而亦不可竝不赴試,只入直勿赴,依翰林上下番例,此後定式施行事,分付。
丙申二月十一日酉時,王世孫座尊賢閣。承旨入對時,左副承旨吳載紹,假注書徐鼎修,編修官李鎭衡,記事官朴祐源,以次進伏訖。令曰,文臣製述試官李秉鼎改望,禮房承旨持而入對。出下令令曰,嶺南·北道·松都節行狀之下禮曹已久,而尙無回達,何也?注書出問。賤臣鼎修承令出來,問于體曹後,以連値有事,未及擧行之意,回奏。令曰,都承旨入對。都承旨徐浩修進伏。讀奏平安道審理狀,令曰,殺獄罪人,何等重難,而遽然放釋,則何以慰死者之冤乎?浩修曰,法久則解,而至於殺獄,不可不審愼矣。令書令旨曰,赦者,小人之幸也,固不可輕易放釋,而至於殺獄罪人之減死定配,雖出於好生之聖意,乍配旋放,不特無以慰死者之冤,又非按法之臣所可遽然請宥者,順安縣定配罪人洪致寅,罪犯殺獄,到配纔過數年,則置諸稟秩,殊欠審愼,平安監司洪趾海,緘辭從重推考。載紹曰,卽伏見平安監司洪趾海,城山鎭別將望申本,則所當達請,而誤以啓請,有違格例,推考警責,申本還下送,何如?令曰,依爲之。出擧條令曰,洪述海之以貿米,入於繡衣之啓者,誠無狀矣,身爲方伯,豈忍牟利於殘民乎?況以貿米事,近來聖敎,何等申飭,而渠受一方委畀之眷,乃敢爲此乎?浩修曰,貿米極爲民弊,而營貿尤甚。令曰,李敬彬之不參朝參,極爲無狀,此不過避洪判府啓辭而然矣。聽政朝參,與洪判府啓辭,其輕重,何如,而乃敢如是乎?國若有法,此人決不可遽放矣。令曰,各道下諭之後,宮屬作弊,稍可減戢乎?浩修曰,此後則必不敢作弊矣。令書令旨曰,十六日儒生殿講,以十八日爲之。令退,諸臣以次退出。
上在慶熙宮。常參·經筵,以代理停。
大殿·中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
金文淳達曰,今此合辭之時,諫院無詣臺之員,除在外外,大司諫朴相岳,獻納申大年,正言曺遠振,竝卽牌招,何如?令曰,依。
令于趙瑍曰,承旨一員入對。
傳于徐有慶曰,內局入侍,時原大臣若入來,同爲入侍。
以大司諫朴相岳,獻納申大年,正言曺遠振牌不進罷職令旨,令于金文淳曰,推考徽旨捧入。
以兼輔德徐有防牌不進罷職令旨,令于金文淳曰,只推,更爲牌招。
傳于徐有慶曰,李秉鼎屢度催促,終不入來,鳳山郡守除授,時任郡守,遞付京職。
考官一望,以鄭一祥爲試官。
傳于徐有慶曰,朴相德右參贊除授。
傳于吳載紹曰,御史留待。
建功湯一貼封入事,下敎。
傳于金文淳曰,御史·大臣·畿伯入侍。
傳于金文淳曰,內局入侍,御史同爲入侍。
傳于金文淳曰,畿甸御史入來,畿伯來待,同爲入侍。
傳于徐有慶曰,御史入來云,時任大臣入侍事,遣注書傳諭。
金文淳達曰,左邊捕盜大將張志恒,持厚男供辭,依下令來待矣。
備忘記,傳于吳載紹曰,三百六十日,問已昏猶申牌,問開東猶更點,見予心其豈木?見予腸亦豈石?三百六十日,曷勝悶曷勝悶?今夜掃席數更中,遍覽關西幾百里。
掌令申昕達曰,趙德昌,以入番掖隷,擅離番次,至於踰越宮墻之境,充軍之命,雖出於好生之德意,論其罪犯,不可充軍而止,請黑山島充軍罪人趙德昌,仰稟大朝,依律處斷。答曰,不從。
徐有慶,以吏曹言達曰,禮曹正郞金璟成,成均館典籍李東讓呈狀內,俱以身病甚重,勢難察任云,竝今姑改差,何如?令曰,依。
徐有慶,以宗簿寺官員,以提調意達曰,璿源譜略陪進,後日擇日事,令下矣。進上日字,令日官更爲推擇,則今月十三日爲吉云,以此日本寺堂上郞廳·校正官具儀仗鼓吹,陪進崇政殿,大殿進上,與承旨請承傳色捧入,世孫宮進獻,與承旨·侍講院官員,請承言色捧入。國朝御牒·八高祖圖·王妃世譜,亦爲正書矣。當爲御覽,而旣承大朝直爲奉安之命,故提調行副司直臣鄭尙淳,具儀仗鼓吹陪進,八高祖圖,奉安于儲慶宮,提調恩全君臣禶,具儀仗鼓吹,陪進八高祖圖,奉安于毓祥宮,而五處奉安國朝御牒·八高祖圖·璿源譜略·王妃世譜,依例鱗次陪進之意,敢達。答曰,知道。
吳載紹,以兵曹言達曰,同知中樞府事李基東,病伏鄕廬,末留上來,僉知中樞府事慶成運,身病猝重,無望供職,呈狀乞遞,西樞雖是閑局,不可虛帶,竝改差,何如?令曰,依。
吳載紹,以兵曹言達曰,左邊捕盜從事官金魯成,未及周旋於下鑰之時,致煩徽旨之請出,其在事體,誠極駭然,爲先自本曹決棍十度之意,敢達。答曰,知道。
金文淳,以刑曹言達曰,因臺達,罪人白漢圭絶島安置事,令下矣。依下令罪人白漢圭,更加嚴刑一次後,全羅道康津縣古今島,定配所押送安置之意,敢達。答曰,知道。
金文淳,以左邊捕盜廳言達曰,依令旨,刑曹移來罪人金厚男取招文案入達之意,敢達。答曰,知道。
吳載紹,以御營廳·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
丙申二月十二日寅時,上御集慶堂。藥房入診入侍時,都提調李溵,右承旨徐有慶,記事官韓用龜·金奎祥·朴祐源,醫官方泰輿·鄭允協·吳道炯·慶絢·鄭允德·柳光翼·徐命緯·金孝儉·李翊臣,以次進伏訖。溵曰,夜間聖候,若何?上曰,一樣矣。溵請診候,上曰,止之。溵曰,湯劑待下敎乎?上曰,唯。諸臣以次退出。
丙申二月十二日卯時,上御集慶堂。藥房入診入侍時,都提調李溵,提調蔡濟恭,副提調徐浩修,記事官韓用龜·金奎祥·朴祐源,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·李翊臣,以次進伏。溵曰,俄間聖體,若何?上曰,痰入肩部,難於動作,當蔥熨乎,抑椒熨乎?道炯曰,此則一時往來之氣矣,以本湯劑進御,似好矣。上曰,單方,何如?道炯曰,以桂橘茶進御,似好矣。溵曰,湯劑已待令矣。上乃進御,仍命診候。泰輿等曰,左右三部平均,滑體之勝,亦如前日矣。上曰,椒熨待令乎?溵曰,待令矣。道炯曰,湯劑之進御屬耳,桂橘茶則差晩進御,似好矣。溵曰,晨早酬應之餘,水刺尙未進御,臣等,則姑爲退出乎?上曰,今方椒熨,姑勿出去也。道炯曰,椒熨亦不可屢試,若以綿子貼附,則似好矣。上曰,左部少勝,而右部又作痛矣。道炯曰,此卽往來之痰候也。上曰,已開門乎?溵曰,日勢已晩,臣等,又再次入侍矣。諸臣以次退出。
丙申二月十二日辰時,上御集慶堂。藥房入診入侍時,都提調李溵,提調蔡濟恭,副提調徐浩修,記事官韓用龜·金奎祥·朴祐源,醫官方泰輿·鄭允協·慶絢·吳道炯·鄭允德·徐命緯·柳光翼·丁志泰·李翊臣,以次進伏。溵曰,俄間臂部往來之氣,若何?上曰,俄者入睡,覺後臂氣雖少勝,而厭食甚矣。溵曰,餐物令廚院加進,似好矣。上曰,止之。上曰,舌魚,三提調皆不知乎?濟恭曰,或云廣魚,或云霜魚,而皆不知其名矣。上曰,此乃無鱗魚矣。溵曰,然矣。溵曰,中和凍秀魚,味甚佳矣,使之封進,何如?上曰,止之。浩修曰,全州汁醬,味亦好矣。濟恭曰,恬淡之味,莫如延安食醢矣。上曰,果好矣。溵曰,汁醬與食醢,則使之封進乎?上曰,封進,可也。上曰,江原監司多有玩景云,然否?濟恭曰,然矣。若見其路程記,則關東八景,盡入於其中,可謂照爛人目矣。浩修曰,平壤鍊光亭·浮碧樓,尤是擅名之樓觀矣。上曰,乃是平壤乎?濟恭曰,然矣,而眼界之廣闊,水色之佳麗,可比於西湖錢塘矣。麗太租之言曰,水德調順,正謂此也。濟恭曰,以樓觀言之,則降仙爲最矣。上曰,樓爲幾間,而庶幾遇神仙乎?濟恭曰,爲三百六十間,而其精緻宏麗,不似人間制作矣。上曰,義州,何如?濟恭曰,若登統軍亭,景物極佳矣。臣待罪關西時,行獵於威化島,此誠壯觀,而江邊七邑,臣亦巡行,則多有可觀處矣。巡邊之時,往往逢着彼人,彼人輒指點相謂曰,平州都督方巡邊云,而或有望見而跪坐者,此乃致敬之意也。上曰,西湖,果何如?濟恭曰,臣得見西湖志,則蓋其江山景物,與我國平壤相等,而唐使朱之蕃,亦稱之以小金陵矣。溵曰,江山之勝,人物之盛,寶貝之多,未有如我國者矣。浩修曰,關北之軍容,關東之山水,嶺南之紙地,最名於國中矣。上曰,肇慶廟,何如?浩修曰,制作與基址,俱好矣。濟恭曰,此乃興王之地,故山川形勢,比之他邑,尤絶勝矣。上曰,今則氣勝,建功果是靈丹矣。溵曰,誠然誠然矣,如此之時,則加意進御,似好矣。諸臣以次退出。
丙申二月十二日辰時,王世孫座興政堂。親臨文臣製述入對時,左承旨趙瑍,右承旨徐有慶,假注書徐鼎修,記事官洪國榮·朴祐源,試官右參贊徐命膺,大提學李徽之,戶曹參判鄭一祥,司直金夏材,兵曹參議洪檢,司直李德師·李普行,以次進伏訖。令曰,都承旨入對。都承旨徐浩修進伏,令書令旨曰,座堂時宮官不可不備,兼輔德徐有防,牌招察任。令書令旨曰,旣已承批,又爲牌招,則情勢爲輕,事體爲重,懸牌闕外,至於經宿,分義所在,不可無飭。大司成李秉鼎,從重推考,更爲牌招,令懸題。令曰,表論中各從所願製進之意,知委,可也。令書令旨曰,大司成李秉鼎之日事違召,無意出肅,此何分義?不可無飭,當稟于大朝嚴處矣,違牌徽旨勿施。令書令旨曰,新除授鳳山郡守李秉鼎,使之卽爲謝恩,仍爲下直。令曰,鳳山郡守下直後入對。賤臣鼎修,承令出來,與鳳山郡守李秉鼎,偕入進伏。令曰,廉隅雖重,分義宜顧,屢違召命,極爲慨然,而本事余已洞燭,行且召之矣。秉鼎曰,重觸時諱,辱及老父,屢事違逋,臣罪尤大,今當辭陛,衷情抑塞,不知所云。秉鼎先退。浩修曰,筵席說話,本自嚴秘,一或誤傳,關孫莫重,今月初四日尊賢閣,領議政金尙喆入對時說話,有流行於外間者,故臣試爲取見,則上下酬酌書去之際,全失伊時語脈,此已可怪,而甚至於下令中數句語,乃入對諸臣之所未承聞者,似是秉筆之臣,聽瑩所致,而不爲審愼,輕易宣播,四五日之內,殆無人不見,揆以事體,萬萬驚駭,亟令記注,修正日記,以破贗本之流行者,當該翰注,所宜査實論罪,而臣則請推之外,無他可施之罰,何以爲之?敢達。令曰,聞極驚駭,伊日入對翰林·注書,爲先緘問以奏,可也。出擧條賤臣鼎修退出。令曰,事變注書入對。事變假注書李兢淵進伏,令曰,翰注緘辭催促,諸承旨以次讀奏公事。有慶曰,單付窠,以令旨狀請,已有定式,而今此平安監司洪趾海狀請單付別將,以敎旨仰請,殊涉不察,原狀本還爲下送,而做錯之失,不可無警,推考,何如?令曰,依爲之。出擧條令書令旨曰,禁衛營反庫,待大將行公擧行事,分付。令曰,典籍李周顯禁推。出下令令曰,論題則余意有在,以春秋大義爲主者,取之,可也。科次畢,令書令旨曰,文臣製述,旣無優等論賞一節,今無可言,至若外等之罷職,更等之推考,白文之拿處,多至百餘人,余不料文風之不振,至於斯極也。然事係令前,不可盡以如法勘罪,外更及白文人員,姑先從重推考。令曰,文臣製述入格人,明日入對。出下令令曰,諭書銀印差備忠義,每都政一人式守衛官遷轉事。出下令令曰,諭書銀印忠義,月料加給。出下令令曰,海西御史任希雨,明日入對。出下令令退,諸臣以次退出。
丙申二月十二日午時,上御集慶堂。藥房入診,大臣·畿伯·御史同爲入侍時,都提調李溵·提調蔡濟恭,副提調徐浩修,記事官韓用龜·金奎祥·朴祐源,京畿監司尹蓍東,京畿察民隱御史兪漢敬,醫官方泰輿·鄭允協·慶絢·吳道炯·鄭允德·徐命緯·柳光翼·丁志泰·金孝儉·李翊臣,以次進伏訖。上命御史進前。上曰,予欲先問矣,畿甸有不法之守令乎?漢敬曰,守令皆仰體恤民之聖意,小心奉公,故無不法者矣。上命吳道炯進前。上曰,湯劑入桂橘乎?道炯曰,然矣。上曰,單方亦待令乎?道炯曰,桂橘茶亦待矣。上命桂橘茶停止,建功湯加桂橘各五分煎入。上命御史讀書啓訖。上曰,松都多富商乎?漢敬曰,果多富商,而不無弊端,故臣皆廉察,而其中大無良者數人,則嚴治定配矣。上曰,軍門收米,果有弊端矣。蓍東曰,民情雖可矜,而軍門亦不可無收米矣。上曰,免稅自戶曹劃給,何如?濟恭曰,自戶曹劃給,則宮差導掌輩,雖或有稱冤之端,而在宮房,甚便好矣。上曰,守令中有善治者乎?漢敬曰,別無指的仰達者矣。上曰,鄭允明,自內局出去,能善治乎?漢敬曰,爲政詳明,能制吏民矣。上曰,婢貢旣蠲減,果有效否?漢敬曰,蒙惠果不少矣。上曰,以元結劃給,則在宮房,亦便好乎?濟恭曰,旣無宮差操縱之弊,則在國家,在宮房,俱極便好矣。蓍東曰,免稅雖以十年輪回定式,而近來則各有卜定,故不得行此法矣。領議政金尙喆追後入侍問候訖。上曰,免稅事,何如?尙喆曰,此論自古有之矣。臣又經度支,故商量事勢,則此在宮房,雖似便好,而自戶曹分送之際,自然生弊矣。上曰,非知之難,行之惟艱矣。尙喆曰,然矣,臣等當退出稟定矣。溵曰,夕湯劑待下敎乎?上曰,唯。諸臣以次退出。
上在慶熙宮。只晝講,常參以代理停。
藥房都提調李溵,提調蔡濟恭,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任終宵憂慮,敢來問安,竝此仰稟。答曰,知道。悶冥然悶苟且,悶八旬悶建功,悶夜長悶晝永,悶世道悶時體,悶扁鵲悶長席,其悶曷勝?況十乎?聞撤漏予心喜,氣何諭?待敎侍。
中宮殿·惠嬪宮,藥房口傳問安。答曰,知道。
王世孫詣延和門外幕次後,政院·玉堂口傳問安。答曰,知道。
大殿·中宮殿·惠嬪宮,樂房口傳問安。答曰,知道。
庭試陳賀罷後,政院·玉堂口傳問安。答曰,知道。
令于趙瑍曰,承旨入對。
令于趙瑍曰,都承旨及他承旨,與海西御史製述入格人,同爲入對。
以武藝別監望筒,傳于吳載紹曰,更爲擬入。
傳于金文淳曰,內局入侍,時原任若入來,同爲入侍。
建功湯一貼封入事,下敎。
令于金文淳曰,禮曹入對。
令于徐有慶曰,都承旨入對。
備忘記,傳于徐有慶曰,心若此氣若此,今於便殿,當耆耉講,經筵官·儒臣安徐,待下敎,只入正時,譜略入來日講此,是豈偶然歟?
建功湯一貼封入事,下敎。
備忘記,傳于徐有慶曰,今日當耆耉庭試,八十以上人應科,試官韓判府·大提學·兩館提學·入直騎堂·兩儒臣入侍,武臣亦年八十人應射,試官·訓將·禁御兩將·訓鍊正·入直摠郞堂隆武堂爲,時刻待下敎,只入正時。
傳于徐浩修曰,文武科應擧人,以七十以上待令。
傳于徐有慶曰,今番庭試,許寫手。
傳于徐浩修曰,七十歲至七十九歲人赴擧。
傳于徐有慶曰,七十以上待令事,命下,而何如是遲滯乎?若或遲滯,則漢城府官員當汰去,以此催促。
傳于金文淳曰,耆老所入直官員入侍。
傳于徐有慶曰,承旨入侍。
傳于徐有慶曰,六十以上捧擧案。
令于徐有慶曰,弘文提學卽爲牌招謝恩。
傳于徐有慶曰,承旨入侍,都承旨同爲入侍。
傳于徐有慶曰,領相爲命官。
傳于徐有慶曰,今日耆老科,卽日唱榜。
傳于徐有慶曰,弘文提學趙明鼎除授。
備忘記,傳于徐有慶曰,耆耉講,爲少年,曷勝寒甚?於官案,只付李益炡,皆付籤。
傳于徐有慶曰,新恩政事,當日爲之。
以張志恒爲禁衛大將。
備邊司,以金漢耆爲御營大將。
建功湯一貼封入事,下敎。
備忘記,傳于徐有慶曰,今日晝講入侍,兩儒臣準職承傳。
校理前望,以鄭宇淳爲校理。
傳于徐有慶曰,庭試致詞,壽星今照黃髮,登庸禮當慶賀。
有政。吏曹,判書金鍾正進,參判具㢞病,參議李在簡病,左副承旨吳載紹進。以金致顯爲修撰,尹行修爲副修撰,鄭東協爲漢城判官,金履中爲掌苑奉事,權惠應爲內贍奉事,李徽之爲同經筵,趙埈爲大司成,尹禹欽爲兼引儀,李陽馥爲典籍,金履厚爲吏曹佐郞,漢城判尹姜世晃今加通政,文科甲科第一人。
兵批,判書徐命善病,參判鄭昌順病,參議洪檢進,參知金漢老在外,左副承旨吳載紹進,護軍徐有和·宋煥喆。
徐有慶,以吏曹言達曰,鳳山郡守徐有和,遞付京職事,命下矣。本曹無相當窠,依例送西之意,敢達。答曰,知道。
徐有慶,以宗簿寺官員,以提調意啓曰,璿源譜略開刊出,旣已粧䌙矣。進上日字,令日官推擇,則今月十三日爲吉云,以此日本寺堂上郞廳·校正官,具儀仗鼓吹,陪進崇政殿,大殿進上,與承旨請承傳色捧入,世孫宮進獻,承旨·侍講院官員,請承言色捧入,國朝御牒·八高祖圖·王妃世譜,亦爲正書矣。當爲御覽,而旣承直爲奉安之命,故提調行副司直鄭尙淳,具儀仗鼓吹,陪進八高祖圖,奉安于儲慶宮,提調恩全君臣纘,具儀仗鼓吹,陪進八高祖圖,奉安于毓祥宮,而五處奉安國朝御牒·八高祖圖·璿源譜略·王妃世譜,依例鱗次陪往之意,敢啓。答曰,知道。
徐有慶,以禮曹言啓曰,今此親臨耆耉文武科庭試及唱榜時儀節,勢未及正書以入,自前如此之時,有草儀註知委擧行之例矣。今亦依前擧行,何如?傳曰,允。
吳載紹,以司僕寺官員,以一二提調意達曰,今此耆老庭試,卽日唱榜事,命下矣。文武科新恩所騎,以本寺馬給之之意,敢達。答曰,知道。
吳載紹,以訓鍊都監·一二所巡廳·左右捕盜廳言啓曰,去夜犯夜人無所被捉之意,敢啓。答曰,知道。
丙申二月十三日卯時,王世孫座尊賢閣。承旨入對時,右副承旨金文淳,假注書徐鼎修,記事官洪國榮·朴祐源,以次進伏訖。文淳讀奏公事,令曰,海西御史製述入格人來待後,卽稟,可也。諸臣以次退出。
丙申二月十三日辰時,上御集慶堂。藥房入診入侍時,都提調李溵,提調蔡濟恭,副提調徐浩修,記事官韓用龜·金奎祥·朴祐源,醫官方泰輿·鄭允協·慶絢·吳道炯·鄭允德·徐命緯·柳光翼·金孝儉·李翊臣,以次進伏訖。溵曰,夜間聖體,若何?上曰,一樣矣。溵曰,臂部痰候,何如?上曰,差勝矣。上曰,聞免稅分送各宮之後,自宮房例有分給導掌之事云矣。溵曰,此則宮房前例,臣等,雖不得詳知而免稅,若自戶曹,劃給官房,則在宮房甚便好矣。濟恭曰,昨日與道臣,爛漫相議矣。有土免稅,則雖依例劃給,而至於無土,則弊端甚多云,臣等,當更爲商確後,可以回啓矣。上曰,自宮房分給導掌之例,問之,可也。諸臣以次退出。
丙申二月十三日辰時,王世孫座尊賢閣。都承旨·他承旨·海西御史·製述入格人,同爲入對時,都承旨徐浩修,右承旨徐有慶,假注書徐鼎修,記事官洪國榮·朴祐源,海西御史任希雨,製述入格人朴長燮·李胤馥,以次進伏訖。令書令旨曰,朝報事體,何等重大,則傳敎令旨之誤字落行,已是承旨不能照檢之致,而況又所可頒布者,初不頒布,雖曰非今斯今,其所不察,則大矣。振勵百司,宜自政院始,再昨日坐直承旨吳載紹,越俸一等,長燮·胤馥進前,各奏入格試券。令曰,遐方之人,能以皇朝爲意,是可貴也。令書令旨曰,初無善作,且因峻考,未得優等,殊非奬勵之本意,雖是次等,旣已入格,則亦不可無激勸之道,論次上李胤馥,表次上朴長燮,各賜紙三卷·筆五枝·墨三笏,長燮等先退。令曰,御史進前。希雨進伏,令曰,周爰諮度,周爰諮訪,是乃皇華之職也。雖非暗行,而風俗民隱,必多採訪,頃日入侍,或有未盡之懷,更此陳達,可也。希雨曰,曾前道內勅需,以詳定米會減矣。己丑裁定時,詳定大小米一萬八千石,管餉米一萬石,劃給勅需,還今取耗,而還穀數多,反爲民弊。今若作錢,與元勅錢,一體給債,取其殖利,以補勅用,可爲公私兩便,下詢廟堂,處之,何如?令曰,議于廟堂,可也。出擧條希雨曰,新溪·遂安兩邑,處在山峽,昨年被災,比他尤甚。瑞興·谷山·兎山三邑,雖云之次,豆太黍粟,俱爲無實,今當窮春,田三稅,有難一時督納,五邑京上納及公用詳定米,限折半待秋退捧,則可紓窮民燃眉之急,下詢大臣處之,何如?令曰,議大臣稟處,可也。出擧條希雨曰,延安·白川畓結中,有舊浦落及舊陳未懸頉者,每以今災分俵,故應受今災之民,反未蒙給災之惠矣。令道臣一一査頉,俾無今災移施之弊,何如?令曰,依爲之。出擧條希雨曰,安岳量田,在於三去癸酉,信川量田,在於三去癸卯,文化量田,亦至百餘年之久,田政紊亂,皆由於此,三邑民人,咸願改量,待年豐次第改量之地,何如?令曰,議于廟堂,可也。出擧條希雨曰,漁箭之當初定稅,實在漁利豐饒之時,故稅額未免過多,或至四五百兩,而近來漁箭,率多失利,雖有分數減給之事,而猶有白地徵稅之冤,實爲海民難支之端,稅錢之最多者,漁利之全失者,査實減稅,俾保海民,勸結漁箭,似合事宜,令道臣詳査狀聞,以爲從實減稅之地,何如?令曰,問于道臣狀聞,可也。出擧條令曰,監司貿米,其弊端,何如?希雨曰,道臣之爲此,尤極慨然,故詳明査覈,則其數合爲三千餘兩,故重治監色後,令本官分給民間矣。令曰,不稟朝家,爲此要利,其爲不法大矣。方今生民倒懸,不一而足,至於貿米,其弊尤甚矣。令退,諸臣以次退出。
丙申二月十三日巳時,王世孫座尊賢閣。都承旨入對時,都承旨徐浩修,假注書徐鼎修,記事官洪國榮·朴祐源,以次進伏訖。令曰,禮判入對。賤臣鼎修,承令出來,與禮曹判書趙重晦,偕入進伏。重晦曰,臣考見謁聖規式,則永禧殿酌獻禮後,文廟謁聖,本無定式,每因特敎矣。令曰,今番若無特敎,則置之,好矣。重晦曰,各道節行狀聞,自前委積,而今番嶺南北道松都狀聞,爲先回達乎?令曰,虛實相蒙,雖難的知,而抄其一二卓異者,宜施褒賞之典,前後狀聞通融抄出後,次對稟定,可也。重晦先退,令書令旨曰,隆武堂耆耉庭試時,當侍坐,乘興處所,以今在門爲之事,政院及禮貌官知悉。令退,諸臣以次退出。
丙申二月十三日午時,上御集慶堂。晝講入侍時,王世孫侍坐,領事李溵,特進官蔡濟恭,參贊官徐有慶,侍講官徐有防,檢討官尹東晩,假注書徐鼎修,記事官金奎祥·朴祐源,以次進伏訖。命書傳敎曰,少年講爲之。上進講大學篇題及第一第二大文訖。有防·東晩及特進官,以次輪讀畢。有防曰,大文中三箇在字,實爲一部之要領矣。東晩曰,修身齊家,非但爲治國之本,而凡於日用萬事,無非修齊二字上工夫。溵曰,兩儒臣文義誠好矣。濟恭曰,俄以少年講下敎,此可見聖人志氣,無時而衰,臣等,不勝欽歎矣。命退,諸臣以次退出。
丙申二月十三日未時,上御隆武堂。耆老文武科親臨庭試入侍,行都承旨徐浩修,右承旨徐有慶,左副承旨吳載紹,記事官韓用龜·金奎祥·朴祐源,以次侍立訖。文試官李溵·鄭存謙·李徽之·洪檢·徐有防·尹東晩,武試官具善復·徐命善·張志恒,率文武擧子,行四拜訖。上命書題武科取二中。上曰,以左相爲命官。上曰,武試所承旨推考,禁衛大將李潤成付籤,騎判爲試官。上曰,弘文提學趙明鼎付籤。上命試官進前,考券拆榜。上命文武科入格人進前,問姓名居住後,諸臣以次退出。
丙申二月十三日未時,王世孫詣隆武堂。侍坐入對時,左承旨趙瑍,右副承旨金文淳,假注書徐鼎修,記事官李商進·金奎祥,以次陪從。王世孫具翼善冠·袞龍袍,乘輿出顯謨門,入延和門,詣隆武堂侍坐,文武耆耉試事畢,還延和門外小次。具遠遊冠·絳紗袍,詣集慶堂,陳賀禮畢,出通陽門乘輿,入顯謨門還內。諸臣以次退出。
丙申二月十三日酉時,上御集慶堂。親臨唱榜陳賀入侍時,行都承旨徐浩修,右承旨徐有慶,左副承旨吳載紹,記事官韓用龜·金奎祥·朴祐源,以次侍立訖。王世孫率百官行禮,仍呼嵩。上命新恩宣醖。上命書傳敎曰,今者憶昔,豈特二三乎?今受譜略,追慕千萬,今者此擧,其豈偶然?況今文壯元,昔年眷遇之姜世胤之弟,昔年稱道耆社之臣故判書姜鋧子,亦豈偶然?予懷何抑?旣有前例,同副承旨今日若此云,許遞,文壯元姜世晃爲同副承旨,房順房,先入侍後謝恩。上又命書傳敎曰,今番耆老科武壯元,豈可循例?況昔年舊邸洞人乎?特授加設僉中樞,今日口傳下批,其令當日懸玉。上曰,文武科壯元進前。姜世晃進伏。上曰,昔年下敎,尙今追憶,予懷悵然。世晃曰,今承下敎,不勝感泣,上武壯元,則在於義洞云,可謂貴矣。左議政李溵,左參贊蔡濟恭進前。溵曰,今日臣等,仰覩盛擧,不勝慶忭之忱矣。上曰,壯元之文,果何如?溵曰,善作矣。濟恭曰,壯元則以善文善書善劃,世所稱三絶矣。上曰,故判書姜鋧家,遣禮官致祭。浩修曰,今日有耆堂付籤之命,而大臣·將臣,亦入其中矣。上曰,大臣及守禦使勿論。諸臣以次退出。
上在慶熙宮。常參·經筵,以代理停。
藥房都提調李溵,提調蔡濟恭,副提調徐浩修啓曰,昨日臨試耆老,侵夜放榜,賀儀親受,勞動亦多,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,王世孫行禮之餘,氣候,何如?臣等,不任終宵憂慮,敢來問安,竝此仰稟。答曰,知道。追慕風泉,予懷千萬,更漏旣撤,莫知何時,此果今世,其尙前生,姜世晃壯元,豈於夢憶?姜鋧子爲承宣,予心喜氣何諭?待敎侍。世孫氣候安順矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
以承言色口傳下令曰,戶判又爲違牌,中宮殿工役浩大,而大內役事,則戶判當爲監董矣。或有大朝下問之事,何以仰對?若此而其誰監董乎?再牌徽旨雖達下,爻周,以此牌擧行。
傳于徐有慶曰,承旨率新恩,昨日唱榜處來待。
吳載紹啓曰,新除授禁衛大將張志恒,卽爲牌招,命召傳授,何如?傳曰,允。
令于徐浩修曰,禁將旣已新除,反庫卽爲擧行,從事官則方在春坊,有擧行之事,以武從事擧行事,卽爲分付。
傳于吳載紹曰,御將牌招,則何如是寥寥耶?牌去來催促。
令于徐有慶曰,再昨日罷職不敍中官敍用。
建功湯一貼封入事,下敎。
傳于趙瑍曰,文武壯元,自戶曹玉圈備給,使之卽爲懸之。
備忘記,傳于趙瑍曰,戶判批下,方有大內鉅役,此非度支長引入之時,戶曹判書具允鈺牌招察任。
令于趙瑍曰,中宮殿差備內,有巨役之事,而物力浩繁,戶判明日當爲監董,如或上書,卽爲入達。
以右議政李思觀看病書達,令于徐有慶曰,仍爲看病。
令于趙瑍曰,差備有巨役事,戶判出仕與否知入。
傳于吳載紹曰,左相及左參贊,同爲入侍。
趙瑍達曰,戶曹判書具允鈺牌不進推考徽旨,纔已捧入,而特令之下,如是違牌,事甚未安,更爲牌招,何如?令曰,依。
建功湯一貼封入事,下敎。
傳于吳載紹曰,禁衛大將望催促。
傳于吳載紹曰,御將連爲催促。
傳于吳載紹曰,聞俄者下敎,敢如是乎?申飭連爲催促。
傳于吳載紹曰,御將入來,然後有下敎事,亦當進御,連爲催促。
傳于吳載紹曰,御將入來,則多有面諭事,亦有許意之事,連爲催促。
備邊司薦望,以李漢膺爲禁衛大將。
傳于徐有慶曰,幾年後親點,豈如是乎?卽爲牌招,催促入侍,傳授命召。
吳載紹啓曰,御營大將金漢耆,依下敎來待矣。傳曰,入侍。
傳于吳載紹曰,御將催促,使之入侍。
傳于吳載紹曰,新除授御營大將金漢耆牌招,傳授命召。
吳載紹啓曰,張志恒復換前任事,命下矣。御營大將張志恒,卽爲牌招,命召傳授,何如?傳曰,允。
吳載紹啓曰,新除授禁衛大將李漢膺,卽爲牌招,傳授命召,何如?傳曰,允。
備邊司薦望,以李柱國爲摠戎使。
吳載紹,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
行戶曹判書具允鈺書曰,伏以邦慶稠疊,縟儀荐擧,聖德彌隆,睿孝益光,臣適當監董之任,獲覩曠絶之擧,區區欣忭,有倍常品。仍竊伏念臣之待罪度支,三年于玆矣。上而多誤國事,下而久妨賢路,臣雖無狀,寧不知愧?祗緣中間,連値事會,引入而旋出者,亦非一再,心雖黽勉,跡涉淟涊,不知臣者,必以爲貪戀無恥之類,或知臣而曲恕者,猶將歸之於徒畏義分,不恤廉防之科,使臣而自爲之說,亦將何辭而解之乎?噫,要任不可專也,亦不可久也。雖在古昔,委任責成之時,才諝地望,俱爲兼備者,未有久且專,而終不顚沛,況如臣無似,以智慮則疎迂,以精力則淺短,平生伎倆,不過鹵莽而已,而乃使掌一國之財賦,管八方之簿書,不啻蚊蝱之負山,僬僥之擔勻,雖荷曲貸,幸免大戾,其病公僨事於不知之中者,容有旣哉?臣之一分報效,惟在筋力奔走,所以受命之初,不敢力辭,有事之時,又不敢言私,仍成盤礡,轉益兜攬,式月陞資,連被錫馬,階級之驟躐,恩賞之便蕃,殆前古所罕有,此尤臣不祥之兆,命卒之秋,而在朝家綜核之政,天地生成之道,豈不有乖,亦豈不有憾也哉?儻蒙終始之澤,得以趁今卸免,則從此至死之年,皆是慈覆之賜也。殞首結草,惟當知報,言之至此,情亦慽矣。臣於治書將上之際,卽見家姪庠之所被臺言,指意深緊,非比尋常彈駁,愕眙惝怳,闔門震駭,官職去就,尤無可論,玆敢披瀝肝膈,仰瀆离明。伏乞俯體下情,仰稟大朝,亟遞臣所帶之任,以幸公私,千萬幸甚,臣無任屛營祈懇之至。答曰,覽書具悉。古有十年判度支者,苟得其人,何論歲月之久乎?況此時此任,非卿莫可,書末云云,可謂過矣,卿其勿辭,卽速察任。
丙申二月十四日辰時,上御集慶堂。承旨率新恩入侍時,左副承旨吳載紹,假注書徐鼎修,記事官金奎祥·朴祐源,以次進伏訖。文武新恩,分東西列立於庭下,命呼唱四拜,仍宣醞畢,諸臣以次退出。
丙申二月十四日未時,上御集慶堂。左相·備堂·御將同爲入侍時,左議政李溵,左參贊蔡濟恭,御營大將金漢耆,都承旨徐浩修,假注書徐鼎修,記事官金奎祥·朴祐源,以次進伏訖。上曰,御將進前,執予手。漢耆進伏,以袖奉御手。上曰,此非偶然之事,而王者無私,頃年舊邸下敎過矣,今則開釋無餘矣。漢耆曰,臣之闔門,至今保全,莫非聖恩。上曰,此人之用於將任,亦可惜矣。溵曰,此重臣若置將任,則必大有益於國事矣。命書傳敎曰,今日先召御將,召左相·左參贊,一堂之中,君臣執手,洞諭予意,一則頃年舊邸下敎深悔意,一則昔年皇嫂孝婦語,仰體追惟,而莫重將臣,豈可一號令,諭予前後意,許免將任?今予此心,彼蒼臨照,無歉方寸,翕然釋然,張志恒復授前任,其代,令備局薦望。命書傳敎曰,旣有祭命,同副承旨許遞,其代金相戊爲承旨,牌招察任,房順房。上曰,左副承旨遞差下敎安徐。出榻敎上曰,同副承旨牌招,待明日爲之。出榻敎諸臣以次退出。
上在慶熙宮。常參·經筵,以代理停。
藥房都提調李溵,提調蔡濟恭,副提調徐浩修啓曰,伏未審夜問,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任終宵憂慮,敢此問安,竝爲仰稟。答曰,知道。靈丹着實,氣何若此?果蓬萊來,予自一哂,予問世人,是果今世,予曰前生,耆耉君少年講,耆耉科得二耆耉,誠可笑。諸耆耉今日謁聖巡堂問此類,其果滋味,夜已深,何接眼?誠悶誠悶。氣何暇〈諭〉?須對同入。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
以承言色口傳下令曰,內役時別監·各色掌輩,或有付食之弊,則依續大典受敎例,計贓重繩,申飭役處,以此戶判知悉,隨現草記。
趙瑍達曰,右副承旨金文淳,今日不爲仕進,卽爲牌招,何如?令曰,依。
吳載紹啓曰,新除授摠戎使李柱國令書,雖未及達下,待開門牌招,傳授密符及諭書,何如?傳曰,允。
兵曹口傳政事,副司果宋煥喆·沈命德·沈·李彦一·李性五·洪周萬·高益擎·具修溫·尹·洪文海·柳煥德。
令于吳載紹曰,戶判牌去來催促。
趙瑍達曰,戶曹判書具允鈺,特令牌招之下,不爲承膺,誠極未安,卽爲牌招,何如?令曰,依。
建功湯一貼封入事,下敎。
傳于吳載紹曰,今日雖齋戒,次對爲之。
傳于吳載紹曰,次對催促。
吳載紹達曰,次對爲之事,命下矣。兩司當爲進參,而諫院無進參之員,竝卽牌招,大司憲趙載俊,一體牌招,卽爲入侍之地,何如?令曰,依。
吳載紹啓曰,大臣·備局堂上,依下敎來待矣。
傳于徐浩修曰,內局入侍,次對同爲入侍。
備忘記,傳于趙瑍曰,有面諭之事,使卽入對,則何敢如是違〈牌〉乎?雖曰崇品,獨不顧分義之重乎?戶曹判書具允鈺,其令卽爲入對事,分付。
以大司諫朴相岳,獻納申大年,正言曺遠振牌不進罷職令旨,令于吳載紹曰,推考徽旨捧入。
令于趙瑍曰,戶曹判書入對。
以右副承旨金文淳罷職令旨,令于吳載紹曰,只推,更爲牌招。
令于吳載紹曰,次對罷後,三軍門大將入對。
吳載紹達曰,訓鍊大將具善復,禁衛大將李漢膺,御營大將張志恒,依下令來待矣。
徐有慶達曰,戶曹判書具允鈺,依下令待矣。
令于徐浩修曰,都承旨與大臣·將臣入對。
令于徐浩修曰,戶判同爲入對。
吏曹口傳政事,以李奭濟爲禮曹正郞,鄭濡爲禮曹佐郞,朴載德爲崇陵別檢,金載文爲明陵參奉。
韓用龜病,代以金載瓚爲假注書。
備忘記,傳于徐有慶曰,今日巡堂時食堂儒生,待令學儒,一體待令,今日殿講,試官左相·禮判·國子長·入直騎堂·吏曹參議·入直儒臣·同副承旨入侍,講經侍衛安徐,皆來後只入正時。
以右副承旨金文淳牌不進罷職令旨,令于吳載紹曰,旣無情勢,則一牌再牌,以違爲事,事甚未安,殿座有命,承旨不可不備,右副承旨金文淳,只推,更爲牌招入參。
備忘記,傳于吳載紹曰,三廳勸武軍官·西北付料軍官·三軍門大將,中日廳六兩三矢柳葉箭一巡試才書入。
傳于徐有慶曰,殿講處所,以集慶堂爲之。
建功湯一貼封入事,下敎。
傳于吳載紹曰,人君欲勉,旣命三軍門大將試取勸武,則宣傳官不爲待令,使書吏爲之云,行首宣傳官記過。
傳于吳載紹曰,勸武軍官及付料軍官爲二隊,只勸武軍官六兩試取。
傳于吳載紹曰,六兩只勸武軍官試取,而付料軍官中,如有六兩待令者,亦爲試取。
建功湯一貼封入事,下敎。
金載瓚在外,代以柳孟養爲假注書。
傳于吳載紹曰,儒生則承旨率入,而勸武付料軍官,則宣傳官率入。
建功湯一貼封入事,下敎。
傳于徐有慶曰,都承旨與坐直承旨入侍。
傳于吳載紹曰,行首宣傳官記過安徐。
令于吳載紹曰,雖爲經費,淺之又淺,而雇軍四名,不可不立,分付兵曹,以此擧行別單外,只有門名色,而雇價上下云,卽爲査實,明日該房入對時知奏,別單改書入達下事,分付。
吳載紹,以備邊司言啓曰,因京畿察民隱使兪漢敬民瘼別單,有令備局草記回啓之命矣。其一,各宮房免稅及加定柴場火田收稅處,一依國稅例,收納戶曹,自戶曹劃送宮房,而吏民之因事上京者,自該宮直囚之弊,亦爲嚴禁事也。各宮房免條及柴場捧稅處收捧,旣有朝家定式,而近來法禁漸弛,差人輩科外徵斂,愈往愈甚,利歸宮差,害遍殘民之弊,誠如書啓中所論,而旣有詳細消詳之敎,此則更爲十分講確,得其便宜之道,以爲稟處之地。至於上京吏民之毋得推治,前後申飭,非止一再,而猶有此弊,誠極痛駭。此後諸宮房,如或有不得不推治之事,則依他司例,移送秋曹,使之以其罪科治,實有合於宮府一體之義,更加嚴飭,俾無如前直囚之弊,而如是禁飭之後,若有復踵前習之弊,則自該邑,報于巡營,自巡廳,報于本司,不遵朝令之宮任輩,以爲嚴治懲勵之地。其一,外邑各軍門,收米之民,其費甚多,爲弊不少,守摠兩營牙兵,卽緩急赴操之軍,而應役之費,倍於收布之類,米一斗代,四錢式定式收捧,自官直納於各營門事也。三軍門保米之毋論豐凶,米錢間從民願以納,雖有戊寅定式,而其後或行或否,民弊自如,今若可以無害於軍門,有益於窮民,則隨時變通,有不可已。自今年爲始,軍門保米,竝許以一斗四錢折定,自該邑捧納該軍門之意,永爲定式分付,至於守摠兩營,則營門需用,無他米麪,將士支放,專靠需米,則欲除一弊,反生一弊,事勢掣礙,有難輕議,而當此特遣繡衣軫恤民隱之日,亦不可一竝防塞,以致向隅之歎,兩營需米外,所謂保米名色,此是民人之自納營門者,其所爲弊,比需米,尤有甚焉。此則依所請,特爲許施,而亦自該邑收捧以納,上項需米之以錢代納,雖不得許施,摠廳納米,依守廳例,亦令該邑收納,以除一分之弊事,分付各軍門及本道道臣。其一,喬桐各樣軍校率多疊役收布之軍,參酌分布於所統三道坡州等七邑,此弊亦甚,固不可不變通,而陵軍驛卒·保人·各宮房山直內官·保率及雜色名目,先定額數,分排某邑,而本所掌及巡營該邑,各置案冊,有頉充定之際,以爲付標相準事也。外邑軍丁疊役之弊,非獨畿甸,諸道皆然,移送他道之請,有難輕許,此則令道帥臣嚴飭各邑,一一釐正,俾無疊徵之弊,而陵軍以下各名色定額事,昨年因道臣狀請,已爲筵稟行會,而繡衣所請,今又如此,更加申飭道臣,案冊相準等節,依此遵行之意,分付。其一,楊州烟戶應役者甚少,沿路諸邑,俱有此弊,一依壬申年事目,施行於畿內列邑事也。畿內烟戶應役者甚少,民不支堪,故因道臣狀請,毋論各軍門與諸各司所屬及各宮房山直之類,一倂通行烟役之意,已有所定式,則諸各司之一關二關,終至於頉給而後已者,雖曰小事,亦可見朝令不行之一端,論以事體,誠極可駭,到今年久之後,雖難一一論責,此後則更加嚴飭,一倂通瀜施行之意,申明分付,而如是定式之後,如復有如前之弊,則道臣論報本司,不爲遵令之各司及曲循顔情之地方官,從重論罪,何如?傳曰,允。
徐有慶,以吏曹言達曰,今此寒食祭,各陵殿獻官·大祝,時無職名人員,令該曹口傳付軍職,何如?令曰,依。
徐有慶,以禮曹言達曰,卽接崇陵參奉所報,則今此寒食祭享時,兩官當爲備員,而別檢沈埉,身病猝重,不得參祀,卽速變通云,本陵別檢沈埉,今姑改差,其代卽令該曹口傳差出,以爲備員將事之地,何如?令曰,依。
徐有慶,以禮曹言達曰,卽接明陵參奉所報,則今此寒食祭享,兩官當爲備員,而參奉一員,有闕未差,卽速變通云,參奉有闕代,卽令該曹口傳差出,以爲備員將事之地,何如?令曰,依。
徐有慶,以禮曹言達曰,今此監試初試照訖考講時,一二所本曹郞廳各一員,當爲進參,而郞廳六員內,正郞韓㵛·朴聖鉉,佐郞睦相洙·朴思機,顯陵曲墻,宣陵丁字閣,孝陵陵上石物塗灰,孝章墓墓上莎草修改時分進,正郞一員未差,佐郞一員在外未肅拜,無推移進參之員,在外郞廳及未差代,令該曹卽爲口傳差出,以爲備員進參,而本曹亦無仕上直之員,假官一員,亦爲差出入直之地,何如?令曰,依。
吳載紹,以御營廳·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
令摠戎使李柱國書,王世孫若曰,楓宸聽鼙,聖念方軫於保障,玉帳授鉞,輿望允副於干城,奚但僉謀?寔出盛簡。睠玆三輔之雄鎭,實摠一路之重兵,管領五營,掌閫外鈐轄之任,表裏兩局,兼轂下宿衛之親。北城之倉厫是資,責大屛翰,南漢之鉦鼓相應,勢成輔車,苟非節制之材,孰膺師垣之重?惟卿,韜鈐宿望,儒素故家,西關之旌旗旣新,夙稱盤錯之器,南徼之牙纛曾建,亦著簡愼之操。顧朝廷倚重也深,蓋內外歷試者久,玆授卿以摠戎使,卿其祗服明命,克殫令猷,惟陰雨桑土之謨,毋忽綢繆之策,而錢穀甲兵之務,宜體眷任之衷。於戲,揀掄之旨斯隆,喜得君而爲重,撫御之方克盡,庶以猛而濟寬,故玆令示,想宜知悉。
丙申二月十五日辰時,上御集慶堂。藥房入診入侍時,都提調李溵,提調蔡濟恭,副提調徐浩修,記事官韓用龜·金奎祥·朴祐源,醫官方泰輿·鄭允協·慶絢·吳道炯·鄭允德·徐命緯·柳光翼·丁志泰·金孝儉·李翊臣,以次進伏訖。溵問候,上曰,一樣矣。上曰,御將昨日許免矣。尙喆曰,此重臣,乃是謹愼可任之臣,而殿下每如是曲循,此甚可悶矣。溵曰,昨已陳達,而此重臣不可以地處論,乃是可做國事之人,而軍門備局之間,不得試用,一味閑在,誠可惜矣。上曰,其人則甚可惜矣。尙喆曰,誠如下敎矣,雖以豐陵言之,亦經將任矣。上曰,張志恒何如人也?尙喆曰,此人非時體人,其爲人甚確,誠是可任之將臣,而但以執拗之故,或有招謗之端云矣。內局先退。
丙申二月十五日辰時,上御集慶堂。大臣·備局堂上引見入侍時,領議政金尙喆,左議政李溵,行司直具善復,行吏曹判書金鍾正,刑曹判書鄭存謙,兵曹判書徐命善,行副護軍張志恒·李柱國·李漢膺,行副司直徐有隣,掌令申昕,副校理鄭宇淳,左副承旨吳載紹,假注書徐鼎修,事變假注書李兢淵,記事官白鳳周·朴祐源,以次進伏訖。尙喆曰,今因海西·京畿察民隱御史書啓,各宮房免稅所捧之數,査出於各宮房,則每一結所納之內,以米則爲二十三斗,而就其中導掌役價,自有其數,以錢則爲七兩零,而導掌役價,亦有其數,雖云宮結取於民者,官納宮納,別無輕重之殊,外方民情,豈有偏苦聚斂之怨,而前後繡衣之歸奏,輒以宮納之民,不能支堪,爲第一言弊之端,此必法外橫徵之致,事之痛駭,莫此爲甚。一番査實後,當有釐正之擧,各宮房之於各邑二十三斗之外,加捧之米,爲幾許,七兩之外,加捧之錢,亦爲幾許與否,一一査問於各邑,修成冊報于備局,明覈其事實,裁損其過濫,俾有一定不易之規,則宮差濫徵之弊,可以杜矣,小民侵漁之怨,可以平矣。分付諸道道臣,着意擧行,論理狀聞後,稟處,何如?上曰,依爲之。出擧條鄭存謙曰,臣待罪典醫監提調,有仰稟者矣。向以非世醫子孫,勿許入屬,有所下敎矣。從此以後,非世醫子枝,使不得入屬於本監醫籍矣。第於令前,曾已入屬,積年觀科者有之,而醫科當前,令前入屬者,則今科許赴與否稟定,然後可以擧行矣。上曰,令前許赴,可也。出擧條命書傳敎曰,況今番耆耉科乎?已下敎,武科赴防安徐。載紹曰,今日以國忌,府院啓姑停云矣。上曰,同副承旨入侍。出榻敎同副承旨金相戊進伏。上曰,年紀幾何?相茂曰,六十九歲。上曰,明年將七十矣。載紹讀奏公事訖,諸臣以次退出。
丙申二月十五日午時,王世孫座尊賢閣。都承旨與相臣·將臣·戶判同爲入對時,領議政金尙喆,左議政李溵,行司直具善復,行戶曹判書具允鈺,行副護軍張志恒·李漢膺,都承旨徐浩修,假注書徐鼎修,記事官李商進·朴祐源,以次進伏訖。令曰,戶判進前。允鈺進前俯伏。令曰,廉隅雖不可不伸,分義亦不可不顧,方今大內工役,所重有在,不可付之一中使,此非卿言私之時也。允鈺曰,臣慘被人言,闔門震悚,官爵去就,非所可論,而自今以後,無面目自立於世。尙喆曰,戶判自前求遞甚力矣。令曰,余非一向縛束,而度支重任,非余所自擅便者,卿須監董畢役之後,稟于大朝,可也。允鈺曰,睿敎如此,臣當冒沒膺命矣。允鈺先退,浩修讀奏厚男招辭。令曰,大臣之意,何如?尙喆曰,渠以奴傔,如許濁亂,論其罪狀,殺無所惜。善復曰,軍布軍兵之任意幼弄,前古所無。令曰,如許之事,渠何能獨爲乎?尙喆曰,爲將任者,信任如此之類,亦不可無罪。令曰,任人之道固難,而至於朝家任將,尤豈不難乎?惟當擇之精任之信,而及其有罪,亦當詳察而處之矣。令曰,厚男之罪,非特二罪俱發,所犯若是夥然,律之邦憲,所當嚴處矣。尙喆曰,待其畢捧,收殺處決,似好矣。令曰,然矣。令曰,近來武藝,不成貌樣,何也?善復曰,中巡之法,九年二次,漸致希疎,故軍兵技藝,自然懈怠,至於武藝別監,宿衛重地,尤當另擇,而取其有根抵者矣。令曰,爲將之道,惟當廣儲蓄得士心,擧措得宜,賞罰公明,則可矣。卿等須着心擧行,務有成效也。令退,諸臣以次退出。
丙申二月十五日未時,上御集慶堂。太學·四學儒生殿講入侍時,試官左議政李溵,禮曹判書趙重晦,兵曹參判鄭昌順,校理鄭宇淳,副修撰尹行修,同副承旨金相戊,記事官韓用龜,假注書徐鼎修,記事官白鳳周·朴祐源,以次進伏訖。相戊曰,三經中當講何書乎?上曰,以書傳爲之。諸儒生以次進講未及畢。上曰,何若是遲久乎?試官率儒生,往崇政殿受講,可也。諸臣仍卽以次退出。
上在慶熙宮。常參·經筵,以代理停。
夜四更五更,月暈。
藥房口傳問安,答曰,知道。增廣大小科初試,聞近故昨爲通略二,純略二,直殿二,直會二,於武,柳葉一,六兩一,果異常,於予勸奬畢矣。氣一樣,待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于徐浩修曰,都承旨入侍。
建功湯一貼封入事,下敎。
備忘記,傳于徐浩修曰,今若御史來,領相與左參贊同爲入侍事,令注書傳諭,戶判·惠堂,五軍門同爲入侍。此後御史復命,皆依此擧行,入侍意,先爲知悉。
令于趙瑍曰,河東府院君鄭麟趾家致祭,右承旨進去。
備忘記,傳于徐浩修曰,儒武大□皆得八十三,庶可勸奬,爲此靈丹,昨見其果靈丹矣。
吏曹口傳政事,以趙公鎭爲檢閱。
趙瑍達曰,檢閱趙公鎭,旣以付職,卽爲牌招入直,何如?令曰,依。
又達曰,新除授檢閱趙公鎭,時在京畿廣州地,斯速乘馹上來事,下諭,何如?令曰,依。
令于徐有慶曰,禁衛營反庫,姑待日後擧行。
令于蔡弘履曰,承旨入對。
吳載紹達曰,再明座堂儒生,日次殿講時,本館多有擧行之事,大司成趙㻐,卽爲牌招察任,何如?令曰,依。
趙瑍,以大司成趙㻐牌不進罷職令旨。令曰,只推。
令于徐有慶曰,禁衛營反庫,待重記來擧行。
傳于徐有慶曰,坐直承旨·儒臣入侍。
傳于吳載紹曰,都承旨,同爲入侍。
傳于趙瑍曰,騎省堂郞,一體製進,盡爲製進後,大提學,牌招科次。
建功湯一貼,封入事下敎。
令于吳載紹曰,公事遲滯,當該中官,越俸一等。
吳載紹,以兵曹言達曰,卽者禁漏官來言,未下更漏之前,先擊人定之鍾,事未前聞,極爲驚駭,鍾閣入直習讀官及軍人等,捉來査問,則以爲夜晝介傳漏軍長福卜伊等,不待更點,徑先傳漏,致有此誤先鳴鍾之擧云,當該傳漏軍及鍾閣守直官軍人等,竝令該曹依律科罪,何如?令曰,依。
徐有慶,以兵曹言達曰,今月十七日武臣堂上朔試射日次,而國忌正日相値,不得〈爲〉之之意,敢達。令曰,知道。
徐有慶,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
丙申二月十六日寅時,上御集慶堂。都承旨入侍時,都承旨徐浩修,假注書徐鼎修,記事官白鳳周·朴祜源,以次進伏訖。命書傳敎曰,邦慶合慶設科,古亦有也,而豈有若今番乎?京鄕試鑑不逮,猶可爲公,其或挾雜,曷勝駭然?深體三無私意,大公至正,嗚呼,八十三慶科,光明如日,垂後世於千百。上曰,都提調·提調入侍,都提調李溵,提調蔡濟恭,進伏。溵曰,夜間聖體,若何?上曰,一樣。寢睡·水刺之節,亦何如?上曰,一樣。溵請診脈,上曰,置之。上曰,御史何當入來乎?溵曰,到處宣諭,詳察民隱,自然遲滯,姑未及入來矣。命進湯劑,溵手奉以進,上進御。上曰,勸武軍官,六兩試記持入,賤臣鼎修,承命持入,浩修,讀奏訖。上曰,時原任入來乎?浩修曰,姑未入來矣。命書傳敎曰,同副承旨許遞,其代。前承旨蔡弘履爲承旨,牌招察任,房順房。命書傳敎曰,翰林只有下番,其令次次口傳陞付,諸臣,仍卽以次退出。
丙申二月十六日巳時,王世孫座尊賢閣。承旨入對時,右副承旨吳載紹,假注書柳孟養,記事官李商進·朴祜源,以次進伏訖。令曰,禮房出去乎?載紹對曰,未及下直矣。令曰,注書出去,祭報府持入,騎馬六匹立之,桂坊二員待令事,分付。臣孟養,承令出來,傳令後,奉報府進前,令載紹讀報府,至讀章陵·順康園大祝,載紹曰,卽伏見各陵園寒食祭報府,則以奉常寺主簿李陽普,疊書於兩陵園大祝,至於睿覽,當該郞廳,不可無警,推考,何如?令曰,依爲之。出擧條令曰,都承旨入對。出下令徐浩修進前,令曰,金麟采,仍爲停擧乎?浩修對曰,然矣。令曰,注書出去,大司成胡不牌招乎?知入。臣孟養,承令出來,下問後回奏曰,除拜未過三日,故姑未出牌云矣。令曰,大司成終若不出,則令知館事,館學儒生講製人,各捧擧案以入,儒生入庭後,當頒紙,寫手則嚴禁事,分付,可也。令曰,文體關係世道,可當一變其體矣。以策文言之,虛頭張皇,全不用力構掇,如此之文,當爲拔榜矣。浩修曰,近來文體,誠爲駭怪矣。令曰,向日下令中,會試·殿試,亦一面試之言,儒生,何以知之乎?浩修曰,皆以爲至當之敎矣。令曰,今番文製論,外人何以言之云乎?浩修曰,皆以爲非立論體格云矣。令曰,定州人壯元,極是意外,於文官,可謂羞恥事也。載紹曰,同副承旨金文淳,有實恙無供職之望云矣。令曰,數日調理,則可當行公,姑觀病勢爲之,好矣。令載紹先退,令曰,左參贊蔡濟恭入對。出下令濟恭進前,令曰,卿是備局有司堂上乎?對曰,臣方待罪有司矣。令曰,昨日宮房折受事,好矣,是誰之所見乎?對曰,果是領相所見,而臣亦爲好云矣。令曰,所謂道掌,徵於民者多,而納於宮者極些,自是痼弊矣。對曰,果然矣。令曰,御史所言,自戶曹捧給者,卒不可行之事也。延拖歲月,若務歸得當,則好矣,不可卒然變易也。對曰,大朝爲民省弊孔多,而至於宮結所去處,爲生民痼弊,宮家之所入不多,而百姓之受弊特甚,朝家惠澤,實不及於下者,自古難於變通之故也。令曰,宮屬輩,若仰體大朝德意,無濫觴之弊,則好矣,而安知日後之弊,不如前乎?對曰,誠如睿敎矣。令曰,推刷官出各道,經三四年云,然否?對曰,或留二三年云矣。令曰,久留而所爲者何事?對曰,推尋奴婢矣,大抵宮府一也,以周禮見之,則冢宰主管宮中事,而我朝則自古一任渠輩主管,其法未可知也。令曰,然矣。浩修曰,宣廟朝,有內需司革罷之議而未行云矣。令曰,內司,所入雖多,而其實則空虛矣,至爲各處負債之無算云,誠怪矣,今番明禮宮事,必多有稱怨者矣。浩修對曰,怨者只一宮屬,蒙惠則百姓,豈不好乎?令曰,彼此皆好,誠難矣。濟恭對曰,果如睿敎矣。令曰,壽進宮設立,誠無義意,早卒王子及公翁主,皆入於此,禮文外政事,不成說矣。濟恭曰,當初設置,固不可知,而爲弊,則大矣。令曰,弊源不可卒慶,昔宋神宗,急於釐弊而反多爲害矣。濟恭曰,其時則可當更張,而蓋由於不得臣故也。令曰,然矣。以大厦言之,柱石棟樑,有可改處,而得善匠好材然後,可能成功矣,爲國亦當如斯矣。濟恭曰,立國旣久,則所改者不過節目間事,不可卒然變制也。令曰,先立紀綱,則弊源自革矣。濟恭曰,然矣。令曰,傳云爲君難,爲君之道,誠難矣。濟恭曰,若知爲君難之意,則好矣,億兆之民,係於一人,若有一事一政之不合者,必有怨咨,以此推之,則爲君之難當如何哉?令曰,所陳,好矣。令曰,禮房承旨,馳詣太廟及各殿廟,奉審以來。出下令令退去,諸臣以次出。
丙申二月十六日未時,上御集慶堂。都承旨·坐直承旨·儒臣,同爲入侍時,行都承旨徐浩修,左副承旨吳載紹,校理鄭宇淳,副修撰尹行修,假注書柳孟養,記事官白鳳周·朴祐源,以次進伏訖。上曰,儒臣誰某?載紹對曰,鄭宇淳·尹行修也。上曰,注書出去,書傳太甲卷持入。臣孟養,承命出來,持太甲卷入前,命儒臣承旨輪讀,上中下三篇,又命浩修,讀伊訓訖,命儒臣先退,命載紹,讀公事訖,命退去,諸臣以次出。
上在慶熙宮。常參·經筵,以代理停。
徐浩修達曰,明日再明日停朝市,三明日儒生殿講相値,持公事,頉稟。令曰,知道。
藥房都提調李溵,提調蔡濟恭,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁朝入診,詳察聖候爲宜,臣等,不任終宵憂慮,敢來問安,竝此仰稟。答曰,知道。氣一樣,待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
趙瑍達曰,大司成趙㻐,昨日違召,今日又不出肅,事甚未安,卽爲牌招察任,何如?令曰,依。
建功湯一貼封入事,下敎。
趙瑍,以大司成趙㻐牌不進罷職令旨。令曰,只推,更爲牌招。
令于趙瑍曰,禮房承旨入對,都承旨同爲入對。
令于蔡弘履曰,承旨入對。
令于蔡弘履曰,戶判同爲入對。
備忘記,令于徐有慶曰,大係紀律,則不可一直抛棄,遷就時日,厚男處,刻期徵捧,不多日內,收殺後,草記事,分付訓鍊都監。
令于徐有慶曰,如此下令之後,若復遲滯,則大將,難免其責,嚴飭。
傳于徐浩修曰,內局入侍,時原任若入來,同爲入侍。
建功湯一貼封入事,下敎。
趙瑍,以大司成趙㻐牌不進罷職令旨。令曰,只推。
令于徐浩修曰,都承旨入對。
建功湯一貼,封入事,下敎。
徐有慶,以扈衛廳別將,以一二廳大將意啓曰,三廳大將,右議政李思觀,昨夜卒逝,其所帶軍官,當有區處之道,何以爲之?敢稟。
趙瑍,以禮曹言達曰,右議政李思觀,曾經傳矣。當有臨弔擧哀之節,而今不敢循例磨鍊,何以爲之?敢稟。令曰,置之。
又以禮曹言啓曰,五禮儀,大臣之喪,自上有擧哀之節矣。今此右議政李思觀之喪,擧哀一節,當爲取稟,而自上方在靜攝中,不得磨鍊之意,敢啓。傳曰,知道。
備忘記,傳于蔡弘履曰,今番稅船中,全千石一船裝載守令,政院問名,可嘉,準職承傳,先運充千石裝載守令問名,考官案陞敍承傳。
徐有慶,以禁衛營·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
判府事韓翼謩箚曰,伏以日者,耆講之命,實稀闊之盛擧也。臣旣忝名耆社,又伏奉試命,理宜率先諸堂,顚倒趨承,以對揚我大朝聖意之萬一,而賤疾適苦,坐犯逋慢,致使嚴敎荐下,曠擧旋寢,臣罪至此,合被大何,畢竟付籤之罰,纔施卽收獨及於諸堂,此何故焉?古語曰,從政先信於貴,槪言法必信於貴臣也。臣與諸堂,同是應參,同是懸頉,而特以曾忝大官之故,獨逭同被之罪,臣心之惶恐羞愧,固毋論,其於先信之義,果何如也?厭然自在,義所不敢,今病少間,始得自列。伏乞离明,亟降威譴,俾賤分獲安,具僚知警焉,取進止。答曰,覽箚具悉卿懇。當初付籤之命,未諒大臣之同入而然也。如見判敦寧安徐之敎,則尤可仰聖意之攸在,況大臣乎?卿何過辭?其須安心調理焉。仍令曰,此批答,史官往諭。丙申二月十七日卯時,王世孫座尊賢閣,都承旨禮房承旨,同爲入對時,行都承旨徐浩修,右承旨趙瑍,假注書柳孟養,編修官李鎭衡,記事官朴祐源,以次進伏訖。令曰,旣停朝市,則殿講設行,似如何,或有前例之可據者乎?禮房出去,問于禮曹,可也。瑍先退,令曰,右相以耆耉大臣,今遽喪逝,余甚愴悼,應行諸事,當依禮文爲之,而柩材,分付該署擇送。出令旨令曰,注書出去,諸科擇日持入。臣孟養,承令而出,持擇日記進伏,令浩修讀訖。令曰,注書出去後,一件書入,可也。令曰,富弼母喪,猶破曲宴,殿講雖異於曲宴,退定無妨矣。浩修對曰,禮當從厚,退定則好矣。令書令旨曰,宋宰臣富弼之母喪,特撤曲宴,禮待之意,可以見矣。殿講雖與曲宴不同,視事旣有頉稟,則其在從厚之道,不可以無例而强行,儒生殿講,以二十日退定。令退去,諸臣以次出。
丙申二月十七日辰時,王世孫座尊賢閣。承旨入對,戶判同爲入對時,左承旨蔡弘履,行戶曹判書具允鈺,假注書柳孟養,記事官洪國榮·朴祐源,以次進伏訖。令讀韓判府事箚子賜批令,謂戶判曰,卿之廉隅,余豈不諒,而此役旣不可付之生手,且爲卿進身之路,故頃日督出,良以是也,用卿豈獨爲戶判而止乎?余意前後若異,而實無異矣,余當爲卿廉隅,仰稟大朝,姑爲遞職,以展卿志矣。對曰,睿敎至此,若非木石,豈不感泣乎?下情萬萬惶感矣。國榮曰,下令誠好矣,禮使之道,可當展其情地矣。令退去,諸臣以次出。
丙申二月十七日未時,上御集慶堂。藥房入診,時原任大臣同爲入侍時,都提調李溵,提調蔡濟恭,副提調徐浩修,假注書徐鼎修,記事官白鳳周·朴祐源,領議政金尙喆,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。溵曰,夜間聖體,若何?寢睡·水刺,亦何如?上曰,一樣。上曰,領相入來乎?尙喆進前曰,臣入來矣。上曰,李相之喪,實非所料。尙喆曰,近來精神筋力,大不如前矣。上曰,此人予終始用之矣。尙喆曰,此實不世之遇矣。命書傳敎曰,噫,右相非予,位豈若此?頃聞所奏,豈料至此?聞奏却疑非眞,半餉無語,若禮雖未復古,月俸限三年仍給,柩材擇送,其子待閱服調用,以示予無限底意。嗚呼,此敎右相亦聞,何辭予而納召?尙喆曰,終始恩眷,若是勤摯,臣等亦爲感激矣。命書傳敎曰,祭文製下,右相家,遣承旨,成服日致祭。上曰,右相家致祭,左副承旨進去。出榻敎命書傳敎曰,左相爲扈衛大將。尙喆曰,方今漕運來到,度支多擧行之事,而判書具允鈺,爲任旣久,求遞甚力,凡諸公務,多不擧行,似當有變通之道矣。上曰,戶曹判書具允鈺許遞。出榻敎上曰,戶判誰可爲之?尙喆曰,惟在聖簡,臣何敢言,而第不必他求,目前亦有可合之人。上曰,好矣。命書傳敎曰,領相旣奏,已下敎,何待開政?左參贊爲戶判,牌招察任。上曰,稅船連爲來到乎?尙喆曰,今方陸續到泊云矣。命書傳敎曰,今年稅船,其果料表相續,予用欣也,其能若此,勿須稽滯事,令備局申飭諸道。浩修讀奏公事畢。溵曰,湯劑當待下敎矣。上曰,唯。諸臣以次退出。
丙申二月十七日申時,王世孫座尊賢閣。都承旨入對時,行都承旨徐浩修,假注書柳孟養,記事官洪國榮·朴祐源,以次進伏訖。令浩修,讀應製文第一張。令曰,不善作矣。令浩修,讀洪文海修整筵說訖,令退去,諸臣以次出。
上在慶熙宮。常參·經筵,以代理停。
夜四更五更,月暈。
藥房都提調李溵,提調蔡濟恭,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任終宵憂慮,敢此問安,竝爲仰稟。答曰,知道。氣一樣入侍焉。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房夕問安。答曰,知道。
徐浩修達曰,右承旨趙瑍,同副承旨金文淳,今日不爲仕進,卽爲牌招,何如?令曰,依。
徐有慶達曰,大司成趙㻐,鎭日違召,無意出肅,事甚未安,卽爲牌招察任,何如?令曰,依。
都承旨徐浩修達曰,有稟達事,來詣閤外求對矣。令曰,入對。
蔡弘履啓曰,諸承旨有稟達事,來詣閤外請對矣。
以承傳色口傳下敎曰,受此備忘,然後當寢睡矣。
蔡弘履又啓曰,藥房三提調,有稟達事,請對矣。
蔡弘履又啓曰,玉堂上下番,有稟達事,來詣閤外請對矣。
又啓曰,時原任大臣,有稟達事,來詣請對矣。傳曰,竝入侍。
建功湯一貼封入事,下敎。
令于趙瑍曰,入對時,大提學亦爲入對事,分付。
又令于曰,都承旨入對,大提學同爲入對。
傳于吳載紹曰,內局入侍。
建功湯一貼封入事,下敎。
備忘記,傳于徐有慶曰,一人曾經承旨,熟馬面給。
建功湯一貼封入事,下敎。
備忘記,傳于吳載紹曰,今番慶科,與常時自別,試官擬望,又在明日,而亞銓三銓之違牌,近甚紛紜,當此靜攝之時,決不敢以銓堂之違牌瀆擾,自政院申飭。
傳于徐浩修曰,內局入侍。
又傳于曰,都承旨入侍,儒臣持問答,同爲入侍。
徐有慶達曰,明日次對,兩司當爲進參,除在外外,不爲行公人員,竝待開門牌招,以爲推移入侍之地,何如?令曰,依。
徐有慶,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
丙申二月十八日卯時,王世孫座尊賢閣。都承旨入對時,行都承旨徐浩修,假注書柳孟養,記事官洪國榮·朴祐源,以次進伏訖。令曰,領相今將入來耶?浩修對曰,似未及來矣。浩修曰,俄者大朝備忘下政院者,卽爲繳還,而不知其緣何事而有此下敎,故臣今求對矣。令曰,似是適然所下之敎,不至深慮者矣。令曰,注書出去,政院·玉堂·藥房,先爲求對於大朝,時原任隨來隨對事,分付,臣孟養,承令而出,分付下令後還入。令曰,都承旨出去,與時原任求對,若無發落,更爲求對,可也。令曰,退去。諸臣以次出。
丙申二月十八日辰時,上御集慶堂。藥房入診,時原任大臣同爲入侍時,都提調李溵,提調蔡濟恭,副提調徐浩修,假注書徐鼎修,記事官白鳳周·朴祐源,領議政金尙喆,判府事韓翼謩,醫官方泰輿·鄭允協·慶絢·吳道炯·鄭允德·柳光翼,金孝儉·徐命緯·丁志泰·李翊臣,以次進伏訖。溵曰,夜間聖體,若何?上曰,一樣矣。尙喆曰,俄者下敎,有非臣子所可仰承者,故自政院,已爲酌還云矣。上曰,予愧三十二字矣。尙喆曰,殿下一心,只在忠孝,而今番慶科,所以上伸殿下之誠孝,下伸世孫之睿孝,合而爲慶,此亦忠孝科也。浩修讀奏應製科次試券,命書傳敎曰,居首弼善柳義養,居首多點準職,之次注書徐鼎修,檢閱朴祐源,左承旨蔡弘履,各紙二卷·筆三枝·墨三笏賜給。上曰,今番稅船早來乎?溵曰,今年則春氷早解,水路平穩,故得以早來。上曰,稅船千石裝載先到邑守令姓名,知奏。浩修曰,水原府使沈頤之,瑞山郡守李奎緯云矣。溵曰,湯劑,當待下敎矣。諸臣以次退出。
丙申二月十八日巳時,上御集慶堂。藥房·時原任大臣·儒臣·諸承旨,請對入侍時,藥房都提調李溵,提調蔡濟恭,副提調徐浩修,領府事金相福,判府事金陽澤·韓翼謩,領議政金尙喆,判府事申晦,副校理趙尙鎭,副修撰尹行修,左承旨蔡弘履,右承旨趙瑍,左副承旨徐有慶,右副承旨吳載紹,同副承旨金文淳,假注書柳孟養,記事官白鳳周·朴祐源,以次進伏訖。溵曰,夜間聖體,若何?上曰,一樣矣。溵曰,寢睡·水刺之節,亦若何?上曰,亦一樣矣。諸大臣,次第問候訖,尙喆曰,俄者所下備忘,不可以奉承,故臣等,聞此蒼黃入來請對矣。上曰,三十二字之號,予甚愧矣。尙喆曰,忠孝卽殿下心法,今科克伸聖孝,不可有如此謙抑之敎矣。其備忘,政院業已繳還云矣。浩修曰,應製文,科次以入矣。命浩修讀之,讀訖,命書傳敎曰,居首承旨徐有慶,虎皮一令賜給,之次承旨蔡弘履·趙瑍·吳載紹·金文淳,假注書柳孟養·徐鼎修·李兢淵,各紙二卷·筆三枝·墨二笏賜給。上曰,今年稅船早來矣。尙喆對曰,近年來初也。上曰,注書出去,千石裝載二守令知入。臣孟養,承命而出,還奏曰,水原府使沈頤之,瑞山郡守李奎緯云矣。命退去,諸臣以次出。
丙申二月十八日未時,王世孫座尊賢閣。都承旨入對,大提學同爲入對時,大提學李徽之,行都承旨徐浩修,假注書柳孟養,記事官洪國榮·朴祐源,以次進伏訖。令曰,大司成辭疏踏下,再明事,知館事當奉行乎?徽之對曰,似然矣。令曰,聽政初,當爲謁聖,而科擧稠疊,謁聖則姑不當爲之,將行日次,講製科,齋學外,無論有職無職,生進者皆當赴擧,而昨日到記則嚴科場之道,不可用,知館事,明朝詣泮中,參朝食堂,仍收到記,可也。令浩修書令旨曰,殿講日字,旣已退定,其在嚴科場之道,不可以昨擧案爲之,知館事旣聽下令,以明日朝食堂儒生,捧擧案事,分付。又令書令旨曰,莫重下敎,有此誤傳,不可無飭,當該中官,越俸一等。令曰,注書出去,應製文持入。臣孟養,承令而出,持應製文進前,令大提學考券。令曰,刑參不爲行公乎?詞訟劇地,可當申飭矣。令浩修書令旨曰,詞訟劇地,不可一任其延拖,刑曹參判李衍祥,牌招察任。令曰,注書出去,持入月課節目。臣孟養,承令而出,持節目冊進前。令浩修讀之,讀訖。令退去,諸臣以次出。
丙申二月十八日申時,上御集慶堂。藥房入診入侍時,都提調李溵,提調蔡濟恭,副提調徐浩修,假注書徐鼎修,記事官白鳳周·朴祐源,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。溵曰,午間聖體,若何?上曰,一樣。命書傳敎曰,戶·惠廳稅船來後,實監官·實色吏騎與否,詳問,其若代充,草記入倉後,領來人卽放事,分付戶·惠廳。溵曰,湯劑當待下敎矣。諸臣以次退出。
丙申二月十八日初更五點,上御集慶堂。藥房入診入侍時,副提調徐浩修,假注書徐鼎修,記事官白鳳周·朴祜源,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。浩修曰,湯劑三貼,皆已封入,故都提調·提調出去,臣則直宿矣。上曰,然乎?命書傳敎曰,明日建功煎入時,附子一錢加入煎入。命書傳敎曰,次對,進定於明日,王世孫侍坐。令于浩修曰,明日次對,以大朝次對爲之。諸臣以次退出。
丙申二月十八日二更四點,上御集慶堂。儒臣持問答,都承旨入侍時,副校理趙尙鎭,副修撰尹行修,行都承旨徐浩修,假注書柳孟養,記事官白鳳周·朴祐源,以次進伏訖。上曰,儒臣誰也?浩修對曰,趙尙鎭·尹行修也。命讀問答,輪讀訖,命書自醒翁問答,命浩修讀訖,命退去。諸臣以次出。
上在慶熙宮。常參·經筵,以代理停。
徐有慶達曰,明日常參,頉稟。令曰,知道。
藥房都提調李溵,提調蔡濟恭,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任終宵憂慮,敢來問安,竝此仰稟。答曰,知道。當下敎入侍矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房夕問安。答曰,知道。
傳于徐浩修曰,內局入侍,次對同爲入侍。
建功湯一貼,封入事,下敎。
令于蔡弘履曰,承旨入對。
吳載紹,以大司諫朴相岳,獻納申大年,正言曺遠振,執義金樂洙,掌令李昌漢,持平沈基泰,牌不進罷職令旨。令曰,推考徽旨捧入。
令于徐有慶曰,領左相入對。
蔡弘履達曰,訓鍊大將具善復,刑曹判書鄭存謙,依下令來待矣。令曰,入對。
傳于金文淳曰,試官牌去來催促。
又傳于曰,試官望遲滯承旨,從重推考,牌去來催促使令,懸之。
又傳于曰,試官牌去來,連爲催促。
又傳于曰,坐直承旨,從重推考,試官進不進,知入。
又傳于曰,試官望,尙未候整以入,承旨駭然矣。
又傳于曰,明日致祭,右副承旨進去。
又傳于曰,試官牌去來,尙不知入,坐直承旨推考。
又傳于曰,試官牌去來催促,進不進懸入。
以試官金夏材·鄭晩淳·金熤·尹行修·趙尙鎭,二所試官朴師海·李澤遂·金載人牌不進罷職傳旨,傳于李養鼎曰,水刺尙今不進,傳旨勿施,更爲牌招,水刺前皆令承牌,若或一人違牌,當臨門,承旨若遲滯擧行,則亦當下敎催促。
傳于金文淳曰,在外承旨許遞,前承旨李養鼎爲之,牌招察任,房順房。
令于吳載紹曰,都承旨入對。
建功湯一貼,對入事,下敎。
令于徐有慶曰,刑曹公事入來,刑房承旨入對。
備邊司,以徐命善爲守禦使。
吳載紹啓曰,新除授守禦使徐命善,令書雖未及達下,將兵之任,不可暫曠,卽爲牌招,諭書及密符,傳授,何如?傳曰,允。
吳載紹達曰,守禦使徐命善,牌不進推考徽旨,今方捧入,而密符傳授,一時爲急,更卽牌招,以爲傳授之地,何如?令曰,依。
傳于李養鼎曰,左參贊有闕,代前戶判除授,政事,當日爲之。
以禁衛營習陳頉單子,傳于吳載紹曰,久未行操,依例行操。
建功湯一貼,封入事,下敎。
徐浩修,以吏曹言達曰,本曹佐郞尹在德呈狀內,身病甚重,勢難察任云,今姑改差,何如?令曰,依。
又以吏曹言啓曰,侍從臣父年七十人,每於歲首,抄啓加資事,載在法典,而新有應推恩人,亦爲抄啓事,曹有定式矣。侍從臣父年七十人,別單書入之意,敢啓。傳曰,知道。
有政。吏批,判書金鍾正進,參判具㢞病,參議李在簡式暇,右承旨徐有慶進。以鄭尙淳爲知敦寧,鄭趾煥爲敦寧都正,洪啓瑞爲漢城庶尹,李普瞻爲禮賓主簿,李弘之爲文化縣令,朴師燮爲淑陵參奉。
兵批,判書徐命善病,參判鄭昌淳病,參議洪檢入直進,參知金漢老呈辭在外,右承旨徐有慶進。以慶成運爲護軍,趙瑍·姜世晃·金相戊爲副司直,金斗象爲司果,金相良爲知事。
令于吳載紹曰,罪人金厚男,結案申目入達,其在審愼之道,不可以夜深循例達下,刑房承旨,持申目入對。
吳載紹達曰,守禦使徐命善,三招不進,推考徽旨,今方捧入,而特令牌招之下,如是違牌,終不膺令,其在事體,誠極未安,所當更請牌招,傳授密符,而一日四牌,有傷事體,何以爲之?敢稟。令曰,更爲牌招,傳授密符。
備忘記,傳于金文淳曰,今若此,則一戚字,自文臣爲此任者,莫知何人,則焉敢若此?果若此,南漢僧爲守禦使,北漢僧爲摠戎使乎?寧有是理?況誠若君兼此任乎?徐命善承牌然後,當酬應內局,另加申飭。
備忘記,又傳于金文淳曰,曰生徒而若此,徐命善許免,此後守摠兩營,以曾經騎判人備擬。
吳載紹,以刑曹言達曰,罪人金厚男,處絞事,命下矣。所當卽爲擧行,而取考法典,則經國大典有曰,夜未明,勿行死刑。續大典又曰,薄昏行刑,有乖法意,依夜未明例,待朝行刑,罪人金厚男,依法典待明朝擧行之意,敢達。令曰,知道。
徐有慶,以吏曹言達曰,大小科初試試官差出時,吏曹三堂,使之同參事,曾有定式矣。增廣監試初試試官,當爲擬入,而參判具㢞病不來,令政院卽爲牌招,以爲同參之地,何如?令曰,昨已申飭,則何敢懸病不來?卽爲牌招擬入。
徐有慶,又以吏曹言達曰,增廣別試監試初試試官,今方擬入,而其中前獻納朴天衡,前司書尹尙東,時無職名,令該曹口傳付軍職,何如?令曰,依。
徐有慶,又以禮曹言達曰,今此增廣監試初試,一所設場於本曹矣。上有郞廳,依例朝房直宿之意,敢達。令曰,知道。
吳載紹,以兵曹言達曰,今二月二十日,禁軍等戎器點考設行事,啓下,而儒生殿講相値,以無故日退行之意,敢達。令曰,知道。
吳載紹,又以訓鍊都監言達曰,罪人厚男,所負軍需錢一萬八千四百七十一兩,日加嚴督,今日始爲畢納,故臣開坐新營,使軍色從事官,監捧入庫,厚男同商人金光燁,日昨自西關來現,一千六百四十兩先納,其餘散在松都·平壤·安州·尙州等地,卽爲發關,使之上送,而旣有金光燁,則厚男名下,更無加徵之數,緣由,敢達。令曰,知道。
吳載紹,以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳,左右捕盜廳言啓曰,去夜犯夜人,無所捉,敢啓。傳曰,知道。
丙申二月十九日辰時,上御集慶堂。藥房入診入侍時,都提調李溵,提調蔡濟恭,副提調徐浩修,假注書徐鼎修,記事官白鳳周·朴祐源,醫官方泰輿·鄭允協·慶絢·吳道炯·鄭允德·柳光翼·徐命緯·李孝儉·丁志泰·李翊臣,以次進伏訖。溵曰,夜間聖體,若何?寢睡·水刺之節,亦何如?上曰,一樣。溵請診,上許之。泰輿,進前診脈,退伏奏曰,左右度數調均,滑體胃脈一樣矣。諸醫言皆同,浩修,讀奏御製主翁醒翁問答訖,溵曰,湯劑當待下敎矣。諸臣以次退出。
丙申二月十九日辰時,王世孫座尊賢閣。承旨入對時,同副承旨金文淳,假注書柳孟養,記事官洪國榮·朴祐源,以次進伏訖。令文淳,讀各陵摘奸單子。令曰,戶刑判入對。出下令戶曹判書蔡濟恭,刑曹判書鄭存謙,進前。令曰,昭顯墓草記,似是守僕輩僞造之事矣。濟恭曰,若守直中官所爲,則不是異事,而守僕輩,若欺其內官,爲此擧,則可謂無據矣。令曰,卿等出去,査實後,與訓將,更爲入對,可也。令曰,訓將習操後入對,刑判同爲入對。出下令存謙曰,日前南部松峴契居私奴順男,歐人致命,而以其屍親之徑先往詰於不告官之前,正犯順男,知機逃躱,累日譏詗,尙未捕捉矣。在前殺獄罪人逃躱者,移關捕廳而譏捕,例也,而辛巳年,因捕將具善復陳達,非强竊盜,則雖殺獄罪人,必筵稟擧行事定式,罪人奴順男,亟令兩捕廳,刻期譏捕事,分付,何如?令曰,依爲之。筵稟後發捕,雖有定奪,而殺越人命,豈强竊盜比?年前捕將所奏,殊無義意,而旣有定式,則有難更變,此後先爲文移發捕,追後筵稟,可也。出擧條令曰,申飭之下,復事違牌,致使試望若是遲滯,此豈昨日備忘之意乎?吏曹參判具㢞,從重推考,更爲牌招擧行。出令旨令退去,諸臣以次出。
丙申二月十九日辰時,上御集慶堂。大臣·備局堂上,引見入侍時,領議政金尙喆,左議政李溵,行吏曹判書金鍾正,行禮曹判書趙重晦,刑曹判書鄭存謙,行副司直鄭尙淳,兵曹判書徐命善,行副司直張志恒·李柱國,工曹參判尹得養,行副司直李漢膺·徐有隣,漢城府右尹李瀰,行副司直金魯鎭,戶曹參判鄭一祥,掌令申昕,副校理朴相來,左副承旨徐有慶,假注書柳孟養,事變假注書李兢淵,記事官白鳳周·朴祐源,以次進伏訖。上曰,御營廳鑄錢,何以爲之乎?志恒對曰,銅且未備,文書亦未越來,姑不得始役矣。尙喆曰,今年設賑處,卽關西·關東,而關東則不過若爾邑,至於關西,不但邑數之頗多,且聞前道臣之言,則山沿被災最酷,方春民事可悶云,御史之歸奏,可知其賑政之當如何,而守令之能不能,專在賙飢之善不善,畢竟朝家豈無勸懲之道乎?爲先發關申飭,使開賑之守令,盡誠奉行,無一民捐瘠之患,何如?上曰,依爲之。溵曰,兩道設賑邑,飢口多少,雖未知如何,而朝家所劃給穀物,旣自不小,抄飢分賑,可以有裕,兩道臣者,亦必着意擧行,而賑口增減穀物闊狹,多在該邑,窮春民命,誠涉可虞,守令一一親執,俾無捐瘠之患,賑餘穀,亦令從實會錄之意,一體申飭,恐宜矣。上曰,依爲之出擧條尙喆曰,守禦使李景祜,受任旣久,必欲一遞,保障重務,熟手可惜,而方在耆社,亦難强責,今姑許遞,何如?上曰,依爲之。出擧條上曰,守禦使許遞。出榻敎上曰,宣傳官一員入侍。出榻敎宣傳官李彦臣進前,上曰,關西設賑邑,摘奸以來。命退去,諸臣以次出。
丙申二月十九日午時,王世孫座尊賢閣。領左相·訓將·秋判,同爲入對時,領議政金尙喆,左議政李溵,訓鍊大將具善復,刑曹判書鄭存謙,右副承旨金文淳,假注書柳孟養,記事官李商進·趙公鎭,以次進伏訖。尙喆曰,日來睿候,若何?令曰,一樣矣。令曰,都承旨入對。出榻令徐浩修進前,令曰,厚男,當用何律乎?存謙曰,以罪論之,則當待時處絞矣。令曰,若以軍律論之,則何也?善復對曰,不過重棍矣。令曰,此雖都監軍士,初非犯師律者,依本律處之,可也。存謙曰,此可待時而絞矣。令曰,速速收殺無妨矣。尙喆曰,論其罪犯,不足惜也,何論待時與否也?令曰,然矣。存謙曰,今日雖停朝市,開坐捧供處之乎?令曰,依。尙喆曰,念後小朝日次,次對何以爲之乎?令曰,再明三明間,觀勢爲之,可也。令領左相·訓將·秋判先退。令曰,頒紙,優數待令事,分付,可也。令曰,副應敎徐有防,以本院兼職,見差禮貌官,試官望單,改望付標事,分付銓曹。出令旨令曰,注書出去,儒生挾冊嚴禁事,分付。臣孟養,承令而出,分付後復令。令曰,連値公頉,金吾久不開坐,滯囚可悶,時囚人,一竝付過放送,李洪載削職放送,特敎拿處,事體自別,洪述海勿論。令曰,彼翰林誰之子乎?浩修對曰,趙載敏之子也。令曰,載敏已脫於獄案乎?對曰,於獄案,業已脫出而姑未敍用矣。令退去,諸臣以次出。
丙申二月十九日申時,王世孫座尊賢閣。都承旨徐浩修,假注書柳孟養,記事官李商進·趙公鎭,以次進伏訖。令浩修讀到記,令曰,注書出去,試官徐命膺代,擬入事,分付。臣孟養,承令而出,分付後復令。令曰,今番科場事,當申飭,而故爲任棄矣。浩修對曰,雖不申飭,似當各別操心矣。令曰,二所墻垣姑未築乎?對曰,未及築矣。令曰,若正士趨,則安用墻爲?雖在家書納,何妨之有?對曰,然矣。令曰,三司與春坊之在外者,下諭後過限禁推,自是古規,則兩司之外,絶無見焉,今後申明定式事,分付。出令旨令入試官改望,吳載純落點,令退去,諸臣以次出。
丙申二月十九日酉時,王世孫座尊賢閣。兵房承旨入對時,左副承旨吳載紹,假注書柳孟養,記事官李商進·趙公鎭,以次進伏訖。令讀刑曹厚男供辭訖,令書依準。令曰,觀此供辭,豈敢逃生?然欽恤之道,似當更捧結案矣。對曰,睿敎至當矣。令讀昭顯墓守僕供辭,令書依準,令退去,諸臣以次出。
丙申二月十九日三更二點,王世孫座尊賢閣。刑房承旨入對時,左副承旨吳載紹,假注書柳孟養,記事官李商進·趙公鎭,以次進伏訖。令曰,重命之道,不可使中官循例踏下,故雖夜深,特召承宣也。令讀厚男結案訖,令書依準。令曰,刑曹結案,雖勿出朝報,此則特出朝報事,注書出去後,分付,可也。令書令旨曰,達下事體,何等重大,每每誤踏,殊甚駭然,當該中官,從重推考。令曰,守禦使徐命善,更爲牌招。出下令令退去,諸臣以次出。
上在慶熙宮。常參·經筵,以代理停。
自卯時至辰時,灑雨下雨,測雨器水深三分。
自卯時至未時,灑雨下雨,測雨器水深一寸。
自初昏至夜五更,灑雨下雨,測雨器水深一寸五分。
藥房都提調李溵,提調蔡濟恭,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,赴早入診,詳察聖候爲宜,臣等,不任終宵憂慮,敢來問安,竝此仰稟。答曰,知道。睡則勝,氣一樣,待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房夕問安。答曰,知道。
掌令申昕達曰,趙德昌,以入番掖隷,擅離番次,至於踰越宮牆之境,充軍之命,雖出於好生之德意,論其罪犯,不可充軍而止,請黑山島充軍罪人趙德昌,仰稟大朝,依律處斷。答曰,不從。
建功湯一貼,封入事,下敎。
令于徐浩修曰,都承旨入對。
傳于李養鼎曰,內局入侍時,領相同爲入侍事,遣史官傳諭。
又傳于曰,守禦使承牌,傳授密符後,當見內局矣。
又傳于曰,內局入侍。
建功湯一貼,封入事,下敎。
金文淳達曰,兩司合達時,諫院無進參之員,除在外外,大司諫朴相岳,獻納申大年,正言曺遠振,竝卽牌招,何如?令曰,依。
以大司諫朴相岳,獻納申大年,正言曺遠振,牌不進罷職令旨,令于金文淳曰,推考徽旨捧入。
備忘記,傳于徐浩修曰,長番內官韓景勛,承言色差下,政院知悉。
建功湯一貼,封入事,下敎。
令于李養鼎曰,直赴人入來,卽稟。
備邊司,以鄭弘淳爲守禦使。
令于蔡弘履曰,承旨入對。
吳載紹,以兵曹言達曰,今二月二十日,文臣朔試射日次,而儒生殿講相値,不得爲之之意,敢達。令曰,知道。
又以兵曹言達曰,禁衛營敎鍊官禁軍遞兒窠,今方有闕矣。依節目,禁軍別將,與該營中軍,眼同取才,以其居首者,塡差之意,敢達。令曰,知道。
蔡弘履,以漢城府言達曰,家舍侈濫,踰越法典,誠爲近來痼弊,倭譯嘉善朴道洵,新造之家,聞極僭猥,傳說狼藉,使當部官摘奸以來,則其複壁交窓,製樣奇巧,大小舍廊,凡所位置,俱非象胥輩所可爲者,此等犯分之類,不可尋常處之,移送秋曹,考律嚴處之意,敢達。令曰,知道。
徐有慶,以義禁府言達曰,因刑曹達辭,鍾閣守直官訓鍊院習讀全德義,移本府處之事,依下矣。全德義今方待令,卽爲拿囚之意,敢達。令曰,知道。
金文淳,以刑曹言達曰,因兵曹達辭,傳漏軍及鍾閣守直官軍人等,竝令該曹科治事令下矣。傳漏軍金長福·申卜伊,鍾閣軍奴聖太,奴可郞,權介同,李工伊等,依達下,竝自臣曹,遲晩取招後,依律勘處,而守直官訓鍊院習讀全德義,乃是出身,移義禁府處之,何如?令曰,依。
又以刑曹言達曰,因漢城府達辭,倭譯嘉善朴道洵,移送秋曹,考律嚴處事,令下矣。所當卽爲擧行,而續大典有曰,堂上譯官,本曹毋得推治,朴道洵係是嘉善譯官,移義禁府處之,何如?令曰,依。
吳載紹,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
修撰金致顯書曰,伏以皇穹誕佑,景命維新,聖德睿孝,彌光於代聽,鴻號縟文,編曜於今昔,玆誠億萬年無疆之休,驩欣蹈忭,帀域同情,仍念臣,頃叨臺銜,自速嚴譴,嶺海鈇鉞,無勘不宜,千萬不自意,乃荷特貸之恩,至降全釋之令,追提先故,辭旨鄭重,旣逭常刑,及被殊渥,非但臣心銘鏤,不知死所,若使先臣而有知,亦必感泣於冥冥之中矣。臣歸見老母相對攢祝,北望頓首,隕結是圖,曾未幾何,收敍如舊,除旨復降,臣尤驚惶感激,莫省攸爲,固當聞命卽趨,少伸叩謝之義,而第臣向來,旣嘗墨籍於侍從,亦惟編身於庶民,罪名至重,釁孼難贖,從玆以往,自分永棄於明時,詎擬復厠於周行,曠蕩之典,雖遍於垢疾,廉防之壞,有關於世敎,尙何敢束帶揚揚,自同無故之人哉?且臣老母,素患痰眩之症,數日以來,挾感猝劇,寢啖全廢,氣息綿綴,臣方左右扶將,五內如灼,以此情私,離捨供職,尤不可以時日論矣。玆敢冒陳短章,略暴微懇。伏望睿慈,亟削臣見職,以便救護,仍治臣瀆擾之罪,以肅朝綱,千萬幸甚,臣無任屛營祈懇之至,謹昧死以聞。答曰,覽書具悉。爾其勿辭,救護母病。
二月二十日辰時,上御集慶堂。內局入侍時,都提調李溵,提調蔡濟恭,副提調徐浩修,假注書李兢淵,記事官金奎祥·朴祐源,醫官方泰輿·鄭允協·慶絢·鄭允德·柳光翼·徐命緯·金孝儉·丁志泰·李翊臣,以次進伏訖。溵曰,夜間聖體,若何?上曰,一樣矣。寢睡·水刺之節,亦何如?上曰,一樣矣,諸醫入診,何如?上曰,置之。上曰,領相入來乎?溵曰,未及入來矣。上命書傳敎曰,守摠兩營,曹經騎判擬望,已下敎而望道宜廣,曾經兩道留守八道道臣,一體備擬事,分付。上曰,守禦使得人矣。溵曰,然矣。上曰,徐命善必喜之矣。溵曰,昨日違召,惶恐不安,今則許免,應以爲喜幸矣。上命浩修,讀奏諸道狀聞。上曰,湖南伯應善爲矣。溵曰,湖西·湖南,皆盡心爲之矣。讀奏稅船狀聞。上曰,予曾見稅船於江上矣。濟恭曰,伊時漕軍輩舊逋,持命蕩減,蒙惠者,甚多矣。上曰,領相若入來,召入。賤臣承命出,以未及入來之意還入仰達。上曰,李柱國,誰之親戚乎?溵曰,具聖任之甥侄也。上曰,今日爲初試乎?溵曰,果爲監試初試而擧子多矣。上命浩修,讀奏入門單子。上曰,擧子果多矣。溵曰,今番設科,是無前大慶,故前所不見者,皆見之云矣。上命浩修,讀奏一二所書題,領議政金尙喆,進伏問候。上曰,李柱國爲摠戎使乎?尙喆曰,然矣,將臣擬望,近甚乏人,故以曾經前望擬入,而重臣則非但曾經,實宜任事之人也。命退,諸臣以次退出。
丙申二月二十日辰時,王世孫座興政堂。到記儒生,殿講製述入對時,行都承旨徐浩修,左承旨蔡弘履,右承旨徐有慶,右副承旨金文淳,假注書徐鼎修,柳孟養,編修官徐有防,記事官趙公鎭,試官判府事金陽澤,大提學李徽之,行副司直徐有隣,副司直李普行·李商巖,兼司書洪國榮,副校理朴相來,以次進伏訖。陽澤曰,近日睿候,若何?令曰,一樣矣。陽澤曰,臣與文衡有相避,殿講則當爲同參,而製述則不可干攝矣。令曰,親臨講製,本自無相避,而大臣所辭似過矣。試官儒生,先再拜訖,令開講。令曰,雨勢如此,油遮日設鋪事,分付,令試官進前,書試題懸之,受講八人,令曰,試官承旨,皆食前則少退,陪衛亦令少退,承史各一姑留試所,諸臣以次退出,少間,令還入開講。文淳曰,注書誤書講章,致使講儒讀之誤錯,推考,何如?令曰,注書柳孟養推考。出下令令書令旨曰,入對事體,何等嚴重,則翰林終不入對,如許筵規,前所未聞,檢閱趙公鎭罷職,令諸承旨,各讀公事。令曰,前後申飭,非止一再,則雖是自內紅袖之亂雜,莫今日若也。況又朝前,旣有下令,則尤何敢若是無嚴耶?當該掌務中官鄭弘仁,爲先令該府處之,承言色中官李允點,難免不能檢飭之失,罷職,郞廳中官金德世,旣聽申飭之下令,不爲傳布,致有此攔入之擧,從重推考,隔帳窺見,則入對出入,宜無不知,而未聞有察飭之奏,近密之臣,所失大矣。今日入對諸承旨,一竝推考。出令旨令試官少退,少選,令試官入對。令曰,日已晩矣,未講者尙多,今日則考券出榜,講則明日爲之,好矣。大臣之意,何如?陽澤曰,若講事,今日不可畢,則以待明日,似好矣。令書令旨曰,試事末畢,考官別省記入直,未講儒生,其令明朝待令,令試官考券,令諸承旨各讀公事。令曰,收券幾何?有慶對曰,二百六張矣。令曰,文衡與三試官,各坐分考,可也。分考訖,令合考取二張。令曰,今番試取之文善作矣。徽之對曰,然矣。令有慶奉試券進前親坼封。令曰,沈念祖爲壯元矣。國榮曰,此人實才而可用之人矣。令書令旨曰,製述居首進士沈念祖,直赴殿試,之次生員李一運,給二分。令曰,注書出去,沈念祖入對事,分付。臣孟養承令而出,分付後還入。令退去,諸臣以次出。
丙申二月二十日初更,王世孫座尊賢閣。承旨入對時,同副承旨李養鼎,假注書柳孟養,編修官徐有防,記事官朴祐源,以次進伏訖。令曰,下番翰林出去,待新恩來,呼新來以入。祐源承令而出,令讀金致顯書,賜批。令曰,昨見吏曹達辭,則趙載敏,以侍從臣父,請加資其敍用,雖是曠蕩之典,其加資,則不當爲之矣。養鼎曰,渠雖蒙敍,焉敢以加資論乎?令曰,今番製述,比之文臣製述,大勝矣。有防對曰,文之優劣,可謂判異矣。令曰,承史皆出去,呼新來塗墨以入。諸臣退出,呼新恩還入進前,令曰,自桂坊時,余熟知之矣,今玆登第,深庸欣喜。令念祖誦試文數句訖,令退去,諸臣以次出。
上在慶熙宮。常參·經筵,以代理停。
藥房都提調李溵,提調蔡濟恭,副提調徐浩修啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任終宵憂慮,敢此問安,竝爲仰稟。答曰,知道。夜長悶氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
金文淳達曰,兩司合達時,諫院無進參之員,事甚未安,除在外外,大司諫朴相岳,獻納申大年,正言曺遠振,竝卽牌招,何如?令曰,依。
令于徐有慶曰,試官儒生入對,輪對官同爲入對。
建功湯一貼,封入事,下敎。
以大司諫朴相岳,正言曺遠振等牌不進罷職令旨,令于金文淳曰,推考徽旨捧入。
傳于徐浩修曰,內局入侍,時原任若入來,同爲入侍。
建功湯一貼,封入事,下敎。
以承傳色口傳下敎曰,自內鷄鳴堂,今夜風雨頹毁,戶判入來,親自看審後,入侍以奏,保章門腰架,亦有頹落處,一體看審後以奏。
傳于蔡弘履曰,戶判如已入來,都承旨同爲入侍。
傳于李養鼎曰,戶判入來看審後,卽爲入侍。
金文淳達曰,同義禁鄭一祥·鄭好仁,持時囚等供辭,依下令來待矣。令曰,入對。
建功湯一貼,封入事,下敎。
金文淳達曰,明日次對,兩司無進參之員,除在外外,不爲行公人員,竝待開門牌招,以爲推移入對之地,何如?令曰,依。
建功湯一貼,封入事,下敎。
傳于李養鼎曰,坐直承旨入侍。
吏曹口傳政事,以吳載純爲同義禁。
兵曹口傳政事,以洪載淵爲翊衛,韓光肇爲副摠管,南紀溟爲翊贊。
吳載紹,以兵曹言達曰,卽接西所衛將牒報,則所屬字內西墻二軍堡北邊中松一株,局廳後面大松一株,禁漏東邊柳木一株,因去夜風雨,折落云,令該所斫去之意,敢達。令曰,知道。
又以兵曹言達曰,卽接景福宮衛將牒報,則文昭殿碑閣近處松禾一株,因風折落,蓋瓦致傷云,卽令該曹修段,何如?令曰,依。
又以兵曹言達曰,翊衛司翊衛成雲柱,素患痰癖之症,挾感添劇,無望供職,呈狀乞遞,陪衛輪番之任,不可久曠,改差,何如?令曰,依。
又以兵曹言達曰,今二月二十一日,武臣賓廳講書日次,而儒生殿講相値,不得爲之之意,敢達。令曰,知道。
又以兵曹言達曰,景福宮衛將許潝,昌德宮衛將鄭彦猷,昌慶宮衛將方聖老,俱以在外未上來,景福宮衛將高時俊,病難供職,呈狀乞遞,輪番之任,不可久曠,竝改差,何如?令曰,依。
徐有慶,以內醫院官員,以都提調提調意達曰,鍼醫李春敷,還屬事,令下矣。令該曹付軍職冠帶常仕,何如?令曰,依。
又以內醫院官員,以都提調提調意達曰,草記更爲修入事,令下矣。鍼醫之代,依初差定記,皮弘均差下,令該曹付軍職冠帶常仕,何如?令曰,依。
又以內醫院官員,以都提調提調意達曰,院鍼醫有闕,代前鍼醫鄭忠燁,典醫監直長皮弘均差下,令該曹付軍職冠帶常仕,何如?令曰,飭已施,李春敷還屬,草記更爲修入。
吳載紹,以濬川司言達曰,本司都廳鄭景曾有頉,代以御營廳千摠吳載熙差下,使之察任,何如?令曰,依。
金文淳,以義禁府言達曰,喬桐府充軍罪人李章吾,絶島安置事,令旨達下矣。李章吾,全羅道珍島郡絶島安置,而以令旨內辭意,具罪目,依例發遣府都事,自喬桐府執捉,仍令押送配所,何如?令曰,依。
又以義禁府言達曰,因刑曹達辭,倭譯朴道洵,今方待令,卽爲拿囚之意,敢達。令曰,知道。
吳載紹,以御營廳·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
吏曹判書金鍾正書曰,伏以臣於昨日政席承批之後,有別單啓下,而非臣之所呈進者,取而見之,則乃趙載敏,以侍從臣父,陞資事也。事極驚怪,問於該吏,則謂以參議分付書呈云,而政廳草記之規,雖亞堂之所欲爲者,必先往復首堂,首堂許之,然後方爲書呈,亦必具草本,受手決而臨政更告者,自是例也。今旣無出草之事,又無臨政之告,而直爲呈納,此實從古所未有之事,該吏,雖已論移法司,使之究問嚴繩,而參議之初無一言往復,只令該吏擧行者,已是事例之外,況趙載敏負犯,何如?尙此寬容,亦云倖矣,是豈可視同無故,循例陞資者乎?卽爲仰稟大朝,收還新命,斷不可已也。仍念草記出納,何等緊重,而緣臣無似,忝居長席,以致初不關由,遽卽投進,非徒此路一開,後弊難防,抑臣之不能見重,於是乎著矣,晏然居職,寔無可論。伏乞离明,俯賜照燭,將臣銓職,亟行鐫改,以警百僚,不勝幸甚,臣無任屛營祈懇之至,謹昧死以聞。答曰,覽書具悉。參議之初不關由於卿,所失在被,於卿何嫌?原單,方令勿施,卿其勿辭察任。
執義金樂洙書曰,伏以拜慶稠疊,縟儀荐擧,聖德彌隆,睿孝益光,此誠億萬年無疆之休矣。仍伏念臣,百無肖似,最居人下,言責重任,實無堪承之望,而特除之令,適際賀儀之日,夤緣冒膺,沁沁隨行,已踰一月,而數次登對,未嘗效一日之責,居常愧懼,若隕淵谷。且臣素抱風痺之症,自去冬,重患大腫之後,劇歇無常,近因風氣甚惡,本症闖發,手脚不仁,轉動有妨,源委旣痼,藥餌難效,以此病狀,實無供職之望。伏乞离明,亟令鐫遞,以便調治,千萬幸甚,臣於乞免之章,不宜贅及它說,而事在目下,有不容泯默,敢此附陳,惟殿下垂察焉。訓局設置,法意嚴重,摠轄輦下之兵,專管軍國之需,則其爲任顧如何哉?李章吾之十年冒據,貪饕不法,元例習陳之費,利其私用,全廢練操之政,本營儲積之物,惟意擅弄,專爲肥己之資,郊坰之買田營宅,殆過三十餘所,至若器械之朽傷,視若尋常,軍校之充代,自有定價,雖以厚男事言之,同惡相濟,縱恣無憚之狀,節節綻露,可勝痛哉?厚男旣伏邦憲,則章吾,不可以閭家奪取之罪,薄竄近畿而止,臣謂喬桐府充軍罪人李章吾,絶島安置,斷不可已也,臣無任祈懇之至。答曰,覽書具悉。所陳依施,爾其勿辭察職。
獻納申大年書曰,伏以寶算彌隆而聖體益康,庶務代聽而睿孝愈光,進冊拜廟縟儀荐擧,百禮旣洽,八域同歡,延頸攢手小大惟均。仍伏念臣,迂拙謏淺,最居人下,晩登文籍,計止祿仕,散地漫職,隨分自效,卽臣冷暖之已審,淸要華顯,騰踔馳騖,非臣意想之攸及,至於言責重任,尤不近似,昨春暫膺,雖出迫隘而旋被譴削,至今追訟,以此情勢,夫豈有冒居見職之理,而分外特除,適値大庭呼嵩之日,逃遁不得,章皇出肅,旋因合辭方張,沐浴義重,慶禮荐疊,蹈忭誠切,未敢言私,一味蹲冒,曾無獻替之效,徒積瘝廢之罪,自顧多恧,人謂斯何?況臣阿睹宿崇,痰咳痼症,俱是難醫之疾,每當冬春,輒致越添,赤暈白翳,起滅無常,針刺沙抹,頃刻難忍,痰熱煽升,呼吸短數,胸肚痞壅,嗽劇眩作,有時昏仆,不者四到,凡此症狀,俱妨趨走,雖欲自力,其勢末由,邇來召旨,鎭日荐違,縱非得已,迹近慢蹇,反復循省,益增惶懍。伏乞离明,察臣披瀝之非出飾讓,憐臣疾病之實有難强,亟遞臣所帶之職,仍治臣積逋之罪,以安微分,以肅朝綱,不勝萬幸,臣方祈免之不暇,寧宜他說之拖及,而顧臣耳目之忝叨,適會代聽之初,則區區芹曝之願,亦何敢徒事泯默而已哉?臣嘗待罪宮僚,竊伏見邸下,表揭一弘字,爲幽獨弦韋之警,臣固歆頌贊歎之不已。矧玆聽政以來,其於弘字上用工,又非前日之比,則臣請演是說,以附螢爝之裨焉,噫,弘之義大矣。箕疇之平蕩無偏,中庸之寬裕有容,曾子所謂任重道遠,孟子所云先立大者,此皆寬廣之謂,而戒其偏局也,聖賢垂訓之義,豈徒然哉?今邸下,承大朝精一之傳,受大朝付托之重,政令施措,光明灑落,渙民吾同胞之諭而物我無間,眎帑財無私之義而宮府一體,卽此數條之符現,已是弘字中出來,初政卓越,令聞洋溢,環東土血氣含生,莫不歡欣鼓舞,庶復見堯舜之治,則臣雖不肖,太平萬歲之祝,亦願爲邸下誦之,然而詩曰,靡不有初,鮮克有終,今於一初之政,旣有用弘之始效,則繼自今,彌篤進竿之誠,益軫虧簣之戒,擴以充之於方寸之間,推以大之於事爲之際,文章雖已彬郁,而不自滿暇,辭令無尙英發,而唯求含蓄,明目達聰,法乎大舜,洞開重門,象于宋帝,以之立規模,則廓然大公,措治法,則略其細節,小施大設,無不體貼於此,而參前倚衡,克思廣大之義,則畢竟名實相符,表裡一致,氣象風采,躋天下一家之域,而治成制定,享高拱穆淸之美矣,豈不盛哉?嗚呼,弘之爲要於治體,旣如是矣,而苟論其目之最切者,則亦莫過於恢聽納一節,夫天下之事理無窮,一己之私意難遏,袞職之有闕,勢所不免,而幸賴臣下匡救之力,木從環轉,如日之更,則其爲益,可勝述哉?惟其暝眩之苦口易斥,勁直之攖鱗難容,一言不槪,舒慘惟意,自古滔滔,國隨而殆,可勝寒心。邸下試覽從古人臣之以言獲罪者,其上下得失之相懸,果如何哉?一時威制,雖若有快,而終焉美名歸於下,失德萃於上,書曰,有言逆于汝心,必求諸道,曷若少須臾容忍,或平心而勉從,或虛己而開納,簡冊流芳,臣主俱榮哉?且夫人臣之進言,必也積誠商度,三分纔道其一,或草藁之臚陳張皇,其終刪沒幾盡,則人主固當如護稚陽,尙且徠之之不暇,有或厭薄而摧折之,其害至於言議巽軟,氣節消磨,平居爲阿諛順旨之人,臨亂無伏節死義之臣,爲人君者,可不懼哉?固知我邸下,察之已明,審之已熟,則其於容直之道,寧有未盡之慮,然而學問之道,無則加勉,人臣之悃,憂治危明,而且言路啓塞,興喪所判,透得此關,始可論治,玆敢附古人執藝之義,效一篇三致之誠,惟邸下,不以人而深留意焉。抑臣於近日,竊有所憂慨者,竝此尾陳之。噫,隄防者,隄其悍流,防其橫湍之謂也,今若一決而不爲之嚴隄,一頹而不爲之大防,則餘波漫漫,將至於汎濫懷襄而後已,豈不大可懼哉?惟彼李敬倫,以故相之子,若思其父頃年奏語,則固當追述其改革之意,益洗其舊染之汚,永囿於同春育物之化,而自在蔭路,便儇狡狠,已多媚悅躁競之誚,而及竊科第,野火不盡,舊根潛萌,締結凶孽,日夜翕訾,蹤跡詭秘,心術陰巧,傳說喧騰,爲世指目,乃於昨冬崔·趙數人唱第之時,揚言于稠坐曰,故家得人,誠非細幸,此已見其萬萬放恣,而又於喉院,呼來數人曰,似有致祭,吾當進去,禮幣,須以貢緞備待云云,渠以今日臣子,苟有畏忌國是之心,安敢以此等說,萌於心而發諸口乎?人之無憚,胡至此極?赫赫香案之前,抱此心而出入承奉,其可曰,同得秉彝乎?豈意平蕩陶甄之世,尙有此一種化外之徒哉?此而無懲,竊恐涓涓滔天之勢,靡有止泊,臣謂行司直李敬倫,亟施放流之典,夬示不同中國之意,可也。至於趙公鎭,冒玷史局,敢以釁犯至重之其父,循例推恩,致煩勿施之令者,臣又不勝其駭然也。國有名義,人知顧忌,則此輩焉敢自同無故,翺翔殿陛之間,生心恩榮之典乎?臣謂檢閱趙公鎭,永削仕版,當該主圈之人,仍施譴罷之典,斷不可已也。臣無任祈懇之至。〈答曰〉覽書具悉。首陳言甚是矣,當留意,李敬倫事,關係隄防,明當問于大臣處之,趙公鎭事,雖以他事,昨旣譴罷,今無可論,王圈人事依施,爾其勿辭察職。
令守禦使鄭弘淳書。王世孫若曰,朝廷重保釐之任,得人最難,戎垣仗文武之才,煩卿復莅,宿望所系,僉謨惟同。惟卿風範端凝,規度簡約,按兩界而鎭畿甸,威望夙彰,長六官而管大同,持守彌確。惟其跡著內外,所以意注安危,顧玆漢南一城,實是海東三輔,襟帶之險勢可恃,所謂必得地形,襦袽之遠謀是圖,惟在克詰戎事,爰思晉陽保障之策,須藉雲中諳鍊之才。玆授卿以南漢山城守禦使,卿其圖功惟終,爲政仍舊,繕城池修器械,莫曰,天塹之足憑,備糗糧鍊甲兵,不如人和之先務,於戲,雉堞增隱若之勢,勉副倚毗之隆,龍韜抱密勿之謨,毋忘恬嬉之戒,故玆令示,想宜知悉。知製敎尹東晩製進
丙申二月二十一日辰時,王世孫座興政堂。親臨到記儒生殿講入對時,行都承旨徐浩修,左承旨蔡弘履,右副承旨金文淳,假注書徐鼎修·柳孟養,記事官李商進·朴祐源,試官判府事金陽澤,大提學李徽之,行副司直徐有隣,副司直李普行·李商巖,兼司書洪國榮,副校理朴相來,以次進伏訖。令曰,注書出去,輪對官召入。臣孟養,承令而出,與兵曹正郞南鶴聞,刑曹佐郞宋持敬,工曹佐郞任靖周,漢城主簿張錫觀,都摠都事安橚進前,下詢職姓名職掌訖。令曰,有所懷乎?鶴聞等對曰,無所懷矣。令輪對官先退,徽之曰,小臣方帶知館事之任,敢以本館事,仰達矣。本館,每當增廣之科,自多供士之具,故例爲請得,而朝家軫念,以兵曹木錢及惠廳米區劃矣。至於癸巳甲午兩年增廣,以大司成之有故,未爲請得,本館形勢,誠爲苟艱,今番增廣,則必爲請得,然後可以供士,故敢此仰達矣。令曰,言于大臣,可也。出擧條令讀金鍾正書,賜批。令曰,吏曹參議李在簡下義禁府推考。出下令副應敎徐有防曰,臣旣待罪論思,於李在簡事,有不容泯默者,敢此仰達矣。加資事體,何等重大,而今番趙載敏追恩草記,吏曹參議李在簡,初不關由於判堂,私自分付於下吏,忙急呈徹,以至循例判下,此實是前所未聞之事,況載敏之負犯旣重,已不可視同無故,肆然擧論,而且聞在簡,與載敏爲舅甥之間,則不顧私嫌,作此擧措,揆以事面,尤涉放恣,不可以問備薄勘而止,臣謂吏曹參議李在簡,亟施譴削之典,斷不可已也。令曰,前例有無不可知也,爲先下義禁府,推考,可也。出擧條令諸承旨各讀公事,令曰,錢文一百兩,輸送恩彦君家。出令旨令講儒,呼名開講。令曰,草記呈色吏,令攸司科治。出下令令曰,知製敎之任,重矣。近來所選者,不計文與不文,竝被其選,至於玉堂無一人見漏,此其承訛襲謬之第一弊也。若簡抄一二人,則甚好,而諸玉堂,其無撕捱乎?陽澤曰,若爲簡抄,則見漏之人,安得不撕捱乎?捧講十人,令試官少退,少選,令試官入對開講。浩修曰,進獻事體,何等嚴重,而近來兩南所封靑竹,體小尺短,漸不如古,自內醫院,發關申飭,非止一再,而道臣視若循例,守令慢不動念,少無奉行之效,事體所在,萬萬未安,此後則各別嚴飭,以體大者,箇箇擇封之意更關,知委於兩南道臣,若是而又或如前,則當該封進邑守令,爲先自本院,草記論罪,何如?令曰,依爲之。出擧條令曰,副摠管李時中改差。出下令令曰,摠管及桂坊有闕代,口傳差出。出下令令曰,特敎外時囚,令次堂開坐,今日持供以奏出下令令曰,應敎出去,諡冊奉入。有防,出去,奉諡冊進前,令浩修奉讀,令入申大年書,令浩修讀之,讀訖,令曰,李敬倫事,大臣聞之否?陽澤對曰,未得聞之矣。令曰,何以處之,則爲好乎?對曰,臣旣非時任,則不可輕論此等事也。令曰,左相入對。出下令令曰,殿講儒生,初無純通,比較又無通栍,直赴與初試,今無可論,比較居首幼學曺亨壽,紙五卷·筆五枝·墨五笏賜給,元講粗以上儒生,紙筆墨,令本館分等賜給。出令旨令曰,方帶保護,判義禁鄭弘淳,金吾兼任許遞。出令旨令曰,同義禁李時中許遞,其代,口傳差出。出下令左議政李溵進前,令曰,臺章所論,何如?對曰,誠如此言,大段駭然矣。令曰,此等所聞,大臣得聞否?對曰,臣亦未之聞也,而臺臣旣已論思,則必知的實,然後登諸章奏矣。令曰,此處分,何以爲之耶?究問其言根,可乎?對曰,若至此境,則似有攀緣之慮,自上,直爲處分,好矣。令曰,趙公鎭,翰林行公,已極怪訝,昨日罷職,意蓋存矣。令曰,吏批草記之不問判堂,有違政格,徑使入啓,大欠穩藉,吏曹參議李在簡,從重推考,趙載敏加資單子勿施。出令旨令曰,明日次對,晩後來會。出下令令退去,諸臣以次出。
二月二十一日巳時,上御集慶堂。內局入侍時,都提調李溵,提調蔡濟恭,副提調徐浩修,假注書李兢淵,記事官金奎祥·朴祐源,醫官方泰輿·鄭允協·慶絢·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。溵曰,夜來聖體,若何?上曰,一樣。寢睡·水刺之節,亦何如?上曰,一樣。暫許入診,何如?上曰,置之。上曰,大臣入來乎?溵曰,未入來矣。上曰,稅船已爲點檢乎?溵曰,未及盡來,故姑未爲之矣。濟恭曰,今則漕船,比前數多,故點檢每分次爲之,而盡會後,始爲分倉矣。溵曰,提調爲任已久,且曹務亦多,今姑許遞,何如?上曰,點檢且當爲之矣。命書傳敎曰,內局提調,點檢多事之時,兼帶許遞,其代守禦使,爲內局提調。濟恭曰,蒙此軫念而許解,感恩雖切,而下情則結然矣。溵曰,附子進御之後,有何動靜乎?附子加入,今至九錢矣。上曰,今後則停止,可也。十全建功湯前方中,減附子煎入事,下敎。出榻敎浩修,讀奏諸道狀聞,上曰,御史姑無先問耶?浩修曰,姑無矣。上曰,金文淳誰也?浩修曰,故相臣金昌集之玄孫也。上曰,爲人,何如?溵曰,壯貌好而遠到可期矣。上曰,閔百奮,好矣。濟恭曰,休休長者,而有古家風矣。上曰,然矣。上曰,今科姜世晃,何如?濟恭曰,雖已老矣,而狀貌精詳矣。溵曰,文與畫,皆善爲矣。上曰,近日內殿,親勸湯劑,甚可悶矣。溵曰,此是靈丹,而內殿之親自勸進,下情不勝喜幸矣。上曰,未服時,氣似如何,服之則氣必勝焉,顔色亦勝云矣。僉曰,人蔘,卽上天之爲殿下生者也。溵曰,今方煎待,奉入,何如?上曰,姑置之。命退。溵曰,湯劑當待下敎矣。諸臣,以次退出。
二月二十一日午時,上御集慶堂。戶判·都承旨,同爲入侍時,戶曹判書蔡濟恭,都承旨徐浩修,假注書李兢淵,記事官金奎祥·朴祐源,以次進伏訖。上曰,戶判,看審後入來乎?濟恭曰,以自內之故,未敢直入,方來待于閤外之際,有入侍之命,直爲入來矣。上曰,看審後,更爲入侍。濟恭退出,浩修,讀奏監初一二所收券單子。上曰,擧子多乎?浩修曰,多矣。上曰,鄕·漢城試,何處易爲乎?浩修曰,漢城試,比鄕試,數多故易爲矣。上曰,大提學,善考試矣,應製文批點之句,好矣。浩修曰,近來科作,皆以爲善考矣。上曰,今番科作,亦善作云耶?浩修曰,然矣。濟恭看審後,入來進伏。上曰,奏之。濟恭曰,鷄鳴堂,因柱下礎石之傾出而頹仆,今當改造者,爲四間,保章門內所傷處修葺者,亦爲四五間矣。上曰,材木有之否?濟恭曰,此與正殿有異,材木不難矣,此將擇日爲之乎?上曰,二十四日始役,可也,郞廳爲之乎,監役爲之乎?濟恭曰,郞廳,當兼監役官而爲之矣。第役處,非便於屢日入役,盡治材木後,始可以入內爲役矣。上曰,郞廳誰可爲之?濟恭曰,鄭益儉可爲之矣。上曰,是誰之子?濟恭曰,鄭弘淳之親族也。浩修,讀奏諸道狀聞,上曰,御史無消息乎?浩修曰,姑無先聞,而聞傳說,江原道御史,數日內,似當入來云矣。上曰,御史誰也?浩修曰,李秉模也。上曰,是誰也?浩修曰,故重臣李潭之族也。上曰,李潭,可惜矣。命退,諸臣退出。
丙申二月二十一日酉時,王世孫座尊賢閣。金吾堂上入對時,同義禁鄭好仁·鄭一祥,同副承旨李養鼎,假注書柳孟養,記事官李商進·朴祐源,以次進伏訖。令讀李在簡供辭。令曰,辭語頗噴矣。參議之所供旣如是,則禮使之道,豈可疑之耶?此是下吏之罪也。旣曰,吏批啓,而判堂之全然不知,誠極怪訝。令曰,都承旨入對。出下令令書令旨曰,飭已施,承言色中官李允默敍用。令浩修,讀金樂洙書賜批,令曰,厚男旣已正法,則李章吾亦不可置而勿論也。浩修對曰,然矣。令曰,注書出去,兼弼善入對事,分付。臣孟養,承令而出,與鄭民始進前。令曰,厚男子,已定配云乎?浩修對曰,未及知矣。令金吾堂上先退。令曰,趙公鎭入圈,甚可怪矣。民始對曰,翰林,自圈點以後,無人不入,此不可不變通者也。令曰,其圈若精簡,則何異於薦也?思其筆端,則所任至重矣。民始曰,然矣,雖未復古,若如今之弘錄,則猶可勝也。浩修曰,今之翰林,反不如今之吏郞,曾經翰林之人,亦多有未通淸者矣。令浩修,讀故相祭文。令曰,文甚沒實,令他知製敎,更製以入。令退去,諸臣以次出。
丙申二月二十一日五更二點,上御集慶堂。坐直承旨入侍時,同副承旨李養鼎,假注書柳孟養,記事官金奎祥·朴祐源,以次進伏訖。上曰,承旨誰也?養鼎對曰,同副承旨李養鼎也。上曰,坐直一人誰也?對曰,右副承旨金文淳也。上曰,右副承旨入待。出榻敎金文淳進前,上曰,金省行,於右副爲幾寸?文淳對曰,爲從祖矣。上曰,金省行,萬古忠臣矣。對曰,恩敎至此,感泣不知所達矣。命書傳敎曰,昔乙酉年,與諸宗陳章也,聯名,故初無史官判付,而其時司謁池碩昌,王子君,與大臣同,若何而稟,故特爲賞椒,司謁猶然,況內局掌務官乎?湯劑已三貼已對云,而矇然煎入,此等掌務官,將焉用哉?此正沐猴而冠,人面獸心者,其湯已飮,萬萬可駭,當該掌務官墨名,亦於內局,永刊。命退去,諸臣以次出。
上在慶熙宮。常參·經筵,以代理停。
藥房都提調李溵,提調鄭弘淳,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任終宵憂慮,敢來問安,竝此仰稟。答曰,知道。入侍當下敎,與時原任同入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
王世孫入幕次後,政院·玉堂口傳問安。答曰,知道。
王世孫還內後,政院·玉堂口傳問安。答曰,知道。
傳于李養鼎曰,同副承旨入侍。
以大司諫朴相岳,獻納申大年,正言曺遠振,執義金樂洙,掌令李昌漢,持平沈基泰牌不進罷職令旨,令于吳載紹曰,推考徽旨捧入。
徐有慶達曰,大臣·備局堂上,依下令來待矣。
令于徐有慶曰,次對引接。
以承傳色口傳下敎曰,今日耆老所進饌時,王世孫依例行禮,而乘輿以前處所爲之事,分付。
蔡弘履達曰,今日進饌,承旨當爲備員,而右承旨徐有慶,以式暇,今日不爲仕進,卽爲牌招,何如?令曰,依。
又達曰,右承旨徐有慶,謂有情勢,陳書徑出,原書纔已退却矣,卽爲牌招,何如?令曰,依。
傳于李養鼎曰,今日處容舞童樂工·樂生,依例施賞。
吳載紹,以兵曹言達曰,正法罪人厚男子屬充軍事,筵稟依下矣。使當部,卽爲捉來,則稱以在鄕,終不現納,若是遷就,不無逃躱之慮,卽令捕廳刻期窺捕,何如?令曰,刻期窺捕,期於捉納事,嚴飭捕廳。
李養鼎,以宗簿寺官員,以提調意啓曰,璿源譜略,今已修正,而頒賜件,亦爲改張矣。初中草及改張濃墨紙,依例洗草,舊板子燒火,仍爲撤局之意,敢啓。傳曰,知道。
又以宗簿寺官員,以提調意達曰,璿源譜略,今已修正,而頒賜件,亦爲改張矣。初中草及改張濃墨紙,依例洗草,舊板子燒火,仍爲撤局之意,敢達。令曰,知道。
吳載紹,以訓鍊都監·一二所巡廳·左右捕盜廳言啓曰,去夜無犯夜人被捉之意,敢啓。傳曰,知道。
丙申二月二十二日寅時,上御集慶堂。同副承旨入侍時,同副承旨李養鼎,假注書柳孟養,記事官金奎祥·朴祐源,以次進伏訖。上曰,金文淳何房乎?養鼎曰,今爲推考房矣。上曰,時原任內局,同爲入侍。出傳敎命讀各道狀啓訖,命退去,諸臣以次出。
丙申二月二十二日巳時,王世孫座尊賢閣。大臣·備局堂上,引接入對時,領議政金尙喆,左議政李溵,行司直具善復,右參贊朴相德,行司直徐命膺,刑曹判書鄭存謙,知敦寧鄭尙淳,兵曹判書徐命善,行副護軍張志恒·李柱國·李漢膺,工曹參判尹得養,禮曹參判金華鎭,行副司直徐有隣,漢城府右尹李瀰,行副司直金魯鎭,戶曹參判鄭一祥,掌令申昕,校理鄭宇淳,左副承旨吳載紹,假注書柳孟養,事變假注書李兢淵,記事官李商進·朴祐源,以次進伏訖。令曰,今日進饌,旣有依例行禮之敎,則當有拜禮矣。尙喆對曰,似然矣而儀曹,當入儀註矣。令曰,舞樂皆待令乎?對曰,已分付矣。尙喆曰,海西察民隱使任希雨所達中,新溪·遂安·瑞興·谷山·兎山等邑,田三稅及詳定米,折半待秋退捧事,爲請,而有議大臣稟處之令矣。災邑民事,不可不念,而顧今春序已半,其間所捧必多,此際退捧之令,非但有掣礙之端,春雖有停退之效,秋反有竝督之苦,目下姑息之政,未必不爲來頭之弊,此則置之,何如?令曰,左相之意,何如?溵曰,臣等,自外已相議,而領相所達然矣。令曰,依爲之。出擧條尙喆曰,海西察民隱使任希雨所達中,以爲勅需所管詳定大小米一萬八千石,管餉米一萬石,還分取耗,還穀數多,反爲民弊,今若作錢,與元勅錢,一體給債取殖,以補勅用事爲請,而有議于廟堂之令矣。京外債禁,前後申嚴,今若放債取利,畢境重貽民弊,亦無異於糶糴取耗之弊,而目下還穀之數多,實爲厲民之政,今此二萬八千石元穀中,量宜除出,待時作錢,次次作銀以置,則來頭支勅之需,可無不足之慮,目下穀多之弊,庶有省減之效,分付道臣,酌量民國之利害,論理狀聞,稟處後擧行,何如?令曰,依爲之。溵曰,道臣狀聞來後,更當稟處,而穀多爲民弊,則其勢雖不得不作錢,而第作錢貿銀之際,亦不無下輩從中低仰之弊,宜使道臣另飭矣。令曰,依爲之。出擧條尙喆曰,海西察民隱使任希雨所達中,安岳·信川·文化改量,待年豐次第擧行事,爲請,而有議于廟堂之令矣。頃因咸鏡道臣狀請,亦許北路數三邑改量,而此政得失,專係守令之得人矣。今此所請三邑,待年豐,令道臣,狀聞後擧行之意,分付,何如?令曰,依爲之。出擧條尙喆曰,堂上譯官朴道淳,因其家舍之踰制,自京兆捉囚云,道淳之罪犯旣如此,則京尹擧職,誠是矣。但續大典囚禁條,有堂上譯官,本曹毋得推治之文,苟有犯科者,則草記,移義禁府勘處,自是法例,而今此直囚,有關後弊,當該堂上,從重推考,此後,依續典施行之意,申飭法曹,何如?令曰,該堂之現發草記,旣是得體,則些少違例,似宜略之,勿推,此後,依所達申飭,可也。出擧條尙喆曰,湖南放未放啓本,有大臣稟于大朝之下令矣。所當卽爲奉行,而第諸道放未放稟處,卽有司存焉,大臣之替當覆奏,有違古規,令該府依例擧行,何如?令曰,然矣,依此爲之,可也。出擧條尙喆曰,昨日臺臣,論李敬倫事,有問于大臣處之之令矣。臺諫,有所聞然後,必爲論思,事當問備於臺臣,不然則當問於敬倫也。令曰,大抵致祭之言,不緊矣,臺章之聲罪,則大矣,其家之人,似不當干涉於此等事,而致此人言,誠可怪矣,若問于大臣,則終非待臺閣之道也。欲問于渠,則如右相所云攀緣之慮矣。尙喆曰,其父宗城,乙亥後,陳自明疏,快滌其本心矣。令曰,誠若厥父之嚴於隄防,則似不可如是矣,如厥父然後,人毋得以言之也。敬倫,若以一言半辭,干涉於其間,則極爲非矣。尙喆曰,下令誠至當矣,將問於臺臣,則傷其國體也,將問於渠,則似有難安者矣。令曰,左相所見,何如?溵對曰,覈其言根,似涉如何矣。令曰,待臺閣嚴防之道,不可不覈實處分,而此等事,初當故,不可輕易處之,大臣旣有所達,諸宰各陳所見,可也。善復起伏曰,臣以武臣,不可與論於此等事矣。相德曰,緘問臺臣,亦非國體也。臺言雖曰,風聞,而必眞知然後登諸章奏,然則渠亦無可對之辭矣。命膺曰,臣與敬倫,爲四寸親,嫌不可論達矣。存謙曰,俄承下令,睿意誠好矣,渠若謹身,則此言奚爲而至哉?惟在處分之如何矣。尙淳曰,臣亦與秋判所達,同矣。命善曰,臣亦嫌不可仰達矣。志恒曰,此事旣非疑諱之事,則渠焉敢欺諱乎?覈問似好矣。柱國曰,臣亦如御將所見矣。漢膺曰,臣旣武臣,則不可論文宰之事矣。華鎭曰,若或覈問,則不敢欺隱矣。有隣曰,問臺臣與渠,其在國體,俱涉如何,而關係隄防,審量處之,臣所望也。瀰曰,常時若或謹身,則豈有此言乎?毋論言之虛實,直爲處分,好矣。魯鎭曰,關係所在,不可不覈實處分矣。一祥曰,諸臣已盡達,臣無更達之辭矣。令曰,昨日臺書中李敬倫事,問諸大臣,余意實在於待臺閣覈虛實,而大臣之意,亦無異同,大抵李敬倫,以乃父之子,居常畏愼,嚴於隄防,則臺臣之說,奚爲而至哉?其所處分,不可不嚴,副司直李敬倫,削去仕版,門外黜送。出令旨令曰,李在簡事,大臣聞之否?尙喆曰,臣已聞之,而實爲疑訝之事矣。令曰,供辭頗欠渾厚矣。尙喆曰,別單之受判堂手決,自是前例,而下吏之不爲關由於判堂者,極涉可駭。令曰,彼則不以參議分付爲之,而以一家之義分付云,此亦苟且矣。尙喆曰,參議若欺判堂而私囑下吏爲之,則此人,將何用之乎?令曰,政廳承旨,與吏判亦未免不察之失也。尙喆曰,趙載敏推恩草記之啓下,雖云該吏,初不稟告於該堂,赴政之判堂,平日如果檢束,則下吏焉敢自下擅恣?參政之承旨,其時若能詳察,則別單,何可從中入徹乎?事未前聞,有關後弊,而此事旣由參議之分付,致此葛藤,俱不可無飭,判書·參議及政廳承旨,爲先從重推考,何如?令曰,依爲之。出擧條尙喆曰,近來詞訟衙門之坐不坐,連有申飭,而左尹沈履之,聞有實恙,久不行公云,不可一任其曠廢,今姑許遞,何如?令曰,依爲之。出擧條善復曰,油衣,卽軍物中最緊之物,而己酉年,有落幅紙八百軸,筵稟請得之例,今則限五百軸,劃送訓局,以爲及時造給之地,何如?令曰,量宜上下,可也。出擧條命膺曰,臣方待罪平市提調,以給代事,有仰達者矣。平市與他司不同,員額朔下,每朔收捧於市民,故或値市民徭役蕩減之時,則自賑廳,給代,乃是流來古規也。今正月初一日·二月初三日,皆有兩朔徭役,蕩減之下敎,本署依例報備局,捧甘賑廳,則賑廳,謂以廳貯苟艱,無意給代,故臣以前所未聞之意,屢次往復於賑廳,則賑廳,只送四分之一,欲令本署減給員額朔下,員額朔下,是豈無端權減者乎?此路一開,向後若當如此之時,則平市署,將爲無料布之衙門而後已,寧有是哉?令備局各別嚴飭,使之刻期準數輸送,何如?令曰,大臣之意,何如?尙喆曰,賑廳遺儲,聞亦苟艱,而朝家施惠之代,自有隨減隨給之例,分付該廳,使之擧行,何如?令曰,依爲之。出擧條命善曰,本曹先下之弊,實爲逋欠之張本,若不一番嚴懲,無以永久釐革矣。近來承訛襲謬,無人不犯,而若論其最甚者,卽前正郞李師濂也。先下文書,旣已現露於反庫之際,不可無嚴處之道,故敢達。令曰,罪名何以則相當乎?尙喆曰,事旣現發,其在懲後之道,拿問嚴處,似好矣。令曰,依爲之。出擧條命善曰,臣以司僕事,有所仰達者矣,勿論內外寺,廐馬多不健實,雖欲自京貿得,而體樣步品,初無可合者,誠可悶矣。在前則西北卜定馬,箇箇入用於御乘,故內廐馬,自然充足,近來則所謂卜定,漸不如古,全不成樣,若無別般申飭,其弊將至於苟充塞責之境,寧不寒心?北則開市纔過,西則開市已始,自本寺發關知委於兩道道臣,必以體大步健者,另撢上送,而或有如前不合之弊,則當該封進官,草記論罪,何如?令曰,大臣之意,何如?尙喆曰,兵判所達,誠好矣,而不特此也,前頭使行,擇送本寺善相馬者,貿來冀北之良駟,然後廐馬可以充矣。命善曰,大臣所達之言,竝出擧條,今年節行,入送覓來,何如?令曰,依爲之。出擧條華鎭曰,今番孝章墓修改時,臣進詣墓所,奉審墓上,則曲墻外䐉後及右邊樹木叢鬱,實有逼近之慮,不可不及時斫去,而三月節入後,則例有拘忌,姑待五月端午,兼爲告由擧行,依前例發遣本曹郞廳,與本墓官員,眼同斫去,何如?令曰,依爲之。出擧條華鎭曰,今番垂恩墓修改時,臣進詣奉審,則本墓所初無下人等入接處,故守直番軍,居在數間公需,而每當祭享時,則守護之卒,合番等待,未免露處,不但所見之可悶,其在事體,亦甚苟艱,一依他陵園墓例,守直處四五間,令該曹造給,而此旣紅箭門外,則別無告由之例,卽爲擇日擧行,何如?令曰,依爲之。出擧條命善曰,事係軍門,適有所見,敢達矣。正法罪人厚男之子屬,雖無緣坐之法例,決不可置諸輦轂之下,自臣曹,邊遠充軍,何如?令曰,依爲之。出擧條昕曰,生民難支之狀,非上一二,而內需司奴婢推刷時,其弊尤有甚焉。大抵本司奴婢,散在各道,幾乎無邑無之,每當推刷之時,自本司,定送推官,則所謂推官,罔念奉公之義,廚傳列邑,憑勢橫挐,推捉囚繫,延及平民,毒杖酷刑,如治强盜,生産老故,多不以實,操縱與奪,惟貨是視,應納身貢之外,巧作名色,誅求多端,內奴居生之里,一村俱病,內婢干連之人,一族俱困,甚至於凡民不與嫁娶,同是朝家赤子,而偏被其苦者,推此可知也。臣謂此後,則令各該邑守令,親執査出,錄其生産,括其隱漏,修報本司,而考其勤慢,以正功罪,下送推官一節,永爲革罷,以除一分生民之弊,宜矣。令曰,旣有承傳,稟于大朝,可也。令曰,備堂,姑未盡出,而玉堂先起而出,筵體寒心矣。令曰,入對玉堂推考。出下令令曰,不能察推入對承旨,推考。出下令諸臣遂退出。
丙申二月二十二日巳時,上御集慶堂。藥房入診,時原任大臣同爲入侍時,都提調李溵,提調鄭弘淳,副提調徐浩修,假注書徐鼎修,記事官金奎祥·朴祐源,領府事金相福,判府事金陽澤·韓翼謩,領議政金尙喆,判府事申晦,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。溵曰,夜間聖體,若何?寢睡·水刺之節,亦何如?上曰,一樣。命浩修,讀御製建功歌,尙喆曰,御製至於百句之多,而首尾如一,文氣不衰,誠可欽歎。溵曰,一筆百句,精神周遍,臣在保護之任,尤切慶忭之忱。相福等曰,以今御製觀也,建功可謂靈丹。翼謩曰,臣等,幸奉九耋聖君,享此太平三代以後未有之慶,況當春和,日氣舒暢,與耆耉諸臣,一番進饌,以志其喜,則豈不好哉?晦曰,臣亦忝在耆社,得陪盛擧,則君臣一堂,豈不美哉?上曰,太康矣。尙喆曰,此不過耆社進饌,聊表邦慶,夫豈有太康之慮哉?諸大臣,齊聲仰請曰,今日內爲之,好矣。上許之,諸大臣曰,此實無前之慶,臣等,不勝欣忭。翼謩·晦曰,臣等,當先退擧行矣。仍先爲退出,尙喆曰,耆社之臣,多在付籤中矣。上曰,耆堂付籤下敎安徐。出榻敎諸臣以次退出。
丙申二月二十二日申時,上御集慶堂。耆社進饌入侍時,王世孫侍坐,都承旨徐浩修,左承旨蔡弘履,右副承旨金文淳,假注書徐鼎修,記注官金鑧,記事官朴祐源,以次侍立訖。上曰,耆堂及時原任入來,處容舞童入之。領府事金相福,判府事金陽澤·韓翼謩,領議政金尙喆,判府事申晦,左議政李溵,行知事南泰齊·沈瑴·沈星鎭·沈鏽,仁陽君李景祐,行司直黃晙,以次列坐階下,酒進樂作,王世孫,先起進爵,耆耉大臣,以次陞殿獻觴,而已樂止,禮畢,命書御製,令入侍諸臣賡進。命退,諸臣以次退出。
丙申二月二十二日申時,王世孫詣集慶堂。侍坐進饌入對時,左副承旨吳載紹,同副承旨李養鼎,假注書柳孟養,記事官洪國榮·朴祐源,以次陪立訖。王世孫具翼善冠·袞龍袍,步出今在門,乘輿出廣達門,詣延和門外,入幕次。令曰,耆社兩大臣入對。出下令判府事申晦·韓翼謩,進前達曰,今日伏承進酌之敎,臣等,不勝欣忭,而時刻急促,故饌物全不成樣矣。令曰,大朝方企待,速速備入,好矣,揷花亦待令乎?晦對曰,已待令矣。令兩大臣先退。令曰,都承旨入對。出下令徐浩修進前,令曰,饌物已入來乎?對曰,姑未入來矣。令曰,觀象監兼敎授,淸望乎?對曰,然矣。令曰,故判書尹淳爲之矣,自何時罷之乎?對曰,未詳其何時也。令曰,卿出考本監謄錄以奏,可也。令都承旨先退。載紹曰,右承旨徐有慶,以大僚之請推,陳書徑出矣。令曰,吏曹草記,不得見之云乎?對曰,謂之然矣。令入牌招達辭,王世孫詣殿庭行四拜禮,山呼訖。王世孫陞殿,上坐東邊退廳,王世孫進詣御榻下,獻壽行禮訖。王世孫還出通陽門外,乘輿出延和門,由廣達門入顯謨門內,住輿。令曰,右承旨徐有慶,只推,更爲牌招。出下令王世孫還內,諸臣遂退出。
上在慶熙宮。常參·經筵,以代理停。
辰時,日有右珥。午時未時,日暈。
夜五更,灑雨下雨,測雨器水深一分。
藥房都提調李溵,提調鄭弘淳,副提調徐浩修啓曰,昨日禮成進爵,勸騰祝崗,親御便殿,酬應移時,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,王世孫行禮之餘,氣候,何如?臣等,不任終宵憂慮,敢此問安,竝爲仰稟。答曰,知道。千千萬萬料表,有此擧,旣豐且享,此心,若何?氣何諭?待敎侍,世孫氣候,亦安順矣。
吳載紹達曰,今日次對,諫院無進參之員,除在外外,竝卽牌招,大司憲趙載俊,一體牌招,以爲入侍之地,何如?令曰,依。
傳于吳載紹曰,次對下敎已久,而尙不來會云,當該承旨推考,卽爲催促。
吳載紹達曰,大臣·備局堂上,依下敎來待矣。
以大司諫朴相岳,獻納申大年,正言曺遠振,牌不進罷職令旨,令于吳載紹曰,推考徽旨捧入。
傳于李養鼎曰,內局入侍,次對同爲入侍。
建功湯一貼,封入,下敎。
備忘記,傳于吳載紹曰,卄五次對,今日爲,昨日擧措,興惟靜捗,曷勝此心?其心雖愛君,其君將作何樣君?問其本,一欲快,其爲百歲悔,於此日雖快,令其君何樣君?興惟凜然,令侍從益加讀書。
傳于李養鼎曰,應製後,科次爲之。
金文淳達曰,領議政金尙喆,左議政李溵,與秋曹三堂,依下令來侍矣。令曰,入對。
備忘記,傳于金文淳曰,以酒飯對耆耉講,況少年講,歉然乎?今日當耆耉科,以洗八旬暮年講歉然,耆社堂只二人,與承旨入直儒臣二人,同爲入侍。名曰,耆耉講,時刻只入正時,特進官安徐。
建功湯一貼,封入事,下敎。
傳于李養鼎曰,持立敎篇詣閤。
令于徐浩修曰,都承旨入對。
傳于吳載紹曰,此備忘,注書持往韓判府家,賡韻以來。
吳載紹達曰,大提學李徽之,依下令來待矣。令曰,入對。
吏曹口傳政事,以李心淵爲檢閱。
吳載紹達曰,檢閱李心淵,旣已付職,卽爲牌招入直,何如?令曰,依。
以備忘記,傳于吳載紹曰,前應敎洪國榮爲應敎,牌招謝恩。
建功湯一貼,封入事,下敎。
吳載紹,以兵曹言達曰,正法罪人厚男子屬,邊遠充軍事,筵稟依下矣。依承令,正法罪人厚男子銀三,咸鏡道三水府充軍,道潤,慶尙道鎭海縣充軍,當日押付之意,敢達。令曰,知道。特令發配,事體何等嚴重,而在京隱避之罪人,以在鄕樣來告者,事極駭然,當部官汰去。
金文淳,以左右捕盜廳言達曰,依令旨,罪人厚男之子銀三,今已捉得,移送兵曹之意,敢達。令曰,知道。
吳載紹,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
丙申二月二十三日辰時,上御集慶堂。藥房入診,時原任大臣同爲入侍時,都提調李溵,提調鄭弘淳,副提調徐浩修,假注書徐鼎修,記事官金奎祥·朴祐源,領議政金尙喆,醫官鄭允協·慶絢·吳道炯·鄭允德·柳光翼·徐命緯·丁志泰·金孝儉·李翊臣,以次進伏訖。溵曰,夜間聖體,若何?上曰,一樣。尙喆曰,昨日殿座時,仰瞻玉色,比前尤勝,臣等,不任欣忭之忱矣。上曰,昨日卿等,盡爲進爵乎?溵曰,然矣。溵請診候,上許之。允協進前診候,退伏奏曰,度數調均,胃脈一樣矣。諸醫言皆同。上曰,御史,入來乎?尙喆曰,聞到原州,先爲狀啓云矣。命浩修讀狀啓訖。上曰,設賑而進宴,可乎?尙喆曰,一時小饌,此不過眞率之會,豈云進宴乎?近來間設外宴而內宴則不設,久矣。三月後,內外進宴,斷不可已也。溵曰,臣等,方屈指待來月矣。溵曰,湯劑,當待下敎矣。諸臣以次退出。
丙申二月二十三日辰時,上御集慶堂。大臣·備局堂上,引見入侍時,領議政金尙喆,左議政李溵,行司直具善復,禮曹判書趙重晦,行副司直尹東暹,刑曹判書鄭存謙,兵曹判書徐命善,行副護軍張志恒·李柱國·李漢膺,行副司直徐有隣,戶曹參判鄭一祥,執義金樂洙,校理鄭宇淳,左副承旨吳載紹,假注書柳孟養,事變假注書李喆淵,記事官金奎祥·朴祐源,以次進伏訖。尙喆曰,日來聖體,若何?上曰,一樣矣。尙喆曰,寢睡·水刺之節,亦何如?上曰,善爲之矣。尙喆曰,今年則善解凍,雨澤亦均,聖上大有年之祝,可符驗矣。尙喆曰,御營廳鑄錢,此是旣始之役,工未過半,勢難中撤,申飭新大將,使之着實擧行,從速了當,何如?溵曰,物力之分散,多至累十萬兩,國家財力,幾盡入於此,今不可中撤,申飭繼鑄,使當初貸用之敎,趁卽各歸其處,恐不可已矣。上曰,依爲之。出擧條尙喆曰,三南儲置米軍作米,遣備郞摘奸事,曾有筵中定奪矣。顧今春序已半,分留法意至嚴,待其畢分後,時留實數之狀聞來到,卽當發送,以三令五申之意,更爲申飭諸道,俾無畢竟生事之患,何如?溵曰,不但儲置軍作米,凡還穀分留實數,每於畢分,以時在數,區別狀聞之意,年前有所筵稟,行會於諸道,伊後狀聞,則連爲來到,而尙不得一番摘奸,今年則不可不發送備郞矣。上曰,依爲之。出擧條尙喆曰,慶科不遠,試望當備,坐罷籌堂,亦有其人,卿宰罷散人,竝敍用,何如?上曰,依爲之。出擧條命退去,諸臣以次出。
丙申二月二十三日午時,王世孫座尊賢閣。領左相,秋曹堂上,同爲入對時,領議政金尙喆,左議政李溵,刑曹判書鄭在謙,參判李行祥,參議申大升,右副承旨金文淳,假注書柳孟養,編修官鄭民始,記事官朴祐源,以次進伏訖。令讀刑曹獄案,至順天方正規事,存謙曰,此則子復父讎也。令曰,律文何以勘罪?對曰,減死定配矣。令曰,檢驗守令,親自爲之乎?對曰,殺獄重大,故必親爲之矣。令曰,正規事,於義似當然矣,可有傳生之道矣。獄案讀奏訖,令曰,大臣之意,何如?何以處之,則爲好乎?尙喆對曰,獄官,先以論奏,然後當陳淺見矣。令曰,獄官先奏,可也。存謙曰,永載之踢殺廷旭,旣分明,則正規之報復父讎當然,當用徑殺囚之律矣。衍祥·大升曰,臣等,亦與僚堂,自外相議以入,更無可達者矣。當以子復父讎,停當似好矣。尙喆曰,臣亦別無所見,而永載之殺廷旭,雖非故殺,蓋由永載而死,正規之復父讎,義理當然矣,當依律文處之,好矣。溵曰,復父讎無疑矣。令曰,順天殺獄罪人方正規獄事,在法當以原情論,在律亦當以殺讎論,前監司査啓,纖實無餘,容有傳生之道,自本道,減死照律事,分付該道監司。出令旨令曰,莫重殺獄,審愼之道,不可以一日之內,草草了當,余當親自閱覽後,可疑處,更問于大臣處之,大臣則先退,好矣。尙喆曰,若非三覆,則元無大臣入參議獄之例,此後則待回啓處之,好矣。令曰,召大臣同參議獄,初當重獄,不可以獨自處斷故也,大臣所達旣如此,此後則回啓處之,似好矣。尙喆曰,因知成均李徽之所達今番增廣時,本館物力,以有前例,請得於兵曹惠廳,而有言于大臣之令矣,考例許施之意,分付,何如?令曰,依爲之。出擧條令大臣先退,令讀尹莘基獄案,令書依準。令曰,大提學李徽之,牌招入對。出下令令曰,都承旨入對。出下令令曰,各道審理文案,大臣刑堂,入對稟處之令,余非創無例也。當此代聽之初,實出於仰體欽恤之聖德,而領相所達亦然矣,其在致禮之道,不可數數引接,今後非三覆,則此等文案,在家獻議,依大臣言施行。出令旨令曰,易名之典,古也,扶植名敎,振勵風俗,係之者匪細,若贈吏曹判書金昌翕之高標絶俗,故議政府左參贊李縡之守道林泉,余之嘗所歎慕,可付太常議諡。出令旨令曰,左右史不可不備,當次翰林,口傳付職。出令旨令退去,諸臣以次出。
丙申二月二十三日午時,王世孫座尊賢閣。都承旨·春坊,同爲入對時,行都承旨徐浩修,假注書柳孟養,記事官洪國榮·朴祐源,兼輔德徐有防,以次進伏訖。浩修曰,俄者以左右史之不備,有越次陞付之下令,而伏聞翰苑規例,如非削職與陞六,則本無越次之例云,前檢閱趙公鎭,方在罷職中,何以爲之?敢達。令曰,館規旣如此,則削職,可也。出擧條有防曰,俄者有贈判書金昌翕,故左參贊李縡賜諡之令矣。此實出於崇儒重道之盛意,凡在瞻聆,孰不欽仰,而臣適忝館職,尤不勝莊誦之至,成命之下,固當不日擧行,而諡狀未及來到本館,在前山林議諡,多有不待狀之例,槪其道德行誼,塗入耳目,固不必按狀而可議也,今番則何以爲之乎?令曰,前例旣如此,則不待諡狀,可也。出擧條令曰,三淵,陶菴,謚狀,誰之所撰乎?國榮對曰,三淵諡狀,前執義金亮行所撰,陶菴諡狀,朴聖源所撰矣。令讀次對擧條,至京尹請推,令曰,大臣所奏,似過矣。令改書批答,令曰,承史少退,待文衡來,同入,可也。諸臣少退,少間,承史與大提學李徽之進前,令曰,應製文來者幾張乎?徽之對曰,所捧只二張矣。令浩修,讀兵曹充軍草記,浩修曰,莫重罪人,稱以在鄕云爾者,極涉可駭,部官難免罪責矣。令書草記,下部官汰去令,謂徽之曰,諡號事,何如?對曰,伏見下令,則士林可以興起,睿德益光矣。令曰,余有問議者,故召卿矣。古者以生進壯元,爲用人階梯,而近來士夫,以行實,看作笆籬邊物,殊無培養之道,而且文風消磨,大可悶者也。代聽之初,有何薰陶之政?若爲世道振士氣,則靡不用極矣。自古湖堂之選博學博文,可見右文之治,而六十餘年廢置矣。向者始有特選之命,聖意所在,孰不欽仰,而所選之人,多不稱職,雖曰,忝其前選,可也。主選之人,孤員聖意,良可痛歎,凡爲國得人,當爲公平,卿須體余至懇,極意公選,以洗前日之羞也。對曰,臣聞見甚狹,文學之長短深淺,不可詳知,而睿敎至此,敢不至誠奉行乎?令曰,不在多選,須留意毋忽,可也。令文衡先退。令曰,諡號議定時,其合座乎?國榮對曰,本館開座後,往奉常寺云矣。令曰,檢詳單付云乎?國榮曰,然矣。令退去,諸臣以次出。
丙申二月二十三日申時,上御集慶堂。耆耉講入侍時,王世孫侍座,判府事韓翼謩·申晦,同知事李徽之,參贊官吳載紹,侍讀官鄭宇淳,檢討官尹東晩,假注書徐鼎修,記事官金奎祥·朴祐源,以次進伏訖。上進講小學,自子思子曰,至知所以學,翼謩·晦,以次輪講訖。翼謩曰,古昔聖賢敎子之法,至矣盡矣,此所謂胎敎。晦曰,胎敎之法,一動一靜,無不以正道矣。上曰,然矣,紫陽編輯之意,蓋深切矣。上曰,小學童子,金宏弼乎?翼謩曰,然矣。命書傳敎曰,今日入侍耆耉兩堂,特賜熟馬一匹,弘文館書吏,米布題給。翼謩曰,臣等,不過霎時入侍,而蒙此重賞,不勝惶愧。晦曰,今番入侍,臣等之榮耀已極矣,錫馬重賞,又何敢當乎?上曰,以表予意。命書御製畢,諸臣以次退出。
上在慶熙宮。常參·經筵,以代理停。
藥房都提調李溵,提調鄭弘淳,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任終宵憂慮,敢此問安,竝爲仰稟。答曰,知道。悶夜長,悶夜長聞開東予心曙,氣何諭?待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
令于李養鼎曰,都承旨入對。
建功湯一貼,封入事,下敎。
傳于徐有慶曰,內局入侍,時原任若入來,同爲入侍,韓判府事,同爲入侍。
令于蔡弘履曰,承旨入對。
以備忘記,傳于李養鼎曰,昨講胎敎篇,予問諸耆堂,十朔誠若此,容貌果端正,才過凡人乎?皆隨其親,何異乎?鷄聲頻其將曙之,一耆堂,昨雖問,其何涔涔?
李養鼎,以議政府司錄,以領左相意啓曰,今此議諡時,不可無郞廳,口傳擬望之意,敢啓。傳曰,知道。
傳于李養鼎曰,政官,牌招開政。
徐有慶啓曰,吏曹判書金鍾正,參判具㢞,參議李在簡,牌不進推考徽旨及罷職傳旨,今方捧入,而開政命下之後,如是違牌,不卽擧行,事甚未安,判書·參判更爲牌招開政,何如?傳曰,允。
又啓曰,吏曹判書金鍾正,參判具㢞,參議李在簡,再牌不進,推考徽旨及罷職傳旨今方捧入,而開政命下之後,如是違牌,不卽擧行,事甚未安,所當更請牌招,而一日三牌,有傷事體,何以爲之?敢稟。傳曰,更爲牌招。
以吏曹參議李在簡,牌不進罷職傳旨,傳于徐有慶曰,只推,更爲牌招。
傳于徐有慶曰,政事更待下敎爲之,吏曹參議有闕,代洪檢除授。
李養鼎達曰,吏曹參議洪檢,自兵曹直中,移除本職之後,謂有情勢,不爲肅謝,輕先出去,事甚未安,推考警責,仍卽牌招察任,何如?令曰,依。
以承傳色口傳下敎曰,俄已下敎,而何可更爲請牌?口傳望,尙如此,該房承旨,從重推考,更爲牌招,卽爲擧行。
傳于李養鼎曰,吏曹參議旣新除,則何如是遲滯?申飭。
以承傳色口傳下敎曰,吏曹參議,以入直騎堂特除,蓋欲卽爲謝命擧行口傳,而今聞吏議,不爲肅謝出去云,從重推考,牌招謝恩,使之斯速擧行,謝恩後,當進水刺,連爲催促。
吏曹口傳政事,以洪國榮爲檢詳。
令于李養鼎曰,開陽門仍留,檢詳入來肅謝後,下鑰。
傳于李養鼎曰,若陞品,則舍人單付。
又傳于曰,舍人望,連爲催促。
吏曹口傳政事,以洪國榮爲舍人。
建功湯一貼,封入事,下敎。
傳于李養鼎曰,勢固然矣,掌務官下敎,安徐。
以承言色口傳下令曰,年前空闕樹木事,下嚴敎申飭,此後待下敎以爲出入矣。景福宮·昌德宮·後苑三處,風落木,已有判付處,一日所出者,幾株幾駄乎?言于兵判,申飭衛將,限明夕其數一一草記,其草記,承旨持公事入對時,持入,明夕後嚴禁。
吳載紹,以兵曹言達曰,依下令,空闕三處,今方發遣將校,眼同衛將,限明夕幾株幾駄所出,査實草記計料,而卽接昌德宮衛將所報,則曜金門內風落木,又爲七株,而姑無判付云,此則何以爲之?敢稟。令曰,係是外所掌,自本曹取用。
藥房口傳達曰,卽伏聞入對醫官吳道炯所傳,則睿候咳嗽頗緊,且有頭疼肢節痛等症,加減蔘蘇飮,進服之意,已爲稟定云,此藥三貼,製入之意,敢達。答曰,製入,宜矣。
令于徐浩修曰,都承旨入對。
建功湯一貼,封入事,下敎。
以備忘記,傳于李養鼎曰,兩處生進初試榜,將何時折對詣闕?問于太學·禮曹以奏。
備忘記,又傳于曰,問若古先正小學童子,八十三歲卽予也。
吳載紹,以御營廳·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
丙申二月二十四日卯時,王世孫座尊賢閣。都承旨入對時,行都承旨徐浩修,假注書柳孟養,記事官洪國榮·李心淵,以次進伏訖。令曰,舍人,以口傳付之云乎?國榮對曰,似然矣。令曰,故參贊,於當宁,多有直言而能容矣。國榮對曰,難言,多矣。令曰,議諡後,或有開政之事,稟而付之,可也。浩修曰,伏聞玉音,似有感氣,吳道亨使之入對,茶飮議入,好矣。令曰,當於自內召見矣。令退去,諸臣以次出。
丙申二月二十四日辰時,上御集慶堂。藥房入診,時原任大臣,同爲入侍時,都提調李溵,提調鄭弘淳,副提調徐浩修,記事官韓用龜·朴祐源·李心淵,領府事金相福,判府事金陽澤·申晦·韓翼謩,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。溵曰,夜間聖體,若何?上曰,一樣矣。相福曰,今番進饌耆講,俱是罕有之盛擧,臣等慶忭之忱,曷有其極?晦曰,臣於昨日,叨侍講筵,親承玉音,比前少無所損,不勝慶幸矣。上曰,韓判府事,賡韻以來乎?翼謩曰,製下御製,不勝惶感,而在家製進,極爲惶悚,故昨日則不得製進矣。上曰,八十姙子,豈不稀貴乎?古云相府生子,已是難事,況以相府八十生子乎?翼謩曰,今日又親承下敎,尤不勝惶感矣。晦曰,耆社與他司有異,不待臣等之仰請,若因特敎而小伸慶祝之忱,則其爲榮幸,尤當如何?翼謩曰,此固臣等之日夜顒祝者也,且殿下曾有耆社主人之敎,特命進饌,有何不可乎?臣等,雖無似,上奉九耋聖君,日獻山斗之斟,則其爲慶幸,顧當如何?溵曰,臣等,每一進酌滿心榮幸,歷屢日而未弛矣。上曰,耆社諸臣,年老者誰也?晦曰,安允行年最多,而沈鏽則新入矣。上命入進饌時賡韻,承旨讀奏訖,諸臣以次退出。
丙申二月二十四日午時,王世孫座尊賢閣。承旨入對時,同副承旨李養鼎,假注書柳孟養,記事官李商進·李心淵,以次進伏訖。令曰,玉堂已開諡坐乎?養鼎對曰,聞方開坐云矣。令曰,幾員進參乎?對曰,兩東壁及上下番俱參,而尹東晩則今日替番,而爲參坐仍留矣,趙尙鎭亦爲參坐入來矣。令曰,注書出去,諡坐若已罷,諸儒臣入對事,分付。臣孟養承令而出,與應敎洪國榮,副應敎徐有防,校理鄭宇淳·趙尙鎭,修撰金致顯·尹東晩進前。令曰,諡坐已罷,太常坐起,當爲之乎?國榮對曰,將赴太常坐起矣。令曰,昨日余之下令,蓋爲一分有益於風化世敎故也。諸玉堂之意,何如?國榮等,起伏曰,臣等之議此兩人之諡,誠爲榮幸矣。趙尙鎭·尹東晩曰,誠好矣。鄭宇淳曰,臣等同議爲之矣。金致顯曰,寔爲盛擧矣。令曰,應敎先退,速往太常,合坐諸玉堂亦先退,令文衡持應製文入對。李徽之進前。令曰,徐有防·金致顯,以爲對讀應製文,可也。致顯,讀應製詩一張,令曰,余氣甚不平,文衡出考券,入于大朝,可也。大提學先退,令曰,名敎若一壞,則必歸於夷狄禽獸,治國之要道,先扶名敎,然後可以有爲也。有防曰,今日此擧,實有光於睿德矣。養鼎曰,奬一聳百,今者故參贊故徵士之特令褒贈,寔有光於睿德,亦有補於世道,奚特士林之幸也?令曰,三淵·陶菴,子孫幾何?有防對曰,故徵士則子孫,多矣,而故參贊,則只有二孫矣。令曰,陶菴之學問與言議,誠難矣。養鼎對曰,以科目中人,博學守道,無如故參贊矣。有防曰,故重臣金昌協,故副學李端相,與故參贊三人,俱是科目中學問之人矣。令曰,陶菴文集出乎?有防對曰,姑未刊行矣。令曰,文集,子孫修整乎,門人修整乎?對曰,門人李宜哲,方修整云矣。令曰,陶菴高弟誰也,在世者誰也?對曰,前則多矣,今也則無,惟李宜哲·趙重晦在矣。令曰,故參贊淵源誰也,有師受處否?對曰,別無師受與淵源,而以同春外孫之故,其家禮法,一依同春家禮云矣。令曰,其像貌,誰有見之者乎?養鼎等對曰,臣等後生,故未及見矣。故參贊已於辛壬禍作之前,見幾恬退,終身不就仕塗矣。令曰,有如此美行,而何至今不爲建白請諡乎?有防對曰,參贊之祖故相臣李䎘,尙未得請諡,故故參贊有遺言,其家尙不得請云矣。令曰,曾聞李晩成敎陶菴之言,則甚矜惻矣。有防對曰,故參贊早孤,故其三寸至誠敎訓,至於成德矣。令曰,陶菴之喪,執紼者數百餘人云,其門人之多,於此可知矣。有防對曰,非特數百,京外儘乎多矣。令曰,受業於三淵者亦多乎?商進對曰,多矣。令曰,三淵兄弟,氣味各異矣。養鼎對曰,故徵士,生於卿相之家,志尙超俗,卓犖奇偉矣。令曰,昨日令旨中,高標絶俗之語,非歇後乎?有防對曰,切當矣,且故參贊守道二字,其平生,盡入於此矣。養鼎曰,兩人之各以四字,令旨褒奬隆至,此可勝於諡號矣。令曰,陶菴,非欲終不出者也。有防對曰,山林守道之士,非不欲一出,而若義理不可伸,禮遇不勤摯,則有難安之事,故自古不出者,良以是也。有防曰,故相臣李䎘諡狀,卽故相臣閔鎭遠所撰格式,非在世人所撰,則不敢入呈云。自上若有特敎,則間或有擧行者云矣。令曰,若使今世人撰之,孰能如丹巖之所撰者乎?此則因舊用之,好矣。養鼎曰,此乃祖孫一家之事,今番竝爲擧行,則尤是異數矣。有防曰,諡坐已罷,追後擧行,亦非晩矣。令曰,然矣。令退去,諸臣以次出。
上在慶熙宮。常參·經筵,以代理停。
藥房都提調李溵,提調鄭弘淳,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任終宵憂慮,敢來問安,竝此仰稟。答曰,知道,今予五十二歲臨御,八十三歲若此,若問其功,誠由今世稱靈丹,雖然曷勝歉然,曷勝苟且?因此氣亦勝睡亦勝,食則一樣,雖然能視能步,曷勝慨然?待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
吏批啓曰,大司成及玉堂闕員,今當差出,而擬望之人乏少,承旨外任,竝擬,何如?傳曰,允。
以承傳色口傳下敎曰,明日配享分獻。
建功湯一貼,封入事,下敎。
傳于金文淳曰,內局入侍時,時原任同爲入侍。
傳于徐有慶曰,內局入侍。
李養鼎達曰,兩司合達時,諫院無進參之員,事甚未安,除在外外,不爲行公人員,竝卽牌招,何如?令曰,依。
以大司諫朴相岳,獻納申大年,正言曺遠振,牌不進罷職令旨,令于金文淳曰,推考徽旨捧入。
令于蔡弘履曰,諸承旨,持公事入對。
徐有慶達曰,預備兼春秋朴聖鉉,身病猝重,勢難察任,今姑減下,其代,令該曹口傳差出,何如?令曰,依。
吳載紹,以都摠府言達曰,副摠管鄭好仁,以騎兵點考事,外兵曹晝仕出去之意,敢達。令曰,知道。
令于徐浩修曰,都承旨入對。
傳于吳載紹曰,聞監試榜二十七日,當出云,試官睡而然乎?催促。
建功湯一貼,封入事,下敎。
令于吳載紹曰,兵判卽爲牌招謝恩後,微稟。
又令于曰,兵曹判書牌去來催促,同爲入對。
備忘記,傳于徐浩修曰,鄭昌順爲亞尹。
令于徐浩修曰,吏戶房換房。
令于吳載紹曰,多有擧行事,禁衛營從事官,舍人所開坐,使之入對。
傳于李養鼎曰,吏判,況以司僕提調,尙不入謝,明日隨駕,誰爲之乎?從重推考,更爲牌招。
傳于蔡弘履曰,以司僕提調,尙不入謝,此由都承旨不爲催促之致,都承旨以罰直,今日省記入之。
蔡弘履啓曰,吏曹判書徐命善,參判具㢞,參議洪檢,牌不進罷職傳旨及推考徽旨,今方捧入而開政命下之後,如是違牌,不卽擧行,事甚未安,判書·參判,竝卽牌招,以爲開政,何如?傳曰,允。
又啓曰,吏曹判書徐命善,參判具㢞,參議洪檢,再招不進,罷職傳旨及推考徽旨,今方捧入,而開政命下之後,如是違牌,不卽擧行,其在事體,誠極未安,判書·參判,所當更請牌招,而一日三牌,有傷事體,何以爲之?敢稟。傳曰,更爲牌招。
以吏曹參議洪檢牌不進罷職傳旨,傳于吳載紹曰,只推,更爲牌招。
傳于蔡弘履曰,吏判尙不入來,事體不然,催促。
又傳于曰,吏判尙不入來,極爲駭然,從重推考。
以吏曹參議洪檢牌不進罷職傳旨,傳于蔡弘履曰,只推,更爲牌招。
傳于蔡弘履曰,政官何時下敎,而敢如是乎?連爲催促。
又傳于曰,政官牌去來,催促。
兵曹口傳政事,以洪國榮爲訓鍊正。
備忘記,傳于吳載紹曰,今日此擧,可謂萬古莫重,雖輿㒗,有牌然後,可謂朝鮮人,若無牌,則雖大官,何謂儒生?當雜人,將現牌決棍,留門時,騎省堂郞,坐於建明門,復見尋牌,若無,先決棍逐闕門,若進上領來人供上進排人,先問尋戶牌,決棍安徐,只逐闕門,佩來然後令入,女人安徐。
備忘記,傳于李養鼎曰,明日沖子命攝,意蓋深矣,意蓋深矣。爲宗國予意深,予意深,已諭內局時,而又有莫重,一則尊周之意也,一則誦書昔年御製及聖意,此繼述親酌之聖意也。初知頃者,已爲命攝,聞大臣奏漠然云,曷勝歉然?蹶然起坐,着笠親製呼寫,予意深予意深,召首扁鵲,依入侍例飮十全,予意見予意見,悶夜長悶夜長,曉鷄前曉鷄前,呼寫此呼寫此,氣自泰氣自泰,內局誰內局誰,知申直知申直。
有政。吏批,判書徐命善進,參判具㢞牌不進,參議洪檢進,左承旨蔡弘履進。以李秉模爲應敎,趙重晦爲判義禁,吳載純爲兵曹參判,安大濟爲兵曹參議,金熤爲大司成,金斗象爲吏曹佐郞,李趾和爲禁府都事,宋煥周爲掌苑別提,吳彦啓·崔禧延·洪箕敍爲典籍,贈吏判金昌翕贈諡文康,左參贊李縡贈諡文正,贈吏判奇遵贈諡文慜,趙章漢爲承文博士,金洪運爲校書正字,左尹李瀰,右尹鄭昌順,兵曹參議金漢老,兵曹參知安大濟。
兵批,判書李徽之進,參判吳載純差祭齋宿,參議金漢老呈辭在外,參知安大濟入直進,同副承旨李養鼎進。以李廷喆爲知事,李春敷爲副護軍,李重祜·趙曮·沈履之·李碩載·尹光紹爲副司直,皮弘均爲副司正。
令于徐浩修曰,都承旨入對。
又令于曰,諸執事,明日駕後陪從。
徐浩修達曰,明日親臨奠酌時,陪從官本司淸齋事,禮曹單子入達矣。左承旨蔡弘履,右承旨徐有慶,左副承旨吳載紹,所當牌招齋宿,而拘於廳規,不得請牌,何以爲之?敢稟。令曰,牌招,宮官一竝牌招齋宿。
傳于李養鼎曰,在外春坊許遞,李秉模除授。
吳載紹,以兵曹言達曰,五衛將李弘遠,素患關膈之症,挾感添劇,無望供職,呈狀乞遞,輪番之任,不可等待其差復,改差,何如?令曰,依。
徐有慶,以禮曹言達曰,明日東關王廟展拜時,儀註安徐事,命下矣。行禮時服色,當以袞龍袍磨鍊,而曾前動駕時,每因特敎,歷臨故,出還宮時服色,或以戎服,或以袞龍袍擧行,而展拜時行再拜禮矣。今此王世孫展拜東關王廟,出還宮時服色及行禮節次,何以擧行乎?敢稟。令曰,此是城外,旣無特敎,出還宮時服色,依例以戎服擧行,奠酌時服色,更爲考例稟處。
又以禮曹言達曰,今此東關王廟展拜,出還宮時服色,以戎服擧行,奠酌時服色,更爲考例稟處事,令下矣。本廟祭官,行祭時服色,雖以甲胄擧行,至於奠酌禮,則與行祭時有異,事當以袞龍袍擧行,而曾前旣無親行奠酌之例,則自下不敢指的臆對,徽裁,何如?令曰,旣無特敎,則自下有難擅便春秋祭享之禮,今爲可據,依此磨鍊。
吳載紹,以兵曹言啓曰,明日王世孫,東關王廟展禮時,軍兵磨鍊,依近例擧行之意,敢啓。傳曰,知道。
徐有慶,以義禁府言達曰,明日擧動時,各差備都事及監試初試一二所禁亂都事,公事回公都事,無以推移,珍島郡出使都事鄭忠良,令該曹依例口傳相換,都事徐有後相避之代,亦令口傳差出,以爲分排之地,何如?令曰,依。
掌令申昕達曰,請黑山島充軍罪人趙德昌,仰稟大朝,依律處斷。措辭見上答曰,不從。
同義禁吳載純書曰,伏以寶算躋隆,而聖體彌康,庶務代聽而睿孝愈光,縟儀荐擧,蹈忭普均,仍竊念臣,頃於廟中進號之日,猥叨執事之列,獲覩盛儀,幸切與榮,有何勞勩之可紀,而加資之典,遽及臣身,臣誠惝怳無措,宜卽仰蘄收還,而散銜控籲,唐突是懼,旋又連値動駕,不敢一向縮伏,章皇出肅,有若固有,兢恧之忱,久而靡已,不意玆際,伏奉金吾除旨,臣心惶懍,尤當如何?臣本謏識無能,一庸質耳,徒藉先蔭,徼倖一第,惟冀瞻依日月之耿光,以寓犬馬之微誠,榮道進取,曾非所期,而通籍未久,濫躋緋班,涯分已踰,媿懼極矣。今此命德之秩,又逮罔功之蹤,臣是何人,偏叨誤恩,至此極也?噫,爵賞,所以旌賢勸能,其秩愈高,則尤宜妙簡,而臣以不才,驟遷至此,竊恐壞聖朝用人之道,速一身過福之災,臣若仰感洪造,徒畏分義,以黽勉一肅,視爲當然,而不思所以自處,則臣身之私固不足恤,而在朝廷難愼之義,豈容如是哉?以公以私,決不可冒仍,除命之下,末由承膺,略構短章,冒暴衷懇。伏乞离明,仰稟大朝,亟收新授爵級,以重公器,以伸微諒,不勝幸甚,臣無任祈懇之至。答曰,覽書具悉。卿其勿辭察職。
吏曹參議洪檢書曰,伏以天休滋至,邦慶無疆,睿孝益光於代聽,縟禮屢擧於呼嵩,八域延頸,萬姓攢手,仍伏念臣,屢叨見職,一無善狀,若其聞見之寡陋,事爲之昏錯,臣亦自訟,人豈不知?果然譏斥之論,出於司直之地矣。到今時日稍久之後,豈敢章皇費說,自歸分疎之科,而其時事狀,誠有所不然者,有不容一向泯默故耳。蓋向來春享大祭受誓戒時,以永寧殿獻官之晩始來到,謂臣以不擇無故之員,苟差犯染之人,勘臣以不敍之典,其時獻官金孝大,雖在其從兄未葬之前,喪在異室,宜無所拘,宜先期受戒,乃所以齋沐致潔之意,則從前犯染,自無可論,而憲臣之以是爲說,無或未及深量而然歟?事關祀典,悚惶旣深,語涉官師,慙恧猶切,誠不意昨日特授之命,又及於騎省淹直之際,臣聞命驚惶,罔知攸措。僨誤之地,更冒爲悚,廉義之防,放倒亦難,不得已倉皇逬出,繼違嚴召,私心凜蹙,惟譴何是俟,適會口傳有命,嚴敎荐降,夫牌更辱,逃遁無路,他不暇顧,顚倒入肅,而若臣情勢,則固自如矣,豈可以夤緣副急,爲淟涊蹲據之計哉?必遞之義,參倚前衡,玆敢露章自列,仰暴情懇。伏乞离明,俯賜鑑諒,鐫臣所帶之職,以安私分,治臣瀆撓之罪,以肅朝綱,千萬幸甚,臣無任祈懇之至。答曰,覽書具悉。率爾在彼,於爾何歉?爾其勿辭,從速察職。
判府事金陽澤箚曰,伏以臣疾病沈痼,近添河魚之症,若歇無常,間値不得已之公故,時或强策,而歸輒呻痛矣。今日大朝入侍有命,力疾趨詣,路中觸冷,癖氣衝亘,痛勢方劇,雖以前進,遂不免徑歸,甚悚甚悚。伏聞明日邸下,有關王廟奠酌之令,而賤疾如此,末由參班,惶懍冞切,玆敢短箚控籲。乞垂俯諒,亟降郵罰,俾得以安意調治,不勝大願。取進止。答曰,覽箚具悉卿懇。卿之美疢雖崇,一時風寒,爲卿悶焉。卿須安心勿辭,加意將攝焉。仍令曰,史官往諭。
吏曹判書徐命善書曰,伏以臣待罪西銓,居然數月,才短責重,無以仰塞簡畀之恩,日夕愧懼,如集于木,迺於千萬意外,又伏承天官移授之命,驚惶隕越,不覺四體之投地也。噫,冢宰之職,乃是六官之長,古所稱摠百官平庶政,雖不敢議爲,至若稱量才器,進退人物之責,苟非鑑別藻識,爲世所推者,莫宜居之,況當离明代聽,百度惟新,朝野拭目,萬品咸覩,此時此任,尤宜付之於熟手重望,以責其對揚一初之政,協贊淸明之理,如臣疎陋,望實俱蔑,曾雖屢叨佐貳,不過參聞可否,粗幸無罪而已。今乃晉居長席,委畀鈐柄,譬如僬僥之負千勻,不壓則僨,可立而待,將何以鎭物情而稱聖簡乎?且念臣,以百無一能之姿,猥蒙聖朝不世之眷,驟躋卿月,旋叨本兵,曾未幾何,遽授見職,一轉再轉,周流兩銓,臣是何人,敢膺斯寵?過福之災,理所必至,饕榮之戒,何以自解?此又臣怵然驚心,徊徨不寧者也。政牌荐降,冒犯違傲,飭敎諄切,無計轉動,臣罪至此,尤無所逃,玆敢瀝血哀號,仰瀆崇聽。伏乞睿玆,俯諒衷曲之懇,克軫難愼之義,卽許鐫改臣新授職名,以重公器,以安私分,不勝萬幸,臣無任祈懇之至。答曰,覽書具悉。今玆寵簡,取卿之公,以公莅銓,斯其可矣。所辭太過,卿須勿辭,入來開政。
檢閱李心淵書曰,伏以臣與弘文館修撰臣金致顯,有姻親應避之嫌,臣所帶春秋兼銜,揆以法例,勢難仍冒,玆敢援例陳章。伏乞离明,俯賜諒察,亟令照例遞改,以存公格,不勝幸甚,臣無任祈懇之至。答曰,覽書具悉。書辭,下該曹稟處。
副校理朴相來書曰,伏以邦休滋至,縟儀荐擧,睿孝彌光,群情胥歡,臣猥以庸陋,獲沾科第,始焉爲貧之仕,終爲媒榮之階,歷敭淸華,翺翔禁闥,驟近日月之耿光,偏被雨露之洪私,臣雖愚昧,寧不感激?況今离明代照,萬物減覩,人之有一藝一能者,擧皆延頸吐氣,思爲當世之用,而臣職忝論思之任,身處言議之地,獨不能出謀發慮,以補一初淸明之治,伈伈就列,歲已更矣。有臣若此,貽羞如何?愧懼日積,譴何是俟,又安敢分外要恩,重犯猥褻之誅哉?顧以上有孝理,下抱至情,不一鳴號,以冀垂憐,則是自阻於錫類之化也。玆庸披瀝血懇,冒瀆崇聽焉。臣賦命險釁,夙遭愍凶,惟是偏母相依爲命,而家本貧寒,性且疎拙,甔石無儲,薪水莫辦,時節香火之需,朝夕饘粥之資,一室百責,萃於臣母,紡績之勞,竈臼之役,躬執鄙事,日不遑寧,口絶滋味,體無完衣,早夜矻矻,以作生活,而臣不能退而躬耕以供一日之需,徒知寒而覓衣,飢而索飯而已,愾親勞之莫代,懼子職之不修,含悲抱慽,寧有極哉?且臣母夙抱奇疾,根委不輕,中經喪禍,觸傷轉深,舊恙兪痼,新症層發,枕席長設,奄成癃廢,若不及此餘日,飮食以滋補之,藥餌以扶將之,則前頭之憂,有不勝言,而藜藿不充,甘旨寧論,茶飮莫繼,蔘朮何望?沐恩鳳池,臣榮極矣,挾冊金鑾,臣分溢矣。歸視其家,親廚蕭然,寤寐林惕,誰與控訴?惟有早丐一縣,得以將往,調適衣食,節宣起居,徐取羸餘,以治醫藥,則心之無憂,體隨以寧,積瘁之崇,庶期漸蘇,臣之至願,於斯足矣。抱此區區,書成有日,而聖壽日隆,睿化日新,欣祝顒戴,未忍便訣,君親二念,交係于中,繞壁彷徨,殆難爲情,而難駐者年,易失者時,一或蹉過,悔將何及?情苦勢急,不暇緩聲。伏乞睿慈,覽臣之章,察臣之懇,特命選部,畀臣閑僻小邑,使得將母之郡,以伸子職焉。且臣鳧雁之蹤,無關於去來,芻牧之任,或可以效勞,則惟此遂願之日,卽臣報恩之秋也。誠專辭溢,不知所裁,臣無任祈懇之至。答曰,覽書具悉。所請下該曹稟處。
大司諫朴相岳,獻納申大年,正言曺遠振等箚曰,伏以卽伏見大朝傳敎下者,命我邸下,展禮于武安王廟,臣等,竊以爲過矣。噫,武安王之精忠大節,炳烺千古,允爲後人之所景仰,則在聖朝致其尊禮,誠是風勵之美政,而第與典禮之所應行者有異,故國朝已行之禮,或因駕過廟門之時,歷致曠世之感,未嘗有特行展拜之例,況伏念代聽之初,適會朝家之有事,文廟酌獻,尙未遑暇,則今此關廟之動輿,恐非急先之務,又況邸下今日之動靜擧措,一有失宜,所關非細,伏願邸下,仰稟大朝,亟寢武安王廟動輿之命,幸甚。取進止。覽箚具悉。今玆奠酌之命,聖人之大義有二,而此非暇言,大朝成命,俾余還寢,果何意義?余未知其爲穩也。
丙申二月二十五日辰時,上御集慶堂。藥房入診,時原任大臣,同爲入侍時,都提調李溵,提調鄭弘淳,副提調徐浩修,記事官韓用龜·朴祐源·李心淵,領議政金尙喆,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。溵曰,夜間聖體,若何?上曰,一樣矣。上曰,世孫奠拜於武安王廟乎?尙喆曰,未及奠拜矣。命書傳敎曰,頃者武安王兩廟,欲令沖子展禮漠然,明日東廟,其令伸禮,御營入直軍一哨,作爲前後廂,訓國入直軍六十名挾輿軍,儀註時刻安徐,待下敎,只入正時。又命書武安王廟祭文訖,上曰,關東御史入侍。御史李秉模進伏,上命讀書啓訖。尙喆曰,關東一道,雖有設賑之邑,而今見御史書啓,則皆能仰體朝家軫念之德意,旣無疎漏之弊,不必煩用聖慮,而且守宰賢否,無大段論列者矣,此亦依他道例,以草記覆奏,何如?上曰,依爲之。上曰,御史,何如?溵曰,御史優於文學,亦有來歷矣。尙喆曰,此乃澤堂子孫,而故相李端夏之玄孫也。上命御史先退。尙喆曰,詞訟衙門及禁府堂上,方有闕員矣。上曰,政官,牌招開政。尙喆曰,長銓方有實云,何以爲之乎?上命書傳敎曰,今聞相臣所奏,冢宰實云,許遞,其代,騎判徐命善爲吏判,牌招開政,騎判,代大提學李徽之爲騎判,牌招傳授命召,仍參今政。諸臣以次退出。
丙申二月二十五日巳時,王世孫座尊賢閣。諸承旨持公事入對時,行都承旨徐浩修,左承旨蔡弘履,右承旨徐有慶,右副承旨金文淳,同副承旨李養鼎,假注書柳孟養,編修官徐有防,記事官李心淵,以次進伏訖。浩修曰,夜間睿候,若何?令曰,善爲調理,故小勝矣。令曰,兵判胡不入來乎?浩修對曰,與參判有世嫌,故不得入來云矣。令曰,參判若移他職,則好矣,有當窠否?浩修對曰,左尹有窠云矣。令承旨,各讀公事。令曰,本曹多有擧行之事,亦有下詢者,兵曹判書李徽之牌招入對。出令旨令曰,吏判其將入來乎?浩修對曰,初旣違牌,若出再牌,則似當陳章矣。令曰,關王廟大祝,以訓正爲之乎?浩修對曰,以文官,差訓正擧行矣。兵判兼文衡,戰鋒筆鋒,爭輝眼前矣。徽之對曰,臣無才無能,兼此重任,感激恩寵,罔知所措矣。徽之曰,俄見傳敎,則軍儀甚單薄,步軍馬兵及旂幟,皆依例擧行之意,草記似好矣。令曰,依。令曰,諸執事,當以武官差定,擇差以入,訓正,亦以來頭用履歷者,口傳擬入,可也。有慶,讀嶺伯狀聞訖。達曰,卽伏見慶尙監司金載順,有旨祗受狀達,則職名書之於第一間,有違格例,推考警責,何如?令曰,依爲之,此狀達,還爲下送,可也。出擧條令曰,行禮在明,本曹多有擧行之事,況有特敎牌招,則銓官似不當一味違召,自政院申飭,卽爲膺命事,分付東銓。出令旨令曰,出還宮時,當以紅衣羽笠爲之,行祀時,竝與承史甲胄事,分付。令曰,海西推刷官,以安岳事,有啓目而必由於作弊,有此葛藤矣。下番翰林,能知事狀乎?心淵對曰,臣自安岳,上來者屬耳矣。令曰,略陳其委折,可也。心淵曰,推官之留本邑,已爲六朔,而當其空官,推捉良民,大行刑杖,醜聲狼藉,民多呼冤,及臣父到任,呼訴滿庭,而推官請見臣父,而臣父拒而不見矣。令曰,果如余之所疑,不知此事狀而啓目若入徹依施,則西民其將謂何?令書令旨曰,內需司,以黃海道推刷官之呼訴事,今日有啓目之事,奉命異於奉令,啓目異於申目,故雖不徑自勘斷,余意必是刷官之瞞報,方欲嚴處,今聞該邑事實,果如所料,乘其空官之時,半年逗遛,貽害良民之罪,不一而足,則不有朝禁,不有法紀,反以反實之說,肆然訐訴者,究厥情狀,萬萬痛駭,當該推刷官,爲先捉來,嚴囚草記,該吏聞已上京云,過齋後,囚禁,亦爲草記事,分付刑曹,刷官之作弊該邑事實,令監司詳査後卽爲狀聞事,下諭于該道監司,海西如此,則他道可以推類,若有此等之弊,趁卽狀聞論罪事,一體下諭于推刷官下去諸道監司。令曰,此後外方貽弊小勝乎?有防對曰,此下令,若布八道,則顯有效矣。養鼎曰,檢閱李心淵,雖承下詢,奏對之際,語次蔓延,其在筵體,殊欠敬謹,推考警責,何如?令曰,依爲之。出擧條令曰,祭物,依大祭例爲之,以單獻行禮事,分付。令曰,大祝,旣以武職爲之,則訓鍊正,不可不擇差,時任正,今姑改差,旣有前例,令該曹,文臣中卽爲口傳差出。出令旨令曰,都承旨,待訓正入來入對。令退去,諸臣以次出。
丙申二月二十五日申時,王世孫座尊賢閣。都承旨·訓鍊正,同爲入對時,訓鍊正洪國榮,行都承旨徐浩修,假注書柳孟養,記事官李商進·李心淵,以次進伏訖。令曰,舍人坐起,未畢而來乎?國榮對曰,已畢而來矣。令曰,吏判入來乎?浩修對曰,一次陳疏後,似當入來矣。令浩修,讀關王廟祭文。令曰,行禮,以四拜爲之乎?浩修對曰,再拜云矣。令書令旨曰,旣有配享分獻之敎,此是親祭,分獻官,以將臣塡差,大祝亦以武弁中擇差,分獻祭文,令藝文館卽速撰進,仍令正書。令曰,今政有何窠乎?浩修對曰,別無他窠,而兵參與大成矣。大成則,似當通淸矣。令曰,宮官不可不備,新除授兼文學李秉模,牌招察任。出令旨令曰,吳載紹推考,近來稍息矣。令曰,司書與翰林爲幾寸乎?商進對曰,爲十五寸矣,翰林則故相臣李厚元子孫矣。令曰,知尹鐫者乎?商進對曰,然矣。令退去,諸臣以次出。
丙申二月二十五日酉時,王世孫座尊賢閣。都承旨入對時,行都承旨徐浩修,假注書柳孟養,記事官李商進·李心淵,以次進伏訖。令宮官入對,兼輔德徐有防,兼文學李秉模,兼司書洪國榮,進前。令曰,吏判今番之通淸,善爲之矣。浩修對曰,積滯之餘,故爲之矣。令浩修,讀儀註。令曰,旣有諭書,宗廟外,不爲下馬事,分付。國榮曰,臺箚到院云矣。令入之,令浩修讀訖,賜批。令曰,注書出去,大臣箚子持入。臣孟養,承令而出,持入進前,令讀訖,賜批。令曰,諫長之向日陳章,提起年前處分者,不善爲者也。今還寢事,陳箚於大朝,則猶之可也,而直陳於余者,未可知也。浩修對曰,諫長所陳,似涉未安,而待臺臣之道,似不當發諸辭氣之間矣。令曰,關東有何弊瘼乎?秉摸對曰,土地脊薄,凶歉連仍,官民俱困,在朝家軫念之道,似有變通之道矣。蓋以一道第一弊言之,則卽蔘貢也。令曰,若爲京作貢,則何如?對曰,此則東民之願也,令徐有防·李秉模先退。令曰,各道推官之弊,自此少勝乎?浩修對曰,自今可有顯效矣。國榮曰,訓將似難離城內,祭官似有變通矣。令曰,事勢然矣,以禁將代差,分獻官,以他將任差之,可也。令退去,諸臣以次出。
上在慶熙宮。常參·經筵,以代理停。
申時,日暈。
藥房都提調李溵,提調鄭弘淳,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任終宵憂慮,敢來問安,竝此仰稟。答曰,知道。氣一樣,入侍焉。
中宮殿·惠嬪宮,藥房口傳問安。答曰,知道。
王世孫,詣關王廟入幕所後,政院·玉堂口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于徐有慶曰,內局入侍時,領相同爲入侍。
建功湯一貼,封入事,下敎。
傳于李養鼎曰,此備忘,分付騎省,內侍亦然矣。
備忘記,傳于徐有慶曰,予於西門,此心何弛?況此時一解,可也。關西伯,特免此藩,其代,徐命膺爲關西伯,其令卽爲赴任,若此然後,予於西門,當高枕矣。
以承傳色口傳下敎曰,今日奠酌時,守直官,邊將,承傳,事知守僕,與他守僕有異,別例施賞,其餘守僕·熟手·書員,令該曹依例施賞,庫直,令該曹米布題給,曾有下敎,庫直,使之世代爲之,今若然,則置之,如或不然,則此後,世代差定分付,南廟庫直,一體米布題給。
傳于李養鼎曰,俄者戶牌問尋事,置之。
傳于徐浩修曰,武安王廟,世孫奠酌時,服色,依春秋大享例爲之。
建功湯一貼,封入事,下敎。
令于徐有慶曰,自洞口至興仁門,捧上言。
令于蔡弘履曰,承旨入對。
又令于曰,諸承旨,持公事,入對。
傳于徐有慶曰,御史入侍。
傳于蔡弘履曰,領相入侍。
令于金文淳曰,內吹,令兵曹木一疋式,一體施賞。
以諸承旨,推考徽旨,令于李養鼎曰,置之。
以執義金樂洙,掌令李昌漢,持平沈基泰等牌不進罷職令旨,令于吳載紹曰,推考徽旨捧入。
建功湯一貼,封入事,下敎。
兵曹口傳政事,洪國榮爲副司果。
傳于李養鼎曰,郊外動駕,桂坊主之,旣以久勤擧案云,韓用和陞敍,沈定鎭陞六。
備忘記,又傳于曰,前箕伯一伸廉隅,意在矣。日日時時薦主,予聞熟予聞熟,今苦耳今苦耳,座主,若何?則門生若何乎?新伯速新伯速,今大臣今大臣,皆問予皆問予,知申父知申父,令卽謝令卽謝,西伯得西伯得,予高枕予高枕。
吏曹口傳政事,以元厚鎭爲昌城府使,金樂豐爲渭原郡守。
吳載紹,以備邊司言啓曰,觀此江原道察民隱使李秉模書啓,則其一道內,昨年尤甚邑,各營身米番布之停退者,將於今年,竝爲備納,則前日停捧,今反爲弊,各定分數,流伊上納事也。尤甚邑身役停捧,實出於軫恤窮民之聖意,而當初救急之幸,反爲來頭之弊,兩年身米布之一時竝督,其所難辦,誠如書啓中所論,而各營軍需,亦不可不念,今年米布上納之時,昨年停退條,限折半一體上納,而其餘未納之數,則待明年依此擧行,實爲京外兩便之道,以此分付各營門及本道道臣,何如?其一,道內各邑訓局軍餉保米,依他營例,六斗代以錢二兩,定式上納事也。軍門操縱之弊,遠地自納之費,此實爲軍保難支之端,故曾於己卯年,自朝家,爲軫此弊,革罷本色自納之規,米六斗,代以錢二兩收捧之意,變通行會矣。行之十餘年,其弊又復如前,今不必別爲釐革,一依己卯定式,以錢代納之意,申明分付,何如?其一,伊川·安峽大同米,依詳定例,作錢上納事也。峽邑船運,爲弊不一,以錢代納,前例亦多,當此災邑窮春,特令許施,則在窮民爲莫大之惠,於該曹無所損之端,今年上納,依此擧行之意,分付,何如?其一,襄陽賦稅,比他邑過濫者,亟加變通事也。定稅均賦,自是有國之所重,而今此襄陽府之比他邑,獨爲過濫者,有乖聖朝一視之意,其所釐改,不宜少緩,而事係詳定,亦不可不往復消商,令道臣詳査委折,論報廟堂,以爲從便釐正之地,何如?其一,江陵嶺西六倉還上中,春牟數多,民弊不少,限折半從長變通事也。春牟,本非該邑宜土之穀,而年年生耗,其數漸敷,今則爲病民之一端,從長區處,在所不已,而山郡移轉,旣無其路,則自今爲始,每於糶糴之時,以某樣宜土穀,鱗次依準折換作,則其弊庶可救得,以此分付,何如?其一,旌善詳定中,蔘大錢三百三十兩零,變通全減事也。所謂蔘大錢,名旣不正,數亦無多,雖依所請剋減,未爲不可,而係是詳定所錄,則或不無減於此而增於彼之慮,此則令道臣詳問該邑後,雖或全減,果無別般弊端,則卽爲枚報本司,以爲施行之地,何如?傳曰,允。
金文淳,以兵曹言達曰,依下令,內吹等處,木綿各一疋,施賞之意,敢達。令曰,知道。
又以兵曹言達曰,依下令,龍虎營吹打手等處,木綿依例施賞之意,敢達。令曰,知道。
吳載紹,以訓鍊都監言達曰,依下令,吹打手等處,依例施賞之意,敢達。令曰,知道。
又以禁衛營言達曰,依下令本營隨輿前排手吹打手等處,依例施賞之意,敢達。令曰,知道。
又以禁衛營一二所巡廳,左右捕盜廳言啓曰,去夜犯夜人,無所捉,敢啓。傳曰,知道。
掌令申昕達曰,大司諫朴相岳,獻納申大年,正言曺遠振,以臣等俱以巽懦之姿,本不合於耳目之任,而怵迫黽勉,冒據至此,昨因武安廟動輿有命,適有愚見,妄陳箚論,及承睿批,誨責備加,至有未知爲穩之敎,臣等,相顧慙悚,莫省攸措,臣等,只願動靜之得宜,未思煩稟之爲難,敢有仰稟還寢之請,終歸疎率不審之失,其何敢一刻仍冒於臺次乎?竝引嫌而退,當避不避,所失非細,箚請還寢,臺體雖然,命出大朝,事或不審,責敎之下,勢難仍在,請大司諫朴相岳,獻納申大年,正言曺遠振,遞差。令曰,依達。
平安監司徐命膺書曰,伏以臣卽伏奉關西伯特除之命,非其所任,爲愧爲恐,夫方面之寄,孰不可以愼重,而至於關西一路,商貨之所湊集,邊圍之所守禦,控制之難,倍於諸道,苟非智足以周事,明足以察務,則莫宜居之,曾謂臣之弊精短慮而可以堪承乎哉?況臣又有私心之所大懼,臣父之爲所任,今且三十有七載矣。故老編氓,猶有存者,必將按臣父之蹟而責之於臣,設施注措,一有不及,則不但誚臣以忝先,亦當疑朝廷之無人,其所以辱聖簡而累則哲,爲如何哉?見今春序已闌,周咨方急,促敎之下,不敢曠日,玆不得不略構短章,仰瀆离明。伏乞亟遞臣新授職名,以重藩維,以安私分,千萬幸甚,臣無任屛營祈懇之至,謹昧死以聞。答曰,覽書具悉。命卿西方,簡繇聖人,卿其往欽哉。
令平安監司徐命膺書。王世孫若曰,國家重方面之任,暫撤九卿之班,人臣效鞅掌之勞,須畀一路之責。惟聖上特簡之眷,況先卿曾莅之方,眷玆海東諸藩,莫如關西重鎭。八井留箕聖之跡,至今傳文明之治,四郡接衛滿之都,從古說勁悍之俗,燕京之冠蓋相接,責重交隣,塞門之銀貨委輸,奸生互市。三百年休養生息,漸致衣袽之或疎,四十州城池關防,孰知繭絲之可損?每念民物凋弊之患,政急方岳撫禦之材。惟卿,菀有文章,夙著恬雅,經綸學識之內蘊,身不勝衣,班資年紀之已崇,手未釋卷。趙淸獻著廉簡之譽,亦嘗宣化於雄藩,歐陽脩有政事之才,奚但主盟於藝苑?蓋用人時或外重,儘按藩最難邊陲。玆授卿以平安道觀察使兼兵馬水軍節度使巡察使管餉使平壤府尹,卿其行矣作屛,慨然攬轡,蘇殘祛弊之政,一從便宜,黜幽陟明之章,必覈虛實。民隱備察,宜殫原濕之勞,邊警雖閑,益思陰雨之戒,官通訓則自斷,罪大辟則稟裁。於戲,淸朝重經術之人,幾荷簡拔之寵,方春急賑貸之務,須體委畀之心。故玆令示,想宜知悉。
丙申二月二十六日卯時,王世孫詣東關王廟。擧動入對時,左承旨蔡弘履,左副承旨吳載紹,右副承旨金文淳,假注書柳孟養,記事官金憙·朴祐源,以次陪立訖。王世孫,具羽立靑天翼,出今在門,由廣達門·建明門,出興化門,詣東關王廟入幕次。令曰,兵曹參議金漢老,先隨駕後謝恩。出下令王世孫,具甲胄詣神門內,再拜詣神位前,展幣獻酌,降復位,再拜訖,還幕次。令曰,諸司預待。出下令令曰,騎馬四匹立之。出下令王世孫,還宮入廣達門還內,諸臣遂退出。
丙申二月二十六日辰時,上御集慶堂。藥房入診,領相同爲入侍時,都提調李溵,副提調徐浩修,記事官韓用龜,記注官李奭濟,記事官李心淵,領議政金尙喆,醫官鄭允協·慶絢·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。溵曰,夜間聖候,若何?上曰,一樣矣。上曰,關西伯處分下敎見之乎?尙喆曰,臣等見之矣。舊伯以實撤巡徑還,當此設賑之時,事多可悶,而有此處分,誠爲多幸矣。上曰,予則謂得人矣。尙喆曰,其爲人恬約,亦能憚壓矣。溵曰,題目之下,物情翕然矣。尙喆曰,新伯年前有此除命,而旋有吏判特授之命,故不得赴任矣。上曰,然乎?其年今幾何?尙喆曰,回甲云矣。尙喆曰,世孫今日,承命奠酌關廟殿下之所冀望,臣等亦取必矣。上曰,三大奇書,予常好矣,而於三國志,尤熟覽矣。尙喆曰,雖以中國言之,處處尊奉關王矣。上曰,曹操之杖殺伏皇后無狀矣。尙喆曰,然矣。上曰,舊西伯,予固已慮之矣。其爲人果,何如?尙喆曰,其爲人則忠厚矣。上曰,年爲幾何?溵曰,五十七矣。上曰,彼國亦有武安王廟乎?尙喆曰,處處有之矣。上曰,朝鮮亦幾處乎?尙喆曰,東西廟外,又於安東·南原有之,而此乃天將勝捷之所也。上命讀祭報府訖。上曰,關西御史若入來,則卿等當入侍乎?尙喆曰,然矣。上命書傳敎曰,今聞關西前道臣,實撤巡云,新伯其令卽爲辭朝。書訖,命退出。
丙申二月二十六日未時,王世孫座尊賢閣。諸承旨持公事入對時,行都承旨徐浩修,右承旨徐有慶,左副承旨吳載紹,右副承旨金文淳,同副承旨李養鼎,假注書柳孟養,記事官金憙·朴祐源,以次進伏訖。令詣臺臺臣入對,大司諫朴相岳,獻納申大年,正言曺遠振,進前曰,臣等俱以巽懦之姿,本不合於耳目之任,而怵迫黽勉,冒據至此,昨因武安廟動輿有命,適有愚見,妄陳箚論,及承睿批,誨責備加,至有未知爲穩之敎,臣等相顧慙悚,莫省攸措,臣等只願動靜之得宜,未思煩稟之爲難,敢有仰稟還寢之請,終歸疎率不審之失,其何敢一刻仍冒於臺次乎?請令遞斥臣等之職。令曰,言可用則用,言不可用則置之,待臺閣之道也。命自大朝,箚入于余,則非余所敢擅便者,欲仰稟則臺臣其宜陳箚大朝,何必使余轉稟乎?然此不過一時不審之失,昨日余批之云然者,亦附置之之義也。今者引嫌,不已過乎?余於長臺向日之達,雖以下款語之得體從之,至若上款語之拖及年前處分事,事不相涉,言又欠公,故前後筵席,屢示不慨之意,則在臺臣處義,看作難冒之嫌者,似非此等些少可否之比,而仄聞多日,寥不變動,今乃捨彼當引之嫌,强此不當引之義者,其所輕重,余莫之曉也。然臺臣進退,自有在下之公論,殊非在上人所可使之爲之者,勿辭,退待物論,令臺臣先退。令曰,無故臺諫,牌招處置。出下令令曰,兼司書洪國榮本職許遞,誓戒在明,令該曹口傳付軍職。出令旨令諸承旨,各讀公事,令入御史書啓,令文淳讀之。令曰,書啓中歌謠云者何也?養鼎曰,書啓外有封書矣。令曰,承旨見之否?養鼎對曰,未得見之矣。令曰,承旨不坼封而欲爲直入乎?承旨有不察之失矣。令曰,在院承旨一竝推考。出下令令入封書讀之。文淳曰,雖曰歌謠而以諺書爲御覽封入,極涉駭然矣。令曰,雖涉怪訝,彼必有商量而持來者,第使入徹,可也。令退去,諸臣以次出。
丙申二月二十六日未時,上御集慶堂。關西御史·領左相·戶惠堂·五軍門大將,同爲入侍時,領議政金尙喆,左議政李溵,訓鍊大將具善復,守禦使鄭弘淳,行戶曹判書蔡濟恭,左參贊朴相德,御營大將張志恒,禁衛大將李漢膺,摠戎使李柱國,左承旨蔡弘履,假注書柳孟養,記事官朴祐源·李心淵,以次進伏訖。命讀備局草記及御史書啓,弘履讀奏訖。上曰,守令之賑政,何如?寬濟對曰,皆善爲而昌城·渭原,俱以實恙,賑恤時,不能親自看檢,故民以爲悶也。上曰,今聞關西御史所奏,今當設賑方張之時,果有實恙,監色代行云,不可無處分,而此非渠故,昌城·渭原,一倂遞差,其代今日內口傳擇差,給馬赴任。出傳敎尙喆曰,書啓中各樣條目,爲七事也。當自備局商定,如關東御史書啓例,當爲草記覆奏矣。尙喆曰,關西察民隱使書啓中,其論江界蔘弊,從當商確稟處,而其中信蔘別卜定一事,當初戶判所請,卽分四年鱗次貿納者,而聞御史之言,本府方以今年內盡數擧行知之,以致民情之騷撓云,前後地部之關,本府其或錯解而然耶?當自備局,將此曲折,方欲發關本府矣。上曰,依爲之。出擧條上曰,諸邑自何時設賑乎?寬濟對曰,或自十二月始,或自正月始者,初頭則果能善爲矣。尙喆曰,關西則賑穀最多,無可憂。上曰,宣傳官逢於何處乎?寬濟對曰,相見於瑞興地矣。上曰,關子旣誤傳,則江界倅頗矇朧矣。命弘履書傳敎曰,江界蔘事,予亦聞者,而誤爲分付,人心動云,當該府使重推,今日所奏與此下敎,懸擧條卽分付,本府民人,其令安堵焉。上曰,關西御史書啓,大略領相旣詳奏,依關東例,令備局草記,卽爲稟處。出傳敎上曰,今聞關西御史所奏,賑政已始,其言多故,頃者先命宣傳官往審,今聞御史所奏,已於瑞興,相與酬酢云,旣設賑昌城·渭原,旣命差代,夙夜憧憧之心,於今日少舒,此後着實賑政,令吾民盡爲濟活事,令道臣,申飭諸處。出傳敎命退去,諸臣以次出。
上在慶熙宮。常參·經筵,以代理停。
藥房都提調李溵,提調鄭弘淳,副提調徐浩修啓曰,伏未審夜間,聖體調攝,若何,痰候,如何?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。氣一樣待敎侍,關西伯,待開門謝恩,內局同爲入侍,世孫氣候安順矣。
中宮殿·惠嬪宮,藥房口傳朝問安。答曰,知道。
王世孫動輿翌日,大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
王世孫,親臨大報壇受誓戒罷,還內後,政院·玉堂口傳問安。答曰,知道。
傳于徐有慶曰,內局入侍,平安監司同爲入侍。
建功湯一貼封入事,下敎。
令于李養鼎曰,諸承旨持公事入對,平安監司·戶曹判書,同爲入對。
又令于曰,請承言色已久,而不卽進去,下令亦久,而始聞中禁前導之聲,此乃慢蹇之致,當該承言色,越俸一等。
建功湯一貼封入事,下敎。
以承傳色口傳下敎曰,昨日動駕時,隨駕司鑰別監,從自願免賤。
令于金文淳曰,都承旨入對。
令于吳載紹曰,該房承旨,持公事入對。
建功湯一貼封入事,下敎。
以承傳色口傳下敎曰,今日四更量,卽明日也,政官卽爲牌招,政官入來後,試官望,卽爲擬入,而試官違牌,若如向日,則此非紀綱,亦不知其君者也,申飭。明日罷漏後,卽爲開門。
傳于李養鼎曰,明日待開門,政官牌招開政。
令于李養鼎曰,或有入侍之事,都承旨入來,旣入闕中,亦爲陪從。
金文淳,以都摠府言達曰,副摠管李明運,以訓鍊都監左別將,馬兵取才事,訓鍊院晝仕出去之意,敢達。令曰,知道。
李養鼎,以吏曹言達曰,今此大報壇親祭時,諸執事,俱以侍從塡差,而時無職名人員,令該曹,口傳付軍職,何如?令曰,依。
又以吏曹言達曰,戶曹佐郞沈念祖呈狀內,身病甚重,勢難察任云,依例改差,何如?令曰,依。
又以禮曹言達曰,凡節製給分之人,從自願許赴於增別試事,曾已定式矣。卽接四館所牒報,則癸巳年九日製入格進士兪漢緯,乙未年三日製入格進士李崇運,同年忠良科入格幼學金履文·李世杭,同年柑製入格生員兪漢寧·金熙朝二分,同年儒製述入格生員崔守魯,今丙申年儒生製述入格生員李一運一分,考例許赴云矣。給分八人,依定式許赴於今此增廣文科初試之意,分付,何如?令曰,依。
金文淳,以兵曹言達曰,空闕風落木,昨日所出馱數塊數,已爲草記,而景福宮所在作丹木二十六馱一隻,大土莫二十四塊,中土莫十五塊,盡爲出送,後苑所在大土莫十一塊,亦爲出送後,自今夕爲始,各別嚴禁事,申飭衛將之意,敢達。令曰,知道。
又以兵曹言達曰,空闕風落木株數馱數,使將校眼同衛將,摘奸以來,則景福宮大松一株,中松三株一枝,小松六株,所出作丹木五十四馱一隻,大土莫二十六塊,中土莫二十五塊,今日先爲出送,後苑大松四株,中松三株,內中松三株所出作丹木十馱,中土莫二十四塊,今日先爲出送之意,敢達。令曰,知道。
吳載紹,以刑曹言達曰,黃海道推刷官,爲先捉來,嚴囚草記,該吏過齋後囚禁,亦爲草記事,令下矣。依下令,當該推刷官,卽爲捉送事,發關分付于該道道臣,書員韓愼康,捉來嚴囚之意,敢達。令曰,書員處,爲先盤問,而作拏罪狀,誣訴委折,嚴問取招,捧供以奏。
徐浩修,以漢城府言達曰,南部甫十洞居前僉使金致瑞,本以閭巷富人,無所顧忌,所居家舍,極其奢濫,爲世指目,此猶不足,新創別堂,制樣之巧麗,排置之華侈,無非犯分之事,其在嚴國法慮後弊之道,不可尋常處之。令攸司,考律嚴處之意,敢達。令曰,知道。
吳載紹,以刑曹言達曰,因漢城府達辭,前僉使金致瑞,令攸司考律嚴處事,令下矣。所當卽爲擧行,而金致瑞,曾經僉使,移義禁府處之,何如?令曰,依。
金文淳,以禁衛營言啓曰,來三月當八番中部後司屬江原道五哨軍兵,逢點實數六百五十二名,已爲點閱整齊,來三月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,來五月當八番右部前司屬全羅道五哨軍兵,來四月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,今此下番別破陣步軍試才賞格,從分數多寡,以本廳所儲木綿,分給之意,敢啓。傳曰,知道。
又以御營廳言啓曰,本廳來五月六月兩朔應立右部右司屬忠淸左道五哨軍兵,來四月二十五日,京中逢點,五月初一日,與中司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以御營廳言啓曰,本廳來三月四月兩朔應立右部中司屬忠淸左道五硝軍兵六百七十名,已爲逢點整齊矣。三月初一日,與左司軍兵,替代後,舊軍放送之意,敢啓。傳曰,知道。
吳載紹,以義禁府言達曰,因刑曹達辭,前僉使金致瑞,移本府處之事,依下矣。金致瑞今方待令,卽爲拿囚之意,敢達。令曰,知道。
金文淳,以義禁府言達曰,金相翊,爲先拿問處之事,令下矣。金相翊,依下令,拿囚之意,敢達。令曰,待明朝,捧供以聞。
又以御營廳·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
掌令申昕達曰,請黑山島充軍罪人趙德昌,仰稟大期,依律處斷。措辭見上答曰,不從。
副提學金夏材書曰,伏以臣,頃以情理懇急之由,猥將辭本,仰瀆离明,而未蒙許可,由限已過,職名自在,欲呈告丐免,則飭令至嚴,欲連章控辭,則分義是懼,只得默默隨行,伈伈尸位,居然一月有餘矣。臣身之尤悔日積,四方之譏笑備至,臣雖欲曲爲自解,而實不得其說也。適當試事有命,義效往役,而八日鎖院,不聞病母之安否,方寸如焚,晷刻抵年,及夫竣事而歸也。臣母疾勢,視前有加,榮衛澌削,氣力綿惙,雖有藥餌之扶護,衰年疾病,自異少壯,非時日之所可完復也。伏乞睿慈,憐而察之,亟解臣職,許其專意救視,使孝理之下,無物不遂焉,且念臣辭是職者再矣。或粗附芹曝之義而不敢拖長於言私,或專出懇迫之情而未暇極陳其不稱,及今月餘冒居之後,復申前說,可謂如僞如慢,而事固有昨非而今是者,豈以東隅之失而不思桑楡之收耶?臣昔嘗備數於宮僚之列,其不肖無似之狀,畢露無餘,則离輝之明,寧有不燭者乎?邸下一初之政,當新厥德,而厥德之修,只在於求賢自輔而已,謂宜延登耆德,精選俊乂,以佛仔肩,而奈何以魯愚鄙劣,百無一能之身,以累平明之治乎?臣自受任以來,竊疑邸下黜幽陟明之道,或不勉以三代之治,故其所以見於求人者,不於其賢而於其否,不於其優而於其劣也。以爲欲榮其身,則榮已極,而不可復加,以爲欲用其言,則或進而全無可取,不審邸下,何故虛縻誤恩,曠日持久,使公私俱病哉?臣本世祿之裔,跡殊草野,生逢明時,義不忍便訣,而計臣年齒,比古人强仕之時,不啻遠矣。今若改此職名,寬蒙恩暇,將護病母,餘力爲學,粗窺一斑之文,少變迂愚之質,然後徐議百執事之末,則上爲休美之政,下免僥冒之罪,此臣所以夙夜祈祝,而不自知其辭之支也。伏乞离明,諒臣言之亶出悃愊,念臣衷之抱此至切,特許所請,不勝大願,臣無任屛營祈懇之至,謹昧死以聞。答曰,覽書具悉。爾之文章學識,已知於宮筵,求之儕流,爾可謂優且賢矣。勿辭,俟爾母病少間察職。
丙申二月二十七日辰時,上御集慶堂。藥房入診,平安監司,同爲入侍時,都提調李溵,提調鄭弘淳,副提調徐浩修,記事官韓用龜·朴祐源·李心淵,平安監司徐命膺,醫官鄭允協·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。溵曰,夜間聖體,若何?上曰,一樣矣。上命關西伯進前,上曰,卿爲西伯,予當高枕矣。上曰,令書誰當製耶?溵曰,儒臣趙尙鎭製之矣。上曰,關西賑穀,無不足之慮耶?命膺曰,自備局區劃二萬石云,似無不足慮矣。上曰,舊伯撤巡云,卿若下去,則當發巡耶?命膺曰,然矣。上曰,卿年回甲乎?命膺曰,然矣。臣今將遠離,不勝戀結之忱矣。上曰,誠悵然矣,命膺先退,上命關西伯,明日辭朝。上命讀監試一二所榜目及科作訖,諸臣退出。
丙申二月二十七日巳時,王世孫座尊賢閣。諸承旨持公事入對,平安監司,同爲入對時,平安監司徐命膺,行都承旨徐浩修,右承旨徐有慶,左副承旨吳載紹,同副承旨李養鼎,假注書柳孟養,編修官徐有防,記事官李心淵,以次進伏訖。令曰,西伯,離書筵遠出,余心雖悵缺,朝家得人,是則幸矣。西關卽是錢貨之鄕,當以廉潔公正之人,委任,其在聖簡,亦稱物情,於卿報塞之道,雖或難矣,而余之所以期望者深矣。命膺對曰,臣以賓筵舊物,今當遠離,衷情倍切缺然矣。臣性本疎汚蠢劣,而猥蒙特簡,臣誠惶懍矣。令曰,旣有飭敎,明日當爲下直,辭陛後,更見以往,可也。令西伯先退。有防曰,昨日勞動睿候,若何?令曰,今日則益勝矣。浩修曰,前日所進湯劑,今日更爲煎進乎?令曰,依。令曰,上番番次苟艱,皇壇大享在近,本院兼官館職許遞,皆令口傳付軍職。出令旨令入皇壇祭報府,令浩修讀訖。令曰,祭官多不擇差,還給改塡以入事,分付。令曰,御史之歌謠書入,極爲怪事,曾所未聞者也。養鼎曰,以諺書將爲入啓者,極涉駭然矣。此人旣無履歷,故初當奉命之行,凡事生疎而然也。令曰,何故不通兩司乎?養鼎對曰,以連姻於鳳輝之孫故,非但不爲通淸,卽是國子分館也。令曰,金·李兩家,其果迎謚否?浩修對曰,似未及爲之矣。有防曰,故相臣李䎘謚狀,有故相臣閔鎭遠所撰者,而非時存之人,故本家拘於格例,不得移送禮曹云,自前或有稟達仍用之規矣,敢此仰達。令曰,依爲之。出擧條令曰,今番科事,當申飭,而若不正士趨,則令必不行,如此則初不如不飭,故一竝任棄,而大科則異於小科,不文之人,若入格,則當用科場律矣。養鼎對曰,聞金夏材言,則科場之紛紜,最勝於前日云矣。令曰,戈戟何如云耶?對曰,此則絶無,而頗從容云矣。令曰,余之所以如此者,蓋三令之意也。向所謂會試殿試,卽一面試者,余意存焉,殿試時,若各坐製之,則其文之能否,於斯可知,是謂隨矢立的者也。令曰,今番科題,皆不善出矣。浩修曰,然矣,而臨時猝辦出之故,如是云矣。令曰,弼善於象緯事,頗有所見矣。浩修對曰,然矣。令曰,其文果實才而策題,善出云矣。浩修對曰,策文則素有工程矣。令曰,其子幾何?浩修對曰,只有一子,而其子亦善文云矣。令曰,弼善於經學上,頗有知識矣。有防對曰,曾出入於故參贊門下矣,令讀上言。至安恩君孫上言,令曰,兄弟之名若錯換,則事甚矜惻,此上言,姑下置之,可也。令曰,注書出去,昨朝所下備忘二張持入,臣孟養,承令而出,持備忘進前,令浩修讀訖。令曰,前左相之於向日,以兩道監司不爲相避之言陳奏,其時余見其非矣。伊時所薦之人,不可勝數,而至於洪趾海·尹養厚,亹亹不已,故今者下敎中,門生座主等敎,良以此也。令曰,臺臣若論具庠近日之罪,則猶之可也,而以前日處分,更爲提說者,大段非矣。余所以從之者,蓋出於不獲已也。浩修對曰,彼果不量事體之重大,至擧年前處分,極涉怪訝。令曰,前後筵席,爲此說者屢矣,終不知以此爲嫌,亦一怪事,余非不欲一番攄此,而有若護具庠者然,至今泯默矣。浩修曰,近來筵話,不敢傳播,故外人不得聞之,渠焉知睿意之如此也?令曰,渠以一動一靜之審愼,爲余言之,則豈可以處分孔昭等語,筆之於書乎?令曰,無故臺諫何限,而申昕之獨入,何也?朴相岳處置,他臺則其將不敢爲乎?令曰,百餘人玉堂,何患不足,而祭官全不擇差,且該郞之自塡其名,誠變怪事也。載紹曰,皇壇親享,事體重大,而諸執事多不擇人,致勤改塡之下令,已涉未安,而及其釐正入達之時,改塡者,只是玉堂二人,至於執樽,則亦以玉堂塡差事,下令,而該色郞廳金履厚,自處以儒臣,厭然塡名,終不改納,不以爲嫌,大有欠於廉隅,推考警責,何如?令曰,事係廉防,禁推,可也。出擧條令讀相老書,令曰,此等辭疏,循例捧納,事體寒心矣。令曰,當該承旨推考。出下令令曰,旣已肅拜行公,時日亦已許久,則此等辭章,曲循捧納,事甚未安,承旨旣已推考,元書給之。出令旨令戶判入對,蔡濟恭進前,令曰,卿於度支,可謂熟手,聖簡旣出尋常萬萬,卿必不負所望,甚可幸也。濟恭對曰,睿敎至此,惶感不知所達矣。臣是白面書生,於錢穀事,茫然不知,夙夜憂悶而已。令曰,中宮殿差備內,光明殿有頹圮處,與中使偕入,奉審後修改,可也。令戶判先退,令養鼎,讀獄案訖。令曰,黃海道推刷官,纔已嚴處則又有此忠淸道推刷事上言之擧,王府關和,獨不行於一內需司乎?吁,可寒心,雖然,其在綜核之道,不可以一邊之言直處,洪州驛吏金凡山上言,分付該曹,行關本道,詳査狀聞。出令旨令曰,此等令旨,出朝報,可也。令退去,諸臣以次出。
丙申二月二十七日申時,王世孫座尊賢閣。都承旨入對時,行都承旨徐浩修,假注書柳孟養,記事官金憙·李心淵,以次進伏訖。令騎馬四匹立之,令弼善,馳詣孝章廟奉審。令曰,吏郞金斗象,無出仕意云乎?浩修對曰,出仕與否,不得聞之矣。令曰,金相翊,可當拿鞫矣。小朝次對,一不入來,斗象則臺諫與吏郞,竝不行公,其意不可知也。相翊,憑恃光恩之父而不入,則余不可以戚臣容其過也,若以不槪之心不入,則其罪亦難赦,斗象,以何故不出之意?該房承旨,入對知入,可也。令退去,諸臣以次出。
丙申二月二十七日酉時,王世孫座尊賢閣。該房承旨入對時,左承旨吳載紹,假注書柳孟養,記事官金憙·李心淵,以次進伏訖。令曰,金相翊之因大朝·小朝不欲立焉者,或以副尉父,可免威罰而然耶?抑或不槪於今日之朝廷而然耶?已爲供職,則不可謂之情勢,而前後賓對,雖有飭敎,晏然不參,全無敢畏之義,究厥意思,有不可曉,行副司直金相翊,爲先拿問嚴處。出令旨令曰,相翊事,萬萬無狀矣,一不入於次對者,其在分義,豈可如是乎?古有不仕之臣如李縡·尹心衡者,聖明之世,非不欲出,而若義理晦塞之時,有不可出而爲仕故也,金相翊之不出,似有不滿不槪之心也。其父子之不欲立於此朝者,果何意?令讀內需司書院供辭。令曰,都承旨入對。出下令徐浩修進前,令曰,推官其用刑於外方乎?浩修對曰,守令旣不敢用刑,則雖奉命,豈敢用刑乎?令曰,此則令內司知入。令曰,古有北寺獄矣。李益洙,力請毁撤,實爲聖德事也。旣無北寺獄,則推官,豈敢用刑乎?令曰,開城府殺獄罪人福德,事係倫常,罪關風化,御史書啓,特敎處分,何等嚴明?福德之子,肆然上言,非止一再,月初旣以猥濫,特令勿施,則何敢復事呼訴?韓孝信,科罪徵勵事,下諭開城府留守。出令旨令讀金夏材書,賜批,令書令旨曰,判義禁方帶宗伯,已受誓戒,改差,待明日政下批,牌招擧行。令退去,諸臣以次出。
丙申二月二十七日三更四點,王世孫詣景賢堂。皇壇誓戒入對時,行都承旨徐浩修,右承旨徐有慶,左副承旨吳載紹,右副承旨金文淳,假注書柳孟養,記事官金憙·朴祐源,以次陪立訖。王世孫,具遠游冠·絳紗袍,步出今在門,乘輿由顯謨門,出廣達門,入崇賢門內,降輿詣景賢堂,令百官祭官,分東西序立,讀誓戒行禮訖。令曰,領相入對,金尙喆進前。達曰,臣於向日,辭不達意,遽以自下回達陳奏,而所下令旨中,在家回達之敎,臣誠惶懍矣。令曰,一時之言,非有深意,固何足介懷也?令領相先退。令曰,吏判已分排試望乎?命善對曰,已分排矣。令曰,聞吏判言,關西有當遞之窠云,此時守令,不可曠官,平壤庶尹李,殷山縣監李商鳳改差。出令旨令入皇壇儀讀之。令曰,兵判於初六日道路,以弘化門知委,可也。仍乘輿出崇賢門,入廣達門還內,諸臣遂退出。
上在慶熙宮。常參·經筵,以代理停。
藥房都提調李溵,提調鄭弘淳,副提調徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫,勞動之餘,氣候,何如?臣等不任終宵憂慮,敢來問安,竝此仰稟。答曰,知道。予則一樣,待敎入侍,今日進定次對。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房夕問安。答曰,知道。
傳于金文淳曰,次對今日爲之。
金文淳達曰,今日次對爲之事,命下矣。兩司長官,當爲進參,除在外外,未肅拜不爲行公人員,竝卽牌招,以爲推移入侍之地,何如?令曰,依。
傳于徐有慶曰,內局次對,同爲入侍。
建功湯一貼,封入事,下敎。
徐有慶啓曰,今此增廣初試試官望,所當修整以入,而文二所二品試官中,或在外或違牌,無受點之員,試官吳載純·李行祥·鄭昌順,更爲牌招,何如?傳曰,允。
傳于徐有慶曰,試官若違牌,從重推考,更爲牌招。
以試官李命彬·李普行·金載人·鄭宇淳·申大年·李秉模·沈有鎭,牌不進罷職傳旨。傳于徐有慶曰,只推,更爲牌招。若違牌,則當臨門矣。
以試官李命彬·李普行·金載人·申大年,再牌不進,罷職傳旨。傳于徐有慶曰,只推,更爲牌招。
令于徐有慶曰,諸承旨,持公事入對。
令于李養鼎曰,判義禁金鍾正,更爲牌招,卽爲開坐。
建功湯一貼,封入事,下敎。
備忘記,傳于徐浩修曰,昔見一小說,姓權一翰林,受由潛來吏部,文選司人,來付翰林敎旨,一時彼稱權老爺,此稱權老爺,聲遍一室,其俾權忠笑進章服云,昨夜予亦若此,東來建功,西來建功,一夜內兩煎者,片時皆領,予自笑也。令都承旨,言于關西伯,旣道臣,內局許免意,兼傳。
令于李養鼎曰,日已晩,卽爲開坐,諸堂持草供入對。
備忘記,傳于徐有慶曰,予已知盞臺約名,令監試官,嚴察以聞。
備忘記,傳于徐浩修曰,昨夜問都提調所奏,予何聽,精神益眩,連飮兩貼,氣頓勝,其果靈丹。
建功湯一貼,封入事,下敎。
李養鼎達曰,判義禁金鍾正,同義禁鄭一祥·鄭好仁,持時囚罪人金相翊草供,依下令,來待矣。令曰,承旨與金吾堂上入對。
吏批啓曰,平壤庶尹今當差出,而本府以營下劇邑,物衆地大素稱難治,不可不擇差,他道未準朔已準限有聲績守令,竝擬,何如?傳曰,允。
有政。吏批,判書徐命善進,參判具㢞牌不進,參議洪檢進,右承旨徐有慶進,以鄭趾煥爲大司諫,李枰爲獻納,沈能弼爲正言,金鍾正爲判義禁,蔡濟恭爲弘文提學,李徽之爲軍器提調,趙寬鎭爲平市直長,朴始榮爲廣興副奉事,金獻柱爲平壤庶尹,朴相來爲殷山縣監,林鳳頀爲東學訓導,副護軍沈廷觀,今加正憲,年八十。
兵批,判書李徽之進,參判吳載純試官進,參議金漢老病,參知安大濟入直進,右承旨徐有慶進,以李基敬爲同知,姜始顯爲僉知,李漢豐爲內禁將,李廷壽爲兼司僕將,李東曄·魚道采爲五衛將,李顯宅爲忠翊將,李廷爀爲忠壯將,李迪爲北虞候,南尙弼爲景福將,田慶春爲昌德將,朱道洵爲昌慶將,南瑞五·鄭忠達爲副護軍,洪趾海·朴相岳·申大年爲副司直,曺遠振爲副司果。
吏曹口傳政事,以李商美爲廣興副奉事,尹東晩爲奉常政。
徐有慶,以吏曹言達曰,今此增廣別試文科初試官,今方擬入,而其中前獻納申大年,前佐郞尹行元·沈能弼,前司書尹尙東,時無職名,令該曹,口傳付軍職,何如?令曰,依。
又以吏曹言達曰,今日政廣興倉副奉事望,以敦寧參奉朴始榮,從實仕序陞,首擬蒙點矣。更考仕案,則獻陵參奉李商美,差先一日,而該吏誤計,以致望次之倒置,該吏今方科治,而臣亦有不察之失,惶恐待罪,原單子改書以入之意,敢達。令曰,知道。勿待罪。
又以吏曹言啓曰,今此大報壇親祭時,典祀官,例以奉常正塡差矣。奉常正有闕代,口傳備擬以入之意,敢啓。傳曰,知道。
又以禮曹言達曰,卽接四館所牒報,則進士金履寅,庚寅三月忠良後裔製述時,給二分,而癸巳二月遭故,呈本曹陳試,今番增廣許赴云矣。金履寅,依例許赴於今此增廣文科初試,何如?令曰,依。昨日何不同爲草記?事涉不察,該堂推考。
徐浩修,以宣惠廳言達曰,司僕司僉正李命楫,本廳郞廳差下矣。本廳事務繁重,勢難兼行,在前亦有本職改遞之例,李命楫僉正之任,依例許遞。仍令該曹,付軍職,使之專察本廳之任,何如?令曰,依。
金文淳,以義禁府言達曰,明日增廣慶科初試時,本府都事,皆爲赴擧,武都事一員,本府入直,而當直入直都事公事回公都事及文一二所禁亂都事,武一二所禁亂都事,無以推移,假都事六員,令該曹,依例差出,以爲分排之地,何如?令曰,依。
李養鼎,以義禁府言達曰,時囚罪人李師濂,原情公事判府內,奪告身五等事,達下矣。李師濂,杖一百依例收贖,奪告身五等,放送之意,敢達。令曰,知道。
金文淳,以訓鍊都監·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
判義禁金鍾正書曰,伏以臣頃叨選部,以政例間事,猥陳一書,幸蒙睿鑑,俯燭無餘,批旨優渥,處分嚴正。臣不勝欽仰攢頌之至,及見李在簡就囚之供,則費辭張皇,盛氣反斥,一書卞暴,有不可已,而連値事故,見阻喉司,積違嚴召,恭俟譴何,聖度天大,特賜恩遞。今玆金吾除命,又辱於病伏之中,臣且感且惶,不省攸措,事屬旣往,雖不欲屑屑追提,而若其梗槪,又不容不辨也。其供,以爲果招該吏,以後政擧行之意,有所言及,而亦不謂往復於臣,則政與臣書所云,初無一言往復,只令該吏擧行者,恰恰相符,無一差爽,尙何分疏之有哉?次堂赴政草記應行之說,前後書供,不啻煩複,而前例如何,姑且置之,若是自家赴政,則猶可如是爲言,伊日之政,臣實赴焉,則其所云云,不亦贅乎?翰苑單付,只據本館狀啓下,初非銓曹之所關,苟非然者,趙公鎭,以其時三銓之應避,何以得付職?臣雖不察,三銓亦何無一言乎?今欲以此持臣,多見其疎矣。其他諸條,不須毛擧,而臣之所慨然者,近來隄防漸壞,凶孽生心,趙載敏之負犯,丹書未泯,國言猶謄在簡,旣以舅甥之至親,苟知法紀之可畏,則必使公鎭,不敢赴試而供職,載敏不敢希恩而望資,夫如是則庶爲公私俱當,而今乃以時無罪名,循例應行等語,筆之爰辭,少無顧忌,有若淬潔無瑕,角勝乃已者然,臣實爲其人惜之,亦復爲世道憂之也。第臣,妄陳一言,遭此反斥,疲惱,極矣,羞愧,甚矣。何可以職名之已改,而爲抗顔冒出之計哉?且臣於見職,亦有所難冒者,頃因大僚陳達,有李迪輔事仰稟大朝之令,而臣於年前,曾被慘論於此人,卽是通朝之所共知也。今此稟處,非臣之所可擧行,亦非可緣臣而停閣者,則臣之去就,於是乎決矣。召牌之下,承膺無路,玆敢略入文字,冒瀆崇聽。伏乞睿玆,俯垂諒察,亟遞臣新授職名,以靖私分,不勝幸甚,臣無任祈懇之至。答曰,覽書具悉。所引過矣,稟處事,余不欲迫卿,卿其勿辭,卽爲開坐。
掌令申昕書曰,伏以天休滋至,聖候益康,邦慶荐臻,睿孝冞光,臣民慶忭,曷有其極?仍伏念臣於見職,實無一分堪勝之望,而月前除命,出於特旨,榮感交極,急於叩謝,冒沒承膺,亦已多日,第臣人不稱職,學未通方。方當我邸下代聽之初,曾無一言半辭之仰裨新化,自顧職名,益增慙恧,雖幸睿德寬容,誅罰不加,而在臣自處之道,固不敢一向冒居,重貽淸朝臺閣之羞哉?抑臣情私,尤有所萬萬煎迫者,家有望八偏母,素抱奇疾,居常澟綴之中,自數昨重添毒感,頑痰內結,寒翹外作,寢食俱癈,神識昏迷,若將難保,臣終鮮兄弟,獨自扶將,焦遑煎泣,罔知攸爲。顧臣分義,何敢言私,而目今實狀,萬無抑情供職之望,臣情到此,寧不悲哉?玆敢隨牌詣闕,疾聲哀籲於貳極之下。伏乞离明,諒臣懇急之情,許臣鞶帶之遞,俾便救護,仍治臣前後溺職之罪,千萬幸甚。臣於請急之章,不宜贅他,而適有所懷,敢此尾陳,惟邸下少垂察焉。近來三尺不嚴,凶逆餘孽,不無橫肆之漸,有識之寒心,厥惟久矣。卽伏聞戊申凶逆麟佐之堂姪李暻爲名者,居在金川地,薄有文筆,締結松都富人,毋論大小科場,捧價冒入,自同平人,無場不然,今科亦來之說,藉藉傳播,噫嘻,痛矣。麟賊之凶,至今思之,令人骨驚心靑,則渠以麟賊之至親,何敢出沒輦轂之下,略無顧忌耶?當此義理晦塞,人心陷溺之時,此等逆種,不可不嚴治懲他,自臣府,方欲推捉,而蹤跡隱祕,斯得無路。臣謂內而捕廳,外而該道,刻期跟捕,各別嚴刑,絶島定配,使不得更踏隆地,斷不可已也,臣無任祈懇之至。答曰,覽書具悉。所請依施,爾其勿辭,救護母病。
丙申二月二十八日辰時,上御集慶堂。藥房入診入侍時,都提調李溵,提調鄭弘淳,副提調徐浩修,記事官韓用龜·朴祐源·李心淵,醫官鄭允協·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。溵曰,夜間聖體,若何?上曰,一樣矣。溵請診候,上曰,止之。上曰,次對爲之,內局先退。
丙申二月二十八日巳時,上御集慶堂。大臣·備局堂上,引見入侍時,領議政金尙喆,左議政李溵,行司直具善復·洪樂性,行禮曹判書趙重晦,刑曹判書鄭存謙,兵曹判書李徽之,吏曹判書徐命善,行副護軍張志恒·李柱國,禮曹參判金華鎭,工曹參判尹得養,行副護軍李漢膺,漢城左尹李瀰,戶曹參判鄭一祥,副校理趙尙鎭,右副承旨金文淳,假注書柳孟養,事變假注書李兢淵,記事官朴祐源·李心淵,以次進伏訖。尙喆曰,西關賑事方始,而道臣得人,西關幸矣。上曰,廉潔可尙,予於西關無憂矣。命箕伯入侍,徐命膺進前,命承旨讀御製別諭訖。命膺曰,臣本疎迂蠢劣,而出自特簡,聖恩如天,諭敎又如此懇至,感激之至,無以報答萬一也。臣久違軒陛,心誠悵缺,而惟以保塞聖躬,臣所望也。上曰,卿父曾經關西伯乎?命膺對曰,然矣。溵曰,父子相繼而往,尤是貴矣。上曰,箕伯有所奏乎?命膺對曰,未下去之前,利害便否,莫能詳知,下去後,當隨事隨啓矣。尙喆曰,邊疆自此可以安矣。上曰,可謂平安監司矣。尙喆曰,臣於昨日,聞關西御史安寬濟之言,以江界信蔘卜定事,有所陳達,至有該府使重推之命矣。退見其書啓,則其所論列,與當初地部之關辭,無少差違,此必御史,只聞蔘民稱冤之說,致此啓語與所傳之逕庭,故所下傳敎。姑不行關知委,而御史安寬濟,終難免矇然之責,罷職,何如?上曰,江界府使下敎置之,御史重推,可也。出擧條尙喆曰,今日賓對,戶判若入侍,則不無陳稟之事,而以其方帶文任,不爲入來,設有年前引義之事,屢遞此任,便屬過境,不可一任其撕捱,而本職籌司,目下句管俱緊,事甚可悶。兼帶提學,今姑許遞,益伸其廉義,使之專意本職,何如?上曰,依爲之。出擧條尙喆曰,金吾,方有滯囚之事,判金吾申飭行公,何如?上曰,依爲之。出擧條尙喆曰,關西山郡,與沿海還穀多寡之不均,最爲病民之端,參量民穀形勢,善爲裒益之政,以捄積弊之意,申飭於新道臣,何如?上曰,依爲之。出擧條命承旨,讀諭書帖與令書訖,賜弓矢,命箕伯先退。上曰,弘文提學蔡濟恭,今姑許遞。出榻敎上曰,判義禁金鍾正,申飭行公。出榻敎命讀各道狀啓。溵曰,午湯劑待下敎乎?上曰,唯。溵曰,臣冒瀆私懇,極其惶悚,而臣於保護之任,殫竭奔走者,已浹數十日,而自昨夕,賤疾難强,事多不逮,敢恃慈覆之眷,仰乞體諒之恩矣。上曰,唯。溵曰,臣之所報效者,惟此內局,而供役已久,疾恙如此,不勝惶恐,敢欲祈恩,俄有陳達矣。上無發落,溵曰,退出後,當以文字陳之矣。命退去,諸臣以次出。
丙申二月二十八日午時,王世孫座尊賢閣。諸承旨,持公事入對時,行都承旨徐浩修,右副承旨金文淳,同副承旨李養鼎,假注書柳孟養,記事官金憙·李心淵,以次進伏訖。令曰,平安監司徐命膺入對。出下令徐命膺進前,令曰,賓筵頻接之餘,今當遠離,心甚悵缺。對曰,遠離軒陛,犬馬之誠,耿結于中矣。令曰,西關積廢之餘,得卿廉公,國事甚幸。對曰,大朝恩敎鄭重,在下之報答誠難矣,臣本無才,猝莅雄藩,將不知何以爲之也。臣以保塞二字,獻忱於大朝,其於邸下,豈無獻勉之辭乎?近來聽政之初,百度咸新,八域延頸,不宜有仰勉者,而凡於政令事爲之間,務歸典重,恒念鮮終之戒,臣所望也。令曰,所陳切實,當留意也。令曰,卿之下去後,當繼巡乎?對曰,下去後,待稍定頭緖,將欲發巡矣。令曰,余有大文字,欲借卿畢巡,當自春坊下送,卿以前賓客製送,可也。對曰,臣自初以文事邸下,此等事不敢辭矣。令曰,余果賴卿之力,稍知向方,而終未效古文體,怪矣。對曰,每見近來絲綸,則文華之美,無以加矣。邸下今日工夫,當勉於懋實德,至於文華則不足爲貴,誠願體念於實志上工夫也。令曰,所言好矣。令箕伯先退,令讀申昕書,賜批,令弼善入對,柳義養進前。令曰,今番科場,果無排圍以入者乎?義養對曰,今番則不然矣。令曰,陶菴謚號,於弼善意,何如?對曰,寔爲盛擧,而在朝家崇奬之道,至矣盡矣。令曰,武所諸試官,竝入對。出下令張志恒·李漢膺等進前。令曰,科規,何如而初試數幾何?志恒對曰,六枝而一二所初試,合爲七十人矣。令謂志恒曰,卿則余所信者也,彼武將,亦忠武之孫,不當負國,以刑期無刑之意,着意申飭,若有弄奸者,隨現隨罪。上試,亦申飭下試官,善爲之,可也。若摘奸,則是不信試官,此則不當爲也。令試官先退。令曰,文科一二所上試官入對。出下令吳載純·鄭昌順進前。令曰,科事曾已言之,而其亂雜之弊,非一朝一夕所可規正者,若先正士趨,則雖不飭,自無亂雜,此無他,都在試官之秉公,至於文風之壞損,莫近日若也,策文則可見其言論事務與經綸,而近來策文,徒尙其虛頭之張皇,至於逐條設捄,全不用力,如有如此之文,則雖入格,撥之,可也。此意預爲曉諭場中,好矣。載純等對曰,依下令各別申飭,而臣等學識鹵莽,恐不可奉承萬一也。令試官先退。令曰,判義禁金鍾正,更爲牌招。出令旨令曰,旣不自書,則易書,亦爲文具也。義養對曰,非但此也,照訖學禮講,當初法意甚好,而今亦爲文具矣。令退去,諸臣以次出。
丙申二月二十八日酉時,王世孫,座興政堂。金吾堂上入對時,判義禁金鍾正,同義禁鄭一祥·鄭好仁,同副承旨李養鼎,假注書柳孟養,記事官金憙·李心淵,以次進伏訖。令養鼎,讀金相翊草供。令曰,雖以情勢言之,聽政前連入次對,而聽政後,一次外不入,今者連爲行公之言,不成說也。金斗象,則正言之除,出自特恩,而終以禁推得遞,臺銜郞署,一不出仕,若知朝有紀綱,豈如是乎?令書令旨曰,觀此金相翊之草供,其所納招,不特漫漶,至於備堂旣已行公,則情勢云云。已歸虛空,設以情勢言之,到今歲久事冷,又値新聽之日,旣出之朝廷,反忽引入,有若斂身者然,未知有何失所於攀援而然乎。立紀綱正風俗,當自此等人始,初不拿問,則已,旣已拿問,供又若此,則其可尋常薄警而止乎?又況其子之臺銜郞署,一切絶迹,究厥處心,尤不可知,行副司直金相翊,畿沿定配。令曰,魚錫齡之所彈何事?鍾正對曰,三通改正之事也。令曰,金相翊,以前左相薦中人,與前左相同去就而然乎?鍾正對曰,非但不出仕塗,在家不出門,自處以僇人矣。鍾正曰,朴道淳事,罪重律輕,何以處之乎?令曰,律文旣如是,則量宜處之,可也。鍾正曰,尹慶龍事,旣經大赦,當置特放中,而前判禁,已請徽裁,此亦何以爲之乎?令曰,勒歸綱常,關係至重置之,可也。令曰,以趙載敏事,卿與參議,相較其事,何以至此乎?對曰,前後上書,已悉,別無更達者,而參議雖分付該吏,事當一次往復於臣,然後可能爲之,而不此之爲,直囑下吏入達,誠涉怪事。令曰,大體不善爲之事也,至於趙公鎭翰林行公,極爲非矣。雖隄防不嚴,其父之名,尙載於丹書,則渠焉敢肆然登陛乎?對曰,睿敎誠至當矣,令該堂先退。令曰,帶軍銜無端下鄕者,辭朝後,過限不來者,自有法禁,今日試牌,亦有此等之弊,事體所在,雖甚未安,似是未諳規例而然,今後申明舊制事,政院知悉。出令旨令入皇壇儀,令退去,諸臣以次出。
上在慶熙宮。常參·經筵,以代理停。
藥房提調鄭弘淳,左承旨蔡弘履啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。氣則一樣,待敎入侍,今日大科初試,有下敎者,與領相,同爲入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房口傳夕問安。答曰,知道。
建功湯一貼,封入事,下敎。
吳載紹達曰,合達方張之時,兩司無進參之員,除在外外,未肅拜不爲行公人員,竝卽牌招,何如?令曰,依。
傳于徐有慶曰,內局入侍時,領相入侍事,遣史官傳諭,備堂蔡濟恭,同爲入侍。
傳于蔡弘履曰,領相入來,然後當見內局,催促。
徐有慶啓曰,領議政金尙喆,依下敎來待矣。傳于徐有慶曰,內局入侍,領相·戶判同爲入侍。
建功湯一貼,封入事,下敎。
傳于李養鼎曰,今日謝恩守令,使之仍爲下直。
令于徐有慶曰,諸承旨,持公事入對,下直守令,同爲入對。
令于蔡弘履曰,承旨吳載紹,中官金相澤·韓景裕,一時申飭越捧下令,置之。
蔡弘履達曰,右邊捕盜大將李柱國,持罪人李暻供辭來待矣。令曰,入對。
以大司憲趙載俊牌不進推考徽旨,執義金樂洙,掌令李昌漢,持平沈基泰,獻納李枰,亦牌不進罷職令旨。令于吳載紹曰,旣無難强之情勢,則鎭日召牌,以違爲事,分義所在,殊甚未安,牌不進兩司諸臣,一竝從重推考,此後政院,申飭。
傳于徐有慶曰,今日守令,使之赴擧。
以校理鄭宇淳,副修撰尹行修,牌不進罷職令旨。令于徐有慶曰,推考徽旨捧入。
建功湯一貼,封入事,下敎。
令于李養鼎曰,坐直承旨入對。
傳于李養鼎曰,在外薇垣長許遞,李碩載除授。
徐有慶達曰,刑曹判書鄭存謙,參判李衍祥,持罪人李璟草供,依下令來待矣。令曰,入對。
傳于徐有慶曰,坐直承旨入侍。
建功湯一貼,封入事,下敎。
傳于李養鼎曰,明日內局入侍時,領相同爲入侍事,遣史官傳諭。
備忘記,傳于李養鼎曰,武科庭試,命官領敦寧·騎判·訓將·御將·騎省堂郞·入直摠郞,取二中,隆堂爲焉。
備忘記,又傳于曰,今予名建功庭試,此下敎觀也,予氣可知,崇政殿庭爲庭試,只入正時,命官金領府·大提學·吏判·禮判·安大濟·鄭昌順·金昌順·金夏材·金致顯·趙尙鎭·春坊二人爲試官,崇政殿捧券書題,命官入侍親受,承旨禮房,爲試所承旨,平明時懸題,卽爲整齊。
令于李養鼎曰,明日次對,再明爲之。
徐有慶,以弘文館言達曰,校理鄭宇淳,副修撰尹行修,或稱身病,或稱情勢尙今屢日不爲替直,依定式卽爲牌招察任,何如?令曰,依。
又以吏曹言達曰,今此宗廟朔祭大祝,以侍從塡差,而時無職名人員,令該曹,口傳付軍職,何如?令曰,依。
吳載紹,以義禁府言達曰,時囚罪人金相翊,畿沿定配事,令下矣。金相翊,京畿南陽府定配,而以令旨內辭意,具罪目,依例發遣府書吏,押送配所,何如?令曰,依。
又以左右捕盜廳言達曰,依令旨,罪人李暻,今已捉得之意,敢達。令曰,知道。爲先罪狀,嚴問,大將持奏。
又以右邊捕盜廳言達曰,罪人李暻,下該曹稟處事,令下矣。依下令,罪人李暻,移送秋曹之意,敢達。令曰,知道。
金文淳,以禁衛營·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
判中樞府事韓翼謩箚曰,伏以臣昨冬以來,一病支離,重輒委頓,輕且呻吟,及至春和,猶遲差復。前後公故,一未趨參,日昨東郊動輿,去夜親臨受戒,百僚駿奔,無敢或後,臣獨否焉,論其罪負,合被大何,念臣犬馬之齒,非不衰邁,樞府閑任,妄擬以猶可自力,竊庶幾隨遇盡分,病又妨之,命也,奈何?玆陳短箚,仰暴實狀。伏乞离明,俯垂哀憐,曲加諒察,亟賜譴罰,俾安賤分,不勝幸甚。取進止。答曰,覽箚具悉卿懇。以病未參,庸何傷乎?卿須安心勿辭,加意愼攝焉。仍令曰,此批答,史官往諭。
左議政李溵箚曰,伏以臣待罪藥院,幾近數旬,自幸昵侍於咫尺,庶效殫竭於夙宵,迺自再昨之夜,腹滿舊症,忽又添劇。弦引澎脹,氣息喘急,昨日診筵,冒死陳懇者,亶出目下病情之不獲已,及其退出之後,又經一場寒熱精神暈錯,不省四到,而郵罰未降,不敢徑還,經宿闕外,達暑叫苦,今日問安,實無作氣入參之望,伏枕戰恐,無地自容,敢控短箚,仰請譴何。伏乞睿慈,俯賜矜諒,仰稟大朝,勘臣闕禮之罪,以爲具僚之警,不勝幸甚。取進止。答曰,覽箚具悉卿懇。藥院之任,旣有許副之命,卿其安意調理,俟少間卽起視事焉。仍令曰,此批答,史官往諭。
獻納李枰書曰,伏以天休滋至,聖候益康,我邸下祗受明命,代聽庶務,此誠我東方億萬年無疆之休,臣民慶忭,曷有其極?仍伏念臣才識魯莽,言議巽軟,出入臺地,已多年所,曾無一言之裨益,居常愧懼,若隕淵谷,於臣昨冬忝叨憲職也。以兩大臣合辭不允之批,不卽引避,至有儒臣請罷之擧,不允不避,雖緣近例之或然,而若論所失,臣實無辭。尙今追思,愧汗浹背,至於臺地一步,便成鐵限,意外新除,忽下,召牌踵臨,以此情勢,萬無承膺之望,及承重推之令,有不敢晏然,略控短章,敢暴危懇。伏乞睿慈,俯賜矜諒,亟削臣所叨之職,仍治臣逋慢之罪,以肅朝綱,以安私分,千萬幸甚。臣今自劾之不暇,不宜贅及他說,而事在目下,不容泯默,敢此附陳焉。洪述海之所坐輕重,臣未知其本事,雖不敢輕議,而卽伏見禁府申目達下令旨,以滯囚多日,姑先放送,以待決末爲敎,臣誠訝惑也。夫以獄體言之,則其罪惟輕,付之以輕,其罪惟重,付之以重,論以當律,裁斷後放送,乃是法典之當然,今者放送之令,雖出於悶滯囚之睿念,而若究其法意,則實違於不易之常典矣。臣謂還寢洪述海姑先放送之令,更令本道,各別嚴査,務從至當,以循法紀焉,臣無任屛營祈懇之至,謹昧死以聞。覽書具悉。爾之書陳,似或出於懲貪墨之公論,而言不別白頗涉畏首尾之嫌,良庸慨也,爾其勿辭察職。
丙申二月二十九日辰時,上御集慶堂。藥房入診,領相·戶判同爲入侍時,提調鄭弘淳,左承旨蔡弘履,記事官韓用龜·朴祐源·李心淵,領議政金尙喆,戶曹判書蔡濟恭,醫官鄭允協·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。尙喆曰,夜間聖候,若何?上曰,一樣矣。上曰,今科合幾慶乎?尙喆曰,合十一慶增廣也。上命書傳敎曰,事有輕重,渾稱大小合十一慶,予心,若何?自初試只稱合慶,增廣事勿稱某慶。上曰,李已旌門乎?尙喆曰,其母已旌門矣。弘淳曰,都提調則今日陳箚,故不入矣。上曰,昨日精神索漠,都提所奏,全不省覺矣。仍命書傳敎曰,左相內局都提調許副,其代,金領府事爲內局都提調。又命書傳敎曰,都承旨許遞代,徐有隣爲都承旨,牌招察任,房順房。三院副提調例兼。上曰,前日臺臣,以戶判之不合文任,有所論列耶?尙喆曰,非以文任事也,因他事略有所論云矣。上曰,關西回啓持入乎?尙喆曰,此非猝乍間可爲者,故今方爛漫商確,從當覆奏矣。上命讀公事訖,諸臣退出。
丙申二月二十九日巳時,王世孫,座尊賢閣。諸承旨,持公事入對,下直守令,同爲入對時,右承旨徐有慶,左副承旨吳載紹,右副承旨金文淳,同副承旨李養鼎,假注書柳孟養,記事官金憙·李心淵,平壤庶尹金憲柱,昌城府使元厚鎭,以次進伏訖。令兩守令奏七事,令養鼎,讀宣別諭訖。令守令先退。令曰,捕將開坐云乎?文淳對曰,方開坐云矣。令曰,注書出去,招捕廳從事官,罪人嚴問後,詳細捧招,捕將,持供入對事,分付。臣孟養,承令而出,分付後復令,令各讀公事。令曰,臺臣何如是違牌乎?養鼎曰,無端違牌,極爲怪訝。令讀韓判府箚,賜批,令讀左相箚,賜批,捕將李柱國,持草供進前。令曰,所供,何如?對曰,初不欺隱矣。令書供辭,下有慶曰,昨下令旨中,夏享大祭時,以皇壇例擧行爲敎,而皇壇二字,旣不出朝報,則何以言之乎?令曰,然則以初六日例書之,可也。令曰,大報壇祝文,親享,雖有祝式,有掣礙之句,攝行祝式,則無可據之例,明日大提學牌招,製進祝文。出令旨令曰,自何日齋宿乎?有慶對曰,自初三日齋宿矣。令退去,諸臣以次出。
丙申二月二十九日酉時,王世孫,座尊賢閣。坐直承旨入對時,同副承旨李養鼎,假注書柳孟養,記事官洪國榮·李心淵,以次進伏訖。令讀李枰書,賜批。令曰,明日都承旨入來乎?養鼎對曰,今日來闕外,聞下令,卽爲還去矣。令讀公事。令曰,秋曹申目入來後,與該堂入對。令退去,諸臣以次出。
丙申二月二十九日酉時,王世孫,座尊賢閣。秋曹堂上入對時,刑曹判書鄭存謙,參判李衍祥,同副承旨李養鼎,假注書柳孟養,記事官洪國榮·李心淵,以次進伏訖。令曰,俄問開坐,非爲催促,獄事當審愼爲之,忽忽捧招,終非審愼之道也,其捧供何如耶?存謙對曰,詳問捧招而來矣。令養鼎,讀供辭訖,令書依準。存謙曰,松人之借璟手進士入格者二人,旣出於其招,故已爲行關本府,使之捉送矣,待其捉來,當與李璟面質後處之矣。令曰,唯。令退去,諸臣以次出。
丙申二月二十九日二更,上御集慶堂。坐直承旨入侍時,同副承旨李養鼎,假注書柳孟養,記事官朴祐源·李心淵,以次進伏訖。上曰,今日則論乎?養鼎對曰,論疑雙揭矣。命讀收券單子。上曰,今方考券乎?對曰,易書,故似未及考矣。上曰,今番則科場甚嚴,而實才可以得乎?對曰,然矣。命讀狀啓,命入直宣傳官入侍,閔鼎臣進前。上曰,今日武試所消息聞之否?鼎臣對曰,未及聞之矣。上曰,今日則木箭已盡射乎?對曰,木箭則似已畢矣。命退去,諸臣以次出。
上在慶熙宮。常參·經筵,以代理停。
自辰時至午時,日暈。
夜五更,灑雨下雨,測雨器水深三分。
藥房都提調金相福,提調鄭弘淳,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮之至,敢此問安,竝爲仰稟。答曰,知道。今者擧皆憶昔,興惟心氣何諭?加建功入侍焉。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
大殿·中宮殿·惠嬪宮,藥房口傳問安。答曰,知道。
令于徐有慶曰,今將設場,開陽門留門,試官牌招。
令于徐有慶曰,今將撤漏,都承旨牌招謝恩。
徐有慶達曰,左承旨蔡弘履,左副承旨吳載紹,右副承旨金文淳,今日不爲仕進,卽爲牌招,何如?令曰,依。
備忘記,傳于徐有慶曰,命官領府事·大提學·吏判·禮判·前戶判·右尹·戶曹·騎曹亞堂,徐浩修·李衍祥,吏曹參議金夏材·趙㻐·鄭民始·李鎭衡·李秉模·沈有鎭·韓鼎裕·徐有寧·吳載紹爲之,卽爲牌招,盡爲承牌後開場。
備忘記。又傳于曰,文試官禮判·戶判,鄭弘淳·鄭存謙,判尹·吏判·國子長,吳載純,左右尹,徐浩修,禮戶工次堂一體。
又傳于曰,至金商門設布帳。
又傳于曰,何時下敎,而儒生尙不待令,承旨疲軟矣。
備忘記,又傳于曰,武科命官領相,待衛雲寶差備安徐,只入直。
又傳于曰,開門後儒生,催促以入,若遲滯則停擧。
又傳于曰,儒生整齊闕外。
又傳于曰,人君尙今不能寢,催促。
又傳于曰,命官遲滯,催促。
又傳于曰,春坊柳義養·李商進,試官爲之。
徐有慶達曰,試官中時無職名人,令該曹,口傳付軍職,何如?令曰,依。
徐有慶達曰,有稟達事,來詣請對矣。令曰,入對。
令于徐有慶曰,承旨入對時,領相同爲入對。
又令于曰,領左相入對事,遣史官往諭。
徐有慶達曰,領議政金尙喆,依下敎來待矣。
又達曰,領議政金尙喆,禮曹判書趙重晦,有稟達事請對。
傳于李養鼎曰,都承旨與領相·禮判入侍。
備忘記,傳于徐有慶曰,今者擧豈增廣,萬倍勝曷勝懷,於唱榜當親臨,伸微忱予用喜,此殿禮予亦伸,當袞袍黑團領。
建功湯一貼封入事,下敎。
傳于徐有慶曰,入直春坊下番爲試官。
建功湯一貼封入事,下敎。
傳于蔡弘履曰,收券單旣入汰去下敎安徐,收券官逐出場外。
又傳于曰,今日直赴人,明日內局同爲入侍。
令于蔡弘履曰,承旨入對。
備忘記,傳于金文淳曰,次對明日診筵後爲之,晩後來會事,分付備局。
金文淳達曰,明日次對,兩司當爲進參,除在外外,未肅拜不爲行公人員,竝待開門牌招,以爲推移入對之地,何如?令曰,依。
傳于金文淳曰,坐直承旨入侍。
李養鼎,以吏曹言達曰,今此大報壇親祭時從享獻官,兵曹參判吳載純,漢城府右尹鄭昌順,實豫差,達下矣。俱以增廣文科初試試官,進去一二所,不得已以錦春君朴相老,改付標以入之意,敢達。令曰,知道。
又以吏曹言達曰,今此大報壇親祭執尊前執義申應顯,祝史前正言李謙彬,時無職名,令該曹,口傳付軍職,何如?令曰,依。
徐有慶,以禮曹言啓曰,毓祥宮展拜,以每年季春稟定事,曾已定式,而聖候方在靜攝中,推擇日字,有不敢循例仰請,何以爲之乎?敢稟。傳曰,置之。
金文淳,以兵曹言達曰,衛將所書員,事過後決棍事,命下矣。依傳敎,當該試所衛將書員金福良,決棍十度之意,敢達。令曰,知道。
又以濬川司言達曰,本司郞廳吳載熙有頉代,以御營廳千摠具世勣差下,使之察任,何如?令曰,依。
吳載紹,以義禁府言達曰,當該褊裨,問名拿囚後草記事,令下矣。任希雨處,當該褊裨問名,則本府武都事申大益云,卽爲拿囚之意,敢達。令曰,知道。都事爲先汰去。
又以義禁府言達曰,今日庭試時,本府都事皆爲赴擧,武都事一員本府入直,而文武所禁亂都事,無以推移,假都事二員,令該曹,依例差出,以爲分排之地,何如?令曰,依。
金文淳,以御營廳·一二所巡廳·左右捕盜廳言啓曰,去夜犯夜人無所捉,敢啓。傳曰,知道。
以承傳色口傳下敎曰,王世孫當侍坐,以此分付。
以承傳色口傳下敎曰,何時下敎,而儒生尙不待令,駭然矣。四館所官員,爲先記過。
以承傳色口傳下令曰,軍兵連爲勞苦,雖經宿城內闕內也,前後廂軍,只八哨擧行事,分付兵曹。
以承傳色口傳下敎曰,禁漏官尙不入未時,禁漏官記過。
以承傳色口傳下敎曰,今日儒生數多,畢捧券後,科次則遲滯,隨捧券科次,而處所,依殿座例,東月臺爲之,入侍坼榜。
又下敎曰,科次承旨,宜坐東月臺,申飭而不爲,推考。
又下敎曰,午正三刻,覆帳科場,連爲催促。
以承傳色口傳下敎曰,午正後覆帳爲敎矣,尙不覆帳,未時促付後覆帳。
以承傳色口傳下敎曰,收券單子若遲入,則四館所官員當記過,催促捧入。
以承傳色口傳下敎曰,帳後之券皆作軸,四館所官員汰去,衛將所書員,事過後騎判決棍。
以承傳色口傳下敎曰,七八軸捧券後,試官分考。
丙申三月初一日卯時,王世孫坐尊賢閣。承旨入對,領相同爲入對時,領議政金尙喆,右承旨徐有慶,假注書柳孟養,記事官洪國榮·李心淵,以次進伏訖。尙喆曰,日間睿候,若何?令曰,一樣矣。尙喆曰,大朝氣候,若何?令曰,昨今似有損節矣。令曰,撤場有命,而初不設場則已,旣已設場試士,而旋又撤罷,則是欺八方多士,可不悶哉?尙喆對曰,頒此下敎,遽爾撤場,則非但多士之抑鬱,在朝家政令,爲何如哉?令曰,承旨何不卽爲請對於大朝乎?有慶對曰,待大臣入來,相議後將爲請對,故尙今遲滯矣。令曰,承旨出去,與大臣,卽爲求對,可也。令退去,諸臣以次出。
丙申三月初一日辰時,上御集慶堂。領相·禮判請對入侍,藥房同爲入侍時,領議政金尙喆,禮曹判書趙重晦,藥房都提調金相福,提調鄭弘淳,副提調徐有隣,記事官韓用龜·白鳳周·李心淵,醫官鄭允協·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。尙喆曰,夜間聖候,若何?上曰,一樣矣。上曰,俄有庭試設行之命矣。尙喆曰,俄以建功下敎,而有庭試設行之命,此亦邦慶,然而至於增廣撤場之敎,則目今八道開場,一試已過,亦豈無掣礙之端乎?上曰,予以增廣,欲爲庭試,而初無建功庭試之命,此則中宮誤傳矣。尙喆曰,科名則果好矣,而但勢有所掣礙,今日則以三日製設行,而慶科撤場之命,則還寢似好,故敢達矣。上命書傳敎曰,近者精神,類皆若此,今日特甚,增廣大科初試,初命撤場,意謂今日,當爲酬應甚難,有此命,領相·禮判求對,意謂由何而然,大覺是果卿,漢城試已設場故也。今者慶科,莫重莫大,故有此命,豈可此科,若是掣時乎?況癸巳年二十歲,沁都奉安時,誦須趁朱明好好還之御詩,且値此日,興懷果倍而然,然莫重慶科,豈可初試設場後若此?其下敎卽爲安徐。已今日萬千靑衿,豈可無信?況昨日纔過,三日製今日當爲,試官領府事·大提學·禮判·吏·戶曹參議·入直兩儒臣,承旨禮房入侍,武科殿試下敎,此正毛將焉傅,置之,當殿座崇政殿東月臺矣。時刻儀注安徐,待下敎只入正時。又命書傳敎曰,甚悶者建功,況庭試乎?當該中官,夢未憶者下敎,萬萬輕着,越俸三等。上命內局入侍。相福進前問候訖,請診候。上曰,止之。諸臣以次退出。
丙申三月初一日辰時,王世孫,詣崇政殿東月臺。親臨三日製侍坐入對時,左承旨蔡弘履,同副承旨李養鼎,假注書柳孟養,記事官洪國榮·朴祐源,以次陪立訖。王世孫,具翼善冠·袞龍袍,步出今在門外,乘輿而坐,令詣臺臺臣,轎前避嫌。獻納李枰,進前達曰,臣昨冬以後情勢,臺端一步,萬無冒進之勢,新除有命,冒陳巽章,伏見洪述海放送之令旨,實違常格,亦關後弊,敢有尾陳矣。蓋洪述海之假托支放之不足,散出勅需之錢貨,貿米殖利,剝民取剩,褊裨之專爲勢家,欺瞞御史,執留旣發之狀聞等說,固已流傳,第其留米料販之數爻,狀聞漫漶之情跡,臣始未能詳得,臺閣雖許以風聞,而告君之辭,務從明白。故不能臚列,先請令本道嚴査者,蓋欲使渠,昭然綻露,無辭自服也。及承睿批以頗涉畏首之嫌,益不勝慙悚之至,此莫非臣遣辭未能別白,平日誠意未孚之致,臣何敢晏然於臺次乎?昨緣日暮,未能出肅,今始來避,所失尤大,請令遞斥臣職。令曰,昨日書批,不過申飭,今者避辭,大得臺體,一時不審,庸何傷乎?勿辭亦勿退待。令書令旨曰,聞此獻納李枰避辭,其在懲貪之道,決不可尋常處之,爲先令本道嚴査,卽爲狀聞,所謂狀啓,御史之已封旋止,其所溺職,固無可言,褊裨之欺瞞執留,揆以邦憲,尤甚無狀,此可見無法之一端。御史任希雨,拿問處之,當該褊裨,令該府,問名拿囚後草記。書令旨訖。王世孫乘輿,由廣達門入崇政門,詣東月臺入幕次。令曰,海西御史軍官姓名知入。臣孟養,承令而出問後回奏曰,訓鍊判官申大益云矣。令曰,大提學入對。出下令李徽之進前。令曰,大比之科,在前初合考,從略爲之,可也。徽之對曰,臣與命官已相議,以簡取爲定矣。令曰,祝文已畢製乎?對曰,業已製置,而姑未正書矣。徽之曰,今此皇壇親祭時,軍兵當爲磨鍊,而取考前例,則禁軍齋室後環圍矣,今亦依此擧行乎?令曰,依爲之。出擧條徽之曰,前後牌軍兵,各八哨磨鍊,而詣皇壇後,拱北門外,以八哨,依前例作門扈衛,餘八哨,則昌德宮·昌慶宮·內外營分直,馬軍南營入直,中軍北營留住事,節目磨鍊,何如?令曰,依爲之。出擧條大朝自資政門,出御東月臺。王世孫,詣月臺侍坐,懸題後,大朝還內。王世孫,出自呂春門,由延和門,入廣達門,住輿於今在門外。令曰,推考房承旨入對。出下令吳載紹進前。令曰,推考房承旨推考。出下令令曰,俄有本道行査之令,而道內守令,俱是曾經管下,該道監司,亦是交承之人,其所覈實,難保其嚴明,從當擇送繡衣,廉探勤慢,如有現發,當與前監司同律論,以次嚴飭黃海監司事,一體分付禁府,出令旨。
丙申三月初一日巳時,上御崇政殿東月臺。親臨試士入侍時,行都承旨徐有隣,右承旨徐有慶,左副承旨吳載紹,右副承旨金文淳,記事官韓用龜·白鳳周·李心淵,以次侍立訖。上具翼善冠·圓領袍,以步輿,出資政門,詣崇政殿東月臺,降輿就坐,王世孫侍坐,試官金相福等率儒生,行四拜訖,以次進伏。上曰,儒生昨已觀光初場而來乎?有慶曰,皆已觀光云矣。相福曰,收券後當入侍科次乎?上曰,依爲之。懸書題後還內。
丙申三月初一日申時,上御集慶堂。科次入侍時,領府事金相福,禮曹判書趙重晦,大提學李徽之,吏曹參議洪檢,戶曹參議李蓍建,副校理趙尙鎭,修撰金致顯,兼司書洪國榮,右承旨徐有慶,假注書柳孟養,記事官朴祐源·李心淵,以次進伏訖。命趙尙鎭,讀試券訖。命取二人,命有慶坼封,有慶讀奏批封訖。命書傳敎曰,鄕居首幼學兪任柱,京居首生員張至顯,竝直赴殿試,同付增廣唱榜。命退去,諸臣以次出。
丙申三月初一日申時,王世孫座尊賢閣。承旨入對時,左副承旨金文淳,假注書柳孟養,記事官洪國榮·李心淵,以次進伏訖。令讀大報壇祭文訖。令曰,申大益誰也?文淳對曰,以行列見之,則似是申大孫之族也。令曰,文衡之凡所製進之文,頗優餘,且尙多作,深庸奇之。令退去,諸臣以次出。
丙申三月初一日二更一點,上御集慶堂。坐直承旨入侍時,左副承旨金文淳,假注書柳孟養,記事官朴祐源·李心淵,以次進伏訖。命文淳,讀關西榜目訖。上曰,文科上試官誰也?文淳對曰,一所則吳載純,二所則鄭昌順矣。命退出,諸臣以次出。
上在慶熙宮。常參·經筵,以代理停。
自昧爽至辰時,灑雨下雨,測雨器水深六分。
自昧爽至巳時,灑雨下雨,測雨器水深九分。
藥房都提調金相福,提調鄭弘淳,副提調徐有隣啓曰,昨日親臨試士,移時還內,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫侍坐之餘,氣候,何如?臣等不任終宵憂慮,敢此問安,竝爲仰稟。答曰,知道。夜長曷悶,此湯果靈,氣若何飮輒勝,若日長慶科矣,氣何諭待敎侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房夕問安。答曰,知道。
傳于徐有隣曰,內局入侍,時原任若入來,同爲入侍。
建功湯一貼封入事,下敎。
令于金文淳曰,今日次對停,待大臣造朝爲之事,分付。
傳于金文淳曰,內局提調許遞,其代參贊朴相德爲提調。
傳于徐有慶曰,世孫出還宮時,例以堂郞一員擧行,此後則百官依例隨駕。
建功湯一貼封入事,下敎。
令于徐有慶曰,今此親祭望燎儀時,紙位捧出官,以承旨塡差。
以承傳色口傳下令曰,下令之際,承言色,極涉擾亂,承言色韓景勛,從重推考,下令中大報壇下令,朝報皆拔之,俄者下令,皆已拔之乎?知入。
以獻納李枰,掌令申昕,持平沈基泰等牌不進,罷職令旨。令于金文淳曰,竝推考徽旨捧入。
傳于徐有慶曰,坐直承旨入侍。
建功湯一貼封入事,下敎。
吏曹口傳政事,洪周萬爲相禮。
令于徐有慶曰,明日朝參,當侍坐,禮貌官與禮房知悉。
金文淳達曰,明日次對,兩司無進參之員,除在外外,未肅拜·不爲行公人員,竝卽牌招,以爲推移入侍之地,何如?令曰,依。
傳于吳載紹曰,政官催促開政。
傳于徐有慶曰,吏曹亞堂遞差,前知申徐浩修除授。
有政。吏批,判書徐命善進,參判具㢞牌不進,參議洪檢家在城外稟,右承旨徐有慶進,以鄭履煥爲副應敎,朴天衡爲副校理,吳大益爲修撰,李命植爲敦寧都正,高益擎爲軍資正,崔秉敎爲禁府都事,沈定鎭爲中部都事,朴始榮爲司饔奉事,申景祖爲司僕僉正,申光祐爲金城縣令,李宅源爲禮安縣監,權恢爲黃山察訪,金鍾善爲中學敎授,兪漢敬爲南學敎授,申晦爲左議政,李溵爲右議政,申晦爲世孫傅,申晦爲承文都提調,申應顯爲奉常正。
兵批,判書李徽之病,參判吳載純試官進,參議金漢老入直進,參知安大濟病,右承旨徐有慶進,以徐浩修·鄭趾煥·趙㻐爲副司直,李命楫爲副司果。
傳于徐有慶曰,吳大益修撰望單子勿施。
備忘記,傳于徐有慶曰,吏亞堂吏亞堂,予索漠予索漠,旣曾經旣曾經,宜許免宜許免,冢宰得冢宰得,予高枕予高枕,吏參判吏參判,徐浩修徐浩修,姑許遞姑許遞。
備忘記,又傳于曰,吏曹有闕,代權噵除授。
傳于吳載紹曰,尹東晩玉堂仍任,其代擬入。
又傳于曰,明欲臨門之氣困,以次對爲之。
徐有慶,以弘文館言達曰,本館上番副校理趙尙鎭,以大報壇祭官,今日議政府肄儀時進參事,晝仕出去之意,敢達。令曰,知道。
又以吏曹言達曰,今此大報壇親祭敎是時執尊,前校理朴天衡塡差,而時無職名,令該曹口傳付軍職,何如?令曰,依。
又以吏曹言達曰,今日隷儀時,相禮張淀,謂有身病,不爲進參,汰去,其代口傳擬入之意,敢達。令曰,知道。
金文淳,以訓鍊都監·一二所巡廳·左右捕盜廳言啓曰,去夜犯夜人無所捉,敢啓。傳曰,知道。
領議政金尙喆箚曰,伏以臣旣在其職矣,爲參今日賓對,車徒已集,固當顚倒趨詣,而昨夕以來,寒疾猝作,頭疼如碎,肢節如束,擁衾求汗,達宵昏叫,雖欲强起,實無奈何,而左揆病未造朝。臣又痛勢如此,鼎席無推移之路,賓筵無來會之人,莫副我邸下憂勤延訪之盛意,伏地惶悚,無所逃罪,曉燭構箚,仰首鳴號。伏乞离明,亟降威罰,少安私心焉。取進止。答曰,覽箚具悉卿懇,卿恙予爲卿悶慮,賓對方令退定,卿須安心勿辭,加意將攝焉,以副予虛佇之意焉。令曰,此批答,史官往論。
丙申三月初二日辰時,上御集慶堂。藥房入診入侍時,都提調金相福,提調鄭弘淳,副提調徐有隣,記事官韓用龜·朴祐源·李心淵,直赴人張志顯·兪任柱,醫官鄭允協·吳道炯·鄭允德·柳光翼·徐命緯·金孝儉·丁志泰·李翊臣,以次進伏。相福問候訖,允協等以次診候。允協等曰,左右三部平均,滑體之勝,亦如前日矣。上命直赴人進前,問姓族及居住。又命誦科作訖,先爲退出。相福曰,提調方有實恙云矣。命書傳敎曰,內局提調許遞,其代參贊朴相德爲提調,諸臣以次退出。
丙申三月初二日酉時,上御集慶堂。坐直承旨入侍時,左副承旨吳載紹,假注書柳孟養,記事官朴祐源·李心淵,以次進伏訖。上曰,古語云疑之勿任,任之勿疑,凡臣猶然,況大官乎?數遞莫若近日,曷勝慨然?西遊記·三國志·水滸志,世稱三奇書,豈特本書,諺解命讀亦然,大抵頃者已諭,其雖此等時,其若有君,其何關乎?予稱周赧·漢獻,其雖有權臣,眼有周赧·漢獻,豈至于此?近日昏睡特甚,晩後睡醒,意謂日昏,問左右申牌纔報,尙未夕食,似夢非夢,忽憶至於漢獻以何心,正當一處分之間,以何心用萬古奸雄曹操,能遂吾爲周文王之心乎?不勝慨然,何食何睡?今日卽予善機會,予臨御五紀,年今八十三,卽今不爲,其將悔矣。予見相多矣,而問此類,故相九原,必拜予矣。旣許忠款,前輔相者,卽故相李光佐也。今於時任未備員,領相仍今領相,申判府爲左相,是誰之子?三代贊予,左相爲右相,大抵當局者迷,人非堯舜,每事安得盡善爲大官者,金領相,在前予問人,今有不然者,果有其孫,有祖可知。於此予白靦然,於今吏判,冢宰得人,而於三卿,予曰得人,拜相開政,政官牌招開政,來朝祗迎門,當朝參,儀註安徐,待下敎只入正時。出傳敎上曰,注書持此傳敎,出去分付,可也。臣孟養承命而出,分付後復命。命載紹,書傳敎曰,今聞湖南狀聞,一船裝載過百,當該守令,特施問備之警。命退去,諸臣以次出。
上在慶熙宮。常參·經筵,以代理停。
自午時至申時,日暈。
藥房都提調金相福,提調鄭弘淳,副提調徐有隣啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢此問安,竝此仰稟。答曰,口口。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,藥房夕問安。答曰,知道。
傳于吳載紹曰,內局入侍。
建功湯一貼封入事,下敎。
以司憲府執義金樂洙,掌令李昌漢,持平沈基鼎,司諫院獻納李枰牌不進,罷職令旨。令于金文淳曰,推考徽旨捧入。
吳載紹啓曰,大臣·備局堂上,依下敎來待矣。
傳于李養鼎曰,次對入侍,內局同爲入侍。
建功湯一貼封入事,下敎。
傳于金文淳曰,今日謝恩守令,使之辭朝。
令于徐有慶曰,下直守令留待,使之入對。
又令于曰,該房承旨與下直守令,同爲入對。
令于吳載紹曰,騎馬四匹立之。
備忘記,傳于李養鼎曰,王允忠臣,其若拜相,豈有衣帶敎,惜乎稱漢言,可謂得矣。
吳載紹達曰,明日次對,諫院無進參之員,除在外外,未肅拜不爲行公人員,竝待開門牌招,以爲推移入對之地,何如?令曰,依。
備忘記,傳于徐有慶曰,今日殿策,欲聞王若曰題,其何寥寥,此前生乎今世乎?良可哂也。
桂橘茶一貼封入事,下敎。
吏曹口傳政事,以兪彦修爲奉常正。
徐有慶,以吏曹言達曰,新除授奉常寺正申應顯,身病猝重,勢難以典祀官,進參於親祭時云,今姑改差,其代口傳備擬以入之意,敢達。令曰,知道。
吳載紹,以義禁府言達曰,全羅道羅州牧黑山島荐棘罪人李迪輔特放事,令旨達下矣,撤圍籬放送事,分付該道道臣之意,敢達。令曰,知道。
金文淳,以禁衛營言啓曰,去夜犯夜人無所捉,敢啓。傳曰,知道。
又以一二所巡廳·左右捕盜廳言啓曰,去夜犯夜人無所捉,敢啓。傳曰,知道。
丙申三月初三日寅時,上御集慶堂。藥房入診入侍時,提調朴相德,右承旨徐有慶,記事官韓用龜·朴祐源·李心淵,醫官鄭允協·吳道炯·柳光翼·金孝儉·丁志泰,以次進伏訖。上命吳道炯等進前。上曰,脈候方有燥數之意,爾等按察,可也。道炯等以次診候訖,奏曰,三部平均,滑體之勝,亦如昨日矣。道炯曰,脈候之有時挑動,此不過痰候往來之致,如此之時,則進御桂橘茶,似好矣。上曰,附子以一錢加入乎?道炯曰,誠好矣。上命桂橘茶前方中,加附子一錢煎入。出榻敎相德先退監煎。上曰,今則挑動之意似勝,更爲按視,可也。道炯等又診候訖。奏曰,與俄者脈候,一樣矣。相德奉入桂橘茶,上進御。諸臣退出。
丙申三月初三日辰時,上御集慶堂。藥房入診入侍時,都提調金相福,提調朴相德,副提調徐有隣,記事官韓用龜·朴祐源·李心淵,醫官鄭允協·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。相福曰,桂橘茶進御之後,聖候,更若何?上曰,一樣矣。上命建功湯,加附子一錢煎入。出榻敎上曰,金領敦寧,未經領相乎?有隣曰,然矣。上曰,有領相降座之例乎?右議政李溵曰,趙顯命爲領相時,金在魯拜相,故趙顯命降爲左相矣。上曰,左相則旣有李溎事,決不膺命矣。上曰,領相何不入來乎?溵曰,方有實云矣。上曰,次對爲之,內局先退。
丙申三月初三日辰時,上御集慶堂。大臣·備局堂上引見入侍時,右議政李溵,行司直具善復,兵曹判書李徽之,副護軍李柱國,工曹參判尹得養,禮曹參判金華鎭,漢城左尹李瀰,行副司直金魯鎭,戶曹參判鄭一祥,掌令申昕,副校理趙尙鎭,右副承旨金文淳,假注書柳孟養,事變假注書李兢淵,記事官朴祐源·李心淵,以次進伏訖。文淳曰,臺諫前啓,以國忌齋戒,不得爲之矣。上曰,何陵忌辰乎?對曰,禧陵忌辰正日矣。命讀忠淸道榜目,未半命止。溵曰,頃因海西御史任希雨歸奏,大興山城軍餉米·太,移屬礪峴便否,問之本道及松留稟處事,下敎矣。卽接開城留守宋淳明所報,則業已往復本道,而礪峴,乃關防重地,設鎭以後,又無餉還之區劃者,今若移屬於本鎭,則在白川之民,亦可除涉津遠輸之弊,實爲邑鎭兩便之道云,依繡衣所奏,移屬礪峴鎭之意,分付松都與本道,何如?上曰,依爲之。出擧條溵曰,湖南道臣安兼濟放未放狀聞中,黑山島荐棘罪人李迪輔,置之稟秩矣。邦慶稠疊,屢經大霈,伊時同罪者,亦蒙恩宥,此則何以爲之乎?上曰,特放。出擧條上曰,黑山島荐棘罪人李迪輔特放。出榻敎徽之曰,本曹騎步價布,自是經費需用,而近來外邑,愆期不納,且木品麤劣尺短,姑先出擧條申飭,而各邑今月內,若不畢納,則當該未收邑守令,依法典論罪,何如?上曰,依爲之。出擧條善復曰,訓局軍餉保米,卽卜馬軍放糧之需,事體與他有異,而近來外邑,每有臭載愆期之患,出擧條嚴飭,何如?上曰,依爲之。出擧條命退去,諸臣以次出。
丙申三月初三日辰時,王世孫座尊賢閣。該房承旨·下直守令同爲入對時,行都承旨徐有隣,假注書柳孟養,記事官李商進·李心淵,禮安縣監李宅源,以次進伏訖。令曰,司書詣懿昭墓,摘奸以來。令李宅源進前,下詢職姓名。令奏七事,令有隣,讀宣別諭訖。令曰,爾須仰體宵旰之憂,各別撫摩,可也。令守令先退。令曰,陪從承旨,誰當去乎?有隣對曰,金文淳,似當陪從矣。令曰,次對,右相旣以明日稟定,當於診筵後引接,晩後來會事,分付備局。出令旨命退去,諸臣以次出。
上在慶熙宮。常參·經筵,以代理停。
藥房都提調金相福,提調鄭弘淳,副提調徐有隣啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任終宵憂慮,敢此問安,竝爲仰稟。答曰,知道。氣則一樣,待敎入侍。
建功湯一貼封入事,下敎。
金文淳達曰,大臣·備局堂上,依下令來待矣。
令于徐有慶曰,親押正時,診筵後待下令入之。
傳于徐有慶曰,內局入侍。
又傳于曰,時原任大臣同爲入侍。
建功湯一貼封入事,下敎。
傳于徐有隣曰,在外臺諫許遞,今日政備擬。
以獻納李枰牌不進,罷職令旨。令于金文淳曰,只推。
以大司成金熤,執義金樂洙,掌令李昌漢等牌不進,罷職令旨。令于金文淳曰,竝推考徽旨捧入。
徐有慶啓曰,右議政李溵,禮曹判書趙重晦,有稟達事請對矣。傳曰,右相·禮判入侍。
令于金文淳曰,武二所上試臣留待。
又令于曰,承旨入對,春坊上下番,亦爲入對。
令于吳載紹曰,都承旨入對。
傳于吳載紹曰,都承旨入侍。
傳于徐有慶曰,內局入侍。
建功湯一貼封入事,下敎。
吏批啓曰,藝文應敎,今當差出,而擬望之人乏少,外任竝擬,何如?
有政。吏批,判書徐有善進,參判權噵未肅拜,參議洪檢進,右承旨徐有慶進,以鄭履煥爲兼藝文應敎,魚錫齡爲吏曹佐郞,羅㷜爲右通禮,徐有隣爲平市提調,黃仁點爲司圃提調,朴相德爲觀象監提調,鄭光漢爲歸厚提調,李重祜爲活人提調,李采爲漢城主簿,李昌郁爲尙衣主簿,朴知源爲敦寧參奉,李英遠爲獻陵參奉,丁載遠爲戶曹佐郞,洪彦喆爲司諫,尹行遠爲持平,沈商賢爲正言,金致信爲正言,金應麟爲博士,孫處仁爲校書正字,趙慶遠爲學錄。
兵批啓曰,訓鍊正,今當差出,外任竝擬,何如?傳曰,允。
兵批,判書李徽之進,參判吳載純試官進,參議金漢老齋宿,參知安大濟入直進,右承旨徐有慶進,以李宜哲·李得宗爲同知,李命俊·李黃中爲僉知,尹勉矩·南志博·李思質爲五衛將,李樸爲阿耳僉使,林元茂爲景福將,鄭信達爲訓鍊正,徐邁修爲副率,梁鳳華·趙亨謙爲文兼,魚道采·李廷爀·李顯宅爲僉知,具㢞·徐浩修爲副司直,金鍾善爲副司果。
桂橘茶前方中,加藿香一錢煎入事,下敎。
吳載紹,以義禁府言達曰,明日擧動時,各差備都事及本府入直都事,當直入直都事,文一二所禁亂都事,武一二所禁亂都事,合以十五員分差,而無以備數,假都事五員,令設曹,依例差出,以爲分排之地,何如?令曰,依。
金文淳,以御營廳言啓曰,本廳字內惠化門南邊駝駱山近處體城頹毁處修築事,前已啓下矣,明日爲始,修築之意,敢啓。傳曰,知道。
又以御營廳·一二所巡廳·左右捕盜廳言啓曰,去夜犯夜人無所捉,敢啓。傳曰,知道。
丙申三月初四日辰時,上御集慶堂。藥房入診,時原任大臣同爲入侍時,都提調金相福,提調朴相德,副提調徐有隣,記事官韓用龜·朴祐源·李心淵,判府事金陽澤·韓翼謩,右議政李溵,醫官鄭允協·吳道炯·鄭允德·柳光翼·徐命緯·金孝儉·丁志泰·李翊臣,以次進伏訖。相福曰,昨日湯劑,加入附子矣,進御後,聖候有所勝節否?上曰,似有效矣。命讀公事訖,諸臣退出。
丙申三月初四日辰時,王世孫座興泰門,親押入對時,行都承旨徐有隣,左承旨蔡弘履,右承旨徐有慶,左副承旨吳載紹,右副承旨金文淳,同副承旨李養鼎,記事官韓用龜,假注書柳孟養,記事官洪國榮·李心淵,以次陪立訖。王世孫具翼善冠·袞龍袍,步出今在門,座興泰門幕次。令曰,明日璿源殿展拜時,由宜春門,耀西門外降輿,徽寧殿展拜,還宮時擧行。出令旨令有慶,奉香祝進前。令曰,祝文句數,每位幾何?有慶對曰,二十四句矣。令有慶,準祝文,有慶讀訖。王世孫親押,有慶奉祝文,裹於黃袱,奉奠函中,香室官員,奉香祝出。令曰,大臣·備局堂上引接。出下令令入備堂座目,令臣孟養讀之,讀訖,令入次對,陪衛諸承旨退出。
丙申三月初四日辰時,王世孫座興泰門幕次。大臣·備局堂上引接入對時,右議政李溵,仁陽君李景祜,行司直具善復,戶曹判書蔡濟恭,行司直洪樂性,淸川君金鍾正,禮曹判書趙重晦,行副司直尹東暹,刑曹判書鄭存謙,兵曹判書李徽之,吏曹判書徐命善,行副護軍李柱國,工曹參判尹得養,左尹李瀰,行副司直金魯鎭,戶曹參判鄭一祥,副校理朴天衡,大司憲趙載俊,執義金樂洙,掌令李昌漢,右副承旨金文淳,假注書柳孟養,事變假注書李兢淵,編修官鄭民始,記事官李商進·李心淵,以次進伏訖。溵曰,日氣不調,連日勞動,睿候,若何?令曰,一樣矣。溵曰,大朝氣候,今日則,何如?令曰,一樣矣。溵曰,中宮殿氣候,何如?令曰,平寧矣。溵曰,惠嬪宮氣候,何如?令曰,安寧矣。溵曰,漕船上來時護送指路等節,畿湖不及兩南之勤幹,安興等處,亦最可悶,畿湖沿海邑,更加嚴飭,一依兩南例,着實擧行之地,何如?令曰,依爲之。溵曰,御史是何等責任,而今番諸道察民隱,使遍行一道,無邑不往,而及其歸奏褒貶黜陟之間,初不議到於守令治否,御史之職,恐因此而墜廢無餘,事雖已往,不可不使之知警,關東御史,則雖若干邑,猶能有論列,其外已復命諸御史,一竝從重推考,何如?令曰,依爲之。溵曰,大司成金熤,除拜已久,尙無動靜,爲先推考,令政院牌招,方當八路多士咸聚之時,泮中課試,使之設行,何如?令曰,依爲之。溵曰,凡係料利之事,實爲病民之大者,京而各軍門,外而各營邑,前後朝令,非不申嚴,而歲月寢久,每有解弛之弊,更加嚴飭,凡係料利之事,一切禁斷。如是而又或有犯者,則繩以重律之意,出擧條申飭,至於軍門貿米之事,應用支放不足者,使廟堂知之,其外則亦一體禁斷,何如?令曰,依爲之。溵曰,木禁之解弛,莫若近來之甚,各處封山,日漸童濯,尤爲寒心。此專由於道帥臣·地方官不善檢飭之致,申飭各該道,使之各別惕意爲摘奸,俾無如前之弊,何如?令曰,依爲之。溵曰,左參贊具允鈺,除拜多日,尙不行公,吏曹參判權噵,特旨差除,不宜稽謝,竝令政院,牌招,何如?令曰,依爲之。溵曰,卽者玉堂朴天衡,處置憲府之際,誤奏都憲之職名,不免做錯,推考,何如?令曰,依爲之。濟恭曰,關西御史書啓之下備局已久,而尙未回啓者,將於賓對時稟議然後擧行,故尙今遲延矣。江界蔘價踊貴,一錢之價,將爲十餘兩,而白朝家定給之價,不過爲四兩,故江民不勝支當,昔之二萬餘戶,今爲七千戶云,在朝家一視之道,不可不軫念。且江界還穀最多,年年增耗,將至數十萬石之多,以此之穀,布於七千之戶,則人小穀多,此弊尤甚於蔘弊。此兩件事,不可不大變通,下詢大臣處之,何如?令曰,大臣之意,何如?溵曰,戶判自關西來者屬耳,故稔知此弊,他道蔘價,已有加給之例,獨於江民,以舊價責之,亦甚可矜,若折其耗穀,添給蔘價,則以此以彼,可省民弊,雖以民役言之,凡民不過爲一疋之役,而江民則加徵七八兩,誠非朝家軫念之道矣,戶判所奏,誠得宜矣。令曰,諸備堂所見,何如?景祜·善復等曰,前後蠲減之政,不爲不多,而未有實效,且近來採蔘,漸漸稀貴,若不增給其價,則民必離散,不如折其還耗,以添其價,戶判所奏,可謂省弊之策也。令曰,時任府使,出自宰列,今過周年,而未聞有蠲恤之政,此豈特簡之意乎?此是大變通之事,若其人依舊,其政如前,則豈可省民弊敷惠政耶?若擇送廉簡之人,則其在矯救之道,不無可益之道,右相與領相,相議爲之,可也。令曰,明日大臣陪從乎?溵曰,臣以病不得隨駕,惶悚無地矣。徽之曰,明日墻外巡邏,依例爲之乎?令曰,依爲之。令曰,明日動駕經宿時,墻外巡邏,依例爲之。載俊·樂洙·昌漢曰,臣等疲劣,猥叨言地,月已三朔,日近四旬,前後登筵,未嘗出言論事,粗效一日之責,名以言官,一味緘默,自顧慙恧,人謂斯何?且緣賤疾之難强,積違召令,日以爲常,罪在溺職,又添逋慢,惶懍之極,只俟譴何?日前伏見令旨下者,諭以分義,責以違傲,姑貸重誅,先示薄警,臣等以惶以感,尤無自容。第伏念臺閣爲任,匪比庶僚,旣居其職,不副其責,則與其怵分畏義,惟知趨走之恭,毋寧揣己量力,甘被慢蹇之罪。此臣等區區迷執,鎭日違令,自速嚴敎者也。雖以待臺閣之睿意,罰止重推,諭令申飭,在臣等自處之義,職忝風憲,帶推行公,大關廉義,再昨召牌之下,詣臺自列,爲暴情實,適値齋日,見阻喉院,今始登對引避,臺體尤損,以此以彼,其何敢晏然於臺次乎?請令遞斥臣等之職。令曰,勿辭。右副承旨金文淳曰,大司憲趙載俊,執義金樂洙,掌令李昌漢,再達煩瀆,退待物論矣。令曰,知道。天衡曰,大司憲趙載俊,執義金樂洙,掌令李昌漢,以如臣等疲劣,猥叨言地,月已三朔,日近四旬,前後登筵,未嘗出言論事,粗效一日之責,名以言官,一味緘默,自顧慙恧,人謂斯何?且緣賤疾之難强,積違召令,日以爲常,罪在溺職,又添逋慢,惶懍之極,只俟譴何?日前伏見令旨下者,諭以分義,責以違傲,姑貸重誅,先示薄警,臣等以惶以感,尤無自容。第伏念臺閣爲任,非比庶僚,旣居其職,不副其責,則與其怵分畏義,惟知趨走之恭,毋寧揣己量力,甘被慢蹇之罪。此臣等區區迷執,鎭日違令,自速嚴敎者也。雖以待臺閣之睿意,罰止重推,諭令申飭,在臣等自處之義,再昨召牌之下,詣臺自列,爲暴情實,適値齋日,見阻喉院,今始登對引避,臺體尤損,以此以彼,其何敢晏然於臺次乎?竝引嫌而退,帶推行公,旣有前例,不可以此,輕遞言官,請大司憲趙載俊,執義金樂洙,掌令李昌漢,竝令出仕,何如?令曰,依達。令曰,近來文風掃地,今番之科,其或有可觀者乎?溵曰,文風之振發,專在於上之導率矣。令曰,文官若不文,而昧於義理,則國不亡而自亡,余之思所以振文風者,靡不容極,蓋湖堂之選,實爲聳動文士,而年前所選者,多不稱職,可不寒心乎?其在激勸之道,不可不更爲極選,擧動後文衡,卽爲擧行,可也。令曰,藝文應敎,亦一右文之一助也,廢置其官,已爲百餘年矣。其在振勵之道,復古,何如?命善曰,右文之化,朝野方屬目,今若復古,則誠好矣。令曰,中廟丙申選湖堂,而今年若又選之,則事非偶然矣。溵曰,年紀偶合,尤益光鮮矣。令曰,藝文應敎,選湖堂後擧行,可也。命退去,諸臣以次出。
丙申三月初四日午時,上御集慶堂。右相·禮判請對入侍時,右議政李溵,禮曹判書趙重晦,右承旨徐有慶,假注書柳孟養,記事官朴祐源·李心淵,以次進伏訖。溵曰,俄伏見增廣安徐之敎,而京試則明再明間,當爲出榜,至於外方,則此下敎未布之前,似已出榜,多有掣礙之事矣。重晦曰,莫重慶科,不可罷矣。有慶曰,向者撤場之敎,旋卽還收,故多士莫不欣幸矣。今若頒此下敎,則想必抑鬱,故下敎姑不頒布矣。上曰,大臣獨入乎?溵曰,領相則以病不得入來,左相未出仕,故小臣獨入來矣。上曰,增廣可得人才否?溵曰,得人才,莫如增廣矣。上下詢試題,有慶讀奏二所三場題訖。上命書傳敎曰,因求對聞題,可謂勤幹,三場命闕,八方皆然云。嗚呼,暮年,莫重慶科,豈忍爲此?其下敎特爲勿施,以慰千百靑衿。溵曰,頒此下敎,則多士莫不鼓舞矣。上命書傳敎曰,一時下敎,許多靑衿,心若何?當慰其心,今番殿試,當崇政殿親臨,儀註安徐,入直侍衛,待下敎只入正時,書訖未及讀奏。上眩候又作,如就寢,移時喉間,微有痰響,氣度喘促不平。王世孫侍傍,泣謂溵曰,近日聖候如此,長時煎迫之中,痰眩添劇,則喘氣又如此,譫語等症候,隨而發矣。此已萬萬罔措,而譫語症候少息,則如就寢時,似睡非睡,或過半日,或至數時,若此之時,雖茶飮之屬,果難觀進,今日卿等,適値入侍仰瞻矣,使醫官,進前診察,可也。溵請診候,上不答。王世孫曰,如此之時,雖白自內强請起寢,而未有發落,但有喉間之痰響,煩聒問候,亦甚悚悶矣。溵等退伏戶外移時,更無下敎,遂退出。
丙申三月初四日酉時,王世孫座尊賢閣。都承旨入對時,行都承旨徐有隣,假注書柳孟養,記事官李商進·李心淵,以次進伏訖。有隣曰,明日動輿時,湯劑當爲煎進乎?令曰,還宮後煎進,可也。令曰,卿以末望,爲提調矣。對曰,頂踵毛髮,莫非聖恩也。令曰,明日入侍,雖坐直入侍,卿必隨入,可也。令曰,靑頭鴨求得否?對曰,僅得二首矣。命退去,諸臣以次出。
丙申三月初四日酉時,上御集慶堂。都承旨入侍時,行都承旨徐有隣,假注書柳孟養,記事官朴祐源·李心淵,以次進伏訖。上良久無下敎,只命中官,問時刻何其久之?有隣奏,臣等入來已久矣。上命書酉時字,而有隣,未能諦聽。王世孫侍傍,謂有隣曰,似非傳敎命書者也。王世孫,又謂有隣曰,今日聖候添劇之中,自日暮後尤甚,昏眩之候如此,罔措煎迫,此將奈何?如此之時,不避煩聒,必有奏語之聲,然後似睡之意少勝矣,卿更以抽待草紙之意仰奏也。王世孫,又從傍按摩御手,警咳良久。上曰,人定已過乎,中官對以未下矣。王世孫,奏承旨入來。上曰,承旨何爲而入來乎?有隣曰,抽出草紙以待矣。上曰,予之精神如此矣。命書傳敎曰云云,而未能諦聽。有隣讀公事。上又命書傳敎數行,而似是譫語之敎,有隣讀奏訖。奏曰,未詳傳敎辭意,不敢頒布矣。上無發落。王世孫曰,此時症候添劇有難更聒,姑以退出之意,仰稟。有隣請退出,上亦無發落。王世孫曰,近日症候,每日若此,而愼重之道不可緩忽,依近日例,湯劑出去卽爲煎待,入侍與煎入間,從便待令,可也。承史遂退出,已初更餘矣。
丙申三月初四日戌時,上御集慶堂。藥房入診入侍時,都提調金相福,提調朴相德,副提調徐有隣,記事官韓用龜·朴祐源·李心淵,醫官吳道炯·鄭允德·柳光翼·徐命緯,以次進伏訖。王世孫,謂有隣等曰,近日症候添劇,每日罔措之中,自夕後,痰眩之候益添,眼胞開睫,肢末寒溫,異於常時。故仰請診候,而無發落,仰請進湯,而又無發落,有頃手部寒氣尤甚,試進數匙桂橘茶,則乍有溫氣,旋復寒冷,焦迫罔措之極,一邊仰奏,卽今診察矣,湯劑煎待乎?有隣曰,煎待矣。王世孫,使吳道炯診候。道炯診察後退伏曰,脈度少縮,此必痰候之停滯而然矣。百沸湯先爲進御,而桂橘茶,加藿香一錢煎進,似好矣。王世孫扶上,以匙進百沸湯。上乍欲回臥,王世孫,扶奉轉臥,微微有玉音,而有戰掉之氣矣。上曰,茶飮來乎?有隣等未及諦聽。王世孫,謂有隣曰,似是茶飮煎來之敎矣。茶飮速爲煎來,都提調·提調如在闕下,使之速爲入來。相福·相德等,入侍良久,上有轉動之意。王世孫,以匙進茶飮,至數匙,或順下或吐出。王世孫曰,今難更進,更煎一貼,以待戶外,可也。相德先退監煎,小間奉茶以入,時上御戶內楹前,諸臣入侍,則開戶引接。上微微有登溷之敎,王世孫扶上,而欲起坐而不得,相德奏湯劑煎來,王世孫扶上,而移時進之。上進茶,俄而吐出痰涎及所進茶飮。道炯曰,吐症於膈滯之候,甚好矣。王世孫,又使道炯診候。道炯診候訖。奏曰,脈度之縮,似少勝矣。良久上又吐出痰涎。王世孫下令曰,桂橘茶更爲煎入。相德又退。王世孫奉御手,使道炯進榻前。頻頻診視,泣謂道炯等曰,昨日以前,雖有如此罔措之時,有頃則痰響少止,而今日則奈何尙無變動乎,此將奈何?道炯曰,比諸小臣初次診候之時,頗有溫氣矣。王世孫,按摩聖體,不暫離側,垂泣焦遑,連使醫官診候,以察動靜,諸臣仰瞻者,焦遑之中,亦莫不感泣。相德監煎茶飮以入。道炯曰,此茶飮溫進,然後可以有效矣。相德曰,奉入之際,溫氣稍減,更當煖入乎?王世孫曰,少許先爲去冷以進,少餘戶外,中湯以侍,可也。王世孫,謂道炯曰,今則肢末寒冷愈甚,奈何?道炯曰,痰滯之故,氣度不能斡旋,自然如此矣。上似就寢,久無痰響。王世孫,泣謂道炯等曰,又用茶飮乎?道炯曰,少待氣度之斡旋好矣。時三更許矣,諸臣退伏戶外,以俟之移時,王世孫泣而進。相福等診候榻前曰,痰響久息,手冷愈甚,速令醫官,更爲診候。道炯診候訖,退伏曰,脈度已無可望矣。今則無他進用之藥,以一兩重粟米飮進用,似好矣。王世孫下令曰,粟米飮速爲煎入,可也。王世孫曰,宮官使之入對。又令諸承旨·時原任大臣入侍。有隣請出留門標信,賤臣奉標信,出傳宣傳官,相德奉入粟米飮。王世孫,以匙進之,而上已不能進矣。王世孫,泣謂諸臣曰,粟米飮亦無效,此將奈何?令錦城尉朴明源,昌城尉黃仁點,鄭厚謙·金孝大·金漢耆·金漢老入侍,時原任大臣入侍。領議政金尙喆等曰,聖候若此,不勝罔措矣。然邸下,不顧睿候,若是過爲焦遑,臣等尤爲煎迫矣。王世孫,垂泣下令曰,大臣及醫官入寢內,診察聖候,可也。尙喆等率吳道炯,入寢戶內按察訖,諸臣曰,萬萬罔惜矣。令曰,宗社山川祈禱,卽速擧行。王世孫奉御手,俯伏號擗,不離御榻。尙喆等曰,睿情安得不然,而此時不可如此,伏願少離御榻焉,王世孫不聽,攀擗不已。有隣曰,宮城扈衛,不可遲滯矣。王世孫號哭不答。尙喆進前曰,當此蒼黃之際,扈衛之擧,豈可暫時遲緩乎?承旨何不書奏乎?令旨宮城扈衛,依例擧行事書出。尙喆進御榻前,請書遺敎,都承旨徐有隣,書遺敎曰,傳曰大寶,傳于王世孫,書訖。尙喆詣御榻前,告宣遺敎,使有隣,立於寢門之外,高聲讀奏,尙喆等請屬纊。王世孫泣曰,姑少待之,時天未明矣。少頃尙喆等,又請屬纊。王世孫號擗曰,唯。下令曰,內殿進御粟米飮待令,可也。尙喆曰,屬纊時,執事當同入矣。令曰,錦城尉朴明源,昌城尉黃仁點,工曹判書金漢耆,副司直鄭厚謙,工曹參議金漢老爲之。都提調奉粟米飮,進于王世孫,王世孫俯伏號哭却而不進。三提調及諸大臣泣奏曰,帝王之孝,與匹庶有異,宗社之重,生靈之望,惟在邸下一身,邸下何不念及於此乎?王世孫號泣不已,終不進服,諸執事,進御床傍,屬纊訖。下番翰林李心淵,書上大漸三字,周示于外廷,乃卯初三刻也。大臣以下請少退,王世孫,泣諭大臣曰,列朝禮陟之時,每在臥內,皐復時,諸臣始入參,今番自大漸之前至于今,卿等入參,仰瞻聖德之至于正終,若是卓然,而今則更無仰覩之所矣。仍號哭不止。尙喆等曰,姑未皐復矣,伏望少抑睿孝,以從禮制焉。諸臣遂不得少退,奉朝賀洪鳳漢·金致仁,領府事金相福,判府事金陽澤·韓翼謩,領議政金尙喆,左議政申晦,右議政李溵,禮曹判書趙重晦,參判金華鎭,參議李東馨,右承旨徐有慶,記事官韓用龜,假注書柳孟養,事變假注書李兢淵,記事官朴祐源·李心淵,輔德李鎭衡,兼輔德徐有防,弼善柳義養,兼弼善鄭民始,文學洪文海,兼文學李秉模,司書李商進,兼司書洪國榮侍房內,都承旨徐有隣,左承旨蔡弘履,左副承旨金文淳,右副承旨吳載紹,同副承旨李養鼎,執事錦城尉朴明源,昌城尉黃仁點,工曹判書金漢耆,行副司直金孝大,漢城左尹尹東晢,行副司直鄭厚謙,副司直金頤柱·金漢老·金魯永,立於廳事以俟。
上在慶熙宮昇遐。
傳于徐有隣曰,大寶傳于王世孫。
卯時,大行大王,昇遐于慶熙宮集慶堂。
大殿,朝廷·二品以上·六曹堂上口傳問安,無批答。
中宮殿,朝廷·二品以上·六曹堂上口傳問安。答曰,知道。
擧哀後,中宮殿·惠嬪宮·世孫嬪宮,政院·玉堂單子奉慰問安。答曰,罔極。
中宮殿·惠嬪宮,藥房口傳奉慰問安。答曰,罔極。
中宮殿,朝廷·二品以上·六曹堂上·大司憲·大司諫·奉朝賀單子奉慰問安。答曰,罔極。
沐浴擧哀後,中宮殿·惠嬪宮·世孫宮·嬪宮,政院·玉堂單子奉慰問安。答曰,罔極。
中宮殿·惠嬪宮,藥房口傳奉慰問安。答曰,罔極。
中宮殿,朝廷·二品以上·六曹堂上·大司憲·大司諫·奉朝賀單子問安。答曰,罔極。
晡哭後,中宮殿·惠嬪宮·世孫宮·嬪宮,政院·玉堂·藥房口傳問安。答曰,罔極。
中宮殿,朝廷·二品以上·六曹堂上·大司憲·大司諫·奉朝賀口傳問安。答曰,罔極。
徐有慶達曰,大行初喪時,首相稱以院相,參坐本院,凡大小事,裁處稟達矣。今亦依例爲之之意,敢達。令曰,知道。
令于徐有慶曰,沐浴襲時,時原任大臣·奉朝賀·諸承旨·禮曹三堂上·兩司長官·諸玉堂·諸春坊入侍。
藥房口傳達曰,臣等俱昧醫藥之理,猥忝保護之任,終遭此崩天之痛,臣等之罪,死有餘責,惟願亟被刑章,以褥螻蟻,謹此席藳待罪。答曰,因余罪惡,遭此罔極之痛,寧欲滅死而不可得矣。卿等勿待罪。
藥房口傳達曰,中宮殿氣候,遭此罔極之痛,必有傷損之節,三錢重粟米飮,逐日煎入,醫女二名,依例差備直宿,醫官慶絢·吳道炯,亦別省記入直,何如?令曰,知道。
金文淳達曰,行巡無事單子外,代點單子,依前例仍用之意,敢達。令曰,知道。
金尙喆達曰,今此增廣文一二所試場,今姑撤罷,以待前頭處分之意,敢達。令曰,知道。
徐有慶,以禮曹言達曰,黼黻,依庚子甲辰已行之例及喪禮補編所載,用於襲時之意,敢達。令曰,知道。
又以禮曹言達曰,庚子甲辰襲具,皆用翼善冠·袞龍袍,而喪禮補編襲具條,亦如此載錄,今亦依此,分付尙方之意,敢達。令曰,知道。
又以禮曹言達曰,今此國恤時百官衰絰所入,依前例,令戶·兵曹,磨鍊題給,何如?令曰,依。
又以禮曹言達曰,自初喪至卒哭,竝停大中小祀事,達下矣。今此大報壇祭,依禮文停止,何如?令曰,知道。
又以禮曹言達曰,宗廟各陵殿,卒哭前,雖廢祭享,朔望焚香,則不可停廢,依前例擧行之意,敢達。令曰,知道。
又以禮曹言達曰,五禮儀,只有朝夕上食,而晝茶禮,庚子年國恤時,竝行晝茶禮矣,今亦依前例擧行之意,敢達。令曰,知道。
又以禮曹言達曰,自前國恤時,凡干公事,撥馬行會矣。今此國恤時,時急八道及兩都知委公事,依前撥馬行會,何如?令曰,依。
以禮曹節目草記,令于徐有慶曰,罔極之中,何聞此草記,還給。
徐有慶,以殯殿都監郞廳,以摠護使意達曰,在前國恤敎是時,奉常寺造果廳,例設於闕內矣。今以內帑庫,排設之意,敢達。令曰,知道。
丙申三月初五日卯時,上大漸于慶熙宮之集慶堂。將復,領議政金尙喆曰,復衣,當以袞袍爲之,復後,王世孫,當出寢門外擧哀,禮官及內侍,當以此擧行矣。王世孫曰,蒼黃之際,凡事易致顚錯,喪禮補編考見,可也。內侍奉復衣,自東霤下,設梯而升皐復之聲畢,挾侍扶王世孫,出寢門外,發喪擧哀時,大臣立於北楹之外近西,承史立於東楹之內,外宮官立於北楹之外相向,執事官立於御床之前,禮官立於東階上西向。俟復畢,禮房承旨徐有慶,奉復衣,置御床傍,始設位而哭,內侍及掖庭,設苫次於廳事,挾侍扶王世孫詣苫次,王世孫俯伏哭盡哀,大臣及入參諸臣皆哭,內侍以下,亦皆號哭。尙喆進前曰,沐浴與襲時,竝以午時擧行乎?令曰,依。尙喆曰,摠護使以下堂郞,斯速達下,然後可以擧行矣。賤臣承令以出,以單子進之。有頃,摠護使申晦進前曰,欑宮處所,何以爲定乎?令曰,以資政殿爲之。院相金尙喆進前。令曰,壽衣襨,自內措置,巳年久矣。或有紋緞,而大行朝,旣禁紋緞,則不可用於襲斂諸具,紋緞當改造矣。余今荒迷,有難照檢,執事中錦城尉,於喪事,素稱諳熟,卿與之看檢,卽爲來稟,可也。尙喆曰,紋緞則非但禁物,先朝常時儉德,可以仰體,不可用也。臣謹當退去戶外,與錦城尉,看檢以奏矣。王世孫,又謂尙喆曰,雲紋緞,則常時袞袍所用,非禁物,當用之,其他花緞,竝爲勿用,可也。又謂晦曰,御床陪往資政殿所作路,及內外廬幕處所,詳定後來奏,可也。令曰,注書出去,言于都監堂上,大小斂諸具,極擇捧入。有慶曰,襲時,禮曹·工曹判書,禮曹參判·參議,依例入參,何如?令曰,依。工曹判書金漢耆進前。令曰,襲具有無,未能詳知,卿與院相及錦城尉照檢後,其所不足之數,仰稟內殿,卽速造出,豫爲措備宜矣。摠護使進梓宮單子。王世孫號哭曰,此單子,豈忍點下乎?晦等奏曰,睿孝若此,臣等亦不勝悲號,而此單子,事係時急,旣是祖宗朝已行之事,伏願少抑睿情,卽下手點焉。諸臣亦繼請之,王世孫終不許之。泣謂晦曰,何忍點下?晦等更爲力請。王世孫曰,以雲字梓宮進用,承旨奉令旨書出。尙喆進前奏曰,設氷之禮,載於禮記,顧今房堗過溫,襲時尙遠,設以平床,亦卽設氷,何如?令曰,依。王世孫謂晦曰,泰寧殿有櫃子,以萬歲後移置梓宮之前,有所遺敎,到今思之,罔極崩迫,摠護使與都承旨·史官一員,卽往奉來。摠護使申晦,都承旨徐有隣,假注書柳孟養承令,詣泰寧殿,奉櫃子以還。王世孫,奉而號哭,入置于御床之北,時大臣及摠護使,每以喪事稟達之時,王世孫,號擗涕泣,有不忍聞之意,奏事者皆感泣,不忍仰瞻。令曰,宮官洪國榮·鄭民始入對於廳事,其餘諸承旨·諸春坊,輪回入對,執事諸人,入侍御床之側,大臣以下退在階上。令曰,行副司直金孝大,判尹尹東晢,以執事入參。令曰,副司直金頤柱·金魯永,亦以執事入參。
沐浴襲正時午時,前一刻,挾侍扶王世孫詣戶外,俯伏行沐浴禮,入參諸臣奉朝賀洪鳳漢·金致仁,領府事金相福,判府事金陽澤,領議政金尙喆,左議政申晦,右議政李溵,禮曹判書趙重晦,參判金華鎭,參議李東馨,大司憲趙載俊,行大司諫李碩載,行都承旨徐有隣,左承旨蔡弘履,右承旨徐有慶,左副承旨金文淳,右副承旨吳載紹,同副承旨李養鼎,記事官韓用龜,假注書柳孟養,事變假注書李兢淵,記事官朴祐源·李心淵,執事錦城尉朴明源,昌城尉黃仁點,工曹判書金漢耆,行副司直金孝大,漢城左尹尹東晢,副司直鄭厚謙,副司直金頤柱·金漢老·金魯永,輔德李衡鎭,兼輔德徐有防,弼善柳義養,兼弼善鄭民始,文學洪文海,兼文學李秉模,司書李商進,兼司書洪國榮,說書金憙以次陪立訖。內侍去戶內間障子,院相·禮判諸執事,入戶內,挾侍扶王世孫,入御床傍,王世孫,俯伏號哭盡哀,諸臣在戶外皆哭,挾侍扶王世孫出廳事,藥房三提調,奉粟米飮進前。請進服,王世孫,號哭不進。令曰,平床入之。有隣曰,平床奠排於何方乎?令曰,從便奠排,可也。令曰,房內甚狹,不緊執事及不緊內侍,退出,可也。明源等設平床於戶內,內侍各奉沐浴諸具,執事者奉御床南首,床上鋪紋席,席上鋪緞褥,褥上又鋪紋席,玉體上以衾,衾上加以復衣。王世孫,被髮袒衣,入臨於御床之北,院相金尙喆,摠護使申晦,禮曹判書趙重晦,禮房承旨徐有慶,史官二員,立於御床之前,禮曹參判金華鎭,持笏記立於楹外,大臣以下諸臣,分立於廳事之東西,重行相對。內侍進香湯,奉而頮之,沐浴訖,行襲禮,執事者先薦枕於襲床上,次鋪畵玉帶,次鋪袞龍袍。多紅雲紋大緞次鋪草綠金紋大緞褡。卽半臂蓋無袖者次鋪玉色貢緞長衣·甫羅貢緞長衣,次鋪雲紋柳靑大緞中赤莫·藍貢緞中赤莫·紫的鄕織中赤莫·草綠貢緞中赤莫,次鋪有紋白紗單衫,凡九稱,單袴白雲紋紗,大袴白貢緞也。次進襪。白貢緞次進腰帶。藍廣織次進脚帶子。藍廣織次進網巾。黑綃次進皁帽。毛緞仍加進翼善冠。毛緞次進靴。黑毛緞次進吐手。藍廣織次進握。毛緞剪爪及落齒髮囊,奉於御床之上,執事奉瞑帽將加之。王世孫,號擗挽止,使不得進加。諸大臣曰,睿情之崩迫如此,而襲時之遲滯,亦甚悚悶,伏願少抑孝思焉。王世孫號哭曰,此帽一加,此世將不得更覩天顔,余心之慟隕當,如何?諸大臣曰,時刻漸晩,伏願俯從禮制焉。王世孫號泣退坐,執事者加瞑帽。令曰,襲時所入衣襨,注書詳錄,可也。尙喆曰,襲後至小斂,當經一夜,姑絞肩胛上衣襨,則斂時,似無弛緩之慮矣。令曰,然矣。尙喆曰,飯含節次當擧行,而禮則飯含前,設奠爲位哭,而飯含體重,先飯含後設奠,何如?令曰,依。襲畢,王世孫,號哭在位,諸臣皆哭,挾侍扶王世孫,詣御床傍,將行飯含禮。王世孫,攀號哭泣,左右不忍仰瞻,而又掩抑嗚咽,而指東窓曰,此窓日照之時,則卽進粥水刺之時也。其所進御之狀,如在日中,而從今以後,更何可仰□乎?又失聲號哭,左右亦皆失聲掩泣,飯含時至,王世孫,遂盥手執匙,抄米實于大行口之右,竝實一珠於左,如右之儀,中亦如之,皆如禮,飯含訖。挾侍扶王世孫還廳事,諸臣退在階上。未時,文淳進前奏曰,巡監軍及軍號,今日則何以爲之乎?王世孫曰,此等事,豈忍聞之乎?承旨考前例爲之,可也。都監郞廳,奉銘旌入來,傳于外執事,將立戶內。有慶曰,竹長恐不容立,稍斷其末以立,似好矣。載紹曰,考見甲辰前例,則銘旌所立處,去承塵。俗稱盤子一竝以立矣。令曰,從便立,之可也。有隣曰,若去承塵,則御床上虛空以未安,斷其竹末以立,似好矣。令曰,依爲之。令曰,外執事二人式,輪回侍令於殯所,承史亦輪回待令。尙喆進環絰,挾侍進斂王世孫髮加之。王世孫,號哭不已。尙喆曰,顔色之慼,哭泣之哀,若是其過節,將於宗國何,生民何?伏願千萬節抑,以副臣民之望,內侍設靈几設奠,代奠官鶴林君,跪香案前行禮,王世孫入哭,在位者皆哭,行禮訖。令曰,朝晡哭,今日則隨時爲之。自明日,依丁丑年例爲之,院相以下退出。
大行大王初喪。
朝哭後,中宮殿·惠嬪宮·世孫宮·嬪宮,政院·玉堂·藥房口傳奉慰問安。答曰,罔極。
中宮殿,朝廷·二品以上·六曹堂上·大司憲·大司諫·奉朝賀口傳奉慰問安。答曰,罔極。
斂後,中宮殿·惠嬪宮·世孫宮·嬪宮,政院·玉堂·藥房單子奉慰問安。答曰,罔極。
中宮殿,朝廷·二品以上·六曹堂上·大司憲·大司諫·奉朝賀單子奉慰問安。答曰,罔極。
晡哭後,中宮殿·惠嬪宮·世孫宮·嬪宮,政院·玉堂·藥房口傳奉慰問安。答曰,罔極。
中宮殿,朝廷·二品以上·六曹堂上·大司憲·大司諫·奉朝賀口傳奉慰問安。答曰,罔極。
中宮殿,藥房口傳啓曰,自昨以來,哀毁罔極之中,必多傷損之節,且王世孫邸下全無所進,哭泣過度,臣等不勝萬萬憂慮。玆敢奉進粥一器,進御後,仍復勸進世孫宮,千萬伏望,敢啓。以諺書答曰,罪逆深重,千萬意外,遭此天崩之痛,五內分崩,此時一身,何暇顧念乎?世孫當勸勉矣。
惠嬪宮,藥房口傳達曰,焦憂之餘,遭此罔極之痛,傷損必多,且中宮殿及王世孫邸下,昨日以來,全廢所進,實不勝憂慮萬萬。玆敢奉進粥一器,勉進後,仍復勸進中宮殿及世孫宮千萬伏望,敢達。惠嬪宮以諺書答曰,罪逆深重,遭此罔極之痛,實無欲生之心,如是慮念,中宮殿·世孫宮勸進後,當强進矣。
世孫宮,藥房口傳達曰,侍湯焦憂之餘,遽遭此罔極之痛,傷損必多,且伏聞米飮,全無所進,實不勝憂迫之至。玆敢奉進粥飮,抑哀强進,奉勸中宮殿及惠嬪宮,以盡扶護之道,千萬伏望,敢達。答曰,頑不滅死,又無疾病,卿等勿慮焉。中宮殿·惠嬪宮,已勸進矣。
嬪宮,藥房口傳達曰,遭此罔極之痛,必多傷損之節,而中宮殿·惠嬪宮哀毁,亦當,如何?不勝憂迫之至,玆敢奉進粥飮,伏望抑哀强進,奉勸焉中宮殿及惠嬪宮,以盡扶護之道,千萬伏望,敢達。以諺書答曰,罪逆深重,遭此罔極之痛,尙何言喩?如是慮念,中宮殿·惠嬪宮勸進後,當强進矣。
領府事金相福,判府事金陽澤,判府事韓翼謩,領議政金尙喆,左議政申晦,右議政李溵,率百官達曰,皇穹不弔,臣民無祿,遭此天崩之痛,以邸下出天之誠孝,皇皇號擗,靡所止極,而第念嗣位,乃是有國不易之典,列聖已行之禮,昨日該曹草記之還給,雖出於我邸下罔極之至情,未暇念典禮之至重,而天位,不可暫曠,人心豈使無係?伏願邸下,仰體付托之遺意,俯思繼述之大孝,勉抑哀痛之情,亟從有司之請,不勝千萬顒祝之地。答曰,罔極之中,又聞不忍聞之言,崩迫而已,卿等更勿煩言,少安余心。
以禮曹節目承言色,口傳下令曰,此節目何可入之?還給。
院議達曰,伏以皇天不弔,降割我宗祊,大行大王,奄棄群臣,慟切率普,攀號靡及。嗚呼,今日億兆生靈之所以顒望於邸下者,惟在於早正位號,亟承統緖,則告廟常行之禮,不可一時少緩,而昨者春曹草記,遽有還給之令,臣等號擗之餘,繼以抑塞,竊伏念帝王之孝,異於匹庶。以踐位述事爲重,古之聖君哲辟,未嘗以衰麻攀慕之痛,少忽於億萬年鞏固之基,則以邸下之大孝,何不念及於此乎?伏願邸下,克加深思,少抑摧痛之懷,勉循當行之典,亟賜兪音,毋或踰日,以係神人之望焉。惶恐,敢達。答曰,已諭於廷達矣。
大司憲趙載俊,大司諫李碩載,執義金樂洙,掌令申昕·李昌漢,持平沈基泰,獻納李枰達曰,皇天降割,生靈無福,大行大王,奄棄群臣,崩天之痛,率普共切。今日宗社付託之重,只在我邸下一身,而卽伏見禮曹草記還給之令,臣等奉讀抑塞,益不勝慟隕悶迫之地。臣等因知邸下,以出天之誠孝,遭罔極之禍變,攀號擗踊之中,不忍受此草記,至有此還給之擧,而第伏念,大位不可一時暫曠,宗社不可一日無主。又況帝王之孝,莫大於繼序,而我朝列聖,自有已行之舊典,邸下何不念及於此,以孤八域臣民顯望之忱耶?請少抑哀痛之懷,亟從有司之請。答曰,已諭於政院矣。
庭請再達曰,臣等謹率百僚,疾聲仰籲,而及承下答,未蒙開許,臣等於哀痛罔極之中,尤不勝憂悶抑塞之至。嗚呼,四百年宗社之托,億萬命生靈之望,惟在我邸下一身,則邸下,今何不仰體俯念,而只以哀痛之極,有此靳許之敎耶?此是國家莫重之大禮,列朝已行之成憲,則豈容暫時遲延耶?邸下如不亟回睿意,以副群情,則其於宗社何,臣民何?臣等乃敢涕泣更籲。伏乞邸下,卽賜一兪,以答億兆之望,千萬顒祝。答曰,一達二達,徒增崩迫。
政院再達曰,伏以臣等,卽伏承達辭下答,以已諭於廷達爲敎,不賜兪音,臣等聚首愕然,繼之以哽塞抑鬱之至,繼序承統,乃是有國之重事,告廟踐位,實爲歷代之常典。古昔哲王,我朝列聖,莫不抑情而勉從者,良以上而宗社之托,不可不念,下而臣民之望,不可不副故也,而今我邸下,輒下哀痛之敎,尙靳允許之批,臣雖愚迷,豈不知崩迫之孝思?固無窮已,而天位,不宜一日暫曠,人心不容一時無係,則亦豈敢徒懷煩瀆之懼,不思所以期於準請乎?臣等相率涕泣,更此呼籲。伏乞邸下,勉抑至情,亟遵舊禮,以慰顒祝之望焉,惶恐敢達。答曰,已諭於廷達矣。
兩司再達曰,臣等今日之請,實是邦禮之所不可緩,群政之所不可已,臣等方顒俟兪音,伏承下答,已不勝悲迫,而繼伏見禮曹節目還給之令,益切抑塞之至。噫,繼序承統,自是帝王應行之典,從古聖君哲辟,雖在哀慕罔極之中,勉循群請者,誠以體先王付托之意,而副臣民愛戴之情也。仰惟睿孝出天,當此崩迫之日,踐位行禮,雖有所不忍,而若念宗社之重,則今此節目之依下,有不容一刻緩也。此固擧國生靈之所共望,邸下亦不當任情固拒,而臣等一達再達,不得請則不止,請亟加睿思,特賜允從。答曰,已諭於政院矣。
庭請三達曰,繼序嗣位,乃是百年不易之制,列聖已行之禮也。今我邸下,只以孝思之罔極,不念付畀之至重,至於該曹之草記節目,屢入屢下,擧國臣民之憂遑悶迫,姑不暇論,而我邸下,獨不念大行大王平日付託之聖意乎?旣命我邸下,代聽庶務,則豈不以四百年宗社之重,數千里生靈之衆,專畀於邸下一身乎?今當亟踐大位,纘厥遺服,實爲聖人繼述之孝。我邸下,何其一向牢拒,無意勉從,至此之極耶?伏乞更加三思,快允群請,亟令禮官擧行,以副一國臣民之望。答曰,余心罔極,卿等勿復煩余。
政院三達曰,伏以臣等之一再陳請,竊附於不準不止之義,而一向堅拒,又有此節目還給之令,臣等一倍痛隕,莫省攸措。嗚呼,恭惟我大行大王,五紀臨御,萬機倦勤,克軫國事之重,特下代聽之命,邸下亦已勉承聖志,不敢辭焉,則乃於今日,應行之典,不賜允從,罔念艱大之投,是豈聖賢繼述之孝,亦豈平日付托之意乎?儻邸下,念及於此,亦庶幾怵然感惕,勉抑至淸,有不竢乎終日者矣。且翼室宅宗阼階黼裳,顧命之篇,周禮足徵,則邸下,雖欲排群下之請,任一時之哀,恐不可得也。臣等忝居出納之地,不勝憂遑悶鬱之極,又敢還入節目,以效繳還之忱。伏乞亟降兪音,以副臣民之望焉,惶恐敢達。答曰,已諭於廷批矣。
令于徐有慶曰,斂時,時原任大臣·奉朝賀·禮堂·諸承旨·兩司長官·玉堂·諸春坊入侍。
兩司三達曰,臣等之合辭陳籲,已至于再,而睿批靳許,一向牢拒,臣等益復摧裂,不知所以爲言也。伏惟邸下,以出天之性,當哭擗之日,雖典禮之應行者,猶不暇顧念,而其於繼體之重何哉?中庸之贊文武之大孝曰,繼志而述事,天所謂繼志述事者,卽踐位而行禮也,文武之孝焉,而所已行者,邸下獨不行之於今日耶?睿志愈邈,群情益迫。玆又煩瀆於哀慕之中,請速賜允從,以答一國臣民之望。答曰,已諭於政院矣。
徐有隣,以吏曹言達曰,魂殿參奉李惟簡,方在鄕云,今姑改差,其代更爲書入之意,敢達。令曰,知道。
徐有慶,以禮曹言達曰,取考庚子年謄錄,則儲君嗣位之意,涓吉告于社稷·宗廟·永寧殿,今亦依前例,將於今三月十一日告文,而儲慶宮·毓祥宮·徽寧殿,亦爲一體擧行之意,敢達。令曰,知道。
又以禮曹言達曰,卽接司僕寺牒報,則今此國恤時,各殿輦輿及轎子·御馬·仗馬·寶馬等諸具,裹以白綿布,已有前例,自本曹入達施行云,依此例擧行事,分付,何如?令曰,依。
校理鄭宇淳等箚曰,伏以皇天不弔,降割吾東,惟我大行大王,奄棄群臣,率普銜慟,攀號靡及,今日八域含生之所,顒祝於邸下者,惟在亟承大統,早定位號,以副臣民之望,則告廟彝典,誠不可一日暫緩,而迺者春曹草記,遽有還給之令。臣等號泣攀擗之餘,繼之以焦遑罔措,不知攸爲。竊伏念帝王之孝,亶在於踐位而述事,以基億萬年鞏固之業,肆昔明王哲辟之遭罹巨創,何嘗以衰麻哭擗之哀,而罔念宗社神人之托乎?惟願邸下,少抑哀慟之懷,勉循群下之情,亟賜允從,毋或踰日,不勝幸甚。臣等惟冀大臣之及時陳達,以回睿聽,而顒俟終日,闃然無聞,雖緣悲遑罔極,未及周旋之致,而揆以古大臣體國之道,得無歉乎?臣等誠不勝慨然之忱,玆陳短箚,瀆擾於哀疚之中。伏惟邸下,少垂察焉。取進止。答曰,已諭於兩司,而昨日大臣之筵奏,或未聞之矣。
校理鄭宇淳等再箚曰,伏以臣等,伏承令旨之下政院者,方切抑塞之忱,繼又有春曹節目還給之令,益不勝憂遑憫迫之至,竊伏惟念,帝王之孝,惟在述事,大寶之位,不容暫曠。自古人君,雖在哭擗號隕之中,而不得徑情任哀,勉循有司之請者,誠以宗社之寄,繼序之大禮有所重,而情不可不少屈也。今我邸下,以文王純至之孝,値商后諳闇之初,徒守含哀茹慟之情,而不思纘緖承統之重,則四百年宗社之責,將何所托重,而億兆民顒戴之望,將何所維繫乎?臣等非不知此時瀆擾,有以增邸下哀疚之懷,而莫重邦家之典禮,決不可一時遲延,此臣等所以號籲而不知止者也。伏乞更加睿思,俯循群情,不勝幸甚。取進止。覽箚具悉。已諭於政院之達矣。
丙申三月初六日寅時,御床在集慶堂。院相金尙喆,摠護使申晦,昌城尉黃仁點,行副司直金孝大,都承旨徐有隣,假注書柳孟養,記事官李心淵,奉審靈床退出。令曰,院相·摠護使入對。金尙喆·申晦進前。令曰,御床移奉資政殿時,依動駕例,侍衛儀仗,如例擧行,可也。令曰,魂殿處所,當設於何處乎?尙喆曰,臣等姑未相議矣。令曰,泰寧殿,何如?尙喆曰,雖好矣,而因山後,當爲移御,下闕設置,似好矣。令曰,姑於此闕設之似好,與摠護使論定,可也。院相·摠護使退出。王世孫,詣靈床奉審訖,承史退出。卯時,院相金尙喆,都承旨徐有隣,禮房承旨徐有慶,假注書柳孟養,記事官李心淵,執事錦城尉朴明源,判尹尹東晢入殯所,奉審靈床退出。尙喆進前達曰,小斂時當用絳紗袍,大斂時當用冕服,何以爲之乎?令曰,當依此用之,而絳紗袍,則大行朝常時所御服,用之好矣。院相退出。藥房都提調金相福,提調朴相德,副提調徐有隣,進前達曰,夜間氣候,若何?王世孫泣而不答。相德曰,邸下一身,上而奉中宮殿·惠嬪宮,下而臨百僚億兆,古人有言曰,不可以孝傷孝,何不顧此而過制哭泣乎?王世孫泣而不答。相福曰,仰瞻睿顔,汗氣恒流,以此觀之,則氣虛可知,當以一錢重蔘,煎粟米飮以進矣。王世孫泣而不答。尙喆等曰,邸下每見臣等之入,尤若是過毁,臣等誠不忍仰視,而連日哀慟之中,必多受傷之節,豈不念宗社之重而如此乎?臣等誠切迫矣。王世孫,又號哭不答。尙喆等更請節哀,王世孫,掩抑嗚咽曰,日前與卿等,同爲周旋於診察之時,仰瞻玉色,仰聆玉音矣,今焉已矣,予將於何處,更爲侍側乎?若見卿等,尤不堪忍,卿等出去,毋助余哀。三提調退出。辰時令曰,魂殿處所,姑未有定,摠護使及都廳郞廳,與承史,詣啓星堂,看審以來。摠護使申晦,左副承旨金文淳,都廳郞廳洪國榮,記事官韓用龜,詣啓星堂。奉審後回奏曰,堂甚廣闊,可設魂殿,而小星門內,又有小星堂,房舍亦不狹窄,可合居廬矣。令曰,中宮殿居慮處所,無可合處,此甚可悶。晦曰,然矣。令曰,昌德宮,若移奉魂殿則,何如?晦曰,此乃先大王所當倦戀之闕也,今若移奉,則亦爲繼述之道。令曰,卿須與有司之臣,議定,可也。摠護使以下退出。令曰,殯殿水刺間,以禁軍廳當爲之,入直禁軍,移接於扈衛廳,而除徽旨移接事,分付兵曹。令曰,局出身廳,當爲殯殿造果廳,除徽旨移接。出下令令曰,摠護使入對,申晦進前。令曰,殯殿銀器,三件外,皆是內備,此三件則自尙方待令,可也。晦曰,弘陵右崗,昔年每有稱道之敎,蓋欲依明陵例也。令曰,聖意專在右崗矣。摠護使退出。午時令曰,執事一人,入殯所奉審,可也。錦城尉朴明源,與內侍入戶內,奉審靈床後退出。令曰,居盧所,立草家三間,好矣,分付都監。令曰,殯殿銀器三件中,只以之蓋大貼待令,而餘外則皆安徐,可也。令曰,都承旨入對。徐有隣進前。令曰,先朝御製之製下者甚多,雖片言隻字,不可不編次開刊,而若於因山前,難以開刊,則以一本謄出,舊本則欲納于退壙,此意與院相,相議以奏也。若開刊,則當設編輯廳,而肅廟時,亦有御製開刊之例,亦詳考前例以奏,可也。承史退出。
小斂正時申時,前一刻,內侍移奉魂箱於御床之北,以祭床交倚,退置堂下,王世孫,俯伏於寢門之外,奉朝賀洪鳳漢·金致仁,領府事金相福,判府事金陽澤,領議政金尙喆,左議政申晦,右議政李溵,大司憲趙載俊,行大司諫李碩載,行都承旨徐有隣,左承旨蔡弘履,右承旨徐有慶,左副承旨金文淳,右副承旨吳載紹,同副承旨李養鼎,記事官韓用龜,假注書柳孟養,事變假注書李兢淵,記事官朴祐源·李心淵,執事錦城尉朴明源,昌城尉黃仁點,工曹判書金漢耆,漢城左尹尹東晢,行副司直金孝大·鄭厚謙,副司直金頤柱·金漢老·金魯永,輔德李鎭衡,兼輔德徐有防,弼善柳義養,兼弼善鄭民始,文學洪文海,兼文學李秉模,司書李商進,兼司書洪國榮,說書金憙,禮曹判書趙重晦,參判金群鎭,參議李東馨,以次陪立。執事朴明源·金漢耆·金孝大盥水,行小斂禮。令曰,凡事易致錯亂,諸執事,各以衣襨,次次鋪列,可也。令曰,右承旨徐有慶,以執事入參。出下令執事者,先設龍紋席,次鋪褥次鋪絞,次鋪柳靑金綿衾,次鋪白雲紋大緞袴,次鋪眞紅絳紗袍,次鋪玉色紫的草綠廣織三色中赤莫,次鋪莫綠雲紋大緞狹袖·煙荳色稀文緞狹袖訖。挾侍移奉靈床於斂席,執事者,右袵,補空處,用藍廣織吐手·白廣織行纏·多紅大緞道袍·多紅杭羅朝服,將斂衾,王世孫扶靈床,攀號不離,諸臣請結絞,結絞訖。王世孫,俯伏哭盡哀,在位者皆哭,挾侍及執事者,還奉大行大王于御床。王世孫,詣靈床東,俯伏哭盡哀,在位者皆哭。尙喆曰,斂禮旣卒,令別看役許圭入來,出初見樣,何如?令曰,依。許圭入御床傍,出見樣,長七尺·廣二尺一寸·高一尺二寸,宗戚·朝臣皆退出,承史退在階上。
小斂時衣襨絳紗袍,白綃橫絞三,白綃長絞,柳綠金線衾,甫羅鄕織長衣,藍貢緞狹袖衣,甫羅貢緞狹袖衣,藍貢緞中赤莫,軟藍貢緞中赤莫,多紅廣織道袍,藍貢緞中赤莫,軟藍貢緞中赤莫,紫的鄕織中赤莫,玉色藍扇緞中赤莫,藍廣織長衣,玉色宮綃長衣,甫羅宮綃長衣,土色有紋廣織長衣,玉色有紋紗背子,草綠有紋紗背子,豆綠有紋緞背子,玉色有紋緞背子,甫羅有紋緞中赤莫,草綠有紋緞長衣,草綠有紋鄕織中赤莫,甫羅有紋綾中赤莫,甫羅有紋綾長衣,草綠廣織中赤莫,藍有紋大緞道袍,藍扇緞道袍,藍有紋大緞道袍,藍扇緞道袍,草綠大緞褡,柳綠大緞褡,多紅廣織公服,藍有紋紗道袍,草綠有紋紗褡,多紅廣織朝服具裳蔽膝豆綠有紋緞中赤莫,草綠廣織道袍,藍廣織道袍,草綠有紋綾長背子,甫羅有紋大緞長衣,玉色有紋緞中赤莫,豆綠有紋綾長衣,豆綠無紋紬長衣,爛豆色褡,白雲紋大緞袴,藍廣織吐手,白廣織行纏,玉色廣織中赤莫,草綠廣織中赤莫,多紅貢緞背子,玉色鄕織中赤莫,草綠廣織中赤莫,紫的廣織長衣,豆綠廣織長衣,豆綠有紋緞中赤莫,玉色有紋綾長衣,沈香稀紋緞長衣,玉色廣織長衣,甫羅有紋綾長衣,紫的有紋緞褡,多紅有綾褡,玉色鄕織長衣。
大行大王初喪。
朝哭後,中宮殿·惠嬪宮·世孫宮·嬪宮,政院·玉堂·藥房口傳問安。答曰,罔極。
中宮殿,朝廷率百官,口傳問安。答曰,罔極。
晡哭後,中宮殿·惠嬪宮·世孫官·嬪宮,政院·玉堂·藥房口傳問安。答曰,罔極。
藥房口傳達曰,臣等伏見邸下,任情哭泣,全無所進,且伏念,中宮殿·惠嬪宮,哀毁罔極,必多傷損,實不勝萬萬焦迫,玆敢奉進菉豆粥,抑哀勉進,仍爲奉勸於中宮殿·惠嬪宮,千萬伏望。答曰,罔極。昨日已諭,卿等勿慮焉。中宮殿·惠嬪宮,當奉勸矣。
藥房口傳又達曰,朝者入侍,仰陳憂悶之忱矣,粥飮不進,其何以扶接胃氣乎?更此奉進湯元糜,抑哀强進,十分勸進於中宮殿·惠嬪宮,千萬伏望。答曰,頑忍支過,卿等勿慮,元糜當勸進於中宮殿·惠嬪宮矣。
中宮殿,藥房口傳問安,仍進湯元糜粥一器。答曰,世孫連勸,故雖强有所進,粥則何忍進乎?
惠嬪宮,藥房口傳問安,仍進湯元糜粥一器。答曰,世孫宮勸之,故强進矣。
嬪宮,藥房口傳問安,仍進湯元糜粥一器。答曰,罔極。何以飮乎?
徐有慶,以殯殿都監郞廳·摠護使意言達曰,今此國恤敎是時,內贍寺·內資寺造果廳,例設於闕內矣,今亦以忠壯衛廳,排設擧行之意,敢達。以承言色,口傳下令曰,此草記不爲批答,除標信,以忠壯衛廳擧行事,言于兵判。
又以殯殿都監郞廳·摠護使意言達曰,本都監監造官,前參奉洪亮猷,前參奉鄭文在,前都事兪漢炅差下,而俱無職名,令該曹,口傳付軍職,冠帶常仕,何如?令曰,依。
領中樞府事金相福,行判中樞府事金陽澤·韓翼謩,領議政金尙喆,左議政申晦,右議政李溵,率百官達曰,伏以臣等,昨於上下號擗之中,猥犯再三凟撓之罪,每承睿批,哀溢辭表,奉讀未終,相顧失聲。嗚呼,此何時也?苟非事體之至重,典禮之至急,則豈於未有命戒之際,敢陳不忍酬應之請,至於連日而不知止哉?帝王之孝,莫大於踐位承統,時不可後也,禮不可輕也。大寶有受,天命方新,何得無陟降之上告乎?吉凶交錯,儀文繁縟,何得無節目之先稟乎?古之聖后哲辟,咸有如此之時,豈無不忍之情,而嗣德之禮,未嘗或淹,誠以重在宗在,義掩其哀故也。惟邸下,曷不念哉?輿情所迫,更此齊籲,而悲遑之極,言不敢文。伏乞邸下,少抑罔極之痛,亟循有司之請,以重邦禮,以答衆望,不勝幸甚。答曰,又何若此?
本院達曰,伏以惟我邸下,以臣等今日之請,爲可已而不已耶?三司齊籲,百僚同聲,睿德愈邈,兪音尙靳。此實群下忱誠淺薄之罪,而惟此大禮,卽是古今不易之常典,攀號擗踊,繼述踐行,竝行而不悖,則以邸下之達孝,何不念及於此哉?噫,昊天降割,率普茹痛,擧在奔走號哭之中,而猶且相率而陳請者,誠以代親之痛,雖有所不忍,繼序之節,實不容少緩故也。伏願邸下,翻然回聽,亟許允從,以慰八域臣民之望,臣等三達未格,又此煩瀆,不勝惶恐之至,敢達。答曰,已諭於廷達矣。
大司憲趙載俊,行大司諫李碩載,執義金樂洙,掌令申昕·李昌漢,持平沈基泰,獻納李枰達曰,嗚呼,天位不可一時暫曠,而邸下之靳許,已經日矣,臣等之苦懇,已至三矣。仰惟我邸下,恭承明命,代聽庶務者,亶出順志之睿孝,則今焉俯循群情,勉陟大位,以基億萬年無疆之業,乃所以益彰其孝,而一日二日,兪音尙悶,使八域含生,崩隕抑塞,靡所攸繫,此豈聖人繼述之事,而亦豈仰體付托之重者乎?儻邸下念及於此,怵然感惕,幡然回悟,雖欲任情直行,有不可得矣。請亟允臣等之請,以副一國之望。答曰,已諭廷達矣。
恩全君禶等,率諸宗達曰,皇天降割,遭此崩天之痛,擧國含生,莫不奔走號泣,如喪考妣,此時臣民之所顒望者,只在於亟擧嗣位之典,而該曹援例節目,有還給之令,在庭臣僚,相繼陳請,已至兩日,而兪音尙悶。臣等於此,益不勝悶鬱罔極之至,國不可一日無君,臣不可一日無主。伏願邸下,仰體祖宗已行之典,亟寢節目還給之令,宗社幸甚,臣民幸甚。答曰,已諭於廷達矣。
庭請再達曰,臣等冒陳微誠,復瀆睿聽,及承下答,至有又何若此之敎,臣等相顧抑塞,罔知所措。嗚呼,我邸下,勉承明命,代聽國政者,爲重聖統,而其有光於睿孝亦大矣。今於擗踊罔極之中,不思所以仰體遺意,紹承大位,而乃反以哀痛之情,固拒群請何哉?臣等聞之,成周之禮,入翼室,恤宅宗,麻冕黼裳,升自賓階,夫以聖人之孝心,豈忍踐位而行禮哉?然受瑁而不辭者,不敢墜先王之命也。臣等死罪,非不知邸下至痛,而國家典禮,有不可一日遲延。伏惟邸下,更加睿思,亟降兪音,以副神人之望焉。答曰,卿等又何若此?罔極而已。
本院再達曰,伏以此何時也,而邸下之固拒,至此極也。嗚呼,惟我大行大王所以垂裕於邸下者,何如也,付畀於邸下者,亦何如也?在邸下繼述之道,雖於哀遑號擗之中,政宜少抑情事,亟遵彝典,以體我大行大王之遺志,實爲聖人之大孝,而一日二日,上下相持,儀文常節,閼而不行,此豈臣等所望於邸下者?竊伏想大行大王在天之靈,以邸下之哀毁踰制,必有所盡然悶憐,而亦豈不以繼序之常禮一向遲延,惕然憂傷於冥冥之中耶?以邸下之誠孝,今若念及於此,則踐位行事,豈容暫時之少緩乎?玆敢疾聲呼籲,還納節目。伏乞邸下,勉抑罔極之痛,亟擧當行之典,不勝幸甚,惶恐敢達。答曰,已諭於府院之達矣。
大司憲趙載俊,行大司諫李碩載,執義金樂洙,掌令申昕·李昌漢,持平沈基泰,獻納李枰達曰,臣等瀝盡肝血之懇,連瀆號擗之時,未承兪音,益增崩迫,未知邸下,以臣等之請,爲可已而不已耶?聖人制禮,參以人情,而禮有時重於情,夫遑遑罔極,情之至也,皇皇繼序,禮之大也。上而有宗社付託之重,下而有臣民顒祝之望,則邸下,豈可以罔極之情,拒繼序之禮耶?邸下念及情禮之間,則必不待臣等之畢辭,而幡然回思矣。請亟從齊籲,以副衆情。答曰,已諭於廷達矣。
恩全君禶等,率諸宗再達曰,嗣位之禮,必在成服之日,乃是古今之通誼,列聖之攸行,而臣等謹率諸宗仰籲矣。及承下答,未蒙開許,臣等於哀痛罔極之中,尤不勝抑塞之至。嗚呼,在廷百僚,相繼陳請,一向牢拒,臣等聚首相顧,不勝抑鬱悶迫,仰惟邸下,痛隕之中,雖不忍於踐位行禮,而帝王之制,惟此爲大,天位之重,不可暫曠,臣民之望,不可終遏。伏乞勉抑罔極之情,俯循盈庭之請,千萬顒祝之至。答曰,已諭於廷批矣。
庭請三達曰,臣等連日齊籲,辭窘意竭,而猶不能自已者,豈可已而不已也哉?噫,人子之孝,帝王與匹庶,惟以順志爲貴,試念平日遺志,其以邸下之徒懷崩迫之痛,罔念神人之托爲孝乎?抑將以勉抑至痛,克遵邦禮爲孝乎?若以斷自宸衷,特命代聽之聖意推之,其所以爲孝者,必於斯,而有所居者矣。以殿下無違之孝,雖在皇皇攀擗之中,儻一念及於此,不待臣等之言,必有所惕然回悟,涕泣而兪之者矣。臣等非不知此時屢瀆,萬萬惶悚,而念宗社之至重,援列朝之常典,玆敢齊聲更籲。伏乞邸下,亟循有司之請,上體遺忐,下副群情,千萬血泣懇祝之至。答曰,崩迫而已。
本院三達曰,伏以臣等雖愚迷,豈敢創爲無稽之說,以慼我邸下之至情也哉?從古繼序之君,未嘗以哀號之小節,或忽統承之大禮,故武王之聖焉,而踐文王之位,夏啓之賢焉,而纘大禹之服,惟此二君,亦豈不足於崩迫攀慕之孝,而其所勉而行之者?誠以一國宗社之重,終不可以不念也,萬姓黎獻之願,終不可以不從也,又況吾先君所以行之者乎?告廟之禮,嗣位之儀,不可不務加講究,則草記之尙今未徹,節目之屢入還下,亦豈非萬萬焦迫者乎?邸下之兪音愈邈,而臣等之衷情愈切,玆又相率泣血,冒瀆陳請。伏乞邸下,深思帝王之孝,允副臣庶之懇,不勝幸甚,敢達。答曰,已諭於廷批矣。
大司憲趙載俊,行大司諫李碩載,執義金樂洙,掌令申昕·李昌漢,持平沈基泰,獻納李枰達曰,臣等之連爲煩聒於號慕罔極之中者,誠以嗣位節目之擧行,一時爲急故也。夫帝王繼承,自是典禮,而不以哀毁,有少遲延,如是然後,宗社方有托,人心方有繫,此千古人君之所已行。臣等之含痛齊籲,豈違經禮,而乃邸下,只以孺慕之情,至拒應行之典,使莫重節目,歷日未頒,大小群心,遑遑罔措。此豈邸下繼述之道,而亦無以副神人之望矣。崩迫之極,又此凟撓,請更加睿思,亟擧彝典。答曰,已諭於院批矣。
恩全君禶等,率諸宗三達曰,臣等謹隨廷臣之後,再陳瀝血之懇,及承令旨,不惟不賜許可,至有崩迫罔極爲批,臣等相顧罔措,尤不勝哀隕抑塞之至。仍竊伏念,帝王之孝,必以繼述爲重,不專於哭泣號擗而已。惟我邸下,少抑至痛,亟紹大業,毋負我大行大王投遺之盛意,則亦豈非繼述之尤大者乎?伏乞亟遵列聖已行之典,以副群下盈庭之顒望,千萬幸甚。答曰,已諭廷答矣。
庭請四達曰,臣等以一日不可緩之請,陳屢次至懇迫之忱,連奉批旨,未蒙準許,睿孝雖出於罔極,群情轉切於遑汲。噫,臣等雖愚迷,亦豈不知出天之孝思,深有所不忍,而第念帝王之孝,莫大於繼序,故夫子之論達孝,以踐位爲先,康王之在宅宗,以冕服行禮,此實萬世不易之典,列朝已行之禮也。嗚呼,宗社之無托,臣民之無主,今幾日矣。邸下若徒以哀痛之極,而靳許莫重之禮,則豈所以仰體先王付畀之意乎?皇皇悶迫,不獲請則不敢已,故玆又涕泣更陳。伏乞翻然回思,卽賜允許,勉答億兆之望焉。答曰,崩迫罔極,卿等勿復煩余。
本院四達曰,伏以臣民無祿,擧抱弓劍之痛,而其所以賴而有恃者,以我邸下离明之繼照也。噫,國之有君,如天之有日,環東土億萬生靈,莫不奔走攀號,如喪考妣,而猶且矯首跂足,以望邸下位號之定者,如候大明之升天,以時則不可少淹也,以禮則自是應行也。古之聖賢,未嘗徑情直遂,違時而廢禮,則邸下於此,亦有所不得辭者矣。臣等之相率苦懇,已至乎七矣,語窮意竭,不暇緩辭,玆又疾聲號籲。伏乞邸下,俯垂鑑諒,速降兪音焉,惶恐敢達。答曰,已諭於廷批矣。
大司憲趙載俊,行大司諫李碩載,執義金樂洙,掌令申昕·李昌漢,持平沈基泰,獻納李枰達曰,臣等之號泣陳籲,情已窮矣,辭已竭矣。嗚呼,帝王盡孝之道,與匹庶有異,不以任哀徑情爲孝,必以繼志述事爲孝,以邸下純至之性,豈不念及於繼述之孝,而只緣至情難抑,以致群情莫副,使千古帝王通行之常禮,尙此遲延,豈不有傷於邸下之孝哉?方今晨夕屢更,斂禮已過,仰惟邸下,號擗哀霣,益復罔極。臣等雖甚愚迷,豈不知此,而連事煩瀆,不之止者,惟望邸下,爲宗社爲生靈,深體帝王盡孝之道也。請速降兪音,勉循群情。答曰,已諭政院矣。
庭請五達曰,臣等合辭申請者,實是天地之大經,歷代之彝典,亦粤我祖宗之所已行,而一向牢拒,以至鎭日煩瀆,臣等惶悶抑塞,不能自定,當此號擗罔極之日。臣等雖甚愚迷,豈不知出於孝思之難抑,而第念帝王之孝,當以丕顯丕承爲重,而不在於一時之徑情,顧今宗社神祈之靡所托,億兆生靈之靡所依,凡幾日矣。於昭在上之靈,寧不慼慼而貽憂耶?邸下若念及於此,則豈敢自忽於付托之重,神人之望,而思所以抑情遵禮之道乎?伏乞亟回睿心,俯循群情,千萬顒祝。答曰,何若是耶?
本院五達曰,伏以嗚呼,伏惟我大行大王,以煌煌大寶,以遺我邸下,寶之所歸,位之所係,禮之所載也。禮有所未講,則位有所未定,位有所未定,則寶有所未托也,臣等所以苦口力懇,請頒節目,煩凟而不知止者也。只事攀號,如不忍聞,卽邸下一己之情也,亟承統緖,罔或少緩,乃聖人萬世之公也。豈可以一己之情,掩萬也之公世哉?儻邸下,怵然却顧,深思大寶付畀之重,則想不待臣言之畢,涕泣而從之矣,言不知裁,益增哽塞,惶恐敢達。答曰,已諭廷批矣。
大司憲趙載俊,行大司諫李碩載,執義金樂洙,掌令申昕·李昌漢,持平沈基泰,獻納李枰達曰,嗚呼,事固有緩急,而當急而不可緩者,卽關宗社之重也,係典禮之嚴也。於此而或有所遲緩,則臣民之奔走號呼,必欲準請而乃已者,人心之所同然也。臣等伏讀大行大王憑几之命,有曰大寶,傳于王世孫,夫大寶,卽臣等所請嗣位之事,而當急而不可緩者也。今已三日,尙靳兪音,嗚呼,大寶已傳,而彝典未擧,邸下豈可以哭擗罔極之思,有所不忍於踐位行禮之擧耶?言之及此,臣等益不勝摧裂崩隕之至,應行之禮,決不容一日少緩,請亟頒節目,以副神人之望。答曰,已答廷請矣。
校理鄭宇淳,副校理朴天衡·趙尙鎭,修撰尹東晩·金致顯,副修撰尹行修箚曰,伏以臣等,再三齊籲,情窮辭竭,每逢睿批,只切抑塞悶迫,不知所以爲喩也。伏念我邸下以純至之孝,遽遭天崩之慟,攀擗號隕,穹壤靡逮,臣等非不知此時瀆撓,重慼我邸下之孝思,而顧惟我大行大王,以四百年宗社之重,投遺而付畀者,專在於我邸下,則邸下,其不思所以承膺之乎?八域群生,奔走號哭,顒望而願戴者,亦惟在於我邸下,則邸下其不思所以慰答之乎?邸下一身之所付托者,若是其重且大矣,而徒以哀疚孺慕之懷,不忍遽循群情,一日二日,固拒至此,實非臣等之所仰望於我邸下者也。嗚呼,今日臣等之言,卽擧國同然之情也,上自大臣,下至文武百官,莫不苦口力懇,聚首顒俟,則顧臣等疎淺之誠,雖不足感回睿聽,而獨不思抑情遵禮,勉副群情者乎?伏乞邸下,更加三思,亟降兪音,俾宗社有托,臣民有主,不勝幸甚。取進止。答曰,覽箚具悉。已諭於喉院之達矣。
校理鄭宇淳,副校理朴天衡·趙尙鎭,修撰尹東晩·金致顯,副修撰尹行修箚曰,伏以臣等,披露心肝,再次陳懇,而及奉徽旨,未蒙允許。臣等聚首涕泣,繼之以憂遑罔極之至,竊伏念翼室宅恤,御王冊命,卽周家之典章也,含哀抑情,勉循群情,是列朝之成法也。臣等固知我邸下純篤之孝,號擗之慟,不忍於踐位行禮,而今若任情固拒,徒循孺慕之情,不顧繼統之重,則其於宗社何,其於臣民何?嗚呼,今日此何等時也,大行賓天,神人靡托,擧國群情,哀遑罔極,而至情難回,彝典未定,此莫非臣等誠意淺薄,未能孚格之罪,而亦豈不有傷於帝王之達孝盛節也哉?邸下雖欲自伸哀慟之私,差緩纘序之禮,而大寶,豈可一日而無主也,群生,豈可一日而無係也?伏乞邸下,亟回睿思,勉降兪音,俾早定節月,卽擧典禮,以副一國顒望之情,不勝幸甚。取進止。答曰,覽箚具悉。已答府院矣。
校理鄭宇淳,副校理朴天衡·趙尙鎭,修撰尹東晩·金致顯,副修撰尹行修箚曰,伏以臣等,卽伏承批旨,又以已答爲敎,臣等誠不勝摧隕抑塞,罔知攸措。臣等雖甚愚迷,詎不知我邸下靳允之意,寔出於哀慟不忍之至情,而第伏念,邦家之典禮旣重,則哀慕之孝思,不可徒循也,宗社之付托至大,則繼統之丕位,不可暫曠也。自古繼體之君,孰無深哀至慟於衰麻苴杖之日,而莫不抑情而踐位,誕惟我列聖,亦莫不宅恤服冕,亟遵典禮,則此豈非邸下今日之所當法者乎?伏況帝王之孝,異於匹庶,祖宗定制,載在典章,縱殿下徒循哀慕之情,不許常行之典,而艱大投遺之責,在邸下,志事繼述之望,亦惟在邸下,則服成踐阼之禮,斷不可以斯須淹遲。伏乞邸下,翻然回悟,亟賜允從,以爲臣民顒望之情,不勝幸甚。取進止。答曰,覽箚具悉。答於兩司矣。
丙申三月初七日寅時,御床在集慶堂。院相金尙喆,摠護使申晦,禮房承旨徐有慶,假注書柳孟養,記事官朴祐源入戶內,奉審御床而出。王世孫,詣御床傍奉審,執事者,請改出見樣。令曰,依爲之。院相金尙喆,摠護使申晦,錦城尉朴明源,昌城尉黃仁點,工曹判書金漢耆,行副司直金孝大,禮房承旨徐有慶,假注書柳孟養,記事官李心淵,別看役許圭,白萬重,入御床傍,出見樣,內長六尺,內廣一尺七寸一分,高一尺八分,院相以下退出。尙喆進前達曰,邸下罔極之情,豈不然矣,而在宗社付杔之重,不可一向固拒。今日將爲更請,亟賜勉從,千萬伏望,勉從然後,當有擧行之事,下情豈不悶迫乎?金相福進前曰,此不可曠日持久之事也。朴相德進前曰,自古聖王,皆有應行之例,豈可如是固拒乎?王世孫,號泣不答。辰時令曰,院相·摠護使入對。院相金尙喆,摠護使申晦進前。令曰,誌狀纂修,不可稽緩,堂郞從速差出,好矣。大行朝五十年盛德至治,已在於金櫃石室,而至若建儲前幽潛之德,內行之未及發揮者,多有不可不記實者,而今予悲遑之中,精神茫昧,無以錄出。況且先大王至慈至孝之德,亦在於辛任履艱之時,亦當揄揚其萬一,以光聖德矣。尙喆曰,然矣。急急纂修,然後可以請謚矣。令曰,纂修堂郞,卽爲差出,可也。尙喆曰,校正郞廳,則以洪國榮·鄭民始·徐有防·李鎭衡四人差出,何如?令曰,好矣。堂上則以曾經編次人差出,則好矣。如蔡濟恭·具允明尤好,而趙明鼎,則以纂修堂上差,下可也。尙喆曰,果好矣,而但戶判,則方帶都監堂上,國葬凡百,專靠於此人,而又有此校正之役,則似有掣礙之端矣。令曰,都監堂上,非特此一人,雖有校正之役,豈有大段相礙之慮乎?尙喆曰,告訃使入送之前,先送宣傳官一人,以使行入去之意,先通于鳳凰城,何如?令曰,依爲之。令曰,資政殿欑宮移安時,靈寢則設於東邊,中宮殿哭臨處所,則設於西邊,可也。諸臣退出。令曰,大行大王行狀,今將纂修,政院日記外,雖起居飮食之際,動靜事爲之間,如有聖德之可以表出者,則諸臣其各錄出以入。令曰,中官爲陪來御製,方往毓祥宮,以衛軍三十名定送事,分付。巳時令曰,尹東晢入對。尹東晢進前,令曰,俄已下令,而今方纂修狀草,聖德之可以發揮者,卿等須一一錄出以入,可也。東晢曰,臣旣已奉承下令,故方欲以笏記書入矣。午時令曰,鄭厚謙入對。厚謙進前,令曰,大行朝謚狀,非久入送,而余則荒迷中,不能記萬一,雖一二條件,卿若有所思者,載在史記塗人耳目者外,錄進,可也。厚謙對曰,臣等豈可以一二件事,形容聖德乎?令曰,與錦城尉,相議爲之,好矣。遂退出。未時令曰,都監堂上入對。工曹判書金漢耆進前,令曰,中宮殿哭臨往來時,以小藍轝裹布事,分付。工判退出。令曰,都承旨入對。都承旨徐有隣進前,令曰,殯殿北退至階底,設假抹樓,其上如不足,則設茅假家,可也。令曰,今番執事崔東岳家,無一人入參者,如有可堪執事者,知名以奏。申時,有隣進前曰,諸崔皆在外任,在京者只有一人,而質卑,而不可爲執事云矣。令曰,異姓中或有可合者,錄入,可也。令曰,執事·承史,入御床奉審,可也。執事金孝大·金漢耆,承旨徐有慶,史官柳孟養·李心淵入戶內,奉審御床而出。酉時令曰,都承旨入對。徐有隣進前,令曰,明日梓宮奉安,趁門限爲之,外排設處所,以崇政殿內設幄次爲之,郞廳一人守直。令曰,初入侍諸臣,於直拜曲拜處,俯伏哭後入侍,限三年依此擧行事,分付。令曰,大行朝言行,藏之金櫃石室者外,或有一言一行之聞於入侍,播諸外間者,時原任隨聞錄入事,言于院相,可也。有隣曰,臣出問崔家異姓,則只有趙德倫一人云,而亦不可合於執事者云矣。令曰,第待令於閤外。令曰,明日奉梓宮於藝文館云,何不直爲奉安於資政殿,而先奉於此乎?前例考入,可也。有隣曰,藝文館事,旣已開端,故臣有仰達者矣。本館旣設都監,則莫重史草,不可仍置之於此矣,在前如此之時,史草當移奉於春坊云,今番則何以爲之乎?王世孫,涕泣不答。承史退在階上。二更令曰,大臣·承·史,入御床奉審。院相金尙喆,摠護使申晦,禮房承旨徐有慶,事變假注書李兢淵,記事官朴祐源同入,奉審後退出。令曰,都監郞廳徐日輔,以執事入參。
大行大王初喪。
朝哭後,中宮殿·惠嬪宮·世孫宮·嬪宮,政院·玉堂·藥房口傳問安。答曰,罔極。
朝廷率百官,口傳問安,答曰,罔極。
晡哭後,中宮殿·惠嬪宮·世孫宮·嬪宮,政院·玉堂·藥房口傳問安。答曰,罔極。
中宮殿,朝廷率百官口傳問安。答曰,罔極。
金文淳達曰,闕內入直,事體至重,雖在常時,皆有省記,況此國恤之時,尤不可以無省記,而伏聞錦城尉朴明源,昌城尉黃仁點,行副司直鄭厚謙,連日直宿,而俱無省記,良有違法例,事甚未安,竝從重推考。兵曹亦難免檢飭之失,當該堂·郞,竝爲推考,何如?臣亦以該房,未卽覺察,惶恐待罪。令曰,勿推勿待罪。
中宮殿,藥房口傳問安,仍進湯元糜一器。答曰,罔極。日愈多而頑命尙存,世孫勸進,故雖有强進,此則何以食乎?
惠嬪宮,藥房口傳問安,仍進湯元糜一器。答曰,愈益罔極,何忍食乎?
藥房口傳達曰,夜間睿候,若何?中宮殿氣候,何如?惠嬪宮氣候,何如?臣等不勝憂慮萬萬。玆敢奉進粥飮,抑哀强進,奉進于中宮殿·惠嬪宮,以盡扶護之道,千萬伏望。答曰,罔極。粥飮當勸進於中宮殿·惠嬪宮矣。
嬪宮,藥房口傳問安,仍進湯元糜一器。答曰,愈益罔極,何忍食乎。
中宮殿,藥房口傳問安,仍進湯元糜飮一器。答曰,不得不食,因世孫之勸矣,粥則何以食乎?此後勿復更進爲望。
惠嬪宮,藥房口傳問安,仍進湯元糜一器。答曰,去益罔極,何以食乎?
藥房口傳又達曰,朝者所入湯元糜,不審已有所進乎?臣等不勝憂慮,玆敢更爲封進,抑哀勉進,亦爲奉勸於中宮殿·惠嬪宮,千萬伏望。答曰,支過如昨,卿等勿慮焉。中宮殿·惠嬪宮,方勸進矣。
嬪宮,藥房口傳問安,仍進湯元糜一器。答曰,粥飮强進矣。
藝文館御製校正廳香室·嬪殿都監·侍講院三房,同入翊衛司藝文館武兼廳香室。
本院達曰,伏以嗚呼,宗社無所托,臣民無所依,皇皇然罔知攸措者,今幾日矣。繼緖承統,有國之大事也,而日踰乎三,達至於八,誠意淺薄,尙不得兪音,豈可曰國有臣乎?玆又瀝血陳請,冒瀆攀號之中。伏乞邸下,亟回睿聽,速賜允從,以爲宗社臣民之幸焉,惶恐敢達。答曰,已諭。
領中樞府事金相福,行判中樞府事金陽澤·韓翼謩,領議政金尙喆,左議政申晦,右議政李溵,率百官達曰,臣等之前後陳請,已至於八矣,而未承一兪之音,臣等每於仰進文字,伏奉批旨之際,固知睿懷之益增慟怛,而第伏念,繼緖嗣服,乃是國家莫重莫大之事,則爲今日臣子者,豈不遑遑焉汲汲焉瀝血而祈懇乎?大行大王,以宗廟社稷,付之於邸下,以百官萬民,托之於邸下,邸下其可只任哀痛之情,不顧付托之重乎?宜卽仰告陟降,以副生靈之望,顧今受縗之期已迫,踐位之禮至重,而一日二日,致煩瀆擾於深墨之中,此莫非臣等忱誠之未孚,而然而邸下,獨不念天位之不可暫虛,國事之不可暫曠乎?亟回睿心,俯從群請,千萬顒祝。答曰,崩迫而已。
大司憲趙載俊,行大司諫李碩載,執義金樂洙,掌令申昕·李昌漢,持平沈基泰,獻納李枰達曰,臣等連日瀆擾於哀隕罔極之中者,固知益慼我邸下,而邦典至大,則號慕之孝思,不可徒循也,宗社至重,則纘序之丕位,不可暫曠也。自古繼體之君,無不於衰麻哭擗之日,勉從踐位行禮之請,誠以帝王之孝,莫大於纘服之故也。宅恤服冕,自是竝行之禮,遺大投艱,尤急丕承之責,此不可斯須淹遲,以孤神人之望。請勉抑孺慕之慟,亟遵應行之禮。答曰,諭廷請。
恩全君禶等,率諸宗達曰,臣等瀝血之懇,至再至三,而誠意淺薄,故尙未許可,臣等聚首罔措,冞切哀隕之忱。竊伏念列聖相承自有典禮,帝王大孝,惟貴紹述,則宗社之托,臣民之望,只係於我邸下一身矣。崩迫罔極之中,故不忍特許,然獨不念付托之至重,而亦不念顒望之至懇乎?伏願邸下,上體列聖之意,下納群僚之請,式遵已行之盛禮,亟紹投遺之大業,則宗社幸甚,臣民幸甚。答曰,已諭於廷達矣。
本院再達曰,伏以嗚呼,今日之事,有不可緩聲者矣,惟我大行大王,以列聖朝傳授之四百年宗社,付畀於邸下,其業至大,其事至重。又伏況慈敎之下于廷臣者,若是其惻怛丁寧,凡厥含生,莫不摧裂感泣,雖以邸下攀擗如不忍之心,豈可一向靳兪,不體我大行大王眷託之意,曁慈聖懇摯之敎乎?儻邸下,念及於此,想不待臣等罄竭之辭,淺薄之誠,而必有所允許者矣。瞻天仰禱,只有涕淚之無從而已,惶恐敢達。答曰,已諭廷請矣。
庭請再達曰,今此嗣位之請,一日不可緩者,而以邸下罔極之孝思,尙此靳許,目今國事,萬萬罔措,而情窮勢極,他不暇顧,進伏閤外,不得不瀆撓於慈聖哀痛之中,伏想有勸勉之節。伏乞仰體慈意,俯循群請,宗社幸甚,臣民幸甚。答曰,號呼攀擗,益復崩迫。
大司憲趙載俊,行大司諫李碩載,執義金樂洙,掌令申昕·李昌漢,持平沈基泰,獻納李枰達曰,嗚呼,含哀茹慟,攀號擗踊者,邸下之孝也,誕承丕緖,繼志述事者,帝王之禮也。臣等非不仰念邸下之孝思,而所守者,帝王之常禮,情雖罔極,禮則爲重,邸下雖欲固拒臣等之請,有不可得矣。嗣位之期斯迫,允從之靑猶遲,此今日億兆民庶,所以遑遑靡依,若不能須臾者也。請勉抑至哀,快降愈音。答曰,已諭。
恩全君禶等,率諸宗再達曰,臣等鎭日咸造,瀝血仰懇,禾蒙矜許,方切抑鬱之際,卽伏承下答,終靳允許,邸下雖欲徒循罔極之私情,其於宗社之托,臣民之望,當復何哉?伏乞邸下,亟從廷籲,上以慰大行大王投遺之盛意,下以副臣民顒望之望,千萬幸甚。答曰,已諭廷請矣。
庭請三達曰,臣等之三日齊籲,此何等關係,而一向牢拒,睿聽愈邈,自今國事,轉益罔涯,不得不詣閤煩籲於慈聖矣。奉讀批敎辭旨,益不覺失聲痛泣,而若其自內勉諭之敎。伏想邸下,必已承聞,則到此地頭,邸下豈可以哀痛之私情,不念宗社付托之至重乎?雖以大行大王至行大孝,當甲辰大喪,猶且仰體慈旨,勉承洪緖,以基億萬年大業,傳之我邸下,則邸下,何不仰體我慈聖,今日爲國懇勸之至意乎?情窮勢極,未暇緩聲,乃敢流涕而陳之。伏乞勉抑至情,亟降兪音,千萬顒祝之至。答曰,仰承慈敎,又循群情,不得已勉從,罔極罔極。
大司憲趙載俊,行大司諫李碩載,執義金樂洙,掌令申昕·李昌漢,持平沈基泰,獻納李枰達曰,臣等聚首齊籲,苦忱血懇,罄竭無餘,竊庶幾我邸下,慼然感悟,而每承批旨,終靳兪音,盈庭臣僚,相顧愕眙,罔知攸措。嗚呼,惟我列聖,繼繼承承,今傳次式至邸下矣。邸下於此,徒守孺慕之情,不思纘序之重,則宗祊靡所托,生民靡所依矣,此非臣等所望於邸下者,而亦不能無憾於帝王之大孝盛節矣。請更加三思,亟降一兪。答曰,已諭廷請。
恩全君禶等,率諸宗三達曰,臣等謹隨廷臣,鎭日瀝血之懇,及承令旨,至以崩迫罔極爲批。臣等奉讀未半,五內如割,邸下每以哀痛不忍爲敎,帝王之孝,與匹庶有異,上有宗社之重寄,下係臣民之仰戴,其不可徒循罔極之私,不思所以慰安慈聖之志也決矣。伏乞勉抑至情,快從庭議,克紹列聖已行之成憲,宗社幸甚,臣民幸甚。答曰,已諭廷請。
中宮殿,大臣·百官諸閤外,口傳啓曰,國不可一日無主,而以王世孫罔極之心,尙不許擧國之請,目今國事,萬分罔措,他不暇顧,乃敢瀆撓。伏乞深軫宗社之重,以盡勉回睿聽之道焉。答曰,遭天崩之慟,見今日之啓辭,尤爲罔極,而罔極之中,宗社之托,尤有急焉,世孫哀毁過度,不爲勉從云,情境其雖然矣,列聖祖繼承之事,不可違也。卿等啓辭如此,自內當勉諭矣。
世孫宮,大臣·百官詣閤外達曰,今此嗣位之請,一日不可緩者,而以邸下罔極之孝思,尙此靳許,目今國事,萬萬罔措,而情窮勢極,他不暇顧,進伏閤外,不得不瀆擾於慈聖哀痛之中,伏想有勸勉之節。伏乞仰體慈意,俯循群請,宗社幸甚,臣民幸甚。答曰,號呼攀擗,益復崩迫。
校理鄭宇淳,副校理朴天衡·趙尙鎭,修撰尹東晩·金致顯,副修撰尹行修箚曰,伏以臣等,前後累箚,罄盡愚衷,而微誠未格,睿聽愈邈,臣等轉益隕塞,不知所出。臣等竊伏聞,號踊哭擗,孝子之至情,踐行繼述,人君之大禮,肆惟滕廬顔色之戚,而弔者大悅,康王冕服之始,而周書詳載,若是乎二者之建諸天地,而竝行不悖也。臣等竊謂我邸下,睿學高明,雖在巨創哀遑之日,必宜參酌情禮,擧措得中,而不意邸下,反以滕廬之至情,欲稽周家之大禮,不循常典,固拒群情,乃至於此,臣等死罪。竊以爲古先聖王之達孝盛節,宜不如此也。抑又伏念我邸下,自聽政以來,受先王付托之重者,顧何如也,而今若祗因罔極之情,不念繼統之大,哀不少節,變不思順,而致使至大至重之擧,不免乎曠日而稽期,則大行上仙之靈,眷顧慼慼,得無不豫於在天者乎?言之及此,不覺聲血交逬,惟邸下,儻可體念於是,則必不待群下之言,而知所裁矣。玆更瀝肝畢辭,涕泣而陳之。伏乞少抑情思,勉賜允從焉。取進止。答曰,覽箚具悉。已諭庭臣。
校理鄭宇淳,副校理朴天衡·趙尙鎭,修撰尹東晩·金致顯,副修撰尹行修箚曰,伏以臣等,聚首陳請,苦忱血懇,罄竭無餘,而每承批旨,兪音尙靳,此莫非臣等誠意淺薄,不能孚格之罪也,相顧愕眙,繼之以憂煎悶迫之至。嗚呼,惟我大行大王,旣以宗社之重,兆民之重,全付我邸下,則豈以邸下昔日順志之孝,獨不念奉承遺志之道乎?一日二日,徒使諸臣,奔走號籲,涕泣憂遑者,亶出於我邸下哀慟崩迫,未及回思之致也。然念帝王之孝,莫尙於文武,而聖人之稱文武,亦惟曰繼志述事,今邸下,惟以攀擗號霣之至痛,不思繼志述事之大道,則其亦不幾近於以孝傷孝乎?不惟臣等之言如此,八域含生之類所顒望,莫不如此,不惟八域之望如此,皇天祖宗之所眷顧於邸下者,亦惟如此,雖邸下輕咈臣民之情,奈皇天祖宗何哉?況伏見慈聖批旨之下庭籲者,辭敎哀痛惻怛,其所以慰諭勸勉者,亦足以仰想矣,在邸下承順之道,豈宜一向靳持,不思所以答至意者乎?伏乞邸下,更加三思,亟降一兪,上副慈敎,下循群情,不勝幸甚。取進止。答曰,覽箚具悉。已諭於廷請之批矣。
丙申三月初八日卯時,御床在集慶堂。令曰,大臣·承史,入御床奉審。院相金尙喆,摠護使申晦,禮房承旨徐有慶,記事官韓用龜·朴祐源同入,奉審後退出。尙喆·晦進前達曰,夜間氣候,若何?王世孫,泣而不答。尙喆曰,邸下雖在罔極之中,何不念宗社之托,生靈之望耶?臣等之懇,非不煩瀆,而誠意淺薄,終不得感回睿意,臣等之罪,固無可言,而將於國事何?臣等今方退出,又當仰陳衷懇,而終若未蒙兪音,則不得不瀆撓於中宮殿矣。王世孫不答,仍號哭不已。諸臣退出,藥房三提調,進前問候。王世孫,泣而不答。午時,王世孫詣殯所,奉審御床。申時,時原任大臣·禮判進前。尙喆曰,俄承批旨,亟賜允許,此雖百王應行之典,而鎭日顒望之餘,伏奉勉從之敎,宗社之幸,曷有其極?王世孫涕泣曰,此豈余忍爲勉從者,而非但卿等之懇請不已,慈殿下敎,丁寧懇惻,今日批答,不得不勉許,而痛迫之心,觸事益切矣。重晦曰,中宮殿稱號,當以大王大妃殿爲之乎?令曰,姑未知典禮之如何,而旣已以孫繼祖,則孝章廟未追崇之前,似當以王大妃稱號矣。尙喆曰,睿敎誠然矣。重晦曰,來頭孝章廟追崇之後,始當以大王大妃稱號,則不可不詳量稟定矣。尙喆曰,臣等取考日記,則仁廟登極後,仁穆大妃稱號,以大王大妃殿爲之,此是我國家典禮也。今番稱號,似無異同矣,奏請使,非久當入送,大妃殿稱號,豫爲定奪,然後可有擧行之事矣。王世孫涕泣曰,聞此等言,余心一倍痛割矣。當此悲遑之中,未知典禮之如何,莫重之事,不可不博詢而處之,卿等率百官,收議以奏。酉時,時原任大臣·禮判進前。尙喆曰,臣等收議於百官,則皆以爲今則先稱王大妃殿,似合禮意云,故以此稟達計矣。適見仁廟故事,故持以來奏矣。睿意旣有情禮俱備之意,則以此定奪,元不相違於諸臣收議之意矣。令曰,長陵故事,非不知之,而未追崇之前,有以孫繼祖之義,先稱王大妃殿,追崇之後,改稱大王大妃殿,以體大朝加號定統之意,則情禮似俱備。然此非一己之所可臆斷者,更爲收議處之,可也。院相以下退出。少間,令曰,都承旨入對。徐有隣進前,令曰,今番收議,當博採群言,在外儒臣處,亦欲收議以來,未知能無不及之欲乎。有隣曰,此正爲禮待山林之道,睿敎誠允當矣。嗣位吉時,在於再明之午,若令馳往,收議以來,則似無不及之慮矣。洪國榮曰,此等事,豈不收議於山林乎?敎文頭辭,雖臨時書塡,亦無不可矣。令曰,今日收議,各司博考,待明日來會,在外儒臣處,遣禮官馳往,問議回達。初更,院相·摠護使,爲御床奉審入來,申晦召承言色,稟以梓宮,已奉安於崇政殿緣由訖。院相·摠護使·金孝大·尹東晢·徐有隣·柳孟養·朴祐源入戶內,詣靈床傍,周四面奉審而出。
大行大王初喪時。
中宮殿·惠嬪宮·世孫宮·嬪宮,政院·玉堂·藥房口傳問安。答曰,罔極。中宮殿,朝廷率百官,口傳問安。答曰,罔極。
靈床移安後,中宮殿·惠嬪宮·世孫宮·嬪宮,政院·玉堂·藥房單子問安。答曰,罔極。
中宮殿,朝廷率百官,單子問安。答曰,罔極。
大斂下梓宮後,中宮殿·惠嬪宮·世孫宮·嬪宮,政院·玉堂·藥房單子問安。答曰,罔極。
中宮殿,朝廷率百官,單子問安。答曰,罔極。
晡哭後,中宮殿·惠嬪宮·世孫宮·嬪宮,政院·玉堂·藥房口傳問安。答曰,罔極。
中宮殿,朝廷率百官,口傳問安。答曰,罔極。
中宮殿,藥房口傳問安,仍進湯元糜粥一器。答曰,罔極。口傳下敎曰,當今日頑忍苟存,摧割至痛,雖不能抑,世孫哀毁過度之中,晝夜懇勸,故强進糜飮,而僅支過矣。
惠嬪宮,藥房口傳問安,仍進湯元糜粥一器。答曰,愈往而尤益罔極,何以食乎?中宮殿進御,則亦當進矣。
世孫宮,藥房口傳達曰,靈床今將移奉,伏惟孝心哀慕,益復罔極,累日攀擗之餘,傷損必多,湯元糜一器奉進,加意勉進,而奉勸于中宮殿·惠嬪宮,千萬伏望。答曰,罔極。頑忍如昨,徒增崩迫,元糜當奉進于中宮殿·惠嬪宮矣。
嬪宮,口傳問安,仍進湯元糜粥一器。答曰,罔極。粥飮當勉進矣。
世孫宮,藥房口傳達曰,終日攀擗之餘,粥飮必無所進,伏不勝焦迫之至,粥一器,玆又封進,勉强以進,而奉勸于中宮殿·惠嬪宮,千萬伏望。答曰,罔極。當勸進于中宮殿·惠嬪宮矣。
令于李養鼎曰,靈床移奉時,大臣以下至於下人,皆哭從。
金文淳,以殯殿都監郞廳·摠護使言達曰,梓宮銀釘加漆,今月初十日爲始,間一日依例爲之,而時刻,則令該曹推擇之意,敢達。令曰,知道。
又以備邊司言達曰,在前國恤時,告訃使臣,差遲發送,先差一官,大行大王昇遐月日及使臣某官差出之意,言于鳳凰城將,使之傳通衙門,前例如此。令該曹依前擧行,而曾於庚子年,有昇遐朝廷等文字,城將執頉之事,此則監營及本府,亦必有可據謄錄,考出措辭宜當。此意亦爲知會于平安監司·義州府尹,何如?令曰,依。
又以禮曹言達曰,梓宮加漆時,不可無告由之擧,而累次加漆,每告事由,實涉煩瀆,累次加漆之意,竝入於初次告祝中,似爲合宜。令藝文館,措辭撰出,亦令代奠官,因朝奠豫告,何如?令曰,依。
又以長生殿郞廳都提調言達曰,外梓宮始役吉日,令日官推擇,則始役今三月十六日午時,合木同月二十六日午時爲吉云,以此日時擧行之意,敢達。令曰,知道。
令于李養鼎曰,大斂奉下梓宮時,時原任大臣·奉朝賀·諸承旨·兩司長官·玉堂·諸春坊入參。
丙申三月初九日寅時,御床在集慶堂。院相金尙喆,摠護使申晦,執事金孝大·金漢老,都承旨徐有隣,假注書柳孟養,記事官朴祐源,同入戶內。詣靈床傍,啓衾奉審而出。卯時,左右相·藥房三提調進前。尙喆曰,氣候,若何?王世孫,涕泣不答。尙喆曰,大斂後下梓宮,時刻稍間,梓宮若臨時奉入,則似有窘急之慮,豫爲奉入似好,不可不稟定擧行矣。令曰,先爲奉入,可也。晦曰,大斂時,許圭將待令,而算員中,亦有可合執事者,亦爲待令,使之權着冠帶,何如?令曰,依爲之。令曰,大妃殿稱號,余欲以王大妃稱號者,意有在焉,使收議百官知之,好矣。尙喆曰,雖無此敎,收議百官,亦似無異議矣。相福進前曰,睿候,若何?中宮殿氣候,若何,惠慶宮氣候,若何?王世孫,泣而不答。相福曰,臣等入對時,每每過毁如此,臣等不勝憂悶之至。邸下一身,何等重大,而不思所以保護之道耶?王世孫,又泣而不答,諸臣遂退出。徐有慶進前曰,御床移安時,陪衛諸臣,皆以華服,當隨詣,承史服色,則何以爲之乎?令曰,戎服諸臣外,皆以淺淡服爲之。令曰,大斂奉下梓宮時,時原任大臣·奉朝賀·諸承旨·兩司長官·玉堂·諸春坊入參。徐有隣進前。令曰,昨日使之收議者,余意豈無以也?一則宗統大·繼序重,雖以孫繼祖,以弟繼兄,祖與兄,當爲稱故也。在禮今日稱號,當用此例,余意非徒以未奉王大妃殿,而直稱大王大妃殿爲未安也,此竊附以孫繼祖之義也。一則禮意雖如此,旣有承統之遺敎,則來頭孝章廟,自當追崇,伊時更爲議定無妨,此寔遵加號聖敎之意也。余意如此,使百官,知此意獻議,各陳可否之見,荒迷之中,有難以令旨頒示,承旨旣聽余言,雖是筵話,使百官知之,可也。遂退。辰時,都監堂郞,奉小欄床,奠置於廳房後障子,內侍及諸執事,移奉靈床於小欄床,內侍奉出淸商門外,別監受而奉之,侍衛儀仗,或先或後而隨。王世孫,隨靈床號哭,侍衛諸執事·承史,亦哭從靈床,詣資政殿,執事奉出靈床,奉安於東邊幄內。王世孫止哭,出自西狹門,詣泰寧殿南行閣廬次,承史少退。以承言色口傳下令曰,承史·宮官,輪回待令於帳外,以泰寧門爲閤門。承史·宮官,退坐於帳外。少間,王世孫,出詣內廬次,承史·宮官隨入。王世孫,俯伏於苫塊上。
大斂正時巳時,前一刻,王世孫,自虛次,詣殯殿俯伏。入參諸臣奉朝賀洪鳳漢·金致仁,領府事金相福,判府事金陽澤,領議政金尙喆,左議政申晦,右議政李溵,大司憲趙載俊,行大司諫李碩載,都承旨徐有隣,左承旨蔡弘履,右承旨徐有慶,左副承旨金文淳,右副承旨吳載紹,同副承旨李養鼎,記事官韓用龜,假注書柳孟養,事變假注書李兢淵,記事官朴祐源·李心淵,執事錦城尉朴明源,昌城尉黃仁點,工曹判書金漢耆,漢城左尹尹東晢,行副司直金孝大·鄭厚謙,副司直金頤柱·金漢老·金魯永,輔德李鎭衡,兼輔德徐有防,弼善柳義養,兼弼善鄭民始,文學洪文海,兼文學李秉模,司書李商進,兼司書洪國榮,說書金憙,禮曹判言趙重晦,參判金華鎭,參議李東馨,副校理金致顯,修撰朴天衡,以次陪立。執事者,設大斂床于御床之前,鋪枕褥於床上,次布絞,次布衾,次鋪冕服,內侍奉御床于大斂床,先掩足部,次掩頭部,先斂左,次斂右,次鋪襪,空缺處,用散衣。凡鋪設斂襲之際,王世孫,親自看審指敎,務令整齊,結絞訖。王世孫號哭在位,諸臣皆哭盡哀,執事者,以衾覆御床。王世孫還廬次,諸臣少退。
大斂時衣襨,白方紗紬橫絞三,白方紗紬長絞一,布,多紅金綿衾內供白雲紋緞紫的鄕織褥內供多紅廣織多紅雲紋緞袞龍袍,朝服,草綠雲紋緞褡,甫羅貢緞長衣,豆綠貢緞長衣,土色貢緞長衣,柩衣。多紅廣織畵黻
下梓宮正時申時前一刻,王世孫自廬次,扶詣殯殿俯伏。入參諸臣奉朝賀洪鳳漢·金致仁,領府事金相福,判府事金陽澤,領議政金尙喆,左議政申晦,右議政李溵,大司憲趙載俊,行大司諫李碩載,都承旨徐有隣,左承旨蔡弘履,右承旨徐有慶,左副承旨金文淳,右副承旨吳載紹,同副承旨李養鼎,記事官韓用龜,假注書柳孟養,事變假注書李兢淵,記事官朴祐源·李心淵,執事錦城尉朴明源,昌城尉黃仁點,工曹判書金漢耆,漢城左尹尹東晢,行副司直金孝大·鄭厚謙,副司直金頤柱·金漢老·金魯永,輔德李鎭衡,兼輔德徐有防,弼善柳義養,兼弼善鄭民始,文學洪文海,兼文學李秉模,司書李商進,兼司書洪國榮,說書金憙,禮曹判書趙重晦,參判金華鎭,參議李東馨,副校理金致顯,修撰朴天衡,以次陪立。內侍奉梓宮入,置于欑宮內,執事者,鋪掩灰紙,鋪秫灰。晦曰,秫灰,依庚子年例,以一寸一分用之,何如?令曰,依爲之。鋪灰訖,安七星板,鋪地褥。依補編遺敎不用席橫兩杠於梓宮上,內侍奉御床於橫杠上,仍卽下梓宮,以二裹袱封,納于梓宮內,一封則袱面,書以入梓宮三字,一封則書以納于梓宮內當中親筆也十字,皆大行朝御筆也。納五色囊,次鋪冕,次鋪舃,以衣襨補空。尙喆曰,玉圭則當納于退壙中云矣。令曰,依爲之。將覆天衾,王世孫,扶梓宮號哭,不得覆天衾。尙喆等曰,邸下不念付托之重,而若是過毁,臣等實不勝悶迫,且時刻已晩,伏願少抑睿情焉。王世孫,少退號哭,在位者皆哭,覆天衾,長生殿官員,率其屬,加天板下銀釘訖。令曰,扇蓋當先排立後成殯可乎?尙喆曰,設奠後似當排立矣。郞廳洪元燮達曰,設奠前排設云,故已待令矣。令曰,然矣,入之。內侍閉欑宮門,排設魂宮於欑宮前,設扇蓋於左右邊,設床卓。令曰,靈寢處所,將移設於西邊幄內,花紋席地衣,入而鋪之,可也。郞廳洪元燮出去,奉花紋登每席二浮入之,內侍受而鋪之。令曰,資政門雜人嚴禁。日已暮,大斂成,殯殿兼設,可也。令曰,玉燈繩甚短,更爲造入,祭物均竹,弱且柄短,亦爲更造以入。文淳進前曰,閉門之時已過,而今則異於他時,百官未及出,何以爲之乎?令曰,今不可以徽旨留門,姑爲仍留,可也。王世孫,詣中排設廳視膳,入廬次俯伏哭,代奠官詣香案前,三上香獻酌,次行夕上食訖。令曰,上食圖入之。有隣曰,圖式無可考處云矣。令曰,五禮儀必有之,考出以奏,可也。令曰,朝夕哭,自何時有之乎?有隣曰,問于通禮院,則自成服後有之云矣。王世孫,還外廬次,諸臣遂退出。
實梓宮衣襨置簿,多紅雲紋緞袞龍袍龍金胸褙草綠有紋大緞挾袖,沈香緞戰服,藍貢緞中赤莫,草綠貢緞中赤莫,藍廣織中赤莫,紫的有紋鄕織中赤莫,草綠廣織中赤莫,藍有紋緞中赤莫,油綠雲紋緞團領,多紅貢緞道袍,多紅貢緞道袍,藍貢緞中赤莫,草綠貢緞中赤莫,沈香有紋緞戰服,草綠有紋緞挾袖,紫的鄕織中赤莫,草綠廣織中赤莫,甫羅鄕織長衣,紫的貢緞中赤莫,草綠貢緞中赤莫,玉色貢緞中赤莫,玉色廣織中赤莫,草綠廣織中赤莫,多紅廣織道袍,冕服一襲,柳綠鄕織長衣,草綠廣織長衣,多紅廣織道袍,草綠有紋緞中赤莫,玉色無紋綾中赤莫,草綠貢緞褡,玉色綾長衣,甫羅無紋綾長衣,多紅廣織道袍,草綠廣織氅衣,甫羅鄕織長衣,粉紅宮綃褡,柳綠廣織長衣,玉色貢緞中赤莫,草綠廣織長衣,紫的鄕織中赤莫,玉色廣織中赤莫,草綠廣織中赤莫,多紅貢緞道袍二,玉色鄕織中赤莫,草綠廣織中赤莫,草綠有紋大緞氅衣,多紅大緞帖裏,玉色綾中赤莫,藍綾中赤莫,粉紅廣織長衣,藍廣織中赤莫,玉色廣織中赤莫,多紅廣織道袍,藍廣織中赤莫,草綠廣織長衣,草綠宮綃長衣,柳綠綾中赤莫,玉色綾中赤莫,甫羅綾長衣,多紅貢緞道袍,粉紅綾長衣,草綠廣織長衣,藍稀紋綾長衣,紫赤有紋緞褡,草綠有連紗長衣,甫羅大緞長衣,藍大緞褡,草綠龍紋緞長衣,多紅有紋緞褡,藍有紋綾長衣,玉色稀紋緞褡,藍稀紋緞長衣,藍扇紬長衣,灰色宮綃褡,土色有紋緞長衣,土色有紋緞褡,藍扇紬長衣,藍扇緞挾袖周衣,粉紅有紋綾褡,藍扇緞長衣,藍有紋緞長衣,草綠有紋緞褡,軟藍有紋緞長衣,藍貢緞長衣,藍有紋緞褡,土色扇緞長衣,粉紅宋錦緞褡,粉紅有紋緞褡,土色有紋緞褡,粉紅宋錦緞褡,軟藍宮綃挾袖周衣,粉紅有紋緞褡,沈香色宮綃褡,玉色禾花紬長衣,玉色四綃中赤莫,藍四綃中赤莫,藍禾花紬中赤莫,玉色禾花紬中赤莫,粉紅有紋緞褡,土色龍紋緞褡,藍禾花紬長衣,紫的有紋緞褡,藍扇緞長衣,多紅貢緞單道袍,多紅貢緞襲道袍二,多紅禾花紬襲道袍十四,草綠禾花紬褡,柳綠有紋緞背子,玉色四綃中赤莫,藍四綃中赤莫,土色有紋緞褡,藍雲紋大緞褡,黑雲紋大緞長衣,柳綠雲紋大緞褡,藍有紋緞褡,甫羅雲紋緞褡,柳綠雲紋緞長衣。
上在慶熙宮廬次。
中宮殿·惠嬪宮·世孫宮·嬪宮,朝哭後,政院·玉堂·藥房口傳問安。答曰,罔極。
中宮殿·朝廷率百官,口傳奉慰問安。答曰,罔極。
成服後,中宮殿·惠嬪宮·世孫宮·嬪宮,政院·玉堂·藥房單子奉慰問安。答曰,罔極。
中宮殿,朝廷率百官,單子奉慰問安。答曰,罔極。
令于蔡弘履曰,禮房承旨入對事,下令。
嗣位殿座還內後,大殿·王大妃殿·惠慶宮·中宮殿,政院·玉堂·藥房口傳奉慰問安。答曰,罔極。
以承傳色口傳下敎曰,問安寶則頒敎似遲滯,晝茶禮後當爲之,都監堂郞·承史,資政門待令。
金文淳啓曰,監軍巡將,過成服後,所當循例入啓,而取考曾前國恤時謄錄,則因傳敎,有公除間仍番之例,今則何以爲之?敢稟。傳曰,仍番。
吳載紹啓曰,大臣·文任,依下敎來待矣。
徐有慶啓曰,侍講院,旣已權罷矣。該院所藏疏章,當爲內入乎,仍留其處乎?書冊及器物,亦當有區處之道,令該曹,稟旨使置,何如?傳曰,允。疏章仍留。又啓曰,都承旨徐有隣,旣有罷職不書之命,當此竝直之日,不可不備員,有闕之代,以在京無故人,口傳差出,仍卽牌招察任,何如?傳曰,允。
吏曹口傳政事,以申晦爲告訃兼請謚承襲使,鄭昌順爲副使,李鎭衡爲書狀。
傳于李養鼎曰,院相入侍。
金文淳啓曰,院相仍爲入直事,命下矣。諸承旨一體仍直之意,敢啓。答曰,知道。
吳載紹啓曰,頒赦依例爲之事,命下矣。大提學李徽之,方在闕中,使之赦句添入之意,敢啓。答曰,知道。
又啓曰,頒赦爲之事,命下矣。未承受推考徽旨,自本院,依例爻周之意,敢啓。傳曰,知道。
傳曰,勿待命事,遣史官傳諭。
以都承旨望單子,傳于蔡弘履曰,行副司直徐浩修爲之。
傳于李養鼎曰,承旨入侍。
以備忘記,傳于徐有慶曰,李秀采·李允默·金景佑·韓景勛·高夢賢·陳國平,承傳色差下,政院知悉。
金文淳啓曰,御押,明日當爲議定,依前例,時原任大臣·政府西壁·六曹參判以上·館閣堂上,待開門,命招會議,何如?傳曰,允。
又啓曰,卽者中樞府錄事來言,領中樞府事金相福以爲,雖承勿侍命之下敎,而罪有未勘,不敢冒入,仍留待命,益增惶悚,惟願速被重誅云,係是大臣去就,敢啓。傳于金文淳曰,勿待命。
吏曹口傳政事,以徐浩修爲承旨。
兵曹口傳政事,翊衛韓用和·洪載淵,司禦李敏輔·宋翼洙,翊贊金穎·南紀溟,衛率洪一源·李耉永,副率尹羲厚·徐邁修,侍直洪大容·金斗憲,洗馬尹光濩,金載華以上減下。
徐有慶,以魂殿都監郞廳,摠護使意啓曰,都監監造官三員,依前例差出,各所分掌,別單書入,而二三房郞廳各一員,亦依前例減下之意,敢啓。傳曰,知道。
又以國葬都監郞廳,摠護使言啓曰,闕內待令郞廳,以入直武臣兼宣傳官,輪回察任,何如?傳曰,允。
又以國葬都監郞廳,摠護使言啓曰,都廳侍講院弼善柳義養,本職減下之後,時無職各,令該曹,口傳付軍職,何如?傳曰,允。
又以山陵都監郞廳,摠護使言啓曰,闕內待令郞廳,以入直武臣兼宣傳官,輪回察任,何如?傳曰,允。
金文淳,以備邊司言達曰,取考前例,告訃使請謚請承襲兼差使臣,成服日口傳差出矣。今亦依此擧行之意,分付該曹,何如?令曰,依。
又以吏曹言啓曰,王妃父母封爵,卽當依例擧行,而百官加,亦當下批,而公除前,不敢循例稟政,何以爲之?敢稟。傳曰,依例爲之。
徐浩修,以吏曹言啓曰,通禮院相禮,依例減下之意,敢啓。傳曰,知道。
金文淳,以吏曹言啓曰,在前頒赦時,有別歲抄書入之例,今則何以爲之乎?敢稟。傳曰,依例書入。
又以禮曹言啓曰,自前國恤,三年內,凡進箋陳賀,勿爲擧行,而各殿誕日及正朝冬至,百官只進表裏矣,今亦依此擧行之意,知委,何如?傳曰,允。
又以禮曹言啓曰,侍講院·翊衛司官員等,當減下,令該曹,照例處置,何如?傳曰,允。
金文淳,以禮曹言達曰,依下令,發遣郞廳,問議于在外儒臣處,則前正宋德相以爲,臣今何敢妄論位號之禮,而況臣嘗聞,自古名號之定,必因其實,而我朝大字之加稱,要爲大小東朝分別之地,則今日大王大妃之稱號,恐非撫實定名之義。臣於此,又何敢嘵嘵,以犯僭猥之誅乎?詢問之下,玆未敢明白以對,惶恐震惕而已云。前縣監崔載興以爲,伏以臣僇廢之蹤,跧伏草莽,忽伏承天崩之慟,驚號隕絶,不顧私義,敢爲城外奔赴,扶舁衰疾,纔進中路,不意禮官踵臨,備數問議之末,區區義分,已是踧躇靡措,而撼頓添病,精神昏錯。邦家典禮,事體嚴重,尤不省所以仰對,明旨之下,惶恐俟罪而已云。前別提金鍾厚以爲,臣以陋劣,曾未敢出膺徵召,則今於儒臣問議之令,何敢自處以儒臣而有對乎?玆不得獻議,惶恐死罪云,儒臣之意如此,徽裁,何如?令曰,已下令矣。
金文淳,以兵曹言啓曰,三軍門扈衛軍兵罷陣草記,一體罷陣事,命下矣。取考謄錄,則無標信,傳言罷陣,有所未安,故本曹啓辭,踏啓字以下,自政院,書塡年月日時,宣傳官,持示于大將罷陣矣,今亦依此擧行乎?敢稟。傳曰,知道。
又以兵曹言達曰,今日嗣位,親臨受賀時,禁軍等出入番全數,各其將及別將率領,分左右侍衛事,節目達下,而禁軍等,今方結陣於惠政石橋矣。豫來待於闕下,然後可無窘急之患,除標信來待之意,分付別將,使之探知時刻擧行,而入來時,開陣通路事,分付訓鍊都監,何如?傳曰,允。
又以兵曹言啓曰,訓鍊都監·禁衛營·御營廳軍兵,自初五日,宮城扈衛矣。今日已過成服,罷陣當否,不敢擅便,敢啓。傳曰,一體罷陣。
吳載紹,以刑曹言啓曰,今此國葬都監,設於本曹,本曹依例移設於保民司之意,敢啓。傳曰,知道。
院相金尙喆啓曰,臣於倉黃罔極之中,猥當院相之任,不敢辭避以至于今矣。旣過今日,法當罷出,而千萬意外,又有此仍直之命,雖無此下敎,臣不當退在遠處,而至於此任,專爲成服之前,其何敢因循謬例,一向淹留,以重臣罪乎?玆敢援例以啓,乞卽減去臣院相之意,敢啓。答曰,安心勿辭焉。
行大司諫李碩載,獻納李枰啓曰,大行大王違豫之候,久在靜攝之中,而內局諸醫,迷昧因循,未能對症進藥,症候彌篤,竟遭此崩天罔極之慟,揆以邦憲,決難容貸。請醫藥諸御醫,拿鞠正罪。答曰,依啓。
大司憲趙載俊,執義金樂洙,掌令申昕·李昌漢,持平沈基泰啓曰,大行大王違豫之候,久在靜攝之中,內局諸御醫,苟能隨症進藥,則神明所佑,可奏翌瘳之慶,而全昧醫理,以致症候之危篤,使臣民,遭此崩天罔極之痛,輿情共憤,邦憲至嚴。請醫藥諸御醫,竝命拿鞠正罪。答曰,依啓。
敎中外大小臣僚·耆老·軍民·閑良人等書。王若曰,皇天崇降鞠凶,奄罹鉅創,小子丕承寶位,勉循輿情。祗率彝章,詎安黼座,粤若列聖之垂統,庶幾三代之備隆,宗德祖功,膺駿命於上帝,文謨武烈,貽燕翼於後昆。恭惟大行大王,允矣善繼善述,舜聰達四海,猗歟萬民之時雍,文思兼三展也八方之風動,念細氈之履薄,每切寅畏之誠,軫窮蔀之解懸,益懋子惠之政,勤儉著於家國,實由一德之昭,孝悌通於神明,是爲百行之本,揭麟經尊王之義,備享儀於皇壇,勉龜疇會極之功,囿品物於化域,於休五十載光御,爰覩千一運肇回,年則邁唐堯之問治,億兆咸載,德旣符衛武之戒抑,九五日康,邇來喜懼之心,維祈萬壽,何知遏密之慟,遽纏一朝,納冊金滕,未效代窮之祝,宣命玉几,永抱攀髥之悲,怳然嘗藥之辰,已矣視膳之無日,㷀㷀在疚,正當枕塊處苫之時,皇皇如求,何安陟阼受寶之禮,至痛自難堪忍,縱初意之冞堅,大位不宜曠虛,奈群心之莫遏,仰體慈旨,俯循舊儀乃於本年三月初十日辛巳,卽位于崇政門,尊睿順聖哲王妃金氏,陞大王妃,以嬪金氏,陞王妃,勝綴衣而怛焉疚懷,臨畵純而泫然飮泣曩承代勞之聖命,勉攝萬機。今遵繼序之常經,莫遂三讓,念投大遺艱之業,若爲承當,顧踐位行禮之辰,恐孤付托,惟戒或墜於堂構,曷勝永慕於墻羹,斯宣十行之音,庸示肆赦之典。於戲,在今初服,宜思曠蕩之仁,圖我終功,佇見累熙之美,故玆敎示,想宜知悉。大提學李徽之製進
成服巳時,前一刻,禮曹判書趙重晦進前,請成服,王世孫,加衰服詣殯殿,都承旨徐有隣,左承旨蔡弘履,右承旨徐有慶,左副承旨金文淳,右副承旨吳載紹,同副承旨李養鼎,記事官韓用龜,假注書柳孟養,事變假注書李兢淵,記事官朴祐源·李心淵,輔德李鎭衡,兼輔德徐有防,弼善柳義養,兼弼善鄭民始,文學洪文海,兼文學李秉模,司書李商進,兼司書洪國榮,說書金憙,以次侍立。王世孫,詣中排設廳視膳入東挾門,令內侍陳設,王世孫,出自西挾門,詣東邊板位上俯伏哭,詣盥洗位盥手,詣香案前三上香,獻酌正箸進茶,就板位上俯伏哭,在位者皆哭,王世孫止哭。還外廬次,諸臣遂退。
登極正時午時,前一刻,都承旨徐有隣具朝服,自政院,奉遺敎,先詣殯殿外,奉置東邊卓子上,注書柳孟養,史官朴祐源·李心淵,隨詣承傳色,自內奉大寶出來,傳於都承旨,都承旨跪受,傳于尙瑞院官員。奉奠於西邊卓上後,領議政金尙喆,左議政申晦,右議政李溵,左承旨蔡弘履,右承旨徐有慶,左副承旨金文淳,右副承旨吳載紹,同副承旨李養鼎,記事官韓用龜,事變假注書李兢淵,輔德李鎭衡,兼輔德徐有防,弼善柳義養,兼弼善鄭民始,文學洪文海,兼文學李秉模,司書李商進,兼司書洪國榮,說書金憙,分東西階序立,設褥位於殯殿門外,又設板位於東階上如儀,代香官,詣香案前,三上香訖。尙喆等請承傳色,口傳達于嗣王曰,時刻已入,請具冕服出次。小間,下令曰,成服纔過,五內如割,予雖上不敢違慈敎,下不能拂群情,不得已勉從,而今將釋衰從吉,有不忍焉。崩隕之極,益難堪抑,卿等姑勿强迫焉。又達曰,伏承睿敎,臣等益不勝抑塞,伏想邸下情理,安得不然,而祖宗已行之禮,固不可一刻少緩,時刻漸過,速具冕服,出臨板位,千萬伏望,如是者再三,大臣以下,恭俟良久,嗣王具冕服,出自廬次,陪侍諸臣,鞠躬祗迎,左通禮導嗣王,詣板位。上四拜訖,左通禮導嗣王,詣殯殿正門外褥位跪。領議政金尙喆,奉遺敎,左議政申晦,奉大寶進前。嗣王飮泣嗚咽,不忍受之,尙喆等固請,嗣王揮涕强受,分傳都承旨及禮房承旨,復就板位上行禮畢。左通禮導嗣王,出資政門外入小次。小間,左通禮啓請乘輿,嗣王乘輿,詣崇政門降輿。承史及宮官,分左右侍立,大臣及百官,分東西,序立於階下。侍衛如儀,嗣王嗚泣,不忍陞御榻,諸大臣進前奏曰,邸下情事之如此,臣等豈不知之,而今日此擧,自古帝王已行之禮也。伏乞念先王之志,體慈聖之敎,抑哀陞座焉。令曰,今到此處,心胸欲裂,予豈忍遽陞此座乎?仍失聲涕泣,諸臣皆飮泣,不忍仰覩。尙喆曰,此是宗社莫大之事,邸下只因哀痛之私,何不念繼統之重乎?且今日,卽大禮之吉辰也,天地神祇,祖宗臣民,莫不企待顒祝,伏望勉抑至情,遄陞寶座。令曰,卿等何不顧予私情,若是强迫耶?仍涕泣不止,哀動庭僚,尙喆等涕泣更懇。令曰,此座,卽先王所御之座也,每當臨御之時,予嘗以沖年,侍坐仰覩矣,豈意今日,予當此座乎?思之及此,予何忍遽陞乎?卿等勿爲懇迫,少俟予心之稍定。尙喆等曰,承此哀痛之敎,下情尤不勝掩抑,而時刻已晩,臣民顒俟,行禮不可小遲矣。仍力請,嗣王遂陞御座,百官四拜山呼興,又四拜訖。殿下降御座,乘輿還入大內。諸臣遂退出。
丙申三月初十日午時,上詣殯殿。行晝茶禮入侍時,右承旨徐有慶,假注書柳孟養,記事官朴祐源·李心淵,以次侍立訖。上具衰服,詣中排設廳視膳,上入東挾門奉審,內侍陳設。上出自東挾門,詣盥洗位盥手,就東邊板位上俯伏哭,在位者皆哭。哭訖,上詣樽所西向立,內侍酌酒。上入正門,跪香案前三上香,獻酌訖。正箸,出自東挾門,就板位上俯伏哭,在位者皆哭,哭訖。上曰,時原任大臣,待令門外,上還入內廬次。上曰,親奠時,承史·都廳,同爲入參。上曰,都廳入侍。洪國榮·鄭民始進前。命有慶,書傳敎曰,嗚呼寡人,思悼世子之子也,先大王,爲宗統之重,命予嗣孝章世子。嗚呼,前日上章於先大王者,大可見不貳本之予意也,禮雖不可不嚴,情亦不可不伸,饗祀之節,宜從祭以大夫之禮,而不可與太廟同。至於惠嬪宮,當有京外貢獻之儀,而亦不可與大妃等,其令所司,議于大臣,講定節目以聞,旣下此敎,怪鬼不逞之徒,藉此而有追崇之論,則嗚呼,先大王遺敎在焉,當以當律論,以告先大王之靈,咸須知悉。上曰,朔望外常享,非疾病則必親奠乃家法也,自今以後,若親奠時,則承史隨入事,更爲磨鍊儀註。出傳敎上曰,三大臣入侍。出榻敎領議政金尙喆,左議政申晦,右議政李溵進前。尙喆曰,成禮順成,罔極之中,臣民不勝慶忭。應敎洪國榮,校理鄭民始啓曰,今日之擧,承旨宜有請罪之事,而不爲檢飭,臣等謂諸承旨,一竝從重推考宜矣。上曰,依爲之。出擧條又啓曰,進御冕服,事體至重,至於嗣位日,則尤當致謹,而尙衣院所進平天冠,制樣狹小,不合御用,倉卒改造,遲延時刻,事面之窘速,國綱之解弛,萬萬驚駭,院堂郞,難免不能檢察之失,臣等謂尙衣院三提調,一竝罷職不敍,該色郞廳,削版宜矣。上曰,依爲之。出擧條上曰,尙衣院三提調罷職不敍,郞廳削版。出榻敎上曰,加漆時,誰當入參乎?尙喆曰,臣與都監堂郞入參矣。上曰,孝章廟·垂恩廟祭禮,與前當有異,何以則爲好乎?晦曰,當以太廟之次磨鍊矣。尙喆曰,惠嬪宮貢獻儀物,臣等亦當商礭以奏矣。晦曰,不可減於中宮殿矣。上曰,惠嬪宮嬪字之號,當以他字改之,似好矣。尙喆曰,竝與惠字而改之乎?上曰,惠字則先大王所賜之號,不敢改之。大臣出外相議,只改嬪字以奏可也。尙喆啓曰,因禮判所奏,以太廟·徽寧殿·儲慶宮·毓祥官,有議大臣稟處之命矣。太廟祝式,從代數,顯廟位當稱皇高祖考,肅廟位當稱皇曾祖考,景廟位則大行朝,書以皇兄,亦當隨而改稱,臣等取考前例,則仁宗位稱號,肅廟朝以前,皆書以皇伯皇祖考,祝式書以曾侄孫矣。始於大行朝丁丑以後,皇伯曾祖考尊稱不書,而只書徽號,祝式中曾侄孫,改以孝曾孫,今於景廟位,依仁宗位稱號,似當書以皇伯祖考,祝式則今從代數,去曾侄孫之曾字,只當書以侄孫,而侄孫之稱,有不敢明言其必,於禮意,至於徽寧殿,位版當書以皇祖妣,祝式依景廟朝庚子諒闇中仁敬·仁顯兩殿書以哀子之例,三年之內,似當稱以哀孫,儲慶宮·毓祥宮,位版中先妣之稱,卽大行朝義起之禮,在今日,恐當更有講定,而典禮至重,其何敢倉卒臆對乎?下詢知禮之臣而裁處之,恐得宜矣。左議政申晦曰,此是莫重典禮,而首相已爲詳陳,今無更達者矣。右議政李溵曰,領相之奏旣詳,而更加博詢處之好矣。上曰,收議後稟定可也。出擧條上曰,使行急矣,誰當入去?尙喆曰,時原任大臣中,臣與左相無故,而臣則無可離之勢矣。上曰,左相,何如?申晦對曰,爲國事,豈敢言勞乎?上曰,左相尙剛健,甚可幸也,院相則不可往矣。尙喆曰,臣之院相之任,將草記乞遞矣,院相之任,何等重大,而如臣無似,豈可晏然仍冒乎?上曰,卿之所辭過矣。尙喆曰,明日,卽御押會同日也,殿下常時所押者出給,然後可模方入刻矣。上曰,當出給矣。尙喆曰,再明,大行朝議謚日也。上曰,廟號何以爲之乎?尙喆曰,備三望入啓矣,大行朝常時,留意於英字,當以此議定矣。上曰,殿號亦三望乎?尙喆曰,然矣。命退去,諸臣以次出。
丙申三月初十日未時,上御泰寧殿廬次,相臣·大提學·藝文提學入侍時,領議政金尙喆,左議政申晦,右議政李溵,大提學李徽之,藝文提學鄭存謙,左承旨蔡弘履,右承旨徐有慶,記事官韓用龜·朴祐源·李心淵,以次進伏訖。上曰,今番服制節目中,去金玉一節,從後受敎施行。出榻敎徽之曰,惠嬪宮上號,擬望以入矣。上曰,何字爲好耶?尙喆曰,皆好矣。上曰,以惠慶議定,似好矣。僉曰,果好矣。上曰,山陵都監堂上金鍾正,國葬都監堂上尹東暹相換。出榻敎上曰,醫官論罪之啓,必有前例,果何以批下?有慶曰,考見前例,則以依啓批下矣。尙喆曰,日前有初入侍諸臣,曲拜處俯伏哭,止哭後入侍之敎,而此若君臣相弔,有不敢承當者故敢達矣。上曰,置之可也。尙喆曰,魂殿處所,豫爲下敎,然後可以擧行矣。上曰,數日間,當下敎矣。諸臣以次退出。
丙申三月初十日酉時,上御廬次。院相入侍時,領議政金尙喆,左承旨蔡弘履,假注書柳孟養,記事官朴祐源·李心淵,以次進伏訖。上曰,內殿所置大慈敎·小慈敎·內旨,竝當改造以入,以此分付,可也。上曰,頒敎文,死罪以下,依例爲之。出榻敎尙喆曰,臣等以惠嬪宮嬪字改擬事,與文任相議,則慶字爲好云矣。上曰,惠嬪宮宮號,以惠慶宮定奪。出傳敎命退去,諸臣以次出。
丙申三月初十日酉時,上詣殯殿。行夕奠入侍時,同副承旨李養鼎,假注書柳孟養,記事官朴祐源·李心淵,都廳鄭民始,以次侍立訖。上具衰服,詣中排設廳視膳,行禮儀註上同,行禮訖。上還廬次。養鼎進前曰,慈旨如標信樣,當爲造入,慈敎制樣,政院無可考者,以小內令大內令刻入,則前例有之云矣。上曰,慈敎亦如慈旨樣造入,無妨矣。命退去,諸臣以次出。
丙申三月初十日酉時,上御廬次。承旨入侍時,同副承旨李養鼎,假注書柳孟養,記事官朴祐源·李心淵,以次進伏訖。上曰,口傳政事落點,何以爲之云乎?養鼎對曰,問于吏曹,則望筒入啓後,以首望副望末望爲之事,以傳敎書出云矣。上曰,正使末望,左議政申晦,副使末望,漢城判尹鄭昌順,書狀官首望,前侍講院輔德李鎭衡爲之。出傳敎上曰,藥房都提調批答,何以爲之乎?養鼎曰,甲辰日記,以勿待命爲批矣。命退去,諸臣以次出。
上在慶熙宮廬次。
藥房〈都〉提調金相福,提調朴相德,左副承旨吳載紹啓曰,昨日號擗之中,踐位行禮,仰惟孝思罔極,何以堪忍?伏未審夜間,聖體,若何?王大妃殿,連日哀毁,氣候,若何?惠慶宮氣候,若何?中宮殿氣候,若何?臣等不任區區憂慮之至,敢來問安,竝此仰稟。答曰,頑忍到今,罔極而已。慈殿氣候一樣,惠慶宮氣候一樣,中宮殿氣候一樣矣。
王大妃殿·惠慶宮·中宮殿,藥房口傳問安。答曰,罔極。
朝哭後,大殿·王大妃殿·惠慶宮·中宮殿,政院·玉堂口傳問安。答曰,罔極。
成服後翌日,大殿·王大妃殿·惠慶宮·中宮殿,政院·玉堂單子問安。答曰,罔極。
大殿·王大妃殿·惠慶宮·中宮殿,朝廷二品以上·六曹堂上·大司憲·大司諫·奉朝賀單子問安。答曰,罔極。
徐浩修啓曰,右承旨徐有慶,左副承旨吳載紹,旣有罷職之命,當此竝直之日,不可不備員,有闕之代,以在京無故人,竝口傳差出,仍卽牌招察任,何如?傳曰,允。
吏曹口傳政事,以金熤·李普行爲承旨。
蔡弘履啓曰,大行大王謚號·廟號·殿號·陵號議定吉日,以今月十二日推擇矣。時原任大臣·政府西壁·六曹參判以上,館閣堂上,明日待開門,牌招會議,何如?傳曰,允。
以山陵都監·國葬都監監造官單子,傳于徐有隣曰,其在省費之道,監造官太多,三都監監造官,皆以折半差出。
又傳于曰,都承旨入侍。
徐有慶啓曰,豫備兼春秋金奎祥·李奭濟,俱以本職,都監進去,今姑減下,其代令該曹,口傳差出,何如?傳曰,允。
吏曹口傳政事,兼春秋二單朴聖鉉·白光澤,以金鍾正爲工曹判書,李福源·權噵爲尙衣提調。
徐有慶啓曰,侍講院員役,今方分差於厚料布衙門,而從前分差之人,該司諉以加出,全不顧見,殊非朝家念勤苦爲區處之道也。今此分差宣惠廳書吏庫直合五人,戶曹庫直一人,兵曹書吏庫直合四人,禁衛營書吏庫直合三人,糧餉廳書吏一人,御營廳書吏一人,守禦廳書吏庫直合二人,摠戎廳書吏庫直合二人,忠勳府書吏一人,司饔院書吏一人,長興庫書員一人,訓鍊都監庫直一人,濟用監書員一人,司圃署·繕工監書員各一人,義盈庫書員一人,而使令等,亦爲分排移屬,而自各衙門,先付原料布,以爲原窠,而待窠出,次次陞付,然後各衙門堂上私差出者,始爲施行未付原窠前不敢私差之意,永爲定式事,臣旣承筵敎,以此分付各司何如?傳曰,允。各衙門堂上,如或拘於顔私,原窠未付之前,私自差出,則殊非定式之本意,此雖小事,關係紀綱,以此政院申飭,隨現論罪,桂坊員役,依此爲之,院吏中姜壽億孫,曾有此時着帽之受敎,問名分付掖庭署以稟。
李養鼎啓曰,翊衛司員役,今方分差厚料布衙門,而從前分差之人,諉以加出,全不顧見,殊非朝家念勤苦爲區處之道也。今此分差戶曹書吏二人,訓鍊都監書吏二人,御營廳庫直一人,尙衣院書吏一人,軍器寺書員一人,而使令等,亦爲分排移屬,而自各衙門,先付原料布,以爲原窠,而待窠出,次次陞付,然後各衙門堂上私差出者,始爲施行未付原窠前不敢私差之意,永爲定式事,依下敎,一體分付各司,何如?傳曰,允。
徐浩修,以魂殿都監郞廳,以摠護司意言啓曰,本都監卽今擧行之事,比他都監,最爲緊急,而堂上趙重晦,方在罷職中,其代吏曹判書差下,使之卽速察任,何如?傳曰,允。
又以魂殿都監郞廳,以摠護使意言啓曰,本都監堂上金漢耆,方在罷職中,其代敦寧府知敦寧鄭尙淳差下,使之察任之意,敢啓。傳曰,知道。
又以山陵都監郞廳,以摠護使意言啓曰,丁丑年國恤時,山陵虛右之制,依古例擧行事,已有大行遺敎,而其時,刻石置標於裁穴處矣,臣與禮曹堂上·觀象監提調·山陵都監提調,卽當進詣陵所,更加看審,發出石刻,裁定正穴,而開土之役,不可不先告事由於陵所,爲先令該曹擇日,何如?傳曰,允。
又以撰集廳言啓曰,政院日記,今方考出,而大行大王,毓德,亦有年矣,嗣位以前講學進德之實,不可不首錄於謚狀中,侍講院日記,一體取考抄錄,何如?傳曰,允。
又以撰集廳言啓曰,在前撰集時,有時政記抄出之事,令本館稟處,何如?傳曰,當議大臣。
又以撰集廳言啓曰,今日臣等,來會闕中,應行節目,別單書入,而依甲辰年例,設廳於內兵曹,本曹入直官員,移直于他司之意分付,何如?傳曰,允。
又以撰集廳言啓曰,日記抄出之役,極其浩多,使臣行期,要在不遠,堂上郞廳數少,不無窘急之慮,郞廳依例加數差出,堂上亦令吏曹加差,使之察任,何如?傳曰,允。
又以撰集廳言啓曰,本廳郞廳鄭履煥·李獻慶·宋煥億·李魯述·沈有鎭·李秉模,時無職名,令該曹,口傳付軍職,以爲察任之地,何如?傳曰,允。
兵曹口傳政事,副司果鄭履煥·李獻慶·李秉模·宋煥億·李魯述·沈有鎭。
徐浩修,以撰集廳言啓曰,郞廳加出事,允下矣。尹東晩·朴天衡·金鍾善·宋煥喆·李謙彬·李頤祥·宋文輅·申大年·李商進·尹尙東·洪文海·宋樂,郞廳差下,時無職名者,令該曹,口傳付軍職,使之察任,何如?傳曰,允。
吳載紹,以備邊司言啓曰,今此告訃使行期迫急,凡係路費,不可求請於各道,在前如此之時,有大同米自京廳出給之例,而兩西分定,則去路收給,京畿·湖西,則自京廳,定式直給,兩南求請之價,依前謄錄出給,以爲措備行資之地,何如?傳曰,允。
徐浩修,以吏曹言啓曰,司饔言牒報內,本院副提調,照例減下云,司饔副提調四員內,二員旣已未差,今無可論,時任副提調凝善君爔,雲峯君杺,竝依例減下之意,敢啓。傳曰,知道。
徐有慶,以禮曹言啓曰,原豐府夫人再期,王大妃殿望哭儀註磨鍊,直入王大妃殿之意,敢啓。傳曰,知道。
徐浩修,以禮曹言啓曰,依傳敎,發遣郞廳,問議于在外儒臣處,則進善洪啓能以爲,臣以蔑識,謬通選籍,凡係朝家常變,從前一無與聞,加以近年以來,罪戾至深,屛跡郊坰,惕息竢譴,不自意廬嚴之中,禮官遠辱致動淸問,今玆莫重典禮,豈臣疵賤所可率易臆對乎?稽衆謀庶,實爲帝王之盛節,而臣聞見諛淺,情地危蹙,不敢自同無故之人,隨衆獻議,臣尤死罪云。副護軍金亮行以爲,昊天降割,我大行大王,奄棄群臣,凡在深山窮谷,莫不奔走,如喪考妣,況臣癃病不死,遭此崩天之慟,北望號哭,穹壤罔極,不意此際,禮官以中宮殿位號問議事,遠臨田廬,傳宣睿旨,驚惶之中,益切摧隕,第臣顓蒙不學,素蔑知識,不足以辱朝家詢問之擧。伏況近年以來,情地危蹙,尤不敢與議於莫重典禮,玆於特詢之下,不得冒昧仰對,無任惶恐俟罪之至云,不得收議之意,敢啓。傳曰,知道。
又以禮曹言啓曰,因江華留守狀聞,長寧殿有頉處,今三月十二日告由修改事,前已達下,而旣停大中小祀,本殿改修,今姑停止,更爲擇日擧行之意,敢啓。傳曰,知道。
又以禮曹言啓曰,今三月十二日原豐府夫人再期,王大妃殿,當有望哭節次儀註,事當磨鍊以入,而今則異於常時,不得循禮擧行,何以爲之乎?敢稟。傳曰,議大臣。
又以禮曹言啓曰,以政院啓辭,侍講院所藏書冊器物,令該曹處置事,啓下矣。書籍·奴婢等,限侍講院復設間,姑爲權屬於弘文館,器物則一一照數,還下該曹之意,敢啓。傳曰,知道。
又以禮曹言啓曰,卽接奉常寺所報,則今此國恤時,虞主造成及奉安,以何殿爲之云,取考謄錄,則虞主造成處所,例設於空闕殿閣矣,今番則以何殿,造成奉安乎?敢稟。傳曰,以明政殿擧行。
賓廳啓曰,以御押議定事,臣等今方來會賓廳,而昨日筵中,已有所陳稟,不敢直爲書入,恭俟下敎之意,敢啓。傳曰,依昨日筵敎,勿爲會議。
丙申三月十一日卯時,上詣殯殿。行朝奠入侍時,右承旨徐有慶,假注書柳孟養,記事官朴祐源·李心淵,以次侍立訖。上具衰服,詣中排設廳視膳訖。詣盥洗位盥手,詣東邊板位上哭,在位者皆哭。上詣尊所西向立,內侍斟酒,上入正門,跪香案前,內侍奉香奉爐,上三上香,仍獻盞訖。上出自東挾門,就板位上哭,在位者皆哭訖。上還廬次。上曰,校正廳今日會同云乎?有慶對曰,然矣。上曰,校正堂郞,差晩入侍事,分付。諸臣遂退出。
丙申三月十一日辰時,上御泰寧殿。廬次入侍時,都承旨徐浩修,右副承旨金文淳,記事官韓用龜·白鳳周,都廳郞廳洪國榮,以次進伏訖。國榮曰,藝苑旣奉實錄,校正廳恐不可設矣。上曰,實錄移奉於翊衛司,可也。上曰,殯殿郞廳,不爲入直乎?國榮曰,然矣。上曰,山陵都監郞廳,旣已入直,殯殿都監都廳一人,一體入直。出榻敎上曰,司饔院·副提調,當減下乎?令注書知入可也。賤臣回奏曰,只宗室副提調,減下云矣。命書傳敎曰,內醫院副提調·尙衣院副提調都承旨徐浩修,司饔院副提調·右副承旨金文淳爲之。文淳曰,今日移奉實錄時,上下翰林,當陪往乎?上曰,兼春秋入侍,上下翰林,皆陪往可也。上曰,工曹判書·都監堂上·尙衣提調,口傳差出。出榻敎諸臣以次退出。
丙申三月十一日巳時,上御廬次。校正堂郞入侍時,戶曹判書蔡濟恭,行司直具允明,應敎洪國榮,副應敎徐有防,校理鄭民始,都承旨徐有隣,假注書柳孟養,編修官文采五,記事官白鳳周,以次進伏訖。上曰,校正堂郞,詣泰寧殿庭,四拜後,御製櫃奉來,可也。堂郞詣殿庭,行禮訖,奉櫃子進前。上曰,御製編次,綾恩主管爲之乎?允明對曰,臣與蔡濟恭·趙明履,同爲編次矣。上曰,此十卷,爲開刊件乎?濟恭對曰,然矣。上曰,此則似無一字添刪者矣。濟恭對曰,原編十卷,則臣與諸編次人,一一稟裁以入,似不當更爲添刪。上曰,然矣。濟恭曰,其後御製尙多,故欲加篇數,屢次仰稟,則以列聖御製,旣是十卷,則予之所製,亦不敢過此數爲敎。故其後編次者,皆以續篇名之矣。上曰,自內所在貼草,多至數千卷,此則不可爲校正,又不當刊行,但謄出一統,肅廟御製奉安處,同爲奉安好矣。允明對曰,此則聖敎好矣。上曰,列聖御製,皆是木板也,大行朝御製,獨以活字刊印,事涉未安,何以則爲好耶?濟恭對曰,然則竝與列聖御製,更以活字印出,似好矣。上曰,此則當更議爲之也。命退去,諸臣以次出。
丙申三月十一日午時,上詣殯殿。行書茶禮入侍時,行都承旨徐浩修,假注書柳孟養,編修官文采五,記事官白鳳周,以次侍立訖。上具衰服,詣中排設廳視膳訖,就板位,上哭訖。詣盥洗位盥手,詣尊所西向立,內侍斟酒,上入正門,跪香案前,內侍奉香奉爐,上三上香獻盞訖,出就板位,上哭訖。上還廬次,承史隨入進伏。浩修曰,下敎之後,挾侍中官,不卽待令,事極駭然,當該中官,從重推考,何如?上曰,依爲之。挾侍外諸中官,一竝從重推考。出擧條上曰,校正堂郞入侍。戶曹判書蔡濟恭,行司直具允明,應敎洪國榮,副應敎徐有防,校理鄭民始進前。濟恭曰,原編校正時,依列聖御製字樣爲正間,則似無緯繣之弊矣。上曰,唯。以工曹判書望單子。上曰,金鍾正工曹判書爲之。出傳敎以尙衣提調望單子,上曰,李福源·權噵尙衣提調爲之。上曰,御製刊印,以鑄字完定,可也。上曰,大行朝御筆,多在草本中,何以爲之乎?濟恭對曰,許多御筆,不可盡刊御製印出後,當次第從略刊行,似好矣。上曰,設廳後,郞廳一人式入直,可也。上曰,大行朝盛德,登諸史冊之外,或有播諸外間者,卿等抄錄以入,可也。上曰,領議政入侍,出榻敎金尙喆進前曰,夜間聖體,若何?上曰,一樣矣。尙喆曰,水刺之所進御幾何,而寢睡,何如?上曰,食則不多,而寢亦若干爲之矣。尙喆曰,王大妃殿氣候,何如?上曰,一樣矣。尙喆曰,惠慶宮氣候,何如?上曰,平安支過矣。上曰,魂宮處所,此闕無可爲處,下闕當爲之乎?尙喆對曰,下闕亦無合當處矣。上曰,文政殿,何如?尙喆曰,此非緊急之事,徐當爛商以奏矣。上曰,營造廳·修理所竝設,而其堂上,當差二人,而一則戶判當爲之,其一誰當可爲乎?尙喆曰,鄭弘淳·洪樂性中一人差下,似好矣。上曰,具允鈺,何如?向者自內役事時見之,則善爲之矣。尙喆對曰,此亦好矣。上曰,注書出去,被謫蒙放人,若欲減等,則何以爲之事問之。臣孟養承命而出,下問後回奏曰,給牒云矣。國榮曰,朴盛源旣已敍用,則李迪輔,似無異同矣。上曰,然矣。命書傳敎曰,李迪輔給牒敍用。命退去。
丙申三月十一日申時,上御廬次。營造都監堂上入侍時,行司直具允鈺,都承旨徐浩修,假注書柳孟養,記事官朴祐源·李心淵,以次進伏訖。上曰,院相入侍。金尙喆進前曰,戶曹判書蔡濟恭,方帶校正堂上之任,而其所擧行,極爲緊重,此際又有魂宮營造之擧,此亦戶判之不可不監董者,一時兼事多掣礙,戶判之任,今姑許遞,何如?上曰,依爲之。出擧條尙喆曰,日昨尙方擧行,極爲寒心,其時堂郞,雖已處分,該房承旨之不卽請罪,難免失職之責,罷職,何如?上曰,依爲之。出擧條尙喆曰,昨日頒赦等節,該房承旨,不善擧行,以致時刻之太遲,揆以事體,不可無警,當該承旨罷職,何如?上曰,依爲之。出擧條上曰,營造堂上,姑爲退去,待下敎入侍。允鈺先退。上曰,右承旨徐有慶,左副承旨吳載紹罷職。出榻敎上曰,昌慶宮魂殿,營造都監堂上,先爲啓下。出榻敎上曰,戶曹判書蔡濟恭許遞。出榻敎上曰,校正堂郞入侍。行司直蔡濟恭·具允明,應敎洪國榮,校理鄭民始進前。上曰,謄錄持入乎?濟恭對曰,持來矣。命濟恭讀之。允明曰,庚子年,則往校書館印來,今亦依庚子年例,令監印郞廳,於校書館,監印以來,好矣。上曰,依爲之。上曰,監印郞廳,必擇細密詳審之人,然後可堪監印之役,誰有可爲之人乎?濟恭曰,倉卒之間,未能思得矣。上曰,柳義養,好矣。濟恭曰,年老而眼昏,不可堪當矣。尙喆曰,李秉模·沈有鎭·趙尙鎭,皆可爲監印郞矣。上曰,柳義養·沈有鎭,爲監印郞廳,可也。上曰,御製之在外間者,幾盡收來乎?允明曰,只數三處入來矣。上曰,盡爲收來後,竝與帖草,同爲藏置,以爲瞻依之物,好矣。上曰,校正堂郞先退,以爲會同,可也。上曰,營造都廳,當以幹事人差出,以鄭民始爲之,可也。上曰,禮判典禮事,多有失措,可悶。尙喆曰,當此多事之時,儀曹之稟請等節顚錯者不少,宜有警飭之道。禮曹判書趙重晦罷職,何如?上曰,依爲之。出擧條上曰,禮曹判書趙重晦罷職,其代口傳差出。出榻敎上曰,趙明鼎·李潤成付籤蕩滌。出榻敎上曰,校正廳郞廳李鎭衡減下。出榻敎尙喆曰,明日王大妃殿私親大祥日,望哭除服儀節,議大臣磨鍊以入事命下,而考見前例,則無除服之事,而只行望哭之禮矣。上曰,然則以望哭禮,磨鍊以入,可也。上曰,惠慶宮貢獻節目,已磨鍊乎?尙喆對曰,將與孝章廟·垂恩廟祭物節目,同爲磨鍊,一體稟處矣。上曰,朝臣肅拜處所,以崇政殿西庭爲之。出榻敎上曰,醫官中時囚人,竝放送。出榻敎上曰,太室祝式,奉朝賀·原任大臣·在外儒臣處問議。出榻敎上曰,前判書蔡濟恭爲禮曹判書,左參贊具允鈺爲戶曹判書。出榻敎命退去。
丙申三月十一日申時,上詣殯殿。行夕上食入侍時,左承旨蔡弘履,假注書柳孟養,記事官朴祐源·李心淵,以次侍立訖。上具衰服,詣中排設廳視膳訖,入東挾門內,西向立,內侍陳設,上出自東挾門,詣盥洗位盥手訖,就東邊板位上俯伏哭訖,上詣尊所西向立,內侍斟酒,上入正門,跪香案前,內侍奉香奉爐,上三上香,仍獻盞訖,上出自東挾門,就板位上俯伏哭訖,上入自東挾門,進茶訖,上出自東挾門,還廬次,諸臣隨退出。
丙申三月十一日酉時,夕奠陪祭入侍時,都承旨徐浩修,記事官韓用龜·朴祐源·李心淵,都廳郞廳洪國榮·鄭民始,以次陪進。上自廬次詣魂殿,中排設廳視膳訖。入自東挾門,內侍陳設,上出自東挾門,詣盥洗所盥洗訖,就板位上俯伏哭,在位者皆哭,上詣尊所斟酌,跪香案前,三上香獻酌訖,正箸。出自東挾門,又就板位上俯伏哭,在位者皆哭,上止哭還廬次,諸臣隨詣。上曰,標信經緯尺度,使注書,問于政院知奏,可也。賤臣回奏曰,政院只有標信模寫圖形,而從前依此造成,元無尺度之錄置者云矣。上命諸臣退出。
上在慶熙宮廬次。
藥房都提調金相福,提調朴相德,副提調徐浩修啓曰,伏未審夜間,聖體,若何?哀慕之中,必多傷損之節,粥飮連爲進御乎?王大妃殿氣候,何如?扶接元氣,惟在粥飮,伏未知連爲勸進乎?惠慶宮氣候,何如,粥飮亦有所進乎?中宮殿氣候,何如?臣等不勝區區憂慮之至,今日率諸御醫入診,詳察聖候,有不可已,敢來問安,竝此仰稟。答曰,知道。王大妃殿氣候,惠慶宮氣候一樣矣。
王大妃殿,政院·玉堂·藥房·朝廷二品以上·六曹堂上·大司憲·大司諫單子奉慰問安。答曰,罔極。
大殿·惠嬪宮·中宮殿,政院·玉堂·藥房口傳問安。答曰,罔極。
朝哭後,大殿·王大妃殿·惠慶宮·中宮殿,政院·玉堂口傳問安。答曰,罔極。
王大妃殿·惠慶宮·中宮殿,藥房口傳問安。答曰,罔極。
傳于李養鼎曰,承旨入侍。
以承傳色口傳下敎曰,氣候姑無所損,勿爲入診。
時原任大臣·館閣堂上有稟達事,來詣請對矣。傳于金熤曰,入侍。
徐浩修啓曰,大臣·館閣堂上,有更爲稟達事,來詣請對矣。
傳于徐浩修曰,大司成金熤,行副司直李普行爲承旨。
賓廳啓曰,臣等來會賓廳,大行大王諡號·廟號·殿號,議定以入,而陵號則仁祖大王國恤後,仍用長陵之號,肅宗大王國恤後,仍用明陵之號,今亦當仍稱弘陵之意,敢啓。傳曰,知道。
徐浩修啓曰,大行大王諡號·廟號·殿號·陵號,今旣啓下,依例招致禮曹郞廳,陪往之意,敢啓。傳曰,知道。
傳于金熤曰,禮房承旨與營建堂郞入侍。
傳于徐浩修曰,院相·摠護使·承旨入侍。
金文淳,以國葬都監郞廳,以摠護使意言啓曰,諡狀·誌文·諡冊文·哀冊文製述官·書寫官及改銘旌寶篆文·表石大字篆文·陰記書寫官實豫差職姓名,別單開錄以入之意,敢啓。傳曰,知道。
吏曹口傳政事,孝明殿參奉二單鄭宜淳·李恒演。
徐浩修,以國葬都監郞廳,以摠護使意言啓曰,本都監監造官,別單書入之意,敢啓。傳曰,知道。
又以國葬都監郞廳,以摠護使意言啓曰,本都監郞廳監造官,分房書入之意,敢啓。傳曰,知道。
又以國葬都監郞廳,以摠護使意言啓曰,本都監監造官前奉事宋約欽,前參奉鄭喆淳,前都事李觀城,時無職名,令該曹依例口傳付軍職,冠帶常仕,何如?傳曰,允。
又以國葬都監郞廳,以摠護使意言啓曰,本都監各房,今已始役,監造官一員,輪回直宿之意,敢啓。傳曰,知道。
又以山陵都監郞廳,以摠護使意言啓曰,本都監監造官,別單書入之意,敢啓。傳曰,知道。
又以山陵都監郞廳,以摠護使意啓曰,本都監郞廳監造官各所分掌,別單書入之意,敢啓。傳曰,知道。
又以山陵都監郞廳,以摠護使意言啓曰,本都監郞廳西部都事韓大裕,監造官司饔院奉事朴始榮,本職俱係緊任,勢難兼察,依前例令該曹,口傳閑官換差,何如?傳曰,允。
吏曹口傳政事,司饔奉事朴始榮,禮賓奉事安廷瓛相換。西部都事韓大裕,司䆃主簿李星會相換。
徐浩修,以山陵都監郞廳,以摠護使意言啓曰,本都監監造官前都事黃櫽,前參奉尹度東,前參奉趙德淵,時無職名,令該曹口傳付軍職,冠帶常仕,使之察任何如?傳曰,允。
又以山陵都監郞廳,以摠護使意言啓曰,本都監堂上戶曹判書具允鈺,差下營建廳堂上矣。都監事務,不可兼察,其代以行司直洪樂性差下,使之察任,何如?傳曰,允。
又以山陵都監郞廳,以摠護使意言啓曰,弘陵裁穴埋標處,先告由看審事,草記蒙允矣。旣以十三日,擇日啓下,臣與都監堂上及都廳郞廳各一員,禮曹堂上·觀象監提調,本監地師敎授安思彦,前主簿朴象器等,出去之意,敢啓。傳曰,知道。
丙申三月十二日卯時,上詣殯殿。行朝奠入侍時,同副承旨李養鼎,假注書柳孟養,記事官朴祐源·李心淵,都廳洪國榮·鄭民始,以次侍立訖。上具衰服,詣中排設廳,儀註上同,行禮訖,上還廬次,命承史隨入進伏訖。上曰,禮房承旨,營造堂上入侍。出榻敎徐浩修·具允鈺進前,上曰,營造堂上往見通濟門外,相御製閣基址以來。允鈺先退,浩修曰,徽寧殿告由祭文,當爲代押乎?上曰,依爲之。上曰,惠慶宮別監四人,加定差出。出榻敎上曰,校正廳,大臣·承旨外,雖重宰,毋得出入。出榻敎命退去。諸臣以次出。
丙申三月十二日辰時,朝上食陪祭入侍時。右副承旨金文淳,記事官韓用龜·朴祐源·李心淵,以次陪進。上自廬次詣魂殿,中排設廳視膳訖。入自東挾門,內侍陳設,上出自東挾門,詣盥洗所盥洗訖,就板位上俯伏哭,在位者皆哭,上詣尊所斟酌,跪香案前,三上香獻酌訖,正箸。出自東挾門,又就板位上俯伏哭,在位者皆哭訖。內侍進茶,上還廬次。上曰,禁漏時刻已入云,入直官汰去,下敎安徐。
丙申三月十二日巳時,上御廬次。時原任大臣·館閣堂上請對入侍時,領府事金相福,判府事金陽澤·韓翼謩,領議政金尙喆,左議政申晦,右議政李溵,大提學李徽之,藝文提學鄭存謙,行都承旨徐浩修,假注書柳孟養,記事官朴祐源·李心淵,以次進伏訖。相福等曰,日來聖體,若何?上曰,一樣矣。相福等曰,王大妃殿氣候,何如?上曰,安寧矣。相福等曰,惠慶宮氣候,何如?上曰,平寧矣。相福曰,粥飮頻頻進御乎?上曰,然矣。尙喆曰,仰瞻玉色,氣候似有損節,臣等不勝焦迫矣。殿下何不仰體大行朝付畀之托,不顧宗社之重耶?尙喆曰,臣等以大行朝廟號議定事,今日會同,而不可自下爲之,故爲此稟定矣。英字旣是大行朝常時已定之號,何以爲之乎?上曰,以此議定,可也。尙喆曰,殿號,以三望擬入乎?上曰,唯。尙喆曰,臣等爲山陵奉審,今日下直,明曉將出去矣。上曰,依爲之。晦曰,欑宮造成時,材木中長生殿不用退板,例爲取用矣。今番則亦依例,二立取用,而不可不一番經稟,故敢此仰達矣。上曰,然矣。出擧條命退去。
丙申三月十二日午時,上詣殯殿。晝茶禮入侍時,右副承旨李普行,假注書柳孟養,記事官朴祐源·李心淵,以次侍立訖。上具衰服,詣中排設廳,儀註上同,行禮訖。上還廬次,命承史進前。上曰,大臣·館閣堂上更爲入侍。領府事金相福,判府事金陽澤·韓翼謩,領議政金尙喆,左議政申晦,右議政李溵,大提學李徽之,藝文提學鄭存謙進伏。尙喆曰,熙敬之熙諡法前未有者,似涉未安矣。上曰,改之似好矣。徽之曰,實無可合字矣。尙喆曰,元字,何如?上曰,元字似好矣。晦曰,元字前旣多有之,甚好矣。翼謩曰,熙字雖曰無諡法,以特敎用之,則似無所妨矣。上曰,然則以熙字用之,好矣。命退去。
丙申三月十二日未時,上御廬次。院相·摠護使·禮判同爲入侍時,領議政金尙喆,左議政申晦,禮曹判書蔡濟恭,右副承旨李普行,假注書柳孟養,記事官朴祐源·李心淵,以次進伏訖。上曰,此王大妃殿傳敎也。大臣·承旨奉讀後,翻謄可也。命承旨書諺敎,曰,大行王五十年節用愛民之聖德,朝臣百姓,孰不知之?當此民窮財竭之時,奄遭巨創,祭享諸需,凡百供億,似多不足,罔極之中,心不能弛。和緩翁主,則受特別之慈愛,當此時,無以報國恩,所常賜予,未嘗虛費,其所儲蓄者,欲自效於此等之時,銀子二千一百兩有所獻,而又銀子一千一百五十兩曾所留意者合三千二百五十兩下之,付諸該曹,以補一分用度,銀器鉢里蓋具·茶椀蓋具·匙揲蓋具·匙一·箸一雙·釵匙一·尖一·盒一蓋具·鼎匙·別兒甁·酒煎子·鈔兒各一·盞蓋具三部則魂殿所用,周鉢蓋具·茶椀蓋具·匙楪蓋具·匙一·箸一雙·釵匙·酒煎子·鼎匙·盒蓋具·鍍金別兒甁各一·銀盞蓋具三部則山陵所用,依庚子年例,一體付諸該曹。平日軫念民弊之聖德,庶可爲仰體之道矣。書訖,尙喆曰,慈殿之軫念民國,如是勤至,可謂盛德事矣。上曰,然矣。上曰,口傳下令,自聽政時,已有書入之例。備忘記,亦同爲書入,可也。普行曰,自今初五日以後,各司皆因省記,其中或有親病者,則情勢實爲悶切云矣。上曰,然則親病身病者,當替直可也。尙喆曰,軍兵久直尤悶,不可不軫念矣。上曰,內外入直軍兵,以最久番次替代。出榻敎晦曰,仰瞻天顔,玉色頗瘦瘠,不知不覺中,或有損節,可不悶迫乎?上曰,五營落點軍入番,可也。普行曰,標信改造之前,凡係以標信擧行者,兵曹草記,踏啓字用之云。甲辰年,亦用此例云矣。上曰,宣傳及開門標信,以象牙,先爲造入,可也。上曰,垂恩墓,當以守奉官改出,大臣之意,何如?尙喆等曰,聖敎得當矣。濟恭曰,宗廟·徽寧殿·儲慶宮·毓祥宮祝文,因大臣稟達,有收議之命矣。孝章廟·垂恩廟·懿昭墓祝式,似當一體問議,敢稟。上曰,依爲之。出擧條上曰,垂恩廟甚狹窄,不可不改建矣。尙喆曰,然矣。濟恭曰,皇壇祭享姑停事,已爲達下矣。喪禮補編,有皇壇祭卒哭前用樂之文,而皇壇祭,本以三月上旬內擇日以行,則上旬已過,事體至重,自下不敢擅便,何以爲之乎?敢稟。上曰,今年則停止,可也。出擧條上曰,近來承旨望,極其混淆,予意則簡抄無妨矣。尙喆曰,此不可不變通者也。普行曰,凡係公事皆留院,而其中軍務時急事,何以爲之乎?上曰,與院相相議,時急者入之,可也。命退去,諸臣以次出。
丙申三月十二日申時,上詣魂殿。行夕上食入侍時,右承旨金熤,假注書柳孟養,記事官朴祐源·李心淵,以次侍立訖。上具衰服,詣中排設廳,視膳行禮,儀註上同。行禮訖,上還廬次,諸臣遂退出。
丙申三月十二日酉時,上御泰寧殿廬次。營造堂上入侍時,都承旨徐浩修,記事官韓用龜·朴祐源·李心淵,戶曹判書具允鈺,都廳郞廳洪國榮·鄭民始,以次進伏訖。允鈺進圖形,上曰,懸板謄來乎?國榮曰,璿源殿懸板,則皆謄來矣。國榮曰,今番營造,事面重大,別看役及監造官,當差出矣。上曰,別看役,則不可不差出矣。上曰,翼廊當入幾間乎?允鈺曰,當爲五十餘間矣。上曰,何當始役?允鈺曰,材木姑未鳩聚,勢將運來於安眠島,而開月,可以始役矣。上命諸臣退出。
丙申三月十二日酉時,夕奠陪祭入時時。都承旨徐浩修,記事官韓用龜,朴祐源·李心淵,都廳郞廳洪國榮·鄭民始,以次陪進。上自廬次詣魂殿,中排設廳視膳訖。入自東挾門,內侍陳設。上出自東挾門,詣盥洗所盥洗訖,就板位上俯伏哭,在位者皆哭。上詣尊所斟酌,跪香案前,三上香獻酌訖,正箸。出自東挾門,又就板位上俯伏哭,在位者皆哭,上止哭還廬次。上曰,營造堂上·都承旨更爲入侍。上曰,行狀製述官,何不差出,令注書知入,可也。賤臣回奏曰,問于纂集廳,則無差出之例云矣。上曰,又問於國葬都監,可也。賤臣又承命出來,問于都監後回奏曰,國葬都監,亦無差出之例云矣。上曰,然則今此別單,自何處書入乎?更爲知奏,可也。賤臣承命出來,諸臣亦以次退出。
上在慶熙宮廬次。
藥房都提調金相福,提調朴相德,右承旨金熤啓曰,伏未審夜來,聖體,若何?王大妃殿氣候,比昨,何如?惠慶宮氣候,亦何如?伏念聖候哀隕之中,元氣必致虛弱,水澆水刺,不可不及今進御伏祝。王大妃殿哀毁,今已幾日,煎進之粟米飮,伏未知果爲進御,而水澆水刺之勸進,一日爲急,聖上勉强進御,亦爲勸進于王大妃殿·惠慶宮,是臣等區區之至望,敢來問安。答曰,知道。大妃殿·惠慶宮氣候一樣,而當勸進水刺矣。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿·惠慶宮·中宮殿朝哭後,政院·玉堂口傳問安。答曰,罔極。
傳于洪國榮曰,承旨入侍。
傳于金熤曰,禮房承旨入侍。
傳于金文淳曰,都承旨入侍。
金文淳,以山陵都監郞廳,摠護使言啓曰,臣與都監堂郞·觀象監提調·禮曹堂上,今十三日早朝,進詣必陵,待辰時發現石標,則兩石合埋,而上下石所刻,一如丁丑年別單所錄,故還爲掩覆,依例封標,以油紙·陶器草席等物,結裹封署後,兩石所刻,別單書入之意,敢啓。傳曰,知道。
洪國榮,以魂殿都監郞廳,摠護使言啓曰,本都監郞廳洪國榮移拜承旨代,前校理宋煥億差下,使之察任,何如?傳曰,允。
又以國葬都監郞廳,摠護使言啓曰,今此都監各樣儀物及腰彩轝諸具不可不新備者外,前排中可用者,依前例,仍修補以用之意,敢啓。傳曰,知道。
又以國葬都監郞廳,摠護使言啓曰,國恤卒哭前禁屠肆,載在五禮儀,而因床卓等物所用骨灰,屠肆定日許設,亦有前例,今此都監所造床卓等物中,應用骨灰者亦多,依前例,屠肆五坐許設之意,分付刑曹·司憲府·漢城府之意,敢啓。傳曰,知道。
又以國葬都監郞廳,摠護使言啓曰,在前國恤時,輪臺板所用黃腸板一立,以長生殿所在取用,小方床所入棺板一立,以歸厚署所在取用,今亦依此取用之意,敢啓。傳曰,知道。
金熤,以兵曹言啓曰,今此告訃使發行日期,時未入啓,而一行所把驛馬,必須前期分定,可無窘迫之患,元數三十三匹內,忠淸道六匹,全羅道七匹,慶尙道十二匹,江原道四匹,咸鏡道四匹,而遠道夫馬,勢難及期上來,以各道初面驛馬,急速調發,罔夜上送,京中逢點,江原道·咸鏡道驛馬,則直送安州逢點之意,各道監司處,發馬知委,何如?傳曰,允。
李養鼎,以訓鍊都監言啓曰,依傳敎,內外入直,以最久番次軍兵,替代之意,敢啓。傳曰,知道。
又以禁衛營言啓曰,內外入直軍兵,以最久番次軍兵,替代事,命下矣。各處入直軍兵,依下敎替代之意,敢啓。傳曰,知道。
又以御營廳言啓曰,依傳敎,北二營·新營入直軍兵,以最久軍兵番次,替代之意,敢啓。傳曰,知道。
丙申三月十三日卯時,上詣魂殿。行朝奠入侍時,行都承旨徐浩修,假注書柳孟養,記事官朴祐源·李心淵,都廳鄭民始,以次侍立訖。上具衰服,詣中排設廳,視膳行禮,儀註上同。行禮訖,上還廬次,諸臣遂退出。
丙申三月十三日卯時,上御廬次。都承旨入侍時,行都承旨徐浩修,假注書柳孟養,記事官朴祐源·李心淵進伏訖。上曰,領議政入侍。出榻敎領議政金尙喆進前,上曰,惠慶宮貢獻節目,何時修入乎?尙喆曰,皆以修正以置,當正書以入矣。上曰,吏曹判書入侍。出榻敎吏曹判書徐命善進前,上曰,承旨望殆近二百,惟允之職,無論淸濁,無人不參,豈不寒心乎?肅廟初,至有三望擬入之例,今不可猝難行此,若或簡抄,則大勝於混淆,與大臣,相議爲之,可也。命善對曰,承旨之職,不輕而重,不可人人爲之,而近來則雖未通淸者,應入承旨之望,亦一大弊也。今若無端減削,則衆謗朋起,是亦大可悶者也。上曰,以三十人爲限選之,其後若有可爲之人,以爲通淸似好矣。尙喆曰,銓官若任怨,則易可變通,不然則實無矯弊之道矣。上曰,吏判不可獨爲也,與大臣,如弘錄樣爲之,則似好矣。命善曰,當與大臣相議後,更奏矣。命退去,諸臣以次出。
丙申三月十三日辰時,上詣魂殿。行朝上食入侍時,行都承旨徐浩修,假注書柳孟養,記事官朴祐源·李心淵,以次侍立訖。上具衰服,詣中排設廳,視膳行禮,儀註上同,行禮訖,上還廬次,諸臣遂退出。
丙申三月十三日辰時,上御廬次。營造堂郞入侍時,戶曹判書具允鈺,校理鄭民始,行都承旨徐浩修,假注書柳孟養,記事官朴祐源·李心淵,以次進伏訖。允鈺奉御書閣圖形進前,上曰,翼廊不可無矣。其基址甚崎嶇,別般開拓,然後似有貌樣矣。允鈺對曰,然矣。上曰,領相入侍。出榻敎領議政金尙喆進前,尙喆曰,卽今國役,極其浩大,聞戶判之言,則從前如此之時,例有筵稟請得之事云。目今事勢,誠難膠守常法。訓·禁·御三營門各錢一百兩,關西木三百同,依甲辰年例,爲先許劃,而米穀則曾前萬餘石,雖云取用於惠廳,近來惠廳,亦無儲蓄之可以推移者,不可無變通之道。關西小米二萬石,一體劃給,自地部往復惠廳,從便貸用後,以此爲還報之資,如是區劃,而猶有不足之慮,則御營廳前後鑄錢餘利,當爲十萬餘兩,就其中隨時酌量,筵稟加劃,何如?上曰,依爲之。出擧條允鈺曰,今此營建都監事役甚繁,以他都監例言之,則當以各司書吏,移差使役,而本曹書吏之分差各都監者甚多,不必以他司書吏,又煩移屬,以致別料布上下之費,本曹書吏之差送者,一竝還屬營建所,以爲使役之地,何如?上曰,依爲之。出擧條允鈺曰,今此魂殿行閣,御書奉安閣營建及兩宮修理,山陵橋梁各處補階等材木,厥數甚多,自京無以辦備,事勢誠甚罔措,在前如此之時,自備局,發關於湖西及海西,安眠·長山兩處松木,使之斫伐,以戰兵船,載運以來取用矣。今番亦以此例,發關該道,以爲及期輸納之意,分付,何如?上曰,依爲之。出擧條浩修曰,凡入侍傳敎及承傳色·司謁口傳下敎·備忘記·朝臣呈告啓下者,一竝逐日正書入啓,以杜中間差錯之弊事,旣已筵中定奪,書寫二人,自今差出,令該曹,依本院書吏例付料布,使之專管此役,向來加出書吏三人,使令三名,則減下,何如?上曰,依爲之。出擧條命退去,諸臣以次出。
丙申三月十三日午時,晝茶禮陪祭入侍時,同副承旨李養鼎,記事官韓用龜·朴祐源·李心淵,都廳郞廳洪國榮·鄭民始,以次陪進。上自廬次詣魂殿,中排設廳視膳訖,入自東挾門,內侍陳設。上出自東挾門,詣盥洗所盥洗訖,就板位上俯伏哭,在位者皆哭,上詣尊所斟酌,跪香案前,三上香獻酌訖,正箸。出自東挾門,又就板位上俯伏哭,在位者皆哭。上止哭,還廬次,諸臣以次退出。
丙申三月十三日申時,上御廬次。左副承旨·同副承旨同爲入侍時,左副承旨金文淳,同副承旨李養鼎,假注書柳孟養,記事官白鳳周·朴祐源,以次進伏訖。上曰,承旨中有老親,而久行公者,誰也?文淳對曰,臣與蔡弘履,皆有老親矣。上曰,蔡弘履老親篤老乎?養鼎對曰,然矣。上曰,公除前承旨,不得替直,有老親云。左承旨蔡弘履許遞,承旨前單入之。出傳敎以承旨前望單子,上曰,弘文館應敎洪國榮爲承旨。出傳敎上曰,承旨洪國榮,牌招入直。出榻敎命退去,諸臣以次出。
丙申三月十三日申時,上御廬次。同副承旨入侍時,同副承旨洪國榮,假注書柳孟養,記事官朴祐源·李心淵,以次進伏訖。上曰,江都奉來冊寶,以彩輿陪進。出榻敎上曰,都承旨,戶判,都監都廳入侍。出榻敎都承旨徐浩修,戶曹判書具允鈺,都廳鄭民始進前,上曰,同副久使宮官,今以承旨見之,貴矣。今番陞資,予意不在於陞資而已,資不高則無以與論國事,予意實非泛然。國榮對曰,臣旣無才能,又乏效勞,而徒蒙奬擢之恩,臣誠惶懍。臣之所抱者,不過一端忠赤。愛君之誠,非不切矣,而至於國事,以蔑識淺見,有何與論哉?上曰,同副謙言,自宮官時,每自過矣。國榮曰,豈可以謙言,敢陳於君父之前乎,實情然矣。上謂允鈺曰,御書閣基址,何如?對曰,基址甚好,而地形或高或低,平其高下,然後可能均平矣。監造官,不可不出,以尹欽烈差下,何如?上曰,依爲之。允鈺曰,今此管建所郞廳,不必別爲差下,以魂殿都監郞廳戶曹正郞鄭益儉,工曹正郞洪元燮,漢城府判官鄭東協,自當移差於昌慶宮魂殿修理所矣。各處營建之役,使此三人,仍爲分定監董,卽今魂殿一房之事,以戶曹郞廳李彦中,代差擧行,何如?上曰,依爲之。出擧條允鈺曰,役軍行道,當以永順門爲之,金虎·曜金兩門,限畢役開閉似好矣。上曰,昌德宮營造時,金虎門,限畢役除標信開閉。丹鳳門,姑勿開閉。曜金門,沙石輸運時,亦爲除標信開閉。出榻敎浩修曰,政院書寫不足,而春坊書吏三人,無歸屬處,其中善寫者二人,付之政院,料布磨鍊給之似好矣。上曰,依爲之。加出書吏減去,可也。命退去,諸臣以次出。
丙申三月十三日申時,上御廬次。右承旨入侍時,右承旨金文淳,假注書柳孟養,記事官白鳳周·朴祐源,以次進伏訖。上曰,戶房承旨,摠護使入侍。戶房承旨徐浩修,左議政申晦進前。上曰,置標處,何如?晦對曰,置標分明矣。上曰,坐向凡百,凡眼,何如?晦曰,臣則何以知之,而凡眼則似極盡矣。上曰,當以乙坐定之乎?晦曰,然矣,而若以乙坐爲之,則靑龍實,而白虎似不足矣。命左相先退,上曰,承旨一人得之矣。玉堂雖經筵主人,自爾齟齬矣。浩修對曰,臣等亦得好同僚矣。命退去,諸臣以次出。
丙申三月十三日申時,上詣魂殿。行夕上食入侍時,左副承旨金文淳,假注書柳孟養,記事官白鳳周·朴祐源,以次侍立訖。上具衰服,詣中排設廳·視膳訖。上入東挾門內西向立,內侍陳設。上出詣盥洗位盥手訖,就板位上俯伏哭,在位者皆哭,上詣尊所西向立,內侍酌酒,上入正門,跪香案前,三上香獻盞,正箸。出自東挾門,就板位上俯伏哭,在位者皆哭,上入東挾門,進茶訖,出還廬次。諸臣遂退出。
丙申三月十三日酉時,上詣魂殿。夕上食入侍時,同副承旨洪國榮,假注書柳孟養,記事官朴祐源·李心淵,以次侍立訖。上具衰服,詣中排設廳,視膳行禮,儀註上同,行禮訖,上還廬次。諸臣遂退出。
丙申三月十三日酉時,上御泰寧殿廬次。承旨入侍時,左承旨金熤,記事官韓用龜·朴祐源·李心淵,以次進伏訖。上命都監堂上,與郞廳入侍,徐命善·鄭民始進伏。上曰,寶冊之自江都奉來者,先爲奉安于魂殿,而泰寧殿內所奉寶冊,與承史奉審後,亦以彩轝,次次移奉于魂殿,可也。諸臣承命退出。都監堂郞,先奉江都寶冊于魂殿後,與承史,肅拜於泰寧殿前,以次上殿奉審訖。以兩彩轝,奉安寶冊,陪進魂殿,上立于殿陛,親自奉審,安于殿內左右卓上,而寶東冊西,命都監堂郞,上殿奉審後退出。
上在慶熙宮廬次。
夜一更二更,月暈。四更五更,灑雨下雨,測雨器水深二分。
藥房都提調金相福,提調朴相德,副提調徐浩修啓曰,伏未審夜間,聖體,若何,王大妃殿氣候,何如?惠慶宮氣候,亦何如?昨日以勉進水澆水刺之意仰請,而伏承批答,只以王大妃殿·惠慶宮當勸進爲敎,下情萬萬悶迫,聖上必强進,而後可以奉而上勸,寬抑至情,先爲進御,仍爲奉勸,是臣等區區之望,臣等不任憂慮,敢來問安。答曰,知道。大妃殿·惠慶宮氣候一樣矣。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿·惠慶宮·中宮殿朝哭後,政院·玉堂問安。答曰,罔極。
王大妃殿,藥房口傳啓曰,臣等待罪保護之任,不勝憂慮之忱,昨日敢以水澆水刺進御,而仰勸之意,爲諸於大殿矣。批答以王大妃殿當勸進爲敎,不審果有所進乎?哀毁之中,米飮之屬,實無以扶接元氣,下情轉益焦迫,水澆水刺,强勉進御,仍爲勸進于大殿,千萬伏望。以諺書答曰,遭此天崩之痛,不能隨後下從,而强進粥飮,至今支撑者,以大殿氣候,雖常時亦不健,而當此大故,哀毁過度,全無所進,氣候無餘地之中,屢次懇勸,焦慮過度,故聖候不可不顧,故粥飮勉進矣。今日又勸水刺,此心如碎,更勿煩啓宜矣。
惠慶宮口傳達曰,自遭巨創以來,粥飮雖或少進,元氣難望扶接,下情不勝憂慮,昨日敢以水澆水刺進御,而仍爲奉勸之意,爲請於大殿矣。批答以王大妃殿·惠慶宮勸進爲敎,不審果有所進乎?水澆水刺,先爲勉進,而奉勸於王大妃殿·大殿,千萬伏望。以諺書答曰,水澆水刺,念此勸進之意,王大妃殿·大殿,當仰勸,而進御後,亦當强進矣。
中宮殿,藥房口傳啓曰,多日悲疚,易致傷損,粥飮之屬,難以扶接元氣,水澆水刺,勉强進御,千萬伏望。以諺書答曰,當思水澆水刺勸進之意,王大妃殿·惠慶宮進御後,當强進矣。
大殿,藥房口傳啓曰,俄者之啓,以水澆水刺進御之意仰請矣。及承批旨,未蒙下答,臣等實不勝煎迫之至。扶補胃氣,惟在食飮之節,而饘粥蔬食,禮有漸變之制,以聖上達孝,豈不念及於此,而徒循罔極之情,不思勉從之道乎?保護爲重,瀆澆是冒。伏乞更加深思,水澆水刺,勉强進御,仰以勸進于王大妃殿·惠慶宮,千萬伏望。答曰,知道。水澆飯,當加意强進,而亦當勸進于大妃殿·惠慶宮矣。
王大妃殿,藥房口傳再啓曰,俄以水澆水刺勉進之意仰請矣。及承批旨,有更勿煩啓之敎,臣等竊不勝焦迫罔措之至,批旨中顧念大殿氣候,勉進粥飮之敎,臣等有以仰爲宗社節哀保護之止慈盛意也。禮制有漸變之節,粥飮非扶元之物,自下仰請,實有此序,此時勸進,何敢少緩。伏乞深念宗社之重,先進水澆水刺,仍爲勸進於大殿,千萬幸甚。以諺書答曰,俄已盡諭,而又如此,尙今支撑,專爲大殿,而勉進粥飮,此時何可進水刺乎?勿復勸之,是所望也。
大殿·王大妃殿·惠慶宮·中宮殿晡哭後,政院·玉堂問安。答曰,罔極。
傳于洪國榮曰,惠慶宮節目旣入晡哭後,領相及禮判,戶禮房入侍。
傳于洪國榮曰,禮房承旨留待,與都監郞廳,同爲入侍。
洪國榮啓曰,摠護使申晦,有稟達事,來詣請對矣。
傳于洪國榮曰,摠護使入侍。
以卿宰侍從敍用傳旨,傳于李養鼎曰,前監司洪述海,未結末前拔之,更爲書入。
兵曹口傳政事,副司直趙重晦·金漢耆·鄭厚謙·徐有隣·金夏材·朴師海·李在簡·鄭文啓·鄭晩淳·蔡弘履·李東泰·吳載紹·徐有慶·朴盛源·金蓍耉,副司果鄭履煥·閔游·朴在源·李在學·嚴思晩·沈能弼·李會遂·李商建·洪啓能,副司正金憙,副司勇尹欽烈。
洪國榮,以禮曹言啓曰,嗣位之後,嬪宮陞爲中宮殿,前日京外所封世孫宮·嬪宮供上朔謄,則勿爲封進。大殿·王大妃殿·中宮殿供上朔膳物膳,考例封進,惠慶宮供上朔膳物膳,待新頒節目,卽爲封進之意,京外一體分付,何如?傳曰,知道。
又以御製校正廳言啓曰,本廳郞廳二員差出事,命下矣。前應敎李秉模,校理趙尙鎭差下,使之察任之意,何如?傳曰,知道。
又以營建都監言啓曰,本都監監造官,前參奉尹欽烈差下,使之察任,而時無職名,令該曹口傳付軍職,冠帶常仕,何如?傳曰,允。
又以魂殿都監郞廳,摠護使言啓曰,本都監一房郞廳戶曹正郞鄭益儉,營造都監進去矣。其代以掌樂院主簿趙鎭元差下,使之察任,何如?傳曰,允。
丙申三月十四日卯時,朝奠陪祭入侍時,都承旨徐浩修,記事官韓用龜·朴祐源·李心淵,都廳郞廳鄭民始,以次陪進。上自廬次詣魂殿,中排設廳,視膳訖。入自東挾門,內侍陳設。上出自東挾門,詣盥洗所盥洗訖,就板位上俯伏哭,在位者皆哭,上詣奠所斟酌,跪香案前,三上香獻酌訖,正箸。出自東挾門,又就板位上俯伏哭,在位者皆哭,上止哭還廬次,諸臣隨詣。上命禮房承旨,校正郞廳入侍,又命廳注書入侍,賤臣先退。
丙申三月十四日卯時,上御廬次。禮房承旨,都廳郞廳同爲入侍時,同副承旨洪國榮,都廳鄭民始,假注書柳孟養,記事官朴祐源·李心淵,以次進伏訖。上曰,卿宰侍從罷散人,一竝敍用,口傳付軍職,望奠進參。出榻敎上曰,纂修廳郞廳一員,持先抄日記入侍。出榻敎郞廳宋樂,持日記進前,上親覽訖,命宋樂先退,上曰,校正廳堂郞入侍,行司直具允明,禮曹判書蔡濟恭,副司果柳義養進前。允明曰,御製印出鑄字字樣稟定,然後當始役矣。上曰,御製體重,不可以文集鑄字爲之矣。濟恭對曰,似然矣。允明曰,序文勿爲更撰事,已有下敎矣。上曰,大行朝下敎旣如此,則事不當更撰矣。濟恭曰,公除後,當有視事之節,視事之服,卽布裹翼善冠·布袍·布裹烏犀帶,而考見五禮儀及喪禮補編,此乃卒哭後磨鍊以入者。然則公除以後,卒哭以前服色,別無可據之文,不可不稟定,故敢達矣。上曰,更考已行之例,磨鍊以入可也。出擧條命退去,諸臣以次出。
丙申三月十四日辰時,上詣魂殿。朝上食入侍時,左承旨金熤,假注書柳孟養,記事官白鳳周·朴祐源,以次侍立訖。上具衰服,詣中排設廳,視膳行禮,儀註上同,行禮訖,上還廬次。上曰,史官留待閣外,待戶判,與禮房承旨入侍,諸臣遂退出。
丙申三月十四日巳時,上御廬次。摠護使入侍時,摠護使申晦,同副承旨洪國榮,假注書柳孟養,記事官白鳳周·朴祐源,以次進伏訖。上曰,內藏御製四千五百七卷,受賜御製七百十九卷,一體編次。出榻敎晦曰,日間聖體,若何?上曰,一樣矣。晦曰,王大妃殿氣候,若何?上曰,一樣矣。晦曰,惠慶宮氣候,若何?上曰,一樣支過矣。上曰,院相·戶判·校正郞廳鄭民始入侍。出榻敎院相金尙喆,戶曹判書具允鈺,校正郞廳鄭民始進前。尙喆問候訖,奏曰,山陵坐向完定,然後當有擧行之事矣。上曰,院相之意,何如?尙喆曰,若以乙坐辛向爲之,則似好矣。上曰,以乙坐爲之,則靑龍邊,似有流下之慮矣。尙喆曰,臣與摠護使,更爲奉審後,當稟定矣。尙喆曰,臣考見前例,成服後則院相之任,有許免之規,特爲處分,臣所望也。且常在政院,故承旨多有非便苟艱之弊矣。上曰,此時豈可無院相乎?卿勿過辭。尙喆曰,臣之如此,實非圖免也,亦非圖便也。虛帶重任,小無所益於國事,若蒙許免,則可不萬幸乎?非但臣情私之懇迫,奉審之行,若帶院相,則不得任意往來矣。上曰,奉審體重,卿懇又至,不得已從其請也。上曰,院相自今日撤直,諸承旨一體替直。出榻敎晦曰,承旨旣替直,則他司官員,亦皆替直乎?上曰,從當下敎矣。尙喆曰,軍兵皆替直,而將官尙不替直云矣。上曰,各軍門將官,亦以當次替直,禁軍最久番次,番將率領,一體替直。出榻敎晦曰,本都監郞廳三人,盡爲移差於修理都監矣。都監事役甚繁,而郞廳,無一人省檢,事甚苟簡,卽見戶曹草記,以戶曹佐郞李彦中代差,而郞廳或有窠,則自都監差下,自是事例,而誤爲差出,戶曹判書具允鈺推考,其差下郞廳勿施,自都監更爲差下,何如?上曰,依爲之。出擧條尙喆曰,嗣位陳賀各道所封方物·物膳,自該曹,循例磨鍊啓下矣。取考該曹庚子甲辰兩年謄錄,則大王大妃殿·王大妃殿則封進,而大殿·中宮殿,則不爲封進矣。今番則王大妃殿·惠慶宮,依例封進,而大殿,中宮殿,依兩年例,勿爲封進乎?敢稟。上曰,依爲之。今番亦爲安徐可也。出擧條上曰,惠慶宮貢獻節目持來乎?尙喆曰,未及正書,故不得持入矣。上曰,戶判持供上節目進前。命讀節目訖。上曰,世孫宮逐日·逐朔·四朔各名日·年例供上,自明日除減。出榻敎上曰,此後則省記,依古例,申時入之。出榻敎命退去,諸臣以次出。
丙申三月十四日午時,上詣魂殿。行晝茶禮入侍時,同副承旨洪國榮,假注書柳孟養,記事官朴祐源·李心淵,都廳宋煥億·鄭民始,以次侍立訖。上具衰服,詣中排設廳,視膳行禮,儀註上同,行禮訖,上還廬次。諸臣遂退出。
丙申三月十四日申時,夕上食陪祭入侍時,同副承旨李養鼎,記事官韓用龜·朴祐源·李心淵,以次陪進。上自廬次訖魂殿,中排設廳,視膳訖。入自東挾門,內侍陳設。上出自東挾門,詣盥洗所盥洗訖,就板位上俯伏哭,在位者皆哭,上詣尊所斟酌,跪香案前,三上香獻酌訖,正箸。出自東挾門,又就板位上俯伏哭,在位者皆哭訖,內侍進茶,上還廬次。上命領相禮判·都承旨·禮房承旨入侍。養鼎曰,寶匣竝內匣改之乎?上曰,只外匣改之可也。領議政金尙喆,禮曹判書蔡濟恭,都承旨徐浩修,禮房承旨洪國榮,以次進伏。上曰,各殿朔膳謄錄,何如?濟恭曰,錄出以入矣。上命國榮讀奏訖。上曰,中宮殿朔膳,或有加於大妃殿,此則拔之,何如?尙喆曰,此乃古例,豈可遽然拔之乎?上曰,雖是古例,必是先王朝未遑之典也,更爲商量以定也。國榮讀各道方物單子訖,浩修讀供上單子,上曰,大同法以前,則供上,自外方逐日來納乎?僉曰,然矣。上命具允明入侍。允明進伏,上曰,補編中祭服,則以麻帶磨鍊,而燕居服,則以布帶磨鍊可也。且公除後,宜有視事服,而補編則卒哭後始有之,此則不可不校正矣。允明曰,庚子年,有麻帶之制,而其後,以布帶改之矣。濟恭曰,視事服則稟定後,可以磨鍊矣。上曰,更考已行之例,磨鍊以入,可也。出擧條允明曰,御製原編卷數,臣已仰知,昔年聖意,當無過十卷,而續篇自序,又有弁付活字之敎矣。上曰,然則一體刊印可也。允明曰,續篇當別爲一冊乎?上曰,題目,何以則爲好耶?允明曰,以御製續篇題之,似好矣。允明曰,自省編·警世問答·集慶堂篇集,以何板印出乎?上曰,省篇·問答,以木板印出,可也。允明曰,印出件數稟定,然後可以擧行矣。上曰,十件似好矣。濟恭曰,十件則太小,非百件則不足矣。上曰,然則以百件印出,可也。諸臣以次退出。
上在慶熙宮廬次。
藥房都提調金相福,提調朴相德,副提調徐浩修啓曰,日月幾何,殷奠初成,伏惟攀號之慟,益復罔極,伏未審聖體,若何?王大妃殿氣候,何如?惠慶宮氣候,亦何如?昨日口啓之批,以水澆水刺當加意强進爲敎,臣等誠不勝萬萬喜幸。第伏念水澆水刺,雖勝於粥飮之屬,而猶不如薑桂之滋補眞元。伏乞更加留意,亟復常膳,以慰陟降之心,無忽愼重之道焉。仍伏念王大妃殿·惠慶宮,水澆水刺,尙不許進,其爲悶迫,當復何如?聖上必先復常膳,而後水澆水刺,可以仰勸,常膳亦可以漸復。伏乞深留聖意,千萬至祝。臣等不任憂慮,敢來問安。答曰,知道。
大妃殿·惠慶宮,水澆水刺,已勉進矣。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿·惠慶宮·中宮殿,排祭罷後,政院·玉堂單子問安。答曰,罔極。
大殿·王大妃殿·惠慶宮·中宮殿,排祭罷後,藥房口傳問安。答曰,罔極。
大殿,王大妃殿·中宮殿,排祭罷後,朝廷二品以上·六曹堂上·兩司長官·奉朝賀單子問安。答曰,罔極。
王大妃殿,藥房口傳啓曰,昨日以勉進水澆水刺之意,再陳口啓,未蒙開許,辭旨懇惻,不勝摧咽。第伏念粥飮之强爲進御,全爲大殿哀毁之過度,勸進之懇切,則粥飮不足以補眞元,水澆水刺進御,一時爲急,而粥飮蔬食,禮有漸變之節。伏乞先爲勉進水澆水刺,仍以薑桂之屬,滋補胃氣,以慰大殿至誠勸進之意,仍爲勸進於大殿,是臣等區區千萬至望,惶恐敢啓。以諺書答曰,今日過望奠,不勝極天之痛,而今又勸水刺,以何心進水刺乎?支過足矣,勿慮焉。大殿氣候,所見甚沓沓,水澆水刺,連爲勸進,而勸進之時,哀痛益新云,不爲勸進,實是悶迫矣。連爲如是,欲爲强勸矣。
惠慶宮,藥房口傳達曰,昨日口達,仰陳水澆水刺勉進之意,及承下答,有王大妃殿·大殿進御後强進之敎矣。大殿旣有强進之敎,誠不勝萬幸,而王大妃殿,尙無開許之批,臣等焦悶,當復如何?粥飮蔬食,漸而至於復膳,禮制然矣。伏乞十分勸勉於王大妃殿·大殿,亟復常膳,仍爲强進,以副下情。千萬至望,惶恐敢達。以諺書答曰,水澆水刺進御之意,勸勉于王大妃殿,尙不許,至痛下情焦迫矣。粥飮亦不頻進,常膳之請,難望勉從,且幾何之間,可進常膳乎?聞此言,尤益罔極矣。
中宮殿,藥房口傳啓曰,昨日口啓之批,有王大妃殿·惠慶宮勉進後進御之敎矣。只進粥飮,胃氣必虛,水澆水刺之進御,不容暫緩,至於薑桂滋補,禮制所許。伏乞强進水澆水刺,仍復常膳,以副臣等焦迫之情,千萬幸甚,惶恐敢啓。以諺書答曰,王大妃殿·惠慶宮,至今水澆水刺,亦不進御,罔極中焦迫,何以先爲進御乎?
藥房三提調,口傳啓曰,臣等伏奉聖批,以王大妃殿·惠慶宮水澆水刺勉進爲敎,誠不勝萬幸,而臣等之所仰請於聖上者,懇望膳御之亟復常節,而一日二日所進,只是水澆水刺,則不知不覺之中,安知無聖體受損之慮否,臣則思之及此,實不勝萬萬焦迫,玆敢冒煩仰瀆。伏乞聖明,上念宗社付托之重,仰體王大妃殿·惠慶宮憂慮之至,卽允從勸之請,仍爲仰勸於王大妃殿·惠慶宮,以副臣等之望焉至祝。答曰,知道。氣力支過如昨,卿等勿慮。王大妃殿·惠慶宮,當仰請從權矣。
王大妃殿,藥房口傳再啓曰,臣等口啓之批,以支過足矣勿慮爲敎,不勝萬萬悶迫伏祝,慈旨以大殿氣候爲悶,有懇勸之敎,竊伏以爲,大殿憂慮慈聖之心,亦如慈聖之憂慮大殿,慈聖若不進御,則何以勸勉於大殿乎?伏乞强抑罔極之情,深思保重之道,勉進水刺,漸復常膳,仍爲十分懇勸於大殿,無至重貽大殿之憂,下副臣等之望,千萬至祝。以諺書答曰,雖如是連爲强勸,此時豈有進刺之心,而大殿過毁,氣候不健之中,至今不進水刺,而予先進後欲强進,爲大殿,雖欲不進,不可得,故尤爲罔極,而不得已勉進,勿慮焉。
傳于徐浩修曰,戶工房承旨入侍。
吏曹口傳政事,漢城判官鄭東協,永禧殿令尹昌濂相換,漢城主簿李采,司僕主簿李殷濟相換。
傳于李普行曰,前判書金漢耆,王大妃殿承候事,分付。
兵曹口傳政事,副司果曺遠振。
金熤,以御營廳言啓曰,依傳敎北二營·新營入直將官,亦以當次替直之意,敢啓。傳曰,知道。
又以禁衛營言啓曰,依傳敎,延和門及各處入直將官,亦以當次替直之意,敢啓。傳曰,知道。
又以訓鍊都監言啓曰,依傳敎,本局入直將官替直之意,敢啓。傳曰,知道。
李養鼎,以撰集廳言啓曰,本廳郞廳柳義養·沈有鎭·李秉模·趙尙鎭,移差校正廳郞廳,宋煥億移差殯殿都監都廳,以李在學,金峙默·李儒慶·曾遠振·沈豐之差下,時無職名人,令該曹口傳付軍職,使之進參,何如?傳曰,允。
又以國葬都監郞廳,摠護使言啓曰,退壙所藏服玩等物入盛櫃亟,皆以假板造作矣,其後取其堅固,改用松板。今番亦以松板造作之意,敢啓。傳曰,知道。
又以山陵都監郞廳,以摠護使言啓曰,三都監所用物力,例自山陵都監請得,分排用下矣。今番亦依庚子謄錄,別單書入之意,敢啓。傳曰,知道。
又以國葬都監郞廳,摠護使言啓曰,山陵退壙所用櫃亟等物着漆時,例用骨灰,而甲寅以後,取其堅固,稟用純漆矣。其後連用此例,今亦依此爲之乎?敢稟。傳曰,依爲之。
徐浩修,以漢城府言啓曰,本府以詞訟劇地,雖四郞廳俱存之時,許多擧行,每致苟簡,故自前都監移差之郞廳,相換察任,乃是規例。今當轝士軍考籍調點,極其浩煩,而判官鄭東協,移差營造都監郞廳,主簿李采,移差國葬都監郞廳,俱以除本仕,本府擧行,一時緊急,實無推移之勢,竝令該曹,依例口傳換差,何如?傳曰,允。
李養鼎,以國葬都監郞廳,摠護使言啓曰,當時冊寶數,旣已內下,而大行大王御押標信,凡行用各項標信,當於下玄宮時,與服玩明器,一體奉安於退壙,而先知其數,然後所盛器具,自都監可以措備,敢啓。傳曰,知道。
丙申三月十五日卯時,上詣魂殿。行望奠入侍時,行都承旨徐浩修,左承旨金熤,右承旨金文淳,左副承旨李普行,右副承旨李養鼎,同副承旨洪國榮,記事官韓用龜,假注書柳孟養·李兢淵,記事官朴祐源·李心淵,都廳宋煥億·鄭民始,以次侍立訖。上具衰服,詣中排設廳視膳,仍詣東門內西向立,內侍陳設。通禮請出次,上出詣盥洗位,盥水訖,就申邊板位上俯伏哭,在位者皆哭,上詣尊所西向立,內侍酌酒,上仍詣香案前,三上香獻盞,正箸訖,出就板位上俯伏哭,在位者皆哭,行禮訖。上還廬次,承史隨入。同副承旨洪國榮,假注書柳孟養,記事官朴祐源·李心淵進前。上曰,召對·次對,公除前爲之乎,公除後爲之乎?國榮對曰,甲辰年則公除後爲之云矣。上曰,甲辰年近例,旣載於政院日記,翰林與春秋館堂上,考出甲寅庚子實錄以奏。出傳敎上曰,戶曹判書·都承旨入侍。戶曹判書具允鈺,都承旨徐浩修進前。洪國榮,鄭民始先退,上曰,供上節目,詳考以來乎?允鈺對曰,考出以來矣。上曰,有落漏者乎?允鈺對曰,果有之矣。命節目稟定。允鈺稟啓訖,上曰,宮人料饌衣纏,古例元無磨鍊於大殿者,從今進排時,大殿宮人之各色進排革罷,只以中宮殿宮人,一遵定例擧行。世孫宮時進排,一竝除減,俾無如前混淆之弊。出傳敎上曰,世孫宮司鑰別監中禁水刺間·燈燭房·排設房·水賜間及內官處所,所屬各樣各色六十五額,一竝除減。嬪宮別監司鑰房,水刺間·內官房所屬各樣各色三十三額,亦爲除減。出傳敎浩修曰,公除後視事服色,昨已考出,果有大行朝受敎矣。命入補編受敎。命浩修讀奏,上曰,以此依遵好矣。命退去,諸臣以次出。
丙申三月十五日辰時,上詣魂殿。朝上食入侍時,右承旨金文淳,假注書柳孟養,記事官白光澤·朴祐源,都廳宋煥億,以次侍立訖。上具衰服,詣中排設廳,視膳行禮,儀註上同,行禮訖,上還廬次。諸臣遂退出。
丙申三月十五日巳時,上御廬次。都承旨入侍時,都承旨徐浩修,假注書柳孟養,記事官朴祐源·李心淵,以次進伏訖。命浩修,讀考出實錄訖。上曰,事迹甚沒實,以此實錄,豈可爲可徵之文迹乎?浩修曰,然矣。上曰,甲寅年院相,公除後出去,今番則太早出直矣。浩修曰,甲寅年則肅廟,方在沖年,故院相久直矣。命退去,諸臣以次出。
丙申三月十五日巳時,上御泰寧殿廬次。承旨入侍時,都承旨徐浩修,左副承旨金文淳,記事官韓用龜·朴祐源·李心淵,以次進伏訖。上命國葬都監都廳柳義養入侍。義養進前,上曰,冊寶雖陪往山陵,當不入於退壙,而還爲奉安于宗廟,此意豫爲知悉,各別審愼,然後無混雜之弊矣。上曰,符信造成今幾何?文淳曰,幾盡造成矣。上曰,寶匣亦造成乎?文淳曰,似未及造成矣。上曰,布帶乃甲辰制耶?浩修曰,庚子則麻帶,而甲辰則布帶矣。上曰,翰林出去,自省編板本,出送於校正廳可也。上曰,麻·布帶,何以則爲好耶?浩修曰,庚子甲辰前例各異,彼此取捨之間,似不大悖於禮制矣。諸臣以次退出。
丙申三月十五日午時,上詣魂殿。行晝茶禮入侍時,左副承旨李普行,假注書柳孟養,記事官朴祐源·李心淵,都廳宋煥億,以次侍立訖。上具衰服,詣中排設廳,視膳行禮,儀註上同,行禮訖,上還廬次。諸臣以次出。
丙申三月十五日未時,上御廬次。左副承旨入侍時,左副承旨李普行,假注書柳孟養,記事官朴祐源·李心淵,以次進伏訖。上曰,奏請使禮物節目,已啓下矣。禮單長短廣挾不齊,則貽笑彼人大矣。今番則各別申飭事,分付可也。命退去,諸臣以次出。
丙申三月十五日申時,上詣魂殿。行夕上食入侍時,左副承旨李普行,假注書柳孟養,記事官朴祐源·李心淵,都廳宋煥億,以次進伏訖。上具衰服,詣中排設廳,視膳行禮,儀註上同,行禮訖,上還廬次。命承史進前,上曰,拜辭肅拜,午後始傳,事體所在,不可無飭,當該中官罷職。出傳敎命退去,諸臣以次出。
以上缺政事。以金鍾善爲掌令,尹光昇爲持平,鄭民始爲司僕正,兪恒柱爲校理,李昌漢爲副校理,金載人爲副修撰,鄭尙淳爲平市提調。
藥房口傳啓曰,朝者之啓,仰陳復膳之請,卽伏承聖批,未蒙允許,此莫非臣等誠意淺薄,未能感回之致,而伏念帝王之孝,不在於蔬水之疏節,而胃氣一虛,疾患乘之,滋補之方,莫如薑桂之屬,從權之請,其可暫緩乎?臣等非不知孝思罔極之中,連爲瀆撓之爲悚,而不如是,則聖躬保護之節,或恐有一分未盡之慮,一日未得請則有一日之憂,二日未得請則有二日之憂,玆敢血誠仰籲,以冀聖心之俯格焉。且伏念,王大妃殿·惠慶宮扶接眞元之道,惟在於聖上之先復常膳而後,可以仰勸。伏乞卽降兪音,以副臣等之望,千萬幸甚。答曰,知道。卿等勿煩。
王大妃殿,藥房口傳啓曰,臣等昨伏承口啓之批,以勉進水刺爲敎,實不勝悲喜之至,而從權之請,尙未蒙允,旋切悶迫之忱,惟我慈聖氣候,雖在常時,每多欠寧之節,湯劑連爲劑入,而今於大喪以後,哀毁罔極,所進不過米飮,氣候之懍綴,可以仰度,扶補之道,惟在於常膳之遄復,今此臣等之至誠懇請,乃是一日不可緩者。伏乞勉抑至哀,亟復常膳,以副下情,千萬伏望,惶恐敢啓。以諺書答曰,冥頑扶持,昨日水刺之進□大殿氣候及懇請之誠,不可不顧,亦因卿等縷縷之請,不得不進御,而今日常膳之啓,千萬意外,此時何爲此言,極爲驚心,五內之崩絶如新,如此之言,勿復更爲望也。
惠慶宮,藥房口傳達曰,昨日以復膳之意仰請,而未蒙許可,下情不勝憂悶,罔極之中,必先强進而後,可以勸進於王大妃殿·大殿伏乞千萬加意,遄復常膳,以副祈懇之忱焉,惶恐敢達。以諺書答曰,常膳之言,昨日已言之,而王大妃殿爲大殿懇請之至誠,水澆水刺,僅爲進御,而罔極之痛,愈往愈甚,此時雖請常膳,難望進御,焦悶之中,況何以先食乎?如是故,尤益罔極矣。
中宮殿,藥房口傳啓曰,昨承批答,以王大妃殿·惠慶宮,至今不進水澆水刺,何以先有所進爲敎,臣等不勝焦迫,玆復仰籲。伏乞更爲至誠仰勸,而亦卽勉進,以副臣等之望焉,惶恐敢啓。以諺書答曰,王大妃殿·惠慶宮,昨日水澆水刺進御之後,亦進之矣。勿爲慮念焉。
藥房口傳再啓曰,臣等再進復膳之請,一向靳許,下情焦迫,不知所喩。伏念聖上持素,今過一旬,胃氣受損,眞元或虛,則無窮之慮,當如何哉?臣等之苦口力懇,必欲得請乃已者,豈但衷情之切悶而已,實是禮意之達權,而聖人之所許,以殿下出天之孝,何不念宗社付託之重,而乃貽慈聖惟憂之念乎?伏乞亟許所請,以副臣等之望,千萬幸甚。答曰,知道。卿等勿復煩予。
金文淳,以觀象監言啓曰,今此山陵看審時,本監提調一員,當爲進去,而臣旣領本監,依例兼進之意,敢啓。傳曰,知道。
洪國榮,以國葬都監言啓曰,表石大字篆文書寫官及陰記書寫官,皆付標以入事,命下矣。依下敎本單子中付標以入之意,敢啓。傳曰,知道。
又以營建都監言啓曰,本都監應行事目,參考前例,參酌磨鍊以入之意,敢啓。傳曰,知道。
又以校正廳言啓曰,本廳郞廳前副應敎徐有防,前副校理趙尙鎭,時無職名,令該曹口傳付軍職,使之冠帶常仕,何如?傳曰,允。
又以山陵都監言啓曰,山陵埋標處再看審事,已爲筵稟矣。臣與都監堂上及都廳郞廳·禮曹堂上·觀象監提調·本監地師韓命鵬·朴象器,明日出去之意,敢啓。傳曰,知道。
又以魂殿都監言啓曰,都廳郞廳鄭民始,本職旣已許遞,令該曹口傳付軍職,使之冠帶常仕,何如?傳曰,允。
又以禮曹言啓曰,今三月十六日,傳曰,皇壇祭享,大臣之批,旣許收議,其令禮官,問議諸大臣後稟處事,命下矣。卽令郞廳,問議于諸大臣,則領中樞府事金相福,行判中樞府事金陽澤·韓翼謩,領議政金尙喆,左議政申晦,以爲今因右議政李溵陳箚,以皇壇大享過行當否,有收議諸大臣之命矣。國恤卒哭前,皇壇行祀用樂,大行朝曾已採取諸臣獻議,載於喪禮補編,雖未敢更議,第伏念皇壇增修儀,有曰,三月上旬卜日矣。顧今上旬已過,則揆以過時不祭之禮意,有不敢循例請行,伏惟上裁云。奉朝賀洪鳳漢病昏之中,不得獻議云。奉朝賀金致仁病未獻議云。行判中樞府事洪麟漢方在惶蹙之中,不敢獻議云。大臣之意如此,上裁,何如?傳曰,本曹議稟處。
本院啓曰,伏以聖人制禮,莫嚴喪制,而因哀致傷,君子之所深戒也。匹庶猶然,況帝王乎?伏惟我殿下,經年侍湯之餘,奄遭此罔極之痛,雖以誠孝之至,神明所扶,姑無症候之著見,而不知不覺之中,其所致損,勢所必至,臣等陪祭之際,仰瞻深墨之色,毁瘠之容,相顧感泣,繼之以懍然焦迫也。嗚呼,目今悠悠萬事,惟在保護聖躬,而保護之道,只是勉進常膳,助以桂薑,以扶積毁之眞元而已。此實擧國群情之日夜所顒祝者也。伏況我大行大王,以宗社臣民之托,付之於殿下一身,殿下其可以一任哀疚之情,不思自護之道,以貽我大行大王䀌然眷顧之憂乎,且王大妃殿,方在哀毁澟綴之中,勸進常膳,保護扶將之道,亦惟在於我殿下,先自抑情節哀,亟從權制,以盡仰勉之道,伏願殿下,惕然深思,强寬至情,勉循群情,千萬泣禱,惶恐敢啓。傳曰,已諭矣。
領中樞府事金相福,行判中樞府事金陽澤·韓翼謩,領議政金尙喆,左議政申晦,右議政李溵,行判敦寧李益炡,仁陽君李景祜,綾恩君具允明,行司直具善復,行戶曹判書具允鈺,行禮曹判書蔡濟恭,行副司直鄭弘淳,行司直洪樂性·趙明鼎·趙重晦,行副司直李重祜·金漢耆·黃景源·尹東暹,刑曹判書鄭存謙,知敦寧鄭尙淳,行副司直李福源·金孝大,兵曹判書李徽之,吏曹判書徐命善,判尹尹東晢,行副司直李溎,副護軍李仁康,行副司直李得宗,同知中樞府事李宜哲,行副司直李聖圭·鄭厚謙,副護軍張志恒,咸眷君李昌運,行副司直李宅鎭,錦春君朴相老,副護軍李邦綏·李柱國,工曹參判尹得養,同敦寧李瀁,副護軍蔡濟恭·李漢膺,行副司直沈墢·鄭光漢,訓鍊都正李國賢,禮曹參判金華鎭,副護軍閔趾烈,行副司直成天柱,副護軍李敬懋·李漢昌,行副司直嚴璹·金光國,吏曹參判權噵,行副司直李在協·李昌儒,同敦寧魚錫定,行副司直具㢞·沈履之·徐有隣·朴道源·任希敎,副護軍李達海,同知中樞府事李河述,行副司直李徽中,左尹李瀰,副護軍李邦一·徐有大·安宗奎,行副司直趙德成·任希曾·鄭煥猷·金魯鎭·洪梓,副護軍申大謙,戶曹參判鄭一祥,行副司直尹光紹·鄭好仁·洪秀輔·韓光綮,右尹鄭昌順,兵曹參判吳載純,刑曹參判李行祥啓曰,藥院連以王大妃殿曁殿下,進水刺復常膳之意,有所陳請,而一向牢拒,尙未蒙允兪,臣等焦迫之極,玆敢咸造賓廳,齊聲仰籲焉。惟我王大妃殿邇來七八年之間,荐罹怙恃之大故,憂苦纏綿常多未寧之節,而又遭此崩天之痛,皇皇號擗之中,氣力之綿綴,勢所必至,以殿下至誠至孝,凡所以慰勉調護之道,伏想靡不用極,而此時疏食之進御,薑桂之滋補,尤不容一日少緩,臣等每念大行朝祖孫相依之敎,未嘗不慽慽于中,則顧今慈聖,依賴我聖上之心,尤當如何?倘殿下不進疏食,則慈聖必不進疏食,倘殿下不進薑桂,則慈聖必不進薑桂,其欲奉勸於慈聖,固宜聖上先之,天理人情之所必然,聖上豈不念及於此也?況我大行大王,付托我殿下者,卽四百年宗社,殿下一身之重而宗社之安危係焉。殿下縱欲自輕,其於宗廟太后,何哉?噫,聖人制禮,雖莫嚴於喪制,毁瘠滅性,至比不孝,誠以喪主於哀,而過哀危身,反傷於孝,匹庶猶然,況帝王乎?臣等每瞻殿下深墨之容,實有無窮之憂,此時扶護之道,惟在從權一節,而一日二日,今過旬日,以聖上至尊之位,平素居養,與凡人自別,而茹蔬水飮,胃土先傷,萬一受病於不知不覺之中,則其將悔之無及,而夫以大行朝恒日惟憂之念,亦必怵焉貽慽於陟降臨止之際,思之及此,寧不澟然心寒,非不知此時瀆撓,萬萬惶悚,而憂悶之極,冒控至此,惟願聖上,先須仰勸慈聖,亟復常膳,仍又强抑至情,俯循群請,以副一國神人之望,不勝涕泣祈懇之至。答曰,旣進水澆飯,卿等勿復此請,大妃殿當自內仰勸矣。
賓廳再啓曰,臣等以從權之請,齊聲仰籲,而及承批旨,不賜允許,臣等相顧抑鬱,繼以遑遑,今日之所急先者,亶在於保護聖躬,而一日二日,誠有所萬萬憂悶者,先王制禮,備言居喪之節,而又恐一主於哀,而或至於毁而成病,則實非孝子之大節,故乃以薑桂之滋,爲順變之道,其或徑情直行,徒循一節,終致疾患之沈痼,則反與不孝不慈同。噫,閭巷匹士之微,猶且仰體聖訓,不敢膠守常禮,矧乎帝王之尊,上承宗社之重,下爲臣民之主,其不可自輕其身,以貽必至之悔者明矣。臣等近於入侍時,瞻望天顔,仰聆玉音,已知元氣之柴敗,此時滋補之方,誠不容一刻少緩,惟我慈聖平日慈愛之情,當此哀慕罔極之中,其爲憂慮而貽慽者,當復如何哉?殿下若念及於此,必爲之惕然省悟,不待臣等苦口力爭也,伏願殿下,勉抑至情,亟從權制,千萬幸甚。答曰,旣悉於初批,卿等勿煩。
賓廳三啓曰,臣等今日之請,酌以情禮,參以經權,有不容一日緩者,豈敢以無稽之說,非禮之言,導殿下於嚴廬深墨之日哉,再陳衷懇,不賜允兪,臣等相顧憂惶,不知所出。嗚呼,帝王之孝,不在疏節,薑桂之滋,昭載禮經,聖學高明,無不淹貫,何待臣等膚淺之言,而雖以我朝故事言之,列聖執喪之禮,度越百王,而至於從權之請,未嘗不抑哀而勉從,誠以聖人之達孝,莫大於安宗社,而徒守末節,毁至危身,以爲戒也。此豈非殿下之所當法者乎?嗚呼,殿下一身,上承祖宗之付畀,下係臣民之祈向,而慈殿惟疾之憂,仰惟在於殿下身上,則其不敢自輕而重者,何如哉?臣等伏見日昨慈殿下藥院之批,則以殿下之哀毁過度,全無所進爲敎,止慈之念,感動臣隣,臣等涕不勝抆,繼以焦迫,臣等之今者所望,惟殿下先自節哀,勉從權制,然後慈聖之心可安,而乃有仰勉奉勸之道,然則此不但爲保護聖躬而已,乃所以保護慈殿也,況念大行大王平日之眷愛我殿下保佑我殿下,靡所不用其極,則以殿下思其志意之孝,豈可以自同匹士,徑情毁瘠,不念過時之悔,必至之憂,以戚我先王也哉?言之至此,不覺摧咽,伏願勉抑至痛,亟從權制,以答臣民顒望之情焉。答曰,已諭再啓之批,卿等勿復煩予。
右議政李溵箚曰,伏以居諸不停,奄過月半之奠,仰惟嚴廬哀號,益復罔極,臣於朝者庭班,始得見擧條下者,日昨宗伯之臣,以皇壇祭享事仰稟,而有今年停止之命矣。竊惟我殿下,奉大行大王之命,旣誓戒矣,又肄儀矣,每歲一享,必用三月者,蓋寓風泉之感屋社之悲,而皇壇增儀卜日註,亦曰,皇朝淪亡,在於三月,故用是月云,旣非原定之日,則不可以上旬之已經,謂之過期也明矣,雖以喪禮補編,諸大臣儒臣獻議推之,卒哭前,呈壇祭用樂,尙有論難,則可知其雖在大喪,不敢停廢,而與戒令條所云殯後惟祭社稷之禮,無異也。近日之禮係變節者,輒命收議,盛際故事,於今復見,臣不勝其贊歎,而今此壇享亦係國家莫重之事,則宜有一番博議,務歸得當,臣固昧於典禮,而旣有區區微見,敢此仰陳,惟聖明裁處焉。取進止。答曰,省箚具悉卿懇。壇享方命收議焉。仍傳曰,遣史官傳諭。
幼學鄭在寬·趙顯履·李克謙·朴瑞源·尹擎柱·朴和文·尹復·李元一·尹常東·李昇泰·尹廷鉉·鄭弘善·任熤·李命鼎·趙秀人·柳聖海·洪宜燮·崔弘岳·鄭履綏·獨孤簡·四學儒生等疏曰,伏以臣民無祿,大行大王禮陟,八域慟均,臣等跡廁庠學,目見喪制,有所未盡,敢此仰徹管見於我聖上哀疚之中,以備採擇焉。嗚呼,我大行大王修擧闕典,尤致謹於喪禮,命纂修喪禮補編,蓋我朝喪禮,最近古,而式至先朝,一洗千古之謬,克擧方喪服衰之制,情文克稱,甚感擧也。第方喪絞帶之外,又有燕居布帶,恐非禮之本意,臣等謹按儀禮,斬衰三年之制,爲父爲君。傳曰,父至尊也,君至尊也,斬衰之紋帶,與齊衰之布帶,其制截然,絞帶者繩帶,絞帶自絞帶也,布帶自布帶,而變麻服布之說,創於賈疏之杜撰,具見於喪服註疏,其所引喩之失實可見。先正臣宋時烈,與其門人權尙夏書有云,晦翁末年,汲汲於通解之役,至欲請於朝,今則已有上命,其可少緩乎,只恐註解或失,以負聖意,得罪斯文耳。蓋周公之禮,不可不遵,而註解之謬,不可不知,禮不衰不見客,承衰之深衣,承絰之絞帶,承冠之免,便是燕居服,況斬衰者,巾金玉,而以布帶爲燕居服,則是與功緦之服,何辨焉?朱子君臣服議曰,斬衰三年,爲父爲君,如儀禮喪服之說而已。又語類曰,而今喪禮,須當以儀禮爲正,今此大喪斬衰絰帶,一遵儀禮,而別爲無於禮之布帶,豈不班駁而無義哉。在宋時,承喪制乖亂之後,服議中,就時制爲說,雖不免有未盡歸正於古禮者,而在今禮敎大明,將以整數千百年之陋規,垂數千百年之成憲,則衰裳祍制之疑,儀註條目之繁,循其本而大正,亦無所難矣,何必因循謬習乎?古者君喪在身,則雖有親喪,不敢私服,服君喪從政,而今則衰絰,只爲一時所用而已,創出布帶,以之燕居,以之出入,以終三年,則各雖斬衰,實則以齊衰之一布帶,終三年也,是豈方喪之意乎?且布帶繩屨,固亦見於斬衰章,而此則公士大夫之衆臣,爲其君三年之制,則以一國之君喪,等之於公士大夫之喪,而以達官之長而爲家臣之服,豈非違禮之大者乎?若微末庶官之未行公者,是儀禮所謂仕焉而已者也。生員·進士,不命之士也。是以先正臣徐敬德,初仕未肅命,故不敢自同於朝臣,自稱生員臣,當中廟喪,服齊衰三月,蓋經禮之意,不敢以期功之服,服至尊也。是則君喪布帶有據焉。臣等伏見儀註,生徒等,與生進同稱,而儒生之時居齋學而有有司之名者,與方外生徒,亦自有間,今不爲上衣下裳,三月之衰制,只衣長衣而帶布帶,以爲三年之制,則自歸於士大夫家臣之服,在禮無所考據,心所未安,乞賜處分,追成庶人之服焉,而過三月以後則以白衣冠終三年,似合情禮矣。且古者,布升有差,冠梁有等,以別尊卑輕重,今也布升無定,冠梁通同,尊卑無別,故仍存金玉,俾有別焉,而凡於親喪,去其金玉,是禮也。君喪斬衰者,不去金玉可乎?若行古禮,則卿大夫之在父喪而服君喪從政者,其安於頂金頂玉乎?臣等以爲,一反古禮,許以斬衰從政,則金玉之存不存,初非可論,雖行起服之令,而無所拘礙矣。朱子嘗歎朝廷無所折衷,許多衣服,重疊著了,古禮恐難行得,今日之弊,正如此。臣等不勝慨然也。玆敢不避煩瀆,冒昧上聞於居廬讀禮之下,伏願聖明,下臣等之疏,令攸司稟處,上自大臣,下至庶人,各服其服,斬衰齊衰,明其等分,絞帶布帶,使有品節,雖於燕居之時,一見以知其服之輕重,以稱情禮,則不惟臣等之願,抑爲我東方興禮俗之一助矣,臣等無任戰懼之地。答曰,省疏具悉。寧考成憲在矣,爾等退修學業。
丙申三月十六日卯時,上詣魂殿。行朝奠入侍時,左副承旨李普行,假注書柳孟養,記事官朴祐源·李心淵,都廳宋煥億,以次侍立訖。上具衰服,詣中排設廳,視膳行禮,儀注上同,行禮訖,上還廬次。命承史進前,上曰,箚批,公除前爲之,有前例乎?普行曰,臣未及考前例,而此異於他公事,雖公除前,似當爲之矣。上曰,戶·工判若入來,來待稟卽爲入之。命退去,諸臣以次出。
丙申三月十六日卯時,上御廬次。承旨入侍時,同副承旨洪國榮,假注書柳孟養,記事官朴祐源·李心淵,以次進伏訖。上曰,皇壇祭享,大臣之批,旣許收議,其令禮官,問議諸大臣後稟處。出傳敎上曰,戶判入侍。戶曹判書具允鈺進前,上曰,昨日率地師,往見基地乎?對曰,然矣。上曰,何如云耶?對曰,皆稱贊矣。上曰,御製閣何日立礎乎?對曰,四月二十五日爲定矣。上曰,殯殿都監討食必多,各別飭察,如有犯者,斷不饒貸,處之,可也。對曰,旣承下敎,當懲一礪百矣。上曰,閤外諸處,多作假家,作弊大矣。公除後,監董內官次知別監,當論罪矣。命書傳敎曰,中官掖隷,於今番殯殿都監,必有法外徵斂之事,必有各司作弊之事,必有私自造作之事,設有載在法例者,初不關由於都監堂郞者,竝令諸都監嚴査,今日內草記。上曰,都承旨入侍。都承旨徐浩修進前奏曰,四學儒疏入來云,何以爲之乎?上曰,見前例則有儒疏賜批之規矣。國榮曰,然則儒疏捧納乎?上曰,唯。命退去,諸臣以次出。
丙申三月十六日辰時,上詣魂殿。行廟上食入侍時,行都承旨徐浩修,假注書柳孟養,記事官朴祐源·李心淵,都廳宋煥億,以次侍立訖。上具衰服詣中排設廳,視膳行禮,儀注上同,行禮訖,上還廬次。諸臣遂退出。
丙申三月十六日辰時,上御廬次。承旨入侍時,同副承旨洪國榮,假注書柳孟養,記事官朴祐源·李心淵,以次進伏訖。上曰,都承旨率疏儒入侍。出榻敎都承旨徐浩修,疏儒鄭在寬讀疏,上曰,句句誤讀,何不領會入來乎?下詢疏義,在寬不能仰對,奏曰,自有製疏矣。上曰,雖曰,有製疏,旣論莫重典禮,則當爛漫商確,而何如是糢糊仰對乎?疏儒之事,極爲非矣。命書傳敎曰,疏儒本事之外,多違格式,此後凡章奏違格,政院申飭。上曰,儒疏所陳,係是禮節之大者,又有先王朝已定之制度,則固不可率爾請改,而前席讀疏,不辨字句,又當詢問,全昧證援,旣爲疏頭,諉以不知,至於起復一款,大關倫紀,此非所期於庠序之士,其在崇禮敎正士習之道,不可無飭。學儒鄭在寬爲先停擧。出傳敎國榮曰,承史以入,而下番翰林李心淵不爲來待,筵體駭然,推考,何如?上曰,旣有少退之命,不卽待令,罷職可也。出擧條上曰,今聞同副承旨所奏,今番大行大王御製編次時,裕昆錄·籲懷二篇,合有商量云,予亦有商量者,其令問議,時原任大臣以奏。出傳敎上曰,臺諫及司僕正,口傳差出。出榻敎上曰,校正廳郞廳本職許遞,與未差之代,口傳差出。出榻敎上曰,校理,首望兪恒柱爲之,副校理,首望李昌漢爲之,副修撰,副望金載人爲之。出傳敎命退去,諸臣以次出。
丙申三月十六日午時,上詣魂殿。行晝茶禮入侍時,同副承旨洪國榮,假注書柳孟養,記事官白光澤·朴祐源,都廳鄭民始,以次侍立訖。上具衰服,詣中排設廳,視膳行禮,儀注上同,行禮訖,上還廬次。命承史進前,上曰,李秉模進前。上曰,問議於大臣則何以言之乎?秉模曰,大臣以爲被譴諸人,旣皆蒙敍,則本事今無可論,不錄於御製中,只內入奉安,爲穩當云矣。上曰,予將更思下敎矣。命退去,諸臣以次出。
丙申三月十六日未時,上御廬次。戶工判入侍時,戶曹判書具允鈺,工曹判書金鍾正,同副承旨洪國榮,假注書柳孟養,記事官白光澤·朴祐源,以次進伏訖。允鈺·鍾正以油供上其人謄錄稟定訖,先退。上曰,摠護使入侍。出榻敎摠護使申晦進前,問候訖,奏曰,山陵旣已完定,今無他議,而重其事之道,不可不一次奉審,分金時,不可專委於局方地師,方外地官率去,何如?上曰,好矣。命書傳敎曰,地師前縣監車亨道,士人張振翼,前主簿李亨允,再看審時,權着冠帶率去。上曰,本署方有擧行之事云,平市提調口傳差出。出傳敎晦曰,大小轝服色及贈帛冊寶,所入各樣緞紬之屬,補編所載,與各年謄錄,間多有不同者,一從補編爲之乎?敢稟。上曰,依補編爲之,可也。晦曰,敎命冊寶補編,旣有勿爲內出內入之敎,樻袱匣盝等屬,又有切勿修補之敎,而至於床褥,則有修補或新造之敎,此則當一番奉審後擧行,故敢稟。上曰,置之可也。晦曰,諡冊哀冊,在前以裌大帶裹結矣。丁丑以後,以匣代用,此則當依近例爲之乎?敢稟。上曰,以近例爲之可也。晦曰,寶筒勿爲塗金,染用三甫水,載於補編受敎與圖說請謚條,用塗金何以爲之乎?敢稟。上曰,此亦依近例爲之,可也。以上出擧條晦曰,服色所用緞紬名色,庚子甲辰丁丑三謄錄,與補編所載,或有不同者,不可不一番經稟,故敢稟。上曰,從後施行,可也。出擧條晦曰,大轝長杠,丁丑所用者看審,則其時甚體大,故命斵之,反爲體弱,且有傷處,今番不可用矣。有他件前排可以合用者,故敢達。上曰,依爲之。出擧條晦曰,外梓宮轝蓋兒內拱,甲辰則用靑搗紙,庚子丁丑謄錄及補編,無內拱,何以爲之乎?敢稟。上曰,依甲辰年例擧行,可也。出擧條晦曰,外梓宮燭籠,庚子甲辰丁丑,以紅苧布爲之,以靑苧布爲抮,而補編則只云紅苧布,不論靑苧,當從何例乎?敢稟。上曰,依庚子年爲之,可也。出擧條晦曰,几杖若有樻,則當用要轝或彩轝,而杖樻體長,必不容入,然則代用架子乎?不可不經稟,故敢稟。上曰,依爲之。出擧條晦曰,從前國葬所用誌石,採用金川石,而丁丑年明陵·弘陵,皆用磁誌燔造,傳敎載於補編,今亦宜丁丑例,用燔造磁誌乎?敢稟。上曰,依爲之。出擧條命退去,諸臣以次出。
丙申三月十六日申時,上詣魂殿。行夕上食入侍時,右副承旨李養鼎,假注書柳孟養,記事官白光澤·朴祐源,都廳宋煥億,以次侍立訖。上具衰服,詣中排設廳,視膳行禮,儀注上同,行禮訖,上還廬次。命承史進前,上曰,平市提調,首望鄭尙淳爲之。出傳敎上曰,掌令,副望金鍾善爲之,持平,首望尹光昇爲之,司僕寺正鄭民始爲之。出傳敎命退出,諸臣以次出。
丙申三月十六日酉時,上詣魂殿。行夕奠入侍時,右承旨金文淳,假注書柳孟養,記事官白光澤·朴祐源,都廳宋煥億,以次侍立訖。上具衰服,詣中排設廳,視膳行禮,儀注上同,行禮訖,上還廬㳄,諸臣遂退出。
上在慶熙宮廬次。
自巳時至申時,日暈。
藥房都提調金相福,朴相德,副提調徐浩修啓曰,伏未審夜間,聖體,若何?王大妃殿氣候,何如?惠慶宮氣候,亦何如?伏念臣等前後所請,實在於聖上之勉進常膳,仰以奉勸于王大妃殿·惠慶宮,而聖上下答,只以勸進於王大妃殿·惠慶宮爲敎,臣等誠不勝悶迫之至,王大妃殿·惠慶宮水刺之勉進,實由於聖上之勉進而仰勸,則今此復膳之請,聖上不爲允從,而仰勸於王大妃殿·惠慶宮,恐未易得力,此尤臣等之所悶迫者也。宗社之付托至重,止慈之惟憂至切,殿下若念及於此,則必不待臣等之縷縷苦懇,而卽有所幡然而開納者。伏乞亟降兪音焉,臣等不勝憂慮,敢來問安。答曰,知道。大妃殿·惠慶宮,氣候一樣矣。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿·惠慶宮·中宮殿,朝哭後,政院·玉堂口傳問安。答曰,罔極。
徐浩修啓曰,同副承旨洪國榮,今日病不仕進,卽爲牌招,何如?傳曰,允。
傳于金熤曰,承旨與戶工判同爲入侍。
傳于李普行曰,下敎何等嚴重,而終不査覈,司鑰尹得莘爲先汰去,令該曹嚴囚以待公除後,處分。
以禮曹皇壇享祀退行收議啓目,傳于李養鼎曰,係是變禮,令弘文館,博考可據典禮以聞。
傳于金熤曰,領議政摠護使入侍。
吏曹口傳政事,注書尹翊東·洪樂述·金載瓚。
以注書望筒,傳于金熤曰,以首望尹翊東爲之。
吏曹口傳政事,內資奉事南寅老,典牲奉事李大永相換。
兵曹口傳政事,副司直徐有防·趙尙鎭。
藥房口傳啓曰,臣等連日陳啓,仰請復膳,朝者之批,未蒙一言之下答,臣等惶悶抑塞,不知所喩。聖上之固拒如此,而臣等之力請不已者,誠以關係至重,不得請則不可已者也,水澆水刺,雖或進御,若無薑桂之滋補,則胃氣其何以調和乎?聖上哀慕弸中,雖以目前無大段形見之症,謂可以支過時日,而不知不覺之中,虛弱之患,勢所必至,聖明豈不念及於此耶?臣等思之至此,誠不勝懍然而心寒,玆敢更此仰請。伏乞聖明,深思遠慮,亟復常膳,以副一國臣庶之望,千萬幸甚。答曰,知道。卿等勿慮。
王大妃殿,藥房口傳啓曰,臣等昨陳復常膳之請,非但未蒙兪音,至以千萬意外,極爲驚心爲敎,臣等焦迫之餘,繼之以惶懍也。臣等雖甚愚迷,豈不知禮防之爲重,而輕發此從權之請乎?誠以天王家禮節,與匹庶不同,國朝三百年公除前從權之例,歷歷可考,而昨者慈旨之下,雖不敢屢次煩瀆,而臣等懇迫之忱,豈可仍以泯默,不思所以勉回之道乎?慈聖先進常膳然後,可以勸進於大殿,此實宗社臣民之所係,豈容少緩乎?伏乞亟允所請,以副祈懇之忱。以諺書答曰,昨日已示意,雖又如此,遭天崩之痛,日月未久,爲大殿誠孝,不得已進食而支撑,五內崩鑠,成服之過,日子不多,何忍有從權之意乎?勿復爲請,心可少安,勿慮焉。大殿則欲爲勸進矣。
惠慶宮,藥房口傳達曰,屢進復膳之請,一日二日,尙未蒙許,下情焦迫,姑不暇言,而水澆終非扶元之物,常膳乃是達權之義,許持索胃氣或損,則無窮之慮,當如何哉?必爲先自勉進而後,可以奉勸於大殿。伏乞俯察下情,亟從所請,千萬幸甚。以諺書答曰,連有所諭,而此時難忍從權,勸進於王大妃殿,而尙未勉從,尤豈有先進之理乎?大殿則勸進矣。
中宮殿,藥房口傳啓曰,昨日不許臣等之請,誠不勝悶迫之至,今此常膳之請復,實是國朝已行之例,臣等不可但已之事。伏乞亟允所請,以副下情焉。以諺書答曰,如是連請,聞來輒益罔極,且何可先進乎?旣無疾恙,勿慮望也。
藥房口傳再啓曰,口啓之批,以勿慮爲數,臣等忝在保護之地,仰陳復膳之請,一日二日,未蒙允許,則臣等憂慮,容有極哉?帝王之孝,異於匹庶,雖在匹庶,疏食水飮,致有傷損之慮,則先王制禮,許以從權,況於帝王之尊,宗社之所托也,臣民之所係焉,則殿下其情茹蔬,不恤所重乎?聖上未復常膳之前,臣等之憂慮,實不能暫時或弛,而聖上快許臣等之請,然後聖躬無憂,宗社可安,臣等不勝煎泣之至,玆敢冒瀆陳懇。伏乞亟降兪音,以副下情,千萬至祝。以承傳色口傳下敎曰,勿復强予。
藥房口傳三啓曰,副提調臣徐浩修,親承下敎,故與吳道炯等,十分消詳,則以爲進御加減心腎湯前方中,山茱萸減五分,鹿茸加五分,去玄參龜板,入山棗仁一錢,人蔘·益智仁·鱉甲各五分,連爲進御合當云。此藥自明日煎入之意,敢啓。以承傳色口傳下敎曰,劑入,古例劑入,好矣。
政院啓曰,伏以臣等昨請權制,實出於煎迫之情,而誠意淺薄,未蒙開許,臣等實不勝悶塞焉。夫聖人之制禮也,本諸天理而約之人情,經權互資,常變隨時,三年之喪,疏食水飮,禮之常也,然而人之氣稟,堅脆各異,其或執禮之過,而毁疾乘之,則不得不爲達權之道,此宋儒所謂苟循其情而爲禮,則子路·伯魚不知所從者也。今我殿下,以出天之孝,遭罔極之痛,銜恤茹痛,念未及他,且姑無目前形顯之症候,謂可以支延,而第積年侍湯,焦憂已極,連日哭擗,傷損亦多,而膠守常制,曲循疏節,苫塊焉是處,饘粥焉是御,一日二日,尙不思權變之宜,殿下縱自輕,奈宗社臣民之托,何哉?嚴廬哀疚之中,强聒不已,必以準請爲期者,誠以今日國事,莫急於保安聖躬,而惟聖明致孝之道,亦莫急於慰宗社臣民之望也。臣等所請,天理之當然也,禮經之所許也,從古帝王之所已行也,而殿下猶且曠日靳持,則是豈臣等所望於聖明者哉?況伏念大行大王平日,眷顧我殿下,保護我殿下,靡不用極,一飮食一寢處,惟恐其或損常節,則陟降於昭之中,惓惓惟疾之憂,必不以幽顯而有間,臣等蕪拙之言,固不足以感回天聽,而殿下若思寧考止慈之仁,則必有所惕然驚動,幡然開悟者矣。伏乞亟賜一兪之音,以答神人之望焉。答曰,卿等諒之,勿撓予懷。
領中樞府事金相福,行判中樞府事金陽澤·韓翼謩,右議政李溵,仁陽君李景祜,綾恩君具允明,行司直具善復,戶曹判書具允鈺,禮曹判書蔡濟恭,行司直鄭弘淳·趙明鼎·趙重晦,工曹判書金鍾正,行副司直黃景源,刑曹判書鄭存謙,知敦寧鄭尙淳,行副司直李福源·洪趾海·金孝大,兵曹判書李徽之,吏曹判書徐命善,漢城判尹尹東晢,行副司直李溎,副護軍李仁康,行副司直李得宗,同知李宜哲,行副司直李聖圭,副護軍張志恒,咸春君李昌運,行副司直鄭厚謙·李宅鎭,錦春君朴相老,副護軍李邦綏·李柱國·李明運,工曹參判尹得養,同敦寧李瀁,副護軍趙濟泰·李漢膺,行副司直沈墢·鄭光漢,訓鍊都正李國賢,副護軍閔趾烈,行副司直成天柱,副護軍李敬懋·李漢昌,行副司直嚴璹·金光國,吏曹參判權噵,行副司直李在協·李昌儒,同敦寧魚錫定,行副司直具㢞·沈履之·徐有隣·朴道源·任希敎,副護軍李達海,同知李河述,行副司直李徽中,漢城府左尹李瀰,副護軍李邦一·徐有大,行副司直趙德成·任希曾·鄭煥猷,行副司直金魯鎭·洪梓,副護軍申大謙,戶曹參判鄭一祥,行福司直鄭好仁·洪秀輔·韓光綮,兵曹參判吳載純,刑曹參判李衍祥啓曰,伏以莫嚴者喪制也,無窮者孝思也。臣等昨日之請,至再至三,未蒙兪而又此相率而來,煩聒不已者,豈敢或忽於莫嚴之制也,豈不仰體於無窮之思也?臣等聞之,節其情安其禮,以奉宗廟社稷者,帝王之大孝也。擗踊之禮,饘粥之食,孝子之疏節也。今殿下哀慕呼號,一遵禮制,苴麻常御,饋奠必親,以臣等悲遑焦灼之忱,雖欲仰寬,無間可入,惟此從權一事,稍可以扶接元氣,調護聖體,旣不違薑桂之古訓,庶可免臣民之過憂,伏況我大行大王,平日眷顧我殿下,憂念我殿下,雖於一起居一飮食之間,未嘗不憧憧致慮,陟降不遐,何忍貽戚,又況我慈聖哀毁罔極之中,所賴所依,惟我殿下,必須殿下之身安然後,可以安慈聖之心,必須殿下之常膳勉進然後,亦可以奉勸於慈聖,臣等區區之意,非敢以非禮導殿下,只欲毋拘疏節,益勉大孝,上以體寧考平昔之心,中以寬慈聖夙宵之憂,下以慰百官萬民祈祝之誠而已,伏惟聖明,少賜諒察焉。答曰,卿等勿慮,亦勿更煩。
賓廳再啓曰,臣等伏承聖批,以勿慮亦勿更煩爲敎。噫,殿下之所守者,禮之經也。臣等之所請者,禮之權也。故記有節有權,取之人情,蓋以權制之之中,亦有經焉,當免而有不免者,當袒而有不袒者,當踊而有不踊者,蓋所以取之人情而合於經也。今殿下之拒臣等,蓋曰,已諭而已矣,然臣等伏見殿下恤宅宗已十三日矣。顔色之戚,幾何其不深墨也,哭泣之哀,幾何其不損傷也?是中氣不得其養而形變於外也,雖欲效匹士之孝,獨不思梓宮在殯乎?古者聖人之制禮也,頭有瘡則勸之以沐,身有瘍則勸之以浴,惟恐孝子之不勝喪也,始臣等仰瞻玉色,及旣退,相顧殷憂,冒陳誠懇,至於數四而不知止也。子夏傳曰,朝一溢米,夕一溢米,此斬衰歠粥之禮也,然曾子曰,必有草木之滋焉,以爲薑桂之謂也。夫朝夕不一溢米,飮食滋之以薑桂,禮之變也,然飮食必有薑桂,然後毁瘠而不危身,可以勝喪也。然則所謂薑桂者,將以勉於終孝也,臣等雖愚,亦欲遵曾子之訓,以勉殿下,烏敢以非禮之言,黷於聖聰哉?且王大妃蔬食之節,猶殿下不從達權,則王大妃御膳之中,豈滋之以薑桂哉?玆率諸臣,復申前請,伏願殿下,深惟禮意,亟從權制,以答群情。答曰,如昨支過,卿等勿慮。
賓廳三啓曰,臣等焦迫之情,已悉於昨今日五啓中,庶幾聖明之俯加鑑燭,時賜勉循,而及承批旨,每夫所圖,臣等惶悶抑塞,實不知所喩。嗚呼,惟玆從權二字,非臣等今日之所箚始,乃是古聖人所已許者,亦我列聖朝所勉從者,蓋禮經之訓,莫嚴於喪制,而或慮孝子之過毁傷生,則特許薑桂之滋,帝王家常時居養之節,與匹庶大異,餐粥蔬食,決非一時支保之道,故常膳之復,不能遲待其旬望,此其禮制與事勢,有不得不然者矣。伏況王大妃殿下,罹此哀疚,元氣常在澟綴之中,惟我殿下,以淸羸之質,抱純篤之孝,自遭巨創,哭泣哀毁,已近一望,而朝夕之所進供者,不過若干蔬菜而止,神明所扶,雖或無形現疾患,而其潛損暗傷於不知不覺之中者,當復如何?此臣等之所遑遑呼籲,不得請則不敢止也。伏願殿下,勉回孝思,深軫聖慮,先自抑情從權,又以此意,反復仰勸于王大妃殿,克復常膳,以盡調護之方,大慰臣民之望,千萬幸甚,臣等不任涕泣祈懇之至。答曰,卿等勿復煩予。
洪國榮,以魂殿都監郞廳,以摠護使意啓曰,排設圍排抹樓二間,哭臨廳抹樓三間,旣是都廳之因下敎擧行者,故更爲區別拔去,而別監房·司鑰房·承傳色廳·玉燈照羅赤廳抹樓假家九間,果庫間三間,都薛里廳抹樓二間,武藝廳抹樓別監廳排設房照羅赤近仗軍士假家十一間,都薛里及別監等星火催促,故未及關由於都監,造給的實,此外憑公之事,更爲査問於一二三房,則各司員役,屢次盤詰,皆以初無此三件弊端爲言,至於修理一款,則攅宮排設外,自戶曹劃送色郞,使之看檢其貽弊與否,有非都監之所可管涉,不得行査之意,敢啓。傳曰,知道。平市草記後,當同下處分矣。
洪國榮,以國葬都郞廳,以摠護使意啓曰,本都監監造官內資寺奉事南寅老本職,係是供上重地,都監凡務,旣難暫曠,該寺事勢,亦甚苟簡,有難兼察,令該曹依例口傳,閑官換差,何如?傳曰,允。
洪國榮,以國葬都監郞廳,以摠護使意啓曰,中官掖隷,於今番都監,徵斂作弊及私自造作,初不關由於都監堂郞者,竝嚴査草記事,命下矣。依下敎進排各處,一一嚴査,則姑無此等弊端云矣,敢啓。傳曰,知道。
洪國榮,以平市署提調言啓曰,臣依昨日傳敎,各廛市民等頭目,一一招致,以當此國有大喪之時,自有應納進排之事,其中掖隷宮屬之憑藉作弊者,各司下吏之操縱情債者,自上特加軫念,有此査問以奏之擧,凡有弊端,使之詳細陳告,則各廛市民等,皆以爲應納應捧,各有定例,別無弊端之可達者云,而至於繩鞋廛叚,各殿別監稱以進排,成群作挐,毆打攫,殆無限節,不但廛人之無以支堪,本署書員,至於四散逃避,不敢出現,莫重進排,無以擧行,故本署郞廳,言于其時提調,則提調以從當筵稟論罪之意分付司謁,使之禁止,而猶不知戢矣。自京兆聞有此弊,別定刑吏,使之捉致査名,則別監朴泰任·朱繼範·姜碩鳳·名不知五權頭金哥者,各自逃散,故公除後草記科治次,籍其姓名,姑爲留置云,而內班院之繩鞋進排,亦無前例,而自本院捉致廛人,勒令進排,故不得已進排之數,至於二百八部之多,亦爲廛民呼冤之端,而宮屬作挐,亦甚紛紜矣。問京兆刑吏之來守詗察,先自逃去者,殆不勝算,而其中被捉者,昌城尉房馬直,司饔院使令,內需司馬直,而公除前,各司例不得開坐,故京兆姑先拘囚矣。昌城尉房馬直叚,自本房送言京兆,先爲重杖懲治,除汰宮屬之案云六矣廛及五床廛人叚,尙衣院所納平天冠,所入紅珠七十箇貿易時,五日點退,屢次操縱,畢竟以一百二十餘兩錢,磨勘情債,始許捧上云矣,敢啓。傳曰,知道。別監朱繼範·姜碩鳳爲先汰去,令該曹嚴囚,以待公除後處分,所謂朴泰任改名重大者,金哥卽金尙恒稱名人云,亦爲汰去,囚禁以待結末,內班院繩鞋進排,旣無前例,則焉敢徵斂,自本署當該內班院下屬,捉致嚴査後啓聞。其他宮房各司下人,移送刑曹,以待處分。尙衣院所屬,令該院嚴査,出付該曹。所謂情債,一一徵出,還給廛人。當該郞廳,下該府處之。
徐浩修,以平市署提調言啓曰,臣於俄者筵中,伏奉聖敎,捉致內班院廂庫庫直梁德福,更爲嚴査,則其矣所告內,渠因大殿出入番內官多人薛里鄭德海之分付,捉來平市署書員及繩鞋廛人,責納草鞋,而元數二百八部,與廂庫內官東方昱眼同捧上,出給二十九部於內班院房直任世興處,餘數則分給各處受衰內官一百七十九人處云矣,敢啓。傳曰,鄭德海罪狀,非尙衣院郞廳之比,而亦自差備聞之,侵虐貽弊之罪,不一而足云,爲先汰去,下該府處之,以待處分。廂庫內官東方昱則雖是鄭德海之座下內官,而初不據例防塞,末乃混同分授,昏謬之罪,在所難免,汰去。
李養鼎,以尙衣院提調言啓曰,傳敎內本院所屬,令該院嚴査,出付該曹所情債,一一徵出,還給廛人,當該郞廳下該府處之事,命下矣。依傳敎該色執吏書吏申翊杓,隨從書吏金興運,使令趙壽大,玉匠金瑞興,冠匠李春得,卽爲査出,移送該曹之意,敢啓。傳曰,知道。
李養鼎,以山陵都監郞廳,以摠護使意啓曰,中官掖隷,於今番都監,徵斂作弊及私自造作,初不關由於都監堂郞者,竝嚴査草記事,命下矣。本都監則姑未始役,元無此等弊之意,敢啓。傳曰,知道。
李普溫,以刑曹言啓曰,別監朱繼範·姜碩鳳·朴重大·金尙恒,司鑰尹得莘,爲先汰去嚴囚事,命下矣。依傳敎罪人朱繼範·姜碩鳳·朴重大·金尙恒·尹得莘等,竝卽嚴囚之意,敢啓。傳曰,知道。
丙申三月十七日卯時,上詣魂殿。行朝奠入侍時,左承旨金熤,假注書柳孟養,記事官白光澤·朴祐源,都廳宋煥億,以次侍立訖。上具衰服,詣中排設廳視膳行禮,儀注上同,行禮訖,上還廬次。諸臣遂退出。
丙申三月十七日辰時,上詣魂殿,行朝上食入侍時,左承旨李普行,假注書柳孟養,記事官白光澤·朴祐源,都廳鄭民始,以次侍立訖。上具衰服,詣中排設廳,視膳行禮,儀注上同,行禮訖,上還廬次,命承史進前。普行曰,仰瞻天顔,玉色一樣瘦瘠,下情不勝焦迫矣。祭奠以代奠官替行,姑爲休息,似好矣。上曰,若少休,則頹憊難振矣。命退去,諸臣以次出。
丙申三月十七日巳時,上御廬次。戶工判入侍時,戶曹判書具允鈺,工曹判書金鍾正,右副承旨李養鼎,假注書柳孟養,記事官白光澤·朴祐源,以次進伏訖。允鈺曰,節目中有漏落者,故添付以入矣。上曰,戶曹供上,旣已減之,則工曹亦有所減者矣。允鈺曰,然矣。上曰,節目猶未詳密,更爲區別以來,可也。上曰,同副承旨入侍。同副承旨洪國榮進前,上曰,大行大王因山後魂宮,以昌慶宮文政殿爲之。徽寧殿依丁丑年例,以奉於講書院事,分付都監。出傳敎國榮曰,上注書韓用龜有親病云,自前公除前,例有差代之規,許其暫出,何如?上曰,依爲之。上曰,魂殿山陵各項祭奠所用各樣祭物及柴炭雜種,一遵丁丑年受敎擧行,以紓一分民力。入啓禮曹節目還下,以丁丑年例,更爲磨鍊以入。命退去,諸臣以次出。
丙申三月十七日午時,上詣魂殿。行晝茶禮入侍時,右副承旨李養鼎,假注書柳孟養,記事官白光澤·朴祐源,都廳鄭民始,以次侍立訖。上具衰服詣中排設廳,視膳行禮,儀註上同,行禮訖,上還廬次。諸臣遂退出。
丙申三月十七日申時,上詣魂殿。行夕上食入侍時,行都承旨徐浩修,假注書柳孟養,記事官白光澤·朴祐源,都廳鄭民始,以次侍立訖。上詣中排設廳,視膳行禮,儀注上同,行禮訖,上還廬次,命承史進前。浩修曰,今日則湯劑定進御,好矣。上曰,出去與諸御醫相議,議定煎入,可也。上曰,山陵魂殿所用,庚子年各道卜定多矣。丁丑年則比庚子年減數,不啻倍蓰,他例則皆用丁丑,而外方卜定,不可一依庚子年例,皆依丁丑年例,磨鍊以入,可也。上曰,實注書未差代,口傳差出。出榻敎上曰,校正郞柳義養入侍。柳義養進前奏曰,列聖御製則別無校正者,先爲印出,似好矣。上曰,依。義養曰,件數以百件爲之乎?上曰,此則從當下敎矣。義養曰,內入當以幾件磨鍊乎?上曰,只入六件可也。命退出,諸臣以次出。
丙申三月十七日申時,上御廬次。領相·摠護使入侍時,領議政金尙喆,摠護使申晦,右副承旨李養鼎,假注書柳孟養,記事官白光澤·朴祐源,以次進伏訖。尙喆曰,日間聖體,若何?上曰,一樣矣。尙喆曰,王大妃殿氣候,若何?上曰,平安支過矣。尙喆曰,惠慶宮氣候,若何?上曰,一樣矣。尙喆曰,臣等誠意淺薄,復常膳之請,尙未蒙允,下情不勝焦迫矣。上曰,連日賓啓諸臣,勞悴於暴陽,予亦切悶矣。尙喆曰,丁丑年則賓啓初日,召見臣僚,卽賜允從矣。上曰,山陵更爲奉審,何如?尙喆曰,龍虎案對,極盡矣。晦曰,主峯及都口,尤爲奇異矣。若以巽坐乾向爲之,則案山少縮,以乙坐辛向完定,好矣。上曰,物力所入,比庚子丁丑,何如?尙喆曰,庚子則舊陵,丁丑則新陵矣。上曰,然則依庚子年例,爲之可也。尙喆曰,先王朝每於陵幸時,必除民役,今番因山時,楊·高之民,不可軫念矣。上曰,今番陵役,仰體先朝愛恤之盛德,凡係用民之役,皆以儲置米會減。出傳敎尙喆曰,因山前畿驛人馬,皆待令矣。道臣方論報備局,而丁丑年有米太自賑廳劃給之事,驛路事勢,不可不念,依此例許劃之意,分付該廳,何如?上曰,依爲之。出擧條尙喆曰,今此使行,卽告訃使請謚請承襲也,此何等至重至大,而從前奏文,輒以槐院製述官製進,雖莫知其故,事體則誠異常矣。自今番令詞臣撰進,而有文衡之時,令文衡擧行,何如?上曰,依爲之。出擧條晦曰,有事之使行,任使譯官,有啓請之事矣。首譯李湛帶去,何如?上曰,入於元額中,帶去可也。出擧條晦曰,寫字官一人,使行例爲入去,而年前以軍官名,又有帶去之事,旣有當次應赴者,則加定一人,事甚不緊,自今爲始,減去,何如?上曰,依爲之。出擧條命退去,諸臣以次出。
丙申三月十七日酉時,上詣魂殿。行夕奠入侍時,右副承旨李養鼎,假注書柳孟養,記事白光澤·朴祐源,都廳鄭民始,以次侍立訖。上具衰服詣中排設廳,視膳行禮,儀注上同,行禮訖,上還廬次。諸臣遂退出。
上在慶熙宮。資政殿廬次。
自午時至酉時,日暈。
夜自三更至五更,月暈。
藥房都提調金相福,提調朴相德,副提調徐浩修啓曰,伏未審夜來,聖體,若何?王大妃殿氣候,何如?惠慶宮氣候,何如?聖上之不御常膳,今已幾日,臣等屢啓力請,尙未蒙兪,此莫非臣意淺薄之致,焦悶之中,繼之以惶懍,臣等之言,固不足以感回天聽,而殿下何不念大行大王平日眷顧聖意,又何不念王大妃殿·惠慶宮憂慮聖躬之意乎?殿下欲盡奉先之孝,克體止慈之情,則必不待臣等拙訥之辭,而幡然開悟矣。伏乞亟賜一兪,以答群情,臣等不勝憂慮,敢來問安。答曰,知道。王大妃殿·惠慶宮氣候一樣矣。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿·惠慶宮·中宮殿,朝哭後,政院·玉堂口傳問安。答曰,罔極。
大殿,藥房口傳啓曰,臣等以復膳之請,連日煩瀆,兪音邈然,下情遑急,繼之以抑塞也。伏念聖孝雖無窮,而若或過執而不遵權制,致有萬一之慮,則實非古人戒傷孝之意也。今此臣等之所仰請,設或非禮訓所許,其在保護之道,固不敢不以權宜之節,有所仰陳,以冀聖心之開悟,伏況公除前從權,卽我列聖朝所已行,蓋以人主一身,宗社安危係焉,有不容自輕也。且伏念王大妃殿·惠慶宮,不許臣等之請,安知不敢待聖上之勉許而後,始爲開可耶?衷情懇迫,玆復仰籲。伏乞亟允所請,以副臣民之望焉。答曰,知道。上承慈旨,下循群情,不得已勉從,尤增悲慟矣。
王大妃殿,藥房口傳啓曰,臣等以從權之懇,連日仰請,伏奉下答,未蒙允許,臣等伏讀辭旨,不勝悲咽,哀毁罔極之中,臣等非不知瀆撓之爲悚,而職在保護,不勝憂慮之忱,玆敢更爲仰請。伏乞少抑至哀,許復常膳,千萬至祝。以諺書答曰,雖連日如是,而此是決不可從。勿復煩啓望也。
惠慶宮,藥房口傳達曰,昨日伏承下敎,以王大妃殿,尙未勉從,大殿當勸進爲敎,勉從之請,勸進之道,伏想靡不用極,而更伏望十分懇勸,亦爲强抑至情,亟復常膳,以副下情,千萬伏望。以諺書答曰,王大妃殿常膳勸進,而尙不勉從,焦迫之至,自下不可先進之意,連已諭之,勿復爲請望也。
中宮殿,藥房口傳啓曰,臣等苦口力請,尙未蒙允從,誠不勝悶迫之至。哀雖無窮,禮有權道。伏乞亟復常膳,以副臣等,千萬至祝。以諺書答曰,連已諭意,勿復更請望也。
領中樞府事金相福,判中樞府事金陽澤,判中樞府事韓翼謩,領議政金尙喆,左議政申晦,右議政李溵等,率百官啓曰,臣等鎭日陳請,已至屢啓,而誠未上格,天聽愈邈,群情焦迫,莫知所措,玆敢齊會大庭,敢此申請焉。蓋今日之事,殿下之所守者,禮之經也。臣等所請者,禮之權也。經權相齊,乃合於中,殿下聖學高明,其於此等義理,豈待臣等之言而知之哉?特以至哀在心,不遑暇顧於時中之精微處,而遂至於此耳。臣等謹按,昔者曾子執親之喪也,水醬不入於口者七日,則子思謂其過於禮矣。樂正子春之親喪也,五日不食而悔之,蓋先王制禮,居喪之法,雖極其嚴,然一於嚴而不知所以節之,則必至於過毁而傷生,是雖出於孝,而反害於孝矣。此曾子之所以過,而子春之所以悔者也。故聖人於此,有權制焉。薑桂之滋,載在禮經,所以奪孝子之情,致危身之戒,此實情禮兩至,文實竝行,爲萬世之通法也。苟使殿下,守常禮而無他憂,則臣等何敢捨其經而强請其權乎?但以新罹巨創,孝思罔極,其爲毁瘠傷損,理所必然,如是而不用聖人之權制,則其勢誠有無窮之慮,豈不大可懼哉?如此則寧考在天之靈,必將悶焉,憂慽於上。以殿下平日養志之孝,豈不仰體聖意,徒循常禮,而不思所以戒懼之道乎?況我大妃殿下,哀苦之中,綿綴日甚,復膳之節,一時爲急,若非殿下俯從禮制,先自勉進,以開慈念,則無以扶接氣力而盡保護之道矣。以殿下純至之孝,何不念及於此,而徑行之至此哉?伏願聖明,亟從禮經之訓,俯循群下之情,以全大孝,千萬幸甚。答曰,卿等勿慮。
本院啓曰,伏以殿下,以臣等所請,爲應文之具耶?不然則鎭日血懇,何未能仰格乎聖心耶?殿下以臣等之言,爲詭經之論耶?不然則累牘敷奏,何有此天聽之愈邈耶?然而臣等之言,非應文之具,實出於憂慮之忱也,非詭經之論,實本於先聖之訓也。嗚呼,桂薑,非以欲滋其旨味,只爲調胃元之方也。從權非欲故變其常制,實爲慮疾患之道也。便屬對症之劑,過時必有難言之憂矣。藉使此義,不在於經傳,殿下之今日所處,宜有義起之權制,況有先聖丁寧之訓,列朝已行之典者耶?此實聖人所謂達權之道,俯就之義也。聖學高明,豈不照燭於此,而特以出天之孝,至於疏節,而亦必欲自盡其誠,臣雖愚昧,亦豈不仰感聖孝,奉體至意,猶且一日二日,屢瀆不已者,誠恐我殿下以孝而反害於孝,不能如先聖達權順變之孝也。憂慮切矣,衷情激矣,辭感而意則溢矣。惟願殿下,怵然回思,勉降兪音,千萬泣祝。答曰,已諭庭請。
庭請再啓曰,臣等屢瀆賓啓,未蒙允許,又此庭龥,天聽兪邈,相顧焦迫,罔知攸措。方當嚴廬哀疚之中,鎭日瀆擾,是豈臣分之所敢安?而猶且强聒不知止者,誠以殿下一身,卽宗社之主也。一日不得請則宗社有一日之憂,二日不得請則宗社有二日之憂。臣等於此,何可嚴畏而退沮?殿下於此,亦安可固執而靳許耶?帝王家平日居養之節,顧何如,而今殿下之處苫塊進蔬食,今爲幾日,臣等每瞻天顔之消瘦,玉音之低微,可想氣力之漸益綿綴,而居喪茹蔬之病,未必發於發時,潛傷胃氣,不自覺察。及其發也,薑桂不能滋,藥餌不能挾,思之及此,寧不澟然寒心?惟伏承卿等勿慮之敎,以今內局議藥之節觀之,亦必有聖心之點檢而自知者矣。千方服藥,莫知從權一節,臣等之遑遑煎迫,姑不暇言,仰惟慈殿罔極之中,見殿下神氣之如此,其所增慽而貽憂,尤當何如?倘聖上抑情從權,則其於勸勉慈聖之際,亦必有感回轉移之道。以殿下純至之孝,高明之學,何不念及於此耶?臣等此言,不但爲聖躬也,實爲慈聖也,亦所以爲宗廟社稷也。情窮勢極,言不知裁,伏顧聖明,勉抑至哀,亟副臣民顒祝之情焉。答曰,卿等更勿煩予。
庭請三啓曰,臣等之相率齊龥於嚴廬之下,今幾次矣。兪音尙靳,群情轉迫,苟是一分可已之事,一刻可緩之請,則當此上下哀遑之時,何敢奔走號呼而不知止哉?竊念三年之喪,固所自盡也,聖人制禮,豈不欲其終三年蔬食,而猶且申申於傷生之戒,順變之道,而至以薑桂之滋,載於禮經,何哉?以盡孝之道,莫大於全保其身,而保身之道,亦莫及於食飮之滋補故也。匹庶之傳重,不過一家之私事,猶尙如此,況乎帝王之尊,承祖宗艱大之業,爲廟社神人之主哉?仰惟聖學高明,豈或未燭於經權常變之制,而特以孝思皇皇,有所不忍,一日二日,固拒至此,則是拘於疏節而忽於大體也,是豈臣等之所期望者哉?殿下試思之,一身上擔負,顧何如也?列聖基業之托在玆,先王志事之繼在玆,天命之眷係在玆,民之祈向在玆。殿下一身,豈殿下之所自輕者,而今若徑情壹哀,不思保護之道,或致損傷之節,則其所以爲孝者,豈不反爲傷孝之大者乎?人有疾病,皆可醫治,惟食素致傷者,最患難醫,蓋以胃土旣敗,眞元已陷,非陳根腐草所可責效也。殿下茹素之節,今已幾日,苟不急急圖之,則其後也悔,亦將無及,此臣等所以焦遑罔措,一時爲急者也。且孝子之親,視於無形,聽於無聲,以我先大王平日止慈之心,倘念攀擗之中,尙守疏素之小節,則其所以惕然憂慮,當復如何?殿下於日夕侍奠之際,念及於此,則飜然改圖,必不待臣等之仰煩矣。況我慈聖,號隕罔極,其所相依,惟在殿下,常膳之復不復,亦將惟殿下是視,倘殿下不自躬先,則將無以仰勸慈聖,殿下縱不自恤,其如太后何?玆敢不避瀆撓,涕泣更陳。伏乞勉抑至哀,亟從權制,以慰一國臣民之望焉。答曰,奉承慈旨,不得已勉從,尤切悲慟矣。
王大妃殿庭請,口傳啓曰,藥院之臣,連以從權一事,有所陳請,仍冀勸勉聖上,期得回天,而不惟慈聽之尙未蒙許,臣等之累日賓啓,一向牢拒,今日滿庭百官之齊龥,亦未得允兪,豈不萬萬焦悶,萬萬切迫乎?顧今聖上哀疚之中,未復常膳,已浹旬望矣。以常時居養之厚,行今日茹蔬之節,胃氣之傷敗,勢所必至,近來入侍,仰瞻天顔消瘦,玉音低微,臣等之驚心焦慮,姑未暇言,以慈殿慈愛之篤,惟疾之憂,豈不俯察而垂念耶?卽今事勢,慈聖殿下,必先從權制,然後可得聖心之感回,臣等情窮勢極,不得不若是瀆撓。伏乞慈聖,仰念宗社之重,亟允群下之情,千萬涕泣懇祝之至。以諺書答曰,藥房批答,連爲示意,卿等又如是,每聞之,尤爲罔極。大殿素膳,本雖進御,而哀毁過度,氣候難收拾,罔極之中,焦憂無窮。連日懇勸,猶不能抑制,而宗社付莫重,當懇勸期於回聽矣。
傳于金熤曰,禮工房承旨入侍。
傳于金熤曰,留待承旨入侍。
假注書尹翊東在外代,以李兢淵爲假注書。
事變假注書李兢淵陞付代,以徐有成爲事變假注書。
吏曹口傳政事,內局都提調判府事金陽澤·韓翼謩,領議政金陽澤,提調徐命善·鄭存謙·李徽之。落點出傳敎
洪國榮啓曰,時原任大臣·奉朝賀,依下敎來待矣。傳曰,入侍。
洪國榮,以禮曹言啓曰,今三月初十日,承旨·禮判入侍時,禮曹判書趙重晦所啓大行朝宗廟祝式,宣祖朝以上,不書皇曾祖,仁祖朝位以下,皇字下皆書高曾祖考,而景廟位書,以孝嗣嗣王臣,敢昭告于皇兄云云,今則當自顯廟位,列書皇曾祖考,而景廟位皇字下及嗣王上,何以書之乎?敢稟。上曰,議大臣稟處,可也。同日入侍時,禮曹判書趙重晦所啓,儲慶宮祝式,以曾孫國王敢昭告于先妃云云,毓祥宮祝式,書以子國王敢昭告于先妃云云,今則何以書之乎?上曰,議大臣稟處,可也。同日禮房承旨入侍時,時原任大臣追後入侍時,領議政金尙喆所啓,因禮判所奏,太廟·徽寧殿·儲慶宮·毓祥宮祝式,有議大臣稟處之命矣。太廟祝式,從代數,顯廟位當稱皇高祖考,肅廟位當稱皇曾祖考,景廟位則大行朝,書以皇兄,亦當隨而改稱,臣等取考前例,則仁宗位稱號,肅廟朝以前,皆書以皇伯曾祖考,祝式書以曾侄孫矣。始於大行廟丁丑以後,皇伯曾祖考尊稱不書,而只書徽號,祝式中曾侄孫,改以孝曾孫,今於景廟位,依仁宗位稱號,似當書以皇伯祖考,祝式則今從代數,去曾侄孫之曾字,只當書以侄孫,而侄孫之稱,有不敢明言其必合於禮意,至於徽寧殿位版,當書以皇祖妣祝式,依景廟朝庚子諒閣中仁敬仁顯兩殿書以哀子之例,三年之內,似當稱以哀孫,儲慶宮·毓祥宮位版中先妣之稱,卽大行朝義起之禮,在今日,恐當更有講定,而典禮至重,其何敢倉卒臆對乎?下詢知禮之臣而裁處之,恐得宜矣。左議政申晦曰,此是莫重典禮,而首相已爲詳陳,今無更達者矣。右議政李溵曰,領相之奏旣詳,而更加博詢處之,好矣。上曰,收議後稟定,可也。太廟祝式,奉朝賀·原任大臣·在外儒臣問議事下敎,今三月十二日,院相·摠護使·禮判同爲入侍時,行禮曹判書蔡濟恭所啓,宗廟·徽寧殿·儲慶宮·毓祥宮祝式,因大臣稟達收議之命矣。孝章廟·垂恩廟·懿昭廟祝式,似當一體問議,敢稟。上曰,依爲之事,命下矣。發遣本曹郞廳,問議于奉朝賀·時原任大臣·在外儒臣處,則奉朝賀洪鳳漢以爲,臣情地本自臲卼,聞見又甚謏淺,莫重之禮,不敢强議,惟願博詢而裁處焉云。奉朝賀金致仁以爲,情踪惶慼,不敢自同恒人已久,今於下詢之下,末由仰對,不勝悚恐云。領府事金相福,行判中樞府事金陽澤·韓翼謩等以爲,太廟·徽寧殿祝式,領相詳陳列聖朝典禮,臣等別無他意,儲慶宮·毓祥宮祝式,今異於前,其宜更商,而可據之禮,未能講究,謏淺之見,不敢率爾臆對,惟在聖上博詢而裁處焉云。領府事金相福,判府事金陽澤·韓翼謩,領議政金尙喆,左議政申晦,右議政李溵以爲,今因禮官,追後所奏,有孝章廟·垂恩廟·懿昭廟祝式一體問議之命,臣等素昧禮學,宜不敢輕議,而第伏念孝章廟正宗統之後,事體至重,位版當稱皇考,而祝式當稱孝子某。垂恩廟祝式,殿下旣繼孝章世子之統,則於本生親稱號,自當差異,程子所謂祭所生親告辭,當曰,侄嗣皇帝某,告于皇伯父云,此是先賢的確之論,今亦似宜據此而行之。懿昭廟祝式,孝宗廟朝昭顯廟祝式,似可旁照而用之,更令禮官,博考古禮而財定,恐得宜云。判府事洪麟漢以爲,方在惶慼中,不得獻議云。進善洪啓能以爲,臣之不敢獻議之意,已悉於日前禮官之回,更無餘蘊,今亦無更達者矣云。前別提金鍾厚以爲,臣於日前,猥被下詢,而以未曾出膺召命,故不敢有對矣。今又荐辱使問,不勝戰恐,而區區迷執,與前無異,又不得獻議,益增死罪云。前縣監崔載興以爲,臣於前後問議,自顧空疏,一未敢仰對,今又荐辱俯詢,而迷執猶前,秪增震掉,仰負採蕘之盛,臣無任死罪之至云。前正宋德相以爲,今此太廟祝式,關係至重,而諸大臣所奏達,實據大行朝已行之例,則臣何敢更容他說,惟侄孫之稱,未知其合禮。誠如所論,侄孫今改從孫,恐不爲無稽,徽寧殿祝式哀孫之稱,雖與儀禮自袝稱孝之文有異,揆以三年內不由阼階之義,似或無妨否。儲慶宮·毓祥宮先妣之號,固宜改定,而亦難臆對。今只曰,曾孫某敢昭告于先某謚某嬪,則或不至甚乖耶?至於孝章垂恩二廟祝式,無所前據,便同創始,臣在田野,近日朝家所定典禮,亦不得詳聞,則臣之謏見,尤不足以及此,倘令禮官,略據程子代彭思永疏意,稟旨定行,則庶幾寡過否乎。懿昭廟則孝廟於昭顯廟,似有徑行前規,使禮官考據遵行,恐宜臣不敢仰孤詢蕘之盛意,冒沒奉對,而言未必中窾,伏地震悚而已云。副護軍金亮行以爲,臣跧伏田間,不以平人自處,而不意數日之內,禮官奉旨再臨,驚惶震越,不知措躬之所。臣於昨者下詢之日,固知聖敎之至重,有未敢終默者,而乃以分限情勢之難强,不克有所對揚,則其在今日,亦將何以異此哉,噫,有問而不答,於敵以下,尙有所不敢,況君父之命乎?臣之違傲之罪,至此而極,伏地惶恐,恭俟威譴云。奉朝賀時原任大臣之意如此,上裁,何如?傳曰,本曹稟處。
又以禮曹言啓曰,以摠護使啓辭,山陵裁穴,已爲稟定,卽令日官,推擇吉日事,允下矣。摠護使及山陵都監堂上·觀象監領事·本曹堂上,卽爲來會賓廳,率地師同爲推擇,而拘忌年甲,自內書下,旣有前例,敢稟。傳曰,從當書下矣。
以弘文館草記,傳于洪國榮曰,大報壇祭享退行當否,予有商量,而其所廣詢,欲聞先儒之定論也。見此草記,越紼之行事,似亦太早,伯程子之論也。使冢宰攝,不如無祭,橫渠之論也。朱子之說,亦有取於橫渠者,而過時祭非禮,孔夫子之言也。此爲可據之端,皇壇增修儀,有三月上旬卜日之文,而無有故則退行之文矣。至於甲申十九日特行,卽是義起之禮,亦非援禮於當年者也。今則別無疑難之端,大報壇祭享,依定奪爲之施行。
洪國榮,以弘文館言啓曰,因禮曹草記,有博考典禮以聞之命,而臣等鹵莽蔑學,全昧禮書,雖於常行儀節,尙未通曉,今此皇壇祀享一節,卽是莫重莫大之典禮,其何能稽考經傳,仰承明命乎?臣等伏念皇壇之禮,實出義起,經無可據,惟郊社之禮,最宜旁照,謹此條列以陳。禮記王制曰,喪三年不祭,唯祭天地社稷,爲越紼而行事。註曰,惟祭天地社稷者,不敢以卑廢尊也。曾子問曰,天子崩未殯,五祀之祭不行,旣殯而祭。註曰,五祀外神,不可以已私喪,久廢其祭,然其禮則殺矣。皇明洪武九年,方有事於方丘,適晉王妃之喪,命翰林學士宋濂,考古制以聞。濂對曰,案王制,喪三年不祭,唯祭天地社稷,越紼而行事。喪服傳云,宮中有喪,三月不擧祭,旣葬而祭。宋神宗時,當郊而喪未除,帝以爲疑,講讀官王珪·司馬光·王安石,皆以爲不當廢。夫郊祀之禮,國之大祀,聖人所重,雖三年之喪,亦不敢廢,示有尊也。伯程子曰,惟天地社稷爲越紼而行事,似亦太早,雖不以卑廢尊,若旣葬而行之,宜亦可也。蓋未葬時,哀戚方甚,人有所不能祭爾。叔程子曰,惟天地之祭,爲越紼而行事,此事難行,旣言越紼,則是猶在殯宮,于時無由致得齋,又安能脫喪服衣祭服?此皆難行。縱天地之祀,爲不可廢,只使冢宰攝爾。昔者英宗初卽位,有人以此問,先生答曰,古人居喪,百事皆如常時,於祭祀廢之,則不若無廢爲愈也。張子正之曰,父在爲母喪,則不敢見其父,不敢以非禮見也。今天子爲父之喪,以此見上帝,是以非禮見上帝也,故不如無祭。朱子曰,程張二先生所論自不同,論正禮則當從橫渠,論人情則伊川之說,亦權宜之不能已者也。臣等竊以爲,王制越紼行事,曾子問旣殯而祭之文,似或爲今日所可旁照,而不侑不酢,其禮當殺,則儀節恐多窒礙。程張諸先生之論說復如此,而朱子正禮權宜之議,似或有輕重於其間也。至於追行一節,尤未見可據之禮,惟曾子問篇,孔子曰,祭過時不祭禮也之章下註,有褅袷大祭,過時猶追之文,而註說草略,未足爲證,曾於甲申年皇壇享祀,不行於上旬,而特行於本月十九日,以寓風泉之聖念,而似非可以援例者也。臣等考閱經傳,惟此數條之外,未見有可引爲明證者,不敢質言其當否。伏惟聖上,廣詢於知禮之臣而裁處焉。
洪國榮,以魂殿都監郞廳·摠護使言啓曰,魂殿處所,以昌慶宮文政殿爲之,徽寧殿依丁丑年例,移奉於講書院事,命下矣。徽寧殿先期權安於講書院,然後方可奉審,修理徽寧殿移奉吉日,令日官推擇,而講書院修理事,亦爲分付該曹,何如?傳曰,允。
又以山陵都監郞廳·摠護使言啓曰,山陵裁穴,已爲稟定矣。卽令日官推擇吉日,何如?傳曰,允。
又以魂殿都監郞廳·摠護使言啓曰,魂殿處所,以昌慶宮文政殿爲之事,命下矣。本都監二房,移設於內,司僕寺三房,移設於東所,造成修理鑄成三處役所,亦爲移設於文政殿近處之意,敢啓。傳曰,知道。
丙申三月十八日卯時,上詣魂殿。朝奠入侍時,左承旨金熤,假注書柳孟養,記事〈官〉白光澤·朴祐源,都廳鄭民始,以次侍立訖。上具衰服詣中排設廳,視膳行禮,儀註上同,行禮訖,上還廬次,諸臣以次退出。
丙申三月十八日卯時,上御廬次。戶工判·禮工房承旨入侍時,戶曹判書具允鈺,工曹判書金鍾正,右承旨金文淳,同副承旨洪國榮,假注書柳孟養,記事官白光澤·朴祐源,以次進伏訖。允鈺·鍾正稟定供上節目訖,上曰,工曹進排柴炭,世孫宮燈房水刺間·多人廳進排者,自今日除減,別單啓下,大殿燈燭房·水刺間·多人廳·廂庫·弓房進排,勿如加數磨鍊,只依前日大殿例進排數擧行,廂庫進排燒木中,萬壽殿名色一千四十丹,自今日除減,大妃殿水刺間·多人廳進排,亦依前日進排數爻擧行,燈燭房則每三日頒賜燒木六十一丹,每朔杻炬八丹,炭二石加數磨鍊,惠慶宮水刺間·多人廳進排,亦依前日擧行,燈燭房每三日頒賜燒木二十五丹,加數磨鍊,一體別單啓下,中宮殿燈燭房進排,依前勿爲加數磨鍊。水刺間·多人廳,進準內人供上數擧行。世孫宮前日進排內人五十六供上所用柴炭,一倂除減,俾無錯雜之事,分付工曹。出傳敎上曰,大妃殿·惠慶宮進排饌油·燈油,皆依前日擧行。大妃殿燈燭房法油五升,每三日加數進排。世孫宮前日進排,自今日除減。大殿燈燭房·水刺間·多人廳進排,依前日大殿例擧行。中宮殿依嬪宮時例,切勿加數磨鍊。出傳敎國榮曰,從權之請,尙不允從,在下者不勝焦迫矣。今日明日,若不允從,則承旨方欲請對矣。上曰,公除未過,豈忍遽從乎?鍾正曰,卽伏見傳敎下者,魂殿山陵各項所用,一依丁丑年受敎擧行事,爲敎矣。本曹端午進上,亦在不遠,而考見丁丑謄錄,則房子艾花等物,因傳敎不爲封進於殯殿矣,今番則何以爲之乎?上曰,今番則勿爲封進可也。出傳敎允鈺曰,自前國恤時,祭奠所用價,以田結有捧上者,今番當依例收捧矣。上曰,收斂民間,有欠國體何如乎?允鈺曰,非但前例之班班,在民道理,亦爲當然奉行之事矣。上曰,厥數幾何?對曰,九萬餘兩矣。國榮曰,以今國用九萬餘兩,實無可出之道,姑爲受用,三年後,若有可報之道,俾蒙實惠似好矣。允鈺曰,凡有進排,各司之濫報,實爲莫大之弊。經用之難支,亦多由於此等酬應,而今番殯殿所用內出平床一坐之前排改漆者,尙方以全每漆一斗一升報來,此不過爲升合所入,而其所報之數,極爲過濫,故論理防題,以從實入更報之意申飭,而今至累日,尙無皁白,事之可駭,莫此爲甚。當此恤經費飭濫僞之日,該司此等之弊,尤不可不懲礪,當該郞廳汰去,該吏令攸司重勘,何如?上曰,依爲之。出擧條命退去,諸臣以次出。
丙申三月十八日辰時,上詣魂殿。行朝上食入侍時,右承旨金文淳,假注書柳孟養,記事官白光澤·朴祐源,都廳鄭民始,以次侍立訖。上具衰服,詣中排設廳,視膳行禮,儀注上同,行禮訖,上還廬次,諸臣遂退出。
丙申三月十八日巳時,上御廬次。同副承旨入侍時,同副承旨洪國榮,假注書柳孟養,記事官白光澤·朴祐源,以次進伏訖。上命書傳敎曰,日以庭請班列稀疏,公故實病外,不參卿宰二品以上罷職,侍從三品以上削職。上曰,受賜御筆銀印,御製諭書,所重在焉,陪持忠義服色銀印馬氈鞍從吉事,分付。命退去,諸臣以次出。
丙申三月十八日巳時,上御廬次。承旨入侍時,左副承旨李普行,假注書柳孟養,記事官白光澤·朴祐源,以次進伏訖。上曰,從權之啓,鎭日不已,便同文具,而遽爾允從,有所不忍,尙今遲延,予亦爲悶。普行曰,臣等以此方焦迫矣。今日不允,則明日爲之,明日不從,則至於再明日,一日二日上下相持,則豈可爲國體乎?亟賜允從,臣所望也。命退去,諸臣以次出。
丙申三月十八日午時,上詣魂殿。行晝茶禮入侍時,同副承旨洪國榮,假注書柳孟養,記事官白光澤·朴祐源,都廳鄭民始,以次侍立訖。上具衰服,詣中排設廳,視膳行禮,儀注上同,行禮訖,上還廬次。命承史進前,上曰,時原任大臣·奉朝賀,同爲入侍,遣史官傳諭。出傳敎上曰,領府事內局都提調許副,提調朴相德許遞,口傳擬望。出傳敎命提調望入之,上曰,內局都提調,首望金判府事爲之。提調,首望吏曹判書徐命善爲之,命退去,諸臣以次出。
丙申三月十八日午時,上御廬次。都承旨入侍時,行都承旨徐浩修,假注書柳孟養,記事官白光澤·朴祐源,以次進伏訖。浩修曰,湯劑自今日當爲煎入乎?上曰,進御心腎湯,自今日煎入。出榻敎命讀現告傳旨訖。上曰,侍從傳旨更爲捧入,可也。命退去,諸臣以次出。
丙申三月十八日未時,上御廬次。時原任大臣·奉朝賀入侍時,領府事金相福,判府事金陽澤·韓翼謩,領議政金尙喆,左議政申晦,右議政李溵,奉朝賀洪鳳漢·金致仁,同副承旨洪國榮,假注書柳孟養,記事官白光澤·朴祐源,以次進伏訖。相福等曰,近日聖體,若何?上曰,一樣矣。相福曰,王大妃殿氣候,若何?上曰,平安支過矣。相福曰,惠慶宮氣候,若何?上曰,姑爲平安矣。上曰,俄見山陵圖形,則六處有傾側處,似當補土矣。尙喆曰,然矣。鳳漢曰,問地師言則裁穴當稍高云矣。尙喆曰,案對極爲奇異矣。上曰,奉朝賀時原任大臣,明日進詣山陵奉審。出傳敎上曰,頃者率去三地官,何以得之乎?晦曰,人家各有丹骨地師,故救得率去矣。上曰,此三人外,更無他地師?晦對曰,實難得矣。上曰,他大臣各有丹骨地師乎?相福曰,各有所親者,而別無顯出者矣,翼謩曰,地官無數,豈可以一時毁譽取之乎?臣等非無所親者,而臣旣無眞知的見,何以知其優劣乎?上曰,奉朝賀·時原任大臣·禮判進去山陵時,除下直。出榻敎命退去,諸臣以次出。
丙申三月十八日申時,上御廬次。禮房承旨率相地官入侍時,同副承旨洪國榮,假注書柳孟養,記事官白光澤·朴祐源,前縣監車亨道,士人張振翼,前主簿李衡胤,以次進伏訖。上曰,都承旨兼帶副提調,有親嫌許遞,同副承旨洪國榮爲內醫院副提調。出傳敎上曰,司甕院副提調金文淳,不爲行公云,許遞,都承旨徐浩修爲之。出傳敎上謂亨道曰,山陵行龍,何如?得水,何如?對曰,行龍雄威,得水合格矣。振翼曰,以乙坐辛向爲之,則此是日出扶桑格,以臣等所見,可謂極盡矣。上曰,穴處果是正穴乎?亨道對曰,然矣。上曰,靑龍,白虎,何如?振翼曰,龍進虎退格矣。命相地官先退,上曰,藥房提調入侍。徐命善進前奏曰,今日聖體,若何?上曰,一樣矣。命善曰,復常膳之請,特賜允從,臣民之幸,不可勝言。上曰,王大妃殿進御,三錢重太多,減之似好矣。命書傳敎曰,王大妃殿進御人蔘一錢重,日再煎入。上曰,假注書,首望李兢淵爲之,事變假注書,首望徐有成爲之。出傳敎命退去,諸臣以次出。
丙申三月十八日申時,上詣魂殿。行夕上食入侍時,同副承旨李養鼎,假注書柳孟養,記事官白光澤·朴祐源,都廳鄭民始,以次侍立訖。上具衰服,詣中排設廳,視膳行禮,儀註上同,行禮訖,上還廬次,諸臣遂退出。
丙申三月十八日酉時,上詣魂殿。夕奠入侍時,同副承旨洪國榮,假注書柳孟養,記事官白光澤·朴祐源,都廳鄭民始,以次侍立訖。上具衰服,詣中排設廳,視膳行禮,儀註上同,上還廬次。命承史進前,上曰,禮曹判書入侍。禮曹判書蔡濟恭進前,皇壇行祭當否,考其可據者乎?濟恭曰,臣博考可據文蹟,則伯程子以爲,未葬前不可行祭。叔程子以爲,當以冢宰攝行。橫渠則不如無祭云矣。上曰,弘文館草記云,孔子言過時而祭,非禮云者,果是好議論也。伯程子旣曰,不當祭,則邦家典禮,當一從先賢之訓,且旣過時,不必行祭矣。濟恭曰,似然矣。濟恭曰,視事服,禮曹旣無可考文蹟,故問于尙方,則丁丑年五月,頭冕網巾直領造入云矣。上曰,以此當爲可據之事矣。翼善冠則自內日記,有卒哭後製入之規,今番亦令尙衣院製入,可也。上曰,卿見山陵否?對曰,曾雖見之,本來罔昧於堪輿,全不知好否矣。上曰,大臣亦云不知,徒使庸地師見之,惟事稱贊,誠可悶也。卿須與大臣,明日同往奉審,可也。命退去,諸臣以次出。
上在慶熙宮。資政殿廬次。
巳時午時,灑雨下雨,測雨器水深一分。
藥房都提調金陽澤,提調徐命善,副提調洪國榮啓曰,伏未審夜間,聖體,若何?王大妃殿氣候,何如?惠慶宮氣候,亦何如?臣等旣承今日診候之敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,入侍宜矣。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿·惠慶宮·中宮殿朝哭後,政院·玉堂口傳問安。答曰,罔極。
王大妃殿,以諺書答曰,卿等雖如此,只痛頑命之支撑,豈有復常膳之意乎?然大殿哀疚中,久進素鐥,氣力微弱,至有不平之候,而猶不快進常膳,欲觀予之所進而進之,憂慮不輕之中,大殿至切之誠孝,不可不顧,卿等縷縷之請又如此,强抑罔極之情,當留意於常膳,卿等勿慮。
傳于洪國榮曰,禮房承旨入侍。
副提調持香橘茶入侍事,下敎。
兵曹判書入侍事,下敎。
傳于洪國榮曰,戶工房承旨入侍,禮房承旨持禮曹節目同爲入侍。
李養鼎,以吏曹言啓曰,卜相事,命下矣。在前雖公除前,亦有開政下批之例,今番則何以爲之?敢稟。傳曰,只卜相擧行。
吏批啓曰,今日開政,只卜相下批事,命下矣。王妃父母封爵,事體不輕,雖有公除後開政下批之例,而今日已開政,封爵下批,何以爲之?敢稟。傳曰,待後日政擧行。
右議政李溵來詣賓廳啓曰,卜相,令右相卽爲擧行事,命下矣。臣方來詣賓廳,而命相事體甚重,首相雖在城外,臣不敢獨爲卜入,領相命招,同議,何如?答曰,領相俄者命招,旣已不進,偕來史官書啓,姑未下答,卿其安心卜入。
賓廳卜相望,奉朝賀洪鳳漢,領府事金相福,奉朝賀金致仁,判府事金陽澤·韓翼謩·洪麟漢。
有政。領議政金陽澤,左議政金尙喆,承文都提調金陽澤。
金熤啓曰,事變假注書徐有成,時無職名,令該曹依例付軍職,冠帶常仕,何如?傳曰,允。
事變假注書徐有〈成〉偕來代,洪相益爲之。
傳于洪國榮曰,兵判持雇立單抄冊及丁丑年雇立單抄冊,禮房承旨同爲入侍。
又傳曰,明朝錦城尉同爲入侍。
又傳曰,領相議諡後,與諸臣同爲入侍。
金熤啓曰,時原任大臣·奉朝賀·禮曹判書山陵奉審後,依下敎來待矣。傳曰,入侍。
吏曹口傳政事,李衍祥爲同春秋。
洪國榮,以昌慶宮營建廳言啓曰,講書院諸處修理開基,以今月十九日巳時推擇事,已爲筵稟,今方始役之意,敢啓。答曰,知道。
金熤,以扈衛廳別將,以一三廳大將意啓曰,二廳大將申晦,今有罷職之命矣,其所帶軍官,當有區處之道,何以爲之?敢稟。答曰,以領議政爲之。
徐浩修啓曰,臣承命馳往,傳諭于中部磚石洞議政府領議政金陽澤私次,則以爲臣於筵席,伏承萬萬不堪當之任,章皇退出,惶懍罔措,千萬意外,特遣都承旨傳宣聖諭,至有偕入之命,當此議謚之時,所重有在,臣雖不敢以相職自居,他不暇顧,謹當承命云矣。大臣今方造朝,故隨往之意,敢啓。答曰,知道。
假注書徐有成書啓,臣敬奉聖敎,馳往傳諭于東部興仁之門外安巖洞議政府領議政金尙喆所住處,則以爲臣於朝哭之班,得見金若行疏本,其所聲罪臣者,已極危怖,有非人臣所敢容於覆載者,讀未竟紙,心寒骨顫,蒼黃納符,顚倒出城,席藁泥首,惟鈇鉞是俟,千萬不自意,以無狀一賤臣去就,至煩聖慮於嚴廬哀疚之中,縷縷七十餘恩言,字字勤摯,至以先大王,悉燭臣心事爲敎,臣亦人耳,今以舊感新,自不覺五內如崩,聲淚俱發,況有此摠護使兼管之命,以臣未死殘喘,追平日不臣之恩遇,一段螻蟻之願,豈不欲自效其萬一於敦匠之事,而惟其人言罔極,罪名至嚴,卽今道理,唯有遄伏邦憲,少贖臣罪而已。以聖上日月之明,必不待臣辭之畢而有所處分矣。恩諭之下,祗承無路,伏地惶隕,尤增死罪云。臣旣承偕來之命,姑爲仍留之意,敢啓。答曰,知道。
三月十九日卯時,上詣魂殿。朝奠行禮入侍時,左承旨金熤,假注書李兢淵,記事官白光澤·朴祐源,都廳宋煥億,以次侍立。上自廬次,詣中排設廳視膳訖,由東挾門入魂殿。上曰,大妃殿所御處修理盡爲與否,注書知入。賤臣承命出,以已盡修理之意還入,仰達。上降自東階,就板俯伏哭,還詣殿焚香獻酌,就板位俯伏哭,行禮畢,還入廬次,諸臣退出。
丙申三月十九日卯時,上御廬次。藥房入診入侍時,都提調金陽澤,提調徐命善,副提調洪國榮,假注書柳孟養,記事官白光澤·朴祐源,醫官方泰輿·吳道炯·徐命緯,以次進伏訖。陽澤曰,日來聖體,若何?上曰,一樣矣。陽澤曰,水刺進御比前,如何?上曰,近日則稍勝矣。陽澤曰,王大妃殿氣候,若何?上曰,大體一樣矣。陽澤曰,惠慶宮氣候,若何?上曰,姑爲平安矣。陽澤曰,中宮殿氣候,若何?上曰,不知矣。上曰,大妃殿積瘁之餘,自今日有感候,且有咳嗽之症,前日所進湯劑加減,議定可也。泰輿等曰,加減蔘香散,加桂枝生薑進御,爲穩當矣。上曰,幾貼當爲進御乎?泰輿曰,當進五貼矣。上曰,此藥便同調理之劑,五貼似不可着效矣。泰輿曰,先入五貼,次第製入似好矣。上曰,王大妃殿進御蔘香散,前方中去桂皮,加桂枝一錢五分,五貼自今日製入。出榻敎陽澤請診候。上曰,依。泰輿診候訖,退伏奏曰,左右三部度數調均,而胃脈無力甚弱矣。道炯診候訖,退伏奏曰,脈候頗沈底,胃脈無力,頗不足矣。上曰,昨日湯劑進服後,有滯症泄氣矣。道炯曰,昨日湯劑,只入人蔘五分,以此藥力不能行氣,向時進御香橘茶,加人蔘一錢,進御似好矣。上曰,昨夜頗煩熟,廳中經夜矣。命善曰,此或蔘害而然耶?然則更議湯劑好矣。泰輿曰,胃氣斡旋然後,雖進此湯劑,果能着效,姑入人蔘七分,進御似好矣。上曰,進御加減心腎湯,今姑停止。香橘茶加人蔘七分煎入。出榻敎陽澤曰,近來日候不適,加意調攝,旣在內局都監堂上之任,許遞,何如?上曰,內局提調徐命善所兼都監堂上許遞。出榻敎國榮曰,金若行陳疏留院,而領相被斥,故命召來納云矣。上曰,左副承旨持金若行到院之疏,入侍。出榻敎左副承旨李普行進前。上曰,摠護使之任,顧不重歟,管領諸都監擧行莫重之事,固非疏忽處也,以昨日事言之,所薦相地官三人入侍,下詢之下,其所奏對,全不成樣,堪輿家於予亦茫昧,而予之所問,亦不仰對,況車亨道已知其尋常地師,則數昨大臣,以此首擧,其他之泛然可知,其托在重事體盡誠敬之道,不可以大官不飭,摠護使左議政申晦罷職。出傳敎上曰,領議政金尙喆爲摠護使。出傳敎上曰,卜相。出傳敎內局先退,命讀金若行疏訖。上曰,此時非酬應章奏之時,以待公除後下敎。命退去,諸臣以次出。
丙申三月十九日辰時,上御廬次。禮房承旨入侍時,同副承旨洪國榮,假注書柳孟養,記事官白光澤·朴祐源,以次進伏訖。上曰,昌德宮營造處所,此是大內,出入雜人,不可以空闕攔入,分付衛將,赴役工匠外,閑雜人出入,一切嚴禁。兵判亦爲發遣褊裨,時時摘奸,隨現草記事,分付。出傳敎上曰,兵判入侍。兵曹判書李徽之進前,上曰,雇立單子,修整而來乎?徽之對曰,然矣。命條陳一統訖,命書傳敎曰,王大妃殿處所雇軍,兵判旣承下敎,以此擧行。惠慶宮依前擧行,加水賜間軍一名。大殿亦依前雇立擧行,而內苑軍減一名。書樓軍二名加立,書樓照羅赤二名料布,亦爲磨鍊。世孫宮時定立雇單,自今朔除減事,分付。前日中宮殿所關興泰門軍一名,今在門軍一名,移屬大殿處所。上曰,中宮殿處所雇軍,比前日中宮殿差備傳及承傳色房出入番房各減一名。興泰門·寶章門軍,亦爲除減。前日殯宮時所入雇軍,自今朔亦爲除減加設,則承傳色房·內官房各減一名,瑞星門軍一名,一體除減。出傳敎上曰,王大妃殿水刺間·燈燭房·水賜間及惠慶宮水刺間·水賜間·燈燭房所用各器皿,皆仍舊用之。世孫宮水刺間·燈燭房·水賜間器皿,還下該曹,以前日大殿所用用之,勿爲新造事,分付。戶工曹此外各處處所,下敎中如有遺漏者,當爲還下者,該曹遵此例草記擧行。出傳敎上曰,其餘各處軍士,皆依前單抄擧行,魂殿軍士,以御筆書下者擧行。出傳敎上曰,吏曹參判有闕代,口傳差出。出傳敎上曰,時原任大臣·禮堂·館閣堂上九卿命招,諸玉堂一竝牌招來待,待大臣奉審入來,入侍。出傳敎上曰,同春秋,末望李衍祥爲之。出傳敎上曰,戶判留待,與都摠入侍。出榻敎上曰,本事予在春宮時,洞知其顚末,而卿之心事,抑亦先大王已嘗悉燭者也。當此國事罔涯之日,何忍爲出城之擧乎?特命卿摠護使之任,又有時原入侍之命,卿須顧此時勢,安心造朝事,遣史官傳諭。仍傳命召于領議政,與之偕來。出傳敎命入湯劑,泰輿奉湯劑進前,上進御。命退去,諸臣以次出。
三月十九日辰時,上詣魂殿。朝上食行禮入侍時,行都承旨徐浩修,假注書李兢淵,記事官白光澤·朴祐源,都廳宋煥億,以次侍立。上自廬次,詣中排設廳視膳後,入魂殿。上曰,俄者刑房承旨,持疏入侍,以左副承旨持疏入侍書出事,注書出傳。承命出傳後還入。上行禮畢,命書政院啓辭批答曰,待右相入來擧行。還入廬次,諸臣退出。
丙申三月十九日午時,上詣魂殿。行晝茶禮入侍時,同副承旨洪國榮,假注書柳孟養,記事官白光澤·朴祐源,以次侍立訖。上具衰服,詣中排設廳,視膳行禮,儀注上同,行禮訖,上還廬次。命承史進前,上曰,吏曹參判,首望尹得養爲之。出傳敎上曰,該院多有趁卽擧行之事,提調不備之尙衣提調未差代,口傳差出。出傳敎上曰,垂恩墓守衛官,旣已守奉官定式,守衛官減下,守奉官二員,今日口傳差出,守衛官依準朔例,陞六調用。出傳敎命退去,諸臣以次出。
三月十九日未時,上御廬次。戶工房承旨入侍,禮房承旨同爲入侍時,行都承旨徐浩修,右承旨金文淳,同副承旨洪國榮,假注書李兢淵,記事官白光澤·朴祐源,以次進伏訖。上命書傳敎曰,飮福祭物,未及進御,徑自偸食,禮義廉恥,雖難責之於此輩,事體則極爲駭然,當該中官韓景運·陳國平·高夢賢·金興福,薛里中官蔡百周,一倂罷職不敍。上曰,禮曹進上節目持入,命諸承旨分讀以奏。上曰,進上或有闕朔者,何也?注書知入。承命出,以當朔無土産之意,還入仰達。上命諸承旨,考準物種,仍命減數。上曰,節目多有做錯處,詳見可也。國榮讀奏政望,命書傳敎曰,尙衣院提調,首望尹得養爲之。垂恩墓守奉官,首望柳曾養爲之。首望沈鉁爲之。上曰,今日之雨,得無少乎?浩修曰,雖不足,實是好雨矣。上曰,夕上食陪祭承旨來待。承命出傳。命書傳敎曰,惠慶宮京外進獻節目,雖已啓下,如尙衣院之衣襨次,長興庫之草注紙,義盈庫之黃蜜,諸如此類,不爲磨鍊,其涉疏漏,前禮判趙重晦從重推考,更爲磨鍊以入。上曰,大臣若來,卽爲卜相以入。承命出傳。國榮曰,雖公除前,卜相則有落點之例矣。上命少退,諸臣以次退出。
三月十九日申時,上詣魂殿。夕上食行禮入侍時,右副承旨李養鼎,假注書李兢淵,記事官白光澤·朴祐源,都廳鄭民始,以次侍立。上自廬次,詣魂殿行禮。儀注上同畢,還入廬次,諸臣退出。
三月十九日申時,上御廬次。戶·禮·工房承旨,更爲入侍時,行都承旨徐浩修,右承旨金文淳,同副承旨洪國榮,假注書李兢淵,記事官白光澤·朴祐源,以次進伏訖。上曰,盡入來乎?浩修曰,已來待矣。國榮曰,大臣以卜相體重,而領相不入來,故不敢當之云矣。命書傳敎曰,右相旣入來,卜相,令右相卽爲擧行。上曰,此傳敎,注書出傳。上曰,卜相後,右相卽爲入侍。賤臣承命出傳。上曰,時原任·奉朝賀·九卿·禮堂·儒臣竝入侍。賤臣承命出傳。奉朝賀洪鳳漢·金致仁,領府事金相福,判府事金陽澤·韓翼謩,左參贊朴相德,吏曹判書徐命善,禮曹判書蔡濟恭,兵曹判書李徽之,刑曹判書鄭存謙,工曹判書金鍾正,漢城判尹尹東晢,禮曹參判金華鎭,參議李東馨,校理鄭宇淳·金致顯,副校理朴天衡·兪恒柱,修撰尹行修·尹東晩,偕入進伏。鳳漢曰,夜間聖體,若何?寢睡,何如?上曰,一樣。惠慶宮氣候,若何?上曰,一樣矣。臣等伏見藥房批答,不勝欣幸,惟願益加聖念,務盡保喪之道焉。上曰,奉審山陵,果何如也?鳳漢曰,臣等不知地理,何敢質言,而以凡眼論之,則大體好矣。上曰,左相已卜相,卽爲入來。賤臣承命出傳。上曰,予於山理,素所茫昧,何以決定?鳳漢曰,臣等亦雖不知,而案山如畵,左右均敵,此則似好矣。上曰,前日已知其未洽,而今者猝當,未能十分無疑。以朱子山陵議見之,重言復言期於審愼。若有一毫未盡,則事將奈何?鳳漢曰,聖意旣如此,則更求而得之,似好矣。相福曰,臣等雖未知山理,而聖意如此,更求好矣。上曰,卿等皆大行朝臣子,豈不竭心於山陵事乎?致仁曰,靑龍比白虎少低,此則無妨,而惟穴處之太高,爲可欠矣。陽澤曰,臣則旣不得奉審,固未知如何,而今承下敎,心胸抑塞,不知所對矣。廣求而得之,則豈不幸乎?第近來地師無人,難保其必得,是可悶也。翼謩曰,臣亦未能詳知,而只以地師之言,俄有所達,然旣無明知的見,何敢質定乎?濟恭曰,臣亦素昧堪輿之術,豈曰有見,龍勢與案山則似好矣。上曰,昨日地師,不能對予之問,豈曰有知乎?鳳漢曰,渠無主見而然矣。上曰,不可再奉審而止矣。國榮讀奏賓廳啓辭。命書批答,上曰,務盡誠意,更求吉地好矣。鳳漢曰,更求於各陵寢局內,而得之則幸矣。相福曰,臣亦無他見,依聖敎求之好矣。致仁曰,第當求之矣。陽澤曰,第無可信地師,誠甚可悶。翼謩曰,此是莫重莫大,固所自盡處也,而地師之不得,最可悶矣。上曰,地師何以則得之乎?鳳漢曰,若廣問則亦豈無可得之道乎?有金泰亨者,行于世三十餘年,臣亦嘗一見,有金基良者,卽鰲興家所信用,而金尙鉉爲名人,亦有名稱矣。相福曰,內醫崔宅中,多見方書,而以爲近來地師中金尙鉉·金基良,最勝云矣。上曰,時任入來後,當以更求爲定。明日奉朝賀·時原任更爲入來可也。鳳漢曰,聖意如此,臣等感泣不自勝矣。上命奉朝賀先返。陽澤曰,茶飮其已進御乎?上曰,已進御矣。上曰,已卜相,右相入後,賤臣承命偕入。命書傳敎曰,予意略悉於俄者敦諭,更何多誥,在卿處義,似或如此,而目今山陵有事,時日切急,卿旣帶摠護之任,則此豈卿一味引入之日乎?予今荒迷,不能盡布心曲,卿須體小子虛佇之望,安意勿復控辭,卽爲造朝事,更爲傳諭。仍傳命召于領議政,期於偕來。命讀奏卜相望,金陽澤落點。上曰,注書須布,吏判出去開政。上曰,今番請謚之使,將入去,而旣有先大王遺敎,且有慈敎,孝章廟入太廟,雖於日後擧行,而追崇一節,今番兼請似好,果不大悖於義理否,今日入待之命,良以此也,其各奏所見。相福曰,旣有遺敎,事當卽行,前領相之見亦如此,而未及仰達矣。翼謩曰,先大王遺敎旣如此,今番兼請,事甚便好矣。溵曰,此是卽行之事,故擬於公除後,將奏達矣。濟恭曰,旣有遺敎,義理當然,豈有異見乎?相德曰,遺敎慈志旣如此,豈有異議乎?鍾正曰,允合情禮,無容更議矣。存謙曰,今番兼請,豈有異議乎?徽之曰,此是應行之禮,而大妃殿之親請,義理尤好矣。上曰,予則果無干涉矣。東晢曰,臣是蔭流,何敢預議,而兼請則似好矣。華鎭曰,遺敎慈志旣如是,兼請果好矣。東馨曰,情禮允合,他何仰達。宇淳等齊聲曰,事宜兼行,豈有他見乎?上命書傳敎曰,旣已廣詢,僉議循同,今日大臣館閣堂上應參諸臣,一倂命招,議孝章廟謚號。上曰,吏批催促。承命出傳,命善進前。浩修讀奏大臣政望,王妃父母封爵啓辭。命書批答,又命書傳敎曰,予初枚卜,得卿爲相,爲國事甚喜,此非卿辭遜之時,其卽謝命,同參謚事事。都承旨傳諭于領議政,與之偕入。命原任先退。上曰,今則多有講定之節,當依德宗例爲之,宜考出實錄於江都矣。命書傳敎曰,成宗朝,奉德宗大王禮節,仁祖朝,奉元宗大王禮節,春秋館堂郞,進詣江華府史閣,考出書啓。京史閣奉安實錄,先爲奉考以聞。又命書傳敎曰,春秋館堂上有闕代,口傳差出。上曰,口傳政事催促。濟恭曰,宗廟後殿,無日後更廣之地,是可悶矣。上曰,不可不預爲經紀,而基址甚窄,東西則無可廣之地矣。上曰,廟號將以殿號改之矣。濟恭曰,然矣。溵曰,奉安殿,只改以殿號似好矣。上曰,然矣,而奉安於闕中別殿,亦無妨耶?濟恭曰,供獻節目之釐正,多有未盡處,大行朝特減者多,而無文跡可據者,不知何年減下矣。上曰,前禮判之修正,多有做錯處矣。溵曰,適有言端,故敢達。今番禮曹物膳節目,進獻名色,何等嚴重,而不能詳細考察,多致錯亂,甚至有移錄他道之擧,雖當本曹多事之時,旣有做錯,不可無警。前禮判趙重晦罷職,何如?上曰,依爲之。出擧條濟恭各殿所封供上朔膳及方物物膳,今方依下敎更定式例,而但其中永減姑減之類,本曹無文蹟之錄置者,今番別單所啓下者,只憑廚院謄錄,草率磨鍊,其間必不無差錯牴牾之患。自臣曹行會各道,時封與從前權減之數爻,使之一一修成冊報來,更加釐正,正書以入,然後庶可無如前錯誤之弊,敢此仰達。上曰,依爲之。出擧條溵曰,萬年遺宮,不可不竭其心誠而求之矣。上曰,俄與諸大臣議之,而雖曰,十分無疑,猶可審愼,況此本來未洽處乎,如有誠心,豈無可得之道乎?濟恭曰,交河長陵,亦有前日留意處矣。上命入新命召,先傳右相,次傳兵判,命書傳敎曰,聞右承旨所奏命招,然後傳授命召與密符云。領左相命召,史官傳授,訓鍊大將具善復,禁衛大將李漢膺,御營大將張志恒,左邊捕盜大將張志恒,右邊捕盜大將李柱國,守禦使鄭弘淳,摠戎使李柱國命招,傳授命召及密符。又命書傳敎曰,地師金尙鉉·金基良,其令該道道臣,給馬忙夜上道事,下諭于全羅·京畿監司。命退,諸臣以次退出。
三月十九日酉時,上詣魂殿。夕奠行禮入侍時,右承旨金文淳,假注書李兢淵,記事官文采五·白光澤,都廳鄭民始,以次侍立。上自廬次,詣魂殿行禮儀注上同訖。上曰,領相如已入來,肅拜單子,注書捧入。承命出,諸臣亦退出。
三月十九日酉時,上御廬次。魂殿都廳入侍時,都廳鄭民始,同副承旨洪國榮,假注書李兢淵,記事官文采五·白光澤,以次進伏訖。上曰,弘陵懸板御製奉入。賤臣承命奉入。命國榮讀奏。上曰,都承旨入侍,承命出傳。都承旨徐浩修進伏,上曰,交河若好則幸矣。浩修曰,自前有名云矣。命國榮先退。上曰,玉堂收議。注書持入,承命持入。命書傳敎曰,列聖御製一百件印出事,分付校正廳。命民始先退,知春秋具允鈺,檢閱朴祐源,考出實錄後進伏。命祐源讀奏,上曰,今番將改題主矣。允鈺曰,然矣。上曰,江都別無更考者矣。浩修曰,然矣。上命書傳敎曰,見此實錄,考出別單,元宗大王追崇之儀節,旣據德宗大王追崇之儀節,廟制祭禮,詳悉載錄,則前此可以推類,今無更考之端。江華舊實錄考出之命,置之。上謂允鈺曰,已開基乎?今始伐木拔石,而喜雨亭已移置矣。上曰,金基良何如云耶?允鈺曰,多有已驗處,術業可信云,而臣旣茫昧,不能的知矣。上命退,諸臣以次退出。
三月十九日二更,上御廬次。禮房承旨入侍時,同副承旨洪國榮,假注書李兢淵,記事官文采五·白光澤,以次進伏。上曰,議諡後,大臣諸臣盡爲入來,賤臣承命出傳。領府事金相福,領議政金陽澤,右議政李溵,吏曹判書徐命善,參判權噵,戶曹判書具允鈺,參判鄭一祥,禮曹判書蔡濟恭,參判金華鎭,兵曹判書李徽之,參判吳載純,刑曹判書鄭存謙,參判李衍祥,工曹判書金鍾正,參判尹得養,左參贊朴相德,判尹尹東晢,行司直趙明鼎·黃景源,校理鄭宇淳·金致顯,副校理朴天衡·兪恒柱,修撰尹行修·尹東晩,偕入進伏。上謂陽澤曰,卿以先卿之子,爲朝家所倚重,予之望卿者深矣。陽澤曰,蒙此寵諭,不知所對矣。命讀諡號,上曰,改題主,卒哭後爲之乎?濟恭曰,似當然矣。上曰,都監今番同設好矣。命書傳敎曰,旣定廟號,設都監一節,依例擧行,而不必各設,國葬都監旣兼上諡,則上號都監合設,典禮別無所害,上號都監合設於國葬都監事,分付該曹。上曰,諡號禮堂,陪往奉安于禮曹,賤臣奉傳。上曰,奏文不可依前例爲之,當別作矣。徽之曰,然矣。溵曰,奏文,文衡製之乎?上曰,唯。陽澤曰,入太廟前,宜奉安于闕內別殿矣。上曰,諸大臣之意,何如?僉曰,今奉處,與闕內無異,而崇嚴之意則似勝於闕內矣。徽之·允鈺曰,奉安于闕內,似宜矣。上命書傳敎曰,延福殿以昌慶宮延禧門內,孝純廟舊魂殿爲定。陽澤曰,雖是早晩間當行之事,趁今議定,誠可幸甚,今則殿郞亦當差出矣。上曰,節目啓下後,口傳差出。溵曰,旣定封陵,奉審似宜矣。上曰,禮堂進去。命書傳敎曰,永陵禮堂奉審後,修改一節,追後稟處。陽澤曰,摠護使之所遭,不可强令察任矣。上曰,當思量爲之矣。命善曰,追崇後王妃父母封爵,當依例擧行,而公除前不敢稟政,何以爲之乎?上曰,所重在焉,明日開政,只此擧行可也。命善曰,府院君則旣贈上相,且有勳號,別無加贈之事,只當以府夫人封爵啓下矣。上曰,然矣。出擧條命善公除前,藥房問安,當連日爲之矣。上曰,今日進御湯劑,熱候特甚矣。命書傳敎曰,奉朝賀·時原任大臣·禮判明朝來待。命退,諸臣以次退出。
上在慶熙宮廬次。
藥房提調徐命善,副提調洪國榮啓曰,伏未審夜間,聖體,若何?臣等昨旣仰稟,率諸御醫,趁早入診,詳察聖候爲宜。王大妃殿氣候,何如?惠慶宮氣候,亦何如?臣等不勝憂慮,敢來問安,竝此仰稟。答曰,知道。氣力支過。卿等勿慮亦勿入診。王大妃殿·惠慶宮氣候,一樣矣。
王大妃殿·惠慶宮·中宮殿,藥房口傳問安。答曰,罔極。
傳于徐浩修曰,禮房承旨入侍。
口傳政事,贈花原府夫人金氏,贈完興府夫人李氏,已上王妃母,依法典封爵。
以弘文館副校理李昌漢牌不進罷職傳旨,傳于金文淳曰,只推。
洪國榮,以禮曹言啓曰,思悼世子尊奉諸節,一依宋濮王例擧行事,旣承筵敎,本墓守奉官,昨已差出,則封園儀節,不可不趁卽奉行,大臣及館閣堂上應參諸臣,命招會議,何如?傳曰,允,改下處,卽廟號,非謚號,初不覺察,當該堂上推考。
李養鼎啓曰,錦城尉朴命源,依下敎來待矣。
金文淳啓曰,奉朝賀洪鳳漢,領府事金相福,奉朝賀金致仁,判府事韓翼謩,右議政李溵,依下敎來待矣。
傳于徐浩修曰,時原任大臣·奉朝賀·禮兵判,錦城尉朴明源,行司直金漢膺竝入侍。
洪國榮,以魂殿都監郞廳,以摠護使意啓曰,魂殿祭器,今方鑄造,而取考庚子謄錄,則敬寧殿祭器,奉來見樣矣。今番依庚子年例,徽寧殿祭器一件奉來,見樣鑄造之意,敢啓。答曰,以殯殿祭器取用,則無不足之器乎?更爲草記。
金熤啓曰,議諡大臣諸臣,依下敎來待矣。傳曰,入侍。
以別監望傳于洪國榮曰,皆以首望爲之。
傳于洪國榮曰,承旨與議謚大臣·館閣堂上同爲入侍。留待奉朝賀錦城尉及工曹判書營建堂上,亦爲入待。如已博考,禮堂同入。
洪國榮,以吏曹言啓曰,卽接尙衣院牒呈,則以爲本院多有擧行之事,而僉正金熙方在拿處中,主簿別提未差,直長李崇老以身病呈旬,郞廳無入直之云。事勢旣如此則不可無變通之道,直長李崇老改差與主簿別提未差代,口傳備擬以入之意,敢啓。答曰,知道。
吏曹口傳政事,以宋煥周爲尙衣主簿,沈興雲爲直長,李商質爲別提。
洪國榮,以魂殿都監郞廳,以摠護使意啓曰,魂殿神門外諸處,修理始役吉日,令日官推擇,則今三月二十一日辰時爲吉云,以此日時擧行,而始役日爲始,監官仍爲直宿之意,敢啓。答曰,知道。
吏曹口傳政事,以尹秀東·李齊淵爲永陵參奉,朴禮源·金履運爲延福殿參奉。
三月二十日卯時,上詣魂殿。朝奠行禮入侍時,左承旨金熤,假注書李兢淵,記事官白光澤·朴祐源,以次侍立。上自廬次,詣魂殿行禮。上曰,大臣幾人入來?注書知入。承命出,以未反入來之意,還入仰達。上行禮畢,還入廬次時,謂熤曰,密符今日將傳授耶?熤曰,然矣,而守摠兩使,昨已傳授矣。上曰,大臣盡來後卽稟。諸臣以次退出。
三月二十日卯時,上御廬次。禮房承旨入侍時,同副承旨洪國榮,假注書李兢淵,記事官白光澤·朴祐源,以次進伏訖。上曰,禮判入侍。賤臣承命偕入。禮曹判書蔡濟恭進伏。上命書傳敎曰,孝章廟守僕,方欲區處,今承慈敎,以先朝孝章廟追崇後,守僕分屬於靖嬪·暎嬪封園時,有定式之遺敎於外廷爲敎,而予則蒙昧不能記憶。其令該曹,奉考前日所下傳敎稟處。濟恭曰,垂恩墓旣出守奉官,封園一節,何以擧行乎?上曰,以筵敎草記,可也。上曰,暎嬪封園,亦有遺敎矣。濟恭曰,旣有遺敎,當一體擧行矣。上命濟恭先退。上曰,甲申七月九月日記持入。承命持入。命書傳敎曰,行司直金漢耆,其令入侍。命退,諸臣退出。
三月二十日辰時,上詣魂殿。朝上食行禮入侍時,同副承旨洪國榮,假注書李兢淵,記事官白光澤·朴祐源,都廳鄭民始,以次侍立。上自廬次,詣魂殿行禮畢,還入廬次,仍命入侍諸臣,以次進伏。命書藥房批答,上曰,湯劑入之。賤臣承命出傳。命書傳敎曰,奉兩東朝然後,尊王大妃曰,大王大妃。典禮旣然,予之初見又如此,更思旣已追崇之後,仍稱王大妃殿,或恐尊奉之道,有所未盡。卿等與原任大臣·禮曹堂上主堂諸臣,博考前史,詳定以稟事,遣史官傳諭于領議政。民始與都監堂上鄭尙淳進伏。上曰,剪燭器造入乎?尙淳曰,已造入矣。上曰,禮曹封園草記,如已改書持入。承命持入。命書傳敎曰,再啓又到,所辭愈過,雖不顧小子虛佇之望,獨不念朝野哀遑之時乎?噫,卿以公平之心,事先大王者,凡幾年所,而至於比者,竭心焦慮,殫力國事,予所以嘉卿而悶卿者也。情外之言,終使卿不安於朝,良庸慨歎。昨日摠護之命者,蓋出於委卿以敦匠之任,勉卿以先公之義矣。昨夕大臣奉審之回,山陵方有時急商量之事,今日都監亦有趁卽擧行者,而卿之辭遜屢懇,有難强迫,卿之摠護之任,不得已勉副,卿其依予此意,安心造朝事,傳諭于左議政,與之偕來。首醫方泰輿奉進湯劑,上進御。命書禮曹草記,判付,諸臣以次退出。
丙申三月二十日巳時,上御廬次。時原任大臣·奉朝賀·禮兵判·錦城尉金漢耆,同爲入侍時,領議政金陽澤,右議政李溵,領府事金相福,判府事韓翼謩,奉朝賀金致仁·洪鳳漢,禮曹判書蔡濟恭,兵曹判書李徽之,錦城尉朴明源,行副司直金漢耆,行都承旨徐浩修,假注書柳孟養,記事官白光澤·朴祐源,以次進伏訖。上曰,今則弘陵不可更議,諸大臣或有見聞處乎?相福曰,國陵至重,豈可以所見所聞質對乎?上曰,金基良術業,何如云耶?致仁曰,稍優於時俗地師云矣。翼謩曰,交河有云云處云,而不得目見矣。上曰,敬陵東邊,有近可處云矣。鳳漢曰,東五陵西五陵,當逐穴看審,則必有可得之道矣。上曰,當先看西五陵然後如無可占處,則當求之於東五陵。明日錦城尉率地師出去,看審可也。濟恭曰,公除後視事服色,本曹無可據文蹟,而日昨大內日記所書下者,卽是祖宗朝已行之例,大行朝丁丑五月,因傳敎製入,亦載於尙衣院謄錄。今番公除後,依丁丑例擧行之意,分付該院,何如?上曰,依爲之。出擧條命退去,諸臣以次出。
丙申三月二十日午時,上詣魂殿。行晝茶禮入侍時,右副承旨李養鼎,假注書柳孟養,記事官朴祐源·白光澤,都廳宋煥億,以次侍立訖。上具衰服,詣中排設廳,視膳行禮,儀注上同,行禮訖,上還廬次。命承史進前,上曰,以庭請班列稀疏,公故實病外,不參卿宰二品以上罷職,侍從三品以上削職。出傳敎命退去,諸臣以次出。
丙申三月二十日申時,上詣魂殿。行夕上食入侍時,同副承旨洪國榮,假注書柳孟養,記事官白光澤·朴祐源,都廳宋煥億,以次侍立訖。上具衰服,詣中排設廳,視膳行禮,儀注上同,行禮訖,上還廬次。命承史進前,上曰,議謚大臣·諸臣入侍。出傳敎上曰,當此三都監合設之時,兩都廳皆兼校正郞廳,必多苟簡,柳義養監印體重,姑令兼察,徐有防校正郞廳減下,其令專意都監。出傳敎上曰,守奉官旣已差出,陵殿郞差出者,口傳擬入。出傳敎上曰,封園都監亦當設置,而追崇都監旣已合設於國葬都監,則宜無異同,一體合設事,分付。出傳敎命退去,諸臣以次出。
三月二十日酉時,上詣魂殿,夕奠行禮入侍時,左承旨金熤,假注書李兢淵,記事官白光澤·朴祐源,都廳宋煥億,以次侍立。上自廬次,詣魂殿行禮儀注上同畢,還入廬次。上曰,議諡盡爲後,承旨卽召司謁稟之。諸臣以次退出。
三月二十日酉時,上御廬次。時原任大臣·館閣堂上·九卿·禮曹三堂·諸儒臣,議諡後入侍時,領府事金相福,領議政金陽澤,判府事韓翼謩,右議政李溵,左參贊朴相德,戶曹判書具允鈺,禮曹判書金鍾正,吏曹判書徐命善,藝文提學鄭存謙,大提學李徽之,漢城判尹尹東晢,校理鄭宇淳·金致顯,副校理朴天衡·兪恒柱,修撰尹行修·尹東晩,同副承旨洪國榮,假注書李兢淵,記事官白光澤·朴祐源,以次進伏訖。上曰,諡號非在上人參涉者也。先朝以思悼賜諡者,聖意有在,今予只欲寓悲慕之思而已。若或異於本意,則豈不未安乎?玆召卿等而問之耳。陽澤曰,臣等豈不知聖意所在乎?諸臣相議定之,而非以爲極美也。徽之曰,聖敎至當,而此非過也。上曰,予亦非謂此諡美也。溵曰,下敎出尋常萬萬,臣等不勝欽歎矣。上曰,從古帝王之干與於諡法者多,予常非之矣。陽澤曰,臣等當更會議定矣。官號改入之敎,臣等未知聖意之所在矣。上曰,敬安好矣。第敬字有諱處,何以則好耶?卿等出去,更定以入。大臣諸臣退出,上曰,承史亦少退。時原任大臣更爲入侍時,奉朝賀·錦城尉同爲入侍時,奉朝賀·錦城尉同爲入侍事,下敎。出榻敎國榮讀奏政望,命書傳敎曰,永陵參奉,首望李齊淵·尹秀東爲之。延福殿參奉,首望金履運·朴禮源爲之。尙衣院別提,首望李商質,主簿首望宋煥周,直長首望沈興雲爲之。事變假注書,首望洪相益爲之。諸臣以次退出。
三月二十日酉時,上御廬次,時原任·奉朝賀·館閣堂上·錦城尉,同爲入侍時,奉朝賀洪鳳漢·金致仁,領府事金相福,領議政金陽澤,判府事韓翼謩,右議政李溵,錦城尉朴明源,戶曹判書具允鈺,禮曹判書蔡濟恭,大提學李徽之,藝文提學鄭存謙,同副承旨洪國榮,假注書李兢淵,記事官白光澤·朴祐源,以次進伏訖。上命奏諡號望,落點於首望莊獻。上曰,注書奉傳。賤臣承命奉傳,還入。國榮曰,俄者政望中,延福殿參奉,首望金履運懸註,有爽誤者,吏判推考,何如?上曰,依爲之。國榮曰,臣等亦有不察之失,惶恐侍罪矣。上曰,勿待罪。上謂鳳漢曰,與錦城尉議之乎?對曰,錦城尉亦無可信地師云矣。上曰,朝臣中無之乎?對曰,無之矣。上曰,然則待金基良上來乎?對曰,今明間似當入來矣。命書傳敎曰,山陵初看審長陵洞口內,順陵洞口內,昌陵左崗,先爲看審,而待地師金基良入來,都監堂上一員·錦城尉·行司直金漢耆,進詣看審後,以奏。奉朝賀·時原任大臣待看審入來,同爲入侍。鳳漢曰,地師一人少矣。上曰,地師擇定也。上曰,延曙館墟,何如?鳳漢曰,穴上穿鑿,不可用矣。上曰,交河年運,何如?鳳漢曰,乙坐則利年云矣。上曰,摠護使入侍。承命出傳偕入。命書傳敎曰,地師柳東亨,時在醴泉地云,給馬罔夜上送事,下諭于慶尙道監司。上謂鍾正曰,皆已分排乎?鍾正曰,別單已書出,而其中有稟定者,燈燭房內人廳所入,本曹無定數,何以爲之乎?上曰,大臣之意,何如?溵曰,以竈數磨鍊好矣。上曰,奉朝賀之意,何如?鳳漢曰,使戶·工判相考料與柴,以爲區處似好矣。上曰,曾有大殿宮人,今則除之矣。鳳漢曰,其在正名之義,甚好矣。陽澤奉進宮號,上落點於末望景慕。陽澤曰,大妃殿稱號,加大字事,諸臣之見,與臣等無異矣。翼謩曰,只表名號,本非有別意於大字矣。上曰,然矣。上曰,諸玉堂在闕中乎?知入。承命出問,以入直外盡爲出去之意,還入仰達。命書傳敎曰,旣有博考以奏之命,則不待入侍,無端徑歸,事體所在,殊甚未安,入直外諸玉堂,竝從重推考。上謂濟恭曰,大妃殿之加大字,古有可據者乎?濟恭曰,別無可據處矣。上曰,朔膳節目,已行會否。濟恭曰,數月之內,姑難修正矣。節目中尙衣院·義盈·長興庫事,使戶曹爲之,則似易矣。命書傳敎曰,惠慶宮物膳外,各司進排物種,戶判考例,明日入侍以奏。又命書傳敎曰,承旨所啓雖允,此是一時不察,吏判推考下敎勿施。山陵初看審諸臣除下直事,下敎。出榻敎命退,諸臣以次退出。
上在慶熙宮廬次。
藥房提調徐命善,副提調洪國榮啓曰,伏未審夜間,聖體,若何?臣等率諸御醫,趁早入診,詳察聖候爲宜。王大妃殿氣候,何如?惠慶宮氣候,亦何如?臣等不任區區憂慮,敢來問安,竝此仰稟。答曰,知道。已諭於入侍矣。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿·惠慶宮·中宮殿,政院·玉堂朝問安。答曰,罔極。
金熤,以兵曹言啓曰,依下敎發遣將校,昌德宮營建處所摘奸,則壇直李次金稱名漢,渠非都監下人,混入於役人往來之時,至于差備門近處,故捉來問其委折,則所告內,以稷山京主人田稅上納事,欲見算員,不知禁令而入云。莫重闕中,如是䦨入,事極無嚴,同李次金,令攸司囚禁科罪,不能檢飭當該衛將,自臣曹決棍,何如?傳曰,允。待公除擧行。
李普行,以國葬都監郞廳,以摠護使意啓曰,諡冊文製述官行司直李福源有頉代,預差禮曹判書鄭存謙,陞實原單子中改付標以入之意,敢啓。答曰,知道。
李普行,以追崇都監郞廳,以都提調意啓曰,今此追崇上諡封陵封園都監監造官仍爲兼察,別單書入之意,敢啓。答曰,知道。
吏曹口傳政事,朴在源·吳大益爲修撰,李命勳爲副校理。
金熤,以兵批言啓曰,奉朝賀金致仁特拜西樞事,命下矣。當爲隨品置處,而領中樞一窠,判中樞二窠,他大臣今方見帶,依例加設判中樞下批之意,敢啓。答曰,知道。
又啓曰,領議政金陽澤又使錄事,來納命召,何以爲之?敢稟。
兵批,判府事單金致仁。
吏批,告訃請謚請承襲兼陳奏使單,判府事金致仁,副使單鄭昌順,書狀單李鎭衡。
吏曹口傳政事,鄭存謙爲禮曹判書。
口傳政事,永祐園守奉官,沈鈴·柳曾養。
傳于李普行曰,別監三望中二望,以首望爲之,以中禁擬望者,以末望爲之。
吏曹口傳政事,以李徽之·趙明鼎爲知春秋,李在協·吳載純爲同春秋。
以承傳色口傳下敎曰,差晩戶判入待時,殯殿象生時,一體所進供上之某處某處,物種之某種某種,皆錄出持而入侍。勿出朝報
傳于洪國榮曰,王大妃殿湯劑,有議定事,藥房其令入診。
又傳于曰,行司直金漢耆其令入侍。
李普行,以國葬都監郞廳,以摠護使意啓曰,追崇都監合設於國葬都監事,命下矣。郞廳監造官,依前分房,兼察,仍爲始設之意,敢啓。答曰,知道。
洪國榮,以校正廳言啓曰,本廳郞廳加出事,命下矣。副司果沈豊之,修撰尹東晩差下,使之察任,何如?傳曰,允。
又以魂殿都郞廳,以摠護使意啓曰,殯殿祭器取用,則無不足之數乎,更爲草記事,命下矣。殯殿水刺間,各樣祭器,仍用於魂殿典祀廳,則別無不足之數,至於禮器三十一種,卽魂殿後所用,而戶曹所在者,奉來看審,則其中或有破傷而可以改造者,或有不足而可以新造者,合爲十七種之意,敢啓。答曰,知道。水刺間器皿,仍用祭器,則可以仍用者仍用,可以新造者新造。
又以魂殿都監郞廳,以摠護使意啓曰,本都監堂上徐命善許遞代,行副司直金漢耆差下,使之察任,何如?傳曰,允。
洪國榮,以禮曹言啓曰,靖嬪·暎嬪封園定式遺敎,令該曹奉稟處事,命下矣。依傳敎奉考丙戌七月二十六日義烈宮擧動時所下傳敎,則有曰,義烈園曾已臨展,義烈宮今見入廟,稱宮稱園,曾已下敎。此後宮內儀物,丁閣象設,將來當爲次第事,而此宮與靖嬪宮守宮官及守直中官與守僕,亦有擧行之事,靖嬪房守奉官,當兼昭寧園守奉官,義烈園守奉官,來頭典監當爲守奉官,而仍命臣曹,若儀軌例,書置矣。大行大王傳敎旣如此,靖嬪·暎嬪封園等節,事當竝爲擧行,依例磨鍊,何如?傳曰,允。園役浩大,當初聖敎,延福殿守僕,移屬於靖嬪房者,蓋指三年後袝廟時事也。設都監一節,待袝廟後擧行。
領議政金陽澤箚曰,伏以日昨筵席入侍,伏承議政除命,驚惶懍惕,不知所以自措。退伏私次,餘悸未已,不意承宣踵至,奉傳別諭,辭旨十分隆摯,仍有偕入之命。臣擎讀未半,益不勝惶感之至。匪分之職,豈敢承當,而莫重議之擧,不容少緩,他不暇顧,顚倒出膺,而非以相職自居也。念臣之出入中書,曾已屢矣。每從首揆之後,拱手仰成而已,無一猷爲,今於癃疾日甚之時,叨此萬不堪承之首席,是所謂任僬僥以千勻之重,責駑駘以萬里之征,雖欲强策,立見其必敗。臣之一身顚沛,固不足恤,奈辱聖簡何,誤國事何?以臣無似,受知於先大王,遍試華要,致位三事,而常引王素事,屢下期勉之敎,顧臣庸陋,徒費素餐,未能仰答其萬一,至今仙馭莫攀,孤負恩渥,中夜拊心,只自悲泣。不料聖上嗣服之初,不棄簪履之舊,畀以大任,臨筵溫諭眷眷,至及於先臣,深示倚毗之意,臣是何人,荷此隆私,撫念今昔,不覺感淚之被面。爲今之計,惟當殫竭魯鈍,思先王之恩遇,擬圖報於殿下,而才識滅裂,無以補昭明之治化,力量淺弱,無以鎭浮薄之時象。念之及此,寧不兢畏。藉令臣充位備數,責之以奔走效力,昨年大病之後,餘症頻發,衰殘轉劇,精爽漸耗,朝者之所爲,夕或昏迷,慣識之人客,時多忘名,以此索然之心神,將何以處廟堂之上,管事務之煩乎?兩日之趨詣,專爲所重而暫出,反復思惟,萬無蹲仍之勢,玆敢冒入文字,仰瀆宸嚴,乞垂俯諒,亟許鐫免,俾臣厠跡西樞,專意保護之任,不勝大願云云。
三月二十一日卯時,上詣魂殿。朝奠行禮入侍時,同副承旨洪國榮,假注書李兢淵,記事官白光澤·朴祐源,都廳宋煥億,以次侍立。上自廬次,詣魂殿行禮。儀注上同上曰,行司直金漢耆入侍。上還入廬次後,更爲入侍進伏。命書傳敎曰,實錄考出翰林,親承下敎,與本館堂上,進詣京史庫,考出以奏。上曰,翰林出去,兼春秋入侍。湯劑入之。首醫方泰輿奉進湯劑,上進御。命書傳敎曰,校正廳郞廳乏人云,其令加出啓下。上曰,藥房批答,當傳于閤外,使之來待。諸臣退出。
丙申三月二十一日卯時,上御廬次。藥房入侍時,提調徐命善,副提調洪國榮,假注書柳孟養,記事官白鳳周·朴祐源,以次進伏訖。上曰,實錄考出云乎?國榮對曰,春秋館堂上,多有引嫌之者,故尙未考出矣。上曰,本館有時急考出之事,而無行公堂上云。春秋館堂上,一竝改差,卽爲口傳差出,仍卽擧行。出傳敎命善曰,夜間聖候,若何?上曰,一樣矣。命善曰,連進湯劑,其有動靜否?上曰,今日則少勝,自明日停止,可也。國榮曰,限明日進御似好矣。上曰,當觀勢爲之矣。上曰,金漢耆承候於大妃殿,更爲入侍事,分付。命退去,諸臣以次出。
三月二十一日辰時,上詣魂殿。朝上食行禮入侍時,左副承旨李普行,假注書李兢淵,記事官白鳳周·朴祐源,都廳宋煥億,以次侍立。上自廬次,詣魂殿。上曰,金漢耆入參陪祭後,大妃殿承候事,注書出傳。賤臣承命出傳,上行禮訖。儀注上同還入廬次,仍命入侍諸臣進伏,命讀政望,命書傳敎曰,知春秋,首望李徽之·趙明鼎,同春秋,首望李在協·吳載純爲之。上曰,追崇都監·封園都監·竹冊文製述官·玉印篆文書寫官差出事,承旨出傳。出榻敎命退,諸臣退出。
丙申三月二十一日午時,上御廬次。藥房入侍時,都提調金陽澤,提調徐命善,副提調洪國榮,假注書柳孟養,記事官白鳳周·朴祐源,行司直金漢耆,醫官方泰輿·吳道炯·鄭允協·慶絢,以次進伏訖。陽澤曰,今日聖候,若何?上曰,一樣矣。陽澤曰,大妃殿氣候,若何?上曰,有感候,頗靡寧矣。上謂金漢耆曰,今日承候則症候,何如?漢耆對曰,有咳候,且有膈間凝滯之候矣。上曰,諸醫議定王大妃殿進御湯劑,可也。泰輿等曰,正氣散加蔘桂進御,爲穩當矣。上曰,王大妃殿進御蔘香散,今姑停止,正氣散本方中,加人蔘桂枝各一錢,三貼煎入。出榻敎上謂漢耆曰,待煎湯劑,卿奉入承候,可也。上曰,孝章廟哀冊·諡冊·碑文,依例撰進。陽澤曰,俄以文字,略陳衷情,及承批旨,恩言隆摯,今則進不得退不得矣。上曰,卿之所辭,誠過矣。陽澤曰,鄭履煥終不入來,當有申飭矣。上曰,藝文應敎鄭履煥除拜之後,無意膺命,纂輯之任,何等重大,而亦不出脚,事體極爲未安,推考,牌招察任。出傳敎陽澤曰,校正廳郞廳中,有時任玉堂,故事多拘礙云,合有變通矣。上曰,聞領相所奏,纂輯廳方帶館職者,勢難兼察云,竝許遞,玉堂有窠代,以無故人口傳備擬。出傳敎命金漢耆先退。上曰,使事可悶,前左相卽耆社之臣,遠路行役,必難矣,今番事件,大矣,設或有意外事端,固當審愼,若以年富力强之人,入送則好矣,予意則在於金奉朝賀矣。陽澤曰,奉朝賀卽朝籍之外,雖往役,似不可論矣。上曰,前或有直爲拜相者,出考其前例,好矣。上曰,戶判·工判·大提學·校正廳堂上,同爲入侍。出榻敎命領相先退。上曰,不必考前例,不待領相之回奏。仍命書傳敎曰,予意已諭于領相,而今番使事,與初科大異,請諡之行,旣兼承襲,又兼追崇奏請,其所周旋異域之責,不輕而重,且耆社相臣,萬里炎天,屢朔跋涉,良足關心,至於留關後事,尤不可預料其遲速,不可不及時變通,方今時原任大臣,無無故者,如奉朝賀則自前猶有拜相之例,況此莫重專對之事乎?其在靡鹽之義,決不敢以無例而趑趄者,洪奉朝賀身係休戚,勢難遠離矣,奉朝賀金致仁,特拜西樞,今日政官牌招,只此擧行,以告訃請諡請承襲兼陳奏使下批。出傳敎命退去,諸臣以次出。
三月二十一日午時,上詣魂殿。行晝茶禮入侍時,右承旨金文淳,假注書李兢淵,記事官白鳳周·朴祐源,都廳宋煥億,以次侍立。上自廬次出。上曰,金漢耆與內局,來待閤外,行茶禮後,卽爲入侍。賤臣承命出傳,上詣魂殿行禮儀注上同訖,還入廬次。上曰,內局入侍,前工判金漢耆同爲入侍。出榻敎禮判稟處者,禮判持而入侍,賤臣承命出傳,仍爲退出。
三月二十一日未時,上御廬次。同副承旨入侍時,同副承旨洪國榮,假注書李兢淵,記事官白光澤·朴祐源,以次進伏。上曰,兼春秋出去,玉堂望與陳奏使望,卽爲持入。命書傳敎曰,禮判校堂,勢難兼察,而校堂則非此人莫可,當此朝家議禮之時,掌禮之長,不可使妨事,禮曹判書蔡濟恭許遞,其令專意校正,其代另加擇差,口傳擬入。上曰,行司直金漢耆,都廳鄭民始入侍。命書傳敎曰,王大妃殿感候平復,聞行司直金漢耆逐日承候事,分付,而來待,則政院微稟,國榮讀奏政望。上命書傳敎曰,副校理首望李命勳,修撰首望朴在源·吳大益爲之。命退,諸臣退出。
三月二十一日申時,上詣魂殿。夕上食行禮入待時,都承旨徐浩修,假注書李兢淵,記事官白鳳周·朴祐源,都廳鄭民始,以次侍立。上自廬次,詣魂殿行禮儀注上同畢,還入廬次,諸臣退出。
三月二十一日申時,上御廬次。戶工判·大提學·校正堂上,同爲入侍時,校正堂上具允明·蔡濟恭,行戶曹判書具允鈺,行工曹判書金鍾正,大提學李徽之,行都承旨徐浩修,假注書李兢淵,記事官白鳳周·朴祐源,以次進伏。上曰,承旨讀奏政望。命書傳敎曰,禮曹判書,首望鄭存謙爲之。允明曰,御製中有未敢仍置者,何以爲之乎?上曰,日記洗草,聖意可知,卿等商量善爲之。允明曰,謄印紙地,將多入,件數或可減之乎?上謂允鈺曰,當入紙幾何?允鈺曰,謄出與開刊,幾八萬餘卷矣,八十件似太多,以五十件爲定,五件奉安於五處史庫,六件內入,以餘數頒賜,何如?上曰,依爲之。上曰,卷數將爲幾何?濟恭曰,姑未的知矣。上曰,予意則隻字片言,不欲遺之,而經費之不足,亦不可不念,何以則好耶?允明曰,作貼御製,雖不刊出,當以本貼奉置矣。濟恭曰,受賜七百卷文字,長大不入於他帖中者也,將合而謄之,則幾爲千餘卷矣。上曰,書手一日寫幾丈?濟恭曰,多不過十餘丈矣。上曰,予在春宮時,有寫冊者數三人,一日能書三十餘丈,雖設都監賜帖,當自內謄出,以省經費,內入可也。允明曰,已刊之四卷,雖不更刊,其餘帖冊則謄出後,當奉置退壙矣,而御筆板本,皆下此,則何以爲之乎?上曰,卿等見之,可作帖者印出,而多寡比先朝,稱當爲之,可也。校堂先退。上命徽之進前曰,奏文何以爲之?徽之曰,今方構思矣。上曰,承文院謄錄入之,承命持入。命書傳敎曰,追崇上諡·封陵·封園三都監,竝設於國葬都監,則都提調·提調,別無更爲擬望之事,以摠護使兼察都提調之任,三房堂上,亦皆兼察,以此單子啓下,都廳郞廳亦爲準此例單子啓下。上曰,今番奏文與此謄錄有異矣。徽之曰,然矣。上曰,遣辭當以大妃殿,以先朝之意爲請,何時事可爲引據乎?徽之曰,德宗時事,似可爲引,而此是皇明時事,今爲引據,未知其何如矣。上曰,蔡濟恭入侍,承命召入。上曰,皇明時事,今以爲引何如也?濟恭曰,頃年陳奏使,亦以明朝爲引矣。上曰,文衡製出奏文後,以草本入之。命濟恭先退,命書藥房批答,命戶工判進前。鍾正曰,工曹供上定數柴炭,多少不齊,參酌下敎,似好矣。上曰,惠慶宮所入太少,從當詳知處之矣。鍾正曰,大殿多人廳,雖已除減,而無文跡可據,敢此仰達矣。命書傳敎曰,前日大殿多人廳進排熟設,燒木爐炭問于該掌,凡係宮人頒賜者,則戶曹之米饍,旣已移屬,此無異同,自明日移付於大妃殿,新定式加進排名色中事,分付工曹,今則大殿旣革內人供上之名,大殿多人廳工曹進排中屬於內人供上者,自今永爲除減,今番新設,切勿循舊可也,多人柴炭文書之胡亂,專由於分冊分斤,移內移外之致,其中別軍職廳及弓矢人炊飯木,此是外掌者,今後自工曹直爲分給,此外又有水刺所用燒木云,而旣有水刺間,則又安用多人廳爲哉?只水刺間所用燒木數爻,問于該掌,移送水刺間,其餘多人聽孰設,一倂除減,以補一分國用事,分付該曹。鍾正曰,承傳色望炬,變爲杻木三束,而一束之大,幾爲十倍,爲弊多矣,自戶曹稱量似好矣。上曰,以稱量法定之,可也。命書傳敎曰,聞工判所奏,承傳色望炬變爲杻木,已是法外,則一束之捧,斤兩殆無限節云,必是中官操縱之致,此後嚴加申飭,俾無如前操縱之弊,不有飭敎,若復貽弊於貢人,當該承傳色中官,焉逭罪罰?以此分付內寺府,又聞各司進排之時,其所侵虐,操縱於貢人之端,不一而足云,似是下吏之作奸,而有此飭敎之後,若不懲畏,則勿論上司,不飭堂郞,自有當律,自政院招致各司郞官,皆今聽傳敎,如有犯者,該曹草記論罪。上謂允鈺曰,惠慶宮節目,亦已釐定乎?允鈺曰,付標以來矣。上曰,進供中不緊之物,皆削之。允鈺隨命減削。上曰,聽傳敎事,注書出傳,議政府以下百各司郞廳,皆令聽傳敎,承命出傳還入。允鈺曰,端午進排中尙宮侍女鞋兒,只在於慈殿定例中矣,惠慶宮尙宮侍女所着,亦當一體磨鍊乎?敢稟。上曰,一體擧行。出擧條上曰,一朔燈油中法油,每有不足之患,何以區處則好耶?允鈺曰,減其優者,補其不足,似好矣。上曰,眞油似有剩,須思換作之道,後入侍稟定,可也。上曰,猝當此等事,如是酬應,殆生眩症矣。允鈺曰,此時多勞聖慮,臣等不勝悶迫矣。上曰,工判如未及出,更爲入侍。承命出,以已出之意,還入仰達,命少退,諸臣以次退出。
三月二十一日酉時,上詣魂殿。夕奠行禮入侍時,左承旨金熤,假注書李兢淵,記事官白鳳周·朴祐源,都廳鄭民始,以次侍立。上自廬次,詣魂殿行禮儀注上同畢,還入廬次,諸臣退出。
三月二十一日酉時,上御廬次。戶判·都承旨更爲入侍時,行戶曹判書具允鈺,行都承旨徐浩修,假注書李兢淵,記事官白鳳周·朴祐源,以次進伏。上曰,甲小次價爲幾何?注書知入。賤臣承命知入。上曰,予常留意於冊字上,此等處則甚疎闊矣。上曰,惠慶宮亦有年例小次乎?知入。承命出問,以有年例小次之意,仰達。上曰,小次年例,戶判詳問後入來。命書傳敎曰,大臣旣奏,況有飭敎,則分義道理,不當若此,藝文應敎朴履煥從重推考,待開門更爲牌招,同參纂集之役,允鈺更爲進伏。上命書傳敎曰,予欲下敎而未果,見此定式,其所磨鍊,太涉無義,猶屬存羊之意,雖不全減,當此經費告之之時,不緊上下,其宜節省,各殿司鑰一年應下及限年改備,移御時上下條中,一年應下,大妃殿則甲小次二分二減爲六分一,惠慶宮則甲小次五分二減爲七分一,中宮殿則甲小次五分二減爲九分一,而限年改備,大妃殿則三年一改,改以四年一改,惠慶宮則五年一改,中宮殿則四年一改,改以六年一改,移御時各殿排設木,大妃殿則減十分三,惠慶宮則減十分五,中宮殿則減十分七,其他排設準此例各殿參酌差等事,定式施行之意,分付戶曹。允鈺曰,定式中減省者,付標,何如?上曰,唯。上曰,經費之不足,甚可悶,節損幾年則當有裕歟。允鈺曰,月計雖不足,歲計則有餘,若此而不用,則不久當自裕矣。命書傳敎曰,惠慶宮各司進獻戶曹節目,今始釐正,待各道貢獻,禮曹節目啓下一件,正書內入,俾無混淆之弊。允鈺曰,節目卽是戶曹定例,當自戶曹成出矣。上曰,好矣,逐日供上,亦同爲節目,可也。允鈺曰,今番減省者甚多矣。上曰,大有爲之君,必自此等事正之矣。上曰,此則已了當,而別入油,何以區處乎?允鈺曰,大殿供上中一朔燈法油不足之數,爲四斗六升三合,而眞油則三斗差剩,以眞油之餘者,換作法油之不足者,自明日依此進排,何如?上曰,依爲之。出擧條命書傳敎曰,列聖御製,以五十件更爲磨鍊事,分付戶曹。又命書傳敎曰,大臣下批,事體何等重大,而雖値參奠之時,尙不提稟,承傳色中官推考,郞廳中官從重推考。又命書傳敎曰,殯殿修理別監一人,造果別監二人,今無歸屬處,五朔前姑令參諒給料事,分付戶曹。浩修曰,金漢耆明日當爲看番之行,而旣有逐日承候之敎,何以爲之乎?上曰,往返後更爲來待。命退,諸臣以次退出。
上在慶熙宮。泰寧殿南行閣,廬次。
大殿·王大妃殿·惠慶宮·中宮殿,政院·玉堂朝哭後,口傳問安。答曰,罔極。
王大妃殿·惠慶宮·中宮殿,藥房口傳問安。答曰,罔極。
藥房都提調金陽澤,提調徐命善,副提調洪國榮啓曰,伏未審夜間,聖體,若何?臣等旣承今日診候之敎,率諸御醫,趁早入診,詳察聖候爲宜。王大妃殿氣候,何如?惠慶宮氣候,亦何如?臣等不任區區憂慮,敢來問安,竝此仰稟。答曰,知道。入侍宜矣。
徐浩修啓曰,戶曹判書具允鈺,依下敎來待矣。傳曰,禮房承旨入侍。
金熤啓曰,各道監營·統兵·水營防禦使處,以今方頒送新符,收取舊符以來之意,啓稟,而至於黃海兵營,則新兵使已差出矣,新符則新兵使辭朝時,自當受去,而舊符則有遞來之官,上來後收納之前例,何以爲之?敢稟。傳曰,依此爲之。
金熤啓曰,諸道監司統制使·各道兵水使·防禦使所授密符,當依例每道宣傳官各一人,持標信下送濟州,則以其候風之地,別送他宣傳官,傳授新符,收來舊符,而事係重大,不可不成送有旨,且送舊符左隻,使之合符,可以收來,諭書亦宜改書下送,而竝此仰稟。傳曰,依此爲之。
金熤啓曰,通符一百四十七部,兵曹摘奸牌一部,都摠府摘奸牌二部,今已畢造矣,通符五十九符,依例內上,其餘八十八部及兵曹·都摠府摘奸牌,依前例自本院頒布,各司舊牌舊通符則一倂收聚,而取考前例,則左右捕盜大將牌,兵曹·都摠府摘奸牌,皆刻御押,故還入大內,因山時出付都監,與御押標信及諸牌,一體奉安於退壙,至於捕盜大將傳令牌及各司通符,自本院燒火矣,今番則何以爲之乎?敢稟。傳曰,今亦依此爲之。
吏曹口傳政事,以鄭履煥爲副提學。
以副提學鄭履煥牌不進罷職傳旨,傳于李養鼎曰,推考傳旨捧入。
金夏材啓曰,大提學李徽之,依下敎來待矣。傳曰,入侍。
兵曹兵傳政事,司直蔡濟恭,副司果尹東晩。
洪國榮啓曰,山陵都監郞廳,以摠護使意啓曰,山陵初看審諸臣除下直事,命下矣。依傳敎都監堂上行司直洪樂性,錦城尉朴明源,行副司直金漢耆,率地師金基良·李衡允,今日出去,而金基良依例權着冠帶之意,敢啓。傳曰,知道。
洪國榮,以校正廳言啓曰,本廳郞廳修撰尹東晩本職許遞事,命下矣。令該曹依例付軍職,使之冠帶常仕,何如?傳曰,允。
洪國榮,以追崇都監郞廳,以都提調意啓曰,今此追崇上諡封陵封園都監郞廳八員內,副司果徐有防·柳義養,都廳稱號其餘六員及監造官四員,各房分掌,別單書入之意,敢啓。傳曰,知道。
李養鼎,以戶曹言啓曰,殯殿供上物種,依今番稟定,別單書入,依此擧行之意,分付各司,何如?傳曰,允。
李養鼎,以戶曹言啓曰,惠慶宮供上物種,依今番稟定別單書入,依此擧行之意,分付各司,何如?傳曰,允。
奉朝賀金致仁疏曰,伏以臣抱崩天之慟,負螻蟻之願,攀號靡及,只恨頑忍之甚,乃於千萬不意,以專對事急,有特拜西樞之命,臣於是震驚惝怳,五情失守,誠不知置此身於何地也。嗚呼,臣之得有今日,秋毫皆先大王賜也,以臣萬死之罪,反侈三字之銜,先大王所以曲費陶甄,導以可生之路者,在此,賤臣所以感泣銘鏤,期以抱持入地者,亦在此,則以殿下天地父母之慈,何忍更責臣以恒人之事,而臣雖無狀,亦以何心,忍復廁跡於朝請以外之地,況玆使事,關係至重,假使臣名在朝籍,尙不堪擬議於掄選,今忽以朝所無之例,遽加之釁累廢退之身,若臣衷情之抑塞,身計之謬敗,有未暇言,其傷國體而駭聽聞,何哉?未死孤臣,追先朝不世之遇,當初服哀遑之日,中夜不寐,有淚沾枕,苟有可以拚棄軀命,少裨國家者,不避湯火,卽臣至願,而至若職事之召,義同虞旌,死不敢進,玆不得不披瀝肝血,仰瀆於嚴廬深墨之中,臣尤死罪。伏乞聖明,哀之憐之,亟寢成命,俾臣還保本銜,以卒餘年,實造化生成之澤也。臣無任泣血祈祝之至,治疏將上之際,史官儼臨,傳宣聖論,責勉旣重,開釋又勤,字字恩言,浹於心骨,有非滓穢之賤,所敢承當者,奉讀以還,不覺聲淚之俱發也,區區情悰,已悉原疏,處分之降,伏地顒俟而已,謹昧死以聞。答曰,省疏具悉卿懇。今者特命,非爲卿也,實爲國事,卿試思之,目今使事緊重,控此豈卿辭之時乎?俄者敦諭,已悉予意,而卿若念先大王眷顧之恩,則不待予言而必欲效勞於此矣,方且側席待卿入來,卿體君臣之大義,顧國家之重事,卽起造以副予意焉。仍傳曰,承旨傳諭于金判府事,與之偕入。傳曰,敦諭,左副承旨李普行進去。
黃海都事李顯模疏曰,伏以昊天不吊,大行大王,遽棄臣民,環東土數千里,凡厥含生,莫不奔走哀號,如喪考妣,矧臣受命海西,未及赴哭於擧朝攀擗之列,茹痛彌深,五情徒焚,仍伏念嚴廬深墨之中,不宜有所瀆擾,而事關目前,不容泯默,臣於歸後,伏聞因山,遵大行大王遺志,將以弘陵虛右之兆爲之矣,繼伏見傳旨下者,有別處改奉審之擧,臣雖未知地家所以異論者由何,而甚恐非王者之所宜惑也,況伏聞先大王所以爲今日地,預慮而素處,至爲詳遠,則在殿下,其承之道,尤安可捨而他求乎?固知出於殿下必誠必愼之聖孝,而理旣所無,義有不可,臣愚死罪,竊願聖明之再思也。噫,風水之說,聖人之所不道也,聖莫如周公,而周公之所不言,孝莫如孔孟,而孔孟之所不言,使其利害之切,果如後世所謂某山之說,則聖人之於葬親,雖微文瑣節,靡或有遺,又其智足以周天地之理,而獨無一言及此,何也?臣謂葬親如周公·孔孟,斯可矣,周公·孔孟之所不言不行,而謂葬親者,不可不知風水之說,則臣不信也,設令其說,有萬一之理,地中之事,誠渺茫,誰能眞知其利不利乎?其所謂利者,未必是利,其所謂不利者,未爲是不利,則均之爲日後之悔,無寧遵先志之爲寡悔乎?三代之際,貴賤俱葬於城北之原,故曰北方,北首之幽之故也。降及兩漢,亦無以術家說,葬其親者,而君子不以爲不孝,上下安寧,且累百歲不絶,自六朝以來,私意流而倖門開,於是乎堪輿禍福之術出,而文之以安措體魄之說,擧世靡然,靡哲不愚,而君子不以爲益孝,子孫之延長,又不及古,而耳習目熟,踵訛襲謬,式至于今,流弊滋甚,難徧枚擧,在王者正風俗一民志之道,所宜明曉而痛禁,顧何可先爲不經之說所動,以爲四方之觀乎?臣伏覩殿下,每事必求是當,不欲自安於後世苟常之事,而乃於此,猶未免習俗之累,竊恐以殿下之明聖,尙有所未及思也。伏願殿下,亟收看山之命,斷以弘陵爲定,繼下明旨,洞諭中外,嚴禁地家,使不得如前,惑世誣民,一洗千古之陋,不惟有光於聖德聖孝,抑亦風化之一大段也,國家幸甚,臣以一介疏賤之蹤,不宜妄論於國家大事,而憂愛一念,根於秉彝,敢效此一得之愚,惟殿下略其僭而財幸焉,臣無任屛營祈懇之至。此批答,在於筵說中。
三月二十二日卯時,上詣魂殿。朝奠行禮入侍時,左副承旨李普行,假注書李兢淵,記事官白鳳周·朴祐源,都廳鄭民始,以次侍立。上自廬次,詣魂殿行禮儀注上同訖,還入廬,仍命入侍諸臣,以次侍立。上曰,禮房承旨入侍。賤臣承命出傳。上曰,聽傳敎已爲之否?普行曰,今方爲之矣,今番減省,甚盛擧也,第此後,或有難便之事,而更有所改,則是悶也。上曰,必欲趁今日新番前爲之故,昨日至夜了當矣。普行曰,何以此等事,貽勞聖念,是甚可悶矣。禮房承旨洪國榮進伏曰,湯劑方煎待,而今日則諸醫當入診矣。上曰,金漢耆承候大妃殿後入侍。承命出傳。上曰,假注書柳孟養·李兢淵仍察。出榻敎命退,諸臣退出。
丙申三月二十二日卯時,上御廬次。藥房入診入侍時,都提調金陽澤,提調徐命善,副提調洪國榮,記事官尹翊東,記事官白鳳周,記事官朴祐源,醫官方泰輿·慶絢·吳道炯·徐命緯,以次進伏訖。陽澤曰,聖體,何如?上曰,一樣矣。陽澤曰,香橘茶進御後,聖候差勝乎?上曰,然矣。陽澤曰,王大妃殿氣候,何如?上曰,一樣矣。陽澤曰,惠慶宮氣候,何如?上曰,一樣矣。命善曰,湯劑入之乎?上曰,置之。上曰,進御香橘茶,今姑停止。出榻敎上曰,王大妃殿進御粟米飮,今姑停止。出榻敎上曰,惠慶宮進服一錢重粟米飮,自明日一貼式煎入。出榻敎上命陽澤曰,今當一初之時,首相之任,捨卿而誰?卿其協贊,輔予不逮。陽澤曰,臣何敢當聖敎,而且衰老特甚,精神筋力,尤難堪當,然臣方在摠護使之任,公除前有事之時,則敢不入來乎?上曰,卿之雅望,予素倚重,雖不筋力奔走,亦可坐而論道矣。陽澤曰,臣昨往都監,與堂郞考見追崇時儀節,則德宗朝·元宗朝儀軌,無可考文蹟矣。上曰,似在春秋館矣。上曰,誌石以石爲之乎?陽澤曰,前則以石,而丁丑國恤時,承大行朝下敎,更定燔誌矣。陽澤曰,碑石新當浮出,而或有浮置石求用之例,今番則何以爲之乎?上曰,從便爲之,可也。上曰,藝文應敎違牌乎?國榮曰,然矣。上曰,藝文應敎不入於承旨望乎?命善曰,承旨望則通淸無過於此,勝於典翰湖堂矣。上命國榮書傳敎曰,昨聞大臣所奏,藝文應敎鄭履煥,以其罕有之職,不欲遽然行公云,事勢似然,當初命差,卽是振文風之意,則其爲振作,不必在於行公與否,且聞東壁久任,至於十年之久云,合有擢用之道,藝文應敎鄭履煥,堂上窠中,問于大臣加望,口傳擬入。國榮曰,地師金基良來待矣。上曰,地師金基良來待矣。上曰,地官金基良權着帽帶。出榻敎上曰,金基良召入。賤臣承命召入進伏,上,下問姓名訖。下敎曰,能多踏山,而曾已看審弘陵乎?基良曰,不曾看審矣。上曰,行司直金漢耆入侍。賤臣承命召入進伏。上曰,卿其出去,與金基良及相地官,同往可也。漢耆·基良先退。上曰,假注書柳孟養·李兢淵仍察。上命退,諸臣以次退出。
丙申三月二十二日辰時,上詣殯殿。朝上食行禮時,上具祭服,詣內廬次。右副承旨李養鼎,記事官尹翊東,記事官白鳳周,記事官朴祐源,殯殿都廳鄭民始,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入,上跪俯伏哭,諸臣俯伏版位左,兆向哭,上止哭俯伏興,詣罇所西向立,親審斟盞訖,仍詣香案前跪三上香訖,挾侍進盞,上獻盞訖,俯伏興,詣香卓前,親行正箸仍詣版位俯伏哭,諸臣隨哭,上止哭俯伏興,詣床卓前,親行進茶訖,還詣廬次。上曰,戶判來待。諸臣以次退出。
丙申三月二十二日午時,上詣魂殿。行晝茶禮入侍時,左承旨金熤,假注書柳孟養,記事官白鳳周·朴祐源,都廳鄭民始,以次侍立訖。上具衰服,詣中排設廳,視膳行禮,儀註上同,行禮訖。上還廬次,命承史進前。熤曰,兩都留守若在京,則其令入來,傳授密符似好矣。上曰,在京留守,不必發送宣傳官,徒煩廚傳,兩都留守在京者,其今入來祗受密符事,分付。出傳敎上曰,右承旨與戶判入侍,禮房承旨亦爲入侍。出榻敎右承旨金文淳,戶曹判書具允鈺,同副承旨洪國榮進前,熤先退。命入金致仁疏賜批。命書傳敎曰,今番使事,關係甚重,特命卿者,予意不淺,噫,卿受遇於先大王,位至三事,在卿報效之道,捨此往役之事而奚以哉?卿之多少情勢,便是水流雲空,決不可復事云云,予不多誥,卿其安心勿辭,卽爲謝命,仍爲入侍,聽予面諭事,史官傳諭于金判府事,與之偕來。上曰,役事何以爲之乎?允鈺對曰,御製閣今始開基,而姑未地平矣。上曰,免稅法,何如?允鈺曰,新宮則劃給八百結,代盡則還納矣。命文淳·允鈺先退。國榮曰,李顯模疏,以山陵事言之,而不知裏面,言甚駭然,故不捧而退之矣。上曰,其疏入之。臣孟養持入進前,命國榮讀之,讀訖。命書傳敎曰,芻堯畢陳,不害爲美事,而事係莫重,則固當審愼,今此李顯模之疏,全昧本事,章皇爲說,已極無嚴,長陵洞口,旣是先定處,則獨非先大王遺敎乎?廣招術士,博訪名山,亦有程·朱之定論,則豈可謂之聖人之所不道乎?今者看審之命,斷自予意,故頃日之責退相地官,卽罪荊大聲之意也,事當嚴處分,而似是坐於不讀書之致,何足深誅,原疏給之,其令更究朱夫子山陵議狀,可也。上曰,黃海都事李顯模汰去。出榻敎上曰,校正廳堂上蔡濟恭口傳付軍職。出榻敎命入朱文抄選山陵議狀,命國榮讀訖,命退去,諸臣以次出。
丙申三月二十二日申時,上詣魂殿。行夕上食入侍時,同副承旨洪國榮,假注書柳孟養,記事官白鳳周·朴祐源,都廳宋煥億,以次進伏廬次。上曰,延福殿移奉後,依先朝受敎,懿昭廟,移奉延福殿初奉安處,聞有御筆題額云,此亦依受敎鐫揭事,分付都監。出傳敎上曰,懿昭廟移奉後,依先朝受敎,彰義宮潛邸所奉影幀,移奉懿昭廟前奉處,儀杖床卓,都監堂上追後入侍稟定。出傳敎上具衰服,詣中排設廳,視膳行禮,儀注上同,行禮訖,上還廬次。上曰,金判府事肅拜後留待。出榻敎命承史進前。上曰,金判府事入侍。判府事金致仁進前曰,近日聖體,若何?上曰,一樣矣。致仁曰,寢睡·水刺之節,若何?上曰,如前矣。致仁曰,王大妃殿感候,今日,何如?上曰,昨今則稍有減勢矣。致仁曰,惠慶宮氣候,若何?上曰,一向支安矣。致仁曰,以臣情地,不可議擬於任事之列,而且專對之任,何等重大,如臣無似,還添朝籍,遽承是命,不勝惶蹙,臣豈有一分承膺之意,而伏承敦諭,以受遇先大王在卿報效等敎,反覆申諭,臣於此,不敢道情勢,不敢顧廉隅,遽然肅命,臣分虧矣,國體乖矣,有駭聽聞,爲如何哉?殿下庶或體量臣情事,則準事後還給三字銜,臣所望也。上曰,此則準事後,今不可論也,今日卿之辭疏,誠過矣,先朝一時下敎,正是匪怒伊敎,且冊子已洗草,終非引義之事也。致仁曰,臣有區區下情,故敢此仰達矣,近來五時祭奠,輒皆親行,行祭之暇,又接臣隣,終日酬應,少無休息之時,不知不覺中,或有傷損之節,則其爲焦悶,不可勝言,悠悠萬事,都在殿下一身上,帝王之孝,不在於行祭哭泣間疏節,時命代奠,罕接臣隣,以思自護之道,千萬伏望,聖躬安然後,可爲繼志述事,宗社可至於盤泰之安,聖上固當留念處也。上曰,當留意矣。上曰,何時當爲發行乎?致仁對曰,來月念間,當發行矣。命退去,諸臣以次出。
丙申三月二十二日申時,上御廬次。大提學入侍時,大提學李徽之,右副承旨李養鼎,假注書柳孟養,記事官白鳳周·朴祐源,以次進伏訖。上曰,李顯模疏見之否?謂予惑地師之言矣。養鼎曰,渠不可輕議莫重之事,且出位論事,不知分義矣。徽之曰,何等重大之事,而渠敢出位輕議乎?命入陳奏文,命徽之讀之,讀訖。徽之曰,當輪示於承文提調後正書矣。上曰,唯。命退去,諸臣以次出。
丙申三月二十二日酉時,上詣魂殿。行夕奠入侍時,右副承旨李養鼎,假注書柳孟養,記事官白鳳周·朴祐源,都廳宋煥億,以次侍立訖。上具衰服,詣中排設廳視膳行禮,儀注上同,行禮訖,上還廬次,命承史進前。上曰,今番追崇都監冊寶造成時,寶則護匣朱盝,冊則外櫃,皆依頃日太廟上號時例,西庫所藏餘件取用,封園都監冊印護匣朱盝外櫃取用一節,亦依頃日孝章宮賜號時例爲之,竝勿新造事,分付兩都監,追崇都監祭器,亦當造成,而不必竝爲新造,本廟祭器不足數爻,以戶曹所藏者取用,此外又有不足之數,則始許鑄成事,一體分付,目今工役甚煩,耗費又多,言念經用,可謂憂歎,申飭都廳及各房郞廳,凡百擧行,務從節省事,亦爲分付。出傳敎命退去,諸臣以次出。
上在慶熙宮廬次。
藥房提調徐命善,左副承旨李普行啓曰,伏未審夜間,聖體,若何?臣等旣承今日入診之敎,率諸御醫,趁早入診,詳察聖候爲宜。王大妃殿氣候,何如?惠慶宮氣候,亦何如?臣等不任區區憂慮,敢來問安,竝此仰稟。答曰,知道。大妃殿欠寧之候,比昨差減,惠慶宮氣候一樣,今日勿爲入診,宜矣。
大殿·王大妃殿·惠慶宮·中宮殿,政院·玉堂·藥房朝哭後,口傳問安。答曰,罔極。
王大妃殿·惠慶宮·中宮殿,政院·玉堂口傳問安。答曰,知道。
大殿·王大妃殿·惠慶宮·中宮殿,朝廷二品以上·六曹堂上·奉朝賀口傳問安。答曰,知道。
大殿·王大妃殿·惠慶宮·中宮殿,藥房口傳問安。答曰,知道。
徐浩修啓曰,同副承旨洪國榮,今日病不仕進,卽爲牌招,何如?休紙還給
傳于洪國榮曰,金漢老入侍。
洪國榮啓曰,藥房三提調有稟達事,請對矣。傳曰,入侍。
傳于金文淳曰,同春秋,末望趙載俊爲之。
又傳于曰,大司憲,首望李溎爲之。
傳于洪國榮曰,金漢老更爲入侍。
丙申三月二十三日卯時,上詣魂殿。行朝奠入侍時,左承旨金熤,假注書柳孟養,記事官白鳳周·朴祐源,都廳宋煥億,以次侍立訖。上具衰服,詣中排設廳,視膳行禮,儀注上同,行禮訖,上還廬次,命承史進前。上曰,景慕宮上諡後,宜有改題主之節,而當初題主,旣是先朝御筆,則不敢洗改,依近年太室上諡例,改題主一節節目,勿爲磨鍊事,分付該曹。出傳敎上曰,工房承旨入侍。出榻敎右承旨金文淳進前,熤先退,命書藥房批答。上曰,兵判入侍。出榻敎上曰,近來擧條紙,何其劣且薄也?文淳對曰,紙貴之故,浮出時,以薄爲主云矣。命退去,諸臣以次出。
丙申三月二十三日辰時,上詣魂殿。行朝上食入侍時,行都承旨徐浩修,假注書柳孟養,記事官白鳳周·朴祐源,都廳宋煥億,以次侍立訖。上具衰服,詣中排設廳,視膳行禮,儀注上同,行禮訖,上還廬次,諸臣遂退出。
丙申三月二十三日午時,上詣魂殿。行晝茶禮入侍時,右副承旨李養鼎,假注書柳孟養,記事官白鳳周·朴祐源,都廳宋煥億,以次侍立訖。上具衰服,詣中排設廳,視膳行禮,儀注上同,行禮訖,上還廬次,命承史進前。上曰,大妃殿有未寧之候,自今日藥房三提調,本院直宿,仍卽入侍事,分付藥房。出傳敎命退去,諸臣以次出。
丙申三月二十三日午時,上御廬次。藥房入診入侍時,都提調金陽澤,提調徐命善,副提調洪國榮,記事官尹翊東,記事官白鳳周,記事官朴祐源,醫官方泰輿·吳道炯,以次進伏訖。陽澤曰,聖體,何如?上曰,一樣矣。陽澤曰,王大妃殿未寧之候,不勝伏慮。上曰,焦悶矣。陽澤曰,惠慶宮氣候,何如?上曰,一樣矣。上曰,醫官盡爲入來乎?國榮曰,未盡入來矣。上曰,慶絢·徐命緯入來,則卽奏,而如有先來者,入侍。賤臣承命召入,慶絢·徐命緯進前。上曰,湯劑加減進御乎?泰輿等曰,人蔘養胃湯加桂枝一錢五分至當矣。上曰,王大妃殿進御加味正氣散停止,加味人蔘養胃湯加桂枝一錢五分煎入。出榻敎上曰,提調先爲出去監劑。命善·泰輿等先退。上曰,藝文館可直宿乎?國榮曰,然矣。上命國榮書傳敎曰,本院稍遠,藥房直宿,移設於藝文館校正廳,以尙衣院爲之。陽澤曰,兵曹參知金漢老,使之直宿,何如?上命國榮書傳敎曰,兵曹參知金漢老差備近處直宿事,分付。上曰,藥房問安,以藝文館前爲之。賤臣承命出傳。上曰,醫官方泰輿·吳道炯·徐命緯·慶絢,差備待令。上命退,諸臣以次退出。
丙申三月二十三日未時,上御廬次。藥房入診入侍時,都提調金陽澤,提調徐命善,副提調洪國榮,記事官尹翊東,記事官白鳳周,記事官朴祐源,醫官方泰輿·慶絢·吳道炯·徐命緯,以次進伏訖。陽澤曰,王大妃殿進御湯劑中,醫官欲加入人蔘矣。泰輿等曰,人蔘不足一錢加入,桂枝加一錢五分,蒼朮減五分,至當矣。上曰,王大妃殿進御加味正氣散停止,加味人蔘養胃湯,本方中人蔘加一錢,蒼朮減五分,加桂枝一錢五分,煎入。出榻敎上曰,金漢老閤外待令。賤臣承命出傳。上曰,殯殿都監移設於司饔院,司饔院移設於南所,校正廳移設於承文院。命善·泰輿等先退。上,下問陽澤曰,儀軌無可考處乎?陽澤曰,然矣。上命國榮書傳敎曰,聞都提調所奏,儀軌無可考之例云,德宗大王追崇時實錄及元宗大王追崇時實錄,自追崇議禮時,至袝廟祧遷時事實,春秋館堂郞,明朝進詣江都史閣,詳細考出回奏事,分付。又命書傳敎曰,營造堂上都廳入侍。上命退,諸臣以次退出。
丙申三月二十三日申時,上御廬次。同副承旨·兵曹參議同爲入侍時,兵議金漢老,同副承旨洪國榮,假注書柳孟養,記事官白鳳周·朴祐源,以次進伏訖。上曰,兵議,俄者承候於大妃殿,則氣候,何如?漢老對曰,症候一樣矣。上曰,夕時更爲承候,可也。上曰,營造堂郞入侍。出榻敎戶曹判書具允鈺,都廳鄭民始進前。上曰,大妃殿下敎,以三年後當爲移御,此下敎可,當奉承,凡諸修理,姑爲停止,可也。
丙申三月二十三日申時,上詣魂殿。行夕上食入侍時,左副承旨李普行,假注書柳孟養,記事官白鳳周·朴祐源,都廳宋煥億,以次侍立訖。上具衰服,詣中排設廳,視膳行禮,儀註上同,行禮訖,上還廬次,諸臣遂退出。
丙申三月二十三日申時,上御廬次。同副承旨入侍時,同副承旨洪國榮,記事官尹翊東,記事官白鳳周,記事官朴祐源,以次進伏訖。上曰,金漢老入侍,賤臣承命召入進前。上曰,奉湯劑進御於王大妃殿後來奏。漢老先退。上曰,朝廷問安,何承旨進去,知入。賤臣承命出去,以左承旨進去還奏。上命國榮書傳敎曰,廷候處所,以肅拜處所爲之者,以其隨差備門故也,肅拜旣於廬次外爲之,則廷候宜無異同,聞今日廷候,非差備門爲之云,此後政府知悉,雖在倉卒,亦是政府之失,大違體例,則喉院之臣,不能據例,難免疎忽,廷候進去承旨,從重推考。又命書傳敎曰,旣承慈旨,明日朝廷勿爲問安。又命書傳敎曰,不過飮食之事,處分中官竝敍用。又命書傳敎曰,同春秋吳載純,以其親病不得進詣云,許遞,其代卽爲口傳擬入待下批肅命,其令明朝進去。上曰,營造堂郞入來,則入侍。賤臣承命召入,營造堂上具允鈺,都廳鄭民始進前。允鈺曰,御齋室以何處爲之乎?上曰,御齋室,以徽寧殿齋室仍用,可也。出擧條允鈺曰,香大廳,設於桂坊,典祀廳及參奉房,竝設於承文院,何如?上曰,依爲之。出擧條允鈺曰,講書院大廳,本無板子,故前則以靑三升爲之,今番亦依此爲之,而唐家御榻屛風,以前排修補用之乎?上曰,依爲之。出擧條允鈺曰,講書院大廳丹靑,前則庫庫修補矣,今番何以爲之乎?上曰,只仰土剝落處修補,丹靑因舊貫,可也。出擧條允鈺曰,今番供上中當減者,已有特敎釐正,而其中又有庚子年世子宮移來供上養齒匠·杻木匠·多人養齒匠,城上,貞聖王后殿移來養齒匠,庚子移來養齒匠,大殿癸酉移來加出養齒匠·杻木匠,懿昭世孫宮移來養齒匠·杻木匠,端懿王后殿移來多人養齒匠·杻木匠·加設差備·照羅赤等名色,尙在於料圖中,此則何以爲之乎?上曰,尙不除減,聞甚駭然,査問該掌,後日稟處,可也。出擧條允鈺曰,今番諸處事役,所入鐵物甚多,自戶曹無以盡數貿用,各軍門所儲正鐵,依例分定取用,何如?上曰,依爲之。出擧條允鈺曰,頃日前領相以三軍門錢各萬兩,依例請得,劃送於度支矣,聞訓局前例,則以銀子送來云,今番亦以銀子四千兩,準錢萬兩數,依例取用,何如?上曰,依爲之。出擧條上命退,諸臣以次退出。
丙申三月二十三日酉時,上詣殯殿。夕奠行禮時,上具祭服,詣內廬次。右承旨金文淳,記事官尹翊東,記事官白鳳周,記事官朴祐源,殯殿都廳鄭民始,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入,上跪俯伏哭,諸臣俯伏版位左北向哭,上止哭俯伏興,詣罇所西向立,親審斟盞訖,仍詣香案前跪三上香訖,挾侍進盞,上獻盞訖,俯伏興,詣床卓前,親行正箸,仍詣版俯伏哭,諸臣隨哭,上止哭俯伏興,還詣廬次,民始先退。上命諸臣入侍,諸臣以次進伏訖。文淳曰,工判有稟定事來待矣。上曰,工曹判書·禮房承旨·殯殿都監堂郞入侍。鳳周承命召入工曹判書金鍾正,禮房承旨洪國榮,殯殿都監堂上鄭尙淳,都廳鄭民始進伏,文淳先退。鍾正曰,今番大殿多人廳柴炭進排,一切革罷,名色歸正,古例始復,而第念各殿燈燭房·水刺間·柴炭·杻木供上,名色甚煩,前後移來及加減別單,亦非一二,雖以今番觀之,貢人輩所書納及闕內該掌所書納者,其數亦多,相左有難詳曉,今若以一通文書,別單啓下,而從前諸文書,一竝勿施,只以新啓下,別單擧行,事似便當,故敢達。上曰,依爲之。出擧條鍾正曰,考見丁丑謄錄,則端午節扇進上時,大殿進上白班貼扇,代以白貼扇,內殿進上朱班紗貼扇,代以白紗貼扇矣,今番亦依此擧行乎?上曰,三年內,勿爲磨鍊,可也。鍾正曰,然則各殿進上,只以白扇,準數封進乎?上曰,依爲之。出擧條鍾正曰,端午進上,今在不遠,而考見丁丑國恤時謄錄,則各殿艾花及縕鞋,因傳敎不爲封進矣,今番則何以爲之乎?上曰,非其時也,置之可也。出擧條上命尙淳等曰,惠慶宮居廬所簾子未及造懸,今日內,以薍簾爲之,而門則設白木帳,與中官眼同擧行,可也。鍾正·尙淳等先退。上曰,奉朝賀,時原任大臣入侍。賤臣承命召入,奉朝賀洪鳳漢,領府事金相福,領議政金陽澤,判府事金致仁,判府韓翼謩,右議政李溵進伏。鳳漢等曰,聖體,何如?上曰,一樣矣。鳳漢等曰,俄間王大妃殿未寧之候,何如?上曰,一樣矣。陽澤曰,湯劑進御乎?上曰,進御矣。鳳漢等曰,惠慶宮氣候,何如?上曰,一樣矣。上曰,右承旨·山陵都監堂上·錦城尉·相地師入侍。賤臣承命召入,右承旨金文淳,山陵都監堂上洪樂性·尹東暹·李重祜,錦城尉朴明源,相地師金基良·李衡允進伏,國榮先退。上曰,史官退伏外廳,上下問基良等曰,往審諸處則何如?基良曰,癸坐丑坐,皆無欠處,而年運不利,乙坐則水勢與弘陵無異矣。上曰,明陵東岡,順陵局內,或有制用之道乎?仍命日官,持萬年圖入侍,賤臣承命召入日官池日賓進前。上曰,癸坐丑坐,有制用之道乎?日賓曰,運克不得制用矣。上曰,長陵,局內好而年運不利,癸坐丑坐,運克則今番不得一處矣,壬坐有可制之法,而子坐運克乎?日賓曰,壬坐則可制用,而子坐則不得制用矣。上曰,弘陵,何如?基良曰,別無欠處而腦似不正,又後脫矣。上曰,弘陵奉安處穴星,何如?基良曰,無欠矣。上曰,補土處及靑龍低處,何如?以所見奏之。基良曰,別無所欠,而以大體論之,則局勢亦見,而似是巽局矣。上曰,用與不用,詳細奏之。基良曰,乙坐則後欠主脈矣。上曰,然則乙坐似無可論,當更求他處矣。致仁曰,觀象監山陵置標冊,下覽似好矣。上命持入,賤臣承命持入山陵置標冊前面圖·後面圖二卷。致仁曰,今則遍求客舍驛村之外,無他道矣,湖中則遠不可議矣,曾有西邊下敎,而延曙則後有大路,高陽邑基則聞地師言,皆有云云矣,明日會諸地師,廣詢其聞見處,何如?上曰,事體莫重,依朱子言,廣招博訪好矣,諸大臣之意,何如?翼謩等曰,國陵事體至重,豈可一二日內決定乎?廣招博詢,合宜矣。上曰,術士何以廣聚?致仁曰,各薦其所親術士,擇其可信者,詳問好矣。上曰,弘陵奉安時,摠護使及堂上,誰也?陽澤曰,摠護使則李天輔·金尙魯,而堂上則李宗白·洪啓禧耳。上,下問衡允曰,金基良所奏弘陵後脫之言,何如?衡允曰,果如基良所奏矣。上曰,頃者何不奏之,而再次看審後,今始奏乎?衡允曰,初則惶悚不敢盡達矣。上曰,地師如醫官,別無立異者矣,若有一分欠處,豈敢用之乎?前後所奏各異,何也?若與初所見無欠,則更奏之。衡允等曰,如俄者所達矣。上曰,西邊看審處,有幾處乎?鳳漢曰,坡州則不好,而長湍則好矣。上曰,明日會諸地師,詳聞好矣。上命文淳,書傳敎曰,俄者戶判入侍,欲爲下敎而未果,使行方物中,紙地紬綿等屬,長廣厚薄,比古不似,貽笑他國云,今雖猝難如舊,亦不可一味循常,今番使行,另加擇送事,預爲分付,俾無臨時窘速之弊。又命書傳敎曰,江都實錄考出時,兩朝追崇儀軌,亦爲持來事,分付。上曰,禮房承旨入侍。賤臣承命召入禮房承旨洪國榮進伏,文淳先退。陽澤曰,趙載俊方帶臺職,而春秋館堂上,明將出去沁都,似有掣礙之端。上命國榮書傳敎曰,聞領相所奏,明日進去,春秋館堂上帶臺職掣礙云,同春秋趙載俊本職許遞,其代口傳擬入。上曰,營造堂上中一人,待明朝入侍。仍命國榮讀奏禮曹節目訖。上命退,諸臣以次退出。
上在慶熙宮廬次。
藥房都提調金陽澤,提調徐命善,副提調洪國榮啓曰,伏未審夜間,聖體,若何?王大妃殿症候加減,何如?臣等率諸御醫,趁早入侍,議定繼進湯劑與否爲宜,惠慶宮氣候,何如?臣等不任終宵憂慮,敢此問安,竝爲仰稟。答曰,知道。入侍。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿·惠慶宮·中宮殿,政院·玉堂朝哭罷後,口傳問安。答曰,罔極。
大殿·王大妃殿·惠慶宮·中宮殿,政院·玉堂口傳朝問安。答曰,知道。
大殿·王大妃殿·惠慶宮·中宮殿,政院·玉堂口傳夕問安。答曰,勿爲問安。
傳于洪國榮曰,明日雖間日日次,朝廷問安勿爲之事,分付。
傳于洪國榮曰,禮判留待,與禮房承旨同爲入侍。
傳于洪國榮曰,景慕宮祝式,今日內稟處。
傳于李普行曰,中官文鳳億越俸一等,金德瑞從重推考,梁大宜推考。
李養鼎,以吏曹言啓曰,大行大王發靷時,挽章製述官書寫官中,時無職名人員,令該曹這這口傳付軍職,冠帶常仕,何如?傳曰,允。
鄭履煥,以禮曹言啓曰,陵寢則守護軍七十戶,俱兩保園墓所,則三十戶俱兩保定送,自是定式矣,今此永陵原守護軍三十戶外四十戶,俱兩保加定之意,分付兵曹,何如?傳曰,允。
丙申三月二十四日卯時,上詣殯殿。朝奠行禮時,上具祭服,詣內廬次。左承旨金熤,記事官尹翊東,記事官白鳳周,記事官白光澤,殯殿都廳鄭民始,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入,上跪俯伏哭,諸臣俯伏版位左北向哭,上止哭俯伏興,詣罇所西向立,親審斟盞訖,仍詣香案前跪三上香訖,挾侍進盞,上獻盞訖,俯伏興,詣床卓前親行正箸,仍詣版位俯伏哭,諸臣隨哭,上止哭俯伏興,還詣廬次,命諸臣入侍,諸臣以次進伏訖。上曰,王大妃殿湯劑議定後,始煎事,分付藥院。賤臣承命出傳。上曰,藥房入診。賤臣承命召入藥院諸臣進前。上曰,下番兼春秋誰也?鳳周仰奏姓名。上曰,上番誰也?鳳周曰,白光澤矣。上曰,先入者爲下番,何也?出去知前例以奏。鳳周承命還奏曰,翰林奉命出,而兼春秋朴聖鉉,姑未謝恩,故臣爲下番,白光澤爲預備云矣。諸臣以次退出。
丙申三月二十四日卯時,上御泰寧殿廬次。藥房入診入侍時,都提調金陽澤,提調徐命善,副提調洪國榮,記事官韓用龜·白鳳周·朴祐源,醫官方泰輿·慶絢·吳道炯·徐命緯,以次進伏訖。陽澤進伏問候。上曰,大妃殿患候,終無向勝之節,誠爲焦悶矣,昨日膈氣少降之後,又有煩鬱之症,不能寢睡,何以則爲好耶?令醫官議定繼進湯劑,可也。泰輿等曰,此亦感候未及和解之致,今日以養胃湯繼進似好矣。上曰,王大妃殿進御加味人蔘養胃湯一貼煎入。出榻敎上曰,兵曹參議金漢老,自今日勿爲直宿,行副司直金漢耆直宿。出榻敎陽澤曰,校正廳有移設於承文院之敎,而本院方有咨文書役,不無相礙之端矣。命書傳敎曰,大臣旣奏承文院有表咨文書役云,校正廳以春坊爲之,都監一房,以典設司爲之。上曰,順康園追崇,在於大行朝,故祭享等節,依例擧行,而今則禮當祧遷,祭享等節,亦宜有議定之道矣。陽澤曰,然矣。命善曰,今月當行祿都目,而公除前,不敢稟定矣,考見前例,庚子則待公除擧行,丁丑則因特敎當月行之,今番何以爲之乎?上曰,依庚子例擧行,可也。陽澤曰,京貢蔘,當初卜定爲二十斤,而近年以來,此猶不足,其所引用甚多,今則用道與前有異,一年所捧,當以幾斤爲定乎?命善曰,京貢蔘之引用,至於乙巳云矣。上曰,此後大妃殿,當連進蔘劑,其所卜定,亦不可太略,更加消詳稟定好矣。諸臣以次退出。
丙申三月二十四日辰時,上詣殯殿。朝上食行禮時,上具祭服,詣內廬次。都承旨徐浩修,記事官尹翊東,記事官白鳳周,記注官朴聖鉉,殯殿都廳宋煥億,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入,上跪伏哭,諸臣俯伏版位左北向哭,上止哭俯伏興,詣罇所西向立,親審斟盞訖,仍詣香案前跪三上香訖,挾侍進盞,上獻盞訖,俯伏興詣床卓前,親行正箸,仍詣版位俯伏哭,諸臣隨哭,上止哭俯伏興,詣床卓前,親行進茶訖,還詣廬次,命諸臣以次進伏訖。上曰,營造堂郞·禮房承旨入侍。賤臣承命出去,召入營造堂上具允鈺,都廳鄭民始,禮房承旨洪國榮進前,浩修先退。上命國榮讀奏禮曹啓目訖。上曰,兼春秋出去,翰林何日還來知入。聖鉉承命出去,以速爲考出則七日還來,遲則八日還來,還奏矣。上曰,戶房承旨入侍。賤臣承命出去召入戶房承旨徐浩修進前。上命允鈺等曰,召見卿等,非爲他事,大妃殿軫念人力經費,且一闕中三殿似窄,故三年後,欲爲移御,役處徐徐爲之也。上曰,講書院,何間當完役乎?民始曰,當在來月望念間矣。上曰,香大廳則徽寧殿·延福殿通用,何如?允鈺等曰,好矣。民始曰,御齋室在神門外,亦似同用矣。上曰,爲奉惠慶宮,欲營建一堂,何如?浩修曰,以一國仰奉之道,豈不造成乎?允鈺曰,不可不造成矣。上曰,兼春秋出去,肅廟朝袝廟儀軌持入。聖鉉承命出去持入。上曰,元廟室旣奉春秋享時,儲慶宮祭享,於禮似有講定之道,近代已祧,則況遠代乎?昭顯廟亦似有減損之節矣。上命退,諸臣以次退出。
丙申三月二十四日午時,上詣殯殿。晝茶禮行禮時,上具祭服,詣內廬次。同副承旨洪國榮,記事官尹翊東,記事官白鳳周,記注官朴聖鉉,殯殿都廳宋煥億,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入,上跪俯伏哭,諸臣俯伏版位左北向哭,上止哭俯伏興,詣樽所西向立,親審斟盞訖,仍詣香案前跪三上香訖,挾侍進盞,上獻盞訖,俯伏興詣床卓前,親行正箸,仍詣版位俯伏哭,諸臣隨哭,上止哭俯伏興,還詣廬次,煥億先退。上命諸臣入侍,諸臣以次進伏訖。上命國榮書傳敎曰,多人孰設,元非內人供上所係云,今番中宮殿多人廳熟設勿爲磨鍊事,分付工曹。又命書傳敎曰,數昨敦諭,備悉予意,至解摠護之任,則謂卿造朝,當在不日,書啓之到,大失所圖,近因山陵有事,荒迷之中,加以用心,且因王大妃殿欠寧之候,日夕焦遑,雖未及卽爲回諭,其所虛佇之望,何嘗少弛于中?且其本事,予已洞知於伊時科次侍坐之時,卿何嘗有意於其間乎?大抵此事,不在多辨,卿以黃扉舊臣,豈可呶呶於此等情外之言乎?卿須體此至意,安心造朝事,偕來史官傳諭于左議政,仍與偕來。上曰,江華出去翰林行中,幾人隨去乎?兼春秋知入。聖鉉承命出去,以書吏廳直外,無隨去人還奏。上命國榮書傳敎曰,雖是,兼春秋,旣以左右史入侍時,特敎外,左史之使右史出去,殊矣筵體,兼春秋白鳳周汰去。上曰,醫官本院別入直,醫女差備待令,今番置之。出榻敎記事官白光澤進伏,鳳周先退。上曰,地官山論,幾何商礭,而大臣齊會處所知入。賤臣承命出去,以山論未及商礭,而大臣會於闕外還奏。上命退,諸臣以次退出。
丙申三月二十四日申時,上詣殯殿。夕上食行禮時,上具祭服,詣內廬次,右副承旨李養鼎,記事官尹翊東,記注官朴聖鉉,記事官白光澤,殯殿都廳宋煥億,以次陪入。上詣中排設廳,親審祭物訖,詣殯殿內床卓前,親審陳設,出詣盥洗位,盥洗訖,就版位西向立,待正時入,上跪俯伏哭,諸臣俯伏版位左北向哭,上止哭俯伏興,詣樽所西向立,親審斟盞訖,仍詣香案前跪三上香訖,挾侍進盞,上獻盞訖,俯伏興詣床卓前,親行正箸,仍詣版位俯伏哭,諸臣隨哭,上止哭俯伏興,詣床卓前,親行進茶訖,還詣廬次,煥億先退。上命諸臣入侍,諸臣以次進伏訖。上曰,山論旣入來,時原任亦入來與否知入。賤臣承命出去,以未及入來還奏。上曰,時原任大臣看審後,明日來待。出榻敎上曰,山陵都監堂上及錦城尉,率地師金基良入侍。上曰,禮房承旨入侍。賤臣承命召入,禮房承旨洪國榮進伏,養鼎先退。上曰,摠護使入侍,賤臣承命召入摠護使金陽澤進伏。上曰,山論入來矣。陽澤曰,可合處點下伏望。上曰,長湍則遠而延曙則多雜陋,昭寧園近處云云,甚喜矣,坡州則洪奉朝賀,昨言亦不可用,而今何入此?陽澤曰,年運可合處盡抄故耳。上曰,地師將往幾處?陽澤曰,下問諸臣後出送好矣。上命國榮書傳敎曰,奉朝賀·時原任大臣·錦城尉·山陵堂上,率地師金基良·李衡允同爲入侍。上曰,摠護使暫退,同爲入侍。陽澤先退。上曰,時原任入來則入侍。賤臣承命出去,以未及入來還奏。上曰,大司成前望單子入之。聖鉉承命持入。上命國榮書傳敎曰,大司成,前望單子副望金文淳爲之,承旨望口傳擬入。上曰,時原任入來,而奉朝賀承候於惠慶宮出來,則竝入侍。賤臣承命召入,奉朝賀洪鳳漢,領府事金相福,領議政金陽澤,判府事金致仁,判府事韓翼謩,右議政李溵,錦城尉朴明源,山陵堂上洪樂性·尹東暹·李重祜,地師金基良·李衡允進伏。鳳漢曰,聖體,何如?上曰,一樣矣。鳳漢曰,王大妃殿氣候,何如?上曰,一樣矣。鳳漢曰,臣俄已承命進候於惠慶宮,則氣候一樣矣。上曰,地師會者幾人?鳳漢曰,十九人,而山論或疊入矣。上曰,長湍則遠而通津則隔水矣。陽澤曰,舊章陵內,有可見處矣。鳳漢曰,恭陵·順陵火巢外,亦似可見矣。上曰,諸地師,不必盡送矣。陽澤曰,金基良等數人可遣矣。上曰,都廳率往,可也。溵曰,李普溫可去矣。上命國榮書傳敎曰,相地點下處,此非初看審,都廳一員,率地師進詣看審以來。上命退,諸臣以次退出。
丙申三月二十四日西時,上詣殯殿。夕奠行禮時,上具祭服,詣內廬次。同副承旨洪國榮,記事官尹翊東,記注官朴聖鉉,記事官白光澤,殯殿都廳宋煥億,以次陪入。上詣中排設廳,親審祭物訖,仍詣殯殿內床前,親審陳設,出詣盥洗位,盥洗訖,就版位西向立,待正時入,上跪俯伏哭,諸生俯伏版位左北向哭,上止哭,俯伏興,詣樽所西向立,親審斟盞訖,仍詣香案前跪三上香訖,挾侍進盞,上獻盞訖,俯伏興詣床卓前,親行正箸,仍詣版位俯伏哭,諸臣隨哭,上止哭俯伏興,還詣廬次,命諸臣入侍,諸臣以次進伏訖。上曰,俄者所命稟處之事,禮判持入。賤臣承命召入禮曹判書鄭存謙,持稟處啓目進前。上曰,侄孫之侄字,以從字爲定,而侄子之侄字,以從字爲定乎?存謙曰,儒臣之議,一從朱子濮王議,而莫重之事,不敢直請,以朱子說,下端陳達矣。上命國榮讀奏訖。上曰,延福殿參奉則奉安後當擧行乎?存謙曰,當如下敎,而陵官則已出直矣。上曰,延福殿參奉則入仕後給祿事,分付戶曹,而計仕亦依此擧行,可也。上命國榮讀奏承旨口傳望筒訖。仍命書傳敎曰,弘文館副提學鄭履煥爲承旨,牌招入直。又命書傳敎曰,今番使行方物爵謚,各爲封裹,以備臨時之用。又命讀公事訖。上命退,諸臣以次退出。
上在慶熙宮廬次。
藥房都提調金陽澤,提調徐命善,副提調洪國榮啓曰,伏未審夜間,聖體,若何?王大妃殿症候加減,何如?臣等率諸御醫,趁早入侍,議定湯劑繼進與否爲宜,惠慶宮氣候,亦何如?臣等不任終宵憂慮,敢來問安,竝此仰稟。答曰,知道。大妃殿氣候,比昨差勝矣,自今日本院輪回直宿。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿·惠慶宮·中宮殿,政院·玉堂朝哭罷後,口傳問安。答曰,罔極。
大殿·王大妃殿·惠慶宮·中宮殿,政院·玉堂口傳問安。答曰,知道。勿爲問安。
傳于洪國榮曰,藥房三提調入侍。
李普行啓曰,大司憲李溎有稟達事,來詣請對矣。
洪國榮啓曰,領議政金陽澤,右議政李溵有稟達事,來詣請對矣。
李普行啓曰,三司有詣閤外請對矣。
傳于李普行曰,大臣三司入侍。
傳于鄭履煥曰,右副承旨入侍。
備忘記,假長番內官柳仁熙罷職,長番內官吳喜謙從重推考,司謁林興壽汰去。
備忘記,司鑰林興大,司謁差下。
洪國榮,以魂殿都監郞廳,以摠護使意啓曰,魂殿所用祭器不足之數,今當鑄造矣,令日官推擇,則今三月二十七日申時爲吉云,以此日時擧行,而監造官輪回直宿之意,敢啓。答曰,知道。
李普行,以國葬都監郞廳,以摠護使意啓曰,本都監郞廳朴道翔,身病猝重,勢難察任,今姑改差,其代前縣監李得老差下,使之察任,而時無職名,令該曹口傳付軍職,冠帶常仕,何如?傳曰,允。
鄭履煥,以撰集廳言啓曰,甲辰以後政院日記及嗣位前辛丑以後春坊日記中可備參考者,竝爲考出抄錄,送于製述官處,本廳今日罷出之意,敢啓。答曰,知道。
洪國榮,以弘文館言啓曰,因禮曹草記,儲慶宮·毓祥宮·懿昭廟祝式,有自本館博考以奏之命,而臣等學識魯莽,素昧禮書,其何能有所稽考,仰承俯詢之盛意乎?臣等取考經史,則太廟·郊社外,曾孫之稱,未見有可據之文,至於先字,亦於禮經,未見援據者,該曹所啓,只稱某謚某嬪之議,恐似合宜,懿昭廟祝式,於古亦無可據之文,而旣有昭顯廟祝式末後釐正之例,則以此援用,亦似合宜,而莫重典禮,有非臣等蔑學昧識所可妄議,伏惟上裁,敢啓。答曰,知道。
李養鼎,以兵曹言啓曰,今此告訃使一行所把驛馬三十三疋,前已入啓,分定各道,卽接司譯院掌務譯官手本,則又奉兼陳奏之命,故加差譯官三人所騎馬三疋,更爲磨鍊矣。遠道驛馬,勢難及期上來,忠淸道一疋,全羅道一疋,以初面驛馬急速抄擇,上送京中逢點之意,三道監司處,發馬知委,何如?傳曰,允。
李普行,以義禁府言啓曰,鄭厚謙遠竄事,承傳啓下矣。咸鏡道慶源府遠竄,而以承傳內辭意,具罪目,卽爲發遣府書吏,押送配,何如?傳曰,允。
李普行,以義禁府言啓曰,海南縣屛裔罪人尹養厚,機張縣投畀罪人尹泰淵等,爲先移配絶島,嚴加荐棘事,承傳啓下矣。尹養厚慶尙道巨濟府移配,尹泰淵全羅道扶安縣蝟島鎭移配,而以承傳內辭意具罪目,依例發遣府都事,仍令押送于各其配所,嚴加荐棘,何如?傳曰,允。
假注書徐有成書啓,議政府左議政金尙喆,今方移向于東部惠化門外遜谷里,臣旣承偕來之命矣,仍爲隨往之意,敢啓。答曰,知道。
大司憲李溎箚曰,伏以易曰,開國承家小人勿用,小人猶然,況亂賊乎?肆昔明宗大王大喪,未過公除,而相臣李浚慶,率百官請討奸臣沈通源,仁祖大王大喪,未行因山,而先正臣宋浚吉,以憲臣請討賊臣自點,若今日之鄭厚謙,卽亦通源·自點,而其地處之逼,包莊之凶,又是通源·自點之所無,蓋自五六七年以來,世道之乖亂,國勢之岌嶪,人心之疑懼,一則厚謙,二則厚謙,其妖肚逆腸,天生戾種,自在童騃,奸竅已穿,及至成長,禍心漸萌,依籍城社,出沒深嚴,而所事者,密覘上意也,憑恃寵靈,脅制朝廷,而所營者,陰移國柄也,覊絡將相而作爲羽翼,主張銓選而排布氣勢,嚬笑之間而榮枯判焉,淵膝之際而殺活分焉,殆所謂手握王章,口含天憲,於是而一種患得失之徒,靡然爭附,猶恐或後,甚至於辛壬三凶之爲先王萬世之讐者,猶且欺蔽斡旋,復其官秩,惟我先大王涵育覆庇之仁,何負於渠,而乃忍爲此,至於謙喜之宅,鷄龍之庄,無論其工費鉅萬,古所謂乾岡之枕,符讖之應,擧世譁傳,神人俱憤,跡其所行,無一事之非犯分,無一日之非賣國,噫嘻痛矣,天下寧有是耶?然而此在渠,猶屬細故,又有窮天極地之惡,國人齊憤,誓不共生者,惟我先大王祖孫相依之敎,可以感動臣隣,除非有莽操懿溫之心,則孰無筵頸願戴之情,而厚謙則敢蓄猜嫌,常懷忿懟,傲慢之態,見於色辭,譸張之說,恣意誑惑,其疑動之跡,危逼之形,雖昔之耉輝,無以過此,只賴我先大王,照之以日月,鎭之如山岳,讚奸莫行,慝謀未逞,得至有今日,而伏想我殿下,追思旣往,亦必有澟然而心寒矣。惟其梟心未化,狼毒故在,乃於名位旣定,百僚齊賀之日,身帶春官,偃然不起,終日牌召,悍然違拒,顯有抵敵爭抗之意,畢意指顧之間,幻出翔雲之妖逆,敢售其疑亂授受之計,此其罪萬戮猶輕,而乃者昊天降割,萬姓號擗之時,猝然托疾,扶杖緩步,略無哀遑之色,殯殿將事之命,是出我殿下至仁聖意,而乍入旋出,顯示厭苦之色,其心所在,路人皆疑,渠之頂踵毛髮,莫非先王之賜,而尙忍如此,則是可謂有人心而有臣節乎?擧其平生,無非罪惡,而此尤彰著現露,萬目難掩,則雖咸聚軍民,快示顯戮,夫孰曰不可哉?顧今防川將決,伏火必挑,衆怒如沸,群情難遏,渠亦自知其不免,則窮寇困獸,何慮之不出而何變之不圖耶?臣念之至此,不覺心顫而骨靑。嗚呼,先大王,以宗社生民之重,付之於殿下,其欲愛護而全安者,庸有其極,而今殿下係戀私義,一向涵貸,則豈不有乖於古聖王繼志述事之義,而哀禮無憾,自盡大事,亦不過爲細節末文而止耳。伏願殿下,惕然遠覽,赫然明斷,以厚謙前後罪惡,布告中外,明正典刑,以絶姦宄,以杜禍亂焉。至於和緩翁主,眞所謂是母是子,國人之所共讐懟者也,而長處禁中,絶罕出宮,其內外交煽之跡,灼然可見,到今情地殊前,疑忌轉甚,其暗售潛逞,將不知做出何等變怪,昔周公,只是王室之輔相,而以其身係宗國之安危,不敢屈法於管蔡,況殿下上奉宗廟,下係億兆,奈何自輕而或忽於防患之道耶?亦願卽日屛出,早賜勘處,以淸宮禁,以絶覬覦,以爲宗社生民之幸焉。答曰,省箚具悉。此非酬應之時,以待公除後處分。
政院啓曰,伏以臣等,卽伏見大司憲李溎箚本,則鄭重謙母子之罪,不可一刻容貸於覆載之間,而此非獨都憲之言,卽是國人之齊憤而所共欲誅也,及奉批旨,以待公除後處分爲敎,固知嚴廬深墨之中,實出諒闇之意,而此何等罪惡,而不卽允許乎?一日不允則有一日之憂,二日不允則有二日之憂,國勢之危懍,人心之沸鬱,庸有極哉。伏乞聖上,快揮乾斷,亟賜處分,以折妖孼,以安宗社,千萬幸甚。答曰,已諭於入侍矣。
校理李昌漢疏曰,伏以臣卽伏見大司憲李溎箚本,則鄭厚謙母子之罪惡,不可頃刻容貸於覆載之間,而此豈獨都憲之言哉?實是人得以誅之者也,及奉批旨,以待公除後處分爲敎,臣固知聖意出於諒闇不言,而雖在公除之前,亂逆必討,卽我列聖朝家法,此則都憲之箚,已備陳之矣,若不卽賜允從,則國家禍機,將不知至於何境,豈不懍然寒心哉?臣之自來情勢,不敢以見職自居,卽通朝之所共知,聖明之所俯燭,而沐浴義重,他不暇顧,敢此沫血陳章。伏乞快揮乾斷,亟從都憲箚請,以安宗社,千萬幸甚。答曰,省疏具悉。已諭於入侍矣。
大司諫李碩載箚曰,伏以鄭厚謙母子之罪惡,可勝誅哉?危機藏於宮闈之間,奸萌著於朝廷之上,罪通天地,憤積神人,厥惟久矣,今者憲箚,王章可伸,而何殿下拘於公除之限,而不卽允從耶?當此人心憂懼,國言愈激之時,一日不誅則有一日之憂,二日不誅則有二日之憂,而臣適忝諫職,豈昧首先請討之擧哉?不幸旬日以來,猝得風症,半體不遂,詣臺登筵,其勢末由,敢效輿疾之義,擔詣闕外,替進短箚。伏乞聖明,廓揮乾斷,亟正厚謙母子之罪,以洩國人之憤,幸甚。答曰,省箚具悉。已諭於入侍矣。
校理鄭宇淳·兪恒柱,副校理李命勳,修撰朴在源·吳大益,副修撰金載人·尹行修箚曰,伏以臣等,卽伏見大司憲李溎箚本,乃是請討鄭厚謙母子之罪也。噫嘻痛矣,厚謙窮天極地,可勝誅哉?憑藉寵靈,籠絡朝紳,氣勢所及,禍福立判,至於燕喜之卜宅,鷄龍之點庄,可見其叛形已具,而乃於我殿下聽政之初,百僚齊賀之日,乃敢偃然不參,顯懷不滿之心,而其母子之內外交煽,暗地逞凶,醖釀禍機,無所不至,臣民之心,不寒而栗,都憲之箚,槪已論列其罪惡,臣等不暇一一煩複,而此非李溎一人之言,乃是國人之所共齊憤者,則誠不可一日容貸於覆載之間,而今承待公除處分之敎,臣等相顧愕胎,竊不勝憂憤抑塞之至,臺臣沐浴之請,旣出於擧國公共之論,而若使一日遲緩則有一日之憂,二日遲緩則有二日之憂,雖此哀疚靡遑之中,豈可暫時稽留,不思所以慮害防患之道乎?伏乞聖上,廓揮乾斷,亟賜處分,以安宗社,以快輿憤,屛出翁主,遠跡城闉,使不得出入宮禁,此爲呼吸間急先之務,快從憲臣之請,尤不可緩也。臣等又有所憤惋者,海南定配罪人尹養厚,機張定配罪人尹泰淵,乃厚謙之腸肚相連,日夜綢繆,凶謀秘計,無不相關,當此嚴討之日,不可不鋤治其黨與,何可只以本罪編配而止乎?爲先移配絶島,嚴加荐棘,斷不可已也。答曰,省箚具悉。已諭於入侍,尹養厚·尹泰淵事,依施。
丙申三月二十五日卯時,上詣殯殿。朝奠行禮時,上具祭服,詣內廬次,同副承旨鄭履煥,記事官尹翊東,記注官朴聖鉉,記事官白光澤,殯殿都廳鄭民始,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入,上跪俯伏哭,諸臣俯伏版位左北向哭,上止哭俯伏興,詣罇所西向立,親審斟盞訖,仍詣香案前跪,三上香訖,挾侍進盞,上獻盞訖,俯伏興,詣床卓前,親行正箸,仍詣版位俯伏哭,諸臣隨哭,上止哭俯伏興,還詣廬次,諸臣以次退出。
丙申三月二十五日卯時,上御泰寧殿廬次。藥房入診入侍時,都提調金陽澤,提調徐命善,副提調洪國榮,記事官韓用龜,記注官朴聖鉉,記事官白光澤,醫官方泰輿·慶絢·吳道炯·徐命緯,以次進伏訖。陽澤曰,夜間聖體,若何?上曰,一樣矣。陽澤曰,王大妃殿未寧之候,果若何?上曰,向勝後一樣矣,養胃湯今日亦當進御乎?泰輿等曰,繼進似好矣。上曰,王大妃殿進御加味人蔘養胃湯一貼煎入。出榻敎上曰,醫官輪直,行司直金漢耆,輪直間直宿都監處所,還移香室。出榻敎上命都憲入侍,大司憲李溎進前。上曰,何爲而來?溎曰,此時請實爲重難,而事有係國家安危者,故不能遲待公除,敢此請對矣,臣氣短言塞,不能詳達,當以袖箚讀奏矣,因讀奏袖箚訖。起伏曰,臣旣以文字備陳矣,宗社之托,惟在殿下一身,聖躬安然後,宗社司安矣,請速賜處分。上曰,公除前似不當批答矣。陽澤曰,臺箚則似當有批答矣。上命書批答曰,省箚具悉。此則酬應之時,公除後當處分矣。國榮曰,今此箚子,關係甚重,亟賜處分似好矣。溎曰,臣亦知公除前請對之爲重難,而今此厚謙,殆同窮寇,不知何樣變怪,出於何處,故敢此陳箚矣。上曰,予非持疑而然也。溎曰,朝廷之上,旣有賊臣,則殿下之身,亦豈安乎?上曰,予亦有不忍之心矣。僉曰,關係甚重,豈可若是下敎耶?上曰,沈通源時則乃是廷請,而初啓不爲允從矣。溎曰,臣之陳箚,無異啓辭矣。陽澤曰,今見憲長之箚,則厚謙乃是元惡大憝,恐不可處分之緩緩矣。溎曰,罪惡通天,而今始請討,猶晩矣。上曰,予非難於處分而然矣。上曰,袖箚亦有批答之例乎?注書出去知奏,可也。賤臣承命出來,諸臣亦退出。
丙申三月二十五日辰時,上詣殯殿。朝上食行禮時,上具祭服,詣內廬次。右副承旨洪國榮,記事官尹翊東,記注官朴聖鉉,記事官白光澤,殯殿都廳鄭民始,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入,上跪俯伏哭,諸臣俯伏版位左北向哭,上止哭俯伏興,詣樽所西向立,親審斟盞訖,仍詣香案前跪三上香訖,挾侍進盞,上獻盞訖,俯伏興詣床卓前,親行正箸,仍詣版位俯伏哭,諸臣隨哭,上止哭俯伏興,詣床卓前,親行進茶訖,還詣廬次,諸臣以次退出。
丙申三月二十五日午時,晝茶禮陪祭入侍時,都承旨徐浩修,記事官韓用龜,記注官朴聖鉉,記事官白光澤,都廳郞廳鄭民始,以次陪進。上自廬次,詣魂殿中排設廳,視膳訖,入自東挾門,內侍陳設,上出自東挾門,詣盥洗所盥洗訖,就版位上俯伏哭,在位者皆哭,上詣尊所斟酌,跪香案前三上香,獻酌訖,正箸,出自東挾門,又就版位上俯伏哭,在位者皆哭,上止哭,還廬次,諸臣退出。
丙申三月二十五日申時,上御廬次。大臣·三司請對入侍時,領議政金陽澤,右議政李溵,執義金樂洙,司諫洪彦喆,掌令申昕,掌令金鍾善,持平沈基泰,獻納李枰,校理鄭宇淳,正言沈商賢,修撰朴在源,右承旨李普行,記事官尹翊東,注官朴聖鉉,記事官白光澤,以次進伏訖。陽澤曰,聖體,何如?上曰,一樣矣。陽澤曰,王大妃殿氣候,何如?上曰,一樣矣。陽澤曰,惠慶宮氣候,何如?上曰,一樣矣。溵·厚謙貫盈之罪逆,非獨李溎一人之言,乃一國共公之論,故臣等敢來請討矣。陽澤曰,厚謙之罪逆,不容形言,一毛一髮,莫非聖恩,而渠之罪惡,若是貫盈,公議之始發,亦太晩矣,年來世道之乖變,朝象之渙散,皆是厚謙之罪惡,伏願速正邦憲。溵曰,自上雖欲寬恩,而公議不可孤矣。陽澤曰,人臣罪逆若此,而豈可一刻容貸於覆載之間乎?普行曰,厚謙不但得罪於殿下,得罪於大行朝,未有若厚謙之甚者,因泣奏曰,擧國共公之論,殿下拘於小節,決不可一刻容恕,請快循公議。溵曰,厚謙之罪逆已著,不可一時置之於覆載之間,伏願快決聖斷。上命普行書傳敎曰,當初靳允,予意在焉,大臣·三司,請對討罪,恭默之時,有難多言,鄭厚謙施以遠竄之典,翁主旣已出第,今無可論矣。陽澤曰,在渠罪逆,律太輕矣。溵曰,律太輕,極邊合宜矣。普行曰,遠竄太輕,絶島合宜矣。上曰,漸次加之矣。陽澤曰,如此通天罪惡,前古所無,欲揄揚先大王至行純德,則亟正厚謙之罪,至當矣,年來科擧之不公,政官之不得容手於一官一邑者,莫非厚謙之罪惡,則處分嚴截,然後盛德有光矣。上曰,參酌而有次第事矣。溵曰,筵席不敢盡達,而亟施嚴討之典,伏望。普行曰,厚謙罪惡,早未上達者,此皆臣等之罪也,其在殿下誠孝,決不可寬恩,此不待在下公議耳。溵曰,引儀趙榮約,是豈束帶從宦者,渠之地處陋汚,不可置之朝籍,爲先刊去仕版,當該擬望銓官,罷職,何如?上曰,依爲之。出擧條上曰,當該擬望銓官罷職。出榻敎溵曰,闕內跟隨,法固自申嚴,臣等亦屢次申飭,而雖以今日言之,雜人多入,有違淸肅禁中之意,騎曹入直堂郞,竝罷職,何如?上曰,依爲之。出擧條上曰,今日入直騎曹堂郞,罷職。出榻敎執義金樂洙,司諫洪彦喆,掌令申昕,掌令金鍾善,持平沈基泰,獻納李枰,校理鄭宇淳,正言沈商賢,修撰朴在源曰,鄭厚謙母子之罪惡,可勝誅哉?罪關宗社,憤積神人宮闈之間,潛藏危逼之機,朝廷之上,已著亂孼之漸,國人齊憤,誓不共生者,亦已久矣,卽者憲長之箚請,可得以快伸王法,而乃殿下拘於公除之限,而不賜允許,嗚呼,以我殿下之明聖,豈不念宗國之重,而以貽一日二日之憂耶?當此人心危懼,國勢岌嶪之時,不容一刻少緩,而乃於大僚之請,只施遠竄之典,臣等益不勝抑塞之地,究厥罪狀,若可以遠竄薄勘而止,則當此深墨哀疚之中,臣等豈可相率瀆擾之至此哉?臣等謂亟正厚謙母子之罪,上告下布,以洩國憤冝矣。上曰,予意有在,不允。出擧條陽澤曰,撰集之役,今纔告訖,而其所裒輯,極甚汗漫,難以領略云,就其中最關重,當載錄處,不可不一番校檢,重臣中趙明鼎·黃景源,可合是任,使之着實擧行,何如?上曰,依爲之。出擧條上命退,諸臣以次退出。
丙申三月二十五日申時,上御廬次。右副承旨入侍時,右副承旨洪國榮,記事官尹翊東,記注官朴聖鉉,記事官白光澤,以次進伏訖。上曰,都廳入侍。賤臣承命召入,殯殿都廳鄭民始進伏。國榮曰,堂箚規例,本來謹嚴,玉堂諸員,齊會本館,同爲拜箚,乃是古法,而今日堂箚時入直外,儒臣初不來會,只書簡通謹悉云,此已未安,而至於入直玉堂,則旣已陳箚,未承批前,又復請對,其亦疎率,諸儒臣一竝從重推考,何如?上曰,依爲之。上命退,諸臣以次退出。
丙申三月二十五日申時,上詣殯殿。夕上食行禮時,上具祭服,詣內廬次。左副承旨李養鼎,記事官尹翊東,記注官朴聖鉉,記事官白光澤,殯殿都廳鄭民始,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入,上跪俯伏哭,諸臣俯伏版位左北向哭,上止哭,俯伏興,詣罇所西向立,親審斟盞訖,仍詣香案前跪,三上香訖,挾侍進盞,上獻盞訖,俯伏興,詣床卓前,親行正箸,仍詣版位俯伏哭,諸臣隨哭,上止哭,俯伏興,詣床卓前,親行進茶訖,還詣廬次,諸臣以次退出。
丙申三月二十五日酉時,上詣殯殿。夕奠行禮時,上具祭服,詣內廬次。左承旨金熤,記事官尹翊東,記注官朴聖鉉,記事官白光澤,殯殿都廳鄭民始,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入,上跪俯伏哭,諸臣俯伏版位左北向哭,上止哭,俯伏興,詣罇所西向立,親審斟盞訖,仍詣香案前跪,三上香訖,挾侍進盞,上獻盞訖,俯伏興,詣床卓前,親行正箸,仍詣版位俯伏哭,諸臣隨哭,上止哭,俯伏興,還詣廬次。上曰,明日卽國忌,祭奠當用素膳,而私家亦有如此之例乎?注書往問于摠護使。賤臣承命往藥院,傳于摠護使金陽澤,則以大行朝,每於國忌進素膳,而知禮之家,亦有葬前素祭之事云,還奏,諸臣以次退出。
上在慶熙宮廬次。
自酉時至夜五更,灑雨或下雨,測雨器水深二分。
藥房都提調金陽澤,提調徐命善,副提調洪國榮啓曰,伏未審夜間,聖體,若何?王大妃殿氣候,何如?今日率諸御醫,趁早入侍,議定繼進湯劑與否爲宜,惠慶宮氣候,亦何如?臣等不任終宵憂慮,敢此問安,竝爲仰稟。答曰,知道。入侍。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿·惠慶宮·中宮殿朝哭後,政院·玉堂口傳問安。答曰,罔極。
徐浩修啓曰,同副承旨鄭履煥今日病不仕進,卽爲牌招,何如?傳曰,允。
傳于徐浩修曰,戶房承旨與營建堂上,入侍。
傳于金夏材曰,副提學持六君子湯入侍。
又傳于曰,左副承旨入侍。
又傳于曰,都承旨持同副承旨鄭履煥上疏,詣閤。
假注書望尹翊東病,代以柳孟養爲假注書。
傳于金夏材曰,六君子湯人蔘減七分,以五分煎入。
金夏材,以吏曹言啓曰,全羅監司今當差出,而擬望之人乏少,承旨竝擬以入之意,敢啓。傳曰,知道。
吏曹口傳政事,刑曹判書蔡濟恭·李重祜·黃景源,兵曹參知朴師海·尹承烈·任珹,兵曹佐郞尹履相·吳彦啓·嚴思憲,刑曹佐郞洪箕敍·宋重鉉·鄭衡臣,禁府都事金寧·洪景仁·趙德洵,比安縣監李錫稷·金載均·洪進漢,落點在筵說中。
吏曹口傳政事,承旨前望單子,以金夏材爲承旨。
吏曹口傳政事,全羅監司趙㻐·李普行·鄭象仁。傳于徐浩修曰,李普行爲之。
金熤,以吏曹言啓曰,尙州牧使今當差出,而本州以嶺南劇邑,物衆地大,素稱難治,不可不擇差同道及他道有聲績未準朔守令,竝擬以入之意,敢啓。傳曰,知道。
吏曹口傳政事,尙州牧使李禾·趙載萬·趙榮克。以尙州牧使望筒,傳于金夏材曰,李禾爲之。
傳于洪國榮曰,罪人趙曮押去時,道路討食,一切嚴禁,倍道,自前只有倍道之名,而無其實,當直都事招致嚴飭。
金夏材,以撰集廳言啓曰,日記撰集中,更爲抄節事,命下矣。郞廳申大年·金致顯·李在學·嚴思晩,使之仍察,何如?傳曰,允。
洪國榮,以禮曹言啓曰,孝純王后考贈領議政趙文命,妣贈花原府夫人金氏,贈完興府夫人李氏,四仲朔四名日及忌辰日墓所祭需,依他王后考妣例題給事,分付該司,而守墓軍亦令兵曹定給,何如?傳曰,允。
金夏材,以義禁府言啓曰,趙曮姑先投畀於渭原郡,倍道押付事,命下矣。以傳敎內辭意具罪目,卽爲發遣府都事,倍道押送配所之意,敢啓。傳曰,知道。
洪國榮,以義禁府言啓曰,李宅鎭施以竄配之典,安寬濟依施屛裔之典事,承傳啓下矣。李宅鎭咸鏡道明川府竄配,安寬濟慶尙道泗川縣屛裔,而以承傳內辭意具罪目,依例發遣府書吏羅將,押送于各其配所,何如?傳曰,允。
校理鄭宇淳·兪恒柱,副校理李命勳,修撰朴在源·吳大益,副修撰金載人·尹行修箚曰,伏以臣等於昨日,以鄭厚謙母子之亟正王法事,先陳短箚,繼又與兩司諸臣,合辭以請,而竟未蒙允許之音,臣等不勝憂鬱抑塞之至。嗚呼厚謙,罪貫惡極,萬戮猶輕,覆載之所難容貸,神人之所共積憤者,故大臣言之,喉院爭之,三司又繼而論之,於此可見一國之公議,而人人皆可得以誅之者也。當此人心危懼,國事澟綴之時,懲討之擧,尤不可一刻少緩,則何殿下,只施薄竄之罰,而終靳當行之典乎?又況其母,旣與其子,同惡相濟,罪無異同,則豈可以出在私第,置而不論乎?伏乞聖上,廓揮乾斷,亟賜處分,明正典刑,千萬幸甚。取進止。答曰,省箚具悉。不允。
掌令申昕箚曰,伏以,嗚呼,遠竄罪人鄭厚謙母子,不可一日容貸之罪,臣於昨日,隨諸臣而齊籲,天聽邈然,一兪終靳,豈以我聖上廓然大度,不思所以爲宗社奠安之圖耶?是非今日群下所期望於一初淸明之治者,竊不能無憾於天地之大也。嗚呼殿下,豈以厚謙母子之罪,略施薄警,足以懲畏而不從群請耶?若其罪惡,大僚諸臣,洞陳無餘,實是罪通天地,惡貫神人之元惡大懟,則三尺至嚴,邦有常刑,不容暫貸也明矣。抑以嚴廬恭默之中,拘於公除之限,不加處分,則在昔宣祖朝,沈通源卽一奸臣,而再啓卽允,況今厚謙母子貫盈之惡,旣非通源之比,而先朝已行之法,獨非我殿下遵述之謨,一日二日,上下相持,國體徒損,公憤愈鬱,則其可曰國有法乎?伏願聖明,亟允諸臣之請,以洩臣民之憤焉。厚謙之罪,今旣彰著,則在春秋先治黨與之義,其附麗綢繆者,亦宜鋤治,以絶他日之慮,嗚呼,昨年九月十一日,大行大王所下傳敎中,工判下二字,實出於靜攝之中,未及照察之敎,則伊日入侍承旨事,當停筆仰奏,卽請反汗,而其時都承旨李宅鎭,晏然承書,少無疑難之色,頒示入路,看作當然之事,眼無儲君,只有厚謙,其心所在,將欲何爲,若其平日父事厚謙,至登假子之謠者,亦屬渠細故,臣謂前都承旨李宅鎭,爲先絶島荐棘,斷不可也。嗚呼,厚謙之氣焰鴟張,黨援四布,六七年來,士夫之間,名義都喪,搢紳之列,勢利是趨,此爲有識之竊歎,亡國之一端,而至如安兼濟,亦其私人也,稟得奸細之性,濟以便佞之態,蠅營蝨附,奴顔婢膝,閃忽譸張,陰構異己之人,假權鬻勢,招誘嗜利之輩,打成窩窟,恣行胸臆,乘時推排,驟躐亞卿,及叨湖藩,專事貪饕,累萬石軍餉,隨手飜弄,恣意乾沒,因循未捧,永爲湖民無窮之害,芹洞舊居,猝變傑構,通區竝隣,甍桶橫亘,見者驚目,行路竊罵,瓜歸數月,旋按南臬,手勢愈滑,貪虐益甚,輦載馬輸,式月不絶者,盡歸厚謙之家,不恤民憂,專事媚悅,跡同掌庫之私奴,情勝置膝之愛子,擧世指目,巷謠已騰,而人莫敢誰何者,非畏兼濟,實畏厚謙,而此猶渠薄罪也。鷄龍之讖,自古已傳,四百年來,人不敢占居,則噫彼兼濟,亦一今日之臣,而身帶方伯,爲鄭氏立功,欲符其驗,出財動民,大營別業,萃構廣庄,都是錦營之助成,道路來往之人,無不疾首痛心,而渠則氣意揚揚,顯有自多之色,究厥所爲,萬萬叵測,其在國法,不可少貸,臣謂全羅監司安兼濟,爲先削去仕版,其罪狀,亟令王府嚴鞫得情,快施當律,虛逋之軍餉,明覈究實,一一徵推,以備陰雨,斷不可已也,其兄寬濟,性尤陰包,行又凶悖,敢於乙亥逆獄之後,乃以其子,爲鳳輝之曾孫壻,不畏三尺,自同無故,赴擧占科,罪固難貰,而玉署淸選,看作儻來之物,厭然冒出,其辱朝廷而玷名器,於斯極矣。此等之類,臣不欲汚諸筆舌,而其連姻凶逆,放肆無忌之罪,不可不正,臣謂安寬濟館職告身,亟令收還,仍施屛裔之典,斷不可已也。取進止。答曰,省箚具悉。上款事不允,李宅鎭論列旣如此,施以竄配之典,安兼濟亦施削黜之典,寬濟事係隄防,依施。
獻納李枰箚曰,伏以厚謙母子罪惡,叛心已露,逆節昭著,懲討之嚴,已悉於都憲之袖箚,臣等之合辭,此是不可一日容息於覆載者,而兪音尙靳,罪止遠竄,王章未伸,輿情愈激,臣達宵繞璧而不寐,更申前說於深墨之下,惟聖明,亟揮乾斷,快賜允從焉。噫,彼厚謙,與麟漢·翔雲,腸肚相連,雄唱䳄和者也,代聽之前,有麟漢放肆不滿之言,代聽之後,有翔雲陰譎叵測之疏,則雖以厚謙骨肉之親,心寒骨靑,固當一刀割斷之不暇,而前判書趙曮,締結養厚,附麗厚謙,昨冬秉銓也,首擬春曹,必欲角勝於貳極,究厥心跡,路人所知,至於貪財之狀,虐民之罪,渠猶屬薄物細故,而西關之人,至今傳說,欲食其肉,年前宋聚行之疏,眞是實際語也。日月稍久,臣未能條列,而伊後道臣則必無不知之理,殿下若欲採實,一番下詢,孰敢營護貪夫,欺罔天聽乎?前參判元義孫,曾任湖南也,締結通引居官之柳宗厚,散出貿鹽價二萬兩於沿海諸邑,三四月間,鹽一石價以三四錢,定給於浦民,及其六七月長霖之時,一石價反以二兩錢收捧,且貿牟,稱以羅里倉所備,廣貿九千石,而朝家作定則每石價以一兩二錢,而折半則先爲取用,每石以六錢,六七月間,散給列邑,及其十月間,則仍爲作租,轉以折米,未滿半歲,取息三蓰倍,而其心猶以爲不厭,營還耗米,爲九千石,而元用之外,加用萬石米難充數,則每石以二兩價,勒散諸邑,以爲充數之地,剝割殘民,專爲肥己,如許貪饕,曾是初聞,不可事在旣往而置之,前判書趙曮,前參判元義孫,竝施屛裔之典,一以示不同國之義,一以使懲貪墨之習焉。取進止。答曰,省箚具悉。上款事不允,趙曮事已處分,元義孫事,更待下敎。
丙申三月二十六日卯時,上御廬次。戶房承旨入侍時,行都承旨徐浩修,記事官尹翊東,記注官朴聖鉉,記事官白光澤,以次進伏訖。浩修曰,尙方貢墨分定之規,各道皆有次第,平安道則五月七月當次,黃海道則四月六月當次,而自尙方,誤爲發關,四月六月,竝令平安·黃海兩道進貢,今旣上來,狀聞亦已啓下矣。事異恒式,殊涉不察,下吏則自尙方從重科罪,而上來之貢墨則還下送,反有弊端,何以爲之乎?上曰,移施於後次,可也。出擧條上命浩修書傳敎曰,惠慶宮進獻中,工曹之黃毛,尙衣院之眞墨,不爲磨鍊,其令戶曹,更考定例,別單書入。上曰,兵·刑曹堂郞·金吾郞·守令有闕代,竝口傳差出。上命退,諸臣以次退出。
丙申三月二十六日卯時,上詣殯殿。朝奠行禮時,上具祭服,詣內廬次。右承旨李普行,記事官尹翊東,記注官朴聖鉉,記事官白光澤,殯殿都廳鄭民始,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入,上跪俯伏哭,諸臣俯伏版位左北向哭,上止哭,俯伏興,詣罇所西向立,親審斟盞訖,仍詣香案前跪三上香訖,挾侍進盞,上獻盞訖,俯伏興,詣床卓前,親行正箸,仍詣版位俯伏哭,諸臣隨哭,上止哭,俯伏興,還詣廬次。上曰,藥房及戶房承旨入侍。出榻敎諸臣以次退出。
丙申三月二十六日卯時,上御泰寧殿廬次。藥房入診,戶房承旨同爲入侍時,都提調金陽澤,提調徐命善,副提調洪國榮,記事官韓用龜,記注官朴聖鉉,記事官白光澤,都承旨徐浩修,醫官方泰輿·慶絢·吳道炯·徐命緯,以次進伏訖。陽澤曰,夜間聖體,若何?上曰,一樣矣。陽澤曰,王大妃殿氣候,何如?上曰,向勝後一樣,而時有挑動之候,湯劑令醫官議定,可也。泰輿等曰,挑動之候,乃是痰候也,養胃湯則停止,以蔘香散進御,似好矣。上曰,王大妃殿進御加味人蔘養胃湯停止,加減蔘香散前方中,去山藥·蓮肉,加具母·半夏曲加一錢,自今日煎入。出榻敎陽澤請診候,上曰,止之。陽澤曰,湯劑之停止,今已多日,診候然後,可以議定湯劑矣。上曰,只令吳道炯診候,可也。道炯診候訖,退伏曰,左三部則調均,而右三部則頗有沈意,脾胃脈候甚弱矣,心腎湯固好矣,而五分蔘料猶不足,加一錢進御似好矣。上曰,每進蔘劑,則輒有害奈何?道炯曰,今則與他時有異,雖入一錢蔘料,少無所妨於胃中熱候矣。上曰,進御加減心腎湯,依前方自今日煎入。出榻敎命善曰,嗣位後,翊衛司參下官六品遷轉,乃舊例,今亦依此擧行,何如?上曰,依爲之。出擧條諸臣以次退出。
丙申三月二十六日辰時,上詣殯殿。上食行禮時,上具祭服,詣內廬次。右副承旨洪國榮,記事官尹翊東,記注官朴聖鉉,記事官白光澤,殯殿都廳鄭民始,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入,上跪俯伏哭,諸臣俯伏版位左北向哭,上止哭俯伏興,詣罇所西向立,親審斟盞訖,仍詣香案前跪,三上香訖,挾侍進盞,上獻盞訖,俯伏興,詣床卓前,親行正箸,仍詣版位俯伏哭,諸臣隨哭,上止哭俯伏興,詣床卓前,親行進茶訖,還詣廬次,命諸臣入侍,諸臣以次進伏訖。上曰,都承旨持同副承旨鄭履煥上疏詣閤。賤臣承命出傳。上曰,追崇請謚方物,載於通文官誌,通文官誌在於何處,知入。賤臣承命出去,以在於弘文館還奏。上命退,諸臣以次退出。
丙申三月二十六日巳時,上御泰寧殿廬次。藥房入診入侍時,都提調金陽澤,提調徐命善,副提調洪國榮,記事官韓用龜,記注官朴聖鉉,記事官白光澤,醫官方泰輿·慶絢·吳道炯·徐命緯,以此進伏訖。陽澤曰,午間聖候,若何?上曰,氣甚憊苶,藥物停滯矣。仍命醫官診候,泰輿等診候訖。退伏曰,左三部平均,而胃脈之弱,一樣矣,心腎湯乃是寒冷之劑,故有膈滯之候,今姑停止,香砂六君子湯入人蔘五分,進御似好矣。上曰,進御加味心腎湯,今姑停止,六君子湯加香附子·當歸·干汁炒·白芍藥炒各一錢,縮砂五分,人蔘加二分煎入。出榻敎上曰,完伯不可不擇差矣,誰果好耶?陽澤曰,趙㻐好矣,而副末望,姑未商量矣。上曰,以古道言之,外輕而內重,須商量備擬,可也。命書傳敎曰,全羅監司問于大臣,口傳差出,內局先退。
丙申三月二十六日巳時,上御廬次。右副承旨入侍時,右副承旨洪國榮,記事官尹翊東,記注官朴聖鉉,記事官白光澤,以次進伏訖。上曰,營造堂郞入侍,而都廳先爲入侍。賤臣承命出傳,先爲召入營造都廳鄭民始進前。上曰,左副承旨持同副承旨上疏入侍。賤臣承命出去,召入左副承旨李養鼎,國榮·民始先退。養鼎持鄭履煥上疏進前,上命養鼎讀奏訖。仍命書傳敎曰,原疏以待公除後下敎,上命持入掌令申昕箚子。賤臣承命出去持入,上命養鼎讀奏,仍命書批答訖。養鼎曰,厚謙母子貫盈之罪,上通于天,伏願亟行王法。上曰,承旨請殺之,知其罪何罪也。養鼎曰,諸臣已悉陳,臣無更奏者矣,李宅鎭則臺臣請以荐棘而施以竄之典,徒年亦竄配矣,以遠竄擧乎?上曰,問前例爲之,可也。養鼎曰,安兼濟之罪惡,重於李宅鎭,而削黜之典大輕矣。上曰,安寬濟何事也?養鼎曰,鳳輝之曾孫女,寬濟娶爲子婦矣。上曰,領相留待。出榻敎上命退,諸臣以次退出。
丙申三月二十六日午時,上詣殯殿。晝茶禮行禮時,上具祭服,詣內廬次。右副承旨洪國榮,記事官尹翊東,記注官朴聖鉉,記事官白光澤,殯殿都廳鄭民始,以次陪入。上詣中排設廳,親審祭物訖,仍詣殯殿內床卓前,親審陳設,出詣盥洗位,盥洗訖,就版位西向立,待正時入,上跪俯伏哭,諸臣俯伏版位左北向哭,上止哭,俯伏興,詣樽所西向立,親審斟盞訖,仍詣香案前跪,三上香訖,挾侍進盞,上獻盞訖,俯伏興,詣床卓前,親行正箸,仍詣版位俯伏哭,諸臣隨哭,上止哭,俯伏興,還詣廬次,諸臣以次退出。
丙申三月二十六日未時,上御廬次。右副承旨入侍時,右副承旨洪國榮,記事官尹翊東,記注官朴聖鉉,記事官白光澤,以次進伏訖。上命國榮書傳敎曰,旣承慈旨,藥院撤直。又命書傳敎曰,予氣憊甚,副提調本院入直。又命書傳敎曰,今日代奠官替酌。上曰,行副司直金漢耆別入直,醫官輪直,自今日退去。出榻敎上曰,戶房承旨與營造堂上入侍。賤臣承命召入營造堂上具允鈺·鄭一祥,戶房承旨徐浩修進伏,國榮先退。上曰,營造將至何境?允鈺曰,尙未盡爲矣。上曰,商量爲之,可也。一祥先退。允鈺曰,惠慶宮進獻中,工曹之黃毛,尙衣院之眞墨,更考定例,別單書入事,命下矣。日前自戶曹稟定啓下者,只據內入定例所載而已,至於今番別單外黃毛眞墨等他餘物種,從前自各該司擧行者,竝令該司考例,別單擧行之意,分付,何如?上曰,依爲之。出擧條上曰,刑曹佐郞白鳳周分揀出榻敎上曰,承旨口傳擬入。出榻敎上命浩修書傳敎曰,魂殿都監鑄成草記,昨已允下,今番追崇與封園都監鍮器做成者,依國葬都監例,合設於魂殿都監事,分付。又命書傳敎曰,藥房入診。賤臣承命出傳,藥院諸臣進伏。上命國榮書傳敎曰,旣有前例,提調當入直闕內,藥房提調徐命善爲摠管,其令入直摠府。又命書傳敎曰,大臣旣以可用,薦於藩任,予則曰,外輕內重,行副司直趙㻐爲工曹參判。浩修曰,使行先來狀啓來到矣。上曰,公事多乎?浩修曰,然矣。上命持入,賤臣承命持入先來狀啓,鳳凰城傳訃宣傳官還來狀啓,對馬島主身死狀啓。允鈺曰,對馬島主死,則人蔘五十斤入去矣。上曰,已備乎?允鈺曰,備置矣。允鈺曰,有預爲仰稟者矣,勅使時所用獤皮,爲六百餘丈,而見無一勑之需,以使行出來獤皮,推移用之,何如?上曰,本來下該曹之物矣。上曰,三都監如有稟定之事,或草記或堂上入侍以奏。出榻敎上曰,纂輯冊子更校時,大提學一體看檢。出榻敎上命國榮,讀奏先來狀啓訖。上命退,諸臣以次退出。
丙申三月二十六日申時,上御廬次。戶房承旨入侍時,行都承旨徐浩修,記事官尹翊東,記注官朴聖鉉,記事官白光澤,以次進伏訖。上曰,李枰誰之族乎?浩修曰,宗室後裔矣。上曰,戶曹判書具允鈺,刑曹判書蔡濟恭入侍。記事官韓用龜承命召入進伏。上曰,戶判與趙曮爲交承乎?國家他法則或有可寬,而至於懲貪之典,則不可不嚴也,卿其詳奏趙曮之事。仍命曰,注書詳記所奏。允鈺曰,下問之下,臣敢不詳奏乎?臣以交承,考閱文簿,則營債四十餘萬緡盡捧云,而多是虛錄,伊時筵臣,奏以善爲捧債者,未知其委折矣,請得之穀,以爲賑資,而歲前不爲經紀,以還分例給民云矣。上曰,李命彬之奉使,誠無狀矣,歲後民多饑死云,然乎?允鈺曰,果多死亡云矣,備局區劃米十萬石則發賣於江邊,一包之直,幾至於十兩云,而上司所納則依詳定例,一包價爲三兩,其餘則所聞以爲私用,至於十萬兩云,然無文蹟者,何可的知乎?排朔中七萬兩貸下云者,還報亦不分明,民債則雖不貸下於各鎭堡者,而其數亦無多矣,蔡濟恭下去時,臣往見,言及營債事矣,歸後聞之,則捧債錢亦無多云矣,民言則幾十萬私用,而或稱以般運致,其言何可準信也?上曰,宋聚行上疏持入。賤臣承命持入,上命浩修讀奏訖。允鈺曰,米一包價,幾至十兩云,而監司豈盡食之乎?亦何可信也?上曰,其數幾何?允鈺曰,殆近百萬云,而此實過矣。濟恭曰,趙曮事,戶判以其時交承,旣已詳達,臣則無別般可奏之事,而西民之到今怨詈,臣亦聞之矣,西民皆以爲曮,載錢於船,輸致京第者,前後不知爲幾萬兩云,故臣笑謂之曰,西營若欲運錢,則何患無從他區處之道,而心載之船隻,以煩人耳目乎?如此酬酢則果有之,而此外別無所知矣。允鈺·濟恭先退。上曰,其時御史李命彬入之。賤臣承命持入。上曰,禮房承旨·吏判入侍。賤臣承命召入禮房承旨洪國榮,吏曹判書徐命善進伏。上曰,聞戶判言則趙曮私用,殆近百萬之數云,若以贓律論之,死有餘罪矣。仍命浩修書傳敎曰,趙曮之貪汚,非但曾有宋聚行之疏,俄者下詢之時,兩重臣所奏,明白無疑,雖使曮喙長三尺,何敢自解?古之墨公,無以加此,在國法則不可以竄配薄勘,懲其罪,而其爲慰謝西民之道,姑先投畀於渭原郡,倍道押付,使西民,咸知朝廷有懲貪之法。又命書傳敎曰,李命彬之年前書啓,不但以奉使無狀,厥罪難逃,其爲孤負恤民之聖意,莫此爲甚,可謂罪上添罪,事係懲貪,不可尋常處之,前平安道暗行御史李命彬,爲先令該府拿囚,以待公除後處分。上曰,仁川府使當口傳差出乎?命善曰,此時曠官可悶,似當口傳差出矣。上命浩修書傳敎曰,民事方殷,仁川府使代口傳差出。上曰,玉堂上下番入侍。賤臣承命召入,副校理李命勳,修撰朴在源進伏。上曰,李枰箚曰,欲食之語,意以謂過矣,今聞交承之言,不爲過矣,趙曮先爲遠配,以謝西民,而使入直兩儒臣,製諭書,趙曮行到平壤,日使監司,咸聚西民,將以洞諭出去,卽爲製進,可也。命勳·在源先退。上曰,尙提調未差代,口傳差出。出榻敎以承旨房單子傳曰,房依前而右副爲工房。出榻敎上命退,諸臣以次退出。
丙申三月二十六日申時,上御廬次。右副承旨入侍時,右副承旨洪國榮,記事官尹翊東,記注官朴聖鉉,記事官白光澤,以次進伏訖。上命國榮,讀奏仁川府使·尙衣提調口傳望筒。仍命書傳敎曰,仁川府使,末望金履基爲之,尙衣提調,首望趙明鼎爲之。又命書傳敎曰,命下已久,尙未撰進,其可謂知製敎乎?徐有防爲應敎,校理李昌漢許遞,其代宋煥億爲之牌招撰進。上命退,諸臣以次退出。
丙申三月二十六日申時,上御泰寧殿廬次。藥房副提調入侍時,副提調洪國榮,記事官韓用龜,記注官朴聖鉉,記事官白光澤,醫官方泰輿·慶絢·吳道炯·徐命緯,以次進伏訖。上進湯劑。上命書傳敎曰,尙州牧使鄭錫達改差,口傳擬入,命讀李坪箚訖。命書傳敎曰,趙曮·元義孫事,俱係貪汚,而至於西民,欲食其肉者,語意甚緊,非元義孫之比,不可不一問,具允鈺·蔡濟恭皆是其後道臣,竝令入侍,十目所覩,豈可一毫掩護乎?皆令思量其委折,無致登筵窘遁之弊。又命書傳敎曰,承旨望,行副司直金夏材爲之,牌招入直,內局先退。
上在慶熙宮廬次。
藥房都提調金陽澤,提調徐命善,副提調洪國榮啓曰,伏未審夜間,聖體,若何?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,亦何如?臣等不任憂慮,敢來問安,竝此仰稟。答曰,知道。入侍。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿·惠慶宮·中宮殿朝哭後,政院·玉堂口傳問安。答曰,罔極。
以承傳色口傳下敎曰,何時下敎,而諭書尙不製入,論以倚馬草詔之才,豈可尙今遲滯?知製敎徐有防推考,其令斯速製入。
傳于洪國榮曰,俄者酬應之後,嘔氣轉甚,香橘茶一貼,依前方煎入。
金夏材啓曰,卽者副校理李命勳,修撰朴在源,謂有情勢,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招,何如?傳曰,允。
傳于金熤曰,坐直承旨入侍,大臣入侍時,吏判同爲入侍。
洪國榮,以司饔院官員,提調意言啓曰,卽接國葬都監移文,則誌石監造官,以本院燔造官兼察,事甚便當,自本院卽速啓下,以爲擧行之地云,一依都監移文,以本院燔造官主簿朴玄源,兼察誌石監造官,使之趁卽擧行,何如?傳曰,允。
金熤,以尙衣院提調言啓曰,惠慶宮進獻中,工曹之黃毛,尙衣院之眞墨,不爲磨鍊,令該院考例,別單擧行事,命下矣。因傳敎考例,則內各殿進上眞墨爲二丁,惠慶宮亦依此磨鍊之意,敢啓。傳曰,知道。
傳于金熤曰,工房承旨入侍。
副校理宋煥億疏曰,伏以臣猥以疎逖之蹤,厚蒙拂拭之恩,獲叨都廳之任,粗伸哀慕之誠,晨夕之間,每瞻殿下哭擗之容,自不覺失聲長呼,涕下如注也,不意玆者,伏承除旨,以臣爲弘文館副校理者,臣聞命驚惶,罔知所以自措也。臣本至愚極陋,最居人下,無文蔑學,謏聞寡識,尋常閒漫之職,猶懼不堪,況且玉署論思之班,何等淸選,何等重任,而其可以如臣無似,苟然充數也哉?從前除命,一未出膺者,蓋其自知甚明,而自量甚熟也,況今一初之政,尤宜抄選文學,以資補益,而臣乃忝居其間,無一少裨,而徒玷名器,貽羞同僚,則以公以私,豈曰細故,昨有敎文撰進之命,而亦不敢出而承當者,良以是耳。伏願聖上,曲加諒察,亟賜鐫削,以重公器,以安賤分焉。臣固不敢以見職自居,而事在目下,義重沐浴,雖欲泯默,得乎,臣於昨者,伏見同副承旨鄭履煥懲討鳳漢之疏,嗚呼,惟此義理,可以撑天地亘宇宙,而可使亂臣賊子,有以知所懼矣,非履煥,誰敢如此道者?臣讀之未半,不覺髮豎牙咬,斗血滿腔,私竊以爲聖上,一覽此疏,卽當穆然而思,赫然而怒,明降絲綸,廓揮乾斷,使萬姓咸知大聖人所作爲,出尋常萬萬矣,及見傳敎之下,以公除後下敎爲敎,臣雖愚迷,豈不知嚴廬攀號之中,不遑他事,而惶恐死罪,妄以爲聖上此敎,或未及於三思也。夫國家小事之如簿書期會,宜不暇酬應於亮陰之時,而若其春秋無將,漢法不道,人得以誅之大逆,則決不可一刻容息於覆載之間,其可以持疑遷就,以待公除之過乎?噫,鳳漢壬午之所犯,丙戌之所爲及如是如是之罪,乃殿下之讎,一國之賊,萬古之逆也,有一於此,猶不免身伏刑章,首懸藁街,況今兼有其三,而此外貪權樂勢,殃民病國之事,亦以千億計,則是祀檜莽冀操卓懿溫,竝萃於一身也,如此而一任其竊據城社,食息無者,求之古今,寧有是哉?且其窩窟已成,根抵已固,心腹旁列,爪牙密布,熏天之勢,殆與國家相抗,威喝所及,輒皆奪氣,畏弱所積,莫不重足,是以麟漢之沮戲聽政,而一世之人,不敢是非於其間,趙曮之血黨同惡,而三司之臣,但以貪墨成罪,至於厚謙,則固是國人齊憤之逆,而比之於鳳漢,則彼爲客而此爲主,彼爲卒而此爲帥,彼爲脅從而此爲巨魁,邇來厚謙之內外交煽,濁亂朝廷之罪,皆鳳漢之所以慫惥而指使者,則其輕重本末之相懸明矣。然而日昨憲長箚奏之後,略有同聲請討之擧,而今者承宣疏出之日,則乃反袖手却顧,寂無一言,是豈眞以鳳漢之罪,爲不及於厚謙哉?特以泰山之勢,觸之則碎,一番得罪,入於必死之地故耳。由此觀之,今日朝廷,非殿下之朝廷,乃鳳漢之朝廷也,其澟澟之形,遑遑之勢,正所謂危急存亡之秋也,以殿下之明聖,亦必念及於此,而猶復拘於常規,不能亟斷以法乎?昔朱子曰,鳴金鼓耀戈甲,以逐虎,而猶欲緩視徐趨,以當其虓怒決列之勢,此正爲今日準備語也,臣本跡畸勢孤,與世寡合,固知言脫于口,禍隨于身,而憂憤所激,不知所裁,敢此剖肝沫血,昧死言之。伏乞聖上,念宗社之至重,察人心之危疑,勿復持難,速行天討,則臣民幸甚,國家幸甚。答曰,省疏具悉。洞諭於鄭履煥之批矣,爾其勿辭察職。
副司直金漢耆疏曰,伏以皇天不吊,臣民無祿,大行大王遽爾上賓,如喪考妣,率普惟均,而顧攀號慟隕,尤當如何,臣昨伏見同副承旨鄭履煥疏本,則極論鳳漢之罪,而至擧臣侄壬辰疏中如是如是事爲說,於是乎,臣之罪著矣,臣請略陳其顚末,惟殿下垂察焉。向年臣侄疏出之後,先大王召賤臣敎曰,卿須入白內殿聽下敎來傳,可也。臣於倉黃震剝之中,不敢顧他,卽爲入侍于今王大妃殿,而仰質其言,則敎以予未嘗誤聽矣。賤臣奏曰,卽今聖上不進水刺不進湯劑,其在承順之道,宜存含弘之義也。遂退出,進告于先大王之前矣,顧臣此擧,雖出嚴畏分義萬不獲已而,若論其事之根本,則慈聖之未嘗誤聽,非但慈聖知之,亦殿下庶幾洞燭而無餘矣,然則臣之徒急於一時之彌縫,而往復於君父君母之間者,固爲罔赦之罪,而自此以後,倫常之大義未明,慈聖之心事未白,人心疑惑,有難家道而戶喩,世道乖裂,殆至日浸而月積,究厥所致,雖萬戮而何贖也?嗚呼,鳳漢之罪,乃王章之所必誅,神人之所共憤,其讎怨痛疾之心,未嘗一日忘于中,而及夫大臣侄陳疏之際,不能同聲懲討,而或誤聽耶四字,乃反自臣口發之,是上負慈聖,下愧臣侄也。愛臣者,哀其心而恕之,論臣者,執其跡而斷之,臣居常隱痛,如負大何,杜門自靖,與世相絶,邇來問候之外,未敢進身於朝班者,職此之故也。今者承宣之疏,更提其事,則臣何忍一味趑趄,不一仰暴於黈纊之下哉?慈敢首實陳章,恭俟處分。伏乞聖上,明降絲綸,使國人咸知其事之實,然後卽下臣司敗,加以鈇鉞之誅,以爲人臣不忠者之戒焉。答曰,省疏具悉。意謂卿之意見,不異於卿侄,而未料卿章之到於此時也,其時事實,洞諭於鄭履煥之批,卿勿過辭。
同副承旨鄭履煥疏曰,伏以臣民無祿,大行大王遽爾上賓,率土蒼生,莫不奔走號呼,如喪考妣,況殿下孝心純篤,哀毁過制,晨夕攀擗,悲動臣隣,臣每聞傳言,血涕被面,昊天不仁,何忍使殿下,罹此巨創耶?若臣者,曾忝侍從之列,獲蒙陶甄之恩,則其攀髥之慟,褥蟻之願,寧有極哉?仍念臣愚魯譾劣,百不猶人,文學之空疎而宜被大方之笑,見識之滅裂而全乏一班之窺,況此退伏遐陬,習靜已久,一步榮塗,無意躋攀,半生畎畝,甘心廢棄,惟此伎倆實先朝之所俯燭,而擧世之所共知也。迺者藝苑淸銜,遽承於蒼黃奔哭之際,玉署寵擢,繼下於蹙伏俟勘之日,顧此前後所叨,乃曠百世罕有之選,非但臣自知不稱,人莫不謂之匪分,臣雖欲憑恃恩榮,揚揚彈冠,而金盌狗矢,瓦罇黃流,豈不重爲識者之嗤點乎?是以寧被逋慢之誅,不敢爲冒膺之計,不意聖上,曲垂微諒,不復强迫,換授銀臺,儼辱天牌,臣感戴洪恩,衷情自激,瀆擾嚴廬,義分是懼,遂不得不顚倒趨承,而若其難安之跡,必遞之義,矢諸心內,參前倚衡,豈可以因仍蹲冒,自取其狼狽也哉?伏乞聖慈,亟收臣新授職秩,以重官方,以安私分,不勝大願,抑臣有區區所懷之關國家之安危,係倫常之晦明,而不可以少緩者,今當一初之政,正宜汲汲陳請之不暇,而亮陰之中,不敢猥有論列,以勞聖聽,乃獨齊沐構疏,以待公除之過矣。昨者憲長之箚出,而極論厚謙之罪,噫,此誠目下不可已之正論,夫孰曰不可哉?然亦有罪大於此,惡極於此,殿下所必報之讎,一國之所必誅之逆,而懲討之典,乃不先及此,眞所謂輕重倒置,緩急失序者也。臣請沫血飮泣而痛言之,惟彼鳳漢,千罪萬惡,無不具備,南山之竹,難以盡書,東海之波,難以盡洗,是則一國之所共聞所共覩者也。臣不必枚擧歷數,而若論其罪惡之最大最極者,則卽壬午所犯及前參判臣金龜柱疏中事是已,嗚呼,壬午之事,卽我殿下之所不忍聞,而事關討逆,臣安得不略陳之乎?蓋先大王處分之日,卽聖人處變而達權者,則凡爲臣子者,惟當哀痛血泣,恭聽上之所爲而已,至於所謂一物者,是前史之所未有,萬古之所未覩,苟有秉彝,宜不敢萌諸心發諸口,而鳳漢乃於倉卒之際,欲掩前日奰慝之態,不少顧忌,突入前席,無難而告之,肆然而獻之,不然則先大王何以知一物之在於在處乎?此搢紳之所知,三軍之所覩,萬姓之所傳也,渠亦安得以諱也。伏想我殿下,於燕閒獨處之中,每一念及於此,則罔極之慟,必不能自已,讎疾之心,亦必無所不至,而今已十五年所,何嘗一日忘於中乎?然而事勢所拘,不得明言,含哀忍痛,共戴一天,凡忠臣義士之願死於國者,念殿下之情事,則莫不痛心而流涕,論彼賊之凶肚,則莫不扼腕而切齒,爲人臣而得罪於殿下如此,猶復食殿下之祿,衣殿下之衣,出入殿下之庭,忍對殿下之顔者,古今天下,寧有是理,是不獨臣一人之言,雖詢之百僚,詰之八方,亦莫不同然而一辭矣,至於金龜柱疏中所謂丙戌人蔘事,雖非臣目覩,而藥院之往復,國舅之酬酢,鑿鑿有據,昭不可誣,則此爲渠之斷案明矣。夫御藥所用,何等至重,而可繼之道,不一而足,則臣子之心,豈可不思所以盡力,而況鳳漢旣不在嘗藥之任,則操切提擧,威喝醫官,必使之不得純用羅蔘者,究厥心腸,豈非路人之所知乎?彼光佐之不設藥廳,猶爲難赦之逆節,則況此沮遏御藥者,是何等極罪,而不加之誅乎?若夫所謂如是如是一段,直是無將無嚴,向上不道之大者,夫君臣之等,截若天壤,苟或有一毫犯分,則乃爲滅倫斁綱,覆載難容之賊也。惟我殿下,居儲貳之位,任主鬯之重,仁孝著聞,入域延頸,況彼鳳漢,問其地處則肺腑之親也,其所以愛戴而保護者,宜有別於他人,而咫尺面前,肆發凶言,又況殿下所守者,義理之正也,鳳漢所言者,怪鬼之說也,渠若有一分人心,則必將畏懾沮縮,不敢擧頭,而顧乃忿懟於其計之不售,遂出此絶悖之亂言,此其平日素蓄無君之心,不惻之謀,故自不覺其存諸中者,發於外也。噫嘻痛矣,歷觀往牒,雖悖如莽操,凶如懿溫,未嘗有對面脅持,至此之甚者,則惟此鳳漢,殆亘萬古所未有之逆,而徐麟漢之沮戲代理,敢發不必知之說者,亦其兄弟之同一腸肚,共濟其惡者也。夫旣逆於壬午事如彼,逆於先大王如彼,逆於我殿下如彼,則一國臣民,孰不欲斬腰斫頭,食肉寢皮,而今乃偃處城闉,窟據根盤,布列死黨,作威作福,衆心危懼,世道潰裂,非常之禍,迫在朝夕,殿下深居九重,亦何由而盡燭此遑遑之狀乎?嗚呼,先大王以艱大之責,遺我殿下雖在號擗之中,凡所以繼述之道,靡不用極,爰初擧措,動叶人心,頌聲洋溢,想望太平,臣固已不勝其欽仰,而除亂賊扶倫常,最是繼述之急務,則此正朱子所謂去四凶,堯之所不去,而舜不以爲嫌者也,或以爲鳳漢,外戚也。或可以少貸王章,是不以大聖人,望於殿下也。夫漢文,一中主耳,薄昭之罪,不至於凶逆,而猶能割恩斷義,置死而後已,況今鳳漢,乃壬午之逆,先王之逆,殿下之逆,則豈可拘於區區戚屬之誼,而不忍於三尺之律乎?伏願聖上,深察乎倫常之不可以不正,義理之不可以不明,一國輿憤之不可以不洩,宗社安危之不可以不恤,卽命有司,亟正鳳漢之罪,以賁初服之政,以爲國家萬世之計,千萬幸甚。答曰,省疏具悉。上款事,嗚呼,爾何言此,予何聞此,此豈今日君臣上下所可忍提者耶?嗚呼,曾於辛卯二月初七日,先大王泣謂予曰,他日汝之廷臣,若有以此二字事陳于汝者,非但不忠於予,抑亦非汝之純臣也,予之所以處韓鍮·沈儀之者,卽二字事也,非爲洪鳳漢也,廚房之物,先到於洪鳳漢,勿待命之前則外間之不知者,或以追到之物,以爲鳳漢贊予,其言亦無足怪,而當初事實則然矣,握手諄諄,命予識之,予時涕泣受命,書之于簡,藏在至今,此予所謂非今日君臣上下所可忍提者也。今爾此言,旣不知委折,則謂之忠憤可也,而事係莫重,言涉曲諱,則爾何不十分商審而發,使予忍說此不忍說之言耶?昨見爾章,終夜不寐,舊慟新悲,交切于中,此何人哉,此何人哉?言旣不審,罪當難逭,而爾以疎逖之蹤,憑道路之傳,此正先大王所敎無足怪者,予不深責,爾其諒之。人蔘事,方令査實,更爲處分矣,至於如是如是之說,頃年予在春宮時,私覿奉朝賀,奉朝賀奏予曰,邸下他日,若不追崇垂恩墓,則安知無如戊申之徒,籍此而有推戴之擧,似當如是矣,如是之時,何以處之乎云?伊後予侍大妃殿,語及追崇義理,果以此言仰達矣。大抵原其心則雖出於慮患,論其言則實歸於妄發,聞之者之聲罪宜也,言之者之自明亦宜也。嗚呼,予以孤露餘生,所以爲命者,卽慈殿與慈宮也,縱使奉朝賀,設有罔赦之罪,奉朝賀卽慈宮之親也,予卽慈宮之子也,此而斷之以法,如是容易,則其餘入議之親,更何論哉?爾之所引薄昭,譬於金龜柱地處則可也,譬於奉朝賀地處則未之可也,爾其思之,此非予辭令之時,强此呼寫者,欲使爾輩,洞知其顚末也,方帶惟允,毋辭察職。
丙申三月二十七日卯時,上御廬次。工房承旨入侍時,右副承旨金夏材,假注書柳孟養,記注官朴聖鉉,記事官白光澤,以次進伏訖。上曰,內局入侍。出榻敎上曰,今日代奠官亦爲替酌事,分付。出傳敎命退去,諸臣以次出。
丙申三月二十七日卯時,上御泰寧殿廬次。藥房入診入侍時,都提調金陽澤,提調徐命善,副提調洪國榮,記事官韓用龜,記注官朴聖鉉,記事官白光澤,醫官方泰輿·慶絢·吳道炯·徐命緯,以次進伏訖。陽澤曰,夜間聖體,若何?上曰,以齒痛達宵不寐矣。陽澤曰,此乃風痛乎?上曰,似然矣。陽澤曰,膈滯之候則果何如?上曰,猶未快勝矣。陽澤曰,王大妃殿氣候,若何?上曰,一樣矣。命善請令醫官,議定齒痛所進藥物。上曰,唯。泰輿等曰,此乃胃中風熱,以細辛茶嗽口,而麻子仁灸之,似好矣。上曰,以節菪子燻之,何如?泰輿等曰,果好矣,又以朱砂·龍䐉和均貼付於所痛齒牙,則尤好矣。命善請診候。上曰,只首醫及吳道炯診候,可也。泰輿等診候訖,退伏曰,脈候雖無沈意,而胃脈之弱,與昨一樣矣。上曰,昨日服六君子湯後,有泄候何爲而然也。道炯曰,此非君子湯之害,乃是心腎湯之停滯而然矣。陽澤曰,國葬都監謚哀冊金寶內函外塗及裹袱,旣有補篇所載受敎,竝以廣織用之,至於加上尊號追上尊號時,玉竹冊寶所用,與此有異,函內塗及隔袱,皆以紅藍雲緞用之,壬辰年及今春都監,亦遵此例,今番追崇封陵封園玉竹冊寶所入,亦依今春例擧行乎?上曰,依爲之。出擧條諸臣以次退出。
丙申三月二十七日辰時,上御廬次。禮房承旨洪國榮,假注書柳孟養,記注官朴聖鉉,記事官白光澤,應敎徐有防,以次進伏訖。上謂有防曰,予自春宮時,任使儒臣,已知其不可曲護於一貪吏,而所撰諭書,太沒實此,不知本事而然乎?有防對曰,臣全不知本事,只間上下番言撰進矣。上曰,出去後,詳聞都承旨言,更撰以進,可也。有防先退。上曰,幺麽厚謙,雜畓請討,有若時急竊發,迫在呼吸者然,至於勢炎熏天,莫敢誰何者,則側聽多日,囁嚅畏約,試觀今日之朝廷,果無角勝之臣乎?三司諸臣,只觀其利害之所在,不知其君父之爲重,良可寒心。大司憲李溎,大司諫李碩載,執義金樂洙,司諫洪彦喆,掌令金鍾善·申昕,獻納李枰,持平沈基泰,正言沈商賢,校理鄭字淳·李昌漢·兪恒柱,副校理李命勳,修撰朴在源·吳大益,副修撰金載人·尹行修,一竝削去仕版,門外黜送。命退去,諸臣以次出。
丙申三月二十七日巳時,上御廬次。禮房承旨入侍時,左副承旨洪國榮,假注書柳孟養,記注官朴聖鉉,記事官白光澤,以次進伏訖。上曰,前大司憲李溎,雖不盡美,挺身出論,不可與隨衆波蕩者,同日而語,且昨冬一書,語雖糢糊,猶賢乎已,特爲分揀,工判今適有窠,除授牌招察任。出傳敎上曰,予於金鍾正,初信而後疑者,多自判義禁行公之日,至于昨日,頗有顧護小人之跡,判義禁金鍾正罷職。出傳敎命少退,午時命入傳,承史進前,命入湯劑,泰輿奉湯劑進前,上進御。命入宋煥億·金漢耆疏,命國榮讀之,命入同副疏,命鄭民始入侍,命徐有防持關西諭書入侍,次第進前,命國榮讀諭書。上曰,注書出去,宣傳官中了了人一人入侍,騎馬一匹立之事,分付。上曰,此諭書,方令宣傳官持傳于關西伯,貪吏趙曮到平壤日,觀察使布政門,大會民人,宣布諭書,亦爲眞諺翻謄,曉諭各邑鎭堡,使西土之愚婦愚夫,知有朝家懲貪之政事,爲先撥馬分付于平安監司徐命膺。出傳敎宣傳官李彦臣進前。上曰,爾廳中方留幾人?對曰,六人矣。命奏姓名,至尹範敍。上曰,汝則出去,尹範濟入侍。尹範濟進前。上曰,汝持此諭書,乘撥馬馳往關西,趁趙曮之未入平壤,傳宣于平安監司,令監司大聚民人,坐布政門,洞諭西民後,詳察民情回奏。範敍先退。命都承旨入侍,徐浩修進前。上曰,如此之後,其或懲畏?浩修曰,孰敢不懲畏乎?上曰,海西査啓已來,而留院乎?對曰,尙今不來矣。上曰,公除前雖不入啓,道臣之尙不査啓,誠爲怪訝。浩修曰,頃以洪述海事,有令本道査啓之敎,而今至一朔之久,尙無消息成命之下,稽緩極矣,又況伊後筵中催促之敎,不啻屢次,則在本道擧行之道,尤爲惕念詳査,趁速馳啓,而一味伈伈,致此遲滯,揆以事體,誠爲駭然,當該道臣從重推考,出擧條知委,使之不多日內,査啓,何如?上曰,依爲之。道臣之罪,不特推考,當觀査啓,更爲處分,爲先推考,可也。出擧條上曰,洪麟漢事,成服後當一出,而尙今寥寥,怪矣。浩修曰,然矣。上曰,李養鼎昨日之對,可謂失對矣,予非不知而問之,而遽以可殺仰對,人事未擧矣。浩修曰,雖執法之臣,至於一殺字,不敢擅對,養鼎之對,極爲輕率矣。上曰,領議政留待事,遣史官傳諭。命退去,諸臣以次出。
丙申三月二十七日申時,上御泰寧殿廬次。坐直承旨·領相·吏判·錦城尉·都廳郞廳·地師,同爲入侍時,右副承旨金夏材,記事官韓用龜,記注官朴聖鉉,記事官白光澤,領議政金陽澤,吏曹判書徐命善,錦城尉朴明源,都廳郞廳李普溫,相地官金基良·金田·李衡胤,以次進伏訖。上命讀鄭履煥疏批。仍命書傳敎曰,同副承旨鄭履煥牌招入侍承批。上曰,人蔘事,何以則爲好耶?聞其時都提調,乃金致仁云,此乃大臣,豈可以緘問乎?陽澤曰,金致仁壬辰則在謫中,故不得以此事陳疏,今則似當陳疏矣,待其陳疏後,處分似好矣。陽澤曰,錦城尉及地師入來矣。上曰,有所得處乎?陽澤曰,昭寧園越麓,甚好云矣。上命錦城尉·地師進前。上曰,諸地師各陳所見,可也。基良曰,上下兩穴,皆好,無優劣之可言者矣。上曰,比昭寧園,果何如?基良曰,此乃正幹也。田曰,此乃十全大地,而而比昭寧園,尤雄偉矣。上曰,坐向,何如?田曰,酉坐卯向矣。上曰,過靖嬪墓乎?田曰,然矣。上曰,自昭寧園洞口,相距幾何?田曰,爲數馬場矣。陽澤曰,大行朝,曾以屢次登臨云矣。上曰,誠不偶然矣。上曰,雖明日,當初看審乎?明源曰,都廳則雖曰三處,竝爲看審,而昭寧園洞口外二處,則非看審之處也。命書傳敎曰,明日昭寧園靑龍第二岡,高嶺鶯峯山下,都監堂上一員·錦城尉,率地師金基良·李衡胤·金田,進詣看審以來,依前除辭朝進去。上命書傳敎曰,殯殿進上,他各司皆以祭物所用進排,其餘各樣物種,旣已除減,內醫院宜無異同,醍酤湯薏苡外雜物,依他各司勿爲磨鍊事,分付。陽澤曰,封陵封園兩都監鍮器鑄成,合設於魂殿都監事,命下矣。延福殿·景慕宮祭器鑄成,方依下敎,合設於魂殿都監,則永陵·永祐園祭器鑄成,亦宜與山陵祭器,合設於國葬都監,而且皆有本祭器,依魂殿都監例,只鑄其不足之數,何如?上曰,依爲之。錦城尉·都廳郞廳·相地官先退。上命鄭履煥進前承批,履煥承批訖。起伏曰,臣旣承批旨,感泣無地,而第有區區所懷,敢此仰達矣,臣以田野疎逖之蹤,旣荷不世之恩,前後所叨,自知不稱,而急於請討,猥陳狂瞽之說,及承聖批,大異於臣之所望,不勝慨然矣,批旨中追到之敎,實莫敢仰曉矣,勿論其追到與否,其前席之肆然仰奏則一也。上曰,承旨猶未能曉此批旨乎?今日予氣甚不寧,難於酬應,承批退去,平心徐究,可也。今此先大王之敎,予何忍向人言之,而欲洞知其顚末,故不得已盡言無隱矣。履煥曰,臣雖旣地滅死,決不敢承此批旨,而遽然退去矣,批旨中又有言之者,自明之敎,此尤臣所未曉者也,鳳漢何嘗有自明之事耶?上曰,此亦承旨之看此文勢,有所未暢而然矣,蓋自明云者,非謂彼之已有所自明也,伊時委折,承旨亦何以詳知乎?予於幼時,不能愼言,偶及追崇之說,而遽以奉朝賀之言,有所仰達於大妃殿,奉朝賀之言,雖出於慮患之意,足可爲執贓之端矣,然而歸之逆科則似過矣。上曰,如是之說,承旨何以看得?履煥曰,向來金龜柱疏本,以爲如是之說,卽動撓國本之說也,動撓國本者,是何等罪名也,鳳漢固當席藁俟命,以爲自明之不暇,而父子兄弟,束帶揚揚,終無一言之自明者,此固自知其無可明之路故耳。上曰,予於奉朝賀,初不以此言酬酢矣,奉朝賀雖欲自明,何由知之?履煥曰,其時殿下在於沖年,而乃是儲君,渠則勢雖燻天,卽一臣子也,渠焉敢以此等之說,肆然發口乎?上曰,承旨試思之,此則雖謹愼之人,率爾發口,無或怪矣。履煥曰,此乃忠逆關頭,原恕之論,豈可用於此等處乎?上曰,今予實難酬應,姑爲退出,可也。履煥曰,臣雖萬死,決不敢承此批旨而退矣。上曰,不但予之難於酬應,筵體亦不可如是矣。履煥曰,若以臣爲構誣鳳漢,而降之罪罰,則臣當退出,而不然則決不敢退去矣。上曰,承旨若以此批旨,有所未盡,則雖更爲陳疏,亦無不可,姑爲退去,可也。履煥曰,前席未畢之說,豈可以文字仰瀆,而感回天心乎?上曰,承旨須更思之,惠慶宮若不安,則於予身,當如何?履煥曰,下敎至此,臣何敢更有所達,而臣之所慨然者,殿下以此下敎,爲鉗制臣僚之地矣。上曰,予於懲討之義,自以爲嚴矣,予以先大王遺意,受此艱大之業,豈可以一毫私意,參錯於其間乎?予雖不能多讀書,至於鉗制臣僚之事,則心常愧之矣。履煥曰,漢之薄昭,卽皇后之同氣也,不過殺一使者,而漢文斷以大義,今此鳳漢之罪,非薄昭之比也。上曰,姑爲退去,平心徐究,可也。至於人蔘事,則予方欲査實矣。履煥曰,此亦臣不能見孚於君父之致,不覺惶愧矣,國有大賊,不能懲討,故臣沫血飮泣,陳此狂妄之言,而殿下必欲曲解,臣不敢仰曉矣。上曰,此非予之曲解也,雖以殺獄言之,亦豈無疑案乎?此亦予不能見孚之致也。履煥曰,臣則以討逆上疏,而今此疏批中,以奉朝賀書之,此亦臣所不敢奉承者也。上曰,此乃罪名未定之前,故予亦有商量而書之矣。履煥曰,臣今日竊瞻天顔,哀疚之中,傷損旣多,有不敢一向强聒,以煩酬應,故姑爲退去,而批旨則決不敢奉承矣。仍爲退出,諸臣亦以次退出。
上在慶熙宮廬次。
藥房都提調金陽澤,提調徐命善,副提調洪國榮啓曰,伏未審夜間,聖體,若何?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,亦何如?臣等不任憂慮,敢來問安,竝此仰稟。答曰,知道。入侍。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿·惠慶宮·中宮殿朝哭後,政院·玉堂口傳問安。答曰,罔極。
徐浩修啓曰,同副承旨鄭履煥今日病不仕進,卽爲牌招,何如?傳曰,允。
以承傳色口傳下敎于金熤曰,今日未差,令代奠官替酌。
傳于洪國榮曰,藥房入侍。
傳于洪國榮曰,戶判入侍。
徐浩修啓曰,戶曹判書具允鈺,依下敎來待矣。傳曰,入侍。
以承傳色口傳下敎曰,甲辰年丁丑年公除後,以視事服視事,前例內謄錄則有之,卽尙衣院前例有無,雖不知,當詳考以奏,而今則視事服,以何例磨鍊乎?有不察之失,尙衣院諸提調爲先從重推考,更考以奏。
卜相望,領府事金相福,判府事金陽澤·韓翼謩,前左議政金尙喆,前右議政李溵,判府事洪麟漢。加卜鄭存謙·徐命膺,以鄭存謙爲卜相。
有政。吏批,判書徐命善進,參判未差,參議洪檢進,右副承旨金夏材進。左議政鄭存謙,承文都提調鄭存謙。
兵批,判書李徽之病,參判吳載純病,參議朴師海未肅拜,參知金漢老入直進,右副承旨金夏材進。判府事金致仁·李溵。
傳于洪國榮曰,禮判旣已卜相,禮判代,口傳差出,都監堂上亦爲差出。
吏曹口傳政事,禮曹判書鄭尙淳·尹東暹·黃景源。
傳于金夏材曰,禮曹判書,首望鄭尙淳爲之。
洪國榮,以弘文館言啓曰,本館下番闕直,事甚未安,副校理宋煥億疏批已下,卽爲牌招,以爲姑降入直,何如?傳曰,允。
洪國榮,以魂殿都監郞廳·摠護使言啓曰,本都監堂上鄭存謙拜相代,行副司直黃景源差下,使之察任,何如?傳曰,允。
又以魂殿都監郞廳·摠護使言啓曰,梓宮銀釘加漆,準十度後,用漆布仍爲,加漆矣。今日銀釘加漆,已準十度,依喪禮補編,間一日漆布加漆之意,敢啓。答曰,知道。
洪國榮啓曰,卽者工曹郞廳來言,璿源殿·景福·於義宮普春門外齋室奉審,今三月內爲之,而本曹判書李溎,參判趙㻐未肅,參議金鍾秀病親呈辭留院,他無進去之員云,判書參判竝待開門牌招,以爲推移進去之地,何如?傳曰,允。
洪國榮,以魂殿都監郞廳·摠護使言啓曰,本都監一房郞廳趙鎭完身病猝重,勢難行公,改差,其代前主簿兪漢鼎差下,使之察任,而時無職名,令該曹口傳付軍職,冠帶常仕,何如?傳曰,允。
又以山陵都監郞廳·摠護使言啓曰,本都監郞廳兪恒柱方在削黜中,其代前縣監李商鳳差下,使之察任,而時無職名,令該曹口傳付軍職,冠帶常仕,何如?傳曰,允。
又以弘文館言啓曰,本館上番應敎徐有防,以國葬都監都廳,今日晝仕出去,而每每草記,殊涉煩瀆,今後則除草記往來之意,敢啓。答曰,知道。
傳于洪國榮曰,禮房承旨入侍。
傳于洪國榮曰,坐直承旨與實錄考出春秋館堂郞,同爲入侍。
洪國榮,以工曹言啓曰,惠慶宮進獻中,工曹之黃毛,尙衣院之眞墨,不爲磨鍊,令該曹考例,別單擧行事,命下矣。因傳敎考例,則內各殿進上,連黃毛爲七條半,惠慶宮依例磨鍊之意,敢啓。答曰,知道。
洪國榮啓曰,同副承旨鄭履煥旣入省記之後,謂有難安情勢,陳疏出去,原疏纔已退却矣,卽爲牌招入直,何如?傳曰,允。
兵曹口傳政事,副司果李商鳳。
洪國榮,以尙衣院提調言啓曰,甲辰丁丑公除後,以視事服視事,前例內謄錄則有之,而尙衣院則前例有無,雖不知,當詳考以奏,而今則視事服,以何例磨鍊乎?有不察之失,尙衣諸提調爲先從重推考以奏事,命下矣。今月二十日,時原任大臣·禮兵判入侍時,前禮曹判書蔡濟恭所啓,公除後視事服色,本曹無可據文跡,而日昨大內日記所書下者,卽是祖宗朝已行之例,大行朝丁丑五月,因傳敎製入,亦載於尙衣院謄錄,今番公除後,依丁丑例擧行之意,分付該院,何如?上曰,依爲之事,擧條啓下,故臣等取考本院謄錄,則庚子以後,大殿公除以後,卒哭前視事服,無所載錄,而此爲近例之可據,又伏見大內日記中,生布直領生布帶·白皮靴,乃是列聖朝已行之例,故依此成單子,昨日進上矣,臣等愚迷鈍滯,不能明白考奏,致勤嚴敎,惶恐待罪之意,敢啓。傳曰,勿待罪。
同副承旨鄭履煥疏曰,伏以臣於昨者,妄陳懲討之章,庸附沐浴之義,觸犯忌諱,切劘事機,逬退蹙伏,惟鈇鉞是俟,不料聖度天大,曲賜溫批,十行絲綸,字字鄭重,又命臣入侍,洞踰心腹,天顔溫粹,玉音諄勤,臣是何人,叨蒙寵眷,至此之極也。臣感激寸衷,有涕盈眶,惟其疏遠賤臣,永登筵席,威顔咫尺,嚴畏事體,且竊伏覩嚴廬哀疚,聖體憊損,不敢猥有煩瀆,以妨酬接,遂不得不惶悚趨出,而憂愛亘中,終夜耿耿,敢將未盡之懷,以效必忠之悃,惟殿下少垂察焉。嗚呼,上款一事,臣不忍更提,以重我殿下,而至於如是如是一事,亦不在費辭多卞,夫追崇之論,苟非凶肚逆腸,則孰敢萌諸心發諸口,而乃於聖人之前,肆出怪鬼之說者,卽不待其言之畢,而爲渠之斷案明矣,況以推戴等說,脅之持之,無所不知,則所謂戊申之徒,非渠而誰也,聖敎有曰,原其心則出於慮患,論其言則歸其妄發,嘻嘻追崇之說,自其口發之,惟戴之說,亦自其口發之,則國家所患者渠也,自他人慮之則可也,以渠慮渠,太不近理,臣實愚迷,終莫得以究解也。夫妄發者,無心之謂也,而鳳漢則無君之心,蓄於平日,慍懟之言,發於中情,則是可謂無心乎,萬古之下,寧有悖逆不道如彼,而歸之於妄發之科者乎?臣愚死罪,竊以爲聖明於此,不免於一言之差,而亂臣賊子,將無所忌憚也。且殿下旣曰,聞之者,聲罪宜也。又曰,言之自明,亦宜也,忠逆之間,元無兩是之論,假使渠百喙千舌,渠之罪惡,旣曰彰露無餘,昭不可掩,則雖欲自明,其可得乎?若夫所謂人蔘事,旣有査處之命,臣固惶愧之不暇,而若其爲難繼,至無不用,則萬口喧傳,輿情咸憤,其心所在,又何待行査而後知哉?嗚呼,爲人臣有此負犯,而得免於王章者,求諸往牒,未之或有,而彼鳳漢者,乃以地處之異,一向容息於覆載之間,則是梁翼終不可討,而王莽終不可誅,三尺之律,置之何用?今殿下不惟不加之誅,將倂與義理而漫漶之,此非忠臣義士之所以期望堯舜之聖者也。臣於前席,屢蒙反復開誨,而不敢仰承聖意,祗承恩批者,誠以唯允之責,尙在臣身,故敢附執藝之義,以效繳納之規,其迷不知變,自速慢蹇之罪,不可以狂戇而怒之也。伏乞聖上,穆然深思,明降處分,仍治臣罪,以爲妄言者之戒焉,臣無任區區。答曰,省疏具悉。昨日召爾前席,洞悉心腹,更何多諭?爾章又到,而上款事,臣不忍復提云者,嘉爾之誠意也,下款相持者,爾以草野之蹤,一章二章,執而不變,予之昨批云云者,豈或一毫循私而然哉?謂予漫漶者,不已過乎?噫,君臣之間,責在相孚,爾之不諒予心,何至此乎?爾其勿辭,卽爲察職。傳于金夏材曰,同副承旨鄭履煥批下,牌招入直。
前縣令閔昌烈疏曰,伏以天不憖遺我臣庶,大行大王仙馭賓天,攀弓之痛,普率惟均,竊伏念我殿下,誠孝根天,號擗縱情,起居之際,不瑕有損,臣尤不勝區區憂愛之至也。嗚呼殿下,以聰明睿智神聖之姿,毓德春宮,垂十餘年,及至代理之初,制治之象,形於絲綸,出治之謨,著於政令,已足乎大繫群生之望,而龍馭莫攀,寶位旋承,於千萬年無疆之休,罔不在厥初服也,顧是明命,克終厥德者,豈非進言者之當務乎?嗚呼,我大行大王,以宗祊之重,億兆之責,擧以付之殿下之身,詩云周雖舊邦,其命維新,佇見新而又新,日躋熙皥之域,然誠以殿下春秋鼎盛,天賦英邁,自有軒輕百王之度,而莅以叢脞萬機之勞,臣恐進銳而退速,擧小而遺大,警動自新之目,或未悉擧,而釁孼之萌,始於眇忽,至於滋蔓而難制也,此又臣中夜以思,蹶然驚起而不能已也。粵自臣先祖臣文忠公鼎重,文孝公臣鎭長,受國隆恩,遺畀臣孱孫,顧以無似,何所報答?臣自韋布,獨寐寤歎,不欲與聞時象,轉激憂憤,而妄觸忌諱,至乎身立王朝,則名跡難晦,標榜易招,故一任其息交絶遊,門無車馬,巷斷呵導,本無寅緣進取之念,而特因當時聖明收錄,至擢瀛館之選,以鹵下之資,滅裂之學,徒玷名器而無補啓沃,自知者明矣,何況今無見職在身,出位論事,古人所戒,然其所不寐者,死國之忠,而所不泯者,斥邪之義也。嗚呼,今當我殿下一初之政,天人向背之機,邦家理亂之分,在於目前,則豈容偃息含默,徒懷自安之私哉?玆敢竊附於明宗朝大喪公除前相臣李浚慶請討沈通源之義,瀝血陳章,仰塵崇嚴之聽,惟殿下垂察焉。嗚呼,五品不遜則四維不張,四維不張則國乃滅亡,五品之一,君臣義重,同寅協恭,都兪贊治,乃臣之良,明比相傾,背君構亂,有國之賊,從古黨禍,起自蕭墻,及於邦國者,豈無以也?爲人臣而一有此心,則亂逆之名,何能免諸?噫嘻,我大行大王五十年苦心,眷眷在玆,殿下之繼志述事者,亦豈容少忽哉?惟彼洪鳳漢,以肺腑之親,居輔相之位,若使謹飭廉雅,臣分是盡,則前年人言之罔極,奚爲而至哉?若欲諉之以過中之論,而爲洪之地,則金龜柱之追述父志,質言中語者,又何爲而發耶?凡所論列,出自戚屬,臣不敢證其虛實,然若言其槪,則兩人俱勳戚之家,地處略似,惟當同休共戚,式好無猶,而以龜柱通籍未久,無與爲恩仇,則初無瘡疣之可見,而今卒如此者,非出於忠憤不得已之擧,抑亦妄發起鬧,必爲厲階而止,究原其罪,宜有當律,以鳳漢宿昔疵累,鱠炙人口,莫可諱掩,則亦難保其必無是事,而一刻容貸於覆載之間,此固正名立紀之會,而卽殿下大惕念大有爲之時也。世無囫圇義理,汨董是非,則此必有彼是則此非,此是則彼非耳,豈使薰蕕同途而莫能辨,是非齊軌而無所分,駸駸至於四維不張而日趨危亡之域乎?金之疏語,非臣所忍追提,而在殿下睿覽之下矣,元惡未誅,細故何論,而大可見者,人心也。近自市井皁隷,遠至州府編氓,同聲一辭,咸曰可殺,怨怒之積,何若是極,而至於亡國洞亡相之稱,街唱巷謠,此所以蠹國害民,神人共憤之讖也,里奚相秦,以覊旅之臣,享祿保位,而及其沒也,童子不歌謠,舂者不相杵,其能以亡相之號,得此於身死之後乎?豈其人心,厚於古而薄於今也,抑爲上者使之然耳,亦足以驗悖逆凌犯,無君不道之惡,自絶于天,以失民望也。書之洪範云,臣無有作福作威,玉食臣之有,作福作威玉食,其害于而家,凶于而國,人用側頗僻,民用僭忒,苟令鳳漢,怵分畏義,謹約持身,豈不足以全其世於永遠,而及其情跡彰露,凶謀難掩,則潛伺厚謙,憑恃寵靈,內通宮掖,而遂懷依附巧免之計,譸張押闔,煽動波蕩,導一世而歸之,助其氣而得其歡,相爲表裏而密勿綢繆,引進非類而作爲聲勢,所合者何心,而所議者何事耶?鷄龍之庄,符讖之應,國人喧傳,則以鳳漢之腸連肚結,而何爲而不知,鳳漢之貸頭假息,厚謙之力也,厚謙之醞釀禍胎,鳳漢之罪也,正是一而二,二而一也。嗚呼,我殿下代聽之日,凡在臣隣,孰不歡欣蹈忭,仰祝大聖人授受繼承之盛德,而彼麟漢則抑獨何心,以不必知三字,發之前席,而敢懷沮遏之意乎?于此一事,尤可見弟兄同歸,稔成凶逆,而爲厚謙倡也,旣知罪在不赦人懷疑懼,則困獸窮寇,何慮不生,當此危疑之際,厚謙則托疾不朝,少無憂遑之色,鳳漢則敢以負犯之身,意氣軒揚,出入禁闥,若無所慊者然,包藏遮掩之跡,萬目難欺,臣恐難明之禍,不知伏於何地而發於何日也。涵貸姑息,係戀私義,則主勢降上,黨與成下,將見殿下一榻之外,皆屬他人,今於君父孤立,國勢岌嶪之世,臣豈不剖心剔骨,思所以一木支厦之道哉?設令金疏,歸諸誣捏角勝之科,則惟當明示其罪,永令廢痼,實是殿下耳目之所覩記,則鳳漢亂逆之罪,天地之所共誅,非殿下所得以私之,而燕安鴆毒,自貽伊慽,今日之戒也。竊惟我殿下,深墨諒闇,哀禮自盡,固一時之末文,武定禍亂,無然泄泄,乃萬世之良圖。伏乞聖明,赫然斯怒,快揮乾斷,以鳳漢·麟漢·厚謙三逆前後罪惡,布告中外,亟加顯戮,以安宗國,以戢亂逆。豺狼當道,狐狸不問,臣非不知輕重之別,而拖長其說也,事係脅從,臣不敢不略言之,方伯之職,國之重寄,而關西一方,尤係喉嗌之要,則朝家所以擇人而倚毗者,果何如,而前道臣趙曮,以貪濁無恥之人,懷苞苴容悅之態,殃民病兵,罔有餘地,傳說喧騰,莫不駭惋,言其甚者,則病兵者一,殃民者三,凡民之生,粟布供億,皆自耕織中出,而至於緡錢,非以粟易之,則難責於農,故軍制之身布納官,定以木錢參半,良以此也,而一切以純錢,督責民間,旣捧之後,又以其半,還貿本木之極麤者,而利歸於官,爲一路軍民次骨之冤,此其病兵,一也。列邑軍餉穀,方春全委於穀貴之邑,糶賣入官,秋成則賤貿於年登之邑,以補穀簿之欠,作爲牟利之資,而糶賣邑則穀不足而民無所賴,添錄邑則廣其糴而民不堪命,將爲難革之弊,此其殃民,一也。舊設償債庫,蓋以所儲,存本而取羸,以待民人逋欠之準納,而官出而償之,實爲保民之大政,而無端蠲罷,聲言移屬於監造庫,而徒存虛名,使民失悠久之惠,此其殃民,二也。北通使价,委輸甚繁,害及細民,故沿路二十餘站,各置募馬,以抒責立民馬之怨,可以公私互濟,而減其元數,托以移補於從馬庫,而無其實,減馬之後,委輸不隨而減焉,則責民馬,又將以復焉,此其殃民之三也,而正値冠蓋相望之年,民情騷屑,莫可鎭安,西門鎖鑰,國恃以爲固,則民心一變,禍在不測,此尤目下萬萬着急者,不可不亟爲變通,以慰使行所經愁怨之民也,此外無限奸贓之跡,卽其寵裨權休,同惡而共濟者,付之有司而窮覈,則可得其實矣。曮家第宅宏麗,田園布列,極於富足,外持淸議而內結權貴,陰附陽擠,出沒變詐,現潛無常,欺人竊名,自爲伎倆華要之地,平步而登,乃是洪·鄭圈子中人也,似乎無復事於用財求媚,而今於雄藩常捧之外,橫斂若是,所用果何處而所求果何意耶?臣未可知耳,聚斂之臣,利萃於已而怨歸於上,無乃故爲變亂舊法,搖動民心,而作此無理之擧乎?此人已登臺章,處分嚴正,而究厥罪名,附逆病國之賊,不宜竄配而止,臣請丕降綸音,令時道臣,逐件嚴査,一復舊制,附逆罪人曮,快示邦憲,懸首西門,以謝民怨,以鎭民心焉,治疏將畢,鄭履煥之言,適發於此時,臣不必疊床,而亂逆之罪,固人人之共討,臣何敢顧瞻前却,不自陳於仁覆之天乎?臣知此章一出,危禍踵至,而懇懇血忱,只知有國,不有其身,伸紙沫血,冒死拜進。伏乞聖明,治臣狂妄之罪而察臣危苦之情,臣無任屛營祈懇之至。
丙申三月二十八日卯時,上御泰寧殿廬次。藥房入診入侍時,都提調金陽澤,提調徐命善,副提調洪國榮,記事官韓用龜,記注官朴聖鉉,記事官白光澤,醫官方泰輿·慶絢·吳道炯·徐命緯,以次進伏訖。陽澤問候,上曰,一樣矣。泰輿等診候訖,退伏曰,左三部則調均,而右三部之沈弱,一樣矣,湯劑依昨日進御,似好矣。上命讀金判府事箚訖。上曰,其時往復醫官,令本院査出以奏,可也。上曰,昨日同副承旨承批時,入侍注書,誰也?賤臣曰,臣於其時入侍矣。上曰,先爲退去,錄出其筵話以奏,可也。賤臣先退。
丙申三月二十八日巳時,上御廬次。戶判入侍時,戶曹判書具允鈺,都承旨徐浩修,左副承旨洪國榮,假注書柳孟養,記注官白光澤,以次進伏訖。上曰,領相·吏判入侍。出榻敎領議政金陽澤,吏曹判書徐命善進前。命浩修書傳敎曰,雖欲請討黨與,臺臣足矣,右相之請對時所奏,予則曰,決非大臣之體,其所失體,以跟隨事,請罷騎堂,苟簡極矣,殊失故家之風,噫,治道之汚隆,專在宰相之賢否,主張治道,固難責之於區區宰相,而顧其職則豈不重歟?當此一初之政,不可以大官而有所曲恕,右議政李溵免相。上曰,往復醫官査得否。命善對曰,李養善以其時掌務官,往復云矣。上曰,醫官李養善鞫問次拿囚。出傳敎上曰,相地官金基良·李衡胤·金田糧饌,從厚題給。出傳敎上曰,卜相。出傳敎上謂允鈺曰,興政堂正始閤,略有修理處,自今日始役,可也。浩修曰,金夏材所帶春秋兼銜,與領相爲相避云,何以爲之乎?上曰,仍帶行公無妨矣。命退去,諸臣以次出。
丙申三月二十八日午時,上御廬次。藥房入侍時,副提調洪國榮,假注書柳孟養,記注官朴聖鉉,記事官白光澤,醫官方泰輿,以次進伏訖。泰輿奉湯劑進前,上進御。上曰,領相·都承旨徐浩修進前。上曰,當此國事泮渙之日,鼎席不備,予庸憂悶,左相之令欲一解,在於行且用之之意,而與其一向虛縻,曷若姑爲許副,左議政金尙喆許副。出傳敎陽澤曰,俄伏承洪鳳漢相望勿論之敎,而卜相體重,有文跡然後,當爲擧行矣。上曰,旣諭大臣,予之爲奉朝賀地,靡不用極,今番卜相望姑爲勿論。出傳敎上曰,旣諭,大臣加卜。上曰,原任中誰可爲之?陽澤對曰,前右相雖以免相,議論公平,可當爲之矣。上曰,崇品卿宰,誰當爲之?陽澤曰,臣無料量者,而卿宰鄭存謙一人,可合者矣。上曰,予意亦在於此矣。上曰,左右相竝爲卜相乎?陽澤曰,一則姑觀前頭,更卜似好矣。命退去,諸臣以次出。
丙申三月二十八日未時,上御廬次。禮房承旨入侍時,同副承旨洪國榮,假注書柳孟養,記注官朴聖鉉,記事官白光澤,以次進伏訖。上曰,解卿相職,予豈得已也?卿之所遭,不過情外之說,而予之所以待卿者,豈淺淺乎?爲卿之地而諒卿之心,又開卿進身之路,卿其安心勿辭,卽爲造朝事,偕來史官傳諭于金判府事,仍與偕來。出傳敎命退去,諸臣以次出。
丙申三月二十八日申時,上御廬次。坐直承旨·春秋館堂郞同爲入侍時,同春秋趙載俊,右承旨李養鼎,假注書柳孟養,記注官朴聖鉉,記事官朴祐源,以次進伏訖。命祐源讀考出實錄訖。上曰,兩朝實錄,旣已考出,令追崇封園兩都監,以次照例擧行,亦令禮曹,成節目啓下,而其中或有古今異制者,與都監都提調入侍稟處。出傳敎命退去,諸臣以次出。
丙申三月二十八日酉時,上御廬次。禮房承旨入侍時,左副承旨洪國榮,假注書柳孟養,記注宮朴聖鉉,記事官白光澤,以次進伏訖。命內局入侍,都提調金陽澤,提調徐命善,醫官方泰輿進前。陽澤曰,俄伏見傳敎,有嘔氣症候云,今則何如?上曰,不至大段矣。陽澤曰,湯劑奉來,進御,何如?上曰,徐當進服,卿等其退去。諸臣遂退出。
上在慶熙宮廬次。
昧爽,灑雨或下雨,測雨器水深一分。
藥房提調徐命善,副提調洪國榮啓曰,伏未審夜間,聖體,若何?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,亦何如?臣等不任憂慮,敢此問安,竝爲仰稟。答曰,知道。入診宜矣。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿·惠慶宮·中宮殿朝哭後,政院·玉堂口傳問安。答曰,罔極。
以承傳色口傳下敎曰,今日欲爲親奠尙未差愈,令代奠官替酌。
傳于洪國榮曰,副提調持六君子湯入侍。
傳于金夏材曰,此是陵役,工房承旨與都監堂上入侍,司饔院有可爲事,副提調同爲入侍。
金夏材啓曰,工曹判書李溎,參判趙㻐牌不進推考傳旨,今方捧入,而今日奉審,無進參之員,判書參判更爲牌招以爲推移進去之地,何如?傳曰,允。
吏曹口傳政事,應敎鄭元始·李度默,林得浩,校理兪漢敬·申大年·李會遂·金致顯·趙尙鎭·李魯述,副校理李秉模·金時默·李在學·嚴思晩·李鼎揆·李克生,修撰李儒慶·尹若淵·李頤祥·曺遠振·沈有鎭·柳戇,副修撰沈豊之·洪鳴漢·金履正·尹東晩·朴天衡·李謙彬,永柔縣令鄭益儉·洪彦燮·韓大裕。傳于金夏材曰,應敎望鄭元始,校理望兪漢敬·金致顯,副校理望李秉模·李鼎揆,修撰望李儒慶·曺遠振,副修撰望洪鳴漢·尹東晩,永柔縣令望鄭益儉爲之。
鄭履煥啓曰,摠護使金陽澤有稟達事,請對矣。傳曰,入侍。
鄭履煥,以追崇都監郞廳·都提調意言啓曰,眞宗大王孝純王后玉冊文製述官書寫官及金寶篆文書寫官實預差,別單書入之意,敢啓。傳曰,知道。
又以魂殿都監郞廳·摠護使意言啓曰,延福殿·景慕宮祭器,合設於魂殿都監事,命下矣。殿宮祭器只鑄不足之數,已爲筵稟定奪,則殿宮本祭器奉來看審,然後可以改造者改造,可以新造者新造之意,敢啓。傳曰,堂上一員進去,奉審後草記。
又以禮曹言啓曰,今此大行大王魂殿進香時,依前例諸道監司竝令定官代行,而開城江華兩都留守及京畿監司上來進香事,分付,何如?傳曰,允。
又以山陵都監郞廳·摠護使意言啓曰,山陵看審事,臣與都監堂上·禮曹堂上,依下敎今日先肅拜,明朝進去矣,觀象監提調當爲進去,而臣旣兼本監領事,依前例兼進之意,敢啓。傳曰,知道。
又以山陵都監郞廳·摠護使意言啓曰,山陵看審時,本監相地官朴象器,方外地師金基良·金田·鄭餘慶率去,而鄭餘慶依例權着冠帶之意,敢啓。傳曰,知道。
又以校正廳言啓曰,本廳郞廳李秉模·尹東晩,玉堂除拜矣,本廳事役極其浩大,郞廳不可不專意監董,依例除本仕,何如?傳曰,允。
又以魂殿都監郞廳·摠護使意言啓曰,本都監都廳宋煥億旣遞本職,令該曹卽爲口傳付軍職,使之察任,何如?傳曰,允。
兵曹口傳政事,副司果宋煥億。
李養鼎,以國葬都監郞廳·摠護使意言啓曰,都廳弘文館應敎徐有防本職改差之後,時無職名,令該曹依例口傳付軍職,何如?傳曰,允。
兵曹口傳政事,副司果徐有防。
洪國榮,以長生殿郞廳都提調意言啓曰,外梓宮合木,已爲畢役,自今日爲始,依例着漆之意,敢啓。傳曰,知道。
又以國葬都監郞廳·摠護使意言啓曰,本都監堂上金鍾正罷職代,行副司直鄭弘淳差下,使之察任,何如?傳曰,允。
鄭履煥,以吏曹言啓曰,左議政金尙喆許副,右議政李溵免相事,命下矣。當爲置處,而本曹無相當窠,依例送西之意,敢啓。傳曰,知道。
又以兵曹言啓曰,左議政金尙喆許副,右議政李溵免相,竝送西事,命下矣。當爲置處,而領中樞一窠,判中樞二窠,他大臣今方見帶依例從座目,金尙喆·李溵加設判中樞下批之意,敢啓。傳曰,知道。
傳于金夏材曰,今日中官,延福·景慕宮祭器不足之數,當奉審以來,騎馬六匹立之,宣傳官二員待令,興化東挾門留待。
傳于鄭履煥曰,騎馬一匹立之。
金夏材,以義禁府言啓曰,平安監司徐命膺狀啓內,永柔縣令鄭文達爲先罷黜,拿問嚴處事,啓下矣。鄭文達時在任所云,依例發遣府羅將拿來,何如?傳曰,允。
丙申三月二十九日卯時,上御泰寧殿廬次。藥房入診入侍時,提調徐命善,副提調洪國榮,記事官韓用龜,記注官朴聖鉉,記事官白光澤,醫官方泰輿·慶絢·吳道炯·徐命緯,以次進伏訖。命善問候。上曰,一樣矣。請診候,上曰,止之,都提調不入乎?命善曰,然矣。國榮曰,公事皆不入,而至於守令罷狀,則恐不可留滯矣。上曰,入之。命書傳敎曰,守令有闕代,口傳差出,其令不多日內辭朝。又命書傳敎曰,都廳徐有防,方帶三都監之役,本職改差,宋煥億本職,亦爲改差,與未差代口傳差出,待下批牌招入直。又命書傳敎曰,旣示飭意,門黜罪人李碩載等門黜姑放。命善曰,玉堂多窠,擬望之人乏少,外任竝擬,何如?上曰,依爲之。諸臣以次退出。
丙申三月二十九日辰時,上御廬次。禮房承旨入侍時,左副承旨洪國榮,假注書柳孟養,記注官朴聖鉉,記事官朴祐源,以次進伏訖。國榮曰,夜間聖體,若何?上曰,一樣矣。國榮曰,去夜寢睡,何如?上曰,未得穩寢矣,命入口傳望單子,命讀之。命書傳敎曰,副應敎望鄭元始,校理望兪漢敬·金致顯,副校理望李秉模·李鼎揆,修撰望李儒慶·曺遠振,副修撰望洪鳴漢·尹東晩,永柔縣令望鄭益儉爲之。命入湯劑,醫官慶絢,奉湯劑進御。上曰,副提調直宿多日,已進湯劑,今日其令提調,入直本院,明日副提調依次入直。出傳敎命退去,諸臣以次出。
丙申三月二十九日辰時,上御廬次。禮房承旨入侍時,左副承旨洪國榮,假注書柳孟養,記注官朴聖鉉,記事官朴祐源,以次准伏訖。命入湯劑,慶絢奉湯劑進前,上進御湯劑後退出。
丙申三月二十九日巳時,上御廬次。山陵都監堂上·錦城尉,率相地宮入侍時,行副司直李重祜,錦城尉朴明源,都承旨徐浩修,右副承旨金夏材,假注書柳孟養記注官朴聖鉉,記事官朴祐源,相地官金基良·金田·李衡允,以次進伏訖。上曰,更爲看審,所見,何如?明源對曰,與地師上下山上,詳細看審,則地師言內主峯隆高,靑龍雄麗,白虎雖少低,果無欠處,至於微妙之理,不能詳知,而凡眼則極盡矣。上曰,比諸園所則何如?明源對曰,比園所差高,而龍虎案對,不下於園所矣。上曰,比弘陵,何如?重祜曰,雖以凡眼觀之,大勝矣。上曰,地師各陳所見。基良進前奏曰,再看審則眼目尤開,可謂天作之地也。上曰,水勢,何如?明源對曰,方今樹木茂密,不知某水之出於某處,歸於某處,此後更審則當察其出處與歸處矣。上曰,其洞口廣乎?重祜對曰,頗廣多。上曰,龍虎,何如?基良曰,如回龍顧祖形,靑龍高而以蔽壬坎癸三方,白虎雖曰稍低,白虎之低,論以地理,最好之格矣。田曰,連爲看審,細察其一査一脈,則果是十全大地矣。衡允曰,自壬峯至穴,爲三百步,而穴性尊嚴矣。明源曰,三地師所見皆同矣。上曰,他地師中,有術業稍優之人乎?重祜曰,臣則未得聞之矣。明源曰,金尙鉉最優,而其采尙遠,甚菀矣。上曰,丁字閣材木,何以爲之乎?重祜對曰,敬陵假丁字閣材,可以輸用矣。上曰,陵役之一日遲延,可悶,明日摠護使與都監提調及禮曹堂上各一員,進詣昭靈園,靑龍內第三岡初占處,看審以來,其在重其事之道,不可以一二地師之說猝定,摠護使知悉,如有術業之稍優者,一二人亦爲帶去之意,自政院言于摠護使。出傳敎命重祜·明源·地師先退。夏材曰,禮判有稟達事云矣。上曰,禮曹判書入侍。出榻敎禮曹判書鄭尙淳進前奏曰,薦新十六種壬申受敎,殯魂殿皆除減,而丁丑年則如數薦新,今番何以爲之乎?上曰,薦新十六種除減,而旣有先朝壬申受敎,則丁丑年之依舊薦獻,似是其時該曹,未及照檢之致,又況有除減之文跡,無復舊之傳敎,則其所徵信,當從受敎,今後殯殿薦獻,依壬申受敎爲之,來頭孝明殿·徽寧殿,準此例擧行。出傳敎尙淳曰,殯殿三時祭物中,麪則連以湯麪擧行矣,聞都監員役輩所告,則丁丑年兩殯殿時,四月朔日爲始,以茶麪擧行云,而只是口傳,初不載錄於謄錄,故取考庚子謄錄,則有茶麪與果品,隨節備進事載錄之文,丁丑之用茶麪,亦有所據,今番似當依此例擧行,故敢達矣。上曰,依爲之。出擧條尙淳曰,孝章廟·垂恩廟朔傳香,在於明日,而旣是上謚之前,則封頭所書廟號,事當依前擧行矣,敢此仰達。上曰,依近例待上謚後擧行。出擧條命退去,諸臣以次出。
丙申三月二十九日午時,上御廬次。摠護使入侍時,領議政金陽澤,同副承旨鄭履煥,假注書柳孟養,記注官朴聖鉉,記事官朴祐源,以次進伏訖。陽澤曰,近日聖體,若何?憊症少勝乎?上曰,諸節一樣,憊氣如前,故今日不得親行祭奠矣。陽澤曰,王大妃殿氣候,若何?上曰,近日則氣候比前稍勝矣。陽澤曰,惠慶宮氣候,若何?上曰,一樣矣。陽澤曰,伏承他地師率去之敎,故艱求一二人,將欲率去矣,今日旣已入闕,仍爲下直乎?上曰,摠護使以下,今日辭朝,明朝進去。出榻敎陽澤曰,觀象監提調一人當爲進去,而臣旣帶領事,他提調則不必往矣。上曰,然矣。陽澤曰,聞都監堂上言,則新占山陵,雖凡眼極好云,不勝欣幸矣,臣則全昧於此,今雖奉審,但從地師之言而已。上曰,予豈有知於地理,而弘陵則多有不足,故更求於他,今番事,正如朱子山陵議狀時事也。陽澤曰,然矣,新定則陵號當爲議定矣。上曰,此則奉審還後,擧行可也。上曰,禮判·工判入侍。出榻敎禮曹判書鄭尙淳,工曹判書溎進前。上曰,延福殿樂章製進,今則似未安,待祔廟後,擧行,何如?尙淳曰,三年內製置,事涉未安,此則三年後擧行似好矣。陽澤曰,三年內,旣不可用,則不必製置矣。溎曰,薦新中蔬菜,元無熟薦之事,薦新時初不設燎云矣。上曰,殯魂殿薦新之物,無時別薦則以其有弊而瀆褻,五奠中,隨時兼薦事,已有先朝受敎,殯魂殿元不設燎,別單中各樣薦新炬除減。出傳敎陽澤曰,追崇玉冊文製述官,預爲差出,然後可有擧行之道矣。上曰,聞都監都提調所奏製述官書寫官,不可不趁卽差出云,考出之實錄,旣不詳載,則以刊行之誌狀,當爲徵信,依敬陵·章陵時典例,眞廟追崇上尊號玉冊文及孝純王后玉冊文製述官各一員,書寫官各一員啓下,上廟號後,加上尊號玉冊文,雖有前例,此與中朝時有異,廟號同上於上謚日,今無加上之擧矣,勿爲磨鍊,樂章文似當撰進,而與常時有異,待祔廟時撰進,似合禮意,有難臆斷,令禮官議于大臣稟處。出傳敎上曰,今番兩都監碑石,旣有他陵園之例,待下敎追後爲之,石物加設一節,亦有成廟聖敎,今亦依此勿爲磨鍊事,分付追崇及封園都監。出傳敎命退去,諸臣以次出。
上在慶熙宮廬次。
藥房提調徐命善,副提調洪國榮啓曰,伏未審夜間,聖體,若何?臣等率諸御醫,趁早入診,詳察聖候爲宜,王大妃殿氣候,何如?惠慶宮氣候,何如?臣等不任憂慮,敢此問安,竝爲仰稟。答曰,知道。入診宜矣。
王大妃殿·惠慶宮·中宮殿,藥房口傳問安。答曰,罔極。
大殿·王大妃殿,惠慶宮·中宮殿,政院·玉堂口傳問安。答曰,罔極。
金熤啓曰,同副承旨鄭履煥,因李德師到院疏,謂有情勢,纔已出去,卽爲牌招。傳曰,允。
傳于洪國榮曰,禁府擧行駭然,金吾堂上一竝罷職,卽爲口傳擇差。
以吏曹口傳政事,傳于洪國榮曰,同義禁李溎·趙㻐·朴相老,德川郡守李斗煥,泰川縣監申熤爲之,金吾堂上卽爲牌招肅謝。
以承傳色口傳下敎曰,君父之讎,此時其若玩愒,不卽知奏,當該承旨李養鼎,越俸一等。
傳于金夏材曰,營造堂郞入侍。
又傳于曰,今日尙未快差,亦令代奠官替酌。
金熤啓曰,注書韓用龜汰去代,假注書柳孟養,仍察,何如?傳曰,允。
傳于金夏材曰,此後傳香,大明殿月臺爲之。
以承傳色口傳下敎曰,若耉輝臥死牖下,其亦無律文乎?詳細知入。
傳于金夏材曰,爲大臣者所不敢之言,善爲奏達而其所當任,不善擧行,此望筒亦不可趁卽入之耶?當該承旨李養鼎從重推考。
傳于洪國榮曰,禮房承旨營造堂郞入侍。
傳于金夏材曰,戊寅年八月初七日,都承旨蔡濟恭牌招入侍。
又傳于曰,尹東晩來待。
又傳于曰,一時不察司鑰,請罪安徐,此乃承傳誤傳之過,從重推考。
又傳于曰,禮房承旨入直都廳入侍。
洪國榮啓曰,副修撰尹東晩依下敎來待矣。傳曰,入侍。
傳于徐浩修曰,都承旨入侍。
傳于金夏材曰,持相當藥物,遣御醫於守陵官。
以同副承旨鄭文啓牌不進罷職傳旨,傳于金熤曰,推考傳旨捧入。
洪國榮,以上謚都監郞廳,以都提調意啓曰,莊憲世子竹冊文製述官·書寫官及銀印篆文書寫官實預差,別單書入之意,敢啓。傳曰,知道。東宮印章,非銀卽玉,昨冬加號承統時,以銀代玉,由於日字之在近故也,今則工役不急,依例以玉印擧行。
金夏材,以國葬都監郞廳,以摠護使意啓曰,永陵永祐園祭器鑄成,合設於國葬都監事,命下矣。陵園祭器,只鑄不足之數,已爲筵稟定奪,則陵園本祭器奉審,然後可以改造者改造,可以新造者新造,而魂殿都監旣有堂上進去奉審之命,本都監亦依此擧行乎?敢啓。傳曰,知道。
洪國榮,以魂殿都監言啓曰,延福殿·景慕宮祭器堂上一員,進去奉審後草記事,命下矣。堂上黃景源依下敎進去奉審,則延福殿祭器中,可以改造者十八種,景慕宮祭器中,可以改造者十種,竝爲別單書入,而至於可以新造者數爻,自都監不敢擅便,令該曹考例稟處之地,何如?傳曰,允。
金夏材,以撰集廳言啓曰,政院日記,就撰集中更爲抄節,送于製述官處,本聽今日罷出之意,敢啓。傳曰,知道。
洪國榮,以吏曹言啓曰,金尙魯追奪官爵事,命下矣。告身卽爲收來,依例燒火之意,敢啓。傳曰,知道。
鄭履煥,以戶曹言啓曰,景福與月廊及眞殿及普春門外齋室於義本宮,依定式,參議臣李蓍建,與正郞臣崔致白,工曹判書臣李溎,正郞臣閔百寅,進詣奉審,則景福殿後面夫防草脫落,愛蓮齊風遮草芚破傷,興慶軒雨漏一庫,養志堂後面仰粉土剝落,墻垣瓦子庫庫脫落,永慕堂風遮草芚破傷,雨漏庫庫,於義本宮啓慶軒薍簾破傷,外墻垣三間許頹圮,瓦子庫庫脫落,分付各該司,使之卽速修改,亦令本曹郞廳監董擧行,何如?傳曰,允。
鄭履煥,以戶曹言啓曰,文昭殿碑閣·淨業院碑閣·追慕洞碑閣·蠶壇碑閣·流霞亭,發遣本曹郞廳奉審,則俱爲無頉,而追慕洞碑閣瓦子五張,防草三張,墻垣防草十八張,流霞亭正堂防草三張,墻垣瓦子庫庫脫落,南墻外水口動退,卽令修改之意,敢啓。傳曰,允。
又以戶曹言啓曰,鄕校洞於義宮依定式,參議臣李蓍建,與正郞臣崔致白,進詣奉審,則鄕校洞奉安閣薍簾及風遮草芚破傷,退地衣柱塗渝傷,墻垣瓦子庫庫脫落,彰義宮感古齋溫突磚石一立低陷,分付各該司,使之卽速,而亦令本曹郞廳,監董擧行,何如?傳曰,允。
金熤,以義禁府言啓曰,因副校理李秉模上疏,尙魯子侄,竝令絶島安置事,依施矣。尙魯子致讓,全羅道濟州牧旌義縣安置,致顯羅州牧黑山島,侄致恭慶尙道巨濟府安置,致良全羅道靈巖郡楸子島安置,而以承傳內辭意具罪目,依例發遣府書吏羅將,押送于各其配所,何如?傳曰,允。致顯外竝發配,致顯待明日處分。
又以義禁府言啓曰,聖國其令王府,亟施孥籍之典事,承傳啓下矣。其父母妻妾子女祖孫兄弟姉妹,子之妻妾,伯叔父兄弟之子,年歲姓名,存沒居住,令漢城府考出帳籍,亦爲分付五部及各該道,一一査出,成冊牒報後,竝依律擧行,而籍沒家産,破家潴澤,降邑號罷守令等事,令各該司,奉承傳擧行,何如?傳曰,允。
又以刑曹言啓曰,因義禁府啓辭,罪人聖國籍沒家産事,令各該司擧行事,命下矣。罪人聖國奴婢等,移文京兆,考出帳籍一一花名,依例永屬公賤之意,敢啓。傳曰,知道。
又以刑曹言啓曰,因副校理李秉模上疏,尙魯子侄絶島安置事,命下矣。依傳敎罪人尙魯子致廣全羅道珍島金甲島,致默興陽縣蛇島,侄致勛慶尙道南海縣竝絶島安置,卽爲押送之意,敢啓。傳曰,知道。
負罪臣申昕疏,伏以追奪罪人金尙魯之罪,可勝誅哉?臣伏讀聖敎,及至尙魯逆節之昭著,玆不覺毛髮俱豎,心骨驚顫,嗚呼,從古亂逆,何代無之,而豈有如尙魯窮凶極惡者哉?其窮天極地之逆節,若此,而乃以追施爲難,未擧當施之律,則豈可曰國有法而懲亂逆乎?臣豈不知我殿下遵守之盛意,而以耉輝之逆,追施當律,況以尙魯而豈可一刻容貸哉?伏願聖明,不少持難,亟令有司,卽施收孥籍産之典,使東土將夷之大倫,復明於今日焉,臣負罪如山,方在刊削之中,固不敢出位論事,而臣亦聖化中一物,而秉彝之天,自有不泯者,玆敢冒罪仰陳,亦治臣瀆擾之罪,以安私分焉,臣無任祈懇之至。省疏具悉。雖非爾疏,旣有執法之臣,其涉濫矣。
戶曹判書具允鈺疏曰,伏以淸朝之公議大行,厚謙之罪惡昭著,凡厥親知類,俱被司直之論,其間自有親疎之不同,前後之各異者,而第臣與厚謙,本有世誼,相識已久,且臣侄庠之年前禍色,專由於見忤兩處而然,故不能無畏約之心,相見輒加意待之,外面觀之,雖謂之親熟可也,而臣之稟性,本自疎闊,專沒嫵媚,若其恣行威福,一世盛傳者,臣亦豈不得聞知,而其裏面論議之秘諱人者,非但臣不欲聞,渠亦未嘗向道於臣,以此不知臣者,謂臣親好,知臣者,謂以某雖有共名而無其實,此誠實際語也。一二年來,愈見其放恣無忌,理難得免,漸示自疎之跡,亦且久矣,何幸賴天地生成之澤,蒙造化曲遂之恩,昨冬伏奉下敎,卽已顯絶,不與之相通,此則殿下亦已俯悉之矣,雖然懲討方嚴,罪惡畢露之後,相親之目,尤覺驚心,豈可以世人之已知,聖明之下燭,有所自恕而不思所以自靖之道乎?玆敢披露肝肺,冒控衷懇,竊附首實之義,兼效自劾之情。伏乞天地父母,俯鑑微諒,特降明命,先削臣職,仍治臣罪,以爲爲人臣而不愼交際者之戒焉,臣無任恧蹙霣越之至。答曰,省疏具悉。昨冬下敎,已諒卿心,今者卿章,可謂過矣,卿其勿辭,明日入侍。
校理李秉模疏曰,伏以臣卽伏見傳敎下者,讀未半,心骨俱顫,古今天下,更安有如尙魯之凶逆哉?嗚呼,凶言如此,逆節如彼,而在廷諸臣,全昧當時之事,顯戮之典,不加於生時,追施之律,尙稽於死後,今日諸臣之罪,尙何言哉?苟非殿下特降明命,誕敷筵敎,使天下後世,曉然知亂臣賊子之不可終逭於極律,則義理幾乎晦塞,倫常幾乎滅絶,思之及此,寧不痛心,究厥罪逆,決不可追奪而止,則固當更請孥戮,而追施之禁,旣有先大王成命,則臣雖不敢以此爭執,逆家子侄之肆然輦轂,大關法紀。伏願聖上,亟賜處分,尙魯子侄,倂施絶島安置,以懼亂賊,千萬幸甚,仍竊伏念我殿下新服丕基,聿追先志,雖在哀㡱攀擗之中,克盡彰癉黜陟之政,屛逐朔黨,肅淸朝著環東土數千里愚夫愚婦,孰不翹首跂足,想望至治也哉?是故草野之論,無隱不陳,芻蕘之說,翕受敷施,其於嚴懲顯討之典,屈法伸恩之際,處分明正,辭旨惻怛,動符天理,普浹人情,臣於此,有以見聖學高明,無施而不得其當也。第念厚謙之尙貸極律,麟漢之苟逭王章,大有乖於誅元惡去大懟之義,臣於此,亦不能無憾於日月之明也。厚謙之逆,前後之論備矣,臣不必更陳,而噫,彼麟漢,本無知識,性又陰鷙,寅緣曲逕,久據三事之列,引進非類,動爲千人之指,謂天地可欺而全事壅蔽,謂公議可抗而都沒忌憚,凡此數事,孰非可誅之罪,而至於昨冬沮戲聽政之擧,而凶情逆節,畢露無餘矣。噫嘻痛矣,渠家之處地,何如?先王之倚毗,何如?濁亂之不足而又有此窮凶叵測之奏耶?伏想殿下,亦必洞燭,而天討不行,國法未伸,儻殿下謂可曲恕而然歟?抑姑有待而然歟?臣固當稍俟公除,仰請處分,而今於尙魯之逆,旣揮乾斷,則於此兩賊,獨可以遲延時月,以滋四方之惑哉?伏願殿下,穆然深思,亟加常憲,少洩神人之忿焉。噫,近日以來,春秋治黨之法,固可謂之略擧,而洪良漢之作鄭家瓜牙,趙宗鉉之爲賊邊心腹,有口皆言,無辭可解,則附賊亦賊也。臣謂良漢·宗鉉,竝施荐棘之典,斷不可已也。嗚呼,大喪在殯,國事罔涯,政宜君臣上下,凝神定慮,諎究乎邦禮,商確乎廟謨,以承我先大王遺大投艱之業,而徒以醜類之尙存,章奏日積於公車,上而至尊疲於應接,下而朝象趨於波蕩,有若效顰,多欠誠實,壞損國體,貽羞搢紳者,亦多於其間矣,殿下如或念及於此,則不待臣言之畢而有以處之也。近者言事之章,無論巨細,皆蒙批旨,洞辨是非,俾知趨向,而獨於,金若行之疏,尙靳一字之批,臣固不知聖意之攸在,而關係甚重,恐不宜一向淵默,乞降明旨,以定國論焉,臣無任激切之至。省疏具悉。尙魯子侄事,依施,鄭厚謙事,旣諭三司之批,洪麟漢事,從當商量處之,洪良漢·趙宗鉉事,過矣,近日朝象之波蕩,果如爾言,此誠君臣上下,共念鎭安之時,予當留意,金若行批,亦當下敎矣。
丙申三月三十日卯時,上御泰寧殿廬次。藥房入診入侍時,提調徐命善,副提調洪國榮,記事官韓用龜,記注官朴聖鉉,記事官白光澤,醫官方泰輿·慶絢·吳道炯·徐命緯,以次進伏訖。命善問候,上曰,一樣矣。請診候,上曰,止之,令醫官議定湯劑,可也。泰輿等曰,蔘香散依前方連爲進御,六君子湯限十貼亦爲進御,似好矣。上曰,奉朝賀金尙魯宣麻時日記,考出以入,可也。賤臣承命出來,考出以入。上命書傳敎曰,嗚呼,金尙魯之罪,可勝誅哉?當丁丑十二月二十五日,恭默閤入侍時,大行大王有所下敎,則尙魯敢以罔測不道之語,仰對前席,苟有一分臣子北面之心,萬古天下,豈忍發此等言於兩宮之間乎?先大王譬之馮道,壬午年復設東宮後,敎予曰,尙魯,汝之讎也,予之勒令致仕,白予心於天下後世也,壬午事,雖不敢更提於他日,前壬午五年之時,釀壬午五年後兆,卽一尙魯而已,拜稽聞命,銘諸心肺,公除之後,方欲下敎,致顯以其亂逆之子,肆呈誣人之疏,有若無故者然,若此不已,其將渾夷夏同淑慝,而使東,土衣冠之倫,盡歸於無君無父之域矣。昨夜見政院日記,考知日子,符如合節,到此之時,何待公除之後,故奉朝賀金尙魯,當追施逆律,以正君臣之大義,使亂臣賊子,知所懼,而追律旣有先朝之禁令,予何更創,爲先追奪官爵。又命書傳敎曰,此時判義禁不可不備,行司直鄭弘淳爲之牌招。上曰,守令有闕代,口傳差出。出榻敎諸臣以次退出。
丙申三月三十日巳時,上御廬次。營造堂上入侍時,戶曹判書具允鈺,右副承旨洪國榮,假注書柳孟養,記注官朴聖鉉,記事官朴祐源,以次進伏訖。上曰,右副承旨李養鼎,爲人不剛,予嘗非之矣,昨筵奏,其後擧措,俱涉無嚴,亟施罷職之典。出傳敎上曰,營造堂上姑爲退去,待郞廳入來入侍。允鈺先退。上曰,承旨前望單子入之。出傳敎上曰,承旨前望鄭文啓爲之。出傳敎上曰,刑曹判書·都承旨入侍。刑曹判書蔡濟恭,都承旨徐浩修進前。上謂濟恭曰,卿聞丁丑十二月二十五日,恭默閤入侍筵話乎?濟恭對曰,臣於丁丑,待罪伊川,故未得聞之,而戊寅年間,臣以知申入侍,則尙魯每於筵奏,附耳密達,故非但承旨不得聞之,史官亦不知之矣。上曰,予親承大行朝遺敎,當洞言之,其時大行朝有患候,引見大臣於恭默閤,投溺釭下敎曰,予病若此,萬一不諱,其於宗社臣民,何今日果無衛瓘·孫舜孝乎?尙魯佯若垂涕而奏曰,殿下何如是過慮乎?儲君之如此,臣亦先殿下而有所料量云,伊時筵話如此矣,觀此所對,則其心所在,萬古逆賊矣,其後尙魯連據首相,以大朝事,告于小朝,以小朝事,告于大朝,互相欺蔽,讒構罔極,苟非兩宮止慈止孝之聖德,其將置宗社於何地,自丁丑以後,釀成壬午,其罪狀不可勝記,而至於奏戊寅畿營歷臨時事,關係尤大,暫時爲如厠,歷臨有何所害,而終至構奏大朝乎?亂臣賊子,何代無之,而豈有若尙魯之凶且獰哉?且此時春邸,未有實德,而渠以首相,包藏禍心,備極譖構,是所謂不共載天之讎,大行王在宥時,命予之敎,良有以也。上曰,右副承旨金夏材,與刑曹判書蔡濟恭,進詣徽寧殿戊寅年御筆奉審以來。出榻敎濟恭先退。上命都承旨徐浩修,書傳敎曰,丁丑十二月二十五日恭默閤入侍筵話,今於刑判入侍洞諭,詳載記注,記注雖與傳敎有異,亦非秘諱者,今日記注,許令諸臣見之事,分付堂后。書訖,上謂記事官朴祐源,假注書柳孟養曰,翰林則詳載此筵話於時記,注書則出去詳錄,頒示朝臣,而爲先以草冊記注,讀於前席,可也。臣孟養讀奏訖。上曰,承旨鄭文啓牌招察任。出傳敎命退去,諸臣以次出。
丙申三月三十日午時,上御廬次。藥房副提調洪國榮,假注書柳孟養,記注官朴聖鉉,記事官朴祐源,醫官方泰輿,以次進伏訖。泰輿奉湯劑進前,上進御。上曰,今日注書擧措,其涉倨傲,有下敎於承旨,則渠焉敢以情勢徑出乎?幺麽小官,若知國綱,焉敢若此?注書韓用龜汰去。出傳敎上曰,都承旨與尹東晩入侍。出榻敎都承旨徐浩修,校理尹東晩進前,命浩修讀東晩疏,至終靳兪音句絶,上曰,此兪字,指兪何事耶?對曰,下之所請,尙靳允從,故請此兪音矣。上曰,下之所請,何事也?對曰,卽鳳漢·麟漢·厚謙也。上曰,其律名,以何請乎?對曰,請施逆律矣。上曰,三人俱請逆律乎?東晩囁嚅不質言。上曰,儒臣旣爲此疏,而特借方寸之地,使之畢陳,則當直對,而何如是囁嚅也。對曰,三人皆請逆律矣。上曰,奉朝賀亦請逆律乎?對曰,然矣。再次下詢曰,然則儒臣所請,果是奉朝賀耶?對曰,三司諸臣旣發之後,臣不可泯默,故如是陳疏矣。上曰,爾不見批旨乎?對曰,見之矣。上曰,旣曰見之,則應見慈宮不安四字之敎矣。對曰,見之矣。上曰,奉朝賀若施逆律,則慈宮必不安矣,慈宮不安,則予亦不安於位,天下豈有無母之國,豈有無君之國乎?先儒有竊負之正論,儒臣當有義理所執者,其令條陳。對曰,三司之臣旣請之故,臣亦隨衆而陳之矣,及承前席下詢,聖敎至當矣。上曰,何如?是糢糊而對乎?其須明陳之。對曰,自下雖請之,處分則在上矣。上曰,是何言也?爾雖請之,欲自上不允云乎?對曰,此莫非臣輕率之罪也。上曰,俄云奉朝賀,請施逆律矣,頃刻之間,變辭以對曰,聖敎至此,臣惶恐不知所達矣。上曰,上疏則旣請逆律,筵奏則自服輕率,批答從何爲之乎?雖有筵奏,不可以出擧條,且職非臺閣,不可可以前席避嫌,爾將何爲之乎?對曰,上疏若不入啓,則所當還持去,而旣已入啓,臣罔知所措矣。上曰,疏批若不下,則外間不知此狀,必謂堂疏留中,予甚難處矣。對曰,臣當出去,更陳自服之疏矣。上曰,有如此之例乎?爾今自請更疏,而外人或以爲自上指導,則將奈何?命注書曰,此筵話,須分明記注,可也。上曰,鄭履煥之當初陳疏,無或怪也,而爾則見鄭疏批答後,敢如是效嚬,予豈不以律而特命入侍,假之方寸之地者,蓋大行朝,以尹東晢之弟,視同懿親,故予今仰體,如是寬假矣。東晩先退。上曰,尹東晩入侍時,以聖敎至當,上疏輕率,更爲上疏,質言出去,原疏上款,今無可答之語,下款非時急者,目今酬應甚難,尹東晩上疏,留院下敎。出傳敎上曰,刑曹判書奉審承旨入侍。出榻敎刑曹判書蔡濟恭,右副承旨金夏材進前奏曰,臣等承命詣徽寧殿,推尋御筆,則終是不得,故卽爲還來矣。命退去,諸臣以次出。
丙申三月三十日申時,上御廬次。禮房承旨入侍時,右承旨洪國榮,假注書柳孟養,記事官朴聖鉉·朴祐源,以次進伏訖。上曰,尹東晩之聖敎至當之言,極爲可駭,此疏則不可賜批,雖不賜批,注書謄諸日記,可也。命讀李秉模疏賜批,命讀申昕疏賜批。上曰,予之銘心腐骨者,非但一尙魯,又有文聖國,本事從當洞諭,而尙魯旣已處分,則其在王章,不可拘於公除前,淑儀文氏私第安置,聖國臥死牖下,未施當施之律,斬屍之律,旣有禁令,雖不更創,而其令王府,亟施孥籍之典。出傳敎命退去,諸臣以次出。
