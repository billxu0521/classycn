以上缺
癸巳正月初一日辰時,上詣昌德宮。仍詣毓祥宮,擧動入侍時,行都承旨安兼濟,左承旨沈頤之,右承旨李宅鎭,左副承旨姜游,右副承旨趙宗鉉,同副承旨李得臣,記事官洪鳴漢·尹在醇·南履寬·林蓍喆,以次侍立訖。上具翼善冠·袞龍袍,乘轎出資政門,詣崇政門外,上曰,時原任大臣·奉朝賀入侍。出下敎領議政申晦,左議政李溵,右議政李思觀,領府事金相福,判府事金陽澤·韓翼謩·金尙喆·元仁孫,奉朝賀洪鳳漢等曰,臣等遭逢今年,歡欣慶忭,曷有其極?仍呼千歲者三。上曰,卿等其休矣。詣建明門,命游書傳敎曰,昨日雖有舊肉勿禁之命,其於肉,何知新舊?新屠嚴禁,於肉更勿禁事,分付,持肉呈課禁吏,先以私屠律施行,請施三法司官,當施重律,一體申飭。出傳敎詣鍾閣前路,命游宣諭于民曰,今當歲新好·生否?爾等俱是昔年愛恤之民,爾等之安否,當拜于璿源殿矣。民皆攢手曰,咸被國恩,過歲好在矣。上詣昌德宮進善門外,降轎乘輿,詣萬安門外,降輿入內,午時,上於仁化門外,乘輿詣進善門外,降輿乘轎,詣毓祥宮前路降轎乘輿,駐輿於宮門內,命游書傳敎曰,春秋到記儒生殿講,自古例,何況今年?今日朝食堂儒生,三明日待令,學儒一體待令,而試官元判府事·弘文提學·騎堂參判·李昌任·洪良漢,其日入直兩儒臣,只禮房承旨入侍,而此便殿繖扇侍衛安徐,時刻待下敎只入正時。出傳敎又命頤之書傳敎曰,嗚呼,逢今年實是千千萬萬科表,初則掩窓而來,旣見時原任,何使吾民,莫知君面乎?雖然,予心一倍,嗚呼,其年七十八人,卽昔年遺民,而況其君徒壽其年,有職人年七十,士庶年八十,特爲加資,而噫,以予日復一日之心,惟其子弟,豈可踰日?有歲饌單子,自可按而知,令京兆今日內,抄啓,令兩銓今日內開政下批。嗚呼,六七十以上者,亦昔年遣民,雖有身役者,今朔特爲免役,若有九十者,仍爲免役事,分付。呂尙旣云,武王可矜者四民,明朝當建明門恤四民,分付五部抄啓,亦令惠廳擧行,而今朝下敎,其雖循例,欲令中官替行,歲初旣動,誦昔年御詩,予何顧憊?再明日新舊番軍,崇政東月臺,依前犒饋,其令知悉。出傳敎上曰,明日建明門殿座時侍衛,入直擧行。出下敎上曰,明日殿座時,承史時服,待下敎只入正時。出下敎上降輿入內,酉時,上還宮乘輿,駐輿於宮門內,命游書傳敎曰,年少中官,不能檢飭,當該諸承傳色·中官,從重推考。出傳敎又命書傳敎曰,噫,昔年愛恤軍民也,況八旬展謁展拜乎?今日挾輦挾輿軍,明當中日廳試放,挾輦挾輿將,一體試射,而試官亦依中日例,摠府入直騎堂爲之事,分付。出傳敎上親寫御製一句,命承史侍衛,卽地賡進,如有不及者,當罰直三日。命兼濟,讀吏曹加資抄啓單子,至愼爾復,上曰,加資則實職自遞乎?兼濟曰,然矣。命兼濟書傳敎曰,欲問益昌孫召問,今聞抄啓,其雖陞資,公然作散,豈今番用心意乎?參知愼爾復,漢城左尹,今因陞資,將有窠,參判李廷喆,左尹除授,其代,兵曹參判除授,其令駕前謝恩。出傳敎至李翼鎭,晦曰,此吏判之父也,上曰,然乎?晦曰,其子當銓實職,猝未易爲。上命兼濟書傳敎曰,今番陞資人李翼鎭吏判,吏判時其難檢擬,秋曹參判今適有窠,除授。出傳敎至鄭錫百,上曰,此是故相之弟也。命游書傳敎曰,今番陞資中鄭錫百,豈特故相之弟?卽己卯年奉寫差備也,今日陞資,亦豈偶然?特授加設同中樞,其令明日謝恩。出傳敎至徐命喆,上曰,此與徐命天幾寸?晦曰,四寸,而命天則今已作故矣。上命兼濟書傳敎曰,近者予憶,今於抄啓中,乃覺前參議徐命天,以故參議宗燮之子,頃年任玉署時,同爲入侍,仍受手書,今果作故,予心愴然,其子待闋服,卽爲懸註調用,以示予意。出傳敎又命書傳敎曰,京兆抄啓畢來,其令今日擧行,已資窮者勿論。出傳敎又命書傳敎曰,纔下敎而更思,士庶於歲饌,必有遺者,有職亦然,嗚呼,今者此敎,意欲尊年,勿拘歲饌單子,其令詳抄書啓。出傳敎還宮御問安廳,命諸宗臣入侍,海運君槤,海溪君,密安君焍,鶴城君楡,全恩君墩,原溪君,順悌君炟,樂林君埏,河南君垙,全春君堦,安昌君燝,安川君烓,鶴林君焴,密春君焌,安恩君,安南君,西春君爗,西溪君熠,西淸君煋,安原君烠,廣陵君烻,行善副守爔進伏,槤曰,今日,應行之事,不得擧行,臣等抑鬱之懷,豈可勝達哉?上曰,當爲之事,卽何事也?槤曰,陳賀矣。上曰,前年已爲之矣。槤曰,臣等之心,欲逐朔爲之矣。上曰,今日御此者,非欲聞此言也。槤曰,昨今日湯劑,不卽進御,臣等焦迫之心,無以仰籲。上曰,此非卿等之職掌而何如是耶?楡曰,至於湯劑,同是臣民之所願進也。何必藥院而後仰請也?臣事殿下六十餘年,無一分效忠之事,今日湯劑,以臣言而進御,則於臣豈不榮幸乎?上曰,此同甲可憎,而雖然其誠可尙,予以同甲之言,當進御矣。上曰,藥房三提調,持湯劑入侍。出下敎晦·麟漢,兼濟,奉進湯劑,上進御,諸宗臣三呼千載,上曰,怪矣,予欲聞此言而來此乎?湯劑之勸進,皆是時體也。楡曰,出於秉彝,豈曰時體?非特輿㒗,雖閨中婦女,若聞却湯之敎,則莫不焦悶矣。上曰,婦女何知?王世孫進前曰,臣當今日不勝慶忭矣。仍呼千載,左右諸臣,亦皆呼嵩,如是者三,上曰,二月前則似不爲之,而其後十一朔,卿等必當困予,可憎海運已發端矣。晦曰,湯劑再貼煎待矣。上曰,旣服一貼,何辭再貼?上曰,藥房提調,持湯劑更爲入侍。出下敎麟漢奉進湯劑,上進御,仍敎曰,予以同甲之言飮之,卿等必以爲幸矣,同甲必自以爲功矣,楡曰。臣當自大於提調矣。上命兼濟書傳敎曰,嗚呼,今日予心,千隕萬隕,亦歇後語也,須看動駕時,嗚呼,八旬其於駕轎,若捲前窓,婦人雖若此,伸禮展拜,微忱少紓,故回時,左右皆捲窓,莫云捲窓,心則一也,此際臥以忽憶昔,昨年二月十二日就邸後,舊邸過歲,前月二十九日,今日卽問安廳初問安日,故興惟及此,予懷何抑?特臨此廳,意蓋深也。石見諸宗,二十員中卽一人,昔年宗臣,此懷曷極?其欲施恩,已資窮無可施,況其年,若何?此亦異常,依昨月李東遇例,其長子李彦容,特爲陞六。噫,海運君是誰孫乎?頃年嗣服,三年獻歌,尙今惟焉,其父忠質,予豈忘乎?其子命熙,一體陞六調用。嗚呼,全恩是誰孫乎?嗚呼,駱東昔大君之孫,有全恩兄弟,樂城兄弟而已,於今全恩兄弟雖在,樂城焉在?只有樂林,其從兄弟中,其長卽全恩,其子登科,其亦已久,特爲準職調用,其欲下敎,而今適入侍,豈可以一事禁錮?使价順悌君,此後令銓曹,其令依前備擬。今日入侍中,特命其子調用者外,各熟馬一疋賜給,以示予於今年憶昔之意,本府吏隷,亦令該曹,米布題給。出傳敎晦曰,明日湯劑,依例煎待矣。上曰,今日旣飮,明日何論?上乘輿還內,諸臣問安後退出。
上在慶熙宮。停常參·經筵。
藥房都提調臣申晦,提調臣洪麟漢,副提調臣安兼濟啓曰,三陽回泰,聖候康寧,月正元日,祗謁璿源殿,次詣毓祥宮,聖懷克伸,群情胥悅,當寒勞動,侵夜還宮,伏未審此時,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。王世孫隨駕之餘,氣候,何如?臣等,不任區區憂慮,敢來問安,竝此仰稟。答曰,知道。今已八旬,其曰,孝乎,予懷千萬,雖伸微忱,心猶憧憧,氣何暇諭?次對同入,世孫氣候亦一樣。
中宮殿·惠嬪宮,藥房口傳問安。答曰,知道。
以備忘記,傳于安兼濟曰,嗟哉,朝鮮大小臣僚,庶其知今年予懷乎?豈謂重逢此年?此一也,昨雖展禮,何聞何觀?此一也,其雖展拜,嗚呼,徒年此一也,八十復坐誕生盤,此一也,追憶丁酉,同拜一堂,此一也,前此年二十歲正朝,初問安於此廳,今年八十,同日復坐,此一也,因其沖子,聞山呼聲,何異賀禮?此一也,嗟哉,昨夜追思,人子亦孫,其能歡娛此夕,而予則徒抱追慕,此一也,須看此心,豈云八十?其雖八百,心若浮雲,嗟哉,海東臣僚,孰敢懷張大心?聞昨晝夜怪聲,必也生意,問予心若金若石,諸臣引接前,先諭焉。
安兼濟,以吏批啓曰,侍從臣父年七十者,每於歲初,抄啓加資事,載在法典矣。侍從臣父年七十人員,別單書入之意,敢啓。傳曰,知道。
吏曹口傳政事,幼學尹澤顯年七十,待從臣尹冕東父,柳頲年七十,侍從臣柳翼之父,以上今加通政,特爲加資事承傳。
以備忘記,傳于安兼濟曰,嗚呼,予何逢今年?千懷萬慕,亦歇後語也,何以伸意?耆耉陞資,旣云追思,京鄕何異?有職者七十,士庶八十,一依昨日下敎,卽爲狀聞事,今日下諭八道兩都,昨日加資中,年九十人爲同知者,加設同中樞,爲僉知者加設僉中樞,當日下批,已下敎乎?若闕,泮村民十五日其令減贖錢。
傳于安兼濟曰,老人加資肅拜人,留待入侍。
李宅鎭,以禮曹言啓曰,每年親耕,歲首以稟事,曾已定式矣。來二月十六日,先農祭親行及親耕等節,方在靜攝中,不敢循例,取稟,何以爲之乎?敢稟。傳曰,攝爲。
以備忘記,傳于李宅鎭曰,旣莫能春謁,其何祗迎?初九日祗迎,當宿憶昔窩,儀註安徐,侍衛入直,只入正時,皆依前。
傳于沈頤之曰,晚後爲之,四民午後待令。
姜游啓曰,大臣·備局堂上,依下敎來待矣。傳曰,竝入侍。
姜游,以都摠府言啓曰,依傳敎,昨日隨駕挾輦挾輿將及挾輦挾輿軍,一體試射放事,命下矣。殿座相値,不得設行之意,敢啓。傳曰,此草記掩置,今乃到焉,此豈停止者?明日犒饋後,一體試放,昨日下敎諭焉,隨駕武藝廳,一體試放。
兵曹口傳政事,知中樞三單,李世師·安·李齊嵒。
兵曹口傳政事,副司直徐有寧。
姜游,以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜犯夜人,無所捉,敢啓。傳曰,知道。
大殿·王世孫,建明門殿座罷後,政院·玉堂口傳問安。答曰,知道。
大殿,藥房口傳問安。答曰,知道。
京畿儒生鄭㙫等上疏。原疏藏于史閣西樓答曰,省疏具悉。第一件事,頃者入侍擧措,其亦報本之意,爾等之心可嘉,羲經豈不云再則瀆乎?豈特此也?若爲姓鄕完城,當設十六位,若爲國初慶興,亦設乎?此正瀆之甚者,其若瀆也,誠亦欠矣。第二件事,嗚呼,三昨夜爾等入侍,旣宣批,其猶若此,況此乎?且此體,我朝三百年所無之事,今者尊奉,一則體國禮,一則體昔年小心,頃者旣諭,其若惟此,所重雖在,瀆褻宜戒,政院自當勿捧,而有第一件請,以有申飭,故其捧歟。第三件事,噫,爾等儒巾儒衣,窮究學問中義理,可也,何挾,甲辰癸巳年條乎哉?此則其涉迂矣,亦非其時,豈特此也?於此其何擧其綱而隱其目乎?此無他,擧其影而動諸心者也。噫,師道在下已久,而予雖涼德,此則心常慨歎,旣已慨歎,則雖不逮今日,宜守此道,爲爾等以師道勸焉,體書經蕩蕩平平之義,晝夜孜孜,日夕勤勤,雖在漆室之中,輔我暮君,若有挾雜者,瞋目請討,誠冠儒冠衣儒衣之道也,言雖齟齬,含包者多。嗚呼,爾等今於元正,益勉其學,各守其分焉,何以謂其分?今聞爾章,第三件外,其心雖嘉,予則曰,不守分,甲癸計年,是豈章甫之道乎?今者批爾等,誠此意也。
癸巳正月初二日辰時,上御集慶堂。藥房入診時,都提調申晦,提調洪麟漢,副提調安兼濟,記事官洪鳴漢·南履寬·林蓍喆,醫官方泰輿·鄭允協·金孝儉·慶絢·李養善·金世彦,以次進伏訖。晦曰,經夜動駕之餘,聖體,若何?寢睡·水刺之節,亦何如?上曰,一樣矣。中宮殿·王世孫氣候,若何?上曰,一樣矣。奉進湯劑,上進御訖,上曰,提調出去,更煎以入,可也。麟漢奉入再貼,上進御訖,晦曰,晚後殿座時,臣等必當更請矣。上曰,其止之。藥院諸臣,先爲退出。
癸巳正月初二日辰時,上御集慶堂。大臣·備局堂上,引見入侍,原任大臣·奉朝賀·護軍,同爲入侍時,領議政申晦,左議政李溵,右議政李思觀,知事趙雲逵,行司直李昌壽,行戶曹判書蔡濟恭,行漢城判尹具善復,行禮曹判書沈㲄,開城留守洪名漢,知敦寧徐命膺,兵曹判書朴相德,仁陽君李景祜,行副司直李章吾,刑曹判書具允鈺,吏曹判書李潭,訓鍊都正尹泰淵,行副司直尹得養,行護軍張志恒,江華留守成天柱,吏曹參判鄭尙淳,行副司直李重祜·徐命善,戶曹參判元義孫,大司憲李溎,大司諫安杓,執義李萬育,司諫李台鼎,掌令洪彬·沈重奎,獻納李在學,持平閔游·宋述孫,正言尹光禮·洪周萬,校理徐有臣,左副承旨姜游,記事官尹在醇,事變假注書白鳳周,記事官林蓍喆·黃昇源,奉朝賀洪鳳漢,領府事金相福,判府事金陽澤·韓翼謩·金尙喆·元仁孫,護軍李世珪·尹得聖·尹得勳·李命峻·鄭錫百·李廷喆·李明吾·李齊嵒,以次進伏訖。鳳漢等曰,新年聖體,若何?上曰,一樣矣。鳳漢等曰,寢睡·水刺之節,亦何如?上曰,亦一樣矣。鳳漢等曰,中宮殿氣候,何如?上曰,一樣矣,鳳漢等曰,王世孫氣候,何如?上曰,好在矣。鳳漢曰,今年逢千古所無之慶,臣等不勝慶忭,達宵不寐矣。昨日山呼之聲,不覺出於口而自然而出,東宮邸下之呼嵩,亦何異於臣等乎?臣等更呼千載,少伸微忱焉。仍呼千載,諸臣皆呼千載,如是者三。鳳漢曰,今日之事,乃是天理人情,豈可遏乎?昨日之空送,自領相以下極非矣。晦曰,奉朝賀之責臣等,誠是矣。翼謩曰,三代以後,更無三代,豈有如此之慶哉?鳳漢曰,臣等每於便殿,仰瞻天顔,而昨日則仰瞻於駕前,則玉色之溫潤,無異於少年矣。韶顔白髮之文,儘不虛矣。上曰,卿等與諸宰,盡爲瞻望也。鳳漢等仰瞻後齊聲曰,龍顔之渥丹,比前尤勝矣。上曰,豈有是理哉?鳳漢曰,臣旣承候,先退焉。鳳漢退,上命讀京畿儒生鄭㙫疏,上曰,私家亦有十六代祭先之事乎?晦曰,歲一祭則有之矣。讀至帝堯治天下五十年乃自甲辰至癸巳之句。上曰,迂闊矣。命書疏批後,命蓍喆,藏原疏於史閣西樓,得聖等次次進伏,上曰,皆少年矣。明吾進伏,上曰,未登科而加資,得無冤乎?明吾曰,臣被壽域晟化,以壽職蒙恩,只感祝天恩。晦曰,聞至昨日而做科工矣。上曰,表題與所做表句誦之。晦曰,今年又當以閫帥父陞嘉善矣。上曰,然乎,命書傳敎曰,時乎時乎不再來,況爲親之心乎?今日實同知人推恩,今日內口傳下批,昨日泛聽,今日見其人聞其製,昨日陞資之人,自爲試官,自爲擧子,至昨日而工夫,料表陞資,其誠可嘉,以副望爲閫帥,李得濟予則以爲訓將子而特點,今聞相奏,生父其果明吾云,若此人,自古或陳章或相奏,特資者旣聞,今年欲爲科工者陞資,負其心,心竊嗟惜,況年近八十者,而其父其弟,皆爲正卿者乎?噫,旣莫能遂意,予何惜其資?依再昨年呂善應例,特爲加資。噫,今聞同樞僉樞之人,其皆告先云,欲爲登科,參下告先者,此人雖無追榮之事,其父猶思,何待其奏?今日內特爲下批,因此而憶李重庚,因以思之。嗚呼,明年何年,而昨日莫能一拜於徽寧殿,予心愴然,再昨事,由於鄕闇而然,而爲亞卿,獨不參候班,飭已行,其何多日?況丁丑三月初授職者乎?前參判徐有寧,特爲敍用,一體口傳付軍職。出傳敎又命書傳敎曰,侍從臣父,今年只有二人云,竝今日內口傳下批。出傳敎晦曰,邦慶無歲無之,而今年之慶,則尤大於昨年矣。溵曰,慶是一國之慶,賀是一國之賀,伏願允從焉。上曰,欲合六慶乎?晦曰,預爲涓吉,卽爲分付似好矣。思觀曰,伏望體下群情焉。相福曰,今已歲新矣,體諒群忱,俾伸微誠焉。尙喆曰,元朝之賀,不得力請者,實仰體聖意,而至於今年之慶,是陟降攸賜,伏望允許焉。㲄曰,今月乃易之泰卦,殿下天也,臣等地也,而若是靳持,則殆非體泰卦順時令之義也,臣等以犬馬之齒,猥蒙優老之典,而以殿下聖算之八旬,獨不受一國之慶,則後世之人,將議今日之事,當如何哉?且備忘下者,有唐高祖·宋高宗之敎,此二君雖壽,而無足比侔,伏望還收備忘焉。仁孫曰,殿下之聖算,陟降授之,豈無仰答之道乎?溎曰,此非臺臣之責任,而諸臣若不準請,則臣等亦當糾正矣。上曰,諸臣盡言之。天柱曰,以親心爲己心,乃是殿下之聖學,先朝御詩,有遲遲八日度如年之句,今則不待八日,而不可不上告而下布矣。癸未元朝,曾已上告而稱慶,則今於癸巳,何不稱慶乎?溵曰,七旬已行之事,獨不擧行於八旬乎?江留之言是矣,願賜允從焉。上曰,其時上告下布乎?晦曰,然矣,設增廣矣。濟恭曰,殿下以七旬則上告,而以八旬而若不告,則於聖心安乎?上曰,漸漸深入矣,癸未元朝兼告田乎?晦曰,然矣。思觀曰,臣等愚迷,不得力請於歲前,以至于今日,而事體不得兼告於大享,當於大享前別告矣。翼謩曰,究之天理,參以人情,是所望也。溵曰,元朝已過,亟賜允從焉。晦曰,自今日,使臣等伸微忱焉。思觀曰,祖宗積累之德,到今日尤光明廣大矣。相德曰,雖軍兵亦皆願賀矣。上曰,軍兵渠何以知之?章吾曰,小臣武夫,而亦願賀焉。上曰,此非可爭之事也。仁孫曰,爲人臣而不得請則非臣道,而殿下之不許臣等之請,亦是過度矣,臣等豈不力請乎?上曰,今日見卿等之面,退去,可也。相福曰,臣等雖退去,隨三公之後,豈無仰請之道乎?上曰,速爲退去,當爲廟謨矣。相福等先退,晦曰,糶糴之政,何等嚴重?半留之令,亦何等申明,而近來守令,不畏國自加分,此已萬萬可駭,所謂別還,亦係法外,而爲守令者,循情題給,視若尋常,甚至於按藩執法之地,或犯此禁,若言難捧之患,則別還尤甚,方今歲律已改,糶分漸當其時,加分別還之弊,各別嚴禁,而如有犯者,隨卽狀聞之意,嚴飭分付,何如?上曰,所奏誠是,依爲之。出擧條晦曰,堤堰之關係農家者,何等緊重,而近來外邑,間多抛棄,每於備局摘奸時,執頉論罪,事極無狀,今年則申飭各道道臣,塡塞處一一疏鑿,毁壞處一一完築,使冬雪春凘,毋或滲漏,俾爲灌漑蒙利之地爲宜,以此分付,何如?上曰,依爲之。抽栍摘奸,若有不勤處,當該道臣當重繩,以此嚴飭。出擧條晦曰,畿內被災邑設賑,開春後擧行事定奪矣,今則歲律已改,抄飢分還之政,各別另念,毋或有一民捐瘠流離之意,出擧條申飭,何如?上曰,依爲之。予有繡衣,若有不勤者,守令禁錮終身,以此嚴飭。出擧條晦曰,此江原監司金鍾正放未放啓本也,本司所管定配罪人仍秩,罪犯不輕,竝依啓聞施行之意,分付,何如?上曰,依爲之。出擧條濟恭曰,內氷庫氷丁,一年元數,爲三萬四千餘丁,而二萬三千五百丁,則使沿江民伐納,此則名以戶氷,一萬三千三百丁則自兵曹給價以納,此則名以貿氷,而近來紀綱解弛,全不畏法,納庫之時,本監下吏之弄奸居多,供上之際,各宮隷屬之誅求無節,以致氷丁之許多耗縮,故每年仲夏之後,輒以上供之不足爲報,則兵曹不得已給價,度支不得已運輸,其弊殆不可勝言,事之寒心,莫此爲甚。自今爲始,本監如或不能典守宮屬,如或如前誅求,致有仲秋以前不足價上下之請,則下吏之嚴治,官員之論罪,斷不可已矣。以此預爲申飭,何如?上曰,所奏誠是,氷丁,王政之大者,嚴飭,可也。出擧條善復曰,今當開春,而各道軍保米,趁早裝載,風和時無事來納之意,預先嚴飭,而近來江上奸細之徒,締結外邑監色,莫重軍餉,間或有幻弄防納之弊,事甚痛駭。自臣營各別廉探,或有現發,則與受嚴刑定配,當該守令,草記論罪事,出擧條預爲申飭各道,何如?上曰,依爲之。出擧條善復曰,昨日老人加資事,命下矣。堂上以上,依歲饌單子抄啓,而至於堂下朝官及士庶,令五部今方收單,而士庶則自前考籍後入啓,故日子遲延,惶恐敢達。上曰,依爲之。出擧條潭曰,京兆抄啓老職單子下臣曹,東西班雜職,前例本不以實職擧論,而至於無履歷之同僉知年七十人,依朝官例擧行乎?庚寅年則有置之之命矣。上曰,以有職例一體擧行。出擧條潭曰,外方老人,今方行會各道,使之卽速修啓,而若有未納戶口,明白無疑者,則隨聞啓下,已有前例,今亦依此擧行乎?上曰,依爲之。潭曰,朝官中昨日未及抄啓人,亦爲隨聞啓下,而各邑狀聞京兆單子,則雖依前例,直出敎旨,至於隨聞啓下人,則自臣曹依例單子書入,何如?上曰,依爲之。出擧條允鈺曰,各道放未放啓本,今已畢到矣,其所被放者,道各不同,同一罪名,而或放或仍,當此大霈同流之時,恐不宜如是斑駁,諸道啓本,更加較閱,仍與放間,一體稟旨釐正,何如?上曰,所奏誠是,事同不放者,一體釐正,以放以奏,可也。出擧條溎·杓等進前將啓,上曰,只擧下端。溎·杓·萬育·台鼎·彬·重奎·游·述孫·在學·光禮·周萬所啓,臣等今日之所請,卽是國朝之典禮,臣子之常分,而只緣臣等言辭拙訥,前席苦懇,終未蒙允許,此莫非臣等誠意淺薄,不能見孚於君父之致,其何可一刻晏然於臺次乎?請命遞斥臣等之職。上曰,其涉過矣,勿辭,亦勿退待。出擧條溎·杓等所啓,請慶興府定配庶民罪人趙榮順,按律處斷。措辭見上上曰,昨歲旣諭,勿煩。出擧條溎等所啓,請黑山島爲奴罪人五得,依律處斷。措辭見上上曰,勿煩。出擧條又所啓,請還寢張翼標島配之命。措辭見上上曰,勿煩。出擧條杓等所啓,請大靜縣爲奴罪人仲義,依律處斷。措辭見上上曰,勿煩。出擧條又所啓,請黑山島爲奴罪人五得,依律處斷。措辭見上上曰,勿煩。出擧條台鼎所啓,臣今年六十九矣,衰病滋甚。筋力之不能供仕,卽通朝之所共知,且向者傳敎,有年近七十者,勿擬臺望之下敎。臣病勢如此,無望從宦,請命遞斥臣職。溵曰,臺臣之盛陳自己病狀,不成避嫌體叚,大失臺體,不可無飭。司諫李台鼎,罷職,何如?上曰,依爲之。出擧條命書傳敎曰,入侍中官,鼻息駭然,從重推考。出傳敎溎曰,臣於癸未年爲翰林時,伏聞若逢癸巳,則必不待多日之下敎,故臣則以爲今年元朝,則必有稱慶之擧矣。到今若是靳持,此非臺臣之所請?臣果縷縷仰達矣。上曰,雖臺臣如此,決不許矣。晦等曰,癸未年已許今年之稱慶矣,何不允從臣等之請,上曰,臺臣之言則是,以予則當固執,斯速退休。諸臣以次退出。
癸巳正月初二日申時,上御建明門。五部四民賜米入侍時,行都承旨安兼濟,左承旨沈頤之,右承旨李宅鎭,左副承旨姜游,右副承旨趙宗鉉,同副承旨李得臣,記事官洪鳴漢·尹在醇·林蓍喆·黃昇源,以次侍立訖。上具翼善冠·袞龍袍,乘輿出通陽門詣建明門,降輿殿座。上曰,以幾斗磨鍊乎?頤之曰,分壯弱,或三斗或五斗矣。上曰,以五斗式分三運給之,而男壯一運,女壯一運,男女兒弱一運爲之,可也。頤之曰,女人則自前不入於闕內,故待令于門外矣。上曰,旣懸申聞鼓於建明門,女人何獨不入於闕內乎?以此推之,女人之擊申聞鼓,應自兵曹而禁之,自今日爲始,使兵曹廳傳敎,雖女人,來擊申聞鼓焉。上曰,今日試射乎?游曰,以殿座相値,草記入啓姑未下矣。上曰,掩置不奏,當該中官,越俸二等。出下敎上曰,賜米盡爲分給乎?頤之曰,姑未盡給矣。上曰,惠堂從重推考。出下敎上曰,今夜弛禁。出下敎上曰,今番入耆社人幾人乎?兼濟曰,李世師·安·李齊嵒矣。上曰,前左尹李齊嵒入侍。出下敎齊嵒進伏,上曰,年幾何?齊嵒曰,今年七十四矣。上曰,容貌,何如?兼濟曰,容貌甚精,筋力尙强矣。上曰,所食,何如?而睡,亦何如?齊嵒曰,食則一日所食幾一升,睡則頻頻覺醒矣。齊嵒退,上命兼濟書傳敎曰,聞今番入耆社三人云,必知中樞然後乃入,令該曹卽爲加設知中樞,口傳啓下。出傳敎上曰,惠堂推考,中官越俸竝安徐。出下敎上還內後,諸臣問安。以次退出。
上在慶熙宮。停常參,只晝講。
自午時至申時,日暈。
藥房都提調臣申晦,提調臣洪麟漢,副提調臣安兼濟啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,今年八旬,千千萬萬料表,雖踰昨日,予心億萬。雖然,三朔內庶可施心,今日此請,是豈夢想攸料,聞此何心食何心眠乎?君子見幾而作,見昨日光景,心膽俱隕,頃年八十敎,於予眇然,故卽設敎也,何期今年然耶?冥然到今,果逢今日,是誰是誰?卽予卽予。觀今擧措,今月請賀,來月請宴,三月其請可知,此予見幾而作者也,豈特此也?予心若金與石,若有擧措,京有舊邸,北有鍊戎,若此之時,民國若何?此何而然?冥然其君,支撑建功故也。一貼建功,令予百困,二貼建功,令予二百困,予何復飮?將此建功,令困予者飮,須看昨日軍號書下固字守字,通宵以呼,咸使困予者,知心固守故也,氣何諭乎?亦何酬應諸臣?心靜然後,當見卿等矣,此亦爲予曰,慶者也。
中宮殿·惠嬪宮,藥房口傳問安。答曰,知道。
傳子李宅鎭曰,今當歲初,月臺當先晝講,待下敎只入正時。
傳于李宅鎭曰,今日肅謝老人,皆令月臺入侍。
以備忘記,傳于李宅鎭曰,歲已經矣。追憶國舅,金龜柱令兩銓依例檢擬。
李宅鎭,以吏曹言啓曰,今此宗廟·永寧殿·徽寧殿春享大祭誓戒獻官執事實預差,俱爲進參之意,敢啓。傳曰,知道。
以備忘記,傳于李宅鎭曰,甲戌正月初一日,奏我慈聖者何,相臣二品,有請我事,故亦詣舊邸壹晴軒東舍,謂故領相,其時承旨鄭弘淳也。因此免其請,此猶若此,況今年,庚子正月,予若同禮猶受,而今加二十年,何心受賀?頃年八十云者,予意謂料表而然也。以此弄僞成眞,亦爲孝乎?此猶末節,庚子正月權停禮,卽己亥初冬三月後事也。曾傳旣云止於慈,在五止中,亦豈子乎?況昨日氣像,今年十三朔爲悶,今月何耐?況聞左相所奏,其請豈特此也?此誠見幾而作也。然其亦第二件事,予意專在庚子正月也。
傳于李宅鎭曰,來詣入正時。
殿座罷後,政院·玉堂·藥房口傳問安。答曰,知道。
李宅鎭啓曰,藥房三提調,於月臺入侍,未進湯劑,不勝悶迫,來詣閤外請對矣。
藥房口傳啓曰,月臺入侍,旣未進一貼湯劑,詣閤求對,又未蒙趁許召接,區區下情,誠不勝悶迫之至,顧今日候甚寒,早朝勞動,移時酬應,此時常進之劑,不容少緩,不避煩瀆,敢此冒干。伏乞暫賜兪音,亟許臣等持湯劑入侍,千萬伏望,惶恐,敢啓。
藥房口傳再啓曰,臣等連犯瀆擾,未蒙召接,日勢已暮,湯劑尙未進一貼,臣等之憂悶抑鬱,固不暇焉,而其在保嗇聖躬之道,果何如也?歲籥已新,萬品回泰,擧國臣民,歡欣鼓舞之中,至使臣等,徊徨閤外,焦遑罔措,此何景色?儻我聖上,少垂體諒,則不待臣等之情,卽許方寸之地。伏乞亟命入侍,奉進湯劑,千萬懇祝,惶恐,敢啓。
姜游,以都摠府言啓曰,因傳敎,今番隨駕挾輦挾輿將及武藝別監挾輦挾輿軍等試射放,請出標信。傳曰,知道。
備邊司薦,以李得臣爲水原府使。
傳于姜游曰,水原府使代,當下敎矣,承旨牌招安徐。
傳于安兼濟曰,內局入侍。
姜游,以禁衛營言啓曰,去夜無犯夜人所捉之意,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜犯夜人,無所捉,敢啓。傳曰,知道。
癸巳正月初三日辰時,上御崇政殿東月臺。晝講犒饋入侍時,行都承旨安兼濟,左承旨沈頤之,右承旨李宅鎭,左副承旨姜游,右副承旨趙宗鉉,同副承旨李得臣,記事官洪鳴漢·尹在醇·林蓍喆·黃昇源,以次侍立訖。上具翼善冠·袞龍袍,乘輿出資政門,詣崇政殿東月臺,降輿殿座,上曰,晝講,諸臣先入侍。特進官具允明,知事李潭,參贊官李宅鎭,侍讀官蔡弘履,檢討官丁範祖進伏,上講小學,自子思子曰,天命之爲性,止子夏曰,賢賢易色。弘履講,自子思子曰,天命之爲性,止學記曰,古之敎者。範祖講,自孟子曰,人之有道也,止子夏曰,賢賢易色。上曰,文義陳之。弘履曰,禮樂不可斯須去身,此言最有味矣,伏願於此體念焉。上曰,禮樂亦於可爲之時爲之矣。範祖曰,立敎,所以小學之發軔也。上曰,以工夫言之,自有次序矣。潭曰,修道之爲敎,而動作云爲之際,可聽者聽,亦爲之敎。上曰,善引而言之。允明曰,講官與經筵官,旣已仰奏,而禮樂非別件事,卽日用所當然之事矣。上曰,文義大體好矣。宅鎭曰,經筵之臣旣仰陳,臣無可達者矣。晝講退,上曰,今日肅拜老人,次次進前,沈星鎭進伏曰,生逢壽域,臣等蒙恩陞資,感祝天恩,而臣等之所抑鬱者,尙靳稱慶之節矣。上曰,此是加資價也。邊致明進伏,上曰,當賜餠,歸遺細君也。趙榮進·兪彦述·光興君橏·金世選·李泰祥·安·趙台祥·柳思欽·洪啓遠·洪晟·李光瀷·金用謙等,以次仰奏年歲而退,李明吾進伏,上曰,以增廣代墨面焉。兵曹判書朴相德曰,增廣易爲之,而二日之內,再次加資,實罕古牒矣。李益炫進伏,上曰,貴矣,鹿皮一令賜給。上曰,試射放明日爲之。出下敎犒饋畢後,上還內,諸臣以次退出。
癸巳正月初三日酉時,上御集慶堂。藥房入診,詣臺臺臣追後入侍時,都提調申晦,提調洪鳴漢,副提調安兼濟,記事官洪鳴漢·朴蓍喆·黃昇源,大司憲李溎,大司諫安杓,掌令洪彬,獻納李在學,持平宋述孫,正言洪周萬,醫官方泰輿·鄭允協·慶絢·金孝儉·李養善·金世彦,以次進伏訖。晦曰,夜間聖體,若何?上曰,十三朔若不困予,則當飮建功矣。晦曰,逢今年千古所無之慶,若沁沁泄泄,豈可謂臣分乎?上曰,右相所謂春享前爲之之語,尤怪矣。晦曰,俾遂臣等之分,千萬仰望矣。奉進湯劑,上進御訖,命麟漢出去。再煎以入,可也。上命賤臣,召入詣臺臺臣,大司憲李溎,大司諫安杓,掌令洪彬,持平宋述孫,獻納李在學,正言洪周萬所懷,臣等昨陳苦懇,未蒙兪音,終宵耿耿,又此煩瀆矣。人臣事君,只是一箇誠字,臣等所請,卽是天理人情之所不容已,則今若以聖心之固拒,徒懷畏罪之心,終不得請,泯嘿而退,則豈可曰,事君以誠字?臣等雖不敢屢屢煩陳,而年前數次下敎,丁寧親承,尙今記有,雖以成王削桐之義言之,恐不當一向靳許,更須體諒,亟允諸臣之請,是臣等區區之望也。上曰,昨諭固執之意,而予心若金若石,今何復諭?其中桐葉之說,非比於今日者,豈特一次?今聞亦再次,而此千萬料表,故爲此敎也,耐過十年,今日聞此,此亦不肖,心亦萬殞,其何循例不允?勿煩爲答,卿等諒焉諒焉。又啓曰,臣等更申昨日之至懇,又未蒙兪音,此莫非臣等誠意淺薄,不能見孚於君父之致,何敢晏然於臺次乎?請命遞斥臣等之職。上曰,此非若此者,其涉過矣。勿辭,亦勿退待。又啓,請慶興府定配庶民罪人趙榮順,按律處斷事。措辭見上上曰,業諭勿煩。大司憲李溎,掌令洪彬,持平宋述孫等啓曰,請黑山島爲奴罪人五得,依律處斷事。措辭見上上曰,勿煩。又啓曰,請還寢張益標島配之命。措辭見上上曰,勿煩。大司諫安杓,獻納李在學,正言洪周萬等啓曰,請大靜縣爲奴罪人仲義,依律處斷事。措辭見上上曰,勿煩。又啓曰,請黑山島爲奴罪人五得,依律處斷事。措辭見上上曰,勿煩。晦奉進湯劑,上進御訖,諸臣退出。
癸巳正月初三日酉時,上御集慶堂。時原任大臣二品以上入侍時,領中樞府事金相福,判中樞府事金陽澤·韓翼謩·金尙喆,領議政申晦,左議政李溵,右議政李思觀,判中樞府事元仁孫,行戶曹判書蔡濟恭,行司直李昌壽,行漢城府判尹具善復,兵曹判書朴相德,知敦寧徐命膺,吏曹判書李潭,禮曹判書沈㲄,訓鍊都正尹泰淵,行副護軍張志恒,吏曹參判鄭尙淳,行副司直李重祜,行副護軍趙,江華留守成天柱,行副司直徐命善,戶曹參判元仁孫,行副司直徐有隣,工曹參判任希敎,兵曹參判愼爾復,行都承旨安兼濟,記事官尹在醇·林蓍喆·黃昇源,以次進伏訖。相福等曰,逢今年臣民之慶幸,曷可勝達,而尙未蒙兪音,下情不勝抑鬱矣。上曰,世孫勸予,故方此以爲可憎矣。以九經之義,雖召卿等,旣見卿等,卽爲退休。諸大臣曰,今日則特許允從,俾臣等鼓舞而退出也。上曰,二品誰某入來?兼濟以數仰對,上曰,速爲退出。尙喆曰,初十日乃是先朝今年受賀之日也。其日不可踰矣,且考其時日記,則於此闕崇政殿受賀,事事偶合,豈非繼述之一事乎?上曰,其日則果是昔年受賀之日誠貴矣,予於此等事,每以爲貴,而然比諸昔年,予年加二十,豈以此上告乎?大臣諸宰,交口力請,上曰,今當癸巳,予懷雖切,卿等之請,亦不可一向牢拒,而第所悶者,此後必因莫重事,又請尊號也。今若以陳賀後,更不請尊號爲言,則予當許之矣。晦曰,下敎如此,敢不奉承乎?上曰,史官大書領相之言乎?昇源曰,書之矣。上曰,然則予亦許之矣。大臣以下,三呼千歲,上命書傳敎曰,予於此事,豈云謙讓,其志固,陳賀事,不過五禮儀所載,其悶鬱者,卽上告也。今覽氣像,非特誠難强抑,末梢莫知何境?雖然,戒無所據,君曾諭,豈可伈伈泄泄?依甲戌年例,今朝已有見幾作之敎,故問于領相,此後張大之事,不敢復請云以奏,左右史氏旣大書,於暮年其能展足而眠,故賀禮雖强許,告文決不可付諸詞臣,亦豈循文?告由文·頒敎文,卽席製下,以此用焉。賀日於予此心,雖萬萬倍焉,旣因追慕,則其何踰日,亦何瀆褻,告由春享日兼行,此日卽昔年賀日,賀禮同日擧行,慶科今番增廣,合慶設行,方物物膳竝權停。出傳敎又命書告由文,又命書頒敎文,命讀公事,命書傳敎曰,今聞開留狀聞,大臣雖入侍,此豈詢問者?其況今年,畿甸春操,特爲停止事,令備局卽爲分付。出傳敎又命書傳敎曰,今聞開留歲饌單子,京耆社夫妻同年,予謂稀貴,同知崔齊衡夫妻,年俱八十五,其誠稀矣。若此回婚已久,令本府加給歲饌,以表予意,而此啓聞下該曹,年七十實同僉知人,此是實職,依下敎加資,其八九十歲人,應爲加資者,一體加資,今日內口傳下批,以示予爲其子孫愛日心之意。出傳敎又命書傳敎曰,承旨李得臣水原府使,代前承旨吳載純爲承旨,房順房,牌招入直。出傳敎命讀館學到記擧案,命書傳敎曰,此與袖擧案有異,且有前例,而噫,今年昌德洞口祗迎之人,非講經者,何異停擧?此特依前例,其令太學,製講經擧案。噫,近者圓點科,未設已久,意蓋此也。出傳敎諸臣以次退出。
上在慶熙宮。停常參·經筵。
藥房都提調臣申晦,副提調臣安兼濟啓曰,昨日親臨犒饋,移時還內,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。心何庶也,而其日興懷心喜,相奏强許,一則敢辭陟降,一則勉循群請,自顧初心,心自靦然。雖然其雖九十,史氏大書,庶可弛心度年矣。氣則一樣,待敎入侍。
中宮殿·惠嬪宮,藥房口傳問安。答曰,知道。
安兼濟,以吏曹言啓曰,繕工監假監役官金說澤,除拜後過限未出仕,依例改差,何如?傳曰,允。
李宅鎭,以禮曹言啓曰,今正月初十日,稱慶陳賀事,命下矣。依前例,宗廟·永寧殿·社稷·儲慶宮·毓祥宮·徽寧殿,同日曉頭,先行告祭,宗廟·永寧殿·徽寧殿則春享大祭兼行,而午時頒敎,王世孫率百官進箋陳賀,外方亦爲進箋陳賀,中宮殿一體陳賀事,知委擧行,何如?傳曰,允。
又以禮曹言啓曰,今此稱慶陳賀時,王世孫坐堂受賀之節,何以爲之乎?敢稟。傳曰,與昨年一樣權停。
又以禮曹言啓曰,今此稱慶陳賀慶科,今番增廣合慶設行事,命下矣。原節目中,付標以入之意,敢啓。傳曰,知道。
傳于姜游曰,太僕牽馬夫,今番一體試放事,分付摠府。
姜游,以都摠府言啓曰,今日入直內三廳,武兼禁軍及軍兵等,當爲中日習射,而別中日相値,不得爲之之意,敢啓。傳曰,知道。
又以都摠府言啓曰,因傳敎,今番隨駕挾輦·挾輿將及武藝別監·挾輦·挾輿軍試射放,請出標信。傳曰,知道。
又以兵曹·都摠府言啓曰,因傳敎,今番隨駕軍兵等試射放,而勢難畢試,四貫革設立之意,敢啓。傳曰,知道。
又以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳言啓曰,去夜犯夜人,無所捉,敢啓。傳曰,知道。
又以左右捕盜廳言啓曰,去夜犯夜人,無所捉,敢啓。傳曰,知道。
兵曹口傳政事,僉知單朴弼東。
趙宗鉉,以兵曹·都摠府言啓曰,今番隨駕挾輦挾輿將及武藝別監挾輦挾輿軍·玉轎陪近仗軍,纔已畢試,而日勢已暮,轎子陪牽馬夫,明日試放之意,敢啓。傳曰,知道。
以承傳色口傳下敎于李宅鎭曰,今番則意異,停擧安徐,雖過時,盡爲捧券。
傳于趙宗鉉曰,近仗軍與大殿·世孫宮只玉轎差備扈輦隊,一體試放事,分付摠府。
癸巳正月初四日巳時,上御集慶堂。親臨殿講製述入侍時,試官行判中樞府事元仁孫,弘文提學黃景源,兵曹參判愼爾復,副司直洪麟漢·李昌任,副校理蔡弘履,副修撰徐有防,右承旨李宅鎭,記事官洪鳴漢·尹在醇·林蓍喆·黃昇源,以次進伏訖。上賜御筆仰謝受恩俯循群請八十歲書十四字曰,御筆開刊粧簇,五件內入,昨日入侍諸臣及今日入侍試官·六承旨·翰注·同敦寧·前守禦使,一體頒賜。出榻敎命宅鎭,讀禮曹草記,命書傳敎曰,昨年曾已下敎,只稱合五慶,恐或褻漫而然也,今何異焉?只以合大慶,其令更爲書入。出傳敎上召到記儒生朴弼東·南宮澈,親問居住姓名年歲,命書傳敎曰,噫,今日到記,意蓋深矣,而前則年七八十者多,今日只有東西齋班首二人,而一則今年應爲加資者,一則雖未滿二十,聞其年,亦下問,卽昔今年予沁都時,以沁都人年十八觀光云,此亦異事。朴弼東旣見,年八十人,何待本道狀聞?一則今日入侍,其亦異常,竝特爲加資,今日內口傳下批。朴弼東年亦異常,特爲加設僉中樞下批。出傳敎上曰,藥房提調,持湯劑入侍。出下敎藥房都提調申晦,副提調安兼濟,醫官方泰輿·鄭允協·慶絢·金孝儉進伏,晦曰,聖體夜間,若何?上曰,一樣矣。晦曰,寢睡·水刺之節,亦何如?上曰,亦一樣矣。晦奉進湯劑,上進御,晦曰,敢請診候。上曰,其置之。晦曰,提調以實,今日不入來矣。上命兼濟書傳敎曰,聞都提調所奏,提調實恙云,許遞,其代,綾恩君具允明爲提調。出傳敎上曰,內局待下敎入來也。晦·兼濟等先退,上命有防,書賦田畯至喜懸題後,命賤臣在醇,召入應講儒生,賤臣召入儒生入,皆着道袍。上曰,殿講則例以團領入來,而豈以道袍入來耶?儒生停擧,試官推考。盡着團領後開講,姑爲退出,諸臣以次少退,有頃,復命入侍,殿講畢。上曰,藥房提調,持湯劑更爲入侍。出下敎晦·允明·兼濟,奉湯劑進伏,上進御,晦等退。上曰,水原府使,今日辭朝。出下敎上曰,詣臺臺臣入侍。出下敎大司憲李溎,大司諫安杓,掌令洪彬,獻納李在學,正言尹光禮·洪周萬進伏將啓,上曰,只擧下端。溎等所啓,請慶興府定配庶民罪人趙榮順,按律處斷。措辭見上上曰,業諭,勿煩。出擧條溎·彬所啓,請黑山島爲奴罪人五得,依律處斷。措辭見上上曰,勿煩。出擧條又所啓,請還寢張翼標島配之命。措辭見上上曰,勿煩。出擧條杓·在學·光禮·周萬所啓,請大靜縣爲奴罪人仲義,依律處斷。措辭見上上曰,勿煩。出擧條又所啓,請黑山島爲奴罪人五得,依律處斷。措辭見上上曰,勿煩。出擧條溎等退,試官考試券坼封訖,上命書傳敎曰,殿講純通幼學林鳳頀,幼學盧廷良,製述居首進士崔烜竝直赴殿試,殿講比較人幼學安命濟·李大存·趙鎭星·洪聖淵·蔡弘直,竝直赴會試,通洪光胤·金振郁·尹得孚·李薰·羅學素,各給二分,略白日馨·咸性浩·卓暎·鄭彦昇·車鳳運,粗李星五·朴興濂·李德淵·李龜彬,各給一分,製述之次進士金載璜,生員金廷隣,各給二分。出傳敎又命書傳敎曰,今番御筆,八府院君家·五都尉·二副尉·一僉尉,一體印頒,洪奉朝賀·都憲·薇垣長·國子長,一體印頒。出傳敎上曰,講生洪聖淵,仍命居齋。出下敎又命書傳敎曰,今番動駕時,作門隨入五衛將·都摠府郞廳·內三廳·內乘軍職·蛟龍旗差備·朱杖差備·標旗差備·日傘差備·內禁衛·羽林衛·道路事知·駕前駕後,明日隆武堂,當柳葉箭一巡試射,試官騎判·訓將·御將·入直騎郞·守宮摠郞·宣傳官,只該房承旨入侍,隨駕龍虎營·三軍門將校·禁御兩營步軍各三十名,再明日令訓將訓鍊院試射放單子書入,侍衛入侍時刻,待下敎只入正時。出傳敎試官以下將退。上曰,當賜饌,姑勿退,少頃賜饌。上曰,試官以下入侍承旨當出榜,同副承旨入侍。同副承旨吳載純進伏,試官以下先退,上命讀江華留守老人歲饌狀啓。命書傳敎曰,今聞江華留守歲饌啓本,此人等今番陞資者多,而其中崇政崔俊命,今年百二歲云,其涉異常,爲先特爲加資,明日口傳下批,歲饌亦令本府加給。出傳敎上命讀守禦使·江華留守春操,取稟狀啓,命書傳敎曰,今聞守禦使·江華留守春操狀聞,今年畿甸,其何爲此?亦何稟處?特爲停止。出傳敎上曰,陞補合製被抄三下人,其令明日來待。出下敎諸臣以次退出。
上在慶熙宮。停常參·經筵。
藥房都提調臣申晦,提調臣具允明,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣,試射畢後,便殿入侍。
中宮殿·惠嬪宮,藥房口傳問安。答曰,知道。
以備忘記,傳于李宅鎭曰,今年八旬,其雖五日,此心一也。何事繼述,何事立綱?何事敬大臣,何事體群臣?何事敦親,何事惠民?昔大堯甲辰卽位,至於今年歲五十,故欲知其外遊於康衢,今予涼德,豈云五十?雖五百何效何問?且臨御近五十載,甚事大成,甚事廣運。況歲初展謁展拜,莫覩莫聞,臨門恤民,豈比周文?於儒於武,文具而已,瞻彼西郊,暮雲漠漠,回瞻東郊,予心憧憧,孝耶悌耶?初旬受禮,一則追慕,一則勉循,而自顧初心,曷勝靦然?
傳于吳載純曰,武藝別監挾輦軍挾輿軍賞格,則自戶曹待令,仗軍扈輦隊賞格,則自兵曹待令,中日閣早爲試放,賞格待令於隆武堂。
沈頤之,以內醫院官以都提調·提調意啓曰,本院例有間三年造鍼之事,而今年乃是當次之年,諸醫所持,尖芒已鈍,更爲精造進上後,分給諸醫,何如?傳曰,允。
傳于李宅鎭曰,內局入侍,儒生同爲入侍。
傳于吳載純曰,禮曹判書使之入來。
吏曹口傳政事,崇政崔俊命,今年一百二,今加崇錄,加資事承傳。
吳載純啓曰,禮曹判書沈㲄,依下敎來待矣。傳曰,入侍。
姜游,以禁衛營言啓曰,去夜犯夜人,無所捉之意,敢啓。傳曰,知道。
又以一二所巡廳言啓曰,去夜無犯夜人被捉之意,敢啓。傳曰,知道。
又以左右捕盜廳言啓曰,去夜犯夜人,無所捉,敢啓。傳曰,知道。
副修撰徐有防疏曰,伏以臣所帶春秋兼銜,與同副承旨臣吳載純,有友壻應避之嫌,揆以法典,在下當遞。乞命有司,照例鐫改,以存公格,幸甚。臣無任屛營祈懇之至。批答見初八日筵說中
檢閱黃昇源疏曰,伏以天降純禧,節屆元朝,寶算躋於岡陵,聖孝展於殿廟,臣民歡抃,曷有其極?仍伏念臣例兼春秋之銜,與臣從兄臣景源所帶知春秋館事,有應避之嫌,揆以法典,臣之見職,自在當遞,玆敢援例陳懇。伏乞聖明,亟命鐫改臣新授職名,以存公格,以安私分,不勝幸甚。答曰,省疏具悉。此則旣有定式,知春秋其當減下,爾其勿辭察職。
癸巳正月初五日辰時,上御集慶堂。藥房入診時,都提調申晦,提調具允明,副提調安兼濟,記事官洪鳴漢·林蓍喆·黃昇源,醫官方泰輿·鄭允協·慶絢·金孝儉·李養善·金世彦,以次進伏訖。晦曰,冒寒殿座之餘,聖體,若何?上曰,一樣矣。寢睡·水刺之節,亦何如?上曰,所食一樣矣。奉進湯劑,上進御,請診候,上許之。方泰輿診候退奏曰,左右三部調均,脾胃脈候一樣矣。鄭允協以下諸醫,以次診候後,所奏與泰輿同。上曰,吳載純與徐有防爲誰?兼濟對曰,此兩人同壻也,而俱是李天輔之壻也。上曰,然乎?故相可謂得壻矣。仍命書傳敎曰,今聞徐有防陳章,承旨·儒臣,古有此例,而亦何區處?令吏曹考來,登對稟處後當下批。上命賤臣,召入升學入格儒生,諸生以次進前,各奏姓名居住,又奏科作,至中學入格人沈能繼·李商肅等。上曰,汝被抄於何學乎?對曰,以中學被抄矣。上曰,中學敎授誰也?兼濟對曰,金思穆也。上曰,予只知其兒名,今爲學敎授矣。今年幾何?兼濟曰,三十四矣。上曰,今番儒生,相貌皆好矣。晦曰,諸生俊秀,俱有才華,甚可喜也。兼濟曰,詩云藹藹王多吉士,此誠國家之福也。上曰,然矣,其中可做者多矣,如是然後,得見人家子弟矣。上曰,尹東暹之子,有子乎?都令曰,未詳而似有之矣。儒生退出後,上曰,年少儒生皆如人,可喜矣。奉進湯劑,上進御,晦曰,今番慶科,合於增廣,而不爲各設,則可謂有名無實,額數亦無所加於初定數,將何以表慶乎?上曰,一年之內,慶科何可再設乎?旣云合六慶,則自可入其中矣。晦曰,此是千古所未有之慶,不可不各設,以表其慶也。上曰,將請庭試乎?蕩平科以後,幾番設科,而況於所重慶科之前,其可設乎?麟漢曰,設於增廣之後,亦何妨也?晦曰,科日尙遠,臣等當更奏矣。兼濟讀奏京畿水使狀啓訖,上命書傳敎曰,今聞京畿水使狀聞,畿甸·松都·沁都,旣皆停操,此何稟處?一體停操事,分付。諸臣退出。
癸巳正月初五日辰時,上御隆武堂頒賞後,隨駕將校親臨試射入侍時,左副承旨姜游,記事官尹在醇·林蓍喆·黃昇源,以次進伏訖。上曰,宰樞執鼓宣傳官椎鼓。試官兵曹判書朴相德,訓鍊大將李章吾,御營大將張志恒,兵曹佐郞朴趾慶,都摠府經歷李格,肅拜後就位。上曰,貫革尺量安徐,矢數執鼓,以貫五邊三。上曰,承旨生疏,左右副換房。出榻敎右副承旨趙宗鉉進伏,游退,試射畢而頒賞,諸臣以次退出。
癸巳正月初五日申時,上御集慶堂。詣臺臺臣入侍時,左副承旨姜游,記事官尹在醇·林蓍喆·黃昇源,大司憲李溎,大司諫安杓,持平閔游,正言尹光禮·洪周萬,以次進伏訖。上曰,臺臣進前以啓。溎·杓·游·光禮·周萬,進前將奏,上曰,只擧下端。溎等所啓,請慶興府定配庶民罪人趙榮順,按律處斷。上曰,業諭勿煩。出擧條溎·游所啓,請黑山島爲奴罪人五得,依律處斷。上曰,勿煩。出擧條又所啓,請還寢張翼標島配之命。上曰,勿煩。出擧條杓·光禮·周萬所啓,請大靜縣爲奴罪人仲義,依律處斷。上曰,勿煩。出擧條又所啓,請黑山島爲奴罪人五得,依律處斷。上曰,勿煩。出擧條溎等先退,上曰,儒臣持問答入侍。出下敎副校理蔡弘履,副修撰徐有防進伏,輪讀問答,先退。上曰,注書取去癸巳正月日記來。賤臣在醇持入,上命游,讀初十日日記,諸臣以次退出。
癸巳正月初五日戌時,上御集慶堂。禮判入侍時,禮曹判書沈㲄,同副承旨吳載純,記事官尹在醇·林蓍喆·黃昇源,以次進伏訖。上曰,僉知朴弼東入侍。出下敎弼東進伏,上曰,昨日爾果呈券否?弼東曰,呈券矣。上曰,誦之。弼東誦二句。上曰,爾之生日何時?弼東曰,九月二十六日矣。上曰,其亦異矣,退休焉。弼東先退,上曰,取考癸巳日記,則無上告下布之事矣。㲄曰,臣則未見日記,而告由文旣爲親製,豈不上告而下布乎?上曰,注書出去,癸巳禮曹謄錄以來。賤臣持入,上命載純,讀陳賀定奪條及節目。㲄曰,告廟頒赦矣。上曰,禮判初則生㤼矣,自此以後,放心爲之也。㲄先退,上命書傳敎曰,今日領相,以四十人增廣,謂前於今合一慶,其無表意以奏,而旣曰,合六慶,則何加一科?因政院日記,只行陳賀爲言,故果若此,今者之事,豈特張大?況心亦若何?以此心動,特召禮判,取令讀禮曹謄錄,其時上告下布無疑,此心雖定,令讀時,因此以聞,乙酉癸巳雖增廣,皆取三十三人,此例增廣也。以此觀也,癸未年四十人增廣,可謂僭矣,而於今爲莫重合慶設科,大增廣焉可已也,而旣已加一慶合六慶,四十人增廣,不亦過矣,而雖有直赴添補者,若癸巳年加三人爲三十六人,雖加十數,其何論也?聞此後,孰敢復請一科?且因此固予心者,其時賀禮雖許,於宴禮,下敎勤懇,其張大事,聞相之奏,旣奏祭文,於予心弛,而至於宴,恐我若此,其猶用心,聞此敎,此亦卽予繼述者,今雖氣昏,豈可勉循?臣何敢復請?嗚呼,此敎誠若指導不肖者也。嗚呼,冥然逢今年,同月同日爲此,其若丙戌回甲年受宴也。嗚呼,昔丙戌予奉爵,甲丙戌予受爵,今年亦若此,昔癸巳予獻賀殿庭,今甲年予臨殿受賀。嗚呼,兩年爲此,其雖冥然,猶可謂踐位行禮,而追憶昔年,千懷萬慕,何可抑乎?因日記考膽錄聞此敎,卽席銘心仰體,初十受賀,心猶若何?今日心滿意足,自此以後今年十三朔,其雖冥然,將心弛過年也,此豈偶然,亦豈偶然?嗚呼,丙戌癸巳,前後相符,予心雖依。嗚呼,其猶悚然者,乙酉癸巳四旬同也,而今予冥然不肖,年月雖相符,其加者幾十年也。出傳敎命讀江華留守加分設賑狀聞,命書傳敎曰,今聞沁留狀聞,條理纖悉,擧措得宜,予庸嘉之,其勿待罪事,回諭。出傳敎命讀摠戎使春操,取稟狀啓,命書傳敎曰,守禦使狀聞旣諭,今年畿甸守摠何異,亦何稟處?今春操一體停止事,分付。出傳敎又命讀大增廣文武科節目訖,諸臣以次退出。
上在慶熙宮。停常參·經筵。
藥房都提調臣申晦,提調臣具允明,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予意昨夜已諭,丙戌今年兩歲,於予可謂稀有,而其猶憧憧沓沓者,卽八旬也。雖然,報春其有六日,而八日干支戊戌,臨殿日干支庚子也,千懷萬慕。其將兩日交中,欲效唐堯古事,此等庸庸碌碌世界,將問於誰?主人自醒,兩翁相嘆而已。日脈差勝,氣何暇諭?待敎入侍。
以備忘記,傳于李宅鎭曰,噫,幾十年御國,其何濟民,其何濟民?詩云邦畿千里,畿甸於國本也,而三陽開泰,而若是設賑。嗟哉,此等小民,豈知有春乎?雖在便殿,心則民村,頃者臨門時觀也,前則此等時流丐,京中遍滿。今番只五六人,而有其來多年者,此則君雖涼德,道臣守令,其能安集而然,予用嘉焉,月正旣諭。嗟哉,方伯·諸守令,體予此意,着意濟民,臨殿至近,予心一倍,豈能施予心?濟民然後心可紓,豈云正初?抄飢先務,自政院今日卽爲下諭畿伯。
以備忘記,傳于李宅鎭曰,其日在近,其將修正儀註,昔人於大臣猶記,況一慈字,在於五止中今者乎?此猶第二件事,追憶昔年庚子,其日干支,亦庚子者乎?且丁丑三月,慈殿賀禮亦然,尙今追慕,初十日軒架鼓吹,其令只設,禁軍·騎判已承下敎,只入直列立,三日連聞山呼聲,其猶太康,若聞七百人聲,予耳其將十三朔錚錚矣。
中宮殿·惠嬪宮,藥房口傳問安。答曰,知道。
傳于李宅鎭曰,內局入侍。
姜游,以兵曹言啓曰,去冬三朔能麽兒考講時,訓鍊院判官崔遠,主簿洪健祚,武臣兼宣傳官洪範源·慶來運·金錫彬等,二次不通,中樞府都事尹心恒,通禮院引儀李國觀,訓鍊院僉正宋錫孫,宣傳官朴光迪·李濬祥,武臣兼宣傳官李榮逵·申大順,部將任希莘,守門將金文澤等,一次不通,依定式竝從重推考,何如?傳曰,允。
又以訓鍊都監言啓曰,依傳敎今番隨駕三軍門龍虎營將校軍兵及扈衛廳軍士等試射放後,入格之類,各單書入之意,敢啓。傳曰,知道。禁軍·龍虎營·騎曹施賞,軍門皆其軍門,施賞。
以備忘記,傳于姜游曰,今年歲初展謁展拜,古豈有乎?同是軍也,單子中鳥銃貫一中邊二中三名,一體直赴殿試,木綿安徐,賞典中直赴人·邊將人傳旨啓下,半熟馬帖·兒馬帖人,令該寺馬帖成給。
傳于姜游曰,四人竝直赴殿試。
以備忘記,傳于吳載純曰,憶昔秦再奚有功,其子應會子問奏。
以備忘記,傳于姜游曰,憶昔問名,秦再奚孫,禁軍渭發,軍職差下。
以慶尙左兵使崔東岳春操,取稟狀啓及黃海兵使閔趾烈春操,取稟狀啓,傳于姜游曰,領相入侍時,稟處。
姜游,以御營廳言啓曰,去夜犯夜人,無所捉,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜無犯夜人所捉,敢啓。傳曰,知道。
癸巳正月初六日辰時,上御集慶堂。藥房入診,詣臺臺臣追後入侍時,都提調申晦,提調具允明,副提調安兼濟,記事官洪鳴漢·林蓍喆·黃昇源,醫官方泰輿·鄭允協·慶絢·金孝儉·李養善·金世彦,以次進伏訖。晦曰,夜間聖體,若何?上曰,一樣矣。寢睡·水刺之節,亦何如?上曰,一樣矣。奉進湯劑,上進御訖,請診候,上曰,置之。提調出去,更煎以入,可也。昨見日記,則似無上告之事,故心動,召禮判取讀禮曹膽錄,則果有上告之節,而禮判則預出大㤼矣。晦曰,政院日記,亦有頒敎文,而承旨似未及仰奏矣。上命賤臣,持入癸巳正月日記及增廣榜目,命兼濟讀奏訖,命賤臣召入詣臺臺臣,大司憲李溎,大司諫安杓,執義李萬育,掌令沈重奎,持平宋述孫,正言洪周萬,獻納李在學等進伏啓曰,請慶興府定配庶民罪人趙榮順,按律處斷。措辭見上上曰,業諭勿煩。大司憲李溎,執義李萬育,掌令沈重奎,持平宋述孫等啓曰,請黑山島爲奴罪人五得,依律處斷。措辭見上上曰,勿煩。又啓曰,請還寢張翼標島配之命。措辭見上上曰,勿煩。大司諫安杓,獻納李在學,正言洪周萬等啓曰,請大靜縣爲奴罪人仲義,依律處斷。措辭見上上曰,勿煩。又啓曰,請黑山島爲奴罪人五得,依律處斷。措辭見上上曰,勿煩。申晦曰,臣以物饌依例封進事仰陳,而俄下備忘,有禁軍排立軒架鼓吹權停之敎,而大殿陳賀,何可如是乎?今番則皆如例擧行,千萬仰望。上曰,禁軍加數,有何益乎?此則與宴有異耶?仍命書傳敎曰,予意已下敎,領相固請禁軍加六百,於予何益?此與宴禮有異,禁軍一體排立,依例軒架,當固執處當守,此不過儀文末節,勉循焉。晦曰,臣有所欲一叩陳者,沈翔雲·翼雲兄弟,文學才華,極爲可惜,而翔雲則蔭官,時無礙於內外職,及其登科之後,尙不檢擬於文職,恐似不然,韓光協則頃年人言,聞多爽實,而一經外邑之後,仍不檢擬,空然爲枳人,不可無疏通之道,竝此仰達矣。上曰,所奏之意是矣,令該曹知以調用,可也。出朝報又啓曰,前郡守權思彦,卽權大運之玄孫,而大運甲戌後禮葬大臣也,其無所犯於己巳可知,而其孫之一向沈滯,須涉無義,此亦宜有疏通之道故敢達。上曰,予亦知之,一體爲之,可也。出朝報兼濟讀奏守禦使鄭弘淳將官巡點狀啓,上曰,大臣之意,何如?晦曰,習操旣命停之,則將官巡點,有名無實,徒有廚傳之弊,此亦依前例停之分付,何如?上曰,依爲之。奉進湯劑,上進御,晦曰,明日湯劑,當依例待令矣。諸臣以次退出。
上在慶熙宮。停常參·經筵。
藥房都提調臣申晦,提調臣具允明,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。若踰兩日,猶可謂繼述,而八旬臨殿,心何抑乎?以圖寫時追慕觀也,今予一心,惟在乎此,氣何暇諭?待敎入侍。
中宮殿·惠嬪宮,藥房口傳問安。答曰,知道。
安兼濟,以吏曹言啓曰,萬寧殿參奉金啓洛呈狀內,身病甚重,勢難察任云,依例改差,何如?傳曰,允。
李宅鎭啓曰,春帖子製述官中,時無職名人,令該曹口傳付軍職,何如?傳曰,允。
又啓曰,春帖子製述人,旣已抄啓,大提學李福源,待明朝牌招,出韻科次,何如?傳曰,允。
姜游,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以兵曹言啓曰,依傳敎,禁軍及將校·軍兵,柳葉箭·鳥銃入格之類,以馬帖·弓子·木綿施賞之意,敢啓。傳曰,知道。
又以訓鍊都監言啓曰,今番試射放時,柳葉箭·鳥銃入格之類,依傳敎,施賞之意,敢啓。傳曰,知道。
又以禁衛營言啓曰,今番試射放時,入格將校·軍兵等處,依傳敎,施賞之意,敢啓。傳曰,知道。
又以御營廳言啓曰,依傳敎,隨駕將校軍兵等,柳葉箭·鳥銃入格之人,以本廳所儲弓子·木綿,施賞之意,敢啓。傳曰,知道。
又以濬川司言啓曰,本司都廳金相勳有頉代,以御營千摠沈釋之差下,使之察任,何如?傳曰,允。
李宅鎭,以成均館官員,以同知館事大司成意啓曰,今正月初七日儒生上旬輪次,當爲設行,而大提學李福源,方在身病中,限內不得設行之意,敢啓。傳曰,知道。
姜游,以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜犯夜人,無所捉,敢啓。傳曰,知道。
傳于李宅鎭曰,內局入侍。
安兼濟,以司饔院官員,以監膳提調意啓曰,漁夫貢人等,連日呼訴內,卽今凍魚已盡,春氷未解,生物捉得,實無其路,闕供生事,迫在朝夕云,在前如此之時,例以可合他魚及活鷄,有參半代封之規,而莫重御供,自下不敢擅便,惶恐敢啓。傳曰,代封。
以備忘記,傳于吳載純曰,生鮮代封,昔則每於江水合氷時,於今解凍時,此請故怪,問有兩次前例云,此亦有例,其時提調,莫察而然。今番雖許代封,此後嚴飭事,分付。
傳于吳載純曰,張敬周子,有何任名?明日入侍知奏。
傳于吳載純曰,次對進定於明日。
敎京畿水軍節度使李達海書。王若曰,畀一面關防之任,掄揀固難,統三路備禦之權,位置自別,陞秩以授,注意也深。睠玆喬桐一營,實爲畿輔重鎭,連舳艫而通麟漢之路,與沁都而唇齒相須,莅藩維而兼芻牧之憂,比甕津而體貌尤重,顧兵農近困於荒歲,而節制最難於其人,惟卿,世出山西,才空冀此,兩祖貼忠貞之業,早服箕裘之傳家,平生存樸質之風,不染鞭鞾之流俗,投筆就剡而譽出輩類,分符杖鉞而惠留軍民,欲示委毗,宜先寵擢。玆授卿以京畿水軍節度使兼三道統禦使喬桐府使,卿其無孤予簡,益殫乃心,益州御龍驤之船,豈特操鍊之責?晉陽減繭絲之稅,宜勉保障之功,凡其稟裁,自有常典。於戲,撫先躅於按節,壁壘之光彩重新,弛主憂於聽鼙,海門之風濤不競,故玆敎示,想宜知悉。副修撰徐有防製進
癸巳正月初七日巳時,上御集慶堂。藥房入診入侍時,都提調申晦,提調具允明,副提調安兼濟,記事官尹在醇·林蓍喆·黃昇源,醫官方泰輿·鄭允協·慶絢·金孝儉·李翊臣·許,以次進伏訖。晦曰,夜間聖體,若何?上曰,一樣矣。晦曰,寢睡·水刺之節,何如?上曰,亦一樣矣。晦奉進湯劑,上進御。晦請診候,上曰,兩廳首醫診察。泰輿診察後,退伏奏曰,脈候左右三部度數調均,滑體一樣矣。允協曰,脾胃脈候如前矣。上曰,提調出而煎湯來也。允明出。晦曰,今日藥院下批,有畵寫之敎,而臣等未諳矣。上曰,癸巳年先朝御容,設都監畵寫矣,予曾於二十時畵焉,四十亦爲之,今年依昔年事,方欲更寫一本,出草本後,當使卿等一瞻也。晦曰,卽今畵師中,卞相璧最善矣。上曰,欲待韓宗裕之歸,而難於等待矣,張敬周於重模,本有功矣。命書傳敎曰,憶癸巳用秦再奚孫,戊辰年重模功,卽張敬周,有其子乎?卽爲問啓。出傳敎上曰,御筆今幾盡刊乎?版本若藏于翰苑,則外人似不得印出,仍置戶曹,可也。上曰,詣臺臺臣入侍。出下敎大司憲李溎,大司諫安杓,執義李萬育,掌令洪彬,持平宋述孫,正言尹光禮·洪周萬進伏將啓。上曰,只擧下端,溎等所啓,請慶興府定配庶民罪人趙榮順,按律處斷。措辭見上上曰,業諭勿煩。出擧條溎·萬育·彬·述孫所啓,請黑山島爲奴罪人五得,依律處斷。措辭見上上曰,勿煩。出擧條又所啓,請還寢張翼標島配之命。措辭見上上曰,勿煩。出擧條杓·光禮·周萬所啓,請大靜縣爲奴罪人仲義,依律處斷。措辭見上上曰,勿煩。出擧條又所啓,請黑山島爲奴罪人五得,依律處斷。措辭見上上曰,勿煩。出擧條,溎等退。命兼濟,讀廚院魚鮮代封草記。上曰,此則例於合氷後爲之矣。兼濟曰,臣考其謄錄,曾有二次前例矣。又命讀開城留守請罷長湍具世溫狀啓。上曰,大臣之意,何如?晦曰,軍餉體重,故捧糶居末則狀罷者,曾已定式矣。上曰,稟處者持來乎?晦曰,此黃海兵事閔趾烈,慶尙左兵使崔東岳,春操取稟狀啓也。嶺南習操,昨秋旣已設行,海西則昨年年事,旣未登稔,此時民事,不可不軫念,兩道習操及營將點視,竝姑停止,至於都試,當年內不得設行,則自在蕩滌之科,停操時官門聚點,旣有定式,此則竝依例擧行之意,分付,何如?上曰,依爲之。出擧條上曰,藥房提調,持湯劑更爲入侍。出下敎,允明奉進湯劑,上進御。上曰,老職加資之抄啓,何若是遲滯耶?兼濟曰,不但考出帳籍,自五部知委坊曲,使之來納戶籍後,相考抄啓,故自爾遲滯云矣。命書傳敎曰,噫,今番推恩,意蓋深也,故月正下批,意亦此也,而其後遺漏者,今當抄啓云,而尙無消息,此凡事飭則趁卽,弛則懈怠例也,若此其中,若有九十百歲之人,其矜勝言?判尹從重推考,其令復勿稽滯,先到者,今日內書入,未到者,噫,在都下江郊,伈伈泄泄,爲子弟之道乎?關係風化,設有考籍之事,家有帳籍,一時來呈,亦人子愛日之道,以此嚴飭。在都下其過十五日,該部官員,當爲汰去,其子若孫,當望後決杖,一體分付。出傳敎又命書傳敎曰,和吉房命下中官申弼輝,本以昏孱之人,凡諸等事,伈伈泄泄,便臥其家,越俸二等,嚴飭。出傳敎諸臣以次退出。
上在慶熙宮。停常參·經筵。
自初昏至夜二更,月暈。
藥房都提調臣申晦,提調臣具允明,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。定日近懷千萬,一則追慕倍,一則靦然深,氣何暇諭?次對同入。
中宮殿·惠嬪宮,藥房口傳問安。答曰,知道。
李宅鎭啓曰,大提學李福源牌不進推考傳旨,今方捧入,而春帖子出韻科次,不卽擧行,如是違牌,事甚未安,更卽牌招,何如?傳曰,弘文提學牌招。
姜游啓曰,大臣·備局堂上,依下敎來待矣。傳曰,內局次對入侍。
傳于李宅鎭曰,老職加資單子,卽爲書入。
以備忘記,傳于趙宗鉉曰,今日新舊軍職試射時,新差軍職秦渭發,柳葉箭十巡十五居首,直赴殿試,趙德倫片箭二中,依例加資。
以平安兵使春操取稟狀啓,傳于趙宗鉉曰,權停事,令備局回諭。
有政。吏批,判書李潭進,參判鄭尙淳進,參議洪樂命式暇,左承旨沈頤之進,以盧聖中爲司諫,徐命善爲副提學,金漢佑爲江華經歷,徐退修爲瓦署別提,尹得雨爲慶州府尹,柳薰爲洪州牧使,朴相岳爲寧邊府使,申光緝爲安邊府使,申尙權爲北靑府使,李行源爲綾州牧使,任瑎爲寧海府使,閔鍾烈爲靑松府使,李商岳爲襄陽府使,李昌任爲靈光郡守,南柱老爲泰安郡守,朴道天爲遂安郡守,金鈍爲萬頃縣監,李延伋爲結城縣監,李性吾爲保寧縣監,李春輔爲殷山縣監,金載人爲泰川縣監,尹弼秉爲長連縣監,邊得讓爲長湍府使,李夔爲陽德縣監,李得祥爲淸安縣監,趙城鎭爲燕岐縣監,宋煥翼爲假監役。
兵批,判書朴相德病,參判愼爾復病,參議李得一病,參知李東遇入直進,同副承旨吳載純進,副護軍具顯謙·李國賢·兪彦摯·李長燁·朴宗益·崔嵒·鄭彦衡·李鉉重·趙㙫·李軾·李斗煥·金漢謙,訓鍊院副正字單李顯宅,副司直李奎應。
姜游,以禁衛營言啓曰,去夜無犯夜人所捉之意,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜犯夜人,無所捉,敢啓。傳曰,知道。
李宅鎭,以吏曹言啓曰,今此春享大祭及告由祭執禮大祝,以侍從塡差,而已誓戒致齋,而或拜臺諫,或拜外任,何以爲之?敢稟。
吳載純,以兵曹言啓曰,今正月初八日金浦居良人張天徵稱名人,自興化西挾門入來,鳴申聞鼓,依定式下該曹推問,何如?傳曰,允。
傳于李宅鎭曰,坐直承旨竝入侍。
癸巳正月初八日辰時,上御集慶堂。藥房入診時都提調申晦,提調具允明,副提調安兼濟,記事官洪鳴漢·林蓍喆·黃昇源,醫官方泰輿·鄭允協·慶絢·金孝儉·李養善·金世彦,以次進伏訖。晦曰,夜間聖體,若何?上曰,一樣矣,寢睡·水刺之節,亦何如?上曰,一樣矣。晦奉進湯劑,上進御訖,命允明出去,再煎以入。晦曰,敢請診候。上曰,置之。晦奉進再貼,上進御訖,諸臣退出。
癸巳正月初八日巳時,上御集慶堂。藥房入診,大臣·備局堂上,引見同爲入侍時,都提調申晦,提調具允明,副提調安兼濟,左議政李溵,右議政李思觀,行判尹具善復,行副司直李章吾,刑曹判書具允鈺,吏曹判書李潭,訓鍊都正尹泰淵,行副司直尹得養,江華留守成天柱,行副司直徐命善,戶曹參判元義孫,大司憲李溎,大司諫安杓,執義李萬育,掌令洪彬·沈重奎,持平閔游,正言尹光禮·洪周萬,副校理尹得毅,右副承旨趙宗鉉,記事官尹在醇,事變假注書白鳳周,記事官林蓍喆·黃昇源,醫官方泰輿·鄭允協·慶絢·金孝儉·李翊臣·康命徽,以次進伏訖。晦·溵·思觀,起伏奏曰,夜間聖體,若何?上曰,一樣矣。晦等曰,寢睡·水刺之節,亦何如?上曰,亦一樣矣。晦奉進湯劑,上進御。晦曰,敢請診候。上曰,置之。溵曰,方物體重矣,如此大慶,何可停封乎?上曰,方物何益之有?思觀曰,慶科事領相旣奏,而癸未則已設增廣,今番不可不別設矣。溵曰,有名無實,下情之抑鬱無可言,而於國體亦有如何矣?上曰,大增廣外,復何加乎?合六慶足矣。溵曰,伏聞有御容圖寫之敎,臣等不勝欣幸矣。上曰,此亦繼述之意也,出草本後,當使卿等見之矣。晦曰,明日憶昔窩齋宿有命,而大禮隔日,豈可勞動乎?祗迎後,卽爲還內,是所望也。上曰,予於此等處,不必固執祗迎後,當留此堂矣。上曰,提調出而煎湯劑來也。允明出。晦曰,今番增廣,諸道試官,無以推移,文臣窠守令,宜有變通之道矣。上曰,吏判奏之,有瓜滿者耶?潭曰,瓜滿窠則無矣,而其中最久守令,不可不變通矣。上曰,各道幾窠,則可以分排耶?潭曰,左右道原試官爲四員,武試所亦有文試官一員,且其事故,有不可知,雖有已差守令,與文臣察訪,不可不三四員式變通然後,可以排用矣。上曰,吏判抄奏,可也。命書傳敎曰,今番諸道初試,文守令宜備,湖西洪州·結城·保寧·泰安,嶺南慶州·寧海·靑松,湖南綾州·靈光·萬頃,關東襄陽,海西長連·遂安,關西寧邊·殷山·陽德,關北安邊·北靑作窠,以文其代,而雖補外,有遞付京職之例,況無故作窠乎?此諸邑,京職軍門有窠以付,未足者先遞差付軍職,京職軍門待窠,卽爲調用,新守令,政官牌招備擬,從容給馬赴任。出傳敎晦曰,科期不遠,敢此仰達矣。武弁者勿赴文科事,曾有下敎,而其中亦有善文者,以在京者言之,亦至近千人停擧矣。上曰,若是夥然耶?晦曰,然矣。溵曰,一自下敎以後,銓曹亦不得通淸矣。晦曰,如沈命德者,非但文翰,爲人善矣。上命書傳敎曰,頃者下敎,因慨而然也,噫,三陽回泰之時,今聞停擧將千人云,此豈導迎和氣之意乎?依前許赴,皆令以此知悉,且聞通淸,其亦拘礙云,此豈體雨水不擇地而下者乎,其亦一弛一張之道乎?噫,頃者下敎,皆由於李一曾·魚錫齡而然也。嗚呼,暮年豈可以因二人,禁錮多人,況豈特京中,八道同然者乎?雖武臣子弟,其令銓曹一體依前通擬,科期在近,其令卽爲分付。出傳敎晦曰,頃者後庭試時,孟意大以孟萬澤孫,拔去榜中,而追後聞之,則非萬澤之孫,且世居溫陽云矣。上命書傳敎曰,頃者後庭試,孟意大以孟萬澤孫云,故命拔,今聞相奏,不過其族,亦世居云,況蕩平後科入格者乎?特爲勿拔,以示予意。出傳敎晦曰,奉朝賀洪鳳漢,累朔祿俸,不爲領受,則該曹宜稟而不稟,事體未安,前後戶判,推考,何如?上曰,依爲之,令倉官輸送。出擧條晦曰,會寧開市,旣已完畢,令承文院撰出回啓,別定禁軍,騎撥下送于義州府,使之傳給鳳城將處,以爲轉送北京之地,何如?上曰,依爲之。出擧條溵曰,備堂金相翊·金器大,終不行公,宜有警飭之道矣。晦曰,閔百興向者間間行公,而今日次對,亦不入來,不可無飭矣。上曰,有承旨處分而未敍用者乎?宗鉉曰,鄭昌順·金蓍耉矣。上命書傳敎曰,大臣所請備堂三人中一人,今非將任,亦無實兼。嗚呼,體昔雖不强迫,金尙翊之尙今固執,此何事體,閔百興之間間强赴,不肯仕進,亦何道理?從重推考,牌招察任,政院申飭,切勿違牌呼望,噫,爲今賀,予何下敎,而此二人承宣處分者,一則蓋由於下吏,一則異於他,而事體雖寒心,飭已行,歲抄在前,其何待也?前承旨金蓍耉·鄭昌順竝敍用。出傳敎溵曰,堂上堂下,違牌坐罷,亦多矣。上命書傳敎曰,左相旣奏,堂上堂下違牌人竝敍用。出傳敎溵曰,喬桐水使,尙未辭朝,催促下送,好矣。上命書傳敎曰,喬桐水使,其令今日辭朝,陪箋差員尙在者,亦令當日還宮。出傳敎思觀曰,自前推恩時,外方人許多加資官敎,使吏曹下人分送各邑,則多有弊端,今番爲始,使該曹都封付邸人下送于各道監營。自監營又都封,分送於各邑,而該邑吏夤緣徵索之弊,亦爲嚴飭禁斷,俾蒙恩加資者得免侵責之患,好矣。上曰,所奏誠是,依爲之。出擧條潭曰,各道都事,每當掌試時,以侍從變通差出,今則都事俱是侍從,何以爲之乎?上曰,仍置,可也。潭曰,忠淸都事乃道內人,江原都事卽明經科,俱宜有變通之道,故敢稟矣。上曰,竝改差,可也。出擧條潭曰,向日加資中,李顯白年未滿七十,而臣矇未察焉,混入於承傳中,臣則惶恐待罪,而李顯白加資,勿施之意,仰達矣。上曰,勿待罪,李顯白加資勿施,可也。允鈺曰,三道放未放仍秩中可放者,全羅道金德允·宋莫山·文益煥婢定禮·順化,崔光五婢阿只連,李光瑞·池龍基·金致礪·金達龍·田光杓·柳惠來,咸鏡道李東柱·方旕男·李甫音金·金世忠·柳德彬·李尙慶奴贊方,慶尙道金德三·金福得·崔宇大·金同·金信男·李成濟·李宗羽·全益恭·鄭今奉,各道同罪未放者,全羅道朴思喆·李潤國·張碩采·金時潤·李鸞徵·李翰興·李德昌·權奉益·權徵海·李德倡·全致郁·朴春山·金重得·慶世大·朴昌東·金弘泰·朴履燮奴遇春·表世興·金有先·朴石三·金庚戌·卞光復·趙玉·李度天·金殷鼐·尹安基,咸鏡道李宗根·金石漸,僧矜明·李型,慶尙道申智權·金尙謙·閔學洙·李達興·申太振·金瑞玉·朴師允·南漢昞·金重勳·南益海·權相萬·張瑨·金殺金·全千大·朴乻朴·金光垕·高興泰·林應三·朴仁昌·安世榮奴大福·高斗豐·洪貴仁·李時化奴益三·金千周·鄭業同·薛大官·崔龍守·全命采·金己太·崔龍文奴萬得·金命起·金應標·金致重·韓景良·金世郁·林鳳道·崔廷玉·周尙右·林天益·李亨復·柳昌達·金泰傑·朴致起·吳元才·禹戒山·白六同·孫廷立·朱戒元·尹小先·金孝得·劉漢大·千天貴·李光註里,黃海道盧快惡·沈思中·張萬周·洪致軍·卓孟才·吳命權奴光節,忠淸道金時九·金雲宅·柳聖輯·宋必壽·崔光雲·李昌老·文德洙·李士得·金得秋·全致五·李長·金聲德·李元金·金大潤·吳於仁老味·全尙殷·車尙德·金世丁·尹時同·金聖才·朴光佐·全·李世琳·魚有五·徐宗福,平安道鄭世堯·李萬碩·鄭准尙·張萬昌·李同令·崔弘國等矣。上曰,一體以放。出擧條上命書傳敎曰,諸道放未放未放中,有可放者,持奏之命,意蓋欽恤,此後依此例擧行,諸道道臣,意各不同,有放有未放者,此則非今所奏,予何知之?不均特甚,故旣命皆放,此後皆依此例,諸道狀聞皆到後,若有此等者,抄奏以放,俾無不均之歎事,永爲定式。出傳敎上曰,兩司進前。溎·杓·萬育·彬·重奎·游·光禮·周萬進前將啓。上曰,只擧下端,溎等所啓,請慶興府定配庶民罪人趙榮順,按律處斷。措辭見上上曰,業諭,勿煩。出擧條溎·萬育·彬·重奎·游所啓,請黑山島爲奴罪人五得,依律處斷。措辭見上上曰,勿煩。出擧條又所啓,請還寢張翼標島配之命。措辭見上上曰,勿煩。出擧條杓·光禮·周萬所啓,請大靜縣爲奴罪人仲義,依律處斷。措辭見上上曰,勿煩。出擧條又所啓,請黑山島爲奴罪人五得,依律處斷。措辭見上上曰,勿煩。出擧條上曰,藥房提調,持湯劑更爲入侍。出下敎允明·兼濟,奉進湯劑,上進御。兼濟曰,日前有以徐有防與吳載純友壻相避考奏之敎矣,自該曹相考,則友壻例爲相避云矣。上命書批答曰,省疏具悉。旣已考奏,兼帶春秋減下焉。原疏見初五日草記軸諸臣以次退出。
癸巳正月初八日酉時,上御集慶堂。坐直承旨竝入侍時,右承旨李宅鎭,同副承旨吳載純,記事官尹在醇·林蓍喆·黃昇源,以次進伏訖。上曰,明日春享諸執事中,幾人爲外任耶?宅鎭曰,自吏曹姑未改付標矣。上命宅鎭,書傳敎曰,莫重諸執事,豈可臨時更也?以前差人,皆待令事,分付。出傳敎命宅鎭,讀忠淸監司老人歲饌啓本,命載純書傳敎曰,今聞湖西歲饌啓本,同知許曄,年齡百五歲云。噫,百餘歲人,一何多也?歲饌特爲加給事,回諭。出傳敎命宅鎭,讀永宗僉使習操取稟狀啓。命載純書傳敎曰,永宗僉使習操狀聞今到,此時畿甸,何可謂也,亦何稟處?停止事,令備局卽爲分付。出傳敎命宅鎭書傳敎曰,問候批答旣諭,而噫,今年卽昔設圖寫都監年也。其時都提調故相李頤命,提調故判書金鎭圭,故判書閔鎭遠,都廳沈宅賢·李晚堅,以儒同參,監造官者,卽鄭維升也。豈意冥然?今逢甲年,追慕萬倍,亦歇後語也。戊辰年趙榮祐子重瞻,前於奉俎官陞六,監察調用,癸巳年入參,鄭維升卽有其孫乎?令銓曹訪問,若有,其令懸註調用。出傳敎上曰,張敬周孫,今爲何事耶?宅鎭曰,張敬周孫張洵兄弟,曾入於圖畵署矣,今則散在云矣。命宅鎭書傳敎曰,前僉使張敬周,卽予御容圖寫者多,而噫,此豈謂也?戊辰年重摸功,尙今思焉,況今逢此年,秦再奚孫旣調用,重模此本者,其功豈忘?問其孫有二人,而皆以圖畵署祿官,今散在云,況其曾祖自旭,其祖得萬,皆昔乙亥·癸巳隨從者乎?令本署雖數外,其長子特爲還付圖署永付窠,曾已申飭,而於此人豈可措也?特爲只此人而永付事,一體分付。出傳敎上曰,注書取前癸巳日記以來。賤臣持入,命宅鎭讀晝講及次對日記。諸臣以次退出。
上在慶熙宮。停常參·經筵。
藥房都提調臣申晦,提調臣具允明,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今當祗迎,明將臨殿,追憶昔年,萬懷交中,其豈壽域?卽一運氣,昨聞湖西歲饌狀聞,有百五歲者,若加五年,與大舜年同。噫,彼此人其亦大德得壽乎?予一哂,氣何暇諭?待敎入侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
備忘記,傳于李宅鎭曰,昔年予幼時已知,雖中官,例有對接政色者,昨聞相奏若此,何異賣爵,豈特八道?今番京中追加者,踰五百人,今夜靜思,必有其對者,必也卽給官敎,其寒微者,宜有留置操弄,果若此,爲其子孫,愛日心,若何?令銓曹申飭,皆令隨下批頒給。今番若有此弊,當該銓官京兆郞,一體下敎,預爲申飭,於今京中皆來乎?政院問奏。
傳于李宅鎭曰,正一品宗臣及前守禦使金器大,竝使之入來。
又傳曰,竝入侍。
李宅鎭,以禮曹上綃擇日草記,傳曰,織綃後,更爲擇日以入。
李宅鎭,以吏曹言啓曰,明日陳賀時,協律郞不可不備,掌樂正未差代,口傳備擬以入之意,敢啓。傳曰,知道。
吏曹口傳政事,以徐有元爲掌樂正,以鄭厚謙爲禮曹參判。
李宅鎭,以御眞圖寫都監啓曰,都廳郞廳弘文館應敎金魯淳,前校理趙英鎭,監造官前參奉洪樂全差下,使之察任,而趙英鎭·洪樂全,時無職名,竝令該曹口傳付軍職,冠帶常仕,何如?傳曰,允。
兵曹口傳政事,以趙英鎭爲副司果,以洪樂全爲副司勇。
傳于李宅鎭曰,畵員申漢平見漏,一體付單職。
李宗鉉,以御營廳·左右捕廳·一二巡廳言啓曰,去夜犯夜人,無所捉,敢啓。傳曰,知道。
癸巳正月初九日辰時,上詣延和門。香祗迎入侍時,行都承旨安兼濟,左承旨沈頤之,右承旨李宅鎭,左副承旨姜游,右副承旨趙宗鉉,同副承旨吳載純,記事官洪鳴漢·尹在醇·林蓍喆·黃昇源,以次侍立訖。上具翼善冠·袞龍袍,乘輿出通陽門,詣延和門外降輿,詣板位上祗迎訖。上曰,禮房承旨,馳詣太廟·社壇,奉審以來。出下敎兼濟曰,藥房提調,持湯劑待下敎矣。上曰,藥房提調,持湯劑入侍。出下敎藥房都提調申晦,提調具允明,副提調安兼濟,持湯劑進前。晦曰,夜間聖體,若何?上曰,一樣矣。晦曰,寢睡·水刺之節,亦何如?上曰,亦一樣矣。晦奉進湯劑,上進御。敎曰,一貼更煎以來,方欲聞春帖子詩矣。允明出。上命兼濟書傳敎曰,追憶昔年,圖寫八十影子,初綃本今日將成,予視昏,故欲眎奉朝賀·時原任·六卿·諸承旨·內局提調,午後待令,待下敎德游堂入侍。出傳敎晦曰,昔年設都監,今日依昔年設都監,是所望也。上曰,勿言。命兼濟讀春帖子畢,宅鎭復命奏曰,臣馳詣太廟奉審,殿內無頉,祭物精潔矣。上命宅鎭,讀祭物單子後,宅鎭曰,諸執事·進排官摘奸則皆無頉,臣又奉審社壇,壇上精潔,祭物精潔,諸執事·進排官,亦皆無頉矣。上命宅鎭,讀社稷壇祭物單子。上曰,藥房提調,持湯劑更爲入侍。出下敎允明奉湯劑進伏,上進御。還內,諸臣問安後,以次退出。
癸巳正月初九日午時,上御資政殿。時原任大臣·奉朝賀·藥房提調·六卿·諸承旨·一品宗臣,同爲入侍時,奉朝賀洪鳳漢,領中樞府事金相福,判中樞府事韓翼謩·金陽澤·金尙喆,領議政申晦,左議政李溵,右議政李思觀,判中樞府事元仁孫,藥房提調具允明,行戶曹判書蔡濟恭,行禮曹判書沈㲄,兵曹判書朴相德,刑曹判書具允鈺,吏曹判書李潭,行都承旨安兼濟,左承旨沈頤之,右承旨李宅鎭,左副承旨姜游,右副承旨趙宗鉉,同副承旨吳載純,記事官洪鳴漢·尹在醇·林蓍喆·黃昇源,海運君槤,海溪君,密安君焍,鶴城君楡,全恩君墩,原溪君㮿,以次進伏訖。上曰,卿等仰瞻,可也。鳳漢曰,臣極知惶悚,而先瞻天顔後,察御容,是所望也。上許之。鳳漢曰,逼眞矣。晦曰,龍鬚白色,過多矣。陽澤曰,龍鬚近年來髭下黑鬚頗多,而今此綃本,猶欠其眞矣。相福曰,臣意則彷彿於八十前御容矣。上曰,然則謂之六十歲眞本,可乎?鳳漢曰,畫像素稱七分,而御容則似過七分矣。尙喆曰,和氣之滿面,比天顔猶爲不足矣。溵曰,和氣雖得之,而英發之氣,似少矣。上曰,卿等見之,有依然之意乎?僉曰,臣等入來時,倏然仰瞻,則依然如殿座矣。相福曰,兩顴豐滿,少似失眞,略加豐厚則尤好矣。上曰,豐滿過於此,則使予其將爲面目可憎乎?卿等每謂予有韶華矣,肌膚之稍勝,予亦自知,而所謂韶華,萬萬過矣。又命六卿仰瞻。允明曰,韶華猶未洽然矣。濟恭·相德曰,渥丹之容,似不足矣。上曰,雖似輿儓見之,能知其君之面乎?僉曰,雖輿儓,必知其逼眞矣。鳳漢曰,八旬御眞如此,臣等不勝欽仰矣。上曰,六卿退出,宗臣進前瞻仰。楡曰,臣意亦以爲逼眞,而兩顴之豐滿,少似不足矣。上曰,此則卿等之諂諛也。上曰,諸臣中誰有畵像者?尙喆曰,領相有之矣。上曰,奉朝賀亦有乎?鳳漢曰,曾使卞相璧畵出而似未得眞,故欲爲洗草矣。上曰,韓判府之像,似難畵,而金領府與金判府,則似易畵矣。上曰,予前日摸本,當使卿等見之矣。命奉展一本于西壁。上曰,此乃癸丑模本,卽予四十歲時畵像也,與今本,何如?僉曰,臣等未瞻其時天顔,未知其逼眞與否,而卽今摸本,似勝矣。又命奉展一本于西壁。上曰,此乃癸未摸本,與癸丑模本,又不同耶?僉曰,此本似勝於癸丑本,而猶不若今番本矣。又命出冠本御容,示諸臣。上曰,此是癸丑小本,而予之眞本也。晦曰,臣頃已仰請,而都監不可不設矣。上曰,於予似太康矣。僉曰,此非太康矣。上曰,以繼述之意爲之,而卿等旣請,予不必固執矣。且使金判府爲都提調則亦貴矣,予當許之矣。金判府之父,癸巳年以禮參爲都監堂上乎?陽澤曰,爲工判矣。命書傳敎曰,今予一心,追慕而已,追憶癸巳,圖寫影子初本已成,故今日命示,時原任·六卿·大承旨·正一品宗臣旣見,故請設都監,今者此擧,意在繼述,且非張大,旣許,而都提擧金判府事,其時工判贈領相之子,其豈偶然?金判府事爲都提擧,堂郞監造官,依例啓下,其令今日會同。出傳敎上曰,向者以肇慶廟事,設都監時,以藝文館,爲排設取用乎?陽澤曰,然矣。命書傳敎曰,今者此擧,意在繼述,於予亦近康,凡諸等事,務從省約,今則正本上綃而已,宜遵故例,擇日擧行,亦豈曠日?元役,以有料布衙門元役取用,宣米三十石亦爲取用,而畵師今日入侍卞相璧·金弘度·申漢平·金厚臣·金觀臣,而秦再孫旣調用,昨聞其子亦繪畵云,前萬戶秦應福,一體入參,金觀臣·秦應福,依癸巳年例,付軍職冠帶常任事,分付都監,此殿當圖寫,以藝文館排設房取用。出傳敎上曰,吏判入來,都監堂上卽爲擧行。晦曰,禮判老病,似難矣,在外參判改差出代,仍差堂上,似好矣。上命書傳敎曰,今有設都監之事,在外禮堂許遞,其代,口傳備擬。出傳敎上曰,吏判出去,口傳擬入。潭退。相福曰,金判府之至親金斗烈,工於畫像,而判府則嫌不得擧薦矣,臣意則使之同參,似好矣。上曰,有鄭維升前例矣。顧謂陽澤曰,於卿幾寸?陽澤曰,臣之六寸孫,而前日以金普澤孫有錄用之命,爲蔭仕矣,畵像則未知渠能善爲之矣。上曰,金斗烈以郞廳啓下,亦於今日會同,可也。晦曰,都監,以御眞圖寫都監爲名乎?上曰,依爲之。上命書傳敎曰,今番務從省約事旣下敎,櫃子梧桐木,內外濃淡漆,豆錫粧飭,勿爲起畵,亦勿鎖鑰,一依名銜家粧飭,只排左右,升降龍梅緝安徐,袱紅雲紋縀,內供藍雲紋縀,只一顆事,分付。出傳敎上曰,禮曹參判牌招,會同進參。出下敎命書傳敎曰,明日殿座時刻,三嚴辰正,三刻單嚴,承旨先拜安徐。出傳敎上曰,賀禮在明,備堂牌還收,使之任意爲之。出下敎陽澤曰,都廳監造官,依癸巳年例擧行乎?上曰,依爲之。會同後,都廳監造官單子及擇日卽入之。諸臣以次退出。
上在慶熙宮。停常參·經筵。
藥房都提調臣申晦,提調臣具允明,副提調臣安兼濟啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今日何日,其將爲何?追憶昔年,萬懷交中,自顧八旬,心亦一倍,氣何暇諭?待敎入侍。
中宮殿·惠嬪宮,藥房口傳問安。答曰,知道。
親臨陳賀罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
殿座罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
備忘記,粤昔大堯,至於今年,遊於康衢,欲知政令,而嗟哉涼德,近五十年臨御,其豈詢問?坐而自知。噫,君自便民自苦,若此而欲爲繼述,臨殿受賀,其曰靦然,亦歇後語也。今日受禮,午後當臨興化門,問民弊而來,其令京兆,午後咸聚都民。此時侍衛,只入直承史時服,時任備堂·京兆官,亦以時服入侍,入直禁衛軍一哨爲作門,時刻安徐,待下敎詣閤。
傳于李宅鎭曰,殿座時,世孫當侍坐,只春坊入直待令。
李宅鎭啓曰,頒敎事命下,未承受推考傳旨,自本院依例爻周之意,敢啓。知道。
又以禮曹言啓曰,以上綃吉日推擇草記,傳曰,織綃後,更爲擇日以入事,命下矣。更令日官推擇,則今正月十六日午時爲吉云,以此日時,擧行,何如?傳曰,允。
姜游,以都摠府言啓曰,今日入直內三廳武兼禁軍及軍兵等,當爲中日習射,而陳賀相値,不得爲之意,敢啓。知道。
安兼濟,以吏曹言啓曰,掌樂正,以前司諫徐有元備擬受點,而追聞有元,方在罷散中,矇未覺察,不勝惶恐,而旣在罷職,則不可仍置,協律郞亦不可不備,故更爲口傳擬入之意,敢啓。知道。
有政。吏批,判書李潭進,參判鄭尙淳式暇,參議洪樂命進,右承旨李宅鎭進,百官加下批,以李謙彬爲司書,金載順爲工曹參議,金夏材爲檢詳,鄭澤孚爲吏曹正郞,金翊休爲佐郞,趙翼鉉爲刑曹正郞,金相福爲社稷都提調,李邦五爲社稷令,鄭養善爲顯陵令,洪志漢爲恭陵令,金常行爲監察,崔粹冕爲司宰奉事,黃仁煦爲萬寧殿參奉,洪大宇爲懿陵參奉,任希聞爲思陵參奉,鄭宇淳爲慶尙都事,任觀周爲忠淸都事,金復休爲江原都事,徐有臣爲慶尙左道京試官,金夏材爲忠淸左道京試官,蔡弘履爲全羅左道京試官,尹得毅爲平安南道京試官。
兵批,判書朴相德進,參判愼爾復病,參議李得一病,參知李東遇入直進,承旨姜游進,以具顯謙爲管城將,任守一爲副護軍,李商芝·鄭昌順·金蓍耉爲副司直,李廷虎·尹得聖·李秀得·趙德倫爲同知,金龜柱爲副摠管,尹澤顯·鄭擇爲僉知,金漢房爲五衛將,李宗魯爲慶尙左水虞候,李景春爲永宗僉使,廉翊趙爲西水羅權管,咸德一爲乫軒洞權管。
安兼濟,以忠勳府言啓曰,本府書寫忠義衛徐道賢陞資代,忠義衛李宗憲差下,依例以假郞廳稱號,何如?傳曰,允。
吏曹口傳政事,申應顯爲掌樂正。
以承傳色口傳下敎曰,該房坐崇政門,今日鼓吹施賞。
御製頒赦文,王若曰,嗚呼,否德臨御幾十,咸曰八旬,固請幾日,心喜相奏,捨初强抑,自此以後,可便昕夕,其況此辰,於昔符合,上告下布,予懷萬億,親製文而誕諭,豈區區於四六?今初十日昧爽以前,雜犯以下放宥,百官加一資,同慶設科,皆遵昔癸年,於戲,追慕雖倍於昔日,大霈同流於八域,故玆敎示,想宜知悉。
癸巳正月初十日辰時,上御崇政殿。親臨陳賀入侍時,行都承旨安兼濟,左承旨沈頤之,右承旨李宅鎭,左副承旨姜游,右副承旨趙宗鉉,同副承旨吳載純,記事官洪鳴漢·尹在醇·林蓍喆·黃昇源,以次侍立訖。上具遠遊冠·絳紗袍,乘輿出資政門,協律郞擧麾樂作。上詣崇政殿,降輿殿座,樂止。相禮引王世孫入就位,樂作。四拜訖,樂止。王世孫跪,代致詞官尹商欽,進詣御座前,讀王世孫致詞文訖,王世孫俯伏興,樂作。四拜訖,樂止。引儀分引宗親文武百官皆四拜,百官跪,代致詞官,進詣御座前,讀百官致詞文訖,百官俯伏興,四拜,王世孫以下跪,宣箋官蔡弘履,臨階西向立,讀頒敎文訖,王世孫以下俯伏興,四拜,三叩頭三山呼,宣箋官徐有臣,進詣御座前,讀王世孫進箋文訖。上曰,世孫侍坐。王世孫入殿內西向坐,百官跪,宣箋官進詣御座前,讀百官進箋文訖,百官俯伏興,四拜,太學生李範朱等,進詣御座前,讀箋文。上曰,年號一依朝廷書之。命書傳敎曰,代致詞官,今日初入能讀,特賜弦弓一張。出傳敎又命書傳敎曰,嗚呼,涼德臨御,年今八旬,御近五紀,夙宵戒懼,若臨深淵。嗚呼,今者此擧,予豈張大?意在繼述,雖然,今觀擧措,此亦太康,其於八道鄕民,今月初吉,體昔施惠,而於京猶闕,況貢市民,都民之本也,貢人最久年條,市民減徭役,一依昨年爲之,貢市人外衆民,限三朔特爲免役,以示予體昔年恤民之意。出傳敎通禮呼禮畢,領中樞府事金相福,判中樞府事金陽澤·韓翼謩·金尙喆,領議政申晦,左議政李溵,右議政李思觀,判中樞府事元仁孫,進前奏曰,逢三代未有之慶,賀禮已擧,臣等不勝慶忭之忱矣。上曰,今日此擧,踐位行禮。命書傳敎曰,噫,其雖繼述臨殿,今予一心體昔,惟在元元。臨門時,來京鄕民,其令一體待令。出傳敎上降座乘輿,協律郞擧麾樂作,上還入大內,諸臣退去。
癸巳正月初十日申時,上詣興化門。殿座入侍時,行都承旨安兼濟,左承旨沈頤之,右承旨李宅鎭,左副承旨姜游,右副承旨趙宗鉉,同副承旨吳載純,記事官洪鳴漢·尹在醇·林蓍喆·黃昇源,以次侍立訖。上具翼善冠·袞龍袍,乘輿出通陽門,詣興化門,降輿殿座,王世孫侍坐。上命頤之,書諭都下父老文曰,嗚呼,以予涼德無能,年今八旬,臨御且近五紀,恩未能施於都下,惠未能及於蔀屋,追憶昔年盛德,食息奚弛?嗚呼,昔唐堯甲辰卽位,至於癸巳,故五十年來,欲知治否,問於左右而不足,遊於康衢,大哉盛哉。嗚呼,大堯巍巍蕩蕩,民不能名,而其猶若此,而嗟哉,否德臨御卽同,而自顧否德,曰以靦然,亦歇後語也。欲繼述强臨殿,嗚呼,都下黃髮,卽昔年遺民也,卽者臨門,豈忍爲觀瞻?意亦深焉,呼寫及此,不覺涕下。嗚呼,此日君民豈遠想?必有常時抱冤而莫訴者,今借闕門外尺寸地。嗟哉吾民,體予此意,有懷者,其各無隱,以體予體昔年恤元元之意焉。上曰,左承旨以解諭之,頤之讀而諭之,復解而諭之。兼濟曰,都提調持湯劑待令,時原任二品以上,亦皆來矣。上曰,今日則當不進湯劑矣。仍顧謂頤之曰,判尹召垂髫戴白者以來,漢城判尹具善復,召老民於臺下。上曰,都承旨問其役各及姓名居住。兼濟曰,有鄭二千者,年今百三歲,而居在孔德里,以壽爲正憲者來矣,而但攢手而拜無數矣。上命書傳敎曰,今於臨門,見百三歲老人,可謂稀貴,特爲加資,拜加設同中樞,帳前下批,其扶來子若孫,特爲免役,亦令該曹特賜米肉。出傳敎上曰,八十歲以上老人,皆令進伏於近處。八十歲以上老人五十八人,進前俯伏。上曰,甲子生老人,則賜襦衣食物,丁酉生溫泉擧動時,隨行老人,賜米五斗,其餘未推加資官敎者,卽日推官敎以歸。王世孫,率時原任大臣二品以上,進前山呼,都民亦皆山呼,如是者三。上曰,又作怪事矣,時原任大臣二品以上,卽領府事金相福,判府事金陽澤·韓翼謩·金尙喆,領議政申晦,左議政李溵,右議政李思觀,判府事元仁孫,行戶曹判書蔡濟恭,行禮曹判書沈㲄,行漢城判尹具善復,行司直徐命膺,刑曹判書具允鈺,吏曹判書李潭,行司直李景祜·李章吾·李重祜·尹泰淵·元義孫·尹得養·張志恒,江華留守成天柱,行副司直徐命善·鄭尙淳也。上曰,民有可訴者,各奏其事。銅角契人奏曰,倭銅以進上物種,今至三年而不出來,故進上銅則契人自備擔當,此是大弊也。上曰,戶判進前以奏。濟恭曰,自辛卯春至壬辰,連送銅角之價,而倭人不送銅角,此則貢人之稱冤,不是異事矣。命書傳敎曰,曾聞此弊,而今聞貢人呼訴,問於度支,每年入倭館者,木則近千同,米亦近二萬石,受此而辛卯以後,銅角不來云,彼我國交隣之道,豈可若此銅角闕焉?此萬古所無,此豈彼人所爲?專由於任譯不能周旋之致,令左水使大張感儀,回示三帀後,從重決棍,俾無此弊。出傳敎米廛人奏曰,館學儒生,若有上疏之事,多縱齋直,侵責各廛,而米廛尤受其弊,鄕儒來京上疏,則捉致邸人,推出錢貫,以歇價取米於米廛,或給或不給,故米廛則受弊滋甚矣。命書傳敎曰,此弊熟知,今聞市民稱冤,正所謂上濁下不淨,大司成其若嚴飭,掌議亦若操縱,焉敢若此?後復若此,當該大司成,當從重勘處,當該兩掌議當停擧,以此嚴飭。出傳敎漁夫契人奏曰,士夫船遊時,或推漁綱,或徵魚船,或以魚鮮推之,或以漁父捉去,若或不從,則甚至於沈漁父之父母於江中,受弊大矣,故玆敢仰訴矣。上曰,當嚴飭廚院而分付矣。一民奏曰,自上每申飭祭官之虔誠,而祭官終不致誠,故致此不雨。上曰,其言是矣,特賜五斗米。一民奏曰,隣徵族徵之弊,民不料生者居半,故敢達矣。上曰,當分付道臣·守令而申飭矣。上曰,以此觀之,與帝堯康衢,異矣。兼濟曰,博施濟衆,堯舜其猶病諸矣。上命書傳敎曰,順悌君炟,樂林君埏,竝百官加親授。出傳敎又命書傳敎曰,吏兵曹歲抄,依例書入。出傳敎上還入大內,諸臣問安後,以次退出。
上在慶熙宮。停常參·經筵。
自初昏至夜二更,有霧氣。
藥房都提調臣申晦,提調臣具允明,副提調臣安兼濟啓曰,邦慶無前,縟儀載擧,臣民忭祝,曷有其極?臨殿臨門,竟夕勞動,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫行禮之餘,氣候,何如?臣等不任區區憂慮,敢來問安,竝此仰稟。答曰,知道。昔年今月昨日,尙今若昨,重逢甲年,踐位禮成,此誠千千萬萬料表,而追慕億百。且臨門,見丁酉溫泉隨駕軍,此懷何抑,氣何暇諭?待敎入侍。世孫氣候一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,己丑入闕,昌德宮乎,慶熙宮乎?知入。瀋陽誕降月日考奏,備忘記,若問予心,只惟追慕,昨日强爲,踐位禮成,若問第十室誕辰,來月初也,其亦奇也。噫,此誠繼述兩朝也,大臣以加設庭試爲請,予豈許也?雖然,靜思甲午受賀,豈予受也?昨年追上,今聞誕辰,予心萬倍,以予氣,三日製猶渺然,況增廣乎?明日崇政殿東月臺,進定三日製當親臨,亦昨日第三日也,亦豈偶然?依小庭試,當取五人,宜赴增廣殿試。噫,周濟濟多士,文王以寧,於涼德,可謂彬彬靑衿,以助慶科,若此於庭試前,予可紓心也,然則試官何循常例?命官元判府事,試官大提學·弘文提學·吏判李東遇·李得一·洪樂純·徐有臣·尹得毅·蔡弘履,禮房爲試所承旨,時刻待下敎,只入正時,畢捧便殿科次。
備忘記,昨見百三歲人,其涉異也,而頃者抄奏已六百,則昨日加聚亦果然,此亦異常,而昔則甲戌生人甚鮮,昨聞諸八十人,其中八十九者只有二,而擧皆八十歲者,以此觀也,豈曰壽域?此亦運氣,殿中頒赦,臨門若此,且其中年八十者,丁酉溫泉時,有隨駕軍,計其年二十四,予懷何抑?昨日臨殿,意在繼述,而予懷則千萬,抑何心曰以建功,飮此湯乎?見此也,予心可知,而宗臣百加二人,而爲專對而然也。
備忘記,傳于李宅鎭曰,已申飭,則以昨日聞也,稽滯者多,其涉駭也,兩銓五部,更加申飭。
備忘記,傳于姜游曰,旣下敎,今日諸章奏,其聞苦矣,此後章奏,禁其誇張。
傳予姜游曰,殿座相値,武臣殿請望筒還給。
傳于李宅鎭曰,試官李福源,代鄭尙淳爲之。
安兼濟,以吏曹言啓曰,昨日政新除授思陵參奉任希問之問字,誤以聞字備擬受點,不勝惶恐,原單子中,付標以入之意,敢啓。傳曰,知道。
又啓曰,別歲抄書入事,命下矣。準期不敍居中居下,亦爲書入乎?敢稟。傳曰,依爲之。
姜游,以兵曹言啓曰,今正月十一日,居昌居私奴忠立稱名漢,自興化西挾門入來,鳴申聞鼓,依定式下該曹推問,何如?傳曰,允。
又啓曰,今正月初九日,楊州居童蒙洪伯興稱名人,自興化西挾門入來,鳴申聞鼓,依定式下該曹推問,何如?傳曰,允。
又以義禁府言啓曰,明日崇政殿親臨三日製時,本府都事皆爲赴擧,武都事一員,本府入直,而當直入直都事·公事回公都事及崇政殿門禁亂都事,麗春門禁亂都事,宜秋門禁亂都事,無以備數,假都事五員,卽令該曹差出,以爲分排之地,何如?傳曰,允。
又以禁衛營·左右捕廳·一二巡廳言啓曰,去夜犯夜人,無所捉之意,敢啓。傳曰,知道。
答安川君烓疏曰,省疏具悉。嗚呼,予雖不肖,夙宵一心,惟在追慕,不敏其於揄揚,何待其請?今者所陳,其心可尙,頃於儒章,已諭予意,此亦養志之意也。
傳于李宅鎭曰,內局入侍。
敦寧都正尹承列疏曰,伏以歲籥載新,寶算彌隆於八旬,天休滋臻,縟儀誕擧於吉日,臣民慶忭,曷有其極?臣於在鄕之日,伏奉敦府除命,且當歲交,不敢偃處田里,顚倒上來,章皇出肅,仍參蹈舞之列,粗效歡祝之忱,而第臣所叨之職,非有親儀則例不得冒膺,玆敢短章自引,仰瀆崇聽。伏願聖明,亟許鞶遞,以存公格,以安私分,不勝幸甚。答曰,省疏具悉。旣無敦寧,則其勢固然,本職許遞焉。
正言尹光禮疏曰,伏以惟天惟祖宗,默垂眷佑,寶算已躋八旬,至治洽滿五紀,賀禮克擧,昔日寔遵,帀域含生,孰不歡躍?臣以疎逖之蹤,爲效崗陵之祝,趁歲來伏於輦下,而適叨邇列,獲瞻盛儀,區區慶幸,有倍他人。仍伏念臣之老父,今年七十三矣,恩資又降,品秩轉陞,闔門榮感,當復何極?臣旣陪駕參班,粗伸分義,則歸見老父,共頌恩榮,情理固宜,而此際得接家信,臣父宿病痰痺,添劇於當寒失攝,宛轉床席,日就澌綴,臣方切喜懼之日,遞作焦迫之狀,且況臣家旣貧,臣身又遠,則菽水藥餌,尤無以措手,省視扶護,時刻甚急,玆控短章,仰暴血懇,徑尋鄕路,蒼黃跋涉。伏乞聖慈,天地父母,特垂務憐,削臣見帶之職,治臣擅行之罪,以便救護,以昭法紀,千萬幸甚。答曰,省疏具悉。爾其勿辭護焉。
掌令沈重奎疏曰,伏以歲籥載新,寶算益躋於崗陵,賀儀爰擧,聖孝彌篤於繼述,群情胥悅,八域同慶。臣於是時,適忝憲職,幸厠崇呼之班,粗效華祝之忱,區區歡忭,曷有其極?仍伏念臣有老父,年今八十,獲蒙歲首恩典,更加資級,榮感之極,不知所喩,固宜擎奉恩旨,卽日歸覲,相與感祝,而賀禮當前,固非臣子言私之日,迄于今不敢告歸矣。卽接家信,臣父宿痾,越添於近日風寒,咳喘苦劇,氣息綿綴,多般症情,比前有加,專人馳到,促臣來見,臣得聞此報,方寸煎灼,按住不得,投進短章,徑尋鄕路。伏乞聖慈,天地父母,俯垂矜諒,削臣見帶之職,仍治臣擅行之罪,以便救護,以昭法紀,千萬幸甚。答曰,省疏具悉。爾具勿辭護焉。
知中區府事李齊嵒疏曰,伏以天休滋至,寶算益隆,三陽載廻,縟儀誕擧,八域臣民,蹈舞惟均。臣衰朽之質,將迫九耋之年,筋力徒廢,形殼僅存,夫豈有一分束帶趨朝之望,而迺者京兆除命,忽下於千萬夢想之外,犬馬之齒,雖難供劇,葵藿之性,自切傾陽,擔舁八城,以爲一肅恩命,退塡丘壑之計,而邦慶荐疊,未忍遽歸,遲徊旅邸,今已四朔,屢忝嵩呼之列,復叨陞階之寵,一覲天日之光,得從耆老之後,區區志願,於斯畢矣,豈不欲長侍輦轂,少伸忱誠,而老病侵尋,不無時月之慮,天時嬗變,自切雨露之感,將擬焚黃帖於先壟,以彰殊榮,詑聖恩於舊里,以終餘生,故略入文字,敢瀆宸嚴,惟聖明,俯諒而矜許焉。臣於告歸之章,不宜引及他說,而不勝憂愛之悃,獻華封之祝。夫攝養之道,惟在靜而應物,簡而臨事而已,天有無極之靜,厚載之地,有易從之簡,聖人之參天地而應萬機者,固不外乎二者,而大德之必壽,良以此也。伏願殿下,凡於喜怒之際,先求未發之中,事務之間,每軫省略之方,無至多費聖慮,過勞王體,克盡保嗇之道,以爲祈永之本,則宗社幸甚,臣民幸甚。答曰,省疏具悉。頃者見卿,尙不衰朽,今者尋鄕,不亦過乎?雖然,其懇可知,故特許其願,而附陳勸戒,言甚切實,深庸嘉之,可不留意焉?
癸巳正月十一日辰時,上御集慶堂。藥房入診時,都提調申晦,提調具允明,副提調安兼濟,記事官洪鳴漢·林蓍喆·黃昇源,醫官方泰輿·鄭允協·慶絢·金孝儉·李養善·金世彦,以次進伏訖。晦曰,夜間聖體,若何?上曰,一樣矣。寢睡·水刺之節,亦何如?上曰,一樣矣。晦奉進湯劑,上進御。晦曰,敢請診候。上曰,置之。上命書傳敎曰,其相交易,亦交隣之道也,只捧米木,三年闕銅角,於我國貢民,若是倒懸,此萬古所無,故下敎,更以思之,方當國有慶,霈澤同流之時,豈云二譯官,亦海東人也?雖大張威儀,特貸回示而決棍事,令備局卽爲步撥,分付於嶺南左水使。兼濟讀奏安川君煃上疏。上起坐曰,此則是矣。命書批答曰,此則體重,上番翰林,奉安元疏于樓上庫,可也。晦曰,臣等前已仰請,而事體至重,不敢復請。上曰,此心豈特安川君乎?兼濟曰,擧國臣民大同之心也。上曰,此則是矣。命注書出去,安川君疏批,爲先頒布,可也。晦曰,都監都提調,與畿伯待令矣。上命賤臣召入,都監都提調金陽澤,京畿監司沈鏽進前。陽澤曰,臣以都監事,有所仰稟者矣,聖意於都監事務欲節省,日昨有下敎,而設都監之後,事體甚重,不宜一切減省,至於綃本升降龍每緝及櫃子粧飾,皆有前例,今不可減除,竝依癸巳年例擧行,何如?上曰,依爲之。陽澤曰,後褙所用之塗糊,當另擇,故今方四處廣求,似當稍費時日矣。上曰,然矣。陽澤曰,都監堂郞直宿事,有下敎,臣亦直宿乎?上曰,都提調自前不爲直宿矣。陽澤曰,金斗烈固領府事所奏,自上特命差出郞廳,吏曹旣已啓下,此則御覽文書,以別差郞廳啓下,何如?上曰,依爲之。命書傳敎曰,櫃子與粧飾,凡諸等事,都提調旣奏,依例爲之,沈鏽所啓,長湍前府使具世溫,以城餉未捧,開城留守纔以狀罷,而本府尤甚災邑,抄饑分賑,方在目下,遞易不但爲民弊,付諸生手甚切悶,故敢此仰達矣。上曰,大臣之意,何如?晦曰,設賑方張之邑,遞易雖可悶,軍餉未捧,事目至嚴,自下有難低仰矣。上曰,民事可悶,付窠仍任,其代守令,還付軍職。出朝報又啓曰,道內還穀,元數不敷,雖在常年,輒請加分,況値災荒,尤難繼給。昨冬請得三千石,固知其萬萬略小,而旣有歲飜更稟之命,不敢煩達而退,今則歲已改矣。趁此加劃然後,可以及時取用,而萬石賑資,旣出於還穀中,災邑糴穀之未捧,數又夥然,還分不足,措畫沒策,故敢此仰達矣。上曰,大臣之意,何如?都提調申晦曰,畿甸還穀之不敷,誠如道臣所陳。目下民事,若是切急,海西管餉常賑穀中,量宜移畫,似宜矣。鏽曰,續續煩稟,誠甚惶悶。必以萬斛畫給然後,可無前頭狼狽之患矣,上曰,海西沿邑穀,限萬石區畫,可也。又啓曰,道內南陽,以尤甚邑,方設賑矣。昨年沔川大同,致敗於本府境,故拯米二百餘石,今春當收捧上納,而此時民勢,徵出無路,大同旣令停退,則此亦一體待秋收納,何如?上曰,依爲之。兼濟讀奏全羅兵使尹僖東習操,取稟狀啓。上曰,大臣之意,何如?晦曰,湖南習操,昨秋雖未行,歲色已新,農節漸近,春操則依嶺南例,一體停止,似好矣。上曰,依爲之。上命書傳敎曰,左承旨許由代,前承旨洪良漢爲承旨,牌招察任,房順房。命書傳敎曰,因沁都留守狀聞,乃覺頃聞相臣。嗚呼,六十一年史閣庫子,有尙存者,鎭海寺僧一人亦有云,可謂稀有,令本府加給米布,以示憶昔之意。上曰,明日科擧,高陽·楊州儒生,亦可上來耶?晦曰,近邑人則似當上來矣。上曰,以予事,豈可張大,而此實踐位行禮,故不得不別設矣。直赴於增廣,則於儒生可謂公生矣。晦曰,然矣。上曰,臺臣入來乎?兼濟曰,臺臣以申時已過,姑停退去云。晦奉進湯劑,上進御。晦曰,明日亦依例待令矣。上曰,依爲之。諸臣退出。
上在慶熙宮。停常參·經筵。
藥房都提調臣申晦,提調臣具允明,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今日此擧,眞亦追慕,氣何暇諭?入來後便殿,待敎入侍。
中宮殿·惠嬪宮,藥房口傳問安。答曰,知道。
安兼濟,以吏曹言啓曰,在前頒赦時,有別歲抄書入之例,今則何以爲之?敢稟。
又以吏曹言啓曰,司僕寺正李呈狀內,身病甚重,勢難察任云,今姑改差,何如?傳曰,允。
以備忘記,傳于李宅鎭曰,暮年此擧,其欲精試,況親臨乎?隨從雜人,一切嚴禁,以淸殿庭。
注書洪鳴漢陳疏代,以李永穆爲假注書。
傳于李宅鎭曰,來詣入正時。
殿座罷後,政院·玉堂·藥房口傳問安。答曰,知道。
傳于安兼濟曰,都監入直人,亦爲應製。
傳于吳載純曰,內局入侍。
有政。吏批,判書李潭進,參判鄭尙淳進,參議洪樂命受由在外,左承旨洪良漢進,啓曰,春坊闕員,今當差出,而擬望之人乏少,相避外任,竝擬,何如?傳曰,允。以徐有隣爲大司憲,朴師訥爲大司諫,張淀爲司諫,朱炯質爲掌令,洪宗藎·李重馥爲持平,洪九瑞爲獻納,洪相聖爲正言,李崇祜爲弼善,洪相簡爲兼輔德,趙載得爲敦寧都正,鄭東閔爲刑曹佐郞,李東馨爲監察,曺允光爲引儀,朴質爲敦寧主簿,李赫胄爲禁府都事,舍人單金夏材,長湍府使具世溫,仍任事承傳。
兵批,判書朴相德病,參判愼爾復病,參議李得一入直進,參知李東遇病,左副承旨姜游進,副司直沈頤之·尹承烈·邊得讓。
傳于吳載純曰,先捧試券,坐直承旨持入,試官同爲入侍。
吳載純,以兵曹言啓曰,訓鍊主簿金世益,以其母病沈重,無望供職,呈狀乞遞,不可强令察任,今姑改差,何如?傳曰,允。
吳載純,以御營廳言啓曰,去夜犯夜人,無所捉,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜犯夜人,無所捉,敢啓。傳曰,知道。
傳于吳載純曰,入格儒生五人,明日待令。
行判中樞府使韓翼謩箚曰,伏以惟天惟祖宗,眷佑我邦家,聖算新躋於入耊,寶曆將屆於五紀,禮成大庭,歡均帀域,仍念臣於昨春,三上引年之箚,惟我殿下,特軫任使之久,未忍遐棄,恩批鄭重,一例靳許,繼以筵敎截嚴,有非賤分所敢安者,臣於是感激嚴畏,不知所出。嘗見前輩之遭値如臣者,往往爲之遷就前,却以仰承德意,臣亦竊附斯義,遂成盤礴,而每念七十致仕之經訓,未嘗不瞿然而驚,怵然而汗也。今則歲籥已更,賤齒隨添,雖欲復事低徊,有不可得矣。噫,如臣無似,生逢聖世,頂踵毛髮,皆歸造化,犬馬之齒,逾七望八,亦莫非大化中陶甄,則其欲以此生餘年,自殫於塵露之報,豈有量哉?不逮者精力,莫嚴者禮防,今若自托於戀軒之誠,弁髦於懸車之限,强其不能,猶不知退,則將不免爲鍾鳴滿盡,夜行不息之歸,臣豈忍爲是哉?仰惟日月之明,無微不燭,天地之大,無物不遂。今臣情懇,亦宜在體諒之中,玆將短箚,冒申前請。伏乞聖慈,曲垂鑑諒,憐臣之情,許臣之懇,千萬顒祝。取進止。答曰,省箚具悉卿懇。再昨禮成,寔由追慕,自顧其年,不覺面騂。噫,七十致仕,禮經雖載,以予見卿,何云其衰?嗚呼,復政後尙稽十年,年逢八十,猶莫言倦勤,而意在宗國,此時股肱,豈忍引年?卿須體小子慇懃之意,顧分義莫敢請,安心勿辭,共輔我暮政焉。仍傳曰,遣史官傳諭。
奉朝賀鄭宲疏曰,伏以三陽回泰,萬品昭蘇,伏惟睿算益高,聖體益康,念臣乞骸歸田,今已四年于玆,退伏鄕里,隨分飮啄,到底莫非聖恩。第臣犬馬之齒,已屬癃廢,蒲柳之質,遂成枯落,筋骸精力,月異而歲不同,譬諸頃年入洛受麻之時,已不啻落下屢層,蓋臣本來善病,方其少壯,已不如人,及今衰暮,尤無可言,每當寒節,素患痰病,如期發作。今冬則諸般證情,挾感闖發,肩臂牽痛,脚膝拘攣之症,閱三冬尙未差復。頃者國有大慶,百僚駿奔,而臣獨委身床簀,不得趁班,一時薄罷,是固末勘,不日甄敍,實荷包容,至於追恩陞資之命,尤出夢寐之外,惝怳踧踖,不知攸措。卽者歲籥載新,聖壽恰滿八旬,群籲得請,縟儀將擧於令候,此實吾東憶萬年無疆之休,深山窮谷,擧皆欣欣然有喜色,如臣簪履之舊物,區區踊忻,有倍他人,病狀雖如許,而一息未泯之前,不敢偃然在家,力疾擔舁,寸寸前進,纔到京甸之境,觸冒風寒,宿證更肆,臂病脚痛,一倍添劇,四肢不運用,神氣亦爲昏瞀,僵臥旅舍,達夜叫痛,瞻望雲天,祗自掩抑。抑念臣離違天陛,屢閱星霜,觚稜之戀,到老益切,當此朝賀之節,一番趨參,義分當然,而不幸病狀,越添於衡寒行役之餘,前路杳然,萬無自力趲進之望,遠隔賀班,末由效誠,更瞻耿光,終未遂願,有臣如此,不如無生,玆敢席藁封章,呼籲於黈纊之下。伏乞聖明,特治臣慢恩闕禮之罪,仍收新資,以肅朝綱,不勝幸甚,臣無任惶悚俟譴之至。批答在當日筵說中。
注書洪鳴漢疏曰,伏以臣,與臣兄左承旨臣良漢,有應避之嫌,揆以法例,在下當遞。伏乞亟令該曹照例遞改,以存公格,以安私分,千萬幸甚,臣無任屛營祈懇之至。批答見筵說中
癸巳正月十二日辰時,上御崇政殿東月臺。親臨三日製入侍時,行都承旨安兼濟,左承旨洪良漢,右承旨李宅鎭,左副承旨姜游,右副承旨趙宗鉉,同副承旨吳載純,記事官洪鳴漢·尹在醇·林蓍喆·黃昇源,以次侍立訖。上具翼善冠·袞龍袍,乘輿出資政門,詣崇政殿東月臺,降輿殿座。上曰,開門而入儒生焉。少頃,儒生入門。上曰,多來乎?兼濟曰,滿庭而門外尙多矣。上曰,增廣擧子皆入乎?兼濟曰,然矣。上曰,幾許入門耶?宅鎭曰,殿庭似狹窄矣。上曰,多來矣,然則布帳當設矣。兵曹判書朴相德曰,布帳則似已待令矣。上曰,布帳使之設於崇政門外,左副承旨進去崇政門,俄而,試官元仁孫·黃景源·李潭·鄭尙淳·洪樂純·李得一·李東遇·尹得毅·徐有臣·蔡弘履,謝恩後進伏。仁孫曰,早爲殿座,聖體,若何?上曰,一樣矣。仁孫曰,寢睡·水刺之節,亦何如?上曰,亦一樣矣。仁孫曰,中宮殿氣候,若何?上曰,一樣矣。仁孫曰,王世孫氣候,何如?上曰,好在矣。上曰,書題當於兩處懸之,堂下試官,以此持入書題紙。得毅·有臣·弘履,持懸題紙進伏,侍衛諸臣及他餘諸臣皆退。上命書書題曰,箋擬本朝經筵官,請置抑詩於殿中,令左右朝夕諷誦,得毅等書訖,懸題於板上。上命兼濟書箋擬,本朝群臣,請益勉自疆,咸使海東風俗,蕩蕩平平。上曰,六承旨·翰注·玉署·春坊·入直騎省堂郞·承文院香室入直官竝應製。出下敎上命宅鎭,讀京畿監司歲饌狀啓。命書傳敎曰,今聞畿伯歲饌啓本,百餘歲者多人,其涉稀矣,特爲加給歲饌,其中夫妻八十者女也回婚,一體加給,頃者雖命,特加莫知,今聞單子,夫妻皆存,冢宰具慶,可謂稀矣,豈云歲饌?衣資食物加給,故奉朝賀李燮元妻尙存,臨門宣麻,怳若昨日,亦爲加給衣資食物後,狀聞事,下諭。出傳敎潭曰,恩數曠絶於臣,不勝惶感矣。上還入大內,諸臣問安後,以次退出。
癸巳正月十二日午時,上御集慶堂。藥房入診入侍時,都提調申晦,提調具允明,副提調安兼濟,記事官尹在醇·林蓍喆·黃昇源,醫官方泰輿·鄭允協·慶絢·金孝儉·金世衍·康命徽,以次進伏訖。晦曰,移時殿座,聖體,若何?上曰,一樣矣。晦曰,寢睡·水刺之節,亦何如?上曰,亦一樣矣。晦奉進湯劑,上進御。晦曰,敢請診候。上曰,其置之。晦曰,今方考券,湯劑再貼,當乘時煎待矣。上曰,依爲之。諸臣少退。酉時,上曰,藥房提調,持湯劑更爲入侍。出下敎晦等奉湯劑進伏曰,聖候其間,若何?上曰,一樣矣。晦奉進湯劑,上進御。晦曰,明日湯劑,當依例煎待矣。上曰,依爲之,諸臣以次退出。
癸巳正月十二日未時,上御集慶堂。科次入侍時,試官判府事元仁孫,弘文提學黃景源,吏曹判書李潭,參判鄭尙淳,兵曹參議李得一,參知李東遇,副司直洪樂純,校理徐有臣·尹得毅,副修撰蔡弘履,同副承旨吳載純,假注書李永穆,記事官林蓍喆·黃昇源,以次進伏訖。上曰,天字軸入之。入之,合考訖。上曰,此以下分考,可也。刑曹參判入侍事。出榻敎,刑曹參判李翼鎭進伏。上曰,進前。翼鎭進前。上曰,所食,何如耶?翼鎭曰,一時所食,僅一合飯矣。上曰,夜睡,何如耶?翼鎭曰,善睡矣。上曰,面貌如其子乎?仁孫曰,典刑則父子相似,而完實則其父尤勝矣。上曰,其年幾何?仁孫曰,七十一矣。翼鎭先退。上曰,吏兵曹點下者,竝捧傳旨,居中居下人蕩滌。出傳敎上曰,兩司昨日擧措,其涉不審,飭已施,竝敍用。出傳敎載純讀奏洪鳴漢疏,上曰,今聞注書洪鳴漢陳章,在下當遞,許遞焉。出傳敎,鄭宲上疏讀奏訖。上曰,今番不來非矣。上曰,鄭宲之頃者不來,已涉寒心,今又若此,臣分虧矣,分義掃矣。此無他,意在而然,萬萬寒心,此章下送,特施不敍之典。出傳敎科次合考拆榜訖。上曰,節製入格幼學趙公鎭,進士申光絅,幼學李宗燮,生員沈商賢·李時秀,竝同赴於增廣殿試。出傳敎上曰,莫重下敎,中官誤傳,當該中官,從重推考。出傳敎諸臣退出。
上在慶熙宮。停常參·經筵。
辰時,有霧氣。
藥房都提調臣申晦,提調臣具允明,副提調臣安兼濟啓曰,昨日親臨試士,侵夜酬應,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昨夜過酉,洽滿八旬,豈孝乎?今者此製,其豈爲予?追慕昔年,命題抑詩,意益深矣,而因此聞其過張,其亦悔矣。雖然,三月增廣,於予杳然,見五人登科,予心少舒,而昨年都監都提擧侄,譜略跋文製述人子參榜,亦豈偶然?一則三代,一則四代,予見此,豈夢想攸料,而此亦於予太康,然報春後氣益苶,建功果有功乎?氣果誠悶,待敎入侍。中宮殿·惠嬪宮,藥房口傳問安。答曰,知道。
傳于李宅鎭曰,都承旨持科次應製文,先爲入侍。
又傳曰,內局入侍,入格儒生,同爲入侍。
又傳曰,禮房持昔今年儀軌入侍,同副承旨,同爲入侍。
備忘記,唐柚子,季冬來者多,而頃年一件觸風,僅存樣而來,故今番亦爲過歲,豈爲其果?爲貢人,問于廚院,昨年正月初十日來云,若此過限,至三日而心豈弛乎?令備局卽爲探問湖南·湖西。
備忘記,三明日上綃時,當爲資政殿,自內親臨,只都監堂郞·禮房入侍。
備忘記,昨日兩命題,意皆深矣。弘文提學牌招,依延祥詩春帖子例,應製人先科次入侍時,都承旨持入。今番推恩人中,宜付同中樞者,依前例次次加設以付,其中百歲九十人,今日內其令先付。
姜游啓曰,臣依定式,進詣崇政殿月臺,入直禁軍等戎器服色點考,則皆無頉,故仍以傳敎內辭意勞問,則亦皆好在云矣,敢啓。傳曰,知道。
李宅鎭,以奉常寺官員,以都提調意啓曰,東籍親耕田所種九穀,先農大祭後,卽爲起墾付種之意,敢啓。傳曰,知道。
吳載純,以戶曹言啓曰,各司貢人最久年條,一依昨年爲之事,命下矣。取考文書,則己卯已上遺在,曾已蕩減,庚辰遺在,依昨年例蕩減,實數別單書入之意,敢啓。傳曰,知道。
姜游,以兵曹言啓曰,本曹正郞李師濂,身病猝重,勢難供職,呈狀乞遞,宿衛重地,不可久曠,今姑改差,何如?傳曰,允。
又以兵曹言啓曰,五衛將李宜老,羽林衛將邊鎭城,身病猝重,時月之內,無望供職,俱以呈狀乞遞,宿衛輪番之任,不宜久曠,竝今姑改差,何如?傳曰,允。
又以摠戎廳言啓曰,每年歲末,各邑移轉米,未捧居末守令,草記論責事,已有定式矣。今當軍餉文書磨勘之時,考見各邑捧入捧數爻,則長湍府受去長山鎭壬辰條移轉米六百石,捧留本邑之內,民間未捧,爲一百五十石一斗七升六合之多,其在重軍餉之道,誠極寒心,當該守令,依定式令攸司照律勘處,何如?傳曰,已有定式,連次未捧,其雖可駭,因開城留守狀聞處分,爲民纔令仍任,於今若此,民事可悶,爲先緘辭重推。
又以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
又以訓鍊都監·一二所巡廳·左右捕廳言啓曰,去夜犯夜人,無所捉,敢啓。傳曰,知道。
吏曹口傳政事,以秦處謙爲造紙別提。
吏曹判書李潭疏曰,伏以天休滋至,聖壽躋八,賀儀載擧,邦慶曠百,率土含生,普切蹈忭,仍伏念壽域恩波,㶑灔一世,臣父亞卿之特除,乃在歲初,昨日便蕃之寵錫。又及臣父母,雨露之私,若偏臣身,臣躬登前席,親聆玉音,衷情感激,自不覺涕淚之被面,隕首結草,亦不足以圖報萬一也。蹈赴湯火,尙且不避,含戴榮寵,委蛇從政,何苦爲辭,而第惟銓衡,國之重任也。以臣綿薄之才,齟齬之跡,寧有一分勘承之望,而徒知義分之可畏,不能力辭於受命之初,遲徊盤礴,挨過大政者,誠以過此,則便同瓜熟而自落耳。三度加由之後,宜卽援例控免,而飭敎嚴截,且値歲朝,承候爲急,未敢顧他,憲疏申飭之請,亦合自引,而又未暇恤,一日二日,奄至于今,愧恧之極,無他自容。惟我殿下,不以臣不肖,拔之衆人之中,援以用人之柄,非爲榮其身也,將以責其職也。臣夙夜祗懍,誓心精白,思贊平蕩之化,庶爲損埃之酬,而只緣臣素煓鑑別,且乏識量,絲毫無裨,牽補徒勞,不過爲目前之彌綸,而驉技今已窮矣,駑材難復策矣。早賜斥退,以彰其不職之罪,亦朝家綜核之政也,況今世級日下,人心不古,公正之論無聞,躁競之風漸熾,若臣愚意妄欲,使求之者不得,不求者得焉,而力不從心,動輒得謗,早晚顚敗,可立而竢,則固無事於猥自煩瀆,而只以臣私義言之,謹守法度,傳家之規也,畏避權要,平生之志也。曾忝戴佐,殆過十餘遭,而未嘗經數月淹,今於晉㨿長席之後,晏然仍冒,若固有之,則辭小受大,獨不愧於心乎?反復思量,惟有一遞,上可以不累則哲,下可以獲全身命,玆敢披瀝肝血,仰凂仁覆之下。伏乞聖慈,俯垂鑑察,曲加體諒,亟命鐫改臣所帶銓職,俾得優游散秩,隨分自效,以卒天地生成之澤,不勝顒祝,臣無任屛營祈懇之至。答曰,省疏具悉。當今年予暮政,爲銓長豈循常?況三度加由之後,旣行公,尋章可謂文具中文具,卿其勿辭行公。
兵曹判書朴相德疏曰,伏以茀祿無疆,寶算躋八,月正上旬,賀儀載擧,事曠簡策,歡均朝野,臣生逢盛際,獲覩斯慶,區區攢祝,曷有其極?伏念臣厚蒙恩造,致位隆顯,周流兩銓,凡幾遭矣。居常懍懼,若隕淵谷,而今番司馬之除,適値動駕,則臣於是不得已張皇出肅,仍以大政當前,親臨有命,則臣於是不得已黽勉挨過,及其三告加由之後,繼有牌召之擧,非不欲限罪違傲,期於必解,而第當元朝隔日,群情胥悅之辰,揆以道理,未暇他顧,則臣於是又不得已冒沒復出。雖緣事會適然,逃遁無路,而若其圖遞一念,何嘗食息忘于懷也?噫,臣前後銓地,最專且久,忝叨中兵,非至一再,軍旅之事,初無可論,政注之間,猶未盡責,上以孤聖上委寄之意,下以負萬武期望之情,瘡疣百出,伎倆畢露,此不但一世之所譏議,臣亦自知其不稱是職,而猶不至於大狼狽者,特倖耳。其若徒貪營寵,宜去不去,則必將自陷大戾而後已,臣雖愚迷,豈忍爲此?言非飾讓,實出血懇,玆敢略構短章,仰瀆宸嚴。伏乞聖慈,俯賜矜諒,將臣本兼職任,竝行鐫改,仍治臣瀆擾之罪,以肅朝綱,以安私分,不勝幸甚,臣無任屛營祈懇之至。批答與吏判疏批,同書下
行副司直徐命善疏曰,伏以邦慶曠古,盛禮追先,臣民歡忭,曷有其極?仍念臣學旣空疎,材且魯下,玉署籌司,初非可以與議,則夤緣一出,豈其若固有而然哉?誠以躬逢嘉會誠切舞蹈,區區不稱之嫌,有不暇顧也,今則常分粗伸,始可以言私矣。蓋臣所叨本兼相妨,非特故事之可據,亦有臣家已行之例。曾在戊午年間,臣父文敏公宗玉,以副學兼籌司,引故相臣李浚慶之不見副學,故判書金鎭圭之不赴籌坐,陳章祈免,竟遞本職,臣父之所已行者,至臣身而豈敢漫漶?伏祝我聖上曲副之恩,亦豈有先後之異也?由前則分當必辭,由後則義當必遞,反復思量,淟涊無路。伏乞聖明,俯賜鑑諒,亟命鐫免臣本兼兩任,以幸公私,不勝大願。且臣春秋兼銜,與監事臣李溵,有中表應避之嫌,而館志有曰副提學不可減春秋而在職,此亦臣當遞之一端也,竝令該曹照例稟處焉,臣無任屛營祈懇之至。答曰,省疏具悉。此任於卿,晚矣,卿勿過辭察任。
癸巳正月十三日巳時,上御集慶堂。都承旨入侍時,行都承旨安兼濟,假注書李永穆,記事官林蓍喆·黃昇源,以次進伏訖。上命讀應製壯元試券,命批時,上曰,善作矣。兼濟曰,果有手段矣。上曰,極爲鍊熟矣。拆榜後,兼濟曰,鄭厚謙矣。上曰,予以其祖,猶不知其文之如此,頃於文任,以爲太早矣,今見其文,果手熟矣,次次讀奏。上曰,比日前製述太勝矣。兼濟曰,已登科人之文,故甚優優矣。上曰,居首參判鄭厚謙,豹皮一令。之次都承旨安兼濟,虎皮一令。左承旨洪良漢,大鹿皮一令。應敎金魯淳,貂皮笠耳掩一部。右承旨李宅鎭,左副承旨姜游,右副承旨趙宗鉉,同副承旨吳載純,副司果趙英鎭,注書尹在醇,假注書白鳳周,禮曹佐郞尹在德,校檢金迪基,各紙三卷·筆五技·墨三笏賜給。出傳敎諸臣退出。
癸巳正月十三日午時,上御集慶堂。藥房入診,入格儒生,同爲入侍時,都提調申晦,提調具允明,副提調安兼濟,記事官尹在醇·林蓍喆·黃昇源,醫官方泰輿·鄭允協·慶絢·金考儉·白文昌·許,以次進伏訖。晦曰,夜間聖體,若何?上曰,一樣矣。晦曰,寢睡·水刺之節,亦何如?上曰,亦一樣矣。晦奉進湯劑,上進御。晦曰,敢請診候。上曰,置之。提調再煎以入,允明出。上曰,入格儒生進前。趙公鎭進伏。上曰,年幾何?公鎭曰,三十三矣。上曰,與孝純幾寸?公鎭曰,九寸矣。命誦試券後退,申光絅進伏。上曰,年幾何?光絅曰,二十八矣。命誦試券後退。李宗燮進伏。上曰,年幾何?宗燮曰,二十六矣。命誦試券後退。沈商賢進伏。上曰,年幾何?商賢曰,三十九矣。命誦試券後退。李時秀進伏。上曰,年幾何?時秀曰,二十九矣。上曰,貴矣,予見其三代登科矣。命誦試券後退。上命兼濟,讀奏慶尙右兵使李漢豐春操,取稟狀聞。上曰,大臣之意,何如?晦曰,嶺南習操則昨年旣已設行,故今者左兵營習操,今亦停止,左右兵營,不可異同,習操及營城將節制使巡點,竝爲停止,而官門聚點,依例擧行之意,分付,何如?上曰,依爲之。出擧條晦曰,鍼醫李敏德入屬,將近二十年,可謂久勤,如此之人,自前多蒙加資之典,故敢達矣。上曰,加資,可也。上曰,故首醫金履亨,多年效勞於內局者,其子守儉,收用於本院,何如?上曰,金履亨卽大有功於本院者,依爲之。出擧條命書傳敎曰,本廳金孝儉,曾已下敎,今因都提調,以內局事以奏,若提醒者,豈特勤勞?爲人亦可堪,令銓曹守令待窠備擬。出傳敎上曰,詣臺臺臣入侍。出下敎大司諫朴師訥,執義李萬育,持平李重馥,正言洪相聖,進伏傳啓。上曰,只擧下端。師訥·萬育等所啓,請慶興府定配庶民罪人趙榮順,按律處斷。上曰,業諭勿煩。出擧條師訥所啓,臣於見職,屢試蔑效,不當復冒之義姑置之,卽者獻納臣洪九瑞,謂以與臣有嫌,不得一院周旋之意,陳疏到政院,原疏雖不捧入,在臣處義,決不可獨爲晏然於職次,請命遞斥臣職。上曰,旣有禁令,彼何敢陳章,我何敢撕捱?勿辭,亦勿退待。出擧條師訥·相聖所啓,請大靜縣爲奴罪人仲義,依律處斷。措辭見上上曰,勿煩。出擧條又所啓,請黑山島爲奴罪人五得,依律處斷。措辭見上上曰,勿煩。出擧條又所啓,新除授司諫張淀,時在京畿豐德地,請斯速乘馹上來事,下諭。上曰,依啓。出擧條萬育·重馥所啓,請黑山島爲奴罪人五得,依律處斷。措辭見上上曰,勿煩。出擧條又所啓,請還寢張翼標島配之命,依律處斷。措辭見上上曰,勿煩。出擧條又所啓,新除授大司憲徐有隣,時在京畿抱川地,掌令朱炯質,時在咸鏡道咸興地,持平洪宗藎,時在忠淸道忠州地,請竝斯速乘馹上來事,下諭。上曰,依啓。出擧條上曰,藥房提調,持湯劑更爲入侍。出下敎允明奉湯劑進伏,晦奉進,上進御。諸臣以次退出。
癸巳正月十三日酉時,上御集慶堂。禮房承旨·坐直承旨,同爲入侍時,右承旨李宅鎭,同副承旨吳載純,假注書李永穆,記事官林蓍喆·黃昇源,以次進伏訖。宅鎭曰,儀軌在藝文館,翰林方搜出矣。上命讀望日祭報府後,命書吏兵判·副學疏批。上曰,副學初除耶?宅鎭曰,然矣。翰林持癸巳儀軌入來,上命宅鎭,讀奏其時賞典傳敎。上曰,提調一人監董,故面給矣。命宅鎭,讀奏諸道狀聞,至東伯歲饌狀聞中,至百三歲夫妻偕老人秦必復名。上曰,如此萬古初聞也,其子有之乎?宅鎭曰,其子處謙,以特敎爲監役矣。上曰,至今供職乎?宅鎭曰,然矣,臣頃與吏判酬酢,而秦處謙有百歲父母,在京從官極非矣,或云受由往來矣。上曰,原州幾日程乎?宅鎭曰,三日程矣。上曰,受由往來,亦難矣,爲其子之道,寢食何安乎?上曰,因下敎而聞秦必復子,頃者因下敎爲監役,數爲覲親云,此雖由於爲其親者,思國恩而然。雖然,親年俱百三歲,往來六日程,爲其子者夢魂,若何?此有倍於唐陽城謂諸生者,予心,若何?況其子之心乎?旣令明日入侍,亦欲給長暇而令下鄕,噫,彼此人,豈可以監役?見其百歲父母,今聞六品窠,造紙署有窠云,今日內口傳備擬,亦令明日,以此職謝恩。出傳敎上曰,承旨與李潭幾寸乎?宅鎭曰,十七寸矣。上曰,貴矣,聞吏判不稱族長而稱叔,亦下馬云,此乃澤堂之遺法乎?宅鎭曰,小臣家法而然矣。上曰,吏判若下馬,則承旨何以爲之?宅鎭曰,臣年少於吏判,故吏判下則臣亦下矣。上曰,兩人之年幾何?宅鎭曰,臣則四十三,吏判五十一矣。上曰,吏判之爲翰林,如昨日事,而其年已至此矣。上曰,韓判府休致,故予批答曰,其年幾何?宅鎭曰,七十一矣。上曰,予則以少年知之矣。上曰,同副之母年幾何?載純曰,七十一矣。上曰,故大提學吳瑗妻貞夫人崔氏尙在,人與精神索漠,世事浮雲,故莫能記得,近日乃覺問知,嗚呼,吳載純今番特令大祝之意焉在?因予疎闊,一問然後,莫重大禮,亦不尋常,今雖追悔何益云?歲饌令該曹米帛輸送,亦令該郞言于其子存問焉。出傳敎上曰,承旨之母崔氏乎?載純曰,然矣。上曰,先卿與元奉朝賀相親矣。載純曰,有戚分而相親矣。上曰,承旨與元判府相親乎?載純曰,雖相知,不能頻數相從矣。上曰,爲國忠心,予只見元奉朝賀與先卿矣,承旨之母居京乎?載純曰,然矣。上曰,承旨出去,以予言,言于承旨之母,可也,監役秦處謙,明日入侍事。出榻敎宅鎭讀奏統制使狀聞後,統制使春操稟處狀聞,明日領相持奏事。出榻敎諸臣退出。
上在慶熙宮。停常參·經筵。
藥房都提調臣申晦,提調臣具允明,副提調臣安兼濟啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。夜猶長,心最悶,聞開東,少紓心,氣一樣,待敎侍。
中宮殿·惠嬪宮,藥房口傳問安。答曰,知道。
以本司坐起進不進單子,傳于姜游曰,當下敎,留置。
傳于姜游曰,備堂中文宰,不來者多,申飭。
姜游啓曰,今日次對,兩司長官,當爲進參,大司諫朴師訥,卽爲牌招,以爲入侍之地,何如?傳曰,允。
姜游啓曰,大臣·備局堂上,依下敎來待矣。傳曰,入侍。
傳于李宅鎭曰,中官呈辭勿捧。
備忘記,曾聞昔年太監,只休沭暇,於今閹豎,以家勝於闕內,招內班院,掌務,立庭申飭。
傳于李宅鎭曰,內局入侍。
備忘記,其雖千千萬萬料表,八旬其君,漢唐其誰,而歲初諸臣,焉敢若此?良可寒心也。
備忘記,傳旨稽滯,今政將闕,當該承旨遞,其代,李得一爲承旨,牌招入直,房順房。
傳于姜游曰,入直注書待令,騎馬三匹立之。
趙宗鉉啓曰,新除授兵曹判書李昌壽,卽爲牌招,命召傳授,何如?傳曰,允。
備忘記,聞領相所奏,今日備堂,已爲參酌,騎判本職特許遞,其代,具允鈺爲騎判,卽爲牌招,傳授命召。
傳于趙宗鉉曰,洪宗藎本來在鄕人,通淸屬耳,原傳旨中拔之。
又傳曰,入侍當下敎,而洪晟之子,今爲侍從臣,今日政,卽爲下批。
以全羅監司洪樂性狀啓,靈光郡九水面面任文狀,京居良人徐黑尙等渰死事,傳于洪良漢曰,令本道恤典擧行。
李得一,以吏批言啓曰,左議政李溵,右議政李思觀免相事,命下矣。當爲置處,而本曹無相當窠,依例送西之意,敢啓。傳曰,知道。
趙宗鉉,以兵曹言啓曰,左議政李溵,右議政李思觀免相送西事,命下矣。當爲隨品置處,而領中樞一窠,判中樞二窠,他大臣今方見帶,依例從座目,加設判中樞,下批之意,敢啓。傳曰,知道。
有政。吏批啓曰,新除授判書命招,同參政事,何如?傳曰,允。吏批,判書韓光會牌不進,參判尹得養進,參議洪檢進,左副承旨趙宗鉉進,以韓光會爲吏曹判書,以李昌壽爲兵曹判書,沈勗之爲大司諫,成胤儉爲獻納,韓光會爲司僕提調,慶再觀爲吏曹佐郞,申在善爲京畿都事,林得浩爲慶尙左道京試官,洪彬爲忠淸都事,前獻納鄭景瑞,今加通政,年七十六加資事承傳,學錄單宋重鉉,嚴璹爲大司憲,李鎭衡爲司諫,金養心爲掌令。
兵批,判書具允鈺病,參判愼爾復入直進,參議未差,參知李東遇病,右副承旨李得一進,判府事二單李溵·李思觀,僉知柳尙復,副司直李最中·徐命善·洪樂命·洪檢·李蓍建·宋淳明·李東顯·徐晦修。
癸巳正月十四日巳時,上御集慶堂。藥房入診入侍時,都提調申晦,提調具允明,副提調安兼濟,記事官尹在醇·林蓍喆·黃昇源,醫官方泰輿·鄭允協·慶絢·金孝儉·金世衍·柳源,以次進伏訖。上命書傳敎曰,噫,其君洽滿八旬,而其臣怠慢倍百,若此而能爲國乎?須言世人半朔之內,備坐只二次,而今日仕進備堂,只一文一武,豈可使聞於倭館?事之寒心,莫此爲甚,而於今耳目,其瞽其啞,何憚其衰?予當飭勵,無故不參備堂,一竝從重推考,次對進定於今日,使海東臣庶,咸知其君自强之意。出傳敎又命書傳敎曰,噫,近者耳目,唯以趙榮順謄傳故紙,雖不敢闕詣臺,其於入侍,榮順事外,若無五得·仲義·翼標,其將闕啓謄傳故紙,回家自不愧屋漏乎?嗚呼,予今八旬,亦予初政其飭,捨此誰先?莫云一日,雖其君一日萬幾,亦有紸䌙充耳,猶不敢忽焉,而況耳目乎?於今諸臺,一竝從重推考。出傳敎又命書傳敎曰,以今觀也,文具合辭,可謂寒心,有此心,何心拜於殿庭乎?今番下諭臺臣中,若有過限者,卽其地投畀傳旨,自政院直捧,以示君君臣臣之義,而政院若矇然,當嚴處,知悉。出傳敎晦曰,夜間聖體,若何?上曰,一樣矣。晦曰,寢睡·水刺之節,亦何如?上曰,亦一樣矣。晦奉進湯劑,上進御。晦曰,敢請診候。上曰,其置之。上曰,造紙別提秦處謙入侍。出下敎處謙進伏。上曰,爾父母年幾何?處謙曰,父則百三歲,母年百四歲矣。上曰,爲子之道,豈離過百歲父母於數日程哉?非但數日程,亦豈一刻離側乎?受由下往,以終其年。處謙曰,臣之父以爲,無以報君恩之萬一,惟盡心職事云云,故臣果上來矣。上曰,雖受由過限,該曹不以爲嫌,當遞其職,速爲下去,以將汝父母,唐之陽城,能行師道,而予雖未行君師之道,在君師之位,豈可不使爾一人,便養爾親乎?處謙退。上曰,提調出而煎湯來也。允明出。上命兼濟,書御製八旬裕後錄。上曰,編次人蔡濟恭入侍。出下敎濟恭進伏。上曰,藥房提調,持湯劑更爲入侍。出下敎允明奉湯劑進伏。上曰,兩編次人校正,都承旨亦爲校正,校正訖。上曰,上番儒臣蔡弘履入侍。出下敎弘履進伏。上曰,以活字監印。命書傳敎曰,今日入侍編次人承旨·儒臣·翰注·時原任奉朝賀,其餘在京編次人,一體印頒。出傳敎又命書傳敎曰,上番儒臣,旣有監印,命替直,其令追省記。出傳敎晦奉進湯劑,上進御。晦·允明·濟恭·弘履先退。命兼濟書傳敎曰,入侍中官,誤聽下敎,越俸一等。出傳敎命讀諸道漕運裝載狀啓,命書傳敎曰,因其申飭,諸道漕運,兩年有敗,今年解凍不遠,預爲申飭,卽爲裝載,其亦趁期畢運,而例稱高麗三日,不無解弛之弊,若然,當該守令,當營門決杖,不能決杖人,當禁錮,以此預爲一體嚴飭,實監色乘船逗遛,監色重處,亦依前飭嚴飭,所經各官狀聞,亦依前下敎擧行事,分付。出傳敎又命讀大司諫朴師訥違牌傳旨。命書傳敎曰,噫,其雖千千萬萬料表,于今八旬,猶强爲國事,而於歲初景像寒心,昔則無故日本司起坐單子,逐日入啓,而于今作歲慨然,亦有臨門朝參之命,今幾半朔,只行二次,三公不備乎,六卿不齊乎?今者之便,甚於衰君,若此而吁嗟衰君,甚事可做?況慨然特敎之下,旣承批,或無端不參者多,此何道理,此何臣分?下敎後,無端不參諸宰,竝越俸一等。近者合辭,其雖視若尋常,謄傳故紙,其亦逡巡,薇垣長今日違牌,此亦國不國之一端也,何可例踏?特施告身之律,其令不敢處於都下,曾有甘陵之飭,則强引其祖之事,撕捱於旣骨人之侄,此無他。頃者武臣子申飭,意蓋深矣,則因其蕩滌下敎,其敢揚揚,洪九瑞父其文官乎?放恣莫甚,孰勝於此?其雖憐,國法在焉,特刊侍從之案,使海東無狀諸臣,小知有八旬其君焉。出傳敎上曰,行司直韓光會,備堂還差。出下敎上曰,備局所揭王禹偁待漏院記,注書令政院使令取來,置之政院。諸臣以次退出。
癸巳正月十四日未時,上御集慶堂。大臣·備局堂上,引見入侍時,領議政申晦,左議政李溵,右議政李思觀,戶曹判書蔡濟恭,禮曹判書沈㲄,仁陽君李景祜,行副司直李章吾,刑曹判書具允鈺,行副護軍尹泰淵,司直尹得養,行副護軍張志恒,執義李萬育,正言洪相聖,副校理尹得毅,左副承旨姜游,假注書李永穆,事變假注書白鳳周,記事官林蓍喆·黃昇源,以次進伏訖。上曰,今日予氣如此,而强爲酬應,備堂極非矣。近來重宰,皆以大臣自處矣,大官·重宰皆如此,何能爲國乎?李溵·李思觀退出。申晦曰,左右相嚴敎之下,不敢晏然,皆退出矣。上曰,今日備坐,何大臣出令乎?申晦曰,右相矣。上曰,今日予當强爲酬應,提調出去,三貼待令。上曰,今日駭擧,若聞其本,卽相臣也,予八旬,豈可爲泄泄之政?左右相特爲免相,相臣若此,況重宰乎?下敎之下,不來文重宰,實外,竝施不敍之典。出傳敎上曰,金判府爲左相。申晦曰,金判府有二人,以誰書之乎?上曰,以前左相書之。申晦曰,兩金判府,皆前左相矣。上曰,兩金判府爲左右相。申晦曰,當爲領左相矣。上曰,然乎?申晦曰,政府座目,以卜相先後爲次,故如是矣。上曰,諸原任,皆居卿之前乎?申晦曰,然矣。上曰,不可拜相,傳敎還爲爻周。申晦曰,臣不可獨居首席,且台席不備,領·左相枚卜,好矣。上曰,卿非衰年,姑爲行公,可也。上曰,元判府則居卿之下乎?申晦曰,然矣。上曰,銓曹無人,曾經判書中,誰可爲之者?申晦曰,入於現告者多矣。上曰,李重祜入來乎?申晦曰,不來矣,尹得養入來矣。上曰,參議曾經者,誰也?金致讓有之矣。申晦曰,又有洪樂純·李海重矣。上曰,於今政曹無人,尹得養爲吏曹參判,受由參議許遞,其代,李海重爲吏曹參議,一體牌招察任。出傳敎上曰,吏判遞,甚可惜矣。申晦曰,果如聖敎矣。上曰,鼎席只卿一人,而卿居藥院,籌議可悶矣。上曰,左右相旣免相,領相長在內局,籌司之門,何以開?兼帶內局許遞,其代,韓判府事爲內局都提擧。出傳敎上曰,韓判府於予少十年,而引年極怪矣,以奉朝賀代爲提擧,當召來。上曰,徐命善不入於現告乎?申晦曰,朝遞副學,未付軍職,故不得入來,元義孫亦以呈告,不爲入來矣。上曰,備堂下敎中,呈辭入啓人,未付軍職人勿論。出傳敎申晦曰,嶺南京試官徐有臣有實故,忠淸都事任觀周,素是本道人云,竝改差,何如?上曰,領相旣奏,嶺南京試官,忠淸都事遞差代,政官牌招開政。出傳敎上曰,歲色方新,新除守令,皆令今日辭朝。出傳敎上曰,備堂有可還差者乎?申晦曰,有韓光會·洪麟漢,不爲行公矣。上曰,韓光會還差,可也。申晦曰,又有金器大·金相翊矣。上曰,金器大則予贖良矣,金相翊則誠怪異矣。上曰,備堂中有可拔者乎?申晦曰,李昌壽·鄭弘淳,有實故云矣。上曰,分揀,可也。韓翼謩進伏。上曰,以卿休致之請,今除卿都提矣。翼謩曰,昨奉批旨,不勝惶悚矣。嘗藥之任,義不敢辭,故入來矣。上曰,昨日卿之子,見屈可惜。翼謩曰,聖體,若何?上曰,一樣矣。翼謩曰,中宮殿氣候,若何?上曰,一樣矣。翼謩曰,世孫氣候,若何?上曰,一樣矣。翼謩曰,湯劑何以爲之乎?上曰,其止之。申晦曰,吏·兵判望,排望,甚難矣。上曰,現告外,見存者誰也?申晦曰,關西伯·湖南伯·畿伯三道伯,其外如韓光會·鄭弘淳·李昌壽若干人矣。上曰,然則吾之相,定矣,領相姑退薦望,可也。申晦退出。上曰,君臣分義,在於五倫中,無所逃於霄壤也。子曰,君義臣忠,是若子不可以不孝,君雖欠義,臣何不忠?觀今擧措,雖職備堂者,纔呼嵩任偃便,且國之體貌,等級嚴重,則亦敢曰我不若彼,雖大官視尋常,爲耳目則於今義理嚴正,故雖畏法隨參,心則楚越者多,而豈特楚越?心頭猶有眷戀之心,君雖視昏,照魅鏡高掛,亦焉敢逃也?此由於何?卽其君氣衰太寬而然矣。今日下敎,莫云使氣,嗚呼,年雖衰,氣益苶,旣踐位受禮,其國卽朝鮮也,爲朝鮮君,何敢曰衰而然也?噫,三陽回泰,初元在近,而今日擧措,萬萬寒心故也。若此而雖不愧乎屋漏,拜其先而亦有顔乎?大霈纔流,景像雖不佳,此亦不獲已者也,況歲初下敎,其皆閱眼而不見,掩耳而莫聽乎?嗚呼,八旬猶依其喬木世臣,而若此乎?亦莫云此非黨習。予則曰此等徵兆,亦復循黨習之根底也。噫,喬木世臣若此,予將依輿㒗乎?亦莫云下敎之過重。此亦瞑眩之意也。朝來予於楹外聞雨聲,此亦高高,歲初洗喬木世臣心而然乎?然竟夕陰翳,氣昏忒甚,心目莫知何像,果有今日光景,而因此苦口,建功加進一貼。嗟哉,備堂曾經藥院,諸臣於內局强勸,解其任困予,此亦一心乎?今予曰將建功數十貼,煎於煎駱粥銀釜,特頒今日,自便諸臣,可也。昨日御製中無識中官,以古銓官,誤書以告煎官,此亦銀釜之徵兆也。嗚呼,何時君綱樹百僚奔,使八旬其君,雖涼德,高拱而治乎?欲飭無益,先示自歎之意。噫,君今自歎,誠不可使聞於隣國也。出傳敎申晦曰,近年以來,毋論京外,婚葬勸助之意,連下傳敎,而但其顧助之道,有名無實,實不無塞責之歸,朝令之下,誠其慨然,方今歲色已斷,萬品回蘇,而至窮可矜之類,必多有之,申飭各道道臣,另加優助之意,分付,何如?上曰,所奏誠是,依爲之。又曰,此全羅監司洪樂性,慶尙監司金華鎭,咸鏡監司宋瑩中放未放啓本也,備局所管定配罪人未放秩,俱是犯越潛商干連之類,所犯不輕,竝與放秩,而依啓聞施行之意,分付,何如?上曰,依爲之。又曰,此統制使趙濟泰狀啓也。今春合操設行當否,請令廟堂稟處矣。昨秋兩南水操,則已爲設行,湖西則以年事之未登,旣已停止,今春合操及各其前洋操,竝姑停止,何如?上曰,依爲之。又曰,此忠淸兵虞候李東弼,今春習操,取稟替行狀啓也。昨年本道年事,旣未登稔,此時農民之裹糧赴操,尤宜軫念,今春習操巡點,竝爲停止,官門聚點,旣有定式,依例擧行之意,分付,何如?上曰,依爲之。具允鈺曰,詞訟刑獄,關係生民休戚者,大矣,一有私濫,爲害不貲,京外如此之弊,難保其必無,詞訟之誤決,刑獄之稽滯,俱爲平民呼冤之端,今當歲首,不可不另飭,故敢此仰達。上曰,所奏誠是,另加嚴飭。執義李萬育,持平李重馥,正言洪相聖曰,臣等俱以無似,猥忝臺職,隨行逐隊,居常愧懼,卽伏見傳敎下者,以耳目之聾啞,責敎截嚴,至有重推之命,臣等益不勝惶隕愧忸之地,其何可一刻晏然於臺次乎?請命遞斥臣等之職。上曰,人豈無過?其宜自勵,勿辭,亦勿退待。又曰,請慶興府定配庶民罪人趙榮順,按律處斷。措辭見上上曰,業諭勿煩。李萬育·李重馥曰,請黑山島爲奴罪人五得,依律處斷。措辭見上上曰,勿煩。又曰,請還寢張翼標島配之命,依律處斷。措辭上同,上曰,勿煩。又曰,今當歲初聖意振勵之日,賀禮纔過,新除臺臣之在外,如是甚多,其在事體,極爲駭然,請在外臺臣竝削職。上曰,依啓。又曰,特敎次對,聖意有在,而入侍備堂,別無廟謨陳白之語,事體未安,請大臣外入侍備堂,竝從重推考。上曰,旣奏人外依啓。洪相聖曰,請大靜縣爲奴罪人仲義,依律處斷。措辭上同上曰,勿煩。又曰,請黑山島爲奴罪人五得,依律處斷。措辭上同上曰,勿煩。又曰,歲初籌司,事體尤別,而進參者不過數人,已極寒心,今者特命推考,卽行次對,寔出於勤勵之聖意,而懸頉者又復夥然,殊未知情病之如何,而紀綱所在,不可不敍而止,請備堂中無故不參人,竝施譴削之典。上曰,依啓。諸臣退出。
癸巳正月十四日酉時,上御集慶堂。藥房入診入侍時,都提調韓翼謩,提調具允明,副提調安兼濟,記事官尹在醇·林蓍喆·黃昇源,醫官方泰輿·鄭允協·慶絢·金孝儉·金世衍·柳源,以次進伏訖。翼謩曰,近日聖體,若何?上曰,一樣矣。翼謩曰,寢睡·水刺之節,亦何如?上曰,亦一樣矣。翼謩曰,中宮殿氣候,何如?上曰,一樣矣。翼謩曰,王世孫氣候,何如?上曰,好在矣。翼謩曰,湯劑待令矣。上曰,初則不欲進御而已煎來,豈不飮乎?翼謩奉進湯劑,上進御。翼謩曰,惶悚而敢達矣。臣於今年前年,前後四次之箚,不敢書一老字,而至於今年,實難强行矣。昨承批旨,臣之抑塞惶隕,不知所陳矣。上曰,黙黙行公,可也,予亦有意矣。命書傳敎曰,噫,其君竟夕酬應,而凡中官入侍,古雖有午前午後入侍事,於今無此例,則初入侍中官,公然退在,亦涉駭然,其中官一體越俸一等,當該掌務中官,亦爲從重推考。出傳敎諸臣以次退出。
上在慶熙宮。停常參·經筵。
藥房都提調臣韓翼謩,提調臣具允明,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候,爲宜,臣等不任區區憂慮,敢來問安,竝此仰稟。答曰,知道。尙此冥然,年洽八旬,歲初世道,萬萬寒心。嗚呼,謩年誰信誰依?若問朝鮮,有臣而已,暮君若此,民亦何依?南衙若此,故北寺亦然。嗟哉耳目,合眼掩耳。嗟哉朝鮮,只有八旬翁,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于李宅鎭曰,內局入侍。
備忘記,昔唐陽城爲諸生,豈效此?人君孝理爲治,因年百歲者子,予心一倍,今當春元,承文國子·內三廳·太學與箕儒·學儒·西北付料軍官中,親年八十者,皆令許由以覲,內寺府有職人,生徒人,前銜人,親年八十者,亦皆令許覲,此誠意深,雖其日疊呈許捧,亦令新歲一倍,以示予意。
備忘記,觀今世道,深恧大成,靦然廣運,懷前心者,若書此號,是誰欺乎?皆令知悉。
備忘記,須問喬木世臣,君年八旬,漢唐豈有?昨冬賀禮,翌日有駭者,今春賀禮月,三日皆懈怠,有君乎,有臣乎,有君乎,有臣乎,有君乎,有臣乎,蕩平乎,若前乎,蕩平乎,若前乎,蕩平乎,若前乎?其問於輿㒗,亦同於民庶,且問朝鮮士夫,一何驕乎?其臣驕其君衰,若此以能爲國乎?良可寒心也。
吳載純,以內醫院官員,以都提調·提調意啓曰,故首醫金履亨子守儉,入屬內局事,命下矣。議藥同參差下,令該曹付軍職冠帶常仕,何如?傳曰,允。
李得一,以義禁府言啓曰,前大司諫朴師訥,特施告身之律事,傳旨啓下矣。朴師訥今方待命於本府,卽爲拿囚而杖一百,依例收贖,奪告身五等放送,何如?傳曰,允。
趙宗鉉,以義禁府言啓曰,居昌府使金處謙,令該府拿問,持口供登對以奏事,傳旨啓下矣。金處謙時在任所云,依例發遣府羅將,拿來,何如?傳曰,允。
趙宗鉉,以御營廳·一二所巡廳·左右捕廳言啓曰,去夜犯夜人,無所捉,敢啓。傳曰,知道。
吏曹口傳政事,以李長燮爲居昌府使,兵曹口傳政事,知中樞單洪晟。
癸巳正月十五日午時,上御集慶堂。藥房入診入侍時,都提調韓翼謩,提調具允明,副提調安兼濟,記事官尹在醇·林蓍喆·黃昇源,醫官方泰輿·鄭允協·慶絢·金孝儉·李陽善·金世衍。許,以次進伏訖。翼謩曰,夜間聖體,若何?上曰,一樣矣。翼謩曰,寢睡·水刺之節,亦何如?上曰,亦一樣矣。翼謩奉進湯劑,上進御。翼謩曰,敢請診候。上曰,依爲之。泰輿診察後退伏奏曰,脈候左右三部度數調均,滑體亦一樣矣。允協曰,脾胃脈候,一樣調均矣。絢等曰,滑體與脾胃脈候,差勝後一樣矣。上曰,提調更煎再貼以來。允明出。翼謩曰,都承旨與吏判,爲姨從相避矣。命書傳敎曰,予未覺察,大臣旣奏,承旨吏戶房換房。出傳敎上曰,注書持守令及邊將薦單入來。賤臣在醇持入。上命讀後,命書傳敎曰,曾已申飭,則居外職純薦京人,安邊府使趙㙫,谷山府使金光宇,竝從重推考。出傳敎上曰,詣臺臺臣入侍。出下敎大司憲嚴璹,大司諫沈勗之,執義李萬育,掌令金養心,持平李重馥,獻納成胤儉,正言洪相聖進伏傳啓。上曰,只擧下端,璹·勗之等所啓,請慶興府定配庶民罪人趙榮順,按律處斷。措辭見上上曰,業諭,勿煩。出擧條璹等所啓,請黑山島爲奴罪人五得,依律處斷。措辭見上,上曰,勿煩。出擧條又所啓,請還寢張翼標島配之命,依律處斷。措辭見上上曰,勿煩。出擧條勗之等所啓,請大靜縣爲奴罪人仲義,依律處斷。措辭見上上曰,勿煩。出擧條又所啓,請黑山島爲奴罪人五得,依律處斷。措辭見上上曰,勿煩。出擧條又所啓,新除授司諫李鎭衡,時在京畿楊根地,請斯速乘馹上來事,下諭。上曰,洪宗藎初通淸,本在鄕人,故其雖分揀,以侍從人,不數日而若是稱鄕,萬萬可駭,豈可事同而飭異?依昨日府啓勘律。出擧條勗之所啓,臣年前待罪是職,重被駁論於論思之地,今此冒膺,雖出於怵畏之意,而是遭彈後初除也,不可以歲月稍久,晏然仍在於此職,請命遞臣職。上曰,往事撕捱,其涉太過,而當論不論,豈可例答?依啓。出擧條璹·勗之等退。上命書傳敎曰,耆社新入人洪晟,與凡推恩有異,加設以付,其亦過矣。知中樞今日以付,若無窠,作窠以付。出擧條上曰,藥房提調,持湯劑更爲入侍。出下敎允明奉湯劑進伏,翼謩奉進湯劑,上進御。上曰,坐直承旨·儒臣,持問答入侍。出下敎諸臣以次退出。
癸巳正月十五日申時,上御集慶堂。坐直承旨·儒臣,同爲入侍時,副校理尹得毅,修撰林得浩,左副承旨趙宗鉉,假注書李永穆,記事官林蓍喆。黃昇源,以次進伏訖。得毅讀問答二篇。上曰,下番儒臣讀之,得浩讀訖,宗鉉·永穆·蓍喆·昇源,以次讀訖。諸臣退出。
上在慶熙宮。停常參·經筵。
藥房都提調韓翼謩,提調具允明,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昔辛卯今辛卯,回甲相符,予懷萬倍,歲初日氣,意謂解凍,而近也復問日氣,其寒甚於冬,若故相室中張傘對民,雖處溫室,心何弛乎?氣則一樣,待敎入侍。
中宮殿·惠嬪宮,藥房口傳問安。答曰,知道。
備忘記,春寒猶倍,其何設彩?當殿座爲善堂,待下敎光順門入侍,皆以時服入侍。
備忘記,春寒若此,令宣傳官馳詣鍾閣,若有乞人,領付該廳,其令煎粥以饋。
備忘記,御製裕後錄監印儒臣準職承傳,監董校書館官員陞敍,唱準員役工匠等,令該曹米布賞給。
備忘記,今者春寒,比冬最甚,晝則少勝,夜後豈特甚,寒風勢且緊,其鄕軍皆着襦衣者乎?令騎郞巡審,更點軍其亦可矜,一體巡審,若有薄衣者,與襦衣軍替報,更令宣傳官,存問入直宿衛軍,以示予意爲軍問焉。
傳于李宅鎭曰,當殿座,承旨來待于光順門,都監堂上,待令于藝文館。
傳于吳載純曰,內局入侍。
趙宗鉉,以都摠府言啓曰,今日入直內三廳,武兼禁軍及軍兵等,當爲中日習射,而殿座相値,不得爲之之意,敢啓。傳曰,知道。
又以訓鍊都監·一二所巡廳·左右捕廳言啓曰,去夜犯夜人,無所捉,敢啓。傳曰,知道。
癸巳正月十六日辰時,上御集慶堂。藥房入診入侍時,都提調韓翼謩,提調具允明,副提調安兼濟,記事官尹在醇·李基崧·黃昇源,醫官方泰輿·鄭允協·慶絢·金孝儉·李翊臣·康命徽,以次進伏訖。翼謩曰,夜間聖體,若何?上曰,一樣矣。翼謩曰,寢睡·水刺之節,亦何如?上曰,亦一樣矣。翼謩奉進湯劑,上進御。翼謩請診候。上曰,兩廳首醫入診焉。泰輿診察後退伏奏曰,脈候左右三部度數調均,滑體亦一樣矣。允協曰,脾胃脈候,一樣差勝矣。上曰,提調出而煎來也。允明出。上曰,詣臺臺臣入侍。出下敎大司憲嚴璹,執義李萬育,掌令金養心,持平李重馥,獻納成胤儉,正言洪相聖進伏傳啓。上曰,只擧下端,璹·胤儉等所啓,請慶興府定配庶民罪人趙榮順,按律處斷。措辭見上上曰,業諭,勿煩。出擧條璹等所啓,請黑山島爲奴罪人五得,依律處斷。措辭見上上曰,勿煩。出擧條又所啓,請還寢張翼標島配之命,依律處斷。措辭見上上曰,勿煩。出擧條胤儉·相聖所啓,臣等於昨日長僚避嫌時,以當論不論,責敎截嚴,則臣等不職之失,與長僚無異,事當卽地引嫌,而聖敎之下,愚迷不省,今始來避,所失尤大,請命遞斥臣等之職。上曰,此豈隨人若此者,而只擧往事,例視目下,故有此敎矣。一齊爲嫌,其涉過矣,勿辭,亦勿退待。出擧條又所啓,請大靜縣爲奴罪人仲義,依律處斷。措辭見上上曰,勿煩。出擧條又所啓,請黑山島爲奴罪人五得,依律處斷。措辭見上上曰,勿煩。出擧條上曰,都憲則勿退進前,璹進伏。上曰,卿之二次往還於耽羅,予今悔矣,耽羅之物色人心,何如?璹曰,臣之往耽羅,前後十一年之間,而前之富盛者,今爲蕭殘,至於人心,則前爲迷劣,而今頗變質,蓋緣京商十百爲群留連者故耳。璹退。養心所啓,南山松木,長養百年,蒼鬱成林,斧斤不敢入,而禁將具善復,憑籍蟲損,恣意濫斫,發賣京外,利歸私家,傳說喧籍,久己未已,此豈體國將兵之臣,所可爲者哉?請禁衛大將具善復罷職。上曰,此人予已詳知,豈可爲此?若此故不敢下手,頃有所陳而特命矣。今者末世,誠與頃者彈劾無異,律雖不過,其於暮年,豈可浪施?更加詳察處之。出擧條養心所啓,臣於近日飭敎之下,不敢泯默,略陳武將縱恣無憚之狀,寧有一毫他意於其間,而及承聖批,以與前日諫臣彈劾無異爲敎,臣等不敢瞿然惶愧之至,濫斫松木,發賣牟利之說,國言喧籍,有耳皆聞,臣忝居執法之地,安可置而不論乎?第臣旣承未安之敎,其何可一刻晏然於臺次乎?請命遞斥臣職。上曰,噫,彼此人縱恣無憚之目,決知其過矣。雖然,於今寥寥之時,毋論其過與否,有此故詳察處之之批,意亦在也。以此撕捱,無乃太過勿辭,亦勿退待。出擧條養心退。上曰,爲國事者,每遭如此之說矣。南山松木,則前左相之所勸而爲之者也,雖有貪心,豈敢下手?翼謩曰,具善復見此下批,則必感泣矣。上曰,藥房提調,持湯劑更爲入侍。出下敎允明奉湯劑進伏,翼謩奉進,上進御。翼謩曰,明日湯劑,亦當依例煎待矣。上曰,明日則一貼爲之矣。允明曰,二貼斷不可已也。翼謩曰,李以材詩,有湯劑聖躬萬萬宜之句,醫官之誠心,亦發於詩句矣。上曰,年幾何,而堂上乎,嘉善乎?翼謩曰,嘉善而年今六十九,且昨年蒙邊將承傳矣。命書傳敎曰,雖敎莫能記,有因建功下敎,聞都提擧所奏,昨年果有邊將承傳之命,而問其年,今年六十九歲云。噫,人間七十古來稀,況未滿一年者乎?李以材若有窠,卽爲調用事,分付西銓。出傳敎翼謩曰,李春敷術業,針醫中無出其右者矣,不可久置遠鎭,以畿內邊將相換似好,故敢達矣。上曰,依爲之。出擧條翼謩。允明先退。上曰,注書取去癸巳春夏日記以來。賤臣在醇持入,命兼濟讀承旨座目及興政堂召對日記。命書傳敎曰,予每當其年,取讀日記者,人君政治,莫若切實於此故也。噫,頃年備局次對,奏事者多,近者無聞,今日命讀昔此年五月日記,儒臣·參贊官所奏,逐條其中,亦有切實者,朝者因一事,呼寫示沖子,以此觀也。嗚呼,昔年其誠盛世,嗚呼,予以不才涼德,嗣服近五十載,年亦八旬,觀今所爲,大不若昔年,雖一朔六對,何益之有哉?況衰耗日甚,人心因循成風,非徒臺閣之間啽婀,備局亦然,甚至於王禹偁待漏院記,令注書取以來,歲初若此,八旬自恧。嗚呼,君雖不能,於今臣子,皆喬木世臣,豈忍爲此?令止讀,以示慷慨之意。嗟,今大小臣僚,若能精白一心,視國如家,豈不愈於一時三呼乎?慷慨諭予意,嗟哉,大小臣工,其各益自勉,以輔八旬其君。出傳敎又命讀數張後,諸臣以次退出。
癸巳正月十六日巳時,上御爲善堂。禮房承旨·都監堂上,同爲入侍時,都監都提調判府事金陽澤,堂上戶曹判書蔡濟恭,工曹判書趙重晦,禮曹參判鄭厚謙,都廳應敎金魯淳,司果趙英鎭,右承旨李宅鎭,假注書李永穆,記事官林蓍喆。黃昇源,以次進伏訖。上曰,同敦寧亦入侍。同敦寧金漢耆進伏。上曰,畫員皆使之入來。卞相璧·金漢平·金厚臣等進伏。上曰,都監堂上,入于房內,可也。陽澤曰,日寒如此,聖候,若何?上曰,一樣矣。上曰,予二十歲眞本,諸臣皆以爲判異矣。陽澤曰,癸未本,亦與今番本,判異矣。上曰,癸丑本予欲浣之,趙豐原以爲竝留之,使後日諸臣仰瞻,殿下四十歲御容爲好云,此言,是矣。陽澤曰,前後本,皆留之,甚好矣。上曰,予之畵像,今則似難畵矣。陽澤曰,閭巷人皆以爲年老畵像摸得,反勝於少壯時,蓋顔貌老蒼,則畫而得眞,易矣,況天日之表,望之儼然,尤豈有圖寫之難乎?上曰,今日見工判,而其面貌不可辨矣。陽澤曰,臣極知惶恐,而以諸臣往來時下敎見之,聖鑑似分辨矣。上曰,緋綠則分辨矣。陽澤曰,龍鬚黑髮頗多,今番本,以此模眞之意,言于畵師矣。又曰,標題書寫官,都監啓下矣。上曰,不必啓下,以禮參爲之,可也。上曰,標題書寫官,以禮參鄭厚謙爲之。出傳敎陽澤曰,畵師等皆願竭力效誠,使之優遊勿迫,從容運用意思,以爲盡善盡美,似好矣。上曰,卿等皆謂草本有韶華,故予欲浣之,而八十圖像意在,故仍置矣。陽澤曰,仰瞻草本,韶華猶有未盡摸寫者,正本玉色,稍加滋潤之意則似好矣。上曰,上彩時當殿座矣。陽澤曰,臣見癸未登錄,則其時殿座,頻數矣。上曰,今日以後,卿等則無時出入於此堂,可也。諸臣退出。
上在慶熙宮。停常參·經筵。
藥房都提調臣韓翼謩,提調臣具允明,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。日寒夜長誠悶,待敎入侍。
中宮殿·惠嬪宮,藥房口傳問安。答曰,知道。
以左參贊洪麟漢三度呈辭,傳于洪良漢曰,給之。
傳于李宅鎭曰,內局入侍。
傳于趙宗鉉曰,宣傳官一員待令,騎馬三匹立之。
吳載純,以戶曹言啓曰,故光城府院君金萬基,以保社功臣,恩賜田結,尙未準受矣。江原道春川府量外陳荒處,自本家望呈願受,故査問本官,則續田二十負,打量成冊,今已上來,依例折給,何如?傳曰,允。
李得一,以兵曹言啓曰,同知中樞府事田得雨·金道鼎,僉知中樞府事李文載,俱以病難供職,呈狀乞遞,西樞雖是閑局,不可一向虛帶,竝今姑改差,何如?傳曰,允。
以兵曹言啓曰,新除授宣傳官李柏然,素患痰癖之症,當寒添劇時月之內,無望供職,呈狀乞遞,宿衛輪番之任,不可等待其差復,今姑改差,何如?傳曰,允。
又以兵曹言啓曰,今正月十七日尙州居幼學金得載稱名人,自興化西挾門入來,鳴申聞鼓,依定式下該曹推問,何如?傳曰,允。
又以兵曹言啓曰,今正月十七日淸州居良人金俊起稱名人,自興化西挾門入來,鳴申聞鼓,依定式下該曹推問,何如?傳曰,允。
趙宗鉉,以兵曹言啓曰,今正月十六日,安山居牙兵金一金稱名人,自興化西挾門入來,鳴申聞鼓,依定式下該曹推問,何如?傳曰,允。
又以禁衛營·一二所巡廳·左右捕廳言啓曰,去夜犯夜人,無所捉,敢啓。傳曰,知道。
癸巳正月十七日辰時,上御集慶堂。藥房入診入侍時,都提調韓翼謩,提調具允明,副提調安兼濟,記事官尹在醇·李基崧·黃昇源,醫官方泰輿·鄭允協·慶絢·金孝儉·白文昌·許,以次進伏訖。翼謩曰,夜間聖體,若何?上曰,一樣矣。翼謩曰,寢睡·水刺之節,亦何如?上曰,睡則穩,而食則一樣矣。翼謩奉進湯劑。上曰,時時休則好矣。翼謩曰,凡工夫,責在無間斷。上進御。翼謩曰,敢請診候。上曰,置之。提調出而更煎以來。允明出。上曰,詣臺臺臣入侍。出下敎大司憲嚴璹,執義李萬育,掌令金養心,持平李重馥,獻納成胤儉,正言洪相聖,進伏傳啓。上曰,只擧下端。璹·胤儉等所啓,請慶興府定配庶民罪人趙榮順,按律處斷。措辭見上上曰,業諭,勿煩。出擧條璹等所啓,請黑山島爲奴罪人五得,依律處斷。措辭見上上曰,勿煩。出擧條,又所啓,請還寢張翼標島配之命,依律處斷。措辭見上上曰,勿煩。出擧條又所啓,入侍時承旨,雖有應退事,必待他承旨入來後始退者,自是古例,而今日入侍承旨,無端虛席而出,事體誠極未安,請當該承旨從重推考。上曰,依啓。出擧條胤儉等所啓,請大靜縣爲奴罪人仲義,依律處斷。措辭見上上曰,勿煩。出擧條又所啓,請黑山島爲奴罪人五得,依律處斷。措辭見上上曰,勿煩。出擧條,胤儉所懷,近來臺閣,便成厭避之科,有除輒稱在外,甚至於宰臣之不呈由單,不請疏籲,任自下鄕,亦成規例,此而不飭,怠慢之習,不可勝言。從今以後,無論堂上堂下,元在外外,有單銜下鄕者,各別申飭,斷不可已也。上曰,何必申飭。此是法典,帶軍銜下鄕者,令政院一竝禁推,過今朔後勘律。出擧條上曰,左參贊洪麟漢三度,今始給之矣,如是然後,可矣。翼謩曰,誠如聖敎矣。不可一向,如是矣。上曰,閔弘烈撕捱,而閔百興之隨而如是,誠無義矣。翼謩曰,不可一任其撕捱矣。上曰,今日則日氣甚寒,故今夜間更點軍矣,昨今日日寒如此,爲都憲,誠悶然矣。翼謩曰,臣等亦私自相謂,以爲如此酷寒,臺廳諸臺,何以耐勘云云矣?上命書傳敎曰,頃者下敎,意蓋在矣,而自此以後,詣臺臺臣,無臺廳傳啓,雖日晚,其皆入侍,予則曰,於今兩司,非年富力强則誠難,此亦文武弛張之道也,今後詣臺,卽爲依前傳承旨,請承傳色傳啓,詣臺時,若値入侍,承旨以奏同入。出傳敎上曰,藥房提調,持湯劑更爲入侍。出下敎允明奉湯劑進伏,上曰,一貼則可矣,而再貼則過矣。翼謩曰,當初則爲三貼,而減爲二貼矣。上曰,儒醫若得來,則必立異矣。翼謩曰,洪晟亦儒醫矣。上進御曰,旣來,故雖進御,而自今以後,當少休矣。翼謩曰,必勿間斷也。翼謩等退。上曰,注書持癸巳六月日記以來。賤臣持入,命讀訖,又命讀京畿設賑邑抄飢單子。上曰,儒臣入直,誰也?兼濟曰,蔡弘履·林得浩矣。上曰,林得浩入侍。出下敎得浩進伏。上曰,注書持來馬牌,可也。賤臣持入,命使承旨傳御史。上曰,御史往所到處,暗行廉察。若有不善於賑政者,卽爲狀聞罷黜,新守令到任前,御史仍行守令事,各鎭亦如是也。得浩退,諸臣以次退出。
癸巳正月十七日申時,上御集慶堂。坐直承旨竝入侍時,右副承旨李得一,同副承旨吳載純,假注書李永穆,記事官李基崧·黃昇源,以次進伏訖。得一讀奏三謚狀。上曰,議謚,署經後爲之乎?得一曰,然矣。上曰,贈領相之八字,好矣。得一讀奏開城留守烈女狀聞。上曰,慘矣。其製衣服之意,尤爲難矣。載純曰,果如聖敎矣。上曰,今聞開留狀聞,崔氏以年少人,能樹此行,諺書衣裹,聞甚惻然。噫,松都以前朝故都,有此表異之行,曾見此府,無旌門皆豎石,依其風,令本府特爲豎石事,卽爲分付。出傳敎諸臣退出。
上在慶熙宮。停常參·經筵。
藥房都提調臣韓翼謩,提調臣具允明,左承旨臣洪良漢啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。日雖稍解,予困一樣,八旬一困,建功一困,八旬已恰,心雖困,將何而於建功則其停其休,予一號令,而若是强勸,是誰卽予,雖日兩貼,視果勝步果勝,自困而已,氣何暇諭?待敎入侍。
中宮殿·惠嬪宮,藥房口傳問安。答曰,知道。
備忘記,古人云蔘芪性偏,況建功大劑乎?因予能受,於今日必兩貼,噫,今八旬用心若此,而加以大劑,若何?其於今世人,雖有若水投石,噫,想必有慷慨人,其若有矣。莫隨時體,陳其蘊果然,予當賞矣,以此頒布朝紙。
大司憲嚴璹,執義李萬育,掌令金養心,持平李重馥,獻納成胤儉,正言洪相聖啓曰,請慶興府定配庶民罪人趙榮順,按律處斷。措辭上同大司憲嚴璹,執義李萬育,掌令金養心,持平李重馥啓曰,請黑山島爲奴罪人五得,依律處斷。措辭上同請還寢張翼標島配之命,依律處斷。措辭上同獻納成胤儉,正言洪相聖啓曰,請大靜縣爲奴罪人仲義,依律處斷。措辭上同請黑山島爲奴罪人五得,依律處斷。措辭上同李得一啓曰,臺啓體重,若不連啓,則例爲停啓,而府啓中,禁衛大將具善復事,昨今旣不連啓,亦無停啓呼望之事,置諸不連不停之問,事異常規,有違臺體,當該臺臣,推考警責,何如?
備忘記,今日栢府擧措,可謂寒心,予則以予心氣,其雖若此,昨日見駭擧,今日薇垣,其亦喑啞,此何臺體?今日薇垣詣臺,一體遞差,以勵衰俗。
傳于李宅鎭曰,內局入侍。
傳于李宅鎭曰,禮房承旨都監堂上,竝來待于光順門。
李宅鎭,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
趙宗鉉,以兵曹言啓曰,兼司僕將田光洙,身病猝重,時月之內,無望供職,呈狀乞遞,宿衛領軍之任,不宜久曠,今姑改差,何如?傳曰,允。
又以御營廳·一二所巡廳·左右捕廳言啓曰,去夜犯夜人,無所捉,敢啓。傳曰,知道。
兵曹口傳政事,花梁僉使姜柱植,馬梁僉使李春敷相換。
癸巳正月十八日辰時,上御集慶堂。藥房入診入侍時,都提調韓翼謩,提調具允明,左承旨洪良漢,記事官尹在醇·李基崧·黃昇源,醫官方泰輿·鄭允協·慶絢·金孝儉·金世衍·康命徽,以次進伏訖。翼謩曰,夜間聖體,若何?上曰,一樣矣。翼謩曰,寢睡·水刺之節,亦何如?上曰,亦一樣矣。翼謩奉進湯劑。上曰,自今爲始,停止則好矣。翼謩曰,殿下每於湯劑,何如是哉?有效而無害,則是湯劑之功矣,願勿間斷焉。上進御。翼謩請診候。上曰,置之,提調出而再煎以來。允明出。翼謩曰,副提調安兼濟,今日不爲仕進,而昨日之虛席,非故爲,而乃出於不得已之事也。命書傳敎曰,今聞都承旨安兼濟,以昨日都憲請推撕捱云,其涉過矣,卽爲牌招察任。出傳敎上曰,臺臣今日傳啓臺廳乎?良漢曰,已傳啓於臺廳而姑未正書入啓,入侍相値,故方又待令於閤外矣。上曰,置之則自當入啓矣。翼謩曰,昨日下敎,爲臺臣大造化矣。上曰,自今臺臣,更不凍矣。上曰,藥房提調,持湯劑更爲入侍。出下敎允明奉湯劑進伏。上曰,靈丹入來矣,建功一貼,欲揭牓廣詢而進御矣。翼謩曰,三貼減爲二貼,亦已久矣,何可以此下敎乎?上進御湯劑後,翼謩等先退。命讀大小公事,讀至諸臺推考啓辭,上曰,前有此例耶?良漢曰,臺廳古規,若不連啓,則呼停啓望於政院望門,而再昨日金養心所啓,旣不呼停啓望於政院,而亦不連啓,故政院察推矣。上曰,憲府詣臺臺臣入侍出下敎大司憲嚴璹,執義李萬育,掌令金養心,持平李重馥進伏。上曰,每見許多臺臣中,只一人詣臺,或有時推諉闕啓,故事極慨然。曾有所下敎,使之竝爲入侍。自此以後,無飭敎而全數入來。雖似太過,亦無所妨,故默而不問者久矣。昨日軫念諸臺終夕耐寒之苦,特命臺廳傳啓,今日卽令甲之初,所以承旨雖稟,而仍令傳啓於臺廳矣。政院請推之啓忽入,此則召問請臺然後可知,故使之入侍矣。璹曰,今日旣有臺廳傳啓之命,則長官不當入來,而新令之初,遽然退坐,亦甚惶恐,故偕諸僚來詣臺廳,下僚傳啓之後,聞有憲府諸臺入侍之命,進詣閤外,始知政院有請推之擧矣。上曰,雖有合啓,若有臺廳傳啓,則只使城上所傳之,而長官不參乎?璹曰,古例如此矣,長官則無承旨延接之規,所以下僚不備,則長官雖詣臺,以無城上所呼姑停之望,下僚傳啓,則長官雖不入,而啓辭則聯名,故與入來無異矣。上曰,然乎?璹曰,再昨日諸僚同會臺廳,初無新啓發論之事,及其入侍,兩司合啓後,憲府傳啓而退,諫院又傳啓而退,掌令忽復推入陳啓而出,翌日復會臺廳,掌令問昨日新啓,將何以處之?臣答曰,此豈啓辭乎?若欲爲啓辭,則當於臺廳齊會處發論,諸議俱一,則啓辭措語,相議構出,諸僚同啓,可也。僚議或有不合,則各爲引避,自是古例,今乃終日臺廳,無一語相問,及至入侍,兩司傳啓俱畢之後,追入獨啓,全不成啓體,此則當以啓辭後,各陳所懷者爲例,而停啓連啓,非所可論云矣。上曰,其時諫院,果已傳啓矣。上曰,諸臺相會禮後,雖一人詣臺,若發新啓,則必簡通於同僚乎?璹曰,然矣。諸僚旣皆行公,則啓辭時自當聯名,故例爲簡通矣。上曰,然乎?因予下敎,以致臺規之錯矣。璹·萬育·重馥啓曰,日昨下僚之追入獨啓,不成啓體,臣等以爲此非啓辭,當爲所懷,旣是所懷,則今無停連之可論云矣。今者喉院,以臣等謂之不停不連,而至請推考,喉院之啓,似必有由,且下僚獨啓,雖曰所懷,結以請字,亦非所懷之例,而未能規正,亦是臣等之失矣,何敢晏然於臺次乎?請命遞斥臣等之職。上命書批答未畢,而下敎曰,曲折甚多,不可爲批。命書傳敎曰,大抵玆事,因予下敎而然,今日詳知臺風,旣非所懷,則不停不連,諸議參差,則亦宜引嫌,而其於兩日伈伈泄泄,此等臺風,八旬初見。掌令金養心,特施刊版之典。雖諸臺,亦不無不能周旋之事,其在臺體,勢難例批,昨今詣臺憲府諸臺,一竝遞差,此後非所懷,則其禁各陳啓辭,宜循古例事,申飭兩司。出傳敎又命書傳敎曰,近者政院古風,莫若昔年,居常慨歎,予則心神索漠,昨未能記,今因政院請推乃覺,該房承旨,可謂得體,特賜鹿皮一令。出傳敎又命書傳敎曰,於合辭府啓,今無憲府,非所可答,原啓竝下於院啓,以勿煩,該房傳答。出傳敎諸臣以次退出。
癸巳正月十八日午時,上御爲善堂。王世孫侍坐,禮房承旨入侍時,右承旨李宅鎭,假注書李永穆,記事官李基崧。黃昇源,以次進伏訖。上曰,都監堂郞畫員,盡爲入來。都監都提調判府事金陽澤,堂上戶曹判書蔡濟恭,工曹判書趙重晦,禮曹參判鄭厚謙,都廳應敎金魯淳,副司果趙英鎭,畫師卞相壁·金弘道·金厚臣·李應福·申漢平等,以次進伏。上曰,金斗烈亦使之入來,同敦寧入侍事。出榻敎上曰,都監堂上入房內,承旨則坐左邊廳中,可也。上曰,龍袞盡畫耶?陽澤曰,龍袞已盡畫,而龍紋席未及畫矣。陽澤曰,日寒猶未解,聖候,若何?上曰,一樣矣。今則面部上彩,當先爲之耶?陽澤曰,御容上彩時,則畫師等,欲更瞻天顔後下筆,故不爲之矣。上曰,似然矣。今番本,視草本,何如?陽澤曰,勝於草本矣。上曰,今番本,視癸未本尤勝耶?陽澤曰,今番本,尤逼眞矣。上曰,然則韶華太過耶?陽澤曰,今方仰瞻天顔,而未及設彩,故韶華猶有未盡摸寫矣,臣取考癸巳謄錄,則都監畢役後,二品以上入瞻時,侍從臣亦皆入瞻矣,今番亦依癸巳例擧行,何如?上曰,一品以上,予欲召之,而侍從則太多矣。上彩訖,奉御容于西壁上,上命奉入癸未摸本,奉于西壁上。上曰,與癸未本,何如?陽澤曰,天顔少壯之意,則癸未本,似勝於今番本,而韶華逼眞,則今番本勝矣。上曰,今番本,謂之七分可乎,謂之八分可乎?陽澤曰,七分則過矣,癸未年間,臣已待罪卿列,昵侍耿光,而今瞻摸本,甚生於眼矣。上曰,然則今本,似好矣。陽澤曰,初本仰瞻時,諸臣皆以善成仰奏,今若不粧簇而置之,則甚可惜矣。上曰,初本留之,可矣。陽澤曰,都監畢役後,當奉安于何所乎?上曰,當奉于泰寧殿矣。陽澤曰,奉安時,自都監擧行乎?上曰,當自內爲之,都監則不必擧行也。命賜饌都監堂郞及入侍承旨翰注,上製下七言一句。命諸臣賡進,御製昔今予懷誠千萬,八十圖像意繼述。王世孫賡進,八旬影幀光垂萬,癸巳重回又善述。判府事金陽澤賡進,盛事今年福履萬,寫眞行禮皆追述。戶曹判書蔡濟恭賡進,禹耳舜瞳迥出萬,如雲如日畫難述。工曹判書趙重晦賡進,雲繞彩眉齊祝萬,職叨敦匠仰追述。同敦寧金漢耆賡進,光瞻日月祝崗萬,爲善堂中仰善述。禮曹參判鄭厚謙賡進,八彩移光祈壽萬,昔年盛事此重述。右承旨李宅鎭賡進,摸天畫日慶千萬,仰覩吾王善繼述。應敎金魯淳賡進,幸逢今歲祈於萬,叨侍斯堂仰善述。副司果趙英鎭賡進,微臣獻祝斯年萬,今歲摸眞盛事述。假注書李永穆賡進,微忱愛日誦於萬,盛事摸天仰善述。記事官李基崧賡進,摸天是日祝於萬,舊甲今回仰善述。記事官黃昇源賡進,功成畫日誦於萬,時際癸年仰紹述。宅鎭以次讀奏訖。陽澤曰,癸未眞本,是寶算七旬時圖寫也,十年今番本又成,而御容豐滿滋潤之意,則視癸未本,尤勝矣,此實由於殿下之天資剛健而然,而亦湯劑保護之功也,臣因此有仰達者矣。宋臣朱熹,告其君曰,當今第一急務,莫如收拾身心,保惜精神,今殿下寶算彌隆,聖體益康,此固一國臣民之所以頌祝忭賀,而第聖賢好學之工,亦有頤養之時,人君御邦之治,尤重祈永之道,方冊所載,可考而知。伏願聖上,自愛玉體之康旺,而益加調攝,勿慮聖志之倦勤,而過費精力,以之涵養於萬化之源,愼護於六氣之候,建功珍劑,日再進而無所間斷,則康旺之玉體,益當和泰,壽耉萬年,克享無强之福,後十年九旬時眞本,必當益勝於今本矣。曾於前癸巳御容圖寫時,先臣以都監提調,鎭日入侍景賢堂,上下酬接若家人,情志流通,雍容款洽,故先臣不勝感歎之懷,有所陳勉,縷縷致意,今當舊甲重回,都監復設,自上旣行繼還之道,又以臣差提調掌是事,昵時便殿,恩遇鄭重,臣感古懷今,方寸益激,不揆煩猥,略陳微悃,乞垂察納焉。上曰,卿之所奏,善矣,而九十圖寫之說,卿言,怪矣,今日已諭諸臣,建功豈有效乎?一隅海東,今有八十其君,此亦慶乎?陽澤曰,此誠宗社莫大之慶,而三代以後初有之盛際,況殿下聖算八旬,臨御又五紀,政敎致化,日益奮勵,此又往牒之所未有者,雖以一事觀之,臣僚中四世任使者有之矣。上曰,誰也?陽澤曰,倉卒未能盡記,而如閔弘烈·洪相簡亦是也。諸畫工,龍紋席畢畫後,仍命諸臣退出。
上在慶熙宮。停常參·經筵。
藥房都提調臣韓翼謩,提調臣具允明,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,氣則一樣,而予待應旨矣,下敎時入侍。
中宮殿·惠嬪宮,藥房口傳問安。答曰,知道。
李得一啓曰,司憲府大司憲未差,執義未差,掌令沈重奎受由在外,一員未差,持平洪宗蓋在外,一員未差,監察茶時之意,敢啓。傳曰,知道。
趙宗鉉,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
藥房口傳啓曰,臣等伏承下敎時入侍之命,相率顒俟,日已向夕,尙未承召命,下情悶鬱,有不勝言,玆不得不齊聲仰籲。伏乞卽許臣等持湯劑入侍,千萬伏望,惶恐敢啓。備忘記,問候批答,旣諭京中,宜有應旨者,而今日日暮寥寥,此亦時體,卿等待應旨入侍焉。
藥房口傳再啓曰,湯劑進御今幾年?前後奏效,不可勝言,則雖和扁復起,決知其以爲當劑聖藥,備忘之下,終無一人應旨者,尤可見更無異議,則有何可待之言乎,日再進御之湯劑,日已向昏,不進一貼,下情尤悶,固當如何?亟降兪音,亟許入侍,千萬幸甚,惶恐敢啓。答曰,昔則正日一請,而於今此等大劑,一日兩貼,昨日大臣諸臣見予食,一合米飯,祖孫食猶餘,況八合大劑乎,其若三巡,一日一升二合,蔘則近一兩,豈云飮悶誠果矣,晝夜待造物而寥寥,故予自爲造物休休,此則食勝,昨日下敎,可知予心,氣何暇諭,待應旨入侍。
藥房口傳三啓曰,臣等陳啓者,再顒俟兪音,卽伏奉批旨,又有待應旨入侍之敎,相顧愕眙,不知所措,湯劑關係,何等重大,待應旨之進言,實是必無之理,則何可待必無之事,停當進劑乎,此乃曉然易知者,而有此持難,臣等焦迫之極,復此瀆擾,亟回聖心,特許持湯劑入侍,千萬幸甚,惶恐敢啓。以承傳色,口傳下敎曰,明日批答書置矣,今傳焉,其退焉,昔三皇皆一萬八千歲,兼三皇計,五萬近二千歲,而其後亦有三王·五帝,漢唐以後,彭祖雖八百歲,其後幾百彭氏,於今人,以建功爲金丹,世豈有與建功同壽人,其於今年,一貼最悶,而況二貼,俗語云少食細下,此言誠切實,食猶然矣,其況湯乎,且大劑乎,擧世人爲今扁鵲黨,今其君若是悶,故昨日下敎,蓋此也。予志固,一人應旨然後當見卿等,一日休,於予誠萬倖矣。
以承傳色口傳下敎曰,近者每早寢,欲就寢,其早休焉。
趙宗鉉,以禁衛營·一二所巡廳·左右捕廳言啓曰,去夜犯夜人,無所捉,敢啓。傳曰,知道。
上在慶熙宮。停常參,只晝講。
藥房都提調臣韓翼謩,提調臣具允明,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,待應旨入侍。
中宮殿·惠嬪宮,藥房口傳問安。答曰,知道。
李宅鎭啓曰,司憲府大司憲未差,執義未差,掌令沈重奎受由在外,一員未差,持平洪宗藎在外,一員未差,監察茶時之意,敢啓。傳曰,知道。
備忘記,影子圖寫已成,畢粧䌙後,昔年瞻拜,今何爲乎?當示時原任·奉朝賀·三公·九卿·耆社·諸堂正一品·宗臣·都尉·時任承旨·儒臣,下敎日,以時服德游堂入侍。
備忘記,歲初景像,殊涉駭然,飭已施,以予氣,其宜聚精會神,三公九卿。九卿雖備,三公豈備?前左右相復拜相,今日政下批,下敎諸備堂,給牒敍用。於備局其皆仍帶,亦爲今日政付軍職,大臣卿宰兼帶提擧,其皆仍帶。
備忘記,今日晝講·次對同爲,待下敎直入正時,今日開政。
洪良漢啓曰,右副承旨李得一,今日不爲仕進,卽爲牌招,何如?傳曰,允。
李宅鎭啓曰,今日晝講爲之事,命下矣。知經筵蔡濟恭,方在御眞圖寫都監,同經筵李福源呈辭入啓,閔弘烈在外,知經筵徐命膺·李潭,同經筵鄭尙淳,時無職名,他無推移之道,未付軍職人員,令該曹卽爲口傳付軍職,以爲推移入侍之地,何如?傳曰,允。
傳于安兼濟曰,都監堂上,何可入經筵乎?何時下敎,而尙今遲耶?極爲駭然領經筵入侍單子安徐。
趙宗鉉啓曰,大臣·備局堂上,依下敎來待矣。傳曰,竝入侍。
傳于洪良漢曰,昔年少心,豈特闕中人皆知?嗚呼,二十五年侍奉,於予雖稱道者,某君三字,其常悶焉,予若有孝,此等章幾巡?況今日大覺,其何晚也?昔年已有垂敎,若此而臣何敢請,章甫亦何敢喧鬧?予雖揚先生心,爲朝鮮臣子者,其當奉此敎爭也,而亦何敢請也?覺此後循例批答,其亦悚焉,一聞某君三字,雖稱焉,心常悶焉,幾巡此擧,此豈孝也?亦其子道,冥冥慈心,其若仰覩,其於第一件事,其引喩太不櫬,當且請建其傍云者,豈特褻越?三代亦豈有此例?況第二件事,一則猶可,其於再,瀆褻太甚,此後此等章,竊勿呼望,將此下敎,一件書納沖子,令沖子知此意而守焉。
安兼濟,以賑恤廳言啓曰,仍傳敎,宣傳官領付鍾閣乞人九名,自今月十六日至十九日,安接供饋,日氣今已稍解,放送之意,敢啓。傳曰,知道。
趙宗鉉,以義禁府言啓曰,中官朴良楷,令該府以不應爲公律勘處以故事,傳旨啓下矣。朴良楷今方待令,卽爲拿囚後,以不應爲公律杖八十,依例收贖放送之意,敢啓。傳曰,知道。
又以訓鍊都監·一二所巡廳·左右捕廳言啓曰,去夜犯夜人,無所捉,敢啓。傳曰,知道。
又以兵批言啓曰,前判書趙雲逵,自吏曹送四矣。資給係是輔國,當爲知中樞下批,而時無見窠,依例作闕,敢啓。傳曰,知道。
有政。吏批,啓曰,判書韓光會疏批未下,參議李海重式暇,小臣獨政未安,何以爲之?敢稟。傳曰,仍爲之。參判尹得養進,左承旨洪良漢進,以黃景源爲大司憲,李憲默爲大司諫,申思運爲執義,李恒祚爲司諫,呂善亨爲掌令,李東郁爲持平,崔爲獻納,權德訓爲正言,鄭元始爲文學,李潭爲刑曹判書,李重祜爲刑曹參判,李命植爲兵曹參議,李秀得爲同義禁,具允鈺爲軍器提調,李身海爲兵曹正郞,申禹相爲兵曹佐郞,韓宗濟爲左通禮,李台鼎爲奉常正,金夏材爲司僕正,兪漢偉爲宗簿直長,李普瞻爲繕工奉事,金道淳爲繕工監役,左議政李溵,右議政李思觀,承文都提調二單李溵·李思觀,李昌伋爲慶尙道京試官,故知事鄭起龍忠毅,故左議政李荇文獻,贈領議政金元澤孝靖,漢學敎授二單尹得毅·徐有臣,承文博士單孫錫謨,兼春秋單徐毅大,學諭單金應麟,知經筵右賓客藝文提學惠民提調徐命膺,知經筵知春秋右副賓客司圃提調李潭,左副賓客同成均內資提調繕工提調典醫提調朴相德,同經筵鄭尙淳,奉常提調趙雲逵,司導提調閔百興,以上兼帶仍任事承傳。
兵批,判書具允鈺進,參判愼爾復病,參議李命植未肅拜,參知李東遇入直進,右副承旨李得一進,以尹得聖爲副摠管,洪章漢爲僉知,李益炫爲五衛將,田光濂爲羽林將,李翼遂爲兼司僕將,趙夢錫爲宣傳官,柳光國爲訓鍊主簿,李以材爲草芝僉使,柳鎭曄爲南道參軍,申光翰爲文兼,鄭游良爲僉知,副護軍李萬育,副司直李昌壽·嚴璹·李翼鎭·朴相德·閔百興·金相翊·沈勗之·姜游·李重馥·成胤儉,副司果洪相聖·金守儉,副司正李度海,副司直李溎·安杓。
答儒生鄭等疏曰,省疏具悉。以布衣至再至三,其誠則可嘉,而前批旣諭,一則今日爾章所引,予莫知櫬。第二件,則嗚呼,予雖不肖,逢今年何待其請,而前批亦諭,此亦以親心爲已心之道也。第三件事,豈特千千萬萬過也?今日大覺。嗚呼,昔旣已定制,海東臣子,孰敢違命?噫,臣子猶然,況嗣君乎?爾等勿復更請,以安予心。
癸巳正月二十日辰時,上御集慶堂。藥房入診入侍時,都提調韓翼謩,提調具允明,副提調安兼濟,記事官尹在醇·林蓍喆·黃昇源,醫官方泰輿·鄭允協·慶絢·金孝儉·李相臣·許,以次進伏訖。翼謩曰,今日聖體,若何?上曰,一樣矣。翼謩曰,寢睡·水刺之節,何如?上曰,亦一樣矣。翼謩曰,湯劑待令矣。上曰,予豈食言乎?有應旨者,則當進御矣。翼謩曰,豈有應旨之人哉?上曰,雖以一日三貼勸之,有應旨者然後,當進御矣。允明曰,何待外人?下詢入侍諸臣焉。上曰,姑待申時,則當有應旨者矣。今則以二條問焉,若有應旨者,則當超二資矣。翼謩曰,若有應旨,則必以三貼仰達,此是擧國同情矣。上曰,豈靈丹乎?翼謩曰,臣等則以爲,於聖躬爲靈丹。上曰,予當先問于翰注焉,爾等奏之。蓍喆等曰,臣等之心,與大官何異焉?上曰,然則二貼,可乎?蓍喆等曰,臣等則以爲三貼,可矣。兼濟曰,故重臣李德壽,於箕營,見故相臣趙顯命之服人蔘曰,此藥於聖躬爲當劑,人臣亦不敢多服云。當時則聖上春秋,猶在鼎盛,而故重臣則已有先見矣,宰相須用讀書人者,正謂此也。上曰,都承旨獨聞之乎?允明曰,非獨副提調聞之,外人皆知此事矣。上進御湯劑曰,爲李德壽飮之矣。翼謩請診候。上曰,脈則決不許診矣,提調出而待下敎入來焉。諸臣少退。上曰,藥房提調,持湯劑更爲入侍。出下敎翼謩等奉湯劑進伏,上進御,命讀公事,至全羅監司歲饌啓本,命書傳敎曰,今聞湖南歲饌狀聞,夫妻俱存者二人,其涉稀矣,加給歲饌事,卽爲回諭。出傳敎諸臣以次退出。
癸巳正月二十日巳時,上御集慶堂。晝講,大臣·備局堂上,引見入侍時,領監事申晦,特進官具允明,參贊官安兼濟,侍讀官李昌俊·蔡弘履,假注書李永穆,記事官林蓍喆·黃昇源,以次進伏訖。上講大學經一章訖,昌伋讀訖。上曰,文義爲之。昌伋曰,聖工益明,不待勉强,而自明二字,好矣。上曰,好矣。弘履曰,邦畿千里,惟民所止,四方瞻仰,仁人所止之地也。申晦曰,上下番所奏,儘好矣。上曰,予雖衰矣,敢不體念?申晦曰,殿下八十年收用,卽小學一部矣。允明曰,工夫間斷,最悶矣,不爲間斷然後,方可爲日新之工矣。上曰,今日特進官入來,有意矣。兼濟曰,格物而窮理物之至,而昨日下敎,格物於必無之理矣。允明曰,昨日下敎,不能無憾於天地之大矣。上曰,此非必無之理,必有應旨之人矣。予方待應旨,雖有勸予以飮建功者,然後當進御矣。申晦曰,至於愚夫愚婦,而皆知此藥,於聖躬,爲當劑不可廢之者,孰敢有異議?兼濟曰,設有愚迷之狂夫而應旨,則殿下因此而不爲進御乎?上曰,此非愚迷狂夫言,乃有識者之言也。兼濟曰,臣有一言,可以仰達者矣。故判書臣李德壽於故相臣趙顯命爲箕伯時,見其服蔘劑,德壽曰,此藥爲聖躬之當劑,非臣民所可服者也。幾十年後,此藥之合於聖躬,能知之,以此推之,可知其當劑矣。上曰,此言,卿等亦皆聞之乎?申晦曰,臣亦曾已聞之矣。此故重臣,非但學識,亦多有知識之人矣。上曰,予當爲李德壽進御矣。進湯劑後,上曰,聞儒疏來到云,儒生待令,則使之持疏入侍。儒生鄭,持上疏入侍。上曰,讀奏也,讀訖,上曰,汝向日上疏者也。曰,然矣。上曰,忠誠則有之矣,予雖不肖,豈待於請,而人子以親心爲已心,至於第三件事,六字尊號,已爲報本之道,人固知足貴矣,況帝王家乎?上命翰林上番,疏本藏于史閣。命書批答後,上曰,此後更勿爲之。晝講先退,仍行次對。領議政申晦,仁陽君李景祜,行副司直李章吾,兵曹判書具允鈺,行司直李潭,訓鍊都正尹泰淵,吏曹參判尹得養,副護軍張志恒,行副司直鄭尙淳·徐命善,戶曹參判元義孫,左副承旨趙宗鉉,假注書李永穆,事變假注書白鳳周,記事官林蓍喆·黃昇源,以次進伏訖。申晦曰,二十二日御容入瞻時,備堂及藥房提調,皆入參乎?上曰,備堂及藥房提調,一體入參。出傳敎申晦曰,林得浩,日前除嶺南京試官,而奉命在外,日字甚迫,似有變通之道矣。上曰,今聞林得浩嶺南京試官云,京試官許遞,其代,今日政備擬。出傳敎申晦曰,羅里館設置,專爲耽羅接濟,而近年以來,移轉代雜物,不但每致愆期,全以麤劣不用者,苟充出送,故發賣作穀之難,愈往愈甚,監色亦不領騎,或値風高之時,而後時裝發,故漂流臭載之患,前後相續,此豈節目定式之本意哉?事之寒心,莫此爲甚,何幸昨年?島農告登,方當開春,前後移轉代,未出送之雜物,趁此時各別擇取,定監色盡數輸送,而如或如前延拖,慢不擧行,則其所論罪,不但止於該牧戶裨之自巡營拿棍而已,該牧使亦難免重勘,以此意一體嚴飭分付,何如?上曰,依爲之。出擧條上曰,設羅里鋪,專爲島民,而近者非特疎虞,涼藿其亦無狀云,故曾諭工人,今日領相旣奏,節目中亦云決棍裨將云,豈特裨將?昨年本州稍登,涼藿趁期載運,若如前稽延遲滯之弊,則當該牧使,當令有司勘處,令備局卽爲嚴飭。出傳敎申晦曰,卽今摠廳事,誠可悶矣。本廳移鎭之後,南漢·江都添餉條,兩西小米二千五百石,專屬摠廳,一以爲換作大米,添補軍餉之道,一以爲守直軍卒接濟之需矣。其後因守禦使陳達,還爲移屬於南漢之故,軍卒接濟,無以責應,形勢漸益凋殘,不可不一番變通,而兩西小米則又難還推,亦難加劃,此則非所可論,而備局句管別餉穀之散在關西各邑者,多至三十餘萬石,若取一年耗條中小米,限一千五百石,定式劃給於該廳,一依曾前已行之例,則於本廳可爲支過之道,故敢此仰達矣。上曰,依爲之。又曰,濟州牧使交遞,若過三四月風和之時,則爲弊多端矣,時牧使梁世絢,瓜期只隔數朔云,許遞,其代,趁今差出,使之赴任,何如?上曰,所奏,誠是,依爲之。又曰,訓局以權設營門,一年捧下,僅爲相當,故自前若有中旬及軍物修補之事,則財力每每請得於備局,兵戶曹,嶺南·關西中,量宜劃給,便成其例,今又報來,而目今京司所儲,無處着手。惟關西所在別餉木數頗稍裕,取久陳中二百同,使之許劃,一依本道定式價作銀,會錄於本局,以爲取剩補用之地,何如?上曰,依爲之。兵曹判書具允鈺曰,老職同中樞,有加設單付之敎,今方擧行,而在前推恩之時,僉知亦有竝付之例,今番似當依前一體單付,故敢此仰達矣。上曰,依爲之。又曰,本曹二軍色,自是經費所需,定限上納,事例甚嚴,而近來外邑,不有法意,過當朔不納者居多,事極未安,未收各邑,開月望前,若不畢納,則當該居末邑守令,依法典營門決杖,而木品若麤劣,則隨現論罪之意,爲出擧條另加嚴飭,何如?上曰,依爲之。又曰,日前以闕內守直軍襦衣事,有所下詢矣。今年以有閏朔之故,上番之期,次次相違,正二月爲當番,故襦衣本無磨鍊之事,而雖在歲後,若値日寒,則自前多有陳達題給之例矣。上曰,依爲之。上竝出擧條以守令薦單入之,宗鉉讀奏訖。上曰,政望入之。政望宗鉉讀奏受點後,上曰,當該中官,莫重下敎,敢若不聞,越俸二等,令該府處之。出傳敎上曰,中官朴良楷,令該府以不應爲公律,勘處以放。出傳敎諸臣退出。
上在慶熙宮。停常參·經筵。
夜自三更至五更,月暈,兩珥。
藥房都提調臣韓翼謩,提調臣具允明,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。雖待應旨,若漆夜待月,且惟故重臣强飮,旣飮,豈云一二貼?亦若前,而於予正若仲子之食肉,雖然,應旨杳然,諸扁鵲阻當而然乎?良可駭也。氣則一樣,待敎入侍。
中宮殿·惠嬪宮,藥房口傳問安。答曰,知道。
以承傳色口傳下敎曰,今日柏府·薇垣皆備,入侍爲之。
備忘記,今日海東臣庶,有耳乎,有目乎?若有耳若有目,則下敎幾日,其皆伈伈,亦皆泄泄,令其君若是自悶乎?其將呼寫,安瑛章到,若大旱見雲,問其略,卽勸飮也,此亦時體中一也,豈曰應旨乎哉?且此人,今扁鵲徒也,豈云應旨?可謂苟且人,可謂苟且人,此正若夫子云棖也欲,焉得剛者也?復申前意,更問今幾日,雖百里可聞,況石穴內乎?令其君一日再服大劑,爾等心其便,若是泯默乎?誠可謂群扁鵲一黨也,玉圈·金圈·角圈皆若此,從此以後,八旬其君,自苦而已矣。
傳于李宅鎭曰,內局入侍。
傳于安兼濟曰,安瑛入侍同入。
傳于李宅鎭曰,二品中,如有入來者,入來。
趙宗鉉,以禁衛營·一二所巡廳·左右捕廳言啓曰,去夜犯夜人,無所捉,敢啓。
左議政李溵箚曰,伏以臣之猥叨相職,凡幾遭矣。上不能體聖志之勸勵,以副委毗,下不能振朝廷之綱紀,以釐庶績,若論其罪,奚止策免而已?西樞置處,轉罪爲榮,臣於悚惕之中,秪切感祝之私,迺者復拜之命,忽出夢想之外,臣誠惝怳懍恐,不知所以爲計也。噫,寶算已躋於八旬,聖念靡懈於五紀,一朔六對,有進無闕,則凡今之厠跡朝端者,孰敢有怠忽之念,而壽坐之不頻,諸宰之不備,一則臣之自犯癏曠也,二則臣之不能僅率也。苟究其故,臣實爲首,而畢竟勘罰,示輕於諸堂,譴免亦及於僚相,此又臣惶恧不安之端也。臣本百無肖似,受恩如天,圖報無地,平日之所勉者,惟以筋力奔走,爲一分自效之計,而今反歸於廢棄職事之科,撫躬悼歎,無面可顯,顧何敢仰恃聖度之包容,而恬然冒據於蔑效之地,以增其罪戾也哉?反復思量,進身無路,玆不得不短箚自列,仰請威譴。伏乞聖明,俯賜鑑諒,亟收臣議政之命,仍勘臣負職之罪,以警具僚,以安微分,千萬幸甚。取進止。答曰,省箚具悉卿懇。頃者下敎,嗚呼,八旬勉飭之意,往事勿說,孔訓攸在,卿何撕捱?宜體復拜之意,安心勿辭,卽起視事,庸副此意。仍傳曰,遣史官傳諭。
右議政李思觀箚曰,伏以臣,薄才重擔,理必顚躓,癏廢天職,宜被大何,而飭勵之旨,雖嚴於鈇鉞,勘責之典,乃止於鞶褫,臣仰佩寬恩,俯訟愆尤,散秩優閑,私分粗倖,不意玆者,遽承相職復拜之命,曾未多日,回罪爲榮,臣誠惝怳戰恐,不知所以自措也。噫,寶算彌高,聖志益勵,六對三接,堯勤無倦,而承弼之臣,不能仰體恪遵,自速曠廢之誅,此其罪何如也?況今綱紀不張,大小恬嬉,籌坐懸病,視若例套,則居董率之地者,其敢曰不知也哉?半載中書,乍出旋入,恩顧至渥,報答無階,惟是筋力奔走,夙夜虔恭,爲一分自效之圖,而公私多故,遂成因循,終自歸於怠忽尸素之科,祗今追思,惶愧交中。夫以難恕之罪,過蒙曲貸,蔑效之地,輒復冒據,其傷國體而壞四維,已無可言,而其何以明聖朝綜核之政,勵百隷弛慢之風哉?玆不得不冒入文字,略控情懇。伏乞聖明,亟收新命,仍降威譴,以幸國事,以安賤分,幸甚。取進止。批答與左議政箚批同書下
吏曹判書韓光會疏曰,伏以寶算躋八,邦慶曠百,縟儀載擧,群情胥悅。仍念臣,以人則至無能也,以材則至無用也,而偏沐洪造,致位崇顯,出入銓衡之地,亦旣十數年于玆矣。仰體調劑聖心,痛革偏係之固習,卽臣平日所以籍手事君者,而只緣物情難平,鑑識無所,信心冥行,自速顚沛,畢竟無報於國,徒致貽辱於身,中夜思惟,撫躬自悼。方當聖志之益勵,復畀冢宰之重任,恩旣隆矣,榮又極矣,豈不欲殫竭駑鈍,感激圖報,而第臣頃年所遭煩言,尙有餘悸,間叨是職,瀝血祈免,幸蒙曲諒之恩,終遂辭巽之懇,今於特飭申嚴之下,雖不敢復事瀆撓,而若其自畫之義,實無前後之異,艮限甚固,株守難變,自犯違傲,雖荷聖度之涵貸,一向泯默,亦非義分之敢安,玆不得不仰首鳴號於天地父母之前。伏乞聖慈,察一物之難枉其性,念四維之不可不張,亟解臣必遞之職,仍治臣逋慢之罪,以嚴朝綱,以安私分。不勝大願,臣無任屛營祚懇之至。答曰,省疏具悉。頃者之事,業已洞察,其後許遞,曲循卿願,豈特此也?蕩平科前事,尤不可更提撕捱,卿勿過辭,卽卽行公。傳曰,吏判批下,牌招察任。
前行全羅左道水軍虞侯安瑛疏曰,伏以臣,伏聞我殿下親降綸音,使一國臣庶,苟有所見,畢陳無餘,大聖人不擇蒭蕘之意,有如是矣,甚盛甚盛。雖然,伏聞此是建功一事,未知聖意,何疑於此,而有此詢問也,宜其歷屢日而無一人應旨也。夫建功,我殿下之萬全良藥,不老神丹,御此藥今幾年矣。由此而聖體康寧,天顔敷腴,一國臣民,皆曰建功之德,何以報之,建功之功,何可忘之?過闕下而聞進御,則相與喜,遇道中而聞不得進御,則相與憂,人心所在,天理攸同,我殿下則天縱之大聖也。祈天永命之本,何必責於區區藥力,而臣民愛戴之誠,保護之方,亦何可一日無此藥也?此藥進御許多年,無一分害,則其有異效,灼然可知矣。伏乞聖上,勿復詢問,勿復間斷,依前進御,克享百億萬年和泰之福焉,臣以畿鄕武夫,適到京師,得聞此報,不任愚衷之自激,敢此仰瀆。臣罪尤萬萬,臣無任惶懼祈懇之至。答曰,省疏具悉。予之所問,欲聞立異建功者,聞章來動色,問其大旨,爾亦今世時體中人,已不覺一哂,今令爾讀章,予豈他諭?只曰海東循俗之一愚者也,雖然,古有巖下貫珠者,爾果見欺,而誠則可嘉也。
修撰沈煥之疏曰,伏以邦慶鼎至,縟儀夬擧,帀域含生,蹈忭曷極?仍念臣謏聞蔑學,猥叨瀛選,自揣名實,無望堪承。向奉初除,違召待勘,而旋承飭敎,怵畏義分,遂乃祗肅恩命,出入於橫經之筵,而榮擢已極,趨參於呼嵩之列,而忱誠粗伸,若其玷汚名器,壞損廉隅,則自顧多慙,公議可知。且臣有私情之悶迫者,臣之偏母,年迫七十,而筋力之衰謝,精神之耗消,視年有甚,雖在平居,固已懍綴,自數昨以來,日候不適,調攝失宜,重感風寒,兼以食滯,素患痰癖之症,乘時闖發,氣息眩促,俯仰隨人,臣方左右扶護,晨夕煼煎,此際以館僚之不齊,番次苟簡,往復頻繁,促令交替,而目下私情,實無暫離親側,仍供職事之勢,玆敢疾聲仰籲於天地父母之前。伏乞聖慈,俯賜矜察,特命鐫遞臣所帶之職,俾安私分,專意救護,不勝幸甚,臣無任屛營祈懇之至。答曰,省疏具悉。爾其勿辭護焉。
癸巳正月二十一日辰時,上御集慶堂。藥房入診,前虞候同爲入侍時,都提調韓翼謩,提調具允明,副提調安兼濟,記事官尹在醇·林蓍喆·黃昇源,前虞候安瑛,醫官方泰輿·鄭允協·慶絢·李以材·金孝儉·柳源,以次進伏訖。翼謩曰,夜間聖體,若何?上曰,一樣矣。翼謩曰,寢睡·水刺之節,亦何如?上曰,一樣矣。翼謩曰,中宮殿氣候,何如?上曰,安過矣。翼謩曰,王世孫氣候,何如?上曰,好在矣。翼謩奉進湯劑,上進御。翼謩請診候,上曰,置之。上命安瑛,讀其疏訖。上曰,爾在何處?瑛曰,在安山矣。上曰,在安山而何以聞之,有此疏?瑛曰,入京中,見過去朝紙,則有應旨之敎,愚衷所激,敢此陳疏矣。上曰,建功是神農所製耶?抑岐伯所命耶?瑛曰,小臣武夫,不知誰某之所製,而聞儒生相聚之言,則聖上進建功,而玉體康寧,臣以此知其爲當進之劑焉。上曰,爾爲愚者,當以愚者自服耶?瑛曰,聖敎之下,焉敢自謂非者?上曰,有人事矣,命賜疏批。批答在草記瑛退出。命書傳敎曰,影子粧䌙明將成,其當示矣。奉朝賀·時原任·九卿與備堂·諸承旨·在京儒臣·正一品宗臣都尉·綾恩君·耆社諸堂·兩司長官,皆令以時服,明日食後,來待資政門。出傳敎上曰,提調出而再煎以來。允明出。兼濟曰,都監都提調,有稟達來詣閤外矣。上曰,都監都提調入侍。出下敎都監都提調金陽澤進伏曰,聖體,若何?上曰,一樣矣。陽澤曰,寢睡·水刺之節,何如?上曰,亦一樣矣。陽澤曰,臣以都監事,有所仰達者矣。上曰,何事?陽澤曰,王世孫侍坐一節,何以爲之乎?上曰,自內當侍坐矣。陽澤曰,標題今方正書,而初則認以爲不足於一行矣,書寫提調習書,則足可以一行書之,而年月及春秋,亦於一行之下雙書,而以崇政紀元後書一乎?上曰,一依癸巳例爲之,而以崇政後書之,可也。陽澤曰,癸巳年入瞻諸臣,限以二品以上,而今番只備堂入參事,下敎矣,此亦依癸巳爲之乎?上曰,多矣,置之。陽澤曰,儒臣旣命入參,則時任兩司,亦依癸巳,使之入參,何如?上曰,只兩司長官入參。陽澤曰,入參諸臣,有四拜之禮乎?上曰,予當殿座,諸臣四拜禮則無之矣。予則南向坐,而像則揭之西邊矣。陽澤曰,初本御禎粧䌙,何以爲之乎?上曰,自內當粧簇,此癸巳前例矣。陽澤曰,正本奉來時,當陪進乎?上曰,自內當持來矣。都提調先退,可也。陽澤退。上曰,詣臺臺臣入侍。出下敎行大司憲黃景源,大司諫李憲默,持平李東郁,獻納崔進伏傳啓。上曰,只擧下端。景源·憲默等所啓,請慶興府定配庶民罪人趙榮順,按律處斷。措辭見上上曰,旣諭勿煩。出擧條景源等所啓,請黑山島爲奴罪人五得,依律處斷。措辭見上上曰,勿煩。出擧條又所啓,請還寢張翼標島配之命,依律處斷。措辭見上上曰,勿煩。出擧條又所啓,新除授執義申思運,時在忠淸道洪州地,掌令呂善亨,時在京畿龍仁地,請竝斯速乘馹上來事,下諭。上曰,依啓。出擧條憲默等所啓,請大靜縣爲奴罪人仲義,依律處斷。措辭見上上曰,依啓。出擧條又所啓,請黑山島爲奴罪人五得,依律處斷。措辭見上上曰,依啓。出擧條又所啓,請新除授司諫李恒祚,時在京畿通津地,正言權德訓,時在江原道高城地,請竝斯速乘馹上來事,下諭。上曰,依啓。出擧條景源·憲默·東郁·所懷,日昨聖敎,以湯劑至令中外應旨進言,而人臣愛君之心,無所不用其極,湯劑之日三勸進,實出於保護聖躬之方,則今此應旨之命,非臣子所敢聞者,還收備忘,是臣等區區之望也。上曰,意則深矣。今者所請,誠得臺體,其何拒之?依啓。出擧條景源·憲默等退出。上曰,藥房提調,持湯劑更爲入侍。出下敎允明奉湯劑進伏,翼謩奉進,上進御。翼謩曰,明日湯劑,亦當依例煎待矣。上曰,依爲之。翼謩等退。上命書傳敎曰,昔之中官,於此等事,其無做錯,右尹呈辭,有兼帶文衡,不可循例者,宜稟,可也,而禮判三度,卽摠管也,有何判付,而一體以稟,初曰禮判三度,其涉未瀅,其所昏謬,類皆若此,宜乎提醒,當該承傳色中官曹壽喆,從重推考。頃者申飭,則緘答踏至,近者兩司濟濟,而無一捧緘以聞者,此亦解弛而然,初十日蕩滌者勿論,其後推考人捧緘事,申飭,以存古規。出傳敎兼濟曰,藥房啓辭及凡擧條傳旨,注書之親自書之,卽流來古例也。比年以來,漸致解弛,或有措手他人之事,堂上間或申飭,則乍有其效,旋復如前,事其駭然。從前許多諸人,雖不能一一追論,此後則不可不各別嚴飭,且各司聽傳敎之法,傳敎下後,各其司入直郞廳,入來本院楹外曲拜,親自書塡,卽三百年古例也。近年以來,或有使下吏替行者,亦或有仍不書塡者,本院每每申飭,而終無長久之效,事極寒心,此亦不可不一番釐正,竝出擧條申飭,何如?上曰,聞甚駭然,此亦紀綱攸在,此後若此者,當該注書·各司聽傳敎郞廳,令該府拿處,施以制書有違私律勘處。諸臣以次退出。
上在慶熙宮。停常參·經筵。
藥房都提調臣韓翼謩,提調臣具允明,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今者此擧,豈爲圖像?意在繼述,而都監效誠,諸繪竭才,十日乃成,誠是料表,雖然,其於季春,何瞻璿閣?八月十八日,何詣東郊?春塘侍衛,怳若前世,萬懷交中,氣何暇喩?八十何十,五十何十,待敎入侍。
中宮殿·惠嬪宮,藥房口傳問安。答曰,知道。
行大司憲黃景源,大司諫李憲默,持平李東郁,獻納崔啓曰,請慶興府定配庶民罪人趙榮順,按律處斷。措辭上同行大司憲黃景源,持平李東郁啓曰,請黑山島爲奴罪人五得,依律處斷。措辭上同請還寢張翼標島配之命,依律處斷。措辭上同大司諫李憲默,獻納崔啓曰,請大靜縣爲奴罪人仲義,依律處斷。措辭上同請黑山島爲奴罪人五得,依律處斷。措辭上同答府院曰,旣諭勿煩。答府曰,勿煩。答院曰,勿煩。
傳于李宅鎭曰,禮房承旨入侍。
又傳曰,禮房承旨入侍,同敦寧同爲入侍。
洪良漢啓曰,吏曹判書韓光會,參判尹得養,參議李海重,牌招不進推考傳旨及罷職傳旨今方捧入,而開政命下之後,如是違牌,不卽擧行,事甚未安,判書·參判,竝牌招開政,何如?傳曰,允。
以吏曹參議李海重牌不進罷職傳旨,傳于洪良漢曰,只推。
傳于洪良漢曰,陞六人,今政擧行。
趙宗鉉,以都摠府言啓曰,今日入直內三廳,武兼禁軍及軍兵等,當爲中日習射,而殿座相値,不得爲之之意,敢啓。傳曰,知道。
傳于李宅鎭曰,內局入侍。
李宅鎭,以御眞圖寫都監郞廳,以都提調提調意啓曰,本都監開局之後,堂郞輪回直宿矣,今已竣事,臣等退去之意,敢啓。傳曰,知道。
洪良漢,以吏批言啓曰,都廳副司果趙英鎭,加資事,命下矣。雖已資窮,未經准職,何以爲之?敢稟。傳曰,特爲加資。
李得一,以兵曹言啓曰,今正月二十二日抱川居女人朴召史,自興化門西挾門入來,鳴申聞鼓,依定式下該曹推問,何如?傳曰,允。
備忘記,豈云所遭輕重?蕩平科受名帖後,本事若浮雲,於今諸臣,以前事復提撕捱,强受二字,其君心,若何?人臣分義,豈逃霄壤?聞此復爲撕捱,分義掃矣,吏判從重推考,待開門牌招察任。
趙宗鉉,以訓鍊都監·一二所巡廳·左右捕廳言啓曰,去夜犯夜人,無所捉,敢啓。傳曰,知道。
有政,吏批啓曰,判書韓光會,參判尹得養竝牌招不進,小臣獨政未安,何以爲之?敢稟。傳曰,只出緊任,參議李海重進,左承旨洪良漢進,以鄭尙淳爲右尹,洪樂全爲掌樂主簿,朴聖浹爲濟州牧使,趙載述爲朔寧郡守,洪相簡爲應敎,兼持平單李昌伋,咸春君單李正運,副司果趙英鎭,今加通政,加資事承傳。兵批,判書具允鈺進,參判愼爾復病,參議李命植未肅拜,參知李東遇入直進,右副承旨李得一進,以安爲都摠管,李翼鎭爲副摠管,尹得勳爲同知,金養厚爲五衛將,李禹鉉爲都摠經歷,李柏然爲武兼,李厚源爲洗馬,趙泰禎爲昌慶將,申漢平爲薪智島萬戶,副護軍梁世絢,副司直李福源·吳載純,副司果申光翰。
癸巳正月二十二日巳時,上御資政殿,王世孫侍坐,禮房承旨入侍時,右承旨李宅鎭,假注書李永穆,記事官李正薰·黃昇源,以次進伏訖。上曰,出去,影幀粧簇,盡爲與否知入。賤臣出問還奏曰,姑未盡爲云矣。上曰,圖寫都監都提調,鞍具馬一匹面給,兩堂熟馬一匹賜給,一堂兼標題書寫,熟馬一匹面給,都廳二員依例加資,郞廳二員陞敍一員。噫,是誰之孫?追憶昔年集祥殿圖眞,予懷一倍,特爲準職承傳。監造官·別工作·尙衣院織造監造官竝陞六。御容圖寫卞相壁,依例加資,非此人,今豈成功?曾經僉使,守令待窠調用。金厚臣以戊辰有功金喜誠子,幸今隨參,而旣經察訪,依喜誠例,守令承傳。金弘度·申漢平·金觀臣,竝東班職,邊將中待窠,卽爲調用。李應福是誰之子?曾經萬戶,僉使待窠調用。其餘員役工匠等,令該曹米布題給。出傳敎上曰,次知中官朴敏采,熟馬一匹賜給,從事中官金尹福,兒馬一匹賜給。出傳敎上曰,今番監役人許奎,前後有功,令該曹僉使承傳,泰寧殿別監,看役別監,令該曹米布題給。出傳敎上曰,其憶國舅,予今何惜?其於摠管,特爲許遞,令該曹口傳付軍職同入。出傳敎上曰,政官牌招開政。出傳敎上曰,昨日應旨,豈予意也,而觀今世道,擧皆含默,而其誠可嘉,以安山武夫能爲此,所謂虞候,諺所謂亢龍,豈嘉其心進?其嘉鐵中錚錚,營將待窠,特爲調用,以示予因巖下貫珠者之意。出傳敎都監都提調金陽澤,堂上蔡濟恭·趙重晦·鄭厚謙,奉影幀粧簇入來,王世孫詣殿庭俯伏,承史下殿俯伏,因陪入殿上,奉于壁上。上曰,果與未粧簇時一樣乎?陽澤曰,果無異矣,臣等以爲玉色韶華,過於七分矣。濟恭曰,臣以爲猶未盡韶華矣。上笑曰,韶華極爲異常矣。上曰,俄者賞典傳敎,卿等見之乎?陽澤曰,臣等果見之矣,今番都監,前後效勞殫誠卞相璧矣。上曰,然矣,影禎奉揭西壁上。上曰,予若一見可知矣。命厚謙讀奏標題訖。宅鎭曰,春坊官員,皆待令矣。上曰,入參,可也。仍賜饌,都監堂上·都廳承旨·翰注·入直春坊,以蜜水,世孫進酌,都監都提調,都監堂上及金漢耆·李宅鎭,以次進酌訖,御製以御筆,都提調堂上金漢耆·李宅鎭,各賜一張。陽澤曰,臣等當於殿庭謝恩矣。宅鎭曰,臣亦隨參謝恩矣。謝恩後還爲進伏。上曰,時原任大臣·二品以上儒臣·春坊來待者,皆使之入來,奉朝賀洪鳳漢,領府事金相福,判府事韓翼謩·金尙喆,領議政申晦,左議政李溵,右議政李思觀,判府事元仁孫,海運君槤,海溪君,密安君焍,鶴城君楡,全恩君墩,順悌君炟,全春君堦,安川君烓,光興君橏,雲南君榗,安恩君,雲山君楢,西春君爗,安南君,西溪君熠,西淸君煋,雲峯君杺,行知事李益炡·南泰齊,奉朝賀南有容,行司直沈星鎭·邊致明·趙榮進·兪彦述·高夢聖,禮曹判書沈㲄,知事金始煐·李齊嵒·安·洪晟,行司直鄭弘淳·徐命膺·朴相德·趙明鼎,左參贊洪麟漢,右參贊李翼元,吏曹判書韓光會,兵曹判書具允鈺,刑曹判書李潭,吏曹參判尹得養,兵曹參判愼爾復,戶曹參判元義孫,行司直李得宗·鄭光忠·李溎·李光瀷·金器大·沈墢·鄭尙淳·閔百興·嚴璹·鄭昌聖·金光國·李彦衡·宋文載·李萬恢·李聖圭·李在協·李昌儒·魚錫定·具㢞·金龜柱·朴道源·金相翊·徐命善·徐有寧·金朝潤,都承旨安兼濟,左承旨洪良漢,左副承旨趙宗鉉,右副承旨李得一,同副承旨吳載純,注書尹在醇,校理徐有臣·李昌伋,修撰蔡弘履·尹得毅,副修撰沈煥之,兼輔德洪相簡,司書李兼彬,輔德李澤遂,文學鄭元始,兼司書李商巖,說書趙載偉,副司果柳義養·李敬養·申大升·李蓍廷·徐有防·徐有元,以次進伏。奏職姓名,至金始煐,上按其手曰,予之同甲來矣。至邊致明,上曰,近日筋力,何如耶?致明曰,臣仰瞻天顔與今日盛擧,死無恨矣。世孫進前,呼嵩殿上,諸臣一齊呼嵩。上笑曰,必是世孫事也。諸臣退出。
癸巳正月二十二日申時,上御集慶堂。藥房入診入侍時,都提調韓翼謩,提調具允明,副提調安兼濟,記事官尹在醇·李正薰·黃昇源,醫官方泰輿·鄭允協·慶絢·金孝儉·白文昌·康命徽,以次進伏訖。翼謩曰,其間聖體,若何?上曰,一樣矣。翼謩奉進湯劑。上曰,畫像雖成,而建功則果厭矣。今日諸臣入瞻,其果類予乎?翼謩曰,殆同摸天畫日,雖不敢言其十分,而今番本則極善成矣。上曰,提調·副提調之所見,亦何如?允明曰,仰瞻時,臣等亦奏以逼眞矣。兼濟曰,神彩英發,顧眄之間,依然如殿座矣。上曰,翰注亦言其所見也。賤臣在醇等曰,臣等所見,亦逼眞矣。翼謩曰,奉朝賀已奏,而以韶華言之,天顔益覺勝昔,此則湯劑之效矣。若於湯劑,加意進御,則前頭九十時模本,必又勝於今番本矣。上曰,勿爲怪言。進御湯劑。上曰,提調出而再煎以來。允明出。上曰,今世之人多謀,雖欲有應旨之心而不爲,則安瑛能辨此,誠嘉其言。翼謩曰,臣等則見其疏而以爲畫出臣等之心矣。上命書傳敎曰,其令應旨,豈求此也?其批亦云愚者,而近者人皆喑啞之際,應旨雖題外,中夜靜思,其於近世,其能辨此,豈云此也?其在於嘉言之道,其何默默?況年今六十六,營將有窠調用,以示予奬一聳百之意。出傳敎命讀北兵使褒貶啓本。兼濟曰,卽伏見北兵使李漢膺去壬辰秋冬等褒貶啓本,則邊將無一人居下,殊無嚴命殿最之意,推考警責,何如?上曰,依爲之。出擧條兼濟曰,同副承旨有實恙矣。命書傳敎曰,同副承旨許遞,其代,應敎金魯淳除授,牌招察任,房順房。出傳敎翼謩曰,臣方待罪譯院提擧,故敢達矣。從前象譯之有功勞者,筵稟加資,其例非一,卽今首譯朴道貫,前後效勞於國事者頗多,依例加資,何如?上曰,特爲加資。出擧條上曰,吏判爲參,今日入侍肅拜,而旋又違牌乎?兼濟曰,然矣。命書傳敎曰,批答旣諭,旣已謝恩,若是違牌,其涉太過,吏判牌去來嚴飭,參義旣命只推,一體牌招開政。出傳敎又命書傳敎曰,癸巳何年?追慕深切,其況父子監董乎?贈金領相家,明日遣承旨致祭,禮房進去。出傳敎上曰,藥房提調,持湯劑更爲入侍。出下敎允明奉湯劑進伏,上進御。諸臣以次退出。
上在慶熙宮。停常參·經筵。
藥房都提調臣韓翼謩,提調臣具允明,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。其雖追慕,意欲繼述,於予誠太康,氣何暇諭?待敎入侍。
中宮殿·惠嬪宮,藥房口傳問安。答曰,知道。
以備忘記,傳于安兼濟曰,前中官安景宅敍用。
安兼濟啓曰,兵曹參議李命植,除拜後過三日不爲出肅,依定式推考警責,仍卽牌招察任,何如?傳曰,允。
傳于趙英鎭曰,內局入侍。
傳于洪良漢曰,聞儒生奉孔聖圖像,來待闕外云,承旨率入。
傳于洪良漢曰,入直儒臣,持孔子家語入侍。
以備忘記,傳于趙宗鉉曰,春等試射時,敎鍊官崔時龜,片箭二中,依例加資,禹夏疇鳥銃三中五分,直赴殿試。
金魯淳啓曰,副司直沈頤之,依下敎來待矣。傳曰,入侍。
趙英鎭,以刑曹言啓曰,罪人爟之子堈,曾因臺啓,定配於大靜縣,而昨日堈之妻朴召史,敢稱爲其夫訟冤,肆然鳴鼓書納,該書供辭,不但有違格例,堈以兇逆餘孼,因臺啓定配,則朴女之鳴鼓請放,誠極無嚴,其供不可循例捧入,勿施,何如?傳曰,一設申聞鼓後,婦冤無聞,此豈國初設置之意也?頃者下敎守門將矣,聞此莫知何人,欲問未果,今聞草記而乃知,仍取其供令讀,噫,四民猶濟,聞此,此甚於四民也。其時配所,旣已適中,則轉輾海島,其涉過矣,關係重焉,豈可放也,而仍前以配,其亦王政,依初配所定配,供辭依草記勿施。
行大司憲黃景源,大司諫李憲默,持平李東郁,獻納崔啓曰,請慶興府定配庶民罪人趙榮順,按律處斷。措辭見上行大司憲黃景源,持平李東郁啓曰,請黑山島爲奴罪人五得,依律處斷,請還寢張翼標島配之命,依律處斷。措辭竝見上大司諫李憲默,獻納崔啓曰,請大靜縣爲奴罪人仲義,依律處斷。請黑山島爲奴罪人五得,依律處斷。措辭竝見上答府院曰,旣諭,勿煩。答府曰,勿煩。答院曰,勿煩。
趙宗鉉,以禁衛營言啓曰,去夜無犯夜人所捉之意,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜犯夜人,無所捉,敢啓。傳曰,知道。
行判中樞府事金陽澤箚曰,伏以斯歲也,卽我東兩朝之嘉會,伏況聖上,壽躋八旬,年逢再甲,踐位行禮,旣盡丕承之道,繼又有御眞圖寫之命,是亦遵先朝已行之典,而以臣父昔日提擧之故,特命臣掌是役,甚盛事也。臣感激殊遇,未敢辭遜,鎭日在公,殫心不解,屢侍便殿,昵近耿光,仰承溫諭,俯誡工師,罔敢一毫或愆,未兩旬而功告訖。臣對諸臣,相賀眞本之盡善,忭幸之極,志願滿足,了無半分餘念,今者錫馬之典,何故而至哉?顧玆都監之諸堂,各盡所管,郞官奔走效力,臣則坐而董飭而已,無一勞勩之可紀,其敢當過濫之恩典乎?念臣生際聖世,獲覩盛擧,竊仰繼述之美,而如臣庸騃,一不肖似,而徒襲其職厚被寵眷,引古說今,人皆相傳爲美事。身雖榮耀,心則悚恧,追又蒙嘉,乃而下奎章,念舊而致恩祭,感祝洪渥,塵露莫報,匪分之賞,又何心冒受?玆敢略構文字,仰陳衷悃,乞垂俯諒,亟收成命,以重賞典,以安微悰,公私不勝幸甚。取進止。答曰,省箚具悉卿懇。其雖追慕而爲此,不多日而順成,寔卿等之功,遵古賞典,焉可辭也?憶昔致祭,意亦深焉,卿須安心領受焉。仍傳曰,遣史官傳諭。
行漢城府判尹具善復疏曰,伏以八旬之寶算彌卲,五紀之治化益隆,大庭呼嵩,率土均歡。仍念臣拔跡靺韋,致位隆顯,身綰將符,行且十數年矣。冥升之懼,過福之災,理所必至,夙宵憂惕,如集于木,日昨憲啓又出,聲罪狼籍,臣雖不敢費辭辨理,而第其事實,有不然者。外南山枯木,不得不斫去之伏,旣已筵稟。及其斫去也,以材僅可者,分送於各軍門及京兆勳府武庫等處,若其不中材者,盡歸於煮硝燔瓦之需,而報備局發賣者,亦有成冊,其所區處,可按而知也。臣雖庸陋無似,濫被國恩,職居戎垣,乃敢以禁標自枯之松,欲售其暗地營私之計,則人雖不言,臣豈無愧?苟欲論臣之罪,何患無辭,而乃以此不近理之事加之,此不但爲淸朝之差辱,臣亦無對軍校之顔,寧欲卽地溘然而不可得也。噫,卸解兵權,優遊散地,卽臣寤寐至願,昨年帳殿之仰對也。仰首涕泣,披瀝肝血,伏想日月之明,亦或記有,而若使臣忱誠有孚,獲遂匹夫之諒則今者人言,亦何自而來乎?靜言思之,莫非滄浪,俯仰慙痛,復誰咎哉?目下自靖之道,唯有謝却重擔,還臣本分,庶爲一分黥劓之補而已,玆敢猥入文字,更陳至懇。伏乞聖慈,念臺論之難拂,諒臣情之難冒,亟解臣必遞之職,仍治臣瀆擾之罪,以伸公議,以安私分,不勝幸甚,臣無任屛營祈懇之至。答曰,省疏具悉。頃者臺評,實是料表,暗地構誣,自古有之,而其於此事,雖三尺童人,孰信也?此無他,君則任用,臣則殫誠,故左猜而右辱,理固常也,其於擧措,手脚忙亂,亦一餘事,卿勿過辭,從速行公。
幼學孔世範等疏曰,伏以臣等,卽文宣王六十九世孫,而高麗恭愍王時,檜原君臣紹,以閣老東來,仍封昌原伯,凡孔氏之在我國者,皆檜原君之後裔也。大司成俯,大司憲臣瑞麟,繕工正臣成吉,司饔直長臣墉,於臣等或爲十三代祖,或爲九代祖,而雲仍散落鄕曲,只保姓族而已。凡尊崇文宣王,古今帝王之所同,然大夫士庶之所同,然臣等雖曰子孫,何敢自私,而竊有悶迫之情,不避鈇鉞之誅,敢瀆崇高之聽。伏乞聖慈,少垂察焉,往在辛卯年,奉事臣李鴻祥,以書狀軍官,到燕京庶常館,則有翰林孔廣森,來問鴻祥曰,我是文宣王六十世孫也,東國亦有文宣王後裔者乎?鴻祥曰,果有之矣,廣森乃以文宣王影禎一本及闕里碑閣十本,與鴻祥曰,此是石石刻眞本,持去傳之于東方文宣王後裔者云云,故臣等傳聞此說,不勝奇幸,遂訪李鴻祥,奉而歸之,于三年玆矣。七分眞容,千古維新,以時展拜,如得親炙,臣等感祝之私,可勝言哉?凡爲人子孫者,或有人偶得其累十世前祖先畫像,訪其子孫傳之,則爲子孫者,且當尊奉家廟,以寓瞻慕而已。今此文宣王影幀,事體自別,曰以子孫而私奉閭閻蓬蓽之中,旣有所不安,欲創建堂宇,則亦涉猥越,臣等俱是蔑學昧識,實不知何如而可合於禮。竊伏念夫禮,自大聖人出,而我殿下,文宣王後大聖人也。臣等雖子孫,至於尊聖之道,顧不敢以私自擅,則宜其上達于朝,俾有稟議合禮之擧,故臣等俱以草野賤蹤,昧死仰籲於紸纊之下。伏惟殿下,勿加瀆擾之罪,亟賜崇奉之典,得我大聖人遺像之眞,奉安之所,無任區區。
癸巳正月二十三日辰時,上御集慶堂。藥房入診入侍時,都提調韓翼謩,提調具允明,副提調安兼濟,記事官尹在醇·林蓍喆·黃昇源,醫官方泰輿·鄭允協·慶絢·金孝儉·李翊臣·柳源,以次進伏訖。翼謩曰,夜間聖體,若何?上曰,一樣矣。翼謩曰,寢睡·水刺之節,何如?上曰,亦一樣矣。翼謩奉進湯劑。上曰,雖爲李德壽·安瑛而飮建功,每當湯劑,厭症先生,若休二三日而進御則好矣。翼謩曰,頃年有數日間斷之時,而脈候每有不足之節,雖有厭苦之時,願以茶飮樣進御焉。上進御。翼謩請診候。上曰,兩廳首醫按察。泰輿診察後退伏奏曰,脈候左右三部,度數調均,滑體一樣矣。允協曰,脾胃脈候,一向調均矣。上曰,提調出而再煎以來。允明出。上曰,李德壽有孫乎?兼濟曰,有矣而登小科矣。上命書傳敎曰,强飮建功,專由於故判書李德壽,而然於予建功雖悶,其識可嘉,豈特此也?其人尙今惟焉,今問乃覺,其孫曾登小科,尙有令該曹調用,以表予意。出傳敎上命讀公事,賜判府事金陽澤箚批。箚批見草記軸命書傳敎曰,受由左副承旨許遞,通政趙英鎭,承旨除授,牌招察任,房順房,吏戶房換房出傳敎上曰,藥房提調,持湯劑更爲入侍。出下敎允明奉湯劑進伏。上曰,厭症愈往愈甚矣,蔘芪性偏,何爲而苦勸若是?翼謩曰,蔘芪雖性偏,於聖躬爲當劑矣。允明曰,以誠心進御,則尤有效矣。上進御後,翼謩曰,明日亦當依例煎待矣。上曰,任意爲之。諸臣以次退出。
癸巳正月二十三日午時,上御集慶堂。承旨入侍時,同副承旨趙英鎭,假注書李永穆,記事官林蓍喆·黃昇源,以次進伏訖。上曰,儒生孔世範,持上疏入侍。出傳敎世範奉章進伏,讀奏訖。上曰,其時軍官,得於何處乎?世範曰,使行留館時,彼國學士孔姓人來見曰,汝國亦有孔氏乎?書狀軍官對曰,我國亦有之矣。仍與孔聖畫像及曲阜碑文曰,歸與孔姓人云云,使行出來,臣聞此報,往見書狀軍官李家,則李家果出給,故臣奉歸鄕曲矣。上曰,其時書狀,誰也?世範曰,沈頤之矣,沈頤之入侍事。出榻敎英鎭讀奏焵妻朴召史申聞鼓草記。上曰,注書出去,其原情持來。朴召史入來時,貌樣何以爲之?詳問以奏。賤臣承命出問,還爲進伏而奏曰,原情方在秋曹,故使之持來,入來時貌樣,則乘轎子至闕門外,入闕門時,以裳蒙面而來云矣。上曰,似然矣。原情持入,英鎭讀訖,因下判付。沈頤之入侍。上曰,孔聖畫像,其時亦見之乎?頤之曰,臣果見之矣。上曰,何如耶?頤之曰,以墨本而甚小,反不如家語中所仰瞻者也。因命書批答。上曰,儒臣持麗史入侍。校理徐有臣,修撰李昌伋進伏讀奏訖,儒臣先退。上曰,承旨之年,幾何?英鎭曰,三十七矣。上曰,與孝純,幾寸乎?英鎭曰,七寸親矣。上曰,趙載述昨日除,何職乎?英鎭曰,除朔寧郡守矣。英鎭讀奏畿甸推恩啓本。上曰,畿甸推恩啓本今來,而摠數一千數百人之多,而其中有百餘歲者數人,皆令今日下批。出傳敎上曰,昔有唐陽城故事,頃者下敎之後,太學四學四館所文臣,內三廳武士,西北付料人,親年八十者,其皆受由以覲乎?問于諸處,若有不觀者,何待三年?皆斥本廳,以示予樹孝理之意。出傳敎諸臣退出。
上在慶熙宮。停常參·經筵。
藥房都提調臣韓翼謩,提調臣具允明,副提調臣安兼濟啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。夜夢北苑禮成,睡覺報漏已撤,若有得焉,予懷何抑,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于洪良漢曰,判府事金陽澤,判府事金尙喆,判敦寧李益炡,內局同爲入侍。
傳于安兼濟曰,內局入侍,兩原任·判敦寧,同爲入侍。
行大司憲黃景源,大司諫李憲默,持平李東郁,持平洪宗藎,獻納崔啓曰,請慶興府定配庶民罪人趙榮順,按律處斷。措辭上同行大司憲黃景源,持平李東郁,持平洪宗藎啓曰,請黑山島爲奴罪人五得,依律處斷。措辭上同請還寢張翼標島配之命,依律處斷。措辭上同又啓曰,定配罪人堈,以凶賊同堂至親,因臺啓置之海島,蓋所以嚴隄防也。今其妻擊申聞鼓,至有出陸之命,而當初臺論峻發,有不可遽然減等,請還寢罪人堈出陸之命,仍配大靜。大司諫李憲默,獻納崔啓曰,請大靜縣爲奴罪人仲義,依律處斷。措辭上同請黑山島爲奴罪人五得,依律處斷。措辭上同又啓曰,定配罪人堈,以凶賊同堂至親,因臺啓竄配絶島,旣多年所,以今因其妻之擊鼓,至有出陸之命,而當初臺論峻發,其在嚴隄防之道,有不可遽然減等,請還寢大靜縣定配罪人堈出逵之命。答府院曰,旣諭,勿煩。答府院曰,不允。末端事依啓。
備忘記,昨日陛陞資人崔時龜?甲辰年前入屬武藝廳,昨年舊闕,耆耉科登科,今年陞資,秦應會弟調用後,卽爲僉使調用事,承傳銓曹。
傳于趙英鎭曰,儒臣持問答入侍。
以中官朴良楷放逐鄕里草記,傳于金魯淳曰,朴良楷之在京老人,年八十云,放逐鄕里抺去。
洪良漢,以禮曹言啓曰,皇壇壇上及祭器等物,每年孟春,戶禮曹堂上,奉審事定式矣。今正月二十五日,臣曹與戶曹堂上,奉審後稟處,何如?傳曰,允。
又以吏曹言啓曰,新除授忠淸都事洪彬呈狀內,身病甚重,勢難赴任云,今姑改差,何如?傳曰,允。
金魯淳,以義禁府言啓曰,因刑曹啓辭,全羅道濟州牧大靜縣絶島定配罪人堈,依初配所定配事,批下矣。堈仍前罪目,當初配所慶尙道興海郡定配,而依例發遣府羅將,自大靜縣執捉,仍令押送,何如?傳曰,允。
又以義禁府言啓曰,全羅道濟州牧大靜縣絶島定配罪人堈,初配所興海郡移配事,草記蒙允,而因臺啓,出陸之命還寢,仍配大靜縣事,啓下矣。罪人堈,依臺啓仍配,大靜縣之意,敢啓。傳曰,知道。
又以義禁府言啓曰,通津府使姜百能,豈可付諸該府?當臨門親問,令該府遣羅將,其令罔夜拿來事,命下矣。卽爲發遣府羅將,罔夜拿來之意,敢啓。傳曰,知道。
又以兵曹言啓曰,今正月二十四日,開城府居幼學具浩稱名人,自興化西挾門入來,鳴申聞鼓,依定式下該曹推問,何如?傳曰,允。
趙宗鉉,以御營廳·一二所巡廳·左右捕廳言啓曰,去夜犯夜人,無所捉,敢啓。傳曰,知道。
吏曹口傳政事,以柳爲通津府使。兵曹口傳政事,副司果柳明渭。
癸巳正月二十四日午時,上御集慶堂。藥房入診,兩原任大臣·判敦寧,同爲入侍時,都提調韓翼謩,提調具允明,副提調安兼濟,記事官尹在醇·林蓍喆·黃昇源,判府事金陽澤·金尙喆,判敦寧李益炡,醫官方泰輿·鄭允協·慶絢·金孝儉·白文昌·許,以次進伏訖。翼謩·陽澤·尙喆等起伏奏曰,夜間聖體,若何?上曰,一樣矣。翼謩等曰,寢睡·水刺之節,亦何如?上曰,亦一樣矣。翼謩奉進湯劑。上曰,厭症日日特甚,一二日休息,則好矣。翼謩曰,勿間斷則功效尤大矣。允明曰,願勿以支離,煩惱於聖心也。上進御湯劑。上曰,提調出而再煎以來。允明出,陽澤進前。上曰,今番草本,已粧䌙而藏之矣。陽澤曰,頃者諸大臣,以草本善成仰奏,故臣亦以粧䌙之意,仰達矣,今承粧䌙奉安之敎,不勝喜幸矣。上謂尙喆曰,昨因孔世範疏,召沈頤之問之,則果見孔聖畵像云,其時石本遺像,卿亦見之乎?尙喆曰,臣亦見之矣。上曰,比家語本稍大乎?尙喆曰,然矣。上曰,沈頤之峻斥孔哥陳疏矣。尙喆曰,孔世範之疏,則甚無謂也,伏見疏批,聖敎至當矣。上曰,大淸會典,其時得來否。尙喆曰,未得來矣。上曰,欲問此,召卿等矣。尙喆曰,俄有湯劑支離之敎,而臣等於今番,仰瞻御容後,尤知建功之有效矣,癸未本,臣亦仰瞻,而今番本則天顔之豐滿,玉色之滋潤勝於前,豈非建功之效乎?上曰,兩顴則果豐滿,而此則乃長臥而然也。陽澤曰,金判府之言誠是矣,此實臣等眞知的見矣。尙喆曰,凡人有工夫,則必得其效,彼重臣李益炡之康健,亦是人乳之效也。上曰,此則然矣。陽澤曰,御幀必於溫室,屢日精乾,好矣。上曰,已藏于泰寧殿,而當使中官,時時奉審矣。陽澤曰,昨蒙恩典,闔門感祝矣。上曰,此亦憶昔之事也。卿等先退。陽澤·尙喆退,益炡進伏。上曰,卿等同官漸多何如耶?益炡曰,十八人之年,合以計之,則爲一千三百八歲,以此獻壽於聖上焉。上曰,今日召卿,豈欲受此祝耶?益炡曰,臣於昨日,爲城南九老會矣。上曰,九老,誰也?益炡曰,柳發·黃晙·李齊嵒·沈㲄·沈星鎭·南泰齊·黃亮輔·李光瀷與臣矣。上曰,此輩以爲滋味耶?益炡曰,豈不滋味乎?柳發年今九十一,足可入侍,一賜召見則好矣。上曰,前知事柳發入侍。出下敎上曰,藥房提調,持湯劑更爲入侍。出下敎允明奉湯劑進伏,上進御,翼謩·益炡等退。上命讀全羅監司唐袖子狀啓。命書傳敎曰,今聞湖南道臣狀聞,耽羅貢人,三朔漂風,今乃下陸,而糧資衣服,盡爲漂流云,其涉可矜,沿道次次給糧事,卽爲分付。出傳敎兼濟讀京畿監司御史出道狀啓。上命書傳敎曰,今聞京畿道臣狀聞,暗行御史封庫通津云,設賑方張之時,豈可一刻曠官?其代,令該曹口傳擇差,旣下敎,賑政,御史必也替行,而雖然,亦豈稽滯?其令當日辭朝,罔夜赴任。嗚呼,暮年憧憧,惟在乎此,而至於封庫之境,則無狀可知,爲民懲一勵百之道,豈可付諸該府,當臨門親問,令該府遣羅將,其令罔夜拿來,拿來後卽爲草記,此狀聞昨夜來到,而湖南狀聞,卽刻以奏,此狀聞不奏,若是淹滯,凡公事令讀時乃聞,事之可駭,莫此爲甚,當該中官朴良楷,才申飭而若是放恣,爲先刊名內府,當日內放逐鄕里,當該承傳色中官,限畢賑間越俸。出傳敎兼濟讀黃海監司放未放啓本。命書傳敎曰,黃海監司放未放啓本中,放類依啓聞施行事,今日內分付,未放中,頃者下敎之後,不無有效,可放者,登對以奏事,分付。出傳敎上曰,守令及邊將薦,來到政院,注書持來。賤臣持入,兼濟讀奏。命書傳敎曰,薦單子中,通津府使,旣已封庫,爲民若此,其薦可知,勿施。出傳敎上曰,柳發入來乎?兼濟曰,聞注書言,則已入來,而不能行步,方坐於閤外云矣。上命中官,扶挾上殿。上曰,年幾何?發曰,九十一矣。上曰,筋力,何如?發曰,八十五六歲,則能寫細字矣。上曰,有誦文者乎?如有誦者,起坐以誦。發誦詩抑章。上曰,爾子年幾何?發曰,年今六十四,而方爲奉事,小臣生前,見其作宰,未可必矣。命書傳敎曰,柳發只聞其名,近者莫見其面,今雖入侍,予何知也,而黃髮鮐背,幾乎近之,今朔加資,旣已一品,今無可加,而見其人,寧無表意,令該曹衣資食物輸送,其子年亦六十有四,可謂稀有,七十古來稀,況九十乎?今無見窠,其子濟用奉事柳明渭,卽爲口傳司果陞六,待窠以付。出傳敎上命中官,扶柳發出送,諸臣以次退出。
癸巳正月二十四日戌時,上御集慶堂。儒臣同爲入侍時,校理徐有臣,修撰沈煥之,右副承旨金魯淳,假注書李永穆,記事官林蓍喆·黃昇源,以次進伏訖。有臣讀問答數篇。上曰,下番讀之,煥之讀訖,魯淳·永穆·蓍喆·昇源,次次讀訖,儒臣先退。上曰,癸巳二月至六月日記持入。賤臣承命持入,魯淳讀訖。上曰,金應淳今年當入來云矣。魯淳曰,七月矣。上曰,徐浩修亦於今年,當入來云矣。魯淳曰,三月云矣。上曰,洪啓禧往見柳發云貴矣。魯淳曰,啓禧文人,而柳發亦善文之人,故似往見矣。上曰,其時柳發,似不甚老矣。上曰,金應淳在於何處乎?魯淳曰,家在壯洞,而方在安山地矣。上曰,相逢之時,致予之言也。上曰,金應淳之年幾何?魯淳曰,四十六矣。上曰,然則承旨之弟矣。上曰,聞張天徵申聞,凡此等事,士夫·常民,其勢判異,故以抑强扶弱之意,有令道臣親執嚴査矣。今聞査聞,道臣結語雖詳,作俑壙中,心常爲駭者,其所供,非特欺罔,亦以誣自服,此非引大典者,況民塚累累,則其皆若此乎?非特此也,欺罔誣訴,渠旣自服,則宜以此不禁沈家,雖張哥,究其心則非甚惡者,昨年已葬者,況陽春之月乎?令張哥勿禁,亦令沈家勿復繼葬之意,分付決折事,下諭。出傳敎諸臣退出。
上在慶熙宮。停常參·經筵。
夜五更,流星出天中淡雲間,入丑方天際,狀如拳,尾長三四尺許,色白。
藥房都提調臣韓翼謩,提調臣具允明,副提調臣安兼濟啓曰,昨日臨門勞動,向夕還內,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。悶建功苦夜長,氣何暇諭?次對同入。
中宮殿·惠嬪宮,藥房口傳問安。答曰,知道。
備忘記,今予長夜建功皆苦,而近者特甚,凡此等若此者,看書聞讀寓懷,予亦雖若此視昏,看書何言,令儒臣命讀而讀聲亦眩耳,此豈陽世人乎?雖然,聞昔此年日記,心少紓也,而伊時諸臣,於今皆古人,而噫,六十一年間,昨日入侍,九十一年推恩崇政者,年猶三十歲,興惟及此,予懷何抑?若是過夜,三更雖過,其後亦若一夜,言于內局,量此心,令予休日苦焉。
備忘記,今世人,以年爲濨味,嗟哉,今予追慕而已,追惟甲戌年,今八旬,是豈孝也?追憶甲辰,今已五十,亦豈悌乎?雖然,建功支撑,貌亦猶前,宿一夜氣一下,宿二夜氣二下,予今謂大小臣工曰,昔曾聖,雖云雖欲孝雖欲悌,今予加一日,雖欲忠,嗟哉,予雖涼德,諸臣皆喬木世臣,今予加一,豈云過乎?將此意,先諭今日入來大官重宰,待漏院記,其令復付。
備忘記,今日下敎後,其宜先飭具善復,況將臣承批之後,焉敢若此?御將已聞應頉,而趙雲逵其何懸註?閔百興何復撕捱,金相翊此何事體,金器大業諭筵中,其當名實相孚,兼帶許遞,金器大與御將已下敎,李昌壽亦已知矣,其餘懸頉人,一體重推,牌招入侍。
金魯淳啓曰,禁衛大將具善復,時無職名,令該曹口傳付軍職,何如?傳曰,允。
兵曹口傳政事,副司直具善復。
傳于李宅鎭曰,竝入侍。
傳于金魯淳曰,通津百里,何如是遲滯?莫能檢飭堂上,從重推考,聽傳敎都事記過,當該羅將,令該曹決杖一百。
李宅鎭,以禮曹言啓曰,臣㲄與戶曹判書蔡濟恭,進詣大報壇奉審,則奉室第二位神榻·座榻·蓋覆袱一件,紙位函所用黃紬袱二件,尊卓巾二件,竝渝色,黃函三部,改漆風遮大草芚二部破傷,壇上西邊壝門,年久腐傷,南邊壝門東柱根腐傷,西邊曲墻臺石一立蹲緖,塗灰剝落,尊羃一介,瓦㽅一介,籩二介,扃二介,沙磁椀四介竝破傷,壇上白布遮日三浮,白布帳四浮,黃綿絲中束乼二艮衣,油遮日六浮,竝庫庫破傷,大束乼五艮衣,中束乼四艮衣,小束乼一艮衣竝破傷,黃帳樑木一介腐傷,叉釘十一介折傷,典祀廳地衣二部破傷,工人所着紅紬衣三件,皁紬衣八件,白紬中單三件,白紬裙二件,白紬帶五件,价幘冠二部,進賢冠三部,皮弁冠二部,金銅革帶三件,烏皮履四部,舞翟三介,角搥二介,干二介,磬懸絲一艮衣,磬懸架子一,晋鼓機橫木一,從享位地衣一部竝破傷,改備改漆,仍修補等事,趁卽擧行之意,分付各該司,何如?傳曰,允。
金魯淳,以義禁府言啓曰,罪人姜百能,依傳敎拿囚之意,敢啓。傳曰,知道。
趙宗鉉,以刑曹言啓曰,當該羅將,決杖一百事,命下矣。依傳敎當該羅將徐景雲,決杖一百之意,敢啓。傳曰,知道。
金魯淳,以義禁府言啓曰,罪人姜百能,依傳敎具枷杻,嚴囚南間之意,敢啓。傳曰,知道。
趙宗鉉,以兵曹言啓曰,兼司僕將李章運,身病猝重,時月之內,無望供職,呈狀乞遞,宿衛領軍之任,不宜久曠,今姑改差,何如?傳曰,允。
又以御營廳·一二所巡廳·左右捕廳言啓曰,去夜犯夜人,無所捉,敢啓。傳曰,知道。
有政。吏批,判書韓光會進,參判尹得養進,參議李海重進,左承旨洪良漢進,以徐有防爲副校理,李衍祥爲副枝理,李商巖爲校理,閔恒烈·任希簡爲副修撰,朴相德爲禮曹判書,安爲判尹,洪檢爲兵曹參議,尹得養爲惠民提調,洪配漢爲司䆃僉正,崔鈺爲典籍,李祖源爲黃海都事,李獻慶爲忠淸都事,洪楗爲廣興奉事,成德雨爲濟用奉事,林最遠爲敦寧參奉,李昌會爲健元陵參奉,李德熙爲英陵參奉,申光儁爲假監役。
兵批,判書具允鈺進,參判愼爾復病,參議洪檢未肅拜,參知李東遇入直進,左副承旨趙宗鉉進,以李明吾爲同知,金廷遇爲兼司僕將,李格爲宣傳官,洪相容爲洗馬,李應爀爲全羅右水使,副司直沈㲄·李得一·李昌伋·蔡弘履·尹得毅,副司果丁範祖·徐有防·田泰祥。
癸巳正月二十五日辰時,上御集慶堂。藥房入診入侍時,都提調韓翼謩,提調具允明,副提調安兼濟,記事官尹在醇·林蓍喆·黃昇源,醫官方泰輿·鄭允協·慶絢·金孝儉·白文昌·康命徽,以次進伏訖。翼謩曰,夜間聖體,若何?上曰,一樣矣。翼謩曰,寢睡·水刺之節,何如?上曰,亦一樣矣。翼謩奉進湯劑。上曰,厭苦之症,漸漸生矣。仍進御,翼謩諸診候。上曰,置之,今方廟謨,卿等出,而待下敎入來焉。諸臣姑退,移數時,上曰,藥房提調,持湯劑更爲入侍。出下敎翼謩·允明·兼濟·在醇等,奉湯劑進伏。上進御。翼謩曰,今將臨門,臣等待令矣。諸臣以次退出。
癸巳正月二十五日巳時,上御集慶堂。大臣·備局堂上,引見入侍時,領議政申晦,左議政李溵,右議政李思觀,吏曹判書韓光會,行司直朴相德,仁陽君李景祜,行副司直李章吾,兵曹判書具允鈺,行副護軍尹泰淵,吏曹參判尹得養,右尹鄭尙淳,行司直徐命善,戶曹參判元義孫,行大司憲黃景源,大司諫李憲默,持平李東郁·洪宗藎,獻納崔,校理徐有臣,左副承旨趙宗鉉,假注書李永穆,事變假注書白鳳周,記事官林蓍喆·黃昇源,以次進伏訖。上曰,右相與仁陽,明年將入耆社云,筋力孰勝?申晦曰,同矣。思觀曰,仁陽君飮食起居,無所擇,小無異於少年矣。上曰,金器大下敎,卿等以爲悵然乎?申晦曰,方壯之年,如是許解,誠可惜矣。李溵曰,日昨處分,罪大恩深,臣等不能仰體八旬勤勵之意,竝與筋力奔走之事,而致勤嚴敎,臣心惶恐,當復如何,而今雖復蒙恩命,只是伴食中書,無所猷爲,其爲妨賢路而負職責大矣。思觀曰,臣畏參此職,其於國事,一無報敎,而八旬勤勵之下,尋常職責,亦致曠闕,國體所在,宜被責罰,而反蒙寬假,至於復叨之恩,私心益不勝萬萬惶愧矣。上曰,往事勿說。申晦曰,臣濫叨此職之後,連値朝家有事,尙未得省墓矣。左右相焚黃,亦不得爲之云矣。上曰,然乎?李溵曰,臣昨年蒙恩叨此職之後,連値朝家有事,未敢言私,法典由暇,尙未得仰請矣。上曰,次次往來,可也。申晦曰,禁將飭敎之下,今不入來,似因情勢,判尹且行公已久,特遞其職,以此一伸廉隅,似好矣,禮判劇務,而老病難强矣。上曰,然則許遞,可也。上曰,禮判·判尹,其已許遞,此是緊務,政官牌招開政。出傳敎判尹具善復,禮判沈㲄許遞事。出榻敎申晦曰,全羅右水使李得濟,非但親年七十,可用之人也,甚可惜矣。上曰,果精矣。李溵曰,極從容矣。申晦曰,將來可以爲將任矣。上曰,今聞,領相所奏,勢固然矣,全羅右水使李得濟許遞,其代,今日政擇差。出傳敎韓光會曰,試期不遠,而黃海都事有實故云,今姑改差,然後可無窘迫之弊矣。上曰,今聞吏判所奏,黃海都事有實故云,遞職,今日政擇差。出傳敎申晦曰,李判府謚狀,已來云矣。上曰,持來,可也。賤臣承命持入。上曰,今聞領相所奏,大臣謚狀旣到,噫,曾前猶有不待之例,況來到者乎?令弘文館,今日議謚,欲爲下敎,因此以聞,今番數百年前議謚兩臣,今當宣謚,其兩家奉祀孫,令該曹卽爲懸註調用。出傳敎上曰,旣命議謚,試官及受由人許遞,今日政備擬,待下批牌招議謚。出傳敎宗鉉讀謚狀。上曰,此誰所作也?申晦曰,徐命膺所撰也。上曰,徐浩修闋服,在三月云矣。李溵曰,如此云矣。讀謚狀,至思公言禁紋緞之句,命抹去曰,此則予意也。至老少分朋之句,上曰,非矣。盡讀後,上曰,凡於謚狀,必命讀者,意蓋深也,況擢拜股肱者乎?聞謚狀來,卽命取讀,雖欠簡精,此本家文,其中禁紋緞一事,不可不示予意故抹之,末端卽撰謚狀者言。噫,雖由於古談而然,噫,旣設蕩平科,强受大成號,則昔之黨名,今何書此?其涉不審,雖由於筆過,不可不飭,其二端,特命墨抹,當該撰謚狀人,特施不敍之典,以示予八旬志固之意。出傳敎上曰,姜百能誰也?申晦曰,姜郁之孫也。上曰,御史爲人,似非詭者,且不迂闊矣。申晦曰,所見如此矣。李溵曰,爲人勤幹,可以做事矣。李思觀曰,未知其事根之如何,而其人持心公平,且有知識,可任國事矣。上曰,金吾堂上牌招,姜百能以常時拿處例,闕外待令,正時置之,待下敎承旨詣閤。出傳敎申晦曰,遼東伯金應河,有奉祀孫,而其作人可用云,如此之人,朝家宜有別爲敍用之道矣。分付軍門,爲先調用,以爲次次進用之地,何如?上曰,噫,金應河尙今歎服,今聞所奏,旣有奉祀孫云,令軍門調用,令銓曹勿拘薦而錄用。又曰,關西勅需庫設置,法意甚好,故伊後海西,亦依此設始,而凡事久則不無懈弛之弊,發遣備局郞,摘奸以來,何如?上曰,依爲之。李溵曰,備郞旣已勅需摘奸下去矣,海西詳定,亦一體抽栍摘奸則恐好矣。上曰,依爲之。申晦曰,勸農之政,不撓民然後,民可以盡力於田畝,而近年以來,連因特敎,烟軍調用,一切禁斷矣,方當春耕,其宜加飭,內而各司,外而各邑,役民之節,一切防塞之意,分付八道·兩都,何如?上曰,所奏誠是,依爲之。又曰,陳田起墾,前後特敎,不啻嚴截,雖以秋成後,各道狀聞觀之,可知其大有實效,今則春耕不遠,無論肯耕與不肯耕,量給種糧,申飭勸耕,其中可合於降續降等者,竝皆許降,而守令一一親執,毋或相混之意,分付八道·兩都,何如?上曰,依爲之。又曰,科場時應辦之役,年前自廟堂筵稟,一從貢價多少,分排添助,成節目擧行矣,每於科場時添助之際,主掌官或不無中間貽弊之端。目今增廣不遠,凡諸擧行之節,或有違越之事,則隨現重繩之意,嚴飭分付,何如?上曰,此法,意謂尙今遵行,今聞所奏,其涉駭然,若復此弊,當該主掌官,雖弛禁錮之律,焉可惜也?以此嚴飭。具允鈺曰,今番推恩人,宜付同僉知者,次次單付,而其中應付之人遺漏者,隨其號訴,依前例考籍後許付,何如?上曰,依爲之。行大司憲黃景源,大司諫李憲默,持平李東郁·洪宗藎,獻納崔曰,請慶興府定配庶民罪人趙榮順,按律處斷。措辭上同上曰,已諭勿煩。黃景源·李東郁·洪宗藎曰,請黑山島爲奴罪人五得,依律處斷。措辭上同上曰,勿煩。又曰,請還寢張翼標島配之命,依律處斷。措辭上同上曰,勿煩。李憲默·崔曰,請大靜縣爲奴罪人仲義,依律處斷。措辭上同上曰,勿煩。又曰,請黑山島爲奴罪人五得,依律處斷。措辭上同上曰,勿煩。已上竝出擧條上曰,今日所奏,其皆實政,而堤堰灌漑,卽宣諭中第一事,令堤堰司,申飭諸道,俾有實效,亦令備局,抽栍摘奸。出傳敎諸臣退去。
癸巳正月二十五日午時,建明門殿座入侍時,行都承旨安兼濟,左承旨洪良漢,右承旨李宅鎭,左副承旨趙宗鉉,右副承旨金魯淳,同副承旨趙英鎭,記事官尹在醇,假注書李永穆,記事官林蓍喆·黃昇源,以次侍立。上具翼善冠·袞龍袍,乘輿出通陽門,詣延化門。上曰,前排入之,記過都事拿入,李爀胄拿入。上曰,通津不過百里地,而昨日何時分付,而今始拿來乎?爀胄曰,羅將下去時,矣身亦申飭,而聞姜百能,已爲離去通津,故遲滯云矣。上曰,然則拿來於何處乎?爀胄未卽仰對。上曰,以禁郞不知捉來之所,極爲無形矣,禁府都事李爀胄汰去。出榻敎上因詣建明門殿座。上曰,禁府堂上入之,判義禁韓光會,知義禁洪晟,同義禁任希敎進伏。上曰,羅卒入之,罪人拿入。姜百能拿入後,上曰,爾有何罪,致有御史之封庫乎?御史復命後,自當知之,無敢欺隱,直招,可也。百能曰,御史出道後,以賑穀之多空殼,推論該吏,又以還耗五分一蕩減事,下敎之後,民不蒙惠,選武布未盡除減事,刑推該吏矣。上曰,衰君之爲畿民用心,何如,而汝爲守令,不能仰體何也?百能曰,壬辰穀則所捧不多,故以辛卯所捧穀分賑矣,未察其空殼與否,致有此擧,罪合萬死,五分一蕩減,下敎前多捧還上矣。朝令後,人民輩,自願以其隣里未納穀代充以除,故依其願爲之矣,面任輩幻弄,有此見捉,此亦矣身之罪也。上曰,選武布則爾自食之乎?百能曰,朝令前已捧者,朝令後,卽使該吏出給,而該吏不卽還給云,故矣身亦治該吏矣,御史出道後,該吏則刑推因囚云矣。上曰,三件事,何敢汎稱遲晚乎?爾必有所食之物,從實納供,則可以免刑,不然則御史復命後,當施烹阿之典矣。百能曰,耗穀食之,以此遲晚矣。上曰,食幾石乎?百能曰,租二十石,米太各十石矣。上曰,是何穀乎?百能曰,以斗捧糴,作石時有剩,故藏置庫中,以待給還時,以此充用於賑穀自備中矣。上曰,予則只問賑政之善不善,汝以四十石遽然吐實,可謂乾道昭昭,爾之文書,見捉於御史乎?百能曰,姑未出食,故文書無見捉之事矣,欲以此自備賑穀中,其人能矣。刑推準次後,上曰,欲食四十石云,更加十度,以準其數。因四十度後,上曰,御史見捉文書然後,例當封庫,而今番則雖無文書,賑政不勤,則直爲封庫事,旣有下敎,汝若歇治,則何以懲創十二邑守令乎?京畿監司入侍事。出榻敎上曰,昨年歲荒,畿甸特甚,故有此擧,而王者視民,豈異湖西·關東?海西尤甚邑,雖未設賑,着意濟活事,自政院下諭三道道臣。出傳敎上曰,噫,暮年一心,惟在賑政,而旣命御史者,故聞封庫,豈待復命,以懲一勵百之道,有此擧,耗穀幻弄,皮穀賑恤,渠旣自服,此待御史復命,自當處之,渠以還穀四十石內,皮穀二十石,米十石,太十石,以斗捧作石時有剩餘,欲爲偸食設計,空然筒箇自服,可見乾道昭昭。嗚呼,今於暮年,畿甸若此,宿食何弛?嗚呼,此時爲一守令,若是放恣,已萬萬駭,而於今犯贓自服,此一節,非關於賑政,其命先囚南間,令道臣當該監色,嚴刑取招,其令持供以奏,亦以此令,畿甸設賑諸邑及僉萬戶知悉,俾無作姦犯科之弊,着意設賑事,其令嚴飭十二邑四鎭。出傳敎旣作貪吏囚南間,以待御史復命。出榻敎罪人曳出後,京畿監司沈鏽入侍。上曰,姜百能何如人耶?鏽曰,爲人甚精詳矣。上曰,四十石偸食事,詳問以奏,可也。沈鏽曰,今番推恩狀聞,有不敢許久遲淹,先以列邑報來者,考籍修啓,而窮谷僻村,未及聞知,而實年應入者,不無落漏之弊,不徒當者之向隅,恐有欠於一視之恩渥,果或見漏,則考籍追啓,似合事宜,臣適入侍,故敢此仰達矣。上曰,考營籍追啓,可也。出擧修在外副摠管許遞事。出榻敎應敎洪相簡牌招事。出榻敎還入大內,諸臣退出。
上在慶熙宮。停常參,只晝講。
酉時,日暈兩珥,暈上有冠,冠上有背。
藥房都提調臣韓翼謩,提調臣具允明,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。心氣日耗,建功日困,其於近者,可謂特甚,氣何暇諭?待敎入侍。
中宮殿·惠嬪宮,藥房口傳問安。答曰,知道。
備忘記,今番推恩,豈爲予乎?追惟昔年,以畿伯攸奏聞也,猶有遺者,況其年古來稀年者乎?京中雖有遺者,子孫雖呈該府,當部怯於曰遺,必拒焉,今番若此,其勢固然,卽爲以聞事,令京兆申飭五部。
備忘記,今予夙宵心,一則追慕,一則爲民,暮年此時,畿甸若此,食息何弛?況此正詩云邦畿也,雖常年爲一縣,其君赤子政,其宜竭心,且値此年乎?古詩旣云一粒食猶貴,此歲此府乎?雖在厦氈,心則在此,則今方爲此,雖數升米,何敢私用,而且以斗捧作石,庫入以剩,其欲入已,此昔水滸人心也,其時雖此人,猶有捨己心,渠以姜頊孫,豈忍爲此?渠公然自實,可見乾道昭昭,令道臣申飭十二縣守令與察訪,御史雖復命,濟民前懸牌,若今親臨焉。
趙英鎭啓曰,假注書李永穆,身病猝重,勢難察任,今姑改差,何如?傳曰,允。
以鄭日謙爲假注書。
行大司憲黃景源,大司諫李憲默,持平李東郁·洪宗藎,獻納崔啓曰,請慶興府定配庶民罪人趙榮順,按律處斷。措辭上同黃景源·李東郁·洪宗藎啓曰,請黑山島爲奴罪人五得,依律處斷。措辭上同請還寢張翼標島配之命,依律處斷。措辭上同李憲默·崔啓曰,請大靜縣爲奴罪人仲義,依律處斷。措辭上同請黑山島爲奴罪人五得,依律處斷。措辭上同答府院曰,旣諭勿煩。答府曰,勿煩。答院曰,勿煩。
傳于李宅鎭曰,內局入侍。
傳于安兼濟曰,濟州貢人招來,該房承旨分給惠米一斗於差備門外。
傳于李宅鎭曰,晝講爲之。
趙英鎭啓曰,京畿監司沈鏽,持通津監色供辭來待矣。傳曰,入侍。
傳于趙英鎭曰,承旨率疏儒入侍。
李宅鎭,以吏曹言啓曰,通禮院右通禮尹錫周,童蒙敎官申光絅呈狀內,身病甚重俱不得察任,西部都事金相念呈狀內,母病危重,勢難離違供仕云,竝今姑改差,何如?傳曰,允。
趙英鎭,以兵批言啓曰,內禁衛將南益祥,昌慶宮衛將趙泰禎,俱以病難供職,呈狀乞遞,輪番領軍之任,不可久曠,今姑改差,何如?傳曰,允。
金魯淳,以義禁府言啓曰,嚴囚南間罪人姜百能,除枷杻囚西間事,命下矣。依傳敎,除枷杻囚西間之意,敢啓。傳曰,知道。
趙宗鉉,以禁衛營言啓曰,來二月當前部中司屬,黃海道五哨軍兵逢點實數六百五十二名,已爲點閱整齊,來二月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,來閏三月當二番前部右司屬黃海道五哨軍兵,來三月二十五日京中逢點,依例準二朔立番之意,本道監·兵使處,預爲知委,何如?傳曰,允。
又以御營廳言啓曰,來二月三月兩朔應立左部前司屬慶尙右道五哨軍兵六百七十名,已爲逢點整齊矣,二月初一日,與前部後司軍兵,替代後,舊軍放送之意,敢啓。傳曰,知道。
又以御營廳言啓曰,今此下番別破陣步軍試才賞格,從分數多寡,以本廳所儲木綿分給後,別單書入之意,敢啓。傳曰,知道。
又以御營廳言啓曰,本廳來閏三月四月兩朔應立左部左司屬慶尙右道軍兵,三月二十五日京中逢點,閏三月初一日,與前司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以訓鍊都監·一二所巡廳·左右捕廳言啓曰,去夜犯夜人,無所捉,敢啓。傳曰,知道。
有政。吏批,判書韓光會進,參判尹得養進,參議李海重式暇,同副承旨趙英鎭進,以李養遂爲應敎,成胤儉爲右通禮,李修輔爲永禧殿令,柳明渭爲西部都事,李商烈爲童蒙敎官,魚用賓爲溫陵參奉。
兵批,判書具允鈺病,參判愼爾復病,參議洪檢未肅拜,參知李東遇入直進,右副承旨金魯淳進,副護軍李得濟·金道鼎·洪相簡。
備忘記,旣命準職,蔡弘履爲副應敎。
以左議政李溵焚黃呈辭,傳于趙宗鉉曰,給由馬,澆奠床備給。
慶尙道幼學黃景憲·申思述·洪啓喆,進士金振夏,幼學黃日復·朴孝榦·金象燦·申·張大運·柳時龍·趙漢相·鄭淵模·李達忠·李爾東·朴聖沃·李麟厚·孫慶來·崔壽玉·柳光垕·任鼎元·曺光浩·李徵泰·尹得輔·李希晟·孫是樀·朴震聲·奇彦直·李命藎·孫東煥·李宗赫·金聖夏·權達道·辛思默·白光銓·黃吉徵·鄭相賢·崔守默·文命祥·李憲相·沈鉻·韓興朝·趙載熙·高必升·吳錫祚·許·柳龜壽·李宜東·鄭新朝·文以權·鄭鉉·崔希徵·許謹·李鳳徵·黃爕瑞·姜衡煥·權昺·崔慶仁·鄭一琳·崔俊錫·李國臣·具經漢·金光玉·趙廷輔·崔元錫·具萬郁·李震馝·李宗炯·任一鎔·李憲訥·安國濟·孫翼萬·閔致龍·李受彩·孫夙晉·權應星·尹再衡等疏曰,伏以臣等,頃日以鄕曲通淸事,陳章承召,伏蒙恩批,使如臣等億萬生靈,均被雨露之澤,防限夬除,幽鬱始伸。於戲盛哉,我殿下宏覆之德,父母於亦子,天地於萬物,以臣等之微賤,猥蒙不世之恩,感激涕泣,齊呼千歲,各自相勵,惟願爲國家一死而已,不意翌日之夕,因一重臣,慮或有將來鄕弊之奏,更伏承前批勿施之敎,臣等聞命惶懼,罔知措躬,固當泯默退俟,以安臣分,而自知再瀆宸嚴,罪合萬死,然而疾痛而呼父母者,奚特一呼而止乎?窮困而訴天地者,奚特一訴而止乎?此臣等所以不避猥越之誅,復陳瀝血之忱。伏乞殿下,特垂矜察焉,夫至尊者天,而人皆呼天以天,至尊者君,而人皆呼君以君,哀我臣等,則人道蔑如,子不得呼父以父,弟不得呼兄以兄,是父子兄弟之倫斁矣,髮雖白而反居少年之下,年相若而見斥於肩隨之列,是長幼朋友之倫絶矣,人之所以異於禽獸者,以其有五倫,而五倫旣廢,則何以異於禽行而獸走乎?肢體耳目,共得天賦,言語動止,亦一人類,而爲衆所棄,謾作倫外之物,則臣等之冤鬱,曷有其極乎?此先正名臣之所共悶惻,而眷眷於章奏之間也。昔在中廟朝,先正臣文正公趙光祖主此論,而箚奏勤懇,在宣廟朝,儒生申濆等一千六百人,上章籲冤,而批旨若曰,葵藿向日,不擇旁枝,人臣願忠,豈必正嫡?先正臣文忠公李珥,亦陳此論,而得蒙許通之敎,先正臣文獻公趙憲,擬上封事,而請其不拘門地,故相臣文忠公柳成龍陳箚,而又請無論門地。在仁廟朝,故相臣完城府院君崔鳴吉等,聯名陳章,有只問父黨,不問母族之語,批旨令該曹稟處,則相臣文忠公金尙容回啓曰,禁錮庶孼,古今天下所未有之法,因請痛革宿弊,故相臣完平府院君文忠公李元翼等,亦獻議請通。在顯廟朝,先正臣文正公宋時烈疏曰,庶孼防限,初非祖宗之定法,在先王朝,先正臣文純公朴世采,晝講時奏曰,勿拘常規,惟以聖心,自見其必然之理,確乎不易,斷以行之。故相臣文正公崔錫鼎,疏請通用曰,先京華而後鄕人,有乖於立賢無方之義,此其大槪,而其他故判書臣李袤,知事臣金壽弘,判書臣李周鎭之疏箚,昭昭可考,而我殿下莅極之初,儒生鄭震僑等,上章鳴冤,批旨若曰,日月所照,旣不擇於精粗,則王者用人,豈有間於其中?以此觀之,宜若禁限漸開,朝野無礙,而尙此延拖,因作三百年未遑之典,由朝廷仕路之塞,而致鄕曲儒錄之防矣。今我聖上,斷自震衷,特下聖敎,東西兩銓,淸顯已通,則此實仰協乎列聖朝遺意,俯合乎諸先正良謨,曠絶聖德,逈出千古,使臣等億萬其麗者,共被於變之澤,而得參人類之中,則大同之化,宜無京外之別,而獨於鄕曲,舊弊尙存,列邑儒錄,界限不開,故臣等發單,請錄於鄕人之年老者,則其發文許可者,十居八九,而或以事目之未見,爲持難之端,轉相推諉,要待行會,臣等仰體蕩平之聖意。且順鄕人之物議,千里叫閽,特蒙恩批,自以爲今以後,庶幾於彝倫中人,面面相賀,方切感祝之誠矣,重臣以平日之轉聞,慮未流之生釁,以鄕弊二字,爲奏對之語。噫,重臣之意,亦出於爲國之道,而豈必欲沮抑臣等也,只緣地遠而不詳於嶺風之致也,大抵嶺南,鄒魯禮義之邦也,風醇俗厖,粗知義理,雖道臣邑宰之令,只自奉行之不暇,況聖敎一下,則鄕人惟當奉敎而已,臣等亦宜從衆而已,孰敢有起鬧於通錄之際乎?其不爲弊者一也。畏刑避罪,人之常情,則儒錄雖重,孰敢惹釁於請錄之地,而自速其辜乎?其不爲弊者二也。臣等若有絲毫相較之意,則初何發單而懇乞乎?鄕人若有牢防永塞之心,則初何跋文而欲訴乎?其不爲弊者三也。且庠序學校,素是讀書明倫之地,臣等所願,不過得參於儒錄,遊於明倫之地,而講習成人之道矣,至於鄕案之參否,初不關心,則有何虧隙之生乎?其不爲弊者四也。況臣等生長禮讓之鄕,習知重宗之義,則假使通淸之後,其在嫡庶之分,孰敢有犯越之意乎?其不爲弊者五也。執此五者,可知無一毫之弊,而以生弊之慮,復入於防限之中,則臣等之冤迫悶鬱,當復如何哉?臣等以此情原,陳暴於重臣,而魚呈在鄕時單子及跋文,則重臣亦以臣等處鄕之義爲從容,且知嶺規之醇朴,反爲愍憐曰,早知如此,豈有向日之奏耶?又曰,觀其文字,果是理勝,然則臣等煩冤之狀,不必節節仰籲,而殿下可以俯燭矣。況且嶺南之鄕案者,不過六七邑,而古則稍精矣,近則漸壞,或存或廢,有聞無實,且則固無可論,而且處分之下,臣等不敢願入於鄕案矣。至如校院之錄,亦無淸濁之別,雖品班之十世無官者,寒族之不知來歷者,擧皆混入而無礙,則儒錄之雜錯不精,推此可知,臣等不必區區於通錄,而第以臣等有一名之故,雖簪纓名賢之後,終見擯斥,衣儒冠儒,而目未覩俎豆之禮,則此臣等所以冤鬱也。且以太學言之,西此中人之居齊者,無拘於齒坐之列,而臣等則以一名之故,雖黃耉鮐背,而受侮於末席,此臣等所以冤鬱也。因之以竝斥於京鄕之學,不復托跡於明倫之所,而終歸於禽獸之域,則今之至痛,孰有加於無倫乎哉?且人倫,爲儒錄之本,而欲習人倫之道,則必有儒錄而始矣,庠序之籍,學校之錄皆所以養士作人之法,而敎之以父子君臣夫婦長幼朋友之倫,則此古聖王設庠序之本意也。名雖爲人,而不齒於儒錄,則雖欲學習人倫之道,其將從何處依歸而成就乎?臣等亦以同胞之類,欲齒於庠序學校之錄,學習人倫之道者,豈非人情之至願乎哉?臣等之所以再呼天門者,良以此也。噫,朝廷鄕曲,俱爲一體,政令風敎,本無內外,而能通之化,必曁於柔遠之致矣,殿下旣用曠蕩之典,則自朝至野,一體咸育,頒敎於八域之內,使鄕曲臣民,明知我殿下洪恩普澤,無物不被,無處不流,則凡此臣民,孰敢不奉敎而趨化乎?伏乞殿下,特軫一夫之不獲,俾遂萬物之咸若,更下溫批,先使序齒於太學,次使通錄於鄕學,置臣等於明倫之地,而使之漸磨於人道之常,得伸數百年冤鬱之氣,則奚特含生之類,歌聖德而鼓舞也?抑亦抱冤之魂,忭賀於及骨之澤也。臣等碎首粉身,何以報萬一也?臣等守闕涕泣,經年閱月,彷徨而不忍去者,以其有至冤在中,莫能舍置而旋踵也。伏願殿下,哀之憐之,愍之恤之,宥其煩瀆之罪,援此坑坎之命,臣等收拾在鄕時所呈單子及跋文,置諸懷中,以備睿詢之資,而以爲伸曝之地,臣等無任千萬隕越,屛營祈懇之至。答曰,省疏具悉。噫,今予暮年,洩爾等鬱抑之懷於近三百年之後,其豈予志?寔體昔年盛德而然也,於今朝廷仕路,怳若國初,東銓已無礙,西銓亦無滯,自此以後,只擇其才,何拘於人?且夫子曰,草尙之風必偃,予雖涼德,廷有紀綱,風草之效,其何勉飭?且國無差等之事,則鄕何異矣?雖然,堂陛尊嚴然後,令行於下,其君則只樹制於朝廷而已。且若下行有司之事,豈區區於飭鄕,前批所云,只擧大體而已,綱擧目張,亦先王道也,爾等之心,誠可矜,亦何過慮乎哉?其於用人,勿拘彼此而進用,其雖鄕案,亦何敢執滯而違命?其勿連章,自勉其業焉。
癸巳正月二十六日辰時,上御集慶堂。藥房入診入侍時,都提調韓翼謩,提調具允明,副提調安兼濟,記事官尹在醇·林蓍喆·黃昇源,醫官方泰輿·鄭允協·慶絢·金孝儉·金世衍·柳源,以次進伏訖。上曰,問濟州民以柑運事乎?兼濟曰,十九運二十運,同日發船,十七運十八運,則追後發船,末運同日發船云矣。上曰,給米乎?兼濟曰,待令者只三人,故未給矣。翼謩曰,夜間聖體,若何?上曰,晚後則少勝矣。翼謩曰,寢睡·水刺之節,何如?上曰,亦一樣矣。翼謩曰,中宮殿氣候,何如?上曰,安過矣。翼謩曰,王世孫氣候,何如?上曰,好在矣。翼謩奉進湯劑。上曰,三百六十日,如是厭進,將何以爲之?翼謩曰,自古有治心工夫矣。上曰,於此豈治心乎?翼謩曰,無處不治心矣。上曰,今日則欲進而還厭矣。進御,翼謩請診候,上曰,依爲之。泰輿診察後退奏曰,脈候左右三部,度數調均,滑體亦一樣矣。允協·絢·孝儉·世衍,源等奏曰,脾胃脈候,一樣差勝矣。上曰,提調出而煎來,可也。允明出。上曰,康命徽老耶?翼謩曰,年則少而老蒼矣。上曰,徐命緯則方爲外邑耶?翼謩曰,方爲砥平倅矣。仍啓曰,今因言端敢達矣,議藥同參李長周,術業精明,入屬本院,已多年所,出入診筵,亦及六七年矣,從前如此之類,皆蒙承傳,故敢達。上曰,東班職待窠調用。出擧條上曰,坐直承旨,持守令薦單入侍。出下敎同副承旨趙英鎭進伏。上曰,都承旨出,而賜米濟州民。兼濟出,命英鎭讀公事。上曰,藥房提調,持湯劑更爲入侍。出下敎允明奉湯劑進伏,翼謩奉進,移時,翼謩請湯劑去冷入侍,中官不卽還授首醫。翼謩曰,承傳色極非矣,豈可以湯劑之冷者進御乎?上曰,大臣之體是矣。仍爲進御。兼濟進伏曰,濟州上來民,都數爲二十二人,而十二人受米而去,十人未及待令,明日將待令云,差備門外,當分給米斗乎?抑將自該廳分給乎?上曰,濟民未及受米十石待來,自該廳,米各一斗,直爲分給。出下敎諸臣以次退出。
癸巳正月二十六日午時,上御德游堂。晝講入侍時,特進官李得宗,知事鄭尙淳,參贊官趙英鎭,侍讀官徐有臣,檢討官沈煥之,記事官尹在醇·林蓍喆·黃昇源,以次進伏訖。上講小學,自古者小學敎人,止惟聖之謨,有臣講,自古者小學敎人,止晦菴題,煥之講,自元亨利貞,止惟聖之謨。上曰,文義奏之。有臣曰,元亨利貞之中,純一無雜之義,恒久不已之意,自在矣,文王之德之純,亦此道也。上曰,文意好矣,三王以後皆此道,夙夜箴亦云貞則復元,而工夫則雖有貞元之理,老人則無此理也。有臣曰,易之恒卦曰,攸久無疆,詩云文王壽考遐不作人矣。上曰,文王壽考而有效,至於無效之人,雖百歲,亦何益哉?煥之曰,師道在上而亦在下矣。上曰,大學序,書紫陽朱某書,小學曰,晦菴題,此蓋見師道自任之意,而孔聖亦有吾衰之歎,人老則凡百皆衰矣。煥之曰,道與敎化,則自無衰矣。尙淳曰,以培其根,以達其枝云者,乃指本末也,大學亦云物有本末,伏願於每事,以本末二字體念焉。得宗曰,聖學工夫,惟在於一部小學,而講官已奏,臣無可達者矣。英鎭曰,講官·經筵官,旣已仰奏,臣何有仰達者乎?諸臣以次退出。
癸巳正月二十六日申時,上御集慶堂。承旨入侍時,右副承旨金魯淳,假注書李永穆,記事官林蓍喆·黃昇源,以次進伏訖。上曰,疏儒使之持上疏入來,幼學鄭等,嶺南幼學黃景憲,奉章進伏。鄭先爲讀訖。上曰,汝等非矣,曾已下敎,則今又上章,爾輩有甚麽意思而然矣。曰,今則三道儒生,聞風而來參者多矣。疏錄命讀訖。上曰,爾等尤不誠實矣,其中湖西只一人,而敢稱三道乎?命翰林藏于西樓後,上曰,疏本則藏于西樓,而草本則爾輩以何樣休紙用之乎?書此等疏時,爾輩若飮草則必啞矣。上曰,噫,五倫之中,惟孝爲先,卽此一事,何待其勸,亦何待其請?癸酉此擧,不肖少伸微忱,昨秋之擧,其亦繼述也。嗚呼,冥然幾十載,六十伸追慕,近八旬亦少伸繼述之忱,此雖人子所不可已,而予懷萬倍,予慕千億。噫,六十一歲復逢此年,懷何抑慕何耐,而此豈靳持者,其亦追昔年也。嗚呼,昔年癸巳,雖近五次,勉循於今日,豈至三次,而此亦仰體而然也,雖然,若此之後,其復請也,豈特褻越,於予心,若何?故事涉若何,而勿捧之命,蓋以此也。今日晚聞鄕儒來云,問其事,卽前請者,而於今曰以三道云,若此則事面異於前,只命勿捧,其曰子道,政院相持,道理亦若何?故特命入侍,索笠坐聽,非新三道,儒生來者,狀頭卽前人,湖南不過十六人,湖西只一人曰,以三道,太欠誠實,噫,所重在焉,亦若至誠,奚云其多?一人足矣。今予瞿然悚然者,嗚呼,此心何質陟降?若是連章,有若請予者,予亦若自讓者,若此而何顔他日拜陟降乎?其於付陳者,一章二章,其猶體小心而拒焉,其日大覺,粤昔重光,已有定國制,實錄昭載,予雖欲報本而爲此,莫重垂敎,焉敢違乎?今予亘心者,嗚呼,二十五已哀,嗚呼,二十七又孤,嗚呼,三十一且雖欲悌,亦不能悌,嗚呼,六十三永慕堂裏,慈顔永辭,只誦誰爲孝誰爲悌之文,七十冥然,其亦不孝,其況八十,至於今月,世念浮雲,千乘楚越,晝夜心號,其惟先也,此時聞此,心隕膽墜,亦歇後語也,若此不已,史閣西樓藏章,莫知幾十其限者,頃者大官卿宰,今者章甫,皆若此者,專由恒日誠心,未能相孚之致也,其誰卽予,予有思焉,今何諭儒?雖然,以忌器之意,雖不處分,嗚呼,亦有亘心者,雖奉審文書,必也精藏,譜略則京外皆有,而予則不盥手不着笠,不能開章,以此心量,今事書章時,果着笠而書乎,果盥手而封乎?決無是理,其況草本,亦莫知褻置於何處,不敬甚焉,一猶懍焉,況幾次乎?其於昔年愛予雖稱道者,某君三字,不欲聞焉,而因予不孝,幾次褻慢,人子以親心爲己心,此亦予不孝,今何他諭?其令諸生,體君意於其家,只以孝奉其父母與其祖焉。出傳敎黃景憲等,奉章進讀訖。上曰,爾輩前日上疏者乎?景憲曰,然矣。上曰,豈有京外之異哉?人君不可下行攸司之事,當賜批矣,儒生等先爲退出。上曰,今日聞領來貢人,欲爲下敎,今聞湖南道臣狀聞,漂風的實,其若漂風我境,尙今不來乎?雖漂風日本流球,其皆生存,予心何弛?然其涉殊常,豈特湖南?令備局探問於諸道。出傳敎上曰,特敎之下違牌,故欲爲下問,今聞有實故云,許遞,與副應敎,政官牌招,開政備擬,待下批牌招議謚。出傳敎畿伯入侍事。出榻敎京畿監司沈鏽進伏。上曰,通津該吏,所言,何如?鏽曰,渠輩不知云,故嚴刑一次,而終以不知爲供矣。上曰,似然矣,旣在庫中而不出,則渠輩何以知之?上曰,今聞畿伯啓本,座首色吏招辭,其果釋然,百能先計料,渠輩何知,竝卽放,以此聞也,有耗穀五六十石,不以爲對,渠應食者故也。只對乎此,渠有此心,故公然自服而然也,雖然而尙在庫中,座首色吏皆莫知,王者治人,豈可以心用贓律?究其心則四十度刑訊,渠雖自取,以貪吏用法,亦非王政,其解枷杻囚西間。出傳敎推恩單子讀訖。上曰,今聞諸推恩中,三代例也,而其或有只一代者只二代者,亦有推恩時,其子以僉知懸註者,其涉異也,政院察啓。出傳敎諸臣退出。
上在慶熙宮。停常參·經筵。
藥房都提調臣韓翼謩,提調具允明,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。觀今擧操,予有自諒,已諭,氣何暇諭?待敎入侍。
中宮殿·惠嬪宮,藥房口傳問安。答曰,知道。
大駕詣彰義宮後,王世孫遣宮官問安。答曰,知道。
政院·玉堂·藥房口傳問安。答曰,知道。
大駕還宮後,政院·藥房口傳問安。答曰,知道。
傳于姜游曰,太學儒生入侍。
安兼濟啓曰,假注書鄭日謙,時無職名,令該曹依例付軍職,冠帶常仕,何如?傳曰,允。
備忘記,旣已下敎,以一儒苟光,三道意謂糾正,欲見耳目,若何?謄傳古紙,予今恃誰?今日詣臺人,其皆解見任,以醒其睡。
備忘記,謂以臺廳,其於莫重,偃臥其家,事體寒心,當該都憲,施以不敍之典。
備忘記,君命重於東銓,皆通持正,而於西銓只一人,輕視君命,焉敢若此,有薦豈若此?當臨門,都監旗鼓待令,行首掌務宣傳官,記過待令,劊子手安徐。
安兼濟啓曰,今日殿座時,承旨當爲備員,左副承旨趙宗鉉,以式暇不爲仕進,同副承旨趙英鎭,以式暇纔已出去,竝卽牌招,何如?傳曰,允。
備忘記,今來以見,皆若隨時體,今日朝鮮大臣·備堂,皆在睡中乎?
姜游啓曰,藥房三提調,有稟達事,來詣請待矣。
又啓曰,時原任大臣,有稟達事,來詣閤外請待矣。
傳于安兼濟曰,今日朝鮮,只內局有相臣乎?
藥房口傳啓曰,俄者入侍,忱誠未格,湯劑不得進一貼,抑塞焦迫,玆敢退伏閤外,又此煩籲。伏乞聖明,少賜諒察,蹔許臣等持湯劑入侍,千萬幸甚,惶恐敢啓。
備忘記,昨年朝廷,兩次擧操,今年章甫,幾次若此,皆由於予,誠淺已詳諭,而予心若何,此何由乎?其皆卽予飮建功支撑八旬而然,若此前三請中,一請雖息,一道今爲三道,其於湖西二人苟充,旣云莫重,擧措,若何?其若此,則豈知將至於何境?三道亦將至於八道兩都,此等時褻慢若此,予心,若何?下敎中亦云予已諒矣,當見舊邸而已,此時何云建功乎?
藥房口傳再啓曰,朝來風寒,無異冬候,俄者臨門,旋復動駕,此時承候,奉進湯劑,不容少緩,而轎前問候,閤外來對,俱未蒙允可,下情焦迫,罔知所措,卽下傳敎,非臣子所敢承聞者,玆不得不齊聲仰籲。伏乞亟許臣等持湯劑入侍,千萬顒祝,惶恐敢啓。
藥房口傳三啓曰,臣焦迫之極,連犯瀆擾,而未承下批,惶殞抑塞,益復罔措,湯劑有關於聖躬調攝,顧何如而一向靳持,此豈大聖人所愼之意乎?不得進則不得退,卽臣子之常分,而寒夜勞動之餘,尤不容間斷,又此冒罪仰籲,伏乞聖明,暫許臣持湯劑入侍,千萬懇禱之至,惶恐敢啓。
藥房口傳四啓曰,臣於轎前,冒犯强聒之罪,而又未蒙兪音,下情益復焦遑,不知所出,日候之寒凜如此,玉體之勞動果多,而日再常進之劑,尙不得進一貼,更鼓已闌,憂悶轉深,又此詣閤煩籲。伏乞聖明,暫借方寸之地,俾得以持湯劑入侍,千萬顒祝,惶恐敢啓。
備忘記,今予一心,追慕爲民,而於追慕若是用心,於爲民當其初政,爲十二縣中一令,此時陰蓄贓心,君其恃誰?其心雖可矜,文亦通透,而已諭風草敎,孰敢違命?君雖衰耗,何預鄕案而何敢瀆也?事當停擧,而顧其心雖默,此後復若此,豈徒却也?政院以稟,章頭停擧,此後嶺南,若以此其欲違命角勝,作怪擧事,一道當限三年停擧,其令知悉。
備忘記,其若請予,則固當拒也,此則何待其請,而若此者,予意皆示而若此,此亦不孝,朝者旣諭,欲下敎而猶默,靜而思之,風草旣諭,予亦衣靑衿,卄八歲,與諸生齒于國學,暮年復幾百年事,豈可只施於東銓?且太學八道表準,欲問開諭於宣傳官,意亦異常,有此擧,宣傳官雖果然,而此一號令事,予何費心,而於太學坐次,初則只欲誨諭,千萬料表聞此,豈徒視君若楚越,聞二字心膽欲隕,此亦嚴處而已,而卽予亘心者,今若在邸,焉聞於此,朝者進慕用心中聞此,此心何抑?其愈無狀者,甚於南越王,有此心何事其君?此皆由於支撑今年而然,若聞其由,一則建功,二則建功,何心飮此湯?卿等休請焉,將此建功,朝鮮兩班令飮,補其氣肆其恣。
傳于沈頤之曰,洪樂純爲國子長,卽爲牌招,使之勸入。
又傳曰,大司成洪樂純在外代,洪良漢除授,卽爲牌招察任。
備忘記,位君師者,其雖歉然,士習若此,專由太學國子長,越捧一等,二掌儀停擧。
備忘記,心贓道臣豈知,而初政稽忽,此則道臣何辭慢飭,畿伯從重推考。
以承傳色口傳下敎曰,只都承旨承旨乎?諸承旨伈伈泄泄而在,都承旨外,諸承旨皆解見任。
備忘記,前承旨沈頤之·鄭昌順·任希曾·姜游,都正趙載得爲承旨,牌招察任,房順房,吏戶房換房依前。
兵曹口傳政事,以李仁默·金處命·申鳳周·邊德淳·李吉運·李恒林·金益大·金光行·金魯行·張集紹爲宣傳官。
以承傳色口傳下敎曰,宣傳官在外人,竝遞差,改擬以入而予必欲勝焉,行首宣傳官,卽爲加薦,若不趁卽擧行當於此處施以軍律,行首宣傳官,使之卽爲擧行。
又下敎曰,金益大處分安徐,行首宣傳官代,卽擬入。
兵曹口傳政事,以徐有大·崔粹曾·李益魯·趙逸鎭·柳師崙·李煒爲宣傳官。
傳于姜游曰,新除宣傳官,皆令卽爲謝恩。
又傳曰,夜深闕門閉之,待諸司預備以開。
又傳曰,回駕時,駕轎待令。
領中樞府事金相福,行判中樞府事金陽澤,行判中樞府事韓翼謩,行判中樞府事金尙喆,議政府領議政申晦,議政府右議政李思觀,行判中樞府事元仁孫,行戶曹判書蔡濟恭,行司直具善復,行吏曹判書韓光會,仁陽君李景祜,兵曹判書具允鈺,行訓鍊院都正尹泰淵,吏曹參判尹得養,漢城府右尹鄭尙淳,戶曹參判元仁孫,行副司直徐命善等啓曰,庶民金稙之罪,可勝誅哉?轎前俯詢,蓋出於風行草偃之聖意,而渠敢以絶悖無倫之說,肆然仰對,自陷於罔赦之科,此而若不嚴討,則其可曰國有法乎?海島爲民,不足以懲其負犯,大靜縣庶民罪人金稙,亟令王府,設鞫嚴問,明正典刑焉。答曰,噫,予雖衰耗,太阿在手,此等孤雛腐鼠,雖衰,其何費心?今者此擧,非予新法,卽復近四百年古規,則爲靑矜者,焉敢違命?況太學,國之本,其欲端本,初則先問序齒,末示飭敎,此豈他,予日益衰時,不可浪過故也,若此,故宣傳官輩,其尙效尤,持正通雖通,渠廳猶靳,若無此擧,予何以知之?雖然,此不過一號令事,其所對,萬萬叵測,若不施藁街之律,何以勵末世?然欲付公議,先自處分毛骨俱寒之敎,示若尋常,予則曰,一隅朝鮮,今日云亡也,萬古臣分,其君導成耶,雖若此,勿論導成與否,書諸史冊,庶可有助,而二字於渠斷案,有何鞫問,況亟正邦刑,於渠有太歲乎?旣諭,太阿猶執,何借于卿等?語雖罔測,國之太阿,何累於渠,而大靜有若何?黑山島限己身爲庶民。嗚呼,卿聞下敎,心猶溫乎?亦不可尋常處之,依逆律,應坐者一竝爲庶民,勿齒人類,嗚呼,於今以後,海東庶可有八旬其君矣。
沈頤之啓曰,卽者中樞府錄事來言,領中樞府事金相福,行判中樞府事金陽澤·金尙喆·元仁孫,罪同時任,義難倖逭,走伏金吾,恭俟嚴命,係是大臣去就,敢啓。
又啓曰,卽者中樞府錄事來言,行判中樞府事韓翼謩,以爲罪同時任,不可倖免,走伏金吾門外,恭俟嚴譴云,係是大臣去就,敢啓。
備忘記,君命臣從,臣子道理當然,爲臣子對其君,自曰兩班,國朝果有兩班,故其敢違命,兩班故莫敢下手,兩班故人皆用謀,兩班故自便自止,今日朝鮮,兩班世界若此,故文兩班制武兩班,武兩班隨文兩班,蔭兩班矜袴儒,兩班驕重,視君令乎楚越,聞飭敎若浮雲,今日朝鮮曰有君,卽兩班世界也。嗟哉,兩班一何强?其將若勝國矣,八旬其君,略干沖子,只相依乎中,旣予志定矣。
備忘記,今日朝鮮臣子者,焉敢若此,以一人彌縫乎?同知館事·國子長,越俸一等,東西班首停擧,今予此擧,若頃年宿於太學,同知館事國子長,復詣太學,多數勸入,一體序齒草記後,當爲回駕,若爲暮年君,卽爲。
備忘記,耳目雖暗啞,其在君位,以一人充三道,已涉駭聞,止讀故莫知,今聞其下挾雜干恩云,萬萬駭然,章頭宜重處,而所重在焉,特爲只停擧。
備忘記,噫,今日朝鮮朝鮮乎?聞下敎,輿儓當垂涕,而視若尋常,强爲入侍,以下敎欲爲彌縫,借問旣來後,與二品先爲可乎,從容求對可乎?渠二字爲案,則泛聽以聞,聽下敎爲此請,誠與榮順事同也,可勝寒心。且若問幾章聞,予本亦非大官而何?爲臣子,對其君而自謂兩班,漢唐豈有是事?此今日朝鮮,朝鮮乎?陰竹一縣,限三年停擧。
備忘記,今日廷臣,只知隨沖子酬應,只勸建功而已,予將恃誰?況其君雖曰,毛骨俱寒,視若尋常,予何心八旬爲君乎?今靜俟堂中而已,將建功,令飮朝鮮諸兩班。
以承傳色口傳下敎曰,聞序齒云,一名儒幾人云耶?草記持來人處,問奏。
又下敎曰,不知主辱之義乎?大臣慨然矣。雖無耳目,隨來儒臣,不爲求對而自在,亟施不敍之典。
又下敎曰,昨日事,詳細諭之,則豈有今日擧措乎?昨日坐直政院書吏,兩司朝報書吏,令騎曹決棍十度。
姜游,以兵曹言啓曰,依傳敎,承政院上直書吏徐重燁,兩司朝報書吏金泰煒等,各決棍十度之意,敢啓。傳曰,知道。
以押去都事朱重洙下直單子,傳于鄭昌順曰,北道都事,爲李溵付處而預備乎?其涉寒心,當該判義禁削職,以他都事,下直押去。
傳于姜游曰,諸司預備,今日犯禁弛禁。
傳于沈頤之曰,正月日氣猶寒,爲軍雖下,諸司預備,心有以定,還宮後,將坐而待之。
鄭昌順,以義禁府言啓曰,行首承傳官白東俊,巨濟府水軍充定,倍道押付事,命下矣。以傳敎內辭意,具罪目,卽爲發遣府書吏,倍道押送配所之意,敢啓。傳曰,知道。
任希曾,以兵曹言啓曰,今此彰義宮擧動時,斥候伏兵,令禁衛營擧行,而軍兵環圍刁斗等節,依例爲之事,分付該軍門,何如?傳曰,允。
姜游,以禮曹言啓曰,大報壇祭,每年三月上旬內,擇日擧行事,曾已定式矣,吉日來三月初七日爲吉云,而自前多有攝行之例,今番則何以爲之乎?敢稟。傳曰,能爲此,春謁豈曠?大臣替攝下敎,于此予心若何?
鄭昌順,以刑曹言啓曰,此等無狀之人,不可循例充軍,令該曹嚴刑一次後,當日內倍三道,大靜縣永爲庶民事,命下矣。依傳敎,罪人金稙,嚴刑一次後,全羅道濟州牧大靜縣永爲庶民,當日內倍三道押付之意,敢啓。傳曰,知道。
安兼濟,漢城府言啓曰,罪人金稙,限已身爲庶民,今日內,黑山島三倍押送事,命下矣。罪人金稙,依傳敎黑山島爲庶民,三倍道押送之意,敢啓。傳曰,知道。
沈頤之,以成均館官員,以同知館事大司成意啓曰,臣等俄者,伏奉聖敎,他儒生十人,才而勸入,而其中居末生進在近者,上齋一人,下齋一人,先爲勸入,一從年齒,序坐食堂,而臣等仍留本館,方外儒生,連爲搜訪,則上齋三人,下齋一人,又爲入來,一體序齒居齋,連加訪問其所住處,次次勸入,兩班首,依聖敎停擧之意,敢啓。傳曰,大司成從重推考,越俸一等,更爲草記。
姜游,以兵曹言啓曰,依傳敎,宣傳官金益大,決棍十度之意,敢啓。傳曰,知道。
鄭昌順,以義禁府言啓曰,李溵忠州牧付處,當日押付事,命下矣。以傳敎內辭意,具罪目,卽爲發遣府都事,當日押送配所之意,敢啓。傳曰,知道。
又以義禁府言啓曰,李潤章·尹範勳·李濬祥·李近胄·李鼎運·李亨默·朴光迪·李邦祜·李轅·鄭雲逵,京畿海島充單事,命下矣。李潤章·尹範勳·李濬祥·李近胄·李鼎運等,喬桐府充軍,李亨默·朴光迪·李邦祜·李轅·鄭雲逵等,永宗鎭充軍,依例發遣府羅將,竝押送于各其配所,何如?傳曰,允。
姜游,以兵曹·訓鍊都監·禁衛營·御營廳言啓曰,依傳敎,隨駕將校軍兵等處,設粥分饋之意,敢啓。傳曰,知道。
又以訓鍊都監·一二所巡廳·左右邊捕盜廳言啓曰,依傳敎,去夜犯夜弛禁之意,敢啓。傳曰,知道。
大司諫李憲默,持平李東郁·洪宗藎,獻納崔啓曰,請慶興府定配庶民罪人趙榮順,按律處斷。措辭見上答曰,旣諭勿煩。
持平李東郁·洪宗藎啓曰,請黑山島爲奴罪人五得,依律處斷。措辭見上答曰,勿煩。
又啓曰,請還寢張翼標島配之命,依律處斷。措辭見上答曰,勿煩。
大司諫李憲默,獻納崔啓曰,請大靜縣爲奴罪人仲義,依律處斷。措辭見上答曰,勿煩。
又啓曰,請黑山島爲奴罪人五得,依律處斷。措辭見上答曰,勿煩。
癸巳正月二十七日午時,上御建明門。殿座入侍時,行都承旨安兼濟,左承旨洪良漢,右承旨李宅鎭,左副承旨趙宗鉉,右副承旨金魯淳,同副承旨趙英鎭,記事官尹在醇,假注書鄭日謙,記事官林蓍喆·黃昇源,以次侍立訖。上具翼善冠·袞龍袍,乘輿出通陽門,詣延和門殿座。上命太學儒生入侍,東西班首進伏。上曰,已有定制,於太學一名人,一體序齒乎?東班首金稙曰,前日嶺儒疏批,答以朝廷自朝廷,鄕黨自鄕黨爲敎,故一名人坐次,亦依前坐於兩班之下矣。上命拿出,上仍詣建明門殿座。上曰,頃者嶺儒批答,朝廷自朝廷,鄕黨自鄕黨之敎,堂堂千乘之君,不可干預於鄕案之意,昨夜批答,風行草偃之敎,爲紀綱而然也,乾道與君道異也。吹南風則草偃北,吹東風則草偃西,理之常也,人君造命,雖予創行,孰敢不從?況此近四百年前古規,復舊於暮年,侍從班持正皆通淸,噫,禮記世子篇豈不云,將爲我君而與我齒也?雖貳極之尊,儒巾儒衣,與靑衿齒于學,此三代古禮也,旣若此復舊例則爲靑衿者,何敢自爲法乎?今予召太學儒生,不言之中,意欲察也,今日無此,故問于兩班首,東班首金稙,敢誦昨日嶺儒初批答,已涉放恣,而萬萬無狀者,敢稱兩班,聞來毛骨俱寒,刊名儒籍,大靜縣永爲充軍,三倍道押付,今日食堂儒生,一竝停擧,大司成不能檢飭,使該儒有此等奏於轎前,亟施不敍之典,他儒生卽爲勸入。上曰,此等無狀之類,不可循例充軍,令該曹嚴刑一次後,當日內倍三道,大靜縣永爲庶民。上曰,依下敎勸入後,依侍從例序次,食堂草記後,當進水刺,以此申飭太學。上曰,陰竹一縣,今番增廣,永爲停擧,陰竹縣仍置於邑末。上曰,行首宣傳官,今方處分,爲先汰去,其代,內乘李文德爲之,今日內圈點。上曰,軍禮節次,大中軍稟乎?宅鎭曰,兵判方擧行矣。上曰,行首宣傳官,掌務宣傳官拿入。上曰,今番疏通之後,東西銓已通持正,爾廳無參下檢擬人,宣薦不爲乎?行首白東俊曰,屢次議薦,而以議論之不一,不得新薦矣。上命訓將入侍,訓鍊大將李章吾進前。上曰,竝回示一一匝,復命拿入東俊,決棍十度後拿出。上曰,行首宣傳官白東俊,巨濟府水軍充定,倍道押付事。出榻敎上曰,特敎之下,以九人彌縫以薦,當該行首宣傳官,決棍二十度汰去。出傳敎上曰,不圈點宣傳官傳旨捧入,傳旨捧入後,上曰,金益大之不圈點,尤極怪矣。上曰,宣傳官金益大汰去事。出榻敎上曰,下敎之下,萬萬可駭,不圈點宣傳官,一竝汰去,京畿海島充軍,其代,卽爲口傳備擬。出傳敎上曰,今番宣薦,除取才備擬事。出榻敎上曰,今番處分之後,以此敢有惹鬧者,此逆類也,當以逆律治之,以此嚴飭。出傳敎上曰,當詣舊邸,兵判出去,卽爲擧行。上曰,今日彰義宮動駕時,挾輦軍六十名,前後廂軍六十名,御營三十名,禁營三十名,訓將領新營標下都營禁軍,留營留陳安徐,世孫隨駕,百官隨駕亦安徐,侍衛只入直擧行,路由夜晝介事。出榻敎上乘輿出興化門。上曰,時原任大臣入侍。出傳敎上曰,騎判入侍事,下敎。出駕前下敎仍詣入宮內,諸臣以次退出。
癸巳正月二十七日未時,上御日閑齋。諸承旨·時原任大臣·二品以上,同爲入侍時,行都承旨安兼濟,左承旨沈頤之,右承旨姜游,左副承旨任希曾,右副承旨鄭昌順,同副承旨趙載得,記事官尹在醇,假注書鄭日謙,記事官林蓍喆·黃昇源,領中樞府事金相福,行判中樞府事金陽澤·韓翼謩·金尙喆,領議政申晦,左議政李溵,右議政李思觀,行判中樞府事元仁孫,行戶曹判書蔡濟恭,行司直具善復,吏曹判書韓光會,仁陽君李景祜,兵曹判書具允鈺,訓鍊都正尹泰淵,吏曹參判尹得養,漢城府右尹鄭尙淳,戶曹參判元義孫,行副司直徐命善,以次進伏訖。相福等曰,金稙所爲,臣等未及詳知,不卽請討,此誠臣等之罪也。溵曰,今則處分嚴正,聖心何如是煩惱乎?上曰,噫,今者召見大臣,予欲相見而然乎?聞主辱下敎,必也請討,而然左相之以嚴處分磨勘者。嗚呼,朝鮮今日,其無君也,左相李溵,亟施不敍之典,使海東臣子,咸知有君焉。晦曰,臣等退去,當請討矣,仍退出。出傳敎上曰,聞下敎,今日李溵所奏,萬萬可駭,忠州牧付處,當日押付。出傳敎上曰,出使都事入侍事。出榻敎上曰,都事下直尙稽,其涉駭然,當該判義禁罷職。上曰,吏判有闕代,判書李潭除授,其代,參贊李翼元除授,一體牌招察任。上曰,今日時任所爲,可謂寒心,竝施不敍之典。上曰,日寒若此,隨駕軍兵,饋粥事,分付。以上出傳敎上曰,藥房提調,特解兼帶事。出榻敎上乘駕轎還宮,入大內,諸臣以次退出。
上曰,慶熙宮,停常參·經筵。
傳于姜游曰,開門已久,而內局問安。尙不爲之,有問安則置之。
大殿·中宮殿·惠嬪宮,藥房口傳問安。答曰,知道。
任希曾,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
備忘記,古人以主辱云何,而況君今受侮乎?若此而大官雖泄泄,許多備堂,果有一人慷慨者乎?陋矣儒臣,何足道也,而惜乎,諸備堂,亦何若此也哉?今日予臣,卽副提調一人乎?良可寒心。諸承旨皆六仙樓睡,而諸備堂且抱美而臥乎?亦良可寒心也。
姜游啓曰,諸承旨有稟達事,來詣請對矣。
備忘記,判府事韓翼謩爲領相,判府事金尙喆爲左相,判府事元仁孫爲右相,政官牌招開政下批。
傳于姜游曰,開政催促。
兵曹口傳政事,副司直洪樂純,副司正鄭日謙。
備忘記,今予追慕萬倍,明日祗迎後瞻東郊,當宿憶昔窩,入直侍衛,只入正時,皆依前。
備忘記,今日兩班,於國於家祀典,莫知沐浴,守僕若請沐浴,詐云已沐,孔聖沐浴義,其孰知也?彼太學生,只誦聖訓,亦莫知此義,其以只稱兩班,彼曰兩班,此曰兩班,俱稱乎此,誰知烏雌雄乎?
備忘記,嗚呼,其問勝國杜門洞兩班,亦稱兩班於恭讓王乎?此後爲士,而其兩班者,卽戊申餘黨,皆令知悉。
備忘記,若問苟且君也,其若朝鮮君乎,癸酉嫡庶之說,八十一年心瞻尙隕,八十聞兩班稱,何心對海東臣子名類?幾年慢我,卽兩班而然,淸類自以爲淸,亦兩班而然。噫,戊申安城餘黨,敢自稱兩班於咫尺御座前,於戊申豈曰黨乎?問其年果餘黨也。大官重宰,名類故猶護,陋矣儒臣,亦淸類故含默,觀今朝鮮,卽淸名二黨朝鮮也,予以涼德,自藩邸入黨類藩邸而紓,將何顔對朝鮮兩班而曰君乎?予志定矣,予志定矣,將建功,令諸兩班飮,其自尊焉,昨日諸兩班擧措,豈可聞於隣國乎?
備忘記,噫,今八旬,故逢此光景,隨沖子嵩呼,於予浮雲,千乘於予亦楚越,自藩邸入,以兩班爲臣,徹宵靦然,唯曰,諸兩班儒生,滌其恣礪其性,奉我先聖,海東兩班,大小臣僚,豈云涼德,咸惟乃祖,濟其昔民,予意定,故其論此也,亦對諸兩班靦然矣,昔漢高,以布衣創業,其時蕭·曹,亦稱兩班乎?其愈可駭者,昨日儒臣,將用於何?一竝刊名侍從案。
備忘記,近者人心日渝,皆由於干恩特甚而然,至於請用敍,大官先焉,一大官請,一大官懸襟,俗云高麗三日,而於今特甚,予雖暮年,其宜自守,此後其復若此,耳目人少開暗啞,雖大官糾正,雖敎請寢事,申飭,姑息耳目。
備忘記,噫,氣若此,欲備三公而然,何心何顔,下點兩班乎?
傳于任希曾曰,已下敎,而公事捧入,暗自掩置中官,明朝記過待令。
備忘記,朝鮮有君,焉敢若此?昨日以聞,其亦乾道昭昭,若此而宣傳官備擬時,莫能撿飭,前前判書與政注持正通,則食堂座次,若是肆然,而莫能撿飭,國子長亦有同食堂事,下敎後,若有同食堂,國子長與騎判,一體施以刊版之典,以樹君綱。
姜游啓曰,諸承旨有稟達事,更爲求對矣。
傳曰,騎判以前前判書武宗,爲騎判施行。
備忘記,於今豈酬應乎此,而雖常時,猶陰懷舊習,强以謄傳,百計謀免者類,雖千百,何益於國?昨日入直儒臣,其亦莫知八十之君,諂諛寄食兩班,貞觀十八學士中,亦有此等人乎?可哂也。
姜游啓曰,兵曹判書具允鈺,卽爲牌招,傳授命召,何如?傳曰,允。
又以吏曹言啓曰,來二月初一日,行宗廟朔祭,大祝前校理鄭景仁,前修撰李敬養,徽寧殿朔祭大祝,前掌令崔夢嵒塡差,而時無職名,令該曹口傳付軍職,何如?傳曰,允。
又以成均館官員,以同知館事大司成意啓曰,方外儒生六人,纔已勸入,而追後入來者,又爲四人,臣等今方連爲搜訪,次次勸入之意,敢啓。答曰,知道。以年次序坐,只勸入。
又以成均館官員,以大司成意啓曰,今日方外儒生,連爲追到,上下齋生,合爲三十一人,以年齒序坐,仍設朝食堂後,臣自此退去之意,敢啓。答曰,知道。
藥房口傳啓曰,臣詣閤求對,顒俟兪音,日已向午,尙未蒙一字之批,一則臣罪,二則臣罪,益復惶蹙,繼之以抑塞悶鬱也,湯劑之不得奉進,今幾貼矣,常進之外,若作勞動,則必請加進,今則竝與常進而不得奉進焉,殿下何爲而有此擧也?群下有罪,則以其罪罪之而已,何關於常進之湯劑,而殿下每有事必却,此豈非切悶而切迫者乎?一日二日,終不得奉進,則豈微臣待罪保護之道,而其可曰有臣分乎?玆敢不避瀆擾,更此仰籲。伏乞亟下召命,俾得以持湯劑入侍,千萬懇祝之至,惶恐敢啓。以承傳色口傳下敎曰,雖至來月,不爲矣,其皆止之,止之然後,當進水刺矣。
藥房口傳再啓曰,臣冒罪瀆擾,冀幸召命,日已報申,批旨尙靳,徊惶悶蹙,不知所爲,前後煩聒,辭竭意窮,第有一言,可以仰請者,夫聖躬之調護,比猶聖學之緝熙,少有間斷,盡失前工,今聖躬湯劑之奏效,顧何如,而一日二日靳持若是乎?我殿下益礪晚政,六對無闕,三講不撤,八域臣庶,孰不欽仰,而臣愚則以爲六對雖或闕一,而湯劑則不可間斷也,三講雖或撤一,而湯劑則不可停止也,推此可見篤信湯劑之至意,則仰惟聖學高明,豈不淵然深思,以爲接續之道也歟?玆敢更申微忱,仰冀兪音。伏乞暫借方寸之地,俾臣得以持湯劑入侍,千萬伏望,惶恐敢啓。以承傳色口傳下敎曰,志定矣,其皆退去然後,當進水刺矣。
備忘記,予悶建功,夙夜待造物,今於八旬,逢兩班造物,却湯兩日,亘心中亦倖矣,而予哂陰竹,豈有兩班,以小科亦倖竊,雖然,暮年當嚴立科規,遵古若君羊,竝書重律,此後復稱兩班者,卽將心,是戊申乙亥餘黨也,喑啞耳目,其宜瞋目,修沐浴義。
上在慶熙宮。停常參·經筵。
傳于李宅鎭曰,今日則內局口傳問安。
大殿·中宮殿·惠嬪宮,藥房口傳問安。答曰,知道。
傳于姜游曰,今卽吏戶仍前,記過中官安徐。
又傳曰,復政以後,無一闕焉,蓋有意矣,今日亦歲初乎?次對爲之,當爲此而入,今日不參者,眞箇兩班,嚴飭,備局兩司亦牌招。
備忘記,爲君御國,得人最先,今於八旬暮年,庭試大比在近,其宜正規,況通融用者乎?豈何渠輩私義,今後凡榜後,翰注召試,依前通一榜,表賦策三試,皆三者付承文院,中二者付國子,只一者付校書館事定式,凡科人皆曰,淆雜,而予則豈若是甚也?頃者帳殿中字表,可勝寒心,暮年此敎,亦杜僥倖一端也。
備忘記,此等駭儒,多聚而用何?今番慶科,只爲取二十人,庭試凡諸試官皆安徐,旣命庭試,頃者三日製試取人,同付於庭試,進定於來月,而武科初試,其令卽爲擇日以入。
備忘記,嗚呼,今日追慕,萬倍于前,欲詣慶運其何能?此時憶昔,命却薑桂,因副提調直言强飮,回窩靜思,草木薑桂,何累於予,而加入鹿茸,卽肉也,雖莫效仲子鵝肉,此亦誠淺,今日却薑桂,誠若頃年爲溫陵也,況古所謂萬乘浮雲,其誠謂今予千乘而言者也。
備忘記,此時焉敢在外?畿甸稱在外者,竝施刊版之典,其代,今日政備擬,此後稱在外者,卽其地投畀,以抑請兩班。
兼于安兼濟曰,吏批催促。
有政。吏批,判書李潭在外,參判未差,參議洪檢進,左副承旨姜游進,以沈墢爲大司憲,朴盛源爲大司諫,羅㷜·朴浚源爲持平,趙錫穆爲獻納,沈星鎭爲判義禁,李潭爲司僕提調,柳義養爲校理,李在學爲副修撰,柳義養爲兼司書,朴質爲工曹佐郞,韓龍禧爲靑丹察訪,承文都提調韓翼謩,世孫傅金尙喆。
兵批,判書具允鈺進,參判李廷喆入直,參議李命植病,參知李東遇病,左副承旨姜游進,金朝潤爲副摠管,申㬚爲內禁將,李始喆爲部將,辛弼垕爲守門將,金德峻爲昌慶將,金就大爲都摠經歷。
傳于李宅鎭曰,儒臣多闕,只出兩窠,其亦兩班而不盡差乎?政官牌招,盡爲塡差。
傳于姜游曰,兩司都吏書吏懸之,牌去來催促,今日次對,一有闕參,則卽當殿座建明門,備局掌務書吏懸之。
傳于鄭昌順曰,兩司一有違牌者,北道六鎭投畀傳旨,直爲捧入。
又傳曰,爲次對入內,侍衛待令。
以承傳色口傳下敎曰,朝鮮寒心,開政以前者,所書入者書入。
安兼濟啓曰,藥房都提調韓翼謩,爲承候來待矣。
以承傳色口傳下敎曰,飮建功猶悶,其止之,李宅鎭啓曰,卽者議政府錄事來言,領議政韓翼謩,左議政金尙喆,右議政元仁孫,以爲臣等半日前席,未寬聖心之煩惱,一貼湯劑,終不得奉進,此莫非臣等之罪,走伏金吾門外,恭俟鈇鉞之誅,仍納命召,何以爲之?敢稟。傳曰,安心勿胥命事,遣史官傳諭,仍傳命召。
又啓曰,卽者中樞府錄事來言,領中樞府事金相福,行判中樞府事金陽澤,以爲隨進筵席,誠未孚格,惶悚之極,走伏金吾,恭俟嚴命,係是大臣去就,敢啓。
傳曰,安心勿胥命事,遣史官傳諭。
又啓曰,卽者禁府都事來言,領中樞府事金相福,判中樞府事金陽澤,領議政韓翼謩,左議政金相喆,右議政元仁孫,今方待令於金吾門外云,係是大臣去就,敢啓。傳曰,知道。
有政。吏批,判書李潭進,參判鄭尙淳進,參議洪檢進,左副承旨姜游進,趙重晦爲大司憲,鄭象仁爲大司諫,李晉圭爲司諫,成胤儉·金基正爲掌令,李重馥·李福徽爲持平,李世奭爲獻納,洪樂恒爲正言,李敬養·李商舟爲校理,洪相簡爲應敎,南絳老爲副校理,鄭景仁爲修撰,李爲副修撰。
李宅鎭啓曰,今日新除授玉堂,竝卽牌招,以爲推移入直之地,何如?傳曰,允。
傳于鄭昌順曰,朝鮮,朝鮮乎,臺諫兩班乎?其君在近,而喝導聲太狼藉,前導喝導,自政院皮鞭三十度。
備忘記,今日朝鮮,朝鮮,儒臣暗啞隨駕,號令百司,院隷銜枚,此由何?劫於朝鮮兩班而然。噫,復政後次對,其何闕一?此亦爲昔年中興也,且旣命畿伯入侍,雖令此決釋也,其何諭焉?靜臥此窩,與便殿一,此窩次對,若何?故方入,畿伯亦同爲入侍。
傳于鄭昌順曰,大臣·備局堂上,引見。
備忘記,內局與耆社粥,自明日皆停,其牛亦皆卽放事,分付內局與耆社。
傳于李宅鎭曰,以靑城尉掃墳呈辭,給由馬。
鄭昌順,漢城府言啓曰,罪人金稙,以逆律應坐者,一竝庶民,勿齒人類事,命下矣。依傳敎,罪人金稙,應坐諸人,竝爲庶民,勿齒人類之意,敢啓。傳曰,知道。
又以義禁府言啓曰,朴俊源當日內放逐江郊,勿復踐都門事,命下矣。依傳敎卽爲放逐江郊之意,敢啓。傳曰,知道。
又以義禁府言啓曰,金相翊淸州牧遠竄,倍道押付事,命下矣。以傳敎內辭意,具罪目,卽爲發遣府書吏,倍道押送配所之意,敢啓。傳曰,知道。
趙載得,以兵曹言啓曰,今正月二十六日,松禾居幼學趙世道稱名人,自興化西挾門入來,鳴申聞鼓,依定式下該曹推問,何如?傳曰,允。
又以刑曹言啓曰,金稙豈可循例爲庶民,所到道,令道臣勿拘日次,嚴刑三次,押配事,命下矣。依傳敎,罪人金稙,令所到道臣,勿拘日次,嚴刑三次押配事,發關分付之意,敢啓。傳曰,知道。前受一次,只加二次,押付事,分付。
趙載得,以扈衛廳別將,以一三廳大將意啓曰,二廳大將李溵,今有忠州牧付處之命矣,其所帶軍官,當有區處之道,何以爲之?敢稟。傳曰,以左相爲扈衛大將。
又以禁衛營·一二所巡廳·左右邊捕盜廳言啓曰,去夜犯夜人,無所捉之意,敢啓。傳曰,知道。
癸巳正月二十九日辰時,上御延和門,香祗迎入侍時,行都承旨安兼濟,左承旨沈頤之,右承旨姜游,左副承旨任希曾,右副承旨鄭昌順,同副承旨趙載得,記事官尹在醇,假注書鄭日謙,記事官林蓍喆·黃昇源,以次侍立。上具翼善冠·黑團領袍,乘輿出通陽門,命都承旨,讀祭報府,兼濟進前讀訖。仍詣延和門外降輿,立板位祗迎後,命書傳敎曰,禮房承旨,馳詣穆陵奉審以來,各陵一體奉審,禮房承旨,馳詣太廟奉審以來。出榻敎上因詣光明殿殿坐。兼濟請進湯劑。上曰,藥房副提調,持湯劑入侍。出榻敎兼濟進湯劑,上進御訖。上曰,今見同副承旨,追憶故相,故豐原家,再明日遣承旨致祭,祭文製下,而聞自宜寧上來云,入京後致祭。出傳敎上乘輿時,上曰,藥房副提調,持湯劑更爲入侍。出榻敎兼濟再進湯劑。上進御後,兼濟曰,今番增廣,事體莫重,自上雖有俄下備忘記,而中止一節,臣等不敢奉承矣。上曰,其所下敎,意蓋深矣,今聞承宣所奏,宜見莫重,其敎特寢焉。出傳敎還入延和門時,兼濟稟大臣胥命。上曰,大臣勿待命事,遣史官傳諭。出榻敎仍入憶昔窩,午正後遂還內,至通陽門,上聞喝導聲。上曰,臺諫誰也?頤之曰,持平朴俊源,承牌入來矣。上曰,持平朴俊源,永刊仕版。出傳敎上還入大內,諸臣以次退出。
癸巳正月二十九日申時,上御集慶堂。大臣備局堂上,引見入侍時,領議政韓翼謩,左議政金尙喆,右議政元仁孫,行司直趙雲逵,行戶曹判書蔡濟恭,仁陽君李景祜,行司直具善復,兵曹判書具允鈺,刑曹判書李翼元,行司直李章吾,漢城右尹鄭尙淳,吏曹參判尹得養,行副護軍尹泰淵,戶曹參判元義孫,大司憲沈墢,大司諫朴盛源,左副承旨任希曾,假注書鄭日謙,事變假注書白鳳周,記事官林蓍喆·黃昇源,以次進伏。上曰,承旨誰也?仁孫曰,任珣之子也。翼謩等進前問候曰,朝者祗迎時,因副提調所奏,旣進二貼湯劑,臣等私相爲賀,而今日日氣猶寒,勞動過多,一貼湯劑,今方以待矣。上曰,其止之。上曰,備局不入者誰也?希曾曰,張志恒·金相翊,不爲進參矣。上曰,若有臣分,今日下敎之後,焉敢不參?禦將實恙,金相翊所爲,萬萬無狀,永宗僉使除授,其令今夜內赴任,賑政方殷,罔夜赴任,日字令道臣狀聞,刊名縉紳案,永宗僉使金相翊,旣已刊名,光恩副尉,亟施不敍之典,使子焉敢見予。出傳敎上曰,更思之,金相翊補外,其涉寬典,淸州牧遠竄,倍道押付,初下敎勿施。出傳敎上曰,朴俊源□飽則揚飛之意□若此,此亦兩班而然乎?永刊仕版,不足以懲,當日內,放逐江郊,勿復踐都門。出傳敎上曰,今番下敎,所謂□□在擧子乎,在試官乎?皇朝有劉三吾皮古事,此後若有試官容私者,隨現□□現□□勿許淸職。出傳敎上命陵奉審承旨,上來與否知入,賤臣出來,□□□乎。游曰,未及奉審矣。上命讀祭報府後,更令大□□□□官摘奸以來。出傳敎□□先退,諸大臣更請湯劑。上曰,朝者湯劑,予猶□□湯劑中有□茸,則豈可更進乎?翼謩等曰,臣等急於一貼加進,請扶鹿茸更煎以來矣。上曰,然則煎入,可也。上曰,儒臣臺諫,尙不呼望,政院亦喑啞耶?都使令懸之,待儒臣臺諫入來後解之。出傳敎上曰,今日不參者□兩班自□而然,當用一律。出傳敎上曰,諸臺人受由人在外人,一竝遞差,在近畿人削職,右尹鄭尙淳,吏曹參判除授,與參議牌招開政,皆以在京無故人備擬。出傳敎上曰,今者許多侍從,以原在外人苟充首擬,萬萬駭然,當該政官,竝施削職之典,趙錫穆·羅㷜遞差。出傳敎上曰,下諭儒臣,是某某,而在何處耶?皆知入。出傳敎上曰,銓曹無人,兵曹參議洪檢,吏曹參議除授,牌招承批。出傳敎上命奉審承旨入侍,游進伏。游曰,進排官無頉矣,命先退,上命讀畿伯啓本·海伯移轉狀聞後,上曰,仍,前領相所奏,以海西貢物萬□依爲之。今聞海伯狀聞,事勢固然,問于入侍大臣,海西穀事,安□,令道臣□議廟堂,自本道從便區處,以濟飢民。出傳敎上曰,今聞畿□□本□犯若此,以□帖聞之,二石之元犯無疑,而以殺一人二囚,近聞百次刑訊,非審恤之□□□動□不□其年也,今不決折,莫知至何年,如此兩囚皆物故,則是豈欽恤□道,□石以元犯決案□招丁以下缺
上在慶熙宮。停常參□□□韓翼謩,提調具允明,副提調安兼濟啓□□□痰候,何如?寢睡·水刺之節,何如?□□□臣等不任區區憂慮,敢來問安。竝□□□是今年也,追慕萬倍於□□□卿等昨日特命次對,意蓋□□□殿·惠嬪宮,藥房口傳問安。□□□口傳問安。答曰,知道。
□□□。
備忘記,傳于安兼濟曰,□□□是豈孝也?逢□年君弱臣强,是豈孝也?逢今年只拜慶運,是豈孝也?逢今年却肉食茸,是豈孝也?猶有一於此,可謂寒心,況兼五乎?嗟哉,朝鮮諸兩班君子,恪勤其職,輔我邦國。
鄭昌順啓曰,大司諫鄭象仁,掌令成胤儉,持平李福徽·李重馥,獻納李世奭,正言洪樂恒有稟達事,來詣請對矣。
備忘記,今年何年,今日何日?當詣慶運宮,仍拜卽阼堂,世孫當同牌中隨駕,挾輿軍二十名內入直,只入正時,入直隨駕禁軍留營留陣,安徐,皆依三昨,只備堂隨駕,駕轎待令,副駕轎亦安徐。
備忘記,傳于安兼濟曰,此時九卿宜備,前工判趙重晦,仍任前職。
備忘記,傳于沈頤之曰,米百石,錢五十貫,木綿十同納于慶運宮事,分付該曹。
傳于鄭昌順曰,昨日有往來處,禁喧郞廳作門哨官下敎安徐。
以承傳色口傳下敎曰,還宮後,德游堂明禮宮里門內人當賜米,戶房入侍,惠廳米待令事,分付。
傳于姜游曰,諸司預備。
鄭昌順啓曰,卽者議政府錄事來言,領議政韓翼謩以爲,轎前所下敎,莫非臣罪,雖卽就鈇鉞,不足以贖其辜,尙何敢晏然仍冒於揆地乎?走伏金吾門外,恭俟嚴誅,仍納命召,何以爲之?敢稟。
傳曰,安心勿胥命事,遣史官傳諭,仍傳命召。
鄭昌順啓曰,卽者義禁府都事來言,領議政韓翼謩今方待命於金吾門外云,係是大臣去就,敢啓。傳曰,知道。
李宅鎭以禮曹言啓曰,永禧殿酌獻禮三年一稟事,曾已定式矣,今年當次,而聖候方在靜攝中,推擇日子,有不敢循例仰請,何以爲之乎?敢稟。傳曰,聞此予懷萬億,若爲此,歲謁奚稽,更待下敎。
沈頤之以司僕寺內乘,以提調意啓曰,今此動駕時,本寺正例爲進輿差備,而正金夏材以京試官,奉命出去矣,今姑改差,其代卽令該曹口傳差出,以爲進參之地,何如?傳曰,允。
吏曹口傳政事,司僕正李東泰。
李宅鎭以成均館官員,以同知館事大司成意啓曰,今日食堂儒生,一竝停擧,他儒生卽爲勸入事,命下矣。臣等承命馳詣泮宮,今日朝食堂儒生,依聖敎一竝停擧,他儒生卽爲勸入後,仍序齒,設夕食堂,臣等退去之意,敢啓。傳曰,知道。
姜游以兵曹言,啓曰,卽接東道參軍牒報,則御營所授惠化門北邊鷹峯近處體城三間許頹落云,令繕工監爲先把子圍排,分授軍門,急速修築,而把手軍兵,亦令該軍門量宜定送,限修築間各別守直之意,分付,何如?傳曰,允。
姜游以御營廳□□□處體城三聞許頹毁處,急速修築把守□□□令該軍門多數定送,嚴加守直事,自兵曹已爲草記矣。守築則卽當擧行,而今日爲始,本廳將校率領鄕軍二十名,限修築間輪回晝夜守直之意,敢啓,傳曰,知道。
姜游以御營廳·一二所巡廳·左右捕盜廳言啓曰,去夜犯夜人無所捉,敢啓。傳曰,知道。
傳于姜游曰,戶房承旨·諸承旨入侍時,時原任大臣同爲入侍。
癸巳二月初一日午時,上詣明禮宮。擧動入侍時,行都承旨安兼濟,左承旨沈頤之,右承旨李宅鎭,左副承旨姜游,右副承旨鄭昌順,同副承旨趙載得,記事官尹在醇,假注書鄭日謙,記事官林蓍喆·黃昇源,以次侍立。上具翼善冠·黑圓領袍,乘輿出通陽門,詣延和門外。降輿乘駕轎時,兼濟進曰,都提調爲承候待令矣。韓翼謩請進湯劑,上命上之,仍詣慶運宮。上曰,旣下敎,三公·九卿隨入行禮。出駕前下敎上行四拜禮後,仍奉審,還詣板位俯伏,左議政金尙喆,右議政元仁孫等進伏曰,聖躬若是自貶,陟降俯臨,想必憂悶矣。移時後,上入內,諸臣退出。上乘輿還宮時,翼謩進請湯劑,上命止之。上曰,作門哨官·禁喧郞廳記過事。出駕前下敎上曰,禁喧郞廳朴趾慶汰去,作門哨官,過齋戒後,使該營決棍事。出駕前下敎上還入大內,諸臣以次退出。
癸巳二月初一日申時,上御德游堂。諸承旨·時原任大臣同爲入侍時,行都承旨安兼濟,左承旨沈頤之,右承旨李宅鎭,左承旨姜游,右副承旨鄭昌順,同副承旨趙載得,領府事金相福,判府事金陽澤,左議政金尙喆,右議政元仁孫,假注書鄭日謙,記事官李正薰·黃昇源,以次進伏。上命頤之,慶運宮里民率入,諸大臣請進湯劑,上不許,諸大臣率諸承旨免冠待命,上命冠之。相福等曰,不進湯劑,專由誠未格天,一則臣罪,二則臣罪矣,里民進伏齊聲,請進湯劑。上曰,五十載君臨,爾等,今日爲爾等進一貼矣。上曰,藥房提調持湯劑入侍。出榻敎上命賜米各三斗,六十已上加一斗,七十已上加二斗。上曰,藥房提調持湯劑更爲入侍。出榻敎上命大臣·他承旨先退。上曰,求對大臣入侍。出榻敎大司諫鄭象仁,掌令成胤儉,持平李福徽·李重馥,獻納李世奭,正言洪樂恒進伏。所懷曰,慶興府庶民罪人趙榮順,按律處斷宜矣。上曰,旣諭,勿煩。措辭見上又所懷,黑山島庶民罪人金植,依前處分,亟正邦刑,斷不可已也。上曰,予豈爲彼?所重人命,王者用法,必也審心,語雖叵測,心則可恕,卽允其請,以樹紀綱,伊後參酌,意亦有在,不允。措辭見上諸臣以次退出。
上在慶熙宮。停常參·經筵。
藥房提調具允明,副提調安兼濟啓曰,昨日親臨慶運宮,展禮回鑾,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道,近二百年,於今八十,逢三回甲,此年瞻慶運宮,拜卽阼堂,予懷千萬,爲慮衆民,强飮建功,亦爲沖子,氣何暇諭,世孫氣候一樣,待三提調備員入侍。
安兼濟啓曰,同副承旨趙載得,今日不爲仕進,卽爲牌招,何如?傳曰,允。
趙宗鉉以都摠府言啓曰,今日入直內三廳武兼禁軍及軍兵等中日習射,請出標信,傳曰,知道。
備忘記,傳于安兼濟曰,今日海東朝鮮,兩班世界,曰,名曰,淸,慢悔其君,以自謂兩班而然矣,自古太學齒坐目之中官若此,其亦自謂兩班而然也,宣薦若此,京鄕若然,武何異焉,其亦自謂兩班而然也,飽則揚飛,我今以爲兩班而然也,曰,名曰,淸,其亦意倍兩班而然也,噫,已諭,勝國初入杜門洞中,末爲銅商時,何敢曰,兩班,所謂兩班,卽東西班也,亦士夫俗名,則何敢自大自重自足?一則寒心,一則一哂,一則陋矣,雖然予心何消,兩昨兩飮,爲知申而然也,昨日兩飮,爲洞民而然也,恒云一猶過矣,況再乎,於予誠三云,精神索漠,一何至此?昨日何日,而亦飮煎鹿茸於慶運宮,昨日故已却肉,而來復若此,此仲子兩食鵝肉也,朝來興惟,此心何耐,今明兩日,特停鹿茸加入,以表予心,。
備忘記,唐詩云,春寒測測掩重門,古亦春寒,而仲春若此,予則曰,過矣,諺云春風入懷,廈氈溫室猶若此,況北塞乎,予常誦城上風威冷,江中水氣寒,戎衣何日定,敬舞入長安詩,此雖謂冬,春寒甚於冬,昨冬北道襦衣,依例題給乎,問于備局,況此時畿民設粥者尤,若何?興惟及此,何心玉食,令畿伯申飭十六處,其皆着意濟民。
備忘記,傳于沈頤之曰,龍興舊宮,一也,於義宮,依昨日明禮宮例,今日輸納事,分付該曹。
傳于安兼濟曰,昨日民人所見時飮建功,大臣所見時不飮,故如此耶,如此則諸大臣皆將如此乎,如此之時,亦可用堅執乎,駕轎待令,三提調減下,方泰輿等逐之。
備忘記,今日諸臣,其若誠心勸建功,泥首殿前,可也,抑其次闕門,可也,若此之時,若何則若何,其雖兩班,朝鮮君雖衰弱,予何親傳命召,命召令錄事傳焉,令領相任意爲焉,予當詣舊邸,凡諸等事,皆依兩昨例,世孫祇迎安徐,兩班百官其何隨駕,自今日減膳。
安兼濟啓曰,今日擧動時,承旨不可不備員,而右副承旨鄭昌順,以式暇纔已出去,卽爲牌招,何如?傳曰,允。
傳于李宅鎭曰,昨日强飮,故今日欲勉强酬應矣,今日造物,可謂專由都提擧矣,今日造物,在君乎,在臣乎。
傳于安兼濟曰,兩廳首醫掌務官,逐送開陽門外。
備忘記,嗚呼今日朝鮮,兩班已判,君何爲君,昨日擧措,其猶,若何?臣子雖曰,名異,忠孝二也,若此,薜孝亦背親而走乎,旣飮建功,且有此命而若此,此靦其民而然也,若此,將君詣頓首謝過乎,此時朝鮮爲朝鮮乎,噫,器重雖美,過中則僭,今者此擧,豈可使聞於隣國?當付耳目,命召捧納,以存君綱。
備忘記,借問建功,其若有功於君,爲內局都提擧,焉敢若此,昨已飮傳命召,而視問候若尋常,歉其數民自重,須看漢唐末,臣强乎,君强乎,嗚呼,今臣家有八十其親,其亦若此乎,甚矣冥然,今日若此者由誰,甚矣建功也。
備忘記,傳于李宅鎭曰,以鄭昌聖爲都憲,牌招察任。
安兼濟啓曰,左議政金尙喆有稟達事,來詣請對矣。
安兼濟啓曰,諸承旨有稟達事,來詣請對矣。
李鎭宅啓曰,諸玉堂有稟達事,來詣請對矣。
鄭昌順啓曰,兩司諸臣有稟達事,來詣請對矣。
備忘記,書傳旣云以親九族,況其君年八旬乎,暮年欲見,明日,正二品以上宗臣,其令入侍。
傳于安兼濟曰,竝入侍。
趙宗鉉以都摠府言啓曰,入直軍兵等爲中日習射事,標信命下矣,日勢已晚,不得設行之意,敢啓。傳曰,知道。
趙載得以吏曹言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣,侍從臣父年七十人,別單書入之意,敢啓。傳曰,知道。
又以兵批言啓曰,領中樞今方有闕,行判府事金陽澤陞付,判中樞二窠亦爲見闕,輔國知事南泰齊·趙雲逵,依例下批之意,敢啓。傳曰,知道。
有政,吏批,判書李潭進,參判鄭尙淳進,參議洪檢進,同副承旨趙載得進,以金載祿爲執義,郭鎭純爲司諫,柳匡天爲正言,金思穆爲兼司書,金龜柱爲右尹,洪樂命爲敦寧都正,金熤爲兵曹參議,李重祜爲大司成,朴相德爲知經筵,李萬育爲右通禮,沈逵爲禁府都事,朴英秀爲敦寧主簿,尹光星爲氷庫別提,校書正字單柳明均,領議政金相福拜相事承傳,承文都提調領議政金相福。
兵批,參知李東遇入直進,判書具允鈺備局進,參議金熤在外,參判愼爾復病,領府事金陽澤,判府事二單,南泰齊·趙雲逵·金彦國爲晉州監牧官,同知單金德峻,副護軍申思運·金夏材,副司果權德訓,副司正趙載偉。
沈頤之以戶曹言啓曰,觀察使·節度使薦,每於歲首擧行,而堂上有故,限內不得爲之之意,敢啓。傳曰,知道。
李宅鎭以禮曹言啓曰,觀察使·節度使,正月內當爲議薦,而堂上有故,不得爲之之意,敢啓。傳曰,知道。
李宅鎭以禮曹言啓曰,金稙,小科榜目中拔去事,命下矣。分付四館所,司馬榜目中卽爲拔去,而其所受白牌,令吏曹收取燒火,何如?傳曰,允。
趙載得以工曹言啓曰,本曹每於歲首,觀察使·節度使薦爲之,而堂上有故,限內不得議薦之意,敢啓。傳曰,知道。
趙載得以刑曹言啓曰,觀察使·節度使薦,每於歲首擧行,而堂上有故,限內不得爲之之意,敢啓。傳曰,知道。
又以義禁府言啓曰,前承旨姜游特竄嶺南事,命下矣。姜游慶尙道迎日縣遠竄,而以傳敎內辭意,具罪目依例發遣府書吏,押送配所,何如?傳曰,允。
沈頤之以漢城府言啓曰,中官李夢良家,令部官封之事,命下矣。依傳敎,中官李夢良家,令部官封之之意,敢啓。傳曰,旣示申飭,其孤雛特爲安徐。
趙載得以漢城府言啓曰,旣示申飭,其若孤雛,特爲安徐事,命下矣。依傳敎,中官李夢良家,封閉安徐之意,敢啓。傳曰,知道。
趙宗鉉以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
癸巳二月初二日午時,上御集慶堂。諸承旨·時原任大臣·備堂·三司同爲入侍時,行都承旨安兼濟,左承旨沈頤之,右承旨李宅鎭,左副承旨姜游,右副承旨鄭昌順,同副承旨趙載得,判府事金陽澤,左議政金尙喆,右議政元仁孫,知事趙雲逵,行戶曹判書蔡濟恭,行司直具善復,禮曹判書朴相德,仁陽君李景祜,兵曹判書具允鈺,刑曹判書李翼元,吏曹判書李潭,訓鍊都正尹泰淵,吏曹參判鄭向淳,司直徐命善,戶曹參判元義孫,大司憲鄭昌聖,大司諫鄭象仁,掌令成胤儉·金基正,持平李福徽·李重馥,獻納李世奭,正言洪樂恒,校理李敬養·李商舟,副校理南絳老,修撰鄭景仁,副修撰李在學,假注書鄭日謙,記事官李基崧·林蓍喆,以次進伏訖。陽澤等問候,上曰,一樣矣。上曰,身爲承傳色,諸臣入侍,不爲待令,猾宦韓聖圭,當日放逐鄕里,上曰,干尺小豎,放恣無甚,越俸一等,中官李夢良家,令部官封之。以上出傳敎尙喆·仁孫曰,今以群下之罪,至於不進湯劑,下情萬萬惶悚,具允明進伏曰,臣旣承提調減下之命,非獨減下提調也,實是減下內院,臣於減下二字還收之請,冒死入來矣,上曰,卿等止之。大司憲鄭昌聖,大司諫鄭象仁,掌令成胤儉·金基正持乎李福徽·李重馥,獻納李世奭,正言洪樂恒,校理李敬養·李商舟,副校理南絳老,修撰鄭景仁,副修撰李在學所懷,臣等又有區區所懷,敢此仰達矣,大臣之擧措,萬萬寒心,旣已論罪,而以我聖上天地之度,因此一事,過致激惱,連下非常之敎,已非大聖人順應之道,而至於藥院之減下,減膳之傳敎,尤是過中之擧,一竝還寢,是臣等區區之望也,上曰,觀今擧措,强臣日强於下,閹豎日惰於內,今於八旬,其何謂也,心常警戒者,漢唐衰君,其見今日,昨日何拜,今日若此,今已八旬,欲效九十衛武,則予何自隕,而今則追慕亘中,仰謝而然也,曾已諭,可從者從,不可從者不從,以外面觀之,則有若因一大臣爲此,而然不可使聞於隣國也,其於內局,雖慷慨而下敎,無國則已,旣有國則一刻豈無內局乎,此二事不可不强從者,具二下敎,特寢焉,又曰,臣居保護之任,嘗藥之義甚重,而旣承勿胥命之敎,則診候進湯,一時爲急,而不此之思,但守執拗之見,致有激惱之擧,揆以分義事體,萬萬寒心,不可以大官有所容恕,請領議政韓翼謩,爲先削奪官爵,門外出送,上曰,今日曰有臺閣,依啓。大司憲鄭昌聖,大司諫鄭象仁·掌令成胤儉·金基正,持平李福徽·李重馥,獻納李世奭,正言洪樂恒曰,請慶興府定配庶民罪人趙榮順按律處斷,上曰,已諭,勿煩。措辭見上又曰,請黑山島庶民罪人金稙依前處分,亟正邦刑,上曰,勿煩。措辭見上大司憲鄭昌聖,掌令成胤儉,金基正,持平李福徽。
癸巳二月初二日未時,上御集慶堂。藥房入診入侍時,提調具允明,副提調安兼濟,記事官尹在醇·李基崧·黃昇源,醫官方泰輿·鄭允協·慶絢·金孝儉·方孝民·李長周,以次進伏訖。允明曰,夜間聖體,若何?上曰,一樣矣,今日之欲飮,爲右相與戶判也,前旣有言則予何不踐,自此以後,予當飮之矣,允明曰,下情不勝慶忭,臣當揭版矣,兼濟曰,提調之言誠好矣,允明奉進湯劑,上進御,命書傳敎曰,金判付事爲內局都提調。出傳敎允明請診候,上曰,兩廳首醫診察,泰輿診脈後,退伏奏曰,脈候左右三部度數調均,滑體一樣矣,允協曰,脾胃脈候差勝後一樣矣,上曰,提調出而煎湯劑以來,允明出,上命書傳敎曰,金領府事拜領相,政官牌招開政下批。出傳敎命讀公事,命書傳敎曰,今聞江原道臣放未放啓本,未放中有可稟者,求對以稟,其放者卽爲擧行事,先爲分付。出傳敎又命書傳敎曰,今聞關西道臣放未放狀聞,其放者,依啓聞卽爲擧行事,先爲分付,其稟中李京賢,關係倫常,特仍,千鍾所犯,雖不輕,比諸京賢,猶有差等,特放事一體分付,未放中可稟者,亦爲持稟事,分付該曹。出傳敎上曰,藥房提調持湯劑更爲入侍。出下敎都提調金陽澤及允明,奉湯劑進伏,陽澤曰,聖候,若何?上曰,一樣矣,陽澤奉進湯劑,上進御,允明曰,臣等俄以揭版事仰達矣,將奉御製揭版焉,上曰,予豈食言?必踐言矣,陽澤曰,前日右相與戶判,只奉敎而未承文字,故或有湯劑不進御之時,今番則奉承文字,當識喜於內局矣,上命書君悶臣欣是可異,何由至此踐其言之局,仍敎曰,諸臣賡韻,揭版於內局,陽澤曰,諸臣之賡韻,不可盡刊,當又奉承王世孫詩,以爲揭版,內局三提調詩,亦爲刊揭,似好矣,上曰,依爲之,允明曰,然則王世孫詩,同刊於御製一板,而只低一字而刊揭則似好矣,上曰,依爲之,允明曰,又奉御製小序則尤好矣,上曰,置之,諸臣以次退出。
上在慶熙宮。停常參·經筵。
藥房都提調金陽澤,提調具允明,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,悶夜長氣一樣,待敎入侍。
中宮殿·惠嬪宮,藥房口傳問安。答曰,知道。
李宅鎭啓曰,卽者檢閱黃昇源,以其親病陳疏徑出,原疏纔已捧入矣,所當直捧禁推傳旨,而此與無端徑出有異,推考警責,奉敎李正薰,待敎李基崧,竝卽牌招,以爲推移入直,何如?傳曰,允。
備忘記,夜興惟,奉朝賀貞敬夫人,卽故申領相同氣,而己卯嘉禮時見也,今當興懷,衣資食物,特爲顧助,元相若有子,卽都尉貴主曾孫也,令銓曹特爲錄用,以志喜於貞敬夫人。
備忘記,故判書元景淳母,卽坤殿外祖母也,追憶國舅,令該曹衣資食物顧助,以表予意。
備忘記,若欲知八旬其君心,須看昨日强飮建功,此守固心意也,建功猶若此,況政令乎。
傳于李宅鎭曰,內局入侍,宗臣判敦寧李益炡,同爲入侍。
備忘記,予自幼予心,述編旣云,而中年益勉,食色於人大者,而以理覺也,若楚越,況暮年心若片氷,雖食色欲,若然也,況政令乎,須看近五十年事爲,能守者固若金亦若石,亦見今年擧措,可見予心,噫受大成廣運,其若沁沁泄泄,豈特自恧於衛,噫八旬暮年,豈欺心也哉,昨日聞建功下敎,卽進二貼,卽踐其言意也,建功今若爲造物,此豈予自欺心,嗟哉海東臣僚士庶,咸知八旬其君固心,精白一心,以下敎信若四時,輔我邦國。
傳于李宅鎭曰,內局入侍。
李宅鎭以弘文館言啓曰,新除授應敎洪相簡,卽爲牌招察任,何如?傳曰,允。
傳于趙載得曰,御史入來與否,斯速知入,知來者若遲滯,則當高陽充軍,卽速知奏,御史入來江郊,則開陽門·西小門留門,使之入來。
備忘記,予於畿甸,夙宵憧憧,聞今日江郊,何以入睡,旣命留門,卽爲復命事,分付。
傳于趙載得曰,御史肅拜,置之,承旨與御史卽爲詣閤。
備忘記,應敎傳旨踏下,政官牌招開政差代,待開門牌招議謚。
吏批,有政,判書李潭進,參判鄭尙淳進,參議洪檢式暇,右副承旨鄭昌順進,以成胤儉爲執義,李澤遂爲應敎,金致顯爲說書,李秀得爲刑曹參判,鄭彦暹爲掌令,沈鉀爲尙衣直長,南玄老爲長湍府使,徐存修爲繕工假監役,全春君堦今加綏德。
兵批,無政事。
鄭昌順以義禁府言啓曰,前執義金載祿卽其地投畀事,擧條啓下矣。金載祿忠淸道保寧地投畀,而以擧條內辭意,具罪目依例發遣府羅將,仍令卽其地押付之意,敢啓。傳曰,知道。
又以義禁府言啓曰,前司諫李晉圭嶺沿定配事,擧條啓下矣。李晉圭慶尙道盈德縣定配,而時在京畿楊州地,以擧條內辭意,具罪目依例發遣府羅將,自楊州執捉,仍令押送配所,何如?傳曰,允。
又以義禁府言啓曰,猾宦韓聖揆,當日內放逐鄕里事,命下矣。依傳敎卽爲放逐鄕里之意,敢啓。傳曰,知道。
趙宗鉉以訓鍊都監·一二所巡廳,左右捕盜廳言啓曰,去夜無犯夜人所捉之意,敢啓。傳曰,知道。
領議政金相福箚曰,伏以,寶算方躋於八旬,聖志益勵於五紀,大德攸孚,治化冞隆,政宜愼簡輔相,以資協贊,而首相之任,尤爲重焉,則以臣而處於此任,豈不有駭於具瞻乎,臣卽一癃痼之物耳,其形狀之奇怪,庶蒙聖明之俯燭,而焦遑之餘,諸症頓添,昨日諸臣求對,臣獨偃伏狀第,未效微忱,若昧分義,惟俟譴何,乃於此際,忽伏奉重拜之命,誠不勝驚惶之至,臣之貞疾,已過半年,比初豈曰,無減,而言語尙覺不便右手麻木,不能探物,在臂牽痛,不能運用,半身有似傾側,眩暈如墮煙霧,階級登降,若將顚仆,脚膝跳動,是謂筋惕,加以血燥心虛,通宵未寐,凡此諸症,俱屬危惡,西樞散秩,猶不勝任,退休至願,結在心曲,方欲得間陳乞,以冀聖明之垂憐,而百相重任復及,臣身之才具力量,已試蔑效之狀,姑置勿論,癃痼之已成難醫,精力之無復餘地,如右所陳,則雖欲出而暫膺,備員鼎席,其可得乎,臣苟有一分可强之勢,而故爲是支離猥褻之言,以仰瀆於崇嚴之聽,則其誰欺乎,臣何敢也。伏乞聖慈,哀之憐之,亟賜鐫免,俾延殘喘,獲蒙天地生成之澤焉,臣不勝涕泣祈懇之至。取進止。答曰,省箚具悉卿懇。昨日重卜,意蓋深矣,大官服胘,豈比於庶僚奔走乎,臥閤論道,自有古事,卿須安心勿辭謝命,於今已有左右相,量力赴朝堂,共濟時艱焉。
檢閱黃昇源疏曰,伏以,臣偏母素抱勞瘁之疾,沈淹床第,已有年所,忽自日前,重添感冒,寒熱迭升,氣息喘急,食飮都廢,眞元澌綴,舊恙已痼於積祟,新症復劇於失宜,雜試藥餌,少無減勢,臣退自筵席,得接家報,焦迫煎灼,無以爲心也,玆敢冒控短章,徑出禁門。伏乞天地父母,俯垂諒察,亟命鐫削臣職名,俾便救護,仍治臣擅離之罪,以肅朝綱,千萬幸甚,答曰,省疏具悉。爾其勿辭護焉。
癸巳二月初三日辰時,上御集慶堂。藥房入診,宗臣·判敦寧同爲入侍時,都提調金陽澤,提調具允明,副提調安兼濟,記事官尹在醇·林蓍喆·黃昇源,醫官方泰輿·鄭允協·慶絢·金孝儉·金世衍·康命徽,海運君槤,海溪君,密安君焍,鶴城君楡,全恩君墩,原溪君,順悌君炟,樂林君埏,河南君垙,全春君堦,安昌君燝,安川君烓,光興君橏,鶴林君焴,雲南君榗,安南君,雲山君楢,密春君焌,安恩君,西春君爗,西溪君熠,判敦寧李益炡,以次進伏訖。陽澤曰,夜間聖體,若何?上曰,一樣矣,陽澤曰,寢睡·水刺之節,何如?上曰,亦一樣矣,陽澤奉進湯劑,上曰,內局三提調之賡韻,已揭版乎,右相與戶判之言,予始覺得,而雖欲飮之,厭進之症則果難抑矣,仍爲進御,陽澤請診候,上曰,今日方會諸宗賜饌,卿等待下敎入來,診候置之,陽澤等退出,上曰,詣臺臺臣入侍。出下敎大司憲鄭昌聖,大司諫鄭象仁,司諫郭鎭純,掌令成胤儉·金基正,持乎李福徽·李重馥,獻納李世奭,校理李敬養·李商舟,副校理南絳老,正言洪樂恒,修撰鄭景仁,副修撰李在學進伏啓曰,身居保護之任,嘗藥之義甚重,旣承勿胥命之敎,則診候進湯,一時爲急,而不此之思,但守執拗之見,致有激惱之擧,揆以分義事體,萬萬寒心,不可削黜而止,請門黜罪人韓翼謩中道付處,上曰,曾已諭,可從者從,不從者靳,卽予素心,豈特此也,頃者莫重顧視,不應須敎有命,公然請寢,噫八旬行素,古豈有之,而不請薑桂,遽減鹿茸,此前後執拗而然,雖然器重則已知無他,亦諒,昨日卽諭,以存國體,爲先二字,予已諒矣,若允此請,豈置再次元輔之意乎,況二年元輔,景像亦宜顧也,國法已伸,亟停勿煩。出擧條昌聖·象仁等將合啓,上曰,只擧下端,昌聖·象仁等所啓,請慶興府定配庶民罪人趙榮順按律處斷。措辭見上上曰,已諭,勿煩。出擧條又所啓,請黑山島庶民罪人金稙依前處分,亟正邦刑。措辭見上上曰,此可謂奇怪,不可以人類比之,其勿復煩。出擧條昌聖等所啓,請黑山島爲奴罪人五得依律處斷。措辭見上上曰,勿煩。出擧條又所啓,請還寢張翼標島配之命,依律處斷。措辭見上上曰,勿煩。出擧條又所啓,新除授執義金載祿時在忠淸道保寧地,請斯速乘馹上來事,下諭,上曰,旣非鄕居,今者請諭,事體寒心,其何下諭,卽其地投畀。出擧條又所啓,臣等本以無似,冒沒行公,而俄者適因新僚之在外,循例請諭矣,及承聖批,以事體寒心爲敎,臣等瞿然慙恧,不可冒據於職次,請命遞斥臣等之職,上曰,事體寒心,蓋指載祿,以此撕捱,無乃太過,勿辭,亦勿退待,出擧條象仁等所啓,請大靜縣爲奴罪人仲義依律處斷。措辭見上上曰,勿煩。出擧條又所啓,請黑山島爲奴罪人五得依律處斷。措辭見上上曰,勿煩。出擧條人所啓,新除授正言柳匡天,時在全羅道淳昌地,請斯速乘馹上來事,下諭,上曰,依啓。出擧條昌聖·象仁·敬養等退,上曰,健元陵參奉李昌會入侍。出下敎昌會進伏,上曰,爾年幾何,昌會曰,四十四矣,上曰,曾已小祥乎,昌會曰,未也,上曰,見今番大小科乎,昌會曰,只見大科矣,上曰,登科而思爾祖善事予也,爾父登科,未幾而作故,予甚嗟惜焉,昌會退,上曰,宗臣就坐焉,諸宗臣就坐後,上曰,諸宗之零替,莫甚於近來,而予又衰暮,故今日召見,卿等方欲賜饌矣,判敦寧則以故宗臣之子,故亦爲召見矣,槤曰,臣等則蒙恩,而未伸下情,不勝抑鬱矣,上曰,今日召見之意,非爲此也,命書傳敎曰,追憶昔年,予懷曷極,其時檜原君以門長入侍,時年九十二,而曰,以進上歌獻歌,尙今思焉,其孫今日,亦以門長入侍,予懷益萬倍,祭文製下,判敦寧其命同入,思其父而然也,見其子而豈無表意,況爲國忠心,可質彼蒼,一體祭文製下,令禮官當日致祭。出傳敎益炡曰,丁未年正月望日暎花堂賜饌,怳然若昨日事矣,今日又承賜饌之敎,繼有命禮官致祭先臣之擧,臣不勝惶感矣,上曰,暎花堂入侍時人,今有幾人入來,槤曰,臣與海溪君,密安君,鶴城君,全恩君,原溪君,光興君,西溪君矣,上命書傳敎曰,嗚呼今予此擧,意蓋深矣,其問頃年予年三十四歲時,春塘入侍人,只有海運君槤,海溪君,密安君焍,鶴城君楡,全恩君墩,原溪君,光興君橏,西溪君熠八人,各賜虎皮一令親受。出傳敎上曰,注書出而分付,使戶曹郞廳待令虎皮焉,賤臣出而復入,上問諸宗臣子姓幾人,諸宗臣以次起對有無,俄而宣饌,益炡曰,光興君有懷云,而不食宣饌矣,上曰,有何所懷,橏曰,毓祥宮封陵一節矣,上曰,已諭於儒疏,而諸宗似不知也,墩曰,光興所奏,卽臣等之情也,上曰,勿復言也,今日之召,非爲此也,楡曰,今年之慶,卽八域臣民之所同慶也,兼濟曰,非但宗臣之情如此,三道儒生方又陳章矣,上命書傳敎曰,今聞稱以三道儒生陳章云,旣敷心下敎之後,若此士習豈若此?疏頭·製疏·寫疏·疏色,竝停擧。出傳敎益炡曰,昨年譜略修正時,賞典有遺漏者矣,上曰,誰也?益炡曰,校正官全春君·雲南君及忠義二人矣,命書傳敎曰,昨年譜略修正時賞典中,校正官忠義遺漏云,校正官全春君堦,雲南君榗竝加貿,忠義二人依例相當職除授。出傳敎上曰,耆社新入人圖像,亦皆模出耶,益炡曰,昨今年入耆社人,至於九員,一體成出,添附於舊帖乎,上曰,依爲之,上曰,注書出去,戶郞待令,虎皮與否問知,如已待令,使之持入,賤臣·在醇復命奏曰,已待令,故使戶曹郞廳持入事,分付矣,上曰,注書頒給虎皮,予之同甲則仍爲蒙虎皮而歸家焉,楡曰,大道中蒙虎皮則有駭所見,而殿下旣命蒙之,臣當蒙皮而出開陽門矣,諸臣以次退出。
癸巳二月初三日未時,上御集慶堂。坐直承旨入侍時,右副承旨鄭昌順,假注書鄭日謙,記事官李基崧·林蓍喆,以次進伏訖。上曰,儒臣持問答入侍事。出榻敎賤臣承命出來偕入,校理南絳老,修撰鄭景仁進伏,絳老讀問答二篇,上曰,下番讀之,景仁讀三篇訖,上曰,承史讀之,昌順·日謙·基崧·蓍喆讀訖,諸臣以次退出。
癸巳二月初三日申時,上御集慶堂。藥房入診入侍時,都提調金陽澤,提調具允明,副提調安兼濟,記事官尹在醇·李基崧·林蓍喆,醫官方泰輿·鄭允協·慶絢·金孝儉·金世衍·康命徽,以次進伏訖。陽澤曰,移時酬應,聖體若伺,上曰,一樣矣,陽澤奉進湯劑,上曰,今後則進御外無他道矣,仍爲進御,陽澤曰,明日當依例煎待矣,上曰,依爲之,諸臣以次退出。
癸巳二月初三日二更五點,上御集慶堂。御史入侍時,同副承旨趙載得,假注書鄭日謙,記事官李基崧,林蓍喆,御史林得浩,以次進伏訖。上曰,書啓修來乎,得浩曰,今夕抵江郊,罔夜修正,明朝將復命矣,俄伏聞留門入來之命,蒼黃馳入,故未及正書,以草書啓持入矣,上曰,草本何妨乎,得浩讀奏至通津,上曰,其所爲贓,亦不大叚矣,得浩曰,大抵其人治績,專委於吏手,故事皆昏謬,以至於此矣,上曰,今聞御史來近,留門入來,意蓋爲民,憧憧之中見御史,予若見十二郡民,本書啓令御史精書,當下該曹,而旣令讀奏,何待正本?南陽府使李邦一處義,予今初聞,富平府使尹心緯,其可謂居一牲邑,而賑政未畢,待畢賑當下敎,而通津府使姜百能段,聞封庫先爲嚴問己聞心贓,而今聞御史所奏,不可以人類數之,此何待畢賑,巨濟府限己身充軍,長湍府使具世溫段,賑政雖無欠,其中萬萬無據者,今聞御史書啓及所奏,民皆願去云,而頃者開留未捧狀聞處分後,其後道臣,雖爲民面奏,而聞相臣所奏,民皆來訴云,故意謂惜去仍任,聞此此非民也,是渠之囑也,以此觀也,卽一阿大夫,亦有永宗,何憚臨陣易將,況摠戎廳草記聞之,雖因飢饉,此亦儱侗中一事,罷黜,其代令該曹今日政卽爲擇差,待開門給馬下送,其他守令·邊將,其皆着實賑政,亦無疵政,而當待賑政勤慢,此書啓啓下該曹,留待末梢,嗚呼八旬暮年,夙宵憧憧者,畿甸賑政,而頃者恤四民時見也,前則此等之時,流丐遍滿京中,今番無此,心甚訝之,今聞書啓,亦問御史,專由乎輔相開奏施惠,使民賴安而然,庶可弛心,雖然亦專在於其君一心操捨,況賑政未畢,麥農何知,興惟及此,嗚呼賑政告訖,兩麥告登,然後心可少舒,此後賑政勤慢,惟在道臣,而今聞御史所奏,纖悉區劃,亦能操切云,予用嘉之,益勉此心,毋負廈氈憧憧之心事,使政院下諭道臣。出傳敎上曰,長湍府使旣已下敎,令該曹卽爲口傳備擬擇差。出傳敎上曰,忠淸監司放未放狀聞中,其放者依狀請施行事,卽爲分付,其稟中李陽復仍,餘皆特放事,一體分付,未放中可以稟者,登對以奏,三道放未放皆已來,彼道放此道未放者,一體以放事,亦爲分付。出傳敎上曰,成胤儉代,掌令望卽爲擬入。出傳敎應敎洪相簡違牌傳旨捧入後,上曰,其聞果實恙云,而年少之人,一時承牌,其何難也,而若是違牌,分義寒心,今雖若此,況莫重議謚,亦焉敢稽滯,只推,更爲牌招,其令今日內議謚。出傳敎諸臣以次退出。
上在慶熙宮。停常參·經筵。
藥房都提調金陽澤,提調具允明,副提調安兼濟啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,其欲踐其言,誠苦誠苦,而强飮一貼猶苦,況再貼乎,誠悶誠悶,而建功若自爲造物,雖百內局萬建功,其將,若何?戶判應製,嘉其誠,雖命批,以予心悶,夙夜冀建功,自爲造物也,已茶飮,氣何暇諭,待敎入侍。
中宮殿·惠嬪宮,藥房口傳問安。答曰,知道。
傳于趙載得曰,下敎之下,焉敢若是,雖酉時,議謚後當次對矣。
又傳曰,下敎之後,如是駭然,弘文館書吏,爲先懸之,今日若不議謚,則李彦衡當海島矣。
傳于趙宗鉉曰,今見備堂單子,閔百興不爲入來,欲與金相翊同之乎,卽令使之入來。
傳于趙載得曰,政官牌招開政,舍人差出。
備忘記,昔衛武九十,令誦抑詩,嗟哉今予八旬,豈可沁沁泄泄,朝鮮大小臣工,咸須知悉。
有政,吏批,判書李潭進,參判鄭尙淳進,參議洪檢式暇,左副承旨趙宗鉉進,以金履禧爲輔德,趙明鼎爲右參贊·右賓客,崔夢嵒爲宗簿正,金載天爲司成,洪彬爲相禮,金弘道爲司宰主簿,金樂賢爲造紙別提,李璡爲禮賓奉事,宋煥翼爲監役,李爲檢詳。
兵批,無政事。
傳于趙宗鉉曰,議謚後內局次對詣閤,謚望次對承旨持入。
趙載得啓曰,卽者宗廟署郞廳來言,明日春奉審時,提調一員當爲進參,而都提調未差,提調李福源身病,不得進參云,合有變通之道,何以爲之?敢稟。傳曰,提調許解,卽爲擬入。
吏批,鄭尙淳爲宗廟提調。
趙宗鉉啓曰,大臣·備局堂上,依下敎來待矣。
傳于趙宗鉉曰,內局次對詣閤。
備忘記,今於建功,旣已踐言,其何二也,而今日追憶此年朱明御詩,亦憶昔年侍奉,建功雖飮,誠楚越,千乘於予,誠浮雲,心雖若此,其猶欲效衛武,欲自勉於今,頭戴帽身着袍者,孰敢用謀,孰敢强嫌,孰敢自便也哉。
安兼濟以吏曹言啓曰,宗簿寺正金履禧除授後過限未肅拜,造紙署別提秦處謙受由過限未上來,竝依例改差,何如?傳曰,允。
趙宗鉉以兵曹言啓曰,僉知中樞府事鄭擇素患痰癖之症,猝然添劇,無望供職,呈狀乞遞,西樞雖是閑局,不可强令察任,今姑改差,何如?傳曰,允。
鄭昌順以義禁府言啓曰,時囚罪人姜百能巨濟府限己身充軍事,承傳啓下矣。以承傳內辭意,具罪目依例發遣府書吏,押送配所之意,敢啓。傳曰,知道。
又以義禁府言啓曰,忠淸監司狀啓據刑曹粘目內,丹陽前郡守吳璹,泰安前前郡守趙榮儉等依本府處之事,令該府嚴問口招後,持供登對以奏事判下矣,吳璹今方待命於本府,卽爲拿囚,趙榮儉以訓戎僉使,時在任所,依例發遣府書吏,交代後拿來,何如?傳曰,允。
鄭昌順以刑曹言啓曰,在前捕校犯科者,自本曹推捉,則渠自納符於該廳而來現者,卽其例也,日昨民訴以爲,捕校因其私怨,稱以譏捕,私施酷杖,幾至死境云,故本曹査問諸證,審視傷處後,推捉其捕校,則捕將張志恒,謂以捕校身佩通符,不惟不送,本事未究竟之前,被打人反被結縛,尤極驚怪,當該捕校更爲捉來,則張志恒多發校卒,突入曹門之內,所捉捕校,任自奪去,發捕刑差,結縛亂打,此實前古所未有之事,捕校雖有通符,解符惟閱,自是法例,則獨於今番,堅執不送,已是意外,被打人之反爲結縛,校卒輩之作挐曹門,尤益駭怪,此而置之,則法曹將不得爲法曹,而凡係捕屬,雖有所犯,亦將任其自恣而莫敢誰何,無辜殘民,亦何以措手足乎,此路一開,後弊難防,當該捕將推考警責,校卒輩竝依法典推治,何如?傳曰,聞極駭然,依爲之。
趙宗鉉以禁衛營一二所巡廳·左右捕廳言啓曰,去夜犯夜人無所捉之意,敢啓。傳曰,知道。
癸巳二月初四日辰時,上御集慶堂。藥房入診入侍時,都提調金陽澤,提調具允明,副提調安兼濟,記事官尹在醇·李基崧·林蓍喆,醫官方泰輿·鄭允協·慶絢·金孝儉·李翊臣·李長周,以次進伏訖。陽澤曰,·夜間聖體若何·上曰,一樣矣,陽澤曰,寢睡·水刺之節,亦何如?上曰,亦一樣矣,命書傳敎曰,聞明日奉審有所思,立幅修補,卽是儉德,而前則一立中刻片修補,非特所見寒心,餘席用於何處?其後於席,必也修補全立事下敎,而今思焉者,於帳曰,以色渝修補,片幅前後色,異於榻中,强以執頉,至有權案之擧,此等處其宜詳審者,自今番俾無此弊事,分付本署。出傳敎陽澤奉進湯劑,上進御,陽澤請診候,上曰,兩廳首醫診察,泰輿診脈後,退伏奏曰,脈候左右三部度數調均,脾胃脈候差勝,亦一樣矣,允協曰,滑體與脾胃脈候一樣矣,上曰,賡韻詩盡來乎,兼濟曰,盡來矣,上曰,今方廟謨,卿等待下敎入來也,諸臣姑退,上曰,藥房提調持湯劑更爲入侍。出下敎陽澤等奉湯劑進伏,上曰,內局提調,必以正卿爲之乎,陽澤曰,該各司提調則參判亦爲之,而至於內局,則正卿必爲之矣,命書傳敎曰,內局提調有闕代,吏判爲提調。出傳敎陽澤奉進湯劑,上進御,陽澤先退,命讀咸鏡監司歲饌啓本,命書傳敎曰,今聞北道歲饌啓本,年百歲者至於七人,可謂稀有,依他道例,歲饌加給事,因諭,百歲之人,何待更聞?今日內令該曹口傳加資下批,此後雖有啓聞,其勿加施。出傳敎諸臣以次退出。
癸巳二月初四日午時,上御集慶堂。大臣·備局堂上引見入侍時,左議政金尙喆,右議政元仁孫,判府事趙雲逵,行戶曹判書蔡濟恭,行司直鄭弘淳·具善復,禮曹判書朴相德,仁陽君李景祜,司直李章吾,兵曹判書具允鈺,刑曹判書李翼元,吏曹判書李潭,行副護軍尹泰淵,吏曹參判鄭尙淳,大司成李重祜,司直徐命善,戶曹參判元義孫,大司憲鄭昌聖,大司諫鄭象仁,執義成胤儉,司諫郭鎭純,掌令鄭彦暹·金基正,持平李福徽·李重馥,獻納李世奭,正言洪樂恒,校理李商舟,左副承旨趙宗鉉,假注書鄭日謙,事變假注書白鳳周,記事官李基崧·林蓍喆,以次進伏,上命宗鉉讀奉朝賀元景夏謚號望,上曰,元奉朝賀謚號,則忠文外無可合者,上曰,昨聞御史所奏,畿甸能無流丐之多,是可喜也,尙喆曰,上敎勤懇,故爲字牧者,不敢放心,上曰,今聞湖西道臣壽職啓本,至於一千八百餘人之多,可謂異常,其中亦有百歲年者十四人,皆令該曹今日內口傳下批,其中一人名,以甲戌年則九十,必是冒年,更爲査問後下批。出傳敎上曰,全羅右水使,其令今日辭朝。出傳敎尙喆曰,近以科場事,飭敎連下,今番當有實效,而但衛所分軍之必以鄕軍定送於試場者,法意有在,近或以京軍換入,奸弊多端,辭說紛紜,誠亦萬萬寒心,今此大小科,若有此弊之現發者,則幻弄之部將,重律嚴繩,不能察飭之試官,亦難免重勘之意,出擧條各別申飭,何如?上曰,所奏誠是,依爲之,今科其若復前,當該分軍部將,海島充軍,當該監察,施以科場用情之律,試官其亦重繩事,一體嚴飭,尙喆曰,守禦使鄭弘淳,聞其親山緬禮期在不遠,而方帶將符,不得任自請由云,此與他故有異,使之往來,而所佩密符,何以爲之乎?上曰,仍佩往來,可也,濟恭曰,往在甲申年,度支請得關西稅米一萬石,而其時判書,擇本曹算員中最稱幹事人李英翰爲名者,使之下送本道,作錢以來,而當初元數三萬兩內,二萬三千兩,先爲上納,其餘七千兩,英翰稱以散給於江界銀店,從當鱗次收捧以納云,而一年二年,終無分錢來納之事,渠則長留關西,不爲現身者,洽爲十年矣,前後本曹判堂,意其或有收煞之道,每每關飭本道而上矣,前判堂,昨冬發關本道,若於歲前未能準納,則直令看枷上送,日昨自江界府依關辭枷送臣曹,而聞其實狀,則所謂散給店漢者,未知其數果,何如?而店漢或逃或故,今則雖一分錢,萬無徵捧之路云矣,七千兩錢貨,固爲不些,而度支雖失此數,猶可以爲度支,若國法不施,人不畏憚,則於是乎眞不可以爲度支矣,臣意則如此之類,決不可不快施一律,使知國有法,然後庶可爲懲後之道,故仰達矣,上曰,大臣之意,何如?左議政金尙喆曰,戶曹所奏,國法誠然矣,右議政元仁孫曰,七千兩公貨之公然散盡,而尙不備納,嚴懲杜後,斷不可已矣,上曰,若不懲一勵百,國法將何施,然大霈之餘,勿拘日次,嚴刑三次後,黑山島勿限年定配,尙喆曰,算員李英翰罪狀,度支之臣,旣以論奏,有此處分,則其時戶判,難免不善擇送之責,罷職,何如?上曰,依爲之。以上出擧條前戶曹判書具允明罷職事。出榻敎仁孫曰,畿甸御史廉察賑邑,才已復命矣,當初朝家之成給八百張空名帖者,專爲賑資,而今則賑政方始,空名帖作穀數爻,修成冊報備局之意,自備局俄已發關畿營,而空名帖分給賑邑之際,不拘顔私,隨邑之大小,酌量均給,然後可有實效,作穀之際,長官如或犯手於帖文,則實非朝家爲民成給之意,如此而現發,則當筵稟重繩,以此出擧條申飭,何如?上曰,所奏誠是,依爲之,濟恭曰,見今度支形勢,舊捧罄渴,新捧未及,凡干經用,實有苟簡之慮,關西稅收米,自是本曹所管,至於別餉庫,亦一外府,在前如此之時,多有取用之例,今亦下詢大臣,量宜區劃,恐是不可已之事,故敢此仰達矣,上曰,大臣之意,何如?左議政金尙喆曰,俄與僚相已有相議,而今年地部,不可不預爲顧念,稅收米一萬石,別餉庫錢二萬兩,木二百同,拔例劃給,似好矣,上曰,依爲之,右議政元仁孫曰,稅收米,朝家旣劃給度支,而非但目今度支事勢之切悶,以穀作錢之際,中間亦不無弊端,年前關西還穀之作錢者,方在賑廳,自賑廳稅米代錢三萬兩,移送度支,度支所劃米萬石,則自賑廳句管,年年取耗,似甚便好矣,上曰,好矣,依爲之,弘淳曰,南漢北門外面虹霓,東邊石築蹲圮,將有傾陷之慮,待春和當爲狀聞修改,而解凍之際,若或頹陷,則竝與門樓材瓦而棄失可慮,及此凍土未融,先就門樓,撤毁以置似好,而不敢擅便,敢此仰達矣,上曰,依爲之。出擧條尙喆·仁孫曰,臣等頃日罪人金稙之不同請討,與原任固無所異,宜以一箚,仰冀衷懇,而未及言他,至今惶悚,上曰,今者所辭過中,卿須安心焉,大司憲鄭昌聖·大司諫鄭象仁,執義成胤儉,司諫郭鎭純,應敎李澤遂,掌令鄭彦暹·金基正,持平李福徽,李重馥,獻納李世奭,校理李敬養·李商舟,副校理南絳老,正言洪樂恒,修撰鄭景仁,副修撰李在學曰,身居保護之任,嘗藥之義甚重,旣承勿胥命之敎,則診候進湯,一時爲急,而不此之思,但守執拗之見,終無承應之意,揆以分義,事體萬萬寒心,不可削黜而止,請削黜罪人韓翼謩中道付處,上曰,昨已諭,皆由於執滯而然,今者所爭,可謂執法,而初請卽允,意亦在焉,今者此請,予則曰,過矣,亟停勿煩,大司憲鄭昌聖,大司諫鄭象仁,執義成胤儉,司諫郭鎭純,掌令鄭彦暹,金基正,持平李福徽·李重馥,獻納李世奭,正言洪樂恒曰,請慶興府定配庶民罪人趙榮順按律處斷,上曰,已諭勿煩。措辭見上又曰,請黑山島庶民罪人金稙依前處分,亟正邦刑,上曰,勿煩。措辭見上大司憲鄭昌聖,執義成胤儉,掌令鄭彦暹,金基正,持平李福徽·李重馥曰,請黑山島爲奴罪人五得依律處斷,上曰,勿煩,又曰,請還寢張翼標島配之命,上曰,勿煩。以上措辭見上大司諫鄭象仁,司諫郭鎭純,獻納李世奭,正言洪樂恒曰,請大靜縣爲奴罪人仲義處斷,上曰,勿煩,又曰,請黑山島爲奴罪人五得依律處斷,上曰,勿煩。以上措辭見上諸臣以次退出。
上在慶熙宮。停常參·經筵。
午時,日暈。
藥房都提調金陽澤,提調李潭,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,予則一樣,待敎入侍。
中宮殿·惠嬪宮,藥房口傳問安。答曰,知道。
李宅鎭以都摠府言啓曰,今日入直內三廳武兼禁軍及軍兵算,當爲中日習射,而宗廟春奉審相値,不得爲之之意,敢啓。傳曰,知道。
沈頤之啓曰,右尹金龜柱除拜後過三日,不。
出肅,依定式推考警責,仍卽牌招察任,何如?傳曰,允。
傳于沈頤之曰,內局入侍儒臣,持問答同爲入侍。
備忘記,內乘宣傳官春等試射時,南宣傳官尹守儉,五巡十矢居首,八旬初見,其涉可嘉,況是誰孫,昔年興政堂入侍龍虎將尹慤玄孫也,予心一倍,直赴殿試,軍職林世載片箭二中,依例加資。
有政,吏批,判書李潭進,參判鄭尙淳式暇,參議洪檢進,左副承旨李宅鎭進,以李澤遂爲兼輔德,李商舟爲兼文學,尹得聖爲同義禁,張錫觀爲英陵參奉,趙載則爲典獄參奉,李英祖爲繕工假監役,金人單李,正憲林世載,折衝朴道亨。
兵批,判書具允鈺病,參判愼爾復病,參議金熤在外,參知李東遇入直進,左副承旨李宅鎭進,副司直趙載得。
備忘記,來月大報壇受香時祇迎,忌辰日,與三公,凡卿依前展禮,禮房知悉。
備忘記,暮年一心,追慕而已,噫我朝文獻大備卽此朝,而噫,二百二十五年今月,將重逢諱辰,追慕萬倍,必前期受香,其日二十一日當祇迎,凡諸等節皆依前,而禮房預爲知悉,三月初八日當爲祇迎,翌日當展拜,凡諸等節,亦依昨年例,禮房知悉,同月二十五日祇迎,當宿憶昔窩,凡節皆依二十一日,禮房亦知悉。
李宅鎭以備邊司言啓曰,本司武郞廳李度海·邊聖和,奔走勤仕已滿十五朔,依例陞六事,捧承施行,何如?傳曰,允。
沈頤之以侍講院言啓曰,本院新除授輔德金履禧時在忠淸道木川地,說書金致顯時在京畿果川地,書筵入番事緊,竝卽斯速乘馹上來事,下諭,何如?傳曰,允。
徐有大以兵曹言啓曰,同知中樞府事李明吾,昌慶宮衛將金德峻,俱以身病猝劇,無望供職之路,呈狀乞遞,西樞雖是閑局,不可一向虛帶,守護輪番之任,亦不可久曠,竝今姑改差,何如?傳曰,允。
又以訓鍊都監,一二所巡廳,左右捕盜廳言啓曰,去夜犯夜人無所捉之意,敢啓。傳曰,知道。
大司憲鄭昌聖,大司諫鄭象仁,執義成胤儉,司諫郭鎭純,應敎李澤遂,掌令鄭彦暹·金基正,持平李福徽·李重馥,獻納李世奭,校理李敬養·李商舟,校理南絳老,正言洪樂恒,修撰鄭景仁·林得浩,副修撰李在學啓曰,身居保護之任,嘗藥之義甚重,旣承勿胥命之敎,則診候進湯,一時爲急,而不此之思,但守執拗之見,終無乘膺之意,揆以分義事體,萬萬寒心,不可削黜而止,請削黜罪人韓翼謩中道付處,答曰,亟停勿煩。
大司諫鄭象仁,執義成胤儉,掌令鄭彦暹·金基正,持平李福徽·李重馥,獻納李世奭,正言洪樂恒啓曰,請慶興府定配庶民罪人趙榮順按律處斷。措辭見上答曰,勿煩。
又啓曰,請黑山島庶民罪人金稙依前處分,亟正邦刑。措語見上答曰,勿煩。
執義成胤儉,掌令鄭彦暹·金基正,持平李福徽·李重馥,請黑山島爲奴罪人五得依律處斷。措語見上答曰,勿煩。
又啓曰,請還寢張翼標島配之命,依律處斷。措語見上答曰,勿煩。
大司諫鄭象仁,獻納李世奭,正言洪樂恒啓曰,請大靜縣爲奴罪人仲義依律處斷·措語見上答曰,勿煩。
又啓曰,請黑山島爲奴罪人五得依律處斷。措語見上答曰,勿煩。
癸巳二月初五日辰時,上御集慶堂。藥房入診入侍時,都提調金陽澤,提調李潭,副提調安兼濟,記事官尹在醇·李基崧·林蓍喆,醫官方泰輿·鄭允協·慶絢·金孝儉·白文昌·許,以次進伏訖。陽澤奉進湯劑,上進御,陽澤請診候,上曰,兩廳首醫入診,泰輿診察後,退伏奏曰,脈候左右三部度數調均,滑體一樣矣,允協曰,脾胃脈候與滑體,一樣差勝矣,上曰,提調出而煎湯來也,潭出,上命書傳敎曰,同副承旨受由代,宣傳官徐有大爲承旨,牌招察任,房順房,徐有大爲軍士房。出傳敎上曰,議謚署經乎,兼濟曰,已爲署經矣,命書傳敎曰,議謚旣已署經,明日國忌齋戒相値,政官牌招開政。出傳敎上曰,藥房提調持湯劑更爲入侍。出下敎潭奉湯劑進伏,陽澤奉進,上進御,諸臣遂退出。
上在慶熙宮。停常參·經筵。
藥房都提調金陽澤,提調李潭,左副承旨李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,鷄鳴而悟,養以夜氣,是體乾道意,而今予以夜同晝,八旬何堪,食亦色也,兩次强食,建功茶飮,氣益苶然,若在前世,靈丹果有功乎?誠悶日甚,氣何暇諭,其況明日,於戊戌大造殿,待敎入侍。
中宮殿·惠嬪宮,藥房口傳問安。答曰,知道。
大駕詣毓祥宮後,政院·玉堂·藥房口傳問安。答曰,知道。
還宮後,政院·玉堂·藥房口傳問安。答曰,知道。
備忘記,噫一則意深,一則遵受敎,而以擧措觀也,其曰,子道,況戊戌年今月第三日,拜寶慶堂,予懷千萬,今日當詣毓祥宮,展拜而來,世孫隨駕,百官隨詣,禁軍隨駕,皆安徐,道由夜晝介,挾輦軍六十名內入直,前後廂軍六十名,禁營三十名,御營三十名,亦以入直軍訓將只領新營標下都領,只備堂隨駕,儀注安徐,當以駕轎詣,副駕轎其亦安徐,其餘待下敎,只入正時。
傳于沈頤之曰,以守宮史官望筒,傳曰,以首爲之。
以承傳色口傳下敎曰,取便近欲見之,承史傳令,備局堂上閔百興及其子亦待令。
又下敎曰,雖異於盃酒釋憾,今日盡爲承牌,然後可實大成廣運四字,右尹金龜柱,一體牌招謝恩。
傳于趙宗鉉曰,閔百興入侍。
傳于鄭昌順曰,追憶舊主,慶平君孫有職者竝來待,李澤遂旣以呈辭,本職許解,亦爲來待。
又傳于曰,今日兩人若不謝恩,當不受大成廣運四字,以此申飭。
又傳于曰,兩人尙不謝恩,若不謝恩,以何顔受大成廣運四字,以此申飭。
兵曹口傳政事,以李彦衡爲知事,以李澤遂爲副司果,又傳于曰,謝恩催促,連爲催促。
又傳于曰,謝恩催促,駕轎掩窓待令。
又傳于曰,出六翰注如有窠,卽爲付職,如無窠,卽付司果。
兵曹口傳政事,副司果李基崧·黃昇源·鄭日謙。
傳于鄭昌順曰,今已心定矣,若不謝恩,當不因駕,政院申飭牌使令懸之。
鄭日謙陞六代,以洪國榮爲假注書。
傳于李宅鎭曰,內局入侍。
鄭昌順以吏曹言啓曰,今此文宣王釋奠祭初獻官,當以正二品塡差,而實病公故外,他無推移之路,不得已以從二品行大司成李重祜,塡差以入之意,敢啓。傳曰,知道。
徐有大以兵曹言啓曰,宣傳官柳師倫身病猝重,旬月之內,勢難供職,呈狀乞遞,宿衛輪番之任,不可久曠,今姑改差,何如?傳曰,允。
徐有大以禁衛營·一二巡廳,左右捕盜廳言啓曰,去夜犯夜人無所捉之意,敢啓。傳曰,知道。
癸巳二月初六日巳時,上詣毓祥宮,擧動入侍時,左承旨徐有大,右承旨沈頤之,左副承旨李宅鎭,右副承旨趙宗鉉,同副承旨鄭昌順,記事官尹在醇,假注書鄭日謙,記事官李基崧·黃昇源,以次隨駕,上具翼善冠·黑圓領袍,乘輿出通陽門,詣延和門外降輿乘轎,上曰,留營留陣皆安徐,禁軍以入直隨駕事,駕前下敎,上曰,都承旨許遞,洪樂仁爲承旨,牌招察任,房依前,三院副提調例兼。出傳敎上曰,噫今予一心,祀典而已,昨日釋菜厎迎,再明日社稷春享祗迎,仍宿憶昔窩,凡諸等節,禮房知悉,皆依前例,旣已承統,與懿陵同,禮房馳詣惠陵奉審,諸陵一體奉審以來。出傳敎上曰,近者通禮不備莫甚,則通禮以北道人苟充,當該銓官從重推考,韓宗濟遞差,其代卽爲口傳備擬,旣有實通禮,則以假通禮代行,其涉駭然,汰去,一體口傳備擬,假通禮其亦苟充,當該吏判從重推考。出傳敎上曰,假通禮金世昌汰去事,駕前下敎,上曰,通禮望筒,入之已久,而不卽稟達,當該中官記過,此望勿施。出傳敎上仍詣毓祥宮,入宮內後,諸臣退出,上還宮時住轎宮門外,入龍虎營,前排拿入中官曺壽喆·金聲彦,上曰,爾等傳語政院乎,壽喆曰,詳傳政院矣,拿出,上曰,洪樂仁·金龜柱,何至今遲滯乎,上曰,必欲勝君命而後已,諸司預備,因駕後臥集慶堂,雖大臣不見矣,牌去來申飭。出傳敎上曰,暮年踐言,此地謝恩,然後當發駕轎,以此申飭。出傳敎樂仁轎前謝恩,上曰,右尹牌斯速催促,上曰,當坐駕轎而待申飭,又下敎曰,當坐駕轎,聞入來後見內局矣。出傳敎上曰,若慢命,當殿座建明門,連爲申飭。出傳敎上曰,當坐駕轎以待,卽爲催促。出傳敎上曰,政院吏房書吏懸之。出傳敎上詣建明門下敎曰,金龜柱以拿推例待令,上曰,耆社·判金吾許遞,戶判除授,卽爲入侍。出傳敎上曰,判金吾先行公後謝恩。出傳敎上曰,前排入之,金龜柱拿入,上曰,汝何慢命,而終不謝恩乎,龜柱曰,何敢違命,而矣身之情勢,聖上已俯燭矣,命拿出,上詣廣達門外,入龍虎營,前排拿入,內乘李仁海·李文德下敎曰,爾等何不待令於近處乎,上曰,內乘一竝汰去事駕前下敎,上曰,駕轎差備依例施賞事下敎。出榻敎上曰,昨今領相景像,不可使聞於隣國,上下相持,景像不佳,一弛一張,文·武之道也,韓翼謩三司合辭,爲先依啓,上還入大內,諸臣以次退出。
癸巳二月初六日午時,上御靖嬪房,承旨入侍時,右副承旨趙宗鉉,假注書鄭日謙,記事官李基崧·黃昇源,以次進伏訖。上曰,注書誰也?宗鉉曰,日謙,翰林誰也?基崧·昇源矣,上曰,來此入侍誠異矣,上曰,旣已下敎,今日此擧,豈偶然哉,今日入侍翰注一竝陞六。出傳敎上曰,都承旨入來耶,宗鉉曰,違牌故,推考傳旨捧入矣,上曰,今聞都承旨洪樂仁違牌云,噫今者違牌,其豈樂爲,而今日分義,何敢若此,聞承牌當因駕,更爲牌招,上曰,閔百興·閔弘烈竝令入侍,百興進伏,上曰,今日入侍,豈不異哉,卿之子亦入來耶?百興曰,在於郊外,未及入來矣,上曰,卿與金器大,處地大異矣,百興曰,少無相異矣,上曰,嗚呼今日此擧,意蓋深矣,卽見閔百興,意亦在焉,豈特今聞所奏,予亦有量,嗚呼,追憶昔年,卽在甲戌,今予若以驪陽·慶恩宅,其日先後,曰,以子道,備局兼帶,卽席面許其請,嗚呼,予已若此,閔百興父子·若非要職,何敢逡巡。出傳敎上命李彦衡·李澤遂入侍,上曰,李澤遂付軍職事下敎。出榻敎賤臣承命出來偕入,李彦衡·李澤遂進伏,上曰,慶平玄孫李彦衡,故靑陵子,憶庚子予懷萬倍,況其第予幾用焉,且其子幾人,追憶靑陵,無愧東平,噫冷泉亭名卽舊名,以慶平爲高祖,以嶺陽爲曾祖,以東原爲祖,以靑陵爲父,而卽予今第故主人,予於暮年,其宜表異,特超知中樞作窠以付。出傳敎諸臣以次退出。
癸巳二月初六日戌時,上御集慶堂。藥房入診入侍時,都提調金陽澤,提調李潭,副提調洪樂仁,記事官尹在醇·李正薰·林蓍喆,醫官方泰輿·鄭允協·慶絢·金孝儉·金世衍·柳源,以次進伏訖。陽澤曰,今日因鑾時,雨雪交下,日氣陰冷,伏未審聖候,若何?上曰,一樣矣,陽澤曰,伏問進御水刺乎,上曰,進御矣,陽澤奉進湯劑,上進御,陽澤請診候,上曰,置之,今日旣飮,卿等速休,諸臣以次退出。
癸巳二月初六日初更四點,上御集慶堂。坐直承旨入侍時,同副承旨·鄭昌順,假注書洪國榮,記事官李正薰·林蓍喆,以次進伏訖。上曰,金吾草記入來乎,鄭昌順曰,已啓下矣。上曰,噫今日兩戚臣,今皆行公,可謂妥帖,而其中一人,則頃者摠管特遞,可謂曲盡,今命牌招,意蓋深矣,本事旣帖然,復何胥命,而帳殿所對,猶稱公私,於頃日聞承宣所奏,開陽門外,負荊謝過時曰,今已知云,猶若此,噫昔年紀綱嚴,故甘陵下敎後,畿伯金萬埰·尹德駿,强爲交龜,此猶若此,況今者乎,噫彼此其誰,皆本戚臣,於今八旬,若不調劑,大成廣運之稱,豈不歉然乎,當之者猶不敢復事撕捱,其於起閙者乎,其各勉循君命,欲爲遞免,於分義萬萬寒心,另加嚴飭,於今此職,其令復勿尋單,上曰,莫重草記,不奏直下,萬萬可駭,當該中官朴良海,令該府處之,施以不能應爲私律,勘處以放,不能檢飭,亦莫知其下,當該承傳色中官,越俸一等,上曰,以一弛一張下敎,噫昨今年內,爲領相者,合辭連仍,是豈美事,金稙卽允復寢,況名在相者乎,業已諭,此皆由於執滯而然,豈可忽於嘗藥而然乎,大抵此等事開端,則停止無期,有此敎,而草記來則欲下敎,中官無形混下,故中官已下敎,旣已張宜可弛,韓翼謩特放事,分付,上曰,今日翰注陞六之命,意蓋在矣,豈可司果陞六而止,待窠卽爲塡差事,申飭銓曹,上曰,旣下敎於閔百興·閔弘烈,焉敢復爲撕捱,況此亦蕩平科前事也,今聞尙在驪州云,其令催促入京,上曰,判尹卽布政尹,衰老之人誠難也,王者用人,宜隨其人相換,知中樞李彦衡,判尹啓下,判尹安,知中樞啓下事,分付兩銓,上曰,頃者之事,飭已行,非渠之過,亦已知,王漢禎以陞資之人,尙懸角圈故乃覺,頃者下敎,特爲蕩滌事,分付。已上出傳敎諸臣以次退出。
上在慶熙宮。停常參·經筵。
藥房都提調金陽澤,提調李潭,副提調洪樂仁啓曰,昨日祗拜毓祥宮,向夕因鑾,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,追憶戊戌生,此日深忱何抑?昨日展拜,雖憶昔年,因來此心憧憧,來月其雖定日,此日料表,其何必也?氣則一樣,祇迎時問候焉。
中宮殿·惠嬪宮,藥房口傳問安。答曰,知道。
香祇迎罷後,政院·玉堂·藥房口傳問安。答曰,知道。
還內後,政院·玉堂·藥房口傳問安。答曰,知道。
李宅鎭啓曰,都摠府郞廳來言,闕內各處入直軍兵等夜巡檢之意,敢啓。傳曰,知道。
李宅鎭啓曰,卽伏見慶尙左水使崔朝岳去壬辰年秋冬等褒貶啓本,則邊將中無一人居下,殊無嚴明殿最之意,推考警責,何如?傳曰,允。
又啓曰,卽者奉敎李正薰,檢閱林蓍喆,謂有館規,陳疏徑出,原疏才已退却矣,所當直捧禁推傳旨,而此與無端徑出有異,推考警責,仍卽牌招察任,何如?批答傳敎中。
傳于李宅鎭曰,有所思,前言下敎而入內,承史侍衛來待。
有政。判書李潭進,參判鄭尙淳進,參議洪檢式暇,右副承旨鄭昌順進,以李爲副修撰,具善復爲判義禁,申應顯爲左通禮,崔爲右通禮,徐命善爲觀象監提調,禁府都事尹翊烈,西部奉事吳東讓相換,兼春秋單宋東胤,兵批,判書具允鈺進,參判愼爾復進,參議金熤在外,參知李東遇病,右副承旨鄭昌順進,以申晦·李思觀爲判府事,安兼濟·鄭擇爲副司直,李明吾爲副護軍,王漢禎爲僉知。
傳于李宅鎭曰,儒臣持問答入侍。
傳于鄭昌順曰,明日獻官齋宿何處,吏曹郞廳知來以奏。
備忘記,曾已申飭,而莫重轉漏軍,以京軍代佩鄕軍牌,呼則能誦,而關東曰,以畿甸云其誠代立若此,今番場中軍可知,其宜懲一勵百,當該分軍衛將,令該府施以制書有違私律勘處,領相關東充軍,令入直騎堂嚴問,其軍卽爲草記。
鄭昌順,以吏曹言啓曰,前領議政申晦,前右議政李思觀敍用事,命下矣。當爲置處,而本曹無相當窠,依例送西之意,敢啓。傳曰,知道,又啓曰,前領議政申晦,前右議政李思觀敍用送西事,命下矣。當爲隨品置處,而領中樞一窠,他大臣見帶,判中樞二窠,輔國判書南泰齊·趙雲逵今方見帶,依例降付知中樞,其代申晦·李思觀,下批之意,敢啓。傳曰,知道。
沈頤之,以吏曹言啓曰,今此大增廣別試監試初試試官,今方擬入,而其中前修撰李益烍,前縣令李長老,前都事任觀周,前縣監金敍九,前判官李宗榮,時無職名,令該曹卽爲口傳付軍職,何如?傳曰,允。
李宅鎭,以禮曹言啓曰,今此大增廣監試初試一所,設場於本曹矣,上直郞廳依例朝直宿之意,敢啓。傳曰,知道。
李宅鎭,以司僕寺正,以一二提調意言啓曰,內乘李文德,李德賢·李仁海,一竝汰去事,命下矣。其代令該曹口傳差出,以爲入直之地,何如?傳曰,允。
李宅鎭,以司僕寺官員,以一二提調意言啓曰,駕轎差備依例施賞事,命下矣。駕轎差備員役等處,依傳敎施賞之意,敢啓。傳曰,知道。
鄭昌順,以兵曹言啓曰,依傳敎,建明門傳漏軍士姜順山稱名漢,嚴問取招,則所告內,矣身本以城內長昌橋居良人高行道之奴,而矣身則居在毛廛橋,貰賣自食矣,建明門傳漏軍士吳守命段,以元軍,今日場中入去,故以矣身代立,而本以無識所致,以關東爲京畿仰對之意,敢啓。傳曰,知道,當該軍寧海府充軍。
傳于鄭昌順曰,當該書員一體充軍,開門後宣傳官二人分送一二所,鄕軍摘奸以來,而若有欺隱之事,則當嚴處矣。
李宅鎭,以御營廳言啓曰,本廳分授惠化門北邊鷹峯近處體城,今方改築,而所入石子浮出,然後可以始役矣,東郊蘆原近處所在石子,浮出以用之意,敢啓。傳曰,知道。
趙宗鉉,以義禁府言啓曰,忠淸道忠州牧付處罪人李溵特放事,命下矣。放送事,分付該道道臣之意,敢啓。傳曰,知道。
又以義禁府言啓曰,忠淸道洪州牧中道付處罪人韓翼謩特放事,命下矣。放送後還爲上來事,分付押去都事所到處之意,敢啓。傳曰,知道。
李宅鎭,以御營廳·一二巡廳·左右捕盜廳言啓曰,去夜犯夜人無所捉之意,敢啓。傳曰,知道。
癸巳二月初七日辰時,上御延和門,香祇迎入侍時,都承旨洪樂仁,左承旨徐有大,右承旨沈頤之,左副承旨李宅鎭,右副承旨趙宗鉉,同副承旨鄭昌順,記事官尹在醇,假注書洪國榮,記事官李正薰·林蓍喆,以次序立,上具翼善冠,黑圓領袍,乘輿出自通陽門住輿,上曰,領相入來乎,徐有大對曰,入來矣,上曰,入侍。出榻敎上曰,禮房承旨馳詣太學,奉審以來。出榻敎藥房都提調金陽澤,提調李潭請進湯劑,上進御一貼訖,上曰,守僕呼望,以大成殿云乎,沈頤之曰,然矣,上曰,此是扁額乎,金相福曰,本是文廟,而以集大成之意,互爲流傳而已,非直爲不易之扁額矣,此後則以文廟呼望好矣,上曰,依,上曰,昨年後初逢釋菜祇迎,予懷萬億,況頃年百幾十年後,復親釋菜者乎,予意今朝若此聞受香號聞其望,不覺歉然,嗚呼旣已强受,今何復言,而此心一倍,何以表此心於先聖乎?初則明欲齋宿,今仍宿憶昔窩,明朝社壇香祇迎入仍宿德游堂,聞鍾鼓聲,禮房知悉。出傳敎宅鎭奉審入來,讀祭物單子,進排官擧案訖,上曰,飭已施,古人所云當局者迷,當局而迷,鮮人忒甚,旣已諭焉,此由於當局迷而然也,旣已踰月,恰滿十日,前領議政申晦,前右議政李思觀竝敍用,大臣置處政事,政官牌招開政。出傳敎上曰,其時所奏事體則不然,而其心無他,予已知矣,況是誰孫乎,飭已行,李溵特放付處事,分付該府。出傳敎上曰,昨日因臨門雖下敎,靜思,雖無親嫌,於國體,若何?蔡濟恭兼帶判金吾許遞,其代今日政備擬,牌招察任。出傳敎陽澤請更進湯劑,上進御一貼訖,仍詣憶昔窩,上乘輿詣通陽門,上曰,金領府事,吏判入侍。出榻敎還內後,諸臣退出。
癸巳二月初七日午時,上御集慶堂。領府事·吏判同爲入侍時,領府事金陽澤,吏曹判書李潭,右承旨沈頤之,假注書洪國榮,記事官李正薰·林蓍喆,以次進伏訖。陽澤曰,風日猝寒,單屋移御,下情甚悶矣,聖體得無損乎,上曰,今日欲留宿矣,忽然而覺,有所思,欲下敎而還內矣,上曰,戚臣規模,異於他人,頃者之事,已是千千萬萬料表,而闊略本事,苦心調劑,豈爲渠乎,嗚呼朞年,專爲兩戚家而然也,頃者下敎,銓官豈意深而然乎,意亦深也,而於摠管特許遞,而入侍亞尹望受點,昨日牌招之命,予意可見,噫雖被斥於同流,特敎甄用則義不敢辭也,況自初至末,惹閙者在臣,弛張者在君,特命牌招,分義當竭蹶趨承,而其所胥命,萬萬駭然,雖然非軍行,依格式處分,在渠之道,宜曰,分義雖重,惶悚不敢爲言則猶,可也,廉藺私怨云,私之對何字,豈特放恣?頃者開陽門所對之語焉在,其雖嚴飭謝恩,靜而思之,今予日耗,此端若不嚴飭,嗚呼日後將至何境,渠則雖不可惜,予惟者卽昔也,今者此敎,亦爲乎昔,予意若此,其若默默,此於戚臣內外而用者,聞此敎然後,渠焉敢晏然,亦不可例遞而止,特施不敍之典使渠滌其心,事暮年其君。出傳敎上曰,今番事不過飭勵靑衿,噫,此增廣,旣云當宁,關係莫重,且小科初試在明,今番勿論賢關章奏,停擧人特竝解停事,分付成均館,諸臣以次退出。
癸巳二月初七日二更一點,上御集慶堂。坐直承旨儒臣同爲入侍時,校理李敬養,修撰鄭景仁,同副承旨鄭昌順,假注書洪國榮,記注官鄭基安,記事官徐懿大,以次進伏訖。上曰,今日何以旋因,爲國事却食而來,今則盡諭,噫,金龜柱坐地,若何?雖徐有寧,類不敢若此,況此人乎,設或果有亘中者,月臺行禮,仍坐其臺之時,金觀柱於侍從班,敢呼承宣而陳章,讀未半,此章又到,其雄唱雌和,孰敢欺也,噫其時雖因舊習而然,須問世人,豈無血怨,乃至於此乎,詣私邸定制戚臣,意蓋深矣,因來後其章到,墨抹以擲,引第容事勉飭,開陽門外數次以問,其時聞今日已知云,意謂果若故判書尹陽來而悔心云,而更不提示,而其後以擬望冢宰下敎,蓋所以防微也,其於摠管,特遞遂願,非比他人,故其令隨二品同入,前後擧措,可謂曲盡,而其於昨日知申,旣命特受,不可踰此日,亦命牌招察任,暮年爲戚臣,予心悉矣,知申初違牌,事勢固然,更令牌招,駐駕門外,受謝恩而動駕,此人因來闕門,受謝恩後欲入,噫開陽門旣胥命,復何餘意,而此非被斥於人,卽君命則焉敢若此,雖然庚申軍行時,與李台重有異,故駐駕門外,具格式處之,而亦以禁推例擧行者,意亦深矣,則在渠之道,雖坐在轎中掩窓,若見君焉,其宜垂涕,叩頭而進曰,矣身事君無狀,乃至於此,今者此擧,其豈慢命,寔由惶悚云,則予當解心,特命放而膺命,不此之爲,敢曰廉藺私怨,故若此云,私怨對何,卽公也,以此觀也,開陽門以黨自服,此漫君也,雖然同日受謝,予心可質彼蒼,而於祇迎時,見領相亦諭,而窩中靜思,今若黽勉彌縫,若不令懲創,末流之弊,可勝言哉,氣苶特甚,爲他日,此非便殿故却食,而意蓋此也,下敎後臥而靜思,故元奉朝賀以冷水治之之奏,尙今在耳,范質戒從子詩,亦令誦焉,今日不敍之命,若悔心則美,不然,其心必也展轉,嗚呼朝鮮,衰君沖子而已,豈特此也,今日下敎亦再稱憶昔日而然也,此亦一弛一張文武之道,予之爲國苦心,其亦可質彼蒼,一人旣用,一人若是,豈暮年爲兩戚臣之意乎,飭已施,今何踰日,萬萬爲駭者,稱先志也,昨稱私怨也,而聞今下敎,若不大加滌心,豈特不忠,此誠不孝也,今已洞諭,金龜柱處分下敎,特爲安徐。出傳敎上曰,欲宿憶昔窩而因,遙瞻太學,心不能耐,何敢若常便宿,特召儒臣,蓋此也,而亦有下敎者而然,目下事有不可不飭者,故先爲下敎,嗚呼,戊戌此日半夜,自大造殿詣養志堂,其翌日舊邸,永辭莫隨,今於八旬,此懷曷極,雖有展拜下敎,今予氣何可必也,昨日進詣,意蓋深也,萬懷處中,亦歇后語也,興懷之中,召見舊主人,其可表志,故有此敎,此皆由中之敎,雖然兩次憶昔窩皆旋因,初吉昨日,亦坐席未暖而因,氣衰可見,夕雖入此,此心何抑,此時兩翰林擧措,其涉駭也,以予氣,莫知何日直宿,其雖愈焉,自有賞典,此時右位,替入下位乎,頃年恭默閤外,翰林洪秀輔,下位徑爲陞六,欲爲陞六,欲爲定制,初則許之,更以思之,國體大不然故復下敎命依前,噫,人君造命,孰敢不遵,頃年若有此,而下番亦陞六,則幺麽小官,焉敢若此,焉敢若此,其所陞六,右位其將皆令乎,噫,予雖衰矣,幺麽小官,焉敢抗命,李正薰·林蓍喆,竝今夜內卽爲禁推,以制書有違私律,勘處以放,使幺麽新進,咸知有君,勘律後仍爲牌招入直。出傳敎上曰,此豈今謂者,而五禮儀·經國大典,旣續編,此亦有例者,予不校正,更待何時,況酒則只許祀典,交隣亦用醴酒,此後設有接待勑使者同然,我國雖有宴禮亦然,夫子謂人子曰,設有三牲之養,昔子事親,已有此禮,而曾子養曾晢曰,必有酒肉云,而不稱三稱,於古而然可知,設用三牲,卽肉也,人君之道,體先而已,於宴禮,減人蔘正果,去雀煎,嗚呼,靑頭鴨無異湯劑,而特命禁焉,外方昔有雁貢,我慈聖亦命除之,今日因當進膰肉,故因此以思,祀典雖當然,於宴禮大小膳,予嘗非矣,人蔘正果猶減,況此乎,且大膳有雁,雁卽信鳥,且慈聖旣減,此後凡諸宴與宴勑時,大小膳皆減雁,以示仰體昔年儉德之意,昭載受敎,其令遵焉。出傳敎上曰,擧直錯枉,王者之政,故雖下敎,更思以相臣謚狀措語,旣處分,則其所下敎,豈蕩平科之意乎,旣覺之後,其何踰日,姜游處分,特爲安徐,旣示飭礪,不過昔日口習,以此處分,不無形跡,旣抹去,前參贊徐命膺,特爲敍用。出傳敎上曰,姜游,姜潤之族乎,昌順曰,然矣,上曰,姜潤居在嶺南乎,昌順曰,然矣,上曰,不上京乎,昌順曰,僅數次云矣,因命書傳敎曰,因下敎,今聞姜潤政目,雖聞來京者,莫知幾番云,而且聞登科今幾卅年,果然志操可見,此正若君不識何狀者人,一欲見焉,此後玉署·春坊·兩司若有窠,卽爲調用事,分付銓曹。出傳敎上曰,壬辰七月日記注書持入,賤臣持入,昌順曰,近來日記多駭然,有承旨名不書者矣,上曰,駭然,上曰,今聞莫重日記,遺書承旨姓名云,極爲駭然,當該注書,令該府處之,莫重日記,豈可踰門?其令付軍職,入來兒房修整,此後承旨古風外,中官與凡係辭單承旨,勿爲任使,皆令親呈。出傳敎諸臣以次退出。
上在慶熙宮。停常參·經筵。
自初昏至夜二更月暈,自初昏至夜五更灑雨,測雨器水深三分。
藥房都提調金陽澤,提調李潭,左副承旨李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,兩日欲宿憶昔窩而旋因,皆因事勢固然,而然亦見氣衰也,建功恭飮,氣則益苶,何異於若水投石,祇迎入來後,待下敎入侍,宜矣。
中宮殿·惠嬪宮,藥房口傳問安。答曰,知道。
香祇迎罷後,政院,玉堂·藥房口傳問安。答曰,知道。
徐有大以都摠府言啓曰,今日入直內三廳武兼禁軍及軍兵等,當爲中日習射,而社稷祭齋戒相値,不得爲之之意,敢啓。傳曰,知道。
徐有大啓曰,今日香祇迎時,承旨不可不備員,都承旨洪樂仁不爲仕進,所當牌招,而拘於廳規,不得請牌,何以爲之?敢稟。傳曰,豈敢若此,卽爲牌招。
又啓曰,假注書洪國榮時無職名,令該曹依例付軍職,冠帶常仕,何如?傳曰,允。
又啓曰,大臣·備局堂上依下敎來待矣。
傳于徐有大曰,竝入侍。
備忘記,傳于鄭昌順曰,頃者下敎,意蓋深矣,於戚臣,只許玉署,春坊備擬。
趙宗鉉以義禁府言啓曰,李正薰·林蓍喆,以制書有違私律勘處以放事,命下矣。李正薰·林蓍喆等,今已拿囚,以制書有違私律,各杖一百,依例收贖,盡奪告身,放送之意,敢啓。傳曰,知道。
趙宗鉉以義禁府言啓曰,部將趙榮豊關東充軍事,承傳啓下矣。趙榮豊江原道歙谷縣充軍,而以承傳內辭意,具罪目依例發遣府羅將,押送配所何如,傳曰,允。
趙宗鉉以義禁府言啓曰,當該衛將洪旰,令該府施以制書有違私律勘處事,傳旨啓下矣。洪旰今已拿囚,以制書有違私律,杖一百,依例收贖五等,奪告身放送之意,敢啓。傳曰,知道。
趙宗鉉以義禁府言啓曰,慶尙道迎日縣遠竄罪人姜游,特爲安徐事,命下矣。卽爲放送事,發關分付該道道臣之意,敢啓。傳曰,知道。
鄭昌順以義禁府言啓曰,李正薰·林蓍喆,今夜內卽爲禁推,以制書有違私律,勘處以放事,命下矣。李正薰·林蓍喆,今方家在城外云,待城門開,竝卽拿囚,勘處以放送之意,敢啓。傳曰,知道。
趙宗鉉以義禁府言啓曰,中官朴良海,令該府施以不應爲私律勘處以放事,傳旨啓下矣。朴良海今方待命於本府,卽爲拿囚,以不應爲私律,杖八十,依例收贖三等,奪告身放送之意,敢啓。傳曰,知道。
徐有大以司僕寺內乘,以一二提調意啓曰,新除授兼內乘尹守儉·尹敬喆,時無職名,令該曹付軍職,以爲冠帶常仕,何如?傳曰,允。
趙宗鉉以刑曹言啓曰,因兵曹啓辭,當該軍寧海府充軍,當該書員一體充軍事,命下矣。依傳敎,當該軍奴順慶尙道寧海府充軍,衛將所當該書員韓義興盈德縣充軍,竝卽發配之意,敢啓。傳曰,知道。
徐有大以御營廳,一二巡廳,左右捕盜廳言啓曰,去夜犯夜人無所捉之意,敢啓。傳曰,知道。
京畿監司沈鏽疏曰,伏以,臣於一歲之中,再叨畿輔之命,冒應賑饑之責,愧蔑絲毫之效,每奉惻怛之綸音,策勉之恩敎,而上不得寬九重憂勞之聖心,下無以濟一路顚連之民命,則只有惶懷悶蹙,蚤自決退而已,重以奉公而取怨怒,莅煩而添疾病,精力漸益不逮,釁尤從以難掩,雖以通·湍兩邑事言之,莫非臣昏謬失職之罪也,貪贓之心,臣則不知,未能先見而斥黜,昏憒之政,臣則莫察,爲賑事而請仍,及今繡啓之上,而罪狀若是狼藉,苟使爲道臣者,綜核之明而盡按廉之道,則豈有是哉,臣宜首先被罪,以礪一道,而聖度至大,奬諭反下,臣誠滿心慙悚,不知所以自措,而國體私義,終不敢晏然冒沒,玆將危懇,仰瀆崇嚴。伏乞亟降威命,削臣按道之任,治臣溺職之罪,以幸公私也,臣方負罪俟勘,何敢以職務自居,而關係民事,形勢切急,始旣稟請,未及了當,則終不可泯默而止,不得不復此略陳焉,臣頃以移轉事,屢達於登對之時,仁恩所及,幸蒙準許,而旋因海西道臣之防啓,更下就議廟堂之命,廟堂區劃,非有別般道理,卽在於道內移粟,此則自有定式,裒多益寡,道臣亦可從便擧行,而道內穀摠,自來尠少,雖在常年,必請屢萬石加分,穀小之邑,幾至盡分,稍裕之郡,留庫亦些,此其大體然矣,上年畿農,雖有分等,其實則摠不免失稔,勢有緩急,粗無設賑之張大,而前頭接齊,專資糶穀之加分,以其實數,輆量民戶,則本邑分還,尙患不敷,他邑移粟,百不暇論,且沿邑穀物,每因歉荒而罄竭,只漢南四五邑,漢北不通船路之數郡,比他邑雖似差優,亦不可傾庫而盡散矣,又況爲賑邑次次移轉,則其勢必至於動一道之民,移一道之粟,其爲騷擾,已不可言,而以受賑之饑氓而疲於道路,以方農之種糧而都歸糜費,所謂移轉,徒爲民弊,而未必歸於實惠,噫彼濱死之民,寧不可哀也哉,此臣所以不避瀆擾,屢請他道沿邑之穀者也,農作方始,種糧後時,疲民呼饑,絶巡可慮,臣若徒懷嚴畏,不爲之畢陳事勢,則其罪尤萬萬難贖,伏願聖明,特軫畿民罔措之勢,更詢廟堂,亟賜處分焉,答曰,省疏具悉,是何所辭?其涉過矣,勿辭察任,附陳者,令備局消詳稟處焉。
癸巳二月初八日辰時,上御延和門,香祗迎入侍時,行都承旨洪樂仁,左承旨徐有大,右承旨沈頤之,左副承旨李宅鎭,右副承旨趙宗鉉,同副承旨鄭昌順,記事官尹在醇,假注書洪國榮,記注官鄭基煥,記事官徐懿大,以次序立,上具翼善冠·袞龍袍,乘輿出自通陽門駐輿,上曰,禮房馳詣社壇,奉審以來。出榻敎仍命開茂德門,進詣俯伏,待禮房來,禮房還奏祭單,進排官擧案訖,上曰,前備堂金器大父子,金思穆·李永培·宋翼洙,在京人皆待令于延光門外,仍詣光明殿,命金器大·金思穆·宋翼洙入侍,三人進伏訖。器大曰,李永培方待罪黃州,臣子思義,適入一所場中,故不得待令矣,上曰,然矣,上曰,嗚呼今日干支維何,其所召見,意蓋深矣,其中宋翼洙,以前郡守入侍,追憶昔年,予懷一倍,令該曹待窠卽爲復職。出傳敎上曰,再昨召見李彦衡,意蓋深矣,其父誰,卽靑陵君也,追憶庚子年享官,予懷何抑,旣見其子,不思其父,予豈爲乎,祭文製下,今日內遣禮官致祭,慶平君心常欽慕,一體祭文製下,一體致祭。出傳敎上曰,嗚呼旣致祭於慶平祖孫,噫,此殿何殿,今日何日,三人旣召見,孫壻亦命甄用,豈無表意,慶恩國舅,嘉林府夫人家,今日內遣內侍同爲致祭。出傳敎上曰,頃者因慨然而下敎,以此爲受敎,今乃聞焉,此後依前備擬。出傳敎上曰,編次人入侍。出榻敎上曰,知人爲難,古旣云,飭已行,況闋服屬耳乎,前綾恩君具允明特爲敍用。出傳敎上曰,次對進定於今日,上曰,社壇相値,致祭明日爲之。已上出榻敎上乘輿,從通陽門入,諸臣以次退出。
癸巳二月初八日辰時,上御集慶堂。藥房入診入侍時,都提調金陽澤,提調李潭,左副承旨李宅鎭,記事官尹在醇,記注官鄭基煥,記事官徐懿大,醫官方泰輿·鄭允協·慶絢·金孝儉·白文昌·許,以次進伏訖。陽澤曰,勞動之餘,聖體,若何?上曰,一樣矣,陽澤曰,寢睡·水刺之節,何如?上曰,亦一樣矣,陽澤奉進湯劑,上進御,陽澤請診候,上曰,置之,三提調待下敎更入也,陽澤等少退,上曰,藥房提調持湯劑更爲入侍。出下敎陽澤等奉湯劑進伏,上進御,陽澤曰,明日湯劑依例煎待矣,上曰,依爲之,諸臣以次退出。
癸巳二月初八日午時,上御集慶堂。備局堂上引見入侍時,領議政金相福,左議政金尙喆,右議政元仁孫,戶曹判書蔡濟恭,行司直鄭弘淳·具善復,禮曹判書朴相德,仁陽君李景祜,司直李章吾,兵曹判書具允鈺,刑曹判書李翼元,副司直尹泰淵,吏曹參判鄭尙淳,戶曹參判元義孫,副司直徐命善,大司成李重祜,大司憲鄭昌聖,大司諫鄭象仁,執義成胤儉,掌令鄭彦暹,金基正,持平李福徽·李重馥,獻納李世奭,正言洪樂恒,校理李敬養,左承旨徐有大,假注書洪國榮,記注官鄭基安,記事官徐懿大,以次進伏,上曰,日記持入乎,承旨曰,持入矣,仍命讀,上曰,卿等聽之,此是癸巳頒赦文,故今日示卿等矣,此文如此,予終不可聽矣,金尙喆曰,群情終難遏,當年卽爲設廳,翌年受之矣,今殿下有何持難之敎耶,元仁孫曰,其時設廳則卽爲擧行矣,上曰,洪樂仁牌過矣,金尙喆曰,渠則勢似然矣,上曰,當之者似然矣,一番經入侍乎,金相福曰,然矣,上曰,少伸分矣,仍命書傳敎曰,噫予雖衰矣,於此等事,近五十年其心一也,況勉受二字者乎,再昨兩人勉飭,意蓋深矣,昨夜下敎,亦有意焉則其所不進,予則曰,過矣,特命牌招,聞其違牌,問於領相,噫,此今初也,强以膺命,欲伸其義,一番聽施,亦體群臣之道也,洪樂仁本職,今姑許遞,其代閔弘烈除授,牌招察任,房依前,三院副提調例兼,都承旨閔弘烈牌不進傳旨,上曰,暮年復授此任,意蓋在也,況其父旣許遞於備堂,則可謂曲盡,若是違牌,分義寒心,從重推考,更爲牌招察任,而此後政院嚴飭違牌,勿爲呼望。出傳敎金相福曰,昨年以還穀事,筵稟申飭,畢分後以其分留庫,監司修啓以聞矣,今當分糶之時,朝令外加分及冒濫之弊,營邑各別檢飭,而今年則依昨年所稟,當使備郞摘奸,預爲申飭諸道,何如?上曰,依爲之,又啓曰,倭館今方修葺,所入物力極爲浩多,自監營各別照管該府,使十分綜核,俾無應入外濫雜之意,另加申飭,何如?上曰,依爲之,又啓曰,摠戎廳添餉米,移送守禦廳之後,摠廳亦不可顧,頃以關西小米一千五百石,每年劃給,以爲添餉者,事勢不得不如此,而臣等在外相議,不必別爲劃給,以摠戎廳還送守禦廳之二千石米,自明年兩廳分半添餉,實爲兩便,今年別劃於摠廳者,旣已許之,只令今年取用,似好矣,上曰,誠是,依爲之,行司直鄭弘淳曰,添餉事,言端旣發,敢以愚見仰達矣,朝家每年劃給小米二千石,使之換作大米一千三百石,論其折定,在常年自可優爲,而或値歉歲米貴不能及期措辦,亦其勢也,但廟堂不問添餉米之入庫與否,又後逐年區劃,該營不思來頭作米之難易,惟以受出爲事,其視設施本意,誠極疏忽,米貴之故,不能趁時拮据,雖不必督責,而雖遲一兩年,必待前劃之會錄,然後許其區劃,庶不失重儲餉之意,自臣營爲始,嚴立定式,似好矣,金相福曰,此言是矣,元仁孫曰,此後則添餉米成冊到備局後劃給事,定式施行,何如?上曰,好矣依爲之,金相福曰,前判書李昌壽所患未差云,備堂姑爲減下,何如?上曰,依爲之。已上出擧條鄭昌聖·鄭象仁所懷,今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科,雖以我聖上好生之德,特貸一律,渠旣遲晚,則不可遠配而上,臣等謂慶興府定配庶民罪人趙榮順按律處斷,宜矣,上曰,已諭勿煩,又所懷,罪人金稙之罪,可勝誅哉,敢以絶悖無倫之說,肆然發口,究其罪犯,宜施極律,昨日合辭之請,可洩神人之憤,而旣賜允從,旋卽還寢,此雖出於我聖上好生之德,邦憲至嚴,決不可一刻置之於覆載之間,臣等謂黑山島庶民罪人金稙依前處分,亟正邦刑宜矣,上曰,勿煩,諸臣以次退出。
上在慶熙宮。停常參·經筵。
夜一更,月暈。
藥房都提調金陽澤,提調李潭,左副承旨李宅鎭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,身雖在此,心竊憧憧,雨聲雜耳,其亦沓沓氣何可諭,待敎入侍。
備忘記,傳于徐有大曰,今予一心,追慕而已,於義洞人,於義宮里門內人,松峴洞人,司宰監契人,彰義東西南北墻底人,明日隆武堂試射,雖操弓人,只閑良待令,東村漢人孫閑良一體待令,試官,騎判·訓將·摠戎使·入直騎郞·入直首摠郞·入直首宣傳·只該房承旨入侍,侍衛只入直,時刻待下敎只入正時。
傳于徐有大曰,禁府開坐與否,知入。
備忘記,傳于徐有大曰,下敎閔百興者,若何?而爲其子焉敢若此,且思其曹祖與祖,則亦焉敢若此,閔弘烈更爲牌招,內局備員入侍。
傳于徐有大曰,八旬其君,內局副提調豈敢若此,豈敢若此,當臨門殿座申飭。
又傳于曰,傳曰,身爲副提調若是乎,今何更牌,以前牌申飭謝恩。
傳于李宅鎭曰,傳曰,攷事新書,內局入侍儒臣入侍,徐命膺如已付軍職,同爲入侍,若未及付軍職,卽爲付軍職。
備忘記,傳于沈頤之曰,爲予言于內局,建功近日欲踐其言,日兩茶飮,氣則益苶,候則日强·近者其氣息矣,今曉待曙時復作,良久氣定,開東後若後在今世,此時三提調焉敢若此,豈可使聞於隣國,另加申飭。
傳于李宅鎭曰,傳曰,諸臣任意爲之,而能知八十人君乎。
又傳于曰,內局入侍。
備忘記,傳于李宅鎭曰,噫須問海東忠臣志士,若有此心,先甲辰後癸巳,其雖偶然相符,以人子道問焉,其親年八十,其子心,若何?君親豈曰,異焉,忠孝亦豈二致,今日臣若此者,其孰卽作俑者,作俑者誰同,一海東臣子,而背祖背君,其祖雖視若尋常,爲其君者誠苦矣,況歉然者,大成二字也。
兵曹口傳政事,副司直徐命膺。
趙宗鉉啓曰,判義禁具善復,同義禁任希敎持罪人吳璹·金處謙口招供辭,依下敎來待矣。
傳于鄭昌順曰,三相入侍事,遣史官傳諭。
又傳于曰,承旨先爲入侍,相臣如來,同爲入侍。
鄭昌順啓曰,判義禁具善復,同義禁任希敎,持吳璹更招草供,依下敎來待矣,三相依下敎來待矣。
假注書尹在醇病代,以趙章漢爲假注書。
鄭昌順,以弘文館言啓曰,新除授副修撰李,卽爲牌招察任,何如?傳曰,允。
副修撰李牌不進罷職傳旨,傳于沈頤之曰,只推。
徐有大,以備邊司言啓曰,本司武郞廳韓尙裕·南志默,奔走勤仕又滿十五朔,依例陞敍或守令除授事,奉承傳施行,何如?傳曰,依。
李宅鎭,以承文院官員,以都提調意啓曰,吏文學官趙載則移職代,通德郞李厚彬差下付軍職,冠帶常仕,何如?傳曰,允。
鄭昌順,以義禁府言啓曰,該府放未放中李春華,一體以放事,命下矣。卽爲放送事,分付該道道臣之意,敢啓。傳曰,知道。
徐有大以訓鍊都監·一二巡廳·左右捕盜廳言啓曰,去夜犯夜人無所捉之意,敢啓。傳曰,知道。
行判中樞府事申晦箚曰,伏以,臣匪才重任,理宜顚躓,罪大罰輕,非怒伊恩,逬出城外,惟重譴是俟,曾未多日,遽伏承樞府之命,負罪如臣,何以得此,惝怳震越,感極而涕,噫,臣罪臣自知之,頃者不時駕幸,擧朝焦遑之日,顧臣犬馬之誠,豈昧鷹鸇之義,而庸愚鈍劣,隨事迷錯,不能仰體聖心,自速大戾,至今追思,惶愧欲死,一時薄罷,已從寬典,不日甄敍,別是異恩,聖眷冞隆而臣罪益著,臣何敢徒恃寵靈,揚揚胃進,重自陷於無忌憚之科乎,咫尺都門,不敢偃便,今始來伏私次,而惶蹙轉甚,進身無路,玆不得不略陳肝膈之懇,仰瀆崇高之聽。伏乞聖明,俯賜矜察,亟遞臣職,仍治臣罪,俾王章無屈,私分獲安,千萬顒祝。取進止。答曰,省箚具悉卿懇,當局而迷,古人旣云,何過撕捱,其所特敍,意蓋深矣,卿須體此意,安心勿辭,其卽謝命焉,仍傳曰,遣史官傳諭。
行判中樞府事李思觀箚曰,伏以,臣重負薄責,冞切兢蹙,屛伏追愆,恭俟嚴譴,不謂聖仁涵覆,過示寬假,甄敍恩命,不待逾旬,樞府官秩,迺復如例,臣於此,一倍感惶,靡所容措,噫以臣之至愚極陋,猥厠三事之列,受知之厚,常切感泣,欲報之忱,銘在心腑,而顧余凡才蔑識,勉强不得,事到面前,輒致迷錯,倉卒周旋,動成釁尤,仰惟天地之仁,縱欲曲庇,自作之孼,亦難屢赦,此臣所以夙夜憂悸,撫躬慙悼者也,向來不職之罪,旣已彰著,是宜顯被譴黜,以嚴綱紀,今若以寬恩爲幸,散地爲諉,恬然委蛇於公弼之列,非但私分之萬萬悚懍,其何以風勵臣工哉,縮伏數日,不得不略入文字,仰于宸嚴。伏乞聖明,俯賜鑑照,刊臣新授之職,勘臣當被之罪,不勝幸甚。取進止。答曰,省箚具悉卿懇。已諭於前,領相箚批,況卿兩次同然,卿其體此意,安心勿辭,其卽謝命焉,仍傳曰,遣史官傳諭。
全羅監司洪樂性疏曰,伏以,皇天眷佑,祖宗垂隲,寶算已踰八旬,光御誕廟五紀,事曠簡冊,歡均動植,臣於此時,跡滯周南,獨阻嵩呼,北望雲天,倍切耿結,仍念臣偏蒙洪造,待罪重藩,以年計之,則居然三載,以月計之,則遠過朞歲矣,徒費厚廪,全無猷爲,絲毫莫報,瘡疣百出,考之於前,旣乏善狀,則責之於後,可卜蔑效,尙何敢視若固有,而一向冒據,以自陷於負國僨事之誅哉,況臣自經草土,疾病侵尋,神精消謝,年未六十,已成癃痼,及叨此任,又因水土未習,風氣之不佳,舊疾倍劇,新恙交攻,雖不敢枚擧雜症,以瀆崇嚴之聽,而最是火邪暴升而頭目眩暈,痰癖橫衝而隔脘痞塞,晨夕之間,發作無常,昏窒顚仆,不省四到,加以昨年春秋行部,周歷沿海,酷被瘴癘之毒,諸般症情,一倍添劇,終冬徂春,委頓床席,飮啖全廢,眞元大脫,湯凡鍼焫,雜試無效,日復一日,轉展沈篤,凜凜有難言之慮,以此病狀,實無復起視事之望,微臣螻蟻之命,固不足恤,而豈可以宣化觀風之地,徒作養病之坊哉,況今春巡當前,東作方殷,癏廢職務,罪戾益增,玆敢力疾哀籲於天地父母之前。伏乞聖慈,曲垂矜憐,亟賜遞改,俾重務無曠而殘喘得延,則公私不勝萬幸,答曰,首疏具悉,委卿此任之後,予於湖南,此心紓焉,何過稱恙而亦何過辭?卿勿辭察任焉。
麟漢城判尹李彦衡疏曰,伏以,春陽載和,聖體益康,寶算已躋於八旬,至化方洽於五紀,臣民慶忭,曷有其極,仍伏念,臣至庸極陋,百無一能,而濫荷湔拂之私,猥忝亞卿之列,受恩如天,圖報無地,居常懍惕,若隕淵谷,迺者知樞特陞之命,忽下於前席晉對之際,歷擧先世,恩綸鄭重,而至於無愧東平之敎,其所以記念褒嘉者,尤出尋常萬萬,先臣有知,想必感泣,其在臣心,當復如何,咫尺蒙恩,循墻無路,章皇祇肅,粗伸叩謝之忱,而私心愧懼,退不自定,曾未踰日,京兆移授,又出格外,繼以進興聖感,親綴宸翰,特賜祭於臣先祖及臣父,此誠曠世之盛典也,鴻恩厚渥,洋溢幽明,臣雖隕結,何以酬其萬一乎,噫臣以宗臣遺孤,晚竊科第,孤立寡儔,與世齟齬,而惟我聖上,特推念舊之至意,俯察寸忱之無他,前後陞秩,俱出特簡,毛髮頂踵,罔非洪造,而至若今日恩數,尤豈臣夢寐攸及哉,新除之下,宜卽趨承之不暇,而第念正卿之秩,入座之班,地望自別,不比庶官,其所掄選,固宜難愼,而今臣材無可取,勞無可紀,徒以先蔭之故,侈此非常之眷,在身則固榮矣,其於累聖簡而乖物情何哉,此臣所以惶隕踧踖,不敢冒進之者也,連値淸齋,呼籲路阻,今始略控短章,仰暴微懇。伏乞聖明,俯垂鑑諒,將臣授職秩竝命收還,使公器無玷,私分獲安,千萬幸甚,臣無任屛營祈懇之至,謹昧死以聞。答曰,省疏具悉。今者此命,非私於卿,卽惟于古,卿勿過辭,從速行公。
左副承旨李宅鎭疏曰,伏以,臣與新除授都承旨臣金器大,有男妹應避之嫌,揆以法例,自下當遞。伏乞亟賜遞改,以存公格,千萬幸甚,臣無任屛營祈懇之至,謹昧死以聞傳曰,踏啓字。
副修撰李在學疏曰,伏以,臣於見職,初何嘗可膺而膺哉,其區區不自安之私,已悉於前冬疏籲,伏想日月之明,尙或記有,而日前除命,適在於嚴敎荐下,事會急迫之時,遂乃他不暇顧,顚倒出肅,而若其情踪之怵惕難安,蓋自如也,噫常分私義,不可偏廢,而有時乎相爲輕重,則臨急暫膺,旣得伸分,隨後自引,宜全微諒,顧何敢晏然仍冒,自同無故,以壞其素分也哉,且臣母病,素以虛勞之症,常有凜綴之憂,近因日候不調,感冒闖發,委頓床席,專廢食飮,臣方左右扶將,方寸焦熬,以此情理,萬無一時離捨之望,玆敢疾聲號籲於仁覆之下。伏乞聖明,俯賜諒察,亟降鐫削之命,俾安私分,仍治瀆擾之罪,以肅朝綱,千萬幸甚,答曰,省疏具悉。爾其勿辭護焉。
癸巳二月初九日巳時,上御集慶堂。藥,房入診,儒臣同爲入侍時,都提調金陽澤,提調李潭,副提調閔弘烈,假注書洪國榮,記注官鄭基煥,記事官徐懿大,校理李敬養,修撰鄭景仁,醫官方泰輿·鄭允協·慶絢·金孝儉·白文昌·李長周,以次進伏訖。陽澤曰,夜來聖體,若何?上曰,一樣矣,寢睡·水刺之節亦,何如?上曰,一樣矣,請進湯劑,上進御一貼訖,上曰,攷事新書,儒臣持入乎,弘烈曰,持入矣,命上番讀奏,上曰,徐命膺不入來乎,弘烈曰,在外云矣,上曰,京兆劇務,豈可曠焉,判尹批下,牌招察任。出傳敎李潭出去,持入湯劑,陽澤請進,上進御一貼訖,命都承旨儒臣先退,坐直承旨·金吾堂上入侍,內局退出。
癸巳二月初九日千時,上御集慶堂。坐直承旨金吾堂上入侍時,同副承旨鄭昌順,假注書洪國榮,記注官鄭基煥,記事官徐懿大,判義禁具善復,同義禁任希敎,以次進伏訖。上曰,都承旨似當一遞矣,仍命書傳敎曰,噫都承旨復爲此任,意蓋深矣,强而承命,分義當然,而體群臣,載於中庸九經,難以因仍此職,其勢固然,一弛一張,亦文武之道,嗚呼八旬旣見,若見,其曾祖與祖,予心愴然,今番雖許遞,伸其四維,噫此人所遭,八旬初聞,而豈可以此,國有八旬其君,因以自劃乎,予當復召,故今番旣見矣,前席特許遞,伸其廉隅,而然其所遭,萬古爲駭,亦豈因捨其人,旣已勉諭,亦盡開釋,而特爲呼寫者,意亦深也,上曰,此時內局,豈可不備,都承旨許遞代,行司直金器大除授,牌招察任,三院副提調例兼,房依前下敎。出傳敎昌順讀奏吳璹供辭,上曰,其所彌縫發明,極非矣,金吾堂更出卽招,待下敎入侍,上曰,今聞判義禁所奏,該府放未放中李春華太輕置仍云,一體以放事,分付本府。出傳敎上曰,中官金興燁無形特甚,越俸三等,上曰,中官李夢良,刊名內侍府。已上出傳敎昌順曰,翰林處分下敎,以私字書出矣,翰林下敎公字,以私字下敎,欲諭未果,今何階梯,律則特爲分揀,牌招入直,昌順曰,儒疏又來,而頃者下敎後,不敢入啓,而亦不敢自下退却,敢奏矣,上曰,右承旨與疏儒持上疏入侍。出榻敎金吾堂上先退。
癸巳二月初九日申時,上御集慶堂。右承旨,疏儒同爲入侍時,右承旨沈頤之,假注書洪國榮,記注官鄭基煥,記事官徐懿大,幼學鄭㙫·兪漢象·池尙普,以次進伏訖。上着笠起坐,命疏頭讀奏至五六行,命止讀,上曰,噫予雖誠淺,於此等事,豈待群下之請,而頃者諸儒入侍時,旣洞諭,其後亦有處分,則募一人稱三道,已駭然,於今此章,予雖稱此,在下者焉敢若此,而三字之稱,已萬萬無狀,故命停讀下敎,令承宣復令讀焉,其下三字,尤萬萬駭悖,遙瞻東邸,此心何抑,其首唱製疏苟充二人,投章鄭㙫頃者調用下敎,勿施,機張縣定配,當日押付,其參二人,竝限十年停擧。出傳敎上曰,儒疏中書所重處注書割出藏于史庫,上曰,三大臣·金吾堂上入侍。出榻敎諸臣以次退出。
癸巳二月初九日酉時,上御集慶堂。三大臣,金吾堂上入侍時,領議政金相福,左議政金尙喆,右議政元仁孫,判義禁具善復,同義禁任希敎,右承旨沈頤之,假注書洪國榮,記事官李正薰·林蓍喆,以次進伏訖。上曰,今日召三大臣儒疏,萬萬駭然故也,卿等見之乎,金相福曰,未及見而略聞則妄發矣,金尙喆曰,無識之致,三字妄發矣,元仁孫曰,誠如聖敎,果駭然矣,上曰,士習可駭矣,此後此等章更來則豈不悶乎,僉曰,豈有更來之理,命讀吳璹再供,上曰,果遲晚矣,仍命書傳敎曰,今聞吳璹再招,旣稱大覺,兩件事皆自服,可見秉彝之心,然於此於彼旣若此,焉逭國法,依律文從重論,杖一百流三千里勘律,而大抵杖則贖而況此人乎,其宜十世議功懲贖事,分付,聞我國無三千里之地,因程而計云,故今日令入侍次堂問於律官,前則果然,因下敎不計里數,只極邊云,噫作法於涼,其弊也貪,況法文乎,噫白首暮年,豈可以無於法之例强行乎,自今以後,依舊例只計程道事,分付,上曰,鄭㙫俄者下敎,更思兩稱三字,其雖駭然,究其心斷無他,而由於無識而然,年過七十之人,瘴海可矜,星州牧定配事,更爲分付,上曰,前承旨吳載純承旨除授,房依前下敎。已上出傳敎諸臣以次退出。
上在慶熙宮。停常參·經筵。
藥房都提調金陽澤,提調金器大啓曰,伏未審夜間,聖體調攝,若何?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。冥然逢今年,偶然相符於古,聞此該擧,是何由,卽予也,昨召三公,意蓋深矣,見此此後,必也奇怪光景,此心,若何?問其本是建功,氣何暇諭?一則誠淺,一則冥然而然矣,因追慕命試射,午後待敎入侍。
中宮殿·惠嬪宮,藥房口傳問安。答曰,知道。
金器大啓曰,新除授同副承旨吳載純,時在京畿廣州地,斯速乘馹上來事,下諭,何如?傳曰,允。
假注書趙章漢在外代,以李敏佐爲假注書。
傳于趙宗鉉曰,內局入侍。
又傳于曰,坐直承旨同爲入侍。
兵曹口傳政事,以尹守儉·尹敬喆爲副司正。
兵曹口傳政事,以李得濟爲黃海兵使。
執義成胤儉,司諫郭鎭純,掌令金基正,持平李重馥啓曰,今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習。況於蕩平科之後,復提黨論,甘自歸於不忠不孝之科,雖以我聖上好生之德,特貸一律,渠旣遲晚,則不可以遠配而止。請慶興府定配庶民罪人趙榮順,按律處斷。答府院曰,已諭勿煩。
執義成胤儉,司諫郭鎭純,掌令金基正,持平李重馥啓曰,罪人金稙之罪,可勝誅哉?敢以絶悖無倫之說,肆然發口,究其罪犯,宜施極律,昨日合辭之請,可洩神人之憤,而旣賜允從,旋卽還寢,此雖出於我聖上好生之德,邦憲至嚴,決不可一刻置之於覆載之間,請黑山島庶民罪人金稙,依前處分,亟正邦刑。答府院曰,勿煩。
執義成胤儉,掌令金基正,持平李重馥啓曰,罪人五得所犯,實是前古所無之變,偸取情節,萬萬凶獰,酌處之命,雖出於我聖上好生之德意,論以國法,不可容貸,請黑山島爲奴罪人五得,依律處斷。假稱御史之罪,何等重大,而張翼標酌處之命,遽下於取招承款之餘,此雖出於我聖上好生之德,而後弊所關,有難容貸,請還寢張翼標島配之命,依律處斷。答府曰,勿煩。
司諫郭鎭純啓曰,仲義之罪,可勝誅哉?倉卒拾得,雖異故犯,關係莫重,宜卽現納,而懸賞之後,始爲自首,棍問之時,乃吐情實,論其罪犯,不可酌處而止,請大靜縣爲奴罪人仲義,依律處斷。罪人五得,其所負犯,關係至重,揆以王章,自有當律,酌處之命,雖出好生之聖德,而三尺至嚴,不可容貸,請黑山島爲奴罪人五得,依律處斷。答院曰,勿煩。
徐有大,以兵曹言啓曰,同知中樞府事李必運,僉知中樞府事金燁,俱以老病在鄕,末由上來,呈狀乞遞。西樞雖是閑局,不可一向虛帶,竝今姑改差,何如?傳曰,允。
鄭昌順,以刑曹言啓曰,鄭㙫年過七十之人,瘴海可矜,星州牧定配事,更爲分付事,命下矣。依傳敎,罪人鄭㙫,慶尙道星州牧,更爲定配事,發關分付之意,敢啓。傳曰,知道。
鄭昌順,以義禁府言啓曰,時囚罪人吳璹,依律文從重論,杖一百流三千里,而杖則懲贖,依舊例只計程道事,命下矣。杖一百收贖,江原道春川府流三千里定配,而依例發遣府羅將,押送配所,何如?傳曰,允。
徐有大,以禁衛營·左右巡廳·左右捕盜廳言啓曰,去夜犯夜人,無所捉之意,敢啓。傳曰,知道。
持平李福徽疏曰,伏以惟皇天惟祖宗,眷顧我東方,保佑我聖躬,寶算已躋於八旬,至化方洽於五紀,凡在八域含生之類,孰不歡欣而鼓舞也哉?仍念臣鹵莽譾劣,百無肖似,濫蒙誤恩,屢叨臺銜,揣分量力,固已自知,其萬萬不稱,而日者新命,適降於合辭方張之日,義不敢違傲而言私,黽勉出肅,揚揚而行,視若固有,臣實自恧,人謂斯何,且臣老父今年七十七歲矣,稟質素脆,疾病相仍,常時筋力,已多澟綴,而忽得重感,委頓床席,食飮全却,兼之以暴泄,登溷無算,時時昏倒,眞元日鑠,私心焦迫,曷其有極?臣方左右扶將,雜試藥餌,實難晷刻離捨,況敢望束帶而供職乎?私情所急,不得不疾聲號籲。伏願聖慈,曲垂諒察,亟許鐫改臣職,以安私分,以便救護,不勝幸甚。臣於乞免之章,不宜贅及他說,而於目下事,有不容泯默者,玆敢尾陳,惟聖明之財察焉。噫,京外財穀之虛錄,已成痼弊,莫可收拾,向來南閫之逋負,纔已摘發,近日畿倅之處分,極爲嚴正,聖上飭勵之盛意,臣實欽仰矣。至於邊門重地,與他閫邑自別,而臣得聞西來傳說,則數年以來,灣府庫儲,一空無餘,虛錄殆至數萬云,未知緣何致此,臣不勝駭歎之至。臣以爲,亟令道臣嚴査狀聞,伊時府尹特施贓汚之律,以勵一世,斷不可已也。臣無任屛營祈懇之至,謹昧死以聞。答曰,今聞爾章,萬萬爲駭。龍灣其豈若此?已下敎,待其査來,當爲嚴處。爾其勿辭,從速察職。
獻納李世奭疏曰,伏以臣姿旣鹵莽,跡又疎逖,濫廁玉署,則論思非所擬議,時忝臺閣,則風裁尤無可稱,其不堪爲當世之用,自知者明,以故平居,則長時杜門,不聞戶外之事,有除則輒事違逋,專昧竭蹶之義,自分爲明時之棄物,久矣,不意陶甄之化,每加記存,薇垣新除,又降於屛伏之際,區區循墻之忱,前後一身,夫豈有變動之理,而適値合啓方張,他不暇顧,不得已束帶出肅,而自顧素心,慙恧尤切。日前詣臺歸路,忽添食傷之症,胸膈痞塞,呼吸難通,擔舁還次,急灌藥物,僅免鬼錄之歸,而餘症來往,宛轉床席,故紙謄傳,亦未有自力之望。有臣如此,生不如死,玆敢疾聲仰籲於仁覆之天。伏乞亟加鐫削,以延殘喘,以肅朝綱,千萬幸甚。臣於乞免之章,不宜贅論他事,而適有愚見,敢此尾陳,惟聖明勿以人廢言。夫庭科所以賁飾邦慶之具,而至於後庭試,尤是慰悅八方士子者也。昨年慶科之後,以鄕儒之無一人得參,至有後庭試設行之擧,聖意之一視京外爲靑衿者,孰不感幸?及其榜出之時,入格爲七人,而居魁者只得赴會,居末者反赴殿試,此固出於我聖上一時造化之權,而若以科場金石之規言之,亦不免爲權宜之歸矣。至如七人中二人,以擧世所共知之原居鄕,竝爲見拔者,爲一世稱冤,久矣。向者大僚,以此意大提奏,得蒙拔去下敎勿施之敎,而一人則獨漏焉,其原居鄕也旣同,見拔也亦同,而大臣之奏,或擧或否,恩命之降,或霑或闕,其在朝家刑政,竊恐有斑駁之歎矣。若然則設科慰悅之資,反爲士子冤鬱之端。雖以先朝與當宁已行之例言之,故都事臣崔守慶,故判書臣尹汲,俱於入格見拔之後,臺臣進言,輒得蒙允。臣旣知此,則何可不一言於朝,以贊我聖上一視均平之政也?伏乞更入聖思,勿使恩典有異同之弊焉。臣無任屛營祈懇之至,謹昧死以聞。批答出傳敎
癸巳二月初十日辰時,上御隆武堂。親臨試射入侍時,兵曹判書具允鈺,訓鍊大將李章吾,摠戎使尹泰淵,兵曹佐郞朴趾慶,都摠經歷金就大,宣傳官趙夢錫,左承旨徐有大,假注書洪國榮,記事官李正薰·林蓍喆,以次序立。上曰,今者此擧,意蓋深矣。毓祥宮宮任與守僕,於義宮宮任,儲慶宮守僕,彰義宮守僕,一體捧擧案。出傳敎上曰,皇壇守僕,一體擧案。出傳敎上曰,先射者,使之進前。上曰,閑良金處謙宣傳官除授,閑良崔德亨軍職除授。已上出榻敎上曰,知中樞鄭益柱子昌禧,今日入射,可謂異常。禁·御·守·摠諸營中執事有窠,其令今日內啓下。出傳敎上曰,順義君孫翼鉉,以松峴洞人,今日入射,宣傳官·部將·南行窠有闕,卽爲懸注調用。出傳敎上曰,正月以後入番忠義,中日廳試射。出榻敎上曰,騎馬立之,宣傳官待令。出榻敎上還內後,諸臣以次退出。
癸巳二月初十日酉時,上御集慶堂。藥房入診,坐直承旨,宣傳官同爲入侍時,都提調金陽澤,提調李潭,副提調金器大,左副承旨鄭昌順,假注書洪國榮,記事官李正薰·林蓍喆,宣傳官金輔明,醫官方泰輿·鄭允協·慶絢·金孝儉·李翊臣·許,以次進伏訖。陽澤曰,聖候,若何?上曰,一樣矣。寢睡·水刺之節,亦何如?上曰,一樣矣。請進湯劑,上進御一貼訖。陽澤請診。上曰,置之。上曰,摘奸宣傳官入侍。出榻敎輔明奏曰,鍾樓無鄕民之流丐者矣。命先退。潭出。持入湯劑。陽澤請進,上進御一貼訖。內局先退。上曰,一弛一張,文武之道,今聞此章,其涉疑訝。聞榜目下,書其時果賜第二人,非闕榜,其所弦韋,意亦深矣。大抵科場嚴重,大臣雖請,執法之臣,焉敢若此?況其中尹汲,其時特仍,臺臣爭焉。其後因批答,重臣所奏,尙今記有焉,則昨年之事,雖不記有,此則其尙記有。如臺臣其若是因他而請焉,其不若頃年臺臣乎?今番科場嚴飭之時,若不下敎,設有挾私者,其將護焉。此章給之,李世奭特施不敍之典。呼寫畢,忽然思之,其給分人,欲於今科同赴,有此請而然,萬萬爲駭。阿諛士子之耳目,將焉用哉?不可不敍而止,亟施刋版之典。出傳敎上曰,今聞海西道臣狀聞,兵使閔趾烈所爲,萬萬駭然。況今番海西若是用三邑民,此人輕着,業已知之,有此駭擧,若不懲勵,何以勵末世?當該帥臣,令該府處之,其代令該曹口傳擇擬,待朝辭朝。出傳敎上曰,今間關西道臣推恩啓本,至於二千九百十人之多,而其中百歲者近二十,噫,人生七十古來稀,況此年乎?其令銓曹今日口傳下批。出傳敎上曰,湖西則推恩人都數已奏,此後他道依此懸奏事,分付。出傳敎上曰,應敎李澤遂旣已遞職,其章給之。出榻敎諸臣以次退出。
上在慶熙宮。停常參·經筵。
夜一更,月犯東井星。
藥房都提調臣金陽澤,提調臣李潭,副提調臣金器大啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。睡中誦抑戒,況若衛武心,昔九十今八旬,其何異哉?恭飮建功,氣則益苶,予自哂。待敎入侍。
中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等中日試射,而因傳敎忠義衛一體試射,請出標信。
傳于徐有大曰,海西帥臣,先爲宣諭,內局入侍,同爲入侍。
傳于趙宗鉉曰,相臣如來,內局入侍,同爲入侍。
執義成胤儉,持平李重馥,正言洪樂恒啓曰,今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習。況於蕩平科之後,復提黨論,甘自歸於不忠不孝之科,雖以我聖上好生之德,特貸一律,渠旣遲晚,則不可以遠配而止。請慶興府定配庶民罪人趙榮順按律處斷。答曰,已諭,勿煩。
執義成胤儉,持平李重馥,正言洪樂恒啓曰,罪人金稙之罪,可勝誅哉?敢以絶悖無倫之說,肆然發口,究其罪犯,宜施極律。昨日合辭之請,可洩神人之憤,而旣賜允從,旋卽還寢,此雖出於我聖上好生之德,邦憲至嚴,決不可一刻置之於覆載之間。請黑山島庶民罪人金稙依前處分,亟正邦刑。答曰,勿煩。
正言洪樂恒啓曰,仲義之罪,可勝誅哉?倉卒拾得,雖異故犯,關係莫重,宜卽現納,而懸賞之後,始爲自首,棍問之時,乃吐情實,論其罪犯,不可酌處而止。請大靜縣爲奴罪人仲義依律處斷。罪人五得,其所負犯,關係至重,揆以王章,自有當律。酌處之命,雖出好生之聖德,而三尺至嚴,不可容貸。請黑山島爲奴罪人五得依律處斷。答曰,勿煩。執義成胤儉,持平李重馥啓曰,罪人五得所犯,實是前古所無之變,偸取情節,萬萬凶獰。酌處之命,雖出於我聖上好生之德意,論以國法,不可容貸。請黑山島爲奴罪人五得依律處斷。假稱御史之罪,何等重大,而張翼標酌處之命,遽下於取招承款之餘,此雖出於我聖上好生之德,而後弊所關,有難容貸。請還寢張翼標島配之命,依律處斷。答曰,勿煩。
徐有大啓曰,事變假注書白鳳周,身病猝重,勢難察任,今姑改差,何如?傳曰,允。
以吳彦啓爲事變假注書。
以備忘記,傳于徐有大曰,今予心追慕,爲民而已,曰以追慕,則其皆攝爲,曰以爲民,則民豈知春?漢文春詔,於今尙想。噫,今年昔有遊康衢時也,予雖今想,何聞含哺歌?其況此時,畿甸若此,夙宵奚弛?昨日命宣傳官,見鍾街鄕民猶渺然,其果能爲調劑而然乎?初勤末怠,古人旣云,兩麥登場,猶有多月,再昨畿伯章請,於今最緊,其果消詳乎?果然登對以稟,畿伯同爲入侍。
弘文館副修撰李上疏曰,伏以皇天垂佑,寶算已躋於八旬,治化益隆於五紀,臣民慶忭,曷有其極?仍伏念,臣於向來,適當館錄,促命連下,未敢稽緩,惟以完圈爲主,急急了當,果有忘未及點,而更入下圈之論,實發於僚員,臣性本迂拙,戒在戲事,不過應口唯唯,而畢竟長僚,代臣以入點矣。伊後儒臣,至以傳訛不明之說,擧似前席,不料踰袞之褒,濫及臣身,臣實悚恧,無以自措。繼伏見其時副學臣鄭尙淳疏本,則其所爲說,又未免爽實。臣雖忙錯,彼旣代點,圈了又圈,臣豈使然?到今漏圈之失,更圈議,皆歸之於臣一人。夫局外之人聽聞之或爽,不是異事,同席之間,漫漶爲辭,抑何由乎?臣誠訝之。臣旣謬被華奬,人亦指虛爲實,則在臣心獨無愧乎?其何可恬若固有,睹得恩褒,不爲明言,以自歸於欺天之科也?新除之下,承膺無路,再違召命,瀝血仰籲。伏乞聖慈,俯垂諒察,亟許鐫遞,仍命選部,勿復擧擬,以安微分,千萬幸甚。臣無任屛營祈懇之至,謹昧死以聞。
備忘記,此則因前副學章,業已知矣,今何撕捱者而若此,亦何循例捧入乎?此亦充萬機而然乎?此章特給,捧納承旨遞差。
傳于趙宗鉉曰,以金載順爲承旨,房依前,下敎。
傳于沈頤之曰,今於八旬,體昔年爲民心一倍,代遊康衢,明朝崇政殿東月臺,當見貢市人與鄕民,貢市堂領貢市人待令,鄕民來言者,皆令待令。承旨時服,侍衛,只入直侍衛,時刻安徐,待下敎詣閤。
趙宗鉉,以弘文館言啓曰,副修撰李,旣有只推之命,更爲牌招察任,何如?傳曰,允。
徐有大,以兵曹言啓曰,今二月十一日平山居幼學金必聲爲名人,自興化門西挾門入來,鳴申聞鼓,依定式下該曹推問,何如?傳曰,允。
金載順,以義禁府言啓曰,黃海前兵使閔趾烈,令該府處之事,傳旨啓下矣。閔趾烈時在任所,依例發遣府都事,交龜後拿來,何如?傳曰,允。
徐有大,以御營廳言啓曰,去夜犯夜人,無所捉,敢啓。傳曰,知道。
又以一所巡廳言啓曰,去夜犯夜人,無所捉之意,敢啓。傳曰,知道。
又以二所巡廳言啓曰,去夜犯夜人,無所捉,敢啓。傳曰,知道。
又以左邊捕盜廳言啓曰,去夜犯夜人,無所捉,敢啓。傳曰,知道。
又以右邊捕盜廳言啓曰,去夜犯夜人,無所捉,敢啓。傳曰,知道。
又啓曰,領議政金相福,左議政金尙喆,右議政元仁孫,依下敎來待矣。
癸巳二月十一日辰時,上御集慶堂。藥房入診,黃海兵使同爲入侍時,都提調金陽澤,提調李潭,副提調金器大,假注書洪國榮,記事官李正薰·林蓍喆,醫官方泰輿·鄭允協·慶絢·金孝儉·金世彦·李敏德,黃海兵使李得濟,以次進伏訖。陽澤曰,夜來聖候,若何?上曰,一樣矣。陽澤曰,寢睡·水刺之節,亦何如?上曰,一樣矣。陽澤曰,中宮殿氣候,亦何如?上曰,一樣矣。陽澤曰,王世孫氣候,亦何如?上曰,好在矣。陽澤請進湯劑,上進御一貼訖。命李得濟進前。上曰,閔趾烈輕着,故已處分,而新帥臣下去,伐置材木,待下敎擧行,可也。使之先退。命李潭出去,持湯劑入來。陽澤請進,上進御一貼訖。命坐直承旨與儒臣,持東國通鑑初卷入侍。內局先退。
癸巳二月十一日巳時,上御集慶堂。坐直承旨·儒臣同爲入侍時,校理李敬養,修撰鄭景仁,左副承旨趙宗鉉,假注書李敏佐,記事官李正薰·林蓍喆,進伏訖。上命儒臣,讀高麗通鑑。上命洪國榮出去,持高麗史略來。上命李敬養讀。上命鄭景仁讀。上又命趙宗鉉讀。又命賤臣及李正薰·林蓍喆讀畢。上命賤臣,出傳畿伯與三相入來入侍。賤臣先引畿伯入侍。上曰,噫,此時若此,此心,若何?畿伯入侍,故今聞生軍一千三百名,今聞加定者近千名云,此無他,一任下吏,籍以此其欲充肥而然。噫,尤甚邑雖除,之次邑其亦饑民,則豈若此?況皆非用軍受價而然,噫,此等饑年,尤何敢憑公營私?當該加定官書題事,當令該府·該曹處之,而十分參酌。況定日不過略干日,其涉寒心。當遣御史廉問,若有一毫過濫之事,則當嶺海充軍,當該次知中官,本是昏懶者,亦不可不操縱。且其祖將臣,雖信其下,予用悶焉。故有此下問,果然,以此另加嚴飭。出傳敎大臣·畿伯入侍事,下敎。出榻敎摘奸宣傳官入侍事,下敎。出榻敎京畿監司沈鏽所啓,本道移轉事,民勢切迫之狀,已達於前後登對及日昨陳章,而旣承令廟堂稟處之命矣,農節漸迫,種糧區劃,一時爲急。故又此敢達矣。上曰,大臣有消詳乎?領議政金相福曰,臣等與之相議矣。海西延白凶荒,毋論多少,旣難出穀,而畿邑民事,亦不可不念。湖西與畿內接境邑中,就還穀有裕處,正租二千石,使之劃給,至於貢津·楊津兩倉米太合三千石,前已劃送,加劃雖難,他無推移之處。又以米二千石許給,分付道臣,使於兩倉中依此數,量宜分排,何如?上曰,依爲之。噫,詩云邦畿千里,今者畿甸,歲歉若此,穀數其亦不敷,今當過旬,其若勸學文,作舍道傍,雖不成,猶可爲也,況此乎?至於海西延白,與畿甸無異,故雖許狀請,今於湖西亦然。嗚呼,暮年,其忘畿甸乎?況貢津倉米,備局所關,道臣不過如律令擧行而已,何敢防塞?本道區劃,不過租二千石而已,比諸海西萬石,不啻霄壤,初意其欲爲畿甸遣御史,貢津倉米,先爲督運,其餘區劃者,亦令因此督運。此時廚傳有弊,予雖衰,豈可爲數千石穀,爲此擧乎?依所奏,卽爲分付擧行,形止亦爲狀聞。鏽曰,前劃貢津太三百石,數旣零星,農糧添補,不若米穀,特令換給,亦爲一助矣。相福曰,太三百石,其數不多,以米換給,好矣。上曰,此則不甚大段,依爲之。出擧條諸臣退出。
上在慶熙宮。停常參·經筵。
藥房都提調臣金陽澤,提調臣李潭,副提調臣金器大啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。追慕日倍,夙夜憧憧。建功日强,兩飮沓沓,氣何暇諭?待敎入侍。
中宮殿·惠嬪宮,藥房口傳問安。答曰,知道。
徐有大,以禁衛營·一所巡廳·左邊捕盜廳·右邊捕盜廳言啓曰,去夜犯夜人,無所捉之意,敢啓。傳曰,知道。
又以兵曹言啓曰,今二月十一日,載寧居幼學崔德亨稱名人,自興化西挾門入來,鳴申聞鼓,依定式下該曹推問,何如?傳曰,允。
李溎,以宗簿寺言啓曰,璿源譜略,昨冬修正,而頒賜件今皆改張。時已解凍,故初中草及改張濃墨紙,依例洗草,舊板子亦爲燒火之意,敢啓。傳曰,知道。舊板子,書以舊板,仍爲藏置。
以弘文館言又啓曰,副修撰李,謂有情勢,尙不行公,卽爲牌招察任,何如?
傳于李溎曰,雖衰猶持法,當今國勢,宜正風俗,此豈若此者,而一何至此?況是誰孫?鄭尙淳·李,亟施不施之典。
崇政殿東月臺殿座罷後,政院·玉堂·樂房口傳問安。答曰,知道。
備忘記,鄭昌順·鄭景仁,刋名仕版,以淸朝廷。
執義成胤儉,正言洪樂恒啓曰,請慶興府定配庶民罪人趙榮順按律處斷。措辭見上答曰,已諭,勿煩。
又啓,請黑山島庶民罪人金稙依前處分,亟正邦刑。措辭見上答曰,勿煩。
執義成胤儉啓曰,黑山島爲奴罪人五得依律處斷,請還寢張翼標島配之命,依律處斷。措辭見上答曰,勿煩。
正言洪樂恒啓曰,請大靜縣爲奴罪人仲義依律處斷,請黑山島爲奴罪人五得依律處斷。措辭見上答曰,勿煩。
建明門殿座罷後,政院·玉堂·藥房口傳問安。
以承傳色口傳下敎曰,俄者都承旨所奏,近於護,遞差,其代前都憲李溎,承旨除授,牌招察任,房依前下敎,三院副提調例兼。
備忘記,今日朝鮮,其存者有問安而已,萬古豈有此等君耶?何顔答乎?
徐有大啓曰,今日殿座時,承旨當爲備員,而右承旨沈頤之,左副承旨趙宗鉉,纔以申退,卽爲牌招,何如?傳曰,允。
政院啓曰,諸承旨有稟達事,來詣請對矣。又啓曰,藥房都提調·提調有稟達事,來詣請對矣。又啓曰,玉堂上下番有稟達事,來詣請對矣。
備忘記,噫,冥然到今,不肖勝言?觀今世祿臣,對其君則曰慶,見事爲用謀,予見深矣。今日已判,予何顔見大小臣僚?欲詣舊邸,爲三軍心已定矣,靜臥而已也。
備忘記,噫,今日朝鮮,衰君與沖子而已,嗟哉群工,各自便焉。
以承傳色口傳下敎曰,何若是乎?其止之。率卽今臣下,何爲乎?
以承傳色口傳下敎曰,爲如彼無狀者類何?莫予其止之,方臥于廳矣。
以承傳色口傳下敎曰,其止之。只欲飮建功而臥矣。
李溎啓曰,時原任大臣,以所下傳敎之轉益非常,更爲冒罪求對矣。又啓曰,藥房三提調有稟達事,更爲求對矣。
又啓曰,時原任大臣狀聞所下傳敎,萬萬驚遑,詣閤請對矣。
又啓曰,諸承旨有稟達事,更爲求對矣。玉堂上下番有稟達事,更爲求對矣。
備忘記,今日朝鮮,兩班世界,故君前稱兩班者,渠旣兩班,故護兩班,視若尋常,可勝寒心。
備忘記,今日朝鮮,豈有君?只有臣,豈可使聞於隣國?建功雖踐其言受焉。噫,今年八旬,心膽俱隕,何顔答文具問安?其爲勉强,見心久矣。欲詣舊邸,爲三軍,此心旣定,靜臥而已。已見已見,已知已知,世事浮雲,千乘楚越,卿等自休。
備忘記,噫,今日諸臣無狀者十,而一則言雖稱慶,心則異焉也,二則同山呼者,卽日背焉,而視若尋常也,三則强爲連啓,苟且彌縫也,四則外面雖似無黨,裏面猶持舊心也,五則入侍則强爲備員,臺廳則各只付一人也,六則只謄古紙,意則楚越也,七則專力乎此,何暇糾正也,八則恐或見過,當事生劫也,九則曰我豈樂爲,只牽其飭也,十則以此度日,過君暮年也。有一於此,不忠甚矣,況兼十者乎?雖問於輿㒗,何敢辭也?嗚呼八旬,其豈誣一世?十常五六,渠皆目觀,何敢曰君抑勒?嗚呼,予雖涼德,雖水恐其有塵,欲洗而食,何心爲此臣君乎?須看須看,誠乎否乎?以鄭光忠姪何陵外裔,而猶若此,恃誰恃誰?其愈慷慨亘中者,此輩只勢兩班,不顧衰君與沖子也。於今建功雖飮,其餘從容靜處,願卿等其休。
備忘記,下敎諸大臣詳諭,而此皆紅牌弊,其深歎者,今科又得四十人,其將若何也?噫,昔唐堯此年,臣亦若此,豈稱堯傳焉?
以承傳色口傳下敎曰,以敬大臣之意,只答內局。
以承傳色口傳下敎曰,欲就寢,其止之。
以承傳色口傳下敎曰,今日臣下雖忘君,中庸九經章,旣云敬大臣,豈不體群臣乎?問安以知道答之,其止之。
以承傳色口傳下敎曰,以敬大臣意其休焉,欲就寢矣。
徐有大,以義禁府言啓曰,罪人鄭昌聖鏡城府定配,三倍道押付事,命下矣。以傳敎內辭意,具罪目,卽爲發遣府書吏,三倍道押送配所之意,敢啓。
傳曰,新付軍職試射時,南行軍職崔德賢,柳葉箭十巡居首,噫,其祖昔年西北人錄用時爲此,今爲三代,其爲異也。直赴殿試,同付於今殿試。
備忘記,君視臣草芥,鄒聖旣云,況臣視君楚越,若何?此等人予知久矣,至於此極,其何料不顧莫重,顧瞻自便?今日朝鮮,紀綱掃矣,其君有乎?於耳目,只有鄭彦暹·洪樂恒而已,豈可使聞於隣國?君曰恃誰,於今諸臣朝鮮,豈君朝鮮乎?然從容靜處,予意定矣,卿等一何至此?徹宵守閤,若此不已,予將諭一下敎矣。
政院啓曰,領中樞府事金陽澤,行判中樞府事申晦,行判中樞府事李思觀,嚴敎洊下,不敢一向守閤,逬伏闕外,恭俟重勘。
癸巳二月十二日辰時,上御崇政殿東月臺。殿座入侍時,上具翼善冠·袞龍袍,御交椅。行都承旨金器大,左承旨徐有大,右承旨沈頤之,左副承旨趙宗鉉,同副承旨吳載純,假注書洪國榮·李敏佐,記事官李正薰·林蓍喆,以次進伏訖。命書傳敎。上曰,承旨以此釋諭貢市人。上曰,貢市堂率貢市人,進前。蔡濟恭進前。上曰,貢市人以次進前。各奏弊瘼,或有鎖屑事。上曰,有司存焉,令退。上曰,鄕民招來,以次進。上各問居住及何事來京後,又問其土年事,各以實對。上曰,注書出,招擇日官來。洪國榮承命出,引擇日官入侍。上曰,昔唐堯於今年,遊於康衢,欲知治不治,而噫,今予其年,雖偶然相符,臨御近五十載,涼德無能。嗚呼其君,玉食廈氈,嗟哉吾民,困於蔀屋。廈氈蔀屋,便若霄壤,此負陟降也,負小民也。中夜興維,幾乎忘寢忘食。若問都民,擧皆貢人市民,而貢下之時,莫知從貴上下,其於市民,勢家白地勒取,豪僕侵漁萬端。嗚呼,自藩邸入,幾十年臨御,其弊熟知。故前後眷眷爾等者蓋此也,而㤼於勢家,憚於悍僕,咸曰無弊云,幾次臨門,此亦文具,況今年乎?以昨日初定近千名軍觀也,爾等受弊若見焉。興維及此,其常隨更而覺,幾乎忘寢。大抵人心則巧僞,雖遊康衢,何聞其眞含哺之歌?予何望也,而抱冤之懷,其欲聞也。嗚呼,雖涼德無能,于今八旬,豈爲觀瞻而作此也?咸須靜聽,畢陳其蘊。出傳敎上曰,曾已知之,卽今年沁都奉安時事也,以聖算聖籌,莫敢擇日,而十五日,何日?卽甲戌也。矇然推擇,此正若昨日下敎,中官昏劣而然,事過後當下敎,旣覺後不可不飭。當該擇日官,令該曹從重勘處,其令更爲擇日。出傳敎上曰,今番貢市人所奏,令備局申飭事。出榻敎上仍還大內,諸臣以次退出。
癸巳二月十二日午時,上御集慶堂。藥房入診入侍時,都提調金陽澤,提調李潭,副提調金器大,假注書洪國榮,記事官李正薰·林蓍喆,醫官方泰輿·鄭允協·慶絢·金孝儉·金世彦·李敏德,以次進伏訖。陽澤曰,夜間聖體,若何?上曰,一樣矣。陽澤請進湯劑,上進御一貼訖。陽澤請診候。上曰,爲之。泰輿曰,脈候左右三部度數調均,胃脈之勝,一如向者矣。允協曰,脈候左右三部度數調均,滑體胃脈一樣差勝矣。絢曰,脈候左右三部度數調均,滑體一樣矣。孝儉曰,脈候左右三部度數調均,滑體一樣矣。世彦曰,脈候左右三部度數調均,滑體一樣矣。敏德曰,脈候左右三部度數調均,滑體一樣矣。命潭出去,持入湯劑。器大讀奏嶺南放未放啓本。因命書傳敎曰,嶺南道臣放未放啓本中,其放者卽爲擧行事,爲先分付,未放中可以稟者,與他道旣放,此道未放者,相考登對以奏。命賤臣讀奏嶺南推恩啓本。因命書傳敎曰,今聞嶺南道臣推恩啓本,其數近二千,年百歲者其亦十七人,豈異他道?今日內口傳下批。潭入來,陽澤請進湯劑,上進御一貼訖。命坐直承旨入侍。內局先退。
癸巳二月十二日未時,上御集慶堂。坐直承旨入侍時,同副承旨吳載純,假注書李敏佐,記事官李正薰·林蓍喆進伏訖。上命賤臣,知日官姓名來。承命出,以池道明知奏。上曰,儒臣持問答入侍事。出榻敎上曰,此等迷劣中官,予今初聞。期日在近,其所待令者許多,擇日官觀象監,亦非一人,則其當卽爲更擇,而今問待此擇日官云,勘律若來月,則其將過朔乎?豈特中官?其誠沓沓。卽爲擇日事,申飭,當該中官申弼輝,越俸加三等。出傳敎上曰,今聞擇日官池道明云,此人曾前有功者,不過一時不察,特爲分揀事,分付。出傳敎上曰,欲諭而默。噫,今日耳目,果耳目乎?以合辭無城上,故謄傳故紙云,問今無侍,故非特都憲·薇垣長皆不參,今日兩司有無爲只一人。噫,頃者黨習世界,逐日皆瞋目求對,於今爲君,一何稽焉?非徒謄傳故紙,此果合辭世界乎?噫,此頃者賀,非曰邦慶而然也,若曰邦慶,焉敢若此?不可循例處之。有無臺臣外,爲先遞差,下該府當爲臨門,以禁推例待令,該堂亦爲牌招,時刻置之,只入直承旨詣閤,其代政官牌招開政。出傳敎仍命退出。
癸巳二月十二日申時,上御建明門。親問入侍時,行都承旨金器大,左承旨徐有大,右承旨沈頤之,左副承旨趙宗鉉,同副承旨吳載順,假注書洪國榮·李敏佐,記事官李正薰·林蓍喆,侍立訖。上具翼善冠·袞龍袍,出自通陽門,詣建明門降輿,御交椅,諸臣進伏訖。上曰,該堂姑不來乎?有大奏曰,姑不待令矣。上曰,當直都事記過,前排入之。上曰,都事拿入。上曰,姓名,誰也?對曰,沈逵也。上曰,事當決棍,而思汝祖,十分參酌,拿出。上曰,行首羅將,使騎郞決棍十度。判義禁具善復,同義禁尹得聖進伏。上曰,鄭昌聖拿入。昌聖奏曰,如是犯罪,敢死矣。上曰,擧出門外解縛。上曰,羅將聲微,排立羅將,無一遺漏,使騎郞決棍十度。上曰,鄭象仁拿入。上曰,事當刑訊,而思汝曾祖,安徐,且汝公主主祭之人,施以三等之律。上曰,李重馥拿入。上曰,汝則式暇,應頉特放矣。郭鎭純拿入。上曰,汝年,幾何?對曰,六十八矣。上曰,汝則連日進云,故特放。李復徽拿入。上曰,汝則近以老父病,不進,特放。上曰,噫,今日朝鮮爲朝鮮乎?爲耳目謄傳故紙,沁沁泄泄,故欲爲飭勵,呼寫下敎,聞今日詣臺人,只兩司爲一人。噫,見無禮於君,如鷹鸇之逐鳥雀。古人旣云,昔孔聖,雖隣國,沐浴請討,今者合辭之人,豈特無禮於君?況不忠不孝,邦刑遲晚者乎?況金稙特貸一律,而君雖寬典,若有耳目,尤焉敢若此?噫,往者黨習時,鎭日伏閤,鎭日求對,瞋目攘臂,於今可謂寒心。今者聞知,其亦乾道昭昭,爲臣子,此等事,若是汎忽,朝鮮曰有臣分,觀今擧措,豈云八旬?其雖八百,心竊靦然。嗚呼建功,其欲踐言,雖强飮,何心開政?心有定焉,開政下敎,爲先安徐。出傳敎上曰,鄭象仁所爲,萬萬無狀,而與鄭昌聖有異,特施告身三等之律。出傳敎上曰,鄭昌聖以都憲,莫知合辭云,非特欺君,萬萬可駭。鏡城府定配,三倍道押付,到配日子,令道臣狀聞。出傳敎上曰,雖非入侍,合辭收殺前,詣閤傳啓事。出榻敎上仍還內,諸臣退出。
上在慶熙宮。停常參·經筵。
夜自三更至五更,月暈,廻火星。
藥房提調臣李潭,副提調臣李溎啓曰,昨日臨門,移時還內,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。目今氣,何暇諭焉?
中宮殿·惠嬪宮,藥房口傳問安。答曰,知道。
藥房口傳啓曰,臣等昨日竟夕守閤,未蒙引接,今朝問候之批,又未承入侍之命,下情不勝憂悶之至。當此日氣陰冷之時,診候進湯,不容少緩。玆敢詣閤求對,亟許臣等持湯劑入侍,千萬伏望,惶恐敢啓。以承傳色口傳答曰,知道。
以承傳色口傳下敎曰,見大臣時,當同見,留待同入。
吳載純,以御營廳·一所巡廳·二所巡廳·左邊捕盜廳·右邊捕盜廳言啓曰,去夜犯夜人,無所捉之意,敢啓。傳曰,知道。
又以義禁府言啓曰,鄭象仁特施三等之律事,命下矣。三等奪告身事,分付吏曹之意,敢啓。傳曰,知道。
徐有大,以兵曹言啓曰,今二月十二日,信川居軍官金貴昌稱名人,自興化西挾門入來,鳴申聞鼓,依定式下該曹,推問,何如?傳曰,依。
以朴聖集爲事變假注書。
備忘記,予代唐堯遊康衢,問諸輿㒗,朝鮮有侍從,予則曰渺然。噫,此言豈過?猶懷黨心,粉飾于面,左顧右瞻,立功爲事,口則含枚,耳則揷綿,百計謀免,萬般稱頉,挾藁入場中,猶恐闕榜,幸以登第,則驕氣輒生焉,以違牌爲高致,自曰以兩班生世,昔鄒聖計其君草芥,今日朝臣,視其君楚越,若此而能爲國乎?嗟哉,衰君沖子,相倚禁中,可駭有勢兩班,放恣都下。噫,有君然後有朝鮮兩班,有國然後有朝鮮輿㒗,昨日十件下敎,以文代圖像,今日驕臣,嗟哉輿儓,咸知此意,莫敢恃勢矜誇。
傳于趙宗鉉曰,令開政牌招承牌,然後當引見矣。
吏批,判書李潭進,參判未差,參議洪檢進,行都承旨李溎進。以李重祜爲吏曹參判,任希敎爲大司憲,朴起采爲大司諫,申大升爲獻納,李秀逸爲司諫,金翊休·鄭澤孚爲持平,金思穆爲修撰,姜潤爲副修撰,金斗烈爲殷栗縣監,鄭日謙爲司書,吳東讓爲典設別提,嚴思晚爲禁府都事,林濟遠爲檢閱,具允明爲綾恩君。
兵批,判書具允鈺進,參判愼爾復入直,參議金熤在外未肅拜,參知未差,左承旨徐有大進。以安聖希·李敦中爲同知,李宜業爲僉知,尹得勳爲副摠管,李喆遂爲五衛將,李潤春爲都摠經歷,朴普陽爲都摠經歷,金命赫爲訓鍊主簿,具敍五爲內乘,沈禧鎭爲訓戎僉使,崔遠爲慶尙左水虞候,曺希元爲部將,閔弘烈·洪樂仁·李宅鎭·金器大·李重馥·李福徽爲副司直,李謙彬爲副司果,洪國榮爲副司正,李原彬爲副司勇,郭鎭純爲副護軍。
傳于趙宗鉉曰,旣有盡爲謝恩後召見之敎,則敢如是乎?兩司書吏懸之,承牌後解懸。
傳于徐有大曰,時原任大臣,安心勿待命事,遣史官傳諭,命召亦爲傳授。
又傳于曰,中官金興曄,令該府處之。
又傳于曰,禁漏官三人入直,爲其報時,則皆便居云,令騎曹各決棍十度。
徐有大,以兵曹言啓曰,依傳敎,禁漏官金潤器等三人,各決棍十度後汰去,逐出開陽門外之意,敢啓。傳曰,知道。
傳于徐有大曰,禁漏官決棍後汰去,逐出開陽門外。
傳于趙宗鉉曰,薇垣長,此時亦踞慢乎?申飭。
傳曰,旣下敎則敢如是乎?兩司都吏,不特懸之,令騎郞決棍十度。
傳曰,新除儒臣姜潤,卽嶺南人,下諭。
徐有大,以兵曹言啓曰,依傳敎,司諫院牌書吏李枝成,決棍六十度之意,敢啓。
傳于趙宗鉉曰,今始來告牌書吏,自騎曹決棍六十度。
吳載純,以兵曹言啓曰,依傳敎,司憲府書吏劉德良,司諫院都吏朴茂盛等,各決棍十度之意,敢啓。傳曰,知道。
傳于李溎曰,時原任大臣入侍。
傳于趙宗鉉曰,明日祇迎安徐,承旨早爲傳香後,奉審以來。
備忘記,備忘誤書中官,越俸一等事。
癸巳二月十三日巳時,上御集慶堂。時原任大臣·兩司,同爲入侍時,領議政金相福,領府事金陽澤,左議政金尙喆,判府事申晦·李思觀,右議政元仁孫,大司憲任希敎,執義成胤儉,司諫李逸秀,掌令鄭彦暹,持平金翊休·鄭澤孚,獻納申大升,正言洪樂恒,右承旨沈頤之,假注書李敏佐,記事官李正薰·林蓍喆,進伏訖。相福問候。上曰,一樣矣。上命讀昨日十愆下敎,頤之讀訖。上曰,朝鮮臣子有所惻然矣。藥房提調持湯劑,更爲入侍事。榻前下敎大司憲任希敎,執義成胤儉,司諫李秀逸,掌令鄭彦暹,持平金翊休·鄭澤孚,獻納申大升,正言洪樂恒所啓,請慶興府定配庶民罪人趙榮順按律處斷。措辭見上上曰,當今世道,此人之頭,先懸藁街,然後其可國爲國君爲君,而尙今相持,意亦在焉,勿煩。又所啓,請黑山島庶民罪人金稙依前處分,亟正邦刑。措辭見上上曰,語雖無倫,人則孤雛,旣允旋寢,意亦在焉,勿煩。又所啓,合辭方張,逐日詣臺之餘,無端不進,及其臨門親問之下,其所仰對,極爲摸糊,其在重合辭之道,不可定配而止。長官則一也,而推諉都憲,又不成說。不可罪同而罰異,請鏡城府定配罪人鄭昌聖,前大司諫鄭象仁,竝命絶島安置。上曰,依啓。又所啓,昨日臺臣旣不同爲詣臺,則其所爲罪,與長官無異,長官旣施重譴,不可白放而置之,請昨日遞差詣臺,竝命遠竄。上曰,依啓。任希敎·成胤儉·鄭彦暹·金翊休·鄭澤孚所啓,請黑山島爲奴罪人五得依律處斷。措辭見上上曰,勿煩。又所啓,請還寢張翼標島配之命。措辭見上上曰,勿煩。又所啓,近來臺臣之輒稱在外,固已寒心,而至於朴起采之帶軍銜,任自下鄕,萬萬無狀,請大司諫朴起采遠竄。上曰,聞極殊常。方欲下敎,楊州稱在外,其心何可掩?所啓得體,依啓。李秀逸·申大升·洪樂恒所啓,請大靜縣爲奴罪人仲義依律處斷。措辭見上上曰,勿煩。又所啓,請黑山島爲奴罪人五得依律處斷。措辭見上上曰,勿煩。儒臣持東國通鑑入侍事。榻前下敎坐直承旨入侍事。榻前下敎諸臣以次退出。
癸巳二月十三日午時,藥房入。上御集慶堂。藥房入診入侍時,都提調金陽澤,提調李潭,副提調李溎,假注書洪國榮,記事官李正薰·林蓍喆,醫官方泰輿·鄭允協·慶絢·金孝儉·金世彦·李敏德,以次進伏訖。陽澤曰,夜間聖體,若何?上曰,一樣矣。陽澤曰,寢睡·水刺之節,亦何如?上曰,一樣矣。陽澤請進湯劑,上進御一貼訖。命潭出去,持湯劑入來。上曰,中官金興曄越俸下敎後,其無去處,故萬萬可駭。下敎今聞,非無端可知,特放事,分付。出傳敎上曰,中官李景禧,以昔年中官,年今七十五,聞其故,噫,豈云中官?其涉矜惻者,有二子今皆無者也。噫,庚子三年,甲辰三年,丁丑三年,皆進止長番都薛里,令該府特爲顧助,以示予追昔之意。出傳傳潭入來。陽澤進湯劑,上進御一貼訖。命坐直承旨入侍,儒臣持新羅記入侍。出榻敎內局先退。
癸巳二月十三日申時,上御集慶堂。坐直承旨·儒臣同爲入侍時,校理李敬養,副修撰李在學,同副承旨吳載順,假注書李敏佐,記事官李正薰·林蓍喆,以次進伏訖。上曰,上番翰林讀。正薰讀東國通鑑。上又命蓍喆讀,又命李敬養讀,又命在學讀。上曰,注書出取一二所草榜來。承命出,隨所到次次取來。過十餘度後,仍命退出。
上在慶熙宮。停常參·經筵。
世宗莊憲大王忌辰。
藥房都提調臣金陽澤,提調臣李潭,副提調臣李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,待敎入侍。
徐有大,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又以訓鍊都監·一所巡廳·二所巡廳·左邊捕盜廳·右邊捕盜廳言啓曰,去夜犯夜人,無所捉之意,敢啓。傳曰,知道。
傳于沈頤之曰,禮房馳往英陵,奉審以來。
傳于徐有大曰,次對進定於今日。
吳載純啓曰,新除授檢閱林濟遠,時在忠淸道尼山地,斯速乘馹上來事,下諭,如何?傳曰,允。
徐有大啓曰,大臣·備局堂上,依下敎來待矣。傳曰,內局次對入侍。
備忘記,明日何日?孝章初度日,今已五十五年。欲與沖子欲臨,儀注與留營·留陣,皆安徐。挾輦軍六十名,挾輿軍二十名內入直,前廂軍三十名,禁營入直軍,後廂軍三十名,御營入直軍,訓將領,新營入直標下軍都領,只入直禁軍備堂隨駕,時刻安徐,待下敎只入正時,侍衛只入直。此蓋次對進定意也。
備忘記,明日當乘駕轎,副駕轎安徐。
趙宗鉉,以宗廟署言啓曰,明日修改時,提調一員當爲進參,而都提調,提調俱未差,不得擧行云。提調未差代,令該曹口傳差出,何如?傳曰,允。
口傳政事,以蔡濟恭爲宗廟提調。
備忘記,今予一心,追慕而已。謂以追慕,雖高百丈,欲仰而登,謂以爲民,雖對御膳,其猶憶而停匙。謂以氣日益苶,謂其心日益倍,晝則臥待其夕,夜則臥待其曙,對食則僅以坐,强數匙輒臥,此皆陽世間人豈若此?噫,前月初十受賀,意在繼述,予已知也。昨聞二十日後,必也請宴,噫,此則初十日頒赦文昭載,君何敢受,臣何敢請?次對進定,明日欲舒懷而然,噫,一宴字於予,已判矣。其欲强也,予亦有定,今日大小群工,咸知其君意。
黃海監司李在簡狀啓,以二月朔新産生靑魚,限內不得封進,惶恐待罪事。傳曰,勿待罪事,回諭。
李溎,以義禁府言啓曰,明日擧動時,大駕各差備都事及王世孫左右考喧都事,當爲備員,忠淸兵營出使都事李益燦,黃海兵營出使都事申思彙,依例令該曹口傳相換,以爲分排之地,何如?傳曰,允。
口傳政事,訓鍊主簿申大益,童蒙敎官申耆爲禁府都事。
兵批啓曰,兼司僕將金廷遇,五衛將李益炫,俱以病難供職,呈狀乞遞。宿衛輪番之任,不可久曠,竝今姑改差,何如?傳曰,允。
吏批,判書李潭,參判李重祜進,參議洪檢式暇,左承旨徐有大進。以趙德成爲大司諫,李景祜爲禮曹判書,洪樂性爲知敦寧,安兼濟爲工曹參判,金魯淳爲工曹參議,尹象厚爲禮曹參議,趙載俊爲兵曹參議,任希曾爲參知,慶再觀爲吏曹正郞,兪岳柱爲佐郞,徐命善爲同經筵,宋文載爲同義禁,鄭枋爲掌樂正,元義孫爲全羅監司,李昌禮爲濬源殿令,洪鳴漢爲注書,李瀰爲大司成,張胤祼爲孝章廟守衛官。
兵批,判書具允鈺進,參判愼爾復入直,參議·參知未差,左承旨徐有大進。以洪建祚·南志默·成德綱爲訓鍊判官,韓榮錫爲武兼,禹聖規爲昌德將,朴相德·洪樂性·金熤·李東遇爲副司直。
癸巳二月十四日巳時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,行戶曹判書蔡濟恭,行司直具善復,仁陽君李景祜,司直李章吾,兵曹判書具允鈺,刑曹判書李翼元,行副護軍尹泰淵,吏曹參判李重祜,行副司直徐命善,戶曹參判元義孫,大司憲任希敎,執義成胤儉,司諫李秀逸,掌令鄭彦暹,持平金翊休·鄭澤孚,獻納申大升,正言洪樂恒,校理李敬養,左承旨徐有大,假注書李敏佐,記事官李正薰·林蓍喆,進伏訖。相福奏曰,聖候,何如?上曰,一樣矣。上曰,兵判入侍。允鈺進伏。上問曰,潛龍池,何在?對曰,在臣兄家北矣。上曰,卿兄家舊有太華亭云矣,尙在乎?對曰,尙有之矣。上曰,何時創乎?對曰,故相臣仁垕時矣。上曰,壯矣。具門勳戚,皆兼矣。金相福所啓,禁衛大將具善復,日前所遭之奇怪,人孰不知,而因此營門事務,不爲句檢云。事極未安,從重推考,使之擧行,何如?出擧條上曰,萬萬過矣,依爲之。又所啓,明日莫重修改時,禮判當進去,而方有實恙云,許遞,何如?出擧條上曰,依爲之。又所啓,今此大小科初試試官,當自吏曹差出矣,三堂使之齊進擬入,而此後勿論大小科,依此定式,何如?出擧條上曰,依爲之。又所啓,關西別餉木二百同,曾已劃給於訓局,而聞大將李章吾之言,換作之際,有所不便,不欲受出,其意好矣,已劃者置之,何如?出擧條上曰,極好矣。依爲之。李翼元所啓,關西放未放啓本稟秩三名,而一則特仍,一則蒙放,一則未有處分,當稟旨擧行矣。上曰,未處分者,何罪?翼元曰,罪目甚重,不可放矣,而又有可稟者,故敢達矣。借射水軍充定之類,他道則皆載錄於啓本中,故擧皆蒙宥,而至於關西,則謂以自曹充定,不爲載錄,故三和府充軍一名,不得一體放釋。此後則水軍到配後,卽爲啓聞,徒流案依他道例入錄事,分付,何如?出擧條上曰,依爲之。其人一體放。具善復所啓,慶尙道放未放啓本中,本府所管罪人朴行胤,將鬼薦取才時借射罪,河東府充軍,而同罪被配人李春華,頃日旣已稟放,似無異同。鄭弼臣前任固城縣時,倉庫新建材木,請得於統營,而用餘二十餘立,私自區處罪,巨濟府定配,屢經大霈,尙未蒙宥,故敢稟。出擧條上曰,二人一體特放。蔡濟恭所啓,聞湖南蝟島銀脈多數露出,民人輩潛自採用,傳說至及於京中。若然則發遣郞廳,詳細看審後,仍爲設店,以補經用,似好矣。上曰,大臣之意,何如?相福曰,臣等亦聞之矣。旣不能禁,而徒歸於從中潛採,則宜自地部句管矣。尙喆曰,先自地部摘奸,所謂銀脈,初不大段,則卽地禁斷,可也,其所豐盛,果如傳聞,則不可一任奸民之潛採,屬之地部,恐不可已矣。元仁孫曰,旣不禁,則不可一任奸民之潛採,度支便是主人,屬之度支,似宜矣。出擧條上曰,雖誦立馬吳山之句,此亦國之重事,先遣郞廳詳探後,更爲稟處。任希敎·成胤儉·李秀逸·鄭彦暹·金翊休·鄭澤孚·申大升·洪樂恒所懷,請慶興府定配庶民罪人趙榮順,按律處斷,宜矣。上曰,業諭,勿煩。又所懷,請黑山島庶民罪人金稙依前處分,亟正邦刑,宜矣。上曰,已諭,勿煩。藥房提調持湯劑更爲入侍事。榻前下敎上曰,有莫重擧行事,禮判許遞代,政官牌招開政。出傳敎上曰,頃者特授,意蓋在矣,故近者陳章,亦不許矣,今聞相臣所奏,迄已三年云,此時此人,豈可一向置藩?許遞,其代今日政備擬。出傳敎上曰,兵曹參議金熤,尙今稽謝云,事體駭然。遞差,其代今日政備擬。出傳敎上曰,今聞北伯放未放啓本,其中所稟者,只一人特放,與其放者一體擧行事,爲先分付,未放者,依下敎,令該曹考奏。出傳敎上曰,明日擧動時,路由夜晝介事。出傳敎上曰,曾諭弛張之敎,閔百興備堂雖許遞,噫,憶其祖,君豈盡捨,臣豈隨辭?近者知申,以體群臣。已一伸廉隅,前都承旨閔弘烈,復授備堂,其令申飭察任。出傳敎上曰,明日太室修改後,直入正時事。出傳敎上曰,咸鏡道古稱咸吉道,何年有此名乎?令儒臣詳考,登對以奏。勿出朝報諸臣以次退出。
癸巳二月十四日午時,上御集慶堂。藥房入診入侍時,都提調金陽澤,提調李潭,副提調李溎,假注書洪國榮,記事官李正薰·林蓍喆,醫官方泰輿·鄭允協·慶絢·金孝儉·金世彦·李敏德,以次進伏訖。陽澤曰,朝氣甚寒,聖體,若何?上曰,一樣矣。陽澤曰,寢睡·水刺之節,亦何如?上曰,一樣矣。陽澤請進湯劑,上進御一貼訖。陽澤請診候。上曰,只二人爲之。方泰輿曰,脈候左右三部度數調均,滑體胃脈亦一樣矣。允協曰,脈候左右三部度數調均,滑體胃脈亦一樣矣。潭持湯劑入來,陽澤請進湯劑,上進御一貼訖。諸臣以次退出。
上在慶熙宮。停常參·經筵。
世宗莊憲大王忌辰。
夜自一更至五更,月暈。
大殿·中宮殿·惠嬪宮,藥房口傳問安。答曰,知道。
吳載純,以訓鍊都監·一所巡廳·二所巡廳·左邊捕盜廳·右邊捕盜廳言啓曰,去夜犯夜人,無所捉之意,敢啓。傳曰,知道。
大駕·王世孫詣彰義宮後,政院·玉堂口傳問安。答曰,知道。
大殿,藥房口傳問安。答曰,知道。
王世孫行禮罷後,政院·玉堂口傳問安。答曰,知道。
傳于徐有大曰,戶房承旨入侍。
傳曰,孝章廟·懿昭廟,世孫行禮時,侍講院官員待令。
李溎啓曰,時原任大臣,率卿宰,來詣請對矣。
又啓曰,禮曹判書李景祜,參判鄭厚謙,參議尹象厚,有稟達事,來詣請對矣。
王世孫疏曰,伏以臣有區區衷懇,每欲一陳,而迄今趑趄,非敢緩也,蓋有待也。一日二日,臣心抑鬱,終不能自己。玆敢不避煩猥,仰暴微悃,惟聖明之垂察焉。惟我聖上,寶算恰滿八旬,賀儀載擧,元正匝域,群品莫不蹈舞,臣心歡祝,尤當如何?仍伏念,我聖上五紀垂拱,一心勤勵,治成制定,化洽敎覃,此實漢唐之所未有,三代之所罕聞,直可與唐堯·虞舜,匹美竝休,而惟皇天惟祖宗,眷佑我聖上,陰騭我聖上,乃有此大德必得之壽,則一番庭賀,豈可謂少伸微忱乎?今玆邦慶,千載嘉會,設宴稱觴,擧國同情,聖上過於撝謙,有司未能陳請,應行典禮,尙未擧焉,臣心悶鬱,誠萬萬矣。謹按詩之行葦章曰,肆筵設席,或歌或咢,天保章曰,如岡如陵,萬壽無疆,此皆燕樂頌禱之詞也。蓋有慶必有讌,哲辟明王之所嘗行者,而況我聖上,有邁三之德,兼躋八之籌,泰階壽域,未足以形容,則行葦之讌,天保之頌,其可以虛徐乎?念臣愛日之誠,何年不然,而今年尤切,祝聖之心,何時不切,而此時尤懇,則其欲斟北斗獻南山者,揆以人情天理,自不得不已者,儻聖上少垂體諒,則想不待臣言之畢,而卽有所俯許矣。且今景貺潛周,壽耀遍昭,上自朝廷,下至閭巷,殆乎家黃髮而戶鮐背,則康衢擊壤之民,亦未必若是其誠,而箕疇斂福之化,於是乎章章矣。及老之訓,鄒書有之,善養之政,周文行之,而養老之宴,亦載於五禮儀。伏望聖上,體兩聖之意,行國朝之典,法宴之後,更爲涓日,讌此耆老,同我太平,以飾昭代之盛擧焉。臣無任顒望祈懇之至,謹拜疏以聞。答曰,省爾之章,嘉爾之心,而嗚呼,爾祖心可質彼蒼。昨月受賀,來月受宴,嗚呼,八旬暮年,豈曰受志?因此大臣·禮官·卿宰咸聚,是亦千千萬萬料表。然難拒其誠,卽允所請。
傳于徐有大曰,諸承旨竝入侍。
李溎,以禮曹意啓曰,進宴,令日官推擇,則大殿進宴吉日,來三月十七日,閏三月初一日,中宮殿進宴,來三月十八日,閏三月初二日爲吉云,以何日擧行乎?敢稟。答曰,以閏月初一日·初二日擧行。
又啓曰,進宴後養老宴,當爲設行,以閏三月初三日定行之意,敢稟。答曰,知道。
又啓曰,進宴廳堂上郞廳,令該曹卽速差出,以爲擧行之地,何如?傳曰,允。
吏曹口傳政事,以金漢耆·蔡濟恭·李景祜爲進宴廳堂上,鄭一祥·趙鼎鎭·尹在德爲郞廳,綾恩君具允明,加資事,承傳。
傳于徐有大曰,諸司預備。
以承傳色口傳下敎曰,俄者入侍承旨虎皮一令,入侍春坊二員大鹿皮各一令,賜給。
大駕·王世孫還宮後,政院·玉堂口傳問安。答曰,知道。
大殿,藥房口傳問安。答曰,知道。
癸巳二月十五日辰時,上詣彰義宮。擧動入侍時,行都承旨李溎,左承旨徐有大,右承旨沈頤之,右副承旨金載順,同副承旨吳載純,記事官洪鳴漢,假注書李敏佐,記事官李正薰·林蓍喆,侍立訖。上具翼善冠,黑襂袍,以乘輿出通陽門,詣延和門外,降輿乘轎。藥房提調持湯劑入侍事。駕前下敎上還大內後,諸臣退出。
癸巳二月十五日午時,上詣懿昭廟入侍時,右承旨沈頤之,假注書李敏佐,記事官李正薰·林蓍喆,進伏訖。上曰,春坊官員,誰也?頤之奏曰,李澤遂·鄭日謙也。上命賤臣,春坊官員入侍。賤臣承命引入。上命書諭王世孫御製。上曰,十字閣橋居民待令,惠廳米亦爲待令。出榻敎上曰,孝章廟次知中官半熟馬一匹,守直中官弦弓一張,賜給。孝章宮·懿昭廟守僕,令該曹依前賞布。出榻敎上曰,生·進一等五人,明日待令事。出傳敎仍命退出。上仍御日閑齋。承旨竝入侍時,行都承旨李溎,左承旨徐有大,右承旨沈頤之,右副承旨金載順,同副承旨吳載純,記事官洪鳴漢,假注書李敏佐,記事官李正薰·林蓍喆,進伏訖。李溎讀王世孫疏章。上曰,時原任大臣·卿宰竝入侍。賤臣承命引入。領議政金相福,領府事金陽澤,左議政金尙喆,判府事申晦·李思觀,右議政元仁孫,行戶曹判書蔡濟恭,行司直具善復,禮曹判書李景祜,左參贊趙明鼎,兵曹判書具允鈺,刑曹判書李翼元,吏曹判書李潭,訓鍊都正尹泰淵,吏曹參判李重祜,禮曹參判鄭厚謙,行副司直徐命善,禮曹參議尹養厚,進伏訖。上命李溎王世孫入侍。溎承命引入。上命書王世孫疏批時,大臣奏曰,今番則群情恐不可遏,而王世孫誠孝至於如此,豈可拒乎?諸臣滿庭迭奏,上笑而不許。諸大臣又奏曰,難拒其誠,卽好其下,何不賜允批乎?上笑而戲曰,若以卽允所請批之,則卿等喜之乎?李溎仍書讀奏。王世孫及諸臣皆拜伏山呼。上笑曰,此則空然山呼矣。上命十字閣橋待令民,各賜米三斗。又命曰,此廊底男女各賜米二斗。上曰,今聞昭憲王后禮陟,其雖此廛他洞云,而潛龍池果然云,予欲一見,回駕時當詣魚物廛,以此分付。出傳敎上歷臨潛龍池入侍時,行都承旨李溎,左承旨徐有大,右承旨沈頤之,右副承旨金載順,同副承旨吳載純,記事官洪鳴漢,假注書李敏佐,記事官李正薰·林蓍喆,進伏訖。上命賤臣綾恩君入侍。具允明進伏。上曰,兵判入侍。賤臣承命引入。具允鈺進伏。上命賤臣讀懸板。賤臣承命讀畢。上問允明曰,卿家有御札云乎?允明對曰,作貼藏之矣。上仍臨太華亭。李溎·徐有大·沈頤之·金載順·吳載純·洪鳴漢·李敏佐·李正薰·林蓍喆,進伏訖。上曰,綾恩君入侍。賤臣承命引入。上曰,御札貼持來。允明承命跪進。上命李溎讀畢。上親奉,以手撫之。上命賤臣讀懸板。賤臣承命讀畢。上曰,噫,于今八旬,萬念已冷,而旣因追慕。具氏之爲永膺大君外裔,潛龍池前,已聞也,太華亭其亦知也,今皆來見,且撫御筆,豈無表意?潛龍池主人,今已零替,具昌逵貰人云,予心愴然。本主具彝錫,令銓曹待窠懸注,待窠調用,令得其祿而守其家。太華亭主人綾恩君具允明,御製較正,旣有功,年今六十三,況綾川奉祀孫,特爲加資,今日口傳下批。出傳敎上曰,依安國洞養正齋例召見,況今日主人子乎?具昌逵子幼學具允謙,噫,飭何及嗣?爲綾恩孫也,綾川八代孫乎?綾恩孫具悌元,一體待窠懸注調用,表予今日意事,分付銓曹。出傳敎上曰,魚物廛里門內人,今年特爲免役。駕前下敎藥房提調持湯劑更爲入侍事。駕前下敎上還內後,諸臣以次退出。
上在慶熙宮。停常參·經筵。
申時酉時,日暈左珥。
世宗莊憲大王忌辰。
藥房都提調臣金陽澤,提調臣李潭,副提調臣李溎啓曰,昨日臨幸舊邸,向暮還宮,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診詳察聖候爲宜,臣等不任區區憂慮,敢來問安,竝此仰稟。答曰,知道。今予八旬,瞻潛龍池,見手札御筆,此正勝於百聞,於予得矣,而因沖子·大臣·諸臣强贊,其雖勉許,此豈初志?況謂於前癸巳例且顧此時,心何異乎?其雖定日,猶有兩朔,其待者造物。氣何暇諭?待敎入侍。
中宮殿·惠嬪宮,藥房口傳問安。答曰,知道。
以備忘記傳于吳載純曰,因沖子·大臣·諸臣請,雖勉許,自顧初心,心自靦然,況此時乎?雖有兩朔,予意若今,預爲節損,然後心可少弛。大小膳旣定例,今何言,而膳案只切肉,果與餠其停,只五器三味數,亦停其果,用雅樂進蜜茶,養老宴依宣醞例,君與臣同受此,樂則權停,亦用蜜茶只一杯。
徐有大,以御營廳·一所巡廳·二所巡廳·左邊捕盜廳·右邊捕盜廳言啓曰,去夜犯夜人,無所捉之意,敢啓。答曰,知道。
又以兵曹言啓曰,今二月十七日,武臣堂上朔試射日次,而國忌正日相値,不得爲之之意,敢啓。答曰,知道。
李溎啓曰,領議政金相福,左議政金尙喆,右議政元仁孫,有稟達事,與禮曹判書李景祜,戶曹判書蔡濟恭,來詣請對矣。
傳于沈頤之曰,內局入侍,儒生同爲入侍。
吳載純,以檢擧提調望筒啓。傳曰,此豈時急?姑置之。
傳于沈頤之曰,大臣·戶·禮判同爲入侍。
吏曹口傳政事,以金漢耆爲掌樂提調。
李溎啓曰,假注書李敏佐身病猝重,勢難察任,今姑改差,何如?傳曰,允。
備忘記,傳于吳載純曰,古人云,食前方丈,所食適口,眼前食猶譏,況坐傍文具乎?與大膳同,自今番大卓,特爲安徐,樽花,此時春花在苑,何設紙花?亦爲安徐。
癸巳二月十六日辰時,上御集慶堂。藥房入診,入格儒生·三相·禮·戶判,同爲入侍時,都提調金陽澤,提調李潭,副提調李溎,記事官洪鳴漢·李正薰·林蓍喆,領議政金相福,左議政金尙喆,右議政元仁孫,戶曹判書蔡濟恭,禮曹判書李景祜,醫官方泰輿·鄭允協·慶絢·金孝儉·金世彦,以次進伏訖。陽澤曰,夜來勞動之餘,聖體,若何?上曰,一樣矣。寢睡·水刺之節,亦何如?上曰,一樣矣。中宮殿氣候,若何?上曰,一樣矣。王世孫氣候,若何?上曰,一樣矣。奉進湯劑,上進御訖。儒生進伏。上曰,誰也?對曰,李永祚矣。命讀奏試券。上曰,誰之族也?溎曰,故參判李壽沆之族也。孫益萬·沈師閔進伏。上曰,師閔,誰也?對曰,沈廷最之孫也。上曰,爾祖今年,幾何?對曰,八十矣。李喜運進伏。上曰,誰也?溎曰,故判書台重之孫也。姜儐進伏。上曰,誰也?溎曰,故判書俔之孫也。崔命鳳·朴趾赫·尹東翰·韓啓中·沈周賢,以次進伏。各奏姓名,誦奏科作訖,以次退出。三相進伏。相福曰,昨日以王世孫誠孝陳疏,得蒙允許,下情不勝忭歡矣。以饌品事,有所仰達矣。尙喆曰,昨因睿孝,特下兪音,於聖德有光,伏願今日則勿下持難之敎。上曰,必欲爲之,則以瓦樽缶音爲之,可也。尙喆曰,堯之時則可也,而此則在於五禮儀,旣行之後,當爲如禮矣。仁孫曰,其在國體,不可如此也。上曰,如是然後予心安,世孫之心亦安,卿等之心亦安矣。尙喆·仁孫曰,儀文具備,然後世孫之心,當悅豫矣。上曰,太康矣。濟恭·景祜曰,何謂太康也?不過按禮行之,而自有前例。上曰,當有造物矣。溎曰,此不過按禮而已,臣請得書敎矣。上曰,選上亦命徐徐上來,可也。景祜曰,不可不預爲知委也。大卓除之,則不但不成樣,與乙酉進酌時,有異矣。尙喆曰,自下不可奉行矣。此事得請之前,臣等不敢止矣。仁孫曰,願付有司,按例爲之焉。上曰,十三邑今方設賑矣,何可張大乎?尙喆曰,養老宴節次,禮堂當仰稟矣。上命賤臣,持入五禮儀養老宴卷,命溎讀奏。濟恭曰,臣是有司之臣,依例爲之之意,敢達。溎曰,願書傳敎焉。上曰,予恐有造物矣。奉進湯劑,上進御訖。命書傳敎曰,領相旣奏,掌樂提調李昌壽許遞,其代口傳備擬。又命書傳敎曰,今番排次房,大殿一幕次,中宮殿小次一次,世孫宮甲小次一次,餘皆安徐。禮曹判書李景祜啓曰,在前進宴時,內外宴習儀,例行三度,而己丑年因下敎,只行一度矣。今番則何以爲之乎?上曰,一度爲之。又啓曰,自前進宴時,選上妓生,以五十名分定各道,而丙戌·己丑兩年,連因下敎,以三十名選上,其不足之數,以京妓充數擧行矣。今番則何以爲之乎?上曰,以三十名爲之。戶曹判書蔡濟恭啓曰,進宴時諸臣床,亦有味數,而續續入來之際,每致紛紜之弊,今番則諸臣床味數,同排於體床,似好矣。大臣之意亦如此,故敢達。上曰,好矣。依爲之。諸臣以次退出。
上在慶熙宮。停常參·經筵。
藥房都提調金陽澤,提調李潭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,寢睡近年來雖初勝,憧憧中定,此誠沓沓。待敎入侍。
中宮殿·惠嬪宮,藥房口傳問安。答曰,知道。
傳于李商舟曰,內局·禮堂竝入侍。
徐有大,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
以備忘記,傳于李商舟曰,中官韓聖揆,蕩滌敍用。
以備忘記,傳于沈頤之曰,禮判內外宴儀注書草,內局入侍,同爲入侍。
假注書李敏佐改差,代以金重燮爲假注書。
傳于李溎曰,綾恩君使之入來。
傳于李商舟曰,儒臣持問答入侍。
李商舟,以吏批啓曰,前領議政韓翼謩敍用事,命下矣。當爲置處,而本曹無相當窠,依例送西之意,敢啓。傳曰,知道。
徐有大,以兵批啓曰,前領議政韓翼謩敍用送西事,命下矣。當爲隨品置處,而領中樞一窠,判中樞二窠,他大臣今方見帶,依例從座目加設判中樞,下批之意,敢啓。傳曰,知道。
有政。吏批,判書李潭進,參判李重祜式暇,參議洪檢病,同副承旨吳載純進。以徐命善爲戶曹參判,李重祜爲同經筵,李東郁爲吏曹佐郞,宋霮爲軍資正,鄭弘德爲保寧縣監,南履寬爲待敎,光恩副尉金斗性單付。兵批,判書具允鈺進,左承旨徐有大進。以沈釋之爲兼司僕將,李孝源爲五衛將,李壽完·高雲瑞·黃璉爲訓鍊主簿,以韓翼謩爲判府事。
徐有大,以兵批啓曰,同知中樞府事李敦中,病伏鄕廬,末由上來,五衛將李喆遂,身病猝重,旬月之內,無望供職,俱以呈狀乞遞,竝今姑改差,何如?傳曰,允。
兵曹作闕僉知一望,尹澤顯落點。
傳于沈頤之曰,承旨持廚院乙酉·己丑饌品謄錄,入侍,都監大卓謄錄亦入之。
以備忘記,傳于金載順曰,噫,今下敎,若何,而承旨無端爭執,其涉駭然,遞差,其代完陵君孫校理李商舟除授,牌招入直,房依前下敎。
李商舟,以進宴廳言啓曰,今此進宴時,本廳使役·工匠料布所用,依己丑年例,戶曹米九十石,小米三十石及兵曹木十同,移來取用,何如?傳曰,允。
金載順,以義禁府言啓曰,因兩司合啓,鏡城府定配罪人鄭昌聖,前大司諫鄭象仁,竝絶島安置,昨日遞差諸臺及前大司諫朴起采,竝令遠竄事,依啓矣。鄭昌聖全羅道康津縣古今島安置,鄭象仁慶尙道巨濟府絶島安置,李福徽河陽縣遠竄,郭鎭純金海府遠竄,李重馥全羅道靈光郡遠竄,朴起采長城府遠竄,而以臺啓內辭意,具罪目,依例發遣府書吏·羅將,押送于各其配所,鄭昌聖昨已發配押去,書吏所到處知委,仍令押送于康津縣古今島配所,何如?
徐有大,以御營廳言啓曰,去夜犯夜人,無所捉,敢啓。傳曰,知道。又以一所巡廳言啓曰,去夜犯夜人,無所捉之意,敢啓。傳曰,知道。又以二所巡廳言啓曰,去夜犯夜人,無所捉之意,敢啓。傳曰,知道。又以左邊捕盜廳言啓曰,去夜犯夜人,無所捉,敢啓。傳曰,知道。又以右邊捕盜廳言啓曰,去夜犯夜人,無所捉,敢啓。傳曰,知道。
癸巳二月十七日辰時,上御集慶堂。入診,禮判·綾恩君,同爲入侍時,都提調金陽澤,提調李潭,副提調李溎,記事官洪鳴漢·李正薰·林蓍喆,禮曹判書李景祜,綾恩君具允明,醫官方泰輿·鄭允協·慶絢·金孝儉·金世彦·許,以次進伏訖。陽澤曰,日氣稍寒,聖體,若何?上曰,一樣矣。寢睡·水刺之節,亦何如?上曰,一樣矣。奉進湯劑,上進御。上親寫潛龍淵三字。又命溎呼書潛龍淵記訖。命綾恩君具允明讀奏校正後,上曰,卿其自書,以此揭板,自勳府爲之,可也。允明先爲退出。上曰,李克生,李世煥之孫乎?龍池懸板,見此人之名,非偶然矣。溎曰,曾孫矣。上曰,其孫,誰也?溎曰,李淵普,曾以廣興主簿罷散矣。上曰,李世煥,予之師傅,而今聞有曾孫,可知予年之多矣。李克生與淵普,爲幾寸乎?溎曰,五寸矣。仍命書傳敎曰,再昨見潛龍池有記,而卽故師傅李世煥所製也。噫,爲師傅於方予侍湯中,故未能行相見禮,而只見其札,伊後入銅闕後爲侍直,辛丑冬乃見,嗣服後多事,未能復見。以侍從臣父陞資,亦以壽職二品,頃年進宴時入參,而多員來參,予何以知其後聞焉?旣參宴而莫見,予垂涕云,尙今思焉,于今聞此記親書付。噫,有兩子同登科,而官至通訓而止,其曾孫克生亦登科,今爲關西佐幕,而其孫淵普今作散云,嗚呼,憶昔錄用,豈拘常例?實僉知作窠調用,以表予無限之意。禮曹判書李景祜進前。上命溎讀奏進宴儀註,以特敎刪定。景祜曰,味數除減之命,大違臣等之望,而又有果實除減之命,若除果實,則安有設宴稱觴之意乎?雅樂雖好,而宴禮則體段,似異矣。陽澤曰,雖以私家言之,子弟設宴,則爲其親者,不必禁其多設矣,今當大慶,豈可如此乎?儀文不備,須非飾喜之道也。溎曰,樽花大卓除減之敎,臣等昨欲繳還,將於入侍仰達,故姑不頒布而留願矣。樽花大卓,竝皆除減,則雖曰設宴,無以伸群下之忱矣。上曰,姑不頒布乎?景祜曰,果實除減,尤爲悶鬱矣。上曰,可從者從之,不可從者不從。命書傳敎曰,予意則存大卓,樽花,下敎亦諭,饌案果與味數,果旣强從,其敎亦安徐,一遵己丑年例事,分付。奉進湯劑,上進御。景祜曰,乙酉年則進酌非設宴,己丑則雖曰進宴,比古例多有減省。臣等初意,雖用己丑例,猶以爲不足,今此三味數之敎,誠難奉承。下敎雖如此,臣等當期期不奉詔,而設宴以前,每當入侍,輒又爭執矣。上曰,予當直言之。予每言造物之來,故卿等似欲進定矣。景祜曰,臣等非不知之,而今月則只二十一日平吉,三月則無空閑之日,故臣等方以爲悶矣。上曰,果然如此,予未覺得矣。閏三月亦當以初三月同視,以四月退行,可也。溎與景祜曰,此則豈不過乎?此乃無於禮之禮也。雖以私家言之,忌日·生日,雖逢閏月,必用正朔,不用閏月矣。上曰,果然乎?予今初聞矣。景祜復申仰請。上曰,然則依爲之。陽澤曰,連日所下傳敎,臣等豈不知聖意之所存,而今此勉從,曲循群下之請,今日之擧,可謂上下兩得矣。上命書傳敎曰,予已諒飭亦施,其況此時,前領相韓翼謩給牒敍用,置處政事,當日爲之。又命書傳敎曰,其雖駭然,心則可知。飭亦行,金相翊特放,其子前光恩副尉金斗性,亦爲敍用。又命書傳敎曰,擧措雖駭,大赦之後,且定此禮,其宜參酌,亦示飭意。鄭昌聖以下,皆仍前下敎以處事,分付,旣下敎該曹,草記以給。諸臣以次退。
癸巳二月十七日午時,上御集慶堂。奉審承旨入侍時,左副承旨趙宗鉉,假注書金重燮,記事官李正薰·林蓍喆,以次進伏。上着笠子起坐。宗鉉進奏陵上及丁字閣殿內竝無頉。上曰,寧陵亦爲奉審乎?宗鉉又奏陵上丁字閣竝無頉。命讀祭物單子後,又奏獻官諸執事擧案及守陵軍擧案後,退出。
癸巳二月十七日申時,上御集慶堂。儒臣入侍時,右副承旨金載順,校理李商舟,修撰金思穆,假注書金重燮,記事官李正薰·林蓍喆,以次進伏。命儒臣讀問答。商舟讀訖,思穆進讀,載順·重燮·正薰·蓍喆輪讀訖。命書傳敎曰,聞相臣所奏,近者抄飢滋多云,果若何?春牟始耕乎?令畿伯狀聞。上曰,上番,宛陵奉祀乎?商舟曰,奉祀矣。上曰,頃者入來乎?曰,其時入番矣。上曰,尙憶爾祖矣。年幾何?曰,五十矣。上曰,李克生爲故師傅李世煥曾孫矣。承旨見其祖乎?載順曰,未見矣。上曰,承旨自慶州而來,承旨亦敬順王子孫乎?載順曰,然矣。上曰,慶州爲九百九十餘年王都,地勢,何如?載順曰,以山川地勢言之,極爲綿遠,百餘里開野,而無主山矣。上曰,卽今府尹所居,在於國都之中乎?載順曰,在於一邊矣。上曰,風俗,何如?載順曰,儉質。上曰,近海乎?曰,東近於海矣。上曰,有勝槪景致乎?曰,有半月·瞻星古迹矣。上曰,朴·昔·金,同都於此乎?曰,然矣。上曰,赫居世位板,何以書之乎?曰書以新羅始祖矣。上曰,朴氏之後,何以爲昔氏,何以爲金氏?載順曰,未詳其文獻矣。上曰,宛陵有畵像乎?商舟曰,有之矣。上曰,國姓最爲蕃衍乎?載順曰,以朝廷言之,最爲蕃衍,而廣平後子孫勝冠者,殆近數百矣。上曰,上番,何科?商舟曰,己丑登科,而年過四十矣。上曰,金孝大,何時闋服乎?思穆曰,至月爲吉月矣。上曰,金應淳七月,而徐浩修三月云矣。命讀進宴廳草記後,又讀統制使倭船狀啓後,以次退出。
癸巳二月十七日二更一點,上御集慶堂。坐直承旨入侍時,同副承旨吳載純,假注書金重燮,記事官李正薰·林蓍喆,以次進伏。命書傳敎曰,初下敎誠難奉行,故今日雖下敎,靜而思之,凡事不在多,惟在誠,儀節雖遵古,噫,以予心,其豈侈大?且聞畿甸抄飢多少,其雖强受,宜乎節約。大卓與廚院饌案味數謄錄,點下以下,點下者皆減。古人云,只卜其晝,未卜其夜,常時猶然,況此時乎?至如畵龍燭,己亥未用,尙在闕中,故嗚呼庚子,五朔不爲造燭,以此用焉。且頃年慈殿幾次進宴時,皆禁畵龍燭,而予癸亥·甲子·丙戌·己丑進宴,僅至於晝,故亦不用燭,今番燭蜜,切勿待令。古人云,食前方丈,所食不過適口,況予乎?旣存爵數亦置,儀節器數多少,不必論也,以此擧行事,分付。床花,古則用綵花鳳,慈殿進宴,皆用紙件花,雖大卓,只於果,揷紙件花,饌案,亦只果,用紙蓮,凡諸雜花,皆安徐。樽花,此則當下敎于次知中官,而樽則當用古樽,今番切勿燔造器皿,以廚院所在者,取用。凡事旣若此,今日進宴廳草記中請得者,凡物皆減半事,分付,以示予歉歲省約之意。噫,爲沖子誠,其雖强受,嗚呼,畿甸十四邑飢民菜色,受賑之時,體昔恤民之聖意,焉敢張大?中夜呼寫,陟降俯臨,今日諸臣,孰敢强聒乎?上曰,先下敎取覽,己丑謄錄,此誠指導而然也,不爲此,幾乎濫也,丙戌謄錄,點下以下,依此擧行事,分付廚院與都監。出傳敎命書傳敎曰,今番用丙戌年例,而遵點下書下擧行,己丑年例,切勿參互,丙戌年例,旣已下敎,味數亦勿稟焉。命書傳敎曰,今番檢擧提調,以海運君爲之事,分付廚院。謄錄點下,書傳敎訖。載純曰,畿內雖有數邑之賑,而已爲設賑,似無捐瘠之患矣。臣雖奉承此敎,而必有爭執者,臣何敢奉承乎?禮堂旣已稟定之後,有此更減之敎,今年則孰敢奉承乎?臣若奉承,則是無秉彝之心也。上曰,過矣。仍前例而略減,則承旨之言,過矣。載純曰,夜已深焉。極知强聒之萬萬惶悚,而敢請反汗焉。上曰,予以承旨爲順便矣,今何固執也?載純再三申奏。上曰,遞差。退出,可也。諸臣以次退出。
上在慶熙宮。停常參·經筵。
未時申時,日暈右珥。
藥房都提調金陽澤,提調李潭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。其雖强從,此心何弛?其況今日,予懷何抑,氣何暇諭?待敎入侍。
中宮殿·惠嬪宮,藥房口傳問安。答曰,知道。
和順翁主發靷後,大殿·中宮殿·惠嬪宮,政院·玉堂,口傳問安。答曰,知道。
大殿·中宮殿,朝廷二品以上·大司諫,單子問安。答曰,知道。
以備忘記,傳于李溎曰,昨聞乙酉日記,其時沖子連五章請,而今番一章從焉,嗚呼,其衰可知。雖若乙酉年,猶曷勝歉然?且內局批答亦諭,以此心受此宴,豈曰慈乎?且來月何月?閏月亦本月,其宜藏樂而設樂,亦曰孝乎?曾有前例,初夏猶可麥登,然後爲此,於儀於禮皆然,更待下敎,擇日選上,亦爲待擇日,亦宜定日。今年宜依乙酉,內宴宜停,而昨冬旣受號,今年亦舟梁十五年,依乙丑年例,內宴其欲同受,而以饌案味數加設,只依常例,而予當自內臨見,以予氣,其何連日內外宴?待下敎同日擇日。
以備忘記,傳于李商舟曰,靜思處容鄕黨交奏若此,雅樂·俗樂,樂生樂工浮費倍矣。今宴依常例,只用雅樂事,令都監·樂院知悉。大扺雅樂,樂聲雖美,其舞十倍於兩舞童,然此亦省費意也。
以備忘記,傳于李商舟曰,命讀乙酉下敎,其時沖子五章後乃許,而今番初章,憶沖子誠,諒大臣·諸臣心而雖許,夫子曰,禮云禮云,玉帛云乎哉?樂云樂云,鍾鼓云乎哉?此果誠也。初下敎,果若何?故雖從都提調與禮判請,靜而思之,儀文雖遵古,其感宜切。故更鼓已下,而召承宣呼寫,槪此意也,則承宣固執,事體駭然,故已下敎。噫,於今禮將伸,濫亦酌也,今日諸臣,孰敢若固執,承宣復何强請?將此敎,皆令知悉。
李商舟啓曰,新除授待敎南履寬,時在忠淸道溫陽地,斯速乘馹上來事,下諭,何如?傳曰,允。
傳于李商舟曰,次對進定於今日。
傳于李溎曰,內局次對,同爲入侍。
傳于李溎曰,都承旨先爲入侍。
徐有大啓曰,大臣·備局堂上,依下敎來待矣。
沈頤之,以戶曹言啓曰,全羅道扶安蝟島産銀處,遣郞廳看審事,已爲筵稟定奪矣。下去時依例給馬之意,分付該曹,何如?傳曰,允。
李商舟,以禮曹言啓曰,庚寅二月所下傳敎內,凡節製直赴會試給分之人,從自願許赴於增別試,自今年定式後施行事傳敎,同年七月所下傳敎內,講經給分之類,書以恩賜製述,雖無此規,書恩賜同貫何異,無論會試給分之類,皆直赴會試事,命下矣。庚寅三月三日製入格幼學南潚,生員林啓濬·趙雲紀,同月忠良科入格進士金履復,幼學李範和,七月七夕製入格生員李赫胄·李會遂·李尙履,九月九日製入格進士鄭國仁,十月柑製入格進士李商球·金恒柱,生員尹行履,幼學朴相俊,辛卯三月三日製入格幼學任時集·申熙朝·徐獻修,九月九日製入格進士韓用和,幼學趙璞,生員鄭日煥,同月舊闕儒生製述入格幼學尹行儒,十月柑製進士李羽晉,李秉模,壬辰二月進定三日製入格進士李守鎭,幼學任希沆,同月釋菜時參祭儒生製述入格生員李台漢·尹在義·安櫟·尹覺東,同月耆耉科入格幼學吳珽·柳亨春·柳明渭,三月忠良科入格幼學金履鉉,九月後庭試入格幼學趙鎭鼎·韓光烈·鄭龍祚,同月九日製入格幼學李羲雲,十一月柑製入格進士李日煒·李準海·沈基泰,癸巳正月到記儒生製述入格進士金載璜·金廷隣等,除恩賜初試,竝許赴於今此大增廣文科覆試,何如?傳曰,允。
徐有大,以兵曹言啓曰,今二月十四日,居昌居慶召史稱名女人,自興化西挾門入來,鳴申聞鼓,依定式下該曹推問,何如?傳曰,允。又以兵曹言啓曰,今二月十八日,京居邊召史稱名女人,自興化西挾門入來,鳴申聞鼓,依定式下該曹推問,何如?傳曰,允。又以兵批啓曰,昌德宮衛將洪道明,身病猝重,勢難供職,呈狀乞遞。輪番之任,不可久曠,今姑改差,何如?傳曰,允。又以義禁府言啓曰,慶尙道河東府充軍罪人朴行胤,巨濟府定配罪人鄭弼臣等,特放事,擧條啓下,竝卽放送事,分付該道道臣之意,敢啓。傳曰,知道。
又以義禁府言啓曰,忠淸道淸州牧遠竄罪人金相翊特放事,承傳啓下矣。放送事,分付道臣之意,敢啓。傳曰,知道。又啓曰,大赦之後,且定大禮,其宜參酌,亦示飭意,鄭昌聖以下,皆仍前下敎以處事分付,旣下敎該府,草記以給事,命下矣。鄭象仁仍前下敎,三等奪告身事,分付吏曹,朴起采·李福徽·郭鎭純·李重馥等,發配一款,置之,而鄭昌聖依初下敎,鏡城府仍爲發配之意,敢啓。傳曰,知道。
又以訓鍊鄭監言啓曰,去夜無犯夜人被捉之意,敢啓。傳曰,知道。又以一所巡廳言啓曰,去夜犯夜人,無所捉之意,敢啓。傳曰,知道。又以二所巡廳言啓曰,去夜犯夜人,無所捉之意,敢啓。傳曰,知道。又以左邊捕盜廳言啓曰,去夜犯夜人,無所捉,敢啓。傳曰,知道。又以右邊捕盜廳言啓曰,去夜犯夜人,無所捉,敢啓。傳曰,知道。
王世孫上疏曰,伏以臣,卽伏見傳敎下者,有麥秋後進宴擇日之命,臣於是,伏不勝驚感抑鬱之至。惟我殿下,臨御五紀,治偕大道,寶算八旬,福基無壃,此誠三代以後所未有之會也。顧今臣民,孰不鼓舞動蕩,以攢祝我殿下,而其於小子懽欣慶忭之忱,尤當如何哉?日昨舊邸動駕之時,臣適會陳章,大臣·諸臣,同聲繼陳,始蒙兪音,吉日斯涓,儀節將擧,臣屈指以待,喜不能寐,乃何如而有此退定之敎也?臣雖蒙昧,亦知我聖上追慕之孝,度越百王,恒日孶孶,若將不及,臣固欽仰萬萬,而聖人置閏,但使平歲功而已,禮亦不以閏月計之,則殿下今日之引喩,豈不過中乎?且伏念,閏月猶隔四五十日,臣尙以爲遠,況麥秋乎?衷情轉益耿結,手書短疏,冒陳慈覆之下。伏乞聖上,特寢俄者所下傳敎,以副小子之至懇,千萬幸甚。臣無任激切顒望之至,謹昧死以聞。答曰,省爾手懇,深嘉其誠。大扺以予心强許宴,適會此時,爾章先到,大臣·禮堂·諸臣隨此而來,齊聲而請,此非過讓者,回予固心,勉循其請。其後不思繪事後素之訓,輒一敎,爭多時,而初敎果誠若不爲,故亦循其請,心猶憧憧,取來廚院謄錄,令讀聞首章,乃覺其時,爾五次陳章,自歎其衰而旣下敎,事勢亦若此,故有此敎。噫,旣許矣,何云早晚,而爾復若此,而助悶其祖乎?雖然怳然以思,今者爾章,若甲辰年予在銅闈時,因慈敎陳章我皇兄者。嗚呼,五十年來,前後相符,我皇兄承慈敎,旣勉循于予,今爾祖亦體昔年慈聖意,飮涕勉從,而自顧其心,冞切靦然。仍此有勖爾者,何則?夫子曰,禮云禮云,玉帛云乎哉?樂云樂云,鍾鼓云乎哉?此儀文末也,其誠本者也。嗚呼,爾祖夙宵一心,追慕也,爲民也,其於他日,將此心念念孜孜,則豈不有勝於今日五巡蜜茶味數乎?爾須勖勉勖勉。
左副承旨趙宗鉉疏曰,伏以臣,母宿病跨朔彌留,苦歇無常,在臣情理,豈可一時離捨,而瀆擾是懼,不敢言私,黽勉供職,已諭旬日。近仍春寒,重添輪感,寢啖俱廢,氣息懍綴,臣方左右扶將,實難離側,此時夙夜之役,其勢末由,玆敢略控私懇,仰干崇聽。伏乞聖慈,俯賜矜諒,亟許鐫遞,以便救護,以安私心,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
綾恩君具允明上疏曰,伏以臣,日昨所被,曠古未聞,闔門光景,殆若夢境,驚惶震懍,歷日靡定,攢手涕血,實不知何以有此也。念臣以勳戚遺裔,遭遇聖明,三十年來所以蒙殊渥而荷誤恩者,罔非念先錄孤之眷,而一門大小,冥升無漸,履寵若驚,心如集木,禍福無妄,昔哲所戒,臣於斯義,尤自兢兢,不意非常之恩,又有進秩之命,此實臣期迫命卒,莫之致而致者也,臣何敢仰恃恩造,晏然自居,以益其罪戾,而一日稽謝,尤增懍蹙,毫分自效,惟在竭蹶。雖不得不冒汲肅命,顧此謬恩過典,聖主之所宜愼,峻資崇級,朝體之所宜惜,臣恬然固有,不思自處,則不惟臣又當禍極招災之幾,在明廷擧措,所損非細故也。適値淸齋,疏籲路阻,今始收拾驚魂,仰陳血懇。伏乞聖明,俯賜鑑諒,亟命收還臣新授資秩,以重公器,以安私分,不勝幸甚。臣無任涕泣祈懇之至,謹昧死以聞。答曰,省疏具悉。今者此擧,予豈夢裏攸料,卿亦豈夢想所及?予則常聞八旬見此,其何餘憾?今者陞資,非爲卿也,其亦同品,卿勿過辭焉。
全羅監司元義孫疏曰,伏以臣,本庸陋譾劣,百不踰人,前後揚歷,盡過涯分,受恩如天,涓埃無報,居常懍惕,若隕淵谷,日昨湖藩新除,又下於千萬夢想之外,臣承命驚恧,益不知措躬之所也。夫承疏宣化,專係方岳,觀察黜陟,責任至重,苟非威望素著,才識夙稱,則無以管理衆務,彈壓一路。顧臣所叨,卽是豐沛舊鄕,民物之殷,簿書之煩,與嶺闑相伯仲,雖使幹敏之才當之,尙懼其不濟,況臣曾受方面,瘡疣百出,醜拙難掩,則其何能擔此重寄,裁割煩劇,以副我聖上委畀之盛意也哉?且念臣先臣與臣兄,相繼按節,遺愛尙在,聲績不泯,今臣旣乏幹蠱之能,若招僨事之譏,則辜負簡拔,罪難逭,而其忝辱之羞,尤當如何?反覆揣量,實無冒赴之勢。玆敢歷陳衷懇於宸嚴之下。伏乞聖明,曲賜諒察,將臣新授職名,亟許鐫改,以重藩責,以安私分,不勝幸甚。臣無任屛營祈懇之至,謹昧死以聞。答曰,省疏具悉。今者湖南,予謂得人於卿。繼父兄,可謂稀有,卿勿過辭,速往欽哉。
以承傳色口傳下敎曰,次對有命,持拳而入乎?次對同入。
有政。吏批,判書李潭進,參判李重祜式暇,參議洪檢病。以李昌伋爲校理,徐有元爲輔德,洪鳴漢爲說書,李普行爲兼弼善,趙榮進爲知春秋,徐命膺爲校書提調,洪樂性爲司譯提調,李邦賢爲安峽縣監。
兵批,判書具允鈺進,左承旨徐有大進。以李錫祥爲同知,朴光翰·蔡顯一·李仁海爲武兼,黃仁廉爲翊衛,禹聖規同知單付,安瑛·李孝源僉知單付,金履禧爲副護軍,吳載純·朴起采爲副司直,金致顯爲副司正。
癸巳二月十八日巳時,上御集慶堂。都承旨先爲入侍時,行都承旨李溎,假注書金重燮,記事官李正薰·林蓍喆,以次進伏訖。李溎讀奏王世孫上疏後,命書批答曰,都承旨書而親傳疏本,置於春坊乎?溎曰,然矣。上曰,世孫親爲之乎?溎曰,手書云矣。睿孝出天,霎時之間,親製親書,此實宗社無疆之慶也。上曰,頃日則卽地傳給矣,今番則令注書正書于傳諭紙,傳之,可也。又曰,次對諸臣,竝爲入來,可也。李溎先退。領議政金相福,左議政金尙喆,右議政元仁孫,行戶曹判書蔡濟恭,行司直具善復,禮曹判書李景祜,行副直李章吾,兵曹判書具允鈺,吏曹判書李潭,訓鍊都正尹泰淵,吏曹參判李重祜,戶曹參判徐命善,大司憲任希敎,大司諫趙德成,執義成胤儉,掌令鄭彦暹,司諫李秀逸,正言洪樂恒,持平金翊休·鄭澤孚,左承旨徐有大,校理李敬養,假注書金重燮,事變假注書朴聖集,以次進伏訖。相福·尙喆·仁孫進伏曰,聖體,若何?上曰,一樣矣。寢睡·水刺之節,何如?上曰,難矣。進湯劑訖。相福·尙喆·仁孫曰,昨今所下傳敎,下情焦迫,而次對有命,故欲入侍仰達矣。俄伏聞王世孫上疏,特寢退定之命,是則萬幸,而味數除減之敎,不勝悶鬱。己丑年已多除減,而今年則又不如己丑,是豈臣等顒望之意乎?今番則專責於有司之臣,似好矣。景祜曰,今番則不當用減除之例矣。上曰,不可獨受,故定以同日,意亦深矣。乙酉,坐而撤床,卽送女樂,似好矣。己丑味數,亦五味矣。濟恭曰,己丑則固是七味矣。上曰,內宴,予欲除之,而特以舟梁五十年之故,强許之,此亦太康,何論味數之多寡乎?尙喆曰,己丑年同日擧行,而事多窘迫矣,今番又有同日設行之敎,不勝抑鬱矣。濟恭曰,化日遲遲,君臣上下,以永今夕,實爲湛樂之道,而同日設宴,則不無儀節間忽迫底意,罷而歸家,不無缺然之歎矣。味數不過五七之間,何若是靳持乎?相福曰,內外宴分日,然後可以不惱於聖躬矣。上曰,旣廳世孫之言,而進定不可拂,卿等之請,予當許之矣。相福曰,內外宴似難擧行於一日,定於兩日,似好矣。上曰,此則當觀勢爲之矣。諱日·生日,雖當閏月,不用其月乎?相福曰,然矣。尙喆曰,此乃一年之閏,非爲正朔也,且無諱年諱月之禮矣。上曰,李商舟爲宛陵之孫,而年今五十云矣,予年之多,可知矣。尙喆曰,商舟則右相之妹夫矣。上曰,亦異於他人矣。上曰,其兒與乃祖,何如?景祜曰,差少而精緊矣。上曰,禮判,持進宴謄錄以入。景祜持入。上曰,一依前例,而其中除二味。尙喆曰,當改用他色,而此非省減者也。命書傳敎曰,今番內宴,致詞安徐。上曰,李商舟之子,當爲國之外裔矣,持入公事,可也。有大讀奏畿伯狀。上曰,畿伯稱江華·開城之銜,何如?相福曰,若如京司之提調有丘直矣。上曰,統制與嶺伯抗禮乎?仁孫曰,相爲下官,故相抗矣。又讀畿伯抄飢狀。又讀貢柑漂到與否狀後,上曰,頃者禁喧郞拿入時,其時戶判,以爲追贈事矣。此非四件事,若不嚴飭,後弊難禁。命書傳敎曰,頃日動駕時作門南邊,有鳴金人而不禁,故其時禁喧都事拿飭,無該曹草記,不付有司而然耶?關係紀綱,問于該曹。又讀東伯舊還蕩減狀。上曰,有效乎?仁孫曰,大有實惠矣。上曰,多乎?曰,合爲七千石,亦不些矣。又讀嶺伯舊還停退狀。上曰,有效乎?曰,可爲目下之大惠矣。又讀關西伯還穀捧未捧狀。上曰,所捧亦多矣。又讀趙宗鉉疏。上曰,趙之兩代,皆十七生子云矣。承旨疏,同副受乎?仁孫曰,請由疏,不得任意捧入矣。又讀完伯疏。上曰,年,幾何?仁孫曰,四十八矣。至兄弟之句,上曰,貴矣。好事則嶺伯與西伯等乎?仁孫曰,不及於西伯矣。臣家七次爲完伯矣。相福曰,可以竭誠奉公矣。命書批答。又讀綾恩君具允明疏。至收拾驚魂之句,尙喆曰,向來所遭後,親臨其第,可謂罔極之恩矣。上曰,昨年入來,予見數次,而不辨其容矣。予於此人,知之熟矣。其子尙無消息耶?與唐柚子而飄風乎?仁孫曰,姑未出來矣。上曰,難於鬱陵乎?曰,然矣。相福奏春坊官員在外事。命書傳敎曰,春坊官員在外多云,許遞,政官牌招開政。又讀海西老人狀。上曰,海西推恩啓聞中,百歲人至於十餘人之多,其涉異常。依他例,今日內皆口傳下批。出傳敎命書傳敎曰,嗚呼,雖在陽世之中,心非陽世間人。今番擇日,十五日與十九日,其欺於予,皆曰靷日,故今朝問候批答已諭,而次對進定,意蓋此也。固當一下敎,乃覺其誤,事之可駭,莫此爲甚。當該中官申必輝,事過後施以刋名之律,下問時誤對中官孫效忠,越俸一等。上曰,臺臣入來。希敎·德成·胤儉·秀逸·彦暹·翊休·澤孚·大升·樂恒進啓曰,今番邦慶,實是無前,凡在臣民,孰不懽抃,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科。雖以我聖上好生之德,特貸一律,渠旣遲晚,則不可以遠配而止,請慶興府定配庶民罪人趙榮順按律處斷。上曰,勿煩。又啓曰,罪人金稙之罪,可勝誅哉?敢以絶悖無倫之說,肆然發口,究其罪犯,宜施極律。昨日合辭之請,可洩神人之憤,而旣賜允從,旋卽還寢。此雖出於我聖上好生之德,邦憲至嚴,決不可置之於覆載之間,請黑山島庶民罪人金稙依前處分,亟正邦刑。上曰,勿煩。希敎·胤儉·彦暹·翊休·澤孚啓曰,請黑山島爲奴罪人五得依律處斷。上曰,勿煩。又啓請還寢張翼標島配之命,依律處斷。上曰,勿煩。已上措辭見上德成·秀逸·大升·樂恒啓曰,請黑山島爲奴罪人五得依律處斷。上曰,勿煩。又啓請大靜縣爲奴罪人仲義依律處斷。上曰,勿煩。已上措辭見上進宴時以俗樂擧行事。出榻敎諸臣以次退出。
癸巳二月十八日午時,上御集慶堂。藥房入診入侍時,都提調金陽澤,提調李潭,副提調李溎,記事官洪鳴漢·李正薰·林蓍喆,醫官方泰輿·鄭允協·慶絢·金孝儉·金世彦,以次進伏訖。陽澤曰,夜間聖體,若何?上曰,一樣矣。寢睡·水刺之節,亦何如?上曰,一樣矣。奉進湯劑,上進御。再進湯劑,上進御訖。陽澤曰,明日湯劑,當依例待令矣。上曰,依爲之。諸臣以次退出。
上在慶熙宮。停常參·經筵。
藥房都提調金陽澤,提調李潭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂處,敢來問安,竝此仰稟。答曰,知道。今予悶者,一則建功,一則其宴,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于沈頤之曰,內局入侍,坐直承直·儒臣,持問答同爲入侍。
以吏曹參議洪檢牌不進罷職傳旨,傳于李溎曰,只推。
傳于金載順曰,試官已備員,且是慶科牌不進傳旨,置之。
以備忘記,傳于金載順曰,噫,昔此年見此科,噫,六十一年今甲年,已見小科初試,將見大科初試。噫,今年追慕千萬,亦歇後語而若此,予懷,若何?飭其精而意蓋若此,且今慶科雖合五慶,其本重也。昨聞湖西榜目,此道卽京士失鄕,而若是眼生,可知其公,亦可見體其祖,心庸嘉焉。諸道皆若此,庶有暮年京試意也。
以備忘記,傳于金載順曰,更惟己丑內外宴習儀皆停,況今年乎?習儀,令都監知悉,皆停,都監習儀,依例爲焉。
注書洪鳴漢遷轉,代以南鶴聞爲假注書。
以備忘記,傳于金載順曰,今番益宜致整,小科旣飭,大科初試,鄕軍代立與雜隨從,另加申飭。
以備忘記,傳于金載順曰,此科自古稱得人,正陶金鍊沙也,況暮年慶科乎?另飭場中與入門處。
傳于金載順曰,承旨入侍。
金載順,以侍講院言啓曰,本院新除授兼弼善李普行,時在京畿抱川地,書筵入番事緊,斯速乘馹上來事,下諭,何如?又以禮曹言啓曰,今此大增廣文科初試一所,設場於本曹矣,上直郞廳,依例朝房直宿之意,敢啓。傳曰,知道。又以進宴廳言啓曰,本廳使役工匠等料米布,依己丑年例,戶曹米九十石,小米三十石,兵曹木十同取來事,蒙允矣。因傳敎,減半取用之意,敢啓。傳曰,知道。
李商舟,以吏曹言啓曰,今此大增廣文科初試一二所試官,方爲擬入,而其中前校理李益烍,前修撰李顯永,前正言李宗榮,時無職名,竝令該曹口傳付軍職,何如?傳曰,允。
金載順,以兵曹言啓曰,今二月二十日,文臣朔試射日次,而慕華館·訓鍊院武科初試設場,故依前例不得設行之意,敢啓。傳曰,知道。
吳載純,以義禁府言啓曰,今此大增廣文武科初試時,本府都事皆爲赴擧,武都事一員本府入直,而文武科一二所禁亂都事及當直入直都事,公事因公都事,無以備數。假都事六員,卽令該曹依例差出,以爲分排之地,何如?傳曰,允。
徐有大,以禁衛營言啓曰,去夜無犯夜人所捉之意,敢啓。傳曰,知道。又以一所巡廳言啓曰,去夜犯夜人,無所捉之意,敢啓。傳曰,知道。又以二所巡廳言啓曰,去夜犯夜人,無所捉之意,敢啓。傳曰,知道。又以左邊捕盜廳言啓曰,去夜犯夜人,無所捉,敢啓。傳曰,知道。又以右邊捕盜廳言啓曰,去夜犯夜人,無所捉,敢啓。傳曰,知道。
以咸鏡監司宋瑩中狀啓,文川等官社松田里居牧子申道男等,囕死·渰死·凍死事,傳于沈頤之曰,令本道恤典擧行。
以江原監司金鍾正狀啓,原州等官仇乙面居尹召史等,燒死·渰死·凍死·囕死事,傳于沈頤之曰,令本道恤典擧行。
大司憲任希敎,大司諫趙德成,執義成胤儉,司諫李秀逸,掌令鄭彦暹,持平金翊休,獻納申大升,正言洪樂恒啓曰,今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科。雖以我聖上好生之德,特貸一律,渠旣遲晚,則不可以遠配而止,請慶興府定配庶民罪人趙榮順按律處斷。
又啓曰,罪人金稙之罪,可勝誅哉?敢以絶悖無倫之說,肆然發口,究其罪犯,宜施極律,昨日合辭之請,可洩神人之憤,而旣賜允從,旋卽還寢。此雖出於我聖上好生之德,邦憲至嚴,決不可一刻置之於覆載之間,請黑山島庶民罪人金稙依前處分,亟正邦刑。答府·院曰,勿煩。
大司憲任希敎,執義成胤儉,掌令鄭彦暹,持平金翊休啓曰,罪人五得所犯,實是前古所無之變,偸取情節,萬萬凶獰。酌處之命,雖出於我聖上好生之德意,論以國法,不可容貸,請黑山島爲奴罪人五得依律處斷。假稱御史之罪,何等重大,而張翼標酌處之命,遽下於取招承款之餘,此雖出於我聖上好生之德,而後弊所關,有難容貸,請還寢張翼標島配之命,依律處斷。答府曰,勿煩。
大司諫趙德成,司諫李秀逸,獻納申大升,正言洪樂恒啓曰,仲義之罪,可勝誅哉?倉卒拾得,雖異故犯,關係莫重,宜卽現納,而懸賞之後,始爲自首,棍易問之時,乃吐情實,論其罪犯,不可酌處而止,請大靜縣爲奴罪人仲義,依律處斷。罪人五得,其所負犯,關係至重,揆以王章,自有當律。酌處之命,雖出於好生之聖德,而三尺至嚴,不可容貸,請黑山島爲奴罪人五得依律處斷。答院曰,勿煩。
禮曹參議尹象厚疏曰,伏以睿誠格天,宴禮涓日,舞蹈歡忭,八域攸同。仍念臣偏母年滿八耋,素病痰火,久掩床席,近當交節,又添輪感,食飮全廢,神精昏瞀,症形危篤,氣息澟綴,臣早夜扶將,情理煎灼,忽於此際,試牌狎臨,義同往役,固當竭蹶,而情急視護,末由離捨,玆不得不隨詣闕外,拜章徑歸。伏乞聖慈,俯賜諒察,遞臣所帶之職,以便救護,治臣違慢之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
持平鄭澤孚疏曰,伏以惟天惟祖宗眷佑我東方,聖算已躋八旬,至治洽滿五紀,臣民慶忭,曷有其極?仍念臣倥侗譾劣,百無肖似,濫蒙誤恩,屢叨臺銜,揆分量力,自知不稱,而日者柏府新命,適下於合辭方張之時,未敢言私,黽勉出肅,揚揚而行,視若固有,臣實自恧,人謂斯何?且有情私之焦迫者,臣之八耋偏母,貞疾委頓,四年于玆矣。居恒氣息綿綴,轉側須人,自數日前,重添毒感,奄奄床褥,食飮專却,時時昏倒,眞元日鑠,篤老筋力,若難保朝夕。臣以終鮮之身,獨自扶將,雜試藥餌,以此情勢,實難晷刻離捨,況敢望束帶而供職乎?人情到此,恩亦奪義,玆不得不疾聲仰籲於仁覆之天。伏乞聖慈,俯垂諒察,亟許鐫免,以便救護,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
判中樞府事韓翼謩疏曰,伏以睿孝仰格,聖心感回,三春之吉辰已涓,萬年之壽觴將稱,臣民懽祝,曷有其格?仍念臣負難赦之罪,荷罔極之恩,得免衰疲之遠謫,尙不能息偃而自在,中夜以思,感懼交集,雲天入望,攢祝冞切。不意此際,敍命忽降,樞銜仍縻,殆若無故大官如例西敍者然,負累賤臣,何以得此?臣誠惝怳感激,自不覺淸淚之被面也。噫,臣罪臣自知之,菲才重任,冒昧承當者,臣罪也,鈍質滯性,隨處顚錯者,臣罪也。職兼嘗藥,義重保護,而始當進素之時,旣不能積誠感回,致闕常御之劑,終承備員之敎,亦不竭蹶趨走,自陷罔赦之科,一則臣罪,二則臣罪。論以邦憲,誅殛猶輕,合辭聲討,亦云從寬,惟我聖上,日月於臣,天地於臣,無他之敎,可諒之諭,曲察底蘊,字字恩言,畢竟付處之典,姑從善地,特放之恩,不俟終夜,俾鎭方張之論,曲爲全保之道。雖父母所以處迷子,其僥倖不過如斯,德音所及,高厚莫量,藉使臣卽地滅死,實無絲毫餘感,豈意今日,復有此甄復之恩耶?噫,臣罪如山,而聖恩如天,始之薄譴,旣出匪怒之敎,今者特敍,又推滌瑕之意,則臣非木石,寧不知感?卽日叩謝,分義當然,而第伏念,伊時所被嚴旨,孰非臣自作之孼,而其中數字之敎,實是人臣之極罪,爲臣子得此目於君父,是豈晷刻自安者?臣之至今食息,亦可謂頑甚,縱殿下拂拭而收敍之,臣復何顔束帶結綬,重入修門,以自同於無故之人哉?跼高蹐厚,靡所因極,早夜祈祝,惟在於遄伏當典,少贖其罪而已。臣情到此,其亦戚矣,玆敢披瀝肝血,冒陳哀籲。伏乞聖明,亟賜處分,重勘臣前後未勘之罪,俾爲爲臣不忠者之戒,千萬幸甚。臣無任屛營祈懇之至,謹昧死以聞。答曰,省疏具悉卿懇。噫,卿心深諒,其敎無他,卿何若是張遑,過爲撕捱乎?但自慨者,因予心昏,丁寧之敎,莫能思焉。若能覺也,使卿豈乎至此?此亦時也,追悔何及?卿須體小子慇懃之意,安心勿辭,其卽謝命。仍傳曰,遣史官傳諭。
掌令金基正疏曰,伏以臣,空疎譾劣,最居人下,閑司漫職,猶恐不稱,柏府新命,忽下於夢想之外,臣誠惝怳,莫省攸措。噫,言責重任也,夫豈有一毫近似於臣,而臣仰感洪恩,俯怵分義,不敢爲逡巡之計,出而供仕,亦將一旬,而屢登筵席,昵之耿光,其在臣身,榮耀極矣。第臣竊有悲苦之情,臣於年前,奄失所恃,終制屬耳,惟與老父,相依爲命,而臣父今年七十有三矣,以臣猥添從班,獲蒙恩推,區區感祝,曷有其極?臣雙擎恩誥,情急歸省之際,卽接鄕信,則臣父素患風痰之症,近因寒暖之不適,重添毒感,氣息綿綴,專指趕到,促臣歸視,臣自聞此報,心神飛越,按住不得,忙投短章,徑尋鄕路。伏乞聖慈,俯垂矜諒,亟遞臣職,以便歸護,仍治臣擅行之罪,以肅朝綱焉。臣無任屛營祈懇之至,謹昧死以聞。
癸巳二月十九日辰時,上御集慶堂。藥房入診,坐直承旨·儒臣同爲入侍時,都提調金陽澤,提調李潭,副提調李溎,假注書金重燮,記事官李正薰·林蓍喆,醫官方泰輿·鄭允協·慶絢·金孝儉·金世彦·李敏德·柳源,同副承旨李商舟,校理李敬養,修撰金思穆,以次進伏訖。陽澤·潭·溎進前曰,夜間聖候,若何?上曰,一樣矣。寢睡·水刺之節,何如?上曰,難矣。命書傳敎曰,閏三月其若爲也,舟梁十五年猶然,憶孝昭殿奏,其況十五年。古人云,人當三五,月當三五,依己丑年例,內宴當日同受,光明殿,惠嬪·沖子致詞,依例爲之事,分付都監。命李潭讀御製校正後,進湯劑。上曰,苦哉,其將不可已乎?陽澤曰,此乃萬壽神丹,何可已乎?請診候。上曰,置之。諸醫先退。命儒臣讀問答。敬養·思穆以下輪讀若干篇後,儒臣先退。上曰,欲問而未果矣。桂坊翊衛,誰也?陽澤曰,昌城尉之兄也。上曰,奉安閣營建時出六者乎?曰,然矣。上曰,初入仕乎?曰,曾爲金化倅,而遭故矣,今爲復職矣,階是五品矣。上曰,高品矣。上曰,吳載純爲人,好矣。陽澤曰,風儀亦好矣。吳載紹則爲人合於時俗,而此則杜門讀書矣。上曰,頗有固執矣。陽澤曰,昨日事,非爲固執,惟允之任,固當如是矣。上曰,徐有大,好矣。徐有元之四寸乎?曰,然矣。上曰,其亦有氣矣。溎讀奏韓判府疏。上曰,若使金致仁當之,可也,此則過矣。陽澤曰,人臣頌祝之言,自當如是矣。命書批答。藥房提調持湯劑更爲入侍。出榻敎進湯劑。上曰,或有持去餘滓者云,更有餘氣乎?陽澤曰,略有餘力矣。上曰,雖餘滓,猶勝於江界蔘乎?陽澤曰,百不及一矣。江界蔘,猶勝於中山蔘矣。上曰,予若食言而不飮,則將奈何?信如四時,何可不進乎?讀奏各人等緘辭訖。命書傳敎曰,旣設登聞鼓之後,何敢駕前鳴金?此亦節目中嚴禁者,則亦何敢若是?頃者動駕時鳴金人,尙今拘留云,令該曹卽爲問啓。溎奏金基正疏,尙今留院矣。上曰,掌令金基正疏,其欲批答,命置政院而忘却。今聞已尋鄕云,遞差,其章給之。出傳敎諸臣以次退出。
癸巳二月十九日二更,上御集慶堂。承旨入侍時,同副承旨李商舟,假注書金重燮,記事官李正薰·林蓍喆,以次進伏。命書尹象厚疏批後,命讀海西監試榜目。上曰,以今番大小科事纔下敎,而海西榜目適到,故令讀進士試二等三等,比諸生員試,各加一人,其涉異也,其何以然?自幼見榜目者多,年踰七十者,雖有此人,七十九歲,卽八十也,此八旬初見,可奇也。其人力能登道乎?若來,其令來京,若來,政院以奏。凡水軍充定者若初試,其自頉下,而此則非此也。子已水軍,其父稱禁衛戶首,其能製述乎?予則曰殊常,其果殊常。此甚於雜隨從,其不先爲校正會試,此人必也挾試卷入場中,其雜勝言?此亦暮年綜核之一道,亦令先爲來京聞來,令海西句管堂面試,若能許令入場,其果無文以奏,先令道臣申飭起程。出傳敎此傳敎,令政院下諭事。出榻敎又讀慶召史擊錚原情。命書傳敎曰,噫,昔漢東海婦抱冤,三年不雨,古人云,一婦呼冤,五月飛霜。噫,若無至冤,先使奴登聞,家有九十父母,而近千里程道,裹足登途,有此擧乎?嗚呼,兪信一,其有生踰囹圄,國無法爲敎,信一因以物故,重三章之法若此,今於暮年,豈不仰體乎?況守令雖笞五十,自斷其過,二十可謂濫杖,且以其供辭聞之,放恣莫甚。噫,予雖衰矣,此等能濫吏,若不嚴懲,何以礪末世?亦何待査狀?此供辭,下該府添問目,嚴刑取服。聞此衰苶中,其臨門親問,而爲先令該府若此,渠若遲晚,猶可參酌,不然,當親問嚴刑,期於物故,以謝其魂,以慰其婦。以此一體問目,待朝開座,持草供以奏。若此之後,不可囚西間,囚南間以奏。噫,幺麽事,若不捧遲晚,當置王府於何?噫,法外濫杖,令人官門若此,其所刑推,焉可逭也?除尋常嚴問以奏。上曰,旣送其奴,又爲自鳴,其冤可知。命書傳敎曰,祗迎在近,受由承旨許遞,其代雖處分,心可嘉,前承旨吳載純除授,牌招察任,房依前。下敎書訖,諸臣以次退出。
上在慶熙宮。停常參·經筵。
藥房都提調金陽澤,提調李潭,副提調李溎啓曰,伏未審夜間,聖體,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。近者建功恭飮,而氣則益苶,步亦特甚。苶臥,便於己,於晝於夜,臥亦苦焉,度晝度夜皆悶,此正功衰而然,何稱靈丹?待敎入侍。
中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李商舟,以義禁府言啓曰,時囚罪人金處謙,依傳敎具枷杻,嚴囚南間之意,敢啓。傳曰,知道。
大司憲任希敎,大司諫趙德成,執義成胤儉,司諫李秀逸,掌令鄭彦暹,持平金翊休,獻納申大升,正言洪樂恒啓曰,今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科。雖以我聖上好生之德,特貸一律,渠旣遲晚,則不可以遠配而止,請慶興府定配庶民罪人趙榮順接律處斷。答府·院曰,勿煩。
又啓曰,罪人金稙之罪,可勝誅哉?敢以絶悖無倫之說,肆然發口,究其罪犯,宜施極律。昨日合辭之請,可洩神人之憤,而旣賜允從,族卽還寢,此雖出於我聖上好生之德,邦憲至嚴,決不可一刻容之於覆載之間,請黑山島庶民罪人金稙依前處分,亟正邦刑。答府·院曰,勿煩。
大司諫趙德成,司諫李秀逸,獻納申大升,正言洪樂恒啓曰,仲義之罪,可勝誅哉?倉卒拾得,雖異故犯,關係莫重,宜卽現納,而懸賞之後,始爲自首,棍問之時,乃吐情實,論其罪犯,不可酌處而止,請大靜縣爲奴罪人仲義依律處斷。罪人五得,其所負犯,關係至重,揆以王章,自有當律。酌處之命,雖出於好生之聖德,而三尺至嚴,不可容貸,請黑山島爲奴罪人五得依律處斷。答院曰,勿煩。
大司憲任希敎,執義成胤儉,掌令鄭彦暹,持平金翊休啓曰,罪人五得所犯,實是前古所無之變,偸取情節,萬萬凶獰。酌處之命,雖出於我聖上好生之德意,以國法不可容貸,請黑山島爲奴罪人五得依律處斷。假稱御史之罪,何等重大,而張翼標酌處之命,遽下於取招承款之餘,此雖出於聖上好生之德,而後弊所關,有難容貸,請還寢張翼標島配之命,依律處斷。答府曰,勿煩。
以備忘記,傳于金載順曰,昨見海西榜目中,明年八十者初試,故其涉可奇,其能登途來京事,已下敎,令本州其令給糧給馬。以昨晝以聞者觀也,千餘人內百歲者果十餘人,今初試者,若準八十宜陞資,昨日當一體下批者,誠可奇也。然第二日二等三等人,比諸第一日二等三等,皆加一人,雖京中,昔年尙衣院書吏朱哥,亦能初試,而今番則軍戶首子水軍,其亦初試,其涉異常。其雖合也,今慶科,何科?其來京後,令句管堂面試,果能文,赴諸會試事,下敎。然比諸湖西科欠精,小科已爲暮年欲精,大科京試另加致精事,令禮曹申飭諸道。
吳載純啓曰,判義禁具善復,同義禁宋文載,持罪人金處謙草供,依下敎來待矣。
有政。吏批,判書李潭進,參判李重祜進,參議洪檢牌不進,左副承旨金載順進。吏批啓,玉堂闕員,今當差出,而擬望之人乏少,相避竝擬,何如?傳曰,允。又啓曰,全州判官,今當差出,而本州以營下劇邑,物衆地大,素稱難治,不可不各別擇差。他道有聲績,已準限未準朔守令,竝擬,何如?傳曰,允。以李澤遂爲校理,申大升爲副校理,金漢老爲副修撰,李長老爲掌令,洪紹海爲社稷令,李敬倫爲全州判官。兵批,判書具允鈺進,左承旨徐有大進。以金基正·蔡弘履爲副護軍,趙宗鉉·李昌伋·南絳老·李衍祥·李普行爲副司直,姜潤·李世玉爲副司果。
以承傳色口傳下敎曰,已諭世孫,嬪宮饌案床安徐事,分付都監,勿出朝報。
以備忘記,傳于金載順曰,近二千人,呈券皆五百人,兩題懸題若此,濫入可知。此後另加申飭。
金載順,以進宴廳言啓曰,今此進宴時,饌案床器數,依己丑年例,別單書入之意,敢啓。傳曰,知道。劃者皆減。
又以內醫院官員,以都提調意啓曰,御醫李世玉,今已闋服,依例還屬本院,付軍職,冠帶常仕,何如?傳曰,允。
徐有大,以兵曹言啓曰,昌慶宮衛將禹聖規,身病猝重,無望供職,呈狀乞遞。輪番之任,不宜久曠,今姑改差,何如?傳曰,允。
李商舟,以義禁府言啓曰,中官李景聃,放逐鄕里事,命下矣。依傳敎放逐鄕里之意,敢啓。傳曰,知道。又以義禁府言啓曰,囚南間罪人金處謙,以濫刑律勘律,當日押付事,命下矣。金處謙杖一百,依例收贖,江原道鐵原府豐田驛,徒三年定配,而以傳敎內辭意,具罪目依例發遣府羅將,當日押送配所,何如?傳曰,允。
吳載純,以義禁府言啓曰,時囚罪人閔趾烈,施以告身一等律以放事,判下矣。閔趾烈杖六十,依例收贖,奪告身一等,放送之意,敢啓。傳曰,知道。
徐有大,以御營廳·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
癸巳二月二十日未時,上御集慶堂。藥房入診,金吾堂上同爲入侍時,都提調金陽澤,提調李潭,副提調李溎,假注書金重燮,記事官李正薰·林蓍喆,判義禁具善復,同義禁宋文載,醫官方泰輿·鄭允協·慶絢·金孝儉·金在彦·李敏德·柳源,以次進伏。陽澤曰,夜間聖體,若何?上曰,一樣矣。寢睡·水刺之節,亦何如?上曰,難矣。進湯劑,請診候。上曰,置之。更爲持來,可也。提調李潭出去。上曰,判義禁入來乎?善復·文載進伏。上曰,厥女難矣。有九十父母,而裹足上來者,難矣。命讀草供。上曰,禁石,何也?善復曰,祥在下端矣。上曰,古有緹榮,而二十歲者,請以代父遠竄,不欲善乎?至以處謙治處謙之句,上曰,此則過矣。監司決不如此矣。至不在石而在人之題,上曰,是矣。善題矣。讀訖,上曰,鄕戰矣。檢督,何也?善復曰,此乃還穀督納之任,鄕中苦役也。上曰,此則不善處之矣。道臣題辭,果善題矣。善復曰,以此定配者,合爲十九人矣。然故有以處謙治處謙之語矣。善復曰,以此至有官門會哭之擧矣。上曰,下道人心,尤難矣。善復曰,嶺俗固如此矣。上曰,頃者蔡濟恭之言,善矣。慮有此等事故也。道臣何故,入於供辭之中乎?必以十九人之故矣,三十度果濫杖矣。善復曰,本罪外,又有他罪而治之矣。上曰,無不是底父母,其處之冤,固其宜矣。善復曰,其妻與奴則果善矣。上曰,嶺俗至於婦人而難矣。奴而不足,治裝上來者,難矣。所爭者,何?善復曰,似是爭任也,待罪隣邑,已知有此事,而嚴爲禁制,故不敢生心矣。上曰,此則異於故殺也。善復曰,卽死之後,七十五十,非所可論,而卽地就死,至爲冤痛云矣。處謙所供千言萬語,不能盡記,而渠則頗受困矣。至於五十餘人會哭之事矣。上曰,代配之請,果是爲父之心矣。昨仍其祖謚號,不知有申聞鼓,而鳴金云者,誠是矣。命書傳敎曰,昨日下敎旣諭,令奴申聞,千里裹足登途,其至冤可知。故有此敎,今聞供辭,道臣之不在石在於人者,若見其肺腑,每云禁石,莫知何事,今聞大覺。李植普亦在其中,蓋自取也,而本事非予言也。所謂七十度斃於官門,誠過也,而無諭三十七十,酷杖可知。因本事而藏憤,借檢督而酷杖,小限前物故,濫刑之律,焉可逭也?噫,殺人,故殺·鬪驅殺,異焉,豈可以此,施以極法?今者此事,卽酷杖濫殺。噫,其雖然矣,爲官長者,一次刑訊,可以謝魂慰婦,旣至於殺,濫刑酷刑,亦何分也?令該府以濫刑律勘律,當日押付。上曰,今番金稙刑推一次外,湖南道臣,又爲三十度而死,莫非命也。帳前縛人,同於縛呂布矣。除此法後,蔡濟恭以爲,必有陰德云矣,周牢亦有亂杖器具乎?善復曰,今則不懸足指矣。上曰,今則稍寬矣。周牢者則不見棄於人類乎?善復曰,周牢之痕則久而不滅,而見棄於人,異於亂杖。上曰,取服之速,緊於亂杖乎?善復曰,亂杖雖無十指,或有不服者,而周牢則無不服矣。上曰,此刑漢·唐時所無,高麗時事乎?善復曰,似然。上曰,三代尙矣,五刑酷矣,漢之髡鉗,何也?陽澤曰,似是拔毛矣。上曰,處謙之事,雖卽刻致斃,亦非定法者。善復曰,然矣。上曰,嶺伯難矣,厥父卿見之乎?厥父則似有氣,而此則精明而剛矣。陽澤曰,然矣。上曰,貌亦同乎?陽澤曰,稍異矣。厥父之鬚,似無氣矣。上曰,不在石而在人之題,果善題矣。上曰,希亮,桐溪之孫乎?曰,然矣。上曰,下道則有南溟之風矣。陽澤曰,左道則無善政碑,此亦不敢議官長之化,乃退溪之風也。禮安則至今無弊者,亦退溪之慮後弊,凡百優數酌定之致也。上曰,安東,何以云沓沓也?陽澤曰,指爲固執也。藥房提調持湯劑更爲入侍。出榻敎進湯劑訖。命書傳敎曰,噫,日益衰暮,後弊嚴防,況予嘗惡者,能猾也。此宦欲杜後弊,纔欲下敎而未果,予今不諭。楊復恭·田令孜,將復見於他日。於今以處,於渠亦寬典,中官李景聃,卽今放逐鄕里,亦令內侍府除案,以示予戒郭公之意。坐直承旨入侍事。出榻敎藥房諸臣先退。
癸巳二月二十日未時,上御集慶堂。坐直承旨·儒臣,追後入侍時,左副承旨金載順,同副承旨李商舟,修撰金思穆,假注書南鶴聞,記事官李正薰·林蓍喆,以次進伏。命書傳敎曰,其涉殊常,故下敎,更思,古有甲士正兵之稱,才不借於異代,昔宋藝祖,雖面試陶穀子,此予嘗曰此正藝祖之稱者也,豈特洞開重門?其薄者,卽袖中受禪詔而然也。諸臣每請,故頃年用此法,而心常悔焉。渠若無文,其何入場?若能文戶首水軍,噫,雨露不擇地而下,亦何論哉?來京後,令句管堂面試之命,特爲勿施。初試依啓本施行,以示予八旬君之心。命書傳敎曰,儒臣今只有一人,可勝寒心?奉命人在外人許遞,其代政官牌招,以在京無故人備擬,待下批牌招察任。儒臣持三國史入侍事。榻前下敎金思穆持三國史名臣列傳入侍,進讀訖。商舟·鶴聞·正薰·蓍喆,輪次進讀。金載順先退。商舟讀奏進宴廳單子。上曰,其中五器拔之。諸臣以次退出。
上在慶熙宮。停常參·經筵。
自昧爽至卯時,有霧氣。自辰時至午時,日暈。
藥房都提調金陽澤,提調李潭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣益苶,悶夜長,聞開東,此心紓。下敎時入侍焉。
中宮殿·惠嬪宮,藥房口傳問安。答曰,知道。香祇迎後,政院·玉堂·藥房口傳問安。答曰,知道。
金載順啓曰,以吏曹參議洪檢,牌不進罷職傳旨,傳于金載順曰,只推。
傳于李商舟曰,承旨率入格擧子入侍。
傳于李商舟曰,坐直承旨持前前癸巳年春三月日記入侍。
大司憲任希敎,大司諫趙德成,執義成胤儉,司諫李秀逸,掌合鄭彦暹·李長老,持平金翊休,正言洪樂恒啓曰,今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科。雖以我聖上好生之德,特貸一律,渠旣遲晚,則不可以遠配而止,請慶興府定配庶民罪人趙榮順按律處斷。答府·院曰,勿煩。又啓曰,罪人金稙之罪,可勝誅哉?敢以絶悖無倫之說,肆然發口,究其罪犯,宜施極律。昨日合辭之請,可洩神人之憤,而旣賜允從,旋卽還寢,此雖出於我聖上好生之德,邦憲至嚴,決不可置之於覆載之間,請黑山島庶民罪人金稙依前處分,亟正邦刑。答府·院曰,勿煩。大司憲任希敎,執義成胤儉,掌令鄭彦暹,持平金翊休啓曰,罪人五得所犯,實是前古所無之變,偸取情節,萬萬凶獰,酌處之命,雖出於我聖上好生之德意,而論以國法,不可客貸,請黑山島爲奴罪人五得依律處斷。答府曰,勿煩。又啓曰,假稱御史之罪,何等重大,而張翼標酌處之命,遽下於取招承款之餘,此雖出於我聖上好生之德,而後弊所關,有難容貸,請還寢張翼標島配之命,依律處斷。答府曰,勿煩。大司諫趙德成,司諫李秀逸,獻納洪樂恒啓曰,仲義之罪,可勝誅哉?倉卒拾得,雖異故犯,關係莫重,宜卽現納,而懸賞之後,始爲自首,棍問之時,乃吐情實,論其罪犯,不可酌處而止,請大靜縣爲奴罪人仲義依律處斷。答院曰,勿煩。又啓曰,罪人五得,其所負犯,關係至重,揆以王章,自有當律。酌處之命,雖出於好生之聖德,而三尺至嚴,不可容貸,請黑山島爲奴罪人五得依律處斷。答院曰,勿煩。
徐有大,以兵曹言啓曰,今二月二十日安峽居幼學沈命臣稱名人,自興化門西挾入來,鳴申聞鼓,依定式下該曹推問,何如?傳曰,允。又以兵曹言啓曰,今二月二十一日武臣賓廳講書日次,而增廣武科初試兩所開場相値,差備官勢難推移,不得爲之之意,敢啓。傳曰,知道。又以禁衛營·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
癸巳二月二十一日辰時,上御延和門。香祗迎入侍時,行都承旨李溎,左承旨徐有大,右承旨沈頤之,左副承旨金載順,右副承旨吳載純,同副承旨李商舟,假注書金重燮·南鶴聞,記事官李正薰·林蓍喆,以次侍立。上具翼善冠·袞龍袍,出通陽門,詣延和門外降輿,就板位祇迎訖。諸臣以次進伏。上曰,姜始顯年,幾何?李溎對曰,幾六十餘矣。上曰,然乎?進湯劑。都提調金陽澤問候。命禮房承旨金載順馳詣寧陵,奉審以來事。榻前下敎命書傳敎曰,都監堂上入侍。內外宴習儀一度,依前爲之,饌案床器數,依單子擧行事。出榻敎上曰,至今造物不來矣。濟恭曰,器數多有除者,儀物不備,下情抑菀矣。上曰,六器,豈不多乎?金陽澤曰,儀物不備,豈不悶迫乎?李景祜曰,器數太少,悶迫矣。諸臣縷縷仰請,上始許復舊。金漢耆曰,內外宴習儀,有除之之敎,莫重之事,殆難成樣矣。李景祜曰,習儀自前爲之矣。上曰,依爲之。上曰,夢金尺,是開創表瑞,而外宴時臥聽未安矣。金陽澤曰,雖然,豈可拔之乎?上曰,然矣。陽澤曰,其日合宴,君臣不能永夕同樂,下情缺然矣。上曰,造物若來,則必當賞之矣。濟恭曰,豈有造物乎?聖敎過矣。上命沈頤之書御製訖。命宣傳官往慕華館入格擧子率來事。榻前下敎上乘輿入通陽門,遂還內,諸臣以次退出。
癸巳二月二十一日未時,上御德游堂。入格擧子入侍時,左承旨徐有大,假注書南鶴聞,記事官李正薰·林蓍喆。上御退軒,命承宣諭曰,今年慶科,異於他科,予不能親臨慕華館,故召見汝輩矣。各奏居住姓名後,命退出。上曰,武場不爲呼名乎?有大對曰,呼名矣。上曰,頗遲矣。有大讀奏司饔院進宴物膳單子,命除軟鷄湯·兒猪蒸。上曰,聞其聲不忍食其肉,此是仰體昔年除靑頭鴨之聖意也。命讀湖南伯狀啓。上曰,船運多來。讀湖西伯狀啓。上曰,以此用心,善爲之矣。諸臣以次退出。
癸巳二月二十一日酉時,上御集慶堂。坐直承旨入侍,儒臣追後入侍時,同副承旨李商舟,假注書南鶴聞,記事官李正薰·林蓍喆,校理李澤遂,修撰金思穆,以次進伏。命儒臣持麗史提綱入來事。出榻敎上命讀御製,命取來前癸巳日記。商舟讀之。上曰,儒臣上番,誰也?商舟對曰,李澤遂也。上曰,李會遂爲今番初試乎?澤遂對曰,然矣。命讀麗史。承旨·翰注,以輪讀後,諸臣以次退出。
上在慶熙宮。停常參·經筵。
藥房都提調金陽澤,提調李潭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。噫,彼夜長,隨日而加,益苶中,曷勝悶,氣何暇諭?待敎入侍。
中宮殿·惠嬪宮,藥房口傳問安。答曰,知道。
李商舟啓曰,卽者檢閱林蓍喆,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以備忘記,傳于李商舟曰,欲問春耕·濟民·船運,畿伯其令入來。
李商舟,以弘文館言啓曰,本館下番臣金思穆,以御營廳從事官,今日本營上下坐起時,晝仕出去之意,敢啓。傳曰,知道。
傳于吳載純曰,擧子何時入場,而入門單子,尙今寥寥?畢場後當該入門官,令該府處之,下吏令騎郞決棍。
大司憲任希敎,大司諫趙德成,執義成胤儉,司諫李秀逸,掌令鄭彦暹·李長老,持平金翊休,正言洪樂恒啓曰,今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科。雖以聖上好生之德,特貸一律,渠旣遲晚,則不可以遠配而止,請慶興府定配庶民罪人趙榮順按律處斷。答府·院曰,勿煩。大司憲任希敎,大司諫趙德成,執義成胤儉,司諫李秀逸,掌令鄭彦暹·李長老,持平金翊休,正言洪樂恒啓曰,罪人金稙之罪,可勝誅哉?敢以絶悖無倫之言,肆然發口,究其罪犯,宜施極律。昨日合辭之請,可洩神人之憤,而旣賜允從,旋卽還寢,此雖出於我聖上好生之德,邦憲至嚴,決不可一刻置之於覆載之間,請黑山島庶民罪人金稙依前處分,亟正邦刑。答府·院曰,勿煩。大司憲任希敎,執義成胤儉,掌令鄭彦暹·李長老,持平金翊休啓曰,罪人五得所犯,實是前古所無之變,偸取情節,萬萬凶獰。酌處之命,雖出於我聖上好生之德意,論以國法,不可容貸,請黑山島爲奴罪人五得依律處斷。又啓曰,假稱御史之罪,何等重大,而張翼標酌處之命,遽下於取招承款之餘,此雖出於我好生之德,而後弊所關,有難容貸,請還寢張翼標島配之命,依律處斷。答府曰,勿煩。大司諫趙德成,司諫李秀逸,正言洪樂恒啓曰,仲義之罪,可勝誅哉?倉卒拾得,雖異故犯,關係莫重,宜卽現納,而懸賞之後,始爲自首,棍問之時,乃吐情實,論其罪犯,不可酌處而止,請大靜縣爲奴罪人仲義依律處斷。又啓曰,罪人五得,其所負犯,關係至重,揆以王章,自有當律,而酌處之命,雖出好生之聖德,三尺至嚴,不可容貸,請黑山島罪人五得依律處斷。答院曰,勿煩。
李商舟啓曰,京畿監司沈鏽,依下敎來待矣。
傳于李溎曰,今日入來診脈諸扁鵲竝入侍。
以備忘記,傳于李溎曰,恭飮建功,莫若近日,而其氣益苶,近日忒甚,建功果靈丹,一何若此?踐其言雖恭飮,近者一飮後,喉問猶有味,過數時而乃定。旣已踐言,一次何拒,而蔘芪亦性偏,雖靈丹且然。減進一貼,其亦遵孔訓也,況近者食日減,以此代食,學於神農乎?令內局詳確,諸扁鵲待敎入侍焉。呼寫已畢,風聲雜聞,精神昏眩,亦戒內局風也。
備忘記,傳于李溎曰,周有聖君,四海風調雨順,故越裳獻雉。曾見唐本小說,崔玄微園立幡,竿有禦風,今者風聲,由於君衰而然也。豈特此也?暮年太康而然。若問太康,宴也爲先。昨見廚院啓目,此亦方丈饌也。風吹殿門,此正其醒衰君心也,曷勝歉然乎?
以備忘記,傳于李溎曰,此亦戒太康。雖然只曰歉然者,參酌下筆也,甚悶。欲問今日入來按脈諸扁鵲,皆令入侍。
傳于李溎曰,內局入侍,京畿監司同爲入侍。
以備忘記,傳于李商舟曰,前中官朴良楷,給牒敍用。
傳于吳載純曰,儒臣持高麗儀註入侍。
徐有大,以兵曹言啓曰,卽接西所衛將牒報,則中日廳近處梨木一株,年久腐傷,今日折落云,令該所依例斫去之意,敢啓。傳曰,知道。又以訓鍊都監·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
檢閱林蓍喆疏曰,伏以臣於直中,卽接家信,則臣之偏母,素患痰癖之症,越添於換節之交,氣逆而呼吸不通,頭疼而寒熱交作,氣息綿綴,轉側須人。臣自聞此報,心神飛越,按住不得,玆敢忙陳短章,徑出禁門。伏乞聖慈,俯垂諒察,亟許鐫遞臣職名,以便救護,仍治臣擅離之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
癸巳二月二十二日未時,上御集慶堂。藥房入診,畿伯同爲入侍時,藥房都提調金陽澤,提調李潭,副提調李溎,假注書南鶴聞,記事官李正薰,京畿監司沈鏽,醫官方泰輿·鄭允協·慶絢·金孝儉·白文昌·金世彦·柳源·許,以次進伏。陽澤問候。上曰,氣益苶,似是太康而然矣。陽澤曰,豈如是乎?進湯劑。陽澤請診候。上曰,首醫雖先診,待諸醫皆診,然後各奏脈候,可也。諸醫以次入診訖。許等退伏曰,三部調均,滑體一樣矣。上曰,好歌,長聽甚厭矣。飮建功而氣益苶,進一貼有何妨乎?各奏所見,可也。方泰輿等皆仰對曰,此時春木正旺,胃氣易弱,日進三貼,猶恐不足,況二貼中又減一貼乎?陽澤曰,丙戌以後,至今無不進二貼之日矣,此時豈可減一貼乎?從前或有間斷之時,及其復進,玉色顯勝,藥效豈云無之乎?上曰,豈其然乎?予之所怪者三,冬無一咳嗽,無一泄瀉,此是藥效乎?諸臣高聲對曰,然矣。李溎曰,古人有服藥時恭敬而飮者,建功是殿下之靈丹,此後勿下厭薄之敎,是臣之望也。上曰,予則辱建功而猶不止之,以蒙牛皮湯名之,可也。李溎讀奏一二所表賦題。上曰,題皆好矣。命書傳敎曰,宣傳官一員入侍,騎馬一匹立之。陽澤啓曰,適有言端,敢達矣。本廳醫官中,有年久入仕者矣。上曰,誰也?陽澤曰,安世淵,以秦遇觀之外孫,入屬本廳,綠袍供仕,今至十五六年,久勤第一云矣。上曰,果是秦遇觀之外孫乎?陽澤曰,然矣。上曰,特爲加資。出擧條沈鏽進伏。上下詢春耕早晚抄飢加減及湖西移轉事後,上曰,復有所奏乎?對曰,以加分事欲爲仰達,而節序尙早,後當狀聞矣。上曰,秋牟無病乎?對曰,姑無病云矣。沈鏽先退。陽澤曰,廚院饌數,多有減除者,不能成樣矣。上無發落,更進湯劑。諸臣以次退出。
癸巳二月二十二日酉時,上御集慶堂。儒臣入侍時,右副承旨吳載純,校理李澤遂,假注書南鶴聞,記事官宋東胤·李正薰,以次進伏。命書傳敎曰,今聞關西淸北初試榜,居平壤者二人,曾有此例乎?令道臣狀聞摘奸。宣傳官入侍事。出榻敎李澤遂讀高麗宴君臣儀注後先退。上下詢載純曰,承旨兄弟子女,幾人?對曰,臣有三子,臣弟有一女矣。諸臣以次退出。
上在慶熙宮。停常參·經筵。
藥房都提調金陽澤,提調李潭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功與夜長,其悶而同,氣何暇諭?待敎入侍。
中宮殿·惠嬪宮,藥房口傳問安。答曰,知道。上詣憶昔窩後,政院·玉堂·藥房口傳問安。答曰,知道。
李溎啓曰,右承旨沈頤之,今日不爲仕進,卽爲牌招,何如?傳曰,允。
徐有大,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于李商舟曰,內局入侍。
傳于李溎曰,都承旨持壬午年嘉禮廳日記入侍。
以備忘記,傳于李溎曰,噫,龍灣有慶,故昨年亦有慶,噫,昨冬十八日後逢今月,見會祥殿宿此處,豈曰曾孫有慶?今日申牌時,當宿憶昔窩,承旨·翰注時服待令,時刻,侍衛入直軍排立,安徐,待下敎詣門。
傳于李溎曰,宗廟令張鴻,使之來待。
李溎啓曰,以右承旨沈頤之牌不進罷職傳旨,傳于李溎曰,以許解傳旨捧入。
傳于李商舟曰,鄕民如有來京者,闕下待令。
以備忘記,傳于李溎曰,昨日內局本廳十五年陞資,況靑陵孫侍從久勤乎?承旨今適有窠,校理李澤遂除授,牌招察任,房依前下敎。
徐有大,以御營廳·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
癸巳二月二十三日辰時,上御集慶堂。藥房入診入侍時,都提調金陽澤,提調李潭,副提調李溎,假注書金重燮,記事官宋東胤·李正薰,醫官方泰輿·鄭允協·慶絢·金孝儉·金世彦·李敏佐·柳源,以次進伏。陽澤曰,聖體,若何?上曰,一樣矣。寢睡·水刺之節,何如?上曰,難矣。陽澤曰,問候批答,有苦夜長之句,有不安節乎?上曰,昔則更更而醒矣,今則一睡後,至于聞東而不能睡矣。陽澤曰,夜晝平均近焉,夜亦短矣。上曰,晝亦苦矣。都承旨知來乎?溎曰,果是安山村舍矣。上曰,其家近甚零替矣,張鴻·張錫寬之爲人,何如?陽澤曰,精明矣。其家曾在貞洞而斥賣矣,年前自戶曹貿給矣。進湯劑。上曰,苦哉,有時生臭矣。陽澤曰,鹿茸極品故然矣。請診候。上曰,旣爲一部義埋,置之,可也。讀奏畿邑老人成冊訖。命書傳敎曰,噫,若干遺漏,事勢固然,而其中有許多人,若無此擧,此輩其將徒老牖下,可勝寒心?皆令今日內口傳下批。爲守令,此等事若是不察,今者抄飢,推此可知。十人以上遺漏守令,越俸一等,以懲其怠。噫,此守令等,不讀張子西銘乎?民吾同胞,物吾與也。噫,於民若此,於吾可知。此等人雖其先,宣乎遺漏,此猶若此,旣飽,民飢何顧?事當營門決杖,而越俸之命,蓋十分參酌也。其令諸守令,勿睡而自醒焉。上曰,備局吏取才乎?曰,然矣。上曰,近來政院使令,亦不成樣矣,此雖承旨之不察,而蓋緣人才之漸下也。古人云,我國爲吏胥之國也。陽澤曰,先賢之論也。上謂正薰曰,汝往史閣西樓,持壬午儀軌以來。正薰還奏,壬午嘉禮,無儀軌矣。命書傳敎曰,史閣西樓,無異本史庫,而今聞壬午年儀軌,其無云,可勝寒心?史官依本庫例,修整謄錄以置。上曰,自今日修置史庫形止案,而紙則自戶曹取用,可也。上曰,應辦所在於何處?陽澤曰,在於門外,而進床時則通于試官而卽閉矣。上曰,頃者趙宗鉉卽爲入來乎?溎曰,四日往來,而奉審承旨則奉審祭物,故似未及於今日矣。命入蒼霞集。讀奏,至自序,上曰,以詩爲序者,古亦有例乎?陽澤曰,唐·宋及我朝,亦多以詩爲序者也。至和協二字,上曰,書之矣,善製矣。曾所不知矣。年幾何?曰,六十四矣。上曰,不爲子孫錄乎?曰,然矣。上曰,無序文乎?曰,然矣。上曰,合爲幾卷?曰,五卷矣。上曰,柳下集亦有之乎?曰,然矣。上曰,海東遺稿,卿見之乎?曰,未見矣。上曰,箕雅,誰所製也?曰,南龍翼所爲也。上曰,蘭室齋集,卿見之乎?曰,見之矣。陽澤曰,今早進湯,又有齋宿,更進一貼,似好矣。上曰,昔用一貼而今爲二貼,日後將至四五貼矣。陽澤曰,衣襨必也加意,而臣等亦當齋宿矣。藥房提調持湯劑更爲入侍。出榻敎諸臣以次退出。
癸巳二月二十三日申時,上御憶昔窩。齋宿入侍時,行都承旨李溎,左承旨徐有大,左副承旨吳載純,右副承旨李商舟,同副承旨李澤遂,假注書南鶴聞,記事官宋東胤·李正薰,以次侍立。上具翼善冠·絳紗袍,出通陽門,詣延和門外降輿。命吏判李潭入侍。命李溎書蒼霞集御製序文。上曰,元奉朝賀,何年登科?李潭對曰,丙辰壯元矣。上曰,事予,幾年乎?潭對曰,二十六年矣。上曰,此御製,吏判校正而讀之,可也。潭曰,奉〈朝〉賀平日每效慕臣之先祖,其自誌,亦效臣先祖,而章奏之間,亦多引臣先祖之事矣。上笑曰,所欲學者多矣,欲學葉向高,又學澤堂矣。御製校正訖。上命注書朴聖集,往傳于右相家。上命張鴻入侍。上曰,年幾何?鴻對曰,二十五矣。上曰,少矣。命書傳敎曰,嗚呼,旣下敎,今日予心一倍故特召,令張鴻而見,旣已召見,無表意。噫,新豐家零替,尋常嗟焉,況暮年乎?旣踐階梯,令銓曹守令待窠,懸註調用,其令官祭於新豐。上顧謂吏判曰,必擇好窠,使得喫飮,好矣。上曰,沈檀之孫,誰也?李溎曰,沈逵也。上曰,出六乎?對曰,然矣。上命鄕民入來。楊州·康津·北靑·安峽·密陽·韓山·平壤·金泉民入來。上下詢春耕早晚,市直多寡後,仍命出去。藥房都提調金陽澤,請進湯劑。上不許。遂乘輿入憶昔窩。諸臣以次退出。
上在慶熙宮。停常參·經筵。
藥房都提調金陽澤,提調李潭,副提調李溎啓曰,移次經宿,侵曉還內,伏未審此時,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。遙瞻驪崗,追慕萬倍。八旬宿此,曷勝此懷,氣何暇諭?待敎入侍。聞其開東,心少紓矣。
還內後,政院·玉堂·藥房口傳問安。答曰,知道。中宮殿·惠嬪宮,藥房口傳問安。答曰,知道。
以備忘記,傳于李溎曰,噫,今予一心追慕,爲民而已。噫,今雖日益心耗氣衰,此心敢弛然?爲其追慕,只宿憶昔窩,爲其軍民,雖見八道民人,其亦官人保人輩。雖然八旬宿古窩,睡勝於此,而撤漏已久,故雖回來,此心猶憧憧,復何交睫?怳若齊時,月開東莫見,其誠沓沓。
以備忘記,傳于吳載純曰,世人爲人,心與氣而已,今予心則若浮雲,氣則若前世,其若此而何云萬機,何云建功?憶昔窩聞更鼓,此心少弛。且再明日干支受酌年,三明日干支繼述年,而一則顧沖子,一則憶昔年。閏月初吉,可云顧沖子,其曰憶昔年,有此心受此宴,心若何,心若何?凡諸等節,其令都監,宜體予意,務從省略。
傳于吳載純曰,奉審承旨先爲入侍,內局·戶判同爲入侍。
又傳于吳載純曰,儒臣持問答入侍。
李商舟,以訓鍊都監·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
癸巳二月二十四日寅時,上還內入侍時,行都承旨李溎,左承旨徐有大,左副承旨吳載純,右副承旨李商舟,同副承旨李澤遂,假注書金重燮·南鶴聞,記事官宋東胤·李正薰,以次侍立。上乘輿入通陽門,諸臣以次退出。
癸巳二月二十四日辰時,上御集慶堂。藥房入診,奉審承旨同爲入侍時,都提調金陽澤,提調李潭,副提調李溎,記事官尹在醇·宋東胤·李正薰,右承旨金載順,醫官方泰輿·鄭允協·慶絢·金孝儉·白文昌,以次進伏訖。上曰,奉審承旨先奏。載順曰,奉審寧陵,陵上殿內碑閣無頉,祭物精潔,諸執事皆無頉,奉審英陵,陵上殿內無頉。上曰,祭物單子讀之。載順讀奏後先退。上曰,右相入來乎?陽澤曰,在於閤外矣。上曰,右相入侍。出下敎右議政元仁孫進伏。陽澤等曰,夜間聖體,若何?上曰,一樣矣。陽澤曰,寢睡·水刺之節,亦何如?上曰,亦一樣矣。陽澤奉進湯劑,上進御。陽澤曰,敢請診候。上曰,其止之。上命溎書傳敎曰,噫,曾已諭,親老不遠遊,古文攸載。噫,君親一也,今臣皆曰,今予八旬,三代後初也,予則一哂,今日諸臣之心旣若此,則昨年前猶然,況今年乎?莫云在於咫尺。城門若閉門,心若何?噫,彼惠嬪年猶少,卿不過六旬餘,而以卿心憶予年,豈云江郊?都門咫尺之地,城門若閉,卿睡便乎?況宴日旣定,亦莫云尙餘三十餘日。此敎可謂一哂,而一則諸臣宜乎指日者,其於今日,豈處江郊乎?須體此意,卽日入城事,遣史官傳諭于洪奉朝賀。出傳敎上曰,提調煎湯而來。潭出。仁孫曰,近日聖候,若何?上曰,一樣。仁孫曰,昨日史官來宣先臣文集御製序,不勝惶感矣。上曰,若刊此,則一件入于予也。仁孫曰,自古蒙國恩者,何限,而豈有如臣者乎?臣之母子兄弟相對感泣。今年下敎,非隕結所可仰報,而先臣如有知,則當又作何懷耶?陽澤曰,右相所被之恩,世所無比矣。仁孫曰,文集木板,在於全州,計其刊來之日,則進上件,似差遲矣。上曰,卿當自書乎?仁孫曰,小臣筆拙,而寫字官洪聖源,前後多書御製,故臣亦欲使此代書矣。上曰,卿必自書,而末端書以子某奉敎書,可也。仍顧謂陽澤曰,先卿文集,何以爲之?陽澤曰,臣於待罪海藩時入刊,而徑遞,又於錦營入刊,而又徑遞,不得畢役。卷數則十二卷,而未刊者爲有餘於一卷,而不足於二卷矣。上曰,別號,何也?陽澤曰,竹泉矣。命溎書竹泉集序文。上曰,卿亦以一件進之。命溎書傳敎曰,昨日蒼霞文集序文,只稱奉朝賀,今因竹泉文集序文,乃覺宜書贈職而稱奉朝賀。雖然,噫彼奉朝賀,卽平生至願,予亦曲遂,亦何闕焉?其序文中,皆特書贈領相故奉朝賀,令右相書以奉敎書。出傳敎又命書傳敎曰,因聞竹泉文集,初刊於海西,再刊於湖西,尙未訖工云,況今下御製序文乎?令校書館備板子,亦助工匠物力畢役,元奉朝賀家序文刊印時,亦依此例顧助。出傳敎上曰,時原任,誠貴矣。陽澤曰,昨下右相家恩典,同朝擧皆聳動,而臣今猥蒙曠絶之恩,命刊先臣之文集,且助物力,俱是人臣不敢承之恩,而緣臣不肖,致位三事,尙未訖刊役,而致此恩典,尤不勝惶感矣。上曰,卿亦親書。命溎書傳敎曰,自古稱近侍中官,不過許沐浴之暇,而近者若交替之番,故曾已下敎,而渠雖中官,嗚呼暮年,刻薄之政特寢,昨夜憶昔窩侍宿之中官,入來于此,莫知去處。噫,今承傳色中官,只有三人,而其敢偃便若此?近者紀綱解弛,猶有下行有司之譏,人君將兼中官事乎?萬萬可駭。當該中官曺壽喆越俸三等。出傳敎又命溎書傳敎曰,明日次對,兼爲晝講。出傳敎上曰,藥房提調持湯劑更爲入侍。出下敎潭奉湯劑進伏。陽澤奉進湯劑,上進御。上曰,俄者中官下敎,安徐。出下敎上曰,坐直承旨入侍。出下敎上曰,吏判姑勿退。諸臣以次退出。
癸巳二月二十四日辰時,上御集慶堂。吏判同爲入侍時,行戶曹判書蔡濟恭,吏曹判書李潭,同副承旨李澤遂,假注書南鶴聞,記事官宋東胤·李正薰,以次進伏。上命澤遂書御製。上曰,人情每於使人之際,必取潔美者,而人苟善也,則不擇精麤而服使矣。諸臣對曰,聞此下敎,實不勝欣幸矣。書御製訖。命吏·戶判校正而讀之。至茅茨不翦句,上曰,南薰殿亦茅茨乎?濟恭對曰,不必皆是茅也。上曰,曾見實錄,世宗朝,常構一草屋於殿內,卽如是也。濟恭對曰,然矣。上曰,此闕之建於高處,蓋因壓勝王巖而然也,不然則何如是太高乎?此是仁山正脈矣。上曰,此御製以墨印擦,如綱目字書之。一則入於世孫宮,一則內入,可也。上曰,承旨子女,幾人乎?澤遂對曰,四子矣。上曰,壯矣。長子年,幾何?對曰,十一歲矣。上曰,差過五六年,則予將見六代矣。上曰,選上妓已來乎?濟恭曰,未及來矣。上曰,日待造物之來矣。諸臣齊聲對曰,豈有此理乎?澤遂讀奏一二所策題。上曰,題甚多矣。濟恭曰,策文軸條,必以隱文爲問,以試士子之博識,此是古法矣。上曰,一二所題,孰多?李潭曰,二所題尤多,而題皆好矣。上曰,何時榜出乎?濟恭曰,策文皆譯書,五六日內,似不可出之矣。正薰起伏曰,小臣昨日承敎,三壬午儀軌,徧搜史閣而終無之,目錄更爲修整乎?上曰,置之。諸臣以次退出。
癸巳二月二十四日申時,上御集慶堂。儒臣入侍時,副校理申大升,副修撰金漢老,右副承旨李商舟,假注書南鶴聞,記事官宋東胤·李正薰,以次進伏。上命商舟,讀慶尙右道監試初試榜目。有八十一歲人,命書傳敎曰,以年七十九歲人,有下敎矣,八十一歲,其果初聞。來京時給糧給馬,以示予意事,自政院下諭道臣。上命注書出去,洪奉朝賀入城與否,知來。賤臣鶴聞承命出去因奏曰,傳諭後卽入京第云矣。上命儒臣讀警世問答,大升·漢老輪讀一章。上曰,下番,誰也?商舟對曰,漢老矣。命承史輪讀。上曰,申大升,是宅夏之孫乎?商舟對曰,從孫矣。儒臣先退。上命正薰取來禮都監儀軌及自醒翁自序帖,命正薰讀之。諸臣以次退出。
上在慶熙宮。停常參,只晝講。
藥房都提調金陽澤,提調李潭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不勝區區憂慮,敢來問安,竝此仰稟。答曰,知道。氣則一樣。次對同入。
中宮殿·惠嬪宮,藥房口傳問安。答曰,知道。
吳載純啓曰,檢閱林蓍喆,由限已過,卽爲牌招,何如?傳曰,允。
傳于李商舟曰,騎馬一匹立之,宣傳官一員進去慕華館,六兩幾許射,幾時畢,知來,入侍時以奏。
傳于李商舟曰,次對·晝講入侍。
吏曹口傳政事,以閔弘烈爲刑曹參判,趙重晦爲知義禁。
以備忘記,傳于吳載純曰,閏三月八旬逢此閏,此心其猶一倍。靜惟雖習儀兩殿,來月何爲?其停習儀。前已有昔年慈宴亦然,昔三度爲一度,一度亦有權停者,崇政·光明兩殿習儀,皆令安徐。
傳于李商舟曰,韓判府事肅謝後,留待入侍。
又傳于李商舟曰,韓判府事入侍。
李溎啓曰,故豐原君家,明日遣承旨致祭事,禮曹單子,啓下矣。何承旨進去乎?敢稟。傳于李溎曰,左副承旨進去。
傳于吳載純曰,癸亥年崇政殿宴儀軌,慈宴儀軌,翰林持入。
以備忘記,傳于李商舟曰,今下弓矢,訓戎僉使沈禧鎭處,給送。
下直,訓戎僉使沈禧鎭,殷栗縣監金斗烈,安峽縣監李邦賢。
傳于李商舟曰,承旨入侍。
李溎,以吏曹言啓曰,繕工假監役官徐存修呈狀內,身病甚重,勢難察任云,依例改差,何如?傳曰,允。
李商舟,以兵曹言啓曰,今二月二十五日,淸州居御營軍金法伊稱名人,自興化西挾門入來,鳴申聞鼓,依定式下該曹推問,何如?傳曰,允。
又以兵曹言啓曰,忠壯衛將趙升泰身病猝重,勢難供職,呈狀乞遞。宿衛輪番之任,不宜久矌,今姑改差,何如?傳曰,允。
又以兵曹言啓曰,五衛將李廷虎身病孔劇,勢難供職,呈狀乞遞。宿衛輪番之任,不宜久曠,今姑改差,何如?傳曰,允。
又以御營廳·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
領中樞府事金陽澤箚曰,伏以臣,昨日入侍筵席之際,自上俯詢先臣遺藁之未刊,親製序文,仍命芸閣,相其工力,俾訖刊役,是誠曠世之殊渥。從古人臣之受國恩眷者,何限,而歷考往牒,未有若臣家之所被榮寵,聞命前席,且惶且感,自不覺淸血之沾襟也。噫,先臣以孤忠直道,事先朝三十年,最荷隆知,逮至我殿下臨御以來,每提舊事,屢勤追念,至發於今日御製文字,華袞之褒,煥耀於一篇之中,擧朝聳聽,闔門感祝,如使先臣有知,必當結草於泉下矣。抑臣別又有恧蹙不自安者,不肖如臣,恩由先故,祿位至此,而先集之刊布,愚不克自力,淹延歲月,卒乃過蒙聖朝之恤念,其將行于世,事關先臣,仰感洪私,雖不敢辭遜恩典,自顧惶愧,靡所容措。朝入診筵,義難煩瀆私事,退而略具短箚,先陳叩謝之忱,兼暴兢惕之意。伏乞俯垂鑑諒,亟治臣不能盡子職之辜,以安微悰,不勝幸甚。取進止。答曰,省箚具悉卿懇。噫,予在潛邸時,與先卿同事於廚院,同班於摠府,而其於此年,與先卿周旋於圖寫都監入侍時,院府同任,惟卿一人,其況此年,予懷何言?因贈元領相序文,有此命,可謂幽明無憾,卿何謝焉?其欲刊印,未果訖役,事勢固然,此豈特爲卿?寔由先卿,卿須安心焉。仍傳曰,遣史官傳諭。
持平鄭澤孚疏曰,伏以臣,於日前陳疏請急,伏承勿辭護焉之批,臣與病母,相對惶感,汗淚交逬。今則由限已過,在臣分義,宜卽竭蹶趨朝,而顧臣母病,一向沈痼,種種危症,轉到難治之域,夙宵焦遑,方寸靡定,百爾思量,斷無離側之望。玆不得不疾聲更籲於孝理仁政之下,惟聖明少加憐察焉。噫,一則以喜,一則以懼,聖人之訓,說出人情。夫親旣耄耋,瞻霜髮而視皺顔,已不勝其臨深履薄之懼。況臣偏母今年七十有四矣,素抱貞疾,居恒懍懍,氣力澌脫,更難扶接,近者本病之外,又添毒感,晝夜叫痛,今至八日,諸般危惡之症,倍蓰前日,昏倒床席,不省人事,加以泄痢,登溷無算,元氣日益銷鑠,痛楚無時少歇。臣以終鮮之人,獨當扶將之節,當此之時,若使忘親戀寵,抑情冒出,不顧將母之無人,終至沒身之悔限,則臣之不孝,已無可言,而亦豈聖上仁覆體下之道乎?此臣所以冒死更陳者也。伏乞天地父母,特垂仁恩,亟遞臣所帶之職,俾得安意救護,仍治臣瀆撓之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
檢閱林蓍喆疏曰,伏以臣於日前,猥陳懇迫之私,自犯擅離之科,虧分壞義,大何是俟,幸賴聖度天大,恩由特許,臣歸將病母,于今三日。由限已過,召牌儼臨,宜卽竭蹶趨承之不暇,而第念臣母之病,調治失宜,諸症陡劇,眞元澌鑠,氣息澟綴,殆有朝夕難保之慮。臣方左右扶將,藥餌親試,而無他兄弟,不可以替當,以此情理,萬無離捨就直之勢。玆敢更暴血懇,冒瀆崇聽。伏乞天地父母,俯垂諒察,亟削臣職,以便救護,以昭法紀,千萬幸甚。臣無任屛營祈懇之至,謹昧死以聞。答曰,爾其勿辭護焉。
癸巳二月二十五日辰時,上御集慶堂。藥房入診入侍時,都提調金陽澤,提調李潭,副提調李溎,記事官尹在醇·宋東胤·李正薰,醫官方泰輿·鄭允協·慶絢·金孝儉·白文昌,以次進伏訖。陽澤曰,夜間聖體,若何?上曰,一樣矣。陽澤曰,寢睡·水刺之節,亦何如?上曰,亦一樣矣。陽澤奉進湯劑,上進御。上曰,提調出而煎湯來也。潭出。上曰,藥房提調持湯劑更爲入侍。出下敎潭奉湯劑進伏。陽澤奉進,上進御。諸臣以次退出。
癸巳二月二十五日辰時,上御集慶堂。晝講·次對,同爲入侍時,特進官李潤成,同知事李重祜,參贊官李商舟,侍讀官申大升,檢討官金漢老,假注書南鶴聞,編修官宋東胤,記事官李正薰,領議政金相福,左議政金尙喆,右議政元仁孫,行戶曹判書蔡濟恭,司直具善復·朴相德,禮曹判書李景祜,司直李章吾,兵曹判書具允鈺,刑曹判書李翼元,訓鍊都正尹泰淵,大司憲任希敎,大司諫趙德成,執義成胤儉,司諫李秀逸,掌令鄭彦暹·李長老,持平金翊休,正言洪樂恒,以次進伏。上曰,備堂盡來乎?相福曰,李福源·張志恒外,無故人盡入來矣。上曰,晝講先爲之。上誦小學書題與題辭訖。大升·漢老輪讀。上曰,文義,可也。大升曰,立敎篇卽三代敎人之法,最爲體念處也。上曰,所陳好矣。漢老曰,立敎一篇,朱夫子做人樣子之義,盡在此中矣。重祜曰,匪我言耄,惟聖之謨,丁寧懇惻之意,斯可見矣。上曰,紫陽以師道自處矣。潤成曰,臣以武臣備員,別無可陳矣。商舟曰,儒臣·經筵官旣陳文義,臣無所達矣。儒臣先退。相福進前問候。相福曰,玉音勝昔,不勝忻幸矣。仁孫曰,聲和則氣和,玉音洪亮,百勝於前矣。命書傳敎曰,今番養老宴,依五禮儀爲之,而耆社諸臣·宗臣年七十人,一體參宴,其餘文·蔭·武,二品以上年七十人,只曾經實職,曾經摠管人,一體參宴。此與進宴有異,只一酌,依唱榜例用醴酒,樂則依例去,舞童處容,此乃體國初古禮。沖子旣陪宴,時原任與奉朝賀,一體侍宴。進湯劑訖。上曰,宴禮尙遠,卿等必遲遲矣。相福曰,春日苦長,不勝沓沓矣。尙喆曰,三月十五日,豈不好乎?上曰,一月三九,予豈可堪乎?日待造物矣。上曰,昨日御製,卿等見之乎?相福曰,見之矣。自古名臣碩輔,孰無遺孤,而御製爲序,古豈有之乎?臣等不勝感泣矣。仁孫曰,臣等家文集,御製爲序,已極惶感,而至於以子奉敎而書,尤不勝萬萬惶悚矣。尙喆曰,此則似然矣。上曰,不書子字,亦何妨乎?命書傳敎曰,來閏三月初三日養老宴,當於勤政殿爲之,令儀曹知悉。進饌與賜饌器數,比己丑加一器。相福曰,養老宴不用樂爲敎,無樂則不成宴矣。上曰,若設軒架,則老人必鼓舞山呼矣。對曰,安得不然乎?尙喆曰,宴時用醴酒,不如用煮酒。用樂用酒,然後氣像好矣。上曰,老人飮酒,必多顚仆矣。相福曰,秋曹·金吾俱係詞訟劇地,而參判李秀得,知義禁洪晟,皆是居鄕之人,合有變通之道矣。上曰,竝許遞,口傳差出,可也。又啓曰,備局堂上不爲不多,而正卿之中,亦有應差而未差者,工判趙重晦,兵判具允鈺,竝差下,何如?上曰,俱好矣。依爲之。相福曰,有司有二闕,以行司直鄭弘淳,戶曹參判徐命善差下,何如?上曰,依爲之。又啓曰,大小科會試不遠,而今番初試試官排望時,聞甚苟艱云。科前卿宰·侍從下直單子,申飭政院,使之勿捧。宴禮涓吉,受由下鄕者,自當上來,而亦不可一任留滯,畿甸在外人,催促上來,何如?上曰,依爲之。元仁孫曰,湖西亦近道,在外人宜一體催促矣。上曰,依爲之。已上出擧條相福曰,韓判府尙不肅拜,似必惶恐不敢矣。上命書傳敎曰,頃者之事,業已下敎,旣承批後,尙無復命,其涉過矣。安心謝恩事,遣史官傳諭于韓判府事。大司憲任希敎,大司諫趙德成,執義成胤儉,司諫李秀逸,掌令鄭彦暹·李長老,持平金翊休,正言洪樂恒啓曰,請慶興府定配罪人趙榮順按律處斷。上曰,勿煩。又啓曰,請黑山島庶民罪人金稙依前處分,亟正邦刑。上曰,勿煩。大司憲任希敎,執義成胤儉,掌令鄭彦暹,持平金翊休啓曰,請黑山島爲奴罪人五得依律處斷。上曰,勿煩。又啓曰,請還寢張翼標島配之命,依律處斷。上曰,勿煩。大司諫趙德成,司諫李秀逸,正言洪樂恒啓曰,請大靜縣爲奴罪人仲義依律處斷。上曰,勿煩。又啓曰,請黑山島爲奴罪人五得依律處斷。上曰,勿煩。已上措辭見上出擧條再進湯劑訖。命取來昨日御製,令李潭讀之。商舟讀灣尹狀啓訖。諸臣以次退出。
癸巳二月二十五日申時,上御集慶堂。韓判府事入侍時,判府事韓翼謩,左副承旨吳載純,假注書南鶴聞,記事官宋東胤·李正薰,以次進伏。翼謩進前問候後起伏曰,小臣自作難逭,自分溝壑,天地之恩,尙許生居,疏批鄭重,恩諭繼降,冒沒入來。上曰,卿之無他,予已知之。非卿之過,由予索漠而然也,卿何復提?宴禮在近,卿亦當參,貴矣貴矣。對曰,曲允世孫之請,有此宴禮,慶幸曷勝?上曰,太康矣。對曰,太康二字,聖敎過矣,應行之事也。上曰,退休,可也。翼謩先退。上命正薰,取甲子三殿宴禮儀軌。載純讀之。又命取來瀋陽日記。賤臣鶴聞承命持來。命賤臣讀之。上曰,當此昇平之時,豈可忘昔時艱乎?讀訖,諸臣以次退出。
癸巳二月二十五日酉時,上御集慶堂。承旨入侍時,同副承旨李澤遂,假注書南鶴聞,記事官宋東胤·李正薰,以次進伏。上命澤遂,讀金陽澤箚子。命書批,遣史官傳諭。命書傳敎曰,今聞海西道臣狀聞,此非加數,卽誤書而然也。元數無加減,勿待罪事,回諭。吳應柱此下敎後,命安徐,無可論,金成兌,其後亦有給馬給糧之敎,依此擧行事,一體回諭。命書傳敎曰,欲爲下敎而未果,金處謙頃者鐵原配所,其涉太輕,三陟府押付,以慰近千里裹足呼冤婦之事,分付該府。澤遂讀兵曹草記,沈姓人擊鼓事後,諸臣以次退出。
上在慶熙宮。停常參·經筵。
未時,日暈。夜二更,流星出翼星下,入東方天際,狀如拳,尾長三四尺許,色白。
藥房都提調金陽澤,提調李潭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣。下敎時入侍焉。
中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于李溎曰,奉朝賀,內局入侍,同爲入侍事,注書傳諭。
以備忘記,傳于李澤遂曰,昔秦皇·漢武,何心遊海?噫,貴爲萬乘,富有四海,而其猶欠也,意欲與乾坤同壽,秦皇果然,豈有漢武?漢武果然,亦豈有唐?故唐·虞便坐長生,前轍滔滔,後轍沓沓。雖果若此,而三皇一萬八千歲,可至于億,而何復有三皇·五帝·漢·唐乎?噫,於昔猶帝王若此,而於今臣民特甚,一猶其欠,必勸二貼,其果靈丹,君年百千,其臣亦將壽已千百,其心昏矣,其計過矣。八旬暮年,日悶者卽此也。君則踐言强飮,臣則以此曰以爲慶,君則憧憧,臣則沓沓。爲予言於海東臣民,果有功則飮兩貼,其何心益苶氣益憊?予自哂也。
傳于李溎曰,內局入侍,奉朝賀同爲入侍。
以承傳色口傳下敎曰,予以爲,承旨召禮房,故下敎矣。左副召禮房則宜稟,不然則還來直宿爲宜,而矇然,當該承旨遞差,其代前承旨趙載得爲承旨,坐次似爲禮房,牌招直宿,房依前。
大司憲任希敎,大司諫趙德成,執義成胤儉,司諫李秀逸,掌令鄭彦暹·李長老,持平金翊休,正言洪樂恒啓曰,今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科。雖以我聖上好生之德,特貸一律,渠旣遲晩,則不可以遠配而止,請慶興府庶民罪人趙榮順按律處斷。又啓曰,罪人金稙稙之罪,可勝誅哉?敢以絶悖無倫之說,肆然發口,究其罪犯,宜施極律。昨日合辭之請,可洩神人之憤,而旣賜允從,旋卽還寢,此雖出於我聖上好生之德,邦憲至嚴,決不可一刻置之於覆載之間,請黑山島庶民罪人金稙依前處分,亟正邦刑。答府·院曰,勿煩。大司憲任希敎,執義成胤儉,掌令鄭彦暹·李長老,持平金翊休啓曰,罪人五得所犯,實是前古所無之變,偸取情節,萬萬凶獰。酌處之命,雖出於我聖上好生之德意,以國法不可容貸,請黑山島爲奴罪人五得依律處斷。假稱御史之罪,何等重大,而張翼標酌處之命,遽下於取招承款之餘,此雖出於我聖上好生之德,而後弊所關,有難容貸,請還寢張翼標島配之命,依律處斷。答府曰,勿煩。大司諫趙德成,司諫李秀逸,正言洪樂恒啓曰,仲義之罪,可勝誅哉?倉卒拾得,雖異故犯,關係莫重,宜卽現納,而懸賞之後,始爲自首,棍問之時,乃吐情實,論其罪犯,不可酌處而止,請大靜縣爲奴罪人仲義依律處斷。罪人五得,其所負犯,關係至重,揆以王章,自有當律。酌處之命,雖出於好生之聖德,而三尺至嚴,不可容貸,請黑山島爲奴罪人五得依律處斷。答院曰,勿煩。
傳于李澤遂曰,李商舟旣陞坐次,留門置之。
以備忘記,傳于李澤遂曰,明日當爲祗迎,入直侍衛儀注安徐,只入正時,皆依前。
徐有大,以兵曹言啓曰,同知中樞府事李錫祥,以老病在鄕,末由上來,呈狀乞遞。西樞雖是閒局,不可一向虛帶,今姑改差,何如?傳曰,允。
李商舟,以義禁府言啓曰,江原道鐵原定配罪人金處謙,以三陟府押付,以慰近千里裹足呼冤之婦事,命下矣。金處謙旣已發配,以傳敎內辭意,具罪目,依例卽遣他羅將,執捉所到處,仍令押送配所之意,敢啓。傳曰,知道。
徐有大,以訓鍊都監·一二所巡廳,左右捕盜廳言啓曰,去夜犯夜人,無所捉,敢啓。傳曰,知道。
癸巳二月二十六日辰時,上御集慶堂。藥房入診,奉朝賀同爲入侍時,都提調金陽澤,提調李潭,副提調李溎,記事官尹在醇·宋東胤·李正薰,奉朝賀洪鳳漢,醫官方泰輿·鄭允協·慶絢·金孝儉·白文昌·康命徽,以次進伏訖。陽澤曰,夜間聖候,若何?上曰,一樣矣。陽澤曰,寢睡·水刺之節,亦何如?上曰,亦一樣矣。陽澤奉進湯劑,上進御。陽澤曰,敢請診候。上曰,依爲之。泰輿診察後,退伏奏曰,脈候左右三部度數調均,滑體與脾胃,一樣差勝矣。允協曰,脾胃脈候,連爲差勝矣。絢曰,滑體,好矣。孝儉曰,滑體連爲差勝矣。上曰,提調出而煎湯來也。潭出。鳳漢曰,近來日氣淸和,聖候,若何?上曰,睡則少勝矣。鳳漢曰,中宮殿氣候,何如?上曰,一樣矣。鳳漢曰,東宮邸下一樣安寧乎?上曰,好在矣。鳳漢曰,今年異於常年,百姓鼓舞,南山之壽,北斗之斟,固是應行之典,而第以未卽爲之,不勝抑菀矣。世孫誠孝,仰凝天聽,始得允從,慶忭曷諭?江村雖遠,卽爲得聞,漁父樵叟,莫不聳歡云矣。上曰,人皆謂予貌勝昔,卿則間時入侍,試爲仰瞻,可也。鳳漢曰,天顔比前豐富,兩顴滋潤,此是胃氣平利之致,醫官滑體之奏,誠然矣。上曰,此是長臥浮高之致也。鳳漢曰,殿下是天人矣。上曰,建功,人皆謂靈丹,此何故也?鳳漢曰,此亦天生藥也。今年或有不進湯劑之時,而二貼進御事,御製懸板之後,雖樵童牧叟,亦皆忻忭矣。上曰,都提及右相家御製,卿亦見之否?鳳漢曰,俱蒙千古未易得之恩數,擧有結草之願矣。殿下每思舊臣而如此,孰不歡誦乎?陽澤曰,昨承批答鄭重之恩,無以仰報矣。鳳漢曰,賤臣行止,每煩聖慮,恩數曠絶,得以全保,惶恐感泣,莫知所報矣。上曰,將行養老宴,而予甚厭之。鳳漢曰,此誠奇幸,昨下傳敎,臣亦參宴,與有榮矣。上曰,老人數,幾何?鳳漢曰,聞受賜米者四百餘人矣。陽澤曰,參宴老人代擊壤歌,必將鼓舞矣。上曰,近日頭部甚痒,似是髮生矣。命鳳漢按摩。鳳漢以手撫摩曰,髮生矣。上曰,鬚則,何如?鳳漢曰,黑髮三分之一矣。上曰,藥房提調持湯劑更爲入侍。出下敎潭奉湯劑進伏,上進御。上命溎讀進宴節目及養老宴節目。命書判府於養老宴節目曰,啓依允。於舊闕補階,安徐,進止差備錄事·書吏,依進宴時例,皆着黑巾服,而庶人進止醮奴,依唱榜例,紫衣·紫巾爲良如敎。鳳漢先退。陽澤曰,明日湯劑,依例煎待矣。上曰,依。諸臣以次退出。
上在慶熙宮。停常參·經筵。
自昧爽至酉時,灑雨或下雨,測雨器水深六分。
藥房都提調金陽澤,提調李潭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。甲戌以後,孟朔大享與仲朔享禮,其皆命攝,是豈孝也?亦曰子道,興惟乎此,予懷千萬,氣何暇諭?入來後入侍焉。
中宮殿·惠嬪宮,藥房口傳問安。答曰,知道。
李商舟啓曰,新除授檢閱林濟遠,自鄕上來,卽爲牌招入直,何如?傳曰,允。
以備忘記,傳于李商舟曰,噫,問候批答旣諭,此豈孝也,亦豈子道?噫,吏郞名以開氷差,差兩氷庫官員,今予只遙瞻兩處便臥,俄者心欲步詣而强回,何心便宿?申牌後,當詣憶昔窩宿,承史下敎時,以時服詣閤,時刻,侍衛,安徐。
李商舟啓曰,戶曹判書蔡濟恭,依下敎來待矣。
傳于李溎曰,儒臣同爲入侍。
傳于李溎曰,內局入侍,戶判同爲入侍。
傳于李商舟曰,日氣如此,故欲靜處,只坐直承旨入侍。
傳于李溎曰,內局入侍。
傳于徐有大曰,宣傳官二員待令,騎馬六匹立之。
傳于趙載得曰,承旨入侍。
徐有大,以禁衛營·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
癸巳二月二十七日辰時,上御延和門。香祗迎入侍時,行都承旨李溎,左承旨徐有大,右承旨金載順,左副承旨李商舟,右副承旨趙載得,同副承旨李澤遂,注書尹在醇,假注書南鶴聞,記事官宋東胤·李正薰,以次侍立訖。上具翼善冠·絳紗袍,出通陽門,詣延和門外降輿。就板位祗迎後,上命李溎讀祭報府。命書傳敎曰,名雖開氷,皆以氷庫官員塡差,其涉巧矣,亦涉異焉。當該郞廳連源察訪補外,其令卽爲辭朝。上乘輿入通陽門,遂還內,諸臣以次退出。
癸巳二月二十七日巳時,上御集慶堂。藥房入診,戶判·儒臣同爲入侍時,都提調金陽澤,提調李潭,副提調李溎,記事官尹在醇·宋東胤·李正薰,戶曹判書蔡濟恭,副校理申大升,修撰金思穆,醫官方泰輿·鄭允協·慶絢·金孝儉·白文昌,以次進伏訖。陽澤曰,雨中祗迎,伏未審聖體,若何?上曰,一樣矣。陽澤曰,寢睡·水刺之節,亦何如?上曰,亦一樣矣。陽澤奉進湯劑,上進御。陽澤曰,敢請診候。上曰,其止之。提調當以編次人,校正御製。都提調煎湯劑以來。陽澤出。上命溎,書御製八旬慷慨書,示後昆文草訖。上曰,戶判·吏判校正一讀。濟恭·潭校正後,濟恭讀一遍。上曰,儒臣亦有校正處,校正,可也。大升·思穆曰,盡美矣。上曰,儒臣書一件,輪示時原任大臣,吏判則書一件,送于不入來編次人,如有校正處,各其付籤以來,入侍時以奏。濟恭·大升·思穆先退。上曰,藥房都提調持湯劑更爲入侍。出下敎陽澤奉進湯劑,上進御。陽澤曰,明日湯劑,依例煎待矣。上曰,依爲之。陽澤·潭先退。上命溎,讀江原道增廣監試初試生進榜目及武二所武科初試榜目後,諸臣以次退出。
癸巳二月二十七日酉時,上御集慶堂。坐直承旨入侍時,同副承旨李澤遂,假注書南鶴聞,記事官宋東胤·林濟遠,以次進伏訖。上命澤遂,讀武一所初試榜後,上曰,儒臣入來則同入,可也。賤臣鶴聞承命出去,上番申大升,持御製入來,右承旨金載順,追後入侍。申大升,讀奏御製付籤處。上命兩承旨·儒臣互相評正,或仍或改。命書傳敎曰,若是遍示,以予氣,有若作舍於道傍。故御製旣諭,明日時原任·奉朝賀入來事,開門後,先令史官傳諭,編次人,其亦皆令入來禁中,聚會詳見,待下敎入侍,而噫,故判書趙明履,頃年自常訓編次人,故其子登科後,命付編次中,噫,今日豈遺,而於本職,若何?許遞薇垣長,口傳付軍職,其令一體同入。畢校正後,亦令入侍儒臣,詣芸閣,監活印,一本內入,一本入于沖子處,史庫·政院·玉堂·藝文館·春坊,各藏一件,時原任編次人·時任承旨·經筵·都憲·六曹·漢城府·國子長·玉堂·春坊·翰注,各頒一件,已受者其勿疊授。澤遂讀湖南右道監試初試榜目。上曰,任希雨,誰也?載順曰,都憲任希敎之從弟矣。上曰,然乎?諸臣以次退出。
上在慶熙宮。停常參·經筵。
自辰時至午時,日暈。
藥房都提調金陽澤,提調李潭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。其雖晝夜平,予心何時平?旣停憶昔窩,三夜登北苑,身雖在此,心懸南北舊邸。見其明,怳然若臨焉,氣何暇諭?待敎入侍。
中宮殿·惠嬪宮,藥房口傳問安。答曰,知道。
李商舟啓曰,檢閱林蓍喆,由限已過,卽爲牌招,何如?傳曰,允。
傳于李商舟曰,時原任大臣·編次人,盡爲賡韻入侍。
傳于李商舟曰,內局·時原任·編次人,竝入侍。
全羅監司洪樂性狀啓,三月朔進上物種中洗鱗石首魚,節候尙早,未及産出,限內不得封進,惶恐待罪事。傳于李溎曰,勿待罪事,回諭。
李澤遂,以弘文館言啓曰,今日政新除授玉堂,待下批,卽爲牌招察任,何如?傳曰,允。
大司憲任希敎,執義成胤儉,司諫李秀逸,掌令鄭彦暹·李長老,持平金翊休·鄭澤孚,正言洪樂恒啓曰,今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科,雖以我聖上好生之德,特貸一律,渠旣遲晩,則不可以遠配而止,請慶興府定配庶民罪人趙榮順按律處斷。答府·院曰,勿煩。又啓曰,罪人金稙之罪,可勝誅哉?敢以絶悖無倫之說,肆然發口,究其罪犯,宜施極律。昨日合辭之請,可洩神人之憤,而旣賜允從,旋卽還寢,此雖出於我聖上好生之德,邦憲至嚴,決不可一刻置之於覆載之間,請黑山島庶民罪人金稙依前處分,亟正邦刑。答府·院曰,勿煩。大司憲任希敎,執義成胤儉,掌令鄭彦暹·李長老,持平金翊休啓曰,請黑山島爲奴罪人五得依律處斷。又啓曰,請還寢張翼標島配之命,依律處斷。答府曰,勿煩。司鍊李秀逸,正言洪樂恒啓曰,請大靜縣爲奴罪人仲義依律處斷。又啓曰,黑山島爲奴罪人五得依律處斷。答院曰,勿煩。
李商舟,以進宴廳言啓曰,進宴時,自前禁軍將·守門將·武兼,皆以散果床給之,軍兵則依犒饋例,以餠饌磨鍊矣。今亦依此例擧行事,分付,何如?傳曰,允。
李澤遂,以吏曹言啓曰,前左議政李溵敍用事,命下矣。當爲處置,而本曹無相當窠,依例送西之意,敢啓。傳曰,知道。
趙載得,以兵曹言啓曰,前左議政李溵敍用事,命下矣。當爲隨品置處,而領中樞一窠,判中樞二窠,他大臣今方見帶,依例從座目,加設判中樞下批之意,敢啓。傳曰,知道。
又以兵批言啓曰,僉知中樞府事李宜業,身病猝重,勢難供職,呈狀乞遞。西樞雖是閑局,不可一向虛帶,今姑改差,何如?傳曰,允。
有政。吏批,判書李潭進,參判李重祜進,參議洪檢牌不進,左副承旨金載順進。以李興宗爲大司諫,崔爲獻納,姜潤爲校理,李在學爲副校理,柳炯爲吏曹正郞,李復泰爲尙衣僉正,尹得徽爲義禁府都事,李德胤爲假監役,洪益喆爲茂朱府使,徐日輔爲淸風府使,閔鏽爲礪山府使。兵批,判書具允鈺病,參判愼爾復病,參議趙載俊入直進,參知任希曾病,左承旨徐有大進。以李溵爲判中樞府事,李秀得·沈頤之·吳載純爲副司直,崔洞星爲同知中樞府事。
傳于李澤遂曰,明日內局入侍,徐命善同爲入侍。
李澤遂,以禮曹意啓曰,江原監司狀請監試初試入格儒生趙雲師拔去事,啓下矣。原榜目中趙雲師拔去,付標以入之意,敢啓。傳曰,知道。
徐有大,以兵曹意啓曰,今二月二十八日洪州居幼學申在璣稱名人,自興化西挾門入來,鳴申聞鼓,依定式下該曹推問,何如?傳曰,允。
趙載得,以御營廳意啓曰,本廳字內惠化門北邊體城二間許頹毁處,令分授軍門,急速修築,把守軍兵,亦令該軍門多數定送,嚴加守直事,自兵曹草記矣。修築則卽當擧行,而今日爲始,本廳將校率領鄕軍二十名,限修築間輪回晝夜守直之意,敢啓。傳曰,知道。
徐有大,以御營廳·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
癸巳二月二十八日辰時,上御集慶堂。藥房入診,時原任大臣·編次人·儒臣同爲入侍時,都提調金陽澤,提調李潭,副提調李溎,記事官尹在醇·宋東胤·林濟遠,奉朝賀洪鳳漢,領議政金相福,判府事韓翼謩,左議政金尙喆,判府事申晦·李思觀,右議政元仁孫,綾恩君具允明,行戶曹判書蔡濟恭,左參贊趙明鼎,副司直趙德成,副校理申大升,醫官方泰輿·鄭允協·慶絢·金孝儉,以次進伏訖。陽澤曰,夜間聖候,若何?上曰,一樣矣。陽澤曰,寢睡·水刺之節,亦何如?上曰,亦一樣矣。陽澤奉進湯劑,上進御。陽澤曰,敢請診候。上曰,其止之。鳳漢等進前曰,夜間聖體,若何?上曰,一樣矣。鳳漢等曰,中宮殿氣候,何如?上曰,亦一樣矣。鳳漢等曰,王世孫氣候,何如?上曰,好在矣。鳳漢等曰,昨日御製,臣等不勝其欽歎也。上曰,編次人皆來乎?相福曰,徐命膺·洪麟漢,在外不入矣。上曰,坐直承旨入侍。出下敎同副承旨李澤遂進伏。上曰,都提調與提調,當校正御製,副提調出而煎湯來也。溎出。上曰,戶判進前。濟恭進伏。上曰,鄕妓選上,有弊矣,惠民署·典醫監醫女及工曹·尙衣院鍼線妓,足可用矣。濟恭曰,似不足於儀仗差備矣。上曰,典樂召入。典樂進伏。上曰,在京妓,足可充數於內宴時耶?典樂對曰,方今已得充數者爲十八人,而雖次次充數,然而歌詞不如鄕妓也。上命書傳敎曰,噫,古則必有選妓,今無是事,此等時必也召來,予悶者此也。今問典樂,已充亦十餘人,而其餘入於儀伏差備,故難充,而其若全數充焉,可當差備云。昔夫子亦云,玉帛鍾鼓,豈鄕妓然後爲此宴乎?且此輩留京已久,可勝於一時選妓,今番絶無選妓,儀仗竝安徐,自可恢恢,以京妓塡充事,分付。雖有童妓,在京妓生,亦無其息乎?以此塡充事,一體分付。出傳敎相福曰,李判府事,尙未蒙敍矣。命書傳敎曰,前判府事李溵,給牒敍用,大臣置處政事,當日爲之。出傳敎時原任大臣·編次人,校正御製訖。命大升監印。大升曰,校正諸臣,以今日校正之臣列書乎?上曰,盡爲書之。上曰,藥房副提調持湯劑更爲入侍。出下敎溎奉進湯劑。上進御曰,卿等先退。陽澤曰,先臣文集序,旣承御製,今將開刊矣。上命書傳敎曰,金領府事都提擧,旣已許副,其代左相爲內局都提擧。出傳敎時原任大臣·編次人·儒臣先退。上命書傳敎曰,今年十五歲,宜下嫁之年,令京兆處子十五歲人三人聞啓,仍就第行吉禮,第宅無爲侈大,令該曹買給,凡諸等事,定人後,其令擇日擧行。出傳敎又命書傳敎曰,今當婚禮,龍洞宮輸送,依恩彦君例擧行事,分付該曹。出傳敎命讀江原監司推恩啓本。命書傳敎曰,今聞關東推恩啓本,百歲者多,可謂稀有。他道已有命,纔已加資者,勿論,今日口傳下批事,分付。出傳敎又命讀江原監司罷黜都事及賦一等人朴師默拔去停擧狀聞。命書傳敎曰,今聞江原道臣狀聞,萬萬爲駭。書題若此,豈應製者之辜?此拔去足矣,而當該都事,不可止於此,特施刋版之典,以示嚴科場之意。出傳敎命讀一所文科初試榜目。上曰,坐直承旨入侍。出下敎同副承旨李澤〈遂〉進伏。上曰,都承旨先退。溎先退。上命澤遂讀一所一等五人試券。命書傳敎曰,小科初試榜,有八十一歲人,故雖奇而敎,因予精神,莫能以記,今朝忽憶。嗚呼,此癸酉生也,旣覺之後,予心何耐?分付道臣,給糧給馬,來京後予當先見,政院先諭邸吏,來京後言於本院,聞卽以奏。前忠壯將具明勳,昨年見矣,今猶存乎?若存,予欲見焉,其令入來。出傳敎諸臣以次退出。
癸巳二月二十八日申時,上御集慶堂。坐直承旨入侍時,同副承旨李澤遂,假注書南鶴聞,記事官宋東胤·林濟遠,以次進伏。上命澤遂,讀一所一等試券。上曰,一所試官,誰也?澤遂對曰,徐命善·申景濬·李敬養·李在學矣。諸臣以次退出。
上在慶熙宮。停常參·經筵。
藥房都提調金尙喆,提調李潭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功若是恭飮,氣益苶,於晝於夜,晝悶夜悶,誠悶誠悶,氣何暇諭?待敎入侍。
中宮殿·惠嬪宮,藥房口傳問安。答曰,知道。又啓曰,臣等俄以湯劑一貼,夕後封入之意,稟定而退出矣。卽伏見備忘,有卿等速休之敎,臣等誠不勝缺望之至。湯劑之關係聖躬,顧何如,而況於近日,連承氣苶之敎,則此時一貼之當寢加進,尤有益於保護之節。臣等區區之望,專在於此,而旣未能登筵更請,玆敢相率冒瀆。伏乞亟加三思,快許臣等之懇,千萬顒祝,惶恐敢啓。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李商舟,以弘文館言啓曰,新除授校理姜潤,時在慶尙道安東地,經筵入番事緊,請斯速乘馹上來事,下諭。傳曰,依啓。
傳于李澤遂曰,武一二所上試官,使之來待。以備忘記,傳于李商舟曰,明日崇政殿東庭祗迎,仍坐月臺,晝講·次對儀注,安徐,入直侍衛,只入正時,皆依前。
以備忘記,傳于李商舟曰,今予一心,在於節首,故昨已敎,見一堂,知三堂來。仍以思焉,夫子曰,爾愛其羊,我愛其禮。噫,八旬受宴,宜有儀文,爲三十選妓,受苟且譏於千載乎?昨日下敎安徐,儀仗亦依前。雖然以予心,凡事宜簡,此正若玉帛鍾鼓,大殿儀仗,以小駕儀仗,設於東庭,內殿儀仗,設於西庭。
李澤遂啓曰,武一二所試官,依下敎來待矣。
李商舟啓曰,以副校理李在學牌不進罷職傳旨,傳于李商舟曰,只推。傳于李商舟曰,一所一等五人及六十以上,來待。
傳于李商舟曰,竝入侍。
傳于趙載得曰,臺臣入侍。
傳于李商舟曰,靈城君姪,亦欲見之,一體來待。
以備忘記,傳于李商舟曰,趙明鼎爲弘文提學,牌招科次。
傳于李商舟曰,明日祗迎,晝講停,只次對召之。
傳于李商舟曰,提學牌招,科次以入而欲見之,次上等皆入之。
以備忘記,傳于李溎曰,明日祗迎,晝講其停,予氣可知,而臥席兩飮,亦涉過矣。故泛說道理,而因此有此請,猶二貼强飮,其況加貼,此一也。入侍時,其猶蹙眉,雖朝煎入,至於三更,孰能飮也?此一也。此求有功人蔘,公然煎,公然灌地,此豈實底道理?此一也。今予以三大者諭焉,若此,開陽門前轎軒,公然仍留,有功建功,公然浪煎,扁鵲掌務官,公然封進,此可謂三公然。卿等速休,令予紓心便臥焉。
以備忘記,傳于李商舟曰,書校正諸臣·都承旨·禮房·同副·兩儒臣,一體以書。勿出朝報傳于李商舟曰,內局入侍。
傳于李商舟曰,禮房承旨留院,坐直承旨入侍。
李商舟,以弘文館言啓曰,副校理李在學,旣有只推之命,卽爲牌招察任,何如?傳曰,允。
李溎,以吏曹言啓曰,今此大報壇祭奠幣瓚爵官,以前校理洪景顔塡差,而謂有犯染,大祝,前校理李鎭復·李益烍·李度默塡差矣。鎭復謂有身病,益在外云,度默稱以未修史,今日誓戒,俱不進參,不得已以軍資正宋霮,副司果沈重奎,兵曹正郞安大濟,副司果黃昇源塡差,而本曹請推之外,無他可施之罰,何以爲之?敢稟。
傳于李溎曰,其涉駭然,竝施不敍之典。
傳于李商舟曰,將肄儀,吏曹下吏下敎,安徐。
傳于趙載得曰,傳旨中李鎭復,拔之。
以備忘記,傳于李澤遂曰,此何等大祝,而若是苟差?當該色郞廳,過十日後勘律,當該下吏,令該曹今日決棍一百。傳于李澤遂曰,許多侍從,旣有井間,則京曹草記中一人,纔差者塡差,其涉駭然。已下敎則氷庫官員復差,亦涉駭然當該郞廳,令金吾勘處。
徐有大,以兵曹言啓曰,擧子何時入場,而入門單子,尙今寥寥?畢場後,當該入門官,今該府處之,下吏令騎郞決棍事,命下矣。依傳敎,一所入門所書吏李鳳炡,決棍十度,二所入門所書吏,待其畢場擧行之意,敢啓。傳曰,知道。又以訓鍊都監·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
刑曹參判閔弘烈上疏,伏以睿誠仰格,宴禮涓吉,臣民慶忭,曷有其極?仍伏念,臣卽天地間一僇人,身名已汚,世念都冷,修門一步,豈臣夢寐之所到,而向緣嚴敎荐降,辭旨非常,惶隕震懍,不遑他顧,遂未免顚倒承膺,自視靦然,人謂斯何?及登文陛,天語諄複,追提先故,開諭備至,曲體私義,職名先卸,恩言所及,感極幽明,負累賤臣,何以得此於君父也?俯伏恭承,但有涕血。顧臣危臲之蹤,不可復廁朝端之義,亦旣略暴於前席,而筵體至嚴,不敢畢辭而退,歸對臣父,誦傳恩敎,闔門攅祝,隕結是期。迺者籌堂特授之命,秋曹佐貳之除,相繼荐下,恩榮所覃,鄕里動色,殿下所以終始眷顧於臣身者,謂臣簪履遺裔,不忍終棄,拂拭而甄用之,臣雖頑愚,豈不欲感激奔走,仰承德音之萬一,而其奈情勢至苦,踪地至危,何哉?噫,人子立揚,本欲顯親,而今則一切反是,每念及此,至痛在中,不覺心顫而骨驚,靜究厥由,莫非臣涉世昧方,冥墑驟陞之致。若臣一已僇辱,尙何足道哉?臣若不思懲艾,徒懷感結,夤緣一出,復事揚揚,則此誠不識世間有羞恥者也,臣豈忍爲是哉?飭敎之下,宜卽進身城裏,悉暴危悃,而臣之偏母,重觸毒感,宿疾兼發,眞元澌鑠,證情日篤,臣方左右扶將,雜試刀圭,目下情理,實無以頃刻離捨,從縣道瀝血陳懇。伏乞聖慈,俯賜諒察,哀之憐之,特許斥退,俾全微諒,以垂終始生成之澤焉。臣無任屛營祈懇之至,謹昧死以聞。答曰,省疏具悉。噫,自古爲人臣逢其譖者,幾何,而豈有若卿者乎?噫,歲月雖久,夙夜其思者,先卿也。噫,此等世界浮囂之說,於他雖不足道,卿之所遭,非特此也,心常爲卿歎惜也。雖然往事若浮雲,卿何若此?噫,思先相暮年,欲用乎卿,卿何不思衰君,若是過讓?卿其勿辭,俟其少間,將來京第,若前供職,則此亦補先卿未能之一道也,卿須體此意。
癸巳二月二十九日辰時,上御集慶堂。藥房入診,文武科初試試官·儒生同爲入侍時,都提調金尙喆,提調李潭,副提調李溎,記事官尹在醇·宋東胤·林濟遠,文一所上試官徐命善,武一所試官李國賢,二所試官李敬懋,儒生申在殷·宋銓,醫官方泰輿·鄭允協·慶絢·金孝儉·李翊臣·康命徽,以次進伏訖。尙喆曰,夜間聖體,若何?上曰,一樣矣。尙喆曰,寢睡·水刺之節,何如?上曰,亦一樣矣。尙喆奉進湯劑,上進御。尙喆請診候。上曰,依爲之。泰輿等診察後,退伏奏曰,脈候左右三部度數調均,滑體與脾胃脈候一樣矣。上曰,御製已登刊於板上乎?潭曰,爲四十張云矣。上曰,提調煎湯以來。潭出。上曰,試官進前。命善進前。上曰,論與疑,亦取乎?命善曰,論取二人,疑取一人矣。上曰,此科計劃乎?命善曰,陞學外無計劃之事,三場俱中,則拆封時拔其一二矣。上曰,武所試官進前。國賢·敬懋進伏,上曰,武科亦不計劃乎?國賢曰,計劃矣。上曰,計劃,何以爲之?國賢曰,木箭六兩,片箭槍,俱有劃數,故以此計之矣。上曰,試官退去,儒生進前。命善·國賢·敬懋退去,在殷進前。上曰,爲人,何如?尙喆曰,容貌好矣。上命誦賦試券,銓進伏,上曰,誰也?溎曰,宋鍈弟也。上曰,與其兄,何如?尙喆曰,似豐碩於其兄矣。上命誦表試券後,在殷·銓退。上曰,入來者只二人乎?溎曰,一等中三人,年六十以上四人,俱以在外,未及入來矣。尙喆曰,今番壯元之策,善作矣。上曰,然乎?緋縀初試,空石會試,則會試亦將爲之矣。尙喆曰,科亦有數,今番則節製被抄四十餘人,皆付於此科,此是强敵也。上曰,陞學初試,亦付於今番乎?尙喆曰,陞學則付於式年矣。上命讀公事後,上曰,藥房提調持湯劑更爲入侍。出下敎潭奉湯劑進伏,尙喆奉進湯劑,上曰,日漸長,內局必欲加勸予一貼矣。尙喆曰,豈不然乎?上曰,於予果勝於飯矣,臨臥時足可更飮一貼,而再貼猶難進御,況三貼乎?尙喆曰,早朝進御一貼,午間又進一貼,夕後又進一貼,則湯劑之奏效,必倍於一時連進矣。上曰,卿言是矣,所奏誠矣,而予之厭進,亦誠矣。尙喆曰,自今日爲始,今夕必召臣等焉。上曰,予精言之矣,自古得當劑則果難矣,其於厭症之忒甚,何哉?仍爲進御。尙喆曰,臨臥時進御,醫官輩以爲,其功效同於早朝,進御自今日,當奉承下敎,以爲定奪矣。上曰,此予發言之致,韓判府聞此言,則必以爲喜。尙喆曰,非特韓判府事,孰不欽仰矣?上曰,御製已登板云,而題目太長。命書傳敎曰,今印御製,題目其長,以八旬書示後昆錄以書事,分付芸閣。出傳敎潭曰,湖南老職推恩,有今日內擧行之敎,而三千七百餘人,似難安寶於今日內矣。上曰,百歲老人,先爲下批下送也。溎曰,具明勳今日來待事命下,而昨年則雖入侍,今年則筋力無起動之勢云矣。上曰,世上事如此矣。命書傳敎曰,前忠壯將具明勳,欲爲復見,今聞其衰可知,豈爲此人?予心悵然,令該曹衣資食物題給,以示予意。出傳敎又命書傳敎曰,處子抄則京兆聞則禮曹,今亦依此擧行,而只取十五歲,四祖無顯官者拔去,入啓後當下敎,三人以此分付。出傳敎上曰,他承旨入侍。出下敎諸臣以次退去。
癸巳二月二十九日巳時,上御集慶堂。詣臺臺臣入侍時,大司憲任希敎,大司諫李興宗,執義成胤儉,司諫李秀逸,掌令鄭彦暹·李長老,持平金翊休·鄭澤孚,正言洪樂恒,右副承旨趙載得,假注書南鶴聞,記事官宋東胤·林濟遠,以次進伏訖。大司憲任希敎,大司諫李興宗,執義成胤儉,司諫李秀逸,掌令鄭彦暹·李長老,持平金翊休·鄭澤孚,正言洪樂恒所啓,請慶興府定配庶民罪人趙榮順,按律處斷。上曰,勿煩。又所啓,請黑山島庶民罪人金稙依前處分,亟正邦刑。上曰,勿煩。大司憲任希敎,執義成胤儉,掌令鄭彦暹·李長老,持平金翊休·鄭澤孚所啓,請黑山島爲奴罪人五得,依律處斷。上曰,勿煩。又所啓,請還寢張翼標島配之命,依律處斷。上曰,勿煩。大司諫李興宗,司諫李秀逸,正言洪樂恒所啓,請大靜縣爲奴罪人仲義,依律處斷。上曰,勿煩。又所啓,請黑山島爲奴罪人五得依律處斷。上曰,勿煩。又所啓,新除授獻納崔,時在忠淸道淸州地,請斯速乘馹上來事,下諭。上曰,依啓。臺臣先退,上命趙載得,讀湖南老人成冊後。命書傳敎曰,今聞湖南老人啓本近四千人,年一百者二十餘人,可謂八道居最,依例令該曹今日內口傳下批,諸臣以次退出。
癸巳二月二十九日申時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇·宋東胤·林濟遠,醫官方泰輿,以次進伏訖。尙喆曰,午間聖體,若何?上曰,一樣矣。尙喆奉進湯劑,上進御曰,今日雖進御,明日則決不飮矣。諸臣以次退出。
癸巳二月二十九日酉時,上御集慶堂。坐直承旨入侍時,同副承旨李澤遂,假注書南鶴聞,記事官宋東胤·林濟遠,以次進伏訖。命書傳敎曰,居首校理李敬養貂皮笠耳掩一部,之次文學鄭元始大鹿皮一令,說書洪鳴漢中鹿皮一令,承旨李商舟一體中鹿皮一令,李澤遂,輔德徐有元,弼善李崇祜,修撰金漢老各紙二卷·筆五枝·墨三笏賜給。命書傳敎曰,初三日月臺當親臨隷儀,初六日當祗迎,儀注安徐,侍衛入直,只入正時,皆依前。命書傳敎曰,莫重公事已下者復奏,其涉駭然,當該中官越俸一等。澤遂讀北道初試榜,上曰,北道試官,誰也?澤遂對曰,金普淳,文川郡守呂善德,高山察訪韓光近也。上曰,然乎?澤遂啓曰,以弘文館副校理李在學牌不進罷職傳旨。傳于澤遂曰,只推。諸臣以次退出。
上在慶熙宮。停常參·經筵。
藥房都提調金尙喆,提調李潭,副提調李溎啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。爲其誠其雖强飮,於予太康,其雖三貼,此豈靈丹?氣則一樣,待敎入侍。
中宮殿·惠嬪宮,藥房口傳問安。答曰,知道。
傳于李商舟曰,內局次對入侍。
以備忘記,傳于李商舟曰,明日卽來月初吉,心何抑心何耐?初八日月臺親傳後,隨詣毓祥宮仍宿,翌曉當爲展禮,當以駕轎,由夜晝介,世孫同牌中隨駕,侍衛只入直,百官隨禮儀注與副駕轎·留營·留陣,皆安徐。只備堂隨駕,時刻待下敎只入正時,挾輦軍六十名,挾輿軍二十名,皆內入直,前後廂軍禁營三十名,御營三十名,以入直軍,訓將以新營標下軍都領。
以備忘記,傳于李商舟曰,夜以靜,惟嗣服初,有此等施賞者,今番命製,意蓋深矣。且旣見上儒臣一人,春坊一人,紙二卷·筆五枝·墨二笏,次中注書二人,承旨三人,紙一卷·筆三枝·墨一笏賞給。
又以備忘記,傳于李商舟曰,下敎遺焉,次下翰林二人與承旨·注書,一體施賞。
以備忘記,傳于李溎曰,昨夜爲其誠,加進一貼,再昨能睡,昨日隨更以覺,加以誓戒相値,此心一倍而然。曉前眩氣特甚,開睫以臥,而報開東寥然,建功其果靈丹,氣若此乎?臥而一哂,以此言于內局。
又以備忘記,傳于李溎曰,且謂靈丹一哂,昨日其進稍勝,加三貼後,若是數覺,故欲食湯餠只二匙,欲食細麪而亦數匙,欲飮薏苡而只數匙,今予更名建功曰,苟且湯。
傳于趙載得曰,中官越俸下敎,安徐。
記注官申熤書啓,臣敬奉聖批,馳往傳諭于興仁門外東部安巖里契判中樞府事李溵所住處,則以爲,纔上短疏,恭俟嚴命,忽此中官臨宣,十行批旨,極其隆渥,其所以開釋而慰諭之者,迥出尋常,負罪賤臣,何以得此於君父?奉讀未半,益不勝感泣之沾襟,況臣衷情,已蒙天鑑,臣雖隕結,何以仰報?至於偕來之命,尤是常格之外,固當卽日趨謝,以承德意之萬一,而不幸賤疾,自頃以來,牽疼麻木,姑無作氣束帶之望,而恩旨之下,冥然無動,亦非臣分之所敢出者,今方擔舁入城,更費夜來調治,待朝入城,以仰承恩命云。臣旣承偕來之命,仍爲隨來之意,敢啓。傳曰,知道。大臣旣承命云,爾先入來。
傳于李溎曰,都承旨·同副承旨竝入侍。傳于李澤遂曰,忠淸道臣子尹光心入格矣,欲見之,明日待令于差備。勿出朝報以備忘記,傳于李商舟曰,御製監印校理申大升陞敍,陪進官弦弓一張賞給,唱準·工匠米布賞給。
李商舟,以禮曹言啓曰,因江原監司狀請,監試初試入格幼學朴師默拔去事,啓下矣。朴師默原榜目中拔去,付標以入之意,敢啓。傳曰,知道。
李澤遂,以兵曹言啓曰,同知中樞府事安聖希,身病猝重,勢難供職,呈狀乞遞。兩樞雖是閒局,不可一向虛帶,今姑改差,何如?傳曰,允。又以兵曹言啓曰,依傳敎,二所入門所書吏洪聖郁,決棍十度之意,敢啓。傳曰,知道。
徐有大,以禁衛營·一二所巡廳·左右捕盜廳言啓曰,去夜犯夜人無所捉,敢啓。傳曰,知道。
判中樞府事李溵上疏,伏以,貳極之誠孝格天,萬壽之宴禮涓日,擧國同忭,跛躃皆聳,區區慶祝之忱,容有其旣,仍念臣前後罪負,罔非自作,而聖度猶加涵貸,薄從譴責,俾有懲悟,旋霈恩宥,示不遐棄。臣非木石,寧不知感?至於其心無他之敎,尤荷知照之明,爲人臣而得此於君父,雖卽日塡壑,無復餘恨。北望拜稽,但有涕淚,舁疾登途,來伏近郊,瞻依城闕,踧踖度日,不意此際,恩敍忽降,繼而有西樞新命,臣於是,一倍惶感,無所容措。噫,臣世受國恩,致位至此,欲報之誠,銘在肝腑,願忠之志,絓結寤寐,而寸心雖云斷斷,其口本自吃吃,鈍滯之性,不能旋斡於急遽之會。訥澁之語,每多顚錯於奏對之際,蘊於中而無以披露,發之言而輒成罪釁,十朔之中,荐速嚴程,默數愆尤,寢夢頻驚,倘非我聖上庇覆之德,曲推諒恕之仁,臣安得轉罪爲榮,復叨寵命也哉?今若徒恃盛眷,諉以散秩,恬然彈束,委蛇班聯,則適足以無忌憚而增罪戾而已,臣雖愚迷,何敢爲此?恩命之下,祇承無路,引日泯伏,亦涉悚恐,玆敢冒入文字,仰干崇聽,目下賤疾之危厲,亦未暇煩陳。伏乞聖明,俯賜矜察,亟鐫臣職秩,仍勘臣罪犯,以嚴公紀,以安私分,不勝幸甚。臣無任屛營祈懇之至,謹昧死以聞。答曰,省疏具悉卿懇。往事勿說,聖人攸訓,聞卿陳章,若見卿肺,今予嗟惜者,有相若此而君莫諒焉,其一其再也。噫,於卿若此,他尙何說?其且深恧者,給牒敍命,尙今稽也。予心若此,卿何介意?卿其安心勿辭,卽卽偕入,仍卽謝命,慰予此心焉。仍傳曰,遣史官傳諭,仍與偕來。
癸巳二月三十日辰時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿·鄭允協·慶絢·金孝儉·金世衍·許,以次進伏訖。尙喆曰,夜間聖候,若何?上曰,一樣矣。尙喆曰,寢睡·水刺之節,何如?上曰,亦一樣矣。尙喆奉進湯劑,上進御,尙喆請診候。上曰,昨日旣飮三貼,則脈必勝矣,何必按脈而知之也?遂許之。泰輿·允協·絢·孝儉·世衍·等診察後,退伏奏曰,脈候左右三部度數調均,滑體與脾胃脈候,與昨一樣矣。尙喆曰,再湯劑當待下敎矣。潭·溎退,上曰,藥房提調持湯劑更爲入侍。出下敎潭·溎奉湯劑進伏,尙喆奉進湯劑,上進御。尙喆曰,今日日未過午,伏望更進一貼焉。上曰,昨日進御三貼,貌果勝昔乎?再貼則予果不辭,而若進御三貼,則卿等又將加勸四貼五貼乎?尙喆曰,此時木氣旺盛,必加意進御,然後聖候益勝矣。臣等當退而更煎一貼,以待下敎矣。諸臣以次退出。
癸巳二月三十日辰時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,行戶判蔡濟恭,行司直具善復,禮判李景祜,副司直李章吾,兵判具允鈺,刑判李翼元,副護軍尹泰淵,吏參李重祜,戶判徐命善,大司憲任希敎,大司諫李興宗,執義成胤儉,司諫李秀逸,掌令鄭彦暹·李長老,持平金翊休·鄭澤孚,正言洪樂恒,校理李敬養,左承旨徐有大,假注書南鶴聞,事變假注書朴聖集,編修官承正述·林濟遠,以次進伏訖。金相福進前問候,上曰,一樣矣。上曰,閔弘烈疏批已下,當入來乎?相福曰,豈敢不來乎?相福曰,頃以養老宴加饌事仰達,而終未蒙允,下情抑苑矣。養老宴載於五禮儀及文獻備考矣。上曰,文獻備考中,果有之乎?令儒臣持入讀之。李敬養進前讀奏訖,上曰,文獻備考,果好矣。諸臣以加饌事,縷縷仰請,上終不許之,上命徐有大,讀李溵疏,至吃吃句,上笑曰,果然矣。判府二次此行乎?相福曰,曾往稷山矣。上曰,判府與右相同甲乎?仁孫對曰,臣長一年矣。尙喆曰,臣等中事國日多者,判府及右相也。上曰,然矣。進湯劑,上曰,昨因卿等固請,强進三貼,而今日又飮三貼,豈非不緊乎?諸臣齊聲奏曰,日進三貼,是臣等之望也。相福曰,每歲歲首,輒下勸農之敎,實出於重民本之德意,則爲監司·守令者,孰敢不殫心奉行?而雨暘雖係於天時,勤怠多關於人事,當春苟不勤耕,及秋何以有穫乎?種糧精分,耕牛均借,每歸例飭,易無實效,不可不及今另飭,而陳田開墾一事,尤屬農政之緊務,陳處起耕,三年免稅。自是朝令,未知諸道果無不闢之地,而如有可耕而未及耕之處,則各別勸諭,着實起墾,而又減其一年之稅,則無土之民,亦將樂從而勤耕矣。好雨知時,農事方始,爲先知委諸道,俾令着實董飭,而前頭守令殿最,使之考此勤怠而褒貶之,如何?上曰,所奏誠是。依爲之。堤堰等事,亦爲另加申飭。出擧條又所啓,日前禁漏官,初有決棍汰去之下敎,繼有決棍之下敎,當決棍而汰去乎,只決棍乎?禁漏屬於觀象監,故事雖微細,敢達矣。上曰,勿汰,可也。出擧條又所啓,日前李淵普加資之命,非爲渠也。自上念其祖而恩及其孫,則淵普有其兄天普,主其祖之祀云,捨其長孫而錄其次孫,恐或如何,故敢達矣。上曰,特寢于此,移施于兄。出擧條又所啓,工曹判書趙重晦,備堂差下之後,尙不行公云,推考申飭,何如?上曰,依爲之。出擧條蔡濟恭所啓,恩全君第宅,有買給之敎矣,己丑年因傳敎,自地部已爲給價買置,何以爲之乎?上曰,旣買則置之,可也。出擧條大司憲任希敎,大司諫李興宗,執義成胤儉,司諫李秀逸,掌令鄭彦暹·李長老,持平金翊休·鄭澤孚,正言洪樂恒所啓,請慶興府定配庶民罪人趙榮順按律處斷。上曰,勿煩。又所啓,請黑山島庶民罪人金稙依前處分,亟正邦刑。上曰,勿煩。大司憲任希敎,執義成胤儉,掌令鄭彦暹·李長老,持平金翊休·鄭澤孚所啓,請黑山島爲奴罪人依律處斷。上曰,勿煩。又所啓,請還寢張翼標島配之命,依律處斷。上曰,勿煩。大司諫李興宗,司諫李秀逸,正言洪樂恒所啓,請大靜縣爲奴罪人仲義依律處斷。上曰,勿煩。又所啓,請黑山島爲奴罪人五得依律處斷。上曰,勿煩。李翼元讀奏申遇夏殺人文案及肅川康寡女自決事。上命書傳敎曰,今聞申遇夏完決,而仍聞無看證云,此正若其雖强,竊無贓物,難以決柝者,且無冤錄所載,聞之莫知襯着乎此,而以隣童所傳若此,豈審愼之道乎?比諸例囚,心與法參互,遇夏初無欲殺之意,的然可知。惟輕之失,捨此其誰,而雖然遇夏無異觸墻,牛角不可以二次刑訊,直爲決折,過十日後嚴刑一次,減一律遠配。命書傳敎曰,因關西道臣狀聞,今因該堂所奏,予意亦然,故詢問入侍大臣意果同,旣無可據律文,則參酌之外,無他道,而道臣覆難,亦有意見,而比諸申遇夏較重,其慰康召史之道,亦不可循例酌處。崔命璧嚴刑三次後,定配北道,康召史其節卓然,特爲旌門,聳動一道事,下諭。命書傳敎曰,今聞嶺伯狀聞,金處謙査狀無端疑案,已爲決折,此狀聞勿施。命書傳敎曰,他禁軍一番隨駕事,分付備堂,隨駕安徐,只祗迎事。出榻敎相福以病乞解。上曰,進宴後徐當議之矣。諸臣以次退出。
癸巳二月三十日酉時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿,以次進伏訖。上曰,三貼永爲定式乎?二貼猶難進御,況三貼乎?尙喆曰,其間聖體,若何?上曰,一樣矣。尙喆曰,不必每日以一貼爲準,或以三貼,或以兩貼,亦何妨也?尙喆奉進湯劑,上進御,諸臣以次退出。
癸巳二月三十日酉時,上御集慶堂。都承旨·同副承旨入侍時,都承旨李溎,同副承旨李澤遂,假注書南鶴聞,編修官承正述,記事官林濟遠,以次進伏訖。上命李溎讀御製校正人訖,李溎先退。上命澤遂讀一二所榜目,上命注書出去,一等五人入侍事下敎,賤臣承命出去,召入李商駿進伏,奏姓名居住後,誦策文五六行而退,柳詠進伏。上曰,汝父贈職,何事乎?對曰,以孝行贈職矣。上曰,然乎?誦賦六七句而退,宋策進伏。上曰,汝是宋瓆之孫乎,嚴慶遐之外孫乎?對曰,然矣。誦表十餘句而退,餘者二人未及入來事,賤臣仰奏。上曰,置之。上命儒臣入侍,校理李敬養,修撰金漢老,持問答進前,上命上下番輪讀一章後,承史以次讀之,讀訖。命內局入侍進湯劑,命書史官書啓批答。上曰,判府明日入來云乎?金尙喆曰,似然矣。諸臣以次退出。
以上缺
癸巳三月初一日巳時,上詣敬奉閣。仍爲彰義□□□入侍時,行都承旨李溎,左承旨徐有大,右承旨金載順,左副承旨李商舟,右副承旨趙載得,同副承旨李澤遂,注書尹在醇,假注書南鶴聞,編修官承正述,記事官林濟遠,以次立侍訖。上具翼善冠·袞龍袍,乘輿出通陽門,詣敬奉閣前,降輿就板位,行禮訖,命開門,親自臨門審視後,乘輿出院門,御駕轎,命內局入侍。申判府·李判府同爲入侍事。出榻敎進湯劑訖,大駕詣彰義宮,命趙載得入侍,上命取來癸酉·甲戌·戊寅護産廳日記,內局,以甲戌日記,則奉安于毓祥宮,癸酉戊寅日記,則遍搜不得之意,微稟。上曰,置之,可也。以承傳色口傳下敎曰,諸承旨竝入侍。命書傳敎曰,人君奉天,卽三無私,憶昔來此,予懷千萬中,日食報時,此懷曷克,當於此庭救蝕,軍鼓待令。命書傳敎曰,今在舊邸,旣有禮房,予何爲此?聞報時,坐於庭中,令隨駕軍鼓,以伐鼓,以待復圓,此可見卽予一心對越之意,嗚呼,諸臣,其敢忽哉?未初初虧正時入之。□□□命書傳敎曰,當該禁漏官員記□□□入申正,復圓正時入之,命前排待令,禁漏官拿入。上下敎曰,莫重報時,何敢操矣乎?當爲決棍,而異於他日,故參酌拿出,永除雲館事,分付。命內局入侍,藥房二提調持湯劑入侍,上移時就寢,日昏始進一貼。諸臣以次退出。
上在慶熙宮。停常參·經筵。
彰義宮經宿翌日,王世孫遣宮官問安。答曰,知道。
政院·玉堂·藥房口傳問安。答曰,知道。
朝廷·二品以上·六曹堂上·大司諫口傳問安。答曰,知道。
還宮後,政院·玉堂·藥房口傳問安。答曰,知道。
中宮殿·惠嬪宮,藥房口傳問安。答曰,知道。
以備忘記,傳于內局曰,孔聖旣云,二貼踐言,加一貼過矣。逢此月踰昨日,忠乎孝乎?將回,口傳問安。集慶堂入侍,闕中夜長云矣,舊邸亦然,金鷄催曙,今纔開東,日日若此,其況三十日?庚子月初吉日食,昨日其同,予懷萬倍,嗚呼,此朔,其何耐乎?
以備忘記,傳于金載順曰,八旬誠是千千萬萬料表,況逢此月?嗚呼,一朔內三懷兼焉,予豈木石,以此心,閏吉受爵,其若浮雲,造物何處在?令我若是困,小科有十五日,大科有卄五日,此何科?雖繼述,心靦然,其況懿昭諱日再明,昨雖伸懷,於三添一。嗚呼,此心,萬機楚越。
傳于徐有大曰,諸司預備。
傳于李溎曰,耽羅貢人,待令於闕下。
有政。吏批,判書李潭進,參判李重祜進,參議洪檢牌不進,都承旨李溎進。以蔡弘履爲副修撰,李萬育爲右通禮,李商輅爲同僕僉正,金憲行爲漢城判官,申暎爲司饔主簿。
兵批,判書具允鈺進,左承旨徐有大進。以金致仁爲領中樞府事,金陽澤爲判中樞府事,李潭爲都摠管,黃晙·柳思欽爲副摠管,曺信·金緯材爲五衛將,李彦濟爲僉知,安瑛爲忠壯將,李國賢爲管城將。
李溎啓曰,新拜領中樞府事金致仁,時在京畿仁川地,上來事,依例遣史官傳諭,上來時給馬事,本道監司處下諭,何如?傳曰,允。
以備忘記,傳于李溎曰,噫,世間逢親忌月者何限,而豈有若予者乎?嗚呼,二十五歲前事戊戌三月初九日後其何云?嗚呼,六十四歲前事丁丑三月二十六日後亦何云?其況今年予兼三矣?其雖昨歲前,此心猶冞切,其況八旬過昨日,是豈孝也,今日夕亦豈孝乎?況且雖至暮春,春謁尙稽,靜臥興懷,心欲奮飛,此時宴何云造物,造物何處睡?使我若是悶。今日亦欲免三貼,君臥待其夕,提調守內局,今日世界,可謂建功世界,堂明室明,耳目莫辨,兩日三貼,其果有功乎?靜臥一哂。
傳于金載順曰,內局入侍。
傳于李性遂曰,坐直承旨入侍。
事變假注書朴聖集傳諭,代以韓弘世爲事變假注書。
以備忘記,傳于李溎曰,噫,今予以日干支爲年,夜中忽憶,初九日干支,卽戊戌,若爲年歲戊戌,若逢此年,予懷千萬,豈意此日干支爲此?誠異常。噫,八旬逢此日,已是千千萬萬料表,此日干支若此,心何耐心何抑?寧欲莫聞,昨夜雖二貼睡勝,今夜飮三貼,其若此,此亦卽予,此亦卽予,長呼東枕而臥,更鼓已一更,此豈孝也,亦豈孝乎?二貼其猶踐言而飮,今一貼,卽予自飮,故其憶,此心莫定,此亦造物,此後一貼,當飮時飮。其若例飮,豈曰子道?旣矢于心,以此令內局知悉,莫敢勸也。
李溎,以吏曹言啓曰,前領議政金致仁敍用事,命下矣。當爲置處,而本曹無相當窠,依例送西之意,敢啓。傳曰,知道。
徐有大,以兵曹言啓曰,前領議政金致仁敍用送西事,命下矣。當爲隨品置處,而領中樞一窠,判中樞二窠,他大臣今方見帶,依例從座目,領中樞金陽澤,加設判中樞,其代金致仁,領中樞下批之意,敢啓。傳曰,知道。
又以兵批言啓曰,僉知中樞府事李淵普加資之命特寢,移施于兄天普事,命下矣。原單子付標以入之意,敢啓。傳曰,知道。
金載順,以吏曹言啓曰,今此大報壇祭捧紙位官,時無職名人,令該曹,付軍職,何如?傳曰,允。
徐有大,以兵曹言啓曰,依傳敎,隨駕禁軍及駕後禁軍與標下軍兵等處,設粥分饋之意,敢啓。傳曰,知道。
又以訓鍊都監言啓曰,依傳敎,隨駕將校·軍兵等,設粥分饋之意,敢啓。傳曰,知道。
又以禁衛營言啓曰,依傳敎,本營隨駕將校·軍兵等處,設粥分饋之意,敢啓。傳曰,知道。
又以御營廳言啓曰,依傳敎,隨駕將校·軍兵等處,設粥分饋之意,敢啓。傳曰,知道。
又以訓鍊都監一二所巡廳·左右捕盜廳言啓曰,去夜犯夜人無所捉,敢啓。傳曰,知道。
以承傳色口傳下敎曰,宣傳官一人,馳詣大報壇,內外精潔與否,部將中官,執頉必捉以來,然後可免記過。內局入侍時,入侍以奏。
癸巳三月初二日卯時,上自彰義宮,乘駕轎,路由夜晝介,還宮入侍時,行都承旨李溎,左承旨徐有大,右承旨金載順,左副承旨李商舟,右副承旨趙載得,同副承旨李澤遂,記事官尹在醇,假注書南鶴聞,編修官承正述,記事官林濟遠,以次侍立。上乘輿,入資政門,遂還內。諸臣以次退出。
癸巳三月初二日辰時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿·鄭允協·慶絢·金孝儉·金世彦·李敏德·柳源,以次進伏訖。尙喆曰,經宿回鑾,伏未審聖體,若何?上曰,一樣矣。尙喆曰,寢睡·水刺之節,何如?上曰,亦一樣矣。尙喆奉進湯劑,上進御,尙喆請診候。上曰,置之。尙喆曰,昨日捄蝕時,移時露伏,下情之焦悶於伊時,豈可勝達哉?上曰,日食復圓,爲二時矣。尙喆曰,昨日敬奉閣行禮時,拜跪行步諸節,比前益勝矣,臣等不勝慶忭之忱矣。上曰,有時然矣。溎曰,禮房李商舟有實矣。上命書傳敎曰,承旨李商舟許遞,其代,李性遂除授,牌招察任,房依前。出傳敎尙喆曰,大報壇大祝,例以玉堂塡差,而今番則玉堂無塡差之路,以侍從差出矣。上曰,旣已受警戒,置之。上曰,卿等待下敎入來也。諸臣以次退出。
癸巳三月初二日巳時,上御集慶堂。坐直承旨入侍時,右副承旨趙載得,假注書南鶴聞,編修官承正述,記事官林濟遠,以次進伏。上命載得,讀奏濟州柚子封進狀聞。命書傳敎曰,其涉殊常,故屢次下問,噫,頃年雖過時而來,貢果雖無其形,貢人皆生活,今聞濟州牧使狀聞,其果臭載。人物渰斃至於二人,聞甚慘然,令本州,其妻帑,恤典擧行,其尸體,皆拯得云,必也埋也。令牧使,綴文致祭其墳,餘生活者,其亦可矜,給衣資食物,以示予意,勿待罪事回諭。耽羅貢人回糧題給事。榻前下敎命書傳敎曰,以其貢果推之,風勢可知。噫,雖來,艱辛勝言,況頃者帳殿所供聞之?旣稱其父之子,具庠,卽爲給牒敍用。又命書傳敎曰,今聞較重者已敍用,其差間者,尙在永刊之律云,其涉不均,申益彬,依李最中例,給牒敍用,鄭存謙,其時大官,旣敍用,況冢宰?一體敍用。命書傳敎曰,噫,人心不若我心,豈特他人?予見于君與相矣。噫嘻,其雖然矣,三代爲相金領府事·故徐領相。噫,昨春政府進饌,怳若今日,而此後料表葛藤,可勝惜哉。中夜嗟嘆,意謂此人,予何復見,而思昨年,一聲鼓吹,三人生賡韻心,自謂曰於予畢矣。豈意於昨冬奉審時,以奏不踰日而特放?可謂料表云。近者聞政院之記,金·宋·趙三相連書,予心,若何?雖然爲世道,其猶默默,昨日見永慕堂,憶故領相召見。且憶昨春日間齋中,金領相入侍,政府進饌進定,噫,年今八旬,誠千萬料表,及今不爲,更待何時?下敎旣諭,亦蕩平科前事,以尙今戀戀意,憶兩事,其豈不謂?若不大加悔悟,此非我負相也,相實負予也。豈有是理,豈有是理?今朝聞中樞府單子,若前世人,復見於今世,予心曷極?初意待其章欲答,因樞府單子,陪行錄事,旣已給馬。噫,人君擧措,旣給牒而敍用,有何作梯?況宴禮在近,將此敎,令史官,傳諭於金領府事,其卽登途之意,一體傳諭。上下詢載得曰,先卿畫像尙在乎?對曰,唐本有之,其前一本,曾於嶺營失火時見燒矣。上曰,唐本亦酷似乎?對曰,見之者,頗爲逼眞矣。諸臣以次退出。
癸巳三月初二日申時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿·鄭允協等,以次進伏訖。尙喆曰,晩後日氣猶寒,伏未審聖體,若何?上曰,一樣矣。尙喆奉進湯劑,上進御曰,薑·桂味則好矣,連日三貼,似有效矣。尙喆曰,若加意進御,則功效必多矣。今日日尙早,伏望加進一貼焉。上曰,二貼則吾知不免,而當此月不飮,可也,況加一貼乎?尙喆曰,以下敎推之,三貼之效多矣。雖非臣等之仰請,殿下如欲進御,則下敎於內局,是所望也,更願加進一貼焉。上曰,提調出而煎來也。潭出,上曰,李光溥,近來何如?尙喆曰,頃於陳賀班列,無數作筵奏語,蓋以闕庭,認以爲筵席也。上曰,老人所致,予則免是矣。命讀賡韻詩,又命讀忠淸左道增廣初試榜目,又命讀京兆處子單子。命書傳敎曰,趙峸女·沈公藝女·閔範洙女,其令初五日詣闕。出傳敎上命讀海西增廣初試榜目,又命讀江原道增廣初試榜目。上曰,前者以書題事,都事狀罷,則何以設科乎?溎曰,似是設場後事也。上曰,藥房提調,持湯劑更爲入侍。出下敎潭奉湯劑進伏,尙喆奉進,上進御後,諸臣遂以次退出。
上在慶熙宮。停常參·經筵。
藥房都提調金尙喆,提調李潭,副提調李溎啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。逢今月至三日,是曰孝乎?見隷儀瞻祖宗,亦曰忠乎?二貼睡勝,三貼悶也,氣何暇諭?待敎入侍,氣新日,予則苶。
中宮殿·惠嬪宮,藥房口傳問安。答曰,知道。
隷儀罷後,政院·玉堂·藥房口傳問安。答曰,知道。
傳于金載順曰,內局·禮房竝入侍。
以承傳色口傳下敎曰,琴瑟差備,亦能形容,一體施賞。
傳于金載順曰,海西儒生入侍。
事變假注書朴聖集啓曰,臣敬奉聖敎,馳往傳諭于京畿仁川田半面一里領中樞府事金致仁所住處,則以爲,臣之得保首領,尙容覆載,實我天地父母再生罔極之恩,仰酬無地。惟日攅祝,卽又伏承收敍有命,絲綸踵下,尤非臣此生此世夢寐之所敢到者,雙擎隕越,血淚泉湧,不知今日之爲何日也。噫,以臣罪負,尙靳三尺,誨諭反勤,示以念舊,仍又命之登途,此何等隆恩異數,而萬死如臣,其敢當此,蹙處田野,頌戴聖恩,生以殞首,死期結草,卽臣今日情事也。冒陳書啓,亦涉僭猥,伏地戰慄,不知所達云矣,敢啓。傳曰,知道。
大司憲任希敎,大司諫李興宗,執義成胤儉,司諫李秀逸,掌令鄭彦暹·李長老,持平金翊休·鄭澤孚,正言洪樂恒啓曰,請慶興府定配庶民罪人趙榮順,按律處斷。措辭見上答府院曰,勿煩。又啓曰,請黑山島庶民金稙,依前處分,亟正邦刑。措辭見上答府院曰,勿煩。大司憲任希敎,執義成胤儉,掌令鄭彦暹·李長老,持平金翊休啓曰,請黑山島爲奴罪人五得,依律處斷。請還寢張翼標島配之命,依律處斷。措辭見上答府院曰,勿煩。大司諫李興宗,司諫李秀逸,正言洪樂恒啓曰,請大靜縣爲奴罪人仲義,依律處斷。請黑山島爲奴罪人五得,依律處斷。措辭見上答府院曰,勿煩。
傳于李溎曰,濟州牧使,今日內辭朝。
以慶尙監司金華鎭狀啓,以河東府陳畓面居募軍梁福用等渰死·燒死事,傳于趙得載曰,令本府,恤典擧行。
傳于趙得載曰,內局入侍。
以備忘記,傳于徐有大曰,今日興懷,軍號書下,晩後拆封,兩字同字,君臣意同,其涉異常。其心可嘉,入直騎堂,特賜鹿皮一令。
傳于趙載得曰,坐直承旨·儒臣,持問答入侍。
以備忘記,傳于李溎曰,近日稅船狀聞陸續,而風勢若此,此心何弛?嗚呼,八旬暮年,夙宵予心,追慕爲民而已。俗稱高麗三日,沿路護船,另加申飭,而其若慢忽,當該地方官,十年禁錮,逗遛逢風,仍此稱頉,監色船人,當施軍律,莫云船人亦民也。噫,農人辛苦粒米,偸竊若此,何異强竊?施軍律例,農民此亦王政,令備局,一體卽爲嚴飭。
李溎,以吏曹言啓曰,今此先蠶祭執禮·大祝,皆以侍從塡差,而時無職名,令該曹,付軍職,何如?傳曰,允。
以備忘記,傳于趙載得曰,勸農桑傳諭,本勤者惟務農,丁亥以後有效,今踰六年,其果勤乎?農吾民食,桑吾民衣,以今日享先蠶儀觀也。與享先農同,孟子亦云五畝宅,植以桑,七十者,可以衣帛,於農於桑,着意勸課事,下諭于八道道臣·兩都留守。
李溎,以宗親府郞廳,以有司堂上意啓曰,今月初一日朔問安時,諸宗來會問安廳,單子書入後,方待祗受之際,安川君臣烓與鶴城君臣楡,酬酢之間,忽有誣辱侵逼之言,故鶴城君,不敢坐待祗受,仍爲徑出。此雖與無端有異,不可無責,鶴城君,依例推考警責,而宗簿提調海運君臣槤,以莫重禁庭公坐之中,安川君言辭悖妄,至於鶴城君徑出之擧,不可無糾警之意,欲笞治家僮,則安川君,勃然移怒於門長宗正,語多駭悖,擧措非常,遠近聽聞,莫不驚怖。此實前所未有之事,此不可尋常處之,而本府請推之外,無他可施之罰,何以爲之?敢啓。
傳于李溎曰,所非在彼,其何問備,鶴城君勿推,安川君·海運君章,已處分矣。
李溎,以濬川司言啓曰,本司都廳沈釋之遷轉,代以御營千摠柳鎭恒差下,使之察任,何如?傳曰,允。
徐有大,以兵曹言啓曰,今三月初三日,文兼張瑞翰,自興化西挾門入來,鳴申聞鼓,依定式,下該曹推問,而係是朝官,令有司稟處,何如?傳曰,允。
又以禁衛營·一二所巡廳·左右捕盜廳言啓曰,去夜犯夜人無所捉,敢啓。傳曰,知道。
海運君槤疏曰,伏以,睿誠格天,宴禮涓吉,萬年之壽觴將擧,八方之懽忭惟均,仍伏念臣竊有所慙恧難安者,玆不得不冒昧而略陳焉。日昨朔朝起居之班,諸宗,咸造於禁庭,而安川君臣烓,忽有語侵於鶴城君臣楡,凌踏備至,竟有楡徑出之擧,此兩人年齒懸絶,行列有序,而怪擧極其悖戾,揆以事面,不可仍治,故將欲笞治烓之家僮,略示規警,則烓不思自反,乃復移怒於臣,駭悖之說,蹈籍之狀,傍觀代怖,隷㒗失色,此實前所未有之事也。噫,如臣之無似,忝居宗籍之首班,未能仰體我聖上敦親之德意,使宗英和睦之風,漸未如前,乃於肅敬之地,有此駭怪之擧。宗正之任,所以糾檢諸宗,而臣之平素言行,不能見孚於宗中,不善董飭,自受困侮,究厥所由,莫非臣咎。若論其責,宜先臣身,在臣反省之道,固當自訟之不暇,而第念伊日光景,旣在於公坐齊會之中,有異私室間酬酢,則此固爲泯默不得者,而臣之不可抗顔忍辱厠跡周行,則於是決矣。顧臣難冒之義,實無束帶之望,昨日候班,亦不得趨參於諸宗之後,臣罪至此,尤無所逃,玆敢仰控短章,略暴微諒。伏乞聖慈,亟降威命,先治臣持身不嚴之罪,仍削臣兼帶諸任,以警諸宗,以安私義,不勝幸甚,臣無任屛營祈懇之至,謹昧死以聞。答曰,省疏具悉。聞卿章,萬萬可駭,安川君,亟施不敍之典,卿何若此?卿勿辭焉。
癸巳三月初三日辰時,上御崇政殿東月臺。親臨肄儀入侍時,行都承旨李溎,左承旨李性遂,右承旨徐有大,左副承旨金載順,右副承旨趙載得,同副承旨李澤遂,記事官尹在醇,假注書南鶴聞,編修官承正述,記事官林濟遠,以次侍立訖。上具翼善冠·袞龍袍,乘輿出資政門,御月臺,命召入典樂守僕,分付拜禮節次後,上西向俯伏。上曰,堂上執禮,誰也?金載順曰,軍資正宋霮也。上曰,讀笏記之聲甚低,駭然矣,以上番儒臣申大升,爲堂上執禮事。榻前下敎命召入執事典樂,下敎曰,樂聲低微,申飭,可也。金載順啓曰,先蠶祭,俄已傳香,而亞獻官趙明鼎,以預差,陞實付標,方詣闕外,有實不得入來云,而以致獻官之不備,事體亦涉未安,推考警責,何如?上曰,依爲之,以吏判代差。出擧條命書傳敎曰,先蠶壇亞獻官,以吏判塡入,禮房承旨,馳詣先蠶壇,摘奸以來事。出榻敎李溎曰,日氣陰冷,風色不佳,而露伏已久,下情不勝悶迫矣。初獻禮旣已習儀,早早還內,是臣之望也。上無發落,習儀罷後,上親到排設處看審後,命奉俎官進前,至李鳳模,上曰,汝父,誰也?對曰,李瀞也。上曰,汝年,幾何?對曰,五十一歲矣。上曰,汝父年,幾何?對曰,七十三歲矣。上曰,李瀞,賢矣。命笙簫差備上階,各奏一章,上曰,其聲甚勝於前矣。笙簫差備施賞事。榻前下敎上乘輿遂還內,諸臣以次退出。
癸巳三月初三日午時,上御集慶堂。藥房入診,奉審承旨,海西儒生同爲入侍時,都提調金尙喆,副提調李溎,記事官尹在醇,編修官承正述,記事官林濟遠,醫官方泰輿·鄭允協·慶絢·金孝儉·李翊臣·許,左副承旨金載順,文化幼學金成兌,以次進伏訖。尙喆曰,日氣甚惡,勞動旣多,聖體,若何?上曰,一時勞動,何關之有?命載順先奏,載順曰,臣馳詣先蠶壇奉審,則壇上精潔,祭物精潔矣。上命讀祭物單及諸執事擧案單後,上曰,先蠶壇,在何處?載順曰,惠化門外矣。載順先退,上曰,金成兌進前。成兌進伏,上曰,食與寢,何如?成兌曰,食則五合而寢則一時矣。上曰,監試會試尙餘多日,便休善觀焉。成兌退,尙喆奉進湯劑,上進御曰,卿等待下敎入來也。尙喆請診候,上曰,置之。尙喆等先退,上命讀海運君槤疏,賜批答。疏辭與批答,見草記軸又命讀宗親府草記,又命讀奉朝賀金致仁書啓及諸公事,又命讀濟州牧使放未放狀啓。命書傳敎曰,今聞濟州牧使梁世絢放未放狀聞,其稟中洪暠,雖莫知輕重,其不重可知,特放,丁潤愼,此何等事,而何敢置諸稟中?具普萬,因其子申聞,業已下敎。大抵此等階限不嚴,故有此擧,已涉駭然,則爲牧使,以鼎衍爲此者,焉敢請放?萬萬放恣,牧使梁世絢,特施刊版之典,使海東人,咸知其嚴。噫,持此狀聞而來,其所漂風,可見乾道昭昭矣。出傳敎諸臣以次退出。
癸巳三月初三日酉時,上御集慶堂。藥房入診入侍時,都提調金尙喆,副提調李溎,記事官尹在醇,編修官承正述,記事官林濟遠,醫官方泰輿·鄭允協等,以次進伏訖。尙喆曰,其間聖體,若何?上曰,一樣矣。尙喆奉進湯劑,上進御曰,卿等退去。尙喆曰,今日考見內局日記,從前三貼進御之時多矣,伏望加進一貼焉。上曰,昨日旣飮三貼矣,斯速退休。溎曰,非强聒之事,而三貼進御後退出,則如有得焉矣。上曰,勿爲怪言。諸臣以次退出。
癸巳三月初三日酉時,上御集慶堂。坐直承旨·儒臣同爲入侍時,右副承旨趙載得,校理申大升,副修撰金漢老,假注書南鶴聞,編修官承正述,記事官林濟遠,以次進伏。大升持問答進伏,上命讀一篇訖。漢老又讀一篇,命承史輪讀訖,儒臣先退。上命取來甲午正月·九月日記,賤臣承命取來。上命讀有政處及進宴頒賞處,賤臣讀十餘板訖。命書傳敎曰,曾已諭,其所闊狹,惟在其君。噫,於鼎衍之逆,比諸戊申,尤有倍焉,其匿名書,尙今思焉,心膽俱隕,此予所以有甚於戊申十魁者也。朝鮮臣子,其宜食肉寢皮,豈忍使其子,娶其息乎?若有其息,將爲逆衍外孫,是可忍也,孰不可忍也?梁世絢·丁潤愼,比諸此不過一無狀者,而其稟猶可駭也,況具普萬乎?噫,義理漸晦,惟私其人,放恣若此,更以思之,不覺寒心,此則猶付執法,若此不已,雖獜亮之族,亦將若此,若此然後國爲國君爲君乎?爲世道亦不可不諭矣。又命書傳敎曰,此下敎者,非爲具普萬也,爲梁世絢。具普萬已嚴處,今無可論,而梁世絢之置稟,放恣特甚,而飭輕故恃執法之臣,有此下敎,不可不悉諭矣。載得,讀湖西增初榜目及各道稅船裝載狀啓。命書傳敎曰,今年漕稅船裝載,比諸昨年,晩乎不晩乎?今度支·惠廳詳考,次對時以奏。命書傳敎曰,再明日揀擇相値,次對進定,定於明日。諸臣以次退出。
上在慶熙宮。停常參·經筵。
藥房都提調金尙喆,提調李潭,副提調李溎啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。噫,甲戌以後至今年,冥然加年,已二十年,予懷千萬,而明年則甲午,怳然若今,昨日聞甲午日記,夜夢甲午,心一倍心一倍。
中宮殿·惠嬪宮,藥房口傳問安。答曰,知道。
以備忘記,傳于李溎曰,嗚呼,內局宣醞詩,儒川,稱靑囊術軍,冬復入直,至於庚子,其時亦有導水凡,補瀉雖異,今日何心建功?聞日記憶其人,儒川君孫今用,黃處信孫,其誰?都承旨知而入侍以奏。
以備忘記,傳于金載順曰,書傳曰以親九族,九族旣睦,顧今宗班零替,中夜興歎,問安廳此擧,八旬初聞,況思其年,若是凌辱,此豈他?由予涼德,聞此後曷勝歉然?
傳于金載順曰,承旨持昨日耽羅赦文狀啓入侍。
兵曹口傳政事,以李潤成爲左邊捕盜大將。
傳于徐有大曰,捕盜大將牌招,傳授命召·大將牌·傳令牌。
李溎啓曰,假注書南鶴聞,身病猝重,勢難察任,今姑改差,何如?傳曰,允。
徐有大啓曰,大臣·備局堂上,依下敎來待矣。傳曰,引見。
假注書南鶴聞改差,代以申應淵爲假注書。
傳于李性遂曰,排設房,今番爲經費,一幕次而排設三處,宜顧助直下事,分付戶曹。
金載順,以禮曹言啓曰,恩全君夫人揀擇處女,初五日詣闕事,命下矣。處女詣闕吉時,令日官推擇,則同日辰時爲吉云。以此時擧行,而出入門路,以何門擧行乎?敢稟。傳曰,以興元入。
徐有大,以兵曹言啓曰,禁軍別將趙,猝發喉痺之症,旬日之內,無路起動,呈狀乞遞,實病旣如是,則領軍重任,不宜久曠,今姑改差,何如?傳曰,允。
徐有大,以義禁府言啓曰,因刑曹啓辭,鳴申聞鼓罪人張瑞翰,移本府處之事,允下矣。張瑞翰,今方待令於本府,卽爲拿囚之意,敢啓。傳曰,知道。
又以刑曹言啓曰,因兵曹啓辭,文兼張瑞翰,鳴申聞鼓,令攸司稟處事,命下矣。文兼張瑞翰,係是朝官,移禁府處之,何如?傳曰,允。
又以刑曹言啓曰,因濟州牧使梁世絢放未放啓本稟中,洪暠之子起震,丁丑年定配於旌義縣,今正月,因其子伯興,鳴鼓原情,已蒙特放之意,敢啓。傳曰,知道。
又以御營廳·一二所巡廳·左右捕盜廳言啓曰,去夜犯夜人無所捉,敢啓。傳曰,知道。
癸巳三月初四日辰時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿·鄭允協·慶絢·金孝儉·金世彦·柳源,以次進伏訖。尙喆曰,夜間聖體,若何?上曰,一樣矣。尙喆曰,寢睡·水刺之節,何如?上曰,一樣,而食則果厭矣。尙喆奉進湯劑,上進御。尙喆請診候,上曰,置之。內局,待下敎,更入來也。諸臣以次退出。
癸巳三月初四日辰時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,行戶曹判書蔡濟恭,行司直具善復,禮曹判書李景祜,行司直李章吾,工曹判書趙重晦,兵曹判書具允鈺,行司直尹泰淵,吏曹參判李重祜,戶曹參判徐命善,大司憲任希敎,大司諫李興宗,執義成胤儉,司諫李秀逸,掌令鄭彦暹·李長老,持平金翊休·鄭澤孚,正言洪樂恒,校理申大升,右承旨徐有大,假注書南鶴聞,事變假注書韓弘世,編修官承正述,記事官林濟遠,以次進伏訖。相福進前問候,上曰,一樣矣。相福曰,頃日臣聞都提之言,則敬奉閣拜跪之節,勝昔云,臣等不勝欣忭矣。上曰,果然矣。進湯劑,上曰,明日揀擇無父之兒殘忍矣。明日干支,又服湯劑,是豈孝乎?人孰無永感之痛,而予則異矣。相福曰,日進湯劑,聖體康寧,是謂大孝矣。尙喆曰,張仲明,臣出外問之,則果是漢時人矣。上曰,卿等必欲以張仲明,畫於猉獜閣矣。相福曰,豈不然乎?上曰,尹淳·許稠,亦爲首功矣,建功之效,專由於干桂矣。尙喆曰,其功果大矣。李溎曰,昨下內局下敎,有方處信子孫知入之命,而方處信本無之,黃處信有之云矣。上曰,中官誤傳矣。黃·方字莫辨無形矣。黃處信有子孫乎?尙喆曰,其子卽璿也。命書傳敎曰,儒川君孫,卽長溪君子,意以謂方帶職名今用云,非儒川直孫云,而其聞李廷衡方在前銜云,令該曹,特爲奉事調用。且問黃處信子卽璿云,噫此人,豈特處信子?戊申嶺南樹功,尙今思焉,而其子源以蔭官已作故云,其子,令該曹,特爲待窠,懸註調用。上曰,李光溥庭中奏語,卿等聞之乎?尙喆曰,臣果聞之矣。相福曰,臣亦聞知,而尤仰殿下之康寧矣。上曰,李光溥之子,誰也?尙喆曰,東遇矣。上曰,爲具庠者,誰也?尙喆曰,東顯爲之而東遇之六寸矣。上曰,儒川好人矣。綾昌諸宗,皆予尊行,故予每加禮待,今日安川,凌辱門長,予之眷黨亡矣。尙喆曰,海運君常曰,今春雖行宴禮,稍待秋成,必當有更請之事云矣。上曰,怪矣怪矣。其人事如此,見辱於安川,宜矣。上曰,密陽之孫,爲申光緝所誤矣,有子乎?元仁孫曰,有之矣,上曰。徐有寧加資在何歲,而與都承旨同時乎?相福曰,有寧似後矣。李溎曰,臣之加資時,有寧,以禮房,同時陞資矣。上曰,然矣。相福曰,如此事,臣等不能記有,而聖聰無減,尤不勝欽仰矣。上命戶判進前,下詢稅船比昨年早晩,何如?濟恭曰,比昨年頗早矣。諸大臣及禮堂,以養老宴加饌事,縷縷仰達,上不許。上曰,一聲鼓吹三人生,今日仁川下諭異常矣。相福曰,莫非造化矣。霜雪雨露,各以其時,臣等只自欽仰聖德而已。尙喆曰,臣聞兵判之言,具庠漂風,幾死僅生云矣。上命兵判進前,詳奏其事,可也。允鈺曰,幾至日本,幸得回泊云矣。上曰,其父之福也。相福啓曰,慶尙右兵使李漢豐情理可念,方草記請遞,而其兄廣州府尹李漢昌,宜無異同,遞差,何如?上曰,依爲之,今番則依前以又代差,可也。出擧條相福曰,廣尹金頤柱好矣。仁孫曰,臣在湖南時,見其治績恢恢矣。上曰,好矣。錦城之子,亦爲廣尹矣。今予之孫又爲之,於予亦爲太康矣。今番監試初試,予之曾孫二人爲之,予亦太康矣。相福啓曰,臣於日昨,以陳田勸耕事,有所陳達,而聞外邑消息,則一番起耕之後,雖更陳廢,仍以徵稅,故初不下手云。可耕之田,因此久陳,誠爲可惜,分付諸道監司,行會列邑,凡陳廢之田,一一査檢修成冊,置之營邑,亦報戶曹。每年耕則徵稅,陳則減稅,如續田之爲,則雖是元田與續田無異,而田野有漸闢之效矣。年前朝家,有査陳之令,以臣所知,京畿,已命隨起收稅矣。未知各道營邑,果然着實擧行,而更加申飭,何如?上曰,此所謂實政,依此申飭。出擧條又啓曰,御營大將張志恒,一時之,似已差減,而尙不行公,至於捕廳事全不擧行云,宜有申飭矣。上曰,捕將許遞,可矣。出擧條捕盜大將張志恒許遞事。榻前下敎廣州府尹李漢昌遞差事。榻前下敎張瑞翰,令該府,卽捧原情事。出榻敎具善復啓曰,濟州牧使梁世絢放未放狀啓,萬萬駭然,啓本勿施,而各道放未放,不善擧行,則臣府曾有詳察請罪之規矣。梁世絢,拿問嚴處,何如?上曰,依爲之。出擧條上曰,具善復,勝於前矣。尙喆曰,可用之人也。相福曰,擔當國事之人也。仁孫曰,有守而忠厚矣。大司憲任希敎,大司諫李興宗,執義成胤儉,司諫李秀逸,掌令鄭彦暹·李長老,持平金翊休·鄭澤孚,正言洪樂恒啓曰,請慶興府定配庶民罪人趙榮順,按律處斷。上曰,勿煩。又啓曰,請黑山島庶民罪人金稙,依前處分,亟正邦刑。上曰,勿煩。大司憲任希敎,執義成胤儉,掌令鄭彦暹·李長老,持平金翊休·鄭澤孚啓曰,請黑山島爲奴罪人五得,依律處斷。上曰,勿煩。又啓曰,請還寢張翼標島配之命,依律處斷。上曰,勿煩。大司諫李興宗,司諫李秀逸,正言洪樂恒啓曰,請大靜爲奴罪人仲義,依律處斷。上曰,勿煩。又啓曰,請黑山島爲奴罪人五得,依律處斷。上曰,勿煩。已上措辭見上,出擧條大司憲任希敎,執義成胤儉,掌令鄭彦暹·李長老,持平金翊休·鄭澤孚啓曰,近來隄防不嚴,邦憲不行,識者之寒心,固已久矣。具普萬之縱其子通逆種,論其負犯,在法難赦,其時島配,亦出寬典,輿情怫鬱,久而未已。惟彼梁世絢,抑獨何心,不有國法,肆然置之於稟秩之中,其心所在,萬萬駭憤,請梁世絢,絶島安置。上曰,於今可知耳目,判金吾已請拿問故許之,此非可問之事,依此啓。出擧條大司諫李興宗,司諫李秀逸,正言洪樂恒啓曰,具普萬之負犯,豈可容議於赦典,而梁世絢之肆然置之於稟秩者,其心所在,不可不究問得情,請梁世絢,亟令王府,設鞫嚴問。上曰,旣允判金吾所奏,而都憲旣請島置,故依啓,而靜而思之,其心不可不問,而事已磨勘,故不謂,所請得體,依啓。出擧條又啓曰,具普萬之罪,可勝誅哉。當初縱其子而通逆種,揆以國法,固當窮覈,而伊時島配,失之太寬,其在嚴隄防之道,不可以年久而置而不究,請具普萬,亟令王府,設鞫嚴問。上曰,今者梁世絢生意,專由於普萬之指囑,處分中一私字,意蓋在矣。下敎關係莫重,依啓,一島,豈可二擧行?究其心則一也,不可分而二之,梁世絢,一體設鞫嚴問,以一都事擧行。出擧條又啓曰,問安廳事體何等嚴重,而安川君烓,不顧行列與年齒,初則語侵鶴城君楡,末乃移怒於海運君槤,凌踏蹈籍,無所顧忌,作此悖擧於肅敬之地,其在朝體,極爲駭然,不可以罷職而止,請安川君烓,亟施削版之典。上曰,依啓。出擧條又啓曰,臣於梁世絢事,論啓之際,設鞫之設字,誤以拿字仰達,莫非臣疏率之致,何敢晏然仍冒於臺次乎?請命遞斥臣職,上曰,旣已擧職,勘律差等,亦有意見,其何過嫌?勿辭亦勿退待。出擧條大司憲任希敎,執義成胤儉,掌令鄭彦暹·李長老,持平金翊休·鄭澤孚啓曰,臣等空疎譾劣,本不合於淸朝耳目之任,而適値合辭方張之時,逐日詣臺,只傳故紙,未嘗出一言論一事,居常愧恧,靡所容措,迺者以梁世絢事,有所請而蒙允矣。及聞諫臣之啓,臣等擬律不審之失著矣,其何敢一刻晏然仍冒於臺次乎?請命遞斥臣等之職。上曰,旣得臺體,互相參差,勢固然矣。撕捱太過,勿辭亦勿退待。出擧條命書傳敎曰,莫重藩任佐幕,豈可一刻無也,而今聞道臣狀聞,都事申在善,稱恙留城中云,此漢陽都事乎?其涉駭然,事當令該府處之,而今番參酌,而噫,予雖衰,豈可臥勸赴任?申在善,特施刊版之典,以樹國綱。元仁孫曰,申在善之病,甚可悶矣。上曰,予漠未聞之矣,其病,果如何?對曰,今雖少間,而本來淸弱之人,纔經重病,形色疲敗,極爲可悶矣。命書傳敎曰,此等事,世念頓無故莫知,今聞相臣所奏,卽此一事,可見予心,旣知實,刊版下敎特寢,莫重佐幕,豈作養病之所乎?遞差。上曰,老人世界矣。老人皆無病,少年多病,豈不怪乎?諸臣以次退出。
癸巳三月初四日申時,上御集慶堂。坐直承旨入侍時,右承旨徐有大,假注書南鶴聞,編修官承正述,記事官林濟遠,以次進伏訖。上命有大,讀平安淸北增廣大科初試榜。上曰,承正孝,兼春秋之族乎?正述對曰,小臣之近族矣。命讀張瑞翰供辭,至八十一之一字屬於下文句,上大笑命書回啓。上曰,張瑞翰,賢矣賢矣。上命取來丁酉溫幸日記,賤臣鶴聞,承命取來,命有大讀之。命書傳敎曰,今因追慕,命讀丁酉三月日記,於下敎大臣與先正則不書名,而以章奏言之,皆稱宋臣朱某,莫重筵奏,焉敢不書其名?於此於彼,不無意思,而然其涉可駭,而年近六十年,此亦追後校正者,雖不飭,此後此弊嚴飭,可也。上曰,不書先正名,此亦黨習也。莫重日記,焉敢不書乎?極非矣非矣。上命注書出去,宣傳官入直知入,可也。賤臣承命回奏曰,李昌和·金益大·金魯行·李緯也。命書傳敎曰,李益魯今雖爲宣傳官,其本近侍,昔外方軍官其禁,況此乎?其涉駭然,今日入直右位宣傳官,給馬追到李益魯所住處,替受益魯,替受與否,言于政院以奏。命書傳敎曰,濟州放未放狀聞中,大靜二人旌義一人外皆無,其涉異常,其中張益臣,已物故而然乎?此島只三人,其涉可怪。令該曹,考徒流案以啓。諸臣以次退出。
癸巳三月初四日酉時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿·鄭允協·慶絢·金孝儉等,以次進伏訖。尙喆奉進湯劑。上曰,二貼何爲而爲三貼也?二貼則予果踐言,加一貼則過矣。故玆向夕而召見內局矣。尙喆曰,自前三貼進御時多矣。上曰,三貼進御,自有其時矣。上曰,今日見丁酉日記,思家禮源流事,何心飮建功乎?尙喆曰,殿下每事追慕,則保嗇聖躬之節,尤宜加意焉。上曰,丙戌以後所進御人蔘,爲百斤乎?今則於予,無異於沙蔘矣。尙喆曰,大德必得其壽,而建功助之,有若明良應時也。上曰,批答欲諭而未果矣,頭部甚痒,似成瘡矣。尙喆曰,頭部痒症,乃果血氣也。上進御湯劑。尙喆曰,伏望更進一貼焉。上曰,今日則二貼盡飮,卿其退休,過猶不及矣。溎曰,濟州箋文,未到本院,而此是梁世絢之所封進,勿施,何如?上曰,箋文體重,入啓,可也。諸臣以次退出。
上在慶熙宮。停常參·經筵。
自辰時至申時,日暈。
藥房都提調金尙喆,提調李潭,副提調李溎啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今日甲午,憶甲午年,心千萬懷億百,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于金載順曰,內局入侍。
又傳于金載順曰,坐直承旨同爲入侍。
備忘記,傳于李溎曰,灣府御史前月聞晦間來云,尙今寥寥,自政院,卽問于灣府。
備忘記,傳于金載順曰,噫,今予一心,惟在朝宗,嗚呼,王孫,只有此二人,爲今日臣子,焉敢若此?今日定婚人分揀,其餘,其令該府,皆揭禁婚牌。
傳于徐有大曰,萬古雖多駭然者,豈有揀擇至今不待令之事乎?漢城府書吏,該部書員,自政院懸之,各其家奴子撻楚,三部官員,令該府處之。
又傳于徐有大曰,家長懈怠,處事若此,以正風俗之道,家長,竝令該府處之。
又傳于徐有大曰,却建功次對進定之意,不知乎?三部官員駭然,令該府,決杖一百,京兆書吏,該部書員,自政院撻楚。
又傳于徐有大曰,興元門守門將似阻門,令騎曹,決棍十度。
備忘記,傳于金載順曰,噫,頃年安國洞猶然,況此乎?其心若見,呈單子,焉敢若此?況有其祖乎?若是慢蹇,當該門長當臨門,以此嚴飭。
備忘記,傳于金載順曰,豈曰命攝?其若親享,令吏郞,諸執事致潔詳察,入侍以奏。其若浮忽,當該郞,當施永刊,典郞廳牌招,聽傳敎。
備忘記,傳于金載順曰,趙峸女,定婚於恩全君,令儀曹知悉,餘皆許婚,俄者門長下敎,令安徐。
備忘記,傳于金載順曰,噫,今日此擧,惟思垂恩,於今以後吾事畢矣。其禮今日擇日,凡節務從省略,第宅修理臨時爲,而仍爲就第成禮,頃者比壬辰減省乎?近者前例,該房持奏,禁油蜜果。
傳于徐有大曰,俄者下敎,一竝安徐。
大司憲任希敎,大司諫李興宗,執義成胤儉,司諫李秀逸,掌令鄭彦暹·李長老,持平金翊休,正言洪樂恒啓曰,今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科,雖以我聖上好生之德,特貸一律,渠旣遲晩,則不可以遠配而止,請慶興府定配庶民罪人趙榮順,按律處斷。答府院曰,勿煩。
又啓曰,罪人金稙之罪,可勝誅哉。敢以絶悖無論之說,肆然發口,究其罪犯,宜施極律,合辭之請,可洩神人之憤,而旣賜允從,旋卽還寢,此雖出於我聖上好生之德,邦憲至嚴,決不可一刻置之於覆載之間。請黑山島庶民罪人金稙,依前處分,亟正邦刑。答府院曰,勿煩。
大司憲任希敎,執義成胤儉,掌令鄭彦暹·李長老,持平金翊休啓曰,罪人五得所犯,實是前古所無之變,偸取情節,萬萬凶獰,酌處之命,雖出於我聖上好生之德意,論以國法,不可容貸,請黑山島爲奴罪人五得,依律處斷。假稱御史之罪,何等重大,而張翼標酌處之命,遽下於取招承款之餘,此雖出於我聖上好生之德,而後弊所關,有難容貸,請還寢張翼標島配之命,依律處斷。答府院曰,勿煩。
大司諫李興宗,司諫李秀逸,正言洪樂恒啓曰,仲義之罪,可勝誅哉。倉卒拾得,雖異故犯,關係莫重,宜卽現納,而懸賞之後,始爲自首,棍問之時,乃吐情實,論其罪犯,不可酌處而止,請大靜縣爲奴罪人仲義,依律處斷。罪人五得,其所負犯,關係至重,揆以王章,自有當律,酌處之命,雖出好生之聖德,而三尺至嚴,不可容貸。請黑山島爲奴罪人五得,依律處斷。答府院曰,勿煩。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,傳于李性遂曰,丁亥年後今已六年,親耕時耆民,當賜米,親蠶時蠶婦,當賜帛,今存者,其令待令,戶曹·惠廳,亦爲待令。
傳于金載順曰,戶房承旨,率耆民·蠶婦,來待于通陽門,米帛亦爲待令。
傳于金載順曰,平安道御史入來云,三公同爲入侍事,遣史官傳諭。
傳于李溎曰,御史留待。
傳于李澤遂曰,三公·御史竝詣閤。
傳于金載順曰,明日香祝,自月臺,奉于龍亭。
金載順,以禮曹言啓曰,恩全君夫人,已爲揀擇,婚禮吉日,今日官推擇,則納弊,今六月二十日辰時,奠雁,同月二十四日午時爲吉云,以此日時擧行乎?敢稟。傳曰,知道。
徐有大,以兵曹言啓曰,五衛將金偉材呈狀內,身病猝重,勢難供職云。病勢旣如是,則宿衛輪番之任,不宜久曠,今姑改差,何如?傳曰,允。
又以兵曹言啓曰,依傳敎,興元門守門將康堯愼,決棍十度之意,敢啓。傳曰,知道。
趙載得,以刑曹言啓曰,張益臣,已物故而然乎?此島只三人,其涉可怪,令該曹,考徒流案以啓事,命下矣。取考徒流案,則濟州牧三邑,元無張益臣定配之事,而大靜縣定配罪人張益成,昨年二月,因病物故。本曹所管定配罪人濟州牧奴二萬,大靜縣丁潤愼,旌義縣洪起震,合爲三名,而洪起震,今正月,已蒙特放,奴二萬,甲申年,因傳敎,勿揀赦典,其餘爲奴定配罪人八名,則自前不入於放未放啓本中之意,敢啓。傳曰,知道。
徐有大,以訓鍊都監·一二所巡廳·左右邊捕廳言啓曰,去夜無犯夜人被捉之意,敢啓。傳曰,知道。
前同知閔洙集上疏曰,伏以,天祐宗祊,寶算彌隆,縟儀載成,賀禮克擧,八域含生,孰不蹈忭歡欣,而一視之澤,遍及於方內,至使如臣譾劣者,亦被寵命,金圈樞銜,使蕃於一朔之內,榮已極矣,恩至渥矣。夫人臣愛君之誠,根於秉彝之天,孰不無獻芹之思傾葵之悃,而至於臣身,前後恩榮,最爲曠絶,有若日月之偏照而雨露之私燾者然,頂踵毛髮,無非造化中陶甄,臣雖縻身粉骨,何足以報聖恩之萬一哉?顧念臣才識魯下,文學空疎,早業功令,屢躓公車,分甘丘壑,望絶進取,迺於癸未春,臣以年七十,始登耆老科,蒙被恩數,連叨拔擢,陞六之命纔下,而僉樞之旨繼降,周年之內,備宿衛之任而忝隷院之長,自古人臣之際遇何限,而豈有如臣之一蹴而躋下大夫之列者哉?況臣於癸未冬,以五衛將入侍時,恩諭至及於臣父故掌令臣致龍,玉音丁寧,殆使先臣,感泣於冥冥之中。臣於是時,感惶無地,衷情信激,誓於此生,欲效涓埃之報,而屛居窮谷,殫誠無路,抱玆耿耿,日月久矣。迹賤言疎,趑趄未敢而然,而臣終無一言以答我殿下格外之恩,則不獨臣辜負聖恩,先臣若有知,其以臣爲何如耶?目今悠悠萬事,莫若保嗇聖躬,而保嗇之方,厥有三焉,喜怒之得中也,起居之有常也,藥餌之無闕也。夫喜怒者,七情之所感,而人心之易動者也。然喜怒之不以時而過於中,則其爲損精神而害攝養多矣。當其可喜而思所以裁節焉,當其可怒而慮所以斟量焉,則精神有康旺之效,而喜怒無失中之過矣。至若起居之節,尤爲調護之方,祈寒盛暑,旣非戒鑾駕之時,雨朝霧夕,易致傷玉體之端矣。臣愚死罪,伏未知殿下起居之節,能無犯於此數者耶?繼自今,體程子無風處置爐火之訓,思古人寒不出雨不出之戒,凡於起居之際,務所以節省而難愼焉。臣聞古語曰節食服藥,差可少病。夫備患於未然而收效於將來,固莫如藥餌之良,而況此建功神劑?用之多年,服之有驗,宜不可一日廢却也明矣。伏願殿下,守日三進御之規,基億萬無疆之休焉。伏惟我殿下臨御悠久,聖智高明,於此三者保嗇之方,非敢曰有所欠缺,而易差者喜怒也,難常者起居也。服藥之道久則必懈,伏願深留聖意,益加保嗇,母忽於三者之戒,而允副萬姓之望焉,則區區犬馬之忠,庶得以自效,而將鼓舞於壽域春臺之下矣,豈不休哉,豈不盛哉?草草數語,似出於陳腐之見,而斷斷一心,實由於愛戴之誠,伏願聖明,勿以人微而棄其言焉。臣無任屛營祈懇之至,謹昧死以聞。
癸巳三月初五日巳時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿·鄭允協·慶絢·金孝儉·李翊臣·李敏德·許,以次進伏訖。尙喆曰,夜間聖體,若何?上曰,一樣矣。尙喆曰,寢睡·水刺之節,亦何如?上曰,亦一樣矣。尙喆奉進湯劑,上進御。尙喆請診候,上曰,兩廳首醫診察,泰輿診候後退伏奏曰,脈候左右三部度數調均,滑體一樣矣。允協曰,脾胃脈候差勝後一樣矣。上曰,勸予飮建功者,誰也?尙喆曰,伏見朝紙,乃閔洙集也。上曰,注書出去,閔洙集如待令,入侍,如不待令則置之。賤臣在醇復命奏曰,無待令之事矣。上命讀閔洙集疏,賜批答。批答見草記軸上曰,建功,今爲神劑矣。諸臣以次退出。
癸巳三月初五日巳時,上御集慶堂。坐直承旨入侍時,同副承旨李澤遂,假注書申應淵,編修官承正述,記事官林濟遠,以次進伏訖。上命摘奸吏郞進前,上曰,是誰耶?對曰,吏曹佐郞慶再觀也。上曰,曾經侍從乎?澤遂曰,曾經侍從後例爲吏郞矣。吏郞先退,上命注書,持戊申正月日記入來,命讀初五日朝參時日記。命書傳敎曰,旣已定婚,趙峸,令該曹復職。答同知閔洙集疏曰,省疏具悉。三條勉陳,可見愛君,而惜乎二條則其勉雖嘉,一條,目今皆稱靈丹,予不信然,汝何稱一神字乎?苦予特甚,錫名建功,其猶悔也,況今加一神字乎?噫,彼神字,非聖,孰敢當也,而蔘與薑桂其雖有功,亦何敢當此稱,無乃年今八旬,耄荒而然乎?噫,予雖衰,猶不至於此,于今嘉二條而慨一條云爾。諸臣以次退出。
癸巳三月初五日未時,上御德游堂。戶房承旨入侍時,左承旨李性遂,假注書申應淵,編修官承正述,記事官林濟遠,惠郞李山重·徐懋修,戶郞金安默·李奭輔,漢城判官金憲行,以次進伏訖。耆人與蠶婦皆入來,上曰,耆人則前列,蠶婦則後列。上問八十者幾人,曰,四人也。上曰,生日,何月?皆曰,九月生也。上曰,此亦異常矣。上命九十者賜米五斗,八十者三斗,七十者二斗。上命蠶婦進前曰,丁亥年親蠶,乃百年後初也,昨旣申飭八道勸桑,故賜汝等各紬一匹矣。上曰,九十者則使人持去米斗,使之出送,可也。諸臣以次退出。
癸巳三月初五日申時,上御集慶堂。三公·御史入侍時,領議政金相福,左議政金尙喆,右議政元仁孫,左副承旨金載順,假注書申應淵,編修官承正述,記事官林濟遠,御史南絳老,以次進伏訖。上曰,御史進前,讀別單。讀至公用樣假托名目之句,上曰,怪底矣。至去思臺之句。上曰,臺高乎?絳老曰,橫置碑石而刻文矣。至前後三府尹之外,無他欠縮之句。上顧三相曰,怪異矣。相福曰,二人雖數遞,國用如是多犯,未知其將何以爲之而如此也。仁孫曰,邊上事可謂茫然矣,拿問然後可以受口供依律矣。上曰,三府尹皆虛錄乎?尙喆曰,虛錄之罪,似皆難免矣。上曰,枯木水生,從何出而可徵耶?相福曰,新府尹,似當竭力爲之矣。尙喆曰,新府尹盡當,亦豈成說乎?似當考律重勘,以懲後人矣。上命書擧條曰,卿等入侍,爲灣府而然,若何?領議政金相福曰,邊上重地,儲蓄之錢穀,若是蕩殘,極爲寒心。其無去處之物,雖無奈何,而若其府屬輩當納之銀錢,事當一一徵捧,如商人·小通事·官奴·將校等處所授銀錢及由吏處當捧之銀,分付時任府尹,刻期徵捧狀聞。具庠·宋載經·黃最彦所犯,自有當律,令該府,拿問照處,何如?左議政金尙喆曰,邊上庫儲之若是逋欠,萬萬驚駭,前後府尹,不可不依律重繩,以懲後人,而至於銀錢米虛錄中本府各人處當捧者,分付灣尹,使之刻期徵捧。此外各人之所不授虛簿之無出處者,其將責出於何處乎?付之本府,年年隨其用餘,次次充報之外,恐無他道矣。右議政元仁孫曰,灣府與他邊地,尤有別焉,而各庫虛錄,若是夥然,灣府事誠可悶矣。其中各人處當捧者,新府尹可以徵捧,而三人所坐,似當拿問後照律嚴處矣。上曰,依爲之。莫重灣府,若是蕩然,其無臺臣疏奏,可勝寒心。灣府若此,八旬初聞,其中當捧者,令灣府,刻期徵捧,關係府尹者,非徒國體,翟黑子受布千匹,其徵於黑子乎?雖有古例,予則決不爲矣。以此書啓,足以勘律,然處三府尹,豈可直處?前府尹具庠·宋載經·黃最彦,令該府,拿問受口供,登對以奏後,依本律,從輕重勘處。噫,莫云無事世界,運餉二字,其名不輕,申飭灣府,次次充補,而噫,居官若此,三四朔內,有何去思?若問其由,其亦名字中來,諸道善政碑·生祠堂,曾已嚴飭,則名曰臺而爲此,此臥碑也。萬萬可駭,諸道有此者,一竝撤去後狀聞,可也。命書傳敎曰,灣府事已下敎,而黃州事,其雖可駭,此非貪也,不過輕着而然,業已處分,今無可論。御史所囚諸人,令道臣,從輕重勘處。其木已運入兵營者,勿論,未運入者,今何用民,令兵使,不煩民力,善爲區處。在京任事裨將,令該曹刑配,義州所囚二人,畢捧後,令灣尹勘處。命書傳敎曰,今聞畿伯狀聞,噫,愆期者得妻,孤魂安土,庶可爲一政,聞此困憊中心少弛,而年三十者,猶可謂比禮經,年過四十者二人,此雖云禮經過十歲。噫,人生於世,近五十,莫知咸恒之義,豈特謂渠若此,而何時有嗣先之望?聞甚慽然,此後過四十者,洞任報本官,卽爲顧助過婚事,定爲令甲之意,下諭于八道道臣·兩都留守,而下敎後更思,過婚未葬,京則部官,外則守令,自古有申飭,聞此敎,四十外必也視常,此擧特甚而下敎者,何待其飭?申飭諸令,有此等類者,尋訪顧助,俾有實效事,一體下諭,亦令京兆,申飭五部。嗚呼,漢文春詔,豈不云乎?噫,雖當此時,今於衰年,其君雖無樂意,草木群生咸樂之時,嗟,彼此等二人,其處無室家之樂,露處無安土之時,思其人之心,憶其子之懷,不覺涕凝。今者此敎,切勿泛看,着意奉行事,自政院,卽爲下諭。諸臣以次退出。
癸巳三月初五日酉時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿·鄭允協等,以次進伏訖。尙喆曰,午間聖體,若何?上曰,一樣矣。尙喆奉進湯劑,上曰,靈丹今爲神劑矣,仍進御。上命書傳敎曰,聞藝文館西庫所藏記,凡大殿·世子宮,稱嘉禮,大君主子,稱吉禮,而於廳名,大殿·世子宮,稱嘉禮都監,大君·王子宮,稱嘉禮廳,而於都監有儀軌,其廳無儀軌,只留本曹謄錄,甲申二月亦然。自恩彦作儀軌,置於藝文館,此僭禮,藝文館所藏者,旣藏置之,今番勿修儀,只修謄錄事,分付該曹。出傳敎又命書傳敎曰,聞前儀軌亦有減者,依此擧行事,分付該曹。出傳敎又命書傳敎曰,旣許領相所請,明日當只爲祗迎,禮房知悉。出傳敎諸臣以次退出。
上在慶熙宮。停常參·經筵。
藥房都提調金尙喆,提調李潭,副提調李溎啓曰,伏未審夜間,聖體調攝,若何,痰候,何如?寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。曠禮幾年,只爲祗迎,微忱千萬。且憶三明,況若戊戌,而干支亦同,心膽欲隕,豈曰,孝乎?其況此時,欲踐其言,强飮建功,誰云神丹?用其韻,於予悶丹,氣何暇諭?待敎入侍。
中宮殿·惠嬪宮,藥房口傳問安。答曰,知道。
大駕香祗迎後,政院·玉堂·藥房口傳問安。答曰,知道。
備忘記,傳于金載順曰,欲宿典設寺,豈特領相奏?亦量予氣,雖然心猶憧憧,欲衣復臥,何以舒此心?從近當宿德游堂,少伸此忱,祗迎後,當見漢村人,雖幼稚童,皆令來待。
兵曹口傳政事,以田得雨爲慶尙右兵使,黃世中爲慶州營將。
傳于李澤遂曰,童蒙敎官,率童蒙,明日來待。
備忘記,傳于李澤遂曰,風聲若此,心在北苑,令院隷,留拱北門,知禮畢而來待。
備忘記,傳于李澤遂曰,聞風聲,氣益眩,來宿集慶,初欲宿典設,莫遂其意,再欲宿德游,其故若此,豈曰陽世人?只自慨嘆,近者恭飮建功而氣苶特甚,曰以神丹勸進閔洙集,可謂與建功,此世愚者,一日再次奉鎻鈔苦予,扁鵲其愚亦同矣。
徐有大,以禁衛營·一二所巡廳·左右邊捕廳言啓曰,去夜無犯夜人所捉之意,敢啓。傳曰,知道。
癸巳三月初六日辰時,上御延和門。香祗迎入侍時,行都承旨李溎,左承旨李性遂,右承旨徐有大,左副承旨金載順,右副承旨趙載得,同副承旨李澤遂,注書尹在醇,假注書申應淵,編修官承正述,記事官林濟遠,以次侍立。上具翼善冠·袞龍袍,乘步輿出通陽門,歷臨憶昔窩,步出延和門外,至龍榻上俯伏,祗迎龍亭後,命禮房奉審,還入通陽門,至德游堂殿座,召見漢人子孫,使之次次進前,各言姓名,禮房承旨,馳詣皇壇奉審以來事。出榻敎藥房提調持湯劑入侍,儒臣持陟岵章入侍事。出榻敎藥房提調持湯劑,更爲入侍。命書傳敎曰,閑良王道弘,軍職差下,其令現身。又命書曰,前兵使田得雨,其父,辛卯年特差軍職,其子皆用,以魯經閫帥,公然作散,今爲守禦亞將。噫,其父新差,卽再昨年也,豈可以一時料表殫沈滯乎?今聞慶尙右兵使應遞云,許遞其代,今日內令銓曹,口傳備擬。其令殿座時謝恩,因此以思,府使李策,崇文堂因其奏,特召見,若是沈滯,當任皆爲,而只欠一防禦使,若有窠,卽爲懸註調用。又命書曰,噫,今見漢人,意蓋深,其中總角人,令該曹,綿布題給,以示予意。又命書曰,哨官黃世中,其曾祖受瀋陽御札,予見于崇文堂,今猶若此,予庸追慕,準朔營將作窠,口傳備擬,其令入侍時謝恩殿庭。又命書曰,曾於景賢堂,其年十二歲時已見,今已二十歲,其亦異常也。噫,姜壽億孫,況今日乎?姜世重,特爲書題承傳,其令吏曹,待窠調用。又命書曰,漢人王允得,年十六云,令該曹,婚需題給。又命書曰,漢人鄭益周子,昨春下敎,其尙若前,軍門執事,豈無作闕而然乎?莫重下敎,其涉駭然,五軍門大將,從重推考,其令卽爲擬差。校理李敬養,副修撰林得浩持陟岵章入侍,上先讀一次,敬養·得浩連讀,奉審承旨金載順入侍,對以壇上無頉。上命讀祭物單子及祭報簿後,諸臣以次退出。
上在慶熙宮。停常參·經筵。
藥房都提調金尙喆,提調李潭,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗚呼,十九日,其猶心隕,昨夜命攝,此心,若何?遙瞻昌德,只自憧憧,氣何暇諭?待敎入侍。晝夜開睫而臥,晝夜皆長,其誠沓沓矣。
中宮殿·惠嬪宮,藥房口傳問安。答曰,知道。
傳于金載順曰,申判府事,內局同爲入侍。
備忘記,傳于李澤遂曰,徹宵惟其闕,睡覺更鼓五,聞禮畢,怳若自朝宗來,此時誠一倍,猶喜者,風止日淸也。
金載順啓曰,童蒙敎官南殷老·李商烈·李益燦·任靖周率訓下童蒙,依下敎來待矣。傳曰,竝入侍。
傳于李澤遂曰,上年旣有戶曹單子,豈可疊蒙乎?今番下敎安徐。
傳于李溎曰,今日童蒙殿講旣諭,而礪域忠直,予知熟矣。故判書尹游,卽祚冬見其人,官至正卿,故參判李日躋,以池圖爲名,其用,幾何?今日皆見曾孫,八旬而然乎?其孫有職名乎?前銜乎?都承旨詳問,入侍時以奏。
傳于金載順曰,內局入侍,儒臣持孝悌祖訓篇,坐直承旨同爲入侍。
備忘記,傳于徐有大曰,明日當以駕轎,由夜晝古介,副駕轎安徐。
傳于金載順曰,明日嚴時刻置之,待下敎,只入正時。
備忘記,傳于金載順曰,今日令讀祖訓已十年,而五勸五戒,自曰是予文,然一篇精神,寔爲宗國,文雖淺,意則深。雖然述此文今十年,誠千千萬萬料表。嗟哉,沖子,悶爾祖心,體爾祖訓,吾宗其庶幾,吾國其庶幾,爾宜勉也勗也。
吏曹口傳政事,義禁府都事尹得徽,引儀李箕材相換。
趙載得,以義禁府言啓曰,明日擧動時,各差備都事,當爲備員,出使都事尹得徽,令該曹,依例口傳相換,以爲分排之地,何如?傳曰,允。
徐有大,以御營廳·一二所巡廳·左右邊捕盜廳言啓曰,去夜犯夜人無所捉,敢啓。傳曰,知道。
癸巳三月初七日辰時,上御集慶堂。藥房入診,判府事·童蒙敎官,率童蒙同爲入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,判中樞府事申晦,童蒙敎官南殷老·任靖周·李商烈·李益燦,醫官方泰輿·鄭允協·慶絢·金孝儉·金世彦·李長周,以次進伏訖。尙喆曰,夜間聖體,若何?上曰,一樣矣。尙喆曰,寢睡·水刺之節,何如?上曰,亦一樣矣。尙喆奉進湯劑,上進御,尙喆請診候,上曰,置之。卿等待下敎,更入侍焉。尙喆曰,申判府事來矣。上曰,卿則拜而歸矣。尙喆·晦·潭先退。上曰,童蒙以次進誦。殷老訓下尹慶進前,上曰,誰也?溎曰,故判書尹游曾孫也。上曰,爾讀書題乎,竝讀書辭乎?慶曰,讀至立敎篇矣。讀至第二章,上命止讀曰,此兒聲音好矣,爲世孫,召見童蒙矣,果如人矣。爾之曾祖,爲薇垣長時,予於甲辰見之,予之今日飮建功者,爾從祖尹淳,勸予薑·桂之由也,賜純通。朴宗益進前講題辭,上曰,善讀矣。爾讀小學,能行小學之道否?宗益曰,讀之者,乃所以行之也。上曰,純通。宋應福進前,上曰,爾知胎敎之義乎?應福曰,人之在母腹中,母以正道,居處飮食行事,故子生而能正,此是胎敎之義。上曰,純通。李在衡進前,上曰,爾知五十而慕之義乎?在衡曰,舜五十卽位,故曰五十,而且有終身慕父母之義矣。上曰,純通。靖周訓下洪叔兼進前,上曰,爾知灑掃之義否?叔兼曰,使塵不及於長者之義也。上曰,純通。金祖大進前,上曰,爾知六德·六行·六藝之有次序乎?祖大不能對。上曰,何爲而讀小學?祖大曰,欲行之也。上曰,通。李商烈訓下李達尹進前,上曰,敎官,誰也?溎曰,故判書李成中姪。上曰,童蒙,誰也?溎曰,安南君之子。上曰,爾知事君事親之義乎?達尹曰,忠孝也。上曰,只讀小學乎,抑有兼讀者乎?達尹曰,兼讀詩傳矣。上曰,爾知轉輾反側之義乎?達尹不能對。上曰,略。朴應夢進前,上曰,爾年八歲,能知八歲讀小學之義乎?應夢曰,小學,小子之學,故八歲讀之矣。上曰,純通。李三曾進前,上曰,此誰也?溎曰,故參判李日躋曾孫矣。上曰,爾知灑掃之義乎?三曾曰,以塵不起也。上曰,爾曾灑掃否?三曾曰,然矣。上曰,灑水之際,水漬于爾父之席,則如之何哉?三曾曰,捲席而置傍,灑而掃之,則水何必漬于席也?上曰,此兒如人,賜純通。益燦訓下閔宜烈進伏,上曰,爾知幼子母誑之義乎?宜烈曰,自幼知母誑之義也。上曰,讀書好乎?宜烈曰,豈能長時好?入心則好矣。上曰,純通。李祿潤進前,上曰,誰也?溎曰,安川君子也。上曰,能知敬兄悌長之義乎?祿潤曰,讀書者,所以行之也,豈不知敬兄悌長之道乎?上曰,歸語爾父也,仍賜純通。李俊景進前。上曰,誰也?益燦曰,礪城君曾孫也。上曰,掃塵則何以灑水耶?俊景曰,灑水然後塵不飛也。上曰,純通。特賜尹慶·李俊景筆與墨。命書傳敎曰,童蒙尹慶,以故判書尹游曾孫純通,童蒙李俊景,以故宗臣庚子守陵官礪城君曾孫純通,故愴其祖,親授筆五枝·墨三笏。其餘童蒙朴宗翼·宋應福·李在衡·洪叔兼·朴應夢·李三曾·閔宜烈·李祿潤皆純通,依此例。自本院施賞,童蒙金祖大通,筆三枝·墨二笏。李達尹略,墨一笏·筆三枝賞給,諸童蒙敎官,其能勉勅訓下,特賜中鹿皮一令。童蒙一人,年至十三歲,其不體飭,先讀詩傳八卷,爲敎官訓下,停詩傳讀小學云,不然。不讀小學,當騖捷徑。噫,彼葩經,雖與務末者有異,不體訓飭自見,其父安南君,從重推考,其令海東有子弟者,知其飭而務本。童蒙李三曾,以故參判李日躋曾孫,於問灑掃,捲席置傍灑水以對,可見實踐,紙二卷加給,以爲聳動諸童蒙。噫,今日卽齋三日之中,而噫,大小科初試旣見,嗟,彼諸童蒙,他日事沖子者,及今不爲,更待何時,兼講小學,意在追慕而然,雖莫知何狀,聞讀聲,其皆如人,爲沖子心慰,而嗚呼,當曰喜而曰慰,今日故然矣。因此見一宗臣一重臣一宰臣曾孫,其亦異也。憶其曾祖,予心何抑歟?出傳敎又命書傳敎曰,噫,故判書尹游以甲辰嗣服冬爲臺臣者,其子得載爲冢宰,今作古人,而今見曾孫,予心愴然。下問,今長孫,只有尹晩東今童蒙云,噫,此人尙今思焉。若此今日此擧,亦非偶然。尹晩東,令該曹,待窠懸註調用,以示予暮年憶兩代故臣之意。出傳敎上曰,李商烈進前。商烈進伏,上曰,豐原薦五人,爾叔參其一,而以未卜相,尙爾爲恨。今見故人之孫,予心一倍,特賜弦弓一張,自政院受去。命書傳敎曰,旣下敎,李成中姪李商烈,特賜弦弓一張。出傳敎敎官童蒙先退。
癸巳三月初七日未時,上御集慶堂。坐直承旨·儒臣同爲入侍時,同副承旨李澤遂,假注書申應淵,編修官承正述,記事官林濟遠,校理李敬養,副修撰林得浩,以次進伏訖。上曰,故判書尹游之孫,誰耶?澤遂曰,尹萬東也。上曰,鄭錫三爲吏判時,以左右佩劍見彈乎?其人精矣。上命翊衛黃仁兼·侍直李商逸進前,上曰,黃仁廉,曾於奉安閣時陞六乎?曰,然矣。上曰,貌類昌城尉乎?李溎曰,似然矣。上曰,李商逸,是誰也?李溎曰,故判書李聖中之子也。上曰,今日予不言喜,而見汝果喜矣。貌與其父何如耶?溎曰,少異而雅精矣。上曰,故重臣則美矣。桂坊先退,上命儒臣上番,讀孝悌篇訖。又命下番,讀御製祖訓。上曰,下番想必眼昏矣,眼同注書讀之,可也。賤臣承命讀訖,諸臣以次退出。
癸巳三月初七日申時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿,以次進伏訖。尙喆曰,晩後聖體,若何?上曰,一樣矣。尙喆曰,敢進湯劑。上曰,依爲之。尙喆奉進湯劑,上進御。尙喆曰,明日湯劑,當爲煎待,而動駕相値,處所何以爲之乎?敢稟。上曰,乘轎時當進御一貼矣。諸臣以次退出。
上在毓祥宮。停常參·經筵。
自辰時至申時,或灑雨或下雨,測雨器水深三分。夜四更五更,灑雨或下雨,測雨器水深一寸一分。
大殿·中宮殿·惠嬪宮,藥房口傳問安。答曰,知道。
大駕·王世孫詣毓祥宮,政院·玉堂口傳問安。答曰,知道。
大殿,藥房口傳問安。答曰,知道。
傳于李溎曰,左相·編次人·都承旨入侍。
傳于李性遂曰,戶房承旨·編次人入侍。
傳于金載順曰,奉審承旨入侍。
傳于徐有大曰,軍職與挾輦軍,自此饋之,都監留營軍,使之饋粥。
徐有大,以訓鍊都監·一二所巡廳·左右邊捕廳言啓曰,去夜無犯夜人被捉之意,敢啓。傳曰,知道。
癸巳三月初八日辰時,上御崇政殿庭。香祗迎罷後,仍詣毓祥宮擧動入侍時,行都承旨李溎,左承旨李性遂,右承旨徐有大,左副承旨金載順,右副承旨趙載得,同副承旨李澤遂,注書尹在醇,假注書申應淵,編修官承正述,記事官林濟遠,以次侍立。上具翼善冠·黑圓領袍,乘輿出資政門,至崇政殿月臺,下輿親傳香,仍步下東月廊前祗迎,仍乘駕轎,出崇政門,詣毓祥宮門外,降轎乘輿入宮門。上命禮房奉審,都提調請進湯劑,上進御一貼,未半而覆之,禮房承旨馳詣昭寧園,奉審以來事。出傳敎藥房提調持湯劑入侍,上入毓祥宮宮門後,諸臣以次退出。
癸巳三月初八日巳時,上御毓祥宮三樂堂。左相·編次人·都承旨同爲入侍時,左議政金尙喆,編次人李潭,都承旨李溎,假注書申應淵,編修官承正述,記事官林濟遠,以次進伏訖。上命取六十御容·八十御容,揭之中堂。上曰,六十畫像,何如八十畫像乎?尙喆曰,豐厚有勝於六十御容,而六十則全尙英彩矣。上曰,與初本判異乎?尙喆曰,今則漸爲豐蒲有帶笑之容,而和氣蕩然矣。尙喆問動駕之餘,聖體,若何?上曰,無可言者,氣若一樣,則豈孝乎?尙喆曰,聖躬康寧,故有今日幸此宮之擧,若進湯劑,則是誠有光聖孝矣。上命潭讀御製懸板抑諛盡禮復何餘感八字,藥房提調,持湯劑更爲入侍。上曰,三嚊而作,今則三飮矣,三飮而覆之。尙喆曰,自上俯伏廟庭,受湯劑而服之,則是乃攸降之意也。上笑曰,是豈攸降之藥乎?左相先退。上命書御製憶昔吟,命編次人讀之訖。諸臣以次退出。
癸巳三月初八日午時,上御毓祥宮三樂堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿,以次進伏訖。尙喆奉進湯劑,上少進後覆之。尙喆曰,殿下何爲而如是也?上曰,今日若飮之,則豈子道乎?尙喆曰,於廟庭進御,則聖孝尤有光矣。上曰,猶勝於全不飮矣。諸臣以次退出。
癸巳三月初八日午時,上御毓祥宮三樂堂。戶房承旨·編次人同爲入侍時,左承旨李性遂,假注書申應淵,編修官承正述,記事官林濟遠,編次人李潭,以次進伏訖。上曰,編次人入來乎?潭曰,入來矣。上曰,北山,好矣。潭曰,漢陽地勢,北山最奇矣。上曰,果精矣。上命書御製予懷千萬三字句十餘句,命潭讀之訖。諸臣以次退出。
癸巳三月初八日酉時,上御毓祥宮三樂堂。奉審承旨入侍時,左副承旨金載順,假注書申應淵,編修官承正述,記事官林濟遠,以次進伏訖。載順曰,園上及丁字閣無頉,祭物精潔,祭官無頉矣。上命讀祭物單子祭報簿後。諸臣以次退出。
上在慶熙宮。停常參·經筵。
自昧爽至酉時,或灑雨或下雨,測雨器水深五分。
大殿·世孫宮,政院·玉堂口傳問安。答曰,知道。
大殿,藥房口傳問安。答曰,知道。
大殿,朝廷·二品以上·六曹堂上·大司憲·大司諫口傳問安。答曰,知道。
大駕·王世孫還宮後,政院·玉堂口傳問安。答曰,知道。
大殿,藥房口傳問安。答曰,知道。
傳于徐有大曰,諸司預備。
又傳于徐有大曰,承旨·侍衛軍兵雨具。
傳于金載順曰,明日次對爲之云,晝講爲之,經筵特進官,以入來人塡入。
藥房口傳啓曰,展拜行禮,孝思克伸,而經宿還宮,勞動旣多,此時湯劑之停進,豈不萬萬悶迫乎?此雖出於追慕之聖心,第念常進之湯劑,固無關於追慕,而若臣等保護之道,終不敢以奉承爲恭,日勢已暮,尤不勝抑鬱,玆敢仰瀆。伏乞亟許持湯劑入侍,千萬伏望,惶恐,敢啓。
傳于李溎曰,內局入侍。
徐有大,以兵曹言啓曰,隨駕禁軍及駕後禁軍·標下軍兵等處,設粥分饋之意,敢啓。傳曰,知道。
又以訓鍊都監言啓曰,依傳敎,隨駕將校·軍兵等處,設粥分饋之意,敢啓。傳曰,知道。
又以禁衛營·御營廳言啓曰,依傳敎,隨駕將校·軍兵等處,設粥以饋之意,敢啓。傳曰,知道。
又以禁衛營·一二所巡廳·左右邊捕廳言啓曰,去夜無犯夜人所捉之意,敢啓。傳曰,知道。
癸巳三月初九日申時,上還宮入侍時,行都承旨李溎,左承旨李性遂,右承旨徐有大,左副承旨金載順,右副承旨趙載得,同副承旨李澤遂,注書尹在醇,假注書申應淵,編修官承正述,記事官林濟遠,以次侍立。上乘駕轎出宮西門還宮,諸臣以次退出。
癸巳三月初九日酉時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿·鄭允協·慶絢·金孝儉·金世彦·許,以次進伏訖。尙喆曰,孝思克伸,雨中還宮,聖體,若何?上曰,氣則一樣矣。尙喆曰,寢睡則伏想未穩,而水刺之節,何如?上曰,還宮後少進御矣。尙喆奉進湯劑,上曰,今日豈進御之日乎?尙喆曰,日慕而尙未仰請者,乃臣等仰體聖意而然。上曰,可感卿等之心,然則十九日·二十六日,又將困予矣。尙喆曰,昨日則無異於不進御矣。上曰,初則卿等尙此留待,故欲爲進御湯劑而召卿等矣,到今思之,豈可飮乎?尙喆曰,殿下宗社之主,而湯劑,又殿下之良劑也,殿下量此而進御焉。上進御,尙喆請診候,上曰,置之。旣飮一貼,提調更煎以來,潭出,上命讀義州府尹使行出來狀啓。尙喆曰,聞先來首譯言,則大淸會典得來云矣。上命書傳敎曰,噫,昨年卿處分,卽今日而已周歲矣。聞樞府單子,令史官傳諭,而聞書啓。豈曰知道?而此亦諒卿心深體之意,於今日已多逢此日。噫,三代爲相,卿與故徐領相兩人,是誠有國以來初聞。噫,使卿若此,誠是料表,非予八旬,豈有此命?自此以後,惟思乎昔,只自慨歎而已。又見大臣置處政事,嗚呼,於今將復見乎卿,此亦予今八旬而然,興惟及此,予心愴然,頃者體諒卿心,循例傳諭,逢此日,予豈終默乎?復遣史官,諭予此意,卿須體予十二朔思卿之心,其卽就道,莫負此意事,遣史官傳諭于金領府事,仍與偕來。出傳敎上曰,徐有臣近來久不見,何處去乎?尙喆曰,頃者金植處分時,以不言儒臣,方在罪罷中矣,而非但徐有臣,其時諸儒臣,亦在同罪中矣。上命書傳敎曰,因徐有臣下問,豈特此人?其時諸儒臣下敎者多云,一倂蕩滌調用事,分付銓曹吏郞,令過十日後勘律者,亦爲分揀特放。出傳敎上曰,洪檍可用之人矣。尙喆曰,精矣。上曰,洪梓之父鳳祚乎?尙喆曰,龜祚也。上曰,注書知參議有窠與否以來。賤臣復命曰,刑曹參議方有窠云矣。上命書傳敎曰,其於頃者,其若洪龍祚者幾人,況曾已處分者,而昨年因慨下敎,卽再處分,而至及其子,豈商書之意乎?因此於緊於歇,其不檢擬,誠過矣。且此人,予常欲用者,豈可若是沈滯乎?洪檍依前檢擬,呼寫之際,問其闕,秋曹參議果有闕,何諉銓曹?特爲除授。出傳敎尙喆曰,洪檍必當感泣矣。上曰,使行來到柵門,則何時渡江乎?尙喆曰,雖明日似當渡江,而其間雨若來,則柵門以後道路泥濘,其所渡江遲速,未可必矣。上曰,使行則自彼國給糧乎?尙喆曰,使臣一行,持盤纏入去,此爲往來所用,而回還時,則自彼國,至鳳城,例有給糧之規,而近來則不給云矣。上曰,彼地歷路,亦有花乎?尙喆曰,無花草之說,儘然矣,而非但花草之無,松木極貴,故家材盡是價木。上曰,瀋陽亦無花乎?尙喆曰,然矣。上曰,宮闕所蓋者,盡是靑瓦乎?尙喆曰,黃瓦矣。上曰,亦有酒肆乎?尙喆曰,處處酒樓矣。上曰,藥房提調,持湯劑更爲入侍。出下敎潭奉湯劑進伏,上進御。尙喆曰,明日湯劑,當依例煎待矣。上曰,依爲之。諸臣以次退出。
上在慶熙宮。停常參·經筵。
夜一更,月暈。
藥房都提調金尙喆,提調李潭,副提調李溎啓曰,展拜行禮,孝思克伸,經宿還宮,勞動旣多,伏未審此時,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。冥然到今八旬,逢昨日,比昨年進一日而回,徹宵憧憧,氣何暇諭?次對同入,世孫氣候一樣矣。
中宮殿·惠嬪宮,藥房口傳問安。答曰,知道。
傳于徐有大曰,竝入侍。
備忘記,傳于李澤遂曰,噫呼,冥然八旬,一何至此,此豈孝乎?其於講筵,辛甲兩年,猶爲異於孔門兩弟子彈琴,旣次對云,故猶爲今已十日,餘日,二十·十九日卄六日亦踰,忠耶孝耶?來吉爲何事,興惟及此,心膽皆隕。顧其誠,强飮建功,亦曰孝乎?雖然建功浮雲,受酌楚越,悠悠蒼蒼,此何人哉?
李溎啓曰,假注書申應淵,身病猝重,勢難察任,今姑改差,何如?傳曰,允。
假注書申應淵改差,代以朴思機爲假注書。
傳于趙載俊曰,儒臣持問答入侍。
又傳于趙載俊曰,二儒生持疏本,同爲入侍。
禁衛大將具善復,明陵役所奉審時,仍佩往來事下敎。
傳于徐有大曰,在外司譯提調許遞,其代,卽爲口傳擬入。
備邊薦望,以金頤柱爲廣州府尹。
有政。吏批,判書李潭進,參判李重祜進,參議洪檢牌不進,都承旨李溎進。以尹得毅爲兼文學,鄭弘淳爲判義禁,申晦爲御營都提調,金致仁爲奉常都提調,金陽澤爲禁衛都提調,金尙喆爲司譯都提調,金相福爲宗廟都提調,韓翼謩爲軍器都提調,李勉爲奉常判官,李昌壽爲惠民提調,金麟柱爲監察,金朝潤爲同義禁,李最中爲宗簿提調,尹師國爲兵曹參議,安相徹爲大靜縣監,李謙彬爲京畿都事,兼持平尹得毅,兼掌令金夏材,以上減下,李彦衡爲司譯提調。
兵批,判書具允鈺進,參判愼爾復進,參議未差,參知任希曾進。以成夢翼爲同知,李鐽爲副摠管,金相良·鄭胄新·李徽遠爲五衛將,鄭志儉爲洗馬,金承謙爲昌德將,金弘大爲昌慶將,洪範源爲舒川萬戶,趙峸爲訓鍊主簿,金觀臣爲唐浦萬戶,徐命瑞爲司禦,同知單尹弼成,僉知二單曺信·車輪福,副護軍李漢昌·李漢豐,副司直鄭存謙·申光履·金載順·李商舟·申益彬·鄭好仁,副司果韓常翼。
下直,淸風府使徐日輔,茂朱府使洪益喆,全州判官李敬倫,廣州府尹金頤柱,會寧府使趙圭鎭,礪山府使閔鏽。
李溎,以吏批言啓曰,南原府使金坦行,以措辦財力修繕公廨之功,加資事,命下矣。雖已資窮,未經準職,何以爲之?敢稟。傳曰,特爲加資。
又以吏批言啓曰,新除授通禮院左通禮申應顯,除授後過限未肅拜,依例改差,何如?傳曰,允。
趙載俊,以進宴廳言啓曰,今此進宴處所,以崇政殿擧行事,已爲稟定矣。三司熟設處所,當設於崇政殿近處,而取考謄錄,則崇政門外諸司擧皆挾窄,相去且遠,無可合處,不得已稟旨。分排於內帑庫近處,今亦依此擧行,何如?傳曰,允。
又以觀象監領事提調意啓曰,在前日月之食,或見於天際,則有登高者望之例矣。今三月十六日乙巳,望月食,以時憲法推之,則復圓,在於酉正二刻,與其日日入時相近,月出時若未及復圓,則不可不隨所見救食。依前例,別定本監官員二員,登南山看候,如有未復圓之形,則依例放火箭相報,以爲救食之地,何如?傳曰,允。
徐有大,以兵曹言啓曰,五衛將金漢房呈狀內,身病猝重,勢難供職云,宿衛輪番之任,不宜久曠,今姑改差,何如?傳曰,允。
又以兵曹言啓曰,依傳敎,先來不到軍官李根成·趙載恭等,各決棍十五之意,敢啓。傳曰,知道。
趙載得,以義禁府言啓曰,義州前府尹具庠·宋載經·黃最彦等,令該府拿問,受口供登對以奏後,依本律,從輕重勘處事,傳旨啓下矣。具庠,自濟州牧旌義縣配所,未及上來,宋載經,時在忠淸道懷德地,黃最彦,時在江原道平康地云,依例發遣府書吏,竝拿來後擧行,何如?傳曰,允。
徐有大,以御營廳·一二所巡廳·左右邊捕廳言啓曰,去夜犯夜人無所捉,敢啓。傳曰,知道。
左副承旨金載順上疏曰,伏以,臣母積年沈痼之疾,源委已深,寧日恒少,臣之自來情理,實無離捨供職之望,而自近數月以來,幸而粗安,臣得以少按方寸,夙夜奔奏,苟非至情之十分難强,則不敢爲占便言私之計矣。昨自禁中,歸省母病,則重添寒感,兼發本症,委頓牀席,一倍凜綴,臣本無他兄弟,孑然一身,獨自扶護,雖欲抑情就職,如前日之爲,有不可得矣。仰惟大孝錫類,至仁體下,今臣煎迫之懇,未敢自阻於慈覆之天。伏乞特賜憐察,亟許鐫改,仍治瀆擾之罪,以便救護,以嚴朝綱,不勝幸甚。臣無任屛營祈懇之至,謹昧死以聞。踏啓字。
同副承旨李澤遂上疏曰,伏以,卽伏見持平鄭澤孚疏本,則以其疏辭之見却,侵辱備至,臣誠不勝瞿然慙恧之至。蓋憲臣,以其親病,日前連陳二疏,皆承救護之批,而不多日,又爲投章,一事再疏,曾有飭敎,至再至三,則極涉煩瀆,故果爲退却矣。今其爲言,旨意深緊,全欠和平,此莫非臣見輕於同朝而然也。臣何可晏然抗顔於職次乎?玆敢略控事實,徑出禁門。伏乞聖明,特賜刊遞,以快人心,以安賤分,不勝幸甚。臣無任屛營祈懇之至,謹昧死以聞。
持平鄭澤孚上疏曰,伏以,臣於月前,再上請急之章,荐降救護之批,噫,臣之陳懇,非止一再,情勢雖切,僭猥則深,而威罰不加,恩批輒下,疎賤小臣,何以得此?臣與病母,相對感激,涕淚沾襟,頌祝鴻私。臣於其時,亦豈忍乍離病母,而病母泣而謂臣曰,聖恩至此,我病雖劇,分義所在,亦何可久淹私次耶?汝不可長在吾側,汝須速出從仕,臣於是上感恩命,俯遵母敎,不得不黽勉强策,逐日詣臺矣。又自數昨以來,臣母宿疾之外,又添傷食之症,頭顱如劈,胸脅剌痛,素患火症,因此漸劇,達宵煩懣,不能交睫,㱡㱡有難保頃刻之勢,到此地頭,臣之情地,其亦窮且蹙矣。噫,古人云事君日長,事親日短,今臣八耋之母病情如此,在人子焦灼之情,慮無所不到。且臣若有他兄弟,看審藥餌,扶護左右者,則臣亦可以一刻抽身,且臣所帶之職,有若閑司冗官,可以曠日虛縻者,則臣不必苦心煩聒,以瀆崇嚴之聽。而今臣情私,進退俱難,悶迫焦煎之極,不知天威之可畏,惟仰仁覆之垂憐,敢此不避鈇鉞之誅,更暴懇迫之情。伏乞天地父母,愛憐悶惻,鐫削臣職名,俾得專意救護,以伸至情焉。臣以私情之悶蹙,不暇擇聲,玆敢疾籲,累瀆之罪,臣亦豈不自知,而然猶爲此?實出於萬不獲已,喉司不諒,累呈累却。噫,無病而曰有病,人子之所不忍爲,托辭以欺君上,人臣之所不敢出,人莫不有親,而阻搪此疏,誠莫知其何心。若使阻搪此疏者,陳此疏而見却,則其將見脅於喉院,捨其病親,抑情冒出耶,何其不相恕之甚也?臣竊慨然也。伏願曲賜諒察,亟治臣瀆擾之罪,以肅朝綱,以安微分,千萬幸甚。臣無任屛營祈懇之至,謹昧死以聞。
舒川幼學金錚上疏曰,伏以,臣生於堯舜之世,長於雨露之中,寸膚尺髮罔非我聖上子視之恩養也。臣歌詠聖德,已多年數,而顧以草野微蹤,無以圖報,若使抱區區之懷而終然泯沒於下土之裔,則幸爲聖人氓之義,果安在哉?至於朝箸上政謨,非遐土賤臣之所預論,只以漆室之微忱,略擧耳目所及民間切急之弊瘼,成冊子。昨年春,將欲仰達于黈纊之下,裹足上來,進伏閶闔之下,見阻閽卒,遠地賤蹤,無路得徹,離親情勢,難於久淹,不得已還鄕矣。孤忱轉激,玆又更擧,敢瀆崇聽,臣之蕘說,極知猥越,而若賜寬暇之典,不以人廢言,則臣雖萬死而猶榮也。臣無任祈懇之至,誠惶誠恐,謹昧死以聞。啓下備邊司,備邊司啓目粘連啓下是白有亦,觀此忠淸道舒川幼學金錚上疏,則成納冊子,條列弊端,而批旨有精抄啓目之命敎是白臥乎所,首陳軍政事,一家內四父子充定軍役者,除減一名,刊在續典,則今此五六名充定之說,誠極可駭。一依續典擧行之意,嚴加申飭爲白乎旀。湖西之除番,兩南之匠保,各廳保額外校院生,一倂汰定事,及束伍之各廳契防事,前後申飭,非止一再,而尙有此弊云,尤涉駭然。各樣名色之實摠定額外加濫者,一倂査括,隨闕充定,而各廳契防之弊,亦依前飭,卽爲革罷。此後復有此等所聞,當該守令,隨現重勘之意,更加嚴飭爲白乎旀。軍器修葺,前後朝令,本自嚴明,更加申飭於各道營閫邑鎭爲白乎旀。量田事,役鉅弊大,猝難輕議,而陳田之隨起隨稅,纔有筵稟申飭惕念擧行之意,更加嚴飭爲白乎旀。糶糴時滲漏浮費事,其所論列,果不無此等弊端,從前關飭,非不申明,而時日稍久,或無懈弛之慮,更爲發關諸道,另加嚴飭爲白乎旀。旅店之責應炬子路卜事,沿路店舍,或有行客侵撓之弊,故各自該邑,成給完文,每加嚴飭,而猶不無此弊。自今以後,如非緊急公事,則勿許明炬指路,至於路卜,公行自有從人,勿論公私行,一切禁斷之意,另加申飭爲白乎旀。山地爭訟事,村後之勿許入葬,常漢之本無步數,旣有法典,自當照禁,而稱以置標,廣占空閑之地,亦一痼弊,山訟之紛紜,職由於此,更加嚴飭,各別禁斷爲白乎旀。漕運時護送事,再昨年,旣有別定護送官,次次指路領付之特敎,敎是則今此沿邑,初無一卒指引之事,謄來名錄,互爲彌縫之說,聞甚怪駭,更加各別申飭爲白乎旀。漕卒能櫓軍水陸換定事,欲爲變通者,其來已久,而軍額換定,實有掣肘難便之端,則姑不可遽議是白乎旀。其餘條件,或有窒礙,或涉猥雜,竝置之何如啓。傳曰,依允。
慶尙道安東幼學金象燦上疏曰,伏以,大德得壽,景命靈長,粤昔神農氏,在位一百四十年,壽未傳焉。軒轅氏,在位百年,壽一百一十歲,金天氏,在位八十四年,壽百歲,顓頊在位七十九年,壽九十八歲,帝嚳在位七十五年,壽一百五歲,大堯在位九十八年,壽一百一十八歲。自玆以後,其德漸衰,其壽漸不及古,自虞舜禹湯,暨周之文武,或享壽多,在位之年,甚不富。漢·唐·宋·皇明以來,則壽與在位之年,未聞有長遠者,何幸黃河屬千一之淸,靑丘當五百之興,聖壽八旬,臨御五紀,箕疇建極之治,協和八域,康衢擊壤之謠,洋溢四方,天將以神農·軒轅·金天·顓頊·帝嚳大堯在位之年,合其都數,爲我殿下於千萬年無彊之壽矣,猗歟休哉。臣伏未知春臺壽域,其果彷髴於今日東方氣像之沖瀜熙皥歟。歌天保而騰華祝,獻南山而斟北斗,乃是在朝在野愛戴攸均之忱悃也。伏聞春邸屢疏,諸臣積誠,進宴已蒙允許,養老又定日子,自有邦慶以來,實無以加於此也。如臣下土賤品,蒙被天母造化生成之澤,歡欣鼓舞,同樂太平,臣之遭逢,一何幸也。觀光京國,治任將歸,一踰鳥嶺,不知何年,更瞻天門,耿耿愚衷,不能自抑,敢以區區微見,輒此仰陳,惟聖明裁幸焉。臣聞世宗朝行養老宴,伏未知儀文果如何,而列聖朝,又未知設行幾次矣,此甚盛擧,不可草草停當也?臣聞在昔有虞氏,養國老於上庠,養庶老於下庠,夏后氏,養國老於東序,養庶老於西序,殷人,養國老於右學,養庶老於左學,周人,養國老於東膠,養庶老於虞庠。詳見禮記王制篇,其註曰,養老之禮必於學,以其所以講明孝悌禮義之所也。噫,養老之禮,不行則已,旣行養老之禮,而不行於學,則其何以講明孝悌禮義也哉?漢之明帝,不過中主,幸辟雍行養老禮,以李躬爲三老,桓榮爲五更,三老者,老人知天地人之事者也。五更者,老人知五行更代事者也。當其行禮之時,冠帶搢紳之人,圜橋門,而觀聽者,蓋億萬計,故朱夫子作綱目,大書特書而美之。今我殿下行養老之禮,而其禮文儀節,反不及明帝,則豈不惜哉?且中庸曰燕毛所以序齒也,臣於旅寓,無一冊子,禮記·綱目,不得詳考,只以心頭依俙記誦者,囊中略干抄錄者,敢陳之。伏願殿下,亟命禮官及儒臣,取入禮記·綱目,一一考據,倣中庸而行之,亦以昭代盛禮,傳之靑史,無使唐·虞·夏·商·周·漢之書,全美於萬古也。嗚呼,耕蠶之禮,亦旣倣古而行之,則今於養老之宴,豈獨爲苟且了當而止也?臣草野腐儒,妄論至此,出位言事之罪,固合萬戮,有懷無隱之忱,可質于上天,更伏望殿下,恕其僭而察其忠焉。嗚呼,臣於歲前,與幼學臣黃景憲等,同上一疏,猥蒙天恩,十行絲綸,哀憐臣等,拯之於坑坎之中,置之於彝倫之類,如臣等半一國生靈,孰不欲縻身粉骨,仰答恩私之萬一也?臣亦公卿故家內外之孫,而以有一名之故,爲世所棄者,于今三世,同被不世之恩數,自今以後,則鄕人僉議遙未知如何,而歸則似參於人類矣。臣歸之日,有若登龍門之日也。今當遠離,無以圖報天恩,只以愚昧淺臣,妄陳養老古禮。仰瀆于三代後我聖上大宴之下,伏願殿下,博采古禮,盛以行之,受天百祿,惟以寶算與天地竝日月而無彊無盡,臣無任激切屛營祈懇之至,謹昧死以聞。
癸巳三月初十日辰時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿·鄭允協·慶絢·金孝儉·李翊臣·柳源,以次進伏訖。尙喆曰,夜間聖體,若何?上曰,一樣矣。尙喆曰,寢睡·水刺之節,何如?上曰,亦一樣矣。尙喆奉進湯劑,上進御,尙喆請診候,上曰,置之。尙喆曰,中宮殿進御蔘苓養胃湯,停止已久,自今日進御三十貼,伏望。命書傳敎曰,中宮殿進御蔘苓養胃湯,其停已久,今聞都提調所奏,欲進三貼云,予則曰,此則過矣。爲先限卄貼,五貼式依前製入。出傳敎上曰,卿等待下敎更入焉。諸臣以次退出。
癸巳三月初十日辰時,上御集慶堂。晝講,兼行次對入侍時,特進官具善復,知事徐命善,參贊官徐有大,侍讀官申大升,檢討官林得浩,假注書申應淵,編修官承正述,記事官林濟遠,領議政金相福,左議政金尙喆,右議政元仁孫,行戶曹判書蔡濟恭,行司直具善復,禮曹判書李景祜,行副司直李章吾,兵曹判書具允鈺,刑曹判書李翼元,訓鍊都正尹泰淵,吏曹參判李重祜,戶曹參判徐命善,大司憲任希敎,大司諫李興宗,執義成胤儉,司諫李秀逸,掌令鄭彦暹·李長老,持平金翊休,正言洪樂恒,校理申大升,右承旨徐有大,事變假注書韓弘世,以次進伏訖。上講小學立敎篇,自子思子曰天命之謂性,至子夏曰賢賢易色。大升讀至學記曰,古之敎者。得浩讀至王制曰,上曰,此大文,予漏之矣。予當復讀,讀訖,得浩又讀,上又講陟岵章曰,嗟予季,言其末也,予則無矣。大升曰,孔子曰行有餘力,卽以學文,入孝出悌,謹而愼之道,爲後學第一工,而至於學文等節,固可以餘力爲之矣。命善曰,學字不同,有道學之學,亦有學文之學矣。上笑曰,是亦古談也。紫陽亦曰孔子之言是也,而子夏之言,雖曰抑揚,予則爲學,無過於是也。命善曰,道學則聖賢傳受之學,而學文則第子講習之學,乃所以不同也。上曰,行有餘力,卽以學文云者,誦詩讀書之謂乎?趙明履所謂文學之士則可矣,而謂之學文則過矣者,其意同也。上曰,參贊官,以武臣故不爲文意乎?禮樂射御同在其中,宜有武臣之文意也。仁孫曰,武臣昔於侍衛,能知養竹記苯字,故自此以後,武臣入參講筵云矣。相福進前曰,昨日冒雨還宮,夜間聖體,若何?上曰,踐昨日,豈云孝乎?氣則一樣矣。上進御湯劑一貼曰,此藥謂之神劑者,閔洙集也,何其稱神字也?相福曰,非獨閔洙集也,一國之人,必皆謂之神也。命書傳敎曰,判義禁具善復,同義禁尹得聖許遞,其代,政官牌招開政。又命書曰,左副承旨許遞,代趙載俊除授,牌招察任,房依前下敎。又命書曰,噫,今者養老宴,意蓋深矣,而只外宴,予心悵然。今日下詢,此亦追遵三有年故事,況昔年完南夫人參宴,若此其何舊闕?外宴,仍於崇政殿,內宴,亦用光明殿,亦於同日,而散花饌品,皆依外宴,而凡諸等事,依五禮儀擧行,比諸進宴減半,只三爵用薑茶。於內宴,則內外四寸親年七十以上進參,庶民妻安徐,其代老宮人陪宴,未下直守令,當日內辭朝事。出榻敎領議政金相福所啓,北道債需庫接應之節,如糧米升合之微,邑各不同,每有相爭之弊云,吏曹判書李潭,當初成出其節目矣。使之往復道臣,如有不難於釐改,而改之爲便者,善爲釐正均齊,何如?上曰,依爲之。又所啓,各道都事,近以侍從差送矣,今則大小科場已過,以侍從或未經侍從之人,毋拘擬差似好,吏判之意亦然,依前爲之,何如?上曰,依爲之。右議政元仁孫所啓,頃者李廷衡奉事調用之命,追念儒川君,昔年藥院之勞也。敎官·監役與奉事,俱是三十朔窠,不必奉事。敎官·監役中待有闕,卽爲調用之意,分付銓曹,何如?上曰,依爲之。戶曹判書蔡濟恭所啓,本曹木品有地木·下地木·玄木三種,而地木則一年所捧無多,故時有內用之事,則以此擧行,至於軍兵賞格,以下地木用之,樂工賞格,以玄木用之者,古例然矣。數年以來,因賞格木申飭之敎,郞吏惶怯,輒以地木奉行,故地木,不特有難繼之慮,揆以古例,亦不當如是,從今以後,凡係賞格,以下地木與玄木,依古例爲之。地木則切勿上下之意,各別申明,以爲永久遵行之地,何如?上曰,依爲之。禮曹判書李景祜所啓,進宴設廳之後,米·木,依前例取用事草記矣。有減半之敎,故依此擧行,而卽今工匠及員役等糧料,亦有應下不足之患,依當初所請取用,何如?上曰,依爲之。兵曹判書具允鈺所啓,堂上虞侯,陞資則出代例也,而向年平安兵虞侯,以其有築鑿之役,大臣陳達,以嘉善林遇春差遣矣。今番推恩中,統虞侯李徵國,陞嘉善,以舊規則自在應遞,而林遇春,旣以嘉善,特差平安虞侯,則今此李徵國,雖爲陞資,仍置於嘉善閫帥之佐幕,似未爲不可,事係官方,而宜有一定之規,故敢此仰達矣。上曰,依爲之。大司憲任希敎,大司諫李興宗,執義成胤儉,司諫李秀逸,掌令鄭彦暹·李長老,持平金翊休,正言洪樂恒所啓。今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復捉黨論,甘自歸於不忠不孝之科?雖以我聖上好生之德,特貸一律,渠旣遲晩,則不可以遠配而止,請慶興府定配庶民罪人趙榮順,按律處斷。上曰,勿煩。又所啓。措語見上請黑山島庶民罪人金植,依前處分,亟正邦刑。上曰,勿煩。任希敎·成胤儉·鄭彦暹·李長老·金翊休所啓。措語見上請黑山島爲奴罪人五得,依律處斷。上曰,勿煩。又所啓。措語見上請還寢張翼標島配之命,依律處斷。上曰,勿煩。李興宗·李秀逸·洪樂恒所啓。措語見上請黑山島爲奴罪人五得,依律處斷。上曰,勿煩。又所啓。措語見上請大靜縣爲奴罪人仲義,依律處斷。上曰,勿煩。
癸巳三月初十日酉時,上御集慶堂。坐直承旨·儒臣·儒生同爲入侍時,左副承旨趙載俊,假注書申應淵,編修官承正述,記事官林濟遠,校理申大升,副修撰林得浩,儒生金錚·金象燦,以次進伏訖。上命金錚進前,問誰之族耶?對曰,大臣金陽澤之遠族也。上命讀其疏與冊子,命金象燦進前,問誰之族耶?對曰,故監司金聲一之八代孫也。命讀其疏後,命載俊書批答,儒生先退。上命賤臣,持標信,令宣傳官,開開陽門,待承旨入來後閉之。答儒生金錚疏曰,見爾章嘉爾心,近者此等之章,寥寥暮年,聞此章,與冊子下備局,其中可以申飭有效者,精抄啓目申飭焉。答儒生金象燦疏曰,省疏具悉。噫,憶昔盛時,芻蕘之章,日陳公車,於今無聞,心常慨然。每問儒來,今日聞湖西·嶺儒來,特召金錚則條列十五,近者初聞。已下備局,而爾則自神農氏,計其年數,一聞了然,心嘉其勤,而噫,彼養老宴,古禮雖在,因時詘擧,嬴三百年來,亦未聞再擧,曾覽實錄,一欲爲之,而其亦未能。噫,千千萬萬料表八旬,因沖子至誠,强許其請,是亦爲也,況此乎?然子曰,繪事後素,追遵三百年前古事,卽質也,繁文瑣節文,故雖爲此,祛其末節。古人云欲法堯舜,當法祖宗,五禮儀,卽時王之制,奚求於古?三老五更,卽養老,非宴也,何據於今?且李躬之爲三老,桓榮之爲五更,先儒譏爲,紫陽特書綱目,不過大書美事,而予則曰此中有無限朱夫子意,今予一遵五禮儀而戒太康,十分節約而已,夫何廣考焉?命書傳敎曰,今聞承旨李澤遂,持平鄭澤孚之章,一則爲親陳懇,一則惟允擧職,而澤孚之章,其雖切悶合辭方張,而然語涉不擇,有異漢之汲黯。其何每辭暇由?特給其章,本職許遞,李澤遂之以此若此,其涉過矣。亦給其章,牌招入直。吏曹參議洪檢牌不進罷職傳旨。傳于趙載俊曰,知道。
癸巳三月初十日初更三點,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿等,以次進伏訖。尙喆曰,午間聖體,若何?上曰,一樣矣。尙喆奉進湯劑,上進御。尙喆曰,今日若早召臣等,則將以仰請其加進一貼矣。今則更鼓已下,明日則當依例煎待矣。上曰,依爲之。上曰,俄者兩疏儒難矣,自神農氏以下列書矣。尙喆曰,然矣。上曰,湖儒之疏,似非渠文,而有經綸意思,故下備局矣。尙喆曰,臣則姑未見其冊子所錄,而嶺儒之疏陳養老禮,非五禮儀養老宴也。上曰,然矣。與五禮儀有異矣。尙喆曰,左右史必書其日事實,而此非殿下宴樂之事,特揄揚簡冊也。上曰,果三百年後再爲之事矣。諸臣以次退出。
上在慶熙宮。停常參·經筵。
藥房都提調臣金尙喆,提調臣李潭,副提調臣李溎啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,昨日追慕憧憧中,三百年內體國初定此,其夕嶺儒章,心一倍懷千萬,夜中兩宴欲進,心若有得,睡覺則夢,予懷曷勝?昨見軍號書下,昔杜子將征閏八月初吉,今予爲太康,閏三月初吉,其雖追慕,擧措太康,八旬何爲此?深恧自醒翁夙夜以待其誠,造物旣命以止。何異於爲乎?氣何暇諭?待敎入侍。中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以承傳色口傳下敎曰,如此謄傳故紙,則不知可爲者爲之,入侍而爲之。
傳于趙載俊曰,內局入侍。
傳于徐有大曰,禁將入侍。
以備忘記,傳于趙載俊曰,再明日當祗迎,儀注安徐,入直侍衛,只入正時,皆依前。
以承傳色口傳下敎曰,捧來承傳色,記過。
有政。吏批,判書李潭進,參判李重祜進,參議洪檢式暇,行都承旨李溎進。吏批啓曰,士族年九十婦人抄啓封爵事,載在法典矣。年九十婦人,別單書入之意,敢啓。傳曰,知道。以成穎爲持平,以宋霮爲獻納,以沈命德爲正言,以金夏材爲副應敎,以李養遂爲兼輔德,以金樂洙爲左通禮,以韓㵛爲社稷令,以黃泰彦爲監察,以金樂賢爲司僕主簿,以南公著爲歸厚別提,以具允謙爲長寧殿參奉。
兵批,判書具允鈺進,參判愼爾復入直進,參議尹師國未肅拜,參知任希曾病,右承旨徐有大進。以李復采·成玉爲武兼,李光國爲黃海監營中軍,李光台爲尙州營將,沈星鎭爲知事,同知單金承謙,管城將單趙,奉朝賀單金始煐,廣州中軍單尹性淵,副護軍李徽遠。
以副校理李在學牌不進罷職傳旨,傳于趙載俊曰,只推。
趙載俊,以弘文館言啓曰,副校理李在學,旣有只推之命,更爲牌招察任,何如?傳曰,允。
假注書朴思機在外,代以李泰賢爲假注書。
傳于趙載俊曰,畿儒似封章,承旨與之入侍。
傳于吳載純曰,中官曺壽喆·金壽光,記過。
趙載俊啓曰,坐直承旨有稟達事,來詣閤外請對矣。
又啓曰,玉堂上下番,有稟達事,來詣請對矣。
傳于趙載俊曰,如此則不能就睡,承旨·儒臣,竝解見任。
都承旨李溎啓曰,有稟達事,來詣閤外請對矣。
又啓曰,進宴廳堂上蔡濟恭·李景祜·金漢耆有稟達事,來詣閤外請對矣。
又啓曰,領議政金相福·左議政金尙喆·右議政元仁孫,有稟達事,來詣閤外請對矣。
傳于李溎曰,竝入侍。
又啓曰,修撰金思穆,有稟達事,來詣請對矣。
徐有大,以兵曹言啓曰,昌德宮·昌慶宮各處窓戶,令戶·兵曹郞廳,春秋摘奸事,曾有傳敎矣。依例發遣本曹郞廳,與戶曹郞廳,眼同摘奸之意,敢啓。傳曰,知道。
又以御營廳言啓曰,本廳分授惠化門北邊鷹峯近處體城三間許頹毁處修築事,前已啓下矣。當日爲始修築之意,敢啓。傳曰,知道。
又以訓鍊都監·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
又以兵曹言啓曰,今三月十一日,前縣監李瑞圭,自興化西挾門入來,鳴申聞鼓,依定式下該曹推問,而係是朝官,令攸司稟處,何如?傳曰,允。
知中樞府事金始煐疏曰,伏以,睿孝格天,盛禮涓日,臣民慶忭,朝野同情,仍伏念臣少從蔭途,奔走州郡,晩竊科名,出入鎻闥,于今四十有餘歲矣。加以年來跡叨耆社,頻蒙異渥,淪肌浹髓,河海莫量,時或隨諸臣後,昵侍香案,從容陪笑,殆無異家人父子之間,退自文陞,步步係戀,歸來私次,若有所得。不幸眇福易損,耄期漸迫,自經昨年貞疾之後,枯骸殘喘,不啻數十層落下,最是肢體拘攣,便同風人之痿痺,行步蹒跚,自愧傍觀之嗤點。尺地運身,喘喘欲,絶復起爲人,斷無其望,竊伏思之,引年致仕,禮經攸載。臣於年至之初,非不欲授禮陳請,非但釋褐屬耳,有所不敢,自量餘喘,尙可以筋力爲禮,宮門雖遠,可以步趨,殿陛雖高,可以攀躋,則生逢堯舜,何忍便訣?欣奉日月之淸光,頻沾雨露之濡澤,以爲餘生之至榮至樂矣,今則天之所廢,命隨躬矣。玆不得不據實陳籲於黈纊之下,蓋人之所受命者天地,故疾痛必呼焉。子之所受形者父母,故勞苦必呼焉,豈非詩人所謂母也天只,不諒人只者耶?伏惟聖上,天地也,父母也。溫仁慈惠,曲遂物性,前後朝臣之以此陳懇者,無不各副其願欲,西樓耆帖告休之臣,磊落相望,同庚耆僚,亦旣準請,則獨於臣,豈或靳吝也哉?古之人,祿位冞隆,眷毗愈篤,欲退未退,不得自由者有之,此其人,身佩安危,爲上下所倚恃者,固其勢然矣。如臣等比,雖日退千萬人,鳧雁去來,顧何重輕於江湖哉?說者以爲誠有是者,劑量自己官業,旣無今日去不去之可論,而至於起居陳賀之班,無論彼此,其禮一也。尙何求退之果乎?是則大不然。何者,以臣姓名,尙在朝籍之故,凡於大小公會政府捧案,下吏臨門,促書進字,徊惶怵迫,莫省攸措者屢矣。至如前冬大慶禮之辰,適會賤疾添加,益無以自力,依違敲推之際,氷炭交中,百體俱竦,豈與夫得蒙優閑?隨意行止,可以進則進,可以退則退,有若老駘晩銜,自在於林靄草露之場者,同日而語哉?爲今之計,惟有乞身於聽卑之天,籍手於歸化之日,仍有以得免朝班戀祿之鬼,則未必非聖朝察情遂願之美政善事,而臣亦與有幸矣。雖然臣何嘗忘吾君於一飯哉?行吟坐呻唯吾君,寢啽寐囈唯吾君,時聞鍾鼓之聲管籥之音,則亦唯曰,吾王庶幾無疾病歟。曳舁病軀,跧伏路左,恭瞻羽毛之光黼黻之彩,而欣欣然與野人相告。且臣父母墳山,在於畿內果腹之地,霜露之感,到老益切,而亦拘於出告反面之禮,未能如願。今若得請,則每當春姸秋晴寒暖適宜之時,任便來去,或瞻依京闕,或省掃丘原,隨緣飮啄,長爲祝堯之逸民矣,區區至願,唯在於斯。伏乞聖慈,亟垂體下之仁,曲察由中之懇,哀之憐之,特允所請,以卒生成之澤,不勝萬幸。臣無任瞻天望雲涕泣祈懇之至,謹昧死以聞。答曰,省疏具悉卿懇。今聞卿章,心嘉卿志,噫,古人云,歲寒知松柏。今予陽春,請奉朝聞卿章,節節赤心,勤勤誠款,噫,七十致仕,唯在禮經,況今八十,頃者見卿資政,心猶慰焉,今日令讀卿章,若見卿焉。嗚呼,君臣同庚,特循卿志,亦保晩節,況兩宴在近,以奉朝請侍其誠,可謂君臣際遇,特允所請,明當宣麻。嗚呼,此生此世,君臣可謂相得,予報卿,卿亦有榮,宜體今予意,安心受敎書。
工曹正郞申熤書啓,臣敬奉聖旨,馳往傳諭于京畿仁川府田反面一里鞍峴村中樞府領中樞府事金致仁所住處,則以爲,臣頃於史官之還,冒上書啓,而驚隕惝怳,語失倫次,尙庶幾曲賜鑑燭,收還成命。不意旬日之內,復遣史官,申下別諭,記念月日,歷敍舊昔,示以體諒,諭以思想,仍之有偕來之命。辭旨懇曲,寵數曠絶,死罪如臣,何以得此?惶駴感激,有淚如血。噫,臣之得有今日,已是天地父母罔極之恩,而至於甄敍收召節次優渥,夫豈擬議於僇廢滓穢之餘喘者哉?況玆近侍之臣,臨守村巷,尤非臣晷刻自安者,而其爲褻恩命而駭聽聞,當如何也?臣負大辟而倖逭王章,辱謬恩而冥若無知,罪上添罪,不知死所。只自伏地戰悸,不敢縷陳賤懇,唯願聖明,特垂哀憐,召還史官,仍命重勘臣違慢之罪云矣。臣旣承偕來之命,姑爲仍留之意,馳啓爲白臥乎事是良旀,銓次善啓何敎是事。
癸巳三月十一日辰時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿·鄭允協·慶絢·金孝儉·白文昌·李翊臣·許,以次伏訖。尙喆曰,夜間聖體,若何?上曰,一樣矣。尙喆曰,寢睡·水刺之節,何如?上曰,亦一樣矣。尙喆奉進湯劑,上進御。尙喆請診候,上曰,置之。上曰,昨日二儒疏,皆有所望矣。尙喆曰,然矣。嶺儒之疏養老禮,卽綱目所載者,而與今番養老宴不同矣。上曰,然。李躬·桓榮,乃三老·五更,而其時所行者,乃養老禮也。雖然亦有太康者,當下敎于廚院,而饌案則減之矣。尙喆曰,若減饌案,則似不成樣矣。前者有減半下敎,而都監尙不擧行矣。上命書傳敎曰,旣修三百年古事,與前有異,而都提調旣奏,都監,因此尙未擧行云,依舊例而比前饌案行。果各減二器,味數只三味,而一味只三器,除果大卓,亦減諸命婦卓,於宴旣同排,饌卓依宴例,味數皆除,以示予遵昔節約之意。出傳敎又命書傳敎曰,今番自內養老宴時,李世聃妻,其令入參,噫,昔慈聖宴,完南府院君夫人,其已入參,況耆社東班乎?耆臣·諸臣中有夫人年七十者,皆令入參,金判府事夫人是誰,況今番乎?一體入參之意分付。出傳敎又命書傳敎曰,於宴禮,必也先唱尊號樂章,而於內外養老宴,先唱製下,用此事,分付該院。出傳敎命書外宴先唱曰,今者此禮,三百年再,豈曰太康?唯遵鹿鳴。惟君與臣,莫忽莫怠。衛武抑詩,寔爲今鑑,內宴先唱曰,三百年後,其禮再擧,光明殿中,怳若舊闕頃見實錄,于今乃述,惟我坤殿,體皇朝后。又命書傳敎曰,昨年何年,孫婦何人,故訓將夫人,豈云其年?其令一體入參。出傳敎又命書傳敎曰,其宜禮,何拘文?禮曹儀註中坤殿與老命婦,加首笄一節安徐,命婦亦從便。出傳敎上曰,內宴有必來者,李益炡夫人是耳,韓判府夫人之入來,未可必,而金判府夫人,邊致明夫人,亦似入來矣。請而不來,則無奈何,而予則修人事矣。上曰,卿等待下敎更入焉。諸臣以次退出。
癸巳三月十一日巳時,上御集慶堂。禁將入侍時,左副承旨吳載純,假注書申應淵,編修官承正述,記事官林濟遠,禁衛大將具善復,以次進伏訖。善復曰,陵上殿內無頉,莎草漸茂,樹木漸好,而稷種則節早,故姑未播之矣。禁將先退,上命儒臣,持問答入侍,校理李敬養,副修撰金漢老讀之,上又命承旨注書·兼春秋·下翰林讀之,儒臣持問答入侍事。出傳敎內局入侍事。出傳敎諸臣以次退出。
癸巳三月十一日巳時,上御集慶堂。詣臺臺臣入侍時,右承旨徐有大,假注書申應淵,編修官承正述,記事官林濟遠,以次進伏訖。上命書傳敎曰,頃者知道。曲諒卿心,今命偕來,心在憶昔。噫,使卿至此,寔由誠淺,中夜無寐,想像儀容,豈特此也?嗚呼,昨春進饌後曾未幾月,使卿若此,每見諸大臣入侍,心常自嗟曰,前領相今焉在?嗚呼,一聲鼓吹三人生賡韻觀之,予心可知,旣奏莫重,特命其釋,予亦曰吾事異矣,冥然到今,以至八旬。嗚呼,此日,若不復牽,更待何時,其況宴日在近,思卿冞切,其且昨孟春進饌,今閏三侍宴,豈云美事?於予若前今世再見。嗚呼,先卿有知,必也幽明涕沾,予豈一毫慰卿?誠有一片心曲,咫尺近畿,夢裡唯卿,卿須體君臣之大義,顧小子之此心,莫踰時日,其卽偕來事。更爲傳諭,期於登途。又命書曰,多臺有闕,政官牌招開政,而參議違牌,其涉聞苦,今番違牌望,切勿呼望。又命書曰,禁將待下敎入侍。又命書曰,知中樞金始煐,卽許所請,明當臨延和門宣麻,敎文卽爲製入,適當今月,軒輿勿設,侍衛只入直,時刻待下敎,只入正時。又命書曰,明當殿坐,承旨有闕,代前承旨吳載純爲承旨,牌招察任,房依前下敎,當該中官推考事。出榻敎大司憲任希敎,大司諫李興宗,執義成胤儉,司諫李秀逸,掌令鄭彦暹·李長老,持平金翊休,正言洪樂恒所啓。今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科。雖以我聖上好生之德,特貸一律,渠旣遲晩,則不可以遠配而止。請慶興府定配庶民罪人趙榮順,按律處斷。上曰,勿煩。措辭見上又所啓,請黑山島庶民罪人金植,依前處分,亟正邦刑。上曰,勿煩。又所啓,臣等逐日詣臺,累登筵席,而未曾出一言論一事,以效一日之責,居常愧恧,靡所容措。伏見俄下傳敎,臣等溺職之失著矣。其何敢一刻晏然仍冒於臺次乎?請命遞斥臣之職。上曰,其宜加勉,其勿辭勿退待。任希敎·成胤儉·鄭彦暹·李長老·金翊休所啓。措辭見上請黑山島爲奴罪人五得,依律處斷。上曰,勿煩。又所啓,措辭見上請還寢張翼標島配之命,依律處斷。上曰,勿煩。又所啓,朝廷之上,所貴忠厚,而昨日喉院,不捧鄭澤孚請急之章,有欠相諒,鄭澤孚侵斥喉院之語,亦失忠厚之風,請當該承旨及前持平鄭澤孚罷職。上曰,依啓。李興宗·李秀逸·洪樂恒所啓,措辭見上請大靜縣爲奴罪人仲義,依律處斷。上曰,勿煩。又所啓,措辭見上請黑山島爲奴罪人五得,依律處斷。上曰,勿煩。又所啓,當此臺閣嚴飭之時,元在外人,雖不得有除卽膺,下諭之後,宜卽上來,而已過旬日,尙無動靜,其在事體,極爲未安。請下諭不上來人,竝罷職。上曰,依啓。諸臣以次退出。
癸巳三月十一日申時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿等,以次進伏訖。尙喆曰,晩後聖體,若何?上曰,一樣矣。尙喆奉進湯劑,上進御。上曰,奉朝賀必好之矣。八旬人君,致仕同甲臣,誠貴矣。尙喆曰,當之者固多惶感,而同朝之臣,孰不聳動於恩榮哉?上曰,韓判府必請之,故予已思批答矣,其不可許者,有二,大臣與他自別,一也,雖老筋力尙强,二也。諸臣以次退出。
癸巳三月十一日申時,上御集慶堂。儒生入侍時,左副承旨趙載俊,假注書李泰賢,編修官承正述,記事官林濟遠,儒生李漢運,以次進伏訖。上曰,爾家,何處?漢運曰,居仁川矣。上曰,何如人也?漢運曰,故監司世翊之曾孫矣。命漢運讀疏訖。命濟遠,藏儒章於史樓,而疏錄則置之。上曰,向來陳章者耶?漢運曰,五次封章,再爲疏頭矣。上曰,嗚呼,人子報本之道,豈受人之勸而爲也?匹庶猶然,況爲人君者乎?嗚呼,今當八旬逢此年,微忱千萬,亦歇後語也。頃者三擧,寔予不孝,其後召見時敷心下敎,湊合三道,意甚不正,故初則爲所重只諭,到此不可不正士習,故特命停擧,而亦爲所重,以慶科當前,特爲解停。大抵近者士習不古,每令以見,意蓋深矣,而近日則果寥寥,故意謂止息。昨聞湖儒·嶺儒來,心動特命召來,湖儒則不能讀文,若此而何能爲此?其雖可駭,以惜鳥卵之意,特下其章於備局,此無異於科次代製者,而嶺儒則考據勤巨,誠是手草,而所引三老·五更,大不襯着於今日,故亦賜答。大抵昔則章甫此等之章,公車踏至,於今無聞,雖心常慨然,此非比乎此,昨日酬應兩儒,故恐或有此令見,果三儒來云,而聞其大略,卽前請也。聞此何敢以此儒,奉此章待闕門?因此亦有下敎者,故索笠而坐,特召令讀,於儒可駭者有三,一則丁令下敎而肆然者也。二則爲莫重褒揚其君,雖於敵以下,猶不忍者,況其君乎?三則不敢書者,比前雖異,實則一也,而噫,此非從享之請,何待渠輩,而有若無端不聽者,是可忍也,孰不可忍也?嗚呼,今有此擧,由予者亦三,敢比唐堯古事,若此予若不踐,今年海東,雖有三頭六臂者,有何此請?由予者一也。古人云誠感豚魚猶然,況靑衿,而因予志不固,一解停之後,倖倖揚揚若此,由予者二也。因予涼孝,自莫能謂,使此輩若此,其亦誠淺,由予者三也。以此觀也,一則予,二則予,三則予。惟望西郊,心膽俱隕,此則已諭,而於儒有可駭者三,一則不顧所重,若從享請,曰以靳允,彰君之過一也。二則幸其解停,不體丁寧下敎,何敢執筆記草,肆然復呈?嗚呼,其章,雖藏史樓,其草褻慢若何二也。三則予雖不肖,其拒之也。設有此請,則宜先重,逢此年,何可踰此月以請?是可謂誠,萬古謂嗣君以若唐堯稱年八旬,其若諸臣之推榮,豈有此等臣分,放恣無嚴,莫此爲甚?此輩若此,誠予不孝,誠予不肖,此則當從容下敎。今予爲駭者,於莫重事,籍予爲請者,其章敬藏西庫,其錄下於成均館,一竝刋名靑衿案。出傳敎上曰,聞儒章,予心懼然歉然,今將下敎,此時何心乘轎,詣門祗迎?安徐。出傳敎諸臣以次退出。
癸巳三月十一日二更三點,上御集慶堂。三相·禮判同爲入侍時,領議政金相福,左議政金尙喆,右議政元仁孫,禮曹判書李景祜,行都承旨李溎,假注書李泰賢,編修官承正述,記事官林濟遠,以次進伏訖。相福·尙喆·仁孫曰,以殿下出天之誠孝,而今日下敎,實是臣等悶迫之至,所下備忘,卽爲收還,是臣等至懇矣。上曰,予爲之事,儒生爲之,豈欲受宴乎?承旨·玉堂,解見任,而三公,非免相之事,故召見欲諭矣。相福曰,秉彝者孰敢異同,而臣等之所不言,儒生言之,未必出於其血心矣。上曰,若出其血心,則卿等亦當斥之矣。溎曰,繳還備忘矣。相福·尙喆·仁孫曰,宜卽收還矣。上閉戶,相福·尙喆·仁孫曰,臣等退伏閤外,恭竢斧鉞矣。諸臣遂以次退出。
上在慶熙宮。停常參·經筵。
申時,日暈兩珥。酉時,日有左珥。
藥房都提調臣金相喆,提調臣李潭,副提調臣李溎啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,心膽皆隕。氣何暇諭,何許入侍?
中宮殿·惠嬪宮,藥房口傳問安。答曰,知道。
親臨宣麻罷後,政院·玉堂·藥房口傳問安。答曰,知道。
李溎啓曰,諸承旨有稟達事,來詣請對。
李溎啓曰,時原任大臣,有稟達事,來詣請對矣。
以備忘記,傳于李溎曰,噫,其心雖誠,丁寧召諭後若此,豈待渠輩寔予?初則挾雜此語,再則稱曰三道。於三則曰以二百。二百中其知者,誰?計較自見,雖然此豈若從享請者乎?此則處分,而予則一自此後予懷萬倍,於今若此,豈稱年專爲予,是豈孝也,亦豈誠乎?予今豐享故聞此,一則予,二則予,三則予。張大節抑,然後庶有拜顔,有辭萬歲,今至五焉。予心,若何?其志定矣。卿等皆休。
李溎啓曰,時原任大臣,聖敎之下,不勝悶迫,更爲求對矣。
又啓,玉堂上下番,有稟達事,來詣請對矣。
又啓曰,兩司諸臺有稟達事,來詣請對矣。
藥房口傳啓曰,卽伏承本院批旨,有何許入侍之敎?臣等誠不勝萬萬焦迫之至,深夜前席,一貼湯劑,未得奉進,方待朝診之早入,而下敎至此,尤切悶鬱,玆敢相率詣閤,冒罪仰瀆。伏乞亟許持湯劑入侍,千萬顒祝,惶恐,敢啓。
傳于李溎曰,時原任則將欲見之,而禮判,爲請宴而入來乎?禮判,解見任。
又傳于曰,奉朝賀宣麻,下敎日爲之。
又傳于曰,兩儒臣,解見任。
又傳于曰,禮戶判外竝入侍。
以巡監軍單子,傳于徐有大曰,仍。
以備忘記,傳于徐有大曰,旣僉知故俄者下敎雖寢,子孫皆隨來云。嗚呼,此人,豈可以循例待乎?其子問名,口傳備擬,次次陞付調用,亦宜前下敎。
傳于趙載俊曰,金奉朝賀宣麻,卽爲之,整齊後直入正時。
又傳于曰,禮房持明日祭報府,與尙州儒生,同爲入侍。
大司憲任希敎,大司諫李興宗,執義成胤儉,司諫李秀逸,掌令鄭彦暹·李長老,持平金翊休,獻納宋霮,正言洪樂恒·沈命德啓曰,臣等俱以鹵劣,本不合於耳目之任。適當合辭方張,他不暇顧,逐日詣臺,而無一裨補,居常愧懼,如負大何,朝者入侍,誨責極嚴,至被刊版之典。臣等不職之罪,於是益著,蒼黃逬退,悚蹙罔措,今此特寢之命,實出於常格之外,臺閣處義,與他自別,雖尋常遞仍,亦不敢晏然,則況所被罪名,不輕而重,揆以臺體,其何敢一刻抗顔於職次乎?請亟命遞斥臣等之職。
以兩司避嫌啓辭,傳于徐有大曰,此誠過矣。給之,留待入侍。
備忘記,今當八旬暮年,宜修舊志,亦正士習,此後雖一儒有懷陳章,可捧者捧入,以一儒或請建書院,或非爲其先,爲他人于恩者,非徒勿捧,其章付諸成均館,限己身停擧,稱以道儒陳章者,先問關由太學,其若直呈,勿論本事輕重,非徒勿捧,其章付諸太學。其書錄人,一竝限十年停擧事,捧承傳,一以示重賢關意,一以示懲猥雜焉。
傳于李性遂曰,成均館捧承傳,政院古事,亦書以某年某月某日下敎。
備忘記,噫,以癸酉生人,前癸巳年,慶科初試,名登鄕案,今癸巳甲年,復爲慶科初試參榜。噫,萬古豈有?噫,聞其生,予懷千萬,此人,豈可循例以白徒陞資者?同爲下批,旣爲僉知,特拜同知加設,口傳啓下,仍給金圈·金帶。其令祗迎時謝恩,亦依例推恩下批。
吏曹口傳政事,以金基長爲造紙別提。
趙載俊,以吏曹言啓曰,肇慶廟,本是兩參奉窠,而頃因特敎,以本廟參奉金基長,姑陞直長矣。今此遷轉之代,還作參奉擬入之意,敢啓。傳曰,知道。
兵曹口傳政事,同知單成爾演。
吏曹口傳政事,以成稷柱爲肇慶廟參奉。
李溎,以司饔院官員,以都提調撿擧提調意啓曰,今此內外進宴時別行果味數饌品熟設處所,依前例,設行於局別將廳之意,敢啓。傳曰,知道。
徐有大,以禁衛營·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
吳載純,以義禁府言啓曰,全羅左水使狀啓據刑曹粘目內,鉢浦前萬戶禹興疇,移本府處之事允下矣。禹興疇時在任所云,依例發遣府羅將,交代後拿來,何如?傳曰,允。
又以刑曹言啓曰,因兵曹啓辭,前縣監李瑞圭鳴申聞鼓,令攸司稟處事,命下矣。李瑞圭,係是朝官,移義禁府處之,何如?傳曰,允。
又以義禁府言啓曰,因刑曹啓辭,前縣監李瑞圭鳴申聞鼓,而係是朝官,移本府處之事允下矣。李瑞圭今方待命於本府,卽爲拿囚之意,敢啓。傳曰,知道。
奉朝賀金始煐敎書。王若曰,念國朝優於待老,而君臣貴相知心,玆因遜章,庸授恩誥,惟卿確乎有守,挺然其姿,生長於門戶貴盛之中,而心則同於寒素,浮沈於簿書期會之際,而才實合於登庸。惜乎桂籍之名登,居然花甲之年過,置銀臺而長諫省,予則篤於眷毗。判京尹而躋耆司,卿自處以衰耄,豈意一封丐閒之懇?迺在半歲淹疾之餘,藥餌屢宣,每憐駱社之吟病,簪紱非願,遽請鵷班之謝蹤,以前席握手之心,豈欲便捨?覽尺疏瀝血之懇,宜成其高,爰循故規,特允所請,一門六耆社之盛,古所罕聞,同堂兩朝賀之稱,今乃得見。耆臣之休致相望,在卿等非不爲榮,朝著之老成寢稀,顧予心如有所失。於戲,懸車謝事,想切未忍訣之心,扶杖造朝,倘副繼此見之願,故玆敎示,想宜知悉。知製敎鄭晩淳製進
工曹正郞申熤書啓,臣敬奉聖旨,更爲傳諭于京畿仁川府田反面一里鞍峴村領中樞府事金致仁所住處,則以爲,臣自承偕來之命,惶駴隕越,寢食俱失。又敢附書啓,略陳悲懇,威譴之降,攅手以俟,及奉批諭,不惟大失所圖,其所以記前春而眷戀。念先故而慰籍者,惻怛鄭重,反踰於前,負罪如臣叨寵如臣者,歷數從古,更有何人?一字一涕,五內失守,不知所以仰對也。噫,臣世受國恩,與天無極,圖報之念,不辭一死,願忠之誠,豈後於人,而只緣臨事昏錯,自陷死罪,負國忘先,兩喪忠孝,生無以擧顔對人,死無以瞑目入地。至今視息,已極冥頑,尙何敢憑恃寵靈,思進一步,以添罪上之罪哉?宴禮溳吉,擧朝同忭,莫不指日企佇,思效舞蹈之悃,而臣獨蹙伏田野,若無省知者然,有臣如此,生亦何爲?惟願速就憲章,少贖其罪,而倉卒附奏之辭,不敢悉暴衷情,謹當冒上一疏,以俟處分云矣。臣旣承偕來之命,姑爲仍留之意。馳啓爲白臥乎事是良旀,詮次善啓向敎是事。
癸巳三月十二日辰時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿·鄭允協·慶絢·金孝儉·金世彦·柳源,以次進伏訖。尙喆曰,夜間聖體,若何?上曰,氣何諭焉?尙喆曰,寢睡·水刺之節,何如?上曰,一樣矣。尙喆奉進湯劑,上進御曰,湯劑則以踐言之故耳。尙喆請診候,上曰,此豈診脈之時乎?置之。諸臣以次退出。
癸巳三月十二日辰時,上御集慶堂。時原任大臣·兩司·諸承旨同爲入侍時,領議政金相福,左議政金尙喆,右議政元仁孫,判府事金陽澤·韓翼謩·申晦·李溵·李思觀,大司憲任希敎,執義成胤儉,掌令鄭彦暹·李長老,持平金翊休,大司諫李興宗,司諫李秀逸,獻納宋霮,正言洪樂恒·沈命德,左承旨李性遂,右承旨徐有大,同副承旨趙載得,假注書李泰賢,編修官承正述,記事官林濟遠,以次進伏訖。相福曰,臣等之焦迫下情,昨夜已悉陳至懇,而尙未蒙開許,臣等切不勝抑鬱之極矣。察納臣等之仰懇焉。上曰,不待其請之事,而儒生爲之矣。臺臣多入,有所陳者,則陳之,可也。希敎·興宗等曰,還收備忘,臣等之所懇矣。上曰,今日擧措萬萬寒心,今日入侍薇垣·柏府諸臺,竝施刊版之典。出傳敎上曰,養老宴雖爲之,而進宴,予難受之矣。相福曰,臣等固不敢承此下敎矣。命持來昨日儒章,濟遠持入,命讀之,都承旨李溎讀訖,命還藏史樓。上曰,卿等必貴進宴,何也?相福曰,臣等之顒望於此者,顧何如?而且豈不貴也?上曰,進宴與養老宴兼行,似宜矣。相福曰,固不可兼行矣。上曰,諸大臣,若是懇請,特寢昨今凡事下敎。出傳敎上曰,旣寢其命,承旨牌招察任。出傳敎命退去,諸臣以次退出。
癸巳三月十二日午時,上詣延和門外。親臨宣麻入侍時,行都承旨李溎,左承旨李性遂,右承旨徐有大,左副承旨趙載俊,右副承旨吳載純,同副承旨趙載得,記事官尹在醇,假注書李泰賢,編修官承正述,記事官林濟遠,以次侍立。上具翼善冠·袞龍袍,乘輿出通陽門,詣延和門外降輿,仍爲殿座,承史四拜訖,以次進伏。奉朝賀金始煐及其子尙集四拜訖。上曰,在後者,誰也?溎曰,其子金尙集,亦隨後入來矣。修撰林得浩讀敎文訖,上命奉朝賀進前,始煐進伏,手賜御筆。上曰,自今同甲卿,則可得便休,而予則甚悵然矣。始煐曰,聖恩至此,不知所喩。宣箋官李敬養讀箋訖,上曰,休致之章誰製,而箋則誰製也?始煐曰,疏則臣之所製,而箋則臣之子製矣。上曰,金尙集,年幾何?尙集曰,臣年五十一矣。上曰,奉朝賀之俄者避伏於傍,可見其精神之了然,貴矣。上還入大內,諸臣以次退出。
癸巳三月十二日申時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿,以次進伏訖。尙喆曰,晩後聖體,若何?上曰,一樣矣。尙喆曰,敢進湯劑。上曰,依。尙喆奉進湯劑,上進御。上曰,有初仕窠乎?潭曰,有之矣。然而成爾演,於今番推恩時,已爲陞資,而陞資敎旨,自監營未及頒給,故觀初試而入格矣。上命書傳敎曰,成爾演,今番推榮,旣已陞資云,俄者下敎安徐,五衛將有窠,口傳備擬。出傳敎尙喆曰,昨日旣煩聖心,今日又爲勞動,明日憶昔窩齋宿下敎,伏望還寢焉。上曰,姑觀明日之氣,當下敎矣。尙喆曰,明日湯劑亦當依例爲之矣。上曰,依。諸臣以次退出。
癸巳三月十二日申時,上御集慶堂。禮房承旨與儒生入侍時,左副承旨趙載俊,假注書李泰賢,編修官承正述,記事官林濟遠,儒生成爾演,以次進伏訖。上曰,儒生年幾何,而寢食亦,何如?爾演曰,臣年八十一,而眠食亦善爲之矣。命爾演誦其文半行而止。上曰,今見嶺儒,予懷千萬,留京糧饌,令該曹顧助,以表予意。出傳敎爾演將退,上曰,能步乎?載俊曰,然矣。在外時見之,先朝癸巳,中初試,試券持來矣。命持入其試券,泰賢持入。更命爾演讀半行而止。上曰,今見嶺儒,予懷曷勝?況精力異常,聞癸巳年慶科小科初試,其亦稀有,見此人,豈可以儒巾儒衣,置京中乎?令該曹,今日口傳付職,而若無窠,依近例次次陞付以付。出傳敎上曰,儒生年八十一,則似加資矣。載俊曰,旣參初試,似未知而來到矣。上曰,俄者加資人,令該曹,貫子給之,五衛將若有闕則卽付,若無闕,明日實僉知謝恩。出傳敎上曰,詣臺臺臣·太學掌議入侍。出榻敎泰賢承命出來,與大司憲任希敎·大司諫李興宗·執義成胤儉·司諫李秀逸,掌令鄭彦暹·李長老·持平金翊休·獻納宋霮·正言洪樂恒·沈命德,掌議李一海進伏。上曰,爾姓名,誰也?一海曰,臣,李一海矣。上曰,方外陳章,太學知之乎?一海曰,近來方外之疏,慮見阻於太學,皆諱之矣。上曰,太學,卽賢關,凡諸鄕儒聯章,有關由事故,欲問召掌議。噫,五次陳章,一則稱三道。今番只二百餘人,太學掌議昏睡莫聞,此等掌議,將焉用哉?況畿儒?故以竹山儒,其若掩耳者,勢固然矣。萬萬可駭,欲爲停擧,下問,慶科初試云,其雖參酌,噫,師道在下雖久,頃年以三條書,揭明倫堂。亦近民免無恥,當八旬,宜飭士,掌議李一海黜齋,國子長卽入明倫堂,定掌議居齋後草記,李一海與停擧有異,以本初試,令赴會試。出傳敎命載俊讀領府事金致仁書啓及濟州狀啓,上曰,具庠無消息乎?載俊曰,無之矣。載俊讀祭報府訖,上曰,今聞祭報府,嗚呼,八旬,逢此冷節,予懷千萬,明日祗迎後,仍宿憶昔窩,再明日望祭祗迎後入內,禮房知悉。出傳敎希敎·興宗·胤儉·秀逸·彦暹·長老·翊休·霮·樂恒·命德曰,請慶興府定配庶民罪人趙榮順,按律處斷。上曰,勿煩。請黑山島庶民罪人金植,依前處分,亟正邦刑。上曰,勿煩。出擧條希敎·胤儉·彦暹·長老·翊休曰,請黑山島爲奴罪人五得依律處斷。上曰,勿煩。出擧條請還寢張翼標島配之命,依律處斷。上曰,勿煩。興宗·秀逸·霮·樂恒·命德曰,請大靜縣爲奴罪人仲義,依律處斷。上曰,勿煩。請黑山島爲奴罪人五得,依律處斷。上曰,勿煩。希敎·胤儉·彦暹·長老·翊休曰,新除授持平成穎,時在忠淸道牙山地,請斯速乘馹上來事,下諭。上曰,依啓。以上出擧條上曰,內局入侍。出榻敎命退去,諸臣以次退出。
上在慶熙宮。停常參·經筵。
未時,日暈。申時酉時,兩珥。
藥房都提調臣金尙喆,提調臣李潭,副提調臣李溎啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。嗚呼,一心在於癸酉,成爾演金圈·金帶,少效昔年,今日祗迎,何伸追慕?予懷萬倍,氣何暇諭?待敎入侍。
中宮殿·惠嬪宮,藥房口傳問安。答曰,知道。
趙載俊,以成均館官員,以大司成意啓曰,臣依聖敎,馳詣泮宮,掌議生員李一海,卽爲黜齋後,竝與未差之代,東齋掌議鄭義健·西齋掌議李徽朱差出,仍爲守齋之意,敢啓。傳曰,知道。
又以侍講院言啓曰,本院新除授兼輔德李養遂,時無職名,令該曹口傳付軍職,仍卽牌招察任,何如?傳曰,允。
又以弘文館言啓曰,副校理李在學,旣有只推之命,與新除授副應敎金夏材,一體牌招察任,何如?傳曰,允。
香祗迎罷後,政院·玉堂·藥房口傳問安。答曰,知道。
以備忘記,傳于李溎曰,嗚呼,昔乙酉承儲,五年己丑卽位,十年己亥禮陟。嗚呼,三十年內,三年靡極,而嗚呼,今年,己丑後五年。嗚呼,今予承儲未滿五年,而臨御幾加十年,況六十一年,重逢此年乎?興惟及此,五內若隕,嗚呼,兩日起動,莫知今世,欲宿憶昔,而亦計莫能遂。若此而其曰陽世間人,以此等心此等氣,來月初,越一日受兩宴,此幾百年來今初,是豈孝也,亦豈悌乎?悶其太康,夙宵待造物,而尙今寥寥,此懷曷勝?欲問松峴古事,奉考實錄來者,昨聞在於史庫云。春秋館堂郞,開庫尋得,入侍時堂郞持入,次對進定於明日。
以備忘記,傳于趙載俊曰,御此闕憶癸亥,予懷一倍,光海朝營此闕,誠爲予今日太康也,曷勝靦然?光國志慶錄·李山海文集,其令同副承旨與都承旨同爲持入。
傳于趙載俊曰,金吾多有擧行之事,而判金吾以次對時觀之,其恙未瘳可知,兼帶判金吾許遞,其代,韓光會除授,牌招察任。
傳于趙載俊曰,內局入侍。
傳于趙載俊曰,同副承旨牌招入侍。
趙載俊,以吏曹言啓曰,明日宗廟望祭大祝,前校理徐有防·李商巖塡差,而時無職名,令該曹口傳付軍職,何如?傳曰,允。
兵曹口傳政事,副司果李養遂·徐有防·李商巖。
吏曹口傳政事,檢閱單林蓍喆。
以副應敎金夏材,副校理李在學牌不進罷職傳旨。傳曰,只推。
黃海監司李在簡狀啓,薦新進上生石首魚,節序尙早,限內不得封進,惶恐待罪事。傳于趙載俊曰,勿待罪事回諭。
大司憲任希敎·大司諫李興宗·執義成胤儉·掌令鄭彦暹·李長老,持平金翊休,獻納宋霮,正言洪樂恒,沈命德啓曰,今番邦慶,實是無前。凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科。雖以我聖上好生之德,特貸一律,渠旣遲晩,則不可以遠配而止。請慶興府定配庶民罪人趙榮順,按律處斷。答曰,勿煩。大司憲任希敎,大司諫李興宗,執義成胤儉,掌令鄭彦暹·李長老,持平金翊休,獻納宋霮,正言洪樂恒·沈命德啓曰。罪人金植之罪,可勝誅哉。敢以絶悖無倫之說,肆然發口,究其罪犯,宜施極律,合辭之請,可洩神人之憤,而旣賜允從,旋卽還寢。此雖出於我聖上好生之德,邦憲至嚴,決不可一刻置之於覆載之間。請黑山島庶民罪人金植,依前處分,亟正邦刑。答曰,勿煩。大司憲任希敎,執義成胤儉,掌令鄭彦暹·李長老,持平金翊休啓曰,請黑山島爲奴罪人五得,依律處斷。措辭見上答曰,勿煩。又啓曰,請還寢張翼標島配之命,依律處斷。答曰,勿煩。大司諫李興宗,獻納宋霮,正言洪樂恒,沈命德啓曰,請大靜縣爲奴罪人仲義,依律處斷。答曰,勿煩。又啓曰,請黑山島爲奴罪人五得,依律處斷。答曰,勿煩。
徐有大,以御營廳言啓曰,去夜,犯夜人無所捉,敢啓。傳曰,知道。
又以一二所巡廳言啓曰,去夜,犯夜人無所捉之意,敢啓。傳曰,知道。
又以左右捕盜廳言啓曰,去夜,無犯夜人所捉,敢啓。傳曰,知道。
以承傳色口傳下敎曰,注書昏孱特甚,遞差,擬望以入。
假注書李泰賢遞差,代以李永穆爲假注書。
死罪臣金致仁疏曰,伏以,堯齡增隆,周孝推遠,慶禮竝擧,休命維新,臣以不絶餘喘,得隨田父野老,蹈抃頌禱於萬萬無疆而已。念臣有萬死之罪,蒙再生之恩,歷數古今,未有辜負知遇如臣者,亦未有蒙被恩私如臣者。還踏去路,疑非此世,叩掃父墳,悲慙交懷。臣父旣生之而緣臣不肖,幾不能全歸,賴聖上,乃更生之,從今一日視息。但增一日之攅祝,忽於千萬夢想之外,伏奉特旨開諭,竝降給牒敍用之命,仍付西樞,繼遣史官,賜以別諭,凡三百有十有餘言。所以感念先臣之際遭,寬貸不肖之罪犯,哀其昏迷,思與滌蕩者,委曲微密,惻怛至到,有如慈母見赤子落坎,幸而生出,驚喜道說者然。臣擎讀未半,聲淚俱失,誠甚僭猥,不敢措舌染筆,稱揚昊天罔極之德,而回顧此身,乃是不忠不孝,極千古臣子之罪者也。蓋臣之家世受恩,度越倫類,父子傳授,只知君國,而不幸死期所迫,天奪其魄,不覺自陷於負國忘先之科,國人討之,藏在名山,爲人臣負此罪名,寧容一刻戴履於天地之間,而只緣聖上大德至仁,出尋常萬萬,追念先故,屈法伸恩。古人所謂起死人而肉白骨,不圖臣之眞踐斯境,是則臣敢負殿下,而殿下不忍棄臣也。臣雖苟偸一縷,何顔復見天日?言念及此,肝膽墜地,以臣之罪而倖逭憲章,任便居住,固爲失刑之大,而一朝儼然加之以大匡舊秩,樞府常銜,臣雖甚冥頑,何忍承聞於此?雖甚縱恣,何敢據有於此,而況策書嚴重?將以永垂無窮,則名在罪籍,身縻官銜,揆之事理,寧複有此,冒此而進?是無臣分也。臣於今日,戴恩畏威,雖不敢深自引列,而惟此一節,實係大防,少有踰越,爲罪滋大,聖明在上,亦豈不俯燭於斯乎?噫,殿下之於臣,恩渥之無已如此,而臣乃一味蠢然,若無聞知,是又罪上添罪也。罪極而爲恩,恩極而爲罪,俯仰跼蹐,此何人哉?圖報聖德,唯期他生,臣之情事,亦云戚矣。臣於聞命之初,不敢抗章辭謝如平人之爲,而只於近臣之歸,附上書啓,庶幾收還成命,不待多日。顧乃大失所圖,繼於日昨,荐下別諭,至命史官偕來,辭旨之勤摯,恩禮之敻絶,愈往愈加。臣於是,惶駴隕越,不知所出,玆不得不冒具短章,仰暴血懇。伏乞聖慈,推生全之餘恩,察危蹙之至情,亟命召還史官,鐫臣職秩,仍治臣違慢之罪,俾公法終伸,私心獲安,千萬幸甚。臣無任瞻天仰聖,涕泣祈祝之至。答曰,省卿之章,諒卿之心而若見卿焉。噫,古往今來,君與相者何限,而豈有若予與卿乎?三世相職,古豈有哉?平生倚任,捨卿誰先,而因予誠淺,使卿若此,是豈卿乎?其本卽予。嗚呼,年已暮氣亦衰,置卿元輔,意蓋深矣。噫,昨春進饌之後曾未幾月,若此,豈特自嗟?心自謂曰,此生此世,何見元輔云矣?若古人人孰無過之言,乃至乎此?噫,南海雖遠,心若咫尺,於坐於臥,若見侍坐。嗚呼,心雖若此,世事何知?中夜興嘆而已,事雖至此,以卿之心,體先之志,豈有終陷於瘴海之理哉?一番臨門,合辭妥帖,追慕成禮,以奏特釋,越冬歲抄,其亦玉成卿之意,而嗚呼,其衰日甚,宴禮不遠,及今不爲此,更待何時?雖有此命,從容敦召,意亦在焉。噫,豈特往事勿說?此亦蕩平科前事也。噫,以先相爲父,卿堂叔數相,皆協贊于予者,乾道昭昭,豈使卿沒於瘴海乎?予亦有悵然者,因此時,有復官古相者多,而嗚呼,彼數相,幽明雖知,何聞叩謝,而卿則其能復回,有此陳章,豈不勝於彼數相乎?雖然豈云存無?理則一也。且有尋常悶惻者,今何默乎?噫,頃者勸婚卿,非特爲卿也,寔爲先卿血屬也。曾未幾何,若此,臥自謂曰,卿則在瘴海,而卿之夫人,在何處而望卿乎?不覺飮涕,聞卿來住近畿,若來三淸洞,而且自謂曰,旣到于此,其能相會否云。嗚呼,以此敎觀也。恒日倚卿之心,其間眷戀之意,雖愚夫可知,況卿恒日爲國之誠乎?須問世人,可謂罕矣。噫,期日不遠,心雖沓沓,其於此時,卿若不參,嗚呼,先卿,必將掩抑於九原。呼寫乎此,不覺抆涕,卿心,若何?其況近日大不若前,以今日擧措觀之,豈特云衰?臥待卿章,其卽呼答。嗚呼,此生此世復見卿,誠是千千萬萬料表,言由肝膈,卿須安心勿辭,今日登途,慰予暮年此心焉。仍傳曰,此批答。令偕來史官傳諭,期於偕來。
黃海道觀察使李在簡疏曰,伏以,惟天惟祖宗,默佑我宗祊,八旬之寶算冞隆,五紀之至化普洽,睿孝格天,讌禮涓日,臣民欣忭,曷有其極?仍伏念臣,猥以無似,濫叨藩寄,居然三歲于玆矣。絲毫蔑效,愧懼徒積,區區所自勉,唯在於殫竭心力,圖報萬一,而第臣目下情私,實有萬萬懇迫者,敢此冒陳焉。臣母今年洽蒲六旬,素袍貞疾,居常凜綴,昨秋爲便養,將來臣任所矣。近因喪慽,悲撓致傷,新恙猝劇,舊症越添,諸般病情,有加無減,今至月餘。藥餌爲事,臣以孑然單身,左右扶將,獨自救護,大小公務,全然抛却,緊急狀牒,漫未照撿,曠廢職事,日夕惶悶。顧今東作已始,民事方殷,行部省察,一日爲急,而以此情私,實無暫時離側之勢。欲發而旋止者屢,今則春節漸晩,親癠尙苦,日夜所祈祝,唯有速解見職,將母還家,以爲及時醫治之計而已。以公則重務久曠,不容一日虛縻,以私則情理切急,有難一日按住,玆敢不避猥越之誅,仰干崇嚴之聽。伏乞聖慈,俯賜矜諒,特許鐫免臣所帶藩任,使重寄無曠,私情獲伸,不勝大願,臣無任屛營祈懇之至。答曰,今聞卿章,難以强迫,歲已三年,其遞雖可惜,持許所請焉。
癸巳三月十三日辰時,上詣延和門外。香祗迎入侍時,行都承旨李溎,左承旨李性遂,右承旨徐有大,左副承旨趙載俊,右副承旨吳載純,記事官尹在醇,假注書李泰賢,編修官承正述,記事官林濟遠,以次侍立。上具翼善冠·袞龍袍,乘輿出通陽門,詣延和門外降輿,就版位祗迎後,仍爲殿座。上曰,禮房承旨,馳詣太廟·永禧殿·儲慶宮,奉審以來。出榻敎命同知成爾演親呈肅單,爾演謝恩後,命進前,手摩爾演之金圈。上曰,有摠管窠乎?兵曹判書具允鈺曰,姑無之矣。爾演之子稷柱,亦爲肇慶廟參奉,謝恩命進前。稷柱進伏,上曰,爾年,幾何?稷柱曰,臣年四十三矣。溎曰,同副承旨趙載得,有實云矣。上曰,昨日六十九歲臺諫,誰也?溎曰,李秀逸矣。上曰,同副承旨趙載得許遞,其代,薇垣亞長李秀逸除授,牌招察任,房依前。出傳敎同副承旨李秀逸,謝恩後進伏,上曰,何年科乎?秀逸曰,庚申增廣矣。命誦科作,秀逸誦初項一句,上曰,同副之今日加資,此其人之有時矣。上曰,藥房提調持湯劑,入侍。出榻敎藥房都提調金尙喆,提調李潭持湯劑進伏。尙喆曰,勞動之餘,聖體,若何?上曰,一樣矣。仍進湯劑,上進御。上曰,貢人去後,無消息乎?允鈺曰,無之矣。上曰,初一日漸近,卿等,使予勞矣。合行養老宴,則豈不省勞乎?尙喆曰,合行則加勞矣。載俊奉審以奏,上還入大內,諸臣以次退出。
癸巳三月十三日申時,上御集慶堂。藥房入診,同副承旨同爲入侍時,都提調金尙喆,提調李潭,副提調李溎,同副承旨李秀逸,記事官尹在醇,編修官承正述,記事官林濟遠,醫官方泰輿,以次進伏訖。上曰,同副入來,而光國志慶錄,亦持來乎?溎曰,同副持光國志慶錄入來矣。上曰,養老宴實錄,亦爲考來乎?潭曰,臣詣西樓,考別單而無之矣。上命秀逸讀李山海所作詩,又命讀小學諺解跋,秀逸先退。尙喆曰,湯劑待令矣。上曰,進之。尙喆奉進湯劑,上進御。上曰,成爾演,何當歸去云耶?尙喆曰,聞無以報國恩,欲參宴禮而歸云矣。上曰,其亦有人事矣。尙喆曰,聞京兆尹言,則應參人外,自京兆不捧單子云矣。上曰,是矣。命書傳敎曰,噫,今番此擧,果追昔年,靜而思之,聞昨日所奏,自京甸,東至江原,西至黃海,南至湖西,必多有來者。噫,以予心雖如此,宜簡,何可繁?況此擧後,必也諸道命行,鄕老莫知其事。雖來京,非關於開封帳籍,則何敢參也?不過老年,徒費往來而已,以此皆令知悉,京兆抄啓時,必也精抄。且數層鋪階,不爲急步,則勢將顚仆,此非養老,卽辱老也。皆令知悉,俾無此弊焉。旣載五禮儀,群老許杖。出傳敎尙喆曰,明日湯劑,當依例爲之矣。上曰,依爲之。上命書領府事金致仁疏批。批答見日記軸諸臣以次退出。
癸巳三月十三日申時,上御集慶堂。坐直承旨入侍時,右副承旨吳載純,假注書李泰賢,編修官承正述,記事官林濟遠,以次進伏訖。上曰,禮房承旨入侍。出榻敎泰賢承命出來,與左副承旨趙載俊進伏。命讀祭報府,載俊讀訖,上曰,明日傳香,禮房攝傳。載俊退出,上曰,該房旣承下敎,明日香祗迎安徐。出傳敎上曰,承旨之母,內宴入來乎?載純曰,筋力不逮矣。上曰,其子婦入來,可也。一品中,沈㲄有之,而又有何人乎?載純曰,李昌壽·趙雲逵皆一品矣。上曰,今聞判義禁韓光會,方在處分中云,初下敎勿施。趙雲逵爲判義禁,待開門牌招察任。出傳敎上曰,金吾次堂誰也,而具庠,似姑未來,亦無其他供辭乎?時囚亦誰也,知入,可也。泰賢復命奏曰,金吾次堂,趙重晦·宋文載·金朝潤,時囚則黃最彦·李永輔無他供辭云矣。上曰,李永輔供辭,何不入乎?今日內卽爲捧入事,分付。出榻敎載純讀使行狀啓訖。上曰,今聞灣尹初十日狀聞,初則九日十日間,當到柵門云,於今八日到柵,車卜其亦齊到云,可知三使之心,若此,庶可渡江,暮年若見使臣復命,渡江狀聞,卽爲修啓事,令備局分付灣府。出傳敎載純讀忠淸監司尹東晢過婚過葬啓聞訖,上曰,今聞忠淸道臣過婚過葬啓聞,其數夥然。噫,年過數十歲,無成恒之樂,而爲守令,擁妓東軒,豈寄百里意?其尤殘忍者,有十朔九朔後過葬者,其若入木,猶可矜也。若或不然,有甚於齊桓,爲守令,焉敢若此?凡此等事申飭時,雖着意,若高麗三日,其後蕩然,此後遣御史,抽栍廉問,若此者,當終身禁錮,守令以此下諭。噫,湖西,士夫鄕,有形勢士夫,豈有至此?臥而聞此,不覺寒心,另加嚴飭事,一體下諭。出傳敎載純讀全羅監司洪樂性放未放啓聞訖,上曰,今聞湖南放未放啓聞,其放者,依啓聞卽爲擧行,稟中愼氏仍,餘皆一體放事。令該曹卽爲回諭,未放中依前可以放者,與彼道放此道未放者,亦令該曹考奏。出傳敎載純讀北兵使李漢膺榜目訖,上曰,今聞北兵使榜目,武及第之稱至再,其涉異也。稱一武字,八旬初見,當該帥臣推考。出傳敎上曰,左右史不備已多日,違牌翰林敍用,令該曹口傳付職牌招入直。出傳敎載純讀忠淸監司尹東晢船運狀聞訖,上曰,暮年田稅大同,申飭若何?而今聞忠淸道臣船運狀聞,田稅大同,一也則三千石。皆大同米,稅米無一船裝載,三邑豈無稅米乎?若過今月,當該守令,自營門決杖,以飭其慢。出傳敎載純讀咸鏡監司宋瑩中老職啓聞訖,上曰,今聞北伯老職啓聞,其年百歲者四人,可謂異常。其中亦有年八十七歲者,予懷何抑?都數一千六百七十九人,一體擧行誠難。且其中百歲一人,卽咸興人,豐沛舊鄕可貴,百歲四人·年八十七歲·六歲·八十一歲人爲先,今日內口傳下批。其餘,明日內亦爲口傳下批。出傳敎命退去,諸臣以次退出。
上在慶熙宮。停常參·經筵。
藥房都提調臣李溵,提調臣具允鈺,副提調臣李溎啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。只祗迎,瞻東西郊,微忱千萬,見靑城尉,予懷何抑?予則心也,若此若此,月初與萬機,楚越浮雲,氣何暇諭?次對同入。
中宮殿·惠嬪宮,藥房口傳問安。答曰,知道。
備忘記,噫,以予心以予氣,欲宿憶昔,入臥憧憧。且惟十九日·卄六日,莫知在人世中,若此而何待造物?兩宴誠悶,今日次對,亦復政後苦心也,然世事浮雲矣。
備忘記,內外宴,呈纔一章,響鈸·牙拍舞鼓·廣袖舞旣停,大膳五章,入處容鄕唐交奏,令該院知悉。
備忘記,今番,世孫·領相致詞爵,其餘五爵,金領府事·廚院都提調·海運君·錦城尉·戶判。
備忘記,更思前例,果七爵,洪奉朝賀·永城尉,一體進爵,呈纔加尖袖舞,響鈸再入。
備忘記,今當冷節,其欲寓懷,當爲文臣製述,侍衛安徐,待下敎只入正時,試官右相·吏判·吏曹亞堂任希曾·鄭晩淳·李瀰·趙德成,禮房承旨入侍。
趙載俊啓曰,撿閱林蓍喆,時在京畿仁川地,斯速乘馹上來事,下諭,何如?上曰,允。
徐有大啓曰,大臣·備局堂上,依下敎來待矣。傳于徐有大曰,內局次對入侍。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
趙載俊,以弘文館言啓曰,副應敎金夏材·副校理李在學,旣有只推之命,更卽牌招察任,何如?傳曰,允。
傳于趙載俊曰,試官李仁培,代騎堂尹師國除授。
徐有大,以都摠府言啓曰,入直軍兵等中日習射事標信命下矣。文臣製述相値,不得爲之之意,敢啓。傳曰,知道。
李秀逸啓曰,知義禁趙重晦·同義禁金朝潤,持罪人李永輔·宋載經·黃最彦口供,依下敎來待矣。
又啓曰,刑曹判書李翼元,依下敎來待矣。
李溎,以吏曹言啓曰,長寧殿參奉具允謙呈狀內,親病甚重,勢難察任云,今姑改差,何如?傳曰,允。
備忘記,內宴時,只惠嬪·世孫致詞,餘皆安徐,其餘五爵,自內觀勢,當爲儀註]中,安徐。
傳于趙載俊曰,日已向曛,應製人給火具。
吳載純,以訓鍊都監·一二所巡廳·左右捕廳言啓曰,去夜,犯夜人無所捉,敢啓。傳曰,知道。
有政。吏批,判書李潭進,參判李重祜進,參議洪檢進,都承旨李溎進。以嚴璹爲大司憲,沈鑧爲大司諫,李東泰爲執義,申應顯爲司諫,權恢爲掌令,李泰齡爲持平,權坪·兪彦脩爲正言,趙榮弼爲獻納,尹東昇爲刑曹參判,李致中爲應敎,尹勉喆爲兼引儀,洪配漢爲漢城庶尹,趙榮進爲歸厚提調,申匡堯爲江原都事,柳榮鎭爲兵曹佐郞,李蓍廷爲軍資正,李宅鎭爲黃海監司。兵批,判書具允鈺病,參判愼爾復入直進,參議尹師國病,參知尹希曾病,右承旨徐有大進。同知單金弘大,部將單王道弘,護軍成胤儉·鄭彦暹·李長老,副司直閔弘烈·任希敎·李興宗·李在簡·趙載得·宋霮·金翊休,司果洪樂恒·沈命德。
兵曹口傳政事,副司直具善行·韓光會·金器大·尹得養·鄭尙淳·金相翊。
臣敬奉聖批,傳諭于京畿仁川府田反面一里鞍峴村領中樞府事金致仁所住處,則以爲,臣荐承恩諭,轉益惶阸,不得不冒上辭本,悉暴肝膈,聖明在上,宜無不燭,北望攅祝,惟是顒俟,聖批繼下,不啻十行,而罪之不加,恩益隆焉。歷擧巨細,諄諄開諭,委曲懇惻,殆無異於家人父子之間,字字鏤骨,不忍奉讀。自顧舋孼於旣往,何以承當於今日?雙擎九頓,但有血涕,噫,殿下之於臣,旣再生之。又從以眷戀之收召之至此,雖使臣,世世而糜身,生生而粉骨,亦不足以仰酬萬一,尙何敢復懷自阻之心,而惟是前疏所陳一款,爲臣大防,此而放倒,曰有臣分,此臣所以甘伏孤恩慢命之罪,而不暇他顧者也。情窮勢迫,求死不得,伏地悲泣,惟願遄被重辟云矣。臣旣承偕來之命,姑爲仍留之意,馳啓爲白臥乎事是良旀,詮次善啓向敎是事。兼春秋臣申熤。
副應敎金夏材疏曰,伏以,睿孝格天,宴禮涓吉,萬年之觴將擧,八域之心均歡。仍伏念臣,向以試事,銜命湖西,才疎識暗,恒懼溺職,及夫竣事而歸也。伏見前月所下備忘,謂臣掌試之公,恩褒過隆,至以能體乃祖爲敎,不肖微臣,何以得此於君父也?惶隕感激,繼以恧蹙,此際伏奉東壁新命,揆以義分,宜卽叩謝,而第臣於玉署,有萬萬不自安者。昨年嚴譴,至今惶懍,而顧念臣所叨,卽是館職,則私心兢惶,其當何如?廉義所關,不敢以時移事往,有所自恕,反復思量,承膺無路,昨違召命,未蒙例勘,玆敢隨詣陳章。伏乞聖明,察臣情勢之難强,亟命鐫遞臣職,以肅朝綱,以靖私義,不勝幸甚。臣無任屛營祈懇之至。答曰,省疏具悉。頃者之事,今何更提?其勿過辭,從速察職。
副校理李在學疏曰,伏以,臣之屢犯違傲,是豈臣分之所敢出哉?誠以情理之不可暫離,職名之不可仍冒也。跡涉慢蹇,合被鈇鉞之誅,恩出常格,每止問備之罰,蟻螻賤臣,何以得此?仰而感聖度之寬貸,俯而悶私計之隘蹙,不知自措也。噫,斟斗之盛禮漸近,指日之群情普切,凡爲臣子,苟非情病之萬不可强,則夫豈有偃伏逋傲?蠢然若無吪者,而臣母虛勞之症,自是半生貞疾,近添毒感,頑痰上升,飮啖全却,氣息凜綴,臣無他兄弟,獨自扶將。假使臣,無他不安之端,以此情理,萬無時日內轉動之望,而庚牌日臨,徒積方命之罪,其所虧朝體而壞義分,爲如何哉?伏乞天地父母,諒臣私之不可强抑,念臣辜之不宜屢逭,亟降鐫遞之命,俾便救護,仍治瀆擾之罪,以嚴朝綱,千萬幸甚。臣無任屛營祈懇之至,謹昧死以聞。踏啓字。
癸巳三月十四日辰時,上御集慶堂。藥房入診入侍時,都提調金尙喆,提調李潭,副提調李溎,記事官尹在醇,編修官承正述,記事官林濟遠,醫官方泰輿·鄭允協·慶絢·金孝儉·李翊臣·李敏德,以次進伏訖。尙喆曰,夜間聖體,若何?上曰,一樣矣。尙喆曰,寢睡·水刺之節,亦何如?上曰,亦一樣矣。尙喆奉進湯劑,上進御後,上曰,近間,甚憊苶矣。尙喆曰,雖凡人,每於春日,有勞困之症。上曰,似然矣。尙喆曰,敢請診候。上曰,兩廳首醫入診。泰輿診候後退伏奏曰,脈候左右三部度數調均,滑體與脾胃脈候差勝矣。允協曰,脾胃脈候一樣差勝矣。尙喆曰,再貼當待下敎入侍矣。上曰,依。尙喆不退,藥房諸臣以次退出。
癸巳三月十四日巳時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,行戶曹判書蔡濟恭,行司直具善復,禮曹判書李景祜,行司直李章吾,兵曹判書具允鈺,刑曹判書李翼元,行訓鍊都正尹泰淵,吏曹參判李重祜,戶曹參判徐命善,大司憲任希敎,大司諫李興宗,執義成胤儉,掌令鄭彦暹·李長老,持平金翊休,獻納宋霮,正言洪樂恒·沈命德,校理李敬養,右承旨徐有大,假注書李永穆,事變假注書韓弘世,編修官承正述,記事官林濟遠,以次進伏訖。相福曰,聖體,若何?上曰,一樣矣。相福曰,中宮殿氣候,若何?上曰,一樣矣。相福曰,世孫氣候,若何?上曰,一樣矣。相福曰,判義禁,面腫大叚,不得入來云矣。上曰,沈㲄有之矣。相福曰,方多擧行之事,而筋力難矣。上曰,李昌壽,何如?相福曰,方有實故云矣。上曰,有可陞者乎?相福曰,臣等,已有相議者矣,朴相德爲吏判,已十年矣。上曰,其年,幾何?相福曰,五十矣。上曰,領相旣奏,判義禁兼帶許遞,其亦下問,其代,行司直朴相德除授,牌招察任。出傳敎上曰,海伯已三年云,故昨果許遞,而予以爲難人矣。今番海伯後見之,則予之知人,果不麥浪矣。相福曰,綜核難矣。仁孫曰,甚剛核矣。相福曰,以此,西路守令,甚難之云矣。臣與其父同榜,故自別矣。尙喆曰,其榜壯矣,皆是國家需用之人矣。上曰,然矣。相福曰,四十服官,七十致仕,其間不過三十年矣。臣敢愛微躬,而竝與筋力奔走之事而病實難强矣。言語尙今不成,如醉之人矣。上曰,左右相之意,領相之言,何如?尙喆曰,早飯矣。仁孫曰,果如左相所奏矣。上曰,予亦時時如醉矣。相福曰,海西有設賑邑矣。上曰,然乎。相福曰,延安·白川等邑矣。上曰,海西猶有設賑邑,海伯旣許遞,政官牌招開政。出傳敎上曰,徐浩修,何時出耶?尙喆曰,五月云矣。上曰,金應淳則在何月乎?仁孫曰,九月云矣。上曰,杳然矣。相福曰,進宴前,臣不敢言病,而形骸不成,言語艱澁,而專恃者左右相,而左相則方在內局,多有可悶之事矣。上曰,常自量則廟謨,亦若何?左相內局都提調許副,其代,判府事李溵爲內局都提調。出傳敎相福曰,內局體重,臣豈敢請遞?尙喆曰,臣方在時任,無一分報效,嘗藥之任,何敢辭乎?仁孫曰,孰敢辭嘗藥之任乎?上曰,左相已久於內局,故予已有思矣。相福曰,今番養老宴,辛受采似上來矣。仁孫曰,定州距京八日程,其上來,未可必矣。上曰,噫,今番養老宴,此人若不參,予意,若何?前參判辛受采,若能登途來京,給馬,所經各邑,供饋若難,此亦待耆舊之意,令本牧,報于禮曹,亦自本牧,設饌給樂,其與子孫同宴。噫,雖來,其能視,予則曰第二件,可謂便矣。而此老之心,予何知?其令量力之意諭焉事,今日下諭道臣。出傳敎相福曰,辛受采之登科與恩數當久傳矣。又曰,備堂或有坐罷人,或有未還差者,進宴前,當仰達矣。上曰,參判金器大於予,自爲四寸親,而於兩聖后,爲四寸親,官至腰金頂玉人。於昔年,爲四寸親,而一體入參,而時無職名者,令該曹,口傳付軍職,此已下敎,領相已奏,何作階梯?備堂中處分者,或給牒敍用,或敍用。今日政付軍職,仍令還差,未及還差者,一體還差。出傳敎相福曰,廣州府尹金頤柱本生家推恩事,頃日已發於筵中,而有成命然後,可以擧行云矣。上曰,依例推榮。出擧條又曰,刑曹參判閔弘烈,日前上疏承批之後,尙不入來行公,事甚未安,從重推考,申飭,何如?上曰,其涉過矣。從重推考,申飭。出擧條相福曰,閔弘烈,豈不參於進宴,而以刑參實職之故,不爲行公矣。上曰,予則曰過矣。領相旣奏,自可以備堂進參,參判閔弘烈本職,今姑許遞。出傳敎景祜曰,己丑年進宴時,六曹長官·漢城府·三堂·五上司·時任備堂·儒臣·兩司皆入參矣。濟恭曰,內養老宴時,自外入去,當知而擧行,而老宮人則以幾床爲定乎?上曰,以十床擧行。上曰,今番陪宴時,楊州·廣州·高陽三守令,所重在焉,其令一體參宴。出傳敎上曰,試官三人有頉,代李壽鳳·李仁培·洪樂命爲試官。出傳敎上曰,今番副使·書狀,其誠可嘉,今日政事,備擬於參宴望。出傳敎任希敎·李興宗·成胤儉·鄭彦暹·李長老·金翊休·宋霮·洪樂恒·沈命德曰,請慶興府定配庶民罪人趙榮順,按律處斷。措辭上同上曰,勿煩。又曰,請黑山島庶民罪人金植,依前處分,亟正邦刑。措辭上同上曰,勿煩。任希敎·成胤儉·鄭彦暹·李長老·金翊休曰。請黑山島爲奴罪人五得,依律處斷。措辭上同上曰,勿煩。又曰,請還寢張翼標島配之命,依律處斷。措辭上同上曰,勿煩。李興宗·宋霮·洪樂恒·沈命德曰,請大靜縣爲奴罪人仲義,依律處斷。措辭上同上曰,勿煩。又曰,請黑山島爲奴罪人五得,依律處斷。措辭上同上曰,勿煩。任希敎·李興宗·成胤儉·鄭彦暹·李長老·金翊休·宋霮·洪樂恒·沈命德曰。臣等,再昨詣臺引避,伏承還給入侍之命,放倒廉義,章皇登對,仍傳故紙,咫尺前席,嚴畏分義,雖不敢爲一日再避之計,而臺閣之旣遞旋仍,不得行公,乃是流來古例。臣等,旣被刊版之罪,旋荷還寢之敎,論以格例,自在應遞,雖緣聖敎之鄭重,冒沒蹲仍,而初不敢自處以臺閣,則到今登筵自列,亦有區區微諒。揆以臺體,壞損無餘,實無一刻抗顔之勢,請命遞斥臣等之職。上曰,雖與仍任有異,諸臺若此,卽三百年古規,體君臣,亦九經所載,依啓。以上竝出擧條上曰,黃大受事,曾予聞知,卿等亦知之乎?相福曰,其時事蹟,甚卓越矣。上曰,其時何官乎?相福曰,注書矣。尙喆曰,詳在先正臣李珥經筵日記矣。上曰,其時人才難矣。諸臣退出。
癸巳三月十四日未時,上御集慶堂。文臣製述坐直承旨·禁府堂上,刑曹堂上追後入侍時,右議政元仁孫,吏曹判書李潭,吏曹參判李重祜,大司成李瀰,兵曹參議尹師國,副司直李壽鳳,左副承旨趙載俊,假注書李永穆,編修官承正述,記事官林濟遠,以次進伏訖。命書書題,寒食東風御柳斜,五言二十韻排律。上曰,排律皆押韻乎?仁孫曰,押韻而對且廉矣。上曰,湖堂,於予世,亦選之乎?仁孫曰,無之矣。上曰,自何時無之耶?仁孫曰,李縡·李肇等被選後無之矣。上曰,湖堂故事考入,可也。上曰,暮年欲遵古例,且有文衡讀書堂抄入。出傳敎仁孫曰,知製敎之不選,亦久矣。金判府抄啓後不選矣。上曰,知製敎之人,依例抄啓。出傳敎上曰,前備堂金相翊,一體蕩滌。出傳敎上曰,坐直承旨入侍。出傳敎同副承旨李秀逸進伏,上命入栗谷經筵日記,至黃大受事,上曰,果有之矣。宰相須用讀書人,左相難矣。上曰,嗚呼,知勁草知松柏,古人旣云,予每於黃大受事,知聞熟矣,猶莫詳本事。今日筵中酬酢之際,其人姓名,領相開端,在於經筵日記,左相繼奏,而玆事詳備於此云,故問其卷數,三卷云,故取來。令承旨讀首卷未數張,果有,誠異常。況康陵其時故事若覩,此亦追慕一倍之端,聞此,黃大受可謂名臣,而嗚呼,此等盛世猶若此,況今末世乎?嗚呼,古人云家貧思良妻,國亂思良相,此等浮囂躁競之世,顧問中葉名臣,聞此而止,則豈恒日予志?且聞大受職止佐郞云,嗚呼,此人,昔盛時人,莫聞而止於此,豈特曾聞?今聞于此,此亦揄揚之一端。噫,況此人?是誰之祖?其奉祀孫,令銓曹,卽問科次,入侍時以奏,予當擢用矣。出傳敎上曰,注書出去,金吾口招開坐與否知入。賤臣承命出問,還奏曰,以判金吾之不爲出仕,姑未開坐云矣。上曰,昨已下敎,俾議讞,而知義禁備局,亦以金吾懸頉云,而供辭尙今寥寥,故其涉怪訝。下問以口招若此云,何待判金吾?其中李永輔,今已幾月,判義禁雖行公於議讞,必也爲嫌者。且灣府旣命御史査來,若是稽滯乎?皆令次官,今日內卽爲捧供以奏。出傳敎上曰,秋曹囚徒案持入。賤臣承命持入讀奏後,上曰,輕囚放釋稀罕,故今日命讀囚徒案,不過一日決折者,彌滿囹圄,此點下竝放。嗚呼,御寶僞造,一何多也?此挩近所無,而一人僞造,多人滯囚,亦豈廓然囹圄之意乎?此非用刑者。雖今日,何不爲詣本曹,詳細嚴問其枝葉皆放草記,崔宗瑞關係倫常云。不覺動心,欲問,令該堂先爲入侍後開坐。噫,昔唐宗,不過貞觀之治,鵲巢囹圄,暮年若此,是誰?不覺歉然,雖然趁日開坐,其豈若此?爲皐陶之官者,爲先一竝從重推考。出傳敎科次入侍柝榜訖。上曰,文臣製述三中人,貂皮笠·耳掩一部。三下一,紙三卷·筆五枝·墨三笏。餘三下,皆紙二卷·筆五枝·墨二笏賜給。今番不過隨時寓懷,白文呈券人特爲分揀。出傳敎秀逸先退。上曰,坐直承旨入侍。右承旨徐有大進伏,李潭曰,黃大受奉祀孫有知奏之命,故探問則其奉祀孫,卽黃載天云矣。上曰,今聞吏判所奏,黃大受奉祀孫黃載天有云,而參奉今適有窠,旣命擢用,何循常例?卽爲口傳單付。嗚呼,黃大受隨承旨有此擧,而若壽州董生,止於騎節,可勝惜哉。今予效韓愈作行特褒嘉,此亦揄揚繼述之道,況其處義?百載之下,令人欽嘆,其孫旣循例調用,宜擢其祖,以踐今日下敎。且聞其子黃愼,位正卿云,必也贈職,特贈議政贈職,以示予百歲褒嘉之意,其亦今日口傳下批。嗚呼,國朝四十年,其於三代,今日爲此擧,予懷曷勝?祭文製下,遣承旨致祭其墓。出傳敎傳曰,自古君臣際遇何限,而豈有若予與卿者乎?罄悉心腹,祈卿承命,聞史官書啓,嗚呼,卿心,豈不若此,豈不若此?使卿若此,寔由予誠淺。噫,以予衰耗,自嘆此生此世,君臣復何相見?若是敦勉,其亦千千萬萬料表,憶昨春政府進饌,旣命進爵,卿豈忍若此乎?噫,諒卿心,悶卿心,不曰讓而意亦深,於今見卿入侍,豈云今世,若是敦勉?君與相徒困而已,卿須體小子慇懃之意,顧君臣大義,安心,卽日登途,用副企望事,更爲傳諭,期於偕來。出傳敎金吾堂上,秋判入侍事。出榻敎刑曹判書李翼元,知義禁趙重晦,同義禁金朝潤進伏,命讀李永輔供辭。上曰,永輔旣已嚴處,其二子焉敢晏然?況永輔配東,或在海西,或在湖南,不思自處而隨焉,傷倫勝言?竝遞差,其代,令該曹口傳擇差,其令卽爲辭朝。出傳敎上曰,書傳旣云,李永輔負恩欺罔無狀,故下敎,卽席更思,渠雖無狀,雖不過遞差,及其二子,豈尙書之意乎?旣示予意,特寢其命。出傳敎命讀宋載經·黃最彦口供訖。上曰,律何如耶?重晦曰,口供,次堂不得擧行,而有特敎,故擧行而議讞則尤非次堂所敢爲者。上曰,律官當待令,次堂出去,問而入之。朝潤曰,臣考律文則那移律矣。上曰,以數多少,律爲輕重乎?朝潤曰,旣是那移律則無多少而律同矣。上曰,宋·黃兩人,旣已下敎,此等不法吏,豈可稽滯?宋載經,北靑府定配,黃最彦,三陟定配,以示予重西關之意。出傳敎上曰,秋曹倫常罪人,何許人耶?翼元曰,聞是私婢之子而藏蹤,所爲極爲陰邪矣。上曰,倫常二字心動,有入侍之命,聞其所奏蔑倫,陰邪莫甚,該堂旣承下敎,此等類,豈可置諸於覆載之間?勿拘日次,嚴訊三次後,自本曹決處。今聞御寶僞造者,一朔之內,竝與干連人,數十人之多,此雖枝葉,不可白放者,今日開坐下敎安徐,其枝葉,卽速決配。出傳敎諸臣遂退出。
癸巳三月十四日二更一點,上御集慶堂。藥房入診入侍時,都提調李溵,提調李潭,副提調李溎,記事官尹在醇,編修官承正述,記事官林濟遠,醫官方泰輿,以次進伏訖。溵曰,今逢令節,聖體,若何?上曰,心則悶而氣則一樣矣。溵曰,寢睡·水刺之節,亦何如?上曰,亦一樣矣。溵曰,中宮殿氣候,何如?上曰,安過矣。溵曰,中宮殿所進湯劑,連爲進御乎?上曰,然矣。溵曰,王世孫氣候,何如?上曰,好在矣。溵曰,敢進湯劑。上曰,依。溵奉湯劑以進,上進御。溵曰,明日湯劑,亦當依例矣。上曰,依。諸臣以次退出。
上在慶熙宮。停常參·經筵。
夜五更,月暈兩珥。
藥房都提調臣李溵,提調臣李潭,副提調臣李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今月已半,其若且半,兩日太康太康,聞御牒舊闕慶運,微忱千萬。昔年注書,今登相職,此亦伸懷一端,氣何暇諭?待敎入侍。
中宮殿·惠嬪宮,藥房口傳問安。答曰,知道。
備忘記,今番崇政殿宴時,設小駕儀仗,至於內宴,亦文具中文具。且設兩殿儀仗,兩殿,只靑紅蓋·鳳雀扇待令,餘皆安徐。內宴時,惠嬪宮·世孫宮扇,蓋皆安徐。昨聞都監申飭可知,然召許多妓於藏置多日,此正若置肉而禁其食,雜則雖飭,用牌安徐。
傳于徐有大曰,初十日若渡江,則渡江狀聞,似當來到,而尙今寥寥,令備局探問灣府。
傳于李秀逸曰,坐直承旨持丁丑年自正月至三月日記,癸亥擧義日記入侍。
又傳曰,內局入侍。
備忘記,八日到柵,車卜同來,九日·十日其宜渡江,而今至五日,若是寥然,其涉異常,奚特問灣府?差員人馬必也到柵,定將校卽爲探問事,令備局卽諭灣府。
大司憲嚴璹,大司諫沈鑧,執義李東泰,掌令宋述孫,持平李泰齡啓曰,請慶興府定配庶民罪人趙榮順按律處斷。措辭上同又曰,請黑山島庶民罪人金植,依前處分,亟正邦刑。措辭上同嚴璹·李東泰·宋述孫·李泰齡啓曰,請黑山島爲奴罪人五得依律處斷。措辭上同又曰,請還寢張翼標島配之命,依律處斷。措辭上同李泰齡啓曰,新除授掌令權恢,時在忠淸道洪州地,司諫院司諫申應顯,時在京畿廣州地,獻納趙榮弼,時在楊州地,正言權坪,時在楊州地,正言兪彦修,時在永平地,請竝斯速乘馹上來事,下諭。答府·院曰,勿煩。答府·院曰,勿煩。答府曰,不允。下諭事依啓。
李秀逸,以上號都監儀軌廳郞廳,以都提調意啓曰,本都監儀軌,今已修正,分作二冊,粧䌙以入之意,敢啓。傳曰,知道。
吳載純,以義禁府言啓曰,時囚罪人宋載經,北靑府定配,黃最彦,三陟府定配事,命下矣。以傳敎內辭意,具罪目,依例發遣府書吏,押送于各其配所之意,敢啓。傳曰,知道。
又以義禁府言啓曰,時囚罪人李永輔,三陟府遠配事,判下矣。以判付內辭意,具罪目,依例發遣府書吏,押送配所之意,敢啓。傳曰,知道。
又以禁衛營·一二所巡廳·左右捕廳言啓曰,去夜,犯夜人無所捉,敢啓。傳曰,知道。
判義禁朴相德疏曰,伏以金吾寵擢之命,奚爲而及於臣哉?臣於是,惝怳懍恐,殆不知措躬之所也。臣本至愚極陋,無所肖似,而立朝垂三十年,過蒙簡拔之恩,歷敡內外,位躋八座,榮已極矣,涯已溢矣。居常慄慄,如集于木,而平日素所勉者,惟在筋力奔走,自盡其分,故前後職名,未敢力辭,浮沈世路,滾到于今,跡雖近於貪戀光寵,誠則切於圖報隆知,如許情悃,亦或聖明,俯燭其一二矣。第緣蒲質早凋,疾病深痼,暈眩澌綴,精力消亡,當官陳力,實無其望,近來賓筵,懸病居半,縱非假息,實涉偃便,每一思之,輒增惶恐,其在國體,合被重何,而不惟不加之罪,反有此意外新命,從前所忝叨,已是僬僥之千勻,況復進之以一品崇秩乎?無才冥升,姑不暇足言,而其爲累於則哲之明,誠非細故矣。反復揣量,冒進無路,坐違嚴召,益增懍惕,略構短章,仰瀆崇嚴。伏乞聖慈,俯賜諒察,將臣新授判義禁之任,亟許鐫削,以重官方,以安私分,不勝幸甚,臣無任屛營祈懇之至。答曰,省疏具悉。今者陞擢,實循公議,卿勿過辭,從速行公。
癸巳三月十五日未時,上御集慶堂。藥房入診入侍時,都提調李溵,提調李潭,副提調李溎,記事官尹在醇,編修官承正述,記事官林濟遠,醫官方泰輿·鄭允協·慶絢·金孝儉·李翊臣·許,以次進伏訖。溵曰,夜來聖體,若何?上曰,一樣矣。溵曰,徹宵酬應,寢睡·水刺之節,亦何如?上曰,亦一樣矣。溵曰,敢請進湯劑。上曰,依。溵奉進湯劑,上進御。溵曰,敢請診候。上曰,依爲之。泰輿等診察後,退伏奏曰,脈候左右三部度數調均,滑體與脾胃脈候一樣矣。上曰,待下敎,更爲入侍。溵曰,近來日長,三貼湯劑,不可不進御矣。上曰,卿亦來請,尙餘一貼,其止之。溵曰,近日仰瞻天顔,而玉色比前豐潤,此莫非建功之效也。上曰,有何效乎?潭曰,黃大受墓致祭文,以湖西下敎,而聞墓在楊州洪福山矣。上曰,洪福山,在北漢後矣,命改湖西爲維楊。命溎書判義禁朴相德疏批。批答在草記軸上曰,待下敎,更爲入侍。諸臣以次退出。
癸巳三月十五日未時,上御集慶堂。坐直承旨入侍時,同副承旨李秀逸,假注書李永穆,編修官承正述,記事官林濟遠,以次進伏訖。上命入前前癸亥三月日記,命讀訖。上曰,楊州致祭承旨,右副進去,明日辭朝。出傳敎諸臣退出。
癸巳三月十五日酉時,上御集慶堂。藥房入診入侍時,都提調李溵,提調李潭,副提調李溎,記事官尹在醇,編修官承正述,記事官林濟遠,醫官方泰輿,以次進伏訖。溵曰,午間聖體,若何?上曰,一樣矣。溵請進湯劑,上曰,進之。溵奉進湯劑,上進御。溵曰,明日湯劑,當依例爲之矣。上曰,依爲之。諸臣以次退出。
上在慶熙宮。停常參·經筵。
酉時,月食。
夜自一更至三更,月暈。
藥房都提調臣李溵,提調臣李潭,副提調臣李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。春氣正若漢文春詔,草木群生,咸有春意,而八旬其君,日益衰苶,嗟哉,畿民,隨等濟活,若此時,宴何爲,湯何功?氣何暇諭?待敎入侍。
中宮殿·惠嬪宮,藥房口傳問安。答曰,知道。
備忘記,暮年今予五悶,來月初吉,一也,晝長夜長,一也,兩貼建功,一也,日困日苶,一也,對案對食,一也。心若此氣若此,千乘浮雲,萬機楚越其況三明日。
備忘記,明日內三廳武兼入直將官,能麼兒講入直將官,以軍服入侍,堂郞以下講員,先拜後講,設陳諸具,亦爲待令,只該房承旨入待。
傳于李性遂曰,右副承旨入來後入侍。
傳于李溎曰,承旨持丁卯日記月食單子入侍。
傳于徐有大曰,明日侍衛時刻安徐。
傳于趙載俊曰,內局入侍。
又傳曰,承旨持甲子日記入侍。
趙載俊,以弘文館言啓曰,副應敎金夏材疏批已下,卽爲牌招察任,何如?傳曰,允。
徐有大,以御營廳·一二所巡廳·左右捕廳言啓曰,去夜,犯夜人無所捉,敢啓。傳曰,知道。
臣敬奉聖旨,傳諭于京畿仁川府田反面一里鞍峴村領中樞府事金致仁所住處,則以爲書啓纔徹,批敎旋下,臣每承一番恩諭,輒增十層惶阨,況今俯諒賤心,許其若此,終又申促登途,責以徒困,所以悶念而敦勉者,愈往愈勤,臣非木石,寧不感泣?噫,聖心虛佇,期其復見,讌禮漸近,至命進爵,而臣乃冥然頑然,若無省識,不敢爲移轉一步之計者,是豈臣樂爲哉?誠亦萬萬不得已者存焉爾,臣情到此,其亦悲矣。王人之鎭日相守,已非僇廢如臣,所敢晷刻承當,而貽弊賑邑,亦非細故,亟先召還,繼降嚴譴,重勘臣孤恩方命之罪,千萬泣禱云矣。臣旣承偕來之命,姑爲仍留之意,馳啓爲白乎所,銓次善啓,兼春秋臣申熤。
癸巳三月十六日午時,上御集慶堂。藥房入診入侍時,都提調李溵,提調李潭,副提調李溎,記事官尹在醇,編修官承正述,記事官林濟遠,醫官方泰輿·鄭允協·慶絢·金孝儉·金世彦·康命徽,以次進伏訖。溵曰,夜來聖體,若何?上曰,一樣矣。溵曰,寢睡·水刺之節,亦何如?上曰,一樣矣。溵曰,敢請進湯劑。上曰,依。溵奉進湯劑,上進御。上曰,提調之父在鄕乎,上京乎?潭曰,爲參養老宴,今已上來矣。上命書傳敎曰,今者忽憶奉親之人,此任誠難,其況近者開門而來,時或侵夜者?且本職緊任,吏判·內局提擧許遞,其代,騎判爲內局提調。出傳敎上曰,脈則昨日診察,置之,卿等待下敎入侍。溵·潭先退。上命讀兼春秋偕領府事金致仁書啓,命書傳敎曰,噫,今卿若此,豈比一時所遭而然乎?予亦諒也,若此而其不敦召,嗚呼,暮年見卿何日?興惟及此,予心慽然,卿心若何?昔有臨軒十使之規,而今予若此曠日,此亦誠淺,其欲命駕而莫能,卿須體此意,安心,卽日登途事,更爲傳諭,期於偕來。出傳敎諸臣以次退出。
癸巳三月十六日午時,上御集慶堂。坐直承旨入侍時,同副承旨李秀逸,假注書李永穆,編修官承正述,記事官林濟遠,以次進伏訖。命入前前丁丑日記,讀奏,上曰,每追憶此等時,其時事,可以想像矣,予則五十年,於予太康矣,讀訖,上曰,承旨入侍時,前前丁卯日記持入也。諸臣退出。
癸巳三月十六日酉時,上御集慶堂。藥房入診入侍時,都提調李溵,提調具允鈺,副提調李溎,記事官尹在醇,編修官承正述,記事官林濟遠,醫官方泰輿,以次進伏訖。溵曰,午間聖體,若何?上曰,一樣矣。溵曰,敢進湯劑。上曰,依爲之。溵奉進湯劑,上進御。上曰,雙樹山城,卿等見之乎?溵曰,臣父爲道伯時,臣亦見之矣。允鈺曰,臣則曾經道伯,故見之矣。上曰,山城小乎?溵曰,小矣。上曰,有碑乎?溵曰,有之而故相申欽撰,故相南九萬書之矣。上曰,沁都行幸,因日記始知,而每憶癸甲及丁卯,予則在位五十年,何事爲之?以今觀古,今時則可謂無事世界。溵曰,域內之無一事,莫非殿下之功化也。上曰,其時人才甚盛矣,李元翼,亦有號耶?溵曰,梧里矣。上曰,有文集乎?溵曰,梧里集,刊行於世矣。上曰,兼春秋持梧里集以來。正述持來梧里集,上命溎讀謚狀訖。命書傳敎曰,今予一心,惟在追慕,而嗚呼,自癸亥計年,丁卯卽五年,而曾雖聞焉,未詳本事,故今日命讀,其時相,卽故相李元翼也。此相,豈特飽聞?尋常欽嘆,故且命讀梧里集,噫,若無今日,何知其號?歷事兩朝,受賜几杖,年至八十。嗚呼,予今八旬聞此,是可奇也,豈可無表意?李文忠公奉祀孫,特爲右職懸註調用,以示予百餘歲追感之意。出傳敎溵曰,明日湯劑,當依例爲之矣。上曰依爲之。溵·允鈺先退。溎曰,黃大受墓致祭承旨入來矣。上曰,進前,右副承旨吳載純進伏。上曰,黃大受墓有碑乎?載純曰,有之矣。上曰,職銜,何以書之?載純曰,書以工曹正郞矣。上曰,碑表誰作誰書?載純曰,碑無記表矣。上曰,有床石乎?載純曰,有之而勝於階砌石矣。諸臣以次退出。
癸巳三月十六日申時,上御集慶堂。坐直承旨入侍時,同副承旨李秀逸,假注書李永穆,編修官承正述,記事官林濟遠,以次進伏訖,命讀丁卯日記。上曰,其時人才盛矣。秀逸曰,我朝人才之盛,無過於此,故雖艱虞之時。上曰,誠然矣。秀逸曰,此莫非列聖朝培養之致矣。讀訖,諸臣退出。
上在慶熙宮。停常參·經筵。
辰時,日暈。
夜自三更至五更,月暈兩珥。
藥房都提調臣李溵,提調臣具允鈺,副提調臣李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣,待敎入侍。
中宮殿·惠嬪宮,藥房口傳問安。答曰,知道。
傳于趙載俊曰,今番試官,大提學,已知之,而若有違牌者,直捧禁推傳旨,過宴後勘處。
傳于李溎曰,都承旨入侍。
傳于李溎曰,禮房承旨同爲入侍。
傳于趙載俊曰,儒臣持月沙集,同爲入侍。
又傳曰,內局入侍。
以試官牌不進禁推傳旨,傳于趙載俊曰,似然矣,此則安徐,以推考傳旨捧入。
趙載俊,以禮曹言啓曰,今此合六慶大增廣別試監試覆試試官,今方磨鍊,而堂下無故可擬之人乏少,依近例以堂上通融備擬以入,而其中時無職名人員,令該曹口傳付軍職,何如?傳曰,允。
又以禮曹言啓曰,今此大增廣監試覆試一所,設場於本曹矣。上直郞廳,依例朝房直宿之意,敢啓。傳曰,知道。
又以禮曹言啓曰,義禁府啓目,前縣監李瑞圭擊鼓原情內,以王子奉祀孫,年將五十,尙無一子,近親無有二子者。十四寸兄哲圭有子二人,故以第二子老慶繼後之意,百般哀乞,終不許給,特令繼後事,據判付內,聞其所供,其涉矜惻,而其祖靈原君,頃年熟知,旣賜銀杯,且其身後,聞其孝行,特爲旌褒,豈可使此宗無其後,況王子奉祀乎?李瑞圭卽放,該曹依所請,特許立後事,判下矣。李哲圭第二子老慶,立爲李瑞圭之後,立案成給之意,敢啓。傳曰,知道。
備忘記,頃者軍號,風泉二字其雖同也,其日果然相同,今日軍號書下後,初昏坼封,其意製文講武若是相同,暮年,誠可奇也。
大司憲嚴璹,大司諫沈鑧,執義李東泰,掌令宋述孫,持平李泰齡啓曰,請慶興府定配庶民罪人趙榮順按律處斷。措辭上同又啓曰,請黑山島庶民罪人金植,依前處分,亟正邦刑。措辭上同嚴璹·李東泰·宋述孫·李泰齡啓曰,請黑山島爲奴罪人五得依律處斷。措辭上同又啓曰,請還寢張翼標島配之命,依律處斷。措辭上同答府·院曰,勿煩。答府·院曰,勿煩。答府·院曰,勿煩。
李秀逸,以司饔院官員,以都提調·檢擧提調意啓曰,禮曹節目中,今此進宴時,大殿進止,司饔院提調,王世孫進止,副提調磨鍊事,啓下矣。本院提調除檢擧提調及都承旨外,只有三員,應行節次差備,有難推移擧行,今番依己丑年例,提調四員·副提調二員加出,俾無臨時窘急之弊事,分付吏曹,何如?傳曰,允。
徐有大,以都摠府言啓曰,今日入直內三廳武兼禁軍及軍兵等,當爲中日習射,而親臨能麼兒講相値,不得爲之之意,敢啓。傳曰,知道。
又以兵曹言啓曰,羽林衛將田光濂,五衛將李徽遠,俱以病難供職,呈狀乞遞,宿衛輪番之任,不可久曠,竝今姑改差,何如?傳曰,允。
又以訓鍊都監·一二所巡廳·左右捕廳言啓曰,去夜,犯夜人無所捉,敢啓。傳曰,知道。
臣敬奉聖旨,傳諭于京畿仁川府田反面一里鞍峴村領中樞府事金致仁所住處,則以爲臣五啓一疏,畢瀝肝血,而每承批旨,天聽愈邈,反施以不敢當之恩禮,感泣之餘,抑鬱轉甚,豈臣誠意莫孚,辭語未達而然歟?是則臣之罪也。至於二字之敎,惶駴欲死,五情失守,是豈臣所敢承聞,而亦恐爲王言之失也。噫,人臣被罪,從古何限,而及夫收敍而敦召,不敢自阻於君父者,分義固其然也。若臣則異是,身負大辟,書在名山,將以昭垂來後,永作鑑戒,則雖使臣千死萬死,其何以復起爲人,而迫於恩命,冒此而進,縱恣無嚴,又莫甚焉,臣固不足言,其於千古人臣之分,何哉?聖明在上,無微不燭,而獨於臣危衷悲懇,尙靳俯察,此殆臣命卒之秋也。恩諭日下,株守難改,方命之罪,鈇鉞猶輕,伏地涕泣,唯願遄死云矣。臣旣承偕來之命,姑爲仍留之意,馳啓爲白臥乎事是良旀,詮次,兼春秋臣申熤。
吏曹判書李潭疏曰,伏以臣以無兄弟之獨身,區區情理,實無以離病親供職務,而嘗藥義重,不敢言私,晨夕奔走,久曠省視。惟我殿下,特推孝理之政,許解藥院之任,闔門感激,攅手祝聖。迺者該曹不諒,擬臣試望,自愧誠意淺簿,不能見孚於同朝之間也。開門而進,侵夜而歸,尙蒙聖主之體念,則鎖在試院,過了五六箇日,豈臣私情之所堪乎?見今臣母宿病,重添寒感於旋寓離次之際,食飮專廢,藥餌方急,臣若不在,看護將無人矣。召牌之下,承膺無路,仰恃仁恩,冒控血懇。伏乞聖明,曲垂諒察,重勘臣逋慢之罪,以昭法紀,以便救護,千萬幸甚,臣無任屛營祈懇之至,謹昧死以聞。答曰,省疏具悉。昨遞內局,意蓋深諒,今擬試望,亦緣乏人,聞卿之章,怳若先知,卿勿辭,護焉。
黃海監司李宅鎭疏曰,伏以睿孝格天,讌禮涓日,事光簡冊,歡騰朝野,仍伏念臣至庸極陋,百無肖似,前後推遷,徒荷剪拂,未效涓埃之報,每切淵谷之懼,乃於千萬意外,忽伏承海臬新命,臣誠惝怳隕越,殆不知措躬之所。夫承流宣化,以寬九重之憂,觀風考績,以盡一方之責,其職事之重,顧如何,掄揀之難,亦如何也?況又是路,地管海防,壤多磽瘠,悍吏蠢氓,素號難治,而重以昨秋之穡事不登,沿邑之賙政未了,雖使威望足以彈壓,才猷足以撫摩者當之,猶必怵然却顧。今乃責之於空疏如臣者,蚊蝱之負泰山,駑駘之策千里,恐無以喩此,臣固不足恤,其於辱聖簡而誤重寄,何哉?揣分量已,無望承膺,不避煩褻之誅,仰瀆崇嚴之聽,言非飾外,懇實由中。伏乞聖慈,特垂諒察,亟命遞改,以安私分,不勝幸甚,臣無任屛營祈懇之至。答曰,省疏具悉。前任海伯,惜其輕遞,今卿此任,予謂得人,豈特此乎?於卿亦有推先之榮,卿勿辭,往欽哉。
大提學李福源疏曰,伏以邦慶曠古,縟禮涓吉,先休益彰,睿誠克伸,簿海含生,蹈舞惟均。伏念臣狗馬賤疾,五朔沈痼,曠官逋召,積罪如山,寤寐戰恐,惟鈇鉞是俟。卽伏見傳敎下者,有知製及讀書堂抄啓之命,此蓋出於我聖上儲養人才,遵修古制之盛意,臣旣待罪文苑,職當奉行唯謹,而顧臣病狀,便同癃廢,大質已虧,人事都絶,前後大小公故,一直頑然,無少變動,同朝夙夜之賢,亦皆諒其難强,置之度外,久矣。今玆特敎之下,實無擧行之勢,病裡惶懍,罔知所措。噫,値千載難逢之會,修一代未遑之典,有司之臣,與有榮幸,而昏昏床簀,寄命刀圭,旣無進身之路,徒犯違命之科,撫躬悼嘆,生不如死。伏乞聖明,察臣病之無望遄起,念成命之不容久稽,將臣之所叨文衡之任,亟賜鐫免,仍命重勘臣罪,以彰其慢,公私幸甚,臣無任屛營祈懇之至。批答出傳敎
癸巳三月十七日辰時,上御集慶堂。藥房入診入侍時,都提調李溵,提調具允鈺,副提調李溎,記事官尹在醇,記事官徐懿太·林濟遠,醫官方泰輿·鄭允協·慶絢·金孝儉·李翊臣,以次進伏訖。溵曰,夜來聖體,若何?上曰,一樣矣。溵曰,寢睡·水刺之節,亦何如?上曰,亦一樣矣。溵曰,敢進湯劑。上曰,依爲之。溵奉進湯劑,上進御曰,此正若巵酒,安足辭?溵請診候,上曰,其止之。上曰,近者多憊者誠悶矣。允鈺曰,李昌壽·鄭弘淳,近來向差矣。上曰,大提學亦然矣。允鈺曰,李福源,眼疾矣。上曰,選湖堂乎?溎曰,辭疏俄已入啓矣。上命書傳敎曰,噫,今予一心,慕昔慕古,噫,五十年臨御,莫知讀書堂,故有此下敎,文衡若是陳章,此等承命,不過合眼臥閤而爲者,豈若此乎?特給其章,其令卽爲抄啓。出傳敎上曰,湖堂,予則初也船遊作詩,皆盛事矣。溵曰,賁飾之一道也。上命賤臣在醇,持湖堂故事及先生案以來,賤臣承命持入,上命溎讀先生案訖。上曰,皆難矣。溎曰,自國初至今,如此不多,蓋極選矣。溵曰,再貼,當待下敎入侍矣。上曰,依爲之。諸臣以次退出。
癸巳三月十七日巳時,上御集慶堂。能麼兒講入侍時,試官李敬懋·具顯謙·李海臣·李五鎭·金慶浹·金尙禧,右承旨徐有大,假注書李永穆,記事官徐懿大·林濟遠,以次進伏訖。上曰,講生入之,木物亦入之,依例爲之。次次進講,至孫相龍。上曰,汝誰之族耶?相龍曰,孫命大之孫也。上曰,汝尙未得堂上耶?相龍曰,已經營將,而未準朔數而遞歸,故加資還收矣。上曰,孫相龍,以戊申軍功故水使孫命大之孫,曾經營將,今爲堂下可矜,此後營將待窠調用。出傳敎上曰,三水李養中,曾已擢用,嗚呼,八旬見其子,其豈偶然?以三水人,故部薦,其亦可矜,登科且十年,令銓曹準職待窠調用。出傳敎上曰,曾已下敎,而身爲將官若此,其涉駭然,柳鎭茂·金翰魯所當決棍,今番參酌,其令入直,能誦後草記替直,以示予暮年申飭之意。出傳敎上曰,今番不通人參酌,從重推考。出傳敎顧護擧子該堂推考事。出榻敎上曰,今聞灣尹狀聞,其涉異常,不惟待狀聞渡江,申飭沿路,其令卽爲報知。出傳敎諸臣退出。
癸巳三月十七日申時,上御集慶堂。都承旨·禮房承旨·儒臣同爲入侍時,行都承旨李溎,左副承旨趙載俊,假注書李永穆,記事官徐懿大·林濟遠,副修撰蔡弘履,以次進伏訖。載俊讀奏吏曹判書李潭疏,上曰,本來試官判書望,如是苟艱乎?李溎曰,然矣。命書批答訖。讀奏黃海監司李宅鎭疏,上曰,其父二品乎?載俊曰,然矣。上曰,年幾何?載俊曰,四十三矣。上曰,其父,埉乎?載俊曰,埉則其生父,而官至都正矣,所後父則堣,而已經二品職矣。上曰,然則追榮於生父矣,此則當不稟而擧行矣。上曰,見閔百興曰,免易矣。今番宴禮時,洪麟漢,以前任入參,六曹皆參宴,京兆諸堂,其令入參。藩任,一也,湖南伯,以前任備堂入參,海伯亦爲同參事,分付。出傳敎上曰,使行,怪異矣。載俊曰,到柵後搜驗,故遲滯矣。上曰,然矣。載俊讀史官回啓,上曰,一章五啓之批,罄悉心腹,冀卿翻然,今聞史官書啓,大違所料。噫,卿豈不若此,豈不若此,而予之敦勉,意亦在焉。予有一語,嗚呼,自其後,心自謂曰,君與相何日復見?因其記懷,節次蕩滌,敦勉不已,此亦千千萬萬料表,雖無今禮,氣日益衰,一欲見卿,其可已也,而況昨初春進饌,今季春進酌,古豈有哉?其況今予欲致乎卿,噫,豈特卿乎?其思先卿而然。嗚呼,先卿,雖九原難致,卿今在世,若不致焉,是豈卿父子近五十年任使之意乎?嗚呼,呼寫及此,予心悵然,先卿其若九原有知,必也垂涕於冥冥,卿若思此,於國於家,豈忍固執?今月過半,予心難耐之中,敦勉於卿,心氣俱渴,卿雖不能與諸大臣爲請,其豈忍浼浼乎?今日噫卿心,豈不若此,豈不若此,而到此地頭,承膺之外,無他道。雖傳之百世,可見其君之心,亦可諒其相之悃。子曰,過猶不及,初史官之啓,只答知道,恐或不及於今,太過太過。卿須體慇懃之志,顧分義之莫逃,卽日入城,使都民知君臣之復團圓。果若此,卿之悔悟之心,可白於彼蒼。嗚呼,近者氣苶特甚之中,因此酬應,若添一,深諒深諒事,更爲傳諭,期於偕來。出傳敎藥房提調持湯劑入侍事。出榻敎李溎讀奏湖堂故事,上曰,制度,壯矣,今則頹廢無形址乎?溎曰,然矣。上曰,任守幹·林象德·洪萬遇此三人名,予於官案見之矣。弘履持月沙集進前,讀奏朝天錄辨誣奏及月沙謚狀訖,上曰,月沙集,予甚好之矣。諸臣退出。
癸巳三月十七日酉時,上御集慶堂。藥房入診入侍時,都提調李溵,提調具允鈺,副提調李溎,記事官尹在醇·徐懿大·林濟遠,醫官方泰輿,以次進伏訖。溵曰,午間聖體,若何?上曰,一樣矣。溵請進湯劑,上許之,溵奉進湯劑,上進御。溵曰,每於日氣溫和時,湯劑一貼,各減薑桂五分矣。今當春和,何以爲之?上曰,日氣猶有寒冷之時,姑置之。上曰,使行還渡江狀聞,尙不來,誠怪矣。允鈺曰,臣聞陪持之言,則例以商賈銀萬兩,貿牛皮·甘藿·海蔘·多士麻之屬,貿遷彼中物産,而以省費之道,船路運去矣。日字計之則今日泊鴨江,以此言之則十八九日間,似渡江來矣。溵曰,明日湯劑,亦當依例矣。上曰,依爲之。諸臣以次退出。
上在慶熙宮。停常參·經筵。
藥房都提調臣李溵,提調臣具允鈺,副提調臣李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。恭飮幾十日,氣苶特甚,建功建功,扁鵲扁鵲,可笑今扁鵲,欲減五分,欲加三倍於今諸扁鵲,近僅春和氣溫然乎?予猶心冷,其若此,何敢勸三貼?徒知薑桂過莫量幾斤蔘,今日行首扁鵲,可謂粉面扁鵲,今予支撑而誠可謂偶然,氣何諭乎?待敎入侍。
備忘記,明日何日,一何冥然?今逢此日,追憶甲申,心膽俱隕,來朝伸禮然後,謂可爲然,暮年爲此,遙憶壽皇聖。噫,一隅海東,大明猶照,爲朝鮮臣子,孰敢怠忽?侍從班,令另申飭。
備忘記,明日將復逢,心膽俱皆隕,渡江狀聞,今日若來,捧入,明日若來,再明以入。李提督孫李葂,在沁都,每年正朝,來拜拱北門者,頃年今留守爲御史,問奏調用,其子若孫今有乎?自政院下諭留守,問奏。
備忘記,嗚呼,今年,諸臣曰慶,其君自悶,其況此月,冞切千萬,嗚呼,明日何日?禮房承旨,馳詣大報壇,壇與奉室,奉審以來,入侍以奏。右承旨詣宣武祠入審,左邊征東官軍祠,右邊楊經理碑,皆審以奏。
備忘記,武安王忠義,萬古誰比?昨聞月沙集,仍以興懷,況此時予心乎?禁將詣東南廟,奉審殿內見龍袍,墻垣亦看審,入侍以奏。
備忘記,噫,自戊戌,尙今支撑,溫補而然,初則蟠蔥,於今建功,曾已試蔘苓茶,若冷水,薑茶亦然,造薑桂然後,蔘亦有助,入桂然後薑亦有味,近者補血,誠鹿茸而莫知蔘芪性偏,加進爲勝,若然則近日前春寒稍緊,故臂匣尙着,而局方扁鵲,閏月尙在,而自謂初夏若此,果有此心,何關三貼?減其錢數,豈若減貼?只知薑桂,莫知蔘幾百斤,其心誠迷也。
備忘記,今番來初三日,與初一日有異,儀註三叩頭·山呼·致詞等節安徐,三爵世孫·耆耈班首陪宴,大臣班首·崇政殿諸耆耈入侍,通禮依禮文贊請興,光明殿尙儀贊請興書入儀註時刻安徐,時刻只入三嚴,光明殿,待下敎只入正時。
備忘記,有奉香節,承旨皆齋宿,此後依此例爲,諸承旨皆牌招。
備忘記,今日若初八日,氣苶特甚,今若默,更待何時?嗚呼,戊戌,雜試涼劑,而固玄悌綱·丁時悌意,用盤蔥散,此補劑,始也。其兩人名,一則末字悌,一則中字悌,亦豈偶然?薑桂克綏,故故判書尹淳,猶以愼重問其而入少許,其時首扁鵲圓眼爲駭,於今人蔘爲君,薑桂佐事,頃年許稠,首建理中,此丁·玄·許三人,前後意同,其時搢紳局房,大駭小怪。嗟哉,戊寅,大樹其功,錫名建功,自此以後,爲駭者爲怪者,大信甚於許稠曰,以靈丹,甚至於安瑛,名以神丹,若尹淳·許稠有知,必也助予而哂矣。然補血猶欠,百?鹿茸加入後,眼睡果效,前則隨更而覺,於今一夜覺二更,補血之功,有乎,否乎?此何扁鵲建意乎?領相若故判書尹淳愼重,請問諸扁鵲,果有功,予哂其迷,而頃者韓判府事所奏誠是,而以此故,問盤龍丸命,此亦鹿茸也。古氣五六年有效,專在薑桂,若建康城門開城門閉,略干日益苶,承襲圓眼之意,其君近者若此,而欲減五分,果減宜半若此乎?若恃此扁鵲,何異於作舍道傍者?洞諭次第,其令羞焉。噫,近五十年臨御,政令濟民,皆若是明而若是的,見其意至此,此何異於只名雅琴?竊自歉然焉。
李溎啓曰,右副承旨吳載純,今日不爲仕進,卽爲牌招,何如?傳曰,允。
傳于林鼎遠曰,入門單子遲滯,申飭。
又傳曰,都承旨持兩所書題,待下敎入侍。
又傳曰,儒臣持明紀編年第八卷,與都承旨同爲入侍。
傳于李溎曰,內局入侍,竝入侍。
李秀逸啓曰,明日望拜禮,九卿當爲進參,而左參贊趙明鼎,方在試所,右參贊洪麟漢,未肅拜,無進參之員,右參贊洪麟漢,待開門牌招,何如?傳曰,允。
趙載俊啓曰,禁衛大將具善復,東南關王廟奉審後,依下敎來待矣。
傳于林鼎遠曰,禮房承旨入侍。
徐有大,以禁衛營·一二所巡廳·左右捕廳言啓曰,去夜,犯夜人無所捉,敢啓。傳曰,知道。
臣敬奉聖旨,傳諭于京畿仁川府田反面一里鞍峴村領中樞府事金致仁所住處則以爲臣,受殿下罔極之恩,何如而慢殿下敦召之命,至此,禽獸不若,其臣之謂,自恨命途之奇窮,惟祈鈇鉞之遄加,卽又聖諭繼下,不惟不加之罪,諄詳十行,字字恩言,是何臣罪之愈積而聖恩之愈隆也。噫,臣之逖違天陛,居然周歲而有餘矣。一覲之願,至發夢囈,況今幸逢千古之盛會,將擧萬年之壽觴,當此之時,蹙伏田野,若無省識,是豈臣樂爲哉?至於九原難致之敎,擎讀未半,聲淚俱失,臣雖得罪忠孝,爲世僇人,豈不欲進效舞蹈之悃?退塡溝壑之間,而獨柰策書煌煌,昭揭百世,爲臣爲子,大防截然,雖欲透越,有不可得,此臣所以徊徨悲泣,只願遄死者也。臣旣冥頑,自犯死罪,而又以此,上煩靜攝中酬應,至有若添之敎,是死罪之中,又添死罪,人臣承此,終逭憲章,尙可曰國有法乎?情理窮極,語未知擇,天地高廣,身無可歸,只有席藁私次,顒俟嚴誅云矣,臣旣承偕來之命,姑爲仍留之意,馳啓爲白臥乎事是良旀,詮次善啓,兼春秋臣申熤。
癸巳三月十八日午時,上御集慶堂。儒臣入侍時,副應敎金夏材,副修撰蔡弘履,同副承旨李秀逸,假注書李永穆,記事官徐懿大·林濟遠,以次進伏訖。上命讀明紀編年,夏材讀訖,上曰,末卷讀之,弘履讀訖。上曰,馬士英,何如耶?夏材曰,罪實貫盈矣,至士英論政。上曰,如是何哉?上曰,史可法,亦東林時耶?秀逸曰,東林餘黨矣。夏材曰,崖山航海之時,猶望圖復,況大明南渡後,不可比之於此時矣。上曰,此時非不無人才矣,立節豈有如皇朝時乎?夏材曰,培養之效矣。內局·禁將同爲入侍事。出榻敎諸臣退出。
癸巳三月十八日未時,上御集慶堂。藥房入診,奉審承旨同爲入侍時,都提調李溵,提調具允鈺,副提調李溎,記事官尹在醇·徐懿大·林濟遠,右承旨徐有大,左副承旨趙載俊,醫官方泰輿·鄭允協·慶絢·金孝儉·金世彦,以次進伏訖。上曰,禮房承旨先奏。載俊曰,臣依聖敎,馳詣大報壇奉審,則殿內精潔,壇上精潔,祭器庫精潔,守直中官及守僕則捧擧案以來矣。上命讀擧案後,載俊退。上曰,軍士房亦奏。有大曰,臣依聖敎,馳詣宣武祠奉審,則祠內精潔,左邊征東官軍祠,右邊楊經理碑,俱無頉矣。上曰,無守直人乎?有大曰,有庫直一人矣。有大退。溵曰,夜來聖體,若何?上曰,一樣矣。溵曰,寢睡·水刺之節,亦何如?上曰,亦一樣矣。溵奉進湯劑,上進御,溵請診候,上曰,其止之。溵曰,伏見朝者批答與備忘下者,極爲惶悚,緣臣迷鈍,徒知前例,有此誤達,惶悚尤切。上命溎讀監試一二所書題訖,上曰,試題,何如?溵曰,二所題,尤好矣。允鈺曰,詩賦題皆祝聖之言矣。上命溎讀吳載純牌不進傳旨,命書傳敎曰,承旨吳載純許遞,其代,前承旨林鼎遠除授,牌招察任,房依前。出傳敎上曰,卿等退而更待下敎入侍焉。溵·允鈺先退。上曰,坐直承旨入侍。出下敎同副承旨李秀逸進伏,諸臣以次退出。
癸巳三月十八日申時,上御集慶堂。藥房入診入侍時,都提調李溵,提調具允鈺,副提調李溎,記事官尹在醇·徐懿大·林濟遠,醫官方泰輿,以次進伏訖。溵曰,俄間聖體,若何?上曰,一樣矣。溵奉湯劑以進,上進御,溵曰,明日又將勞動,伏望加進一貼焉。上曰,其止之。溵曰,臣則知一貼有一貼之效,二貼有二貼之效。上曰,神丹云者,乃安瑛乎?溎曰,閔洙集也。上曰,勸予薑桂者,卽尹淳,而若徒進蔘苓茶,則藥力甚微,薑茶亦然,於予不可偏廢者,薑桂也。溵曰,此乃天所賜之溫劑也。上曰,飮建功以後,舊氣不復發矣,而明日則何可飮也?今日當先飮一貼,提調出而煎來也,允鈺出。溎曰,初九日下敎以爲十九日,亦當進御矣。上曰,禁將入來,進前,可也。禁衛大將具善復進伏奏曰,依聖敎,馳詣東南關王廟奉審,則龍袍不甚渝色,而墻垣有頹圮處,南廟守直官,闕直矣。上命書傳敎曰,今聞將臣所奏,南關王廟守直官,闕直,其涉駭然,汰去。出傳敎善復曰,星州有關王廟,南原亦有之矣。上曰,有塑像乎?善復曰,然矣。善復先退。上命書傳敎曰,明朝開東前,當展禮,開門差早。出傳敎溵曰,曉氣甚寒,湯劑,當於展禮前煎待矣。上曰,置之,予何飮乎?命書傳敎曰,嗚呼,昔年儀軌修整之時,今存之人,尹光紹一人,予懷一倍,況此人,豈可終棄?令兩銓相當窠調用。出傳敎上曰,藥房提調持湯劑,更爲入侍。出下敎允鈺奉湯劑以入,上進御後,諸臣以次退出。
癸巳三月十八日初更五點,上御集慶堂。禮房承旨入侍時,左副承旨林鼎遠,假注書李永穆,記事官徐懿大·林濟遠,以次進伏訖。命讀昨年今日望拜禮時日記,至承旨座目。上曰,禮房,昨年亦左副矣。讀至注書,上曰,李永穆,亦昨年注書矣。鼎遠曰,李永穆入侍矣。上曰,極爲異常矣。命入三公九卿侍臣擧案,忠臣子孫·皇朝人子孫入參擧案讀奏,至右參贊洪麟漢懸頉。上曰,莫重望拜禮,試官雖應頉,政府西壁,豈敢以未謝恩懸頉?右參贊洪麟漢,其令待開門謝恩,一體進參。出傳敎讀至侍臣擧案,上曰,今日不爲詣臺,故莫知在外若是之多,聞侍臣擧案,稱在外至於六人之多,事之寒心,莫此爲甚。其中元在外權恢·成潁·權坪·兪彦修分揀,司諫申應顯,獻納趙榮弼,先遞差後禁推,過十日後勘律。出傳敎擧案讀奏訖,上曰,金門最壯矣,予所貴者金若行,明日可以見之矣,作書於徐領相,甚迂闊矣。上曰,嗚呼,八旬,明將展禮,予懷千萬,此追慕而然,於予亦萬萬料表。今夕臥而靜思,莫知昨年,只記舊闕望拜禮,問于政院,果昨年明日也。因命承旨持日記入侍,命讀,果重逢昨年而然也,而翌日製述,忠臣孫取殿試一人·會試一人,噫,以予精神,能記得,怳若指導,噫,今番增廣,所重在焉,而因大臣請表,予八旬正月,進定三日製,而取五人,同付增廣殿試,此猶然矣。況忠臣孫乎?噫,古人雖云時乎時乎不再來,今予昨年再逢,其亦異常,況相値莫重慶科會試,忠臣之孫,豈可視若尋常?再明日依此例,當東月臺製述,集慶堂科次試官金判府·戶判安兼濟·沈頤之·洪良漢·入直兩儒臣·禮房承旨入侍,侍衛只入直,時刻待下敎只入正時。出傳敎諸臣退出。
上在慶熙宮。停常參·經筵。
自辰時至午時,日暈。
望拜禮罷後,政院·玉堂·藥房口傳問安。答曰,知道。
傳于林鼎遠曰,內局入侍,儒臣持正史武靈王·李提督·范學士卷,同爲入侍。
備忘記,明日次對問,以試射相値停云,復政後,皆爲午後,其令來待。
傳于趙載俊曰,坐直承旨竝入侍。
李秀逸,以兵曹言啓曰,今三月二十日,文臣朔試射日次,而殿座相値,不得爲之之意,敢啓。傳曰,知道。
趙載俊,以御營廳·一二所巡廳·左右捕廳言啓曰,去夜,犯夜人無所捉,敢啓。傳曰,知道。
癸巳三月十九日寅時,上御崇政殿。親臨望拜禮入侍時,行都承旨李溎,左承旨李性遂,右承旨徐有大,左副承旨林鼎遠,右副承旨趙載俊,同副承旨李秀逸,記事官尹在醇,假注書李永穆,記事官徐懿大·林濟遠,以次侍立。上具翼善冠·黑圓領袍,乘輿出資政門降輿,仍詣崇政殿月臺板位,行四拜,詣殿內三上香,還詣板位,行四拜訖,俯伏良久。領議政金相福,判府事金陽澤,左議政金尙喆,判府事申晦,判府事李思觀,右議政元仁孫,以次進伏。相福曰,夜氣猶冷,俯伏移時,實爲悶迫矣。上曰,重逢今日,予懷,當如何?陽澤曰,聖懷安得不然,而曉露方下之時,實爲悶迫矣。尙喆曰,臣等,豈不仰體今日聖懷,而保嗇之道,亦不可不顧矣。上曰,予見開東後,可以起矣。相福曰,已開東矣。思觀曰,已快曙矣。仁孫曰,日幾出矣。上仍殿座月臺,忠臣子孫命入侍,次次進伏,至金若行,上曰,汝今則無復前日之心乎?若行曰,國恩罔極,只自感泣。上曰,汝作書于故相云,然否?若行曰,果有之矣。上曰,汝甚迂闊矣。上曰,此人不意如是懲創矣,年幾何?若行曰,五十六矣。上曰,兪彦修謂以鄕居,昨夜分揀,今日下問,在水平地云,與處分人雖無異,今同處分已甚,亦不可循例下諭,遞差。出傳敎上曰,古人旣云人孰無過,豈特此也?今日興感,月臺口奏,其何踰日?今適有窠,前正言金若行,正言除授,牌招帳前謝恩。出傳敎上曰,入侍儒生中,有明日見會試者乎?金直行曰,多有之矣。上曰,意或若此,下問果然,莫重慶科初試人,豈可陳試?月臺製述,再明日爲之。出傳敎至金軾謙,上曰,汝居京乎?軾謙曰,居湖中矣。上曰,再明科,當見之乎?軾謙曰,有事上京,而家有九十老母,數日間,亦難遲待矣。上曰,幼學金軾謙,聞偶然來京,知此入參,而爲九十之母尋鄕云,雖因科製疏而然,其心可嘉,令該廳給回糧,以示予意。出傳敎皇朝人子孫命入侍。次次進伏。退出後,上曰,今日入庭皇朝人孫,明日隆武堂,柳葉箭一巡試射,試官騎判·訓將·禁將入直·騎郞入直·首摠郞·首宣傳·該房承旨入侍,時刻安徐。出傳敎相福曰,韓判府入庭,而以脚病,不得屈伸,不得入侍矣。上曰,何如耶?相福曰,僅爲入庭,而屈伸甚難云矣。上曰,出去,使之善攝,可也。上還入大內,諸臣退出。
癸巳三月十九日未時,上御集慶堂。藥房入診入侍時,都提調李溵,提調具允鈺,副提調李溎,記事官尹在醇·徐懿大·林濟遠,醫官方泰輿·鄭允協·慶絢·金孝儉·李翊臣·許,以次進伏訖。溵曰,勞動餘聖體,若何?上曰,過初九日逢今日,孝耶,忠耶?氣何暇諭?溵曰,水刺進御乎?上曰,進御矣。溵奉進湯劑,上進御。溵請診候,上曰,今日,豈診察之日哉?置之。溵曰,中宮殿湯劑,連爲進御乎?上曰,然矣。允鈺曰,康世爵傳,卽故相南九萬所著也。上曰,藥泉集入之。賤臣持入,上命讀訖。命書傳敎曰,噫,予雖飽聞康世爵古事,猶未知詳,今日乃見其傳,豈特忠孝卓爾?言語動靜,令人嘆服,暮年旣聞此,若無表異之典,何以樹風聲?康世爵奉祀孫,今日內問名以奏,予當調用矣。出傳敎,勿出朝報上曰,內局待下敎,更入侍焉。內局退出。上曰,儒臣入侍。出下敎副應敎金夏材,副修撰蔡弘履進伏。上命夏材讀武靈王傳,又命弘履讀李提督傳後,儒臣先退。上曰,御史申大升入侍。出下敎命大升讀書啓,上曰,御史之見,如何?大升曰,如作舍於人之墻內矣,上曰,許墓奴之入葬,而禁他人之入葬者,以其慮後弊也。大升曰,亦不無此意矣。上曰,申在璣,非矣。大升曰,以訟理言之則李哥勝,而申哥則用此山以後,至於敗家之境,甚可矜矣。上命書傳敎曰,今聞書啓,亦聞所奏,常聞百步內勿許入葬,未聞三百步之說,而申在璣申聞供辭,不無可疑者,而旣許墓奴入葬,與申哥起訟,其果爲先乎?且此以奴許入籬下之說,其涉窘遁。聞書啓,聞其奏,有不難知者。墓奴雖百塚,無稍蠶之勢,申哥雖一塚,必有廣占之弊,故意非緊於此訟,其專在於後弊,若見肝肺。雖以李哥言之,旣許其奴,相訟他人,已悖於義。以申哥言之,噫,顧助過葬之時,反掘已葬,豈掩髂之道乎?噫,兩次申聞,申哥爲其父悶迫,可知,此則勿禁,雖申哥復有廣占之事,將此手敎,竝與前葬而禁焉事,分付本道。出傳敎大升退出,上曰,藥房提調持湯劑,更爲入侍。出下敎溵·允鈺持湯劑進伏,溵奉進湯劑,上進御後,下詢允鈺曰,康世爵子孫,問之否?允鈺曰,未及詳知也。上曰,內局先退。溵曰,更煎一貼,當待下敎矣。上曰,二貼猶强飮,況三貼乎?溵曰,今日則異於他日,勞動過多,不可不進御三貼矣。上曰,旣飮二貼,待下敎更入,可也。溵·允鈺退出。命書傳敎曰,噫,自古君與相,何代無之,而豈有若予與卿者乎?噫,往事勿說,聖人攸訓,旣已蕩滌,若不甄用,是豈待三代相臣之道乎?此猶例語,予今一諭卿,可乎?噫,心與氣日益衰苶,旣蕩滌之後,予不敦召。嗚呼,卿則長老於此處,豈有是理?噫,今因益衰,雖無此禮,欲一見卿,非特爲卿也,寔思先卿也。嗚呼,九原先卿,雖難致也,近畿原任,若不能致,若是相持,當此畿甸歉荒之時,廚傳勝言?爲廚傳,若召還史官,自此之日,永捨卿也。嗚呼,暮年,豈忍爲此,豈忍爲此?凡事皆有有節有時,而此則以節言之,無節,以時言之,非今,無可爲之時。噫,自此以後,予則更無能見卿,於今敦召,寔是千千萬萬料表。嗚呼,不召則已,旣召之後,予豈忍文具?嗚呼,今日何日,而氣亦益苶?聞卿入城,其將蹶然而坐。噫,卿事予幾年,必也知予心,前後相箚之批,於古以敬大臣之意,丁寧隆重,而予則不敢爲此,而於卿若此。噫,時乎時乎不再來,若是過執,更待何時而曰讓而曰執?亦可見予心。噫,自此以後,聞中官書啓來者,莫知幾次。昔漢蕭何,雖由囹圄中,來見其漢高,今卿,豈比乎此而若此乎?留院,故昨夜取來令讀,而所重在焉,今乃諭焉,須諒須諒事,更爲傳諭,期於偕來。出傳敎溎曰,再明日試官洪良漢,方在削職中,何以爲之乎?上命書傳敎曰,試官中洪良漢,有處分云,非特此也,此不過申飭,前大司成下敎二人,一則給牒敍用,一則敍用。出傳敎又命書傳敎曰,今朝,聞韓判府事雖入殿庭,莫能致身於殿陛云,聞此,心何弛乎?由何然?予庸悶焉。遣御醫看審,相當藥物顧助。出傳敎上曰,藥房提調持湯劑,更爲入侍。出傳敎溵等奉湯劑進伏。溵奉進湯劑,上進御。溵曰,今日進御三貼,下情不勝悅樂矣。上曰,提調知康世爵孫乎?允鈺曰,康執圭,曾入於西北付料,爲慶興府萬戶而去,其奉祀孫康相堯,以今年六十一,老不遠行,無上來之事云矣。上命書傳敎曰,今聞康世爵奉祀孫相堯年六十一云,北道邊將近瓜者作窠,今日內口傳備擬,其令除朝辭赴任。出傳敎允鈺曰,日前以孫相龍營將調用事,命下矣。聞其前任營將時居下,而姑未準經二年之限,何以爲之乎?敢稟。上曰,下等蕩滌。出擧條諸臣以次退出。
癸巳三月十九日酉時,上御集慶堂。坐直承旨入侍時,右副承旨趙載俊,同副承旨李秀逸,假注書李永穆,記事官林蓍喆·林濟遠,以次進伏訖。命讀先來狀聞及別段,載俊讀訖。命入大淸會典目錄,讀訖。上曰,使臣所得來者十八匣,下備局,令大臣·諸堂共覽焉。出傳敎上曰,見使臣狀聞,聞甚惻然,令灣府恤典擧行。出傳敎上曰,康世爵奉祀孫,旣已錄用,而所謂康執圭,曾於試射見者,而年今六十一而爲萬戶云。噫,此人之孫,豈可若循例久勤調用而已乎?特爲陞資下批,以示予暮年憶其人之意。諸臣退出。
上在慶熙宮。停常參·經筵。
藥房都提調臣李溵,提調臣具允鈺,副提調臣李溎啓曰,昨日辰拜,誠禮克伸,移時還內,勞動亦多,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。其過昨日,予懷千萬,氣何暇諭?同入次對焉。
中宮殿·惠嬪宮,藥房口傳問安。答曰,知道。
林鼎遠啓曰,試官洪良漢,時無職名,令該曹口傳付軍職,何如?傳曰,允。
又啓曰,大臣·備局堂上,依下敎來待矣。
傳于林鼎遠曰,內局次對,同爲入侍。
兵曹口傳政事,副司直洪良漢。
李性遂,以戶曹言啓曰,今此養老宴時饌案床器數,依傳敎,比進宴饌案器數減二器,別單書入之意,敢啓。傳曰,知道。依原單減下擧行。
徐有大,以兵批言啓曰,領中樞,今方有闕,行判中樞府事金陽澤,依例從座目陞付之意,敢啓。傳曰,知道。
又以兵曹言啓曰,今三月十九日,靑松居幼學趙相圭稱名人,自興化西挾門入來,鳴申聞鼓,依定式下該曹推問,何如?傳曰,允。
又以兵曹言啓曰,新除授尙州營將李光台,歷辭之際,落馬重傷,時月之內,萬無登途赴任之望,呈狀乞遞,不可强令赴任,今姑改差,何如?傳曰,允。
又以兵曹言啓曰,昌德宮衛將車輪福,昌慶宮衛將金泓大,俱以病難供職,呈狀乞遞,輪番之任,不可久曠,竝今姑改差,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射,而親臨試射相値,不得爲之之意,敢啓。傳曰,知道。
趙載俊,以義禁府言啓曰,前司諫申應顯·前獻納趙榮弼等,先遞差後禁推,過十日勘律事,傳旨啓下矣。申應顯,下去京畿廣州地,趙榮弼,下去楊州地云,依例發遣府羅將拿來,何如?傳曰,允。
又以訓鍊都監·一二所巡廳·左右捕廳言啓曰,去夜,犯夜人無所捉,敢啓。傳曰,知道。
有政。吏批,判書李潭進,參判李重祜進,參議洪檢式暇,左副承旨林鼎遠進,以洪鳴漢爲注書,元啓英爲司諫,李長老爲獻納,權德訓爲正言,尹養厚爲副提學,徐有臣爲副校理,李養遂爲司僕正,申熤爲奉掌僉正,閔百祿爲司䆃僉正,兼掌令蔡弘履,兼持平李昌伋減下。兵批,判書具允鈺藥院進,參判愼爾復病,參議尹師國病,參知任希曾入直進,右承旨徐有大進,奉朝賀單金致仁,領府事單金陽澤,副司直尹養厚·吳載純·洪樂命·李在學,司果兪彦修·金若行。
臣敬奉聖旨,傳諭于京畿仁川府田反面一里鞍峴村領中樞府事金致仁所住處,則以爲臣,日辱恩諭,罪積逋慢,跼高蹐厚,靡所罔極,政擬更上一疏,以請處分。乃於行禮之日,又下敷心之批,指時以示意,援古而諭今,思所以蕩滌優假,必致乃已者,委曲惻怛,無復餘蘊,藹然若陰谷之回陽,慈父之詔迷,至於欲見之敎,知心之諭,讀不成聲,有淚餘湧。此在他人,何等寵數,而以臣釁穢,況敢當此?不知死所,猶屬例語。噫,一覲之願,寤寐如結,而跡爲所拘,稱觴之忱,大小同情,而身不得進,俯仰穹壤,此何人哉?苟使臣,有可進之路而不進,則是其罪,鈇鉞猶輕。若以爲勢有可恕,情有可悲,則亦宜貸其一縷,俾有以息補於未死爾,以殿下無微不燭之明,何不少垂諒察,而荐加誤恩之至此乎?今臣精神遁喪,無以條對聖敎,而目下廚傳貽弊,亦添臣罪上之罪,日夜所顒祝,惟在召還史官,仍降嚴譴,重勘其辜恩慢命之罪而已。情窮辭竭,不知所達云矣,臣旣承偕來之命,姑爲仍留之意,馳啓爲白臥乎事是良爾,銓次善啓,兼春秋臣申熤
全羅監司元仁孫疏曰,伏以睿誠格天,宴禮涓日,歡欣慶忭,八域惟均。仍伏念臣,猥膺藩寄之命,陛辭將有日矣。臣之父墳,在於京畿廣州地,今當遠離,不勝霜露之感,玆陳短章,仰暴私懇。伏乞聖慈,俯賜諒察,許臣數日之暇,俾得往省先壠,以伸人子至情,千萬顒祝,臣無任屛營祈懇之至。答曰,省疏具悉。依所請往省焉。
敦寧都正洪樂命疏曰,伏以邦慶荐臻,讌禮涓吉,八域群生,忭蹈惟均。仍念臣,向蒙恩暇,往省先壠,敦府除命,忽下於病淹鄕盧之中,雙擎恩旨,榮感交切,舁還私次,纔有日矣。卽宜竭蹶,以伸叩謝之忱,而第臣兄臣樂性,方帶知敦寧,在下當遞,法意甚嚴,一日虛縻,祗增惶懼。伏乞聖明,俯垂諒察,亟命有司,照例遞改,以存公格,以安私分,千萬幸甚,臣無任屛營祈懇之至。答曰,省疏具悉。在下當遞,本職許遞焉。
正言金若行疏曰,伏以臣以舊家遺裔,徒能讀書,晩竊科第,感結風泉,只知尊上無對之義,不識妄論典禮之嫌。向陳一疏,辭不達意,遽陷大戾,自速嚴譴,四年絶海,分作明時之棄捐,一朝恩霈,特許故土之生還,臣於是,北首長號,圖報無地,臣雖沒齒田野,無復餘憾,而千萬意外,薇垣特除之命,忽下於展禮陪班之際,恩諭鄭重,豚魚可感,金石可透,縱臣不移之愚,而寧昧曠世之恩耶?他不暇顧,帳殿承膺,而第臣情地,實有公知難進之端,慶興府安置庶民罪人趙榮順,與臣爲從娚妹應避之間也。前後之據嫌自引者,亦非一二,而竝蒙淵鑑之曲諒,臣之目下處義,宜無異同,敢暴情實,猥陳短章。伏乞聖慈,俯賜諒察,亟許鎸削,以存公格,以安私分,千萬幸甚,臣無任屛營祈懇之至,謹昧死以聞。答曰,省疏具悉。旣有近例,本職許遞焉。
癸巳三月二十日辰時,上御集慶堂。藥房入診入待時,都提調李溵,提調具允鈺,副提調李溎,記事官尹在醇·林蓍喆·林濟遠,醫官方泰輿·鄭允協·慶絢·金孝儉·金世彦·李翊臣·康命徽,以次進伏訖。溵曰,夜間聖體,若何?上曰,一樣矣。溵曰,寢睡·水刺之節,何如?上曰,亦一樣矣。溵奉進湯劑,上進御。溵請診候,上曰,置之,內局待下敎,更入侍焉。溵等出移數時,上曰,藥房提調持湯劑,更爲入侍。出下敎溵等奉湯劑進伏,溵奉進湯劑,上進御。溵曰,湯劑一貼,伏望更煎以入焉。上曰,再貼足矣,其退休焉。溵曰,明明湯劑,當依例煎待矣。上曰,依爲之。諸臣以次退出。
癸巳三月二十日辰時,上御隆武堂親臨,皇朝人孫試射入侍時,試官兵曹判書具允鈺,訓鍊大將李章吾,禁衛大將具善復,兵曹佐郞柳榮鎭,宣傳官李殷昌,都摠經歷李潤春,右承旨徐有大,假注書李永穆,記事官林蓍喆·林濟遠,以次進伏訖。上曰,宰樞執鼓,貫五邊三除尺量試射畢,入格人入侍,至秦應彩,上曰,秦哥胡爲漢人?應彩曰,臣八代祖,以漢人來本朝矣。上曰,若以陳秦之音,似不知而入來云,則當參酌,而不然則當嚴處分矣。應彩曰,應會之三從矣。上曰,應會豈漢人乎?上曰,田得雨·王漢禎入侍,田得雨·王漢禎進伏。上曰,秦應會漢人乎?得雨曰,秦哥則小臣,不知爲漢人矣。上曰,此則拔去榜目,可也。上曰,今日召見漢人王五明,年今七十八,而曾仕軍門,今休云,京江將有窠,卽爲擬差事,分付該曹。出傳敎今番漢人子孫未參試射人,皆待令,當賜米,惠廳待令。出榻敎上曰,漢人孫中助婚者書下,令該廳婚需助給。出傳敎諸臣退出。
癸巳三月二十日未時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,行司直具善復·韓光會·朴相德,工曹判書趙重晦,司直李章吾,吏曹判書李潭,訓鍊都正尹泰淵,司直鄭尙淳,吏曹參判李重祜,戶曹參判徐命善,大司憲嚴璹,大司諫沈鑧,執義李東泰,掌令宋述孫,持平李泰齡,正言權坪,右承旨徐有大,假注書李永穆,事變假注書韓弘世,記事官林蓍喆·林濟遠,以次進伏訖。上曰,戶判入來耶?仁孫曰,以鋪板,不得進參矣,禮判亦以都監,不得入來矣。上曰,大淸會典,卿等見之乎?相福曰,臣見其貌樣矣。仁孫曰,大明會典之外也。尙喆曰,以宴禮見之,略有可觀矣。金若行上疏讀奏訖,上曰,四寸娚妹有嫌乎?仁孫曰,科擧與上下官,皆有應避之嫌矣。上曰,頃日徐有臣,亦有此等疏矣。相福曰,徐有臣則五寸親矣。命書批答訖,上曰,更而思之,金若行迂闊矣。有大讀奏金致仁書啓訖,上曰,噫,使卿至於此,非卿也,卽予也。雖然予有欲見卿之心,其可弛也,而諒卿心若見焉,何至於此,何至於此?昨夕靜臥而思,嗚呼,臨御近五十載,任使之人,豈云大官?雖小臣,恐陷機穽,卽予素心,況嗚呼,卿乎?心自謂曰,噫,先卿與卿,事我幾十年,因此而使卿,於朝鮮世界,有官職則幾乎?無人可對,知其若此,以予之氣,敦勉爲事。嗟哉,後世,其君將爲文具假借之君,其臣將爲海東杜門之人,旣恩乎此,則其不若使卿長關之人,見暮年君,是亦君臣曲保之意也。頃年崔奉朝賀,幾十年處鄕,聞此登途,入宣政殿,怳若今朝,若此然後,卿心可白於此世。嗚呼,若是相持,非特終必難處,嗚呼,予心,將何施乎?靜思者蓋此也。今日竟夕待書啓,果然若他,必諭見卿,許休而知卿心,豈忍爲此?卿之難進,亦一也。嗚呼,予心,可質彼蒼,特許卿奉朝請。噫,宜隨其時,何待其年?嗚呼,今者此諭,可不負先卿與卿,首尾近五十年任使之意,噫呼,寫及此,涕沾于巾,先卿聞此,必也九原嗚咽之心,若何?嗚呼,古往今來,君臣際遇者何限,而須諒須諒,予與卿若何?自此以後,此生此世,八旬其君,將復見其臣,不曰相而曰臣者,亦曲盡于卿矣。頃年下大夫爲奉朝賀,卿何復辭?特遣承宣,諭予此意。卿來之日,當月臺宣麻,而豈在於文?惟在於心,何用儷文,亦何命知製敎?卽席以製,令政院,其書以待。嗚呼,近十年元輔,一夕若夢,予懷曷勝?適値次對,故大臣·備堂·三司入侍之時命此,雖切嗟惜,可謂君臣有終矣。卿體予悃愊之意,安心卽爲入城事,傳諭于金奉朝賀。噫,不曰領府事未下批前,擧此號,可見予一段誠心,深諒深諒事,一體傳諭。出傳敎上曰,奉朝賀此敎,右副承旨傳諭,仍爲偕來前,史官其令先爲入來。出傳敎上曰,奉朝賀將下批,政官牌招開政。出傳敎徐有大讀奏北伯宋瑩中北靑赤津浦加設一倉事狀聞,上曰,大臣之意,何如?金相福曰,依狀請許施似好,而但此等事,後人之見,或有不同,姑勿別爲設倉,移捧於本府海邊倉庫,更觀利害便否而處之,亦似好矣。金尙喆曰,設倉儲穀,本爲南北交濟之策,而若爲北靑民難支之弊,則隨便通變,有不可已,從民願依狀請許施,似得宜矣。元仁孫曰,還穀之輸納,其爲民弊誠不貲,海倉移設,民以爲便,則似宜許施,至於捧留本府海倉,非不便好,而與諸般穀物,混置他庫,捧納之際,有不能精實之慮,三南濟民倉之別設,亦由於此也。當初儲穀,旣出於南北交濟之意,則此亦不可不念也。上曰,以狀聞觀之,遠近輕重較然,依狀請施行,可也。徐有大讀奏江原監司金鍾正加分狀啓,上曰,大臣意,何如?金相福曰,臣等,見其謄報而有所相議矣,尤甚邑四分一之及稍實邑五分一,特許加分,似好矣。上曰,依爲之。金相福曰,月食已過,禮部回咨,依例撰出,定禁軍給馬下送于灣府,使之傳于鳳城將,以爲轉送北京之地,何如?上曰,依爲之。又曰,臣於閣外,聞都承旨李溎之言,昨日前後大司成竝命敍用之時,洪樂純宜入其中,而不善陳達而遣漏云矣。上曰,一體敍用。李潭曰,日前有黃大受奉祀孫訪問以奏之命,故以黃載天陳達,至於除職,而追後詳問,則故直長景祚,實大受之奉祀,而景祚已故,只有一孫,年纔六七歲,載天則乃是支孫,故縣監宅祚之子云。臣於倉卒之際,未及詳探,致令恩典誤施,臣則惶恐待罪,載天旣非奉祀孫則不可仍置,改差,何如?上曰,一時不察,勿待罪,依爲之。嚴璹·沈鑧·李東泰·宋述孫·李泰齡·權坪曰,請慶興府定配庶民罪人趙榮順按律處斷。措辭上同上曰,勿煩。又曰,請黑山島庶民罪人金植,依前處分,亟正邦刑。措辭上同上曰,勿煩。嚴璹·李東泰·宋述孫·李泰齡曰,請黑山島爲奴罪人五得依律處斷。措辭上同上曰,勿煩。又曰,請還寢張翼標島配之命,依律處斷。措辭上同上曰,勿煩。沈鑧·權坪曰,請大靜縣爲奴罪人仲義依律處斷。措辭上同上曰,勿煩。又曰,請黑山島爲奴罪人五得依律處斷。措辭上同上曰,勿煩。以上竝出擧條諸臣退出。
上在慶熙宮。停常參·經筵。
未時,日暈。
藥房都提調臣李溵,提調臣具允鈺,副提調臣李溎啓曰,伏末審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今予憧憧,其有兩宴,期日在近,晝夜沓沓,造物焉在?令予用心,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于林鼎遠曰,來詣入正時。
殿座罷後,政院·玉堂·藥房口傳問安。答曰,知道。
以備忘記傳于林鼎遠曰,今番內宴時,命婦以下果盤,當以酌定者用也,而若庶民都監,令內需司書呈云,其涉異也,自內果盤,都監則安徐事,分付。
徐有大,以備邊司言啓曰,卽接漢城府所報,則枚擧北部都事牒報,以爲部屬鎭長坊北岳山底,司宰監契仁王山底,有虎跡矣。今月十八日夜,虎入人家近處,狗二首囕食,十九日夜,狗一首連爲囕食事,轉報矣。都城內,有此虎患,極爲驚駭,北岳·仁王山近處,令三軍門擇送善放砲手,各別搜捕之意,分付,何如?傳曰,曾見麗史,聞甚駭惡,連夜囕食三狗,而近者松多,不無隱匿之弊,豈特北山?東山何知?令三軍門各其字內,卽爲推尋,決非大虎,豈可徑先砲聲,搏殺以禁?其若犯人,放砲事,分付。自北山來,必自鍊戎,亦令摠戎廳尋得,若有於此,直爲砲殺後草記事,分付,北漢近處,亦令搜捕。
又以兵曹言啓曰,今三月二十日,龍仁居私奴三金稱名漢,自興化西挾門入來,鳴申聞鼓,依定式下該曹推問,何如?傳曰,允。
又以兵曹言啓曰,今三月二十一日,茂朱居幼學吉承柱稱名人,自興化西挾門入來,鳴申聞鼓,依定式下該曹推問,何如?傳曰,允。
又以兵曹言啓曰,今三月二十一日,竹山居童蒙申百齡稱名人,自興化西挾門入來,鳴申聞鼓,依定式下該曹推問,何如?傳曰,允。
以全羅監司洪樂性狀啓,務安等官二西面居烽燧別將沈得良等渰死事,傳于李性遂曰,令本道恤典擧行。
傳于李秀逸曰,坐直承旨持先捧試券,與試官入侍,內局,待下敎入侍。
徐有大,以訓鍊都監言啓曰,備邊司草記批答,令三軍門各其字內,卽爲推尋,決非大虎,豈可徑先砲聲?其若犯人,放砲事,命下矣。都監善放砲手五十名,將官率領,今日發送本局,字內諸處,各別搜捕之意,敢啓。傳曰,知道。
又以禁衛營言啓曰,備邊司草記批答,令三軍門各其字內,卽爲推尋,決非大虎,豈可徑先砲聲?其若犯人,放砲事,命下矣。本營善放砲手五十名,將校領率,今日發送于字內諸處,各別搜捕之意,敢啓。傳曰,知道。
又以御營廳言啓曰,因備邊司草記,令三軍門各其字內推尋,決非大虎,豈可徑先砲聲,搏殺以禁?其若犯人,放砲事,批下矣。依傳敎本廳將校率領砲手五十名,當日發送于字內諸處,各別搜捕之意,敢啓。傳曰,知道。
又以禁衛營言啓曰,去夜,犯夜人無所捉,敢啓。傳曰,知道。
又以一二所巡廳言啓曰,去夜,無犯夜人被捉之意,敢啓。傳曰,知道。
又以左右捕盜廳言啓曰,去夜,犯夜人無所捉,敢啓。傳曰,知道。
大司憲嚴璹,大司諫沈鑧,執義李東泰,掌令宋述孫,持平李泰齡,獻納李長老,正言權坪啓曰,請慶興府定配庶民罪人趙榮順,按律處斷。措辭見上又啓曰,請黑山島庶民罪人金植,依前處分,亟正邦刑。措辭見上大司憲嚴璹,執義李東泰,掌令宋述孫,持平李泰齡啓曰,請黑山島爲奴庶民罪人五得,依律處斷。請還寢張翼標島配之命,依律處斷。措辭竝見上大司諫沈鑧,獻納李長老,正言權坪啓曰,請大靜縣爲奴罪人仲義,依律處斷。請黑山島爲奴罪人五得,依律處斷。措辭竝見上新除授司諫元啓英,時在京畿陽川地,正言權德訓,時在江原道高城地,請竝斯速乘馹上來事,下諭。答合辭曰,勿煩。答府曰,勿煩。答院曰,不允。權德訓下諭事,依啓。元啓英陽川在鄕,此時駭然,亟施刊版之典。
傳于李性遂曰,承旨入侍。
右副承旨趙載俊書啓,臣敬奉聖旨,馳往傳諭于京畿仁川府田反面一里鞍峴村致仕奉朝賀金致仁所住處,則以爲臣,每上書啓,輒增死罪,窮阨之情,如無所歸。千萬不自意,近密之臣,儼臨村舍,傳宣聖諭,所以俯察微諒,追感先故者,字字敷心,無復餘蘊,仍推曲保之聖念,至紆休致之洪恩,因罪媒榮,政道今日,是固臣日夕暗祝於私心者,而顧以竢勘之蹤,嚴畏唐突,不敢仰干恩榮,殿下不待臣言,特副其願,是殿下之於臣,旣生之而又生之也。恩山德海,若偏於臣,此生此世,何以仰酬?以首頓地,只自涕淚之無從而已,如臣罪戾,滓穢之身,寧有重入修門之勢,而恩造至再,情急叩謝,三字之銜,又有異於招之以職,則到此地頭,何敢他顧,而適會賤疾泄症,非時作劇,登溷無算,夜以繼晝,自力前進,姑無其望。容俟若干日調治,謹當進覲耿光,退塡溝壑,而至於承宣之臨守,重䙝恩命,尤非前比,亟先召還,少安賤心,千萬至祝云矣,臣旣承偕來之命,故如爲仍留之意,敢啓。
癸巳三月二十一日辰時,上御崇政殿東月臺。親臨,忠良科入侍時,行都承旨李溎,左承旨李性遂,右承旨徐有大,左副承旨林鼎遠,同副承旨李秀逸,記事官洪鳴漌·尹在醇·南履寬·林濟遠,以次侍立訖。上具翼善冠·袞龍袍,乘輿出資政門,詣崇政殿東月臺降輿殿座。上曰,試官肅拜後入侍,試官領中樞府事金陽澤,行戶曹判書蔡濟恭,工曹參判安兼濟,司直洪良漢·沈頤之,修撰林得浩進伏。鼎遠曰,金夏材以命官之子,不入來矣。上曰,儒臣金夏材代春坊上番代入。出榻敎兼弼善李普行進伏。濟恭曰,儒生之今日赴擧者多於擧案,殆非設科取士之意矣。上曰,儒生以次奏姓而退,該房承旨考點擧案,以爲相準,儒生以次進前,各奏姓名,至權輔仁,上曰,爾何不參於昨日,而今日入來耶?輔仁曰,臣之形勢至於死境,故有可白者。語未畢,上曰,無形矣,解戶牌,下攸司囚禁焉。至尹煜,鼎遠曰,姓名不錄於擧案,而胡爲入來?煜曰,昨日則惶悚不入參,留待於闕外矣。上曰,昨日惶悚者,今日何爲不惶悚?鼎遠曰,曾有前銜而方在罪中,故入闕中之際,難於服色,不得入參於昨日,而今日則以儒生服色入參云矣。上曰,退去。儒生畢退。金纘行者,獨伏於階上,鼎遠曰,何故不退也?纘行曰,有至冤事,冒萬死欲上達矣。上曰,停擧出送。命得浩書賦念彼京周,揭諸懸題板,上命鼎遠讀大淸會典讌語條。上曰,藥房提調持湯劑入侍。出下敎藥房都提調李溵,提調具允鈺,副提調李溎奉湯劑進伏。溵曰,連爲勞動,聖體,若何?上曰,一樣矣。溵曰,寢睡·水刺之節,何如?上曰,亦一樣矣。溵奉進湯劑,上進御,溵請診候,上曰,置之。仍爲還內,諸臣以次退出。
癸巳三月二十一日未時,上御集慶堂。忠良科科次入侍時,試官領中樞府事金陽澤,行戶曹判書蔡濟恭,工曹參判安兼濟,司直洪良漢·沈頤之,兼弼善李普行,修撰林得浩,左副承旨林鼎遠,記事官尹在醇·南履寬·林濟遠,以次進伏訖。上命書傳敎曰,渠雖無狀,龍虎營旣命,勿汰,其祖卽忠臣,旣命停擧,何置囹圄?權輔仁,其令卽放。出傳敎上曰,參試官四人,各讀一軸,畢考後,陽澤曰,無可觀之作,依昨年例,只取二人,何如?上曰,依爲之。鼎遠拆封,讀洪相纘名,上曰,貴矣,故相之後也。鼎遠又讀金進行名,上曰,誰也?陽澤曰,故相金壽興曾孫也。鼎遠曰,出榜時,以何科名書榜乎?上曰,忠臣孫製述榜,可也。陽澤曰,臣等將出榜,當先退焉。上曰,承旨則守廳承旨,進去出榜焉。上命讀大淸會典朝貢條·親蠶條·讌禮樂章條。上命書傳敎曰,居首幼學洪相纘,直赴殿試,之次幼學金進行,直赴會試。出傳敎上曰,內局入侍。諸臣以次退出。
癸巳三月二十一日申時,上御集慶堂。藥房入診入侍時,都提調李溵,提調具允鈺,副提調李溎,記事官洪鳴漢·南履寬·林濟遠,醫官方泰輿·慶絢·金孝儉·鄭允協·金世彦·白文昌,以次進伏訖。溵曰,午間聖體,若何?上曰,一樣矣。溵奉進湯劑,上進御訖敎曰,使臣似已到平壤矣。允鈺曰,聞於二十七·八日間入城云矣。溵曰,今日宜進三貼而不得進,稍待夜間,更進一貼,是所望也。上曰,置之。溵曰,明日,當依例待令矣。上曰,依爲之。諸臣以次退出。
癸巳三月二十一日戌時,上御集慶堂。坐直承旨入侍時,同副承旨李秀逸,記事官尹在醇·南履寬·林濟遠,以次進伏訖。上曰,讀金奉朝賀書啓,秀逸讀訖,上命書傳敎曰,今聞書啓,若見卿焉。聞此,氣苶之中,此心少慰,聞卿入城,當臨月臺。嗚呼,復見卿焉,予何憾焉?俟其少間,卽爲入城事傳諭,奉朝賀旣云承命,承旨先爲入來,以安其心。出傳敎上曰,此傳敎,使門隙出送。諸臣以次退出。
上在慶熙宮。停常參·經筵。
藥房都提調臣李溵,提調臣具允鈺,副提調臣李溎啓曰,昨日御臺試士,抵暮酬應,伏未審夜間,聖體調提若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣苶雖特甚,猶一樣,此亦冥然。待敎入侍。
中宮殿·惠嬪宮,藥房口傳問安。答曰,知道。
傳于李性遂曰,卄六日親傳文,當親製,禮房承旨,內局入侍,同爲入侍。
李溎啓曰,禮房承旨入侍事,命下矣。左副承旨林鼎遠,以式暇,今日不爲仕進,卽爲牌招,何如?傳曰,允。
以備忘記,傳于李秀逸曰,卄五門前親傳,當宿憶昔窩,儀註安徐,只入正時,入直侍衛皆依前。
以備忘記,傳于李秀逸曰,噫,此科何科?大小科唱榜,皆月臺親臨,入直侍衛儀註安徐,待下敎只入正時。
李秀逸,以進宴廳言啓曰,外宴中排設,必於殿庭內爲之,而他無排置處,分付兵曹禁軍廳及忠衛廳,姑令移接他所,使之推移排置,何如?傳曰,允。
徐有大,以訓鍊都監言啓曰,本局字內北城外虎越巖下,豹虎一頭,放砲捉得,依例封進之意,敢啓。傳曰,知道。捉虎將領·軍將,弓矢賞給,砲手三等,依前施賞,自都監施賞,負持軍賞米,所捉之虎,自都監曳龍虎營處置,皮張下都監。
傳于林鼎遠曰,生進出榜後,在京入格人,使之來待。
傳于林鼎遠曰,禮房與兩所上試官,率入格儒生入侍。
徐有大,以御營廳言啓曰,去夜,犯夜人無所捉,敢啓。傳曰,知道。
又以一二所巡廳言啓曰,去夜,犯夜人無所捉之意,敢啓。傳曰,知道。
又以左右捕盜廳言啓曰,去夜,犯夜人無所捉之意,敢啓。傳曰,知道。
又以刑曹言啓曰,渠雖無狀,其祖卽忠臣,旣命停擧,何置囹圄?權輔仁,其令卽放事,命下矣。依傳敎卽爲放送之意,敢啓。傳曰,知道。
大司憲嚴璹,大司諫沈鑧,執義李東泰,掌令宋述孫,持平李泰齡,獻納李長老,正言權坪啓曰,請慶興府定配庶民罪人趙榮順,按律處斷,請黑山島庶民罪人金植,依前處分,亟正邦刑。措辭竝見上大司憲嚴璹,執義李東泰,掌令宋述孫,持平李泰齡啓曰,請黑山島爲奴罪人五得,依律處斷。請還寢島配之命,依律處斷。措辭竝見上大司諫沈鑧,獻納李長老,正言權坪啓曰,請大靜縣爲奴罪人仲義,依律處斷。請黑山島爲奴罪人五得,依律處斷。措辭竝見上答府·院曰,勿煩。答府曰,勿煩。答院曰,勿煩。
右副承旨趙載俊書啓,臣敬奉聖旨,傳諭于仁川田半面一里鞍峴村致仕奉朝賀金致仁所住處,則以爲臣昨奉恩命,竟夜頌祝,竊自幸一覲之有日,卽又批諭宣下,許其調病,先還承宣,臣尤不勝感惶之至,謹當俟少間進身,伸此叩謝之忱云矣。臣則依聖敎先爲入來之意,敢啓。
傳于李秀逸曰,儒臣持皇朝正史,日本·安南·琉球國所附卷入侍。
以備忘記,傳于徐有大曰,自再明日,三日連爲相値,次對皆爲卄五次對,其令進定明日。
癸巳三月二十二日辰時,上御集慶堂。藥房入診,監試試官同爲入侍,戶曹堂郞追後入侍時,都提調李溵,提調具允鈺,副提調李溎,記事官洪鳴漢·南履寬·林濟遠,刑曹判書李翼元,戶曹判書蔡濟恭,戶曹正郞趙鼎鎭,醫官方泰輿·鄭允協·慶絢·金孝儉·白文昌·李翊臣·柳源,以次進伏訖。溵曰,夜來聖體,若何?上曰,一樣矣。寢睡·水刺之節,亦何如?上曰,一樣矣。今日已晩,湯劑難以進矣。允鈺曰,今日初貼,亦已晩矣。上曰,洪相纘,壯矣,及第先爲之乎?溵曰,然矣。上曰,前有如此者乎?溵曰,故判書李成中,亦如此矣。試官李翼元進伏。上曰,年八十儒生白活乎?翼元對曰,晩後捧券時,似聞有聲,而以帳隔之故,不能詳聞矣。上曰,宴禮在近,而予則不知其好矣。溵曰,臣等企待之心,悶一日之遲去矣。但宴禮同日,故難以終日陪懽,臣等之心,極爲悵然矣。上曰,今番小科榜,甚精矣,表表者不多矣。溵曰,鄕儒多爲之,可謂善出矣。奉進湯劑,上進御。上曰,近來海西科文,頗佳矣。溎曰,海西儒生,比前漸勝,六鎭亦然,文風益振矣。溵曰,問安批答,有氣苶特甚之敎,下情悶迫矣,請診候。上曰,只診候,可也。泰輿·允協診訖奏曰,脈候左右三部度數調均,活體及脾胃脈候亦一樣矣,諸醫以次診訖,所奏與泰輿等同。上曰,提調出去,更煎以入,可也。趙鼎鎭進伏,上下詢補階板長廣闊狹後,命先退。上命賤臣召入都監捉虎將校,立於階下。上下詢捉虎形止後,命退出。溵奉進湯劑,上進御訖敎曰,明日亦依例爲之,可也。蔡濟恭進前奏曰,老宮人床,以十床,依下敎擧行矣。今日備忘,有自內需司擧行之敎,下情不勝惶懍矣。上曰,依初下敎爲之,可也。濟恭曰,內宴五十床,命婦十床,老宮人十床,當爲擧行矣。上命書傳敎曰,纔已下敎,而中官放恣莫甚,中官曺壽哲,偃臥其家,無動意,越俸五等,中官金億淳,渠自納置,佯若不知,越俸三等。又命書傳敎曰,近者中官,以家爲業,故莫重致祭下敎之後,皆遠在其家,不爲替直,其涉駭然,一竝越俸一等。諸臣以次退出。
癸巳三月二十二日午時,上御集慶堂。禮房與兩所上試官,率入格儒生,同爲入侍時,左副承旨林鼎遠,一所試官趙明鼎,二所試官李翼元,記事官尹在醇·南履寬·林濟遠,以次進伏訖。上命鼎遠書二十六日明陵忌辰祭祝文。上曰,儒生以次進前,退出時,上番翰林與注書墨其面以送。至鄭時謙,鼎遠曰,一等矣。翼元曰,壯元矣。上曰,貌,何如?翼元曰,大好矣。至尹光心,上曰,妙年矣。命鼎遠墨其面,銜其筆而退。至趙德潤,上曰,其父畵其髥而勿用人情焉。明鼎曰,乘興畵之,安用人情?上製下一句詩。父子殿中古豈有?暮年此日亦云康命其父子賡進,又命先退遊焉,明鼎退。至李靖模,上曰,貴矣。手書三代予見,可謂稀有八字賜之。至李浤,上曰,思古事,予心一倍。命書傳敎曰,今見李浤,卽大院君九代孫,特贈黃大受,其意焉在,而見此人,且前達善之弟,予懷一倍,紙三卷·筆五枝·墨三笏賜給,以表予意。出傳敎至趙鎭宅,上曰,貌有乃家風耶?鼎遠曰,然矣。至李魯春,上曰,爾祖今番當上來耶?魯春曰,病未上來矣。至林翼鎭,鼎遠曰,小臣之子矣。上曰,依趙明鼎例,承旨畵之。至洪若漢,鼎遠曰,洪萬朝曾孫矣。上命書傳敎曰,進士洪若漢曾祖,予昔年此月奉安行時爲畿伯,今年此月,見其曾孫,其亦異常。噫,故判書洪萬朝爲八道監司,辛丑年予銅衛時爲賓客,故其孫奎漢調用,今見此人,何異於故判書沈檀?令該曹待窠,懸註調用。出傳敎至鄭經煥,上曰,誰耶?經煥曰,鄭宲十三寸姪。上曰,鄭宲敍用乎?經煥曰,姑未敍用矣。命書傳敎曰,今見奉朝賀鄭宲一家登小科者,非此,予幾忘矣。登途與否,雖未能知,位在奉朝賀人,豈可不敍?前奉朝賀鄭宲,特爲敍用。出傳敎至金思羲,上曰,速退遊焉,見爾與尹光心,予心一倍矣。命書傳敎曰,嗚呼,慶恩國舅眞·外孫,俱登司馬,嗚呼,今月何月?予懷萬倍,祭文製下,今日遣內侍致祭于慶恩國舅·嘉林府夫人。出傳敎至金觀鎭,上曰,誰也?鼎遠曰,察訪金尙斗之子,判書金始煥之孫。上命書傳敎曰,進士金觀鎭,卽故判書金始煥孫云,噫,其祖與從祖三人,皆入耆社,今見其孫,豈無表意?特賜鹿皮一令。出傳敎至金龍柱,上命鼎遠墨面曰,效爾父善持身焉。命書傳敎曰,噫,舟梁十五年,見其孫登科,可謂豈特稀有?予懷一倍,其祖贈金領相,貞敬夫人,當日遣內侍致祭,祭文當製下矣。出傳敎至金穆行,上曰,爾與爾兄若行意同乎?穆行曰,兄弟豈意異也?至沈公藝,鼎遠曰,此是故參判沈聖希之姪也。上命書傳敎曰,今日見故參判沈聖希姪子,予思其叔,特賜紙二卷·筆二枝·墨二笏。出傳敎至李道永,上曰,誰也?道永曰,前及第海重子。上曰,胡爲稱及第?道永曰,以吏曹參議時事被罪矣。上命書傳敎曰,其子登司馬,其父宜敍,前參議李海重特爲給牒敍用,亦豈可事同飭異?若有同處分者,一體敍用。出傳敎至李寬鼎,鼎遠曰,故參判李日躋孫矣。上曰,爾祖母年幾何?寬鼎曰,七十一矣。上曰,率倡夫而爲爾祖母遊衍,可也。命書傳敎曰,今見故參判李日躋孫,予用愴心,聞有祖母云,令該曹,食物·衣資賜給,以表予意。出傳敎至金啓洛,鼎遠曰,金華鎭子。上曰,何爲參奉?鼎遠曰,昨年以陞補人入侍,蒙承傳爲參奉矣。上命書傳敎曰,進士金啓洛,昨年入侍,思其祖特命調用者,而今登司馬可貴,紙五卷·筆五枝·墨五笏特給,以表予意。出傳敎至閔耆烈,上曰,此是閔百奮子則爲驪陽奉祀孫。命書傳敎曰,兩國舅家,其命致祭,次聞閔百奮子。嗚呼,追憶重光,怳然若昨,且庚寅年其父登科時,特授承旨,謝恩日入侍,豈特此也?嗚呼,其祖,同事廚院,戊戌年開留謝命日,此闕門道見,亦若今日。嗚呼,追憶聖后,雖暮豈弛,況驪陽奉祀孫乎?閔耆烈,令該曹待窠,懸註調用,而今日命調用者二人,何云下敎先後?此人先爲調用事,分付,祭文製下,今日內遣承旨致祭。出傳敎又命書傳敎曰,致祭命下後更思,驪陽國舅其配三,其祭恩城府夫人何闕?嗚呼,豐昌府夫人,昔年入侍慈殿親覩,旣祭二府夫人,亦何闕?此亦以親心爲己心者也。且曾見本洞者乎?驪陽府院君,海豐府夫人,恩城府夫人,豐昌府夫人,以內侍,一體致祭。出傳敎至魚在天,上命書傳敎曰,今予此擧,意非偶然,而每思其祖其父,今見司馬高中,予懷何抑?其尤思者,都憲時事也,豈可見面而已?魚在天,特賜鹿皮一令,以表予意。出傳敎至李弘淵,上曰,李商芝難矣。命書傳敎曰,李商芝所執,心常嘉之,其雖陞資,不過謝恩,今見其子登司馬,予今不諭,更待何時?其令銓曹,初入仕奉承傳。出傳敎至洪相纘,上曰,大科後小科,可謂稀矣。至洪元燮,上命書傳敎曰,噫,故相,卽予蕩平主人,尙今思焉。故豐原,金玉其人之稱,豈云過乎?暮年此科,奉祀孫一等參榜,其豈偶然?噫,猶有鄕薦,況此人生員洪元燮,依閔耆烈例,初入仕奉承傳。出傳敎至徐澤修,上曰,浩修之弟也。鼎遠曰,徐浩修出繼於伯父,徐澤修又出繼於季父,爲故相趙顯命外孫。上曰,然乎?命誦科作,上曰,聲如其兄矣。其餘生進儒生則上問其姓名·年歲·居住,若初場則命誦科作而退後,上命讀奉朝賀金致仁書啓。上曰,時乎時乎不再來。命鼎遠書驪陽府院君·慶恩府院君,贈金領相家致祭文後,諸臣以次退出。
癸巳三月二十二日二更三點,上御集慶堂。儒臣持皇朝正史入侍時,校理申大升,修撰林得浩,同副承旨李秀逸,記事官尹在醇·南履寬·林濟遠,以次進伏訖。上命秀逸讀諸公事後,上曰,儒臣上番,讀日本卷,大升讀訖。上曰,難矣,壬辰年之事,盡記之矣。命得浩讀安南國·琉球國卷後,諸臣以次退出。
上在慶熙宮。停常參·經筵。
午時未時,日暈。
昭憲王后忌辰,齋戒。
藥房都提調臣李溵,提調臣具允鈺,副提調臣李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。嗚呼,三明日何日?復將逢矣。心膽俱隕,氣何暇諭?次對同入。
中宮殿·惠嬪宮,藥房口傳問安。答曰,知道。
以備忘記傳于徐有大曰,暮年若此,宜戒太康。君臣八旬,亦取其便,陪宴諸臣,兩送何堪?今日次對,欲問相臣,將兩兼一,於予至願,豈特便?予戒造物矣。
以備忘記傳于李秀逸曰,慶科小科已過,大科在近,此亦太康,三處內侍,二則追慕,一則興懷,是豈偶然?予心千萬。
徐有大,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
徐有大啓曰,大臣·備局堂上,依下敎來待矣。傳曰,內局,次對同爲入侍。
以知事作闕望筒,傳于徐有大曰,知中樞加設以付。
兵曹口傳政事,知事單李瀞。
吏曹口傳政事,以金成兌爲長寧殿參奉。
徐有大,以訓釧都監言啓曰,依傳敎,山行軍收入,捉虎將校軍兵等處,依例施賞之意,敢啓。傳曰,知道。
又以禁衛營言啓曰,依傳敎,山行軍收入之意,敢啓。傳曰,知道。
又以御營廳言啓曰,依傳敎,山行軍收入之意,敢啓。傳曰,知道。
又以訓鍊都監言啓曰,去夜,無犯夜人被捉之意,敢啓。傳曰,知道。
又以一二所巡廳言啓曰,去夜,無犯夜人所捉之意,敢啓。答曰,知道。
又以左右捕盜廳言啓曰,去夜,犯夜人無所捉,敢啓。答曰,知道。
傳于徐有大曰,中官月俸竝安徐。
傳于李秀逸曰,儒臣持問答入侍。
癸巳三月二十三日辰時,上御集慶堂。藥房入診入侍時,都提調李溵,提調具允鈺,副提調李溎,記事官洪鳴漢·南履寬·林濟遠,醫官方泰輿,鄭允協·慶絢·金孝儉·金世彦·白文昌·李長周,以次進伏訖。溵曰,夜間聖體,若何?上曰,一樣矣。寢睡·水刺之節,亦何如?上曰,一樣矣。中宮殿氣候,若何?上曰,一樣矣。王世孫氣候,若何?上曰,一樣矣。溵奉進湯劑,上進御訖。溵請診候,上曰,置之,再貼,待下敎入之,可也。諸臣退出。
癸巳三月二十三日辰時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,行司直具善復·韓光會,行副司直李章吾,吏曹判書李潭,行副護軍尹泰淵,行副司直尹得養·鄭尙淳,吏曹參判李重祜,戶曹參判徐命善,大司憲嚴璹,大司諫沈鑧,執義李東泰,掌令宋述孫,持平李泰齡,獻納李長老,校理申大升,正言權德訓·權坪,右承旨徐有大,記事官尹在醇,事變假注書韓弘世,記事官南履寬·林濟遠,以次進伏訖。相福等曰,近日聖體,若何?上曰,一樣矣。相福等曰,寢睡·水刺之節,何如?上曰,亦一樣矣。相福曰,宴禮漸迫,下情不勝欣忭。上曰,兩日勞甚,欲竝行一日焉。尙喆曰,退日,猶可也,豈可兼行乎?上曰,今番榜善出矣。尙喆曰,公道矣。上曰,七十九歲人落矣,有初仕窠乎?吏判奏之。潭曰,長寧殿參奉有窠矣。上命書傳敎曰,今番小科初試幼學海西七十九歲人糧馬,其令顧助。今番不參,此正若何所聞而來,何所見而去者也?嗚呼,七十古來稀,況明年八十者乎?噫,莫重科製,今無可謂,此人亦豈可仍着儒衣而下鄕乎?今聞殿郞有窠云,今日內口傳備擬,亦令當日謝恩。出傳敎上曰,吏判進前。潭進前。上曰,昨見卿子,貴矣,自卿之自翰林時,予則恃之矣。潭曰,臣子奉傳聖敎,且蒙宸翰之賜,不勝惶感矣。上曰,嶺伯之子,亦有所賜矣,非爲渠也,思其兩世也。尙喆曰,惶感矣。上曰,徐命膺賢矣,有二子而俱出繼於伯與季云矣。相福曰,人皆以爲賢矣。上曰,有洪相纘前例乎?仁孫曰,洪相纘事,足可傳後也。相福曰,養老宴日班首,以爵乎,抑以齒乎?上曰,當以爵,而鄕黨莫如齒,以年亦何妨?若以年則安允行爲班首矣。仁孫曰,養老宴則,出於優老之意,似當以年矣。上曰,李瀞之孫爲小科矣,李瀞今番加資後謝恩乎?潭曰,無出門之事矣。仁孫曰,非爲老也,自其後,不以生世人,自處矣。上曰,難矣,今爲嘉善乎?潭曰,業以特恩爲嘉善·嘉義,而今春爲資憲矣。上曰,曾經知事乎?相福曰,堂下經四品職然後,爲二品實職者有定式矣。上曰,推恩,何以爲之?仁孫曰,曾經玉堂者,前三代·後三代爲吏曹,而雖未經玉堂,若經吏曹,則爲吏曹推恩,郞廳則不計矣。上命書傳敎曰,噫,前同知李瀞孫,今番小科參榜,故昨諭于渠,而今日筵中問,嗚呼,自此以後杜門云,嗚呼,今榜,李瀞孫·李商芝子參榜,可謂名榜。噫,庚子年溫幸時,見辛丑生登文科人,特拜知中樞,翌朝謝恩,此則雖因追慕而然。醫譯皆爲知中樞,初則尙今緋玉,欲爲陞資,仍聞從二品二階亦爲特資,今春以壽職,資至正二品云,今無可加之資,令西銓知中樞,卽爲作窠以付,嗚呼,以示予加其資,特推榮其先之意。出傳敎相福曰,今日無可奏之事矣。上曰,宋徵啓,每以爲今日行一難事,明日行一難事,豈無一事之可奏者乎?相福曰,此實臣等之過矣。上曰,虎入城中,捉來則雖不大虎,而安知非太康所召乎?尙喆曰,近城之地,樹木叢密,萬里峴近處則無夜不行,至於城中,非但今年,己丑年,亦有捕捉之事矣。章吾曰,虎越巖,在彰義門下,而此處無城,故虎每從此入城,臣常一次仰達築城而未果矣。相福曰,今日次對進定傳敎,政院頒布頗遲滯,坐直承旨推考,何如?上曰,依爲之。命讀諸公事,命臺臣進前傳啓,璹·鑧等進伏曰,今日以齋戒,不得傳啓,敢以所懷仰達矣。今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科,雖以我聖上好生之德,特貸一律,渠旣遲晩則不可以遠配而止,臣等謂慶興府定配庶民罪人趙榮順,按律處斷,宜矣。上曰,業諭,勿煩。出擧條又所懷,罪人金植之罪,可勝誅哉?敢以絶悖無倫之說,肆然發口,究其罪犯,宜施極律,合辭之請,可洩神人之憤,而旣賜允從,旋卽還寢,此雖出於我聖上好生之德,邦憲至嚴,決不可一刻置之於覆載之間。臣等謂黑山島庶民罪人金稙,依前處分,亟正邦刑,宜矣。上曰,豈惜其人?予意在焉,勿煩。已上出擧條諸臣以次退出。
癸巳三月二十三日戌時,上御集慶堂。儒臣持問答入侍,藥房追後入侍時,右承旨徐有大,校理申大升,修撰金思穆,記事官尹在醇·南履寬·林濟遠,以次進伏訖。上命入侍諸臣輪讀問答訖,大升·思穆先退。上曰,內局入侍。藥房都提調李溵,提調具允鈺,副提調李溎,醫官方泰輿奉湯劑進伏。溵曰,其間聖體,若何?上曰,一樣矣。溵奉進湯劑,上進御。溵曰,明湯劑,亦當依例煎待矣。上曰,依爲之,而明日則果難矣。內局先退。上命有大讀孝廟癸巳日記後,諸臣退出。
上在慶熙宮。停常參·經筵。
自午時至酉時,灑雨或下雨,測雨器水深一分。夜自一更至五更,灑雨或下雨,測雨器水深五分。
昭憲王后忌辰。
藥房都提調臣李溵,提調臣具允鈺,副提調臣李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。追慕丁丑再明日,此心萬隕,豈爲八旬,其將重逢?冥然冥然,氣何暇諭?待敎入侍。
中宮殿,惠嬪宮,藥房口傳問安。答曰,知道。
以備忘記傳于李秀逸曰,嗚呼,今予一心,追慕而已。欲寓懷,聞前前年此月日記,嗚呼,自己丑至己亥只十一年,予則自甲辰至今年,而已五十而此月,昔則爲晝夕講,而今予益衰益苶,是豈孝也?追憶嗣服年,亦豈悌乎?若此而來月,太康太康。興惟及此,心膽俱隕,若此然後,心可定矣,氣何紓乎?昔溫公,聞喜宴,以君賜故,雖簪一花,予則下進故,甲子以後豈揷?皆先命入,今番樽花旣命安徐,大卓亦命安徐,以受禮意,只饌案揷花,少安予心。
傳于林鼎遠曰,禮判入來,內局同入,都承旨入侍時,持入祭報府。
傳于林鼎遠曰,畿伯留待,內局同爲入侍。
傳于林鼎遠曰,禮房承旨,禮判先爲入侍,編次人·戶判同爲入侍。
傳于林鼎遠曰,禮房持明日祭文,內局入侍,同爲入侍。
傳于林鼎遠曰,海西金成兌,如在京,謝恩後入侍。
傳于林鼎遠曰,禮房承旨,御製看役,而都承旨,持壬午年藝文館嘉禮儀軌入侍。
以備忘記傳于李秀逸曰,嗚呼,今於八旬,重逢再明,是豈孝也,亦豈孝耶?明日親傳後,德游堂年八十七歲以儒爲名人賜帛,庶民當賜米,只可以來者,其令入來。
徐有大,以禁衛營言啓曰,去夜,無犯夜人所捉之意,敢啓。傳曰,知道。
又以一二所巡廳言啓曰,去夜,無犯夜人所捉之意,敢啓。答曰,知道。
又以左右捕盜廳言啓曰,去夜,犯夜人無所捉,敢啓。答曰,知道。
以承傳色口傳下敎曰,二貼,猶踐其言,知退去然後,當進水刺矣
癸巳三月二十四日辰時,上御集慶堂。藥房入診,禮房承旨·禮戶判·京畿監司同爲入侍時,都提調李溵,提調具允鈺,副提調李溎,記事官洪鳴漢·南履寬·林濟遠,禮房承旨林鼎遠,京畿監司沈鏽,進宴都監堂上戶曹判書蔡濟恭,禮曹判書李景祜,醫官方泰輿·鄭允協·金孝儉·方孝民·金世彦·李敏德,以次進伏訖。上命禮房讀奏明陵忌辰祭文訖,蔡濟恭·李景祜進前。上曰,大卓樽花,終是太康矣。景祜曰,大卓樽花,向日已有擧行之敎,已爲措備矣。上曰,果已下敎耶?予實忘之矣。濟恭曰,諺所謂熟不還生矣。上曰,若然則依初下敎爲之,可也。上命賤臣持入養老宴時庶民擧案,命溎讀奏訖。命書書示沖子文,命編次人濟恭讀奏。上曰,習樂,皆於都監爲之乎?濟恭曰,然矣。上曰,選上,皆爲服色乎?濟恭曰,常時習樂則常着矣。上曰,盲人樂工,樂作樂止,皆如儀註爲之乎?濟恭曰,然矣。命禮房承旨·禮戶判先退。敎曰,御製,正書作冊以入,可也。內局進前。溵曰,夜來聖體,若何?上曰,一樣矣。寢睡·水刺之節,亦何如?上曰,一樣矣。奉進湯劑,上進御訖。敎曰,再貼,下敎時持入,可也。溵曰,午間與臨臥時,當待令矣。上曰,再貼已難,況臨臥時乎?請診候,上曰,置之,可也。沈鏽進前,溎讀奏奉審狀啓訖。命書傳敎曰,今聞畿伯奉審啓本,順陵欄干石,柱石,穆陵碑閣,章陵丁字閣,徽陵丁字閣,順康園丁字閣,皆有執頉處,而其中穆陵碑閣,順康園丁字閣,不可不急時修補,禮判當日進詣奉審後,入侍以奏。鏽曰,今番推恩中老人遺漏者,曾已申飭守令,使之追報,而今番奉審之行,歷路呼訴者爲十餘人之多,何以爲之乎?上曰,一體追恩,可也。仍命書傳敎曰,今聞畿伯所奏,爲推恩者,猶有遺漏者云,此人,道臣親覩而然,以此推之,爲守令者,其雖聞也,劫於頃者處分,不無掩置之弊,此後隨聞報營狀聞守令,當勿問,其若掩置,繡衣廉問時知奏。此則處分,必倍於前,以此申飭,畿甸亦然,王者推恩,豈特此也?諸道亦以此申飭,俾無推恩遺漏之弊。且以八十下一字誤看,年八十人,有遺漏者,故曾已下敎,而諸道不無若此之弊,果有,卽爲狀聞事,一體下諭。又命書傳敎曰,明日入來人,其子孫等隨來事,分付。又命書傳敎曰,明日親傳後,欲宿憶昔窩,更思德游堂,卽壬午揀擇時殿座堂,嗚呼,庚子自六月至十月五朔,我慈聖,自起寢前,至入寢後,處於資政攢宮東邊,夜則宿於德游堂。嗚呼,予其時,以王子,五朔居廬於藝文館,曉鼓後,詣資政殿拜慈聖,慈聖入德游堂後,宿於藝文館。嗚呼,五朔若一,嗚呼,雖欲瞻養正齋,莫能若意,嗚呼,永慕堂在昌德,何可能也?五朔陪奠之處,卽通明殿而亦焉可得也?若此德游堂,勝於憶昔窩,明日當親傳月臺,而旣設補階,此何以設?爲閏吉而然也。嗚呼,甲子年光明殿,先稱觴於慈聖,次坐崇政殿,今雖欲爲,怳若前世,抑何心?此補階親傳,依昨春自摠府詣此堂例,當於德游堂前傳香,祗迎庭中,隨詣通陽門而入,因宿德游堂,禮房知悉。又命書傳敎曰,大卓樽花,意謂命減,今曉下敎,今聞旣命仍存云,依今下敎事,令都監知悉。諸臣退出。
癸巳三月二十四日巳時,上御集慶堂。都承旨入侍時,行都承旨李溎,記事官尹在醇·南履寬·林濟遠,以次進伏訖。上曰,注書出去,知長陵·寧陵·崇政·徽陵誕辰春秋以來。賤臣在醇復命奏曰,長陵,誕生於乙未十一月七日,春秋五十五,寧陵,誕生於已未五月二十二日,春秋四十一,崇陵,誕生於辛巳二月四日,春秋三十四,徽陵,誕生於甲子十一月七日,春秋六十五矣。上曰,注書持壬午八月九月十月日記以來。賤臣在醇持入,上命讀承旨座目及嘉禮日記。上曰,上番翰林,取己卯嘉禮儀軌以來,戊戌嘉禮儀軌,亦爲取來。履寬復命奏曰,己卯·戊戌嘉禮儀軌,皆不藏於翰苑矣。聞茂朱,江陵,奉化三處則奉安,而江華與史閣則無奉安之事云矣。上曰,外處與史閣奉安,乃所以備考日後也。溎曰,臣亦曾聞之,自上有特敎然後,奉安于翰苑云矣。上曰,然乎?諸臣以次退出。
癸巳三月二十四日酉時,上御集慶堂。藥房入診時,都提調李溵,提調具允鈺,副提調李溎,記事官洪鳴漢·南履寬·林濟遠,醫官方泰輿·鄭允協·慶絢·金孝儉·方世民·金世彦·李敏德,以次進伏訖。溵曰,午間聖體,若何?上曰,一樣矣。溵曰,今日之雨,誠喜矣。上曰,猶未洽然而東風不止耶?四月則麥秋,似不遠矣。溵曰,四月則麥事,似可成矣。奉進湯劑,上進御。溵曰,今日兩貼進御之數,未過平日之一貼,臨臥時更進一貼,臣所望也。上曰,如此,故每不早召卿等矣。臨臥服,方文無之,卿等止之。允鈺曰,今當追慕之時,尤當加意進御,與常時三貼之請有異矣。上曰,此誠不孝矣。溵與允鈺共奏曰,臣等若自外退去,則豈曰有臣分乎?日甚長,三貼之劑,不可不進矣。上曰,此言是則是矣,而豈可飮之乎?速踰開陽門,可也。今日不欲復見卿等矣。溵曰,臣等當退而待之矣。命書傳敎曰,今者雨,其亦時雨,而初則庶幾霈然,伊後其猶霏霏,是悶。畿甸雨澤狀聞,連爲來到,海西亦到,三南若何?其得雨澤,卽爲狀聞事,下諭道臣。諸臣以次退出。
上在慶熙宮。停常參·經筵。
自辰時至酉時,灑雨或下雨,測雨器水深二分。
仁元王后忌辰,齋戒。
藥房都提調臣李溵,提調臣具允鈺,副提調臣李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。嗚呼,暮年,明日何日?追憶丁丑,心膽皆隕,身雖在此,心在永慕,氣何暇諭?待敎集慶入侍,其雨徹宵,吾民庶幾。
中宮殿·惠嬪宮,藥房口傳問安。答曰,知道。
以備忘記傳于李秀逸曰,噫,今日何日,此時何時?謂其日則八旬追慕日也,謂其時則畿甸設賑時也。且五日後兩日豐亨,豈追慕意?其方濟民,若是豫大,亦豈爲民意乎?今者此事,懍惕者三,昔此年擇日停止者,於今强爲,一也,一猶過矣,三日兩爲,二也,耆民諸臣雖一巡,耆舊君臣卽再次,三也。若兼焉,其便者亦三也。一則深戒太康也,一則亦戒張大也,三則君臣皆便也。昔周時,雨順風調,越裳獻雉,古人亦云願察其影,今日追慕萬倍,心懸西郊,何能便睡,而此時雨聲風聲眩亂,氣苶之中,神亦眩亂,此可謂雨順風調乎?何由而然?莫覩莫聞之中,丁寧勉予也。諸臣之心予知,期日亦在近,而雖命其停,孰能從也?兼爲一日,一則戒太康,一則君臣便,旣知乎此,何可默也?亦莫云兩次已備,己卯嘉禮時,亦已造辦而卽減焉。餘果,其時予在奠雁處,令靈城,頒給隨駕諸軍,今亦依此例,已備之果,已備之饌,頒給龍虎營與三軍門入直將校·軍兵,此可謂君與軍同歡也。嗚呼,追慕之心尙存,而節約太康,君與臣,庶可同便也。況以諸臣言之,同日同禮,漢唐豈有?且可勝於頃者一儒所諸臨雍古事矣。令儀曹,依此知悉,一以表戒太康意,一以便君臣同。
以備忘記,傳于李秀逸曰,今夜追慕中,風雨聲益眩亂,呼寫乎此,風止從容,此正若古人所云隨一念者也。
傳于李性遂曰,文武官,蔭官及宗班中,如有八十七歲人,皆令來待。
傳于林鼎遠曰,長寧殿參奉留待。
傳于李秀逸曰,禮判肅拜後留待。
傳于李秀逸曰,禮判,內局詣閤。
傳于李秀逸曰,來詣入正時。
傳于李秀逸曰,開政,只此擧行。
吏曹口傳政事,以鄭文啓爲敬陵令,軍資主簿單,金思儼。
殿座罷後,政院·玉堂藥房口傳問安。答曰,知道。
以承傳色口傳下敎曰,雖坐至五更,豈可進御乎?其止之,若不止之,不坐溫堗,坐於廳中,其早退去。
藥房口傳啓曰,臣等,俄以持湯劑更爲入侍之意,仰陳而退,方恭俟召命矣。卽伏承承傳色下敎,萬萬焦迫,不知所出,臣等雖甚愚迷,豈不仰認追慕之無窮,而顧此常進之劑,在聖躬,便同茶飯,關係甚重,當此追慕之日,加意進御,尤豈不有光於聖孝乎?昨今湯劑,雖有進御之名,實無進御之實,區區下情,必欲更進一貼於今日之內,誠是不可已者,玆敢相率詣閤,冒罪煩瀆。伏乞暫許方寸之地,俾效奉進之忱,千萬顒祝,惶恐敢啓。以承傳色口傳下敎曰,其止之,終若如此,則當露處矣。
藥房口傳再啓曰,臣等,冒上口傳,恭俟兪音,伏奉批旨,又未蒙許,臣等,聚首愕貽,益不勝焦迫之至,卽今悠悠萬事,莫先於保嗇聖躬,保嗇聖躬之方,莫大於湯劑,雖當追慕之日,固不容少忽,而兩日所進,未滿一貼,此時進御,尤爲關重,今若徒懷嚴畏,伈伈退去,則其可曰有藥院而有臣分乎?玆敢不避煩瀆,冒罪更籲,惟願少垂體諒,亟許臣等持湯劑入侍,千萬顒祝,惶恐敢啓。以承傳色口傳下敎曰,晝亦不進,況夜而酬應乎?終若如此,則不處溫堗矣。其退去。
又下敎曰,不入溫堗而坐,其退去。
徐有大,以御營廳言啓曰,去夜,犯夜人無所捉,敢啓。傳曰,知道。
又以一二所巡廳言啓曰,去夜,犯夜人無所捉,敢啓。傳曰,知道。
又以左右捕盜廳言啓曰,去夜,犯夜人無所捉,敢啓。傳曰,知道。
癸巳三月二十五日辰時,上御德游堂前,親傳香入侍時,行都承旨李溎,左承旨李性遂,右承旨徐有大,左副承旨林鼎遠,右副承旨趙載俊,同副承旨李秀逸,記事官洪鳴漢·尹在醇·南履寬·林濟遠,以次立侍訖。上具翼善冠·黑圓領袍,詣德游堂前板位,上俯伏,命鼎遠讀祝文一通訖,鼎遠奉香祝自右奉進,上受而傳獻官,獻官奉香祝退,上隨香祝步詣通陽門外,上曰,禮房奉審以來,鼎遠退,上還御德游堂。命書傳敎曰,李永培·宋翼洙·金器大·金孝大子孫中,勿論冠童,皆令來待。出傳敎上曰,參奉金思儼入侍。出下敎上曰,八十七歲人,皆令入來。溎曰,文·蔭·武八十七歲人無待令者,只庶民三人,待令於外矣。上曰,老人進前,三老人進前,上起立曰,初欲文·蔭·武賜帛,庶民賜米矣,今只有庶民入來,各賜帛一疋,米五斗以送。上曰,參奉金成兌入侍,成兌進前。上曰,會試文誦之,成兌不能誦。上曰,往至何處而復來也?成兌曰,至長湍境,還來矣。上命退曰,參奉足矣。載俊曰,海西有進士而豈有參奉哉?上命載俊書德游堂追慕文後,上曰,金思儼·金思義·金思羲進前而陞階上。上曰,金思儼,與其父,何如?秀逸曰,有典型矣。上命書傳敎曰,嗚呼,今日予懷,可謂千萬,其所特召,意蓋深也,只見三人,而參奉金思儼,前水原府使金泰淵孫也,其父仁大,予亦見矣,嗚呼,辛丑年,奉慈敎傳諭,怳若今日,故相所奏,深沈有局量,予則曰,無異劃像,今日見此,豈無表意?令銓曹,特爲陞六調用,以示予尙歎其祖莫能盡用之意,若有窠,今日口傳單付事,分付,入侍奉事金思義,孟子一件具諺解,進士金思羲,中庸一部具諺解賜給,亦表予意。出傳敎溎曰,都提調爲問候待令矣。上曰,集慶堂,當召見矣。諸臣以次退出。
癸巳三月二十五日未時,上御集慶堂。藥房入診,禮判同爲入侍時,都提調李溵,提調具允鈺,副提調李溎,記事官洪鳴漢·南履寬·林濟遠,禮曹判書李景祜,醫官方泰輿·鄭允協·慶絢·金世彦·李敏德·許,以次進伏訖。溵曰,夜來聖體,若何?上曰,一樣矣。寢睡·水刺之節,亦何如?上曰,一樣矣。命書傳敎曰,御製旣諭,而奉審承旨,意謂申後入來,當晝復命,昌陵亦奉審,可謂神速,其涉可嘉,特賜大鹿皮一令。奉進湯劑,上進御,溵曰,昨日仰請三貼而不得進,下情不勝焦迫矣。上曰,建功豈可曰孝乎?俄者一貼追御,亦已踐言矣。旣已踐言,卿等退去,可也。溵曰,當此追慕之時,加意進御,乃是仰體陟降之意也,豈不有光於聖孝乎?允鈺曰,臣當出去,更煎以入矣。上曰,任意爲之,允鈺持湯劑入侍,溵奉進之,上良久不進而敎曰,誠難誠難矣。今日若飮湯劑,陟降以爲孝乎?溵曰,何爲有此敎也?下情不勝焦迫矣,上少嘗而還却之曰,予方行素之日,豈飮湯劑乎?允鈺曰,聞此下敎,尤罔措矣。上曰,再明當進御矣。溵曰,臣不能善言,由中之意,不能形容仰陳,而行素之敎,却湯之擧,誠萬萬焦迫矣,伏願更煎以入焉。上曰,然則煎入,可也。景祜進前,上曰,奉審後所見,何如?景祜曰,穆陵碑閣,築墻頹圮,蓋緣卑濕而然也。雖不大段致傷,亦當修改,而旣非時急處,則待節日兼告由爲之,似好矣。順康園丁字閣一邊柱礎,以卑濕之故,有蹲縮處,面土剝落,似當修改,而亦非時急處,節日兼告由爲之,似好矣。上命書傳敎曰,今聞禮判奉審所奏,徽陵丁字閣,聞悶,欲爲下敎而未果,禮判一體奉審,而已修補云。令陵官,更爲詳審,穆陵碑閣,順康園丁字閣,端午祭,一體告由修補,而其前若有不可不修補之事,不待節祭,令陵官卽報事,分付。景祜曰,徽陵丁字閣短椽,有㵕漏處,而已新改矣。蓋以近陵之故,臣果一體奉審,而纔已新改,別無執頉處矣。上曰,已新改則此後姑無慮乎?景祜對曰,然矣。景祜曰,參宴人中,有四寸親,下敎而一番稟定然後,可以擧行矣。上曰,然矣,仍命書傳敎曰,欲爲下敎而未果,禮判所奏閔百興,閔百奮,旣命進參則似無異同,今日見金思義,欲爲下問,禮判所奏誠是,此等人,一體進參事,分付。景祜曰,海運君言於臣曰,宗臣,有限一品進參之敎,而一品宗臣甚少,己丑年則限二品進參矣。今番亦依己丑年例,限二品進參之意往復,故敢此仰達矣。上命書傳敎曰,今聞禮判所奏,已有己丑年例云,宗臣正二品以上,一體書入。進湯劑,上進御訖,命溎讀奏戊戌年嘉禮時日記,又命書傳敎曰,噫,思其外祖特除,公然作散,予嘗思焉。噫,其外祖,何年守陵官,而獨不參於今乎?聞今適有窠云,前都憲任希敎,特除摠管,口傳下批。諸臣以次退出。
癸巳三月二十五日未時,上御集慶堂。禮房承旨入侍時,左副承旨林鼎遠,記事官尹在醇·南履寬·林濟遠,以次進伏訖。鼎遠曰,依聖敎馳詣明陵奉審,陵上,殿內,碑閣無頉,祭物精潔矣。上曰,各陵亦皆奉審乎?鼎遠曰,竝爲奉審而皆無頉矣。上命讀祭物單子,諸執事擧案及各陵入直官擧案後,上命書述懷文。上曰,內局,禮判入侍。出下敎諸臣以次退出。
上在慶熙宮。停常參·經筵。
仁元王后忌辰。
藥房都提調臣李溵,提調臣具允鈺,副提調臣李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今朔內三日皆過,逢此月,其旣冥然,若是三過,自古來今,若予者其誰?萬念浮雲,建功楚越,嗚呼,兩日踐其言,雖强飮,其於此日,初九飮,今惟心隕,況其再乎?兼兩日而心固,氣何暇諭?明日入侍,兩日三飮,此豈食言?此誠子道也。
中宮殿·惠嬪宮,藥房口傳問安。答曰,知道。
藥房口傳啓曰,臣等,卽伏承問候之批,有明日入侍之敎,下情焦迫,不知所云,昨日將上之際,連逢承傳色下敎,兩夜屢瀆,極涉惶悚,雖不敢更事煩聒,而區區所顒祝,惟在今日之趁早入診,今又大失所圖,此無非臣等誠意淺薄之致,而湯劑進御,本不係於追慕,雖律之禮經,可按知也,方當日長如年之時,兩日不進,已萬萬煎悶,而至於今日,則竝與登筵而路阻,以聖上體下之仁,獨不念臣等罔措之忱乎?玆敢相率詣閤,冒罪仰籲。伏乞暫許方寸之地,亟降進接之命,千萬顒祝,惶恐敢啓。
徐有大,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
以備忘記傳于徐有大曰,朝者旣諭,風勢雖陰曀若此,豈特一事?心切悶焉。當詣舊邸,挾輦軍六十名,以內入直前後廂軍六十名,禁營三十名,御營三十名,禁軍百名隨駕,儀註時刻安徐,待下敎只入正時,訓將領新營標下軍,都領隨駕,以駕轎,當由夜晝介三間石橋,只備堂祗迎。
李溎啓曰,今日動駕時,承旨當爲備員,左承旨李性遂,病不仕進,右副承旨趙載俊,以式暇,纔已出去,竝卽牌招,何如?傳曰,允。
傳于李溎曰,昨旣下敎則政府·樞府,無朝報書吏乎?雖仁川奉朝賀,若知之則必來,而在京如此乎?寒心矣。
以備忘記傳于徐有大曰,豈云八旬今夜,用心若八百,欲令待麥登,而雖諭誰從?故有此敎,此豈特皆遵,予心可紓,遵依此,令大小諸臣知悉若此,同日諸臣,稱觴其君,對耆耉流傳後世,可謂異事,其令遵此,須看日氣其異常也。
林鼎遠啓曰,諸承旨有稟達事,來詣閤外請對矣。
又啓曰,藥房三提調,伏見所下備忘,下情不勝焦迫,敢此求對矣。
又啓曰,進宴都監堂上蔡濟恭·李景祜·金漢耆,有稟達事,來詣閤外請對矣。
又啓曰,領議政金相福,左議政金尙喆,右議政元仁孫,有稟達事,來詣閤外請對矣。
又啓曰,領府事金陽澤,判府事韓翼謩·申晦·李思觀,有稟達事,來詣閤外請對矣。
又啓曰,玉堂上下番,有稟達事,來詣閤外請對矣。
傳于李溎曰,在仁川奉朝賀其然矣,苟且政丞,不當見,而在京奉朝賀,當兩參入來入侍。
大駕詣彰義宮後,王世孫遣宮官問安。答曰,知道。
政院·玉堂·藥房口傳問安。答曰,知道。
藥房口傳再啓曰,臣等,朝陳所啓,未承批答,繼以請對,未蒙引接,已不勝焦迫罔措,而今又命駕舊邸,勞動至此,此亦臣等之罪也。今日所下政院傳敎,無非群下所不敢奉承者,而至於湯劑之不得如例進御,已至三日之久,不知不覺之中,其爲貽損於聖躬,慮無所不至,何聖上忽於保嗇,一至是哉?衷情焦迫,聲不暇緩,又此詣閤齊籲。伏乞卽許臣等持湯劑入侍,千萬幸甚,惶恐敢啓。
徐有大啓曰,卽者,議政府錄事來言,領議政金相福,左議政金尙喆,右議政元仁孫以爲,嚴敎之下,不勝惶懍,逬出闕外,恭俟重勘云,仍納召命,何以爲之?敢稟。
又啓曰,卽者,中樞府錄事來言,領府事金陽澤,判府事韓翼謩·申晦·李思觀以爲,嚴敎之下,萬萬惶懍,逬出闕外,恭俟重勘云,係是大臣去就,敢啓。
李性遂啓曰,諸承旨有稟達事,來詣請對矣。
又啓曰,諸玉堂,有稟達事,來詣請對矣。
林鼎遠啓曰,進宴廳堂上蔡濟恭·李景祜·金漢耆,有稟達事,來詣請對矣。
趙載俊啓曰,兩司有稟達事,來詣請對矣。
傳于李溎曰,昨日宗臣正二品陪宴下敎安徐,只內局,朝鮮臣子乎?其退去。
傳于林鼎遠曰,都監堂上其止之。
徐有大啓曰,奉朝賀洪鳳漢,依下敎來待矣。
以備忘記傳于林鼎遠曰,昔年慈聖,念舊臣,特賜饌一人子,其誰,而雖由於相値此日而然,其豈若此?問金奉朝賀上來以奏。
以備忘記傳于林鼎遠曰,噫,此亦今日,憶慈聖敎也。
傳于徐有大曰,勿待命事,遣史官傳諭,仍傳命召,入來則當入侍矣。
傳于李溎曰,竝入侍。
傳于徐有大曰,諸司預備。
還宮後,政院·玉堂口傳問安。答曰,知道。
傳于林鼎遠曰,禮房承旨,持辛丑年八月日記入侍。
徐有大,以禁衛營言啓曰,來閏三月當二番前部右司屬黃海道五哨軍兵,逢點實數六百五十二名,已爲點閱整齊,來閏三月初一日,與內外各處入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,來五月當三番前部後司屬黃海道五哨軍兵,來四月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,本廳來閏三月·四月兩朔應立左部左司屬慶尙右道五哨軍兵六百七十名,已爲逢點整齊矣。閏三月初一日,與前司軍兵替代後,舊軍放送之意,敢啓。傳曰,知道。
又以御營廳言啓曰,本廳來五月·六月兩朔應立左部中司屬全羅左道五哨軍兵,四月二十五日,京中逢點,五月初一日,與左司軍兵,當爲替代立番,趁期調送事,本道監兵使處,依前知會之意,敢啓。答曰,知道。
又以訓鍊都監言啓曰,去夜,無犯夜人被捉之意,敢啓。答曰,知道。
又以一二所巡廳言啓曰,去夜,犯夜人無所捉,敢啓。答曰,知道。
又以左右捕盜廳言啓曰,去夜,犯夜人無所捉,敢啓。答曰,知道。
假注書韓弘世書啓,臣敬奉聖旨,馳往傳諭于奉朝賀金致仁所住處,則以爲今方造朝,臣先爲入來之意,敢啓。答曰,知道。
癸巳三月二十六日午時,上詣彰義宮擧動入侍時,行都承旨李溎,左承旨李性遂,右承旨徐有大,左副承旨林鼎遠,右副承旨趙載俊,同副承旨李秀逸,記事官洪鳴漢·尹在醇·南履寬·林濟遠,以次侍立訖。上乘轎出資政門,詣崇政門外。溎曰,願進湯劑焉。上曰,龍虎營前排立之,內乘拿入。出駕敎內乘拿入。上曰,內乘不知駕轎之驅,何也?以今日之故分揀,此後則善爲擧行焉。拿出,上詣彰義宮後移時,上御易安窩,時原任大臣·奉朝賀·進宴廳堂上,諸承旨·三司竝入侍時,奉朝賀洪鳳漢,領議政金相福,領中樞府事金陽澤,判中樞府事韓翼謩,左議政金尙喆,判中樞府事申晦·李溵·李思觀,右議政元仁孫,行戶曹判書蔡濟恭,禮曹判書李景祜,司直金漢耆,行都承旨李溎,左承旨李性遂,右承旨徐有大,左副承旨林鼎遠,右副承旨趙載俊,同副承旨李秀逸,記事官洪鳴漢·尹在醇·南履寬·林濟遠,大司憲嚴璹,大司諫沈鑧,執義李東泰,掌令宋述孫·權恢,持平李泰齡,獻納李長老,正言權德訓·權坪,校理李敬養·姜潤,副校理申大升·徐有臣,修撰金思穆·林得浩,副修撰金漢老·蔡弘履以次進伏訖。鳳漢曰,逢今日,聖孝何等罔極?上曰,罔極矣。鳳漢曰,追慕雖罔極,好雨知時,宴禮在近,陟降亦悅豫矣。臣雖不敢與論於朝廷事,而至於養老與宴禮之合行,臣等,不勝悶迫矣。上曰,於卿等,亦除弊矣。鳳漢曰,甲辰以後五十年來,今日奉侍殿下於茅茨宮,臣等之心,尤慶幸矣。上曰,此亦慶事乎?鳳漢曰,無非慶事,獨不進湯劑,下情不勝焦迫矣。諸臣交口仰懇,上屢却之。下敎曰,當問之史官矣,進湯與否,於汝見,何如?濟遠曰,小臣之心,豈與大臣異同乎?諸大臣齊聲奏曰,旣下詢於史官,不可以不進矣。上曰,藥房提調持湯劑入侍。出下敎都提調李溵,提調具允鈺,醫官方泰輿奉湯劑進伏,溵奉進湯劑,上少進御。相福曰,兩宴禮合行一款,臣等,不敢奉承矣。濟恭曰,進者,下所以進上也,養者,上所以養下也。不可合以爲一也。上曰,此言精矣,當許之矣。鳳漢曰,慶幸矣,當呼千歲,以伸下懷,而以今日之故,不敢矣。上曰,進宴,養老宴兼行備忘還收。出下敎相福曰,麥登後還宮之敎,亦望還收焉。上曰,今日當還宮矣。溵曰,俄者湯劑之進御,有名無實,伏望更進一貼焉。上曰,藥房提調持湯劑,更爲入侍。出下敎允鈺奉湯劑進伏,溵奉進之,上進御,諸臣以次退出。小頃,上還宮,時則申時末矣,諸臣問安後,以次退出。
癸巳三月二十六日酉時,上御集慶堂。禮房承旨持辛丑年八月日記入侍,金奉朝賀追後入侍時,左副承旨林鼎遠,記事官尹在醇·南履寬·林濟遠,以次進伏訖。上命書傳敎曰,聞卿入城,若見卿焉。臥而待焉,宜卽入謝事,遣史官傳諭于金奉朝賀,仍與偕來。出傳敎上曰,此傳敎,卽爲傳諭事,分付于政院,上命讀辛丑年八月日記。上曰,金奉朝賀入侍。出下敎奉朝賀金致仁進伏少頃,上曰,卿入來而予則不見矣。致仁曰,邇來聖候,若何?上曰,予則如前矣。致仁曰,中宮殿氣候,何如?上曰,安過矣。致仁曰,王世孫氣候,亦何如?上曰,好在矣。致仁涕泣曰,臣作萬死不贖之罪,而受恩罔極,復見君父,死無所恨。上曰,自古君臣際遇何限,而豈有如予與卿也?致仁曰,聖念如此,而小臣無狀,自陷罪戮矣。上曰,今玆三字銜,予有意焉。致仁曰,此固臣之至願,而年旣未及請,亦不敢矣。殿下旣生之,又生之,雖糜身粉骨,何以報萬一哉?上曰,此生此世,豈料更見耶?致仁曰,上敎至此,不知所云。上曰,欲見卿面之如何,而入來時,尙亦未知,無以見之矣。致仁曰,嚴畏不敢達,而今年邦慶稠疊,小臣雖在罪中,歡忭雀躍,今登前席,尤切忭喜,宴禮在近,卽累臣之望祝者,其爲慶忭,何以仰達?上曰,昨年三月已周回矣。聞卿入來,當爲宣麻,而先此召見矣。仍起坐曰,爲卿起坐,瞻望,可也。致仁瞻望俯伏曰,近聞入侍人之傳言,天顔勝昔云矣,今日仰瞻果然矣,此莫非天與陟降之賜也。上曰,明將宣麻,卿其退休焉。致仁曰,頃伏見以臣爲進爵於宴禮之敎,不勝榮感,而臣以滓穢之踪,揚揚法殿,有所不敢矣。上曰,豈其然乎?予有意矣,不使卿進爵,更復有誰?致仁退,上命書傳敎曰,金奉朝賀旣已謝命,明日東月臺,當親臨宣麻,侍衛入直時刻,待下敎只入正時,旣入城,月廩,令倉官,今日輸傳,今月內軒架勿設。出傳敎諸臣以次退出。
上在慶熙宮。停常參·經筵。
藥房都提調李溵,提調具允鈺,副提調李溎啓曰,昨日動駕舊邸,向夕還宮,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。冥然逢昨日,冥然過此日,是豈孝也,亦豈孝乎?況一朔三巡,心膽皆隕,氣何暇諭?宣諭入來後,待敎入侍。
中宮殿·惠嬪宮,藥房口傳問安。答曰,知道。
以備忘記傳于林鼎遠曰,靜惟凡事以禮節也,若孔門彈琴,三巡已過,明吉,遽然受宴亦悶,且陪箋時鼓吹,今日東庭,依例軒架事,分付該院。
林鼎遠啓曰,文科覆試試官朴相德·李福源·閔弘烈·徐命善牌不進推考傳旨,今方捧入,而二品試官中,趙明鼎,陳疏入啓,承牌者只是二員,將無以備員,牌不進人員,更卽牌招,何如?傳曰,允。
以文所試官望筒,傳于林鼎遠曰,趙重晦·安兼濟·吳載純·金夏材,勿爲出牌。
傳于林鼎遠曰,試望,加望以入。
林鼎遠,以進宴廳言啓曰,今此進宴時參宴諸臣,出入之際,多有紛紜之患,且補階之下,餘地甚窄,儀仗軍及軍兵排立之後,床排往來,極爲苟簡,諸臣跟隨,一依定式,一人外俾勿加率,亦令兵曹多定軍人,把守各門,俾無雜人混入之弊,何如?傳曰,允。
又以內醫院官員,以都提調·提調意啓曰,內醫朴明逵,入屬旣久,術業且精,兼差御醫,何如?傳曰,允。
又以吏曹言啓曰,進宴時司饔院,加出副提調,例以堂上宗室差出,而當品中,只有一人,無他推移之道,不得已以從二品,通融塡差以入之意,敢啓。答曰,知道。
又以禮曹言啓曰,今此大增廣別試文科覆試試官,今方磨鍊,而堂下可擬之人乏少,依前例,堂上官通融備擬以入,而時無職名人,令該曹口傳付軍職,何如?傳曰,允。
殿座罷後,政院·玉堂·藥房口傳問安。答曰,知道。
以備忘記傳于林鼎遠曰,朝聞使臣,昨日高陽宿云,意謂今來杳然,故恐或兩昨水,彼中禮物,沈江而然?下問,今日果宿高陽云,若此,誠若前料矣。
李性遂,以戶曹言啓曰,卽接廣興倉所報,則以爲因傳敎,奉朝賀金致仁三月·閏三月兩朔祿俸,倉官,輸納于本家,則以爲今此月廩輸傳之命,又出特旨,冞切感惶,而受恩罔極,雖伸叩謝之忱,宿釁自在,不敢處同恒人,恩敎之下,無以冒受,不勝悚懍之至云,祿俸不爲領受,何以爲之?敢稟。答曰,旣已宣麻,其何過讓,更令倉官輸送。
以試官洪梓·李得一·安廷玹·柳焵等牌不進罷職傳旨,傳于林鼎遠曰,竝只推。
兵曹口傳政事,副司果沈煥之·丁範祖·安廷玹。
以全羅監司洪樂性狀啓,泰仁等官船人金北失等渰死·燒死事,傳于李性遂曰,令本道恤典擧行。
徐有大,以兵曹言啓曰,今此內進宴時,諸宮家跟隨各宮人帶率,似不無䦨入雜亂之弊,守門將則自本曹,當爲嚴飭,而第念大內禁亂之道,有難區別,依前例差備內官處,一體申飭,何如?傳曰,允。
傳于林鼎遠曰,內局入侍,坐直承旨與儒臣,持問答,同爲入侍。
傳于林鼎遠曰,禮曹判書同爲入侍。
以備忘記傳于林鼎遠曰,噫,逢此月過三日,自古來今,此何人也?古人云蔘芪性偏,於予果驗,前則臥猶便也,今年臥亦悶,近者特甚,欲坐誠難,臥片時亦悶也,大抵晝則窓前東枕,夜則帳內西枕,而或向南而臥,或向北而臥,嗚呼,且過昨日,心戀戀乎舊邸,西枕而臥,夕時,取昨日持舊邸枕,北枕而臥,此意向明而然,而猶莫知其便,噫,食隨日減,氣隨益苶,悶晝長悶夜長,向夕則少紓,開東則少紓,而其猶便者臥也,近者臥亦若此,時或昏睡,聞鼻聲,入侍承宣亦知,故昨日草舍,大臣亦聞,意謂睡悶,窓孔,令中官揮帳,雖然其睡,晝則一刻,夜則一點而已,若此而建功,曰以靈丹,神丹,勸二,勸三,深悶,二宴欲兼一而莫聽,誠悶,前則一入侍兼飮兩貼,於今若此則必加勸一貼,故公然排飮,其君苦矣,輿㒗皆苦,而諸扁鵲,猶着帽,竟夕內局,可謂一日內三苦矣。
大司憲嚴璹,大司諫沈鑧,執義李東泰,掌令權恢·宋述孫,持平李泰齡,獻納李長老,正言權坪·權德訓啓曰,請慶興府定配庶民罪人趙榮順,按律處斷。措辭見上又啓曰,請黑山島庶民罪人金植,依前處分,亟正邦刑。措辭見上大司憲嚴璹,執義李東泰,掌令權恢·宋述孫,持平李泰齡啓曰,請黑山島爲奴罪人五得,依律處斷。措辭見上又啓曰,請還寢張翼標島配之命,依律處斷。措辭見上大司諫沈鑧,獻納李長老,正言權坪·權德訓啓曰,請大靜縣爲奴罪人仲義,依律處斷。措辭見上又啓曰,請黑山島爲奴罪人五得,依律處斷。措辭見上答府·院曰,勿煩。答府曰,勿煩。答院曰,勿煩。
徐有大,以禁衛營言啓曰,去夜,犯夜人無所捉之意,敢啓。答曰,知道。
又以一二所巡廳言啓曰,去夜,無犯夜人所捉之意,敢啓。答曰,知道。
又以左右捕盜廳言啓曰,去夜,犯夜人無所捉,敢啓。答曰,知道。
御製敎致仕奉朝賀金致仁書。王若曰,予聞自古君臣際遇何限,而豈有若予與卿乎?嗚呼,嗣服元年,先卿爲薇垣長,三十五年之間,以緋玉陞亞卿·正卿,乙卯拜相,與宋·趙兩相,爲予鹽梅二十五年,嗚呼,卿繼先卿,事我幾十年,乙酉鼎軸止於八,嗚呼,卿祖事,昔年入閣,若問其相,卽三世爲相也。嗚呼,喬木世臣,捨卿誰先?嗚呼,暮年,倚任元輔,以至于此,由予誠淺,雖悔何及?事已到此,不若曲護,君相相持,君何見心?其雖缺然,若繪事後素,故昨夕靜思,今日特諭,自此以後,於卿有轉身之道,於予亦有見卿之日,特許卿致仕奉朝賀,臨月臺而宣麻,白卿心於今日,嗚呼,是豈樂爲?慷慨于中,於戲,今予此擧,可有辭於後世,誠無愧乎前辟,故玆親諭,卿宜知悉。
左參贊趙明鼎疏曰,伏以臣八耋偏母,病淹床褥,篤老氣力,長時懍懍,臣旣無他兄弟,左右扶將,未或一日離側,此實同朝之所共知也。日前考試之役,祗緣飭敎之截嚴,不敢違逋,黽勉承膺,而深深槐圍,消息之不得通者,凡五晝夜矣,方寸之亂,殆不能自堪,及其竢事而出,歸視病母,則近因風氣之不調,本症之外,添得寒感,飮啖全却,氣息一倍凘綴,以此情理,尤無暫時離舍之勢,而試牌今又臨門,從違兩難,惶悶益切,玆不得不冒陳短章,仰瀆崇嚴。伏乞聖慈,俯加矜諒,特賜恩暇,俾便救護,千萬幸甚,臣無任屛營祈懇之至。
吏曹判書李潭疏曰,伏以臣,向蒙恩暇,看護母病,而病情旣痼,醫藥蔑效,萬無多日離捨之勢,此非臣所自私言,實同朝之所共知也。近因日候之陰濕,重添寒感,諸症從以添劇,臣方左右扶將,焦煎罔措之中,試牌狎臨,臣若有一分可以承膺之道,則豈敢爲違傲之計哉?玆敢冒入文字,復申前懇。伏乞聖明,俯賜矜諒,勘臣逋慢之罪,給臣救護之暇,以肅朝綱,以伸至情,千萬祈祝,臣無任屛營祈懇之至。
傳于林鼎遠曰,試官已爲之,此章竝給之。
黃海監司李宅鎭敎書。王若曰,任莫重於承流宣化,政莫先於察能授官,惟簡予心,庸寬西顧,睠彼海西一域,寔是我東重藩,控扼松·箕,其俗貨財弓馬,跨連水陸,厥貢銅鐵魚鹽,矧玆昨今年告荒?間有一二邑設賑,嗟,溝壑袵席之判,亶在二千石賢不,顧厦氈宵旰之憂,誰任卄三州委寄?惟卿敏達之識,擢魁科於妙齡,遇事不避夷險,周通其才,踐華貫於穩步,持論務主公平,近密周旋,幾紆前席之奬,內外歷試,宜付方岳之權,玆授卿以守黃海道觀察使兼兵馬水軍節度使巡察使海州牧使,勉展良猷,祗服寵命,奚徒致力於懷保之責?惟當加意於彈壓之方,節用惠民。若淸川佩符之日,律身守法,如遼河飮氷之時,其餘稟裁,厥有彝典,於戲,行矣攬澄淸之轡,雖切去朝之懷藹然布陽春之暉,佇見來暮之喜,故玆敎示,想宜知悉。
全羅監司元義孫敎書。王若曰,國家重方面之任,必待二千石之良,朝廷擇屛翰之才,誰膺五十州之寄?迺循僉擧,俾殿南維,惟卿,地望淸華,器度通敏,傳家襲公平之量,乃父乃兄,立朝效勤恪之誠,於內於外,薄試錦江之節,已績庸之可觀,擢置籌司之班,示儲養之有漸,睠彼湖南一路,實是國內重籓,壤地膏腴,擅魚稻竹箭之利,山川秀朗,稱文章氣節之鄕,嗟,近俗日趨澆漓,漸磨最貴於敦化,矧沿邑歲値荒歉,措劃尤急於賙飢,顧旬宣實難其人,肆朝議咸屬之子,玆授卿以全羅道觀察使兼兵馬水軍節度使巡察使全州府尹,卿其祗服寵命,勉展良猷,黜陟貴在公嚴,毋憚大吏,撫綏莫如寬恕,子惠小民,於戲,惟廉約可以服人,惟綜核可以制事,兩世三按節,毋墜家庭之成規,四年再分藩,宜思厦氈之隆春,故玆敎示,想宜知悉。校理李敬養製進
癸巳三月二十七日辰時,上御崇政殿東月臺。親臨宣麻入侍時,行都承旨李溎,左承旨李性遂,右承旨徐有大,左副承旨林鼎遠,右副承旨趙載俊,同副承旨李秀逸,記事官洪鳴漢·尹在醇·南履寬·林濟遠,以次侍立訖。上具翼善冠·袞龍袍,乘輿出資政門,協律郞擧麾樂作,上詣崇政殿東月臺,降輿殿座,承史降臺四拜就位,奉朝賀金致仁四拜就位,宣敎官蔡弘履宣讀敎文訖,鼎遠親授敎文于致仁,致仁跪受四拜,又四拜後,宣箋官金思穆讀箋文訖,致仁四拜。上曰,奉朝賀入侍,致仁進伏。上曰,進前,執手而親授手書今設軒架,憶昔賜饌,兩代奉賀,古豈有哉曰,此生此世,豈意復見卿也?先卿則自嗣服初倚任,而奉朝賀則與予心異,今日此舉,亦出於千千萬萬料表矣。致仁曰,如臣負罪之蹤,荷此異數,此後餘生,不知所圖報矣。上曰,予欲於午後,召內局於集慶堂,今見卿來,當進御建功矣。上曰,藥房提調持湯劑入侍。出下敎藥房都提調李溵,提調具允鈺,副提調李溎,醫官方泰輿奉湯劑進伏。溵曰,夜間聖體,若何?上曰,一樣矣。溵奉進湯劑,上進御,溵請診候。上曰,置之。進御建功於此處,欲使奉朝賀見之矣。致仁曰,以臣罪累,無望脩門之重入,而聖恩如天,故爲一叩謝,敢此入來,至蒙宸翰之特賜,伏見湯劑之進御,雖卽地溘然,無所餘恨,至於法筵進爵,何等體重,臣雖榮感,凡在瞻聆,臣實難安矣。伏望下諒而更爲下敎焉。上曰,領中樞豈可不與宴乎?前年德游堂,卿先進爵,今春崇政殿,又將進爵,事不尋常,往事須勿說也。於君造物,於卿亦造物,今若責卿以奔走職事,則卿或難之,入參進宴,與奉朝賀謝恩,亦何異也?自此卿作閑人矣,命致仁退,致仁退出,通禮呼禮畢。上曰,鄭存謙爲奉朝賀乎?鼎遠曰,軍職矣。上命書傳敎曰,今見奉朝賀宣麻,誠是千千萬萬料表,事已同,今何異耶?且兼曾經備堂,司直鄭存謙,其令同參宴禮。出傳敎上曰,使行何時入來?摠管一人奏曰,昨日宿高陽,今日似入來矣。上命讀諸公事,至讀濟州武科初試榜目,有四等·五等之目,上命書傳敎曰,凡榜目,有一等·二等·三等,而今聞前濟州牧使梁世絢啓本,五等之稱,八旬初聞,惟在渠才,而五人皆是本州人,若或欠公,大靜·旌義武士,豈無向隅之嘆?雖然旣有下敎,今無可論,然五等之目,此後令該曹,申飭本州。出傳敎兵曹判書具允鈺曰,進宴時,禁軍七百名,例爲排立侍衛,而養老宴,亦以此擧行乎?上命書傳敎曰,養老宴時,禁軍只入直進參。出傳敎上曰,宗臣正二品以上陪宴安徐下敎還收。出下敎上顧謂允鈺曰,得聞濟州消息乎?允鈺曰,聞已渡海矣。上曰,然則今以後來矣,上乘輿,協律郞擧麾樂作,上還內,諸臣以次退出。
癸巳三月二十七日酉時,上御集慶堂。藥房入診時,都提調李溵,提調具允鈺,副提調李溎,記事官洪鳴漢·南履寬·林濟遠,醫官方泰輿·鄭允協·慶絢·金世彦·李敏德·李長周,以次進伏訖。溵曰,早爲勞動之餘,午間聖體,若何?上曰,一樣矣。奉進湯劑,上進御。溵曰,診候之闕,已多日矣,請診脈候。上曰,置之。溵曰,連日所進湯劑不實,今日則當進三貼,而不得奉進,下情誠爲悶迫矣。上曰,固知卿等之若是,故不爲早召矣。允鈺·溎曰,俄者備忘,不勝惶悚,而今日則三貼,不可不進御矣。上曰,然則煎入,可也。允鈺出去更煎以入,溵奉進,上曰,予不欺矣。俄者所進之後,顯有不勝之意矣。溵曰,果是靈丹也,每以當進之物,留於聖心,如何?上進御,諸臣以次退出。
癸巳三月二十七日戌時,上御集慶堂。坐直承旨·儒臣同爲入侍時,同副承旨李秀逸,記事官尹在醇·南履寬·林濟遠,副校理徐有臣,副修撰金漢老,以次進伏訖。上命儒臣·承史輪讀問答後,上曰,金若行,移書于先卿云,果有此事否?有臣曰,有之,以一通書,送於臣父而出他未答,其後逢於稠中,臣父以迂闊言之,而猶不信而固執云矣。上曰,金若行,於今番悔悟云矣,大抵苦心矣。上曰,禮判入侍。出下敎禮曹判書李景祜進前。上曰,今日習儀,內宴亦同爲之乎?景祜曰,內宴習儀則有下敎,故不爲之矣。上曰,養老宴,有致詞乎?景祜曰,三爵,故致辭則無之矣。上命讀江華留守奉審執頉狀啓,命書傳敎曰,今聞沁都留守奉審狀聞,執頉處,皆依狀請修補,而狀請得宜,端午祭兼行事,一體分付該曹。出傳敎諸臣以次退出。
上在慶熙宮。停常參·經筵。
藥房都提調李溵,提調具允鈺,副提調李溎啓曰,昨日月臺宣敎,移時酬應,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今予暮年,其悶者有三,一則今年八旬,二則兩次建功,三則閏三初吉,於三日則猶可謂繼述,其於初一日亦豈云此冥然八旬長飮建功兩次太康?豈曰孝乎?亦云固執,以此用心,心氣憊苶,待敎入侍。
中宮殿·惠嬪宮,藥房口傳問安。答曰,知道。
以備忘記傳于林鼎遠曰,三明在近,心氣益苶,今夜特甚,幾次覺也。此何以然?用心三明,其況此時聞雨聲,興惟百餘陪宴大小諸臣,近千入庭,諸禁軍,此心憧憧,暮年太康,勢固然矣。且太學今日許多入庭儒生,其皆張傘乎?此科何科?慶科雖重合設,其亦太康,皆備雨具乎?卽問以奏,其於武科,其雖稽滯,亦令觀勢爲焉,許以雨具事,卽爲分付兩處。
傳于林鼎遠曰,使臣留待。
李秀逸,以吏曹言啓曰,今此進宴時,通禮不可不備員,左通禮金樂洙在外未肅拜,今姑改差,其代,口傳差出,何如?傳曰,允。
吏曹口傳政事,以鄭彦暹爲左通禮。
傳于林鼎遠曰,使臣入侍。
徐有大,以兵曹言啓曰,五衛將金相良,病伏鄕廬,末由上來,呈狀乞遞,宿衛輪番之任,不宜久曠,今姑改差,何如?傳曰,允。
傳于林鼎遠曰,內局入侍。
傳于李秀逸曰,儒臣持問答入侍。
徐有大啓曰,判義禁朴相德曰,同義禁金朝潤,持具庠口供,依下敎來待矣。傳曰,入侍。
以承傳色口傳下敎曰,已進二貼,其退去。
藥房口傳啓曰,臣等,俄以待下敎之意,陳達蒙允而退,方顒待召命,卽伏承承傳色下敎,至有退去之命,相顧愕貽,不勝抑鬱之至,今日一貼之加進,關係甚重,已有前席之稟定,則今此下敎,不敢奉承,玆敢來詣閤外,冒進至懇,亟許臣等持湯劑入侍,千萬顒祝,惶恐敢啓。以承傳色口傳下敎曰,其止之,如是則亦不得寢睡矣。
藥房口傳再啓曰,伏承批旨,未蒙兪音,下情抑鬱,不省所出,卽今加進之請,實是不容已者,雖知冒夜屢瀆之爲萬萬惶悚,而未進一貼之前,終不敢退去,不得不更此煩籲,少垂體諒,亟許引接,千萬顒祝,惶恐敢啓。
徐有大啓曰,臣依傳敎,取考典獄署囚徒案,則輕囚罪人二名,各司罪人五名內,罪人安泰得,會飮被捉事也,罪人僧義基,旅家留宿事也,罪人洪履謹,樞府移囚事也,罪人孟益周,國穀不爲裝載事也,罪人朴巖回,大馬不爲待令事也。竝放送,其餘罪人,罪名關係不輕,竝仍囚之意,敢啓。答曰,知道。
又以兵曹言啓曰,卽接昌德宮衛將牒報,則中日閣近處小松二株,因風拔根云,依前例令該所斫去之意,敢啓。答曰,知道。
又以兵曹言啓曰,今三月二十八日,井邑居幼學黃宇正稱名人,自興化西挾門入來,鳴申聞鼓,依定式下該曹推問,何如?傳曰,知道。過禮後囚禁推問。
又以刑曹言啓曰,頃聞御寶僞造干連者衆多,令該曹今日內決處,勿拘日次,命刑訊者旣準則已,不然,亦爲今日內定配事,命下矣。俄因傳敎,御寳爲造干連才人金千才等二名,已爲査實放送,僞紅牌買得罪人金有平等五名,竝依本律,亦已發配,其餘同情罪人鄭海等二名,依傳敎今方發配,勿拘日次,罪人崔宗瑞,旣施二次之刑,一體發配之意,敢啓。答曰,知道。
又以義禁府言啓曰,時囚罪人具庠杖流,特爲徵贖,限十年禁錮,今日特放事,判下矣。具庠杖一百流三千里,依判付特爲收贖放送,限十年禁錮事,分付該曹之意,敢啓。答曰,知道。
又以義禁府言啓曰,時囚罪人申應顯·趙榮弼等,今日內特放事,命下矣。依傳敎竝卽放送之意,敢啓。答曰,知道。
大司憲嚴璹,大司諫沈鑧,持平李泰齡啓曰,請慶興府定配庶民罪人趙榮順,按律處斷。措辭見上又啓曰,請黑山島庶民罪人金植,依前處分,亟正邦刑。措辭見上大司憲嚴璹,持平李泰齡啓曰,請黑山島爲奴罪人五得,依律處斷。措辭見上請還寢張翼標島配之命,依律處斷。措辭見上答府·院曰,勿煩。答府曰,勿煩。
又以御營廳言啓曰,去夜,犯夜人無所捉,敢啓。傳曰,知道。
又以一二所巡廳言啓曰,去夜,犯夜人無所捉之意,敢啓。答曰,知道。
又以左右捕盜廳言啓曰,去夜,犯夜人無所捉,敢啓。答曰,知道。
以備忘記傳于李秀逸曰,旣定寸數參宴,己丑年付職人,定日在近,今番皆付軍職,冠帶入參。
兵曹口傳政事,副司果申在善,副司勇朴紭壽·金魯成·尹光心。
癸巳三月二十八日巳時,上御集慶堂。使臣入侍時,正使順義君烜,副使刑曹參判尹東昇,左承旨李性遂,記事官尹在醇·南履寬·林濟遠,以次進伏訖。上曰,卿等,無事往還,予庸欣矣。烜曰,其間賀禮已過,宴禮隔日,不勝欣忭矣。東昇曰,去時渺然矣,還到東八站,伏聞京國之報,聖體康寧,邦慶稠疊,抃蹈曷喩?上曰,副使初矣,可貴者,兄弟連往矣,彼中物情,如何?東昇曰,小臣初行,雖未知裡面事,而以唐報觀之,則亦似無形現事故矣。上曰,乾隆,召見使臣否?東昇曰,無召見之事矣。上曰,曾前宗臣則必召見,而今則不然,無乃譯舌輩潛通其輕重而然耶?東昇曰,乾隆,自正月十一日,作燈會于圓明院,又開御經筵,臣等回還時,猶未還宮,別館遊讌之時,則無外國使引接之事矣。上曰,彼亦有經筵乎?東昇曰,將開御經筵,則必先祀周公·孔子及諸聖賢于傅心殿矣。上曰,卿見太學,亦享十哲乎?東昇曰,有子·朱子分享于東西,合爲十二哲矣。上曰,今番何以別送物於王妃也?東昇曰,考見會典,皇后稱慶,則有藩王妃賜物之例矣。上曰,卿見秀才乎?東昇曰,稱以秀才者,無表異者,似是專尙弓馬故爾。上曰,兄弟連年往役,見待稍別乎?東昇曰,無如此之事矣。烜曰,臣每欲一陳,而今始仰達矣,凡使行,正副書狀,皆有盤纏卜定書狀,則元無軍官之名,只有奴子一名,而每於出疆之際,軍官一人,以正使軍官,啓下率去,已是謬例,至於供饋等節,各受盤纏卜定,則正副行中之支供書狀,一行軍官與乾糧庫子等屬六七人,又是格外,臣意則書狀行中,以其盤纏,自當供饋,可也。不然則自朝家例給,盤纏則永爲除減,而使上副乾糧,只供饋書狀官,似或便當,故敢達矣。上曰,副使之意,何如?東昇曰,萬里之行,隨身一軍官,宜不可無,至於支供一款,上副使輪回所供,不過朝夕之飯,而其外路中盤纏皆自備,流來成例已久,未見其有大段弊端,今使之別廚自食,其勢恐亦難辦矣。上曰,令備局稟處。出擧條諸臣以次退出。
癸巳三月二十八日午時,上御集慶堂。藥房入診時,都提調李溵,提調具允鈺,副提調李溎,記事官洪鳴漢·南履寬·林濟遠,醫官方泰輿·鄭允協·慶絢·金世彦·金孝儉·李敏德·李長周,以次進伏訖。溵曰,夜間聖體,若何?上曰,一樣矣。寢睡·水刺之節,亦何如?上曰,一樣矣。奉進湯劑,上進御,溵曰,多日未診候,今日診候,何如?上曰,只兩廳首醫診候,可也。泰輿診候訖奏曰,左右三部調均,活體及脾胃脈候之平均,一如向日矣。允協診候訖,所奏與泰輿同。上命溎讀奏增廣會試表賦題訖,上曰,上試官雖老,實才矣。上曰,期日漸迫矣。溵曰,宴禮期日已迫,群情懽祝益切矣。溎讀奏參宴老人單子訖,上命書傳敎曰,今聞參宴耆舊人單子中,李普祥遺漏,此人其誰?其涉疎忽,其令依例進參。嗚呼,昔年祭皇嫂文,其稱義則嫂叔,恩則母子,今番養老宴,皇嫂同氣之夫不參,予心若何,況特命陞資者乎?僉知洪啓九,特命入參。溵奉進湯劑,上進御訖,承旨讀奏金吾囚徒單子,上命書傳敎曰,今聞該府單子,具庠旣就理。噫,再次越海人,豈可遲滯?昨日試官,旣命只推,況囹圄乎?其令該府,卽捧口招,登對以奏。又命書傳敎曰,已諭其君受爵,畿民受賑,予心若何,而嗚呼,大小同歡之日,若在囹圄,昔夏禹,今聞,其將若何?該房承旨取來囚徒,輕囚放釋,亦令畿伯取囚徒,今日內輕囚決放,頃聞囚徒以御寶僞造,干連者衆多,亦令該曹,今日內決處,頃者勿拘日次,命刑訊者旣準三次乎?旣準則已,不然,亦爲今日內定配事,分付該曹。諸臣以次退出。
癸巳三月二十八日申時,上御集慶堂。儒臣持問答入侍時,校理姜潤,副修撰金漢老,同副承旨李秀逸,記事官尹在醇·南履寬·林濟遠以次進伏訖。上命儒臣·承史輸讀問答後,上曰,儒臣上番,居在何處?潤曰,居安東矣。上曰,何年登科?潤曰,丁卯式年矣。上曰,明經乎?潤曰,然矣。上曰,年幾何?潤曰,六十三矣。諸臣以次退出。
癸巳三月二十八日酉時,上御集慶堂。藥房入診時,都提調李溵,提調具允鈺,副提調李溎,記事官洪鳴漢·南履寬·林濟遠,醫官方泰輿·鄭允協·慶絢·金孝儉·金世彦·李敏德·李長周以次進伏訖。溵曰,午間聖體,若何?上曰,一樣矣。奉進湯劑,上曰,以卿等之尙今留待之故,當進御矣,仍進御。上曰,卿見姜潤乎?溵曰,見之矣。上曰,雖未見面,聞其聲音,古奇矣,且久勤矣,抱紅牌如是者,不知幾人矣,武弁則尤多矣。其年幾何?溵曰,六十三云矣。溵曰,明日湯劑,亦當依例侍令乎?上曰,依爲之。諸臣以次退出。
癸巳三月二十八日初更五點,上御集慶堂。金吾堂上入侍時,判義禁朴相德,同義禁金朝潤,右承旨徐有大,記事官尹在醇·南履寬·林濟遠以次進伏訖。上命讀具庠口供訖。上曰,去思臺一款,何不言之?相德曰,已毁,故似不擧論矣。上曰,口供之際,何以爲之?相德曰,善文,故口呼如流矣。上曰,灣府則以此蕩然矣。相德曰,渠旣有別備二千兩,則今此逋欠,亦有發明之端,其所口對,俱有依據矣。上曰,勿論如此如彼,不無所犯,故有此矣。黃最彦·宋載經,何以處之?有大曰,宋載經,配於北靑,黃最彦,配於三陟矣。上曰,三人中誰最多?相德曰,以數爻則宋載經最多矣。上曰,彼拿於何處耶?相德曰,到康津被拿,而初則漂向日本,再則楸子島矣。上曰,又狼狽矣,渠雖極口發明,而灣府之蕩然,蓋由數遞而然,命書判付曰,大抵此事,奚待其供?御史書啓,已爲斷案兺不喩,非徒此也,使灣府蕩然,專由於三人而然,若無此擧,莫重運餉,可勝言哉?不可不一番嚴問勘處,故有此命是如乎,聞此所供,其雖若此,莫重穀物,放恣區處,以至于此,而元盤纏外二百五十兩,渠則雖曰皆有用處云,而供涉苟且是旀,予所爲駭者,此人此任,意蓋深矣則,不思報效之道,手滑若此也。況若問灣府蕩然之本,非具庠而誰?尤爲無據者,立碑旣嚴飭,則古往今來,豈有臥碑乎?噫,四朔之內,民何去思而若此乎?此亦要譽而然也。亦問其本,由於一名字,頃者臨門下問時,以李東顯以覺云,在朝廷用名不足,乃敢要譽於民而求名?噫,渠爲予臣,是誰子?何忍爲此乎?予則曰其數,宋載經雖重,其欲端本,捨庠而誰?再次漂到處,若乾道指導而然,事當配於此島,而噫,終始渡海,亦可見付生之乾道,思其祖思其父,豈忍以一人,一年內南北水陸以配乎?杖流,特爲徵贖,限十年禁錮,以示嚴堤坊之意。噫,何云十年?雖乾道,十年更故也。以此分付,大禮在近,今日特放。上曰,時囚有誰?相德曰,申應顯·趙榮弼,以在外臺臣禁推,姑未勘律矣。上命書傳敎曰,今日下敎,囹圄猶然,況王府乎?予未能覺得,下問,果有禁推二人云,具庠猶然,況此乎?申應顯·趙榮弼,今日特放事,分付。出傳敎上曰,內局入侍。出下敎諸臣以次退出。
上在慶熙宮。停常參·經筵。
貞熹王后忌辰,齋戒。
藥房都提調李溵,提調具允鈺,副提調李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣,待敎入侍。
中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。答曰,如道。
以備忘記傳于徐有大曰,再明將何,越一日亦何?造物渺然,期日在近,是豈夢想攸料,靜臥堂中,睡耶,醒耶?明日其雖相値,曾皆爲,明日備局,依例爲次對。
徐有大,以訓鍊都監言啓曰,去夜無犯夜人被捉之意,敢啓。答曰,知道。
又以一二所巡廳言啓曰,去夜犯夜人無所捉之意,敢啓。答曰,知道。
又以左右捕盜廳言啓曰,去夜犯夜人無所捉,敢啓。答曰,知道。
以備忘記傳于林鼎遠曰,今番臨殿,有六奉朝賀,二則大官,三則重臣,一則亞卿,萬古豈有?於予,此亦太康,此亦太康,且期日在再明,若今親臨,明日次對,復政後次對,其强酬應,今日其欲休息,令內局入建功。
藥房口傳啓曰,臣等,伏承待敎入侍之批旨,方顒俟召接之命,卽伏見下政院備忘,有湯劑封入之敎,雖不敢不奉承,而第未得前席承候,擎進湯劑,區區下情,誠不勝憂悶抑鬱之至,至於再進之劑,則稍俟日晩,必令臣等,暫時持入,實有不可已者。伏乞俯垂體諒,特許勉從,千萬懇禱,惶恐敢啓。
以備忘記傳于李溎曰,凡事,君臣交泰然後,可以順也,而於今草木群生,皆有春意,而臣則曰慶,君則曰悶,臣則指日以待,君則夙宵待造物,亦曰交泰乎?初一日宴可停,初三宴,豈特繼述?卽幾百年後初也,其欲兼焉,而繼述之道,體下之意,一擧兩兼,可謂理也,而必欲兩日,諸臣好勝於君,太康必欲太康,於八旬其君,抑何意乎?憶,三明日,今日竟夕苶臥,此一倍用心而然,欲踐言,豈比乎前?建功雖飮,何心酬應?餘貼復入,卿等速休,若此然後,心可弛也。明日强欲次對,亦爲民國而然,默想兩處排設,予懷萬倍,悚然太康矣。
以備忘記傳于林鼎遠曰,大學傳十章,旣云以及於民,今予此擧,幾百年後再擧,雖欲繼述而然,於予,誠太康,須看今日軍號若此,而令耆民,只着圈而已,是以及民意乎?令兩都留守與監營帥臣,設饌備樂,待士庶年八十以上人,三百六十州郡縣,令守令備饌設樂,亦待八十以上人,其豈豐亨?皆以儲置米顧助事,自政院下諭于八道道臣,兩都留守。
上在慶熙宮。停常參·經筵。
貞熹王后忌辰。
藥房都提調臣李溵,提調臣具允鈺,副提調臣李溎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。明日是何日,其亦爲何事?憧憧,於予第二件也,沓沓,其亦歇後語矣,冥然逢八旬,歉然受此宴,此豈孝也?亦曰子道,氣何暇諭?次對同入。
中宮殿·惠嬪宮,藥房口傳問安。答曰,知道。
傳于林鼎遠曰,內局,次對同爲入侍。
以備忘記傳于徐有大曰,噫,千千萬萬夢想料表,年今八旬,追慕萬倍,爲此太康,嗟哉,養老宴,幾百年後可謂繼述,而明日宴,亦爲繼述乎?誠太康誠太康,昔丙戌年,卽位三十三年,始爲宴禮,至於己亥,只四次,而予則嗣服十九年癸亥爲此,二十年甲子再爲,乙酉·丙戌連二次,己丑今年亦二次,比昔加二次,況來月三日內,加耆耉宴,是豈孝乎?今朝下敎,豈特戒太康?苦心在矣,而諸臣莫量,若是强爲,此亦誠淺此亦誠淺,雖然可謂遂事,而昔丙戌初宴時,故相金宇杭,洞陳民弊,予坐陪宴班目覩,今番三日宴禮後,大臣·備堂入侍,以奏濟民策。嗚呼八旬其君,若是太康,三百六十州民,困窮蔀屋,興惟及此,八珍奚堪?憧憧中爲民沓沓,預爲下敎,以此爲予,言於備局。
兵曹口傳政事,奉朝賀單鄭宲。
傳于李秀逸曰,承旨與書狀官及年八十儒生入侍。
傳于李性遂曰,司譯院通綱錄入之。
兵曹口傳政事,五衛將單趙斗臣。
林鼎遠,以進宴廳言啓曰,今此進宴時,入參人員,班次圖以入之意,敢啓。答曰,知道。
又以進宴廳言啓曰,今此進宴時,宰臣以下入參人員及內外三黨四寸親,依己丑年例,別單書入,而不陞殿者,亦依前例,一體書入之意,敢啓。答曰,知道。
又以進宴廳言啓曰,今此進宴時,班次圖中,東西班坐次圖形,每等異位重行,旣已磨鍊以入,而第殿庭補板之上,不無挾窄之患,因地形排設之意,分付,何如?傳曰,允。
又以進宴廳言啓曰,今此進宴時,三寺凡事,不無窘束之慮,自今爲始,勿論晝夜看役然後,可以及期,三寺監造官,依例別省記,各司次知算員及工匠員役等,除省記入直使役之意,敢啓。答曰,知道。
又以進宴廳言啓曰,今此外宴時,各司盤排器皿等物,必不無散失破碎之患,令兵曹,別定勤幹部將數三人,多率衛軍,一一收拾,分給該司,亦令左右捕廳,擇定軍官,嚴守各門,如有偸去者,各別科罪之意,依前例分付,何如?傳曰,允。
徐有大,以武一所差備官,以試官意啓曰,試場事體,何等嚴重,而宣傳官李仁默,突入試院開坐之處,把門捕卒,手自毆打,傷痕狼藉,所見驚駭,其在嚴科場懲後日之道,不可置之,其罪狀,亟令攸司,照律勘處之意,敢啓。答曰,其涉駭然,依爲之,令該府過三明日後,開坐捧供以奏後勘律。
又以禁衛營言啓曰,去夜無犯夜人所捉之意,敢啓。答曰,知道。
又以一二所巡廳言啓曰,去夜犯夜人無所捉之意,敢啓。答曰,知道。
又以左右捕盜廳言啓曰,去夜犯夜人無所捉,敢啓。答曰,知道。
傳于李秀逸曰,罷漏後開門太早,差早開門。
癸巳三月三十日辰時,上御集慶堂。藥房入診入侍時,都提調李溵,提調具允鈺,副提調李溎,記事官洪鳴漢·南履寬·林濟遠,醫官方泰輿·鄭允協·慶絢·金孝儉·吳道炯·鄭允說·柳光翼·徐命緯·李以材以次進伏訖。溵曰,夜來聖體,若何?上曰,一樣矣。寢睡·水刺之節,亦何如?上曰,一樣矣。中宮殿氣候,若何?王世孫氣候,若何?上曰,一樣矣。溵奉進湯劑,上不進,仍覆湯于席上,溵曰,何爲若是也?伏願更煎以入焉。上曰,其止之。溵曰,臣當出去,更爲煎進矣,少頃,溵奉進湯劑,上乍接口而又覆于席上。溵曰,焦迫罔措,不知所陳矣。允鈺曰,今日則不可不進御三貼矣,再貼已爲如此,而日勢尙早,請更煎以進焉。上曰,雖煎入,予豈飮之乎?溵曰,臣等,當更煎以待矣。上命書傳敎曰,頃者成爾演·金成兌已下敎,今聞趙斗臣,年八十二,李尙殷,七十七歲云,八十二歲人,今召欲見,而七十七歲,令該廳給糧給刷馬。諸臣以次退出。
癸巳三月三十日辰時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,行司直具善復·韓光會·朴相德,開城留守洪名漢,行副司直徐命膺,工曹判書趙重晦,行副司直李章吾,刑曹判書李翼元,吏曹判書李潭,訓鍊都正尹泰淵,江華留守成天柱,行副司直鄭尙淳,吏曹參判李重祜,大司憲嚴璹,大司諫沈鑧,持平李泰齡,校理姜潤,右承旨徐有大,記事官尹在醇,事變假注書韓弘世,記事官南履寬·林濟遠以次進伏訖。相福等曰,近日聖體,若何?上曰,一樣矣。相福等曰,寢睡·水刺之節,何如?上曰,亦一樣矣。相福曰,宴禮隔日,下情不勝欣忭矣。上曰,儒生疏請,而予則拒之,何心受宴乎?明日欲兼行養老宴矣。相福曰,奚獨儒生仰請?此因共公之論,惟在殿下行之也。尙喆曰,殿下若伸孝思,則孰不奉行,而擧國群情,豈有異議乎?仁孫曰,此事,殿下何待臣等之言,而因此合行兩宴,則實有關於國體矣。上曰,予於今日大覺矣,旣覺之後,豈可爲宴乎?明日若不兼行,則先行養老宴,可也。養老宴則幾百年後再爲之事,予當爲之矣。相福曰,難可變通於隔日之事矣。仁孫曰,進字養字,其義自別,則不可兼行,而祝聖而後優老,亦不可先行矣。上曰,卿等不知予心矣,此非謙德,卽苦心也,備堂各陳意見焉。諸備堂齊聲奏曰,事體自別,不可以兼行,允從大臣之請,是所望也。上曰,鄭存謙,當參宴乎?相福曰,今雖入城,其於參宴,則惶恐不敢爲,而明日將進往于闕外云矣。尙喆曰,非但鄭存謙,奉朝賀亦惶悚於進爵云矣。上命書傳敎曰,今聞鄭存謙,其雖入城,不敢參宴云,其令一體入參事,卽爲分付。出傳敎又命書傳敎曰,因鄭存謙,聞領相所奏,旣已下敎,而金奉朝賀猶有不敢爲云,其涉過矣,況進爵有命乎?安心參宴事,遣史官傳諭。出傳敎相福曰,此黃海監司李在簡狀啓也,備陳昨年穡事失稔,窮春民情遑急之狀,仍以爲會付穀留庫中,限三萬石特許加分事,請令廟堂,稟旨分付矣,舊伯臨歸有請,似有料量矣。依狀請許施,何如?上曰,依爲之。出擧條上曰,宣傳官二人入侍。出下敎宣傳官趙逸鎭·金處漢進伏,上曰,趙逸鎭,往武一所,金處漢,往武二所,摘奸以來,逸鎭·處漢出。相福曰,海運君,有稟達事,方在閤外矣。上曰,海運君入侍。出下敎海運君槤進伏奏曰,果品有柚子·石榴卜定之規,今番則石榴·柚子,代胡桃·大棗,更爲稟定,何如?上曰,依爲之。槤退,尙喆曰,鄭宲敍用後,未付軍職,而鄭宲則認以爲付軍職,已爲謝恩云矣。上命書傳敎曰,奉朝賀鄭宲,奉朝賀未付云,今日內,奉朝賀口傳以付,已謝恩,勿謝恩入參事,分付。出傳敎上顧章吾曰,徐命休妻入來云耶?章吾曰,當入參,而其子徐魯修雖將母上京,以外職,故不得參宴云矣。上命書傳敎曰,今聞故通德郞徐命休妻上來時,其子隨來云,旣有職名,一體入參事,分付。出傳敎相福曰,進爵時稟定然後,可以擧行矣。上曰,幾爵也?相福曰,九爵矣。上曰,九爵則予有區處之道矣。命書傳敎曰,明日進爵,有眩於奉行者云,二爵,卽致詞爵,旣下敎,大臣洪奉朝賀,金奉朝賀,金領府事,左相,宗臣海運君,儀賓昌城尉,戶判進爵,初三日第一爵,世孫,第二爵,洪奉朝賀,第三爵,耆耉韓判府事爲之。出傳敎上命讀公事,命書傳敎曰,今聞漢城府單子,故李世聃妻不來云,令該曹,宴需題給,以表予意,聞年以慈聖六寸親妻,卽戊辰生也,予心一倍,其家零替,李世聃奉祀孫,令該曹懸註調用,豈特此人?耆社諸臣妻皆不參,予心悵然,贈判書吳瑗妻,亦不參,追憶昨年,嗚呼,崇陵孫婦,不參於今,予懷何抑?判敦寧李益炡妻,是誰之婦?甲子年,密昌君爲檢擧提調,於今若昨,此懷何抑?一體宴需題給,耆社人,其令夫妻同受其宴焉。出傳敎相福曰,明日宜有二品以上問安之節矣。上曰,何問安之有?其置之。命書傳敎曰,明日殿坐,初嚴卯正一刻,二嚴卯正二刻,三嚴卯正三刻,單嚴,初三日亦然,初三日,禁軍只入直排立。出傳敎上曰,順義君有所請者,何如?相福曰,依舊例,則好矣。尙喆曰,書狀若分供,則上副使,使當劃給書狀一行之供矣。仁孫曰,軍官一人則不可不隨行矣。大司憲嚴璹,大司諫沈鑧,持平李泰齡等所懷,臣等,謂慶興府定配庶民罪人趙榮順,按律處斷,宜矣。上曰,業已下敎,其況此時?勿煩。璹·鑧·泰齡等所懷,謂黑山島庶民金植,依前處分,亟正邦刑,宜矣。上曰,其何足惜,而旣已酌處,況此日乎?勿煩。出擧條措辭竝見上相福曰,全羅道順天居儒生趙斗臣,今年爲八十二歲,而爲今番監試初試而來,落榜於會圍,無路回還,呈備局請糧馬矣。上曰,年已八十二,則當爲陞資於今番矣。尙喆曰,亦漏於推恩中云矣。上曰,摘奸宣傳官入侍。出下敎逸鎭進伏奏曰,臣馳詣武一所摘奸,則木箭擧子十一人,未及射矣。處漢曰,臣馳詣二所,則方射六兩矣。諸臣以次退出。
癸巳三月三十日申時,上御集慶堂。藥房入診入侍時,都提調李溵,提調具允鈺,副提調李溎,記事官洪鳴漢·南履寬·林濟遠,醫官方泰輿·鄭允協·慶絢·吳道炯·鄭允說·柳光翼·徐命緯·李以材·金孝儉以次進伏訖。溵曰,午間聖體,若何?上曰,一樣矣。奉進湯劑,上進御訖,敎曰,旣已進御,今日則止之。溵曰,下情忻悅矣,中宮殿進御湯劑,今已盡御矣。何以爲之乎?上曰,過宴禮後,更□□□,溵曰,明日湯劑,午後待令乎?上曰,依爲之。諸臣以次退出。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
李溎,以吏曹言啓曰,今此宗廟徽寧殿朔祭大祝,皆以侍從塡差,而時無職名人員,令該曹口傳付軍職,何如?傳曰,允。
林鼎遠,以進宴廳言啓曰,奉朝賀金致仁,行副□□鄭存謙,追後別單書入之意,敢啓。答曰,知道。
傳于林鼎遠曰,今見陪宴單子,洪奉朝賀子及黃州牧使李永培不入,使之斯速入參。
吏曹口傳政事,檢閱單李昌漢。
林鼎遠啓曰,檢閱李昌漢以下缺辰以前長番子,一體加資,今日下批。
傳于李秀逸曰,□□□侍。
以備忘記,傳于徐有大曰,金必寬祖與父,皆昔年近侍中官,而歲初旣推恩,特賜熟馬一匹。
以備忘記,傳于林鼎遠曰,進宴廳三堂上·郞廳,廚院堂郞·承史·春坊人,一依己丑年例施賞,進爵人大臣,廐馬一匹面給,宗臣都尉·戶判,熟馬一匹賜給,員役·工匠,令該曹米布題給。
以備忘記,傳于林鼎遠曰,今番進宴時,造果次知中官·從事官,大殿·世孫宮挾侍中官,司謁·司鑰以下,亦依己丑年例施賞。
以備忘記,傳于李秀逸曰,若此故幾次下敎,而效曾元養口體,强請乃二五年內,今日比前百倍,況補階殿座,耆民何見補階,其命撤焉。再明金商門殿座,其雖三爵,只設軒懸停舞童,君臣皆便,況內宴入來命婦,皆只觀光人,光明殿前陪宴者,惟三尙宮,此何養老宴?補階命撤,妓生皆令明日下鄕,內殿與五耆耉婦人,以平排設饌與待令果盤,同食家人,禮備矣,一殿氣像美,自內當隨時爲焉,外宴時刻,只入正時。
以承傳色口傳下敎曰,關西·嶺南妓,旣下敎而今已下敎,其餘妓生,明日內其亦下送,依己丑年例,踰沙峴·漢江後,草記以奏。
徐有大,以御營廳言啓曰,去夜犯夜人無所捉,敢啓。答曰,知道。
又以一二所巡廳言啓曰,去夜犯夜人無所捉之意,敢啓。答曰,知道。
又以左右邊捕盜廳言啓曰,去夜犯夜人無所捉,敢啓。答曰,知道。
行副司直辛受采疏曰,伏以春陽載回,寶算彌高,臣民慶忭,曷有其極?伏念臣卽遐土一冷跡,微如螻蟻,而久荷壽域之生成,散同樗櫟,而自分窮廬之枯落,不意垂死之年,忽蒙自天之渥,寢郞恩除,便殿賜接,俱是格外之異數,拜稽惝怳,莫省自阻矣。又於向年,猥竊科第,則不自知足,暮年得此,臣實其駭且妄也,而乃殿下,認以稀有之奇事,寵以便蕃之優渥,唱臚之前,先降恩資,唱臚之後,又加一資,朝除樞銜,夕擢銀臺,緋袍金圈,輝暎於枯醜之身,華貫顯秩,動盪於縉紳之班,皇天雨露,雖不擇地,造化陶勻,若偏臣身,恩山德海,隕結難酬,則當不離京輦,瞻依日月,以伸餘生之感祝,而只緣殘景已迫,朽鑠轉甚,一辭天陛,歸臥蓬蓽,辜負聖恩,萬隕惟輕,而尤罰之不加,乃反終始之垂眷,下諭道臣,旣有紬紵肉之特頒,繼命官府,又賜六斗米之月廩,其顧復惠養之澤,迥出尋常,而昨春,濫承地部佐貳之命,及登筵席,恩眷益隆,憫臣之病,而濟之以靈蔘,憐臣之寒,而賜之以錦帛,今春又承老宴恩召之命,人臣之受恩君父者,亦復何限,而若臣所叨,曠絶今古,一箇衰朽之質,偏荷河海之恩,報答無階,而若於恩命敦迫之下,積犯違逋,徒爲辜恩慢命,則臣實負殿下也。毋寧黽勉登途,以爲復瞻耿光之計,發行四日,纔到平壤,未知幾日到京,而殘年衰骨,驅馳長程,如或得病,則宴日迫眉,恐闕參席,玆敢不避煩瀆,略陳短章。伏乞聖上,亟治臣罪,仍刊臣名於朝籍,以嚴公法,以安私分,千萬幸甚,臣無任屛營祈懇之至。答曰,省疏具悉。今聞卿章,若見卿焉。計其日字,今已五日,若到其日,予與卿同宴,其雖踰日,若孔聖樂云鍾鼓之意,雖無絲竹管絃,予當賜饌便殿,從容登途焉。
癸巳閏三月初一日卯時,上御崇政殿。進宴入侍時,行都承旨李溎,左承旨李性遂,右承旨徐有大,左副承旨林鼎遠,右副承旨趙載俊,同副承旨李秀逸,記事官洪鳴漢·尹在醇·林濟遠·李昌漢,以次侍立訖。上具翼善冠·袞龍袍,乘輿出資政門降輿,殿座於崇政殿內。上曰,喧嘩特甚,騎判·禁喧郞記過。出下敎上曰,司饔院尤爲喧嘩,檢擧提調推考。出下敎相禮引王世孫入就位,引儀引參宴諸臣入就位,卽奉朝賀洪鳳漢,領議政金相福,奉朝賀金致仁,領中樞府事金陽澤,判中樞府事韓翼謩,左議政金尙喆,判中樞府事申晦·李溵·李思觀,右議政元仁孫,判敦寧李益炡,知中樞南泰齊,奉朝賀南有容,知中樞安允行,行副司直沈㲄,綾恩君具允明,行副司直具善行,行戶曹判書蔡濟恭,行副司直鄭弘淳·具善復·韓光會,京畿監司沈鏽,知中樞沈星鎭,奉朝賀金始煐,行副司直邊致明,奉朝賀鄭宲,行副司直朴相德,開城留守洪名漢,行副司直徐命膺,工曹判書趙重晦,行副司直趙榮進·高夢聖,左參贊趙明鼎,奉朝賀趙暾,禮曹判書李景祜,右參贊洪麟漢,行副司直李章吾·趙曮·李最中,兵曹判書具允鈺,刑曹判書李翼元,行副司直鄭存謙,吏曹判書李潭,知中樞安,行副司直洪晟,漢城判尹李彦衡,同敦寧金漢耆,行副司直李徽之,漢城左尹李廷喆,行副司直李潤成,行訓鍊都正尹泰淵,奉朝賀南泰著,行副司直尹得養·張志恒,江華留守成天柱,行副司直鄭尙淳,吏曹參判李重祜,大司憲嚴璹,禮曹參判鄭厚謙,行副司直閔弘烈,行敦寧都正李瀁,刑曹參判尹東昇,行副司直金相翊,戶曹參判徐命善,全羅監司元義孫,行副司直具㢞·徐有寧,工曹參判安兼濟,兵曹參判愼爾復,大司諫沈鑧,楊州牧使安宗奎,刑曹參議洪檍,副提學尹養厚,戶曹參議朴師崙,吏曹參議洪檢,廣州府尹金頤柱,黃海監司李宅鎭,禮曹參議尹象厚,兵曹參議尹師國,兵曹參知任希曾,敦寧府都正李翼鎭,工曹參議金魯淳,應敎李致中,副應敎金夏材,兼輔德李養遂,輔德徐有元,弼善李崇祜,兼弼善李普行,校理李敬養·姜潤,副校理徐有臣·申大升,文學鄭元始,兼文學尹得毅,修撰金思穆·林得浩,副修撰蔡弘履·金漢老,司書鄭日謙,高陽郡守洪應辰,事變假注書韓弘世,奉敎李正薰,待敎南履寬,檢閱林蓍喆。宗親儀賓卽海運君槤,錦城尉朴明源,永城尉申光綏,海溪君,密安君焍,鶴城君楡,全恩君墩,順義君烜,原溪君,順悌君炟,樂林君埏,昌城尉黃仁點,河南君垙,李堦,安昌君燝,光興君橏,雲南君榗,光恩副尉金斗性,茂林君塘,鶴林君焴,新溪君,安南君烿,雲山君楢,恩全君禶,恩溪君楔,密春君焌,安恩君,西春君爗,西溪君熠,花城君槔,靑城尉沈能建,綾城尉具敏和,興恩副尉鄭在和,唐恩僉尉洪益惇。內外三黨四寸親卽行副司直金器大,行副司直閔百興,漢城右尹金龜柱,副護軍李明吾,副司直閔百奮,大司成李瀰,副司直吳載純,副司果徐有慶,工曹正郞金魯永,監察金麟柱,副司果申在善,副司正吳載紹,副司勇朴紭壽·尹光心·金魯成,濟用副奉事金思義,平康縣令元羽孫是耳。王世孫以下參宴諸臣,行四拜禮跪,司饔提調進饌案床,禮房承旨進花,樂師二人,詣殿前唱新製樂章,王世孫進致詞爵,代致詞官讀致詞文,承旨請宣敎,諭敎後進饌,相福進致詞爵,代致詞官讀致詞文,承旨請宣敎,諭敎訖進饌,王世孫以下三叩頭,三呼千歲,四拜訖。王世孫就殿內,參宴諸臣陞殿就座,典樂率登歌陞殿,司饔副提調供王世孫饌,輔德供花,次設參宴諸臣饌散花,鳳漢進第一爵,致仁進第二爵,陽澤進第三爵,尙喆進第四爵,槤進第五爵,仁點進第六爵,濟恭進第七爵畢,奏鄕唐樂處容舞訖。司饔提調撤饌,副提調撤王世孫饌,參宴諸臣各撤饌,贊儀唱可起,王世孫以下,各就位行四拜禮,通禮啓禮畢。命書傳敎曰,嗚呼,今日諸臣,咸曰慶,予懷萬倍,其雖速爲,予心若竟夕,昔諸葛表,旣云宮中·府中俱爲一禮,堯典,亦云六親九族,宗臣中庚子以前付職人,特加一資,嗚呼,海運是誰之孫?今爲檢擧提調,予懷一倍,其子命熙,陞六已命云,今日內次次陞付以付。噫,甲子進宴時,以撿擧提調,入侍此殿,尙今思焉,況其人忠質謹愼?亦若今覩,其子已資窮,其孫聖圭特加一資,以表予意,其亦今日內口傳下批。出傳敎又命書傳敎曰,嗚呼,朝臣其皆庚子後臣,而於中官,庚子前內侍,只李國恒一人,予懷一倍,旣資窮,其子韓聖揆,特爲代加,今日口傳下批,其雖在家,庚子前內侍李世泰子李興采,金兌熙孫吳浚謙亦爲代加,一體口傳下批,昔皇兄內侍朴載遠,年亦八十,可謂稀有,其子朴良楷,亦爲代加,一體下批。出傳敎上曰,禮房承旨,於崇政門鼓吹施賞,內宴吹鼓中官,當頒賞,賞格差備門待令。出下敎上曰,俄者下敎,一竝安徐。出下敎上還內,諸臣以次退出。
癸巳閏三月初一日酉時,上御集慶堂。藥房入診入侍時,都提調李溵,提調具允鈺,副提調李溎,記事官洪鳴漢·林濟遠·李昌漢,醫官方泰輿·鄭允協·慶絢·吳道炯·鄭允說·柳光翼·徐命緯·金孝儉以次進伏訖。溵曰,午間聖體,若何?上曰,一樣矣。奉進湯劑。上曰,再明日欲於會祥殿爲之矣,着衣臨門,則猶尋常,而名以宴禮則益困,今日往來,亦甚難矣。溵曰,俄伏見備忘,而若如此,則儀節不備,豈不缺然乎?旣行屢百年曠典,則法殿備禮,豈不好哉?堯舜以後,豈有如此嘉會乎?上曰,何可謂之嘉會乎?欲以家人禮爲之矣,外宴草草,卿等想以爲悵然矣。溵曰,慶忭之中,臣等之心,誠不勝悵然,再明則可以從容陪宴矣。上進御湯劑訖,溵曰,終日勞攘之餘,只進一貼,下情悶然,故又此待令矣。上曰,如待令則持入,可也。命溎讀奏養老儀節·五禮儀訖,命書傳敎曰,見五禮儀,設群老次於東西,自建明門入,則豈待群老之意乎?道中設帳,帳外南北,設耆舊,吹鼓初嚴,先就其次,鼓二嚴,先入就位,饌案中排設,殿座前先爲,而群老皆扶杖事,分付。溵奉進湯劑,上進御訖。命賤臣持入辛受采上疏,命溎讀奏訖,呼寫批答,諸臣以次退出。
上在慶熙宮。停常參·經筵。
自卯時至酉時,灑雨或下雨,測雨器水深一分。
自初昏至夜四更,灑雨或下雨,測雨器水深九分。
藥房都提調李溵,提調具允鈺,副提調李溎啓曰,日吉辰良,宴禮順成,睿孝克伸,邦慶滋至,齊獻萬年之爵,冞騰八域之祝,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。中宮殿氣候,何如?王世孫行禮之餘,氣候,何如?臣等不任區區憂慮,敢來問安。竝爲仰稟。答曰,知道。其雖强受,追憶昔年,豈曰孝乎?況三日內兩次臨殿,意雖繼述,心切悚然,旣下敎予心弛,況王逸少蘭亭修稧?旣有絲竹管絃,而圖其像記其詩,尙今美傳,其美同矣。予與內殿氣候一樣,待敎入侍,世孫氣候,亦一樣矣。
中宮殿·惠嬪宮,藥房口傳問安。答曰,知道。
進宴翌日大殿,中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿,朝廷二品以上,六曹堂上,奉朝賀·大司憲·大司諫單子問安。答曰,知道。
以承傳色口傳下敎曰,時原任,內局入侍,同爲入侍。
傳于林鼎遠曰,昨日陪筵悤悤,時原任入侍時,備堂同爲入侍。
以備忘記,傳于林鼎遠曰,予以兩宴,夙宵用心,於今已過,庶可少弛,且省其煩物,繼述國初,日高後殿座,日入前禮畢,悠悠此心,庶白蒼穹,雖然,太康則太康,豐亨則豐亨,兩次受宴,只聞其聲,莫辨其形,萬古豈有此等宴禮?明日殿座,鹿鳴何誦?其猶奇者,己卯嘉禮主婚二命婦,皆入來也。
林鼎遠啓曰,進宴廳堂上蔡濟恭·李景祜·金漢耆,有稟達事,來詣請對矣。傳曰,進宴廳堂上,其止之。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于林鼎遠曰,奉朝賀如入來,內局同爲入侍。
傳于李溎曰,竝入侍。
傳于林鼎遠曰,明日殿座於門,再明日朝廷問安,勿爲之。
林鼎遠,以進宴廳言啓曰,今番進宴時呈才,成川妓生五名,童妓一名,安州妓生五名,童妓二名,處容差備,慶州妓生三名,安東妓生三名,當日內還送本邑事,命下矣。依聖敎,令捕校眼同,慶州·安東妓生,則卽爲越江,而成川·安州妓生,則領送磚石峴之意,敢啓。答曰,知道。
又以春秋館郞廳,以領監事意啓曰,史庫曝曬,間一年擧行,是乃定式矣。慶尙道奉化縣太白山,江原道江陵府五臺山,江華府鼎足山城史庫曝曬,今年當次,依例發遣郞廳,使之擇日後,次第擧行,何如?傳曰,五臺·太白,待秋擧行,江華·畿甸與本府,今方設賑,待明春擧行。
傳于林鼎遠曰,明日先唱二人,以京妓爲之,鄕妓,一竝今日內卽爲下送。
有政。吏批,判書李潭進,參判李重祜進,參議洪檢病,同副承旨李秀逸進,啓曰,繕工監假監役官李英祖,除授後過限未出仕,依例改差,何如?傳曰,允。又啓曰,江原監司,今當差出,而擬望之人乏少,承旨竝擬,何如?傳曰,允。以申思運爲司諫,沈豐之爲說書,卜台鎭爲工曹正郞,尹光紹爲敦寧都正,金相福爲奉常都提調,李溎爲江原監司,具彝錫爲恭陵參奉,申大權爲順陵參奉,趙懋爲狼川縣監,金若行爲兵曹正郞,故牧使李埉贈吏參例兼,故通德郞李喜楠贈吏議例兼,以上黃海監司李宅鎭本生家兩代追贈,承文副正字單李奭濟。
兵批,判書具允鈺進,參判愼爾復病,參議尹師國病,參知任希曾入直進,右承旨徐有大進。啓曰,兼司僕將沈釋之,身病猝劇,有難供職,呈狀乞遞,宿衛領軍之任,不宜久曠,今姑改差,何如?傳曰,允。以具善行爲知訓鍊,許爲五衛將,李國觀爲武兼,石鍊章爲昌德將,高天植爲昌慶將,具以謙爲羽林將,方孝民爲僉知,李命峻爲同知,任載大爲蒜山僉使,崔時龜爲注文僉使,金永綬爲全羅左水使,孫相龍爲尙州營將,康思澤爲阿山萬戶,邊鎭邦爲鍊浦萬戶,副司直李海重·洪樂純·趙榮弼,副護軍李明奎·康執圭·申應顯,黃柘坡權管單朴東植,同知單田見龍,僉知單趙斗臣,前虞候田景祥今加折衝賞加。
以備忘記,傳于李秀逸曰,洪樂仁爲都承旨,牌招察任,房依前,三院副提調例兼。
傳于李秀逸曰,右副承旨趙載俊,持賡進詩入侍。
以備忘記,傳于李秀逸曰,平生予心,夙宵戒康,乙酉受爵時,仍座其處,見撤排,今朝兩殿,何待三日?亦命撤排,今聞雨聲,帳鋪陳果,倖免沾濕,予心憧憧者,明朝陪宴百餘耆耉,明朝若雨,待晴入來事,預令五部知悉。
大司憲嚴璹,大司諫沈鑧,持平李泰齡啓曰,請慶興府定配庶民罪人趙榮順,按律處斷。措辭見上請黑山島庶民罪人金稙,依前處分,亟正邦刑。措辭見上大司憲嚴璹,持平李泰齡啓曰,請黑山島爲奴罪人五得,依律處斷。措辭見上請還寢張翼標島配之命,依律處斷。措辭見上答府·院曰,勿煩。
徐有大,以訓鍊都監言啓曰,去夜犯夜人無所捉,敢啓。答曰,知道。
又以一二所巡廳言啓曰,去夜無犯夜人,無所捉之意,敢啓。答曰,知道。
又以左右捕盜廳言啓曰,去夜犯夜人無所捉,敢啓。答曰,知道。
江原監司金鍾正疏曰,伏以堯齡冞高,周祜益篤,睿誠格天,宴禮涓日,萬萬無疆之頌,臣與東土父老,相率忭祝,仍竊念臣猥以譾劣之姿,謬膺方面之寄,三載于玆,一味瘝素,孤負隆眷,每自循省,祗切愧懼,今則報瓜在邇,納符有期,宜不敢別爲控辭,而第臣目下情理,實有所不自堪抑者,顧臣偏母,年衰病痼,委身床簀,已有年所,東來以後,獲遂便養之願,粗伸烏鳥之私,仰戴洪恩,相對感祝,而衰氣未復,貞疾難瘳,加以不服風土,有妨調養,及此春和,又以臣遞歸不遠,先爲發還矣。比接家信,則撼頓之餘,宿症頓加,新感復劇,晝宵委苦,元氣澟綴云,臣是獨身,無他兄弟,在家之時,臣若暫離,則藥餌調護,輒皆失宜,今乃隔以數百里之遠,重以疾病之有加,而隻身難分,替視無人,方寸自亂,夢魂屢驚,以此情私,決無以捱過數月,坐待自解,敢以疾聲之呼,仰瀆崇高之聽。伏乞聖明,俯賜諒察,亟令遞改,俾卽歸護,千萬幸甚,臣無任屛營祈懇之至。答曰,省疏具悉。豈特卿章?予以爲本道有量,旣問入侍大臣,特許所請焉。
黃海監司李宅鎭疏曰,伏以日吉辰良,謙禮順成,薄海含生,蹈舞惟均,況臣猥承特敎,獲覩盛儀,區區歡祝,有倍常品,仍伏念臣本以庸愚之賤,遽叨藩宣之寄,才薄任重,以寵爲懼,而迺者本生親推榮之命,至提於辭章之批,恩出常格,感結幽明,臣雙擎華誥,有涕無從,臣之父母墳山,在於廣州地,今當遠離之時,倍切霜露之感,倘蒙恩暇,俾伸至情,則私心榮感,當復如何?且臣本生父母墳山,在於豐德地,距臣赴任之路,不過一舍之程,敢援近例,仰暴至懇。伏乞聖慈,俯賜矜諒,竝許歷省,不勝萬幸,臣無任屛營祈懇之至。答曰,省疏具悉。卿其依所請省焉。
癸巳閏三月初二日巳時,上御集慶堂。藥房入診,時原任大臣,備堂同爲入侍時,都提調李溵,提調具允鈺,副提調李溎,記事官洪鳴漢·林濟遠·李昌漢,領議政金相福,領府事金陽澤,判府事韓翼謩,左議政金尙喆,判府事元仁孫,右議政李思觀,判府事申晦,醫官方泰輿·鄭允協·慶絢·吳道炯·鄭允說·柳光翼·徐命緯·李以材·金孝儉以次進伏訖。溵曰,夜間聖體,若何?上曰,一樣矣。寢睡·水刺之節,亦何如?上曰,一樣矣。中宮殿氣候,若何?上曰,一樣矣。奉進湯劑,上進御,允鈺請再煎以入,上曰,依爲之。相福曰,聖體,若何?上曰,一樣矣。相福曰,明日養老宴處所下敎,下情不勝悶然矣。上曰,欲以家人禮爲之矣。尙喆曰,都監堂上,亦待令矣,事體至重,禮·戶判使之入來,好矣。上曰,入來,可也。戶曹判書蔡濟恭,禮曹判書李景祜進伏。上曰,選上妓,已下去耶?景祜曰,昨日下敎之妓,已離發,今日下敎之妓,姑未離發矣。尙喆曰,餘妓足可備儀節矣。上曰,然則依前下敎爲之,舞童亦依前擧行,可也。相福曰,光明殿帳則撤去,而補階,則姑徐徐撤之,何如?上曰,補階不撤,則予不受三爵矣,只與尙宮輩爲宴,豈不可笑乎?上曰,昨日之宴,甚悤悤,已言於內局,而卿等想必悵然矣。尙喆曰,年前有悤悤之敎,而今番尤爲悤悤矣。相福曰,臣等非不知仰請,而欲待下敎矣。尙喆曰,當今年,尤不容少緩矣。上曰,今年有何可貴乎?上曰,海伯,方請歷省,而關東伯,又陳疏,故欲問於卿等矣。瓜滿何月耶?對曰,四月矣。上曰,安兼濟,何如?爲人,極好矣。予欲一用之矣,相福曰,果好矣。尙喆曰,聖簡甚好矣。上曰,都承旨李溎,爲人休休而通矣,欲一用之矣。相福等曰,誠好矣。上曰,又有一人焉,爲予五寸親也,吳載純爲人極好矣。仁孫曰,有文識而識事務矣。上曰,予以三望敎之矣。奉進湯劑,上進御。溵曰,明日養老宴時,當以蔘茶待令矣。上曰,依爲之。溵曰,今日日勢尙早,明將勞動矣。一貼之劑,更進,何如?上曰,止之,早退可也。時原任·禮·戶判,命先退,溵更請三貼進御。上曰,其退去,可也。溎曰,明日問安,何以爲之乎?上曰,傳爲之,養老時刻,只入正時,承史·春坊人賞典勿施事。榻前下敎允鈺曰,全羅左水使,今當差出,而擬望之人乏少,他道守令竝擬,何如?上曰,依爲之。諸臣以次退出。
癸巳閏三月初二日申時,上御集慶堂。承旨持賡韻詩入侍時,右副承旨趙載俊,記事官尹在醇·林濟遠·李昌漢以次進伏訖。上命讀賡韻詩,命書傳敎曰,洪奉朝賀,賡韻闕焉,未及來到而然耶?一體賡韻事,遣史官傳諭,都承旨,下敎後進參歟?若進參,一體賡韻事,分付。出傳敎又命書傳敎曰,今聞賡韻,右尹遺漏,其涉過矣,一體賡進事,申飭。出傳敎又命讀諸公事,命書傳敎曰,前已供職,今何違牌,況此時乎?都承旨更爲牌招察任。出傳敎又命書傳敎曰,明日開東時開門,耆耉·朝臣·庶民,其令日昇後入來,以示予尊年之意。明日以君臣,士庶同年之意,予當植杖陞座,扶杖等節,更爲申飭,俾無闕焉。出傳敎諸臣以次退出。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
傳于林鼎遠曰,都承旨謝恩申飭。
以備忘記,傳于林鼎遠曰,其涉駭也。都承旨解見任,其代安兼濟爲都承旨,牌招察任,房依前,三院副提調例兼。
傳于林鼎遠曰,來詣入正時。
養老宴罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
傳于李性遂曰,貢人舊遺在及市民徭役,限三朔皆蕩減而欲見之,建明門待令。
傳于李性遂曰,典樂樂工等賞典,俄者下敎外,各加給一疋。
傳于安兼濟曰,如此之時,爲鄕民之心益切,守令如有上來者,入侍時同入。
傳于李秀逸曰,大科榜若出,度度入之。
李秀逸以進宴廳言啓曰,明日先唱二人,以京妓爲之,鄕妓,一竝今日內卽爲下送事,命下矣。平壤妓生三名,黃州妓生二名,海州妓生二名踰沙峴。公州妓生三名,淸州妓生一名,忠州妓生一名,全州妓生一名,光州妓生一名踰漢江。原州妓生一名踰平丘,而竝令捕校,今日內眼同領送之意,敢啓。答曰,知道。
傳于李秀逸曰,來詣崇賢門,入正時。
殿座罷後,政院·玉堂·藥房口傳問安。答曰,知道。
傳于趙載俊曰,右副承旨,率入格儒生入侍。
癸巳閏三月初三日辰時,上詣金商門外。親臨養老宴入侍時,行都承旨安兼濟,左承旨李性遂,右承旨徐有大,左副承旨林鼎遠,右副承旨趙載俊,同副承旨李秀逸,記事官洪鳴漢·尹在醇·李正薰·李昌漢以次侍立訖。上具翼善冠·袞龍袍,乘輿出通陽門,詣金商門外降輿,殿座後,承史先四拜,進前入侍。王世孫行四拜禮,就位侍坐。參宴諸臣奉朝賀洪鳳漢,領議政金相福,領府事金陽澤,判府事韓翼謩,左議政金尙喆,判府事申晦·李溵·李思觀,右議政元仁孫,鶴城君楡,原溪君㮿,光興君橏,花城君槔,判敦寧李益炡,知事南泰齊,奉朝賀南有容,知事安允行,行司直沈㲄,知事沈星鎭,奉朝賀金始煐·鄭宲,行司直邊致明·趙榮進·高夢聖,知事安,行司直洪晟,兵曹參判愼爾復,左尹李廷喆,平陵君申錫,行副護軍李泰祥·趙啓泰,行副司直鄭光忠·韓師直·鄭基安·呂善應·李光瀷·金朝潤·辛受采,同知尹得聖·尹得勳,行副司直柳思欽·申絅·黃晙·柳發·李翼鎭·金時敎,行副護軍黃寀·李徵聖·金時鼎·鄭碩臣·姜浩溥·鄭維一·尹昌東·沈廷最·南泰普·柳徽之·沈運熙·金弘得·郭聖濟·徐命哲·魚必溟·李彙·金確·閔洙集·洪啓九·吳道源·沈廷觀·柳囿春·李敬中·成夢翼·安珽·權禣·韓奐·李洚·李泰基·朴弼彧,四拜後以次就坐訖。上曰,世孫進前。王世孫進前侍立,上執王世孫手,命書耆耉宴會歌六句,仍下敎曰,此效漢高大風歌矣。卽又下敎曰,陪宴諸臣,卽席賡韻以奏。鳳漢曰,此樂更何有哉?上曰,關東伯謝恩後,仍爲陪宴。出下敎進饌案床,王世孫率陪宴諸臣,呼千歲者三。王世孫進第一爵,鳳漢進第二爵,翼謩進第三爵。上更命益炡進爵,益炡進爵後,請誦詩天保章,上許之,益炡誦之,上命賜益炡一杯。又命翼謩·益炡·實·致明·星鎭·始煐·榮進曰,以年次呼新來,仍爲對舞,于時贊儀呼笏記。上曰,贊儀,內騎省拘留,通禮院書員,外騎省拘留。出下敎鳴漢橫過于前。上曰,注書洪鳴漢,事過後,令該府處之。出下敎上曰,辛受采進伏,上賜羹一器。上曰,黃晙進前,晙進伏,上命書傳敎曰,副摠管黃晙,今日陪宴,其亦可貴,特賜鹿皮一令。出傳敎上曰,耆耉,庶民之參宴者幾人?兼濟曰,一百六十四人矣。上曰,百三歲,八十七歲,八十六歲,八十一歲人召入,賤臣在醇召入。上命榮進,墨庶民耆耉面,耆耉人皆呼千歲而對舞。上命書傳敎曰,今者陪宴耆民中,年八十七歲,八十六歲,八十一歲人,竝加資。一百三人,特授知中樞,皆令今日加設,口傳下批。出傳敎上曰,舞童處容皆來乎?禮曹判書李景祜曰,皆已待令矣。上曰,鄕唐交奏,命書耆耉錄序文。上曰,關東伯入侍。出下敎江原監司李溎進伏。上曰,使卿今日陪宴者,予有意矣。溎曰,此實曠古盛擧也。上曰,中官所爲駭然,此後差備門,禁南草。出下敎上曰,再昨日雖悤悤,今日則盡歡矣。王世孫進前奏賡韻,鳳漢等各奏賡韻。上曰,通禮院贊儀及書員處分,安徐。出下敎上曰,禮房承旨,馳詣英陵奉審以來。出下敎鼎遠出,上曰,都承旨,於閤門外,典樂以下舞童,依再昨例賞給。出下敎通禮呼禮畢,上乘輿,命書傳敎曰,今日禮畢,是誰賜?寔千千萬萬料表,先已下敎,豈無表意?八道兩都最久年條蕩減,年限雖不同,其次年蕩減,貢人舊遺在,亦爲蕩減。次年擧行,依舊逋例,市民徭役,太學典僕贖錢,限三朔蕩減,今月內用牌衙門,皆禁牌。出傳敎又命書傳敎曰,旣下敎焉,明日勿爲朝廷問安事,更爲分付。出傳敎上還入大內,諸臣以次退出。
癸巳三月初三日申時,上詣建明門。殿座入侍時,行都承旨安兼濟,左承旨李性遂,右承旨徐有大,右副承旨趙載俊,同副承旨李秀逸,記事官尹在醇,事變假注書韓弘世,記事官林濟遠·李昌漢以次侍立訖。上具翼善冠·袞龍袍,乘輿出崇賢門,詣建明門,降輿殿座。兼濟曰,注書一員,以事變注書,備員入侍矣。上曰,貢市人使之入來,貢市人進伏於階下。上曰,臨御近五十載,無一施惠於民,而昨今年,無貢市人之弊否?市民曰,無一弊瘼矣。東床廛契人曰,大通橋舊有床廛,而今爲銅床廛所奪,極甚冤抑矣。上曰,大通橋銅床廛相訟事,令備局問奏。出下敎上曰,藥房提調,持湯劑入侍。出下敎藥房都提調李溵,提調具允鈺,副提調安兼濟,持湯劑進伏,溵奉進湯劑,上進御,溵曰,湯劑再貼,亦當待令矣。上曰,煎來也。溵出,上曰,試官入侍。出下敎試官兪彦述·宋文載·鄭光漢·洪良漢·朴師海·李昌伋·徐有防進伏。上曰,上試官則意謂出榜後參宴矣,竟未果焉,予甚悵然。彦述曰,試役相値,臣雖未參,日吉辰良,兩日盛禮順成,臣不勝慶幸矣。上曰,爲卿備置一盤,退歸政院,以供一餐,彦述等先退。上曰,守令入侍。出下敎廣州府尹金頤柱,楊州牧使安宗奎,果川縣監吳道炯,漣川縣監鄭允說,陽川縣監柳光翼,砥平縣監徐命緯,高陽郡守洪應辰,金山郡守金恒柱,文義縣令金文柱,平康縣令元羽孫,洪川縣監任希厚,聞慶縣監朴仁榮,光州牧使徐魯修,牙山縣監尹得欽,草溪郡守林永老進伏。上曰,此時守令,豈可曠官?雖或參宴,或觀科,或差員而來,明日皆令還官,而至於林永老,何爲而上來?永老曰,以母病,爲醫藥而來矣。上曰,汝何年作宰?永老曰,庚寅年赴任矣。上曰,今至四年,何不將母而去?爲親如此,何以治民,草溪郡守林永老遞差,諸守令退。上曰,藥房提調,持湯劑更爲入侍。出下敎溵奉進湯劑,上進御。上曰,春秋館堂上,考養老宴實錄,與承旨入侍。出下敎上曰,入格儒生,使之入侍。出下敎上曰,興化西挾門仍留,入格人退歸後下鑰。上乘輿,命書傳敎曰,中官延壽長,卽李仁載孫,中官金德九,卽金信豪孫,而一人異於常人,一人旣已資窮,各熟馬一匹賜給。出傳敎又命書傳敎曰,嗚呼,今日此擧,幾百年後再也。日吉辰良,雖成繼述,於予誠太康誠太康,耆老士庶,八道兩都,雖命設宴,可矜者四民。昔周文,聞呂尙之言,不忍踰日,卽日施惠,而予則今覺,可知其衰。明日興化門,當施恤典,侍衛只入直,儀注節目安徐。待下敎只入正時,以入直禁衛軍作門事,分付。騎曹承史,以時服入侍。出傳敎,上曰,繖扇差備忠義進前。忠義進前,奏姓名家閥後,上還入大內,諸臣以次退出。
癸巳閏三月初三日酉時,上御集慶堂。承旨率入格儒生入侍時,右副承旨趙載俊,記事官尹在醇·林濟遠·李昌漢以次進伏訖。上曰,春秋館堂上,考出養老宴實錄以來乎?載俊曰,實錄中,無養老宴事云矣。上曰,儒生來乎?載俊曰,未及來矣。上命讀榜目後,又命賤臣在醇,率入儒生。賤臣承命出,率儒生李商駿·李商鳳·李會遂·韓鼎裕·徐有慶·鄭民始·趙鎭宅·韓晩裕·李奭輔·沈基泰·申致權·趙普陽·趙錫晦·金熹·李羽晉·朴天衡·李成運·李璡·孟志大·李益海·金方行·魚錫光·金履成·金恒光·李秉模·李德溥·姜忱·崔湜·趙壤鎭進伏。上曰,李商鳳之兄弟同榜,壯矣,而弟爲壯元矣。此是徐宗玉之外孫乎?載俊曰,然矣。上曰,李徽中,何年堂上乎?載俊曰,丁亥爲重試堂上矣。上命書傳敎曰,今見故判書徐宗玉外孫兩人登科。嗚呼,今科何科?予甚愴然,況其外祖,戊申春,自龍崗來樹立深歎。嗚呼,暮年見此,豈無表意?祭文製下,明日遣禮官致祭。出傳敎又命書傳敎曰,一弛一張,文·武之道,旣登科甲,重試裶玉,近者沈滯,予豈深意?兩子登科,乾道可見,其旣若此,亦宜體元,今適有窠,其何踰日?旣祭重臣,腰金何惜?副司直李徽中,特除工曹參判,其令明日謝恩。出傳敎上曰,今夜儒生勿禁。出下敎上曰,李會遂三兄弟登科,壯矣。命書傳敎曰,生員李會遂,以東原之曾孫,靑陵之孫,予皆見矣。嗚呼今日,見其登科,況三子皆登科者乎?可謂稀有,何以表意,令該曹特給宴需,令奉年過六十兩親。出傳敎上曰,府院君祠堂,今奉何處?有慶曰,臣之從兄有祜,今爲信川郡守,故今奉於信川官矣。上命書傳敎曰,今見徐有慶登第,追憶丁丑,予懷何抑?況其從祖母,今番入於養老宴者乎?祭文製下,其令本官,致祭於府院君。命本官者,命內侍其難,故命其孫者也。與府夫人同祭事,分付。出傳敎上曰,趙鎭宅同年大小科,壯矣。趙尙絅謚號云何?鎭宅曰,姑未議謚矣。上命書傳敎曰,趙,昔年兄弟入侍者,而與伯兄,三兄弟登科。今日見其子高登,追慕昔年,予懷一倍,祭文製下,明日一體遣禮官致祭,於故判書趙尙絅。今聞尙未賜謚云,申飭謚狀,卽爲議謚。噫,故判書趙明履,常稱無一點傷人害物之言,可謂着題語,豈持此也?予亦深歎其頃者奏語,今者此命,意蓋深矣。出傳敎至趙普陽,上問其年歲,命書傳敎曰,今見安東大科人趙普陽,年六十五登科,前五十分館後陞六,況近七十人乎?特爲陞六,有窠,唱榜前先付,無窠,爲先司果陞六,待窠單付,其令着儒巾而來,着㡌下鄕。出傳敎上問李德溥曰,父母存乎?德溥曰,永感下矣。上曰,以璿泒,居豐沛故都,貴矣。命書傳敎曰,今日登科李德溥,以璿泒十六代,居豐沛故鄕,今科高登,故令本欲賜宴需。今聞永感云,予甚愴然,唱榜下去後,令本府特賜祭需,以表予意。出傳敎,其餘儒生,各問居住家閥而命退。上曰,四十人盡入來乎?載俊曰,四十一人,未及入來矣。上命書諸致祭祭文,以次退出。
上在慶熙宮。停常參·經筵。
下直,慶尙右兵使田得雨。
藥房都提調李溵,提調具允鈺,副提調安兼濟啓曰,禮成饗老,曠典克擧,惠洽臨民,德意誕敷,聖孝增光於繼述,群情普切於蹈忭。伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。中宮殿氣候,何如?王世孫行禮之餘,氣候,何如?臣等不任區區憂慮,敢來問安,竝此仰稟。答曰,知道。幾百年後繼述昔年古事,此則心喜,而於予誠太康,拆封其皆同日,亦豈偶然?予與內殿氣候一樣,世孫氣候亦一樣矣。
中宮殿·惠嬪宮,藥房口傳問安。答曰,知道。
以備忘記,傳于李性遂曰,日吉辰良,曠典順成,心喜兩次,一則丁亥親蠶,二則今年此宴。況夜雨憧憧,朝來開晴,是誰賜乎?追慕冞切,而於予誠太康太康,效周文古事,其欲臨門恤民,連日用心,其誠苶然。戶房承旨,同與惠堂,三斗式詳細以給。令宣傳官,鍾閣召乞兒,二斗式亦給後,其數入侍以奏,禁衛軍護衛,安徐。
傳于安兼濟曰,全羅監司,內局同爲入侍。
傳于安兼濟曰,內局入侍,時原任,同爲入侍。
傳于徐有大曰,慶尙兵使同爲入侍。
傳于趙載俊曰,兩司入侍爲之。
傳于李性遂曰,今日恤民之典,詳察擧行,而如有不善爲之事,則五部官員,當記過矣。
以備忘記,傳于徐有大曰,今番合六慶,於第一慶,可謂曠古慶也。諸道初試武擧子,豈可使挾弓矢而尋鄕乎?明日隆武堂,當柳葉箭一巡試射,八道與兩都,尙在京人入射。試官騎判·訓將·禁將·入直騎郞,入直兩摠郞,該房承旨入侍。繖扇侍衛安徐,時刻,待下敎只入正時。
以備忘記,傳于安兼濟曰,文武何異?今番初試,八道,兩都遺榜者當製述。今日當便殿懸題,入侍科次,試官,左相弘文提學徐命善。任希曾,入直兩儒臣,只禮房入侍,繖扇侍衛安徐。時刻,待下敎只入正時,只在京者應製。
以備忘記,傳于趙載俊曰,昨日擧,於予誠太康,深喜者繼述。昨日德游堂同宴內殿外祖母金領府事夫人,元奉朝賀夫人,儒川君婦,長溪君夫人,幼學徐命休妻,令該曹給宴需,皆令三明日獻壽,亦令該院給樂。
以備忘記,傳于李性遂曰,予聞孔聖,繪事後素,且曰,文質彬彬吾從周,兩宴其文,濟民其質。噫,近五十年臨御,豈一惠民,而三日內兩受其宴,其曰,歉然,亦歇後語也。昨夕强憊臨門,亦此意也。今八道兩都,有民弊者狀聞,旣諭有遺,諸道拯劣米,一體蕩滌。今年選武布,特爲減半,以示予與民同慶意。
以備忘記,傳于安兼濟曰,予深慨唐宗,雖有此敎,旣示飭礪。且此中官,昔年近侍,丁酉聽政時,爲東宮長番,且三年侍陵金夢祥子也。頃者下敎,特爲蕩滌,令內府知悉。
傳于趙載俊曰,金奉朝賀賡韻事,令史官傳諭。
趙載俊啓曰,卽者兼弼善李普行,說書沈豐之,因前儒臣姜潤上疏,謂有情勢,陳疏徑出。原疏纔已入啓,而春坊上下番俱空,事甚未安。輔德徐有元,兼輔德李養遂,弼善李崇祜,文學鄭元始,兼文學尹得毅,司書鄭日謙,竝卽牌招,以爲推移入直之地,何如?傳曰,允。
傳于徐有大曰,明日次對,試射後爲之,午後來會之意,分付。
傳于安兼濟曰,開陽門仍留,將致夜深,儒生勿禁事,分付。
以兼弼善李普行,說書沈豐之上疏,傳于趙載俊曰,以此撕捱,萬萬過矣。此章給之,捧入承旨推考,竝牌招入直。
以兼弼善李普行,說書沈豐之牌不進罷職傳旨,傳于趙載俊曰,極爲駭然。竝只推牌招,若然則當親往侍講院耶?此後牌去來勿稟。
徐有大以兵曹言啓曰,景福宮衛將金光澤,身病猝重,勢難供職,呈狀乞遞,輪番之任,不可久曠,今姑改差,何如?傳曰,允。
又以兵曹言啓曰,今閏三月初四日安州居幼學金龜壽稱名人,自興化西挾門入來,鳴申聞鼓,依定式下該曹,推問,何如?傳曰,允。
又以御營廳言啓曰,依傳敎去夜儒生勿禁,而其他犯夜人無所捉,敢啓。答曰,知道。
又以一二所巡廳言啓曰,依傳敎去夜儒生勿禁,而他犯夜人,亦無所捉之意,敢啓。答曰,知道。
又以左右捕盜廳言啓曰,依傳敎去夜儒生勿禁,而他犯夜人無所捉,敢啓。答曰,知道。
校理姜潤疏曰,伏以日吉辰良,讌禮順成,頌騰萬壽,懽均八域,繼以三古曠典,一時竝行,昭代盛擧,孰不拭目?仍伏念臣於前月中,伏承我聖上不世之渥恩,一欲見之敎,旣下於未除職之前,特下諭之恩,繼宣於旣除職之後。臣是何人,敢當此數?臣本庸愚,百無肖似,固不合於淸朝三司之任。且自孤露以後,至痛塡臆,無復有仕進之念,一味跧伏,殆過十許年所,而不意如臣之蠢微,至煩聖念之記錄。犬馬之誠,亦根秉彝,竊以爲恩諭旣出尋常,邦禮又在邇臣。含恩畏義,且感且惶,不計疾病之沈痼,不顧才力之鹵下。惟冀一登筵席,退塡丘壑,寸寸前進,扶曳上來,幸以咫尺威顔,獲見耿光。臣之至願,於是始遂,而仍又叨陪法筵,與覩盛儀,臣之榮幸,亦已極矣。生逢聖世,豈有便訣之意,而顧臣貞疾,已積年歲,舊痾新症,越添於道途跋踄之餘。館直退出之後,涔涔落席,飮啖全却,筋力漸凘,實有生行死歸之慮。九重之戀結冞切,而一身之情私亦急,旅館孤燈,左右思量,恐或貽穢於輦轂,無寧歸骨於田廬。玆敢猥控危懇,徑尋鄕路。伏乞聖慈,亟治臣擅行之罪,仍諒臣歸蓽之願,以肅朝綱,以安私分,是臣萬幸之甚者。臣於告歸之際,不勝耿結之忱,敢將愚見,附陳蕘說焉。嗚呼,今日千百萬事,其根本,莫有先於保嗇聖躬,輔導東宮二事,而保嗇之方,不可以他求,在乎頤養而已。臣聞飮食節宣,所以養其生也。動息起居,所以養其身也。喜怒和適,所以養其心也,而養心,又爲養生養身之本。誠願殿下,先用工於其本,苟能盡其治心頤養之方,則爲治之道,亦不過擧此而措之。斯可以導天和而迓景命矣。保嗇之方,恐不出於此也。臣伏聞我世孫邸下,睿質天成,學問日就,實東方億萬年無疆之休也。然而學問之道,不專在於文義之末,在乎輔導之如何而已。臣聞導之敎訓者師也,傳之德義者傅也,保其身體者保也,今之書筵官,卽任此師傅保之責者也。誠願殿下,必擇其人而益加重焉,使之朝夕出入,隨事箴規,以涵養氣質,薰陶德性,則古昔聖王所以輔翼元良之方,將復見於聖世矣。臣身違闕庭,而心係袞扆,猥以是二事爲獻,伏願殿下,不以人廢之,而小垂察焉,臣無任激切屛營祈懇之至。答曰,省疏具悉。今聞爾章,兩件條陳,可謂切實於今,深庸嘉之,而聞其章諒其人,予惜其去,莫云近七十,以予視之,其猶少矣。嗚呼,君年八十,爾忍一參其宴便去乎?況登科近三十年,弘錄且久,今適有窠,故昨日拜一亞卿,今日命爾下大夫,予豈私爾?嘉爾者,兩件所陳,處義皆中也。嗚呼,昔豫讓,不過戰國時人,以國士報。噫,今日朝臣,皆世臣也,予旣若此,而爾豈忍遽歸?今方乘馹下諭,必不踰畿甸,其卽入城謝其命,而不負君意。
兼弼善李普行,說書沈豐之等疏曰,伏以臣等猥以無似,沗居宮僚,方當睿學日新,胄筵日開之辰,溲聞魯識,旣乏啓發之益,全昧輔導之方,夙夜愧懼,若隕淵谷。卽伏見儒臣之疏,責之以師傅保之任,至有擇人之請,則顧其所陳,儘是當今之急先務,而眞正的當,臣等誠不勝反復欽歎也。然臣等之濫據匪分,有妨賢路之罪,於是乎益著矣。屢然在直,義所不敢,玆陳短章,徑出禁扄。伏乞聖上,俯垂諒察,亟削臣等之職,仍治臣等擅離之罪,以肅朝綱。不勝幸甚,臣等無任屛營祈懇之至。無批答給之。
正言權坪疏曰,伏以日吉辰良,宴禮順成,臣民慶忭,曷有其極?仍伏念臣之七耋老母,素宿風痺之症,殆近十年之久,居常沈痼,劇歇無時矣。卽於詣閤之後,得接鄕信,則臣母本病之外,又添輪行毒感。痰塞胸膈,呼吸不通,精神昏瞀,肢體不收,急脚來到,促臣歸視。臣聞此報,心神飛越,五內如灼,忙構短章,徑尋鄕路。伏乞天地父母,俯諒臣情私之煎迫,特許鐫遞臣職名,俾便救護,仍治臣擅行之罪,以昭法紀,千萬幸甚。臣無任屛營祈懇之至。踏啓字。
修撰金思穆疏曰,伏以日吉辰良,宴禮順成,臣民慶忭,曷有其極?臣於此際,適沗邇列,獲覩盛儀,舞蹈之忱,非比尋常,仍念臣母貞疾,二十年于玆矣。居常澟綴,無異篤老之人,近因換節之時,諸般症情,挾感添劇。實無暫時離捨之勢,而第以大禮涓吉,未敢言私,抑情供職,昨從陪班,歸見病情,則調將失宜,一倍危重。氣逆而呼吸不通,頭眩而寒熱交作,種種諸症,惶畏不敢悉陳,而私情所迫,玆不得不冒陳衷懇。伏乞聖慈,特垂俯諒,將臣本兼諸任,竝賜鐫免,以便救護。仍治臣瀆擾之罪,以肅朝綱,千萬幸甚。臣無任屛營祈懇之至。答曰,省疏具悉。爾其勿辭護焉。
江原監司李溎疏曰,伏以日吉辰良,大宴順成,臨門養老,曠典克擧,此誠三代以後所未有之盛事也。凡在含生之倫,莫不欣欣有喜,則如臣之密侍前席,與覩耿光者,其歡忭頌祝之情,尤倍萬恒情矣。仍伏念臣以至庸極陋,濫蒙天地之洪造,年來驟躐,已極私心之懍惕,而又於日前,忽伏奉東藩簡畀之命。臣始以驚惑,終焉悚慄,殆不省所以爲措也。臣之從前踐歷,罔非濫竽,雖其聖恩難孤,分義是懼,有命輒承,殆若固有,而每於强顔趨班之際,未嘗不循分而逡巡,顧影而踧踖。然而佐貳諸司,則猶無專制之責,出納喉司,則曲荷恩庇之私。苟過時日,幸免大何,而若此方面按察之任,則聖朝風化之所由宣,民生休戚之所關係。其憚壓黜陟之政,甲兵錢穀之務,莫不專管而總裁之,其責任之大,委寄之重,爲如何哉?而況關東一路,土瘠而民貧,役煩而賦重,其撫摩懷保之責,尤有艱於他道,而今乃一朝畀之於如臣之觸事愚暗,百無一能之人,蚊山僬鼎,未足喩其不相當也。嗚呼,人各有能有不能,苟其用之,不失其宜,天下固未嘗有棄才矣。今雖以臣之蔑劣無似,而幸得沐浴於聖澤,陶鎔於大化。天賦忠愛,不至全泯,則婆娑散地,奔走筋力,罔非爲致命畢義之所,而至於方岳之才,幹事之能,世自有其人,決非如臣之所可勉强而自效者也。今若不揆涯分,遽然承當,終必至於僨職而招尤,則微臣一身之狼狽,固不足道,而其於累聖簡而辱朝廷何哉?司直之議,固當縮伏以俟,而肅謝陪宴之命,又降於格外,不得不感激趨承,獲瞻盛儀,而其憑恃寵靈,放倒廉義,則此又臣之罪也。惶愧之極,不敢泯默,今始露章自列。伏乞聖慈,天地父母,俯諒臣萬不堪當之實,特鐫臣新授職名,以安私分,以重藩任,千萬幸甚,臣無任屛營祈懇之至。答曰,省疏具悉。今者此任,予則曰,得人,卿勿過辭,速往欽哉。
癸巳閏三月初四日辰時,上御集慶堂。藥房入診,時原任大臣,兩司,全羅監司,慶尙右兵使,入格儒生同爲入侍時,都提調李溵,提調具允鈺,副提調安兼濟,記事官尹在醇·林蓍喆·李昌漢,領議政金相福,領中樞府事金陽澤,判中樞府事韓翼謩,左議政金尙喆,判中樞府事申晦·李思觀,右議政元仁孫,大司憲嚴璹,大司諫沈鑧,掌令宋述孫,持平李泰齡,正言權坪,全羅監司元義孫,慶尙右兵使田得雨,入格儒生鄭德洙·尹九宗·李運彬·許晊·南必錫·尹宗彦·許霮·李亮載·尹行晉·李之珩·任長源,醫官方泰輿·鄭允協·慶絢·吳道炯·鄭允說·柳光翼·徐命緯·金孝儉·李翊臣·許以次進伏訖。溵曰,夜間聖候,若何?上曰,一樣矣。溵曰,寢睡·水刺之節,何如?上曰,亦一樣矣。溵曰,中宮殿宴禮後氣候,何如?上曰,一樣矣。溵曰,王世孫睿候,何如?上曰,亦一樣矣。溵奉進湯劑,上進御。溵曰,守令醫官,爲陪宴上來,今又參診入來矣。上曰,以次診之。泰輿等曰,脈候左右三部度數調均,滑體一向差勝矣。上曰,一次診候足矣。守令醫官,斯速還官,上曰,提調出而煎湯劑以來,允鈺出。相福等曰,昨日宴禮順成,伏未審夜間聖體,若何?上曰,一樣矣。相福等曰,中宮殿氣候,何如?上曰,一樣矣。相福等曰,王世孫睿候,何如?上曰,亦一樣矣。上曰,右相母親衰矣,湖南伯將而去乎?仁孫曰,然矣。上曰,旣賜宴,過行後下去,可也。相福曰,今日已辭朝矣。密符與敎諭書,不可留奉於城內矣。上命書傳敎曰,湖南伯旣命壽宴,奉宴後入來,受敎諭書辭朝事,分付,密符旣佩仍佩。出傳敎上曰,入格儒生以次進前,德洙進伏。上曰,年幾何?德洙曰,六十歲矣。上命書傳敎曰,昨已下敎,今者鄭德洙,比昨日人年未滿五,唱榜後五十自有例,況六十乎?一體司果陞六。出傳敎其餘儒生十人,各奏姓名居住而退。上曰,今番李溎,爲關東伯矣。相福曰,再昨聖敎,以李溎首擧,而臣等認以安兼濟,爲先果首擧矣。上曰,安兼濟予當用之,吳載純亦好矣。相福曰,聖敎至當矣。兼濟曰,左承旨給米四民,方詣閤外矣。上曰,左承旨入侍。出下敎左承旨李性遂進伏奏曰,四民之賜米者,爲四十三人,流丐爲三十一名,而追後來者,殆近五百餘名。未知其虛實,臣與惠堂相議,以一斗式給之矣。上曰,若是夥然乎?性遂曰,果多矣。性遂退,上命讀公事,兼濟讀注書洪鳴漢,令該府處之傳旨。上曰,安徐,兼濟讀姜潤疏,上賜批。批答見日記軸命書傳敎曰,請由承旨許遞,旣諭其批,其代校理姜潤除授,乘馹上來事,卽爲下諭,房依前下敎。出傳敎兼濟讀奏京畿監司沈鏽加分請得狀聞。上曰,大臣之意,何如?相福曰,本道留庫穀,爲十八萬餘石,則今此所請四萬石,不爲甚多,特爲許施,何如?上曰,依爲之。出擧條上曰,嶺南人多質實,甚可貴矣。相福曰,然矣。上曰,李世澤,乃先正子孫耶?相福曰,然矣,李世澤登科已久,加資亦有年矣。上命書傳敎曰,前薇垣長李世澤,爲人質實,予已詳知,況是之孫?予因精神索漠,思不及此。今因相臣所奏,乃覺旣聞之後,豈可踰日?特先加資,令銓曹,待窠卽爲調用。出傳敎上曰,昨日賡韻,盡爲入來耶?兼濟曰,幾盡入來矣。上命書傳敎曰,昨日賡韻帖,木版刊印,板子藏于史閣。內入一件,世孫宮一件,五處史庫·承政院·侍講院·春秋館,各賜一件,參宴諸臣,各賜一件。出傳敎尙喆曰,昨日氣像,可畫太平,而只是養老宴,故不過老人之蹈舞,若値誕辰,則都尉以下,必當起舞矣。上曰,勿復怪言。上曰,臺臣進前,璹·鑧·述孫·泰齡·坪進伏。上曰,只擧下端。璹等所啓,請慶興府定配庶民罪人趙榮順,按律處斷。上曰,所爲雖萬萬駭然。今當此時,必施一律,然後可樹國法,亟停勿煩。又所啓,請黑山島庶民罪人金稙,依前處分,亟正邦刑。上曰,此人今日,雖施此律,何足惜也?究其心則愚騃無識,旣知乎此,則此時昆蟲,猶可赦也,況人乎哉?亟停勿煩。竝出擧條,璹·述孫·泰齡所啓,請黑山島爲奴罪人五得,依律處斷。上曰,勿煩。又所啓,請還寢張翼標島配之命,依律處斷。上曰,勿煩。出擧條鑧·坪所啓,請大靜縣爲奴罪人仲義,依律處斷。上曰,勿煩。又所啓,請黑山島爲奴罪人五得,依律處斷。上曰,勿煩。又所啓,新除授司諫申思運,時在忠淸道洪州地,請斯速乘馹上來事,下諭。上曰,依啓。竝出擧條上曰,藥房提調,持湯劑更爲入侍。出下敎允鈺奉湯劑進伏,溵奉進湯劑,上進御。上命書傳敎曰,入庭儒生,給大好紙。出傳敎相福曰,故相趙泰采,以癸巳尊號時主張之人,進宴時亦爲都監提擧,今於回甲稱慶時,其孫如此矣。上曰,故相有兩端之意,而人則好矣。諸臣以次退出。
癸巳閏三月初四日未時,上御集慶堂。親臨試士入侍時,試官金尙喆·趙明鼎·徐命善·任希曾·李敬養·林得浩·行都承旨安兼濟,記事官尹在醇·林蓍喆·李昌漢以次進伏訖。上曰,儒生盡來乎?兼濟曰,盡來而似有冒入者矣。上命書傳敎曰,以今番文科初試人觀之,有識幼學,其猶冒入,況武士乎?聞此敎,初試不參者,不無冒入之弊,京武不無濫入之弊。令騎判,持初試榜目考準,若冒入者勿施,直爲拔去。出傳敎上命赴試儒生,親問姓名居住後退出,賦誰識乾坤造化心。尙喆曰,試紙,擧子皆持來,頒紙一款,置之,何如?上曰,依爲之。上曰,右副承旨入侍,右副承旨趙載俊進伏。兼濟曰,試所承旨,以禮房下敎,而禮房方奉命在外,故小臣代入矣。諸試官退,上命讀金思穆疏,賜批答。批答見日記軸又命讀李溎疏,賜批答。批答見日記軸諸臣退。酉時,諸試官持試券入侍,盡考而拆封後,上命書傳敎曰,居首幼學石宗克,直赴殿試,之次幼學吳載源,直赴會試,生員吳大益,幼學李敏瑜,各給二分。出傳敎試官退,上命讀公事,命書傳敎曰,今聞畿伯啓本,事理較然,宋道文申聞供辭勿施事,令該曹,分付本道。出傳敎又命書傳敎曰,辛受采昨日參宴,予未期必,其來參宴,予庸欣慰,其令休息下鄕,下去時亦爲給馬。出傳敎
上在慶熙宮。停常參·經筵。
藥房都提調李溵,提調具允鈺,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。今年慶科,豈循常例?其命題,意亦深焉。夜深坼封順安儒,興惟壬午,予懷千萬,兩日禮成是誰賜?雖然,戒太康心,尙在乎中,試射畢後,與備局同入便殿。
中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,當爲中日習射,而親臨試射相値,不得爲之之意,敢啓。答曰,知道。
判府事李思觀,仁川德山等地父母墳拜掃呈辭。傳于趙載俊曰,給由馬,澆奠床備給。
兵曹口傳政事,知事單辛受采。
傳于安兼濟曰,內局奉審承旨,同爲入侍。
趙載俊啓曰,大臣·備局堂上,依下敎來待矣。傳曰,內局次對,同爲入侍。
吏曹口傳政事,以洪樂仁爲谷山府使。
徐有大,以訓鍊都監言啓曰,依傳敎,去夜儒生勿禁,而其外犯夜人,無被捉之意,敢啓。答曰,知道。
又以一二所巡廳言啓曰,去夜依傳敎儒生勿禁,而其他犯夜人,無所捉之意,敢啓。答曰,知道。
又以左右捕盜廳言啓曰,依傳敎,去夜儒生勿禁,而其外犯夜人無所捉,敢啓。答曰,知道。
癸巳閏三月初五日辰時,上御隆武堂。親臨試射入侍時,試官具善復·李章吾·具允鈺·柳榮鎭·李禹鉉·金斗升,右承旨徐有大,記事官尹在醇·林蓍喆·李昌漢以次進伏訖。上曰,宰樞執鼓,有大呼宣傳官擧行。上曰,擧子拜禮後進前,擧子進伏。上曰,今番慶科,異於他科,故昨日旣試士,今日又試射,爾等善射焉。上曰,除尺量矢數,執鼓貫五邊三,擧子呼名,一貫六人式射焉。上命書傳敎曰,今予一心,追慕而已,而噫辛受采,今年其幾,旣召參宴,其令給馬而回,其曰,追慕乎?昨夜坼榜,聞順安人直赴,追憶壬午,予懷千萬。嗚呼,庚午溫泉時道中,見辛丑生人,特授知中樞。嗚呼,辛受采,卽丁卯生也。今年八十人皆陞資,而此人,豈以前加資回鄕,加設知中樞下批,其令今日帳前謝恩。出傳敎上曰,辛受采推榮乎?允鈺曰,非但推榮,且入耆社矣。上曰,然乎?自戶曹,金帶造給,虎皮亦爲賜給,轎子則騎判借給。命書傳敎曰,知中樞推榮單子,令銓曹今日書入。出傳敎受采謝恩,上親執其手,手書丁甲兩年同耆社,今辰此日予懷萬之句,命賤臣在醇,讀諭受采。仍爲下敎曰,賜樂宣醞,往謝恩於靈壽閣,仍與耆社諸臣遊焉。命書傳敎曰,以辛受采年,今年入耆社,予懷萬倍,今日特爲宣醞於耆社諸堂賜樂,承旨,入侍承旨進參。出傳敎上曰,賡韻詩,則從容爲之,顧謂允鈺曰,雙笛吹其前,而出闕門後,以龍虎營三絃鼓而歸耆老所焉。畢射後,上命召入二中三分以上擧子。下敎曰,昔年謁聖,有二中三分,賜第於三中規式者,故今亦依此,特爲直赴,爾等其宜知悉。其外二中一中人,各有賞賜之差,盡爲頒賞而退。上命書傳敎曰,今番慶科,可謂罕有,依頃年小科例,大小科榜目,令芸閣活印,殿座唱榜時,其令頒給。出傳敎諸臣以次退出。
癸巳閏三月初五日未時,上御集慶堂。藥房入診入侍時,都提調李溵,提調具允鈺,副提調安兼濟,記事官洪鳴漢·林蓍喆·李昌漢,醫官方泰輿·鄭允協·慶絢·金孝儉·金世彦·李敏德以次進伏訖。溵曰,夜間聖體,若何?上曰,一樣矣。寢睡·水刺之節亦,何如?上曰,一樣矣。兼濟讀奏戶曹給宴需草記,李德溥祭需除給草記訖,奉進湯劑,上進御,溵請診候。上曰,置之。溵曰,再貼何以爲之乎?上曰,待下敎持入,可也。諸臣以次退出。
癸巳閏三月初五日未時,上御集慶堂。大臣·備局堂上引見入侍時,領議政金相福,右議政元仁孫,綾恩君具允明,行戶曹判書蔡濟恭,行司直具善復·韓光會·朴相德,行副司直徐命膺,工曹判書趙重晦,禮曹判書李景祜,行副司直李章吾,刑曹判書李翼元,吏曹判書李潭,訓鍊都正尹泰淵,行副司直尹得養·鄭尙淳,吏曹參判李重祜,戶曹參判徐命善,大司憲嚴璹,大司諫沈鑧,執義李東泰,掌令權恢·宋述孫,持平李泰齡,獻納李長老,正言權德訓,右副承旨趙載俊,記事官尹在醇,事變假注書韓弘世,記事官林蓍喆·李昌漢以次進伏訖。相福曰,夜間伏未審聖體,若何?上曰,一樣矣。相福曰,寢睡·水刺之節,何如?上曰,亦一樣矣。仁孫曰,臣母歸語天顔勝昔,不勝慶忭矣。相福曰,再昨日臨門時,以床廛事,有稟處之敎矣。大小廣通橋之間,舊有東床廛之基地,而床廛,與銅廛相訟,已決於平市提調矣。上曰,然矣。相福曰,三南軍作米還分多少,道各不一。今後則以三分一分還爲定式,而亦令糶其舊儲其新,何如?上曰,右相之意,何如?仁孫曰,臣意與領相同,而軍作米,與他穀物有別,糶糴之際,決不可以未捧懸錄,以此嚴加申飭,何如?上曰,依爲之。相福曰,此後軍作米還分中,有未捧者,戶曹勿出解由,何如?上曰,依爲之。出擧條相福曰,舊逋,以年條計減誠好,而近來,或有定石數蕩減之例,或以十萬石,或以四五萬石矣。今番則以七萬石爲定,而分付各道,査減其最貧窮及指徵無處者,何如?上曰,以八萬石爲之。出擧條相福曰,拯劣米蕩減,亦宜定年條,或定石數矣。上曰,卿等之意,何如?濟恭曰,拯劣米,固爲濱海殘民莫大之弊,而若令全數盡蠲,則不特後弊難防,抑恐法意蕩然,臣意則或定數爻,或限年條爲宜矣。相德曰,盡數蠲減,不無後弊,或定石數,或限年蕩減,似好矣。仁孫曰,拯劣米誠可矜,然法意有在。若革其名,則有違定制,今日聖敎,亶出於遇慶恤民之德意。有司之覆難,固其職也,而其在惠鮮之政,雖全數蕩減,似無不可矣。上曰,拯劣米盡數蕩減。出擧條相福曰,趙雲逵則非但病尙未差,爲輔國之後,拘於坐次,自前多有不行備堂之例矣。仁孫曰,具善行之病,洪麟漢·鄭存謙之情勢,目下姑難行公,一體減下似好矣。上曰,竝姑減下,可也。出擧條上曰,洪樂仁終不入來矣。相福曰,如此之人,當以監司或守令,補外區處矣。仁孫曰,有下敎則銓曹自當擧行矣。相福曰,自下補外,似如何矣。上曰,吏判奏當窠,可也。潭曰,安東·谷山,雖非瓜滿,而有可遞之事矣。相福曰,安東則地遠,谷山金光宇,履歷不足矣。上曰,谷山府使金光宇遞差,其代,令該曹口傳備擬。出下敎相福曰,御營廳鑄錢,尙未了當,此非延拖之事,申飭速鑄畢役,何如?上曰,其涉遲滯,申飭速爲了當。出擧條上曰,張志恒,近來行公於備局乎?相福曰,入參於進宴,而今日亦不入來矣。上命書傳敎曰,頃聞果有實恙云,今聞昔恙今廖云。禁·御兩營,與訓局等,而且有鑄錢之事,則若是稽滯,不可不申飭。御將張志恒,從重推考,旣無撕捱之端,則亦何牌招?此後其令連日進參次對,豈特次對,雖本司坐起,亦不敢懸頉,其亦懸頉,政院勿捧。出傳敎濟恭曰,貢人舊遺在,蕩減事,命下矣。蕩減石數,一依己丑例擧行乎?上曰,依爲之。出擧條翼元曰,諸道放未放仍中可稟者,同罪未放者,抄啓事,命下矣。蔚山定配罪人高必先,則私奴從石,爲陽川官屬四人等所毆打致命,而必先,則以從石生前知名,言其家屬之致,獨爲元犯。多年囚禁,而毆打一款,考見本文案,則與三人,無甚異同。故昨年審理判付中,有比三人可冤則可冤之敎。且三人,數年前皆已蒙宥,則似有同罪疏釋之道,故敢達矣。上曰,放。翼元曰,盈德吳峻,河東奴萬卜,金海朴煥等,俱以私掘冢流配,而他道則皆放矣。上曰,此等處予旣嚴守,而他皆其放云,特放。翼元曰,泗川李時浹,有夫女强奸未成罪,義城金成汗,居昌金萬必,昆陽吳俊海等,俱是誣告殺獄散配,未蒙放矣。上曰,一體以放。翼元曰,柒原良女金玉丹,南海鄭東鎬等,以殺獄干連同罪,未放矣。上曰,用意雖無狀,旣經大霈,特放。翼元曰,谷城韓陟,以贖婢奸未成罪,流配矣。上曰,宜勿問而配,特放。翼元曰,此則仍中可稟輕罪者,玉果奴完伊,以工庫直,庫中錢貫偸出罪。求禮安春大,興德安春宅等,三寸叔身故後,欲爲土地奪執罪。熊川婢杏伊,凌辱其夫罪。甲山金檢同,有子息妻,往奸隣邑人,亂打致死罪。長興韓三春,以守直使令,拘囚罪人放送罪。同罪未放者,彦陽黃枝春,以開市別將,所受錢千餘兩逋欠徵族罪。興德李胤文,扶安李安欽,求禮曺光五,奉化朱夏燁,康津金振大等,俱是侵逼官長罪。寶城洪重殷,還穀百餘石偸出作錢罪。龍潭李順範,還穀百石逋欠罪。興陽元致亨,紅牌僞造隨從罪。瑞山李宗燁,書給僞造別將帖文罪。金川崔太文,爲捧債錢,裵慶有處圖出僞造關文罪,文化李宗永,端川朴春恒,俱是殺獄干連罪,亦未蒙放矣。上曰,一體以放。出擧條命書傳敎曰,今者秋判所奏中命放者,一體捧擧條,命仍者,仍配而已,勿捧擧條。出傳敎又命書傳敎曰,今因各道放未放稟決,乃覺許溫妻,雖無可謂,曾聞衆子可矜,豈特此也?今予收效建功,是誰之功,其子復尋,意蓋此也。其子是誰之孫,爲其子而宜赦,許溫妻特放。此猶若此,隨從之婢何言,一體以放事,分付。出傳敎翼元曰,昨日有三朔勿爲用牌事,命下矣。此則似是諸各司囚禁牌,而牛禁等牌,不在其中乎?敢達矣。上曰,關係禁法者,依例爲之。出擧條重晦曰,臣以瓦署事,有所仰達者矣。常瓦元貢,爲一百四十訥,而近來國役浩多,每年加進排,小不下五六十訥,而匠人等流來舊遺在,爲九百餘訥。此是年久指徵無處者,而各司貢物舊遺在蕩減之時,瓦子則以成器之物,不得入於蕩減中。此雖成器,露置江邊,自多破傷閪失。若以成器而終不入蕩減之典,則貢人·匠人,不無向隅之歎。今番舊遺在蕩減時,量其分數,一體蕩減,恐合事宜,下詢大臣處之,何如?上曰,戶判先奏,可也。濟恭曰,瓦署弊端,誠如工判所奏,而但他貢則各其遺在,與成器有異。故每當同慶之時,特推蠲減之恩,固無不可,而至如瓦署度支之所以上下物力者,卽使之鑄就瓦甎,故其所遺在,俱是已成之器。成器之公然蕩減,事理不然。故前後各貢舊遺在蕩減之時,瓦署之不入其中,法意有在。今不可創出前日所無之例,以啓後弊矣。上曰,大臣之意,何如?相福曰,戶判之言雖是,而瓦署,亦宜一體蒙惠矣。仁孫曰,俄於賓廳,聞瓦署提調之言,則從前遺在蕩減時,瓦署亦入其中,而近因筵臣陳達,以成器之故不入云,若然則其所稱冤,勢似然矣。上曰,詳考蕩減前例有無後,次對更奏,可也。出擧條潭曰,今番壽職落漏人,自各其道,隨聞修啓事,命下矣。京外見漏之類,多有持三式年戶籍來現者,自臣曹隨聞啓下,亦依前擧行,何如?上曰,依爲之。出擧條仁孫曰,貶下守令之經二年乃敍,法意有在,而過此後,始試於外,更考其績者,亦法意也。一自各道巡營中軍出後,武弁之居下者,若有中下蕩滌之命,則不待二年之限,圖占中軍。挨過一考,則或圖遞,或移京職,以至陞品與邊地防禦等任,無所拘礙。所謂中軍,不過外藩之一幕佐,旣無民社之責,有何試可之可言,而遽然作滌下等之階梯,此豈朝家核實之政也哉?不可一任其蕩然,臣意則自今定式,毋得如前施行,何如?上曰,所奏誠是,依爲之。出擧條璹·鑧·東泰·恢·述孫·泰齡·長老·德訓進伏傳啓。上曰,只擧下端。璹·鑧等所啓,請慶興府定配庶民罪人趙榮順,按律處斷。上曰,昨已諭,亟停勿煩。出擧條又所啓,請黑山島庶民罪人金稙,依前處分,亟正邦刑。上曰,業已諭,亟停勿煩。出擧條璹·東泰等所啓,請黑山島爲奴罪人五得,依律處斷。上曰,勿煩。出擧條又所啓,請還寢張翼標島配之命,依律處斷。上曰,勿煩。出擧條鑧·長老等所啓,請大靜縣爲奴罪人仲義,依律處斷。上曰,勿煩。出擧條又所啓,請黑山島爲奴罪人五得,依律處斷。上曰,勿煩。出擧條相福曰,前旣仰達,而臣之病勢,萬無隨行之路,當冒入文字矣。諸臣以次退出。
癸巳三月初五日酉時,上御集慶堂。藥房入診,奉審承旨同爲入侍時,都提調李溵,提調具允鈺,副提調安兼濟,記事官洪鳴漢·林蓍喆·李昌漢,左副承旨林鼎遠,醫官方泰輿·鄭允協·慶絢·金孝儉·金世彦·李敏德以次進伏訖。鼎遠進伏奏曰,英陵陵上無頉,丁字閣,碑閣俱無頉矣。上曰,自京何日離發耶?鼎遠奏曰,養老宴罷後,卽爲離發矣。溵曰,今日勞動之餘,聖體,若何?上曰,一樣矣。兼濟曰,奉朝賀金致仁處,史官出去,傳諭聖敎,則以爲方在罪中,不敢賡進,亦不敢書啓云矣。上曰,鄭存謙,進宴時入來云矣。允鈺曰,然矣。上曰,辛受采賡韻入來乎?兼濟曰,姑未入來矣。奉進湯劑,上進御訖。溵曰,明日湯劑,亦依例待令矣。上曰,依爲之。諸臣以次退出。
上在慶熙宮。停常參·經筵。
午時未時,日暈。
藥房都提調臣李溵,提調臣具允鈺,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。今日何日,閏月初六,歲月之速,若予冥然,隨事太康,今世若前世。氣則一樣,寢睡,鹿茸加入後潤血而然歟?隨更以覺雖勝,悶夜長一樣,待敎入侍。
中宮殿·惠嬪宮,藥房口傳問安。答曰,知道。
備忘記,傳于李性遂曰,予與辛受采,豈爲其人?寔爲其年,此人猶在而予何追慕?因順安儒直赴,雖命特資,初何覺也,伊後覺入耆社。嗚呼八旬,與丁卯生人,同入耆社,事則雖奇,心則萬隕,何以表意?知中樞祿牌,其身永付,雖下鄕,亦令本官仍給。
備忘記,今番慶科,第一而果慶,何云五慶,唱榜日欲頒榜目,而意蓋深也。初三同宴,專在繼述,賡韻刊印,傳後百世,意亦在焉。今番武科人赴防,其令該曹,先爲知悉,特爲安徐。
以姜爲假注書。
傳于徐有大曰,昨日賞典中弦弓兒馬帖,關西·海西中所受人有無,昨日入侍承旨問知,內局入侍,同入以奏。
備忘記,傳于李性遂曰,兩西武鄕,追試亦闕,豈特予意?必有向隅歎,昨日試射入中兩西人,令該廳給糧。
又傳于李性遂曰,文武何異?儒生追製述時直赴會試以下三人,尙在京,亦令該廳給糧,直赴殿試人,今日入侍,其令同入。
傳于徐有大曰,昨日耆社諸臣賡韻草,都承旨入侍時持入。
大司憲嚴璹,大司諫沈鑧,執義李東泰,掌令權恢·宋述孫,持平李泰齡,獻納李長老,正言權德訓等啓曰,請慶興府定配庶民罪人趙榮順,按律處斷事。措辭見上答曰,亟停勿煩。
又啓曰,請黑山島庶民罪人金稙,依前處分,亟正邦刑事。措辭見上答曰,亟停勿煩。
大司憲嚴璹,執義李東泰,掌令權恢·宋述孫,持平李泰齡等啓曰,請黑山島爲奴罪人五得,依律處斷事。措辭見上請還寢張翼標島配之命,依律處斷事。措辭見上答曰,勿煩。
大司諫沈鑧,獻納李長老,正言權德訓等啓曰,請大靜縣爲奴罪人仲義,依律處斷事。措辭見上請黑山島爲奴罪人五得,依律處斷事。措辭見上答曰,勿煩。
傳于徐有大曰,耆社諸堂,留待入侍。
又傳曰,昨日耆社參宴承旨與耆社堂上,先爲入侍。
又傳曰,內局入侍。
趙載俊啓曰,判義禁朴相德,持李仁默供辭,依下敎來待矣。傳曰,入侍。
傳于徐有大曰,俄者中官下敎安徐。
藥房提調,持湯劑更爲入侍。
兵曹口傳政事,以李弘逵爲滿浦僉使。
以李遠振爲假注書。
傳于徐有大曰,承旨入侍。
又傳曰,承旨入侍止之。
徐有大,以禁衛營·一二巡廳·左右捕廳言啓曰,去夜無犯夜人所捉之意,敢啓。答曰,知道。
癸巳閏三月初六日巳時,上御集慶堂。耆社堂上入侍時,左承旨徐有大,假注書姜,記事官林濟遠·李昌漢,耆堂韓翼謩·李益炡·南泰齊·沈星鎭·沈㲄·金始煐·高夢聖·邊致明·李光溥·安允行以次進伏訖。上命書傳敎曰,昨日予意則然,因相臣所奏,命銓官備擬,靜思非文非武,非飭非奬。況其時旣非常時,連三違牌,豈可解見任而止?亦非委銓官爲之,洪樂仁昨日望安徐,其宜斥補,淮陽府使除授,其令今日辭朝。前任府尹,此非沈滯於淮陽者,其何循例遞付?旣問騎判當窠,今日內口傳備擬,是誰之孫,頃者慶運下敎,意蓋深矣。何循常例,解由勿拘。又命書傳敎曰,耆社事體莫重,則許多參下文官,何敢以假官入直,若此,香室承文院,亦以司譯院官員入直乎?事之寒心,莫此爲甚,申飭。此後以假官省記書納政院,非徒勿捧,當該郞廳,下義禁府推考,施以制書有違律,無故稱頉官員,亦用此律。又命書傳敎曰,今日入侍注書姜,故大提學姜鋧孫。嗚呼,常訓旣諭,其祖己亥年進參錫宴,其孫今日耆社諸臣入侍時入侍,可謂異常。其問其父姜世晃,今年六十一歲云。噫,其祖頃年陳章,尙今思焉。其子猶在儒籍,令銓曹,卽爲懸註調用,以示予今八旬體昔年不忘其父之意。又命書傳敎曰,曾已下敎,耆社諸臣畫像,尙未了當云,依下敎爲之事,分付知中樞辛受采,其令在京時爲之。又命書傳敎曰,耆社有下敎事,其物力,令該曹顧助。又命書傳敎曰,身爲都薛里,莫重下敎,若是矇然,中宮申德龍,其令刊名內府,仍命退出。
癸巳閏三月初六日未時,上御集慶堂。藥房入診,判義禁追後入侍時,都提調李溵,提調具允鈺,副提調安兼濟,記事官洪鳴漢·林濟遠·李昌漢,判義禁朴尙德,醫官方泰輿·鄭允協·慶絢·金孝儉·金世彦·李敏德·康命徽,以次進伏訖。溵曰,聖體,若何?上曰,一樣矣·寢睡·水刺之節,亦何如?上曰,一樣矣。奉進湯劑,上命兼濟讀奏耆社諸臣賡進文訖。上進御湯劑,上命賤臣,召入金吾堂上朴相德進伏。上命兼濟讀奏李仁默原情訖,仍命書判付,奉進湯劑,上進御。溵曰,明日湯劑,當依例待令矣。上曰,依爲之。諸臣以次退出。
上在慶熙宮。停常參,只經筵。
午時,日暈。
下直,黃海監司李宅鎭。
藥房都提調李溵,提調具允鈺,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。予則一樣矣,晝講同入侍。
中宮殿·惠嬪宮,藥房口傳問安。答曰,知道。
傳于林鼎遠曰,今日晝講爲之,特進官·騎判·經筵官·吏判爲之,經筵官入來後,只入正時,海西道臣,晝講同爲入侍。
安兼濟啓曰,假注書曺遠振,時無職名,令該曹依例付軍職,冠帶常仕,何如?傳曰,允。
傳于林鼎遠曰,承旨率疏儒入侍。
林鼎遠,以弘文館言啓曰,修撰金思穆,由限已過,卽爲牌招察任,何如?傳曰,允。
以修撰金思穆牌不進罷職傳旨,傳于趙載俊曰,只推。
以承傳色口傳下敎曰,俄者欲命入侍矣。忘未爲之,建功入之,其退去。
藥房口傳啓曰,卽者承傳色下敎,有建功入之之敎,而湯劑之入侍奉進,乃是臣等之職耳。竟夕顒企之餘,遽然封入,下情不勝抑鬱,敢此詣閤仰籲。伏乞暫許臣等持湯劑入侍,千萬懇祝,惶恐,敢啓。
傳于林鼎遠曰,內局入侍。
大司憲嚴璹,大司諫沈鑧,執義李東泰,掌令權恢·宋述孫,持平李泰齡,獻納李長老,正言權德訓啓曰,請慶興府定配庶民罪人趙榮順,按律處斷,答曰,亟停勿煩。
又啓曰,請黑山島庶民罪人金稙,依前處分,亟正邦刑。答曰,亟停勿煩。
大司憲嚴璹,執義李東泰,掌令權恢·宋述孫,持平李泰齡啓曰,請黑山島爲奴罪人五得,依律處斷。答曰,勿煩。
又啓曰,請還寢張翼標島配之命,依律處斷。答曰,勿煩。大司諫沈鑧,獻納李長老,正言權德訓啓曰,請大靜縣爲奴罪人仲義,依律處斷。答曰,勿煩。
又啓曰,請黑山島爲奴罪人五得,依律處斷。答曰,勿煩。
領議政金相福箚曰,伏以邦慶無疆,宴禮載擧,惠養之政,施及耆老,蹈舞歡欣,大小同情。臣於斯時,猥沗相職,叨陪法筵,擎進北斗之斟,拜獻南山之壽,千一嘉會,億萬斯祝。仍伏念臣之病狀,實無强策之望,而區區下情,不敢煩瀆於盛禮之前,頃以過宴後祈懇蒙恩之意,有所陳達。臣之形狀,臣之情願,伏想日月之明,照察而愍憐之矣。臣猥以無似,濫荷恩造,致位至此,苟其才識可以贊襄治化,筋力可以奔走職務,則臣亦何心,乃敢爲辭巽之計,有若自占便宜,不思報答者哉?實由所被風疾,積有年所,自昨年重添之後,今已周歲,反覆沈痼,終不可復爲完人。始焉右邊不仁,今則全身受傷,手麻肩痛,不能運用。痰盛咳劇,夜未接目,嘻笑失常,形容奇怪,眩暈長作,如墜烟霧。殿陛之間,僅能登降,而行步傾側,若將顚仆,筵席之上,僅能奏對,而言語蹇訥,多未分明。以是疾而居是任,豈可一日安於心乎?且臣僥倖科第,倏已三十四年,沗竊相銜,亦爲十一年。犬馬之齒,洽滿六十,過福甚矣,踰分極矣。靜言思之,不覺心驚,服之不稱,猶爲身災,況官之不稱,而疾病隨之者乎?噫,首相之職,百責攸萃,而臣之空疎,徒冒其名,本來短弱之精力,加以癃痼如此,臨事茫昧,不知所以措手。臣愧懼之極,私自語曰,今之相,雖不如古之相,乃以病風之人,置之廊廟之首,非但有駭於具瞻,其於國事何哉?古人有言曰,年不待暮,有疾便辭,臣之有味斯言久矣。玆敢瀝血陳懇,仰冀垂察,聖明在上,何敢飭辭?伏乞聖慈,哀而憐之,許解臣議政之任,俾蒙天地生成之澤,千萬幸甚。答曰,省箚具悉卿懇。方切太康,此心未弛,宴禮數日,元輔箚上,顧今國勢,予心何諭?其況輔相,與百僚異,君今八旬,卿何此懇?誠非其時,誠非其時。卿須體此意,安心勿辭,共濟國事焉。仍傳曰,遣史官傳諭。
同副承旨姜潤疏曰,伏以臣於日昨,猥控懇籲,徑尋鄕路,因犯違傲之罪,東出都門,駄病而歸。正玆悚怵之際,忽於中途,伏受陞授臣承宣除命。不惟不加之罪罰,乃反寵擢之,且其辭旨懇惻,告諭諄悉,有可以孚豚魚而格鬼神。臣非木石,亦有秉彝,且是世祿遺裔,其爲感惶,尤當作何如也?擎手涕零,不知所云,入城謝命,在義必然,而顧臣迷劣,自有區區。嗚呼,官級崇庳,最絶緋玉,一資之間,上下斯判,倘非夙著之勞勩,素積之勳效,有不可以輕授。今臣旣無勞效,只以過去之草草數話,猥蒙褒嘉,驟躐崇班,臣所不敢當,而人謂若之何哉?此臣所以旣受恩諭,而章皇踧踖,低徊而不敢祗拜者也。且臣疾病,已積沈痼,加以耳重目眩,脚弱足澁,雖尋常閑冗之司,猶艱於隨行。況玆出納王命,喉舌聚要之任,臣果何以合奏對之節,而供卯申之役哉?不量而入,顚仆必矣,一身不足恤,而其於誤聖明之知簡何哉?臣旣受玆命之後,卽轉回去路,俯伏旅店,更暴危懇,而首丘之願,到玆益切。伏乞聖慈,哀臣之情,勘臣之罪,亟行褫鞶之典,仍聽歸蓽之恩,以重名器,以安私分,使臣得以歸骨田廬,病死牕下,實天地之至仁大德也。臣無任激切屛營祈懇之至,謹昧死以聞。答曰,省疏具悉。今者陞擢,非爲爾也,意蓋在,爾勿過辭,速入城以謝焉。
徐有大,以御營廳·一二所巡廳·左右邊捕盜廳言啓曰,去夜犯夜人無所捉之意,敢啓。傳曰,知道。
趙載俊,以兵曹言啓曰,今閏三月初七日定山居幼學李時和稱名人,自興化西挾門入來,鳴申聞鼓,依定式下該曹推問,何如?傳曰,允。
癸巳閏三月初七日辰時,上御集慶堂。藥房入診入侍時,都提調李溵,提調具允鈺,副提調安兼濟,記事官洪鳴漢·林濟遠·李昌漢,醫官方泰輿·鄭允協·慶絢·金孝儉·白文昌·金世彦·柳源以次進伏訖。溵曰,早臨講筵,聖體,若何?上曰,一樣矣。溵曰,今聞玉音如前,下情不勝欣忭矣。寢睡·水刺之節,何如?上曰,今日則天明後始覺睡,近來之初也。溵曰,此是建功之效也。奉進湯劑,上進御,溵請診候。上曰,置之,再貼待下敎入侍,可也。諸臣以次退出。
癸巳閏三月初七日辰時,上御集慶堂。晝講入侍時,特進官具允鈺,知事李潭,參贊官林鼎遠,侍讀官徐有臣,檢討官蔡弘履,假注書曺遠振,記事官林濟遠·李昌漢,黃海監司李宅鎭以次進伏訖。上講大學,自書題至經一章,命上番讀之,徐有臣讀訖。起伏奏曰,致知在格物,在字有意味矣。下番起伏奏曰,一是皆以修身爲本,反以修身結語者,可見聖人之深意矣。知事曰,誠意之義,尤當重矣。特進官曰,正心二字,最爲緊要矣。參贊官曰,諸臣皆已陳達,臣則別無可奏者矣。上曰,海伯進前,命承旨讀別諭訖。上曰,到營後卽設耆老宴,可也。仍命賜弓矢胡椒後,退出。吏判李潭曰,日前養老宴時陪宴耆民中,年八十七歲,八十六歲,八十一歲人加資事命下,故一依京兆單子,啓下矣。更爲詳考,則朝官五六人,亦有混入者,臣有不察之失,惶恐待罪。原單子中付標以入,何如?上曰,勿待罪,旣已陪宴,一體加資。上曰,今日淸明,賜宴處好矣。仍命書傳敎曰,今番朝臣·士庶,其皆參宴,而在家夫人婦女,特給宴需者外莫知,依頃年例,參宴人賜宴人安徐。京中奉親人,皆令許宴。近畿親在鄕,子孫在京者,亦爲一體許宴。又命書傳敎曰,明日唱榜時,當殿座月臺,其令知悉,文武科唱榜,亦依此例,侍衛皆入直。文武科殿試時,當月臺懸題,詣中日廳,見武科殿試,侍衛亦入直,待下敎只入正時。上命承旨讀關東伯狀聞訖,仍命書傳敎曰,今聞關東伯狀聞,備盡詳備,予則曰便,令備局,卽爲稟處。
癸巳閏三月初七日午時,上御集慶堂。疏儒入侍時,右副承旨趙載俊,假注書曺遠振,記事官林濟遠·李昌漢,疏儒朴世紀以次進伏訖。上命朴世紀持疏進前,讀之訖,上命承旨讀所陳冊子,至末,上曰,汝猥越矣。命書傳敎曰,噫,前月前惟俟造物,僅以無事太康,太康餘心未已。今日命見,果然京儒來,而問其大略關係所重者,故豐亨之餘心動,特命入侍。今番所請,比前異焉,此心弛焉。所請從享,事涉干恩,所陳冊子,復令讀焉。其三卷,凡人說弊易,救弊難,此人皆有條理,於今暮年初聞,故於莫重事,先諭予意。於干恩事,只飭猥褻,冊子欲下備局,可飭者先爲下敎。於第四卷,已欠其前簿書者多,而猶欲賜批,末梢跋文,全爲要恩。以此觀之,予於暮年,其何苟批?章與冊子,竝令此儒持去,而意在乎此,而憑藉莫重,不可無飭。年已周甲,其何多年?朴世紀限三年停擧,以示予暮年嚴堤防之意,俄者數三下敎皆爻周,仍命退出,諸臣遂退出。
癸巳閏三月初七日酉時,上御集慶堂。藥房入診入侍時,都提調李溵,提調具允鈺,副提調安兼濟,記事官洪鳴漢·林濟遠·李昌漢,醫官方泰輿·鄭允協·慶絢·金孝儉·白文昌·金世彦·柳源以次進伏訖。溵曰,午間聖體,若何?上曰,一樣矣。奉進湯劑,上進御。敎曰,今日儒疏來云,故初則心動矣。聞其疏三學士及李仡從享之請,似涉干恩,而聞其冊子,則第三卷善作矣。設弊易矣,救弊難矣,而此則救弊善爲之矣。大臣·銓官·春坊皆言之,故初以不當撕捱之意,書傳敎矣。以末卷跋文之猥屑,仍爲爻周矣。溵曰,猥屑極矣。俄者閤外,伏見傳敎下者,欲爲要恩爲敎者,誠俯燭無餘矣。上曰,科弊又陳之矣。作軸後何可更呈耶?見落後連爲呈券乎?溵曰,今番儒疏所云,雖未知其說之爲如何,而大抵科弊則甚矣。上曰,若潔潔則豈可如是乎?以劉三五事下敎,而仍爲爻周矣。溵曰,落榜者之言,或不無過失處,而科弊則何可謂之無也?上曰,田稅等弊,亦如其言耶?溵曰,京司納上時,所謂分倉之弊,亦不能無矣。允鈺曰,外方捧上之際,亦多有弊矣。兼濟曰,只奏莫重事,則政院當捧納,而末附私意,未免挾雜矣,此不過依樣古人冊子而爲之矣。上曰,科弊無窮矣,無火之堗,烟氣出乎?溵曰,每於過科之後,輒有如此之言矣。上笑曰,騎判亦入侍,而俄者承旨亦云,冊子有異疏章,不必爲撕捱云。其言誠然矣,而論斥大官,銓官之語,亦有之,予何以得來伊呂乎?溵曰,草野之言,例多如此矣。上曰,近來非分僥倖之心,過矣。末端跋文,駭然矣。溵曰,果如聖敎,蓋多希覬者,一人得利則十人效之,此等非分之望,誠可悶矣。溵曰,明日酬應,必當移時,必於月臺進御,似好矣。上無發落,退出時,溵又奏曰,湯劑當於月臺待令矣。仍退出。
上在慶熙宮。停常參·經筵。
藥房都提調李溵,提調具允鈺,副提調安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。予則一樣,唱榜後下敎時,便殿入侍。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,當爲中日習射,而親臨生進放榜相値,不得爲之之意,敢啓。傳曰,知道。
傳于安兼濟曰,湖南道臣留待。
以大增廣武科殿試規矩單子,傳于徐有大曰,依前。
備忘記,傳于林鼎遠曰,進士鄭時謙,追憶其父丁丑年孝昭殿三年功,予懷萬倍。其父在嶺南,令龍虎營特給三絃,與其兄三日歡娛。
傳于李性遂曰,禮房承旨入侍。
傳于徐有大曰,次對進定今日。
又傳曰,如已盡來,入侍,如未及來,內局先爲入侍。
徐有大啓曰,大臣·備局堂上,依下敎來待矣。
海運君槤,楊州地父母墳掃墳呈辭。傳于趙載俊曰,給由馬,澆奠床備給。
傳于林鼎遠曰,銀杯分給受爵人。
任希曾,以弘文館言啓曰,修撰金思穆,旣有只推之命,卽爲牌招察任,何如?傳曰,允。
大司憲嚴璹,大司諫沈鑧,執義李東泰,掌令權恢·宋述孫,持平李泰齡,獻納李長老,正言權德訓啓曰,請慶興府定配庶民罪人趙榮順,按律處斷。答曰,亟停勿煩。
又啓曰,請黑山島庶民罪人金稙,依前處分,亟正邦刑。答曰,亟停勿煩。
大司憲嚴璹,執義李東泰,掌令權恢·宋述孫,持平李泰齡啓曰,請黑山島爲奴罪人五得,依律處斷。答曰,勿煩。
又啓曰,請還寢張翼標島配之命,依律處斷。答曰,勿煩。
大司諫沈鑧,獻納李長老,正言權德訓啓曰,請大靜縣爲奴罪人仲義,依律處斷。答曰,勿煩。
又啓曰,請黑山島爲奴罪人五得,依律處斷。答曰,勿煩。
徐有大,以御營廳言啓曰,本廳分授惠化門北邊鷹峯近處體城頹毁處,今已畢築,而女墻仍爲始役矣。把守軍,依例掇罷之意,敢啓。傳曰,知道。
又以訓鍊都監·一二所巡廳·左右邊捕盜廳言啓曰,去夜無犯夜人所捉之意,敢啓。傳曰,知道。
癸巳閏三月初八日辰時,上御崇政殿東月臺。親臨生進唱榜入侍時,行都承旨安兼濟,左承旨李性遂,右承旨徐有大,左副承旨林鼎遠,右副承旨趙載俊,記事官洪鳴漢,假注書曺遠振,記事官林濟遠·李昌漢以次侍立。上具翼善冠·袞龍袍,乘輿出資政門,詣東月臺殿座後。上曰,雨勢如此,生進行禮,皆令月廊爲之。又下敎曰,尹光心·金思羲·金龍柱,禮畢後入侍。上曰,東西放榜官,各上弦弓一張賜給事。出榻敎上曰,今聞新及第李會遂,明日設宴云,王子慶平君五代孫也,特命賜樂。出傳敎尹光心·金思羲·金龍柱禮畢後進前俯伏。上曰,當宣醞,予先進御矣。安兼濟曰,進御體重,不可以宣醞酒杯進御矣。上曰,酒以他酒,杯用內杯可也。兼濟跪而進酒,上先御小許,以其餘酒,宣醞三人後。仍下敎于尹光心曰,何時往見汝父?光心曰,十二日發行矣。仍爲退出,親書御製一句,令入侍諸臣賡進。上命洪相纘,趙鎭宅進前,上命諸承旨。翰注,墨其面呼新來後,退出。上曰,全羅道臣入侍事。出榻敎元義孫進伏,上曰,卿則予以爲得人矣,仍命賜弓矢胡椒。承旨讀別諭後,退出,上還內,詣資政門內,命承旨入侍,左副承旨林鼎遠進伏。命書傳敎曰,今聞進士尹光心,十二日下鄕云,本道宜有以下敎,設饌備樂以榮親焉。上仍爲還內,諸臣退出。
癸巳閏三月初八日未時,上御集慶堂。藥房入診入侍時,都提調李溵,提調具允鈺,副提調安兼濟,記事官洪鳴漢·林濟遠·李昌漢,醫官方泰輿·鄭允協·慶絢·金孝儉·白文昌·金世彦·元命述以次進伏訖。溵曰,夜來聖體,若何?上曰,一樣矣。奉進湯劑,上進御訖,溵請診候。上曰,置之。上曰,相臣何無消息乎?備堂已入來耶?兼濟曰,俄聞大臣,來詣闕門外,而以昨日儒疏事,欲陳箚云矣。上命賤臣曰,今日召見大臣,欲言此事,卽爲入來之意,遣守廳注書傳諭,可也。賤臣承命出去,連爲催促。兼濟讀奏徐命膺製進跋文草,至豐沛歌之句。上笑曰,怪異矣。溵曰,善形容矣。上曰,果善作矣。兼濟讀奏賡韻草訖,奏曰,曾聞同副承旨姜潤,陳章後仍發鄕行云,故敢達矣。上命書傳敎曰,請由承旨與今聞同副承旨封章徑行云,許遞。其代參知任希曾,前承旨李命植爲承旨,牌招察任,房依前。溵奉進再貼,上進御訖,溵曰,臣於正月間,伏蒙焚黃恩暇,間適有故,迄未辭發矣。今又以先祖延謚,至承緊任之許副,過此後始可以獲伸情私,曾亦有依前由暇筵稟往來之例矣。敢此仰達。上曰,依前暇往省,可也。諸臣以次退出。
癸巳閏三月初八日未時,上御集慶堂。大臣·備局堂上引見入侍時,左議政金尙喆,右議政元仁孫,行司直具善復,工曹判書趙重晦,禮曹判書李景祜,行司直李章吾,吏曹判書李潭,行副護軍尹泰淵,行司直尹得養,行副護軍張志恒,行司直鄭尙淳,戶曹參判徐命善,大司憲嚴璹,大司諫沈鑧,校理李敬養,右副承旨趙載俊,假注書曺遠振,事變假注書韓弘世,記事官林濟遠·李昌漢以次進伏訖。上曰,卿等豈可以此儒疏撕捱耶?金尙喆曰,臣等因次對之命入來,而聞儒疏,不敢直入,欲以文字達之,旣有下敎故入來矣。上曰,疏語多迂闊矣。尙喆曰,毋論迂闊庸鎖,草野之言自別,如臣久試蔑效者,豈可晏然乎?上曰,豈可以此撕捱乎?內局問候後,進湯劑,上進御訖。上曰,都提過謚宴云,都提之祖先耶?尙喆曰,方過故相延謚矣。上曰,都提主祀耶?元仁孫曰,宗孫在鄕之故,此大臣及李潭,主張過行云矣。上曰,於卿爲幾代祖乎?都提調李溵曰,爲八代祖矣。上曰,此乃向來申判府所奏者耶?李溵曰,然矣。上曰,曾經何官耶?李溵曰,屢典文衡而爲左相矣。都承旨安兼濟曰,故相李荇,以文章名矣。上曰,別號云何?仁孫曰,容齋而正三品大提學,自容齋始矣。上曰,行禮於何處耶?李溵曰,靑鶴洞,是先祖書舍舊址,故當行於此處矣。上仍命書傳敎曰,都提今方延謚云,兼帶許副,其代李判府事爲都提擧。尙喆曰,備堂多病者,而如閔弘烈則可以任使,而亦不入來矣。仍命書傳敎曰,備堂金相翊,頃者撕捱,萬萬過矣,而飭補之後,何敢撕捱,而況今番參宴,卽備堂旣參之後,亦無撕捱之端。今日雖異他日,亦不進參,豈先公後私之義乎?從重推考。此後嚴飭,予莫能覺,今聞閔弘烈之呈辭,其涉過矣。其母在於江郊,則有何呈單之擧?呈辭勿施,嚴飭察任。左議政金尙喆所啓,三南寺奴婢,皆有道比摠之法,而聞湖西列邑,中因該司之移送地部,自地部責徵該邑,故或有無處徵捧,貽弊民邑者云。如此之邑,論以當初通一道比摠之規,班駁甚矣。分付道臣,各別査實,就其道內通融充數,爲裒益之道,而除白徵之弊者,實爲一視之政,可無不均之怨矣。右議政元仁孫曰,湖西寺奴婢之度支句管者,本來道比摠,而近來各司奴婢之移送度支。自度支給代之類,有昔多而今寡之邑,昔寡而今多之邑,而不爲區別。依前混同收捧之故,移弊民邑,誠不貲云,若一體道比摠,則似無此弊矣。上曰,依爲之。出擧條又所啓,此平安監司尹東暹狀啓也。殷山縣民家一百五十戶一時延燒,事極驚慘。自本營,與本邑別爲顧助,以爲卽速造家奠居之地,而取考前例,亦有會付耗米題給之例,請令廟堂稟處矣。當此農作方殷之時,百餘民戶之失火廢業,誠極可矜。會付耗米分等題給事,考例施行之意,分付,何如?上曰,依爲之。出擧條行判中樞府事李溵所啓,臣於正月間,伏蒙焚黃恩暇,間適有故,迄未辭發矣。今又以先祖延謚,至承緊任之許副,過此後始可以獲伸情私,曾亦有依前由暇筵稟往來之例矣。敢此仰達。上曰,依前暇往省,可也。出擧條工曹判書趙重晦所啓,瓦署舊遺在蕩減,前例考見,則丁巳年遺在八百五十四訥內,六十四訥蕩減。甲戌年遺在九百十七訥內,五分之三,五百五十訥蕩減矣。右議政元仁孫曰,俄於閤外,聞提調之言,瓦署以成器之故,本無遺在蕩減之例,而丁巳·甲戌兩年,則以別例,蒙一視之澤云矣。上曰,今番異於他慶,一體蕩減。仁孫曰,數爻,使度支酌定擧行,何如?上曰,依爲之。出擧條御營大將張志恒所啓,本廳所在之銅,今已畢鑄,新錢行用,何如?上曰,依爲之。出擧條仍命退出,諸臣遂退出。
上在慶熙宮。停常參·經筵。
藥房都提調李思觀,提調具允鈺,副提調安兼濟啓曰,昨日親臨唱榜,移時酬應,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。予則一樣,待敎入侍,今夜長益特甚,聞開東心少舒。
中宮殿·惠嬪宮,藥房口傳問安。答曰,知道。
林鼎遠啓曰,卽者說書沈豐之,以其親病,陳疏徑出,原疏才已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于林鼎遠曰,內局入侍,儒臣持問答,坐直承旨,持前前癸巳自三月至五月日記,同爲入侍。
傳于任希曾曰,校書館冊子入啓時,書標紙以入。
備忘記,傳于任希曾曰,禁漏官三人,意在輪回監更,則初更若此,夜深可知,此後若此,三人當充軍,以此申飭。予眼昏只見衣色,故曺哥,謂安哥下敎,渠本未瑩,故曺哥,謂安哥有下敎,今問果曺哥也。是無形,甚於禁漏官員,特寢中官十日下敎。
備忘記,堯典曰,敬授人時,本監觀象臺,冬則給襦衣,可謂重矣,而深冬猶登臺,況禁漏報時耶?更鼓未下前,三人皆臥房內,其令下人監更。噫,八旬其君,悶夜長下敎幾次,而渠焉敢若此?今聞皆以譯官子云投托此官,初更前皆昏睡,事當令騎曹決棍充軍,而此時故,參酌標信下,皆逐開陽門,令勤幹人替入。
傳于任希曾曰,中官申德龍下敎安徐,此後則承傳色必備三員事,分付內侍府。
林鼎遠,以侍講院言啓曰,本院說書沈豐之,連日入直矣。以其親病,陳疏徑出,司書兼司書,兼說書俱未差,下番他無推移之員,不得已以上番,姑降入直之意,敢啓。傳曰,知道。
林鼎遠,以禮曹言啓曰,己丑正月擧案儒生製述居首幼學趙尙鎭,辛卯九月殿講居首儒生幼學朴東俊,同月完慶科入格都事李勉修,幼學金星甲,壬辰二月三日製居首進士閔慶世,同年三月忠良科入格進士金履鏞,同年九月蕩平科入格儒學李周顯,幼學洪達淵,同月九日製居首幼學吳彦敎,同年十一月柑製居首幼學韓用龜,癸巳正月殿講居首進上崔烜,幼學林鳳頀,幼學盧廷良,同年同月別製入格幼學趙公鎭,進士申光絅,幼學沈商賢,幼學李宗燮,生員李時秀,同年三月忠良科居首進士洪相纘,同年閏三月八道兩都儒生製述居首幼學石宗克等,竝直赴殿試事,命下矣。依前例竝直赴於今此大增廣文科殿試,而其中趙公鎭在喪,依例許赴於後科殿試,何如?傳曰,允。
大司憲嚴璹,大司諫沈鑧,執義李東泰,掌令權恢·宋述孫,持平李泰齡,獻納李長老,正言權德訓啓曰,請慶興府庶民罪人趙榮順,按律處斷。答曰,亟停勿煩。
又啓曰,請黑山島庶民罪人金稙,依前處分,亟正邦刑。答曰,亟停勿煩。
大司憲嚴璹,執義李東泰,掌令權恢·宋述孫,持平李泰齡啓曰,請黑山島爲奴罪人五得,依律處斷。答曰,勿煩。
又啓曰,請還寢張翼標島配之命,依律處斷。答曰,勿煩。
大司諫沈鑧,獻納李長老,正言權德訓啓曰,請大靜縣爲奴罪人仲義,依律處斷。答曰,勿煩。
又啓曰,請黑山島爲奴罪人五得,依律處斷。答曰,勿煩。
徐有大,以御營廳言啓曰,本廳鑄錢,今已了當,新鑄錢行用事,筵中定奪矣。今閏三月初九日爲始,新鑄錢行用之意,敢啓。傳曰,知道。
敦寧都正尹光紹疏曰,伏以惟天惟祖宗,申錫邦休,八耋之寶算益隆,而慶罕前牒,兩日之宴儀順成,而禮述故事。頌溢壽域,歡騰跛躃,殆聞康衢之擊壤,屛伏如臣,欣覩斯會。仍念臣前後生成罔非天恩,渾身天恩,闔門天恩,天恩愈厚,而臣罪愈深。至於昨夏醜誣,重貽朝廷之羞辱,而乃聖上,特加伸洗,俾齒人類,繼付軍銜,得參崇班。頂踵再造,猶屬歇後,刳肝抉心,未足以仰酬其萬一。不意聖上,乃於暮春之月,倍切祖宗之思,念及儀軌之微勞,特降甄錄之除旨。臣誠惝怳驚隕,罔知攸措,臣之仰承睿裁,參聞編摩,倏已二十有七載。昵近耿光,陪奉天語,依然若隔世事,乃蒙四聰之明,尙爾記有,風泉餘感,恩及螻蟻。噫嘻微臣,則屢陷坑坎,而不能自拔,明主輒加洗沸,而不忍終棄。臣何意至今生存,復奉今日之恩旨也。伏地九頓,有隕如瀉,顧臣大質已虧,身名已僇。今雖沐以恩波,薰以天香,滓穢本色,終非近上帝之物。周行不可以重汚,面目不可以復顯,犬馬微誠,豈無天陛之戀,而咫尺五雲,進身無路。已矣此生,隆恩難報,惟以世世生生,橫草爲期,臣言至此,但有悲咽。雖然,一謝恩命,退塡溝壑,亦臣區區之義,而顧此見職,若無敦寧,則引義卽免例也。臣自在應遞,尤不容一日冒進,玆控腔血,仰冀鞶褫。伏乞聖慈,俯賜鑑憐,亟賜罷斥,俾得以歸伏田畝,歌詠聖澤,以畢餘生,千萬幸甚。答曰,省疏具悉。往事勿說,聖人攸訓,暮年甄復,意亦深矣。爾何過辭,而所帶本職,旣無敦寧,許遞焉。
說書沈豐之疏曰,伏以臣之偏母,年近七耋,宿抱貞疾,恒少寧日,臣左右扶將,實無晷刻離捨之勢,而初叨見職,未敢言私,黽勉就職矣。玆者得接家信,則母病,又以左邊頷核之未卽醫治,日漸肆毒,已至成濃,頭面浮高,晝夜刺痛,飮啖全却,元氣益陷,見今症形,十分危惡。臣聞此報,方寸焦灼,按住不得,卽欲歸侍,而跡限禁扄,末由轉動,臣之情理,亦云迫矣。玆不得不拜章徑出。伏乞聖慈,諒臣至情,削臣職名,俾便救護,仍治臣擅離之罪,以肅朝綱,不勝幸甚。答曰,省疏具悉。爾其勿辭護焉。
徐有大,以禁衛營·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
癸巳閏三月初九日午時,上御集慶堂。藥房入診,坐直承旨,儒臣同爲入侍時,都提調李思觀,提調具允鈺,副提調安兼濟,記事官洪鳴漢·林濟遠·李昌漢,同副承旨任希曾,校理李敬養,副修撰蔡弘履,醫官方泰輿·鄭允協·慶絢·金孝儉·白文昌·金世彦·李敏德·李長周以次進伏訖。思觀曰,夜間聖體,若何?上曰,一樣矣。寢睡·水刺之節,亦何如?上曰,一樣矣。中宮殿氣候,若何?上曰,一樣矣。世孫宮氣候,若何?上曰,一樣矣。思觀奉進湯劑,上進御訖,請診候。上曰,只兩廳首醫爲之,可也。泰輿診候訖奏曰,左右三部調均,滑體與脾胃脈候,一樣矣。允協診候訖,所奏與泰輿同。上命書傳敎曰,近者承傳色中官駭然,莫知去處。事之可駭,莫此爲甚。令政院,牌招掌務官,嚴飭呈辭,中官曺壽喆呈辭勿施。上曰,李命植下諭於何地乎?兼濟曰,非在鄕也,以兵曹堂上時事,方在不敍中云矣。仍命書傳敎曰,承旨李命植,方在不敍之中,而中官誤奏,請以下諭云。大抵此輩矇然,類皆若此,而李命植敍用,殿座在近,許遞,其代前承旨沈頤之除授,牌招察任,房依前。又命書傳敎曰,今聞開城留守啓本,年八十遺漏者三人云,其令該曹,今日口傳下批,騎堂尹光紹入侍事。榻前下敎奉進湯劑,上進御,諸臣以次退出。
癸巳閏三月初九日午時,上御集慶堂。坐直承旨,儒臣同爲入侍時,同副承旨任希曾,校理李敬養,副修撰蔡弘履,假注書曺遠振,記事官林濟遠·李昌漢以次進伏訖。上命承旨,讀湖南稅船狀聞後,仍命書傳敎曰,稅船大同,雖稱其名,其餘通稱宮房各衙門狀聞事,已爲申飭,則今者湖南狀聞,亦稱某房,其涉矇然,更爲嚴飭事,分付本道。又命書傳敎曰,今聞湖南海運判官啓本,稅大同其皆裝載云。大抵此等漕運船,何等莫重,而本官實監色,不爲騎船。其於差員,則任自後先,使沙格輩,恣意用奸。海運判官,由陸以來,故莫知船漢之作俑,可勝寒心,況雖不臭載,種種和水,受弊于貢人。噫,聶夷中詩,豈不云誰知盤中食,粒粒皆辛苦乎?吁嗟小民,竟歲經營,若是貢焉,御製詩亦云,經歲勤勤業,衣食在上人。嗚呼,暮年一心,追慕爲民而已。今於八旬,若不嚴飭,四十九年爲民之意焉在?況三昨朴世紀治安策,盛論此弊,故初欲下問嚴飭,因其末端要功,雖給策處分。昔紫陽,楊雄於綱目稱莽大夫,於小學稱楊子。予嘗每稱其人雖無形,其言可用,欲爲飭勵,此啓本今適到,予心何弛?令備局,卽爲分付本道,於所經處,另加指路,俾無斗米臭載之弊,而海運判官,其勿望海而來,另加檢飭,使漕運船,聞京江皆到,然後予心便矣。若不然,海運判官,當勿限年禁錮,初不檢飭當該守令,亦依此律施行。依憑差使員,令訓將,沙場決棍百度,以勵他人。用奸船格,此亦以生道殺人,江邊梟示,以勵其後,令備局卽爲分付。又命書傳敎曰,昔聞長番中官,不過休沐之暇,而近者有若交替番,事之可駭,莫此爲甚。諸中官,限十日莫敢踰闕門,以勵怠慢之習,中官申德龍,其放恣莫甚,今日內逐本鄕義州。命讀尹光紹疏訖,書傳敎曰,此人沈滯已久矣。旣除旋遞,何異於何所聞而來,何所見而去乎?今適有窠,前敦寧都正尹光紹,兵曹參知除授,牌招察任。命上下番儒臣先讀問答,次命承史輪讀訖,仍命尹光紹謝恩後入侍,賤臣承命出來,與尹光紹偕入進前。上曰,五衛將時,見之矣,年方幾何?光紹曰,六十六矣。仍命退出,諸臣遂退出。
上在慶熙宮。停常參·經筵。
藥房都提調李思觀,提調具允鈺,副提調安兼濟啓曰,伏未審夜間,聖體調攝,若何,寢睡·水刺之節,亦何如?臣等率諸御醫趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。前月昨日,已是冥然,雖云閏月,其於八旬,皆是三月,而兩逢此日,心膽皆隕,可謂孝乎?當十九日何抑,且二十六何堪?興惟及此,只誦蓼莪,氣何暇諭?待敎入侍。
中宮殿·惠嬪宮,藥房口傳問安。答曰,知道。
以承傳色口傳下敎曰,近來呈單,曲循大臣之弟,莫敢下手乎?此單給之,捧納承旨,從重推考,此後如此單子,皆申飭。
任希曾啓曰,卽者校理李敬養,以其親病,陳疏徑出,原疏纔已捧入矣。所當直請禁推傳旨,而此與無端徑出有異,推考警責,何如?傳曰,允。
傳于林鼎遠曰,內局入侍,坐直承旨與儒臣,持問答同爲入侍。
備忘記,近日睡則少勝,今夜一夜若百夜,隨更而覺,其悶曷勝?君若誠心,其官豈敢怠慢?禁漏官怠慢,中官亦然,徹宵悶餘,欲諭其悶,呼東呼西,可謂與俗同套,聞開東,心隨舒矣。
大司憲嚴璹,大司諫沈鑧,執義李東泰,掌令宋述孫,持平成穎·李泰齡,獻納李長老,正言權德訓啓曰,請慶興府定配庶民罪人趙榮順,按律慶斷。無批答
又啓曰,請黑山島庶民罪人金稙,依前處分,亟正邦刑。無批答。
大司憲嚴璹,執義李東泰,掌令宋述孫,持平成穎·李泰齡啓曰,請黑山島爲奴罪人五得,依律處斷。無批答。
又啓曰,請還寢張翼標島配之命,依律處斷。無批答。
大司諫沈鑧,獻納李長老,正言權德訓啓曰,請大靜縣爲奴罪人仲義,依律處斷。無批答。
又啓曰,請黑山島爲奴罪人五得,依律處斷。無批答。
備忘記,今日朝鮮,其曰朝鮮,其君八旬,其臣日怠。其爲耳目,謄傳故紙,怪儒駭官,其皆掩耳。若此故大官重宰,高枕而臥,輿㒗下賤,聞喝導聲,䀝睨以哂。若此爲君,豈云暮年?求諸漢唐豈有此,誠以生佛爲耳目也夫。
備忘記,今者耳目,置諸諸刹生佛。
備忘記,謄傳故紙,苟充備擬,耳目暮年,將何用哉?予雖耗,其何文具答應?文諸臺一竝先遞,下該府,直施不能爲私律勘處。頃者儒心雖干恩,謂此則可謂直矣。
備忘記,旣示予意,已是飭勵耳目,令該府敎,特爲安徐。
備忘記,多臺有闕,政官牌招開政,以在京無故人備擬。
備忘記,今日開政,端笏入廷者備擬。
林鼎遠,以弘文館言啓曰,今日政新除授玉堂,待下批牌招察任,何如?傳曰,允。
又以侍講院言啓曰,本院姑降入直,事甚未安。今日政新除授,待下批牌招,推移入直,何如?傳曰,允。
吏批啓曰,判書李潭,參議洪檢,竝牌招不進,小臣獨政未安,何以爲之?敢稟。傳曰,仍爲之。
又啓曰,瑞興府使,今當差出,而本府,以孔道據邑,物衆地大,素稱難治,他道有聲積未準朔未準限守令,竝擬,何如?傳曰,允。
有政。判書李潭牌不進,參判李重祜進,參議洪檢牌不進,右副承旨趙載俊進。以李翼元爲大司憲,李壽鳳爲大司諫,鄭枋爲執義,鄭彦暹爲掌令,朴宗彦·成大中爲持平,宋霮爲獻納,權爲正言,李昌伋爲修撰,徐有防爲司書,尹得毅爲校理,兪彦修爲正言,李台俊爲貞陵令,車有濟爲引儀,林得浩爲兼司書,尹師國爲谷山府使,申五淸爲金海府使,朴師沃爲瑞興府使,金漢升爲草溪郡守,李福休爲康翎縣監。典籍單趙普陽,校書著作單柳明均,兼漢學敎授單徐有臣,副司直李世澤,今加嘉善加資事承傳,趙世選爲掌令。故令李嵩鎭贈吏判例兼,知事李瀞考,故獻納李顯良贈吏參例兼,工曹參判李徽中考,李軾爲郭山郡守。
兵批,判書具允鈺進,參判愼爾復入直進,參議尹光紹病,參知未差。副護軍閔範洙·孫相龍·李東泰·宋述孫·金光宇,副司直嚴璹·沈鑧·尹養厚·李性遂·李命植·副司果鄭日謙·趙普陽,副司正曺遠振,同知單石鍊章。
傳于林鼎遠曰,國子長,率箴銘頌儒生入侍。
林鼎遠啓曰,大司成李瀰,率箴銘頌儒生,依下敎來待矣。
傳于趙載俊曰,承旨與國子長入侍。
沈頤之,以戶曹言啓曰,各司貢人舊遺在蕩減年次擧行,依舊逋例事,命下矣。取考文書,則己卯以上遺在,曾已蕩減,庚辰爲當減之年,而辛巳乃是次年。庚辰餘遺在及辛巳遺在,依己丑年例,三千五百石蕩減,實數別單書入之意,敢啓。傳曰,知道。
安兼濟,以吏曹言啓曰,司僕寺正李養遂,奉常寺僉正申熤呈狀內,俱以身病甚重,勢難察任云,依例改差,何如?傳曰,允。
又以司僕寺官員,以一二提調意言啓曰,大靜前縣監李寬遞任,進上馬二匹,今纔上來,禾毛色別單書入,依例內廐入養之意,敢啓。傳曰,知道。
掌令權恢疏曰,伏以日吉辰良,宴禮順成,臨門養老,曠典克擧,此誠三代後所未有之盛事,臣民歡忭,曷有其極?仍伏念臣生丁壽域,偏被聖化。臣父今年,洽滿八旬,屢蒙推恩,秩躋二品,臣心榮感,惟期隕結。乃者柏府除旨,忽下於將老滯鄕之日,繼而馹召有命,榮光所及,蓬蓽動色。臣誠惝怳,罔知攸措,第臣父衰病,居常澟綴。臣以無兄弟獨身,豈有離捨供職之勢,而適當慶禮在前?不敢言私,章皇上來,冒沒出肅,而亦已有日矣。遠隔老父,情理旣難自抑,尸居臺端,職事又無所效。以公以私,惟得從速遞免,可以小免罪課,而此際,伏承朝臣親在鄕者一體許宴之命。體下之聖恩,誠不勝欽仰,而臣之情私,於是乎益激,雖欲按住而不可得也。玆敢忙陳短章,徑尋鄕路。伏乞聖慈,亟命鐫遞臣所帶之職,使之歸備薄具,惠養老父,得與田翁野老,歌詠聖德之地,不勝幸甚。答曰,省疏具悉。人君以孝爲治,本職許遞,以便其養焉。
徐有大,以御營廳·一二所巡廳·左右邊捕廳言啓曰,去夜犯夜人無所捉之意,敢啓。傳曰,知道。
癸巳閏三月初十日午時,上御集慶堂。藥房入診入侍時,都提調李思觀,提調具允鈺,副提調安兼濟,記事官洪鳴漢·林濟遠·李昌漢,醫官方泰輿·鄭允協·慶絢·金孝儉·金世彦,李敏德以次進伏訖。思觀曰,夜來聖體,若何?上曰,一樣矣,寢睡·水刺之節,亦何如?上曰,一樣矣。奉進湯劑,上進御訖,敎曰,提調出去,更煎以入,可也。上命書傳敎曰,曾見宋史,城門閉而言路開,城門開而言路閉,心常慨歎。於今國無事君衰暮,若無一毫可言之事,可謂無事世界,不然,卽喑啞苟容。朴世紀治安策,其欲諭莫諭,其中柏府。薇垣,果盛論,雖不能追提而撕捱,亦何心伈伈泄泄乎?大抵聞喝導聲,豈特大官重宰?輿㒗下賤,其皆斂跡,而近者當此等世界,合辭亦文具,故多臺雖逐日詣臺,大官卿宰,睥睨而臥。輿㒗則自相指點而笑曰,若不然,君必申飭,故應文備數而來,謄傳故紙而去。此猶强忍,語何及他?喝導不過聲嘶,多臺亦不過謄傳,古往今來,豈有此等世界乎?其雖有巨奸大慝,其何畏戢,其亦有犯分悖禮,亦何畏戢?莫曰今無事焉,以目下事言之,以予心常憧憧,故下問,而聞之古今,鄕儒豈有呈訴政院之事?予則以冕旒遮顔,黈纊掩耳之義,只笑而已,豈可默默?此則猶付於未及聞,而朴世紀則聞下敎,而此豈三年停擧之事而喑喑耶?嗚呼,悶夜長之敎,朝鮮有眼者皆見,而因禁漏官之昏睡,慷慨徹宵不寐之敎,則兩司,豈不見小報,而其猶謄傳故紙乎?予則必曰,今日詣臺有事云,而皆漠然。嗚呼海東,於今已亡,柏府長官,予知其氣,而嚴霜之餘,頓挫而然也。薇垣長官,予嘉其確,今何喑啞,雖不能此,其必有彼,而兩司皆聾瞽。嗚呼暮年,耳聾視瞽,其雖日受百爵,徒壽徒年而已。慷慨亘中,其雖諭焉,飭不過遞差,適中其意。嗚呼暮年,憶國初紀綱耳目,良欲無語,復何多諭?是誰是誰,是君昏耗也,是君昏耗也,冞切歉然也。特諭于此,令史氏特書靑史,以勉後昆。思觀奉進再貼,上進御訖,敎曰,自明日,限三合煎入,可也。思觀曰,明日亦依例待令矣。上曰,依爲之。諸臣以次退出。
癸巳閏三月初十日午時,上御集慶堂。坐直承旨,儒臣同爲入侍時,右副承旨趙載俊,校理李敬養,修撰林得浩,假注書曺遠振,記事官林濟遠·李昌漢以次進伏訖。上命儒臣上下番讀問答訖,次命承史讀之,仍命承旨,讀關西道臣婚喪顧助狀啓訖。命書傳敎曰,今聞關西道臣狀啓,郭山郡守,過葬人題給,不過尺木,其於張子民吾同胞物吾與也之義,以武弁不讀而然歟?況特敎之下,焉敢若此,餘木用於自己乎?爲守令雖給以一疋,割給乎?此猶若此,況臨民,安州過葬者,至於數十餘人,其前牧使,不過穩其樂乎?若無此擧,此人何時入土,不勝愴然。江東助葬,不過數斗米而已,雖無此敎,豈不爲乎?其涉鄙瑣。殷山不過兩色米數斗而已,爲文臣一何吝乎?寧遠過葬,亦十六人之多,下敎前,其昏睡乎?德川過葬,爲十五人之多,與寧遠同,郭山郡守閔永喆,安州牧使李命彬,亟施不敍之典。餘皆從重推考,而到任未準十朔者勿推,下敎守令。今日擇差,其令當日赴任。又命書傳敎曰,今聞關西道臣狀聞,成婚者數亦不小,而過葬者其亦二百十餘人。若無此敎,將至千數,常時不飭可知,此豈文王掩骼之政乎?曾前道臣,一竝從重推考,此後勿復若此事嚴飭。又命書傳敎曰,安州牧使下敎,更思李命彬赴任屬耳。故問焉,果昨年臘月云。傳旨則以前牧使捧焉,若此其闕只一人,亦令銓曹知悉。仍命退出,諸臣遂退出。
癸巳閏三月初十日申時,上御集慶堂。大司成率儒生入侍時,同副承旨任希曾,假注書曺遠振,記事官林濟遠·李昌漢,大司成李瀰以次進伏訖。上曰,近來儒生,亦有爲箴銘頌者乎?李瀰曰,科時相値,故不能着實爲之矣。上曰,太學齒坐,依定式爲之乎?儒生李漢濯進伏曰,依式爲之矣。仍命以次輪送,諸儒進前,皆誦心箴。上曰,今日新榜,相揖禮爲之乎?漢濯曰,六十餘人矣。仍命兩掌議入侍事。出榻敎賤臣出來,與兩掌議元啓夏·吳光源,偕入進伏。上曰,食堂序齒,依下敎乎?啓夏曰,依敎爲之矣。命儒生先退,任希曾曰,金領府事,爲承候入來矣。上曰,金領府事入侍事。出榻敎賤臣承命出來,偕入進伏。陽澤曰,聖體,若何?上曰,一樣矣。上曰,宴會爲之乎?陽澤曰,闔門含哺聖德矣。小臣之家,自春以後,荐蒙異數,臣父文稿序文製下後,今方較正垂畢,而臣之先山闕省,于今四年,欲得一時之暇往省矣。上曰,依爲之。命書傳敎曰,再明日麗春門,詣月臺懸題後,復自麗春門,詣建明門,武科殿試後入來,該房依此知悉。仍命退出,諸臣遂退出。
上在慶熙宮。停常參·經筵。
自寅時至辰時,有霧氣,午時未時,日暈。
藥房都提調臣李思觀,提調臣具允鈺,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣日益苶,寔由太康,一三月心千隕,逢閏三懷何抑?只誦太康,誠若欲奮,氣何暇諭,待敎入侍。
中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,傳于林鼎遠曰,金領府事,弘文提學徐命善,國子長李命植,入直兩儒臣,爲文科覆試試官,騎判,禁·御兩將,入直騎郞,入直二摠郞,爲武科覆試試官,禮房承旨,爲文試所承旨。
備忘記,今聞昔此年榜目,心膽皆隕,月臺與門,何心殿座?殿座下敎安徐。明朝試官入侍,受書題試取,入侍科次,武科慕華館,判府事李溵爲命官,文武科謝恩日,爲慶科當見德游堂,其時只禮房,時服入侍。
備忘記,見治安策,久任二字,正若予意。況此人,且詳實,其雖謝恩,欲爲下敎,秋判仍任前職。
備忘記,宋文載爲都憲,牌招察任。
備忘記,今予一心,追慕與民,申飭漕運,重粒米意,申飭逗留恐船人犯科,其若犯科,船人亦民也。近者風靜,而沁都狀聞後,陽川卽一息程,而湖南左右漕運狀聞,以久而指道,狀聞寥寥,諸道差員,此後若此,當令營門決杖,令備局申飭。
傳于林鼎遠曰,內局入侍。
傳于趙載俊曰,今日詣臺臺臣,皆入侍爲之。
又傳曰,全羅都事入侍。
又傳曰,儒臣持問答,同爲入侍。
又傳曰,文試官竝牌招省記。
傳于林鼎遠曰,俄者入侍承旨,更爲入侍。
吏曹口傳政事,李長老爲掌樂正。
兵曹口傳政事,李彦衡爲都摠管。
趙載俊啓曰,明日慕華館武科殿試時,兩司當爲進參,城上所待開門牌招,言送,何如?傳曰,允。
林鼎遠,以禮曹言啓曰,凡直赴殿試之人,受四館所牒報,臣曹草記,許赴殿試,而今此大增廣殿試時,前後直赴殿試之人,已爲啓下矣。卽接四館所所報,則戊子十一月柑製進士申史澳,直赴殿試事命下,而辛卯式殿試,遭艱不得許赴。今已䦬服,當赴於今番殿試云,殿試應赴之人有此落漏,事甚疎忽。四館官員,推考警責,申史澳,依例許赴於今此大增廣殿試,何如?傳曰,允。
徐有大,以兵曹言啓曰,前後直赴殿試捧承傳人扈衛軍李弼龍等一百八十二人,依例許赴於明日殿試之意,敢啓。傳曰,知道。
趙載俊,以刑曹言啓曰,禁漏官,令該曹施以杖一百律徵贖事,命下矣。依傳敎,禁漏官鄭德和·金潤器·崔道敏等,各杖一百徵贖之意,敢啓。傳曰,知道。
校理李敬養疏曰,伏以邦慶闡休,宴禮順成,頌溢區域,歡騰跛躃,如臣無似,倖添邇班,獲覩盛儀,區區攢祝之忱,有倍於人。仍伏念臣之偏母,年迫七耋,素抱奇疾,居常澟澟,不離床褥,而在子惟臣,臣若離側,扶護無人。以此情理,實無從宦之望,而怵分畏義,不敢言私,長時禁直,度日如年。卽接家信,臣母宿病之外,重添輪感,症勢危篤,實有頃刻難支之憂。臣自聞此報,心神煎灼,忍住不得,急於歸護,玆敢短章哀籲,徑出禁門。伏乞聖慈,天地父母,俯察臣情懇,亟許鐫削臣職,仍治臣擅離之罪,以肅朝綱,以安微分,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
徐有大,以訓鍊都監·一二所巡廳·左右邊捕盜廳言啓曰,去夜犯夜人無所捉之意,敢啓。傳曰,知道。
癸巳閏三月十一日巳時,上御集慶堂。藥房入診,詣臺臺臣追後入侍時,都提調李思觀,提調具允鈺,副提調安兼濟,記事官洪鳴漢·林濟遠·李昌漢,醫官方泰輿·鄭允協·慶絢·金孝儉·白文昌·金世彦·許以次進伏訖。思觀曰,夜來聖體,若何?上曰,一樣矣。寢睡·水刺之節,亦何如?上曰,一樣矣。奉進湯劑,上進御訖,思觀請診候。上曰,只兩廳首醫爲之,可也。泰輿診候訖奏曰,脈候左右三部調均,脾胃脈候亦一樣矣。允協診候訖,所奏與泰輿同。上命書傳敎曰,行司直金器大省掃時,慶恩府院君墓澆奠床備給。上命賤臣,持入前前癸巳年日記,上命書傳敎曰,其若久任,宜飭呈告,近者紛紜,一切嚴飭,武科殿試,試官置之事。榻前下敎思觀奉進再貼,上進御訖。思觀曰,明日湯劑,當依例待令矣。上曰,依爲之。思觀曰,摠府堂上番次苟艱,而李潭則似難入直矣,何以爲之乎?上命書傳敎曰,都摠管李潭許遞,其代口傳備擬。上命臺臣進前,大司憲宋文載,大司諫李壽鳳,執義鄭枋,掌令鄭彦暹·趙世選,持平朴宗彦,獻納宋霮,正言兪彦修所啓,請慶興府定配庶民罪人趙榮順,按律處斷。措辭見上上曰,旣諭,亟停勿煩。又所啓,請黑山島庶民罪人金稙,依前處分,亟正邦刑。措辭見上上曰,旣諭,亟停勿煩。大司憲宋文載,執義鄭枋,掌令鄭彦暹·趙世選,持平朴宗彦等所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標島配之命,依律處斷。措辭見上上曰,勿煩。又所啓,向來朴世紀之疏,專出干恩,情態可惡,而只命停擧,雖出聖上包容之度,而論其罪狀,不可只此而止,請朴世紀遠地定配。上曰,心雖挾雜,意則經綸,且當大霈,何施此律,而昨已下敎。今有執法,不可例答,除三年之敎,特命停擧,可也。又所啓,禁漏官之職責,不過報漏之不違其時,矇然昏睡,遲速失度,以致丙枕之貽惱,論其罪過,不輕而重,請當該禁漏官員,令該府嚴處。上曰,依啓。又所啓,臣等於禁漏官發啓,有做錯之失,何可晏然於臺次乎?請遞斥臣等之職。上曰,一時不審,其何撕捱?勿辭亦勿退待。又所啓,新除授持平成大中,時在京畿抱川地,請斯速乘馹上來事,下諭。上曰,依啓。大司諫李壽鳳,獻納宋霮,正言兪彦修等所啓,請大靜縣爲奴罪人仲義,依律處斷。措辭見上上曰,勿煩。又所啓,請黑山島爲奴罪人五得,依律處斷。措辭見上上曰,勿煩,又所啓,近來紀綱解弛,俗習淆薄,全無安分之操,擧生干恩之計,有識之憂歎,固已久矣。日昨稱以海西儒生,以設科之意,來訴禁門,卽前所未有之變怪也。如此無識無嚴之類,其在杜後弊之道,不可不嚴懲。請海西儒生爲名人,令該曹査出,邊遠定配。上曰,依啓。又所啓,新授正言權,時在京畿抱川地,請斯速乘馹上來事,下諭。上曰,依啓。都提調李思觀啓曰,統營及慶尙左兵營生熟鰒進上,曾有隆冬盛暑停封之命,而十一月,十二月,五月,六月,爲停封之朔矣。以夏節言之,則五月則不至極熱,七月爲炎潦易傷之時,五月則封進,七月則停止,恐似得宜矣。上曰,依爲之。上命書傳敎曰,近者干恩與不守分之弊特甚,故下敎。今者臺請得體,雖允更問,不過人事無形之人,所希望者,年老而設科云,亦不過今番東堂見落人,所爲若此,年老可知。此等人一邊科場,一邊投畀,無異雨露時兼霜雪,其若有子,亦涉可矜。旣允以示國法,特爲勿配,依朴世紀例,令勿限年停擧,而古今,豈有呈訴政院之事?此亦堂陛不嚴而然也。復有此而若有此等人,政院非徒却之啓稟,令該曹勿爲徵贖,決杖以勵士習。又命書傳敎曰,禁漏官員,因府啓雖依啓,此非該府擧行者,亦非可問者。令該曹,施以杖一百律徵贖。諸臣以次退出。
癸巳閏三月十一日申時,上御集慶堂。海運判官,儒臣同爲入侍時,右承旨沈頤之,假注書曺遠振,記事官南履寬·李昌漢,海運判官任希雨,校理尹得毅,修撰林得浩以次進伏訖。上曰,漕運何日入來乎?任希雨曰,船路之遲速,在於風勢之順不順,姑未能的知矣。命先退,上命儒臣上下番讀問答,次命承史讀之訖。上命注書,去癸巳榜目持入,賤臣承命出來持入,命承旨讀訖。上命書傳敎曰,欲聞癸巳增廣,今讀榜目,癸巳年增廣後,至辛丑年卽位增廣,皆是故人。噫,癸巳年今已六十一年,其勢固然,而辛丑年,則八年後而猶若此,予心愴然。翌年甲午榜,故豐陵,故兪奉朝賀,故判書尹惠敎·趙觀彬聞名。嗚呼,此四人中,今聞有其子者只二人。嗚呼,此榜何榜,其子今有職名,右職調用,無職名,卽爲調用,而皆懸註,以表予憶昔年思故人之意。其聞兪彦鉉,尙未服闋云,待闋服卽爲調用。嗚呼,追憶故相,聞其夫人,尙未過三年,冞切此心。令該曹,祭需顧助,以示此意。沈頤之所啓,增廣入格人趙普陽,有陞六付職之命,該曹當於殿試後擧行,而昨日政,已單付典籍矣。殿試秘封之書以文職,大違格例,趙普陽典籍單子勿施。待殿試擧行,該堂有不察之失,推考,何如?上曰,依爲之,該堂勿推,可也。出擧條上曰,趙普陽典籍單子勿施事。出榻敎仍命退出,諸臣遂退出。
上在慶熙宮。停常參·經筵。
下直,蒜山僉使任載大。
藥房都提調臣李思觀,提調臣具允鈺,副提調臣安兼濟啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。凡人以寢食爲重,而予則於寢,悶夜長,於食,强下筋,於視,房中門窓皆見,而對人眼鼻莫辨。於步,僅雖數步,必也須人,今年特甚,今月轉甚,日飮兩貼,果有功乎?此何以然,專由太康,氣何暇諭焉?下敎時入侍。
中宮殿·惠嬪宮,藥房口傳問安。答曰,知道。
吏曹口傳政事,以趙載溥爲南部都事。
安兼濟啓曰,假注書曺遠振,身病猝重,勢難察任,今姑改差,何如?傳曰,允。
假注書曺遠振改差,代以洪國榮爲假注書。
傳于徐有大曰,殿座爲之故,試官以騎判爲之矣。旣不殿座,試官騎判,代以判尹爲之。
又傳曰,慕華館卽爲開場,比較,以片箭爲之。
備忘記,文武科,初則謝恩日已下敎,唱榜後德游堂當見,只禮房入侍。
徐有大啓曰,今番慕華館增廣殿試時,扈衛軍官李弼龍,別武士金起西,標下軍金世柱,御營軍金錫龍,親騎衛池天江,別武士朱世豐,兼司僕金枝昌,御營軍孫二根,親騎衛吳泰一,司鑰徐仁碩,別監李泰煥,挾輦軍韓萬秋·趙之默,閑良郭重儀錄名單子,無緣不呈,依例陳試之意,敢啓。傳曰,知道。
傳于林鼎遠曰,先捧試券試官,先爲入侍。
傳于安兼濟曰,三公·戶·惠堂入來。
備忘記,昔堯舜年皆百十歲,而此陳氏禮記,予何信然?雖然,文王將百歲與武王三年其九十歲,予只聞於衛武,千千萬萬夢想料表。年今八旬,諸臣咸曰慶,予則只自悶。心若此而初春賀禮,閏三月兩宴,誠太康誠太康。康字美矣,而可見一太字。憶昔此年,心隕膽墜,今月以後,坐臥動靜,世間心,十中惟一。此等時觀今國勢,心欲奮焉。嗟哉,今日諸臣,其雖精白一心,視國如家,猶有曾聖孝悌歎,而只以建功,支撑爲事,莫知過惜嘆。噫,今予夙宵一心,追慕爲民而已。於今默默,更待何時?今日特甚,故停其親臨,可知予氣。嗟哉,大小臣工,咸聽此諭,莫悔於後。
備忘記,噫,年暮故心一倍,數千石穀物,是萬民一年功,數百名船漢,亦吾民也。暮年用心,焉可弛乎?
傳于沈頤之曰,綾恩君具允明,使之入來。
又傳曰,三公·戶·惠堂,知昨今年漕運早晩及幾何上來,入侍以奏,大淸會典漕運卷,亦爲持入。
沈頤之啓曰,領議政金相福,左議政金尙喆,右議政元仁孫,戶曹判書蔡濟恭,依下敎來待矣。
傳于任希曾曰,內局入侍,右副承旨同爲入侍。
任希曾,以吏曹言啓曰,今此大增廣文科甲科第三人,當付七品職,而時無窠闕。生進直長中仕日最多者,依例送西陞六後,推移付職,何如?傳曰,允。
任希曾,以侍講院言啓曰,本院說書沈豐之,由限已過,卽爲牌招察任,何如?傳曰,允。
吏批,有政。判書李潭進,參判李重祜進,參議未差,右副承旨趙載俊進。以洪良漢爲吏曹參議,以李世澤爲刑曹參判,朴思亨爲兵曹參知,李奎徽爲敦寧都正,尹得勳爲同義禁,郭鎭純爲左通禮,李普行爲司僕正,鄭國臣爲司藝,韓㵛爲奉常僉正,張錫觀爲禮賓奉事,鄭最達爲假監役,鄭運聖爲假引儀,李貞徽爲貞陵參奉,金載升爲和陵參奉,尹遇東爲槐山郡守。典籍單李會遂,活人別提單金海西,內資直長單李成運,及第李德溥今加通政,登科前資窮,依法典陞堂上。
兵批,判書具允鈺進,參判愼爾復入直進,參議尹光紹病,參知未差。以李敬中爲同知,安宗彬爲同知,閔範洙爲兼司僕將,金麗海爲兼五衛將,鄭忠達爲忠壯將,李邦城爲訓鍊副正,裵漢彬爲景福將。副護軍權恢,副司直尹東昇,副司果李養遂·李海白,副司正曺命五·申大益。
大司憲宋文載,大司諫李壽鳳,執義鄭枋,掌令鄭彦暹·趙世選,獻納宋霮啓曰,請慶興府定配庶民罪人趙榮順,按律處斷。答曰,亟停勿煩。
又啓曰,請黑山島庶民罪人金稙,依前處分,亟正邦刑。答曰,亟停勿煩。
大司憲宋文載,執義鄭枋,掌令鄭彦暹·趙世選啓曰,請黑山島爲奴罪人五得,依律處斷。答曰,勿煩。
又啓曰,請還寢張翼標島配之命,依律處斷。答曰,勿煩。
大司諫李壽鳳,獻納宋霮啓曰,請大靜縣爲奴罪人仲義,依律處斷。答曰,勿煩。
又啓曰,請黑山島爲奴罪人五得,依律處斷。答曰,勿煩。
徐有大,以禁衛營·一二所巡廳·左右邊捕廳言啓曰,去夜無犯夜人所捉之意,敢啓。答曰,知道。
癸巳閏三月十二日午時,上御集慶堂。文臣殿試科次入侍時,試官領府事金陽澤,弘文提學趙明鼎,戶曹參判徐命善,大司成李瀰,行副司直李命植,校理尹得毅,修撰林得浩,左副承旨林鼎遠,假注書曺遠振,記事官南履寬·李昌漢以次進伏訖。陽澤曰,聖體,若何?上曰,一樣矣。仍命殿試試券本草及秘封持入。上曰,早已懸題,故呈券亦早矣。陽澤曰,然矣。試券畢考後,仍命坼封訖。上曰,新恩政事,當日爲之。出傳敎上曰,內局三公·戶判入侍事。出榻敎仍命科次入侍先退,遂退出。
癸巳閏三月十二日未時,上御集慶堂。藥房入診,三大臣·戶判同爲入侍時,都提調李思觀,提調具允鈺,副提調安兼濟,記事官洪鳴漢·林濟遠·李昌漢·領議政金相福,左議政金尙喆,右議政元仁孫,戶曹判書蔡濟恭,醫官方泰輿·鄭允協·慶絢·金孝儉·白文昌·金世彦以次進伏訖。相福曰,夜來聖體,若何?上曰,憊苶益甚。相福曰,伏見俄者備忘,未知聖體何如而然耶?上曰,欲起還仆,且悶夜長矣。思觀奉進湯劑。上曰,飮此何爲,誠無益矣。尙喆曰,朱子則以謂天顔異昔時,而臣則以爲天顔勝昔時矣。上曰,其豈然乎?今日則只進一貼,不妨矣。僉曰,不當若是下敎矣。上進御訖,命允鈺更煎以入事下敎。相福曰,臣敢陳私情,而及承批旨,有誠非其時之敎,不勝惶恐矣。臣之病勢難疆,可謂伴食中書,若是而豈可爲國事乎?上曰,今則卿之凡節,頗勝於前,其何若是乎?思觀曰,中宮殿進御湯劑,下詢醫官以定,似好矣。上曰,兩廳首醫奏之,可也。泰輿·允協奏曰,湯劑之間斷日久,限二十貼更進爲宜,而其中猪令則拔之,似好矣。仍命書傳敎曰,中宮殿進御蔘苓養胃湯,依筵中所奏,爲先加進十貼。上曰,今年漕運,幾何來到,而比前早晩,何如?濟恭進前,讀奏笏記。上曰,來數壯矣,嶺南亦來乎?濟恭曰,已發船云矣。尹東昇在湖藩時,造船以置,故今番則湖南好來矣。上曰,大抵今番漕運,俱早到矣。仍命濟恭,讀奏大淸會典漕運卷,濟恭讀奏訖。仁孫曰,今因會典,敢此仰達矣。我國輿地勝覽舊本,極涉疎略,更令開刊,務爲詳備似好矣。尙喆曰,雖有文獻備考,而至於山川·人物·風俗·土産,隨事考閱之要,莫如輿地勝覽矣。曾前開刊,則頗多未備處矣。上曰,然矣,宜乎更爲之矣。奉進湯劑,上進御曰,有何效乎?思觀曰,今日酬應甚多矣,請進三貼。相福曰,日晷方永,分排進御似好矣。諸臣連請三貼,上曰,其止之,退去可也。上曰,綾恩君入來乎?兼濟曰。受由矣。上曰,然乎?仍命具允鈺更爲入侍。命書傳敎曰,昨已下敎,而自癸巳,至庚子榜中之人皆無,甲午何等慶科,其子有者只有二人,故已爲下敎,而綾恩之父,今豈忘也?其子官至崇品。故今日欲見,而莫知受由下敎,果受由,代諭其弟,特賜虎皮一令,以表予意焉。上曰,李彦衡有福矣。仁孫曰,一年之內,父子陞資,而會遂又爲壯元矣。相福曰,彦衡之心事平順,眞享福人矣。上曰,然矣。仍命書傳敎曰,聞前前癸巳年日記,今月御晝講者多,而僅爲一次,氣亦若此。明日當爲晝講,其子壯元欲見,特進官判尹李彦衡入侍。各司久任郞同爲入侍,而時刻,待下敎只入正時,諸臣以次退出。
癸巳閏三月十二日酉時,上御集慶堂。藥房入診入侍時,都提調李思觀,提調具允鈺,副提調安兼濟,記事官洪鳴漢·林濟遠·李昌漢,醫官方泰輿·鄭允協·慶絢·金孝儉·白文昌·金世彦以次進伏訖。思觀曰,午間聖體,若何?上曰,一樣矣。奉進湯劑,上進御訖,諸臣以次退出。
癸巳閏三月十二日酉時,上御集慶堂。坐直承旨入侍時,右副承旨趙載俊,假注書曺遠振,記事官南履寬·李昌漢以次進伏訖。上命承旨讀畿伯啓聞,命書傳敎曰,今聞畿伯啓聞,安氏之節,無愧古人,爲先旌門,令本官設祭,以慰冤魂。李仁大,以禽犢之心,欲爲淫行,反欲殺焉,乃至於此,乾道昭昭,渠焉敢逃逭?令畿甸捕盜營,期於捕捉,此於渠斷案,何具格式?直捧結案,不待時正法,以謝安氏之靈。申慶章,身爲門長,敢欲掩諱,申俠,不思兄嫂,若是掩置,使兄嫂,至於立節之擧。安宗漢,見此光景,不思同氣,掩置不告,彝倫斁矣。慶章,以渠招聞之,無形可知,不足深處,加刑一次後,鐵原府定配。俠與宗漢,各嚴刑一次後,湖沿散配。姜啓周,身爲官長,見其如此而視若尋常,使其十七歲子,申聞而後乃止,此等人,將焉用哉?勿限年禁錮。若是下敎之後,不卽捕捉,畿甸爲兼討捕使者,皆當禁錮十年,以此嚴飭本道。問於申俠·安宗漢·仁大,物色機捕,而其若捕捉,當重賞之意,一體分付道臣。又命讀北伯狀聞,命書傳敎曰,今聞北伯狀聞。噫,八十賜宴,豈可稽滯,而只分付南北兵營及諸縣云,而營門,無擧行與否,其涉矇然。當該道臣,從重推考,其令先監營,卽爲擧行後狀聞。又命書傳敎曰,嗚呼,昔年謁聖時,太學因儒生蹂躪,有不精之事,故更設於春塘臺,載於國朝榜目,故予孺時見矣。頃聞今番監試初試時人,有雜踏之事,果然若丙吉問喘,可勝矜惻?欲問而未果,今因下敎乃覺,無傷則已,或然,豈可終默?其弊有無與否,自政院,問於監試初試一二所禁亂官以啓。又命書傳敎曰,雖欲諭,心若何而泯默?嗚呼,辛卯直赴,甲午殿試其子誰?今爲沖子外家也,故豐陵子前縣監趙載溥,令該曹,爲先復職調用。又命書傳敎曰,今日乃覺,漕運船猶有差員,而地土船無此,船人作俑,孰能禁也?況頃者一道觀之,不載船,有座首偸竊之弊。他皆若此,則當該座首,令本道嚴刑,限己身海島定配。不飭實監色乘船,若有臭載之弊,則當該守令,限己身禁錮。不飭道臣,當施制書有違之律,以此一體嚴飭。若有和水船人,隨現依事目,梟首江邊,掩置不告該郞,亦隨現終身禁錮守令。又命書傳敎曰,數昨所謂朴世紀治安策,科弊切實,故效劉三吾皮古事。此冊下備局,凡科場,其令先期謄書曉諭,而因其干恩,竝其書而却之,可勝惜哉?其中見落者,割封以給,更爲呈券云,予則曰,此決不然,旣作軸之後,雖一張試券,何敢闖入?此謂弊過矣云,今日大覺,此非謂他科,卽指庭謁聖者,此必諸儒待榜帳未覆前事也。此豈在於他?政院下吏衛仗軍之符同作俑者,此後凡諸落幅紙,試所承旨,定一書吏看檢,嚴禁此弊。若有犯者,當該書吏,嚴刑三次後,海島限己身充軍。有此飭然後,若復有此弊,耳目開眼譏察,當該試所承旨,以科場用私律糾覈。噫,昔有烹阿之鼎,獨設於齊,而不設於我國之敎,猗歟盛哉。噫,三吾之皮,豈其古有?雖不能剝皮,亦奚容當律,以此載於政院古事,凡於庭謁聖時,該房承旨,書去遵行焉。噫,無柴之堗豈烟?聞朴世紀條陳,可勝寒心。雖然,此一條,初則決不有此,今日乃覺,暮年可勝寒心。昔李君行,以子弟之要以先貫,開封帳籍,謂以欲求事君,而先欺君可乎?載於小學嘉言篇,其言切實,暮年此敎,焉可已乎?且世紀科弊中今番初試時,尙有五十人見逐云。果若此,此禁亂官之無形,監試監察之不直,世紀所聞耳目皆聾乎?良可寒心,以往事勿說之義,其雖不問,後復若此,臺監與禁亂官,皆施場中用私律,以嚴科場。又命書傳敎曰,若禁臭載,宜禁船倡,騎船誘引,和水稅穀,何異强竊,節節無據。曾見古文,有逐倡境內之事,其若端本,先逐此類,畿甸亦有有名處多,而然此亦人也。雖不能盡逐,其若有偸竊國穀之弊,當與船漢,一體梟首。令畿伯,以刑期無刑之意嚴飭,仍命退出。諸臣遂退出。
上在慶熙宮。停常參,只晝講。
藥房都提調臣李思觀,提調臣具允鈺,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。予則一樣,晝講同入。
中宮殿·惠嬪宮,藥房口傳問安。答曰,知道。
上詣彰義宮後,政院·玉堂。藥房口傳問安。答曰,知道。
還宮後,政院·玉堂。藥房口傳問安。答曰,知道。
答府院曰,亟停勿煩。
答府院曰,亟停勿煩。
答府曰,勿煩。
答院曰,勿煩。
徐有大,以御營廳·一二所巡廳·左右邊捕盜廳言啓曰,去夜犯夜人無所捉,敢啓。傳曰,知道。
任希曾,以吏批言啓曰,左議政金尙喆,右議政元仁孫免相事,命下矣。當爲置處,而本曹無相當窠,依例送西之意,敢啓。傳曰,知道。
又以兵批言啓曰,左議政金尙喆,右議政元仁孫免相送西事,命下矣。領中樞一窠,判中樞一窠,今方有闕,依例從座目,金尙喆領中樞下批,元仁孫判中樞下批之意,敢啓。傳曰,知道。
藥房口傳啓曰,臣等詣閤求對,未承下答,日已向夕,湯劑尙未進御,下情不勝焦悶,不得已又此煩瀆。伏乞暫許臣等持湯劑入侍,千萬幸甚。惶恐,敢啓。
又啓曰,卽伏承建功入焉之敎,仰認踐言之聖意,伏不勝欣幸之至,湯劑之躬自奉進,乃是臣等之職分。未得持入,遽然封進,下情終有所抑鬱,玆敢更籲。伏乞深加體諒,暫許引接,千萬懇祝。惶恐,敢啓。
三啓曰,臣等再煩瀆籲,未蒙開許,常進之湯劑,不容少間,而動駕之餘,尙未一進,其在保護之道,豈不萬萬憂悶?荐承封進之敎,不卽奉行,輒陳持入之請,固知其難逭於猥越之誅,而日勢向曛,焦迫罔措,不暇緩聲,敢復冒罪求對。伏乞亟降兪音,俾臣等暫時持入,千萬顒祝。惶恐,敢啓。
備忘記,嗚呼此事,逢今年豈待諸臣請,何待館儒請?卽予諭者,亦予諭者,大臣諸臣,請而中止,今者館儒,其亦拒焉。嗚呼,其請者,擧國憶昔之心,而其拒者,應爲追慕繼述之人。嗚呼,豈待其下之請,卽予追慕一令事也,而若此若此,是誰是誰,卽予卽予。嗚呼,遙望西郊,心膽皆隕。今來臥此,仰謝陟降,其於建功,欲踐其言,御批應製,豈可食言?建功入焉,卿等自休,以安予心。
備忘記,予問世人,一萬八千歲其何道也,而堯舜皆百十歲,可謂太上,而於予雖滿此歲,惟有三十歲,一何迷乎?雖若衛武,餘年六十歲而已。噫,今予用心,度一日若一年,他尙何說?予於癸巳年,製詩曰,人生雖百歲,卽一大夢焉,大夢今已半,何復遲回焉云。是年五十,猶若此,況加三十八旬者乎?世人云。建功稱靈丹,予則自一哂,服靈丹一何困乎?今予夙夜心,欲拜訴微忱。
備忘記,每日問儒來,惟待今日,太康心切悶,於予得矣。嗚呼此舍,舊邸乎,闕中乎?嗟哉此時,怳若昨日,暮年若此,其何復諭?此心守閤,困予若此,卽入建功,諸相皆休。
任希曾啓曰,時原任大臣,來詣閤外求對矣。
傳于安兼濟曰,時原任大臣入侍事,使預備兼春秋傳諭。
任希曾啓曰,時原任大臣,依下敎來待矣。
傳于林鼎遠曰,禮房承旨,持一等試券入侍。
以領府事金陽澤廣州地掃墳呈辭。傳曰,給由馬,澆奠床備給。
安兼濟啓曰,藥房三提調,來詣閤外請對矣。
任希曾啓曰,時原任大臣,雖承自休之敎,不敢退去,更爲求對矣。
傳于徐有大曰,氣若何,將回駕,諸司預備。
安兼濟啓曰,藥房三提調,來詣閤外,更爲求對矣。
任希曾啓曰,時原任大臣,更爲詣閤求對矣。
傳于安兼濟曰,竝入侍。
傳于任希曾曰,開政申飭。
林鼎遠啓曰,今日政新除授玉堂,待下批牌招,以爲推移入直之地,何如?傳曰,允。
有政。吏批,判書李潭進,參判李重祜進,參議洪良漢牌不進,同副承旨任希曾進。以韓翼謩爲領議政,李溵爲左議政,李思觀爲右議政,韓翼謩爲世孫師,承文都提調,李溵爲世孫傅,承文都提調,李思觀爲承文都提調,李得宗爲大司憲,朴志源爲大司諫,李養遂爲執義,李萬育爲司諫,李泰齡·閔游爲掌令,沈命德·柳煥德爲持平,南絳老爲獻納,李東郁·洪周萬爲正言,徐有防爲副修撰,任希簡爲校理,沈煥之爲副校理,李在學爲修撰,張鴻爲恩津縣監。
兵批,判書具允鈺進,左副承旨林鼎遠進。以金尙喆爲領府事,元仁孫爲判府事,申思運·權伋爲副護軍,尹得勳·徐有臣·申大升爲副司直,林得浩·李昌伋·金漢老爲副司果。
館學儒生元啓夏等上疏曰,伏以我殿下,寶算益隆,膺兩朝百年之休,邦慶荐臻,受萬世無疆之祿。暮年追慕,聖孝冞光,八域臣民,孰不欽仰而忭賀哉?臣等竊嘗讀中庸一書曰,周公,成文武之德,追王太王王季,上祀先公以天子之禮。夫文王以上,卽侯國之君,而武王,旣尊爲天子,故直尊爲王,祀以天子,而其於武王·周公之孝,固皆合於節文之當然,而爲天下之所共稱道,故孔子嘗稱之曰,武王·周公,其達孝矣乎。夫帝王追崇祖先之禮,實肇於是,而爲百王之美法也。洪惟我肅宗大王,臨御五紀,治法政謨,盛大光明,禮樂文物,燦然大備。巍蕩之烈,煥乎有章,成一代隆盛之業,開萬世太平之基。則在殿下善繼善述之道,必須揄揚盛德,垂示後世,然後殿下之孝,尤有光於武王,周公之達孝也。且臣等嘗讀詩曰,哀哀父母,生我劬勞,欲報之德,昊天罔極。今殿下,以出天之孝,欲報誕育聖躬之恩,旣立宮園以崇奉之,加上謚號以尊揚之,殿下之達孝,固無間於武王·周公也。雖然,若以殿下昊天罔極之情推之,則猶未爲尊之至奉之盡也。必如武王·周公追王上祀之禮,然後庶無憾於殿下無窮之孝思,而天下後世稱殿下之孝者,莫不曰,達孝,而將與武王·周公之孝,竝美於千載矣。伏願殿下,亟擧褥禮,以行封陵之典,而無使臣民,有悶鬱之歎焉。臣等無任激切屛營祈懇之至,謹昧死以聞。批答在下。
癸巳閏三月十三日辰時,上御集慶堂。晝講入侍時,特進官李彦衡,同知事徐命善,參贊官徐有大,侍講官金夏材,檢討官蔡弘履,假注書洪國榮,記事官南履寬·李昌漢以次進伏訖。上具翼善冠·袞龍袍,講大學,自凡傳文,止此謂和之至,命儒臣輪讀,陳文義訖。金夏材曰,近來士習不端,紀綱漸弛,越法干恩,妄希功賞之類,至於以儒呈訴喉院而極矣。臺臣頃已論斥,而處分至爲嚴正,臣不必更爲煩瀆,而伏願深軫此義,益懋導率之方,是臣區區之望也。又奏曰,向來趙榮順一疏,不過引其私義之難安而已。蓋其處地,與他有異,痛苦之情,發於文字,不是異事,而罪名至重,廷討不已,聽聞所及,景像愁慘。殿下縱不恤榮順,獨不念乃祖殉國之精忠乎?況今邦慶無疆,霈澤旁流,此時特施寬典,是所望也。上曰,儒臣金夏材,合辭方張之時,所奏萬萬駭擧,亟施刊版之典。出傳敎上曰,禮房入來乎?林鼎遠進伏,上命讀太學疏訖,上命賤臣召入兩掌議,元啓夏進伏訖。命書批答曰,省疏具悉。嗚呼,以不才涼德,臨御近五十載,其雖不孝誠淺,夙宵一心,追慕而已。嗚呼,所請二事,一則豈特過或瀆褻,深仰體盛德而然。一則豈特體昔年小心乎?已諭於前儒之批,重光定制,皎如日星,爲其子雖欲報復,焉敢容喙?因予不肖誠淺,鄕儒未暢,勢固然矣。今者此擧,誠千千萬萬料表,其誰其誰,卽予卽予。嗚呼,無能孝無能誠,借口於太學生,將何顔拜他日,亦何心臨億兆?嗟哉今日,萬機浮雲,千乘楚越,夫復何諭焉?仍命親受,使之先退。上曰,夙宵憧憧,惟在乎此,今日儒臣,萬萬駭擧,深恧大成廣運四字。聞太學章三十二字,曷勝靦然?卽此一事,予心定矣,千千萬萬料表,太學章適到。嗚呼,七十九年不孝誠淺,今日已判,當詣舊邸,見我子我婦我孫,靜臥定心。侍衛只入直,挾輦軍六十名,內入直前後廂軍六十名,禁營三十,御營三十,以外營入直訓將只領。入直標下都領,以駕轎,當由夜晝介,只大臣·備堂,以時服,三間石橋祗迎。禁軍百名隨駕,只入正時,世孫隨駕,留營留陣皆安徐。竝出傳敎命時·原任大臣入侍,領議政金相福,左議政金尙喆,右議政元仁孫,領府事金陽澤,判府事申晦·李溵·韓翼謩·李思觀進伏。上曰,金陽澤,不善敎子,速退出。上曰,予深恧三十二字。相福等曰,聖敎何及於此耶?臣等死罪矣。上曰,承傳色中官可駭莫甚。科錄宜下者掩置,昨日當該中官記過,乘轎處待令。出傳敎上曰,頃者一榜召見時聞焉,言涉恭順心嘉,伊後聞焉,果知其本,其猶未詳。昨聞其父所爲,誠可嘉。非特小科,於今大科,其父豈置此任?令軍門崔晩成,執事調用。出傳敎上曰,噫,今日朝鮮,有君乎,有臣乎?其若有君,合辭方張之時,孰敢營護?此無他,名雖合辭,不過應文,故晝講命下,宜卽求對,謄傳故紙,受批益忙忙散去。此等臺閣,將焉用哉?今因文義,以敬之一字,爲忠之本,其意切實,有君則必敬,今者擧措,可謂敬乎?昨夕聞懇惻之敎,今朝擧措,若是駭然,可謂有臣乎?無臣有君,予莫之聞也。今日詣臺臺臣,一竝施以不敍之典。出傳敎上因還內,諸臣以次退出。
癸巳閏三月十三日酉時,上御集慶堂。藥房入診入侍時,都提調李思觀,提調具允鈺,副提調安兼濟,記事官洪鳴漢·林濟遠·李昌漢,醫官方泰輿·鄭允協·慶絢·金孝儉·白文昌·金世彦以次進伏訖。思觀曰,終日勞攘之餘,聖體,若何?俄者下敎,有氣若何之敎,未知,何如?上誦陟岵章訖,敎曰,萬古豈有合辭方張之時,身爲三司如是者乎?大成廣運,誠自恧矣。奉進湯劑,上進御訖。思觀曰,承氣若何之敎,而未承下敎,下情不勝抑鬱矣。奉進湯劑,上進御,上命書傳敎曰,噫,在京臺臣,文具謄傳故紙,在鄕人,雖在近畿,已下諭而尙無消息,況成大中,尤涉放恣,此正飽則颺飛者也。成大中亟施刊版之典,近畿者,施以不敍之典,在湖西者遞差。奉進湯劑,上進御。思觀曰,明日湯劑,當依例待令矣。上曰,依爲之。諸臣以次退出。
癸巳閏三月十三日酉時,上御集慶堂。坐直承旨,時原任大臣同爲入侍時,右承旨沈頤之,假注書洪國榮,記事官林濟遠·李昌漢,領議政金相福,左議政金尙喆,右議政元仁孫,判府事韓翼謩·申晦·李溵·李思觀以次進伏訖。上曰,嗚呼,取覽癸巳年日記,意蓋追慕。大抵國俗,見其幾微,放恣之心生。萬古合辭方張之時,雖三頭六臂者,孰敢容喙於其間,況職在三司者乎?其所奏萬萬無狀,而予則只處分於刊版,而非徒思今番事也。亦非爲其人,意蓋深矣,則若頃者金稙,公然守閤,無請討之擧,見無禮於君,如鷹鸇逐鳥雀之象,豈忍忘乎?非特身爲首相,其本在何,而先擧其祖之詩,釀成萬古之駭擧。頃者黨習之時,或停或不參,惟意所欲,己無臣分,於此事,大不然。國之存亡,君不君,臣不臣係焉,則豈忍視若金稙而默默乎?大關國體,亦關無限之弊,若此不已,他日蕩平科,若壬寅年稱某科爭執之請,此時國爲國君爲君。領議政金相福,亟施削黜之典。其子放恣,其父豈不知?若不嚴懲,朝鮮有子孫者,他日必將勸其子孫,復售黨習。領中樞府事金陽澤,特施不敍之典,以樹君綱,亦示嚴堤防之意。出傳敎尙喆,仁孫啓曰,金夏材,當此合辭方張之時,今日筵席所奏,萬萬驚駭,而其父,旣以此被譴,則爲其子者,尤何敢罪止刊版而已乎?金夏材亟施遠竄之典,有不可已矣。出擧條上曰,今日國有法矣,依爲之。又奏曰,臣等之罪,與首相無異同矣。惶恐之極,乞被同罰矣。仍命書傳敎曰,今日金相福處分,意蓋較量,而先請討後引嫌,雖得相體,萬古所無之事,同在相席,其所爲嫌,其非過矣。雖示後世,擧措宜正,絃韋猶在,左右相竝免相。上曰,其無臺臣元輔,默默在闕中,而旣聞竟夕喑啞,事之寒心,莫此爲甚。今日入直儒臣,一倂施以不敍之典,雖不入直,亦豈無飭,其餘儒臣,一竝遞差。出傳敎上曰,嗚呼,予氣若此,國事罔涯,此時豈無三公?判府事韓翼謩拜領相,判府事李溵拜左相,判府事李思觀拜右相,政官牌招開政。出傳敎上曰,新拜相職,此時都提擧無人,申判府事爲內局都提擧。出傳敎諸臣以次退出。
上在慶熙宮。停常參·經筵。
藥房都提調臣申晦,提調臣具允鈺,副提調臣安兼濟啓曰,昨日動駕舊邸,侵夜還宮,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜。臣等不任區區憂慮,敢來問安,竝此仰稟。答曰,予何答也,氣亦何諭?欲踐言入建功。
中宮殿·惠嬪宮,藥房口傳問安。答曰,知道。
傳于徐有大曰,何時開門,而巡監軍肅拜單子,今始入啓。禮房攝傳後奉審以來,傳香後,該房承旨坐門,兵曹郞廳通禮院官員,各決棍十度。
傳于徐有大曰,巡監軍仍,中日草記給之。
徐有大啓曰,諸承旨有稟達事,來詣請對矣。
趙載俊啓曰,兩司諸臺,有稟達事,來詣閤外請對矣。
任希曾啓曰,左議政李溵,右議政李思觀,來詣閤外請對矣。
傳于安兼濟曰,建功入之事下敎,而不入之,本廳行首掌務官,該房承旨坐門拿入。
傳于任希曾曰,時原任大臣勿待命事,遣史官傳諭。
備忘記,申飭守門搖鈴將,冒虎皮儒生皆禁。
備忘記,金陽澤子黨臣原榜目,付標其名,都堂錄單,亦爲墨名。
備忘記,今日闕謝恩儒臣,耳目皆黨臣,雖衰,臨門當問,令該府,依禁推待令。
備忘記,今日元輔,昨日光景若何,而先爲辭職,伈伈泄泄,此何臣分?令該府,特施付處律。
傳于安兼濟曰,正君君臣臣之義。
備忘記,今日朝鮮,有三公乎,有九卿乎?有臺臣乎?只有衰君沖子,可勝寒心而已。
備忘記,噫,今有朝鮮乎?雖大官,宜卽以謝,況凡臣乎?豈特儒臣耳目,昨政闕謝恩者,大官安徐,餘皆令該府,一體待令。
傳于安兼濟曰,以前領相下敎矣,時領相下敎還收。
備忘記,曰以元輔,卽前領相,以時領相誤爲擧行,今予心神,其何其何?今因左右相謝恩以知,雖由於予,非擧名而然也。萬古豈有此等事?當該判金吾,施以不敍之典,令史官,卽爲馳詣偕來。
傳于趙載俊曰,中官金壽光記過。
備忘記,噫,今予一心,追慕與民,漕運船皆裝載,聞來到然後此心弛,令備局,申飭諸道,另加着實指道護來。
傳于趙載俊曰,臨門待令,該府單子,先爲入之。
備忘記,因予若此,今乃覺得,仍爲默默,孰能爲也?春等試射時軍職李益魯,片箭三分,依例加資。
傳于安兼濟曰,只時原任臺臣入侍。
以吏曹參議洪良漢,副修撰徐有防牌不進罷職傳旨。傳曰,只推。
傳于沈頤之曰,凡船,亦爲申飭。
任希曾啓曰,玉堂上下番俱空,事甚未安。副修撰徐有防,旣有只推之命,卽爲牌招入直,何如?傳曰,允。
任希曾,以吏批言啓曰,玉堂多窠,今當差出,而曾前出入之人,多在違牌坐罷中,無以推移擬望,合有變通之道,何以爲之?敢稟。傳曰,敍用。
傳于安兼濟曰,承旨入侍。
趙載俊,以義禁府言啓曰,刊版罪人金夏材,亟施遠竄之典事,擧條啓下矣。金夏材慶尙道義興縣遠竄,而以擧條內辭意,具罪目,依例發遣府羅將,卽爲押送配所,何如?傳曰,允。
又以義禁府言啓曰,今日元輔,昨日光景若何,而先爲辭職,伈伈泄泄,此何臣分?令該府,特施付處律事,命下矣。韓翼謩忠淸道忠州牧付處,而以傳敎內辭意,具罪目,依例發遣府都事,押送配所,何如?傳曰,允。
任希曾,以禮曹言啓曰,金陽澤子黨臣,原榜目付標事,命下矣。依聖敎,金夏材當初入格原榜目中,付標以入之意,敢啓。傳曰,知道。
徐有大,以扈衛廳言啓曰,一廳大將金陽澤,今有罷職不敍之典,其所帶軍官,當有區處之道,何以爲之?敢稟。傳曰,以領相爲扈衛大將。
又以義禁府言啓曰,今日闕謝恩儒臣耳目,依禁推例待令事,命下矣。沈煥之,時在京畿龍仁地,李在學,時在安山地,閔游,時在江原道原州地云。依例發遣府羅將拿來,何如?傳曰,旣示飭勵,前三人分揀特放,此三人可謂毛將焉傅,一竝安徐。
又以兵曹言啓曰,今閏三月十三日,廣州居良人元達三稱名人,咸興居私奴丙辰稱名漢,自興化西挾門入來,鳴申聞鼓,依定式下該曹推問,何如?傳曰,允。
沈頤之,以吏批言啓曰,春坊闕員,今當差出,而擬望之人乏少,外任竝擬,何如?傳曰,允。
有政。判書李潭進,參判李重祜進,參議洪良漢進,右承旨沈頤之進。李商巖爲校理,柳義養爲副校理,李長老爲執義,金思穆爲修撰,李普行爲副修撰,韓光會爲工曹判書,李彦衡爲知義禁,洪相簡爲兼司書,李有喆爲吏曹佐郞,李東泰爲右通禮,金履禧爲兼文學,李格爲戶曹佐郞,鄭存玉爲宗廟令,朴趾慶爲社稷令,洪樂性爲平市提調,姜世晃爲英陵參奉,洪敏海爲學錄。
兵批,判書具允鈺進,同副承旨任希曾進。宣傳官李益魯加折衡,李養遂爲副護軍,林鼎遠爲副司直,裵漢彬爲同知。
癸巳閏三月十四日辰時,上御集慶堂。藥房入診入侍時,都提調申晦,提調具允鈺,副提調安兼濟,記事官洪鳴漢·林濟遠·李昌漢,醫官方泰輿·鄭允協·慶絢·金孝儉·白文昌·金世彦以次進伏訖。晦曰,夜來聖體,若何?上曰,一樣矣。奉進湯劑,上良久進御,奉進再貼。上進御曰,余爲目下事而進御矣。奉進三貼,上進御訖,諸臣以次退出。
癸巳閏三月十四日巳時,上御集慶堂。時原任大臣諸承旨,臺臣同爲入侍時,都承旨安兼濟,左承旨徐有大,右承旨沈頤之,右副承旨趙載俊,同副承旨任希曾,假注書洪國榮,記事官林濟遠·李昌漢,領議政韓翼謩,左議政李溵,右議政李思觀,判府事申晦,大司憲李得宗,掌令李泰齡,持平柳煥德·沈命德,大司諫朴志源,獻納南絳老,正言李東郁·洪周萬以次進伏訖。上曰,領相事,自下不察而然乎?思觀曰,自下果不察矣,領相今已回還入侍矣。翼謩問候訖,奏曰,仍賤臣事,有減饍下敎,臣惶縮無地矣。上曰,非爲卿也。翼謩曰,知之而蓋因賤臣事,則安得不惶縮乎?思觀曰,臣等亦仰認,而領相之惶悶,無怪矣。溵曰,自外臣等已有酬酢,而領相惶恐,然矣。上曰,還收,可也。溵曰,俄下備忘,亦有所不敢奉承處矣。翼謩曰,此等下敎時,胡不思世孫焦迫之心乎?上曰,然故不爲之矣,改之,可也。翼謩曰,應行之事,兪音尙靳,群情焦迫矣。溵曰,應行之事,何可不爲乎?思觀曰,群情漸迫矣。晦曰,臣等欲直捧聖諭矣。思觀曰,彼此俱孝思所發,斷自宸衷,是臣等之望也。翼謩曰,此豈如是持難事乎?溵曰,太學疏,事面尤重矣。上曰,其疏則善製而知人事矣。溵曰,自下不敢直請,而大同之論,此可見矣。兼濟曰,允合情禮,不可緩矣。晦曰,群情不可遏矣。翼謩曰,深留聖意焉。上曰,當然之道,予有所定矣,不敢爲之也。溵曰,太學疏與臣等所奏,豈其諂乎?上曰,予有定志,卿等勿復煩達也。兼濟曰,林鼎遠有實故,今日不爲仕進矣。上曰,右副承旨林鼎遠許遞,於今闕員二人,李命植·李興宗爲承旨,牌招察任,房依前。出傳敎上曰,玉堂闕直,政官牌招開政,以在京無故人備擬,待下批牌招入直。出傳敎上曰,此是窮春,湖西道臣狀聞,明日次對,卽爲回啓事,分付。出傳敎上曰,凡此等人五名,恤典擧行,自有其例,而肅川金允甫夫妻隕命,其涉殘忍,依五名例,恤典擧行事,分付本道。出傳敎李得宗·朴志源等所啓,請慶興府定配庶民罪人趙榮順,按律處斷。措辭見上上曰,近者揣度之心,乘時之意,隨事而現,昨者駭擧,奚特大臣之閧端?專由亟停二字,旣知自非,復何謂乎?然自初予意,則在勿煩。又啓曰,請黑山島庶民罪人金稙,依前處分,亟正邦刑。措辭見上上曰,況此啓豈可靳持?亦何亟停,而究其心,則專由自尊無識,此人正法,何異禽獸?邦慶稠疊,亦有亟停之命,觀今世道,若不嚴隄防,大官猶然。況鄕儒乎?不無營護之章,而雖然予意,只爲人命,勿煩。大司憲李得宗,大司諫朴志源,校理任希簡等簡通着名啓曰,當此合辭方張之時,職在元輔,敢肆營護之計,釀致昨日之駭擧,國體所關,輿情愈激,金夏材旣已處分,則不可以大官而有所容貸,請付處罪人金相福遠竄。上曰,今日强令入侍,意蓋在此,可見公議之不泯,依啓。李得宗·李泰齡等啓曰,金夏材,當此合辭方張之時,日昨筵席,敢生營救之計,肆然陳達。究其所爲,萬萬驚駭,不可以遠竄而止,請遠竄罪人金夏材,絶島安置。上曰,於今萬念已冷,臺閣同入之命,意在也。今聞所啓,國猶不亡,辭精意直,依啓。又啓曰,傳敎之下,不善擧行,該府堂上,次知中官,俱被罪罰,則職在惟允,不可獨逭,請當該承旨,罷職不敍。上曰,此亦公議,依啓。又啓曰,合辭方張之時,金夏材敢於筵席,肆然營救,則同時登筵,所當請討之不暇,而默默而退,致勤聖敎,不可以已經薄勘而置之。請伊時入侍儒臣,亟命削黜。上曰,此亦公議,依啓。大司諫朴志源等啓曰,請大靜縣爲奴罪人仲義,依律處斷。措辭見上上曰,此亦孤雛腐鼠,勿煩。又啓曰,請黑山島爲奴罪人五得,依律處斷。措辭見上上曰,已諭府啓,勿煩。又啓曰,當此合辭方張之時,金夏材敢生營護之計,則身爲三司之列,所當請討之不暇,而仄聽無聞。其爲失職,莫甚於此,不可以薄勘而止,請昨日不言三司,竝施削職之典。上曰,此亦公議,依啓。大司憲李得宗等啓曰,請黑山島爲奴罪人五得,依律處斷。措辭見上上曰,關係則重,孤雛腐鼠,勿煩。又啓曰,請還寢張翼標島配之命,依律處斷。上曰,勿煩。措辭見上安兼濟啓曰,凡傳敎繳還,實出於群下不敢奉承之意,則焦迫罔措之情,宮府宜無異同,而今日備忘繳還時,屢請承傳色,終不出來。事關後弊,不可無飭,當該承傳色,推考,何如?上曰,依爲之。李得宗·朴志源等奏曰,公事留院之命,萬萬焦迫,乞令還寢。上曰,還寢可也。仍命書傳敎曰,奧昔國初,稱承宣以寶臣,於今金相福·金夏材,律豈至於此?其況當該承旨,何待臺臣,而謄傳故紙之時,爲助啓,不諭臺臣同入,意亦在焉。嗚呼,予則曰,朝鮮已亡,今日擧措,可謂不亡。子曰,擧直措枉,旣已措枉,其宜擧直,況因此其君寢留院之命,豈無示表?大司憲李得宗,大司諫朴志源,各賜虎皮一令,大小公事留院之命特寢,諸臣以次退出。
癸巳閏三月十四日酉時,上御集慶堂。坐直承旨入侍時,同副承旨任希曾,假注書洪國榮,記事官林濟遠·李昌漢以次進伏訖。上曰,人君凡事,得中爲貴。所謂中者,不偏不倚無過不及之謂也。噫,近者臺閣,謄傳故紙爲能事,媕阿苟容爲能,可勝寒心?昨日擧措,萬古初也,其復若前,國將亡矣。今日臺臣一體入侍之命,意蓋深也,而猶莫知至於若此,三司合辭,府三啓,院一啓,皆得體。今日此擧,庶其不亡,皆允其啓,示嘉特賞,而然臺臣,雖宜剛而不吐。爲人君者,參量得中,亦中之道也。靜而思之,已施其法。嗚呼,此亦國運,一道昨今年間,爲大僚被合辭者幾人,雖非無風生浪,暮年其宜審愼處也。以合辭言之,君敎與臣請,雖無一毫軋揚而言。然其所奏,因其一機,而亦不過爲其助,而合辭方張之時,有此奏,其豈料也。且伊後思之,非特因此奏,而近者揣度之弊滋甚,故因亟停二字,敢曰其機而然。以此思焉,由予也,豈大官?噫,此人故豐原所薦中人也。斷斷無黨,予已洞知,今以此爲斷案,非特其人之冤抑,前黨人聞之,此正爲建德報復也。凡人猶然,況置諸元輔者乎?旣無三司,宜待大官,而未能辦此,昨夜處分,焉可已也,而今日下敎,雖因慷慨,而然付處之命猶過也,況此乎?且觀昨年,其常澟然,況中道若何,已諭重人命,凡臣猶然,況今月兩次奉酌元輔乎?思之及此,豈忍經夜?一則予雖衰矣,太阿在手,其所處分,豈借於臺臣而昨日從略下敎,猶付執法之意,而前左相所奏可謂得中。予知其人,予於此人,初則愛其才,任後見焉,疲殘特甚。以昨日所奏觀之,聲不能形容,予莫能聽,渠雖無狀其父近者之心,心常嘉焉,思國恩豈忍負國?此不過聞其奏,恃亟停答,不思昨日光景,亦莫量合辭方張,不過所懷而然也。此非昏殘而何?噫,彼昏殘之人,有何扶植之心?雖然,其所爲萬萬無狀,豈可刊版而止,而大臣旣請遠竄,則今者臺請,勢固然矣。非此人,豈特海島,其宜訊問其心,而其心若見,抑何問也?自初參酌者。噫,三百年後再此宴,其母其妻,同堂過宴,而況此二人,何陵侄婦,何陵孫婦?以此人爲此事,未踰一旬,其子其夫,被竄窮海,豈爲其人,予豈特爲?今宴專在追慕,遠竄豈可已,而海島宜恕,酌法伸恩,捨此人誰?一則雖不能登時駁斥,此人誰子,因所奏爲處分,其所未及,勢所固然。今日府啓,其亦得體,而大抵近者,過爲懲創,雖可言者,至或挾雜,默默而退,此正頃者生佛之敎也。然因奏卽處分,未及周旋而然,非默默也。昨夜蔡弘履削職,伴直儒臣不敍之命,意蓋差等於兩司,卽席處分。今欲現告,無其人,儒臣爲國體皆命遞差,默默與否,非所可論。旣示霜雪,宜示雨露,遠竄安置,特爲安徐,餘皆依昨夜下敎,仍擧行。蔡弘履亦詳諭,然同入侍而未能卽駁,此律焉可逭也?依此請捧傳旨,李致中同入直,隨詣隨來,以刊版爲當律,不言焉可無飭,特施削職之典。於兩司,朝已處分,在外外無其人,今無可論,諸儒臣事勢固然,此請雖執法君,若欲得中,過矣。然當今樹紀綱之時,豈可遞差而止?竝以不敍傳旨捧入。噫,氣雖益苶,當深夜,强召承宣下敎,蓋暮年欲爲得中之意也,咸須知悉。出傳敎命承旨讀奏畿伯狀聞。上曰,今日因畿伯狀聞,大覺稅船實色吏乘船,意蓋深矣。雖非漕倉船,莫重國穀,豈可一任沙工乎?然則其捧尺文,飛鳥以傳乎?此船皆果有色吏,而不書色吏之名,可謂矇然,不然,其雖和水,其船知之乎?況千石國穀,雖非漕倉,何若是孟浪乎?此後皆定色吏,同爲騎船,色吏姓名,亦爲狀聞,而來京後,度支惠廳嚴査。其若假色吏,當該地方官,禁錮五年事,捧承傳施行。出傳敎
上在慶熙宮。停常參·經筵。
藥房都提調臣申晦,提調臣具允鈺,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。立夏已報,閏月將半,晝夜雖遲,日月何速?追慕一倍,冞切千萬,氣何暇諭,次對同入。
傳于徐有大曰,海西前道臣,次對同爲入侍。
傳于李興宗曰,竝入侍。
傳于安兼濟曰,親政入侍,持久勤官案入侍。
備忘記,今下弓矢,阿山萬戶康思澤處給送。
備忘記,更思李廷喆,以昔年服色謝恩,可也。家有舊服色,其令着此服謝恩,若今作古物,令該曹造給靑紗纓,其懸儒巾而謝恩,靑衫次亦給,其令製着謝恩。憶昔何心臨門,臨門下敎安徐,謝恩後,其令入侍便殿。
傳于徐有大曰,承旨入侍,宣傳官一員同爲入侍。
李興宗,以義禁府言啓曰,淸州牧付處罪人金相福遠竄,特爲安徐,皆依昨夜下敎,仍擧行事,命下矣。金相福旣已發配放送事,押去都事所到處,發關分付,而施前下敎,施以削黜之意,敢啓。傳曰,知道。
沈頤之,以侍講院言啓曰,新除授兼文學金履禧,時在忠淸道木川地,書筵入番事緊,斯速乘馹上來事,下諭,何如?傳曰,允。
李興宗,以義禁府言啓曰,旣示飭勵於三人,分揀特放,此三人可謂毛將焉傅,一竝安徐事,命下矣。時囚罪人李養遂·徐有防·張鴻等,依傳敎竝分揀特放。未及拿來罪人沈煥之·李在學·閔游等放送事,發關分付之意,敢啓。傳曰,知道。
又以義禁府言啓曰,刑曹正郞蔡百休·金明遇·趙翼鉉,佐郞鄭謙煥·徐懿大·鄭東閔·漢城府庶尹洪配漢,判官金憲行,主簿宋煥九·洪樂舜等,令該府,畿甸徒三年散配事,承傳啓下矣。蔡百休京畿竹山府佐贊驛徒三年定配。金明遇永平縣梁門驛徒三年定配。趙翼鉉楊州牧綠楊驛徒三年定配。鄭謙煥陰竹縣留春驛徒三年定配。徐懿大抱川縣安奇驛徒三年定配。鄭東閔利川府吾川驛徒三年定配。洪配漢富平府金輪驛徒三年定配。金憲行廣州府慶安驛徒三年定配。宋煥九水原府菁好驛徒三年定配。洪樂舜楊州牧平丘驛徒三年定配。以承傳內辭意,具罪目,依例發遣府羅將,押送于各其配所,而鄭謙煥下去忠淸道忠州地,金憲行下去洪州地,徐懿大下去平安道博川地,宋煥九下去慶尙道晉州地云。發遣府羅將,仍令押送配所,何如?傳曰,依爲之。府羅將有弊,此人等各其所去地,限三年定配事,卽爲分付。
徐有大,以御營廳言啓曰,本廳分授惠化門北邊體城四間許頹毁處修築事,前已啓下矣。明日爲始,修築之意,敢啓。傳曰,知道。
又以御營廳言啓曰,惠化門北邊鷹峯體城頹毁處女墻,亦已畢築之意,敢啓。傳曰,知道。
又以兵曹言啓曰,今閏三月十五日,順天居良人金命春稱名人,自興化西挾門入來,鳴申聞鼓,依定式下該曹推問,何如?傳曰,允。
兵曹口傳政事,以趙重晦爲副司直。
癸巳閏三月十五日辰時,上御集慶堂。藥房入診入侍時,都提調申晦,提調具允鈺,副提調安兼濟,記事官洪鳴漢·林濟遠·李昌漢,醫官方泰輿·鄭允協·慶絢·金孝儉·白文昌·金世彦·柳源以次進伏訖。晦曰,夜間聖體,若何?上曰,一樣矣。晦曰,深夜酬應之餘,寢睡·水刺之節,亦何如?上曰,一樣矣。奉進湯劑,上進御訖,晦請診候。上曰,置之,提調出去,更煎以入,可也。上命書傳敎曰,今聞京畿道臣啓聞,事勢雖似固然,三金兄旣三福妻娚兄,則其言何足信也?三金其奴妻娚,故陰加操切,有此擧措。噫,一邊勸其過葬,一邊聞其平土,而委之渠奴,而節節其露,不問豈曰王政?此必是奸謀,而㤼於操切,有此擧措,何異於其主之使令,李秉漸勿爲徵贖,決杖一百,以勵兩班豪强之習。三福身爲墓奴居此,則妻娚作此偸葬之擧,而視若尋常,末梢劫於秉漸之操切,有此擧。申聞嚴問之下,挾其妻娚之兄,游辭欺罔,家主旣杖一百,則渠寧逭刑推?嚴刑一次後,自本道定配下問者,其平土,其所決折,自在道臣。其何下敎,以此分付,縣令韓尙默,莫重判付之事,爲李哥若是容護,此等守令,將焉用哉?特施不敍之典,以勵他守令。三金,與他人有異,則初何申聞,末何自服?若不嚴懲,放恣申聞之弊,何以禁也?亦爲刑推事,分付道臣。奉進湯劑,上進御訖,晦曰,親政時,一貼當待令矣。上曰,依爲之。諸臣以次退出。
癸巳閏三月十五日辰時,上御集慶堂。大臣·備局堂上引見入侍時,領議政韓翼謩,左議政李溵,右議政李思觀,兼戶曹判書蔡濟恭,行司直具善復,兼工曹判書韓光會,行司直徐命膺,禮曹判書李景祜,行司直李章吾,刑曹判書李翼元,吏曹判書李潭,行副護軍尹泰淵·張志恒,行司直鄭尙淳,吏曹參判李重祜,行副司直金相翊,戶曹參判徐命善,大司憲李得宗,大司諫朴志源,執義李長老,司諫李萬育,掌令李泰齡,持平柳煥德,獻納南絳老,持平沈命德,正言李東郁·洪周萬,前海伯李在簡,左承旨徐有大,假注書洪國榮,事變假注書韓弘世,記事官林濟遠·李昌漢以次進伏訖。翼謩曰,夜來聖體,若何?上曰,一樣矣。翼謩曰,群情日望,禮判亦入來矣。上曰,予有所定矣。景祜前奏曰,輿情甚迫,臣待罪禮堂,請奉聖諭矣。上曰,今日來請晩矣,再昨二品以上因請,則予雖不聽,道理當然。今逢癸巳,豈敢虛度?而非但有所定矣,必欲合予稱慶,尤不可爲也。溵曰,今則體叚重矣,何若是牢拒,使群情抑鬱耶?上曰,其止之,猶以輕重困予耶?思觀曰,卽擧國之同情,殿下何不體諒耶?上曰,豈待卿等之請,而有不敢者矣,昨年事,尙今悔矣。翼謩曰,法司下隷,不無作弊於民間云,嚴禁,何如?上厲聲曰,雖氣苶,此等處當嚴飭矣。仍命書傳敎曰,噫,革掌隷院,設保民司,專爲都民,而噫須看其名,是豈偶然?其後聞焉,民有實惠云,自以謂庶可有政,今聞領相所奏,無異於前云,不覺寒心。氣苶中起坐下敎,已過者雖難皆治,今存者宜飭時任。該曹該府諸堂中赴坐者,一竝施以不敍之典,時任諸郞,令該府,畿甸徒三年散配。有吏然後有隷,王者宜飭首該曹該府諸吏,令新除該堂,曹門開坐,咸聚都民,勿爲懲贖,各決杖一百,以謝衆民。又命書曰,該府堂郞皆闕,政官牌招開政。又命書曰,該堂預先處分,承旨臺啓旣允,而靜夜思之,漢宣三稱,不過棕名核實。大抵凡事,有政院傳旨,然後該府擧行,政院傳旨中不擧姓名,而該府,若誤着不敍之律,亦云輕矣。而傳旨若書姓名,有司之臣擧行之外,無他道,此所謂棕名核實也。今日下問,政院傳旨,果書姓名云,大家不察,下敎中若無姓名,則依下敎書下可也。何可任意塡其姓名乎?不敍之律亦輕,當該承旨,特施削職之典。旣知乎此,則該府堂,誠可謂毛將焉傅,已代,今無可論。元傳旨卽爲爻周,職是正卿,亦令該曹,口傳付軍職,其不代者皆仍任。命前海伯進前。上曰,來時年事,何如?在簡曰,臣來時,雨暘頗適,有登熟之望,而麥則好矣。命先退,翼謩啓曰,此忠淸監司尹東晢狀啓也。備陳道內還穀不足之狀,仍以爲尤甚之次邑,還上軍作米留庫中限三分一,稍實邑隨其緩急,略略助給。軍餉則四分一特許加分事,請令廟堂稟旨分付矣。今覽道臣狀聞,可想民情之切悶,當此農節,助給種糧,亦係民政之不可已者。今此所請,必有料量,固當準許。大抵民情,方其受付,猶恐不及,及其秋捧,升斗備納,亦云艱辛。尤甚之次邑,還上軍作米留庫中限四分一,稍實邑留庫中限五分一,助給爲宜。以此分付,何如?上曰,好矣,依爲之。又啓曰,今番節使帶來咨文中,兩道則賜暇事及詔書順付謝恩方物移準事矣。凡有賜物,則例皆謝恩而有方物,方物移準,則謝恩而無方物,今亦依此擧行,順付於來頭節使之行,何如?上曰,依爲之。待六月擧行,而以宗臣備擬事,預爲分付,可也。濟恭啓曰,日前瓦署遺在,蕩減有命,而大臣,以數爻則自度支酌定陳達矣。臣意則雖目下遺在中,四分一減給爲好,而第念瓦署,以成器之故,設署以來,初無蕩減之事矣。丁未年因本署提調陳達,有若干虛簿蕩減之命,而伊時,自戶曹覆啓防塞。至於甲戌年,故重臣朴文秀,以釐正廳堂上,各貢釐弊時,本署遺在,從略減給,而此不過自下權宜之事,非有成命而然也。度支事,若一番創開,則後必援以爲例,以致其弊無窮。今番則係是特恩,臣曹亦不敢不酌定奉行,而此後若値遇慶推惠之時,又引今日之例,則成器物種之從此蕩然,安保其無其弊乎?從今以後,各別嚴塞,以存古規,恐合事宜矣。上曰,所奏誠是,依爲之。李得宗·朴志源等啓曰,請慶興府定配庶民罪人趙榮順,按律處斷。措辭見上上曰,勿煩。又啓曰,請黑山島庶民罪人金稙,依前處分,亟正邦刑。措辭見上上曰,勿煩。得宗等啓曰,請黑山島爲奴罪人五得,依律處斷。請還寢張翼標島配之命,依律處斷。措辭見上上曰,勿煩。又啓曰,新除授掌令閔游,時在江原道原州地,請斯速乘馹上來事,下諭。上曰,依啓。志源等啓曰,請大靜縣爲奴罪人仲義,依律處斷。措辭見上上曰,勿煩。請黑山島爲奴罪人五得,依律處斷。措辭見上上曰,勿煩。得宗啓曰,臣之自來情勢,豈有復玷憲職之勢?而適値昨日焦遑之會,不得不顚倒入肅,以塞一日之責,而因仍蹲冒,萬無是理,請命遞斥臣職。上曰,以蕩平科前事,若是撕捱,其雖過矣。頃者與今番行公,其皆得體。臣旣得體,則其君從請,亦體君臣之道,今番强循依啓焉。上曰,今番政名曰,疏滯政,政官入侍開政,其皆復職。
癸巳閏三月十五日午時,上御集慶堂。藥房入診入侍時,都提調申晦,提調具允鈺,副提調安兼濟,記事官洪鳴漢·林濟遠·李昌漢,醫官方泰輿·鄭允協·慶絢·金孝儉·白文昌·金世彦以次進伏訖。晦曰,午間聖體,若何?上曰,一樣矣。奉進湯劑,上進御訖。晦曰,明日湯劑,當依例待令乎?上曰,依爲之。諸臣以次退出。
癸巳閏三月十五日午時,上御集慶堂。親政入侍時,吏曹判書李潭,參判李重祜,參議洪良漢,正郞慶再觀·柳焵,佐郞兪岳柱·李有喆,兵曹判書具允鈺,參議朴思亨,佐郞柳榮鎭,行都承旨安兼濟,左承旨徐有大,假注書洪國榮,記事官林濟遠·李昌漢以次進伏訖。上曰,速排以入,必務疎滯。潭啓曰,春坊闕員,今當差出,而擬望之人乏少,相避外任竝擬,何如?上曰,依爲之。出擧條上曰,前癸巳登科者,或有之乎?潭曰,聞李廷喆,今年小科回榜云矣。上曰,然乎?誠貴矣。仍命書傳敎曰,今聞李廷喆,今年小科回榜云,依李光迪大科例,令該曹,軟巾襴衫造給,當日依李光迪例,其令謝恩。又命書曰,該曹當爲開坐,秋曹諸郞,雖非時,皆令謝恩。仍命持入前癸巳小科榜目,賤臣持入,兼濟讀奏。上曰,今因李廷喆下敎,取讀榜目,三相之名在焉,予庸愴焉。生者回榜,況幾年協贊之故相乎?祭文製下,明日皆遣承旨致祭。上曰,趙豐原家,遣左承旨,鄭右相家,遣秉筆承旨,宋左相致祭祭文下送,令本道擧行。已上出傳敎上曰,癸巳式年武科中,若有尙存人,令該曹書啓。出傳敎上曰,有下敎者,秋曹諸堂,卽爲牌招察任。出傳敎上曰,今聞都承旨所奏,昨日亦無傳旨擧姓名者云,其非在於政院,今日下敎是矣,而雖該府,只憑口傳,徑先擧行,不敍之律,焉可逭也?爻周下敎,口傳付軍職下敎,一竝安徐。出傳敎上曰,軟巾襴衫造備後,噫,此科何年,明日當親臨延和門受拜。侍衛只入直,待下敎直入正時,承命兩承宣勿參。出傳敎上曰,判書旣已謝恩,聚都民眼同坐起後,日暮前逐送西小門外。出傳敎以李徽中爲大司憲,安大濟爲司書,趙榮進爲刑曹判書,李海重爲參議,洪樂性爲判尹,尹得養爲左尹,崔宇七·尹心協·蔡道恭爲刑曹正郞,宋濟愚·鄭棨·李時逸爲佐郞,李昌友爲庶尹,吳彦耉爲判官,朴相珪爲主簿,洪述祖爲主簿,金相翊爲同義禁,李海白爲繕工主簿,朴弼瑞爲宣傳官,黃仁點爲都摠管,趙台祥爲副摠管,鄭觀由爲僉知,李彦邦爲洪州營將,李益魯爲僉知,李得宗·金履禧爲副司直,洪相簡爲副司果。
癸巳閏三月十五日酉時,上御集慶堂。坐直承旨·宣傳官·儒臣持東國通鑑入侍時,同副承旨任希曾,假注書洪國榮,記事官林濟遠·李昌漢,副校理柳義養,副修撰李普行,宣傳官金昊明以次進伏訖。上曰,宣傳官往秋曹門外,見開坐與否及都民咸聚與否知來。昊明承命出去。上曰,守禦使狀聞,係是民事,草記稟處事,分付。出傳敎昊明還奏曰,該堂今方開坐,而都民亦多聚而看矣。命先退,命儒臣輪讀東國通鑑初卷訖,命入耆耉宴會錄,賤臣持入,命儒臣輪讀訖,諸臣以次退出。
上在慶熙宮。停常參·經筵。
藥房都提調臣申晦,提調臣具允鈺,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。嗚呼,八旬此心,惟在昔年,昔此年司馬,今回榜謝恩,其欲見焉。嗚乎,逢此年見此人,予懷千萬,亦歇後語也。嗚呼今年,隨事追慕,一何多也,氣何暇諭,待敎入侍。
中宮殿·惠嬪宮,藥房口傳問安。答曰,知道。
答府院曰,勿煩。
答府院曰,勿煩。
答府曰,勿煩。
答院曰,勿煩。
藥房口傳啓曰,俄於前席,旣承下敎,不得已姑爲退出,而日已向夕,召命不下。臣等不勝焦迫之忱,相率詣閤,敢此瀆擾。伏乞亟許持湯劑入侍,千萬懇祝,敢啓。
沈頤之啓曰,領議政韓翼謩,左議政李溵,右議政李思觀,有稟達事,來詣請對矣。
備忘記,噫,予昔年,見李光迪回榜,今年見李廷喆小科回榜,可謂異常,而豈特此也?噫,初司馬時卽昔年也。興惟及此,予懷千萬,且耆耉科何時,而今予八旬,重逢此年,虎皮一令待令,入侍時親授。
傳于徐有大曰,兩相肅拜後,內局同爲入侍,李廷喆以儒巾入侍,刑判持保民司節目,與新除左尹,使之入來。
傳于安兼濟曰,承旨先爲入侍,李廷喆亦爲來待。
傳于任希曾曰,明日文武科新恩齊到後,放榜,待下敎爲之。
徐有大啓曰,刑曹判書趙榮進,持保民司節目,依下敎來待矣。傳曰,入侍。
李興宗啓曰,前左尹李廷喆特授知中樞,口傳加設以付事,命下矣。方在罷職不敍中,何以爲之?敢稟。傳曰,待敍用下批。
傳于安兼濟曰,龍虎營三絃,闕門外待令,李廷喆出去時給送。
傳于徐有大曰,金領府事,承旨進去時,當爲先爲出去之意,令注書傳諭,只元判府事留待。
傳于李興宗曰,領相旣聞下敎,一件內入,一件入於世孫宮,言于耆社,從速入之。
傳于安兼濟曰,內局與承旨入侍。
沈頤之,以戶曹言啓曰,文昭殿碑閣,淨業院碑閣,追慕洞碑閣,蠶壇碑閣,流霞亭。依定奪發遣本曹郞廳奉審,則文昭殿碑閣,淨業院碑閣,蠶壇碑閣,流霞亭,俱爲無頉,而追慕洞碑閣夫防草二張,女防草三張折傷,卽令修改之意,敢啓。傳曰,知道。
李興宗,以義禁府言啓曰,因本府草記,羅將有弊,此人等各其所去地,限三年定配事,批下矣。鄭謙煥下去忠淸道忠州地,金憲行下去洪州地,徐懿大下去平安道博川地,宋煥九下去慶尙道晉州地云。依批旨內辭意,各其所去地,限三年定配事,發關分付于各該道臣之意,敢啓。傳曰,知道。
徐有大,以兵曹言啓曰,今閏三月十七日武臣堂上祿試射日次,而文武科放榜相値,以十八日退行之意,敢啓。傳曰,知道。
大司憲李徽中,大司諫朴志源,執義李長老,司諫李萬育,掌令李泰齡,持平柳煥德·沈命德,獻納南絳老,正言李東郁·洪周萬等所啓,請慶興府定配庶民罪人趙榮順,按律處斷。黑山島庶民罪人金稙,依前處分,亟正邦刑。李徽中等所啓,請黑山島爲奴罪人五得,依律處斷。請還寢張翼標島配之命,依律處斷。朴志源等所啓,請大靜縣爲奴罪人仲義,依律處斷。請黑山島爲奴罪人五得,依律處斷。措語竝見上
任希曾,以備邊司言啓曰,守禦使鄭弘淳,因廣州府尹金頤柱牒呈內陳農糧不足之狀,仍請餉還留庫中三千石加分,而有草記稟處之命矣。今以狀辭觀之,可知民事之悶急,餉穀雖重,民情宜顧,二千石特許加分,何如?傳曰,允。
江原監司李溎上疏曰,日吉辰良,大宴順成,臨門養老,曠典克擧,此誠三代以後所未有之盛事也。凡在含生之倫,莫不欣欣有喜,則如臣之密侍前席,與覩耿光者,其歡忭頌祝之情,尤倍萬恒情矣。仍伏念臣以至庸極陋,濫蒙天地之洪造,年來驟躐,已極私心之凜惕,而又於日前,忽伏奉東藩簡畀之命。臣始而驚惑,終焉悚凜,殆不省所以爲措也。臣之從前踐歷,罔非濫竽,雖其聖恩難孤,分義是懼,有命輒承,殆若固有,而每於强顔趨班之際,未嘗不循分而逡巡,顧影而踧踖。然而佐貳諸司,則猶無專制之責,出納喉司,則曲荷恩庇之私。苟過時日,幸免大何,而若此方面按察之任,則聖朝風化之所由宣,民生休戚之所關係。其憚壓黜陟之政,甲兵錢穀之務,莫不專管而總裁之。其責任之大,委寄之重,爲如何哉,而況關東一路,土瘠而民貧,役煩而賦重。其拊摩懷保之責,尤有艱於他道,而今乃一朝畀之於如臣之觸事愚暗百無一能之人,蚊山僬鼎,未足喩其不相當也。嗚呼,人各有能有不能,苟其用之,不失其宜,天下固未嘗有棄才矣。今雖以臣之蔑劣無似,而幸得沐浴於聖澤,陶鎔於大化。天賦忠愛,不至全泯,則婆娑散地,奔走筋力,罔非爲致命畢義之所,而至於方岳之才,幹事之能,世自有其人,決非如臣之所可勉强而自效者也。今若不揆涯分,遽然承當,終必至於僨職而招尤,則微臣一身之狼狽,固不足道,而其於累聖簡而辱朝廷何哉?司直之議,固當縮伏以俟,而肅謝陪宴之命,又降於格外。不得不感激趨承,獲瞻盛儀,而其憑恃寵靈,放倒廉義,則此又臣之罪也。惶愧之極,不敢泯默,今始露章自列。伏乞聖慈,天地父母,俯諒臣萬不堪當之實,特鐫臣新授職名,以安私分,以重藩任,千萬幸甚。臣無任屛營祈懇之至,謹昧死以聞。答曰,卿其依請往省焉。
癸巳閏三月十六日辰時,上御集慶堂。承旨入侍時,同副承旨任希曾,假注書洪國榮,記事官林濟遠·李昌漢以次進伏訖。上曰,李廷喆來乎?使之進前。廷喆進伏。上曰,今見癸巳進士,豈不貴乎?其時卿年幾何?廷喆對曰,十九歲矣。上賜筆於翰注,仍命呼新來塗墨,賤臣等承命進退。上曰,汝等年少,而今日因下敎呼之矣。上曰,卿是何生?廷喆對曰,乙亥生矣。上曰,然乎?若知爲此生,則予必不使呼新來矣。仍命書傳敎曰,嗚呼,李廷喆昔此年司馬,奉東朝,耆老科登科,今年司馬回榜,故有此敎,入侍後,問年今七十九歲。嗚呼,是何生,卽憶昔年藏樂,怳若今日,其若李秀逸甲戌生猶然,況乙亥生乎若此?嗚呼,八十七歲人,七十九歲人,將爲同入耆社,其豈偶然?李廷喆特授知中樞,口傳加設以付,命入虎皮,使之親受後,命先退。上曰,今日藝文館日會云,新恩竝召入,賤臣出去召入。上曰,一人式使之進前,各奏姓名所製文訖。仍命書傳敎曰,時任領相之子韓鼎裕高登,予無表意,令龍虎營賜樂,以光其親。又命書曰,頃者悤悤未及,今見申光絅,憶故相心一倍,祭文製下,今日遣禮官致祭,而承旨入侍,承旨進去。又命書曰,祭文製下,奉朝賀李喆輔家,今日遣禮官致祭。又命書曰,噫,今予八旬,見故奉朝賀李喆輔孫登科,予用愴然。祭文製下,明朝後三日必多事,今日遣禮官致祭。又命書曰,新及第洪相纘,以忠臣六代孫,忠良製述,直赴今榜殿試。紙三卷·筆五枝·墨三笏賜給,以表予意,新榜注書·翰林備擬。嗚呼,捨忠臣孫而其誰?其令先爲備擬。又命書曰,新及第尹行晉,卽故判書尹德駿從孫云。噫此人,今年同爲宗簿提擧,今夏譜略,同爲陪進,今見從孫,予心愴然,特賜鹿皮一令,以表予意。又命書曰,今日聞焉,魚錫光,於宣懿皇嫂八寸親,予懷曷諭?紙三卷·筆五枝·墨三笏賜給,以表予意。又命書曰,新及第李勉修,以李匡世孫,李性孝子,三代俱見登科,可謂稀有,特賜書傳一部,以示予意。諸臣以次退出。
癸巳閏三月十六日午時,上御集慶堂。藥房入診,時原任大臣同爲入侍,秋判追後入侍時,都提調申晦,提調具允鈺,左副承旨沈頤之,記事官洪鳴漢·林濟遠·李昌漢,領議政韓翼謩,左議政李溵,右議政李思觀,判府事元仁孫,刑曹判書趙榮進,醫官方泰輿·鄭允協·慶絢·金孝儉·方孝民·金世彦·李敏德以次進伏訖。晦曰,夜間聖體,若何?上曰,一樣矣。寢睡·水刺之節,亦何如?上曰,一樣,而今日則當飮二貼矣。奉進湯劑,上進御曰,昨進三貼,故今朝酬應矣。晦請診候,上曰,置之,提調出去,更煎以入,可也。上曰,三公欲見而來乎。何爲入來?翼謩曰,臣等昨已仰陳,而太學疏兩件事,至重且大,而殿下旣許矣。上曰,予豈許之乎?翼謩曰,再昨承下敎矣。上曰,第一件事,欲合於予故難之矣。第二件事,旣有受敎陟降,若以何以受之爲敎,則予何以仰對乎?此非自下爲之者,予不爲之,而因群下之請爲之,則一日聽,爲一日之不孝,二日聽,爲二日之不孝矣。翼謩曰,此非若是下敎者,五十年治平,八十載康寧,莫非誕育之功,而臣民之所共顒望矣。以至於太學之章,臣等愚迷,未及爲之矣。溵曰,太學疏兩件事,皆是輿誦,而又逢今年,尤爲自別矣。俯察群情,亟許允從焉。思觀曰,聖敎每過於愼重矣。二件事,莫重莫大,而天理之當然,公議之所同,群情之抑鬱極矣。溵曰,朝廷章甫之請,已成一國共公之議,自上亦豈不伸此輿情乎?思觀曰,上件事,逢今年應行之事,第二件事,有前代已行之規矣。溵曰,皇朝典禮,亦班班矣。上曰,儒疏文則好矣,何不依漢唐故事爲言耶?苟且矣。僉曰,莫重事不能盡言矣。翼謩曰,明君哲辟,亦有因群下之言而爲之矣,禮堂亦待令不敢入矣。上曰,欲合於予,則將來必滿四十字,世間安有如此尊號耶?夢中如敎曰,大同之論何不從,則可以允許矣。明日當往鍊戎矣,溵曰,下敎每如此,群下何以措手乎?第一件事,旣逢今年,群情豈不如此,而第二件事,自上雖過加愼重,而若以卽今輿情言之,亦可謂晩矣。上曰,都是漫說話,其止之。翼謩曰,臣等待罪輔相,殿下何不盡諭也?上曰,予有一部當道理矣。書諸史冊,垂於後人,謂予何如人?勿論庭請賓啓,增予不孝矣。奉進湯劑,上曰,已飮一貼,可謂踐言矣。仍覆湯于地曰,覺今是而昨非矣。思觀等曰,湯劑關係何如而若是也?臣等當退待矣。榮進進前,上曰,保民司,有何弊端耶?以卿末擬爲之有意,卿其知之否?榮進對曰,昨日大臣,何以仰奏,而自設保民司,弊源則一樣矣。禁吏旣出,則必有弊端,故每操節而不頻出矣。上曰,給料布後,下吏輩小小之弊,勝於前耶?榮進對曰,比前則大勝矣。命讀奏保民司節目,上曰,別無弊端矣。贖錢收於民間,可謂割肉充腹矣。榮進對曰,此則嚴立科條矣。翼謩曰,臣切惶恐而敢達矣。昨日兩法司官員處分,過重矣。臣昨與榮進言之,則榮進,以爲保民司當罷云矣。上曰,何以言之?翼謩曰,堂·郞非不嚴飭,而下吏之暗地弄手,何以盡知乎?旣設保民,又食料布,而猶不無弊,故臣則以爲保民無益也。上曰,卿之所奏,果何故也?衣食足而知禮節,下吏所爲,食而又欲食矣,米布衙吏亦然矣。溵曰,惟在堂·郞申飭之如何矣。思觀曰,凡牌子所志等屬,每有人情矣。堂上有剛明之稱,則下吏自然懲戢,另擇官長最好矣。上曰,久任爲好矣,亦在得人,若未得人,無益矣。上曰,書吏降定下敎,安徐可也。故宋左相致祭,令畿營擧行事。榻前下敎諸臣以次退出。
癸巳閏三月十六日酉時,上御集慶堂。藥房入診入侍時,都提調申晦,提調具允鈺,副提調安兼濟,記事官洪鳴漢·林濟遠·李昌漢,醫官方泰輿·鄭允協·慶絢·金孝儉·金世彦·李敏德以次進伏訖。晦曰,朝有咳嗽之候矣,午間聖體,若何?上曰,欲飮建功,故如是矣。上曰,坐直誰也?兼濟曰,李命植·李興宗,有坐直同入之敎,而興宗入侍矣。奉進湯劑,上進御訖。晦曰,又有煎待,更請奉進。上曰,連進三貼云耶?晦曰,今日頗用聖心,不可不更進矣。上曰,然則提調出去持入,開陽門仍留,可也。奉進湯劑,上進御。晦曰,明日湯劑,當依例待令矣。上曰,依爲之。諸臣以次退出。
癸巳閏三月十六日酉時,上御集慶堂。坐直承旨入侍時,右副承旨李興宗,假注書洪國榮,記事官林濟遠·李昌漢以次進伏訖。上曰,昨日當日西小門外擧行,卽徒年定配者,而今聞諸吏,皆一體逐送云。若此奚特決杖?當爲散配,而只命決杖者,此亦三令五申之意。噫,渠已不遵令,其逐不惜,渠亦民也。旣知誤着,分付該曹,該府下吏勿逐,而此後若此,執法糾劾。此後犯者,豈徒決杖?嚴刑定配事捧承傳施行。出傳敎仍命儒臣入侍,指入耆臣自述文,校理任希簡,副修撰金思穆進伏。命輪讀訖,仍命承旨,翰語一體輪讀,諸臣以次退出。
上在慶熙宮。停常參·經筵。
藥房都提調臣申晦,提調臣具允鈺,副提調臣安兼濟啓曰,伏未審夜間,聖體調攝,若何,痰候,何如?寢睡·水刺之節亦,何如?臣等率諸御醫趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。於今大小科次第皆唱榜,慶科禮畢,而昨日以後,此心萬隕,至于今日,豈云孝乎?氣何暇諭,待敎入侍。
中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,當爲中日習射,而文武科放榜相値,不得爲之之意,敢啓。傳曰,知道。
傳于沈頤之曰,敎婦初來,武科則盡來,而文科則釋褐初尙不來,申飭四館所書吏懸之。
又傳于曰,放榜後文武壯元,率榜下,通陽門待令。
又傳于曰,唱榜承旨入侍。
傳于任希曾曰,內局入侍,入直玉堂·春坊·承文院官員,入直文臣,當製律詩,持紙入侍,弘文提學,編次次入來。
又傳于曰,承旨·翰注·騎堂,一體應製。
李興宗啓曰,前大提學徐命膺牌不進推考傳旨,今方捧入,而特敎之下,如是違牌,事甚未安。更卽牌招,何如?傳曰,允。今番科次張大乎?申飭。
傳于任希曾曰,儒臣入侍。
以全羅監司洪樂性狀啓,興陽等官道陽面災布軍金台甫等渰死事,傳于沈頤之曰,令本道恤典擧行。
大司憲李徽中,大司諫朴志源,執義李長老,司諫李萬育,掌令李泰齡,持平柳煥德·沈命德,獻納南絳老,正言李東郁啓曰,請慶興府定配庶民罪人趙榮順,按律處斷。
又啓曰,請黑山島庶民罪人金稙,依前處分,亟正邦刑。
李徽中等啓曰,請黑山島爲奴罪人五得,依律處斷。請還寢張翼標島配之命,依律處斷。
朴志源等啓曰,請大靜縣爲奴罪人仲義,依律處斷。請黑山島爲奴罪人五得,依律處斷。以上措辭見上
徐有大,以兵曹言啓曰,羽林衛將李章漢,身病猝重,勢難供職,呈狀乞遞。宿衛領軍之任,不宜久曠,今姑改差,何如?傳曰,允。
答府院曰,勿煩。
答府院曰,勿煩。
答府曰,勿煩。
答院曰,勿煩。
癸巳閏三月十七日辰時,上御德遊堂。新恩入侍時,左承旨徐有大,右承旨沈頤之,假注書洪國榮,記事官林濟遠·李昌漢以次序立。上曰,文科新恩五人式進前,各奏姓名。上曰,因予氣苶,難於着衣,坐此召見矣。因下御製一句曰,增廣取人寔爲慶,新恩六十一庭中,使之賡進。上曰,仙源五代孫金方行,六代孫金履成,金履鏞,同登此榜,同參今殿試,可謂稀有。各賜紙三卷·筆五枝·墨三笏賜給,以表予意。嗚呼,故忠臣仙源祠,昔年予二十歲此月,見於江都,豈意今日,見其孫登科?洪相纘亦已下敎,況此人,仙源奉祀孫,其令銓曹,右職調用。出傳敎上曰,武科新榜邵聖徵,其母年今八十云。噫,其父年七十八,旣命顧助榮親,況年八十,且松都庚申以後,尙今思焉者乎?噫,年八十人旣命設宴,而此人豈參?令留守,給宴需給樂,其令榮親。其問松都登科人十二人云,亦令留守,米肉題給,使松都之人,咸知其君八十猶思之意。出傳敎上曰,噫,今年卽予年二十歲時,以宗簿提調,爲奉安詣江都,月亦此月,今聞本府人三人登此科云。嗚呼予心,噫昔而已。頃者已令留守,訪問其時人,今問此人,豈可以此人,束手下鄕乎?令政院,各給弓矢,以示予意。出傳敎上曰,今番新榜人李敏甲,問其母年七十九歲云。噫,昨日見李廷喆,今日聞此,予懷曷極?令道臣,給宴需給妓樂,其令榮親,以表予意。出傳敎上曰,武科新榜人朴慶蕃,今問其父年今七十二,其母今年七十七,而只有慶蕃云。令本府,以助宴需,其令榮親,白璨會,令本道一體擧行。出傳敎上曰,松都新榜人李德明,年今六十云,明將回甲,五十登科陞六,況六十乎?噫,旣云松都,尙今思焉。問其年只令下鄕,其豈意行相孚?分付兩銓,若有相當窠,今日口傳下批,其令抱官敎下鄕。上曰,安國衡,今聞其父。嗚呼,昔此年登科云,可謂異常,令該曹,若有當窠,今日口傳備擬,其無待窠,卽爲懸註調用。出傳敎上曰,噫,此科何科,其侄登科?其叔在藥院,其子登科,其父亦在藥院,豈挈矩之道乎?申判府事,內局都提擧許副,其代右相爲都提擧,騎判提調,亦爲許遞,其代禮判爲提調。出傳敎上曰,今聞武科新榜,康就重六兄弟中,五兄弟登科,其父年今六十一歲云。門徒五十人登科,其弟子猶請賞典,況其子乎?噫,此科何科?其父康命逸特爲加資,今日口傳下批,使其子,抱官敎下鄕榮其父,令本府給樂。出傳敎上曰,新榜孟至大,卽故監司孟萬澤孫云。噫,此人姑母,壬午揀擇時入此殿,此人今日登科,亦入此庭,予懷千萬。孟子一部具諺解安寶以給,以表予此意。出傳敎上曰,康津新榜蔡濟民,其父年今七十一歲云,令本官顧助,其令榮親。出傳敎上曰,今番新榜人崔世廷,其母年今八十,李致彦,其父年今七十五歲,而其母亦有之云,令本郡米肉題給,其令榮親。出傳敎上曰,聞提學,受由,乃覺都承旨宜同,而以副提調,必也遲徊,承旨許遞。其代李得宗爲承旨,牌招察任,三院副提調例兼,房依前下敎。出傳敎上曰,昔年癸巳,於今若昨,此月見本府人,予懷曷勝?依松都例,令本府,給食肉給樂,以表予意。出傳敎上曰,今番新榜中助宴需給樂人,令政院下諭于本道事。出榻敎上曰,許晊·崔湜,各鹿皮一令賜給事下敎。出榻敎沈頤之曰,洪相纘·金履鏞,以忠良科直赴,故紅牌願改年號云矣。上曰,其言是矣。仍命書傳曰,洪相纘·金履鏞紅牌,改書以給事下敎。出榻敎
癸巳閏三月十七日申時,上御集慶堂。藥房入診入侍時,都提調李思觀,提調李景祜,副提調安兼濟,記事官洪鳴漢·林濟遠·李昌漢·醫官方泰輿·鄭允協·慶絢·金孝儉·金世彦·李敏德·許以次進伏訖。思觀曰,夜來聖體,若何?上曰,一樣矣。寢睡·水刺之節,亦何如?上曰,一樣矣。中宮殿氣候,何如?上曰,一樣矣。王世孫氣候,何如?上曰,好在耳。奉進湯劑,上進御訖,思觀請診候。上曰,只兩廳首醫,可也。泰輿診候訖奏曰,脈候左右三部調均,脾胃脈候滑體一樣矣。允協診候訖,所奏與泰輿同。上曰,提調出去監煎,可也。上曰,玉堂·春坊入來乎?兼濟曰,似已入來矣。弘文提學,與其子受由在外云矣。上曰,司馬亦榮掃乎?兼濟曰,然矣。仍命書安兼濟許遞傳敎,坐直承旨進伏後。上命兼濟,退出奉進湯劑,上進御。命書傳敎曰,前大提學徐命膺,牌招來待。諸臣以次退出。
癸巳閏三月十七日酉時,上御集慶堂。藥房入診入侍時,都提調李思觀,提調李景祜,副提調李得宗,記事官洪鳴漢·林濟遠·李昌漢,醫官方泰輿·鄭允協·慶絢·金孝儉·金世彦·李敏德以次進伏訖。思觀曰,午間聖體,若何?上曰,一樣矣,奉進湯劑,上進御。上曰,俄見耆社文,貴矣,漢唐以來所未有之事也。思觀曰,然矣。上曰,辛受采之文,可謂行狀矣。得宗曰,李益炡陪進而來矣。上曰,然乎?宜乎開刊而置矣。景祜曰,聞耆堂之言,則欲受跋文於文任,以爲開刊云矣。上曰,大提學不參於宴禮云乎?景祜曰,未參云矣。思觀曰,尙今合眼而坐云矣。上謂思觀曰,應製文,卿其科次,可也。上命內局先退,坐直承旨與應製人入侍事。榻前下敎諸臣以次退出。
癸巳閏三月十七日酉時,上御集慶堂。科次入侍時,右副承旨李興宗,假注書洪國榮,記事官林濟遠·李昌漢以次進伏訖。上曰,提學違牌,內局三提擧編次,可也。思觀·景祜·得宗科次訖。上曰,居首司書安大濟,貂皮笠·耳掩一部,之次假注書洪國榮,鹿皮一令。校理任希簡,紙二卷·筆五枝·墨二笏,副正字鄭淵淳,紙一卷·筆三枝·墨二笏,承旨李興宗,紙一卷·筆三枝·墨一笏,檢閱林濟遠,紙一卷·筆二枝·墨一笏,參知朴思亨,輔德徐有元,各筆二枝·墨一笏賜給。出傳敎諸臣以次退出。
上在慶熙宮。停常參·經筵。
藥房都提調臣李思觀,提調臣李景祜,副提調臣李得宗啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。晝夜悶長,夙宵懷萬,而氣則益苶,建功冷水,其何暇諭?待敎入侍。
中宮殿·惠嬪宮,藥房口傳問安。答曰,知道。
李得宗啓曰,左承旨李命植,今日不爲仕進,卽爲牌招,何如?傳曰,允。
沈頤之,以弘文館言啓曰,副校理沈煥之,修撰李在學,自鄕上來,竝卽牌招察任,何如?傳曰,允。
傳于沈頤之曰,李益炡使之入來,內局同爲入侍。
沈頤之啓曰,卽者譯科入門官來言,再明日雜科會試,司譯院提調,當爲備員受點,而提調一員未差,不得擧行云。未差之代,令該曹卽爲口傳差出,何如?傳曰,允。
傳于沈頤之曰,新恩謝恩太晩,通禮院書員懸之。
備忘記,今慶科榜甲科陞資人,豈可以通政尋鄕乎?在鄕敦寧都正許免,其代口傳備擬。
備忘記,武科榜中隆武堂直赴六十一歲陞資人,令該曹加該實僉知,口傳啓下。
傳于沈頤之曰,內局入侍,李益炡同爲入侍。
備忘記,慶科大小科,皆已唱榜,此亦料表,千千萬萬料表。逢今歲年八旬,追慕億百,旣諭等待,翰圈注薦,皆今日爲。二十日東月臺當親臨,兩臺兩召試試官元判府事徐命膺·李重祜·尹光紹。今番甲科第二人,入直兩儒臣,禮房承旨,便殿入侍科次。
傳于任希曾曰,內局入侍,儒臣持王弇州集入侍,注書圈點爲之云,持以入侍,翰圈姑未及爲之云,兼春秋入侍。
又傳于曰,翰注圈點後,待下敎持其冊入侍。
備忘記,昔年內人,其欲與米,惠米三十石,令惠廳,入于中殿差備。
備忘記,今日見舊宮屬,於義宮小次知前僉使金聖漢,以奉保夫人孫,年過六十,善地僉使待窠懸註調用。同宮掌務新及第方一寧,故奉保夫人孫也。予懷一倍,旣登科,萬戶待窠調用。掌務宋奎五,已加資者,亦故阿保孫也。卽奎彬弟也,一體僉使承傳。勿出朝報
備忘記,嗚呼今年,其何重逢,一何用心,歲初隨禮稱慶賀一也。上號時三處隨禮一也,沁都奉安時兩次受御詩一也,今夏圖寫時入侍一也,長寧殿奉詣時典設祗迎一也,同年修譜略以宗正陪進一也,今月追慕亦三也,一則三月九日,閏月再逢也,一則十九日將再逢也,一則卄六日將再逢也,嗚呼。前月懷千萬,疊逢閏月乎。今予氣初則昏也,臥以能覺,明日卽十九日也,前月旣爲,豈可疊爲,而亦何可伈伈泄泄乎?明日當拜敬奉閣,少伸微忱,侍衛只入直,儀注安徐,當與沖子同拜,待下敎只入正時。
備忘記,明日展禮,以予氣,再明日何臨月臺?當於集慶堂懸題,侍衛安徐。
以修撰李在學牌不進罷職傳旨,傳曰,只推。
徐有大以兵曹言啓曰,今閏三月十七日,慶山居幼學崔宗寔稱名人,自興化門西挾門入來,鳴申聞鼓,依定式下該曹推問,何如?傳曰,允。
沈頤之,以吏批言啓曰,判書李潭,參判李重祜竝牌招不進,小臣獨政未安,何以爲之,敢稟。傳曰,只出緊任。
吏曹口傳政事,以韓光會爲司譯提調,李德溥爲敦寧都正。
有政。判書李潭,參判李重祜竝牌招不進,參議洪良漢進,以蔡濟恭爲弘文提學,徐命膺爲藝文提學,李奭輔爲兵曹佐郞,趙普陽·田泰祥爲監察,盧聖中爲司僕正,林蓍喆爲待敎,卜台鎭·李時逸爲兼春秋。
兵批,判書具允鈺病,參議朴思亨在直進,以安兼濟·李命植·李奎徽爲副司直,申光蘊爲副司果。
兵曹口傳政事,僉知單李弘祥。
吏曹口傳政事,兼春秋單崔景岳。
大司憲李徽中,大司諫朴志源,執義李長老,司諫李萬育,掌令李泰齡,持平柳煥德·沈命德,獻納南絳老,正言李東郁啓曰,請慶興府定配庶民罪人趙榮順,按律處斷。
又啓曰,請黑山島庶民罪人金稙,依前處分,亟正邦刑。
李徽中等啓曰,請黑山島爲奴罪人五得,依律處斷。請還寢張翼標島配之命,依律處斷。
朴志源等啓曰,請大靜縣爲奴罪人仲義,依律處斷。請黑山島爲奴罪人五得,依律處斷。
答府院曰,勿煩。
答府院曰,勿煩。
答府曰,勿煩。
答院曰,勿煩。
癸巳閏三月十八日未時,上御集慶堂。內局入侍,右副承旨追後入侍時,右副承旨李興宗,假注書洪國榮進伏訖。上命書御題,七律款乃一聲山水綠狎綠,五律春田帶雨耕狎耕,入直文臣皆令製進,承旨出去懸題,仍令守廳承旨收券可也,處所,以正妃閤庭排設可也,仍退出。
癸巳閏三月十八日申時,上御集慶堂。藥房入診,儒臣同爲入侍時,都提調李思觀,提調李景祜,副提調李得宗,記事官洪鳴漢·林濟遠·李昌漢,校理任希簡,修撰金思穆,醫官方泰輿·鄭允協·慶絢·金孝儉·李翊臣·白文昌·康命徽,以次進伏訖。思觀曰,夜來聖體,若何?上曰,一樣矣,寢睡·水刺之節,亦何如?上曰,一樣矣。奉進湯劑,上進御訖。命書傳敎曰,翰林召試命下,文任當牌招,而只有大提學一人,受由在外,提學許遞,政官牌招,與藝文提學,同爲備擬。又命書傳敎曰,違牌承旨許遞,其代前承旨閔百奮除授,牌招察任,房依前下敎。又命書傳敎曰,今當翰圈,以入直騎郞爲兼春秋,左右史備員入侍。又命書傳敎曰,柳榮鎭代,以闕下待令禮郞爲兼春秋。又命書傳敎曰,翰注圈今日旣爲,承文院分館,亦令明日爲之。右副承旨入侍事,下敎,翰林召試時,領監事,春秋館,館閣堂上,依例牌招事。榻前下敎奉進湯劑,上進御。命書傳敎曰,精神索漠,今春下敎,茫然不覺,分館下敎,因大臣所奏,命讀果然,分館下敎勿施,再明日翰注,召試翌日,依下敎擧行,而然三日支煩,初日表賦,第二日以策問事定式,諸臣以次退出。
上在慶熙宮。停常參·經筵。
藥房都提調臣李思觀,提調臣李景祜,副提調臣李得宗啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,追慕千萬,旣云閏朔,氣亦何諭?待敎入侍。
中宮殿·惠嬪宮,藥房口傳問安。答曰,知道。
還內後,政院·玉堂,藥房口傳問安。答曰,知道。
王世孫還內後,政院·玉堂,藥房口傳問安。答曰,知道。
藥房口傳啓曰,臣等前席承敎,退而顒俟,更鼓已深,召命尙遲,全昧深夜屢瀆之爲罪,惟知三貼繼進而爲重,敢此唐突陳籲。伏乞暫許持入,千萬懇祝,惶恐,敢啓。
以承傳色口傳下敎曰,夜已深矣,其止之。
藥房口傳再啓曰,臣等非不知夜深瀆擾之萬萬惶悚,而今日勞動之餘,三進之湯劑,不容闕一,冒罪煩籲。雖承止之之敎,不敢退去,不得不復陳焦迫之忱。伏乞暫借方寸,俾得持入,惶恐,敢啓。
以承傳色口傳下敎曰,建功雖重,而尙臥月廊,其何如也?退去焉。
又下敎曰,如此故臥於月廊,退去然後當還入矣。
傳于沈頤之曰,寫御製承旨,與編次人入侍。
傳于李得宗曰,長番中官更衣時交替例也。而如替番樣,掌務中官出牌立庭,他中官盡爲入來後退送。
以領議政韓翼謩廣州地父母墳掃墳呈辭,傳于李得宗曰,給由馬澆奠床備給。
備忘記,嗚呼,令內局,今日建功湯停,鹿茸煎待,何以然?嗚呼,吾皇大節,亘於宇宙,雖莫然,八旬遂其志,而況前月,亦莫能效追服,今朔忍薑桂故也。嗚呼孝已闕,忠何復闕?今日若此,卄六可知也。
備忘記,凡呈辭受由,此之等例也。而至於渠等,一時請由,只略干人,近來中官,侈風恣風日甚,在京則頻數,甚於交替番,於鄕則一時請由,一息程道,若呈辭者然,此何以然?走大街作道程,若抄選人鄕居者,莫思八旬其君,可勝寒心,若此八旬其君,何有中官?大抵內班院品高中官,若近者耳目,爲戴恩院生佛,渠雖金玉,口尙亂臭,雖爲承傳色,與年少爲者類,任恣莫甚,申飭內府。
備忘記,今予一心,追慕與民,且當今日,兩月內再逢此日,只誦風泉,近者稅大同船,陸續以來,其皆入倉耶?欲問戶惠郞,內局同入,海運判官,其來已久,稅船狀聞,湖西京營寥寥,亦欲問焉,海運判官,一體入侍。
李得宗啓曰,假注書洪國榮,事變假注書韓弘世,身病猝重,勢難察任,竝今姑改差,何如?傳曰,允。
閔百奮,以弘文館言啓曰,修撰李在學,旣有只推之命,更卽牌招察任,何如?傳曰,允。
又以侍講院言啓曰,王世孫進講近思錄,今將垂畢,而繼講冊子,尙未稟定,以何冊擧行乎?敢啓。傳曰,問于師傅爲之。
沈頤之,以戶曹言啓曰,景福殿與月廊,眞殿及報春門外齋室,於義本宮,依定式判書臣蔡濟恭,與廊廳臣趙鼎鎭,工曹判書臣韓光會,佐郞臣朴質,進詣奉審,則景福殿東翼閣雨漏二庫,西翼閣雨漏二庫,愛蓮齋風遮草芚破傷,萬壽門層階一庫傾側,於義本宮樂善齋會檐雨漏一庫,啓慶軒雨漏二庫,朝陽樓雨漏一庫,分付各該司,使之卽速修改,而亦令本曹郞廳,監董擧行之意,敢啓。傳曰,知道。
徐有大,以御營廳言啓曰,去夜犯夜人無所捉,敢啓。傳曰,知道。
又以左右邊捕盜廳,一二所巡廳言啓曰,去夜犯夜人無所捉,敢啓。傳曰,知道。
又以兵曹言啓曰,今閏三月二十日文臣朔試射日次,而親臨翰圈注薦召試相値,不得爲之之意,敢啓。傳曰,知道。
又以兵曹言啓曰,今閏三月十九日,廣州居幼學柳愚稱名人,自興化西挾門入來,鳴申聞鼓,依定式下該曹推問,何如?傳曰,允。
洪國榮改差代,以洪相纘爲假注書,韓弘世改差代,以金履鏞爲事變假注書,注書洪鳴漢病代,以李時秀爲假注書。
大司憲李徽中,大司諫朴志源,執義李長老,司諫李萬育,掌令李泰齡,持平柳煥德·沈命德,獻納南絳老,正言李東郁啓曰,請慶興府定配庶民罪人趙榮順,按律處斷。
又啓曰,請黑山島庶民罪人金稙,依前處分,亟正邦刑。
李徽中等啓曰,請黑山島爲奴罪人五得,依律處斷。請還寢張翼標島配之命,依律處斷。
朴志源等啓曰,請大靜縣爲奴罪人仲義,依律處斷。請黑山島爲奴罪人五得,依律處斷。
答府院曰,勿煩。
答府院曰,勿煩。
答府曰,勿煩。
答院曰,勿煩。
癸巳閏三月十九日辰時,上詣敬奉閣。展拜入侍時,行都承旨李得宗,左承旨徐有大,右承旨沈頤之,左副承旨閔百奮,右副承旨李興宗,同副承旨任希曾,記事官洪鳴漢,假注書洪國榮,記事官林濟遠·李昌漢以次序立。上具翼善冠,黑圓領袍,從通陽門,出詣板位,上行四拜禮,王世孫具翼善冠,黑圓領袍,隨詣板位,行四拜禮訖。上俯伏移時,內局都提調李思觀入奏曰,地氣寒濕,日已過時,伏望還內。上曰,今日予懷千萬,豈可卽還?當待午時於此矣。思觀曰,如此聖體不損乎?下情悶迫矣。得宗曰,必多受傷,速望還內。上曰,予意已固,勿復言之。王世孫詣傍,扶上衣請起,思觀亦扶上衣請起曰,臣犯分死罪矣。上曰,沖子如此故聽之矣。仍還內,歷臨都摠府,命沈頤之,書感皇恩頌。又命書曰,今日此擧,意豈偶然?嗚呼,昔壬辰二月初爲摠管,今癸巳閏月,復坐于此,此千千萬萬料表。今日入直摠管,各賜大鹿皮一令,郞廳弓矢賜給,吏隷,令該曹特賜米布。出傳敎仍從通陽門入,諸臣以次退出。
癸巳閏三月十九日午時,上御集慶堂。編次人·寫御製承旨·戶惠郞·海運判官·禮房承旨入侍時,右承旨沈頤之,編次人蔡濟恭·李潭,假注書洪國榮,記事官林濟遠·李昌漢,惠郞金鳴魯·李守鎭,戶曹正郞趙鼎鎭,海運判官李彦中,左副承旨閔百奮以次進伏訖。上命編次人校正御製訖,命沈頤之先退,粧䌙以入,禮房進前,百奮曰,分館召試,向有命矣。試官何以爲之乎?上曰,此事,何如?蔡濟恭曰,分館事,與他自別,若因召試,則恐不合於舊制矣。潭曰,戶判之奏,好矣。上曰,然矣,其將蕩然矣。仍命書傳敎曰,一榜召試分館事,卽予苦心,於昨日其敎忘焉。特命分館,聞右相所奏,更爲下敎。噫,意雖苦心,今日更思,翰注薦雖爲圈,猶有權衡,而此則一榜混然赴試,權衡蕩然,此則有異,故於予前後校正者,何嫌銷刻?其下敎勿施,依前例,令承文院,再明日圈點。又命書曰,明日召試時,職在館閣者,不可不進參,爲提學皆不謝恩,昨政意亦若何而點下?今問弘文提學,再昨年陳奏使時許遞,文任其令製進,今者撕捱,勢難强迫,戶判文任許遞,雖無此人,自可備員,況藝文提學?卽本館主人,今日牌招,爲先謝恩,明日與諸試官,一體牌招。又命書曰,若此故有下敎,果然古阜·茂長,無騎船監官,申飭之下,焉敢若此?事之可駭,莫此爲甚,事當嚴處,而今番初度,故十分參酌,當該守令,令道臣營門決杖,當該座首,使水營從重決棍,以懲日後。命戶惠郞進前,下詢稅穀入倉多少,鳴魯等奏曰,幾半矣。命海運判官進前,下詢稅船來數,對曰,過半矣,仍命先退。潭曰,日前進宴廳賞典中廚院堂郞,依己丑年例擧行事,命下矣。別工作監造官,無指的下敎,此則何以擧行乎?上曰,一體依己丑年例施行,可也。出擧條命儒臣,考事文類聚生日卷入侍,校理沈頤之,修撰金思穆進伏。仍命內局入侍。又命書曰,今聞湖南道臣狀聞,樂安宣德亮夫與妻之孝,予今初聞,何待回啓?卽令本館,特豎兩旌,其夫妻,亦給米肉,以供其母。靈光李馝遠,與樂安人有異,而其呼復生之說,事涉誇張,三日不食,亦豈骨立?然旣稱孝子,豈可全然無褒?特爲給復事,一倂下諭道臣,仍命先退,以次退出。
癸巳閏三月十九日未時,上御集慶堂。藥房入診,儒臣同爲入侍時,都提調李思觀,提調李景祜,副提調李得宗,記事官洪鳴漢·林濟遠·李昌漢,校理沈煥之,修撰金思穆,醫官方泰輿·鄭允協·慶絢·金孝儉·白文昌·金世彦·元命述,以次進伏訖。思觀曰,夜來聖體,若何?上曰,一樣矣。寢睡·水刺之節,亦何如?上曰,一樣矣。奉進湯劑,上進御,思觀講診候。上曰,置之。思觀曰,今日勞動已多矣,請更進湯劑,上許之。儒臣進前,讀奏疑禮問答後,命先退。上曰,承旨閔百奮,年幾何?得宗曰,五十一矣。聞其子爲小科,今日欲發榮掃之行,有承旨特除之命,故入來云矣。仍命書傳敎曰,漠然忘却,以孝御下之道一也。左副承旨許遞,其代李在簡爲承旨,牌招入直,房依前。下敎編次人蔡濟恭·李潭入來事。榻前下敎奉進湯劑,上進御,諸臣以次退出。
上在慶熙宮。停常參·經筵。
午時未時,日暈。
藥房都提調李思觀,提調李景祜,副提調李得宗啓曰,昨日展拜敬奉閣,歷臨摠府,移時還內,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜。王世孫行禮之餘,氣候,何如?臣等不任區區憂慮,敢來問安,竝此仰稟。答曰,知道。過昨日予懷千萬,度一夜其若年,其悶曷勝,氣何暇諭?待敎入侍,世孫氣候亦一樣矣。
中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,當爲中日習射,而親臨翰圈注薦召試相値,不得爲之之意,敢啓。答曰,知道。
備忘記,傳于沈頤之曰,徐命膺·李重祜試官許免,禮判李得宗爲試官,提調·內局都承旨許免,提調代戶判爲提調,都承旨代具㢞爲都承旨,三院副提調例兼,牌招察任,房依前。
沈頤之啓曰,試官李得宗,時無職名,令該曹口傳付軍職,何如?傳曰,允。
備忘記,傳于李在簡曰,今月亦已中旬,氣益苶心一倍,雖然一心,追慕爲民而已。莫重國穀,由何以來,近者船運狀聞陸續,而昨聞陳省遲滯云,此圖倉而然。此後若此,當該監色,令糧餉廳決棍。軍糧雖斗給,本數自可計,豈可高捧船人乎?陳省稽滯,專由於此,另飭倉官。
傳于任希曾曰,今番水沈船該邑守令姓名,知入。
又傳于曰,坐直承旨,持先捧試券入侍。
以兼司書洪相簡牌不進罷職傳旨,傳于沈頤之曰,只推。
備忘記,傳于沈頤之曰,爲予言於內局。建功大劑,一日二貼過也,況三也,而近者爲內局提擧人,勸三貼爲能事,午前服則已,雖午後亦然,甚至於日暮後而至夜深勸三貼,於內局可謂擧職,而暮年其君何堪?以此謂於內局。
沈頤之啓曰,試所旣罷,吏曹判書李潭,一體牌招開政,何如?傳曰,允。又啓曰,假注書李時秀·洪相纘,事變假注書金履鏞,時無職名,令該曹,依例付軍職,冠帶常仕,何如?傳曰,允。
李時秀有頉代,以趙鎭宅爲假注書,洪相纘有頉代,鄭民始爲假注書,金履鏞有頉代,韓用龜爲事變假注書。
大司憲李徽中,大司諫朴志源,執義李長老,司諫李萬育,掌令李泰齡,持平柳煥德·沈命德,獻納南絳老,正言李東郁啓曰,請慶興府定配庶民罪人趙榮順,按律處斷。措辭見上答曰,勿煩。又啓曰,請黑山島庶民罪人金稙,依前處分,亟正邦刑。措辭見上答曰,勿煩。
大司憲李徽中,執義李長老,掌令李泰齡,持平柳煥德·沈命德啓曰,請黑山島爲奴罪人五得,依律處斷。措辭見上答曰,勿煩。又啓曰,請還寢張翼標島配之命,依律處斷。措辭見上答曰,勿煩。
大司諫朴志源,司諫李萬育,獻納南絳老,正言李東郁啓曰,請大靜縣爲奴罪人仲義,依律處斷。措辭見上答曰,勿煩。又啓曰,請黑山島爲奴罪人五得,依律處斷。措辭見上答曰,勿煩。
有政。吏批,判書李潭牌不進,參判李重祜牌不進,參議洪良漢進,右副承旨任希曾進。任希曾以吏批言啓曰,判書李潭,參判李重祜,竝牌招不進,小臣獨政未安,何以爲之?敢稟。答曰,只出緊任。
以任希敎爲大司憲,李普觀爲大司諫,金載天爲執義,洪彬爲司諫,李漢一爲掌令,金翊休·尹長烈爲持平,李普行爲獻納,姜彝福爲正言,李重馥爲兵曹佐郞。
兵批,判書具允鈺病,參判愼爾復病,參議尹光紹入直進,參知朴思亨病,左承旨徐有大進,以閔百奮爲副司直,洪相纘·金履鏞,李時秀爲副司正。
沈頤之,以侍講院言啓曰,王世孫繼講冊子,問于師傅爲之事,命下矣。本院官員,問議于師傅,則師領議政韓翼謩,以爲四書三經,胄筵所未講,獨周易一經耳。易所以順性命之理,盡變化之道,以卽今睿學,尤宜進講此冊,以讀書次第言之,此書政當其次,爲先進講周易,而禮記則畢講後繼講,似無所妨。愚臣賤見如此,傅左議政李溵,以爲師獻議周易繼講之議,儘得古人爲學次序。四書二經,已爲融會,政宜用工於羲經。又況睿學,造詣旣深,尤合理會此書,而臣學識膚淺,有不能質言仰對,惟在上裁云矣,敢啓。答曰,依師領相議施行,冊子勿印。
又以傳講院言啓曰,本院新除授兼司書洪相簡,除拜之下,尙不出肅,卽爲牌招察任,何如?傳曰,允。
徐有大,以兵曹言啓曰,今閏三月十九日柒谷居保人金益善稱名人,自興化西挾門入來,鳴申聞鼓,依定式下該曹推問,何如?傳曰,允。
任希曾,以訓鍊都監言啓曰,都監哨官柳鎭茂·金翰魯,兵書能通間,依傳敎使之入直矣。今已能誦之意,敢啓。答曰,知道,替直。
徐有大,以訓鍊都監,一二所巡廳,左右捕盜廳言啓曰,去夜犯夜人無所捉,敢啓。答曰,知道。
大司憲李徽中,大司諫朴志源,執義李長老,司諫李萬育,掌令李泰齡,持平柳煥德·沈命德,獻納南絳老,正言李東郁疏曰,伏以臣等俱以無似,猥忝言地,鎭日詣臺,一味伈伈,只傳故紙,方切悚恧,昨伏見備忘下政院者,申飭內院之旨,至以有若近者耳目爲敎,臣等固知我聖上飭勵本旨,雖有所在,而誨責耳目之意,自在其中,故臣等聚首相顧,不勝惶愧。俄者詣臺,列名引避於合辭承批之後,則該房承旨,諉以一日再啓,還爲退却,臣等以雖有當避之情勢,傳啓體重,故每於傳啓承批之後,始入避辭之意,據例爭執,則承宣,以爲果有當避之嫌,則傳啓前先引,亦無不可,臣等又以前例不然之意,反覆論辨,而終不捧納,自來臺體,廉防爲重,若有可避之端,於傳啓之後,則其可晏然泯默,耐過時日乎?在政院之道,只以當避,有所捧却則可也。其所謂一日再啓之說,可謂無例之例也。多臺引避,一承宣,以無前之例,容易退却,實臺閣之差也。臣等何敢抗顔仍冒於職次乎?玆敢據實自列。伏乞聖明,竝削臣等職名,以存臺體,當該承旨,亦施譴罷之典,以明公格,不勝幸甚。批答在於傳敎中
癸巳閏三月二十日巳時,上御集慶堂。翰注召試入侍時,領春秋韓翼謩,監春秋李溵·李思觀,知春秋趙榮進·李潭,同春秋鄭光漢,判中樞府事元仁孫,副司直李得宗,兵曹參知李德溥,副校理沈煥之,副修撰徐有防,左副承旨沈頤之,記事官尹在醇·林濟遠·李昌漢,以次進伏訖。上命書翰林試表題,注書試賦題。上曰,藥房提調,持湯劑入侍。出下敎藥房提調蔡濟恭,副提調具㢞,醫官方泰輿·鄭允協·慶絢·金孝儉·李翊臣·柳源進伏。思觀奉進湯劑,上進御,思觀請診候,上曰,兩廳首醫診察。泰輿,允協診察後,退伏奏曰,脈候左右三部度數調均,滑體差勝後一樣矣。思觀曰,再湯劑,當於科次時煎待矣。上曰,依爲之。命書傳敎曰,予漠然忘却,今日雜科相値,禮判試官許免,其代吏判爲兼試官。出傳敎又命書傳敎曰,欲爲下敎而未果。噫,今年漕運,擧皆無弊,密陽運穀沈水,遭風浪而然乎?無異膠舟,初載時何不詳審?此是漕運船,則若是無形而不爲修補,若楚子之進膠舟,使興陽之民受此弊,若不嚴飭,何以懲他?此今乃初聞,當該載船地方官,漕運船所載地方官,令該府卽爲拿問,制書有違私律施行,限五年禁錮,其代,令該曹口傳擇差,其令明日辭朝下敎,今聞前道臣所奏,已諭非今日擧行者,待査問啓本以來擧行。出傳敎上曰,他承旨入侍。出下敎同副承旨任希曾進伏,上命讀諸公事,讀至春坊繼講草記,上曰,春坊入直官入侍。出下敎兼輔德李養遂,說書沈豐之進伏。上曰,近思錄已畢乎?養遂曰,數日後當畢講矣。上命書傳敎曰,侍講院草記下敎更思,此至理所在,豈可尋常?況雖不直宿,予連日進御三貼,其爲沖子,書筵雖不停焉,長在侍湯中,先講禮記,而頃年爲予有抄者,以此繼講而亦勿新印,進講冊子,以藏書閣冊子用焉,而若無,以藏經閣冊子取用焉。書筵時持入冊子,數若不足,頃年已講,亦以弘文館冊子取用事,分付侍講院。出傳敎又命書傳敎曰,近者年少中官,心在何而傳命駭然,令內侍府,此中中官,以慣習爲期入直。出傳敎上命讀大司憲李徽中等聯名疏。上曰,陳疏諸臺,竝施不敍之典。出下敎諸臣以次退出。
癸巳閏三月二十日申時,上御集慶堂。翰注召試科次入侍時,領春秋韓翼謩,監春秋李溵·李思觀,知春秋趙榮進·李潭,同春秋鄭光漢,判中樞府事元仁孫,副司直李得宗,兵曹參知李德溥,副校理沈煥之,副修撰徐有防,左副承旨沈頤之,假注書洪相纘,記事官林濟遠·李昌漢以次進伏訖。上曰,嗚呼,今予一心,追慕而已。嗚呼,辛丑建儲後,壬寅入學,怳若昨日。噫,今番養老宴,莫云扶杖。體三百年故事,自幼而養老也。噫,今年年八十陞資者,其皆與我齒讓之人,自古有甲契,況君臣同年者乎?明日德游堂南庭,依蘭亭古事,自內備三器饌,君臣同食,以表暮年。何謂蘭亭古事?其無絲竹管絃而然也。勿論文蔭爲士夫,今年年八十陞資人,皆令來待。其若前銜,令該曹口傳付軍職,儀註安徐。待下敎只入正時,禮房入侍,而予當便服,皆以時服。出傳敎上曰,嶺南載船地方官,造船地方官,先罷後拿,五年禁錮,其代當日內差出。潭曰,嶺南致敗穀當該載船地方官,漕運船所在地方官處分傳敎中,有其代口傳擇差之敎矣。密陽,固是原定都差使員,而後漕倉漕船,各有次知,該邑各船。又有改造改槊之年限,穀物又是兩邑所載,則當該守令,自臣曹無以査出,造船時當該守令,及致敗穀裝載時當該地方官,令本道査實指名,狀聞後擧行,何如?上曰,依爲之。出擧條上命頤之,讀兩司聯名上疏訖。仍命書傳敎曰,昨日下敎中比諸耳目,其無深意,亦非謂今日臺閣,則其所撕捱,萬萬過矣。大抵近日,重合辭先傳啓,合辭次嫌,亦非古道,入侍時予常曰,不然,況坐臺廳乎?政院不捧,可謂惟允,則今者此請,亦涉不當,況以其嫌不捧有此擧?嗚呼,承旨,其何措手足?關係紀綱,當該諸臺,特施不敍之典,此章給之,政官牌招開政,待下批牌招,進參雜科。上命試官讀翰注試券訖,上曰,各取三人,坼榜後,諸臣以次退出。
癸巳閏三月二十日酉時,上御集慶堂。藥房入診入侍時,都提調李思觀,提調蔡濟恭,副提調具㢞,假注書李時秀,記事官林濟遠·李昌漢,醫官方泰輿以次進伏訖。思觀請進湯劑,上進御。上曰,臺章萬萬過矣,而亦以此處分,而雖然當之者,其請若此,則勢難强迫,許遞,其代敦寧都正李德溥爲承旨,待開門牌招察任,房依前下敎。出傳敎諸臣以次退出。
上在慶熙宮。停常參·經筵。
藥房都提調李思觀,提調蔡濟恭,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。千千萬萬料表,今逢八旬,與甲戌生人,同食三器饌,意雖深也,此亦太康,五明日其將何日?嗚呼,本閏兩月內,兩次逢此日,追憶丁丑三月,心膽欲隕,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于沈頤之曰,依老人入來數,綿紬待令。
傳于具㢞曰,內局入侍,儒臣持問答入侍,湖南前道臣同爲入侍。
具㢞啓曰,假注書趙鎭宅·鄭民始,事變假注書韓用龜,時無職名,令該曹依例付軍職,冠帶常仕,何如?傳曰,允。
備忘記,雖慷慨已敎,有關後弊,況大官乎?前金領府事敍用,政官牌招開政,昔則大官,亦爲領敦寧,此亦古例,前金領府事,今政爲領敦寧。
傳于沈頤之曰,書傳云,以親九族,況昔年付職者乎?宗臣中年八十人,其令一體入侍。
傳于徐有大曰,禮房承旨入侍。
傳于徐有大曰,春坊官員入侍。
備忘記,傳于任希曾曰,須看今日軍號,三器設饌,曰吝則可也,其豈太康,而予則猶戒,大抵康本美也。宜看一太字,而然康則同逸,誠字敬字,豈云太字?聖益聖賢益賢,於聖於賢,亦豈加太字,以此觀也,今予深戒,焉可已乎?爲予言於內局與太康同者。噫,太康其猶一心上工夫,建功大劑而其若加太,暮年身體何?宜戒宜戒。於心猶欲張大,卽予悶者,而於身亦若此,若此於當用時,至五至六乎。俄者下敎可爲,豈特局方,於今時體人頂門一針也。
趙鎭宅有頉代,以趙尙鎭爲假注書。
具㢞啓曰,假注書趙尙鎭,時無職名,令該曹依例付軍職,冠帶常仕,何如?傳曰,允。
鄭民始有頉代,以金方行爲假注書。
韓用龜有頉代,以李商駿爲假注書。
具㢞,以吏曹言啓曰,成均館典籍李會遂呈狀內,身病甚重,勢難察任云,依例改差,何如?傳曰,允。
徐有大,以禁衛營言啓曰,去夜無犯夜人所捉之意,敢啓。傳曰,知道。
又以一二所巡廳·左右邊捕盜廳言啓曰,去夜犯夜人無所捉之意,敢啓。傳曰,知道。
又以兵曹言啓曰,今閏三月二十一日,武臣賓廳講書日次,而耆堂堂上賜饌相値,不得爲之之意,敢啓。傳曰,知道。
又以兵曹言啓曰,本曹佐郞李奭輔,身病猝重,呈狀乞遞,宿衛重地,不可久曠,今姑改差,何如?傳曰,允。
又以兵曹言啓曰,卽接部將廳牒報,則部將黃處垕,事多悖慢,不遵廳風云,報辭如是,則不可仍置,汰去,何如?傳曰,允。
又以司僕寺一二提調意啓曰,兼內乘尹守儉,身病猝重,勢難供職,今姑改差,其代,卽令該曹口傳差出,以爲推移入直之地,何如?傳曰,允。
兵曹口傳政事,以金魯行爲內乘。
大司憲任希敎,司諫洪彬啓曰,請慶興府定配庶民罪人趙榮順,按律處斷。具書見上答曰,勿煩。
大司憲任希敎,司諫洪彬啓曰,請黑山島庶民罪人金稙,依前處分,亟正邦刑。具書見上答曰,勿煩。
司諫洪彬啓曰,請大靜縣爲奴罪人仲義,依律處斷。措辭見上,答曰,勿煩。
又啓曰,請黑山島爲奴罪人五得,依律處斷。措辭見上答曰,勿煩。
又啓曰,新除授大司諫李普觀,時在忠淸道沔川地,司憲府掌令李漢一,時在忠淸道牙山地,持平尹長烈,時在京畿長湍地,請竝斯速乘馹上來事,下諭。答曰,下諭事依啓。
正言洪周萬疏曰,伏以邦慶荐臻宴禮順成,頌溢區域,歡騰跛躃,區區攢祝,曷有其已?仍伏念臣之七耋老母,在於畿內抱川地,而素抱貞疾,便成沈痼,每當換節之時,輒復發作,症形危惡,長時焦凜,實難久離,而日前薇垣新命,忽下於因事入京之時,臣義分是懼,章皇出肅,隨參臺議,亦已有日矣。卽接家信,則母病添劇,嘔泄交作,氣息綿綴,飮啖全却,轉側須人,急脚來到,催臣歸護,臣自聞此報,心神飛越,按住不得,忙投短章,徑尋鄕路。伏乞聖慈,諒臣悲苦之情,治臣擅離之罪,以肅朝綱,以便救護,不勝幸甚。答曰,省疏具悉。爾其勿辭護焉。
癸巳閏三月二十一日辰時,上御德游堂,具黑笠,紅色道袍,耆老年八十人賜饌入侍時,左副承旨沈頤之,假注書鄭民始,記事官林濟遠·李昌漢,耆老人金始煐,鶴城君楡,黃晙·沈廷觀·朴弼彧·閔洙集·郭聖濟·韓寏以次進伏訖。上命耆老人進前,下詢職姓名及生日,仍賜三器饌下敎曰,此雖小饌,可以代大饌矣。王世孫下階呼嵩,耆老人·承史亦皆呼嵩。上下詢耆耉人等曰,建功湯進御三貼爲是乎?皆對曰,進御當然矣。閔洙集曰,臣曾於上疏,亦以進御三貼之意仰達矣。上曰,然矣。建功卽大劑也。上下詢金始煐曰,卿門奉朝賀幾人?對曰,奉朝賀二人,耆社六人矣。老人等各賜綿紬一疋。傳曰,僉中樞朴弼彧,嗚呼,壬寅予入學酌獻時,爲廡獻官云,豈特此也?卽潘城府院君五代孫云,可謂稀有,亦豈偶然?特爲同中樞加設,口傳啓下,以表予意。遂以次退出。
癸巳閏三月二十一日巳時,上御集慶堂。藥房入診,儒臣同爲入侍時,都提調李思觀,提調蔡濟恭,副提調具㢞,假注書趙鎭宅,記事官林濟遠·李昌漢,校理沈煥之,副修撰徐有防,醫官方泰輿·鄭允協·慶絢·金孝儉以次進伏訖。思觀曰,夜間聖體若何,寢睡·水刺之節,亦何如?上曰,一樣矣。請進湯劑,上進御一貼後,請診候,上曰,置之。上命賤臣,持來甲年同會錄賡韻,賤臣承命出去持入。上曰,甲生八人頗多矣。思觀對曰,或有在外及有故者,似未入來矣。上曰,今番有八十儒初試者乎?思觀曰,然矣。命濟恭讀奏同會錄,至饌三器君臣同食句,上曰,予豈加一器乎?上曰,注書誰?思觀曰,趙鎭宅也。上曰,似厥父乎?思觀曰,有典形矣。上曰,貌色亦同乎?思觀曰,似然矣。命賤臣出去,與他承旨入侍。承命出來,與坐直承旨任希曾入侍。上命具㢞,同會錄作帖書進。仍命書傳敎曰,子曰過猶不及,予於建功湯,初則一貼有效,其後再服,至於日三服,蔘芪性偏,古人亦云,況大劑乎?今日三服,猶諒而然,其於再服,言之無益,予何言也?至於三服,其宜較正,而自明日依前再進,若有不可不進時,用三事,分付藥院。又命書傳敎曰,中宮殿進御蔘苓養胃湯,加劑十貼以入事,仍命退出。
癸巳閏三月二十一日酉時,上御集慶堂。坐直承旨追後入侍時,右副承旨任希曾,假注書鄭民始,記事官林濟遠·李昌漢,湖南前道臣洪樂性,輔德李養遂,說書沈豊之以次進伏訖。上命春坊官員進前,下詢曰,書筵進講冊子,旣以禮記爲定,抄記中所錄幾篇乎?李養遂讀奏篇名後奏曰,文王世子內則二篇,不載於此抄記,而春坊日記,則此二篇進講矣。上曰,然乎?上曰,今問春坊,予所講經筵抄記中,文王世子內則篇遺漏,於今一體同抄以講,此與大學衍義同,背誦者多,依大學衍義,一體臨講事定式。出榻敎洪樂性進前下詢曰,昨今年湖南農事何如耶?對曰,豐年矣。又下詢曰,肇慶廟基地何如乎?對曰,好矣。且冬月之役,而無一頹圮處,此亦由於殿下之誠孝格天也。上曰,體制與慶基殿何如耶?對曰,不同矣。上曰,慶基殿以石爲龕室云,然乎?對曰,然矣。上曰,尹東昇綜核過人,故肇慶廟事,着實爲之矣。漢城判尹洪樂性所啓,濟民倉設施,本意則好矣。三年一次還分,故穀物陳腐,實無儲蓄待用之意。若依常賑例,年年折半分留,則穀不杇傷,民蒙實惠,故臣從民願,以此意請於備局矣。令廟堂商確稟處,何如?上曰,所奏好矣,依爲之。又所啓,羅里鋪,專爲濟州,而爲兩湖民弊則大矣。濟州移轉,無歲無之。自己丑以後,入去穀數,殆至三萬餘石之多,而至於出來涼臺甘藿,則品甚麤劣,分俵於本道十一邑及湖西九邑,使之發賣,則價不相當,沿民受弊,無異白徵,誠甚矜憫矣。今後則涼藿與雜物出送時,使該牧定監色,趁期領納,物種若有如前麤劣之弊,則自本道道臣論啓之意,令備局各別嚴飭,則似有實效矣。上曰,此弊熟知,今聞所奏果然,非徒此也。貽弊兩道,心常悶焉,因所奏乃覺,頃者因御史而聞爲牧使爲已,則騣帽等物,惟意所欲,而莫重羅里鋪,若是泛忽,良可寒心,後復若此,當爲重繩,令備局嚴飭本牧可也。上命持入槐院分館記讀奏後,命槐院入直官入侍,賤臣承命出去,以闕直回奏。上曰,有下問者,召焉。承文院官員,公然闕直,其涉可駭,汰去。出榻敎
上在慶熙宮。停常參·經筵。
藥房都提調臣李思觀,提調臣蔡濟恭,副提調臣具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今者慶科,其本莫重,而大小科唱榜已過,雜科開場,慶科幾畢,此誠千千萬萬料表,嗚呼八旬,於予太康,昨日下敎,可謂由中勉飭,氣則一樣,豈日三建功而然乎?待敎入侍。
中宮殿·惠嬪宮,藥房口傳問安。答曰,知道。
以備忘記,傳于具㢞曰,咸曰邦慶,予則日悶,强以湊合曰百年,此一悶也。黽勉受八字,其於四字,亦果然乎?蕩平今爲蕩然,夙夜靦然,此二悶也。三日與今月內,一則意雖繼述,昨則以表八旬,雖然,擧措皆太康,此三悶也。氣則益苶,用心日加,予豈金也,予豈石也?建功若飮冷水,輾轉用心而已。聞開東心少舒,見牗明懷一倍,若此而何能萬機?誠悶誠悶也。
以備忘記,傳于沈頤之曰,於予晝長夜長,日日兩悶,加以建功三悶,故昨已下敎,暮年三悶,其何堪乎?此後午前,雖兩貼,其莫敢復勸。雖有酬應,憑以此亦莫敢復請,氣果甚苶,若有加進者,予當下敎,其何食言?每日一貼一蹙眉,二貼二蹙眉,二猶然也,況三乎?且三日後何日,夢裏心隕,況用心建功何?爲予言于內局,少安予心。
具㢞,以吏曹·兵曹言啓曰,今閏三月二十二日,祿都目政事爲之意,敢啓。傳曰,知道。
有政。吏批,判書李潭,參判李重祜竝不進,參議洪良漢,都承旨具㢞進,啓曰,判書李潭,參判李重祜竝牌招不進,小臣獨政,事甚未安,何以爲之?敢稟。傳曰,只出緊任。以李蓍廷爲執義,以丁範祖爲獻納,洪相簡爲兼弼善,閔恒烈爲副修撰,李赫胄爲戶曹佐郞,申思運爲靈光郡守,趙武範爲萬頃縣令,洪紹海爲龍仁縣令,領敦寧單金陽澤。
兵批,判書具允鈺進,參判愼爾復病,參議未差,參知朴思亨入直進,左承旨徐有大進,啓曰,多大浦僉使,今當差出,而擬望之人乏少,他道未準朔守令及禁軍將竝擬,何如?傳曰,允。以順義君烜爲都摠管,李命峻爲副摠管,鄭忠達爲羽林將,金致晙爲宣傳官,林濬浩爲洗馬,具載勳爲多大浦僉使,柳文植爲部將,金聖漢爲寧城僉使,金魯行爲內乘,副司直李興宗,副司正趙尙鎭。
事變假注書李商駿在外代,以韓晩裕爲事變假注書。
任希曾啓曰,事變假注書韓晩裕,時無職名,令該曹依例付軍職,冠帶常仕,何如?傳曰,允。
假注書金方行在外代,以申光絅爲假注書。
沈頤之,以侍講院言啓曰,本院兼司書洪相簡,旣有只推之命,更爲牌招察任,何如?傳曰,允。
以備忘記,傳于具㢞曰,有下問者,領左相,內局同爲入侍事,令史官傳諭。
以全羅監司元義孫狀啓,四月朔進上物種中秀魚卵,限內不得封進,惶恐待罪事,傳于具㢞曰,勿待罪事回諭。
吏曹口傳政事,以朴道源爲刑曹參判,李商舟爲刑曹參議。
假注書申光絅在外代,以李勉修爲假注書。
傳于任希曾曰,承旨,持侍講院昔年乙酉·辛丑建儲時日記,前前乙酉·壬寅入學時日記入侍。
假注書趙尙鎭有頉代,以金憙爲假注書。
假注書金憙在外代,以李秉模爲假注書。
大司憲任希敎,掌令閔游,正言姜彝福啓曰,請慶興府定配庶民罪人趙榮順,按律處斷。措辭見上請黑山島庶民罪人金稙,依前處分,亟正邦刑。措辭見上大司憲任希敎,掌令閔游啓曰,請黑山島爲奴罪人五得,依律處斷。措辭見上請還寢張翼標島配之命,依律處斷。措辭見上正言姜彝福啓曰,請大靜縣爲奴罪人仲義,依律處斷。措辭見上請黑山島爲奴罪人五得,依律處斷。措辭見上答府院曰,勿煩。
答府曰,勿煩。
答院曰,勿煩。
事變假注書韓晩裕有頉代,以金履成爲事變假注書。
徐有大,以御營廳言啓曰,去夜犯夜人無所捉,敢啓。答曰,知道。
又以一二所巡廳言啓曰,去夜犯夜人無所捉,敢啓。答曰,知道。
又以左右捕盜廳言啓曰,去夜犯夜人無所捉,敢啓。答曰,知道。
癸巳閏三月二十二日巳時,上御集慶堂。藥房入診,領左相,坐直承旨同爲入侍時,領議政韓翼謩,左議政李溵,都提調李思觀,提調蔡濟恭,副提調具㢞,同副承旨李德溥,假注書趙尙鎭,記事官林濟遠·李昌漢,醫官方泰輿·鄭允協·慶絢·金孝儉·金世彦·白文昌·方孝民·柳源,以次進伏訖。翼謩等曰,夜間聖體,何如?上曰,一樣矣。翼謩等曰,寢睡,何如?上曰,更更必覺矣。翼謩等曰,水刺之節,何如?上曰,減矣。思觀奉進湯劑,上進御,思觀請診候,上曰,兩廳首醫入診。泰輿診察後退伏奏曰,脈候左右三部度數調均,滑體一樣矣。允協曰,脾胃脈候差勝後一樣矣。上曰,提調出而更煎以入,濟恭出。上曰,有可問事,備堂來于備局乎?翼謩曰,待令矣。上命書傳敎曰,初欲進定,只命大臣入侍,今聞本司來會云,次對進定今日。出傳敎上曰,完伯事極過矣,李昌儒爲倅則無怪矣。至於李昌儒同生,豈不過乎?翼謩曰,雖有世所共知之嫌,而待其自處,可也。上曰,雖欲蕩平,此路一開,守令何以堪之乎?又有一人焉,誰也?溵曰,金鈍之父爲館儒時,墨名元奉朝賀云矣。上曰,與元判府酬酢乎?翼謩曰,未及矣。上曰,予當處之矣,古有甘凌不避之事矣。命書傳敎曰,噫,昔有甘凌之敎,於此等事,予心固矣。昨聞湖南道臣狀聞爲駭,今日三相入侍之命,意蓋此也。噫,予雖衰矣,其若問備,何問相臣?初意則較重於此,入侍後酬酢之際忽覺。噫,人君以孝理爲治,纔聞將往,今若處分,狼狽曷勝道哉?雖然,爲國事何拘於此,而頃者關東伯,報瓜前差代,欲省到界封進,此猶若此。噫,守令數遞爲悶,此爲一郡之弊也,況道臣數遞,爲一道之弊。嗚呼,暮年一心,一則爲民,此予所以忽覺者也。若此則本事其何悉諭?雖然,不可不嚴飭,元狀聞,自政院爻周下送,今政其代者皆勿施。道臣元義孫,從重推考。嗚呼,欲法堯舜,當法祖宗,此猶然也,況仰體昔年飭敎乎?大抵玆事,予意大不然,於作俑者,爲子弟者,固有此心,而義不敢擧斯撕捱,況於其子於其弟乎?近者此弊特甚,以殿最爲撕捱云,故纔已申飭,此後當之者外,引子弟爲嫌者,非特嚴加禁斷,章奏稱此者,宜施制書有違私律,何以謂私律?此嚴公私之分也。豈特當之者?其或有不體飭敎撕捱者,而承旨其若矇然以奏,當該承旨,亦施此律,以此嚴飭,以示予暮年嚴公私之分,杜後弊之意。出傳敎上曰,領敦寧下敎,何如?予以爲可矣。溵曰,至當矣。上曰,今番入來貴矣。翼謩曰,前者出領敦寧時,必備三望矣,今則特敎故單付矣。上曰,申聞,多猥濫之弊矣。翼謩曰,韓尙默則初不知之,而直來擊鼓云矣。此時守令之數遞,亦多有弊矣。上曰,然矣。命書傳敎曰,噫,復設申聞鼓,卽體國初,而近者頻數,非鼓弊也。卽過爲綜核而然也。其中不可不詳問者,故下敎,因此不無濫雜之弊,昨聞前湖南伯所奏觀之,果然,因此以聞龍仁韓尙默事亦然。領相以數遞爲請,問其本事,以韓尙默所不知之事,先爲申聞云,此弊若不飭,堂陛不尊,可勝言哉?其査問之敎勿施,龍仁縣令韓尙默,勿罷仍任,以示予杜僥倖重堂陛之意。今政已代者,亦仍任本職。出傳敎上曰,備局堂上入侍。出下數行司直鄭弘淳·具善復·朴相德,刑曹判書趙榮進,副護軍李章吾,兵曹判書具允鈺,吏曹判書李潭,副護軍尹泰淵,副司直鄭尙淳,副護軍張志恒,戶曹參判徐命善,大司憲任希敎,正言姜彝福,修撰柳義養,左承旨徐有大,事變假注書韓用龜進伏,㢞·德溥退。上命書傳敎曰,人君下敎,豈可異同?況旣登科已陞資者乎。同副承旨李德溥許遞本職,其代朴師崙除授,牌招察任,房順房。出傳敎弘淳曰,南漢北門改築,事役頗巨,城機別將,雖爲看役,而亦令堂上將官,除下直往來檢飭,何如?上曰,依爲之。出擧條榮進曰,刑曹有釐正之事,而堂上皆在外,小臣獨在,可悶矣。上命書傳敎曰,該曹多有釐正之事云,在鄕參判李世澤受由,參議李海重許遞,其代口傳擇差,牌招察任。出傳敎允鈺曰,軍職原祿,合爲三百十六窠,而各廳無祿官與武臣堂上試射入格者及雜遞兒應付之數,爲二百餘人,餘祿不過九十窠,而近年以來,陞資漸多,堂上侍從實職外應付軍職者,殆近二百餘員,今當陞降,實難分排,不可無變通之道,故敢此仰達矣。上曰,大臣之意,何如?翼謩曰,臣於閤外,已與兵判,有所酬酢矣。祿窠旣窄,人員此多,則不可無通變,姑就本祿中略減分數,俾爲均排於應受諸員,稍待人與祿平等,卽復其舊之外,似無他道矣。允鈺曰,然則堂上侍從以下無祿官,應付司果之員,姑爲降付司正,推移分排乎?上曰,依爲之。出擧條上曰,藥房提調,持湯劑更爲入侍。出下敎濟恭·㢞擧湯劑進伏,思觀奉進湯劑,上進御,諸臣以次退出。
癸巳閏三月二十二日申時,上御集慶堂。承旨入侍時,右副承旨任希曾,假注書趙尙鎭,記事官林濟遠·李昌漢以次進伏訖。上命書傳敎曰,同副承旨在鄕云,許遞,其代參議尹光紹除授,牌招察任,房順房。出傳敎上曰,注書讀日記,賤臣尙鎭讀。上曰,注書誰也,鄭民始尙在乎?希曾曰,趙尙鎭矣。上曰,誰也?希曾曰,趙載遇之子矣。上曰,然乎,年幾何?希曾曰,三十四矣。上曰,與孝純幾寸?賤臣對曰,七寸矣。上命讀孝廟乙酉入學日記,及當宁辛丑升儲壬寅入學日記。上曰,予之入學時,趙龜命爲將命矣。有文集而何名?賤臣對曰,東谿集矣。上曰,雖不拜相,有文集,無異作相矣。將命無不拜相,而予及孝章之將命,則獨不爲之矣。趙相愚拜相矣,趙門又有一第矣,誰也?希曾曰,趙英鎭矣。上曰,與注書誰也?希曾曰,四寸兄矣。上曰,門運始亨通矣。趙載遇三兄弟,則皆蔭仕,而此兄弟,始登第矣。趙載選善爲治郡,新溪時,民人願留矣。趙尙鎭昨年登科乎?希曾曰,五年前登科,而有故今始赴矣。上曰,太久矣。厥父善人矣,此亦了了矣。上命書傳敎曰,明日晝講爲之。今聞乙酉日記,追慕一倍,以昔講所進大學衍義持入。知經筵特進官,以吏兵判入侍,時刻,待下敎只入正時。出傳敎又命書傳敎曰,雜科譯院榜,若殿座前詣闕參榜人,皆令晝講同入。出傳敎諸臣以次退出。
上在慶熙宮。停常參,經筵,只晝講。
藥房都提調李思觀,提調蔡濟恭,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,晝講同入。中宮殿·惠嬪宮,藥房口傳問安。答曰,知道。
沈頤之,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于具㢞曰,內局入侍。
備忘記,傳于李在簡曰,氣皆苶晝夜長,衰年何堪?兩次酬應猶臥待昏,初昏乍睡,報漏前若一夜,豈特追慕用心,何堪何堪?其況兩日,聞入學日記,心膽欲隕,數步起動,步步呼先,日日兩貼建功,果有功乎?爲予言於內局。
備忘記,傳于具㢞曰,噫,乙酉·辛丑,古今相符,辛丑予年,至乙酉二年差遲,而至於入學年同,若問將命,古今姓趙,昨聞日記,追慕萬倍,心膽皆隕。嗚呼,昔年在位十一年,而今予冥然,卽四十九歲,南瞻驪州,微忱何抑?乙酉將命其誰?其問以奏。嗚呼,昔年爲將命者,其今拜相,予入學時將命,與孝章入學時將命,一蔭一文而止,而曾聞趙龜命,有文集云,可傳後世,何異入閣?其文集,玉堂·春坊·翰苑中若有,知入。
備忘記,傳于任希曾曰,長番內官李興采,承傳色差下,政院知悉。
具㢞啓曰,假注書李勉修,時無職名,令該曹依例付軍職,冠帶常仕,何如?傳曰,允。
李秉模在外代,以沈商賢爲假注書。
具㢞啓曰,假注書沈商賢,時無職名,令該曹依例付軍職,冠帶常仕,何如?傳曰,允。
李勉修有頉代,以李宗燮爲假注書,金履成在外代,以沈基泰爲事變假注書。
大司憲任希敎,司諫洪彬,掌令閔游,持平金翊休啓曰,請慶興府定配庶民罪人趙榮順,按律處斷。措辭見上答曰,勿煩。又啓曰,請黑山島庶民罪人金稙,依前處分,亟正邦刑。措辭見上答曰,勿煩。
大司憲任希敎,掌令閔游,持平金翊休啓曰,請黑山島爲奴罪人五得,依律處斷。措辭見上答曰,勿煩。又啓曰,請還寢張翼標島配之命,依律處斷。措辭見上答曰,勿煩。
司諫洪彬啓曰,諸大靜縣爲奴罪人仲義,依律處斷。措辭見上答曰,不允。又啓曰,請黑山島爲奴罪人五得,依律處斷。措辭見上答曰,不允。又啓曰,新除授獻納丁範祖,時在江原道原州地,請斯速乘馹上來事,下諭。答曰,依啓。
李在簡,以弘文館言啓曰,新除授校理李商巖,時在慶尙道醴泉地,副修撰閔恒烈,時在京畿廣州地,經筵入番事緊,請竝斯速乘馹上來事,下諭。答曰,依啓。
沈頤之,以訓鍊都監,一二所巡廳,左右捕盜廳言啓曰,去夜犯夜人無所捉之意,敢啓。傳曰,知道。
癸巳閏三月二十三日辰時,上御集慶堂。藥房入診,晝講同爲入侍時,都提調李思觀,提調蔡濟恭,副提調具㢞,假注書李勉修,記事官林濟遠·李昌漢,特進官具允鈺,知事李潭,參贊官尹光紹,侍講官柳義養,檢討官徐有防,醫官方泰輿·鄭允協·慶絢·金孝儉·白文昌·金世彦·許,以次進伏訖。上讀大學衍義,自曰若稽古,止所薄者厚未之有也。義養起伏曰,於變時雍之於字,卽嘆美之意,其所以鼓舞興起者。自允恭克讓之允字中出來,上下相感之理,如此矣。上曰,然矣。有防起伏曰,克明峻德,百姓昭明,兩明字互相照應,上旣明德,則下自照明矣。上曰,然矣。允鈺·潭·光紹各陳文義訖,儒臣先退出,思觀請進湯劑,上進御,思觀請診候,上曰,置之。上曰,設置西北付料,自古盛意,故以十巡試才,古則數矣。因予氣苶,未設者多年,明日隆武堂,當五巡試射,試官·騎判·訓御兩將·入直騎郞·入直摠郞,只該房承旨入侍,時刻,待下敎只入正時。出傳敎上命譯科被選人等入侍,賤臣承命出來,召入進前,上命以次誦其所講,講訖,上曰,今者諸科,可謂暮年料表,大小科已過,今當雜科,故先爲召見,漢學玄烓,倭學洪達樂爲人,雖莫知,聲音通暢,慣習可知。嗚呼,於南於北,倚用者此也。暮年召見,豈無示意?令本院,先爲調用,漢學金成圭,倭學崔昌謙此二人,其餘入侍四學參諸科人,各紙一卷筆三枝,墨二笏賜給,以示予勸奬諸學之意。出傳敎上命濟恭,讀耆耉宴會錄及耆社帖跋文。上曰,魚必溟·李徵聖,使之來待,同入於藥房夕入侍。出傳敎諸臣以次退出。
癸巳閏三月二十三日申時,上御集慶堂。內局入侍時,都提調李思觀,提調蔡濟恭,副提調具㢞,假注書李勉修,記事官林濟遠·李昌漢,醫官方泰輿·鄭允協·慶絢·金孝儉·白文昌·金世彦·許以次進伏訖。思觀請進湯劑,上進御,上曰,今日氣似勝矣。思觀曰,內局有稟達事矣。內醫女二六講課之規,着實申飭,不令間斷,然後可以成就,而私家燕集,處處招呼,至於廢講奔走,曾有飭禁,而稍久之後,其弊又復如前,不但事體之未安,前頭將無成材之望,自今以後,私家毋得任意招去,如有犯者,摘發論罪之意,出擧條嚴飭,何如?上曰,依爲之。出擧條㢞曰,李徵聖在楊州,魚必溟在龍山,未及來待矣。上命㢞,讀春坊世孫入學日記,又命讀崇陵入學日記,孝章入學日記。上曰,東谿集幾卷?㢞對曰,六卷矣。上曰,東谿做官乎?對曰,侍直佐郞矣。上曰,東谿有子乎?對曰,無子,以趙顯命子爲子矣。上曰,然乎?上曰,注書誰也?㢞曰,李勉修也。上曰,誰也?李匡世之孫,李性孝之子矣。上曰,少乎?曰,四十九歲矣。上曰,李匡世見如昨日,其孫已如此矣。上曰,貌如何?曰,豐碩爲好矣。上曰,李匡世,貌好而心好矣。上曰,予見其三代登第矣。㢞曰,魚必溟來待矣。上命入侍事。出榻敎魚必溟進伏,上曰,年幾何?必溟曰,年八十六矣。上問其寢食資級。必溟曰,正憲矣。上曰,今見魚必溟,予懷曷極?特賜米帛,以表此意。出傳敎諸臣以次退出。
上在慶熙宮。停常參·經筵。
自辰時至午時,日暈。
藥房都提調李思觀,提調蔡濟恭,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗚呼,再明日,冥然八旬,兩朔再逢,是豈孝乎?心膽皆隕,氣何暇諭?畢射後便殿入侍,中宮殿·惠嬪宮,藥房口傳問安。答曰,知道。
備忘記,傳于李在簡曰,噫,今年兩謁雖莫能,昨冬其猶伸禮,而嗚呼西郊,今已兩年,是豈孝乎,亦豈子道?其於謁聖,其曠幾年,金尙星爲國子長時,爲掌議宿明倫堂,只拜而來,雖因予而然,若此而惟飮建功,而建功近日,其苦特甚。噫,近九十人,猶食八合飯,而亦能乘馬,而僅今八十人,若此靜臥以思,建功果有功?扁鵲亦有能,只予只予,慷慨亘中,憊臥呼寫,國牌已報矣。
傳于李在簡曰,內局入侍,儒臣持范雎子貢傳,同爲入侍。
李宗燮有頉代,以孟至大爲假注書。
具㢞啓曰,假注書孟至大,時無職名,令該曹依例付軍職,冠帶常仕,何如?傳曰,知道。
沈商賢有頉代,以李之珩爲假注書。
具㢞啓曰,假注書李之珩,時無職名,令該曹依例付軍職,冠帶常仕,何如?傳曰,知道。
大司憲任希敎,執義李蓍廷,掌令閔游,正言姜彝福啓曰,請慶興府定配庶民罪人趙榮順,按律處斷。措辭見上答曰,勿煩。又啓曰,請黑山島庶民罪人金稙,依前處分,亟正邦刑。措辭見上答曰,勿煩。
大司憲任希敎,執義李蓍廷,掌令閔游啓曰,請黑山島爲奴罪人五得,依律處斷。措辭見上答曰,勿煩。又啓曰,請還寢張翼標島配之命,依律處斷。措辭見上答曰,勿煩。
正言姜彝福啓曰,請大靜縣爲奴罪人仲義,依律處斷。措辭見上答曰,勿煩。又啓曰,請黑山島爲奴罪人五得,依律處斷。措辭見上答曰,勿煩。
沈頤之以兵曹言啓曰,本曹佐郞李商鳳,身病猝重,勢難供職,呈狀乞遞,宿衛重地,不可久曠,今姑改遞,何如?傳曰,允。
又以禁衛營·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
癸巳閏三月二十四日辰時,上御隆武堂,西北別付料軍官試射入侍時,試官兵曹判書具允鈺,訓鍊大將李章吾,御營大將張志恒,兵曹佐郞宋東胤,都摠經歷李禹鉉,都事金斗升,副承旨沈頤之,假注書沈商賢,記事官林濟遠·李昌漢以次進伏訖。上命試射五巡射畢,入格人別其高下,或加資,或賜第,或賜弓矢。上曰,雜科入格人來待。出榻敎賤臣承命出,醫科入格人李完白等召入進前,以次問名訖。上命書傳敎曰,今雜科,聞金有鉉從孫,予心一倍,況此人。甲戌年護産廳待令者,其人儀容猶在眼,令該院唱榜後,先爲調用,以示予意。上曰,李完白,卽李以楷再從孫,吳辰錫,卽吳重卨孫,朴明遂,卽朴星瑞曾孫,其人尙今思焉。鄭恒復,卽鄭潙子,而潙祖,卽昔宗親府藥房也。其曾孫登科,亦是料表,令該院次第調用,以示予意。出傳敎諸臣以次退出。
癸巳閏三月二十四日午時,上御集慶堂。藥房入診,儒臣同爲入侍時,都提調李思觀,提調蔡濟恭,副提調具㢞,假注書孟至大,記事官林濟遠·李昌漢,副校理柳義養,修撰金思穆,醫官方泰輿·鄭允協·慶絢·金孝儉·金世彦·李敏德,以次進伏訖。思觀曰,夜間聖體調攝,若何?上曰,一樣矣。寢睡·水刺之節,亦何如?上曰,一樣矣。思觀奉進湯劑,上進御,思觀請診候,上曰,只首醫四人入診,可也。泰輿進前診候,退伏曰,脈候左右三部度數調均,滑體及脾胃脈候,連勝矣。其餘三醫之言皆同。上曰,注書誰也?㢞曰,孟至大矣。上曰,是故監司孟萬澤之孫也。頃者後庭試入格人孟意大,與汝爲幾寸親乎?賤臣以六寸親矣。上曰,孟意大旣入格,而今番榜中無之何也?思觀曰,聖上,始以在京人特命拔去,末以原在鄕,更命勿拔矣。上曰,然則今番增廣見之乎?思觀曰,以未區處,不敢赴試云矣。上曰,公然停擧,甚可惜,其時科榜及勿拔傳敎,注書持入,可也。賤臣承命出來,招禮曹該吏索取後,庭試榜及昨冬特勿拔去傳敎,持入進對,㢞讀奏。濟恭曰,今此後庭試,與節製同,而榜中已有直赴者耳。上良久曰,然則擧子之所貴者給分乎?濟恭曰,誠然矣。思觀曰,給分則爲初試矣,何足貴?濟恭變聲曰,初試豈不貴乎?上仍下敎曰,今日乃聞孟意大,雖寢拔命,無區處故今科不爲擧論云,旣命勿拔,亦無其命,此該曹今番會試,宜稟而不稟也。仍爲停擧,亦不參於今番增廣,特爲直赴會試。㢞曰,平伯上疏,來到政院,而旣有只稟之敎,故姑未入啓矣。上曰,持入可也。賤臣承命出來持入,㢞讀之,上曰,從容愷悌之心,隨事綜核之政,予知熟矣。今於西門,予曰得人,再次之章,其涉過矣。故下敎藩臣之章,故今日取來令讀,卽前章也。以予氣苶,其何賜批?此章下送,違命陳章,宜乎問備,而位在卿列故默焉。此後雖來,勿稟直奏下送,上先命義養。讀史記范雎傳一板,次命思穆讀半板,次命賤臣讀二板,又命濟遠畢讀。上曰,予最惡范雎之爲人,離間人骨肉,其心則不好,而其立傳之文則極好矣。至於范雎拜一句,可見其機變,而馬遷之形容,亦好矣。傳末蔡澤入秦一句,結鎖有味,范雎讓位蔡澤,而身卽退去,能保終始,戰國人物,此最難矣。皆曰,聖敎然。思觀請更進湯劑,上許之。濟恭持入湯劑,思觀奉進,上進御,諸臣以次退出。
上在慶熙宮。停常參·經筵。
藥房都提調李思觀,提調蔡濟恭,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗚呼,此月身雖在此,心若前世。嗚呼,初九十九兩朔忍過,嗚呼明日,其將復逢,此豈孝也,此豈子道?心膽皆隕,氣何暇諭?待敎入侍,中宮殿·惠嬪宮,藥房口傳問安。答曰,知道。
傳于李在簡曰,領相·內局同爲入侍。又傳于曰,金領府事,內局同爲入侍之意,遣史官傳諭。陰陽入格人待令,禮房承旨率而入侍。又傳于曰,內局入侍,領相·金領府事同爲入侍,禮房承旨,率陰陽入格人入侍。
傳于沈頤之曰,左副承旨入侍。
傳于徐有大曰,前前癸巳春夏日記,前癸巳秋冬日記,持入侍。
備忘記,傳于任希曾曰,同敦寧,畿甸·湖西兩處省掃,皆澆奠床備給,給馬。
孟至大有頉代,以申致權爲假注書。
沈頤之啓曰,事變假注書趙壤鎭,時無職名,令該曹依例付軍職,冠帶常仕,何如?答曰,知道。
趙壤鎭有頉代,以吳彦敎爲假注書。
大司憲任希敎,執義李蓍廷,司諫洪彬,掌令閔游·李漢一,持平金翊休啓曰,請慶興府定配庶民罪人趙榮順,按律處斷。措辭見上答曰,謄傳故紙,予亦例答。又啓曰,請黑山島庶民罪人金稙,依前處分,亟正邦刑。措辭見上答曰,謄傳故紙,予亦例答。
大司憲任希敎,執義李蓍廷,掌令閔游·李漢一,持平金翊休啓曰,請黑山島爲奴罪人五得,依律處斷。措辭見上答曰,勿煩。又啓曰,請還寢張翼標島配之命,依律處斷。措辭見上答曰,勿煩。
司諫洪彬啓曰,請大靜縣爲奴罪人仲義,依律處斷。措辭見上答曰,勿煩,又啓曰,請黑山島爲奴罪人五得,依律處斷。措辭見上答曰,勿煩。
沈頤之,以兵曹言啓曰,今日將官朔試射時,闕內入直訓鍊都監·把摠·哨官及禁衛營哨官等,依例以先射人員,代直出射之意,敢啓。傳曰,知道。
徐有大,以戶曹言啓曰,卽接廣興倉所報,則奉朝賀金致仁,纔已下往京畿仁川地云,大臣在外邑,則月廩輸送,曾有定奪矣。自今四月,依例月廩輸送之意,分付本道,何如?傳曰,知道。
沈頤之,以御營廳,一二所巡廳,左右捕廳言啓曰,去夜犯夜人無所捉之意,敢啓。傳曰,知道。
癸巳閏三月二十五日午時,上御集慶堂。藥房入診,領議政,領府事,雜科入格人同爲入侍時,都提調李思觀,提調蔡濟恭,副提調具㢞,假注書孟至大,記事官林濟遠·李昌漢,領議政韓翼謩,領府事金尙喆,律學崔宗旭,天文學金宗彬,譯學玄煃,醫官方泰輿·鄭允協·慶絢·金孝儉·金世彦·李敏德,以次進伏訖。思觀曰,夜間聖體調攝,若何?上曰,一樣矣。寢睡·水刺之節,何如?上曰,一樣矣。思觀奉進湯劑,上進御。尙喆曰,聖上雖自言甚耄,而以臣所見,近來玉色敷潤,玉音如出金石,豈非湯劑之功乎?上曰,豈盡然也?思觀曰,臣謂當日三進御湯劑,則奏效益多矣。上曰,過矣。翼謩曰,臣於日前,覆啓湖西加分狀啓,而以還上軍作米,尤甚之次邑四分一,稍實邑五分一加分事,進達蒙允,而至於軍餉,不但視他穀體重,此時穀物,尤宜節約,故置不擧論矣。卽者道臣,論報廟堂,備陳民情之遑急,更請餉米之加分矣。本道形勢,如非切急,道臣此請,宜不至再,軍餉米,亦依前日覆啓分數,特許加分,何如?上曰,依爲之。出擧條上命宗彬,誦其所講天文書,仍下詢曰,汝能時時仰察天象乎?對曰,有時乎察象矣。又命崔宗旭誦其所講律文,上下詢曰,汝本律學生乎?對曰,本譯學生,而近爲律學生矣。上曰,何故?對曰,譯學科難,律學科易故也。上不悅曰,汝輩亦奔競,棄本學而投入他學可乎?人之生死,況繫於律官之手,用律之際,毫釐有差,冤枉者多矣。京外不異,而外方尤甚,是豈容易爲之者乎?仍下敎曰,噫,雜諸科,名雖雜科,究其本則重,備考旣有,故此後先取陰陽科事,昨已下敎,而曾傳旣云,生民休戚,全係律科,多金者輕律,貧窘者重律,此予所以心常憤慨者,故曾已申飭,今聞榜目,譯學生徒爲此科,心甚訝之問焉。對曰,譯科有等第,此科便故應此科云,誠然,律學曾亦然矣。今科初試,皆貫而不足,而覆試未滿者五人,若是數少,十處分排,於渠可以捷徑故然。噫,登科時若此爲此,人心可知。噫,暮年一心,卽吾民而使此等人,分十處,何異於三百六十州民生,投於十人腹乎?聞此今何勉飭其對,卽慾事當拔去歸本處,而嗚呼暮年,豈爲齷齪之事乎?雖然,不可不示意,崔宗旭雖居一等之下,榜末調用,使年深而知熟焉。噫,日以益衰,及今不諭,更待何時?此人下敎,卽飭中一也。大抵外方律官,隨其慾而操縱,而爲其官者,其不綜核,着署以傳。嗚呼,豈特當之者?因一人一家,抱冤者其幾人?噫,年老人,倚門而望其子孫,孤兒寡妻,飮恨漆室,感傷和氣,孰大於此?以易知者言之,不孝不悌,何等重也,而輕先勘律者居半。噫,渠雖不孝,多金則免,無金則陷於此,此豈帝堯協和萬邦之意乎?以此人觀也,年未滿三十,猶有其慾,十處律官,予何知乎?興惟及此,若恫在已,予雖涼學,張子西銘民吾同胞少知,賢者猶然,況爲人君者乎?使諸道道臣·兩都留守,咸體予意,凡擬律時,親執操縱,俾無此弊。其若無狀者,當該律官狀聞,雖一律爲民,予何足惜?律科參榜人入侍時下敎,欽體此意,無負此訓事,自政院下諭于八道道臣·兩都留守。又下敎曰,噫,召見諸榜,豈爲觀瞻?意蓋深也。律科已畢召見,飭諸道兩都,而古人云,必也端本,源淸流潔,亦古語也。該府該曹長官,若或不密,其弊甚焉,不淸其本,何求其流?以易知者言之,王府於律,劃公私者,予則曰,此判金吾用私也。噫,制書有違不能爲,皆有公私律,劃公則律輕,劃私則律重,心常慨然。噫,王府若此,外方何飭?此後若有不公者,登諸朝紙,人孰不知?嗟哉耳目,其勿喑啞,開其眼廣其耳,隨事糾劾。噫,使八旬君,該府該曹,其令日新焉。上曰,堯典云,歷象日月星辰敬授人時,備考時亦下敎,譯科最多故,雖然,今番乃覺陰陽科居三,豈備考時下敎之意乎?此後陰陽科爲先事,奉承傳施行。上曰,噫,精神索漠,中官只以果川爲奏,故未及下敎,今日乃覺。十三日高陽省掃時,澆奠依例備給而莫爲,雖覺何及?然知而泯默,豈誠乎?特諭金思羲之父,令知此意焉。
大司憲任希敎,執義李蓍廷,司諫洪彬,掌令閔游·李漢一,持平金翊休所啓,臣等俱以無似,適忝言地,鎭日詣閤,只傳故紙,不能出一言論一事,以效一日之責,方甚惶恧之忱,卽伏承批旨,責諭諄切,臣等聚首奉讀,萬萬悚懍,溺職之罪,尤無所逃,其何敢一刻晏然於臺次乎?請命遞斥臣等之職。上曰,俄者下敎,不過暮年勉飭,卽者引嫌,其勢則雖然,無則加勉,亦多臺之道,勿辭亦勿退待。上曰,俄者批答,意有慨也。今者批旨,其亦意在,其在待臺閣,豈有無答?兩司傳啓,皆以勿煩頒布。上命持湯劑更爲入侍,賤臣承命出來,與濟恭入來,思觀奉進湯劑,上進御之,諸臣以次退出。
癸巳閏三月二十五日酉時,上御集慶堂。坐直承旨入侍時,同副承旨任希曾,假注書孟至大,記事官林濟遠·李昌漢以次進伏訖。上命希曾,讀肅廟朝癸巳日記,希曾進讀,自正月至十二月,逐月常參與晝講停不停及其時入侍諸臣姓名後,以次退出。
上在慶熙宮。停常參·經筵。
午時未時,日暈。
藥房都提調李思觀,提調蔡濟恭,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗚呼,追憶丁丑,其後今已十六年,嗚呼,戊戌以後,已五十年,嗚呼,庚子以後五十三年,今復若此,嗚呼,八十年內,是豈孝也,是豈孝也,亦豈孝也?其況今年兩月內,初九再逢,卄六日再逢,心膽皆隕,此豈孝也,亦豈孝也?何心靑囊?建功入焉,明日入侍。
中宮殿·惠嬪宮,藥房口傳問安。答曰,知道。
藥房口傳啓曰,臣等伏承問候之批,仰想無窮之孝思,有此追感之敎,而至於建功入焉明日入侍之命,實不勝抑鬱悶迫之至,其在保護之道,不敢遽然奉承,敢此煩籲。伏乞特許臣等持湯劑入侍,惶恐,敢啓。以承傳色口傳下敎曰,建功入之,其休焉。
傳于具㢞曰,右相·編次人·都承旨入侍,上番儒臣同爲入侍。
備忘記,傳于李在簡曰,自古來今,世人爲人,惟忠與孝,盡已爲忠,竭力爲孝,於舊於今,臣皆果然,於古來今,子皆亦然,予莫聞也,予莫知也。其皆若然,人皆忠臣,人皆孝子,其果若此,何貴忠孝?興惟及此,中夜長嘆,予雖誠淺,粗知此道,兩朔重逢,何云閏月?支撑此日,靦然冥然,其旣命入,一何困我?其果若此,當詣舊邸,悠悠此心,只自憧憧。
備忘記,傳于任希曾曰,文臣製述,入直儒臣試官安徐。吳載純·鄭昌順爲試官。
又傳于曰,試官鄭昌順,代趙德成爲之。
備忘記,傳于沈頤之曰,尹東昇代李得宗,李仁培代尹坊,吳載順代鄭好仁爲試官。
備忘記,何時下敎,於今稟其涉駭然,其稟承旨解見任。吳載純爲承旨,牌招入直,房順房。
沈頤之啓曰,事變假注書吳彦敎,時無職名,令該曹依例付軍職,冠帶常仕,何如?傳曰,允。
魚錫光在外代,以尹行晉爲假注書,吳彦敎有頉代,以李亮載爲事變假注書。
大司憲任希敎,執義李蓍廷,司諫洪彬,掌令閔游,持平金翊休,正言姜彝福啓曰,請慶興府定配庶民罪人趙榮順,按律處斷。措辭見上答曰,勿煩。又啓曰,請黑山島庶民罪人金稙,依前處分,亟正邦刑。措辭見上答曰,勿煩。
大司憲任希敎,執義李蓍廷,掌令閔游,持平金翊休啓曰,請黑山島爲奴罪人五得,依律處斷。措辭見上答曰,勿煩。又啓曰,請還寢張翼標島配之命,依律處斷。措辭見上答曰,勿煩。又啓曰,全羅監司元義孫,不體甘凌之飭敎,狀罷兩守令者,其所處事,誠甚顚錯,藩任數遞,雖有弊,國體所在,不容苟恕,問備薄勘,不足以懲其失,請全羅監司元義孫罷職。答曰,不允。末端事,可得臺體,而噫予雖衰也,國法不捨,一道臣處分,其何借臺而召三公,末梢酌處,意蓋深焉。豈爲其人,一則以孝理道,一則爲民數遞也?勿復强煩。
司諫洪彬,正言姜彝福啓曰,請大靜縣爲奴罪人仲義,依律處斷。措辭見上答曰,勿煩。又啓曰,請黑山島爲奴罪人五得,依律處斷。措辭見上,答曰,勿煩。
沈頤之,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。又以訓諫都監,一二所巡廳,左右捕廳言啓曰,去夜犯夜人無所捉之意,敢啓。傳曰,知道。
癸巳閏三月二十六日申時,上御集慶堂。右相·都承旨·編次人·上番玉堂同爲入侍時,右議政李思觀,編次人蔡濟恭,都承旨具㢞,校理任希簡,假注書孟至大,記事官林濟遠·李昌漢以次進伏訖。思觀曰,夜間聖體調攝,若何?上曰,一樣矣。寢睡·水刺之節,亦何如?上曰,一樣矣。思觀曰,日已晩而湯劑尙未進御,臣等誠憂慮矣。上曰,進御實難故也。仍命濟恭讀御製自醒翁序,濟恭讀畢。上曰,,何如?思觀·濟恭皆對曰,簡古有法度矣。上曰,簡古則非而法度則有之。濟恭曰,臣等,前後御製,未嘗不欽誦,而盛美之法,無如此序矣。上曰,予亦以爲。史官以下一句節,果振發而信有法度云矣。馬遷作范雎傳,文章極好,而至於范雎拜秦王亦拜一句,不襲前人文字,自成法度,予於此序此句節,亦云爾。濟恭曰,誠然矣。命濟恭檢校字句,濟恭卽檢校,至起復二字,上誤書服字。思觀曰,起復之復字,卽復字而非服字也。上曰,然乎?命改之。至入耆社一句,上曰,予用司馬光故事矣。仍問司馬光,五十耆老會耶?思觀曰,司馬光,年過五十後入耆會,然今借用,不害矣。又命㢞呼寫小跋於序後,仍敎曰,予之創立肇慶廟,卽予事業之最者也。命希簡,使芸閣刊御序,勿爲張大,只用小板,印出略干本,一本內入,一本藏之史庫。上命右副承旨入侍,賤臣承命出來,與尹光紹進伏,上使光紹書傳敎。上曰,噫,近者綱紀不嚴,倖門大開,故有下敎者,而伊後更思,懸知其人,決非指導,爲建德報,敎意亦在也。況飭已行,金相福特放門出,先爲給牒。上曰,當該承傳色·中官,一竝越俸一等。思觀曰,夏享不遠,卿宰之被譴者,一竝分揀,何如?上曰,依爲之。思觀奉進湯劑曰,聖上精力近益旺,以頃日御筆觀之,筆勢綜密,有勝於春秋鼎盛之時矣。且以今日御文論之,精力所到處,倍加於前日矣。豈非湯劑之功乎?上曰,予雖久服湯劑,而實不知其味,今當嘗之,仍進御之曰,其味果淸新矣。上曰,飭已行,金吾·秋曹·京兆頃者處分人,皆一竝敍用。思觀請更進湯劑,上許之,濟恭持入湯劑,思觀奉進,上御之。上曰,過今日欲寓懷,明日資政殿,當文臣製述,侍衛只入直,試官,金領府事,吏判尹東昇·李仁倍·洪良漢,入直兩儒臣,以禮房承旨,爲試所承旨,儀注安徐。時刻,待下敎只入正時,懸題後,當入內崇政東庭製述,捧券後入侍科次,諸臣以次退出。
上在慶熙宮。停常參·經筵。
藥房都提調李思觀,提調蔡濟恭,副提調具㢞啓曰,伏未審夜間,聖體調攝,若何,痰候若何?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,待敎入侍。
中宮殿·惠嬪宮,藥房口傳問安。答曰,知道。
傳于沈頤之曰,都承旨入侍,內局同爲入侍。
備忘記,傳于沈頤之曰,明日靈壽閣展拜安徐,更待下敎。
備忘記,傳于沈頤之曰,旣命旋寢觀也。予志可知,今月將暮,心日倍氣益苶,兩日御製,可見予心。
傳于具㢞曰,都承旨入侍時,春坊乙酉·辛丑·壬寅日記御製持入,御製監印儒臣,同爲入侍,御製校書館官員監印,明日動駕時,只備堂隨駕。
具㢞啓曰,吏曹參判李重祜牌不進推考傳旨,今方捧入,而判書李潭,參議洪良漢,俱以試官,方在試所,參判李重祜,更爲牌招開政,何如?傳曰,允。
傳于沈頤之曰,俄者中官下敎,越俸下敎,竝安徐。
吳載純,以吏批言啓曰,玉堂·春坊闕員,今當差出,而擬望之人乏少,相避外任竝擬,何如?傳曰,允。
有政。吏批,判書李潭進,參判李重祜牌不進,參議洪良漢進,同副承旨吳載純進,朴師崙爲大司諫,李濟萬爲持平,高裕爲獻納,申大升爲修撰,尹行修爲說書,金思穆爲兼弼善,徐有防爲兼司書,兪彦述爲知敦寧,鄭尙淳爲工曹參判,趙瓊爲戶曹參議,姜游爲兵曹參議,趙曮爲瓦署提調,韓鼎裕爲兵曹佐郞,李會遂爲兵曹佐郞,尹在德爲兵曹佐郞,李基崧爲典籍,鄭德洙爲典籍,尹象厚爲安岳郡守,李陽運爲珍島郡守,權烣爲軍資正,洪紹海爲社稷令,韓尙默爲龍仁縣令。兵批,判書具允鈺病,參判李在協入直進,參議洪樂純未肅拜,參知丁範祖入直進,左承旨徐有大進,以高天植爲同知,趙重晦·李翼元·李彦衡·李世澤·李海重·洪檍·朴師崙·李德傅爲副司直,金相直爲副司果,沈豊之爲副司正。
姜忱有頉代,李羽晉爲假注書,尹行晉有頉代,申史渙爲假注書,李亮載有頉代,尹九宗爲事變假注書。
大司憲任希敎,執義李蓍廷,司諫洪彬,掌令閔游·李漢一,持平金翊休,正言姜彝福啓曰,請慶興府定配庶民罪人趙榮順,按律處斷。措辭見上答曰,勿煩。又啓曰,請黑山島庶民罪人金稙,依前處分,亟正邦刑。措辭見上答曰,勿煩。
大司憲任希敎,執義李蓍廷,掌令閔游·李漢一,持平金翊休啓曰,請張翼標島配之命,依律處斷。措辭見上答曰,不允。又啓曰,請黑山島爲奴罪人五得,依律處斷。措辭見上答曰,不允。又啓曰,全羅監司元義孫,不體甘凌之飭敎,狀罷兩守令者,其所處事,誠甚顚錯,藩任數遞,雖知有弊,國體所在,不容苟恕,問備薄勘,不足以懲其失,請全羅監司元義孫罷職。答曰,湖南道臣,昨已諭,非爲人也,爲民也。逢此啓必也撤送,此豈爲民之道乎?故其勿强煩之答,意蓋深也。一日若此,民受一日之弊,二日若此,民受二日之弊耳。若相持多日,則民弊勝言,旣存臺體,亟停勿煩。又啓曰,近來臺閣之有除,多稱在外,誠極未安,況前後下諭之後,勿論畿湖,尙無動靜,其在事體,不可一任其偃便,請在外諸臺臣竝罷職。答曰,依啓。
司諫洪彬,正言姜彝福啓曰,請大靜縣爲奴罪人仲義,依律處斷。措辭見上答曰,勿煩。又啓曰,請黑山島爲奴罪人五得,依律處斷。措辭見上答曰,勿煩。
李在簡,以御眞圖寫都監儀軌廳郞廳言啓曰,本都監儀軌,今已修正,粧䌙以入之意,敢啓。傳曰,知道。
具㢞,以吏批言啓曰,南學訓導方宗擧,除授後過限未肅拜,依例改差,何如?傳曰,允。又啓曰,成均館學祿李松心,除授後過限未肅拜,依例罷職,何如?傳曰,允。
沈頤之,以兵曹言啓曰,南行宣傳官金魯行,乃是副薦勸武之人,依前例成才間,限十朔除試之意,敢啓。答曰,知道。
又以兵曹言啓曰,今閏三月二十五日各廳堂下武臣等朔試射時,訓鍊哨官柳鎭茂,宣傳官邊德淳,部將趙榮祥,俱未滿四中,依例汰去,而至於身病之類,試所旣知其實病,竝與呈辭受由之人等,退試次,姑爲懸頉以入之意,敢啓。答曰,知道。
又以禁衛營,一二所巡廳,左右捕盜廳言啓曰,去夜犯夜人無所捉,敢啓。答曰,知道。
說書沈豐之疏曰,伏以臣頃蒙恩暇,看護病母,母子相對,感祝洪私,第臣母病,已積一月之久,而藥餌了未見效,症勢一味沈篤,臣之情理,實難離捨供職,而番次苟艱,煩瀆爲懼,間不免抑情就直,數日以來,諸症益就危劇,大腫絶潰,眞元凘脫,外感乘虛,嘔咳兼作,飮啖全却,氣息昏綴,臣方夙夜在側,左右扶將,而職名縻身,進退俱礙,情私到此,亦云苦矣。玆不得不冒死陳籲,曲察矜諒,惟天地是恃,荐犯瀆擾,惟鈇鉞是俟。伏乞亟賜鐫免,仍勘臣罪,以便救護,以肅朝綱,不勝幸甚。答曰,踏啓字。
癸巳閏三月二十七日辰時,上御資政殿。文臣製述入侍時,行都承旨具㢞,左承旨徐有大,右承旨李在簡,左副承旨沈頤之,右副承旨尹光紹,同副承旨吳載純,假注書姜忱·尹行晉,記事官林濟遠·李昌漢以次侍立訖。上曰,通禮院首書員,自政院懸之。上命試官入侍,賤臣出來,與左議政李溵,吏曹判書李潭,行副司直李得宗·尹坊·趙德成·鄭好仁進前,上命書題出懸後,上曰,李商駿入來赴擧乎?溵曰,方以掃墳事,出去云矣。上曰,予爲李商駿而出策題矣。上曰,洪達淵何時及第乎?頤之對曰,以後庭試及第,直赴於新榜云矣。上問誰爲善策文乎?溵對曰,右副承旨,素贍於策工矣。上曰,政官牌招開政。出傳敎上還內後,諸臣以次退出。
癸巳閏三月二十七日午時,上御集慶堂。藥房入診入侍時,都提調李思觀,提調蔡濟恭,副提調具㢞,假注書姜忱,記事官林濟遠·李昌漢,醫官方泰輿·鄭允協·慶絢·金孝儉·金世彦·白文昌·金宗壽以次進伏訖。思觀曰,夜間聖體,若何?上曰,一樣矣。寢睡·水刺之節,亦何如?上曰,亦一樣矣。思觀請進湯劑,上進御,思觀請診候,上曰,置之可也,上命濟恭讀今日資政殿呼寫御製。上曰,承旨宜於其紙末續書之。上呼寫畢,問曰,何如?思觀曰,盡美矣。上曰,寫字官金潤誠,人才矣。思觀曰,非但筆法,多聞博識,無所不通,其爲人才,誠如聖敎矣。上曰,金潤子金東覽,頃年特命調用,今日聞焉,雖作散尙存云,令該曹,待窠卽爲復職調用。出傳敎上命持湯劑更爲入侍,賤臣承命出來,與濟恭進前,思觀請進湯劑,上進御。上曰,儒臣,持春坊乙酉入學時日記及辛丑建儲時日記以入,賤臣承命出來,與儒臣任希簡持入。上命㢞讀訖。命書傳敎曰,辛丑年入闕時,辭輦辭輿節次,皆勿書,一依辛丑年例。上命試官,持先捧試券入侍,賤臣承命出來,與試官持試券入侍。上曰,內局先退,諸臣以次退出。
癸巳閏三月二十七日未時,上御集慶堂。坐直承旨入侍時,同副承旨吳載純,假注書尹行晉,記事官林濟遠·李昌漢以次進伏訖。上曰,今令活印件,一件內入,一件入于世孫宮,此則於五處史庫皆藏。出傳敎命書傳敎曰,魚錫定,咸原府院君墓掃墳云,澆奠床備給。又命書傳敎曰,今者承傳色中官·郞廳中官,朝雖見,暮莫知在處,其所駭然,此輩持此申飭內府,此人等,下敎前莫敢踰門。又命書傳敎曰,嗚呼,頃年甲子五十一歲,拜靈壽閣,受几杖而來長樂殿,現於東朝,於今若夢,其後六十七十,皆拜靈壽閣,親製序文中書年。嗚呼,于今八旬,諸耆耉賜宴於西館,予則尙未一拜,今朝興惟,予懷何抑?初欲效漢高卽日都關中意,今日欲拜爲製述默焉,亦何曠日?明日當詣靈壽閣瞻拜,沖子隨駕,侍衛只入直,挾輦軍六十名,挾輿軍二十名,內入直前後廂軍六十名,前廂三十名禁營,後廂三十名御營,皆外入直,儀註·留營·留陣安徐。禁軍只入直,隨駕時刻,待下敎只入正時,副輦安徐。諸臣以次退出。
癸巳閏三月二十七日申時,上御集慶堂。文臣製述科次入侍時,左議政李溵,吏曹判書李潭,行副司直李得宗·尹坊·趙德成·鄭好仁,右承旨李在簡,假注書尹行晉,記事官林濟遠·李昌漢以次進伏訖。上命試官讀試券訖。上命取三人,命書傳敎曰,製述居首李養遂,大鹿皮一令,之次徐有防·李正薰,各紙二卷·筆五枝·墨三笏賜給。上曰,白文呈券人,事當禁推,而殿策,異於他題,皆是明經科,而一則新榜,今番皆特爲重推。出傳敎上曰,在外騎郞許遞事。出榻敎諸臣以次退出。
癸巳閏三月二十七日酉時,上御集慶堂。右副承旨入侍時,右副承旨尹光紹,假注書尹行晉,記事官林濟遠·李昌漢以次進伏訖。上曰,自古凡於臺啓入侍時擧條各張,循例傳啓時竝書,而紙頭書某時,此例也。若此故下答時,答曰不允。末端事依啓,蓋此也。若此者漠然不知,今日乃覺,近者連爲入侍傳啓,故注書從此例,承旨亦不察,許多之啓各書,此非古例,今後非入侍,則依前竝書一張。出傳敎諸臣以次退出。
上在慶熙宮。停常參·經筵。
藥房都提調李思觀,提調蔡濟恭,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今當八旬,欲拜旋寢,是豈孝乎?以此觀也,予氣可知,氣何暇諭?若此而欲建功,若冷水自,靦然,待下敎入侍焉。
中宮殿·惠嬪宮,藥房口傳問安。答曰,知道。
備忘記,傳于李在簡曰,自敍文畢印,架子先入,冊封入學文畢印,德游當親受,盛龍亭,細仗鼓吹奉入。
備忘記,傳于李在簡曰,自敍文,依例內入差備,冊封入學文,其有體重,提調陪進。
備忘記,傳于李在簡曰,冊封入學文,紬衣盛樻。
傳于李在簡曰,內局入侍,監印儒臣同爲入侍。
傳于具㢞曰,監印儒臣入來,入侍。
備忘記,傳于具㢞曰,雖云八十,予則若百,爲予言於內局,今日淸明,視昏特甚,是豈建功功?若步數步,氣喘心隕,步步呼先,是豈建功功?時或少勝,旋卽憊苶,其若久陰少陽,是豈建功功?近者特甚,雖臥今世,其若前生,是豈建功功?前則臥時便,於今臥亦悶焉。若入坎中,是豈建功功?於今晝夜昏寢,是豈建功功?此由於過而然也。何以然?三貼故也。昨服三貼,其夜特甚,若安悶者,若問男巫,右袒靑囊者予何問也?以此頒布朝紙,予問者豈涼劑?欲聞其果其令,莫令與俗同套,開眼以陳焉。
傳于徐有大曰,承旨入侍,騎堂同爲入侍。
傳于李在簡曰,試官金領府事代,右相爲之。
又傳曰,右相則內局提調,試官左相爲之。
傳于吳載純曰,騎郞待令于差備。
李羽晉在外代,以崔烜爲假注書,申史渙在外代,李成運爲假注書,尹九宗有頉代,以尹宗彦爲事變假注書。
傳于吳載純曰,承旨入侍。
大司憲任希敎,大司諫朴師崙,執義李蓍廷,司諫洪彬,掌令閔游,持平金翊休啓曰,請慶興府定配庶民罪人趙榮順,按律處斷。措辭見上答曰,勿煩。又啓曰,請黑山島庶民罪人金稙,依前處分,亟正邦刑。措辭見上答曰,勿煩。
大司憲任希敎,執義李蓍廷,掌令閔游,持平金翊休啓曰,請黑山島爲奴罪人五得,依律處斷。措辭見上答曰,不允。又啓曰,請還寢張翼標島配之命,依律處斷。措辭見上答曰,不允。又啓曰,全羅監司元義孫,不體甘凌之飭敎,狀罷兩守令者,其所處事,誠甚顚錯,藩任數遞,雖知有弊,國體所在,不容苟恕,問備薄勘,不足以懲其失,請全羅監司元義孫罷職。答曰,不允。又啓曰,新除授持平李濟萬,時在忠淸道恩津地,請斯速乘馹上來事,下諭。答曰,依啓。
大司諫朴師崙,司諫洪彬啓曰,請大靜縣爲奴罪人仲義,依律處斷。措辭見上答曰,不允。又啓曰,請黑山島爲奴罪人五得,依律處斷。措辭見上答曰,不允。又啓曰,新除授獻納高裕,時在慶尙道尙州地,請斯速乘馹上來事,下諭。答曰,依啓。
李在簡,以弘文館言啓曰,新除授修撰申大升,時在慶尙道比安縣,經筵入番事緊,請斯速乘馹上來事,下諭。答曰,依啓。
又以侍講院言啓曰,本院新除授說書尹行修,除拜之後,不爲出肅,卽爲牌招察任,何如?傳曰,允。
徐有大,以兵曹言啓曰,今閏三月二十八日,開寧居業武鄭允哲稱名人,自興化西挾門入來,鳴申聞鼓,依定式下該曹推問,何如?傳曰,允。
又以御營廳·一二所巡廳·左右捕盜廳言啓曰,去夜犯夜人無所捉,敢啓。答曰,知道。
副司直李彦衡疏曰,伏以日吉辰良,宴禮順成,薄海含生,蹈舞惟均。仍伏念臣之蒙被聖恩,亦已至矣。毛髮頂踵,莫非造化,而絲毫涓埃,無路仰酬。居常慄慄,以榮爲懼,迺者迷息,倖忝科榜,賜對之日,特賚宴需與營樂,俾娛其父母,此固曠絶之恩數也。至若樂院法譜,事面尤重,而又從以拔例命賜,用備讌歡之具,觀聽所及,隣巷亦聳,癡兒釋褐,不足有無,而所被眷渥,何若是便蕃也?況向日講筵,命臣特進,追念臣先祖,褒詡鄭重,至有興懷召見之敎,咫尺前席,親承德音,俯仰踧踖,感涕自零,歸詑恩榮,闔門攅頌而已。抑臣有區區切至之願,方欲齋沐封章,仰干崇聽,而適被譴罷,呼籲路阻,惶懍蹙伏,曾未旬日,恩敍遽降,軍銜旋付,於是乎臣可以言私矣。玆敢冒昧而陳之,惟聖明,少垂諒察焉。臣以宗臣遺孤,晩竊科名,遭遇聖明,偏荷寵靈,拔諸庸散之中,進以卿月之秩,自顧榮耀,已非臣始料攸及,而況於十數年之間,不肖兩子,次第通籍,長已超升緋玉,仲又出入經幄,門闌之華顯,求諸宗親之家,鮮有其比,而不意玆者,第三子又登魁科矣。臣心懍懼,尤當如何?噫,滿損盈虛,物理之常也。臣雖愚昧,粗聞斯義,今使三子,聯武於朝端,而臣又貪戀寵祿,遲徊於正卿之列,則不獨人忌,必有鬼猜,豈不大可慽哉?顧今聖算方躋於八旬,宸心益勵於萬機,凡在廷臣,咸思殫竭而奔走,如臣之受恩罔極者,尙可以是時,敢萌求退之念,而第蒲柳之質易凋,狗馬之疾轉痼,形骸衰謝,神精消鑠,筋力報效,實無其望,此固臣宜退之一端,而臣之今年,恰爲六十有四矣。視諸禮經引年之例,則雖有五六年之未及,蓋禮經所言,泛論人臣之大防而已。如臣之至庸極陋,百無一能者,有之無所益,無之無所損,進退去來,眞是江湖之一鳧雁也。其年之至不至,自不必論也。又況近來,諸臣之年未至而陳情祈懇者,輒多蒙許,若奉朝賀臣趙暾,則以其二弟之竝朝而休致,奉朝賀臣南泰著,則以其一子之從宦而休致,今臣則三子立朝,其所以藉手而乞休者,非二弟一子之比也。暾與泰著之所蒙恩於前者,臣獨不可以祈望於後乎?然臣之所請,非如超然長往,便訣明時,以自附於古人勇退之名也。只以滿盈之戒,參倚前衡,朽鈍之姿,望斷强策,欲借休養之便,獲成苟全之願耳。倘蒙我殿下,恕諒而矜許,則非徒臣一身之幸也。亦豈非天地父母終始成就之美事也哉?情悃所切,言不知裁。伏乞聖慈,亟垂體下之仁,俯察由中之懇,特允所請,俾臣得以歌詠聖澤,涵煦餘生,不勝大願。答曰,省疏具悉。噫,近者心氣益苶,頹然帖然,因下敎之事,召承宣,卿章適到,故令讀,讀未半,已嘉卿心,讀畢,不覺憊中欲起。噫,卿以慶平玄孫·東原之孫·靑陵之子,而今至卿列,三子登科,是誠罕有,心嘗謂曰,此卿高祖蔭也。何以然?嗚呼,卿祖志讓寧後再聞,世人皆笑,予自欽歎,若是仁故其孫若此也。豈特卿?所擧兩人,雖無二弟一子登科之事,以下大夫能樹立,予頃見朴弼琦也。噫,頃年未下轎,聞元奉朝賀章,轎中許答,人或曰,若此朝廷豈有人,而予則不然,此亦奬頹俗之一端也。特允所請,以示嘉尙之意,敎文製進,則予當親臨宣麻,莫云奉朝請之多。或嘉其心,或爲其人,或憫其衰,豈云其多?予嘉者心也,而諸人數請若此,心切帳然也。
癸巳閏三月二十八日午時,上御集慶堂。藥房入診,監印郞廳同爲入侍時,藥房都提調李思觀,提調蔡濟恭,副提調具㢞,假注書尹行晉,記事官林濟遠·李昌漢,校理任希簡,醫官方泰輿·鄭允協·慶絢·金孝儉以次進伏訖。思觀曰,夜間聖體,何如?上曰,一樣矣。寢睡·水刺之節,亦何如?上曰,亦一樣矣。思觀請進湯劑,上進御,思觀請診候,上曰,首醫以下四人,入診可也。泰輿進前診候,退伏曰,脈候及左右三部調均,脾胃脈候連勝矣。其餘醫之言,皆與泰輿之言同。上曰,乙酉冊譜日記及辛丑冊譜日記,幾許張耶?希簡對曰,合兩年日記,爲五張矣。希簡曰,乙酉·辛丑日記冊題目,何以書之乎?上曰,兩朝冊封入學日記,抄錄爲定,可也。上命儒臣先退。上命持湯劑更爲入侍,賤臣承命出來,與濟恭進前,思觀請進湯劑,上進御,諸臣以次退出。
癸巳閏三月二十八日酉時,上御集慶堂。坐直承旨·騎堂同爲入侍時,兵曹參知朴思亨,同副承旨吳載純,假注書尹行晉,記事官林濟遠·李昌漢以次進伏訖。上曰,騎堂入來乎?載純對曰,果入來矣。上曰,俄者擊鼓人處,問其居住及年之幾何以來。上曰,擊鼓人招致集慶堂,而又命武藝別監等盡爲待令。上問汝何人耶?擊鼓兒對曰,居於龍岡矣。上曰,汝年幾何?對曰,二十九歲矣。上曰,汝是百姓乎,庶人乎?對曰,鄕人子孫矣。上曰,汝有何意而來乎?對曰,君爲萬民之父母,豈不知封陵事乎?欲爲奏達而來矣。上曰,汝何時上來乎?對曰,去年九月上來矣。上曰,汝何知差備門而來乎?上曰,汝實有爲國之誠而然歟,有何所望而然歟?對曰,只有爲國封陵事而已,他無所望矣。上曰,汝是鄕人子孫,則年近三十,而何爲未娶耶?對曰,東西丐乞,故未娶矣。命書傳敎曰,龍岡童蒙朴興祚,若頃年李久大鳴更點鼓,而令先探號牌,曰無,其涉異常,令入直騎堂嚴問,其言莫重,故或有指囑者,親問雖無他,以二十九歲總角,望僥倖只難掩,所言莫重,以乞丐之人,留京八朔云,令該廳,計其日給糧,待城門開逐送,而亦令邸吏押去,付本縣後,報巡營狀聞。又命書傳敎曰,噫,勸婚之時,近三十鄕人,尙置總角,丐乞留京,若不申飭,何以懲他郡?初則當該縣令,欲命施以不敍之律,來京八朔,何以聞知,參酌從重推考。上命內局入侍,賤臣承命出來,與都提調李思觀,提調蔡濟恭,副提調具㢞,醫官方泰輿進前,思觀請進湯劑,上進御,諸臣以次退出。
癸巳閏三月二十八日二更,上御集慶堂。坐直承旨入侍時,同副承旨吳載純,假注書尹行晉,記事官林濟遠·李昌漢以次進伏訖。上命載純,讀李彦衡疏訖。命書傳敎曰,奉朝賀敎文製述知製敎,以入直儒臣啓下者,意蓋在也,則尙今寥寥若此,則定時之科,何以及期,當該知製敎,從重推考。又命書傳敎曰,代撰王言,其宜簡重,入直命差,意蓋在也,則更漏旣下,尙今寥寥,此等知製敎,將焉用哉?當該知製敎,竝本職遞差,令修撰徐有防製進。又命書傳敎曰,敎文製進後,明日當東月臺親臨宣麻,待下敎直入正時,侍衛只入直。又命書傳敎曰,明日崇政東庭,先爲祗迎後,升坐東月臺,當宣麻,禮房知悉,儀註安徐。又命書傳敎曰,莫重大祝一人,以初一日大祝疊差,豈井間分差之意乎?當該郞廳,從重推考,其代以色郞塡差。上曰,漕運申飭若何,而其裝載者已久,而尙無消息?且二處皆成冊來到云,而其亦寥寥,先爲來京不爲申飭海運判官,令該府處之。出傳敎上曰,旣命校書提調陪進,監印時一體昭檢事,分付。出傳敎諸臣以次退出。
上在慶熙宮。停常參·經筵。
藥房都提調李思觀,提調蔡濟恭,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。三春惟今,明日初夏,追憶昔年,予懷千萬,雖逢此月,享能親乎?興惟心隕,氣何暇諭?次對同入。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
傳于吳載純曰,明日冊子陪進,下敎時爲之。
沈頤之,以都摠府言啓曰,今日入直內三廳武兼禁軍及軍兵等,當爲中日習射,而親臨宣麻相値,不得爲之之意,敢啓。傳曰,知道。
傳于吳載純曰,入直儒臣入來後,下鑰。
傳于吳載純曰,宣敎官宣箋官,以徐有防爲之。
傳于吳載純曰,爲之然後謝恩,奉朝賀單子,以口傳爲之。
傳于沈頤之曰,次對,午後爲之。
兵曹口傳政事,以李彦衡爲奉朝賀。
沈頤之啓曰,大臣·備局堂上,依下敎來待矣。傳曰,入侍。
假注書崔烜在外代,以李周顯爲假注書,假注書李成運在外代,以閔慶世爲假注書。
具㢞啓曰,事變假注書尹宗彦,假注書閔慶世,時無職名,令該曹依例付軍職,冠帶常仕,何如?傳曰,允。
假注書李周顯在外代,以許晊爲假注書,閔慶世有頉代,以盧廷良爲假注書,事變假注書尹宗彦有頉代,以李柱延爲事變假注書。
具㢞,以弘文館言啓曰,校理李商巖,自鄕上來,卽爲牌招察任,何如?傳曰,允。
徐有大,以漢城府言啓曰,依下敎,龍崗童蒙朴興祚,待城門開逐送,而亦令邸吏押去,付本縣之意,敢啓。傳曰,知道。
沈頤之,以訓鍊都監·一二所巡廳,左右捕盜廳言啓曰,去夜犯夜人無所捉意,敢啓。傳曰,知道。
癸巳閏三月二十九日辰時,上詣崇政東庭。香祗迎後,親臨宣麻入侍時,行都承旨具㢞,左承旨徐有大,右承旨李在簡,左副承旨沈頤之,右副承旨尹光紹,同副承旨吳載純,假注書姜忱·尹行晉,記事官林濟遠·李昌漢以次侍立訖。上具翼善冠·袞龍袍,以步輿出資政門,降輿崇政東庭,香祗迎後,仍詣月臺,宣麻於奉朝賀李彦衡,四拜訖,上命進前,親賜御筆四字。上曰,禮房承旨,馳詣太廟雩祀壇奉審以來事。出榻敎上曰,判敦寧李益炡,奉朝賀金始煐,鶴城君楡,晩後使之入來事。榻前下敎命書傳敎曰,飭已施,安川君特爲敍用,頃者下敎諸儒臣,一倂敍用。人君飭勵宜同,豈云堂郞?況下吏旣命復用,頃者該曹該府徒年下敎者,何待赦典?一倂特放。上命藥房入侍,賤臣承命出來,與都提調李思觀,提調蔡濟恭進前。思觀請進湯劑,上進御。上命書傳敎曰,今者人皆視目前,特差之人,雖莫敢用意,昭顯廟守直中官,年過七十者苟充,儲慶宮守直官,莫知跪受者充差,事之可駭,莫此爲甚,當該承傳色中官,皆充其代。又命書傳敎曰,大抵古人云,人存政擧,予嘗稱道,昨日莫重大祝,數日內疊差,今者守直中官之苟差觀也。噫,今予一心,惟在乎此,而其猶若此,將來勝言,爲銓郞者,莫顧井間,苟充爲能,爲中官者,莫顧其重,惟濟銘旌稱爲主,可勝寒心,將予此意,另加申飭。因下敎下問,承傳色所爲,欲推於郞廳中官,其涉駭然,承傳色曺壽喆,從重推考。上曰,古人云,思良妻·思良相,聞下敎大加飭念者,予見故判書尹陽來,贈判書吳瑗也。一人子今方承宣,而一人豈特其人?其孫勉憲,尙今思焉。今聞狀聞,聞其兄之名,興懷曷勝?其子若有年長,令該曹,特爲懸註調用,以示予憶,古人之意。出傳敎上還內後,諸臣以次退出。
癸巳閏三月二十九日辰時,上御集慶堂。大臣·備局堂上引見入侍時,左議政李溵,右議政李思觀,綾恩君具允明,禮曹判書李景祜,刑曹判書趙榮進,吏曹判書李潭,訓鍊大將李章吾,禁衛大將具善復,御營大將張志恒,戶曹參判徐命善,工曹參判鄭尙淳,摠戎使尹泰淵,判尹洪樂性,兵曹判書具允鈺,大司憲任希敎,大司諫朴師崙,執義李蓍廷,司諫洪彬,掌令閔游·李漢一,持平金翊休,正言姜彝福,副校理柳義養,左副承旨沈頤之,假注書閔慶世,事變假注書尹宗彦,記事官林濟遠·李昌漢以次進伏訖。李溵進前問候訖,命進湯劑,命金始煐·李益炡入侍,仍爲賜食。命書傳敎曰,相臣旣奏,故令該府處之之敎特寢,任希雨,令該府放焉。出榻敎命書傳敎曰,以久錄無行公之事,無端違牌,事體寒心,只推,更爲牌招察任。李溵所啓,此卽慶尙監司金華鎭,全羅前監司洪樂性,咸鏡監司宋瑩中,黃海前監司李在簡,江原前監司金鍾正放未放狀啓也。本司所管各人等所犯,俱係不輕,雖經赦典,有難遽議,竝依啓聞施行之意,分付,何如?上曰,依爲之。出擧條
朴師崙所懷,臣以北邑事,有所達之言,而自北還後,未登筵席,尙未果焉,今以所懷仰達矣。殿下軫念甲山民弊,特除臣下送,臣感祝天恩,到任以後,邑弊民瘼,幾盡釐革,而至於還穀,爲弊最鉅,一番陳達然後,可以變通者也。蓋本邑還穀甚多,元還及監兵營還穀,合而計之,幾至五六萬石,而民戶則僅爲三千餘戶也。一戶所受,或爲四五十石,以此一邑之民,將不得支保,今此還穀,若不減削,則無以救弊。第本邑,僻在極北一隅,若値凶歉,則移粟極難,顧此還上,減之亦難,不減亦難,臣反復思惟,救弊之道,惟有一策,元還則其數不多,自是折半留庫者,而監兵營還上,則其數浩多,皆是盡數分給者也。若使監兵營還上,依元還例,折半分給,則一戶所受,其將減半,而民蒙大惠,且留庫旣多,則雖或有凶歉之災,以其留庫之數,足可賑濟,而移穀之弊,亦可除矣。臣意則以爲,兩營還穀,折半留庫,折半分給,實爲甲民莫大之惠也。伏願聖上,下詢大臣而處之焉。上曰,大臣之意,何如?左議政李溵曰,甲山之穀多民小,果如諫長之言,則民人之受弊,誠大矣。兩營還上之折半分留,苟能利民,則亦何所靳難哉?一問于道臣而處之,恐爲得宜,但如三甲一隅,積穀如此,以貽民弊者,安有朝家關飭裒益之意哉?此則道臣之責也。更加申飭,宜矣。右議政李思觀曰,穀多而戶小,則反爲民弊,誠如諫長所陳,而大抵監兵營耗穀,亦有公用之不可闕者,其所謂多積而不用云者,安知其裡面無委折乎?一番査問于本道,而後處之,恐似得宜矣。上曰,戶判入來以奏,可也,行戶判蔡濟恭曰,諫長,新自甲山遞歸,必詳知其民弊,故有此陳達,而第營還之盡數分給,卽入路同行之規,今若不究裡面,直使之折半分留,畢竟有掣礙之端,則亦似難處,臣意則一番査問於監兵營,而後處之,恐未晩矣。上曰,令備局問于道臣,狀聞來到後,承旨以奏稟處。又所懷,臣且有所達之事矣。甲山田米太,乃是甚貴之穀,而還上中田米太,其數甚多,田米則七千餘石,太則三千餘石也。田米太之若是數多,蓋由於本邑,自前頻遭凶年,或自嶺南,或自南關移轉時所來也。及其還捧時,則雖以田米太,本色載錄收捧,而其實則多以耳牟米代捧,蓋本邑田米太所種處至少,故雖欲以本色捧之,其勢末由,而名存實無,今此田米太兩穀之數多,實爲甲邑莫大之弊,若不減數,則民之受弊,其將無窮,臣意以爲,田米太折半,卽以本色載錄,而半留半分,折半則以耳牟米換色載錄,俾除巨弊,誠甚便好,亦伏望下詢處之焉。上曰,卿等亦陳之。李溵曰,雖未知代捧創始之在何年,而田米太,如非土宜,只是虛名,則勢不可不變通也。李思觀曰,此是當初移轉之穀,而尙存名色,實非土産也。折半釐正,以除民弊,似爲得宜矣。上曰,聞其所奏,可謂名存實無,旣問大臣,依爲之。出擧條思觀曰,頃因刑曹草記,有捕校定配之事矣。今聞刑判之言,其時捕校誠有罪,而至於定配,則未免過重云矣。上曰,特放可也。出擧條濟恭曰,繕工九營繕軍契之不可不釐弊,前後筵臣之以此陳達,亦嘗屢遭,而以未得十分停當之策,尙今因循矣。蓋當初軍契之釐正也。故重臣朴文秀,以兵曹木四十同,戶曹米一百石,一年都下,使之擔當宗社以下一百八處所修補之役,而都下之外,更勿以軍價爲言之意,永爲定式矣。近年以來,貢人輩,輒以元分定百八處所之外別役軍價,每每呼訴於兵曹,故兵曹,亦無以一例牢却,就其所報數中,參量題給,便成規例,試以十年內軍契上下文書考之,所謂別役價上下之數,實有過於元軍價四十同之數,國計之尾閭,事面之寒心,雖不可勝言,貢人若因是而上應國役,下資事育,則猶不害爲益下之政,而今乃貢人之倒懸益急,國役之策應無路,此無他,實由於別役價,旣與元軍價之惟正有異,而又其上下,無定數,無定朔,或多或少,續續受出,故曹中情債,殆無限節,公貨之出給雖多,而其入於貢人之手中,不過爲三四之一二矣。其弊之不可不釐改,固如此,而今則貢人,皆渙散避匿,前頭國役,實係罔涯,若欲從長變通,則自今以後,革罷貢人名目,自繕工營繕,別立新規,自官照檢之外,實無他善策矣。蓋元軍價四十同,已成不易之典,今無可論,而所謂別役價,更以二十同加磨鍊,則合木爲六十同矣,六十同價。又以純錢磨鍊,則錢爲六千兩,以六千兩,兵曹則分四等計給於繕工,繕工則照數受置於官庫,而自九營繕,各立待令軍五名,以備赴役之用人,給一朔四兩錢,勿論有事無事,逐朔例下,有若員役之朔下,若其役處稍大,上所稱九營繕待令軍四十五名,沒數赴役,更無推移之道,則隨其實入,始許雇立,而凡此待令軍朔下及雇立軍給價,通瀜一年,略綽計算,則四千兩錢,足可用之,其纖悉曲折,當載錄於節目,餘數二千兩內,一千兩,則逐年留庫,以待大役時不虞之用,一千兩,則貢人輩滿萬公私債,不可不限十年鱗次還報,而今年一倂停捧,自明年爲始,報債條,以一年一千兩爲定限,則上項六千兩之數,鑿鑿有歸宿處,然勿論公與私,所報之數,足當本錢,則所謂利息,永爲蕩減,其中雖或有預賣米木者,亦以本價計償,十年之後,債事旣畢,則報債條一千兩,又當添入於留庫不虞之備,然則國家,雖或有不得已大役之事,更不必以軍契爲慮矣。如是酌定之後,營繕,如又有加請軍價之事,繕工監該所草記論罪,兵曹,又或不以純錢如數上下,則該曹郞廳,亦爲草記論責,然後此事,庶可以永久無弊,而於公於私,實爲兩益之道矣。臣與繕工郞,累次商確後,問于兵判,議于大臣,則皆以爲便宜,故敢此陳達,一番下詢,務得其當,實爲作事謀始之要矣。上曰,兵判之意,何如?兵曹判書具允鈺曰,所謂營繕軍別役價,未詳實入之如何,而時有別役貢人輩,濫張名數,呼訴稱冤,不勝紛紜,故兵曹,雖斟酌題給,每年所下者,多則三四十同,小不下二十餘同,而戶料則隨其兵布,亦不得不如例上下,此誠尾閭之洩,不可不一番釐正,而方可無經用難支之患,而從前論難多岐,迄未有善策,今此戶判所陳,誠得救弊之要道,蓋六千兩之恒定都下,雖似夥然,比諸別下之逐年無節,則其利害得失,較然明甚,如是變通,似可爲公私俱益之道矣?上曰,大臣之意,何如?左議政李溵曰,俄於閤外,戶兵判,盛言此事之不可不變通,而臣旣未經兩曹,其裡面之得失利害,未有料量,雖不敢臆對,今兩臣者,旣的見其弊源,且聞右相,曾任戶曹時,亦欲救弊而未果云,可知其當爲之事,而第凡係更張,不可不謹其始,節目講定,必令詳悉,俾爲永久無弊之地,一千兩每年留庫,亦爲另加管束之道,恐得宜矣。右議政李思觀曰,臣在度支時,欲以此事變通而未果,今此戶兵判之見歸一,而比前所料,殆減其半,爲公私兩益之道,臣謂如是變通好矣。上曰,依所稟爲之。蔡濟恭曰,臣與兵判相議,成出節目後,當爲啓下矣。上曰,依爲之。
大司憲任希敎,大司諫朴師崙,執義李蓍廷,司諫洪彬,掌令閔游·李漢一,持平金翊休,正言姜彝福啓曰,請慶興府定配庶民罪人趙榮順,按律處斷。措語見上上曰,勿煩。又啓曰,請黑山島庶民罪人金稙,依前處分,亟正邦刑。措語見上上曰,勿煩。
大司憲任希敎,執義李蓍廷,掌令閔游·李漢一,持平金翊休啓曰,請還寢張翼標島配之命,依律處斷。措語見上上曰,勿煩。又啓曰,請黑山島爲奴罪人五得,依律處斷。措語見上上曰,勿煩。又啓曰,全羅監司元義孫,不體甘凌之飭敎,狀罷兩守令者,其所處事,誠其顚錯,藩任數遞,雖知有弊,國體所在,不容苟恕,問備薄勘,不足以懲其失,請全羅監司元義孫罷職。上曰,非爲人也,乃爲民也。亟停勿煩。
大司諫朴師崙,司諫洪彬,正言姜彝福啓曰,請大靜縣爲奴罪人仲義,依律處斷。措語見上上曰,勿煩。命更進湯劑,進御訖,諸臣以次退出。
以上缺徒三年定配罪人金明遇,楊州牧綠楊驛徒三年定配罪人趙翼鉉,利川府吾川驛徒三年定配罪人鄭東閔,富平府金輪驛徒三年定配罪人洪配漢,楊州牧平丘驛徒三年定配罪人洪樂舜,平安道博川郡徒三年定配罪人徐懿大,忠淸道忠州牧徒三年定配罪人鄭謙煥,洪州牧徒三年定配罪人宋煥九等,特放承傳啓下矣。竝放送事,分付各該道道臣之意,敢啓。答曰,知道。
吳載純,以吏曹言啓曰,今此宗廟徽寧殿夏享大祭執禮大祝,皆以侍從塡差,而時無職名人員,令該曹口傳付軍職,何如?傳曰,允。
沈頤之,以兵曹言啓曰,本曹佐郞李會遂,身病猝重,呈狀乞遞,宿衛重地,不可久曠,今姑改差,何如?傳曰,允。
沈頤之,以禁衛營一二所巡廳左右捕盜廳言啓曰,去夜犯夜人,無所捉之意,敢啓。答曰,知道。
知中樞府事辛受采疏曰,伏以臣幸際鴻運,獲霑聖化,犬馬之齒,已迫九耋,䬶臺卿月之職,何等淸顯,金圈緋袍之榮,是何等恩眷,而朽木發春,枯楊生華,榮誥旣賁於泉壤,恩除又及於姪子,自古人臣以壽蒙恩□□□而復,豈有如今日賤臣所被之異數者哉?前後除旨,固已萬萬非常,而不意今春,又承恩召,擔曳登程,寸寸前進,獲參養老之宴,特陞崇階,名編耆英之籍,祗謝靈壽之前,梨園之樂,御廚之膳,榮輝寵光,照爛朽質,此豈如臣賤品之所可濫厠者哉?臣本遐土窮鰥,生活貧乏,隻身孤踨,憑依無所,平在所望,惟在一第,到老不休,自憐其妄矣。幸逢壽老之世,特蒙惠養之澤,猥竊科第,致位至此,糞土賤臣,何嘗一毫念及於此哉?天地生成之恩,隕結塵刹,不能盡報答之願,區區寸忱,惟在終老輦闕之下,時參起居之班,獲瞻耿光,少伸頌禱之悃,而宿病重發,丘願方急,今將便訣明時,此生復來,臣不自期,瞻望雲天,涕淚交零。伏願聖上,懋修大德,克臻和平之域,保嗇聖躬,益享岡陵之壽,俾永宗社億萬年無疆之休焉。答曰,省疏具悉。其雖下敎,來參養老宴,意未期必,其能同參,問則尙留云,雖悶氣衰,心庸欣矣。耆社聞焉,卿章雖到,因今日雖入庭中,予聞近甚朦朧,誤聽來於門外,今問承宣,乃知入庭中,其時果聞,必也給扶,而咫尺庭中,未能,只聞卿章,予心悵然,附陳者,勸勉愛君,心庸嘉尙,其請予則過矣。齟齬京邸,豈若本家?卿須從容尋鄕,善爲調養。
癸巳四月初一日卯時,上詣靈壽閣。擧動入侍時,行都承旨具㢞,左承旨徐有大,右承旨李在簡,左副承旨沈頤之,右副承旨尹光紹,同副承旨吳載純,假注書盧廷良,事變假注書李柱延,記事官林濟遠·李昌漢,以次侍立訖。上具翼善冠·袞龍袍,俯伏板位,親受兩朝冊封入學日記抄錄訖,以步輿出通陽門延和門外,降輿乘輦,因詣耆老所靈壽閣,拜禮訖,還御大廳,命諸耆堂入侍。李益炡進伏曰,昨日旣伏蒙賜食之恩,臣等亦欲進饌矣。上曰,以飯羹爲之,而毋過五器,可也。益炡曰,然則何日爲之乎?上曰,明日爲之,可也。因命沈星鎭,呼諸耆堂新來訖。命㢞,書下三句御製,命入侍諸臣賡進。命書傳敎曰,通禮院書員,御前差備,今近十年云,令該曹,米布題給。上曰,今日入來耆堂,熟馬一匹賜給,守直官陞敍,本所下人,令該曹,米布題給。出傳敎命書傳敎曰,陪進時鼓吹,令該曹施賞,上還宮後,諸臣以次退出。
癸巳四月初一日辰時,上御集慶堂。藥房入診,原任大臣同爲入侍時,都提調李思觀,提調蔡濟恭,副提調具㢞,注書盧廷良,記事官林濟遠·李昌漢,領府事金尙喆,判府事申晦,醫官方泰輿·鄭允協·慶絢·金孝儉·白文昌·李世玉,以次進伏訖。思觀曰,夜間聖體,若何?上曰,一樣矣。寢睡·水刺之節,亦何如?上曰,一樣矣。思觀請進湯劑,上進御,思觀請診候。上曰,首醫以下四人入診,可也。泰輿,進前診候,退伏曰,脈候左右三部調均滑體及脾胃脈候連勝矣。其餘諸醫之言,皆與泰輿同。上曰,太祖大王亨年爲幾歲,禮陟在於何年?知入,以奏。賤臣承命出來,考譜略以奏。上曰,辛受采上疏持入。賤臣,承命出來持入。上命㢞,讀辛受采疏。上曰,今聞辛受采復尋鄕路云,官至正卿,自京邸至本家,依前下敎給馬,亦爲供饋。出傳敎諸臣以次退出。
癸巳四月初一日申時,上御集慶堂。藥房入診入侍時,都提調李思觀,提調蔡濟恭,副提調具㢞,假注書盧廷良,記事官林濟遠·李昌漢,醫官方泰輿以次進伏訖。思觀請進湯劑,上進御,上曰,賡韻持來乎?㢞曰,持入矣。上命濟恭次次讀之訖。上曰,題好故,所作皆善矣。濟恭曰,然矣。諸臣以次退出。
上在慶熙宮。停常參·經筵。
卯時辰時,日暈。未時,日暈。
藥房都提調李思觀,提調蔡濟恭,副提調具㢞啓曰,昨日展拜靈壽,移時還宮,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。昨拜靈壽閣,微忱千萬,自五十一至今年,五十一甲子入耆社,其後六十七十皆拜,今八旬且拜,此誠千千萬萬料表,予懷億百,昨日入興明門,憶昔年拜長樂也。心膽欲隕,氣何暇諭?待敎入侍,世孫氣候一樣矣。中宮殿·惠嬪宮,藥房口傳問安。答曰,知道。
備忘記,傳于具㢞曰,爲予言於內局,近者連爲茶飮建功,氣何若此?頃年錫名建功,於今更名支撑,其何以此支撑?故人皆勸我,究其心,誠可誠也。昨日誠悶於三貼溫進,氣少勝,此亦自諒,今日亦爲當進三貼,以便內局心,而於予,可謂萬萬苟且矣。
傳于吳載純曰,領相·內局,同爲入侍,又傳曰,判敦寧李益炡入來,又傳曰,內局入侍,判敦寧同爲入侍。
傳于具㢞曰,江原監司李溎留待,內局同爲入侍,又傳曰,受粟飯後,當見內局,以此分付。
沈頤之啓曰,事變假注書李柱延,身病猝重,勢難察任,今姑改差,何如?傳曰,允。
傳于吳載純曰,右副承旨入侍。
京畿監司沈鏽狀啓,坡州呈以左尹尹得養病重,上去不得事,傳于吳載純曰,踏啓字。
假注書許晊在外,代以沈基泰爲假注書。
大司憲任希敎,大司諫朴師崙,執義李蓍廷,司諫洪彬,掌令閔游·李漢一,持平金翊休啓曰,請慶興府定配庶民罪人趙榮順,按律處斷。措辭見上答曰,勿煩。又啓曰,請黑山島庶民罪人金稙,依前處分,亟正邦刑。措辭見上答曰,勿煩。
大司憲任希敎,執義李蓍廷,掌令閔游·李漢一,持平金翊休啓曰,黑山島爲奴罪人五得,依律處斷。措辭見上答曰,勿煩。又啓曰,請還寢張翼標島配之命,依律處斷。措辭見上答曰,勿煩。又啓曰,全羅監司元義孫,不體甘凌之飭敎,狀罷兩守令者,其所處事,誠甚顚錯,藩任數遞,雖知有弊,國體所在,不容苟恕,問備薄勘,不足以懲其失,請全羅監司元義孫罷職。答曰,亟停勿煩。
大司諫朴師崙,司諫洪彬啓曰,請大靜縣爲奴罪人仲義,依律處斷。措辭見上答曰,勿煩。又啓曰,請黑山島爲奴罪人五得,依律處斷。措辭見上答曰,勿煩。
尹光紹,以義禁府言啓曰,時囚罪人趙榮儉,口招公事判付內,渠旣遲晩,自有其律,依法照律事啓下,而續大典倉庫條云,虛錄反作守令,徒三年定配,又五年禁錮,大典推斷條犯私罪,杖一百以上之罪,告身盡行,追奪載錄矣。趙榮儉,依法典告身盡行追奪,五年禁錮。忠淸道永同縣會同驛徒三年定配,而以判付內辭意,具罪目依例發遣府書吏,押送配所,何如?傳曰,允。
沈頤之,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
刑曹判書趙榮進疏曰,伏以以臣無似,最荷聖恩,猥躋卿列,再叨秋官,濫已極矣,恩亦至矣。區區報效之道,惟在筋力奔走,而頃者除旨之下,又承入侍之命,咫尺前席,勅敎諄諄,惶感之極,不敢言私,黽勉承膺,月已易矣。第念臣本以虛脆之質,素抱痰火之病,外而軀殼僅存,內則神精已耗,兼以犬馬之齒,已踰七十,膂力之愆,無復餘地,而猥當劇務,未暇調息,强策病軀,益添澌頓,雖欲仍冒,其勢末由,況此耆社諸臣,無一人冒居於詞訟劇地者。年前前知中樞府事臣南泰齊,長本曹也,引年陳章,持蒙恩遞,至若金吾長席,前後耆臣,引例輒解,已成規例·今臣所帶之職,較金吾尤劇,而臣之衰病,又非諸臣之比,則諸臣之所得於聖明者,臣何獨無望於今日也?不待臣言之畢,宜蒙一視之澤,故玆敢援例陳章,仰暴至懇。伏乞聖慈,俯賜矜念,特遞臣職,使公務無曠,私分粗安,千萬幸甚。答曰,省疏具悉。頃者正卿無人,故授卿此任,而予已諒矣。卿辭若此,本職許遞焉。
癸巳四月初二日辰時,上御集慶堂。藥房入診,領議政·耆社堂上·知敦寧·江原監司,同爲入侍時,都提調李思觀,提調蔡濟恭,副提調具㢞,假注書盧廷良,記事官林濟遠·李昌漢,領議政韓翼謩,知敦寧兪彦述,江原監司李溎,醫官方泰輿·鄭允協·慶絢·金孝儉·白文昌·金世彦,以次進伏訖。翼謩曰,聖體,若何?上曰,無可諭矣。翼謩曰,耆社進饌,進御幾何乎?三飯二匙矣。思觀,請進湯劑,上進御。思觀請診候,上曰,首醫二人及新入者,使之入診,可也。泰輿,進前診候,退伏曰,脈候左右三部調均,滑體及脾胃脈候連勝矣。其餘醫之言,皆泰輿同。上命李溎進前,溎進伏,上曰,有可奏之言則以奏,可也。溎曰,姑未赴任,無可奏之言矣。上曰,善爲供職。溎曰,當竭力矣。上命㢞,讀宣諭帖後,上曰,關伯先爲退出。上曰,此人,果何如?翼謩曰,多敏矣。思觀曰,兼有文學才藝矣。上命濟恭,讀追來賡韻訖。上曰,賡韻盡入乎?㢞曰,惟李廷喆之作,姑不來矣。上曰,如或製進持入,賤臣承命出來,持入以奏。上賜饌入侍諸臣,諸臣奉饌訖。翼謩俯伏請退休。上曰,大臣異於他,不可以休。上命持湯劑,更爲入侍,賤臣承命出來,與濟恭進前,思觀請進湯劑,上進御,諸臣以次退出。
癸巳四月初二日申時,上御集慶堂。藥房入診,判敦寧同爲入侍時,都提調李思觀,提調蔡濟恭,副提調具㢞,假注書盧廷良,記事官林濟遠·李昌漢,判敦寧李益炡,醫官方泰輿,以次進伏訖。上賜饌益炡,仍製下御製。上命同副承旨吳載純入侍,賤臣,承命出來,與載純進前。上曰,更爲精書一件,置于大殿,一件置于王世孫宮。思觀請進湯劑,上進御。上曰,秋曹劇務,不可曠焉,判書許遞代,政官待朝牌招開政。出傳敎諸臣以次退出。
上在慶熙宮。停常參·經筵。
夜一更至五更,灑雨,測雨器,水深一分。
藥房都提調李思觀,提調蔡濟恭,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功其若靈丹,近者予何若此?昨日飮三貼,若飮三冷水,昔卽欲睡,於今悶睡,何以然?氣益衰,氣何暇喩?待敎入侍。
中宮殿·惠嬪宮,藥房口傳問安。答曰,知道。
尹光紹,以都摠府言啓曰,今日入直內三廳武兼禁軍及軍兵等,中日習射,請出標信。
以中日頉草記。傳曰,中日仍爲之,摠管欲休,則休焉。
備忘記,傳于徐有大曰,今於暮年,稅船陸續而來,憊中心喜,嶺南右漕倉船亦來,此今初心亦喜,悠悠其猶一心,惟在乎昔,旣與年八十人,德游同食,士庶必有向隅歎,士庶年八十人,德游當賜米,侍衛安徐。只戶房承旨,惠堂判尹入侍,八十八歲·八十七歲·八十六歲人,亦爲來待。
備忘記,傳于徐有大曰,只在城內人待令,而八十七歲·八十六歲·八十一歲·八十歲人,其令扶杖來待。
假注書沈基泰在外代,以申應淵爲假注書,盧廷良有頉代,以朴長燮爲假注書,事變假注書李柱延改差代,以任長源爲事變假注書。
傳于徐有大曰,德游堂已賜米矣,其時遺漏人,使之入來,只城內人待令,而率其子孫,亦爲扶杖以來。
具㢞,啓以吏曹參議洪良漢牌不進罷職傳旨。傳曰,只推。
有政。吏批,判書李潭進,參判李重祜牌不進,參議洪良漢牌不進,都承旨具㢞進,以洪樂性爲刑曹判書,尹泰淵爲左尹,金鍾正爲副提學,金尙默爲禮曹參議,鄭擇爲敦寧都正,李昌伋爲副校理,徐有慶爲禮曹佐郞,李基崧爲兵曹佐郞,成胤儉爲司成,安鼎大爲相禮。
兵批,判書具允鈺進,參判愼爾復入直進,參議姜游病,參知朴思享病,以洪晟爲都摠管,李瀁爲宣傳官,洪啓九爲同知,宋龜明爲僉知,李慶會爲五衛將,李邦五爲忠壯將,尹心恒爲訓鍊僉正,李迪爲部將,趙榮進·尹得養·任希曾·沈煥之爲副司直,許霮·申致權·金恒光·石宗克爲副司果。
傳于李在簡曰,內局入侍,儒臣持問答,同爲入侍。
兵曹口傳政事,彌眇項僉使單文星輔。
尹光紹,以訓鍊都監·一二所巡廳·左右捕盜廳言啓曰,去夜無犯夜人所捉之意,敢啓。傳曰,知道。
兵曹口傳政事,知中樞單李徵聖。
大司憲任希敎,大司諫朴師崙,執義李蓍廷,司諫洪彬,掌令閔游·李漢一,持平金相休,正言姜彝福啓曰,今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科,雖以我聖上好生之德,特貸一律,渠旣遲晩,則不可以遠配而止。請慶興府定配庶民罪人趙榮順,按律處斷。罪人金稙之罪,可勝誅哉?敢以絶悖無倫之說,肆然發口,究其罪犯,宜置極律,合辭之請,可洩神人之憤,而旣賜允從,旋卽還寢,此雖出於我聖上好生之德,邦憲至嚴,決不可一刻置之於覆載之間,講黑山島庶民罪人金稙,以前處分,亟正邦刑。答府院曰,勿煩。大司憲任希敎,執義李蓍廷,掌令閔游·李漢一,持平金翊休啓曰,罪人五得所犯,實是前古所無之變,偸取情節,萬萬凶獰,酌處之命,雖出於我聖上好生之德意,論以國法,不可容貸,請黑山島爲奴罪人五得,依律處斷。假稱御史之罪,何等重大,而張翼標酌處之命,遽下於取招承款之餘,此雖出於我聖上好生之德,而後弊所關,有難容貸,請寢張翼標島配之命,依律處斷。全羅監司元義孫,不體甘凌之飭敎,狀罷兩守令者,其所處事,誠甚顚錯,藩任數遞,雖知有弊,國體所在,不容苟恕,問備薄勘,不足以懲其失,請全羅監司元義孫罷職。答府曰,勿煩。元義孫事,亟停勿煩。大司諫朴師崙,司諫洪彬,正言姜彝福啓曰,仲義之罪,可勝誅哉?倉卒拾得,雖異故犯,關係莫重,宜卽現納,而懸賞之後,始爲自首,棍問之時,乃吐情實,論其罪犯,不可酌處而止。請大靜縣爲奴罪人仲義,依律處斷。罪人五得,其所負犯,關係至重,揆以王章,自有當律,酌處之命,雖出好生之聖德,而三尺至嚴,不可容貸。請黑山島爲奴罪人五得,依律處斷。答院曰,勿煩。
掌令閔游上疏曰,伏以臣之老母,年滿七耋,衰病日痼,居常澟綴,臣無他兄弟,獨自扶將,實難一日離捨,而適忝憲職,馹召還降,怵分畏義,蒼黃入城,鎭日詣閤,今已一旬矣。卽接鄕信,臣母素患風痰之症,挾感添劇,飮啖全却,眞元消鑠,專人報急,促臣歸見,臣自聞此報,心神飛越,按住不得,忙陳短章,徑尋鄕路。伏乞聖明,俯垂矜察,亟遞臣所帶之職,以便救護,仍治臣擅行之罪,以肅朝綱,千萬幸甚,臣無任屛營祈懇之至,謹昧死以聞。答曰,省疏具悉。爾其勿辭,護焉。
癸巳四月初三日辰時,上御德游堂,賜米入侍時,左承旨徐有大,假注書盧廷良,記事官林濟遠·李昌漢,以次進伏訖。上曰,承旨率士庶耆老年八十以上人入侍,上命賜米。上曰,金澤振·李遇春·金繼民,年八十一歲,今僅堂上,只此人,特爲加資,口傳下批。出傳敎命書傳敎曰,黃贊業,年今八十七,尙縣玉圈,特爲加資,今日口傳下批,令該曹,給金圈。上曰,文聖甫年八十,尙爲御營騎士,今番祿試射三中云,而試步可謂建兒,令該曹,善地僉使今日啓下,其令明日謝恩。出傳敎上曰,噫,今者召見,意蓋深矣。八十七歲人二人,予懷何抑?一人旣已正憲,一人今嘉義,李持發,特加一資,今日口傳下批。出傳敎命書傳敎曰,八十人嘉善全旕先,以龍虎營軍,兩次溫陽隨駕,一次則丁酉,欲令軍門調用,而旣衰,特爲加一資帖。上曰,追到老人,該房承旨,賜米事。出傳敎諸臣,以次退出。
癸巳四月初三日未時,上御集慶堂。藥房入診入侍時,都提調李思觀,提調蔡濟恭,副提調具㢞,假注書申應淵,記事官林濟遠·李昌漢,醫官方泰輿·鄭允協·慶絢·金孝儉·金世彦·李敏德·崔宗衡,以次進伏。京畿監司沈鏽,左承旨徐有大,知事李徵聖,副校理李商巖,修撰徐有防,追後入侍。思觀問夜間,聖候若何?寢睡·水刺,之節亦,何如?上曰,一樣矣。藥房提調,持湯劑入侍,上進御一貼。上曰,八十以上老人近百,何其多也?能善舞,又能善走矣。自稱甲戌生,似亦有意也。思觀曰,非有所望,以爲榮華也。濟恭曰,非但渠輩,朝廷亦有甲戌生,則人必有自別起敬之心矣。至於甲戌生之多者,亦運數所致也。思觀請診候,上曰,只四人爲之。泰輿曰,脈候左右三部度數調均,而脾胃脈候亦一樣矣。允協曰,脈候在右三部一樣,而脾胃脈候差勝矣。絢·孝儉曰,滑體亦一樣矣。上曰,此後雖飮三貼,今日則可飮二貼乎?命醫官歷達,皆曰,三貼,不可不進御也。上曰,薑桂加減乎?皆曰,日氣尙未暑,干桂不可猝減矣。上命儒臣讀問答,上下番及承旨讀訖。藥房提調,持湯劑更爲入侍,上進御一貼。戶房承旨入侍事,下敎,知事李徵聖入侍事,下敎,畿伯入侍事,下敎,賤臣承命出去,與畿伯沈鏽,知事李徵聖,承旨徐有大,入來。命書傳敎曰,前五衛將李徵聖,與魚必溟同召,今日見焉,以賜几杖。李貞幹十代孫,戊申亦入原從功臣,年今八十三,筋力尙强,況武臣?令該曹,知中樞加設單付,以表辛勤召見之意。又命書曰,自古設置內侍敎官,與王子師傅等,此所以爲習於古,若爲之考講,則有饋酒,此王子師傅所無者,凡饋酒,止於大臣,重臣亦無者,而若此可不重歟?大抵小學,比四書較重,故昔年能誦全部,試講,有承傳之事,而近者申飭小學,故昔則中官只講大學,而於今更命小學,近者一中官,以考講超等承傳,故今日待耆民先擧講,凡內侍學徒殿講,內侍敎官,皆待令闕中,例也,而於今時或試講,只予能誦立敎篇試講,意謂必也專意初卷,及今日令誦第二卷篇題,果莫能開口,予意果不錯,考講超等人試問,果只讀三卷,敎官講若遍,其豈至此?承傳已命勿施,當該敎官,從重推考。具㢞所啓,藝文提學徐命膺,旣入闕中,不爲肅謝,直爲出去,事甚未安,推考警責,何如?上曰,依爲之。沈鏽所啓,本道糶穀不數之狀,不必更爲煩達,而前日加分狀聞中,比昨年減萬石者,旣有湖西移轉之穀,意謂足可節略分排矣。賑穀萬石,出自還穀,昨年未捧,亦近萬石,而常年不受之民,擧皆願受。又有閏朔排巡,故還分之比前倍多,勢所固然,而麥秋尙遠,民事切悶,留庫中一萬石,特爲加許事,下詢大臣而處之,何如?上曰,右相之意,何如?右議政李思觀曰,畿伯當初加分之請,比昨年旣減萬石,方當麥嶺,事勢似然,今此加請,似不爲過矣。上曰,昨年爲民,不爲詢問直許,況今年?兼以賑政,事勢固然,所請不過若昨年,爲民亦何詢間,而大臣入侍故已問,依請加給,可也。又所啓,頃日龍仁縣令韓尙默仍任傳敎中,有査問勿施之命矣。所謂三福爲名漢,因判府卽爲發配,而本事旣命勿施,此則何以爲之乎?敢稟。上曰,特放可也。上命儒臣,讀蔡澤傳。上又進御一貼,藥房先退。
上在慶熙宮。停常參·經筵。
藥房都提調李思觀,提調蔡濟恭,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。見八十多,此心何抑?瞻彼雲漢,爲民用心,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于李在簡曰,自古夏禴必親,七旬親享,幾年曠焉?此心憧憧,肄儀明日,東月臺親見,入直侍衛儀注安徐。只入正時,皆依前。
傳于沈頤之曰,明日次對,進定今日。
沈頤之啓曰,大臣·備局堂上,依下敎來待矣。
傳曰,大臣·備局堂上引見。
以平安監司狀啓,成川居幼學石世周等壓死·渰死·燒死·囕死等事,傳于徐有大曰,令本道,恤典擧行。
事變假注書任長源在外代,以金星甲爲假注書。
事變假注書金星甲在外代,以洪達淵爲假注書。
傳于具㢞曰,言于戶判,今番戶郞所持來銀片·銀石·銀土,小小持入。
吏曹口傳政事,以閔鼎烈·李鼎揆·鄭元始,爲兼注書。
尹光紹啓曰,兼注書李鼎揆·閔鼎烈在外,竝今姑減下,其代以在京當次人,口傳啓下,仍卽牌招,以爲擧行之地,何如?傳曰,允。
吏曹口傳政事,以洪相聖·李養遂爲兼注書。
傳于沈頤之曰,內局入侍。
李在簡啓曰,大提學李福源牌不進,推考傳旨,今方捧入,而都堂會圈成命之下,如是違牌,事甚未安,更卽牌招進參,何如?傳曰,置之。
尹光紹啓曰,今日都堂會圈時,文任當爲進參,而大提學李福源,有牌招置之之命,藝文提學徐命膺受由在外,弘文提學,待下批牌招進參,何如?傳曰,允。
傳于徐有大曰,今予一心,追慕爲民,而於追慕,膽已隕,只爲民也,而稅船旣皆來,兩麥將登云,此心少弛。昨聞畿伯所奏,予則莫知歲月,只惟頃者雨恰滿十餘日,農民切悶云,聞此言,曷勝宿於房帳,而近兼重聽,故莫聞雨聲,朝者見窓牖明,冞切沓沓,聞雲觀報,自初更至五更,測雨器一分云,心喜曷諭?年少中官,掩置故纔聞,令兩宣傳官,東·西郊看審以奏,亦令畿伯,雨澤狀聞,連繼以聞。
有政。吏批,判書李潭進,參判李重祜牌不進,參議洪良漢進,行都承旨具㢞進。兵批,判書具允鈺病,參判愼爾復病,參議姜游病,參知朴思亨入直進,以李最中爲判尹,趙明鼎爲弘文提學,李聖圭·徐有寧·李世澤爲同義禁,徐有慶爲掌樂正,申致權爲典籍,金顯材爲繕工假監役,李得一爲定州牧使,邊得翰爲南學訓導,兪彦述爲副司直。
沈頤之,以春秋館郞廳,以領監事意啓曰,臣等以都堂翰圈事來會,而不可無文任,大提學再牌,旣有置之之命,弘文提學落點,姑未下,在外藝文提學,今姑改差,其代卽令該曹,口傳差出,仍卽牌招,以爲推移進參之地,何如?傳曰,旣有弘文提學,此草記置之。
傳于沈頤之曰,承旨入侍。
具㢞,以吏曹啓曰,繕工監假監役官李德胤呈狀內,身病甚重,勢難察任云,依例改差,何如?傳曰,允。
沈頤之,以兵曹言啓曰,今四月初三日,定山居幼學李奎煜稱名人,自興化西挾門入來,鳴申聞鼓,依定式下該曹,推問,何如?傳曰,允。
沈頤之,以兵曹啓曰,去春等能麽兒考講時,都摠府經歷李潤春,造紙署別提梁龍甲,部將朴載憲,武臣兼宣傳官朴重佐,守門將丁志說·安國民·丁錫相等,二次不通。都摠府都事金致五,訓練院主簿李壽完,武臣兼宣傳官徐翰修·金衡一,守門將金大來,一次不通。依定式竝從重推考,何如?傳曰,允。又以一二所巡廳啓曰,去夜犯夜人無所捉之意,敢啓。傳曰,知道。又以禁衛營啓曰,去夜無犯夜人所捉之意,敢啓。傳曰,知道。又以左右捕盜廳啓曰,去夜犯夜人無所捉,敢啓。傳曰,知道。
知敦寧兪彦述上疏,伏以臣於日昨,伏奉敦府除旨,臣素無敦寧,義難冒據,方欲治疏祈免之際,適値動駕有命,召牌踵臨,他不暇顧,章皇出肅,幸忝耆臣之末班,獲睹無前之盛儀,上駟之錫,皐比之頒,異數便蕃,臣九頓感惶,實不知置身之所也。暫膺雖伸義分,仍冒有乘格式,玆敢援例陳章。伏乞聖明,亟降鐫遞之命,以存公格,以安私分,千萬幸甚,臣無任云云。答曰,省疏具悉。今聞卿章,旣無敦寧,云,今當氣憊,何待稟處?本職許遞焉。
癸巳四月初四日辰時,上御集慶堂。藥房入診入侍時,都提調李思觀,提調蔡濟恭,副提調具㢞,假注書申應淵,記事官林濟遠·李昌漢,醫官方泰輿·鄭允協·慶絢·金孝儉,以次進伏訖。思觀,問夜間聖候若何,上曰,一樣矣。寢睡·水刺之節,亦何如?上曰,亦一樣矣。藥房提調持湯劑入侍,上進御一貼。濟恭曰,鷄膏爲食補之道,自內局製進,似好矣。上曰,腎瀝湯,於人大補,而豈可長服者乎?思觀曰,此非常進之劑也。上曰,薑桂之臭神奇矣。思觀,請診候,上曰,止之。藥房提調,持湯劑更爲入侍,上又進御一貼。命書傳敎曰,李養遂,其勢固然,只推許遞,任觀柱無故云,其代啓下牌招圈點,而其若在外,其餘違牌人,皆敍用。在京當次者,啓下牌招,其令卽爲擧行,坐直承旨入侍事,下敎,藥房先退。
癸巳四月初四日辰時,上御集慶堂。大臣·備局堂上,引見入侍時,左議政李溵,右議政李思觀,行戶曹判書蔡濟恭,行司直具善復,禮曹判書李景祜,兵曹判書具允鈺,行副司直李章吾,吏曹判書李潭,漢城府左尹尹泰淵,行副護軍張志恒,工曹參判鄭尙淳,戶曹參判徐命善,左副承旨沈頤之,記事官林濟遠·李昌漢,假注書朴長燮,事變假注書李柱延,大司憲任希敎,大司諫朴師崙,執義李蓍廷,司諫洪彬,掌令李漢一,持平金翊休,正言姜彝福,副校理李商巖,以次進伏訖。上曰,曉雨測雨器爲一分云,愈於霡霡濛濛矣。今則雨意何如耶?溵曰,尙有雨意矣。思觀曰,屢日不雨之餘,雖未洽足,而若繼此以雨則好矣。溵曰,領相調理,故不得入來矣。上曰,然矣。溵曰,此平安監司尹東暹狀啓也。備陳今年還分,難繼農糧之狀,仍請留庫中加分,而邑之分等,穀之分數,不言之,只以從略爲請者,蓋似出於如蒙朝令,則自營門,量宜闊狹之意,依狀請還分不足邑鎭,卽今留庫中,限五分一特許加分,使之從便分給,雖或不滿於五分一,亦無所妨,畢分俊,其邑名數爻,亦令報備局,何如?上曰,依爲之。出擧條上曰,備堂誰某入來耶?思觀,歷擧職姓名以對。戶曹判曹蔡濟恭曰,臣於前月,以扶安蝟島銀脈事,仰達,自上,有發遣郞廳,設店便否詳審以來後,更爲稟處之敎矣。郞廳纔已入來,而槪聞其形止,則自蝟島海路,可二三十里,有所謂旺登島,周回十五里,人家不過數十戶,而海上多石角中,有銀脈云,故使之鑿壙,尋脈果得之矣。看色銀若干持來,仍對其穴以來故,敢達矣。上曰,大臣之意,何如?溵曰,天地所以生財者,棄而不用,固可惜,而至於設店,則其弊多矣。民亦有捨農趨利之慮矣。思觀曰,凡干設店,有多少弊端,臣亦嘗以創設爲難,而我國山澤之利,實多棄置不用,此亦可慨。今此島中産銀之說,臣固習聞,而至其形便事情,實所未詳,博詢處之,好矣。上曰,戶判先奏,諸備堂,各陳其見,可也。濟恭曰,天下事,雖有利,未嘗不帶得若干害,雖有害,未嘗不帶得若干利,古人論事,曰便曰不便者,不害爲各有所據矣。今以此事言之曰,便者,以爲山澤寶,一任奸氓之潛採,不自戶部句管,不成事理,斷然設店,宜矣。如湖南前道臣之以爲不便者,其言甚多,而若其最要慮人命之易乎渰沒也。慮農民之棄本趨末也,慮邊山禁松之潛斫難禁也。凡此數段,其言亦自有理,臣於曰便,曰不便,本無固必之見,惟在博詢處之之如何矣。行副司直具善復曰,島中産銀之說,曾已熟聞矣。朝家旣遣戶郞摘奸之後,今若廢棄,則京外無賴輩,不無潛採之慮,臣以爲設店採取,以補國用,誠好矣。禮曹判書李景祜曰,設店利害,旣不詳知,而以今所奏聞之,不過彈丸小島,再涉海波,雖使設店,多得銀脈,未必爲大利,況未知其善成者乎?設店固有弊端,似難輕議矣。行副司直李章吾曰,凡以水言之,山深然後源大,此島周回,不過十五里云,則未滿方五里,雖渾是銀脈,所出之豐盛,未可必矣。若設店則禁養松木,斧斤可念,聞入去者,都是無賴破落戶之類,終無所利,則必有弊矣。臣之淺見,不如不爲矣。兵曹判書具允鈺曰,今若設店而銀産豐饒,則在經費,未必無所補,但銀店之設,本自有弊,聞其幅員甚狹,而再涉海洋云,旣設之後,或有弊端,則不若審愼於未設之前,其利害便否,臣未敢造次仰達矣。吏曹判書李潭曰,形便旣未目睹,利害實難遙度,而設店之弊,則誠如諸臣所奏矣。漢城左尹尹泰淵曰,雖未知其處利害之如何,而近來銀路甚貴,旣有銀脈之可採者,則設店恐似無妨矣。行副護軍張志恒曰,地勢凡百,旣不目擊,則利害便否,雖不能備諳,然凡事無若干弊而全有所益者,豈易得哉?年年燕行,所入不少,而近來銀路頗艱,果若多産,則未爲不可,亦難預料,不敢可否矣。工曹參判鄭尙淳曰,遠外事情,旣不目擊,雖不敢質言,而蓋以他邑設店處言之,實爲平民之弊端,初頭似當詳審處之矣。戶曹參判徐命善曰,設店亦豈無弊端,而旣遣郞廳,搜得銀脈之後,趨利之民,自當會聚,朝家今若等棄,則潛採之弊,反甚於設店矣。上曰,待領相入來後,當問而決之矣。出擧條上問徐命善曰,禁漏官,以陰陽科爲之云矣,何不然耶?對曰,禁漏,則別設廳矣。上曰,徐命膺不謝思,爲大提學而然乎,爲逢辱而然乎?溵曰,大提學之事矣。上曰,儒臣入來乎,誰也?對曰,李商巖。上曰,昨日下敎者,果詳考得見乎?對曰,本姓姜,因四岳有功,封於呂矣。上曰,在何處?對曰,史記評林矣。上曰,印板在何處乎?對曰,湖南有之矣。上曰,臺臣進前。大司憲任希敎,大司諫朴師崙,執義李蓍廷,司諫洪彬,掌令李漢一,持平金翊休,正言姜彝福,進前。傳啓,請趙榮順按律處斷事。措辭見上上曰,勿煩。請金稙亟正邦刑事。措辭見上上曰,勿煩。府啓五得事。措辭見上上曰,勿煩。張翼標事。措辭見上上曰,勿煩。元義孫罷職。措辭見上上曰,非爲人也。爲民也,亟停勿煩。院啓仲義事。措辭見上上曰,勿煩。五得事。措辭見上上曰,勿煩。持平李漢一所懷,臣有所懷仰達事矣。翰林之職,何等淸選,而今番翰圈,全沒稱停,多有當入而不入者,物議喧藉,久而愈甚,臣謂其時主事之人,不可無譴責也。上曰,今番承文院分館,可謂無前公也,而至於翰圈,三日前了當,不無此弊,而旣曰遺珠,近者臺閣寥寥之時,有此所懷,憊中不覺開眼,主圈諸翰林,一倂施以不敍之典。漢一又陳所懷曰,定州牧使李廷壽,庸聵昏錯,全不事事,吏橫不戢,民怨莫察,貽弊一邑,不一而足,臣謂定州牧使李廷壽,亟施斥罷之典,斷不可已也。上曰,此人予已熟知,豈至于此,而風聞亦何盡信?雖然,今當爲民之時,其何相持,特遞其職?漢一又陳所懷曰,國家享祀之典,禮幣最重,而近來各邑,或以麻布,或以綿布,代用苧布,殊欠致敬之道,臣謂嚴飭各道,如有代用之弊,守令摘發論罪,以重祀典可也,上曰,噫,今予所愼,卽此也。聞極寒心,所請得體,依啓,另飭八道,其各審愼。漢一,又陳所懷曰,生民休戚,繫於守令,守令黜陟,係於道臣,而近來各道道臣,每當褒貶,多不從公,善治而無勢者,置之下考,不治而有勢者,必置上考,殊非嚴明殿最之意,臣謂申飭各道道臣,以嚴考績,宜矣。上曰,所奏誠是,依啓。上曰,翰注圈,比於承文院少乎?溵曰,諸翰林,以爲圈時速爲,故不無遺珠之歎云矣。上曰,預備兼春秋,使之入來,翰圈持入。柱延持翰圈以入。上曰,承旨讀之,頤之讀奏訖。上曰,注圈不如翰圈乎?思觀曰,同矣。溵曰,被翰圈者,亦有見漏於注圈者矣。上命持入注圈,命承旨讀訖。命書傳敎曰,噫,翰注圈,卽予苦心,暮年持命,其若遺珠,豈申飭之意乎?雖莫知張三李四,比諸承文院圈,遺則遺矣。聞此請取讀兩圈,雖有參差,其遺則同,而以一人言之,被翰圈者,豈漏注圈?翰林申飭,則注書一也。今番注書,一倂施以不敍之典,若此被圈者,可謂毛將焉傳,勿施。噫,日益衰暮,豈可曠日?以九日前,追慕萬倍,領相已請由,今不來,予已知也,而此則關係重,況本館領事乎?豈不參於一時?春秋館領監事與諸堂,一體牌招。都堂圈點,注書則曾經注書三員,依翰苑例,兼注書啓下牌招,今日內注圈,而若無職名,付軍職,明日肄儀後,仍坐東月臺,兩被圈人,更爲召試,明日領事旣許由,左右相,今日圈點,諸堂一體牌招入侍。注圈試官,金領府事,吏判鄭尙淳·洪良漢·朴思亨·入直兩儒臣,禮房承旨入侍。科次當於便殿爲之,侍衛安徐。上曰,李漢一年老乎?頤之對曰,年可五十矣。命書傳敎曰,子曰,擧直措諸枉,能使枉者直,近者臺閣寥寥之時,掌令李漢一,其能四啓,可謂錚錚佼佼,特賜鹿皮一領,以示賞一聳百之意。出榻敎思觀曰,金吾雖異於秋曹,而行公堂上,只有一人矣。上曰,誰也?思觀曰,金相翊·尹得勳·金朝潤矣。尹得勳·金朝潤,則以優老之意,許遞似好,而金相翊則申飭使之行公,好矣。上曰,當下敎矣。兼春秋卜台鎭入侍,翰林上下番退出,上命摘奸宣傳官入侍。宣傳官趙一鎭,進伏奏曰,小臣馳往東郊,則麥事方向黃,可謂豐年,而夜雨洽於牟麥,畓則或有初除草處矣。宣傳官朴必世,進伏奏曰,小臣馳往西郊,則雨幾一鋤,牟麥則豐年,而畓則初除草,農人,以爲夜雨洽於牟麥矣。命退出,諸臣亦以次先退。承旨沈頤之,讀諸道狀啓,至海伯狀啓,命書傳敎曰,暮年申飭,惟在乎此,今聞海伯狀聞,海州稅米,不過數百石,而今幾載云,事之寒心,莫此爲甚,此豈申飭之意乎?當該判官,緘辭從重推考,諸道本道載運者,裝載若踰今月,當禁錮三年,若不實監色載船者,則當加一年,以此自政院,今日內下諭諸道。又命書傳敎曰,今聞相奏,金吾,只有判金吾一人云,且有耉臣,其餘三堂皆許遞,政官牌招開政,承史竝退出。
癸巳四月初四日申時,上御集慶堂。藥房入侍時,都提調李思觀,提調蔡濟恭,副提調具㢞,假注書申應淵,記注官康文祥·卜台鎭,以次進伏訖。上曰,圈點盡爲之乎?思觀曰,翰圈已爲之,而注圈則以圈主之不備,姑未爲之云矣?上命入翰林本圈坐直承旨入侍事,下敎,藥房提調,持湯劑更爲入侍,上進御一貼後,藥房先退。
癸巳四月初四日酉時,上御集慶堂。坐直承旨入侍時,右副承旨尹光紹,假注書朴長燮,記注官康文祥·卜台鎭,以次進伏。上命承旨,讀都堂翰圈,讀奏訖。命讀諸道狀啓,至畿伯狀啓,上曰,幾石乎?對曰,百餘石矣。命書傳敎曰,海州判官,旣已緘辭重推,則以侍從之臣,爲京畿守令,百餘石零,今月裝載,其涉駭然,事當下敎,而此時此府守令,故參酌,當該長湍府使,一體緘辭重推。出榻敎至忠伯狀啓,讀訖。上曰,承旨同姓乎?對曰,十一寸叔矣。讀至關西狀啓,上曰,其處則好矣。對曰,然矣。上曰,畿甸獨旱矣。讀忠伯狀啓,上曰,踰安興後海路好矣。上曰,前日未赴召試者,多入來乎?對曰,未及來者多矣。仍以次退出。
癸巳四月初四日亥時,上御集慶堂。坐直承旨入侍時,左副承旨沈頤之,假注書朴長燮,記注官康文祥·卜台鎭以次進伏。上曰,任觀周在外代,兼注書無可爲之人乎?沈頤之曰,曾經者皆有故,或被罪,或在外,而方帶外職而在京者,數人矣。上曰,誰也?頤之曰,平安都事李克生,全羅都事任希雨,掌試後皆似上來,而任希雨則以漕運,必已入來矣。命書傳敎曰,任希雨都事遞差,啓下牌招圈點。上曰,有謝恩乎?對曰,今日爲之矣。上曰,催促謝恩,命持入春坊前前乙酉丙戌丁亥日記,賤臣,趨出持入,命讀書筵日記。頤之曰,自師傅相見禮讀之乎?上曰,兪。命讀晝講日記,又命讀延勅日記。上曰,待遠人曲軫爲之矣,東平尉日記,亦載之矣。命持入癸卯春坊日記,命讀延勅時日記,命知入任希雨承牌與否。賤臣,承命出問,還奏姑未及入來,命退出。
上在慶熙宮。停常參·經筵。
藥房都提調李思觀,提調蔡濟恭,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今日追慕萬倍乎前,追憶甲申,其座月臺,此豈孝乎?興惟昔年,怳若前生,氣何暇諭?入內後,待下敎,便殿入侍焉。
中宮殿·惠嬪宮,藥房口傳問安。答曰,知道。
肄儀罷後,政院·玉堂·藥房口傳問安。答曰,知道。
傳曰,內局入侍,傳于李在簡曰,海運判官仍任。
事變假注書洪達淵有頉代,以南必錫爲假注書。
傳于具㢞曰,今予一心,惟在乎先,憶前昨年冬享求差,怳若今日,而見肄儀心欲奮,夫子旣諭旣灌,歎於享誠敬而已。嗟哉諸享官,其若親見時,必誠必敬,莫替予夙夜憧憧心。
傳于具㢞曰,今番其勢固然,飭已示,兩圈了當下敎,翰注一體敍用,翰林口傳付職,牌招入直。
吏曹口傳政事,以李正薰爲奉敎,南履寬·林蓍喆爲待敎,林濟遠·李昌漢爲檢閱。
傳于吳載純曰,開陽門仍留,待翰林牌招入直,下鑰。勿出朝報
傳于李在簡曰,儒臣持信陵君·孟嘗君傳,入侍。
吳載純,以吏批啓曰,社稷署令朴趾慶呈狀內,身病甚重,勢難察任云,依例改差,何如?傳曰,允。
沈頤之,以兵曹言啓曰,本曹佐郞韓鼎裕,身病猝重,勢難供職,呈狀乞遞,宿衛重地,不可久曠,今姑改差,何如?傳曰,允。又以一二所巡廳言啓曰,去夜犯夜人無所捉之意,敢啓。傳曰,知道。又以御營廳言啓曰,去夜犯夜人無所捉,敢啓。傳曰,知道。又以左右捕盜廳啓曰,去夜犯夜人無所捉,敢啓。傳曰,知道。
大司憲任希敎,大司諫朴師崙,執義李蓍廷,司諫洪彬,掌令李漢一,持平金翊休,正言姜彝福,合啓,趙榮順按律處斷事。措辭見上金稙,依前處分,亟正邦刑事。措辭見上大司憲任希敎,執義李蓍廷,掌令李漢一,持平金翊休所啓,五得事。措辭見上張翼標事。措辭見上元義孫罷職事。措辭見上大司諫朴師崙,司諫洪彬,正言姜彝福所啓,仲義事,五得事。措辭竝見上答府院曰,勿煩。答府曰,勿煩。元義孫事,亟停勿煩。答院曰,勿煩。
癸巳四月初五日辰時,上御崇政殿東月臺。肄儀入侍時,上具翼善冠·袞龍袍,以小輿出資政門,詣崇政殿東月臺,行都承旨具㢞,左承旨徐有大,右承旨李在簡,左副承旨沈頤之,右副承旨尹光紹,同副承旨吳載純,假注書申應淵·朴長燮,記注官康文祥·卜台鎭,以次侍立。上詣殿中,如行事儀,還詣月臺,西向俯伏。上曰,執禮誰也?在簡對曰,成穎·崔夢嵒也。上曰,聲甚低微,如是而能於廟庭善爲之乎?承旨飭之。上曰,皆侍從乎?對曰,然矣。命執事典樂近前,問樂奏節次。又命守僕近前,問功臣有獻官乎?對曰,惟冬享時有之矣。上又問功臣位板,何以置之耶,以從享次第置之乎?對曰,然矣。又問有床乎?對曰,凳床矣。問從享之數幾人?對曰,四十人矣。問設庭時重行乎?北爲首,南行重設矣。問祭物幾何?稷米兩色米片脯矣。問沙盞乎,一爵乎?對曰,然矣。問夏享親享,則功臣竝行乎?對曰,親享時則爲之矣。問位板置於何處耶?對曰,有功臣堂矣。問奉審時,見其雨漏處乎?對曰,然矣,上曰,事知守僕誰也?對曰,金儀善矣。肄儀罷後,上就榻南嚮,上曰,文武樂工,使之待令,奉俎官,皆使留待。上曰,入直禮郞入侍。出榻敎命往太室校正功臣位板,命導唱中善爲者,近前作報太平奠大業樂章訖,命待令于建明門外。上曰,導唱等六名,木綿各一疋賞給。出榻敎命禮房承旨,檢文武樂工戶牌,在簡還奏皆是矣。命退去,命奉俎官以次進前,奏職姓名及兼室次第,諸奉俎,以次進奏訖。竝退出,命入翰注應試人,翰試試官左議政李溵·右議政李思觀·弘文提學趙明鼎·知春秋趙榮進·同春秋鄭光漢,注試試官領中樞府事金尙喆·吏曹判書李潭·副司直鄭尙淳·吏曹參議洪良漢·兵曹參知朴思亨·副校理李商巖·副修撰徐有防,以次進伏。命書御題,翰試,擬唐張公藝謝特臨舍問睦族道表,注試,簫韶九成,鳳凰來儀賦,懸題後,上還入大內,諸臣以次退出。
癸巳四月初五日申時,上御集慶堂。藥房入診科次同爲入侍時,都提調李思觀,提調蔡濟恭,副提調具㢞,假注書申應淵,記注官康文祥·卜台鎭,醫官方泰輿·鄭允協·慶絢·金孝儉·白文昌·金世彦·康命徽,以次進伏。翰林召試試官監春秋李溵·李思觀,知春秋趙榮進,同春秋鄭光漢·弘文提學趙明鼎,對讀官李商岩·徐有防,注書召試試官領府事金尙喆·吏曹判書李潭·工曹參判鄭尙淳·吏曹參議洪良漢·兵曹參知朴思亨,對讀官李商岩·徐有防追入,藥房提調,持湯劑入侍,上進御一貼,思觀請診候,上曰,止之。試官,持先捧試券入侍事,下敎。上曰,試官先入試所,承旨畢捧後入侍。命書傳敎曰,稅船陸續來,豈特點檢,方在劇務,戶判·內局提調許遞,其代前判書李翼元爲提調,翰林取四人,鄭民始·洪國榮·李勉修·閔慶世爲三下,注書取三人,申史澳爲三中,鄭民始·沈商顯爲三下。命書傳敎曰,古有茶名雀舌,山號蛾眉之詩,頃者故相諡狀,且有處分,噫,蕩平科後,予受二字,尙今歉然,爲今臣子者,分割二字,何敢萌於心而書於文?其中不無慷慨者,而暮年固心,不可懈飭,朴天衡·姜忱特拔翰注圈點,使朝鮮人,咸知予意。又命書曰,白文呈券人,其中一人下問,其勢固然,今番竝分揀。又命書曰,今聞嶺南老人追啓,此世界八十人遍滿之時,許多抄啓無一人,予意則該曹分付時,不稱自八十,稱八十以上,誤以若頃者八十一歲,遺漏以八十爲數外,只自八十一抄啓者,果若此,遺漏之歎,豈比今番翰圈?啓本來者,令該曹,爲先今日內口傳下批,八十歲人,其果遺漏,卽爲修啓事,自政院,卽爲下諭。又命書曰,三明日,當爲祗迎,儀注安徐。入直侍衛,只入正時,皆依前,月臺盛龍亭。藥房提調,持湯劑更爲入侍,上進御一貼後,諸臣以次退出。
癸巳四月初五日戌時,上御集慶堂。儒臣入侍時,右承旨李在簡,副校理李商巖,副修撰徐有防,假注書朴長燮,記注官康文祥·卜台鎭,以次進伏訖。命上番,讀孟嘗君傳,商巖進讀,至以獻孟嘗君,上曰,下番讀之。有防,讀訖。命儒臣先退,命承旨,讀諸道狀啓,在簡讀奏至海西狀啓,上曰,船過沁都乎?對曰,不然矣。讀諸道狀啓訖。命知入翰林牌去來,賤臣承命出來,還奏諸翰林,竝違牌矣。諸臣遂以次退出。
上在慶熙宮。停常參·經筵。
藥房提調李思觀,提調李翼元,副提調具㢞啓曰,昨日親臨月臺,移時酬應,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功,若是恭飮三貼,而心日益憊,氣日益苶,其雖酬應,莫知今世,勢固然矣。建功何功?其誠自悶,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于李在簡曰,今予一心,憶昔爲民而已。暮年稅船,若是齊到,此平生至願,今當臨江倉,此江郊雲寶侍衛,以閏三月初吉,侍衛仍。受由代,預差陞實,世孫同牌隨駕,侍衛,只入直,挾輦軍八十名,挾輿軍二十名,內入直,前廂軍五十名,禁營入直軍,後廂軍五十名,御營入直軍,訓將只領標下軍都領,禁軍一百名,馬軍一百名,皆入直隨駕,當由敦義門,副駕轎留營留陣皆安徐。只備堂隨駕,時刻,待下敎只入正時。
傳于李在簡曰,今番庭試後,群彦林立,今日回駕後政官牌招,副學與應敎差代,待下批牌招察任,明日本館錄。
沈頤之啓曰,今日動駕時,承旨當爲備員,而右副承旨尹光紹,不爲仕進,卽爲牌招,何如?傳曰,允。
沈頤之,以都摠府啓曰,今日入直內三廳武兼禁軍及軍兵等,當爲中日習射,而國忌齊戒相値,不得爲之之意,敢啓。傳曰,知道。
傳于沈頤之曰,前排五雙待令。
傳于李在簡曰,儀注及兵曹單子,安徐。
大駕入幕次後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
傳于李在簡曰,時原任大臣留待,內局同爲入侍。
傳于吳載純曰,內局同爲入侍。
事變假注書南必錫在外代,以趙錫晦爲假注書。
事變假注書趙錫晦在外代,以朴東俊爲假注書。
具㢞啓曰,副提學差代,明日館錄事,命下矣。副提學金鍾正見帶,而未及上來,合有變通之道,何以爲之?敢稟。傳曰,上來後爲之。
有政。吏批,判書李潭進,參判李重祜進,參議洪良漢,左承旨徐有大進。兵批,無政事,以李養遂爲副應敎,崔景岳爲兵曹佐郞,韓德厚爲禮曹佐郞,李商巖爲兼東學敎授,李昌伋爲西學敎授,任希簡爲南學敎授,全羅都事任希雨,仍任事承傳。
吳載純啓曰,待敎南履寬,時在忠淸道溫陽地,斯速乘馹上來事,下諭,何如?傳曰,允。
傳于李在簡曰,內局入侍時,戶判同爲入侍。傳于吳載純曰,內局入侍。
傳于徐有大曰,點檢廳,依前用之。
傳于吳載純曰,左承旨率宣傳官二員入侍。
傳于吳載純曰,宣傳官已來,此則關係莫重,令該堂,捧口招以奏。
傳于吳載純曰,今夜多有擧行之事,犯夜馳禁。
沈頤之,以兵曹言啓曰,昌德宮衛將金承謙,昌慶宮衛將高天植,俱以病難供職,呈狀乞遞,輪番之任,不可久曠,竝今姑改差,何如?傳曰,允。
傳于徐有大曰,駭然,申飭該府。
傳于徐有大曰,前排入之,當直都事拿入。
傳于徐有大曰,當直都事,具枷杻,囚南間。
傳于徐有大曰,今日遲來都事,一體具枷杻囚南間。
徐有大啓曰,判義禁朴相德,同義禁張志恒·愼爾復,持罪人梁世絢·具普萬口供,依下敎來待矣。
傳于徐有大曰,城門已開,梁世絢·具普萬,倍道押去。
沈頤之,以訓鍊都監言啓曰,去夜犯夜人無所捉之意,敢啓。傳曰,知道。又以一二所巡廳言啓曰,去夜犯夜人無所捉之意,敢啓。傳曰,知道。又以左右捕盜廳言啓曰,去夜犯夜人無所捉,敢啓。傳曰,知道。
癸巳四月初六日辰時,上幸點檢所,擧動入侍時,行都承旨具㢞,左承旨徐有大,右承旨李在簡,左副承旨沈頤之,右副承旨尹光紹,同副承旨吳載純,假注書申應淵·朴長燮,記注官康文祥·卜台鎭侍立。上具翼善冠,黑圓領袍,乘輿出通陽門,詣延和門外,乘駕轎至興化門外駐輦,以禁喧不嚴,命拿入屛門把守,分付拿出,至敦義門外,命拿入啓螺宣傳官下敎曰,雖齋日,當稟而不稟,當依法而姑爲參酌矣。仍命拿出,遂詣點檢所江岸,命戶判入侍,戶曹判書蔡濟恭進前。上曰,何處船乎?對曰,三倉矣。上曰,再明前,可以入倉乎?濟恭曰,自此抽籤,分倉運入,恐不及矣。命問前泊者何處船?對曰,群山倉矣。上入幕次,諸臣少退。傳曰,諸司預備,上復御江岸,問漕船發船時,何以相應耶?對曰,或以旗或鼓相應矣。命宣傳官放信砲,令諸船相應。命書傳敎曰,今日點檢漕卒,舊逋蕩減。命書傳敎曰,監官各惠木一疋,色吏各布一疋賜給。命承旨書之曰,過此洞,予懷何抑?回駕時,當臨懿昭墓,世孫及時原任備堂,皆紅箭門外行禮。命書傳敎曰,懿昭墓歷臨時,前後廂軍,道上留住,大駕詣懿昭墓,至洞口問曰,樹木茂密乎?對曰,然矣。仍詣墓上,還下至紅箭門內,藥房都提調李思觀,請進湯劑。上命承旨書之曰,大學傳十章,卽絜矩之義也。絜矩之道,蓋一也。而嗚呼暮年,今予之心若何?尙在紅箭門內而勸建功,是豈絜矩之道乎?右相都提擧其免。命書傳敎曰,爲季撕捱,其涉太過,將欲下敎,今適有窠,元判府事,爲內局都提調。命書傳敎曰,自洞口至敦義門外,捧上言,大駕還入大內後,諸臣退出。
癸巳四月初六日申時,上御集慶堂。藥房入診,時原任大臣,同爲入侍時,領議政韓翼謩,領府事金尙喆,判府事申晦,左議政李溵,都提調元仁孫,提調李翼元,副提調具㢞,假注書申應淵,記注官康文祥·卜台鎭,醫官方泰輿·鄭允協·慶絢·金孝儉·金世彦·康命徽,以次進伏訖。仁孫曰,動駕江郊,風日不佳,此時聖候若何?上曰,無可言者。又曰,寢睡·水刺之節若何,而王世孫氣候亦何如?上曰,一樣矣。仁孫請診候,泰輿曰,脈候左右三部調均,而脾胃脈候,差勝後亦一樣矣。允協曰,脈候度數滑體,亦一樣矣。上曰,江上頗不近矣。晦曰,三江中,西江最遠矣。上曰,船棹懸燈之說然乎?晦曰,燈夕則悼上各懸燈,燈光滿江云矣。上命仁孫進前曰,臺啓可止而尙在,可悶矣。仁孫曰,臣伏見俄下傳敎,不勝惶恐之意也。上曰,完伯其已撤巡乎?仁孫曰,近見私書,則卽爲撤巡,而都事替上,狀啓云矣。翼謩曰,臺啓許久相持,誠甚悶矣。藥房提調,持湯劑入侍,上進御一貼。命書傳敎曰,頃者處分中,有尙今未敍用人云,蔡弘履特放,給牒敍用,餘皆給牒敍用。藥房提調,持湯劑更爲入侍,上更進一貼。上曰,諸翰林,似欲下行矣。翼謩曰,此與罷薦有異,不必過辭矣。金吾堂上入侍事,下敎,藥房提調,持湯劑更爲入侍。上又進一貼,諸臣以次退出。
癸巳四月初六日戌時,上御集慶堂。左承旨,率宣傳官二員入侍時,左承旨徐有大,假注書朴長燮,記注官康文祥·卜台鎭,以次進伏。上下敎曰,宣傳官一員,持標信,敦義門留門,一員馳詣點檢所,戶判入來與否,入倉幾何?陽川口漕船,亦已入來與否,問知以來。命都承旨讀賡進詩後,都承旨先退。命左承旨,讀上言,至咸厚喆上言,命書傳敎曰,今聞咸厚喆上言,非徒爲子訟冤,而事勢固然。二人皆字牧,咸道弘見漏,此人與二人有異,字牧雖不可言,僉使尙今稽乎,此則前後騎判,何以知之?專由執吏,而昨年下敎若何,則亦何敢掩置?當該執吏,過三日後,令入直該堂,從重決棍。此猶若此,況諸承傳者,循私,年久者或掩置,纔承傳者提醒,此渠輩熟手段也。此後若此,當都監回示三匝後重棍。海島充軍,以此一體嚴飭。至邵必泳上言,命書傳敎曰,今聞金川幼學邵必泳上言,莫知其代而其祖邵康節,且近祖中朝左統府邵英云,康節遠矣難信,邵英旣知其名,非誣也。所請亦不過免軍役,其涉可矜,分付金川,世世頉下軍役事,自政院下諭道臣。至金百昌上言,命書傳敎曰,今聞全羅道康津幼學金百昌上言,則其父年今百六歲云,令該曹祥考。今番加資單子,果有加役,知中樞單付,其令推榮名無特爲加資。讀諸上言訖。命書傳敎曰,郊外動駕,例有捧上言,而精神索漠,意在運船,故回時中道乃覺,下敎,其捧至於十八張,亦異常,已下敎三張,今無回啓之事,卽爲分付,其餘十五張,或爲親,或請立後,勿抄違猥,今日內皆下各司,亦令三日內回啓。以上竝出榻敎命書傳敎曰,湖南伯所爲雖輕着,其心可知,旣有下敎,此後何有踰分數之事?當初若此,雖得臺體,非爲其人,乃爲民事,則亟停勿煩之敎,意蓋深也,而此亦非關係莫重者,則若是爭持,誠是料表,若此之際,使八旬衰君,爲民用心,亦豈爲今臣子之道乎?此事了當然後,心可紓。嗟哉臺臣,其亦今日之臣,焉敢復爭?使其君復爲酬應,此亦國體所關,不可不示志矣。出榻敎命知入宣傳官回來與否,及金吾開坐與否。賤臣,承命出問,未及還奏,有大曰,金吾郞未及入來,開坐不得爲矣。命書傳敎曰,今番梁世絢事,萬萬寒心故,因臺啓依啓,宣傳官金吾郞,同時下去,何等嚴峻,而宣傳官已復命故,紀綱所在,令該府雖今日,持草供而奏,尙未來到云,事之寒心,莫此爲甚,當該都事,令該府處之。此專由乎羅將莫充其慾而然。噫,此輩嚴飭若何,而其敢若此?事當刑配,而大霈方流,故配雖參酌,過三日後欲令刑推,問來到云,其亦參酌,事當同來,而亦焉敢若此?令該府,永除羅將,以懲此輩貪慾之習。出榻敎賤臣,還奏宣傳官姑未入來,罪人纔入來,而金吾諸堂,多有未謝恩者,不得開坐云矣。命書傳敎曰,雖命開坐,只有判金吾一人云,其涉駭然,未謝恩諸堂,一竝遞差,其代張志恒·愼爾復,爲同義禁。備三員先開坐後謝恩,持草供入侍,當該都事,不過例飭,過三日後捧供。上曰,承史姑爲退出閤外,待宣傳官入來,更爲入侍,諸臣承命退出閤門,至四更五點,與宣傳官,更爲入侍,宣傳官金仁大奏曰,小臣馳往點檢所,則戶判日晡時,聞有入侍命,已入來,問於廣興倉入直官,則入倉姑未爲之,陽川項漕船入來與否,無可問之處,不得知來矣。命退出。上曰,判義禁入來乎?有大曰,方來待於閤外矣,命入侍。判義禁朴相德,同義禁張志恒·愼爾復,進伏。上命承旨,讀罪人草供。命書傳敎曰,噫,戊甲乙亥諸逆中,鼎衍與致雲,一而二,二而一者,而萬古所無者也。其息雖不置法,若有秉彝之心者,於此事,宜欲食肉寢皮,而雖有滿腔陰慾者,孰敢萌此心?其子之物故牖下,可謂太寬典,而今只有普萬,則放之一字,其無可論,其敢置稟,何異直放?然斷無他心已知,故初則直以鞫體下敎,聞其所供,無狀無識自服,若無渠,豈有是事,而若此之際,國法小伸,此非訊問究得者,三水府勿限年定配。又命書傳敎曰,具普萬則渠之供辭,無辭自服,而梁世絢之供,旣詳諭,無世絢,何問於渠?況渠子,旣已物故,亦無可論,特爲參酌,巨濟府勿限年定配。事已決末,南間囚二都事,亦爲特放,諸臣以次退出。
上在慶熙宮。停常參·經筵。
自昧爽至卯時,有霧氣。午時未時,日暈。
藥房都提調元仁孫,提調李翼元,副提調具㢞啓曰,昨日夙駕觀漕,歷臨移時,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。今予氣苶,豈特時月而多乎?其誠其日多,氣何暇諭?待敎入侍,世孫氣候一樣矣。
中宮殿·惠嬪宮,藥房口傳問安。答曰,知道。
以備忘記,傳于李在簡曰,追憶昔年,予懷千萬,何循常禮?其若親享,申牌後,宿憶昔窩,明朝祗迎當入,侍衛只入直,時刻與入直軍排立安徐。只承旨,待下敎詣閤。
具㢞啓曰,今日憶昔窩齋宿時,承旨當爲備員,而右副承旨尹光紹,以式暇不爲仕進,同副承旨吳載純,以式暇纔已出去,竝卽牌招,何如?傳曰,允。
詣憶昔窩齋所後,政院·玉堂·藥房口傳問安。答曰,知道。
以備忘記,傳于李在簡曰,嗚呼,昔年夏享皆親,卽予嗣服,其亦體先,曠禮幾年?今宿此窩,明朝祗迎,意亦深矣。近五十年攸重,唯在祀典,予猶若此,況躬詣者乎?令入直吏郞,執禮以下諸執事,摘奸以奏。
傳于李在簡曰,內局入侍,戶判同爲入侍。
具㢞啓曰,假注書朴長燮,身病猝重,勢難察任,今姑改差,何如?傳曰,允。
假注書望,朴長燮改差代,以洪達淵爲假注書。
事變假注書望,朴東俊在外代,以鄭宅東爲事變假注書。
藥房口傳啓曰,臣等俄於診筵,以待下敎持湯劑更入之意,仰請蒙允矣。況此移次勞動之時,加進湯劑,尤不可闕焉,而日已迫曛,召命尙靳,下情不勝悶鬱,玆敢詣閤瀆撓。伏乞暫許持入,千萬伏望,惶恐,敢啓。答曰,其已兩飮,予亦踐言,來宿於此,豈爲建功?追慕千萬,卿等自休。
藥房口傳再啓曰,臣等相率求對,恭俟召接之命,及伏承批旨,誠不勝愕然失圖,臣等雖甚愚迷,非不知此時瀆擾之萬萬惶悚,今日悠悠萬事,無過於保嗇聖躬,而兩日勞動,書宵異候,日三進御之湯劑,尤不容闕一,玆不得不冒死更龥。伏乞暫許持湯劑入侍,千萬顒祝,惶恐,敢啓。
以承傳色口傳下敎曰,雖欲進一貼而其止之然後,當就寢,更若如此,則當不就寢而露坐矣。
沈頤之,以義禁府言啓曰,罪人梁世絢,三水府勿限年定配,具普萬,巨濟府勿限年定配,倍道押去事,命下矣。以傳敎內辭意,具罪目依例發遣府書吏,羅將,倍道押送于各其配所之意,敢啓。傳曰,知道。
又以禁衛營·一二所巡廳·左右邊捕盜廳言啓曰,去夜犯夜人無所捉,敢啓。傳曰,知道。
癸巳四月初七日辰時,上御集慶堂。藥房入診入侍時,都提調元仁孫,提調李翼元,副提調具㢞,假注書申應淵,記注官康文祥·卜台鎭,醫官方泰輿·鄭允協·慶絢·金孝儉·白文昌·金世彦·康命徽,以次進伏。戶曹判書蔡濟恭,追後入侍,仁孫曰,昨夜酬應旣多,聖體若何?上曰,一樣矣。仁孫曰,寢睡·水刺之節,亦何如?上曰,亦一樣矣。仁孫請診候,上曰,只二人爲之。泰輿曰,脈候左右三部度數調均,脾胃脈候亦一樣矣。允協曰,脈候左右三部滑體一樣矣。仁孫曰,雖是孝思所致,當今莫若保嗇聖體,且日氣稍寒,單室中經宿,甚可悶也。上曰,祗迎後,一夜齋宿,何可已也?上親製懿昭墓祭文。藥房提調持湯劑入侍,上進御一貼,戶判入侍事,下敎。命書傳敎曰,翰注兩圈未試者多,皆到後,政院以稟。又命書傳敎曰,嗚呼,今世手昨臨,只撫草而來,予懷曷勝?祭文製下,懿昭墓,今日受香,令興恩副尉致祭,騎馬四匹立之,宣傳官二員入侍事。榻前下敎命書傳敎曰,前已下敎,今何闕焉?旣未能與民同歡,令衆庶同游,此夕明夜,弛禁事,分付,夜巡諸處。又命書曰,昨臨回來後,卽命宣傳官仍留門待復命,昨今召戶判,意亦在焉。此正若凡諸節目中,未盡條件,追于磨鍊者也。嗚呼,年今八旬,臨御近五十載。噫,若一毫謙抑而言,此豈特欺心?誠欺蒼蒼陟降,予忍爲此,誠一無施恩,此豈繼述,亦豈追慕?呼寫于此,不覺涕沾于枕,昨夕已諭,昨日未參船人,想必有傒我后之嘆,故入來後,畿伯·楊川縣,謄報狀聞來到,其數夥然,命宣傳官者,欲知此船之同到云,莫知而來,今召戶判,亦爲此船果未到,而昨日施惠臨江故也。當施於昨到者故,今仍戶判所奏,已下敎而噫,堯舜未能博施,古人亦云,恩渴則惕,先後分別,意蓋此也。噫,昨日之擧,卽往牒所無,若混無徵,故有此敎,而昨日啓下畿伯狀聞到楊州同日聞焉,何異親見?令戶曹,取昨日啓下狀啓,此船人,若有一體施惠,今聞戶判所奏,嶺南右漕倉船人,因漕運申節,十年內無逋欠,故以不參稱冤云。噫,予雖莫見,渠等旣見其君,無一惠而回,豈非傒我后之歎?聞其數只二十二人云,豈云多少?示予意而已。令戶郞,持二十二匹木,馳詣江郊,諭予意分給而來。諸臣以次退出。
癸巳四月初七日申時,上憶昔窩齋宿入侍時,行都承旨具㢞,左承旨徐有大,右承旨李在簡,左副承旨沈頤之,右副承旨尹光紹,同副承旨吳載純,假注書申應淵·洪達淵,記注官康文祥·卜台鎭,以次進伏。上具翼善冠·黑圓領袍,乘輿出通陽門,詣憶昔窩齋所後,諸臣以次退出。
上在慶熙宮。停常參·經筵。
齋宿翌日,政院·玉堂·藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
中宮殿·惠嬪宮,藥房口傳問安。答曰,知道。
以備忘記,傳于沈頤之曰,憶昔懷萬千乘浮雲,祗迎回臥,亦豈孝也?建明留侍意在,承宣其若下敎,必也促來,今日復命,可謂神速,特賜鹿皮,以示嘉意。
傳于李在簡曰,戶房承旨入侍。
傳于李在簡曰,戶房承旨入侍,摘奸宣傳官,同爲入侍。
以備忘記,傳于尹光紹曰,李時完·李時植,皆以駕前駕後爲僉萬戶,而李時榥三兄弟中,一人尙爲奏時官,昨聞年今六十二歲云,暮年聞此,令西銓僉萬戶中,善地窠卽爲懸註調用,以示予憶其兄弟。勿出朝報以備忘記,傳于吳載純曰,嗚呼,豈特追慕心隕,明日干支何?卽戊戌,三明干支何?卽庚子,雖逢日干支,若逢此年,若此而以此心,雖日飮十貼,將何效也?豈云八旬,其雖百歲,其何益歟?
以備忘記,傳于尹光紹曰,令節雖多,豈若今日?憶昔辛卯,予懷千萬,湯猶踐言,其況追慕,舜慕五十,亦予八旬,聞內局休,當進朝饌,孰重孰輕?皆令速休。
尹光紹啓曰,密符親納,自有定例,而前江原監司金鍾正,謂有情勢,使偏裨替納,事體未安,依定式推考傳旨捧入之意,敢啓。傳曰,知道。
以備忘記,傳于吳載純曰,嗚呼今日,豈特誠淺?其衰已判,頹臥房中,何以寫懷?其惟民國,況於攝事正日常日,再明次對進定,意在湖南,丁寧下敎,欲觀擧措。
沈頤之,以御營廳·一二所巡廳·左右邊捕盜廳言啓曰,去夜犯夜人無所捉,敢啓。傳曰,知道。
癸巳四月初八日卯時,上御延和門外。香祗迎入侍時,行都承旨具㢞,左承旨徐有大,右承旨李在簡,左副承旨沈頤之,右副承旨尹光紹,同副承旨吳載純,假注書申應淵·洪達淵,記注官康文祥·卜台鎭,以次侍立。上具翼善冠·袞龍袍,出憶昔窩,詣延和門外,御板位祗迎後,因步詣建明門外,移時俯伏矣。奉香承旨入來後,命讀祭物單子,讀訖。上乘輿還內,諸臣問安後,以次退出。
癸巳四月初八日辰時,上御集慶堂。藥房入診入侍時,都提調元仁孫,提調李翼元,副提調具㢞,左承旨徐有大,假注書申應淵,記注官康文祥·卜台鎭,醫官方泰輿·鄭允協·慶絢·金孝儉·白文昌·金世彦·康命徽,宣傳官金輔明·朴弼瑞,以次進伏訖。仁孫曰,連爲勞動之餘,聖體若何?上曰,一樣矣。藥房提調,持湯劑入侍,上進御一貼。摘奸宣傳官入侍事,騎馬二匹立之事,下敎。上曰,今夕非但夏享齋戒及燈夕也。都民之父子兄弟,相携觀燈,而予獨無之,是何人斯?上命宣傳官,馳往西江,以觀戶郞之給米船格,令棹上懸燈而游,下去者懸燈棹上而去,至日昏而來,史官一員待令,騎馬三匹立之事,下敎。命書傳敎曰,春秋雖譏觀魚,漢唐豈有是事?今番此擧,予意則深,莫辨水舡,有何滋味?大抵予意,每事不欲張大,故初則監官木綿色吏給布,因金領府事所奏,沙工欠縮,雖命蕩滌,類同舊逋,有何實惠?昨聞嶺南右漕倉船人稱冤,雖給匹綿,只卄二人,幾萬石載運,只惠于比,中夜興惟,不覺歉然。嗚呼,予則雖莫能見一舡人,許多舡人,皆見涼德,其回鄕將藉見君,其妻帑必問曰,見其君受何賜?必皆將默默,古人云有非常之事,必有非常之恩,於今行無前之事,無無前之惠。嗟哉船格,雖不敢怨,暮年衰君,獨不愧於西江乎?噫,今日何日?命股肱攝祀夏享日也。追慕之心,萬倍,其若追慕,捨吾民何?臨江時見諸格軍惠郞之給米,馳詣西江,其格軍,各給米一斗,予亦有興惟者今者齊到亦由申飭。若不然,逋欠奸弊勝言,今番一膠船非船格也。卽本官也,而逗留用意之際,其偸食豈特一匹綿一斗米耶?且近畿惑娼費國穀敢和水,於今無此,其亦可尙也。疋綿斗米,豈比乎此?莫云異常,騎船監官,卽鄕所勿問,色吏或有兼役者,今年特爲免役。船人則旣施惠,而兩昨來到格軍,無論京鄕,皆限今年免役,以示予慕年體昔恤民之意,而予亦有爲國心懷,何則?昔高皇謂恭愍王曰,王若愛民,必有王子,見麗史,尙今欽誦,再昨與沖子臨江,今亦爲宗國祈祝,若昔高皇語,爲己爲人,曾已爭難,此豈爲予?一則爲國,一則爲民,將此意,自政院下諭于稅船來到諸道。又命書曰,湖南法聖倉已下敎,今番嶺南右漕倉船來到,已是料表,且臨江而見,豈無嘉尙?當該差員葛浦萬戶,特爲僉使承傳,令該曹,待窠懸註調用。藥房提調,持湯劑更爲入侍,上進御一貼,諸臣以次退出。
上在慶熙宮。停常參·經筵。
藥房都提調元仁孫,提調李翼元,副提調具㢞,啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。甲申猶爲八旬,命攝此後,必皆若此,其雖百歲何益,氣何暇喩?待敎入侍,登高瞻焉。於北視昏,於南亦然,此生此世此何人哉?
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
沈頤之,以兵曹言啓曰,依傳敎,本曹政色執吏書吏金復良,決棍十五度之意,敢啓。傳曰,知道。
具㢞啓曰,假注書申應淵,身病猝重,勢難察任,今姑改差,何如?傳曰,允。
假注書望,申應淵改差代,以崔烜爲假注書。
具㢞啓曰,本館錄,副提學上來後爲之事,命下矣。副提學金鍾正,旣爲上來,卽爲牌招擧行,何如?傳曰,允。
沈頤之,以都摠府言啓曰,今日入直內三廳武兼禁單及軍兵等,中日習射,請出標信。傳曰,知道。
備忘記,傳于徐有大曰,諭父老,漢王布德,演義題目,今予召耆民廣諭,昔年五部耆民次對後,祗迎處,當臨門,令京兆知悉待令。
徐有大,以都摠府言啓曰,入直軍兵等,中日試放事,標信命下矣。殿座相値,不得爲之之意,敢啓。傳曰,知道。
有政。吏批,判書李潭進,參判未差,參議洪良漢式暇,都承旨具㢞進,以洪樂命爲副提學,李致中爲副應敎,李重祜爲工曹參判,李瀰爲同義禁,安以權爲兵曹佐郞,趙德海爲社稷令,李秉模爲典籍,李命熙爲瓦署別提。
具㢞啓曰,前領議政金相福敍用事,命下矣。當爲處置,而本曹無相當窠,依例送西之意,敢啓。傳曰,知道。
又啓曰,前說書朴相甲·吳載紹,權知承文院副正字李秉模,陞六事,命下矣。本曹無相當窠,依例送西之意,敢啓。傳曰,允。
兵批,判書具允鈺進,參判愼爾復病,參議愼游入直進,左副承旨沈頤之進,副護軍李養遂,副司直趙㻐,副司果朴相甲·吳載紹·李秉模。
吏批,再政,判書李潭進,參判鄭尙淳進,參議洪良漢式暇,都承旨具㢞進,以鄭尙淳爲吏曹參判,申晦爲社稷都提調,金陽澤爲宗廟都提調,金相福爲奉常都提調,金尙喆爲軍資都提調,韓翼謩爲訓鍊都提調,李敬玉爲兵曹參知,徐退修爲工曹佐郞,申熤爲刑曹佐郞,金普鐸爲社稷令,卞相璧爲谷城縣監,洪紹海爲扶餘縣監,姜潤爲江界府使。
沈頤之,以兵曹言啓曰,前領議政金相福敍用事,命下矣。當品隨品處置,而領中樞一窠,判中樞二窠,他大臣今方見帶,依例從座目,領中樞金尙喆遞降,其代,金相福下批,金尙喆加設判中樞,下批之意,敢啓。傳曰,知道。
兵批,再政,判書具允鈺進,參判愼爾復病,參議姜游入直進,左副承旨沈頤之進,以李壽完爲中樞府都事,李潤成爲訓鍊都正,朴藎輔爲昌德衛將,李弘采爲江原監營中軍,李漢泰爲全羅兵使,宋奎五爲柔遠僉使,李時榥爲蛇梁萬戶,方一寧爲黔毛浦萬戶,領府事金相福,判府事金尙喆,副護軍金用謙·李廷壽,副司直李重祜·李在簡·吳載純。
具㢞,以弘文館言啓曰,新除授副應敎李養遂,卽爲牌招察任,何如?傳曰,允。
徐有大,以兵曹言啓曰,本曹佐郞李基崧,身病猝重,屢度呈狀,乞遞宿衛重地,不可久曠,今姑改差,何如?傳曰,允。
傳于徐有大曰,侍衛只入直,承史,以時服詣閤。
傳于具㢞曰,左副承旨,持安暎上疏日記,入侍。
沈頤之曰,廚院·內局·摠府·六曹·京兆,庚子與庚子前書吏知奏,玉堂使令,問其年以奏。
以備忘記,傳于沈頤之曰,功自功飭自飭,靜思必也庚子年,故下問果然庚子初夏,入屬云,計其年卽十六歲,噫,庚子年朝臣,今誰而此人猶存?噫,六月前經筵廳書吏也,與守僕何異?嚴壽江特爲帖加成給。
沈頤之,以兵曹言啓曰,今四月初九日,楊州居童蒙金宇尙稱名人,自興化西挾門入來,鳴申聞鼓,依定式下該曹,推問,何如?傳曰,允。
假注書申應淵書啓,臣敬奉聖敎,馳往傳諭于西部龍山坊麻浦契奉朝賀洪鳳漢所住處,則奉朝賀洪鳳漢,以爲今方入城云,故臣先爲入來之意,敢啓。傳曰,知道。
假注書鄭宅東書啓,臣敬奉聖敎,馳往傳諭于東部鍾巖里領判府事金相福所住處,則以爲負罪賤臣,蒙恩至此,惶恐感激,方欲舁疾入城云矣,臣先爲入來之意,敢啓。傳曰,知道。
尹光紹,以刑曹言啓曰,貢布捧納多日,使官人若是稽滯,當該色吏,決杖六十事,命下矣。依傳敎,內需司當該書員徐忠碩,決杖六十之意,敢啓。傳曰,知道。
沈頤之啓曰,大臣·備局堂上,依下敎來待矣。傳曰,內局同爲入侍。
又以訓鍊都監·一二所巡廳·左右邊捕盜廳言啓曰,依傳敎,去夜犯夜弛禁之意,敢啓。傳曰,知道。
禮曹參議金尙默疏,伏以邦慶無疆,寶算彌隆,縟儀載擧,宴禮順成,事曠前牒,懽均入域。仍伏念臣,命途奇險,知識昏鈍,尤吝之來,輒生於動,昨年之事,尙切澟恧,祗荷聖度曲貸,倖逭誅殛,惟合田畝之頌祝,自分淸時之棄捐,不自意收錄之恩,及於滓穢之蹤,春官除旨,遠頒鄕廬,臣誠惝怳震越,五內失守,自不覺感涕之彼面而已。噫,臣之所被人言,愈出愈奇,其所以得保今日,莫非天地之洪造也,臣何容費辭?追提於時移事往之後,而第臣之竊自傷痛者有之,夫人主之所惡,莫過於朋比,故從古欲驅人者,必假此爲說,此在昔明哲之所隱憂而深畏者,向來臣等之所遭罹,不幸近是矣。嘻噫,其時事機之危迫,若在呼吸,而語其實,則彼有何主張時論,臣豈是朋私苟好者哉?臣之爰辭,惟恐其跡涉伸護,及不敢龥此情實,則只且謂彼以臭味本殊,自謂以交游非素,意則苦也,情亦傶矣。區區本情,雖非出於賣人自免之計,而被罪更加於重溟,臣身卽出於圓扉,人若執此而責臣倖免,則臣當愧服之不暇,而怳惚設辭,汚衊爲事,必欲無臣而後已者,吁亦異矣。臣本世祿,受恩罔極,圖報一心,斷斷無他,而涉世昧方,猜怒轉甚,澟澟有朝夕之慮者久矣。駭機之發,固所自料,不必驚怪,亦不必呶呶,而跡同登俎之魚,情甚傷弓之鳥,在今日自靖之義,惟當斂跡息形,退塡丘壑,復何議其官職去就也哉?玆從縣道,略控衷曲。伏乞聖明,諒臣哀矜之狀,察臣肝膈之懇,亟命鐫削臣職,仍令勿復檢擬,以謝人言,以安私義,千萬幸甚。臣無任兢惶竢罪之至,謹昧死以聞。答曰,省疏具悉。諸事予已諒矣,其何過辭?爾勿過辭,從速察職。
同副承旨吳載純疏,伏以臣之偏母,年踰七旬,夙嬰疾痾,累經喪威,轉成癃痼,委頓床席,居常澟綴,顧臣情私,豈有離捨供職之勢,而怵畏義分,有除輒承,惟此夙夜之任,尤無扶護之隙,每當儤直,焦憂度日,纔自公退,來省病勢,偶因脫着失宜,毒感闖發,胸膈痞塞,飮啖全却,支節刺痛,轉側須人,似此症形,俱屬不輕,宿祟新恙,一時兼劇。臣情到此,無望就職,玆不得不拚死呼龥。伏乞聖明,特垂矜諒,削臣所帶之職,以便救護,勘臣瀆擾之罪,以肅朝綱焉。臣無任屛營祈懇之至,謹昧死以聞。答曰,省疏具悉。本職許遞,以便護焉。
副應敎李養遂疏,伏以臣得伏見日昨傳敎下者,有弘錄擧行之命,而瀛館除旨,忽下於此際,臣誠惝怳悶蹙,莫省其所以也。臣於見職,不揆僭猥,黽勉承膺者,亦已屢矣,則今何敢爲巽辭之計,而第於年前,臣以校理,隨參圈座矣,果被前司諫臣李迪輔所彈,盛論參圈諸臣,至以營私濁亂等說,聲罪狼藉,竝請譴削,疏雖未徹,旣曰臺評,則臣心慙恧,尙今冞切,豈可諉以時月之稍久,自同無故之人,抗顔冒進,復當圈錄也哉?日前注圈時,臣亦有不可冒當之情勢,敢違召命,惟大何是俟,上天至仁,俯察微悃,至有其勢固然,只推許遞之敎,俾伸其廉隅,臣到底受恩,感激弸中。殿下旣曲諒於前,獨不矜許於今乎?連値淸齋,呼龥路阻,今始隨詣闕外,短章自列。伏乞聖明,亟削臣所帶之職,以靖私義,仍治臣慢命之罪,以嚴朝綱,千萬幸甚。臣無任屛營祈懇之至,謹昧死以聞。批答在筵說
副提學金鍾正疏,伏以臣猥陳私懇,幸蒙恩遞,釋擔於及瓜之前,省母於曠離之餘,殊私所被,盛祝無地。三載逖違,重入修門,瞻望象魏,寸心自倍,宜卽肅命文陞,以伸反面之忱,而情勢有拘,進身無路,替納左符,經還私次,惟譴何是俟,不意聖度容包,罪止問備,召牌繼降,臣且惶且感,靡所容措。於年前謬膺見職,怵迫嚴命,冒當館錄,畢竟駭機劃發,辱衊狼藉,身名僇敗,無復餘地。雖蒙天日照燭,開釋備至,而顧臣滓穢之蹤,已無湔滌之望,故凡係一切名塗,更不敢抗顔厠路,前後除旨,積犯違逋,想亦聖明之所俯記,而況此所叨之職?卽是僨敗之地,至今追思,餘悸滿心,何敢以時月之稍久,晏然承膺,以益其忘廉冒恥之罪耶?至於新錄擧行之命,一人之不得再當,自是三百年流來館規,格例之嚴,無容更議,而此獨以無故者言也,若臣之今日情地,此亦有未暇及者。四維甚重,大防難踰,去就一節,卽非可論,堂堂淸朝,不患無人,則奚取於已僨誤之身,責之以必不可之事,重貽瀛館之羞哉?玆敢隨詣闕外,仰控危懇。伏乞聖明,俯賜照察,亟削臣職,仍降威罪,以昭法紀,以安私分,不勝幸甚。臣無任屛營祈懇之至,謹昧死以聞。批答出筵說
癸巳四月初九日辰時,上御集慶堂。藥房入診入侍時,都提調元仁孫,提調李翼元,副提調具㢞,假注書申應淵,記注官康文祥·卜台鎭,醫官方泰輿·鄭允協·慶絢·金孝儉·白文昌·金世彦·康命徽,以次進伏訖。仁孫曰,夜間聖體,若何?上曰,一樣矣。請診候。上曰,雖飮建功,豈可診候乎?今日未得親享,是豈孝乎?上曰,古亦有西江動駕之事否?領議政韓翼謩曰,曾於世宗朝有之矣。上曰,然乎,何以知之?對曰,臣於故相申叔舟之文集見之,則其文理,稅船以戰船樣造之,無事時爲漕船,來泊西江,而有其時動駕點檢之事矣。上曰,申叔舟之別號,何耶?仁孫曰,保閑齋矣。上曰,其文集在於藝文館乎?諸臣未能詳知。藥房先退。
癸巳四月初九日午時,上御集慶堂。大臣·備局堂上引見入侍時,領議政韓翼謩,左議政李溵,右議政李思觀,行副司直具善復,禮曹判書李景祜,行司直李章吾,兵曹判書具允鈺,吏曹判書李潭,漢城左尹尹泰淵,行副護軍張志恒,工曹參判鄭尙淳,戶曹參判徐命善,大司憲任希敎,大司諫朴師崙,執義李蓍廷,司諫洪彬,掌令李漢一,持平金翊休,正言姜彝福,校理任希簡,左副承旨沈頤之,假注書洪達淵,事變假注書鄭宅東,記注官康文祥·卜台鎭,以次進伏。翼謩等進前曰,聖體調攝,若何?上曰,一樣矣。仍命書傳敎曰,噫,三世爲相,古豈有哉?一門五相,予見于卿,特命奉朝賀,意蓋爲卿。旣以奉爵,若故兪奉朝賀言藉手宣麻,意謂在京,伊後聞焉,復處畿甸云,一何過乎?嗚呼,今予日益衰耗,心雖悵缺,前相俱處京中,庶可慰心,卿處近百里地,夢衷豈不憶?旣諭一奉朝賀,前領相,其何遣焉?卿須體此衰年慇懃之意,入處三淸洞,於予若見朝夕,體此意,卽日入城事,遺史官傳諭于金奉朝賀家。又命書傳敎曰,幼時予見唐詩,城上風威冷,江中水氣寒。頃年濬川時,登五間水口知風冷,今番臨西江,亦知水氣寒。見此而回思,噫,卿年今回甲,而尙處江郊,暮年爲卿悶焉。豈特此也?不遠遊之敎,曾亦諭,噫,予今日衰,城門若閉,卿心,若何?興懷及此,心不能耐,特遣史官,諭予此意。卿若以奉朝賀,今爲畿伯,心雖悶勢誠難,而今處江郊,非爲此也。聞此敎,豈可一向處此?況頃者下敎,已知入城,復處江郊,亦若先正,漁父詞,三公不換此江山之意乎?雖然,此非其時,先正雖在,今必不若此,卿須體此至意,卽日入城,宿于舊第,今日多事,明日診筵,同爲入侍事,遣史官傳諭于洪奉朝賀,與之偕入。又命書傳敎曰,今諭洪奉朝賀,仍憶城門閉,其心悶焉。豈特謂奉朝賀?今日曾在大臣者皆然,而況卿有懿親義,旣命持放,仍命給牒,入處京第,其何難也?今日聞焉,尙在東郊云,卿須體予意,卽日入城事,遣史官傳諭于前金領相。旣諭此敎,仍爲敍用,置處政事,政官牌招開政。又命讀同副承旨吳載純疏後,命書傳敎曰,右承旨李在簡許遞,參知朴思亨除授,同副承旨,代趙㻐敍用除授,牌招察任,房依前,徐有大爲軍士房。又命書傳敎曰,備堂金相翊,申飭之後,一番膺命,其皆不參,分義所在,其涉寒心,從重推考,此後其令勿復若此。上曰,以咸道弘事聞上言,下敎之後更思,張敬周卽其時主人,金喜誠爲人可堪,故下敎,而此人曾經僉使,昨年其子上言已猥濫,而其時判府亦果重,故欲爲下敎,今聞兵判所奏亦然,昨今年下敎勿施。出傳敎上又命書傳敎曰,予以此心,常切悶矣,今日府啓旣停,可謂毛將焉傳者也。春巡豈可稽滯?特令仍巡。此後假都事替狀若來,政院勿稟,卽爲下送。上曰,摘奸宣傳官入侍。出榻敎上曰,藥房提調,持湯劑更爲入侍。出榻敎上曰,副司直洪樂命,大司成李瀰,竝特爲加資。出榻敎上曰,前說書朴相甲·吳載紹,竝陞六。出榻敎上曰,李秉模陞六。出榻敎領議政韓翼謩所啓,此慶尙左水使崔朝岳狀啓也。以爲蔚山府大雲封山,再次失火,放火人,今方譏捕,而新頒事目內,地方官勿罷,明有定式,故不敢直爲論罪,請令廟堂,稟處矣。地方官旣有事目,雖不論罪,放火者必有其人,如果着實機捕,則豈有不得之理,而從前失火各邑,終未有捉得者,譏捕之不嚴,推此可知,奸民何所懲畏?今此兩次放火者,使地方官各別譏調,期於必捕,如法處置,斷不可已,以此分付,何如?出擧條上曰,依爲之。此亦爲自己譏捕,若終不現捉,則當該本官,依法典勘處。又所啓,朝說書暮正言,古有其語,而近來則頗積滯,館錄當前,就其中曾經最久者,合有疏通之道矣。上曰,誰也?翼謩曰,吳載紹·朴相甲矣。出擧條上曰,竝陞六。又所啓,全羅兵使尹僖東,才聞遭故矣。閫任不可暫曠,其代,今日政差出,不多日內下送,何如?出擧條上曰,令該曹,今日政擇差,不數日內辭朝。又所啓,吏曹參議積滯,亦莫如近日,洪樂命·李瀰,俱以近十年曾經之人,久著聲歷·實合陞用,故玆因言端,敢此仰達矣。出擧條上曰,旣奏,特爲加資。又所啓,科前資窮,例爲陞六,新乃第李秉模,依例陞六,何如?出擧條上曰,依爲之。又所啓,吏曹參判李重祜,前後政牌,每每不進矣。重祜,蓋自昨年,再入銓地,行公最久,且聞有實恙云,今姑許遞,何如?出擧條上曰,許遞。兵曹判書具允鈺所啓,近來龍虎營策應,轉益艱辛,不可無變通之道,而在前鑄錢之前,有贏錢請得補用之例,故敢此仰達矣。上曰,當用幾許耶?允鈺曰,若得三千兩,則僅可補用矣。出擧條上曰,其數不多,依爲之。大司憲任希敎,大司諫朴師崙,執義李蓍廷,司諫洪彬,掌令李漢一,持平金翊休,正言姜彝福所啓,請慶興府定配庶民罪人趙榮順,按律處斷。措辭見上上曰,勿煩。又所啓,請黑山島庶民罪人金稙,依前處分,亟正邦刑。措辭見上上曰,勿煩。任希敎·李蓍廷·李漢一·金翊休所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標島配之命,依律處斷。措辭見上上曰,勿煩。朴師崙·洪彬·姜彝福所啓,請大靜縣爲奴罪人仲義,依律處斷。措辭見上上曰,勿煩。又所啓,請黑山島爲奴罪人五得,依律處斷。措辭見上上曰,勿煩。漢一所懷,臣有所懷,敢此仰達矣。印信,官府之明驗也。大小分寸之制,載於國典,而近年以來,凡百事爲,浮誇成風,以至於各邑改鑄印信之際,守令務勝侈大,該曹全欠照檢,致成謬習,牧府郡縣,無以爲辨者,間或有之,殊非聖世名物之意。臣謂此後改鑄之時,嚴飭該曹,一依國典定制,宜然矣。出擧條上曰,莫知本事。噫,印信大小,有何關緊,而若是務勝乎?此亦名之一端,其習不可長也,此後嚴飭。又所懷,同律度量衡,此乃王政之所先也。年前申飭,非止一再,而挽近以來,此法漸弛,斛之大小,衡之輕重,多有不均之歎,量穀稱物,俱失平停,民有加納之患,吏有作奸之跡,誠一弊瘼也。臣謂自今以後,嚴飭八道兩都,斛與衡,一依原制,俾無大小·輕重·毫釐之加減,宜矣。出擧條上曰,頃者因兪奉朝賀所奏,關東得黃鍾尺,故以此較正,度支仍爲鑄尺以置。大抵同律度量衡,夏禹一政,同心尺,朱夫子所造,一拍一,二拍二,三拍三,卽地尺之制,而頃者靜臥,惟此取見,內尺與置廂庫者,大小懸殊,故欲爲下敎而未果,今聞所奏,此豈平均之意乎?且度支,已有鍮鑄諸尺,已頒下者,依此擧行事,另加申飭。斗量甚於此,故頃於李世圭,亦嚴處,米廛市民,其亦下敎,於尺於斛,以大捧以小下,於尺亦然。吁嗟,小民,其何措手足,亦豈夏禹之意乎?嚴飭京外。又所懷,科場無嚴,莫甚於近日,先哲云,程子曰,不患妨工,唯患奪志。又云先自失身,何以事君?今之以儒爲名者,全沒廉恥,唯意圖囑,百計鑚刺,必得乃已,誠極痛駭也。以頃日小科初試言之,荊圍不嚴,一人所率寫手隨從之類,殆近數十人,以至於餠飴·酒草之屬,亂賣於燈傘·硯墨之間,如此變怪,前後未聞見,國綱解弛,已無可言。臣謂其時禁亂官,亟施削罷之典,嚴飭日後,俾無此弊,宜矣。出擧條上曰,所奏誠是,依啓。又所懷,江界府使柳爀,人旣孱劣,性又昏暗,邊門重鎭,非渠可堪。莅任以後,事多顚錯,檢田失格,換穀招怨,一日在官,貽弊不少。臣謂柳爀,施以斥罷之典,斷不可已也。出擧條上曰,亦施不敍之典。又所懷,工曹佐郞朴質,居在江上,武斷豪橫,奪取上納,名登文簿,貽羞士夫,莫過於此。如此之人,不可置之於縉紳之列,臣謂亟施削版之律,可也。出擧條上曰,依啓。又所懷,扶餘縣監朴應煥,身爲命吏,逢辱邑子,而晏然冒居,誠極疲軟,貽笑縉紳,莫甚於此。臣謂朴應煥,施以罷職之典,可也。出擧條上曰,特施不敍之典。又所懷,外方賂遺之公行,誠爲今日痼弊也。歲饋節扇,自有例定,而希覬僥倖者,率多科外之饋,以圖媒官之逕,冒沒廉隅,從他笑罵,隨以土産以多爲主,甚至於一月兩問之擧。職此之故,各營各邑,日益凋弊,敗俗傷廉,實非細故,如此不已,臣恐金銀多少,官爵高下之說,安知不有於今日乎?臣謂自今以後,嚴飭各道營邑,俾無如前濫問之弊,宜矣。出擧條上曰,近者臺閣喑哂之時,聞入所懷,若此不已,予將高枕而臥。今者所請,勵廉恥杜諂諛之弊非細,令備局嚴飭諸道,俾無此弊。諸臣以次退出。
癸巳四月初九日未時,上御延和門外。殿座入侍時,行都承旨具㢞,左承旨徐有大,右承旨沈頤之,左副承旨尹光紹,右副承旨朴思亨,假注書洪達淵,記注官康文祥·卜台鎭,以次侍立,上具翼善冠·袞龍袍,乘輿出通陽門,詣延和門外殿座後,上曰,老人,皆令次次入來,可也。又下敎曰,鄕民之留京者,亦皆待令門外。老人次次進伏。上各詢姓名年及所役後,皆命退出,而其中八十七歲一人及八十六歲一歲等人,獨令進前後,上仍命書傳敎曰,今番召見耆民中,八十七歲一人,表裏賜給,八十六歲一歲人,各表一疋賜給。光紹曰,鄕民皆來待矣。上曰,命入來。入來後,命近伏,先詢平安道宣川人農形,次詢黃海道安岳人農形及旱災,次詢咸鏡道咸興人曰,爾何日上京,而以何事留滯乎?對曰,去月上京,以貢布捧納後,不得成帖,故尙今遲滯矣。上仍命書傳敎曰,此等事,曾已申飭,則貢布捧納多日,使官人若是稽滯,此專由於甚麽意思而然也。當該次知,從重推考,當該色吏,令該曹決杖六十,尺文,卽令成給,俾無遐方人稽滯之弊。其他民人,皆各詢農形後,命退出。上曰,同副承旨許遞,其代,前承旨尹坊爲承旨,牌招察任,房依前,下敎。出榻敎上曰,藥房提調,持湯劑更爲入侍。出傳敎上進御後還內。諸臣以次退出。
癸巳四月初九日申時,上御集慶堂。坐直承旨入侍時,左副承旨沈頤之,假注書崔烜,記注官康文祥,記事官卜台鎭,以次進伏訖。上命頤之讀李養遂疏訖。上曰,其時見彈,某某耶?頤之曰,臣未能的知,而見彈者多矣。上曰,金鍾正亦見辱乎,今日亦違牌耶?命頤之書傳敎曰,以予心氣,漠然不量,副學與李養遂章適到,乃覺。副學與李養遂許遞,政官牌招,更爲備擬,待下批牌招,爲館錄,以無故人更爲備擬,此章皆給之。上曰,金領府事洪奉朝賀,偕來書啓,持入。賤臣承命出來持入。上命頤之讀書啓訖,又命讀各道狀啓。至畿伯狀啓,命書傳敎曰,聞畿伯所奏,以爲深悶。昨日轎中微雨,霈然之心切矣,旋止,連次西風,雨意漠然,而今聞諸道民人,其旱可知,若此其悶曷諭?更觀數日,其若不雨,令禮曹依例稟行者,草記擧行。又命讀開城留守加分狀啓訖,命書傳敎曰,今聞開留加分狀聞,此時此請,豈可稽滯?令備局卽爲草記回啓。又命讀上言啓聞。至嚴漢明事,命書傳敎曰,近者猥濫干恩之弊忒甚,至於今番嚴漢明而極矣。其在國體,不可勿施而止,令該曹從重決杖。上曰,入直儒臣,誰也?頤之對曰,任希簡·金思穆也。頤之曰,老人賜帛,自政院已分給矣。諸臣以次退出。
上在慶熙宮。停常參·經筵。
下直,瑞興府使朴師沃。
藥房都提調元仁孫,提調李翼元,副提調具㢞啓曰,昨日臨門酬應,移時還內,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功於予,每二貼爲準,近日必也三貼,雖飮三貼,心益苶氣益憊,可知可知,若此若此,心悶心悶,氣何諭乎。昨日近二百人,八十人踰半,此人亦服建功然乎?予自一哂,待敎入侍。
中宮殿·惠嬪宮,藥房口傳問安。答曰,知道。
備忘記,今予八旬,誠是料表。若問于支,昨日戊戌,明日庚子,予心千萬,予懷億百。今年則帝堯遊康衢時也,以帝堯聖,猶有此擧,今予臨御近五十載,何事繼述,何事惠民?昨日臨門,軍號親拆,能見其字,靦然曷勝?其況心益苶氣益憊,建功冷水,一飮艱辛。特召耆民,乞言黃耉,徒老徒食者類,何較量乎世事?若水投石,曷勝自恧?只見許多八十人,追悔亦曷諭?顧今國勢,自量予氣,中夜歎息,今者旱氣,且兼予悶,柏府一人,佼佼錚錚,欲觀謄傳,今亦入侍以傳,此後午前同入侍,午後書傳。
傳于沈頤之曰,金判府事留待,內局同爲入侍。
又傳于曰,奉朝賀同爲入侍。
又傳于曰,前關東道臣·內局同爲入侍,如無職名,口傳付軍職。
又傳于曰,戶惠郞·內局同爲入侍。
又傳于曰,竝入侍。
具㢞啓曰,假注書洪達淵,身病猝重,勢難察任,今姑改差,何如?答曰,知道。
徐有大啓曰,臣依定式,進詣崇政月臺入直禁軍等戎器·服色點考,則皆無頉,仍以傳敎內辭意,依例勞問,則皆好在云矣,敢啓。答曰,知道。
傳于具㢞曰,兩銓先爲入侍。
有政。吏曹判書李潭進,參判鄭尙淳進,參議洪良漢進,行都承旨具㢞進,以李世澤爲大司憲,趙普陽爲禮曹佐郞,申暎爲禁府都事,金基長爲禁府都事,洪鳴漢爲注書,安兼濟爲忠淸監司,蔡緯夏爲洪州牧使,趙載選爲忠州牧使,姜游爲鍾城府使,金相直爲密陽府使,鄭一祥爲咸興判官,宋翼洙爲公州判官,金煊爲瑞山郡守,王漢禎爲泰安郡守,李彦藎爲大興郡守,金履顯爲報恩縣監,李天穆爲木川縣監,任瑗爲禮山縣監,兵曹參判愼爾復進,以任希敎爲副司直。
奉朝賀金致仁書啓,臣敬奉聖旨,馳往傳諭于京畿仁川田畔一里奉朝賀金致仁所住處,則以爲臣荐被我殿下再造之恩,始逭王章,終擎華誥,歸伏田盧,惟日頌祝。千萬不自意,近侍之臣,臨宣傳諭,深示記念之聖意,仍命入處於舊洞,辭旨勤懇,迥越常倫,臣奉讀未半,涕淚無從。噫,臣卽一廢僇之人也,前之冒肅恩命,雖緣叩謝情急,律以義分,實涉放恣,自顧增惶,人謂斯何?聖敎若以爲,旣奉朝賀之後,不必更處鄕外,而是則不然。隆恩所及,身雖脫死,若其死案依舊,自在縷息未絶之前,無非待勘之日,每一反省,心膽隕掉,雖於朝賀起居之節,亦不敢爲進伸情禮之計,則尙可以憑藉寵眷,復入城闉,以益其蔑法犯分之誅哉?虛孤恩諭,自甘違慢,悚息俟罪,不知所達云矣,敢啓。答曰,知道。
沈頤之,以弘文館言啓曰,本館錄爲之事,命下矣。新除授副提學洪樂命,時在京畿長湍地,副應敎李致中,時在廣州地,請竝斯速乘馹上來事,下諭。答曰,依啓,其令卽爲乘馹。
朴思亨,以備邊司言啓曰,卽因開城留守洪名漢軍餉三分一加分狀請,有令備局草記回啓之命矣。以狀辭觀之,則可見民情之渴急,不可不許施,而目今麥登不遠,餉穀體重,亦不可如數準許,姑就留庫中四分一,特令加分,何如?答曰,草記果是,依啓。
又以兵曹言啓曰,今四月初十日,西部居幼學尹行復稱名人,自興化西挾門入來,鳴申聞鼓,依定式,下該曹推問,何如?答曰,知道。
又以兵曹言啓曰,今四月初十日,載寧居幼學閔百一稱名人,自興化西挾門入來,鳴申聞鼓,依定式,下該曹推問,何如?答曰,知道。
徐有大,以刑曹言啓曰,猥濫干恩之弊忒甚,至於今番嚴漢明而極矣,令該曹從重決杖事,命下矣。依傳敎,罪人嚴漢明,決杖一百之意,敢啓。答曰,知道。
朴思亨,以義禁府言啓曰,鍾城府使宋鍈,特施刊版之典,令該府處之,口供,登對以奏事,傳旨,啓下矣。宋鍈,時在任所,依例發遣府書吏交代後,拿來,何如?答曰,知道。
又以義禁府言啓曰,咸興判官申大孫,先施不敍之典,令該府處之事,傳旨,啓下矣。申大孫時在任所,依例發遣府羅將,拿來,何如?答曰,知道。
又以義禁府言啓曰,密陽府使李白圭,令該府拿問,制書有違私律施行,限五年禁錮事,傳旨啓,下矣。李白圭,時在任所,依例發遣府羅將拿來,何如?答曰,知道。
徐有大,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
大司憲任希敎疏曰,伏以臣母,年迫八耋,疾病沈綿,長在床褥,臣豈有離捨從任之望,而義分是懼,奔走爲恭,前後除旨,輒皆冒應,動涉旬月,未敢遽爲言私之計,而臣以終鮮之人,每富逐日旨閣之時,顧念親側之無人,方寸焦灼,不能自抑矣。自昨以來,母病本症之外,又添毒感,寒熱交乘,頑痰維結,少近粥飮,膈滯而難下,連試藥餌,氣爵而不解,轉側須人,神息綿綴。以此情理,實無暫時離側之勢,玆不得不略構短章,仰溷宸聽。伏乞聖明,天地父母,俯垂矜察,持命鐫遞臣職,俾便救護,仍治臣瀆撓之罪,以肅朝綱,千萬幸甚。踏啓字
癸巳四月初十日辰時,上御集慶堂。入診入侍時,都提調元仁孫,提調李翼元,副提調具㢞,奉朝賀洪鳳漢,判府事金尙喆,淸川君金鍾正,戶曹正郞趙鼎鎭,宣惠郞金鳴魯,假注書洪達淵,記注官康文祥·卜台鎭,醫官方泰輿·鄭允協·慶絢·金孝儉·金世彦·李敏德·鄭潙,以次進伏。仁孫進前,請診候,上許之。泰輿等曰,脈候左右三部度數調均,滑體差勝後一樣矣。上命進湯劑,進御後,命乍退。鳳漢等進前曰,聖體調攝,若何?上曰,一樣矣。上曰,昨日江郊,卿亦祗迎乎?鳳漢對曰,然矣。上曰,摘奸宣傳官入侍。賤臣承命出來,與之同入。上下詢漕卒之多少後,命退出。鍾正進伏,上下詢江原道民俗後,又下詢戶惠郞漕運穀多少後,皆命退出。上曰,藥房提調,持湯劑更爲入侍。出榻敎上曰,密陽府使,以載船時,府使捧傳旨,領運差使員分揀事。榻前下敎上命書傳敎曰,昨日耆民中一人,今番推恩不參云故,問故在鄕而然,其名旣令注書以書,言于銓曹,今日口傳下批。上曰,各道老人遺漏狀啓入來乎?具㢞曰,入來矣。上命讀咸鏡監司狀啓。讀訖,上命書傳敎曰,今番推恩,或窮居,或其雖在近,若燈下不明,遺漏者,事勢固然,而十餘人之多,不察則不察,而比諸咸興,鍾城猶輕,此則勿問,咸興此地何地,而營下邑遺漏者,幾至半百,若此而能爲百里寧乎?判官申大孫,先施不敍之典,令該府處之。身爲道臣,不飭營下守令,當該道臣,從重推考。鍾城,噫,以極北邊地,莫霑風化,今於推恩,遺漏者至於三十餘人之多,況曾經侍從者乎?曾亦諭此等之人,年少貪色而然,噫,且陞資特資,則不思報效,若是稽忽,若不則此,何以暮年礪世?當該府使,特施刊版之典,亦令該府處之。此等之類,豈可爲親民之官?其代,今日內,口傳擇差,其令給馬倍道赴任,令該府,倍道押來,亦令該府,口供登對以奏。又命讀忠淸監司狀啓讀訖,仍命書傳敎曰,噫,詩傳甘棠章,召伯所憩,猶有若此。嗚呼,湖西,幾朝駐蹕之地,況丁酉年五十七歲,噫,頃年松都科,感故都賦有曰,問父老之華髮,半先朝之遺民云,故特御批置乙科。嗚呼,於此老亦然,而若此,予懷曷極?嗚呼,此道,今推恩何推恩?嗚呼,其時道傍觀光,赴擧場中之人,尙今在焉,而猶遺漏,聞此此心萬隕,不可以常例處之。況公州九十餘人之多,若此,推恩者其幾人?萬萬該怪,當該判官,亟施永刊之典事,當令該府處之,而羅將其將遍發一道,禁錮十年,當該座首,令兵使大張威儀,從重決杖。六十餘人,其涉寒心,當該守令,報恩縣監朴相鼎,亦施刊版之典,禁錮五年,當該座首,亦令帥臣,從重決棍。四十三十餘人等守令,泰安郡守南柱老,大興郡守金愚,忠州牧使兪漢葛,洪州牧使柳薰,瑞山郡守金載人,何拘數遞?特施不敍之典,禁錮三年,當該座首,令帥臣分等決棍。二十餘人守令木川縣監李涑,禮山縣監李得老,施以不敍之典,禁錮一年,當該座首,亦令帥臣差等決棍。其餘十人以上,多遞可悶,緘辭從重推考,當該座首,新伯到任後,營門決棍。身爲道臣,不飭,況營下邑最多,亦何惜數遞?特施不敍之典。本道若此,況豐沛故鄕乎?當該道臣,亦不可問備而止,一體施以不敍之典。緘辭重推,守令緘辭來到後,以不應爲公律,直爲照律徵贖。守令多窠,政官牌招入侍開政,待下批,皆今日給馬赴任。上曰,詣臺臺臣,追後入侍。入侍時,大司諫朴師崙,執義李蓍廷,司諫洪彬,掌令李漢一,持平金翊休,正言姜彝福所啓,請慶興府定配庶民罪人趙榮順,按律處斷。措辭見上上曰,勿煩。又所啓,黑山島庶民罪人金稙,依前處分,亟正邦刑。措辭見上上曰,勿煩。大司諫朴師崙,司諫洪彬,正言姜彝福所啓,請大靜縣爲奴罪人仲義,依律處斷。措辭見上上曰,勿煩。又所啓,黑山島爲奴罪人五得,依律處斷。措辭見上上曰,勿煩。執義李蓍廷,掌令李漢一,持平金翊休所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標島配之命,依律處斷。措辭見上上曰,勿煩。諸臣以次退出。
癸巳四月初十日未時,上御集慶堂。親政入侍時,吏曹判書李潭,參判鄭尙淳,兵曹參判愼爾復,吏曹參議洪良漢,正郞慶再觀·柳焵,佐郞兪岳柱·李有喆,兵曹佐郞崔景岳,行都承旨具㢞,同副承旨朴思亨,假注書崔烜,記注官康文祥,記事官卜台鎭,以次進伏訖。上曰,皆入來耶?㢞曰,三堂皆入矣。上曰,政望,只二丈式入之。上曰,忠淸道初來推恩狀聞,持入。賤臣承命出來持入。上命㢞讀之。上曰,遺漏推恩,其何多也?潭曰,似急遽故如是,而大抵異常矣。上命內局入侍。賤臣承命出來,與都提調元仁孫,提調李翼元進前。仁孫請進湯劑,上進御。仍命思亨讀諸邑狀聞及擊鼓草記訖,命政官三堂及諸郞先退。命書傳敎曰,今日新除守令,皆令今日辭朝。諸臣以次退出。
癸巳四月初十日申時,上御集慶堂。藥房入診入侍時,都提調元仁孫,提調李翼元,副提調具㢞,假注書洪達淵,記注官康文祥·卜台鎭,醫官方泰輿·鄭允協·慶絢·金孝儉·金世彦·李敏德·鄭潙,以次進伏訖。仁孫曰,午間聖體,若何?上曰,一樣矣。請進湯劑,上進御一貼後,諸臣以次退出。
上在慶熙宮。停常參·經筵。
下直,瑞山郡守金煊,珍島郡守李陽運。
藥房都提調元仁孫,提調李翼元,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。諺云,美歌長聽苦矣,美食常食苦矣。美歌美食亦然,況苦苦建功乎?減一貼者有三,參猶過矣,況桂薑?此一也,咸曰脈勝,此二也,亦曰胃脈復常,此三也。內局有三提擧,故雖必勸三貼,若加兩扁鵲,加五貼乎?令其君一蹙眉,爲臣子者,其宜悶也,況日日三蹙眉乎?予固執若捧承傳焉,於今大覺,減一貼前,予已固執,其何酬應?其休問安。
中宮殿·惠嬪宮,藥房口傳問安。答曰,知道。
藥房啓曰,臣等伏承批旨,有其休問安之敎,誠不勝抑塞悶隘之至。臣等俱以愚迷,忝居保護之任,誠不上格,致有此敎,此莫非臣等之罪,而其在保嗇之道,豈不萬萬焦迫乎?相率詣閤,敢此瀆擾,伏乞亟許入侍,千萬顒祝,惶恐,敢啓。以承傳色,口傳下敎曰,今予一心追慕本也,而於今切悶,一則麥旱,一則建功。嗟哉,高高,益苶誠淺,何冀何冀?只悶只悶。此時內局,一何兼困?曰以富饒,强勸三貼,其何義也?曰以脈勝,苦勸三貼,其何義也?曰以差勝,必也强勸,其何義也?予今自謂,日飮三貼,氣何益苶?若是甚悶,亦何苦勸?扁鵲奏脈,孟浪莫甚,苦予悶予,一何至此?今日朝鮮,建功世界,今日內局,三貼局方。昔則一貼,今爲二貼,二貼猶欠足,强勸三貼,若此若此,氣益苶氣益苶。一日十二時,必也勸十二貼乎?參何續也,獐茸將代鹿茸歟?何異於狗尾續貂尾?世道若是奇怪,故許多八十人,能步能視,嗟哉,其君,困於建功,能視乎能步乎?只自苟且,只自冥然也。噫。孔聖稱過,故今人若此乎?予亦有固執矣。
藥房口傳再啓曰,臣等相率冒龥,恭俟召命,及伏承批旨,相顧愕眙,誠不勝焦迫之至。湯劑之關係,顧何如而縷縷下敎,乃至於此,下情之悶菀,固不可言,而殿下何不念保嗇之道乎?三貼之隨時或減,入侍稟定之前,有不敢遽然奉承者,而臣等忝居保護之任,忱誠淺薄,兪音尙靳,惶隕抑塞,冒罪更聒。伏乞特許方寸之地,俾伸區區之忱,千萬顒祝,惶恐,敢啓。以承傳,色口傳下敎曰,建功近日,心日益苶,氣日益衰,建功果有功乎?其衰益判,陳根其豈勝命?雖在今世中,莫知今世間,過猶不及,聖訓今可驗矣。見建功蹙眉,其蹙未解,聞內局詣閤,心動莫定,此亦護聖躬一道。其念酬應民事,三升旣減,三貼何飮?卿等須休。
藥房口傳三啓曰,又伏承批旨,天聽愈邈,憂迫之極,罔知所措。湯劑貼,數之或二或三,隨時增減,必於入侍承候之時者,實出於重保護之義。聖敎雖必是諄複,未經稟定之前,不敢遽然奉承,玆敢冒罪申龥。伏乞特許引接,千萬懇祝,惶恐,敢啓。
尹坊啓曰,注書洪鳴漢,牌招察任,何如?答曰,知道。
備忘記,承旨下敎,代掌令李漢一爲承旨,牌招察任,房依前下敎。
備忘記,傳于徐有大曰,今予八旬,可謂太康,今年擧措,其亦太康,八十人遍滿,此亦太康,節猶初夏,若是三太康,其旱宜矣。顧今耳目,謄傳故紙,喑啞成風,問諸黃髮,自恧歉然,其問推恩,一郡近百遺漏。其遺漏者,勝於推恩,曰有耳目,黃髮何恃?推恩有誠,一何至此?其君日三蹙眉,內局莫體孔訓,有一於此,霈然何期?噫,今年兩麥,可期豐登,若此若此,是誰是誰?卽予卽予。今予心,一則追慕,一則爲民,夏禴已攝,麥農若此,日三蹙眉,近者益苶,何以支撑?心切悶焉,何循常例?三公與八道句管堂上,其令入侍。
備忘記,以君言也太康太康,體昔耆耉宴,豈云太康,而於予太康,臨江恤船人,豈比觀魚,而於予亦太康。今日臣子,知其君八旬,今番推恩,若是稽忽,其愈慨然者,豐沛故府,駐蹕故牧也。十人猶過,幾數十人,甚至於九十人,勝於推恩乎?爲字牧者,其若曰敬竭誠至於此乎?道臣旣下敎,則況判官乎?判官魚用霖入侍時,當下敎而此亦見君衰一端,若此而何期麥豐?予有自量,人常謂祈晴,得此可知也。其若設祈雨,莫知何時霈然,若此時,豈特麥農,三農何言?其雖涼德,體成湯親禱意,今日已捧御供米,依例下三升,令廚院,得雨前,依此捧入焉。
傳于李漢一曰,以今日下敎觀之,焉敢若此乎?在近畿,亦若是乎?此豈事八旬其君之道乎?今日日暮後,本館錄後,當進水刺,卽爲擧行,不飭承旨遞差。若此,故日旱矣。
備忘記,傳于具㢞曰,猗歟盛矣,昔年也,其答尙今誦焉。其答曰,或勿爲逐日問安,內局亦或請而湯劑,更觀數日議定。嗚呼,今日何望此例予腸石乎?盛矣盛矣,於今一貼不足,加請二貼,二貼猶不足,今請三貼。嗚呼,此古事,噫,昔庚子六月初五日至亦然,今予氣益苶勸益甚,於今臣忠勝於昔年而然乎?予莫知也,只自長吁而已。
徐有大啓曰,三公句管堂上,依下敎來待矣。傳于李漢一曰,三公·句管堂上·秋判·畿伯·下敎兩儒臣入侍。傳于李漢一曰,竝詣閤。
尹光紹啓曰,宗簿提調李最中,有稟達事,來詣請對矣。傳曰,入侍。
以副應敎李致中上疏,傳于朴思亨曰,此若是乎?疏入早矣,與副提學有異,此章給之,牌招。
又傳于曰,應敎謝恩催促。
又傳于曰,濬川都廳待令。
又傳于曰,濬川都廳入來,承旨率入。
備邊司薦望,以李最中爲咸鏡監司。
吏曹口傳政事,以兪漢人爲注書,閔昌烈爲檢閱。
尹光紹啓曰,新除授閔昌烈,時在京畿驪州地,斯速乘馹上來事,下諭,何如?答曰,知道。
尹光紹,以弘文館言啓曰,本館新錄事,命下矣。今日齊會本館,而修撰申大升,副修撰閔恒烈,俱在外,上來遲速,有難等待,不得已與在京僚員,相議圈點之意,敢啓。答曰,知道。今數果多,仍爲。
以承傳色口傳下敎曰,近者此類,尋鄕甚焉,申大升禁推,今日內單子捧入。
徐有大,以兵曹言啓曰,武臣賓廳武經講書人員望單子,纔已入啓,而大臣,今方來詣賓廳,不得爲之之意,敢啓。
又以兵曹言啓曰,今四月十一日,順天居五衛將趙斗臣,自興化西挾門入來,鳴申聞鼓,依定式,下該曹推問,而係是朝官,令攸司,稟處,何如?答曰,知道。
朴思亨,以義禁府言啓曰,修撰申大升禁推,今日內捧單子以入事,傳旨,啓下矣。申大升,以覲親事,受由下去于慶尙道比安縣云,卽爲發遣府羅將,拿來,何如?答曰,知道。
又以義禁府言啓曰,公州前判官魚用霖,令該府卽爲拿問,捧口供登對以奏事,傳旨,啓下矣。魚用霖,時在任所,卽爲發遣府羅將,拿來,何如?答曰,知道。
徐有大,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
副提學洪樂命疏曰,伏以臣於向日,伏蒙恩暇,往省先壟,乃於病滯鄕廬之日,忽伏承二品特擢之恩,繼而有玉署除命,馹召儼降,臣誠驚惶隕越,莫知措躬之所也。噫,臣本疎材下品,元無尺寸之長,可備當世之需,徒藉父兄之庥,歷踐華顯之地,前後叨冒,已溢涯分,居常兢懼,如履淵氷,加以脆質善病,拙性習閑,旣無驅策之望,遂成散慢之蹤,一切進取,實非夢想攸到,今玆誤恩,何爲而遽及也?顧此亞卿之秩,卽是命德之器,自古難愼,未嘗輕授,藉曰臣之通·籍稍久,資歷不後於人,而有若循次例陞者然,此豈淸朝綜核之政乎?至於目下所叨,乃是從前難冒之職,況今瀛錄有命,責任至重,如臣識暗而望輕者,將何以監別人才,平允物情哉?召命之下,不敢久淹,今始來伏私次,而反復揣量,無計承膺,猥陳短章,仰暴微懇。伏乞聖慈,俯賜諒察,亟命收還臣新授職秩,仍治臣逋慢之罪,以重公器,以安賤分,千萬幸甚。答曰,省疏具悉。今者陞擢,實循公議,卿何過辭?其於本職,亦舊望,堂錄有命,卿卽謝命擧行焉。
副應敎李致中疏曰,伏以臣於向日,罪在不言,罰止譴削,惶隕震澟,無地自容,經歲出疆,久闕省掃,退伏松楸,杜門訟愆,乃者特蒙恩敍,繼有東壁除旨,館錄有命,馹召遠降,蒼皇登途,來伏私次,而第臣於昨秋,猥參館坐,圈事纔畢,人言峻發,以取舍不公等說,盛加論斥,其時主事者,至被譴罰,到今追思,惶愧交中。大抵參錄,僨事不敢復當,便成三百年舊規,豈可以日月之稍久,自同無故之人,抗顔冒出,復厠圈席也哉?況伏聞前應敎臣李養遂,以年前參圈被論,陳章自引,獲蒙恩遞,今臣情勢,與此一般,去就一節,尤無可論,玆敢短章自列,疾聲呼龥。伏乞聖慈,天地父母,俯察微諒,亟削臣職,以靖私義,以完圈事,千萬幸甚。批答在上。
癸巳四月十一日午時,上御集慶堂。藥房入診,三公·句管堂上·畿伯·秋判·兩儒臣同爲入侍時,都提調元仁孫,提調李翼元,副提調具㢞,假注書崔烜,記注官康文祥,記事官卜台鎭,領議政韓翼謩,左議政李溵,右議政李思觀,行戶曹判書蔡濟恭,判義禁朴相德,禮曹判書李景祜,京畿監司沈鏽,刑曹判書洪樂性,校理任希簡,修撰徐有防,兼輔德李養遂,同副承旨李漢一,醫官方泰輿·鄭允協·慶絢·金孝儉·白文昌·金世彦·鄭潙,以次進伏訖。翼謩曰,聖候,何如?上曰,一樣矣。寢睡·水刺之節,亦何如?上曰,一樣矣。翼謩曰,湯劑未進,下情悶迫矣。上曰,予亦欲休矣。仁孫曰,君臣相愛之道,不必如是,從容許進湯劑,是所伏望矣。上曰,國事先爲後,當進湯劑矣。仁孫又請進湯劑,上進御。翼謩曰,減御供米,何爲而然也?上曰,爲悶旱而然也。仁孫曰,湖南則麥農大登云矣。溵曰,皆多登處矣。上曰,旱氣如此,麥農將歉,予太康故然矣。仁孫曰,何太康之有?古昔聖王,不必如是矣。景祜曰,有減御供米之敎,而卽今減膳非其時,況三升減供,有妨國體,依前封進,何如?上曰,得雨後當復膳矣。上曰,文獻備考兵考舟師卷持入。賤臣承命出來持入。上命漢一讀之,又命濟恭讀之。上曰,誰文也?濟恭曰,申叔舟文集所謄者也。至兵考中,上悅之,脫表衣與之之句。上曰,申叔舟好人也。上命召入李養遂·金若行。賤臣承命出來召入。上曰,推恩遺漏事,誠怪異矣。仍命養遂往公州,若行往咸興。上曰,汝等須於去路,詳察廉問,而兩處座首及監色許,亦廉察以來。兩人承命出去。上曰,予則全以旱爲悶矣。景祜曰,高燥之地頗傷,平地則無傷,而卽今則別無目下時急之憂矣。鏽曰,旱氣如此,豈無前頭之慮,而卽今則不至於大害,畿邑田稅,皆無事入來矣。上曰,申勅,故然矣。上曰,賑政何以則善爲云耶?鏽曰,小心以誠,則善爲矣。翼謩曰,近來賑政異於古,爲官長去,怯於申聞鼓,而不敢有慢忽之心矣。上曰,然乎?上曰,推恩遺漏百餘人中,八十過半,是亦造物矣。上曰,前公州判官魚用霖事,萬萬駭然,推恩者七十餘人,遺漏者九十餘人。韓信多多益辦,卽分數明也,此猶若此,況臨民乎?且一道最漏,決不可本律而止,令該府卽爲拿問,捧口供登對以奏。出傳敎景祜曰,有祈雨之敎,而姑觀之以望間設行,何如?上曰,好矣。翼謩曰,備局堂上趙重晦·金鍾正,還差句管堂上,湖南洪樂性,嶺南趙曮,北關鄭弘淳,關東金鍾正,海西尹得養,差下,何如?上曰,依爲之。出擧條翼謩曰,備堂有依法差下之人矣。上曰,已知之矣。翼謩曰,鄭厚謙·金漢耆,當差矣,爲此職則習於事務矣。上曰,此輩入望,予不好矣,弘提入望,曾亦不好矣。翼謩曰,咸鏡監司,當有備薦,以上敎爲之乎,臣等議薦乎?上曰,卿等擬奏。翼謩曰,李最中,何如?上曰,好矣。最中之年幾何?翼謩曰,六十矣。上曰,今聞江華留守狀聞,璿閣集頉,適在此月,予心一倍,令宗簿寺卽爲稟處,下去,其令修補。出傳敎命承旨書之曰,頃日下問而中止,今聞古例誠然,今番翰圈·注圈,當之者皆陞六。此時左右史,豈可不備翰注?召試入格中,令該曹,翰林依例單付,注書亦口傳備擬,待下批牌招察任。上曰,人君處置,豈拘大官?卿宰雖小官,可參酌則宜參酌,韓必壽,則予則曰決知其聽而不言也。況前後樹立可尙,其在嚴本事之道,其時雖不可不若此,於今其直闊狹,尹勉升則其所以對,前後矛盾,此不過一時做錯,用此人思何人?韓必壽若下敎,則況此人,噫,且鼓吹,一聲中生者也。豈可事同而飭異?韓必壽·尹勉升,竝給牒敍用。此人若此,則況申益彬乎?同時之人旣甄用,則此何遺焉?令銓曹依例檢擬。韓必壽削勳名之敎,予忘焉,今聞領相所奏,其誠過矣,其下敎勿施。出傳敎上曰,五月飛霜,古人旣云,今當悶旱,靡不用極。判書旣承命,諸堂齊會,本曹審理,有可稟者,求對以奏。出傳敎上曰,今因右相所奏,頃者宣傳官處分者,欲爲下敎,右相所奏中,微開其端,聞領相所奏,文臣亦然。頃者下敎海島充軍諸宣傳官,竝特放,文臣中若因處分被謫削出者,一體特放,其中雖有兩司長官,一體以放事,分付。出傳敎上命詣臺臺臣入侍。出榻敎大司諫朴師崙,執義李蓍廷,司諫洪彬,持平金翊休,正言姜彝福曰,請慶興府定配庶民罪人趙榮順,按律處斷。措辭見上上曰,勿煩。又曰,請黑山島庶民罪人金稙,依前處分,亟正邦刑。措辭見上上曰,勿煩。師崙·彬·彝福曰,請黑山島爲奴罪人五得,依律處斷。措辭見上上曰,勿煩。又曰,請大靜縣爲奴罪人仲義,依律處斷。措辭見上上曰,勿煩。蓍廷·翊休曰,請黑山島爲奴罪人五得,依律處斷。措辭見上上曰,勿煩。又曰,請還寢張翼標島配之命,依律處斷。措辭見上上曰,勿煩。又曰,新除授大司憲李世澤,時在慶尙道禮安地,請斯速乘馹上來事,下諭。上曰,依啓。師崙曰,蕩平科以後,群下仰體之道,尤當精白奉承,而自有合辭。臺職擬望,極其偏重,至於通淸,卽今可以新通者林立,而其中有勢之人,全不通擬,事甚未安,請當該銓堂,從重推考。上曰,依啓。師崙·蓍廷·彬·翊休·彝福曰,臣等言議知識,本不合於耳目之任,而合辭方張之時,不敢逡巡,逐日傳啓,未嘗出一言論一事,心常惶恧。卽伏見備忘下者,以謄傳故紙,喑啞成風,責敎嚴截,臣等溺職之失,於是乎益著矣,其何可一刻晏然於臺次乎?請命遞斥臣等之職。上曰,俄者下敎,不過爲世飭勵,何可以此過爲撕捱?勿辭,亦勿退待。已上出擧條上曰,副學批下,牌招館錄。上命持湯劑,更爲入侍。賤臣承命出來,與翼元進前。仁孫請進湯劑,上進御,命召宗簿提調李最中入侍。上曰,何以往來?對曰,譜略校正事有之矣。上曰,善爲他丈以置矣,待後日奉安時,添丈入之。藥院諸臣,懇請減膳之敎還收,而未蒙允許。上命退去,諸臣以次退出。
癸巳四月十一日酉時,上御集慶堂。坐直承旨濬川郞廳,同爲入侍時,都廳郞廳柳鎭恒,右副承旨朴思亨,假注書崔烜,記注官康文祥,記事官卜台鎭,以次進伏訖。上曰,濬川郞廳誰也?對曰,柳鎭恒也。上曰,昨年濬川乎?鎭恒曰,前年大濬,故今年則但依例爲之矣。上曰,自何所爲始?對曰,自三間石橋始之矣。上命鎭恒退去。上曰,本館錄,注書出去,催促持入。賤臣承命持入,上命思亨讀奏。上曰,都堂錄,因此錄爲之耶?堂圈,以朱紅圈之耶?思亨曰,未能詳知矣。上命讀趙斗臣擊鼓草記,命書傳敎曰,今聞騎曹草記,五衛將趙斗臣,鳴申聞鼓云,故訝之下問,以田畓推尋事云,爲先申聞,事理當然,而此則有司存焉,呈該曹,可也,此等瑣細事,身爲五衛將,何敢爲此?況設申聞鼓,爲四件而然也,又何敢若此?該府若捧供以奏,紀綱因此墜矣,勿問事,分付。上曰,下敎之後,詳問其果,今番小科人召見年八十二云,故若此歲初,何不陞資而爲此?答以不知而然,諸道遺漏者,更査之擧,蓋由於此也。卽今下批,亦授五衛將,榮已極矣,有何所望而八十二歲人供仕?其雖氣强而然,嗚呼,神藏其椎,回入此門有此擧。踰八十歲人,有何所望而此等瑣細之事,職在五衛將,有此擧?昔胡文定,稱諸葛亮謂後主曰,成都有桑八百株,薄田十五頃,子孫衣食,固有餘裕云,身後果若其言,稱眞可謂大丈夫云,以今斗臣比諸乎?此誠可謂鄒聖所謂賤丈夫也。昔唐堯聞華封人祝,答曰壽則多辱,予心常欽誦,此誠無聲無臭大聖人言也。嗚呼,千百代之下,果驗於此人,予本涼德,雖未能君師之道,此等世界,此等之人,予何不飭?心竊爲駭者,不思稀有之恩,敢生望蜀之計者也。噫,推尋其餘田畓,將食幾月,此亦若唐詩,雙膝過耳頂在肩,四隣知姓不知年之鄙老一般。旣有先尋,足食餘年,一則抑其慾,一則爲其便,特遞五衛將,其令歸家,食先尋之田,其令以便餘年。噫,聞此是此人誰孫?昔年北道開市時,問於我國人曰,觀察使李光佐,節度使趙爾重尙在否?名聞豆滿江可知,故尙今思焉,爾重孫,一何鄙瑣?嗚呼,聞此慷慨亘中,不耐而下敎,不言汰去,特命遞差,意深也。出傳敎上曰,呼寫後,恐或事實不然,取讀供辭,不覺寒心,再稱某朝,已涉放恣,而熻之田畓,敢欲推尋,此無他,堂陛不嚴,敢欲匪分而然也。聞此,然後不可遞差而止,亟施削版之典,放逐鄕里。噫,止此處分,亦思其年矣。出傳敎命書傳敎曰,曾已嚴飭,則其供辭,必也在於渠之神中,而何在結束吏袖中,而爲渠稱冤乎?若此不已,莫重申聞鼓,非爲雪冤也,招匪分也。當該藏持草供結束色吏,令入直騎郞,開陽門外,決棍五十度,永徐曹屬。上曰,本館錄旣成,都堂錄,其令明日爲之。出傳敎諸臣以次退出。
上在慶熙宮。停常參·經筵。
下直,彌助項僉使文星輔。
藥房都提調元仁孫,提調李翼元,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今夜欲詣資政南廊,因政丞固請,宿於此,此亦爲民乎?徹宵憧憧,氣何暇諭?待敎入侍。
中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
具㢞,以議政府三公言啓曰,今日都堂錄爲之事,命下矣。臣等方來會,而吏曹判書李潭,參判鄭尙淳,參議洪良漢,大提學李福源,俱以病不來,將無以備員開坐,令政院卽爲牌招進參,何如?傳曰,允。
具㢞,以宗簿提調言啓曰,觀此江華留守成天柱狀啓,則璿源閣正間西邊卓子上所奉櫃子之傾欹,一如參奉所報是白如乎,似是廳板一立,傷於地氣而陷下,以致卓子一足,隨而墜下是白乎矣,自外奉審,有難的知,而奉安櫃子之傾欹,所見未安,不可不修改是白乎□東邊櫃子上,所蓋油芚一件,亦爲傷破爲白臥乎所,璿閣內奉安櫃子傾欹,至於如此,事甚驚慮,趁卽修改,不容少緩,依例發遣本寺郞廳,卽爲修補之地,分付該曹該道·該府,何如?傳曰,允。
備忘記,爲民憫旱,其欲廣問,午後當殿座建明門,五部以士爲名人,皆令來侍。
備忘記,其若臨門,必有僥倖,心氣亦苶,當見便殿,來儒書入。
徐有大,以都摠府言啓曰,入直軍兵等,中日試射放事,標信,命下矣。殿座相値,不得爲之之意,敢啓。答曰,知道。
傳于尹光紹曰,今日此擧,爲民憫旱有心,率儒生三公,下敎時入侍。
傳于徐有大曰,金領府事,留待入侍。
具㢞啓曰,領議政韓翼謩,左議政李溵,右議政李思觀,依下敎來待矣。
備忘記,今年逢旱,萬倍于前,一則由予,二則由予,三則由予,一則太康,二則太康,三則太康也。焦悶焦心,可謂歇後語也。
具㢞啓曰,新除授注書兪漢人,時在忠淸道靑陽地,斯速乘馹上來事,下諭,何如?傳曰,允。
傳于尹光紹曰,內局入侍。
傳于具㢞曰,政官牌招開政。
傳于李漢一曰,吏曹諸堂,旣參於堂錄,撕捱乎?參議只推,竝更爲牌招。
尹光紹啓曰,玉堂上下番俱空,事甚未安,今日政新除授玉堂,竝卽牌招,以爲推移入直之地,何如?傳曰,允。
尹光紹啓曰,新除授修撰鄭日謙,副修撰吳載紹在外,校理申在善,副校理李商鳳,副修撰鄭元始,竝牌不進罷職傳旨,今方捧入,而玉堂上下番俱空,事甚未安,副應敎李致中,校理李商巖,副校理李昌伋,修撰金思穆,竝卽牌招,以爲推移入直之地,何如?傳曰,允。
李漢一啓曰,刑曹判書洪樂性,參判朴道源,參議李商舟,審理後,依下敎來待矣。傳曰,入侍。
傳于尹光紹曰,內局·三公·金領府事,與儒生同爲入侍。
有政。吏批,判書李潭進,參判鄭尙淳進,參議洪良漢進,正郞慶在觀進,佐郞兪岳柱進,行都承旨具㢞進。吏曹言啓曰,前奉敎李正薰,前待敎林蓍喆,前檢閱林濟遠·李昌漢,竝陞六事,命下矣。方在罷散中,何以爲之?敢稟。傳曰,敍用。又啓曰,注書洪鳴漢,前注書尹在醇,待敎南履寬,竝陞六事,命下矣。本曹時無相當窠,依例送西之意,敢啓。答曰,知道。以申在善爲校理,李商鳳爲副校理,鄭日謙爲副修撰,鄭元始爲副修撰,吳載紹爲副修撰,李翼元爲判尹,李在協爲兵曹參判,吳載純爲兵曹參議,任希簡爲掌令,宋濟愚爲掌樂僉正,梁周翊·曺允光爲監察,李守貞爲司饔主簿,金斗恒爲平市主簿,洪重輔爲造紙別提,淸恩君單韓必壽。
兵曹判書具允鈺病,參判未差,參議李敬玉進,參知未差,佐郞崔景岳進,同副承旨李漢一進,以愼爾復·尹勉升·沈頤之·任希簡·柳義養·徐浩修爲副司直,閔恒烈·徐有防·洪鳴漢·尹在醇·南履寬·趙德洙·申大升·李正薰·林蓍喆·李昌漢·林濟遠爲副司果,北道參軍單趙宅鎭。
以沈基泰爲假注書。
徐有大,以兵曹言啓曰,依傳敎,結束色書吏宋日昌,決棍五十度,永除曹屬之意,敢啓。答曰,知道。
朴思亨,以義禁府言啓曰,五衛將趙斗臣,放逐鄕里事,承傳,啓下矣。依承傳,爲放逐鄕里之意,敢啓。答曰,知道。
又啓曰,京畿喬桐府充軍罪人李潤章·尹範勳·李濬祥·李近胄·李鼎運,永宗鎭充軍罪人李亨默·朴光迪·李邦祜·李轅·鄭運達,慶尙道巨濟府充軍罪人白東俊·金東淵,盈德縣定配罪人李晉圭,咸鏡道鍾城府定配罪人鄭昌聖,全羅道珍島郡遠竄罪人權噵,忠淸道保寧縣投畀罪人金載祿等及削黜罪人沈墢·朴盛源,放逐罪人朴俊源等,特放承傳,啓下矣。竝放送事,分付各該道道臣之意,敢啓。答曰,知道。
徐有大,以訓鍊都監言啓曰,去夜無犯夜人被捉之意,敢啓。答曰,知道。
又以左右邊捕盜廳言啓曰,去夜犯夜人,無所捉,敢啓。答曰,知道。
又以一二所巡廳言啓曰,去夜犯夜人,無所捉之意,敢啓。答曰,知道。
領中樞府事金相福疏曰,伏以臣罪在難逭,嶺海猶輕,而未及竟夕,遽蒙宥釋,諒恕之敎,曲察中情,軫念之恩,仍及賤疾,日月照臨之明,雨露涵濡之仁,靄然於辭旨之間。臣半夜孤店,伏讀恩敎,望京闕而拜稽,追愆尤而慙惶,涓埃莫報於洪造,生成徒荷於隆渥,歸伏郊坰,瞻依城闉,頂戴如天,感泣無地,罪名旋滌,恩敍繼降,負罪賤臣,何以得此?噫,臣之無似,無補國事,自速譴何,而顧以癃殘之微命,過蒙聖明之垂憐,全活之德,與天罔極,不啻若慈父之於迷子,非臣隕結所能仰酬,然而公法之重,由是而有所撓屈焉,則此又臣之罪也。恩諭之下,不敢遲徊,謹已舁還私次,而驚懍棲遑之餘,症情頓添,未卽祗謝恩命,以伸感激之忱,悚縮俟罪,益無所容,玆敢冒入文字,仰請威譴。伏乞特垂諒察,亟加重勘,以昭法紀,以安賤分,不勝幸甚。答曰,省疏具悉卿懇。噫,頃者所陳,予已深諒,料表怪事,轉轉至此,深歎曷喩?雖然往事勿說,孔聖攸訓,今者下敎,曲盡于情,卿何芥滯,亦何自阻?入城之後,待卿謝恩,尙今稽滯,故欲諭,卿章適到,若見鄕焉。卿須體小子慇懃之意,安心勿辭,卽爲謝命,同參診筵。仍傳曰,遣史官傳諭,仍與偕來。
忠淸道觀察使安兼濟疏曰,伏以天祐宗祊,寶算彌隆,宴禮載擧,率土均歡,仍伏念臣,素門平進,濫蒙不世之遇,一歲之中,超至亞卿,前後近密之地,渥恩如天,此生此世,報答無階,區區感祝之誠,惟以低徊散局,筋力奔走,爲一分圖酬之計,迺者湖藩新命,忽下於千萬夢想之外,臣且驚且惶,歷日而不知所以自措也。噫,旬宣之職,其責至重,上以承聖上軫恤蓬蔀之意,下以管一路觀察風謠之任,而至若湖西,視他尤異,生民之凋瘵,獄詔之繁穴,素稱難治,苟非才猷足以接濟,威望足以彈壓,則宜莫能當之,而今乃以戇騃如臣,譾劣如臣,不少留難,畀之以承流宣化之寄,其不爲僬僥千勻之歸者,幾希矣。又何可徒恃寵靈,不思自量,晏然冒膺,有若固有者哉?玆敢略入文字,悉暴由中之懇。伏乞天地父母,諒臣才之萬不稱當,察臣言之非出飾讓,亟許鐫免,以幸公私焉。答曰,省疏具悉。今於湖西,予則曰得人,卿勿過辭,速往欽哉。
癸巳四月十二日辰時,上御集慶堂。藥房入診入侍時,都提調元仁孫,提調李翼元,副提調具㢞,假注書崔烜,記事官宋東胤·卜泰鎭,醫官方泰輿·鄭允協·慶絢·金孝儉·李敏德·李長玉,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,一樣矣。仁孫請進湯劑,上進御。仁孫請診候。上曰,置之,可也。命書傳敎曰,嗚呼,臨御近五十年,不能修德,政不能下於民,莫能濟一事,莫能施一惠,況今八旬,徒壽徒位,豈同於人?心自恧焉。其況若此,故今年太康勝言,心以此其常澟惕,而皆云麥事大登云,予亦以此悶焉。何則若此?必有造物,兼以此爲悶。果然今年稅船皆來,而此亦無前,意謂若何?其亦爲悶。近千石沈水,其亦造物,雖拯比前甚少,雖極米之民亦不甚,此猶一船,嗚呼,今旱,其若甚焉。於八道何?畿甸特甚,海西次焉,而松都狀聞雖未來到,沁都報旱亦然,是誰是誰?卽予則予。一則誠淺,一則冥然,誠淺,故何能感孚?冥然,故若是太康。噫,頃年司饔之日,詣資政丁字廊,能聞藏氷,今已衰矣,若聖孔之歎,何望孚感,而予之最悶者有三。一則若設祈雨,若諺云,何期甘霈?一則一日二日,見至多日,則將及水田,若至於此,吾民何?一則其雖祈雨,何能親禱?亦欲默禱,氣何帥心?故事雖徑庭,先自減膳,而昨夜欲臨資政,因內局苦勸,亦莫能遂意,中夜臥室,只自用心。嗚呼,徹宵莫聞雨聲,朝者啓東,皎日照窓,何望何恃?究厥其由,卽予一人,只誦肌膚何惜之敎,玉食何心,厦氈何便?況所處者卽堂也,欲謝殿何爲?噫,雖不若此,予已有思,況此時乎?旣命司寇之官,令審理而來,此何益乎?當修在我之道,謝拜蒼穹,莫云儀文,予有自量,何待初次?三次旣呼,而惟允之臣堅集,故今雖忍焉,其果若悶,亦何再忍?嗟哉,大小臣工,若衆心成城,其須精白一心,補我暮年,誠之替不替,予以觀於效不效,咸須知悉,少解吾民,旣諭于此,予何泯默?今弊有三焉,一則時體,一則姑息,一則依違,若思八旬其君,先祛此弊是予望也。上命詣臺臺臣入侍。出榻敎大司諫朴師崙,執義李蓍廷,司諫洪彬,持平金翊休,正言姜彝福曰,請慶興府定配庶民罪人趙榮順,按律處斷。措辭見上上曰,勿煩。又曰,請黑山島爲奴罪人五得,依律處斷。措辭見上上曰,勿煩。又曰,請大靜縣爲奴罪人仲義,依律處斷。措辭見上上曰,勿煩。蓍廷·翊休曰,請黑山島爲奴罪人五得,依律處斷。措辭見上上曰,勿煩。又曰,請還寢張翼標島配之命,依律處斷。措辭見上上曰,勿煩。上曰,頃者鳴金,已有申飭,況申聞鼓乎?或問本事,先問大槪,其勢固然,書潝名供辭,何敢置諸袖中?關係莫重,不可不嚴勅,不勅入直該堂遞差。出傳敎命書傳敎曰,關西推恩狀聞來到,令該曹口傳下批。諸臣以次退出。
癸巳四月十二申時,上御集慶堂。藥房夕入診入侍時,都提調元仁孫,提調李翼元,副提調具㢞,假注書崔烜,記事官宋東胤·卜泰鎭,醫官方泰輿·鄭允協·慶絢·金孝儉·金世彦·李敏德·李長玉,以次進伏訖。上命㢞書傳敎曰,近者臺閣,媕娿成風,亦無官師相規之事,故一或有焉,大駭小怪。古人亦有推緘滿囊之語,今若此,銓官其將取何人?俄者雖下敎,今日一銓官,再違召命,二銓官亦違牌,長席撕捱,已涉過矣。其於兩銓官,以吏曹旣參堂錄,違牌政官,矛盾乎否乎?一竝從重推考,更爲牌招,入侍開政。上曰,玉堂受由在外人,一竝許遞,禁推人亦許遞,其代,今日政皆備擬。出傳敎仁孫請進湯劑,上進御。諸臣以次退出。
癸巳四月十二日申時,上御集慶堂。三公·領府事·儒生同爲入侍時,領府事金相福,領議政韓翼謩,左議政李溵,右議政李思觀,左副承旨尹光紹,假注書沈基泰,記事官宋東胤,記注官卜台鎭,以次進伏訖。金相福曰,近來日氣不適,聖體,何如?上曰,一樣。相福曰,日昨江上動駕時,風日甚不佳,臣等憂慮深矣。還宮後,聖候一向康寧,下情不勝喜幸。相福曰,臣向者罪重罰輕,私心至今惶悚。上曰,何以然乎?相福曰,臣忝居首相,言不善達,罪豈不重,而旋被蒙宥,追思至今,惶殞冞深矣。上曰,何必如是乎?相福先退,韓翼謩·李溵·李思觀進伏。上曰,新錄順成可幸。翼謩曰,莫非自上飭勵之功。又起伏曰,聖上憫旱,至有減膳之敎,而今者之旱,不至太甚矣。遽下此敎,萬萬過中,臣等冒死敢請還收,上曰,莫非予太康也。翼謩曰,殿下每事,歸之於康字,豈不可憫乎?思觀曰,殿下堯孜舜慓,過於憂勞,與康字不相襯矣。上曰,趙斗臣之擊鼓,極猥屑矣。翼謩曰,然矣。上曰,臺臣宜請遠配,而不爲之矣。翼謩曰,傳敎夜下,故臣等亦入闕後,始得見之,臺臣似未及聞之矣。上曰,然乎?翼謩曰,儒生四百餘人,來侍庭中矣。上命開前窓,命承旨宣諭曰,諸生,於民於農於國,平日有漆室之憂者,上殿陳達,無所懷者退去。幼學李宅圭進伏。上曰,汝誰也?對曰,陽平君之孫也。臣家在東郊,自修農業,故頗知農理矣。近日之旱,不至傷農,聖衷不必過慮矣。上曰,言有條理矣,汝姑退待階下。金師柱進伏。上曰,汝誰之族也?對曰,故相臣金興慶之孫也。臣平日,有所慨然者,故敢達矣。外方田土,皆入於世族大家,此誠近日之痼弊,而至於今者之旱,不甚大段,不足煩聖慮矣。臣聞明主愛一嚬一笑,近來爵賞太濫,臣切慨然也。上曰,言甚切直,汝亦退待階下。洪璡進伏。上曰,汝亦誰之孫也?對曰,前參議臣洪檢之族也。我國水遠處,造用水車,則以田作畓,民蒙其理矣。上曰,汝亦退待階下。李宜馨進伏。上曰,汝誰也?對曰,故校理臣宜馣之弟也。上曰,汝是李世聃之子乎?對曰,然矣。聖上憫旱,至有詢及韋布,而今者之旱,不至太甚,十日內得雨,則可期豐年矣。上曰,汝亦退待階下。諸臣以次陳所懷,皆退出。上曰,幼學李宅圭,以故宗臣陽平孫,決不窘也,而在東郊其能力農,其心可嘉,幼學金師柱,以故奉朝賀孫,所陳皆有條理,其亦可嘉其中零替莫若,其父漢佐,竝令銓曹承傳調用。幼學李宜馨,以李世聃子李宜馣弟,今見其人,追憶昔年,亦惟辛丑,予懷千萬,敦寧參奉,承傳調用。幼學洪璡,年雖少,志可尙,特賜紙二卷·筆五枝·墨三笏。出傳敎翼謩曰,以諸生所奏見之,今者之旱,不大段可知矣。至於減饌,誠萬萬過中,臣等未蒙兪音,則不敢退矣。上曰,還入。翼謩雙擎傳敎,傳于中官後,大臣先退。上曰,注書出去,政官使之入來。吏曹判書李潭,參判鄭尙淳,參議洪良漢,正郞慶再觀,佐郞李岳柱,都承旨具㢞,兵曹參議李敬玉,佐郞崔景岳,同副承旨李漢一入來。開政下批後,諸臣以次退出。
癸巳四月十二日戌時,上御集慶堂。秋曹堂上入侍時,刑曹判書洪樂性,參判朴道源,參議李商舟,同副承旨李漢一,假注書沈基泰,記事官宋東胤,記注官卜台鎭,以次進伏訖。上曰,秋判進前。樂性曰,聖上憫旱,有此審理之命,臣仰體聖意,詳閱重囚文案三十三度,皆無可疑,而其中二度,臣等賤見,不無可恐之端,故將入矣。上曰,參議讀之。商舟讀罪人文次山文案,又讀罪人一奉文案。上曰,何如?樂性曰,殺獄不過實因與干證,而次山之獄,實因小如銀杏,雖要害處,豈有此捐命之理乎?此甚可疑。一奉之獄,實因雖分明,干證竝無之,此亦可疑也。上曰,參判之意,何如?道源曰,臣意與判書同矣。上曰,參議之意,何如?商舟曰,臣意亦如此矣。上曰,今聞秋官審理來者,文次山干證雖備,其中一人初再招異焉。世豈有若銀杏實因乎?況二十一年滯囚,百六十次刑訊,宜有參酌。一奉則,實因雖稍重,元犯招雖難準信,以秋官所奏聞之,不無可疑者,傳輕經典攸在,旣無干證,無異無贓物噫,今者憫旱,審理之時,皐陶旣審理而來,其宜參酌,竝特減一律遠配。出傳敎上曰,明日秋堂,持所餘文案入侍。刑曹堂上先退,漢一讀忠淸監司長興稅船泰安地致敗狀啓。上曰,注書知入長興府使姓名。基泰還奏長興府使許侙也。上曰,今番稅大同,皆無弊運來,頃者嶺南舡一隻,若膠舟臭載,心甚嗟惜,今聞忠淸前道臣狀聞,長興大同船臭載於泰安境,至於千四百石之多,不覺寒心,而噫,凡諸稅船,其令指路護送,皆令狀聞,臭載之弊頓無,今此船無指路人,無護送人,千四百石穀,皆臭載而船格俱生,於勤於怠,眞僞直判,可勝駭然。況限千石裝載,已有申飭,則加載半千石,有此臭載之事,實監色,其若乘船,亦豈若此?當該府使,先罷後拿,其代,令該曹口傳擇差,給馬下送。當該所斤僉使,雖領運嶺南,左漕倉船,豈無將校,而若此,當該應護不護人,令水使從重決棍。地方官泰安郡守,於抄耆已慢忽,於護船,若是駭然,不可不敍而止,令該府處之。出傳敎諸臣以次退出。
上在慶熙宮。停常參·經筵。
午時,日暈。
夜五更,灑雨或下雨,測雨器水深一分。
下直,全羅兵使李漢泰,長興府使柳成模,寧城僉使金聖漢。
藥房都提調元仁孫,提調李翼元,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昨日見近五百人儒生,雖勝於徒年耆民,聞此言,其答似然,而予心豈弛?氣則一樣,待敎入侍。
中宮殿·惠嬪宮,藥房口傳問安。答曰,知道。
傳于尹光紹曰,內局入侍。
傳于尹光紹曰,宗簿提調·內局同爲入侍。
備忘記,爲領事昔儒臣猶撕捱,今都堂錄,韓鼎裕爲準點乎?若然,果有前例,政院問於玉堂,入侍時以奏。
李漢一啓曰,刑曹判書洪樂性,參判朴道源,參議李商舟,依下敎來待矣。
傳于尹光紹曰,儒臣持問答,先爲入侍。
吏曹口傳政事,柳成模爲長興府使。
傳于具㢞曰,長興府使倍道赴任。
以申史澳爲假注書。
李漢一,以刑曹言啓曰,罪人文次山·李一奉,竝特減一律,遠配事,命下矣。依傳敎,文次山全羅道順天府,李一奉慶尙道機張縣,竝定配所,卽爲發配之意,敢啓。答曰,知道。
又以刑曹言啓曰,罪人朴興才,參酌遠配事,命下矣。依傳敎,朴興才平安道寧遠郡定配所,卽爲發配之意,敢啓。答曰,知道。
又以義禁府言啓曰,修撰申大升,特放承傳,啓下矣。拿來羅將,昨已發送,所到處,知委放送事,分付該道道臣之意,敢啓。答曰,知道。
又以義禁府言啓曰,長興府使許侙,泰安前郡守南柱老等,令該府處之事,傳旨,啓下矣。許侙·南柱老,俱在任所,依例發遣府羅將,拿來,何如?傳曰,允。
又以禁衛營言啓曰,去夜無犯夜人所捉之意,敢啓。答曰,知道。
又以左右邊捕盜廳言啓曰,去夜犯夜人,無所捉,敢啓。答曰,知道。
又以一二所巡廳言啓曰,去夜犯夜人,無所捉之意,敢啓。答曰,知道。
以承傳色口傳下敎曰,承傳色中官韓聖揆,下敎做錯,下義禁府推考,以不能爲公律勘處。
咸鏡道觀察使李最中疏曰,伏以臣祇陪御牒,敬行奉安,及夫反面之日,纔自前席而退,忽伏承北關按察之命,臣誠惝怳懍慓,靡所容措。念臣卽一滓穢之賤耳,賦命甚薄,狷性難化,任職居官,觸事生疣,所勉者事君以誠,而反歸欺負,所願者鞠躬盡力,而或近顧瞻,前後負犯,罪在罔赦,持蒙天地父母包容之德,慈覆之仁,全保軀命,得有今日。臣仰感恩私,俯訟愆尤,惟思其懲悔遷改,以爲黥劓之補,而臣素抱奇疾,源委甚重,及今年紀衰邁,益不能與病爲敵,形骸雖存,而精力都亡,實有朝夕難支之憂,臣竊自悼傷,虛辱盛眷,將爲不瞑之恨。顧此北門鎖鑰,是何等重任,而可以畀之於臣,臣亦何心扶舁殘軀,晏然冒赴,自取其瘝曠之誅哉?此實同朝之所共知,臣不敢飾辭例讓,惟其忱悃之炳然如丹,疾恙之日就難醫,尙恐有日月之未盡燭者,玆敢擧實哀龥於黈纊之下,若其邊門關防之重,推俗撫馭之難,姑未暇覼縷張皇,仰溷聰聽。伏乞聖慈,俯垂矜諒,亟命鐫遞臣新除藩任,仍許臣退塡丘壑,俾究終始生成之澤,公私不勝幸甚。答曰,省疏具悉。授卿此任,意蓋在也。卿勿過辭,速往欽哉。
癸巳四月十三日辰時,上御集慶堂。藥房入診入侍時,都提調元仁孫,提調李翼元,副提調具㢞,假注書崔烜,記事官宋東胤·卜台鎭,醫官方泰輿·鄭允協·慶絢·金孝儉·白文昌·金世彦·鄭潙,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,一樣矣。仁孫請進湯劑,上進御。仁孫請診候,上曰,只醫官四人入診,可也。泰輿進前,診候退伏曰,脈候左右三部調均,滑體及脾胃脈候,皆如前好矣。其餘三醫之言,皆與泰輿同。上親製三角山·漢江·木覓山祈雨祭祭文,而命㢞書之。又命書傳敎曰,一日二日,其旱日甚,其何遲待?況於昔年,若得雨,雖傳杳之日,亦有命攝之例。祭文製下,三角山·漢江·木覓山初次祈雨祭,不卜日以十五日定行,祭官以時任儒臣塡差。明當祗迎,仍其地召見庶民,憶昔齋宿,凡諸等節,皆依前下敎,凡事宜簡而不宜濫。五部坊民,於國於民,漆室深歎者,其令來待,祭物另加申飭,諸執事,亦爲擇差,命宗簿提調入侍。出榻敎㢞曰,今承祭官以玉堂差送之命,而新錄及舊玉堂,皆違牌,何以爲之?上命書傳敎曰,今聞諸儒臣,公然違牌云,其誠可笑。若此婦老請少婦,皆隱匿乎?此亦紀綱所在,公然違牌諸儒臣,豈可特推而止?倂越俸一等,今若獻官,更爲牌招。況以新錄言之,若無故,初牌卽膺,古例卽然,此亦若初婚新婦,嫌其夫者也。此亦何異於亞長爲同副?其敢若此,此亦敎婦初來,敎兒嬰孩,新錄在京人,其皆只推,更爲牌招入直。若復違牌,當今悶旱,何區區於此事?一倂直捧禁推,待同圈皆膺命後,勘律。上曰,因宗簿提調入侍,乃覺御製未奉安冊名,兼史知入。東胤承命出去,還奏曰,未奉安冊名,卽風泉錄·永垂百世錄及他某某冊云矣。上命東胤持入後,命藝文館書吏,令本館推治。出榻敎上命內局先退,命詣臺臺臣入侍。出榻敎又命㢞讀奏永垂百世錄全卷。上曰,柳炯·兪恒柱。誰也。㢞曰,皆今番入堂錄人也。又命持入昨年李亨元·柳炯·兪恒柱等疏本及批答處分傳敎所載日記。賤臣承命出來持入,上命㢞讀奏訖。上曰,金若行漏於館錄,而入於堂錄乎?㢞曰,然矣。上曰,柳烔·兪恒柱,則焉敢以昨年被罪人,入於堂錄乎?仍命書傳敎曰,噫,乾道昭昭,今日可見。昨日因璿閣事,欲問王妃世譜,而卽本寺提調,因此問史閣未奉御製者何者,令兼春秋知來,其中予莫知者有二,一則風泉錄,一則永垂百世錄。皆取來後,永垂百世錄,其名大,故先令讀之,乃覺其果當年依章閣故事。此堂爲之者,活印後不復更問,今日令讀,果百勝於嚴辨錄,而序丈中,有李亨元·柳炯·兪恒柱事而下批甚峻,若此二人,其何冒參於都堂錄?然則李亨元亦入乎?取來令讀,今旣大覺。噫,昨年有此敎,今日入此錄,其豈序文百世錄之義,亦豈嚴守堤坊之道乎?雖然,此則兩司適入伏聽,嗟,予暮年,豈可替行耳目之事乎?只諭慨然之意也。上命秋堂,待下敎與該房承旨入侍。出榻敎大司諫朴師崙,執義李蓍廷,司諫洪彬,掌令任希簡,持平金翊休,正言姜彝福曰,請慶興府定配庶民罪人趙榮順,按律處斷。措辭見上上曰,勿煩。又曰,請黑山島庶民罪人金稙,依前處分,亟正邦刑。措辭見上上曰,勿煩。蓍廷·希簡·翊休曰,請黑山島爲奴罪人五得,依律處斷。措辭見上上曰,勿煩。又曰,請還寢張翼標島配之命,依律處斷。措辭見上上曰,勿煩。師崙·彬·彝福曰,請黑山島爲奴罪人五得,依律處斷。措辭見上上曰,勿煩。又曰,請大靜縣爲奴罪人仲義,依律處斷。措辭見上上曰,勿煩。又曰,趙斗臣之肆然擊鼓,極爲痛駭。渠以遐方賤蹤,猥蒙優年之恩,而猶爲不足,敢生非分之慾,至以田畓瑣細之事,有此申聞冒讀之擧,放恣無嚴,莫此爲甚,其在嚴懲之道,不可削版放逐,而請趙斗臣遠地定配。上曰,豈特此也?其父卽潝也,焉敢若此?且一句語,萬萬無狀,海島定配。又所啓,永垂百世錄處分,極爲嚴正,其中被罪之人,不可遽擬於淸宦,而柳炯·兪恒柱之追入於堂圈,事甚未安,請柳炯·兪恒柱,拔去都堂錄。上曰,依啓。又所啓,臣等言議竝軟,不合耳目之任,而趙斗臣擊鼓供辭,未及得見,所下傳敎,今日始得聞知,以其裏面之莫知,擬律不審,臣等昏錯之失,於是益著矣,其何可一刻仍冒於臺次乎?請命遞斥臣等之職。上曰,未諳本事,事勢固然,何可以此,過爲撕捱?勿辭,亦勿退待。已上出擧條諸臣以次退出。
癸巳四月十三日申時,上御集慶堂。藥房夕入診時,都提調元仁孫,提調李翼元,副提調具㢞,假注書崔烜,記注官宋東胤,記事官卜台鎭,醫官方泰輿·鄭允協·慶絢·金孝儉·白文昌·金世彦·鄭潙,以次進伏訖。仁孫請進湯劑,上進御。上曰,韓鼎裕爲準點乎?何爲而然也?仁孫曰,自古爲之,而獨故相李浚慶,主堂錄時,其子不得參錄,故稱爲美事。然此外,則無父子相避之事,而多爲之矣。上曰,予感,甚矣。仍命退出,諸臣以次退出。
癸巳四月十三日申時,上御集慶堂。儒臣入侍時,校理申在善,副修撰鄭元始,同副承旨李漢一,假注書沈基泰,記事官宋東胤,記注官卜台鎭,以次進伏訖。上曰,承旨讀祭報府。李漢一讀訖。上曰,注書出給祭報府,使吏曹郞廳,摘奸以奏。臣基泰承命趨出。上曰,儒臣讀警世問答。申在善·鄭元始,輪讀訖。上曰,承史讀之。漢一·基泰·東胤·台鎭,以次輪讀。上曰,俄者讀者,誰也?漢一曰,假注書沈基泰矣。上曰,然乎?上曰,內局使之入侍。上曰,祗迎相値,右承旨徐有大請由,許遞,其代,前承旨沈頤之爲承旨,牌招察任,房順房。出傳敎諸臣以次退出。
癸巳四月十三日酉時,上御集慶堂。秋曹堂上入侍時,刑曹判書洪樂性,參判朴道源,參議李商舟,同副承旨李漢一,假注書沈基泰,記事官宋東胤,記注官卜台鎭,以次進伏訖。上曰,啓覆文書持入乎?洪樂性曰,不爲持入矣。上曰,注書出去持入。臣基泰趨出持入後,上曰,參議進讀。商舟讀諸罪人文案訖。上曰,更讀朴興才文案。商舟讀訖。上曰,今者審理,其本憫旱,幾年靜攝,三覆無期,多滯囹圄,節節無疑,故復有此命,而昨日二囚雖酌處,恐或有遺漏者,不憚其憊心,復命此擧,今日數十度文案,皆命讀奏。嗚呼,暮年庶無餘憾,因此得一人焉,卽朴興才文案,刺殺其妻,其非乘憤,而亦非奸所捕捉,則律文甚詳,何逭王章,而亦非無端。噫,近三十年滯囚,近二百次刑訊,嗚呼,此囚,何漏於昨日?若無此擧,將物故於囹圄而已,此亦於渠再生之日也。特爲參酌遠配。出傳敎樂性曰,臣等執法之官也,所當覆逆,而仰體悶旱聖意,不敢更達矣。上曰,予意有在矣。刑曹堂上先退。上曰,莫重擧條,尙今未下,下問時誤對,萬萬無據,越俸十等,慢奏承傳色韓聖揆,越俸五等,其間何久而今乃書納,當該注書,下義禁府推考,以不應爲律,當日勘律以放。出傳敎諸臣以次退出。
上在慶熙宮。停常參·經筵。
恭惠王后忌辰齋戒。
自酉時至一更五更,水深一寸三分。
藥房都提調臣元仁孫,提調臣李翼元,副提調臣具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今予一心悶旱而已,昨夕有雨意,今曉聞雨聲,猶待霈然,氣何暇諭?亦何入侍?若飮建功,此爲氣也,豈爲民乎?霈然後當飮矣。中宮殿·惠嬪宮口傳問安。答曰,知道。
香祗迎後,仍詣典設司後,政院·玉堂·藥房口傳問安。答曰,知道。
上建明門殿座時,王世孫侍坐,還入典設司後,政院·玉堂·藥房口傳問安。答曰,知道。
沈頤之啓曰,新除授修撰鄭日謙,時在慶尙道尙州地,副修撰吳載紹,時在京畿廣州地,竝斯速乘馹上來事,下諭,何如?傳曰,允。
申史澳在外,代以尹行晉爲假注書。
備忘記,噫,今年兩麥,庶幾大登,近者亢旱,寔由於予其況畿甸特甚,今月賑政雖異,民將若何?興懷及此,焦心曷諭?噫,今年氣衰莫甚,身雖在於今世,心則在於前世,而且兼此旱,以一代萬,心一倍乎中。且朝來其將霈然,晩後若前,分雨其何益?是誰是誰?卽予卽予。旣已下敎,而監膳提調,雖臣子道,輕着中官,莫知君心,惟揚揚自任,若此而何期霈然?畿伯今日狀聞,可謂得體,其心可諒,雖然,今番悶旱,誠倍於昔,一則何能親禱矣,一則良由乎予者也。畿甸日次供上雖封,凡諸月令制進,皆限得雨停封事,分付。
備忘記,今者旱,一則予,二則予,三則予,而曉前其將霈然,日猶若此,憧憧沓沓,亦歇後語也。以一代萬,心方切于中,而今問御供依例捧入云,旣有下敎,則焉敢若此?當該監膳提調重推,只捧看色,宜稟,循例以奉。此等都薛里,將安用哉?都薛里申德龍,刊名內府,當日逐鄕。以謝蒼穹,當下而今默,得雨前,依前下敎,減膳。
備忘記,永垂百世錄而兩年若此,予何曰君,而於今此猶第二件事,今予憧憧沓沓,只在此旱。嗚呼,暮年,何逢此旱?冥然冥然。
傳于具㢞曰,奉審承旨入侍。
傳于沈頤之曰,禮房承旨入侍。
藥房口傳啓曰,臣等俄於轎前,以進御湯劑之意,縷縷仰請,而終未蒙兪音,下情不勝憂迫之至。臣等雖甚遇迷,豈不知我聖上憫旱虔誠之意,而第伏念保嗇與對越,事件各異,方當移次淸齋之時,日已過午,尙不進一貼,尤豈不萬萬焦悶也哉?臣等不避猥越,唐突煩龥。伏乞亟許臣等持湯劑入侍,千萬顒祝,惶恐,敢啓。答曰,觀此日氣,其止之。
口傳再啓曰,臣等相率瀆龥,恭俟兪音,及伏承批旨,有止之敎,臣等愕然失圖,罔知攸措。顧今萬事,豈有大於保護聖躬,而常進之湯劑,日已過申,尙未進一貼,古昔聖王,雖當憫旱對越之時,曷嘗少忽於保嗇之方乎?惟我聖上,倘或念及於付畀之重,則牢拒珍劑,必不至此,焦悶之極,冒罪申龥。伏乞暫許入侍,千萬幸甚,惶恐,敢啓。答曰,嗚呼,臨御近五十載,孝莫能盡其誠,御莫能擧議,惠莫能及民,法莫能信服,飭莫能一世,敎莫能正士。效堯召父老,而皆徒年徒食者類,欲詢靑衿,雖然讀書,故其能勝焉,近五百多士,莫得經綸才謨,及庶民,以歉曰豐,雖抱亘巾之忱,咸曰無弊而謾君,予將恃誰,予將恃誰?兩次夜則雖六分雨,晝皆太陽,於今日則雨已霽,自祗迎處至門,風若釀雨,入此漠然而見日,此若耳提面命,若曰一則旣甚太康,其旱誠然,一則蓋衰,其何爲此?一則臥以自曰虔誠,是豈誠是豈誠?其若身承勉飭,興懷及此,靦然悚然,此豈食言?其誠謝蒼穹,何心建功,何心建功?今者乎堂,何云其殿?詣臥舊邸,欲白此心於彼蒼,其猶默矣。一次二次間,已費三日,其後皆然,若此若此,其將幾日?今夜整衣,依前承謝於庭中,瞻北山而伏禱,其何專恃獻官,此時亦何心建功?嗚呼,觀今擧措,予依者民,此亦以一代萬萬意也,卿等休請。
口傳三啓曰,又伏承批旨,縷縷辭敎,專出於悶旱責躬之聖意,至有休請之敎,欽誦之餘,尤不勝萬萬焦迫。今此移次淸齋,聖心之憂惱,何如,聖體之勞動,何如,而日已向夕,尙未進一貼湯劑,下情之悶鬱,固不可言,而其在大聖人節宣之方,何爲此過中之擧乎?玆敢相率更龥,亟降兪音,千萬顒祝,惶恐,敢啓。答曰,其止之。
傳于具㢞曰,何時注書,何可不擇?此後另擇。
備忘記,今聞更點,三處將爲太常奉安,其令來奏。
備忘記,金判府事拜左相,元判府事拜右相,銓曹皆闕,判金吾朴相德爲吏判,旣卜相,牌招開政。
備忘記,前參判尹得養爲吏曹參判,牌招開政。
傳于具㢞曰,吏判尙在云,可喜,此備忘記安徐,吏判牌招開政。
吏批,判書李潭,參判尹得養進,參議未差,同副承旨李漢一進。吏批啓曰,領議政韓翼謩,左議政李溵,右議政李思觀,免相事,命下矣。當爲置處,而本曹只有領敦寧一窠,他大臣今方見帶,無相當窠,依例送西之意,敢啓。傳曰,知道。以洪樂純爲吏曹參議,鄭晩淳爲大司諫,蔡弘履爲執義,盧聖中爲司諫,申應三爲掌令,李鼎運爲持平,洪樂恒爲正言,朴相德爲左參贊,尹得毅爲文學,洪樂全爲刑曹佐郞,左議政金尙喆,右議政元仁孫,世孫傅左議政金尙喆,右議政元仁孫,承文都提調二,左議政金尙喆,右議政元仁孫。
兵批,判書具允鈺進,參判李在協入直,參議李敬玉病,參知吳載純在外,同副承旨李漢一進。兵批啓曰,領議政韓翼謩,左議政李溵,右議政李思觀,免相送西事,命下矣。當爲隨品置處,而領中樞一窠,判中樞一窠,他大臣今方見帶,依例從座目,判中樞下批之意,敢啓。傳曰,知道。判中樞韓翼謩·李溵·李思觀,副護軍徐有大·李蓍廷·洪彬·任希簡,副司直朴師崙·金翊休,副司果姜彝□,僉知單朴尙謙。
傳于朴思亨曰,宣傳官一員待令,騎馬立之。
又以義禁府言啓曰,當該注書,不應爲勘律以放,中官韓聖揆,不能爲公律勘處事,傳旨,啓下矣。注書崔烜,中官韓聖揆等,今方待命本府,竝拿囚,而崔烜不應爲私律,杖八十收贖,奪告身三等,韓聖揆不能爲公律,杖八十收贖放送之意,敢啓。傳曰,知道。
又以義禁府言啓曰,仍臺啓,放逐鄕里罪人趙斗臣,海島定配事,批下矣。趙斗臣慶尙道巨濟府定配,而擧條辭意,具罪目發遣府書吏,卽爲押送配所,何如?傳曰,允。
尹光紹,以御營廳言啓曰,去夜犯夜人,無所捉之意,敢啓。傳曰,知道。
又以一二所言啓曰,去夜犯夜人,無所捉之意,敢啓。傳曰,知道。
又以左右捕廳言啓曰,去夜犯夜人,無所捉之意,敢啓。傳曰,知道。
吏曹判書李潭疏曰,伏以臣匪才重寄,宜去不去,非爲戀祿位也,誠以明主之知,有不敢孤耳。迺者臺評忽發,侵斥備至,荐違召牌,恭俟重勘,飭敎嚴截,勿許呼望,仍有入侍開政之命,臣怵分畏義,倒顚趨承,廉隅大防,從此掃矣,惶愧之極,益不覺面騂而肯汗也。噫,臺閣,選職也。掄揀之際,自有公議,自有先後,以濫爲責,古或有之,以簡見罪,非臣攸聞。然勤攻之來,臣當含笑而受之,寧容呶呶,以傷淸朝忠厚之風哉?至若大僚之請推,已蒙天鑑之俯燭,臣何必費辭自辯,而儲窠之足不足,此實銓曹之不當自憂者,只緣臣愚迷,以致廟堂之煩慮如此,臣之不能事事,於是乎著矣。念臣情跡孤危,豈宜久據權要,而辭遜不得,盤礴至今,成效蔑如,疑謗溢世,率是以往,無所變更,則終恐不免於辜恩而負國,中夜恤恤,不遑寧處,今因副急之出,晏然仍冒,又豈臣之所敢安也?玆將瀝血之懇,仰瀆聽卑之天。伏乞聖明,俯諒臣才不稱職,分甘退守,亟命鐫改銓任,優游散秩,以全微諒,以謝臺議,千萬幸甚。答曰,省疏具悉。此豈撕捱?卿勿辭,卽爲開政
癸巳四月十四日辰時,上詣延和門外。香祗迎入侍時,行都承旨具㢞,左承旨尹坊,右承旨沈頤之,左副承旨尹光紹,右副承旨朴思亨,同副承旨李漢一,假注書沈基泰·尹行晉,記事官宋東胤·卜台鎭,以次侍立訖。上具翼善冠·黑團領袍,以乘輿出通陽門,至延和門外降輿,板位祗迎。上曰,左承旨誰耶?㢞曰,尹坊。上曰,禮房承旨,馳詣太廟及祈雨祭所,奉審以來,入侍以奏。出榻敎上乘輿詣建明門殿座後,五部坊民,使之待令出榻敎上曰,秋曹囚徒,左副持入。上曰,儒臣鄭元始入侍。出榻敎行晉出來,校理鄭元始,召入進前。上曰,汝往江上,探問冤氣以來。上曰,召入進前。上初問坊民曰,旱氣若此,各穀,何如?民等曰,此旱卽糞田旱,而少無貽害於農事云。上命承旨書之曰,嗚呼,今日乾道昭昭,益可見矣,願察其影。古人豈欺?再昨柳炯都堂被圈,自翰林見薦,故曰必爲喜,此猶若此,況兪恒柱乎?再昨因宗簿提擧求對,意謂史庫御製未及奉安若何,令取史閣曝哂記,命讀,其中有風泉錄·永垂百世錄。予何記焉?竝命持來,令讀。此二名,心常訝之,令持來,尤異於一名,先令讀焉,乃覺前年春事,六十餘人所懷皆錄,此昨諭可勝於嚴辨錄,而因此聞二人名,亦莫知何事。凡事豈可悤悤?又取政院日記,命讀,大覺,其豈偶然?都堂錄做錯,豈由於本事已妥帖,毛將焉傅云?其或予亦忘焉。況太官莫察而然,且付於臺臣,予則默焉,於今事已到此,其何終默?此所謂乾道昭昭者也。噫,今予一心憧憧憫旱,而昨夕見欲雨之漸,今曉也聞雨聲,朝者亦見霏霏之雨,於今太陽照焉,此亦願察其影者也。嗚呼,翰圈·注圈館錄堂,暮年意深,翰注圈已有葛藤於此錄,處之者,不過不當參而參者,何礙於本錄,而於今事已到此,不諭云何?其或莫知,容或恕也。嗚呼,名曰永垂百世錄,才踰年蕩然,雖一刻能垂,何思之晦也?因此及覺韓鼎裕,莫知準點與否,問於政院,其果準次點,初命政院,問其前例,不答,故問入侍大臣,此等事,予何知也?初問者,領相爲領事,故其子不行玉堂,故例故有此問,昨日乃知曾有二例云,而此非準點,故亦點,心又訝之,再召大臣而問焉,其意先定後圈焉。昔則只用次點,亦予申飭,勿論準點,次點用準點,至於領相則皆已五點,首不點何言?且聞所奏,初由未滿一點者云,予惑滋甚,雖若此,其外豈不準點乎?四點三點,可謂此也。六堂中五人,皆五點,則準點已先見,何云不點?雖中夜思之,欲爲下敎,而雖然以簠簋不飭之意,欲以爲領相免圈下敎,於今事已到此,其何苟且?今雖拔,豈無他日?韓鼎裕特拔圈,以嚴圈事,昨聞大臣言,果有二事,古人云無諸己而後非諸人,予則自量,於予當之,當從古相李浚慶。嗚呼,暮年,雖一毫有慨,而如今臺閣含默乎?雖然此已下敎而其猶末如何,名曰永垂百世錄,翌年若此,趙榮順今方明朝,將批副學乎?此亦猶節目間事也。嗚呼,此錄,藏於史庫,頒布國中,而若此,嗚呼,他日大訓·昭鑑·裕昆錄類,皆若此,翰圈將復爲翰薦,注薦亦將復古於此時矣,其將國爲國,君爲君乎?頃者參圈三公,一竝免相,參圈諸臣,竝施以不敍之典。嗚呼,此何景像?兩歲之內,爲元輔者幾次乎?爲大臣望,以理陰陽順四時,況其君乎?予雖涼德,決不效齊宣之顧左右言他矣。今已諭,予何亦默?予則雖不覺,爲臺臣,永垂錄皆闔眼乎?若闔眼,卽非今日臣子也,而聽其讀聞下敎無啓,語僅能成樣,此豈黨乎?爲國體,一人雖不能啓,許多兩司,俱無慨然所懷,昨日入侍諸臺,其宜嚴處,而若然,朝鮮豈有大臣?略略竝施遞差之典。出傳敎上曰,秋曹囚徒讀奏。漢一讀訖,上命承之書之曰,噫,今番審理,豈特爲民?予意深焉,而一年每冬至,囚徒三覆。昔唐太宗亦已自戒,若此,故鵲巢囹圄,以此曰見審理,豈曰精乎?銓部直入之命,蓋由於此,而噫,昔鄭益河,雖非疏決之時,覆奏者多。今番二囚外,果有一囚而遺漏,若無此擧,渠雖無謂,亦人也,亦無向隅之歎。其若此,豈特此?予亦罔量,中夜興思,不覺追慕。昔辛卯年三覆時外,方有一事,後妻欲殺前妻之子,其令飽食其子,心欲令刈柴而來,使其夫追蹤戕殺者也。可謂殘忍,猶其時,以一人殺三命,作妻其夫,予聞一時中官尙今悚然。此事異於此,朴孝大·若大兄弟,金成雲兄弟,邂逅相逢,若大失柳成之際,其弟幾乎物故,故其兄成雲,道傍見好大,其弟凌辱,亦被好大之跼蹴,以至於此。此曾見文案,若有審理,欲爲下敎而未果,昨聞文案,仍命例擧。中夜憶此事,慘歎矇然,昔時事猶然,況玆事,俱無欲殺之心。聞其事,其亦邂逅,而彼二人此二人,俱皆兄弟,而彼此其弟一則被打而不能,一則因此而酌處兩弟,今旣決末,今只有彼此兩兄,一則被殺者已物故,一則尙存者爲一次,萬古豈有此等事?好大其若物故,此亦傷三人命。昨夜聞狀,則將爲死人囚,承旨所奏,大覺若大非物故而定配云,然則雖非死人,靜臥記憶前丁卯,玆事若默焉,豈追慕之意?況本事比諸辛卯,其輕太輕。噫,三覆例囚,其猶欽恤求生之意,況惜昔年憫旱審理乎?且此事,若本末倒置者,何則?當然起鬧,卽若大與成雲之弟,而成雲之弟,重被打於若大,故成雲不勝其憤,道傍見好大,爲其弟而叱,其好大,亦因此起憤跼蹴。以檢狀聞之,堅硬不過一處,以此觀也,先下手若大,先殺人者若大,而此則已酌處,好大爲元犯,若此其弟殺人,同受一次者。以若大言之,昔珠崖人兄弟相爭之事,雖不可謂之,將此人之陷其兄於桎梧,渠則揚之,倫理斁矣。朴好大,以古聖王欽求生之意,書經推輕之道,特爲參酌定配,若大,不可循例酌處而已,海島定配,因此有慨然者。昔則啓覆,其子殺人而參錯者,不過一二人。昨聞入於啓覆,印信僞造一人外,近二十人,皆御寶僞造,萬古豈有此事?噫,此與名帖有異,渠若登科,自可唱榜,所謂買得其心,予則曰其心倍於假造者。若無持其利而求之者,豈有是事?不過充軍,旋卽放焉,故不畏國法,若是放恣。其若端本,豈有是事?噫,軍官輩,欲貪玉圈,窮搜極覓,一人僞造,且持萬人受弊,蔓延推把,諸道受弊。嗚呼,暮年宜自端本,若無求者,行滋味而陷此一律?此後若有此事,其買者爲先嚴刑,海島定配。何其三族?限己身莫敢赴擧。此正刑期無刑,其名歲首懸法之意也。此後紙牌敎諭者其人,其若於納,非徒勿問,希功軍官加資,始於此人哉,承傳施行。
上在慶熙宮。停常參·經筵。
恭惠王后忌辰。
藥房都提調元仁孫,提調李翼元,副提調具㢞啓曰,仁天孚感,甘霈周洽,伏未審移次經宿之餘,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今者亢旱,專由一人,焦悶曷諭?蒼蒼陟降,默佑恤元元,得甘霈,測雨報寸,水標近尺,是誰賜也?吾民庶幾。氣則苶然,氣何諭乎?待敎入侍。中宮殿·惠嬪宮,藥房口傳問安。答曰,知道。
上還內後,政院·玉堂·藥房口傳問安。答曰,知道。
尹光紹,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
沈基泰有頉,代以李商駿爲假注書。
尹行晉有頉,代以洪國榮爲假注書。
具㢞啓曰,假注書李商駿,時無職名,令該曹依例付軍職,冠帶常仕,何如?傳曰,允。
備忘記,傳于尹光紹曰,今者得霈,誠是萬萬料表,是誰賜然,予敢以得雨而弛心?其況予心已若此,大小臣工,精白一新,仰答眷佑。其若解心,予若復太康,將復旱矣,今日正君臣益加猛惕者也。雖然,予則昏苶,惟冀諸臣也。此時其宜益一加奮勵,其況正日,備局次對,其令今日來會。
傳于尹光紹曰,御史留待,次對同爲入侍。
尹光紹啓曰,大臣·備局堂上,依下敎來待矣。傳曰,竝入侍。
備忘記,傳于具㢞曰,雖得霈然,水標其猶欠尺,予雖誠淺,豈可得雨而弛心?回臥以待,太陽照窓,此心靦然,至申牌報,其亦何此?卽予卽予,以駕轎當詣舊邸,待周洽回駕,以此其所請寢昨日下敎,予亦有下敎者,政院知悉。
備忘記,傳于李漢一曰,得甘霈何敢休?明日資政殿當常參,朝講,儀注安徐,待下敎只入正時,經筵特進,以常參官兼爲,旣命此,政官牌招開政。
李漢一啓曰,明日常參,九卿當爲進參,判尹李翼元,待開門牌招,以爲進參之地,何如?傳曰,允。
沈頤之,以禮曹言啓曰,得雨前減膳事,命下矣。旣得甘霈,民事萬幸,自今日依例復常膳封進之意,分付,何如?傳曰,允。
傳于李漢一曰,旣復膳,中官下敎,皆安徐。
有政。吏批,判書李潭,參判尹得養,參議洪樂純,同副承旨李漢一進,以李壽勛爲大司諫,李致中爲執義,郭鎭純爲司諫,李福徽爲掌令,尹得養爲活人提調,尹龜東爲掌樂主簿,李憲儒爲司䆃主簿,李顯紀爲引儀,李廷衡爲司饔奉事,兪彦銻爲內瞻奉事,兼春秋單韓德厚。
兵批,判書具允鈺進,參判李在協入直進,參議李敬玉式暇,參知吳載純在外未肅拜,同副承旨李漢一進,副護軍蔡弘履·廬聖中·辛應三,副司直鄭晩淳,副司正李商駿·洪國榮,同知單朴蓋輔。
朴思亨啓曰,左議政金尙喆,右議政元仁孫,刑曹判書洪樂性,參判朴道源,參議李商舟,依下敎來待矣。傳曰,竝入侍。
朴思亨,以扈衛廳言啓曰,一廳大將韓翼謩,今有罷職之命,其所帶軍官,當有已處之道,何以爲之?敢稟。傳曰,已下敎矣。
尹光紹,以訓鍊都監言啓曰,去夜無犯夜人被捉之意,敢啓。傳曰,知道。又以一二所巡廳言啓曰,去夜犯夜人,無所捉之意,敢啓。傳曰,知道。又以左右捕廳言啓曰,去夜犯夜人,無所捉,敢啓。傳曰,知道。
癸巳四月十五日辰時,上御集慶堂。大臣·備局堂上引見入侍時,左議政金尙喆,右議政元仁孫,綾恩君具允明,行戶曹判書蔡濟恭,行司直具善復,行工曹判書韓光會,刑曹判書洪樂性,禮曹判書李景祜,司直李章吾,兵曹判書具允鈺,吏曹判書李潭,左尹尹泰淵,吏曹參判尹得養,護軍張志恒,工曹參判李重祜,副司直金相翊,戶曹參判徐命善,大司諫鄭晩淳,執義蔡弘履,司諫盧聖中,掌令辛應三,校理申□善,左副承旨尹光紹,假注書洪國榮,事變假注書鄭宅東,記事官宋東胤,記注官康文祥,以次進伏訖。尙喆曰,仁天孚感,甘霈周洽,此時聖體,若何?上曰,氣則一樣,而雨猶少矣。仁孫曰,今番麥農,頗爲登熟,而雨澤之如此足矣。上曰,非但麥事,來頭雨暘,關心矣,水標報尺多則多矣。江上御史,使之進前。鄭元始進伏,上命讀書啓訖。元始曰,江上別無大段弊瘼,而前水使閔百福,家居有年,頗不自持,隣居民人,不無怨聲,此等之類,宣有懲礪之道矣。至於多釀,則一二處雖有之,不過中甕三亥酒也,臣卽使發賣勿留,有酗酒街市人二名,故臣卽付洞任,將俟處分矣。其外事情,載於書啓中矣。上曰,昨因憫旱,命御史,三江果有其弊。李太歲事,聞甚殘忍,令該曹捉來李哥,嚴問取招,而若不直招,此輩之弊,心常憤慨者,因爲嚴刑捧遲晩以奏,八月則噫,夫妻五倫一也,若此而不卽告官。豈特此也?年已五十之人,伈伈過三年,年今五十,有何慾意,更作夫云?倫理斁矣。懇淫婦,令該曹嚴刑一次後遠配,干連諸人,卽爲竝放。以此事受囑李哥,至於無故人隕命,淫婦更爲作夫之擧,問其本,卽該府也。庚寅年其時該堂該郞,令該府處之,持口供以奏。米船事,其涉可駭,該堂施以不敍之典。閔百福,江上此等弊民,心常爲駭者,特施削職之典,令該府撤其家,其令勿復冒居。此後若有此弊,此等該堂,雖不足恃,判尹兼帶,今方下敎,另加禁戢。雖御史所聞外,若有,其令草記嚴處,尙在米船,亦令該府,貿米者其勿侵擾。昨有此命,欲諭而默者,其何多釀之弊,莫甚於三江,故憫旱兼爲廉問。靜思多釀雖無狀,有此命則必也暴殄,其本則米也。憫旱之時,豈忍爲此?雖默,耗穀之弊,亦不可不嚴禁,勿論京外,雖有多釀者,數日內必賣,此後勿犯。今日後摘奸,若有犯者,其當刑配,以此嚴飭,亦勿以府曹五部之屬□任,乘此公然侵民,一朝暴殄。若是下敎,意亦爲民,若有犯者,該曹該府堂,隨見嚴治,草記事,分付。下敎後聞御史所奏,果有多釀之弊云,此則王令當信,其雖勿問,酗酒者執捉,以付□任云,此則令部官,來朝詣江上,多會江郊民人,決杖一百。出傳敎上曰,昨已諭,昔則啓覆不過印信僞造一二人,於今御寶僞造者,至於近二十,曷勝寒心?至於柳再興,以此滯囚物故,而今聞其子作用,亦學而然云,若此,十六人種類,可勝言哉?噫,予心益苶,以逸裕昆之道,及今不爲,雖欲親爲,其勢誠難。入侍大臣·諸堂,會于賓廳,該堂二人,亦爲同參,審理後以奏,予亦有下敎者,審理後入侍以奏。出傳敎上曰,旣已下敎,京兆長席得人,判尹兼帶內局許遞,其令專意京兆,左參贊朴相德爲內局提調。大司諫鄭晩淳,執義蔡弘履等所懷,臣等以爲慶興府定配庶民罪人趙榮順,按律處斷,宜矣。措辭見上上曰,勿煩。又所懷,臣等,以爲黑山島庶民罪人金稙,依前處分,亟正秋刑,宜矣。上曰,勿煩。又所懷,百世永垂之書,事體何等嚴重,而柳炯·兪恒柱,名在其中,則不可擧論於淸選,而遽然竝錄於堂圈,其咈公議而駭物情大矣。隨參諸堂,旣被不敍之典,則主圈首相,不宜譴免而止,臣等以爲前領議政韓翼謩罷職,宜矣。上曰,依啓。上曰,事同飭異,古人旣云,三公一也,則今者合辭中,只擧前領相,抑何意也,予莫知。不可不諭,旣諭之後,何借兩司?其所請三公,一體捧傳旨。出傳敎,鄭晩淳·盧聖中所懷,臺閣論思,貴在切直,而日昨諫啓,不但全沒體段,亦有當論不論之失,臣謂伊日入侍臺臣,竝罷職不敍,宜矣。上曰,依啓。鄭晩淳·盧聖中·辛應三所啓,臣等之言議巽軟,本不合於淸朝耳目之任,而合辭方張,分義是懼,冒沒出肅,略陳所懷。俄伏見傳敎下者,臣等亦有當論不論之失,決不可晏然於職次,請命遞斥臣等之職。上曰,其於小官宜飭,況大官乎?卽已不察,勢雖例批,依啓。蔡弘履所啓,臣頃者待罪館職時,以不言至被削黜之典。臺端一步,便同鐵限,大論方張,分義是懼,不得不冒沒出肅,而因仍蹲冒,有關廉防,臣何敢一刻晏然臺次乎?請命遞斥臣職。上曰,豈可往事撕捱,而於此事,事勢固然,勢難强迫,依啓。金尙喆曰,夜來甘澍,爲麥農誠萬幸,我聖上爲民之誠,若是其譪然,若其勸農之道,爲字牧之臣者,孰敢不殫竭對揚哉?顧今根耕不遠,移秧方張,而雖以昨年言之,聞畿內消息,則或因農牛未備,種糧不足,多有陳棄之處云,今若無牛無糧,其所廢農,又或如昨年,則按道之臣,守土之官,安得辭其責?嚴飭諸道,俾有實效,有不可已矣。上曰,所奏誠是,另加嚴飭。又啓曰,俄聞戶判之言,扶安銀店設施當否,尙未出場云,而從前湖南,元無一處採礦之事,則今於海島,何可創無前之店,以啓無窮之弊乎?旣知其利少害大,地部設店,初非可論,申飭道臣,若有冒入私採之類,則使之各別痛禁,而如是處分之後,復有潛採所聞之及於廟堂者,則當該地方官,該鎭僉使,隨見論罪,有不可已,以此嚴飭,何如?上曰,右相之意,何如?元仁孫曰,與左相已相議,彈丸小島,雖有銀脈,若或設店而爲無賴輩聚會之所,則不可不慮矣。上曰,所奏誠是,依爲之。嚴飭本道,俾無私自吹銀之弊。仁孫曰,度支旣不得設店,奸民輩如或有私自採礦者,道臣自當嚴加禁斷,而京外牟利之輩,稱以鉛店,圖得各軍門各衙門關文,設店吹銀之弊,難保其必無。若有此弊,自巡營,枚報備局,以爲筵稟重繩之地,何如?上曰,所奏誠是,依爲之。若有自京從牟利之請,有關文者,令道臣封關文,報于備局,當該人重繩,可也。以上出擧條李景祜曰,今旣得雨,此後祈雨祭,似當停止,何以爲之乎?上曰,姑爲停止。又啓曰,旣得甘霈,報謝祭設行,何以爲之乎?上曰,待秋爲之。以上出擧條諸臣以次退出。
癸巳四月十五日午時,上御集慶堂。藥房入診入侍時,都提調元仁孫,副提調具㢞,假注書李商駿,記注官康文祥,記事官宋東胤,醫官方泰輿·鄭允協·慶絢·金孝儉·金世彦·李敏德·許,以次進伏訖。奉進湯劑,上進御後,仁孫曰,今日當更進一貼矣。上曰,必欲更進耶?苦矣。昔周興嗣製千字文,因此用心,鬚髮盡白,予則飮此而髮不白,可怪,昨日不進湯劑,而予氣灑然矣。仁孫曰,昨日爲憫旱憧憧,故自上不覺氣憊矣。昨旣不進湯劑,今日則必當更進一貼耳。諸臣以次退出。
癸巳四月十五日申時,上御集慶堂。大臣秋曹堂上,同爲入侍時,左議政金尙喆,右議政元仁孫,刑曹判書洪樂性,參判朴道源,參議李商舟,右副承旨朴思亨,假注書洪國榮,記事官宋東胤,記注官康文祥,以次進伏訖。上命商舟讀諸囚文案訖。上曰,此異於殺獄,而至於十四人之多,不可無處分矣。尙喆·仁孫曰,臣等亦審理,而在於處分矣。仍命書曰,金道弘·韓相輝·崔三金·韓壽長·李虎成·田老味,推諉之人,皆物故,可謂無階梯者,朴馨秀亦推諉者逃走,合無階者七人。朴順恒,予則曰,今聞比諸七人稍輕,何則?渠不過不勝科慾,犯此科。再昨聞二人,以木片造成,無異甲申年麟佐,其聞萬萬爲駭,而此則以胡朴造成,無異瓢片,其所巧密,亦不若黃蜜,且非貪其價而造成,亦不過爲其身,孟浪爲此者,凡予所以稍輕者也。嗚呼,今者此擧,雖由憫旱,而然乎其心,卽哀矜也。且御寶僞造,莫甚於近年,豈可以得雨前後而無爲乎?噫,有此心曰,昨得雨而弛其心,白首暮年,豈忍爲此?今有此命,大臣·九卿·秋堂,齊會審理以奏。此事前無所聞者,噫,有非常之事,則必有非常之擧。嗚呼,暮年,皐陶曰殺,帝曰宥,況此乎?竝特減一律,海島爲奴,勿揀赦典。仍此有下敎者,其於外方,一月三次,其猶飭勵而推考緘辭,該曹回啓,循例徵贖,則以此道一月六次,幾乎一年六次,何以言之?數朔滯囚,問其刑則卽一次,若此而人之不能犯刑,若飮食乎?其尤駭然者,柏府月臺之刑,秋官必願殺之人,豈特二次?一次而有物故者,豈特此也?以予所知者言之,頃年雖兼宗簿,予在心制時,因一裂書啓,語侵故宗簿,草記刑推二次。猗歟盛哉,若照律則一律,故特下敎命書書案,持公事入對時,若奏以減律判下爲敎。嗚呼,其敎尙在耳,而其時此漢,輕先物故,其誠尙今追悔者也。以此觀之,該曹一次例刑可知,諺所云,囹圄中雜技,逢日次受刑而來。且加刑時多人,故莫能一一審刑,許多人,一時刑推者多,而甚至於輪排加刑者云,若此而豈無滯囚之弊乎,亦何能得其狀?中夜興惟,自愧於唐宗,卽再昨下敎囹圄鵲巢者也。噫,乘其憤則能杖殺,無此則若是泛然,是豈欽哉欽哉?惟刑之恤哉之意,亦豈設刑具之意哉?另加申飭。樂性曰,今番處分,出於好生之德意,孰不欽仰,而許多重囚,輕先特宥,有欠王章,且好大所犯,尤難輕赦,惶恐,敢達矣。仍命書曰,好大處分,意則在也,而今者秋判所奏,深得皐陶之意,予若不嘉尙,昔張釋之謂漢文,先儒已譏,此後其君,若以爲其人輕處之事,則王章從此紊矣。刑曹判書洪樂性,持賜虎皮一領,以表嘉尙之意。尙喆曰,俄者閔百福家撤去之敎,該堂難於擧行,以爲永撤乎云矣。上曰,予豈使永撤其家乎?不過使之移去之意也。傳敎有撤字,該府之欲撤,不是異事,予豈爲此等過擧乎?仍命書曰,聞甚駭然下敎,聞相臣所奏,閔百福事,判尹莫知擧行云,予意其果非撤還也。噫,予無年作此無前擧而若此,近者文官尋鄕者多,時君其或深惡,從此敎有此命,古人所謂荊棘猶不欲開,況無前過擧乎?下敎中此一句抺去,特載記注,永垂于後。又命書曰,金領府事爲扈衛大將。以上出傳敎諸臣以次退出。
癸巳四月十五日酉時,上御集慶堂。藥房入診時,都提調元仁孫,提調朴相德,副提調具㢞,假注書李商駿,記注官康文祥,記事官宋東胤,醫官方泰輿·鄭允協·慶絢·金孝儉·金世彦·李敏德·許,以次進伏訖。上命進湯劑後,諸臣以次退出。
上在慶熙宮。只常參·朝講。
朴思亨啓曰,大司憲李世澤,執義申應顯,掌令閔游·李福徽,持平李濟萬·李鼎運,竝在外,今日以監察茶時之意,敢啓。答曰,知道。
藥房都提調元仁孫,提調朴相德,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不仕區區憂慮,敢來問安,竝此仰稟。答曰,知道。暮年一則追慕,一則悶旱,得甘霈,悶旱心雖弛,嗚呼,追慕,何時已乎?興惟及此,心膽皆隕。今日常參,亦仰答眷佑意也,氣何暇諭?朝講同入。
中宮殿·惠嬪宮,口傳問安,答曰,知道。
備忘記,傳于沈頤之曰,凡代射者·借射者,予心常萬萬爲駭者。爲借射,然後必有代射,請射者以十金請焉,而以渠四祖,委於代射人,豈有倫理?借射者,以彼四祖,爲渠四祖,何異三姓呂布?豈特射,於文亦然。此後爲此者,賣文借得者,凡於大小科若掛皮,此下敎書揭場中,其正末世儒習。頃者帳殿已聞自異常者,皆拔知以强抄者,當該試官與文任,用科場律事,捧承傳皆知予暮年正士習。噫,年已暮,欲見世道,心萬倍乎前矣。
傳于尹光紹曰,侍衛只入直禁軍,排立安徐。
傳于具㢞曰,上番儒臣,持燕行錄,內局入侍,同爲入侍。
傳于李漢一曰,竝入侍宣傳官亦爲入侍。
又傳于曰,承旨入侍。
又傳于曰,欲下敎,湖堂·吏判,承批後,內局入侍,同爲入侍。
沈頤之,以侍講院言啓曰,王世孫進講近思錄,今已畢講,因傳敎,以禮記繼講之意,敢啓。傳曰,知道。
有政。判書李潭,參判尹得養,參議洪樂純,右承旨沈頤之進。吏批啓曰,漢城府判官吳彦耉,本曹正郞柳焵,成均館典籍李秉模呈狀內,俱以身病甚重,勢難察任云,竝姑改差,何如?傳曰,允。吏批啓曰,臺諫多窠,今當差出,而擬望之人乏少,外任竝擬,何如?傳曰,允。以金相福爲領議政,李瀰爲大司憲,趙㻐爲大司諫,鄭彦暹爲執義,宋霮爲司諫,尹光禮·李泰齡爲掌令,李鼎揆·柳煥德爲持平,洪相聖爲獻納,鄭宇淳·金基正爲正言,任薖爲漢城判官,崔敏爲左通禮,任希簡爲司僕正,尹翊烈爲禮賓直長,鄭奎煥爲內資奉事,韓光會爲判義禁,李養會爲繕工奉事,承文都提調金相福。
兵批,判書具允鈺,參判李在協病,參議李敬玉進,參知吳載純在外,右副朴思亨進。兵批啓曰,領中樞今方有闕,判府事申晦,依例陞付之意,敢啓。傳曰,知道。又啓曰,忠將衛將李邦五,身病猝重,勢難供職,呈狀乞遞。宿衛輪番之任,不可久曠,今姑改差,何如?傳曰,允。領府事單申晦。
傳于沈頤之曰,副學代,今日政擧行。
以徐命善爲副提學。
尹光紹,以兵曹言啓曰,今四月十七日,武臣堂上朔試射日次,故試官望,備擬以入矣,報謝祭齋戒相値,不得爲之之意,敢啓。傳曰,知道。
朴思亨,以刑曹言啓曰,朴虎大特爲參酌定配,若大不可循例酌處而已,海島定配事,命下矣。依傳敎,罪人朴虎大,慶尙道寧海府定配所,卽爲發配,全羅興陽縣減一律遠配罪人朴若大,令道臣移配海島後,啓聞事,發關分付之意,敢啓。傳曰,知道。
又以刑曹言啓曰,罪人金道弘·韓相輝·崔三金·韓壽長·李虎成·田老味·朴馨秀·朴順恒等,特減一律海島爲奴,勿揀赦典事,命下矣。依傳敎,罪人金道弘全羅道興陽縣鹿島鎭,韓相輝扶安縣蝟島鎭,崔三金靈巖郡楸子島,韓壽長靈光郡荏子島,朴馨秀羅州牧智鎭,朴順恒珍島郡,李虎成黃海道豐川府椒島,田老味長淵府白翊鎭,竝爲奴,卽爲發配之意,敢啓。傳曰,知道。
尹光紹,以禁衛營言啓曰,去夜無犯夜人所捉之意,敢啓。傳曰,知道。又以一二所巡廳言啓曰,去夜犯夜人,無所捉之意,敢啓。傳曰,知道。又以左右邊捕盜廳言啓曰,去夜犯夜人,無所提之意,敢啓。傳曰,知道。
校理申在善疏曰,伏以臣年未弱冠而早犯不幸之戒,學未通經而驟躋華顯之職,居常懍惕,若隕淵谷,日昨玉署新命,忽下於千萬夢想外,臣誠惝怳慙恧,益不知措躬之所也。噫,出入經幄,啓沃論思,是何等淸選,而有非人人所可濫授者,則未知主事之人,奚取於臣哉?臣固不敢一毫承當之計,而飭敎截嚴,義分是懼,章皇出肅,有負初心,因仍冒據,若固有之,則其爲玷名器而羞當世,非細故也,如臣處地者,從前三司言議之任,擧皆曲循許免,則今臣處義,宜無異同。伏想日月之明,亦庶幾俯燭,臣言之非出飾讓也,玆陳肝膈之懇,仰瀆崇高之聽。伏乞聖明,俯賜諒察,亟遞臣所帶館職,仍命選部勿復檢擬,使私義獲伸,微分粗安,千萬幸甚。踏啓字
副提學徐命善疏曰,伏以臣忽伏奉玉署移除之命,竊有所不可冒進者,臣於春間,嘗叨是職,與伊時監事有春秋應避之嫌,授據館志,陳章蒙遞矣。今之監事臣金尙喆,亦與臣有應避之嫌,臣之春秋不宜仍帶,而副提學不可減春秋在職之文,昭載館志,則臣之當遞,不待一言而決,況臣身已行之例不遠伊邇乎?玆敢據實仰暴。伏乞卽賜遞改,俾館規毋替,私分獲安,不勝幸甚。踏啓字
癸巳四月十六日丑時,上還內。入侍時,行都承旨具㢞,左承旨尹坊,右承旨沈頤之,左副承旨尹光紹,右副承旨朴思享,同副承旨李漢一,假注書沈基泰·尹行晉,記事官宋東胤·卜台鎭,以次侍立訖。上曰,沈頤之命書傳敎,若頃年初次祈禱得霈,測雨器報水標近二尺方,吾民庶幾,而予則恃,然皆由於予,何敢得雨而解心?此有前例,三處獻官,各兒馬一匹,典祀官以下諸執事·監察,上弦一張賜給。出傳敎上還入大內後,諸臣退出。
癸巳四月十六日辰時,上御資政殿。朝講·常參入侍時,領事金尙喆,知事蔡濟恭,特進官韓光會·洪樂性,參贊官沈頤之,侍讀官李商鳳,檢討官鄭元始,行都承旨具㢞,左承旨尹坊,左副承旨尹光紹,右副承旨朴思亨,同副承旨李漢一,假注書李商駿·洪國榮,記事官康文祥·韓德厚,大司諫李壽勛,司諫郭鎭純,以次進伏訖。上具翼善冠·袞龍袍,講小學頭辭訖,命上下番輪讀,陳文義訖。上曰,李商鳳,爲人甚佳矣。尙喆曰,臣於燕行時,見其入燕文字,知爲巨儒,因卽往見,叩其所歷,誠文識優如矣。曾隨其父徽中入燕,故山川風俗,緝爲一書,出入古今,眞博學士矣,上曰,然乎?其冊必可觀矣。商駿唱有啓事官陞殿,無啓事官退訖。上曰,昨日禮判有稟,依例待秋爲之,更惟已成近例,事神何敢慢也?祭文製下,明日遣儒臣,三處親謝,予當祗迎,凡節皆依前。噫,以傳觀也,蒼蠅爲鷄,月光爲明,卽古賢君逐日臨朝,以國朝古事觀也,每日常參取稟,意蓋此也。政院日記,只書停常參爲經筵,經筵古事停夜對亦書,此亦眞西山夜對勝於晝訪之意。噫,心日益苶,氣日益衰,昔衛武誦抑時,能誦齊詩耶?嗚呼,今日卽謝蒼穹意,而何敢曰衰而自便乎?此後依古例,朔望常參,依例爲焉,以醒朝臣之睡。噫,今八旬,其猶若此,況年五十以下乎?其宜當勉也。出傳敎上曰,始勤終怠,古人旣云,勿以得雨解心,臣亦勉君,祈雨猶然,況親謝乎?其於親謝,所重愈甚,祭官另擇,必也處誠,予云獻官諸執事詣壇,臥而自言曰,今夏得雨,此何其困云,於郊壇禁酒禁草,令臺監嚴加禁飭。孟子謂齊宣王曰,四境之內不治,則何?齊王顧左右而言他。予雖衰矣,豈效乎?此雖命替攝,旣已祗迎,莫云獻官,其本一人,予臥便殿,所飭命官,何顔望彼蒼?明日祗迎後,當宿憶昔窩,若三昨,聞奉當入,禮房知悉。出傳敎上曰,以僞牌事,再昨業已定式,而諸道廉備者,卽代射充軍者,而近者此法,其亦蕩然,其子敢以上言,該府循例請放,昨充軍而今放,若此而抑何禁也?於此心常萬萬爲駭者,頃年兩班武士,欲抑善射慕華館,以六兩箭打其臂,其時處分,其時被打者,卽秦應福也。且講經科,雖六兩不足,以講經充焉,故京武士,欲抑鄕武,潛投其名於試官盃臺,亦已嚴處。雖然其猶科慾,其代射者,換父易祖,監試官講時,以此執頉者多。噫,千金雖當前,於父祖豈換易乎?其請射者,其無倫理,何異於此?此予所以萬萬爲駭者,豈可充軍諸道,以貽主客之弊?此後若此者,請者·代者,令都監回示三匝後,初欲命百度,此亦人命也,螻蟻猶惜,況人乎?只決棍五十度,其三代禁科。此亦懸法象魏之意也。定式奉承傳於行。出傳敎上曰,昨日御製,三公只有二公,嗚呼,暮年,其豈若此?左右相命招,使之卜相。政事旣有命,其何疊敎?出傳敎尙喆曰,朴相德,方帶藥院,所兼金吾,宜有變通之道矣。命書曰,予意亦然,大臣旣泰,提調朴相德兼帶金吾許遞。此時金吾,豈可一刻曠焉?其代,政官牌招開政,待下批牌招察任。出傳敎尙喆曰,俄聞吏判之言,臺望極甚苟簡,難以排擬云,罷散以下,合有變通之道矣。上曰,一竝敍用。又啓曰,玉堂新錄後,舊錄之陞品,例也,而昨冬堂錄,無異新錄,若以今番新錄之成,循例陞品,則恐有太驟之慮,自上特陞者外,該曹則姑待後新錄,而次次疏滯,事似得宜矣。上曰,所奏誠是,依爲之。又啓曰,修史,何等重也,而聞有經年未修納者云,事極未安,今番出六人外,前翰林李度默·黃昇源,竝拿處,使之斯速擧行,何如?上曰,依爲之。仁孫曰,軍作米,法意甚嚴,非爲糶糴,專爲京外水旱之備,而近因穀物之腐傷,雖不得不糶糴,不可與他還穀,混同加分,而近年以來,成一謬規,三南道臣,或請加分,廟堂或許施,若然則日後朝家,雖有需用之時,留庫不多,將何以得力乎?實非當初設置之本意,此後軍作米,應分外,道臣如或請加分,則自廟堂論罪嚴飭事,定式擧行,何如?上曰,所奏誠是,依爲之。潭曰,戶刑工三曹郞,六朔前,例不得擬於外任矣。年前大臣,以文臣則異於蔭官,依兵禮郞例,勿拘朔數之意,筵稟定式,而武郞廳,尙無定式之事,似有一番稟定,故仰達矣。上曰,誠是,文武一體,可也。禮曹判書李景祜啓曰,端午祭獻陵·靖陵兼告事由後,修改時,堂郞當爲進去,而兩陵相距不遠,兼進看役似宜,何以爲之乎?上曰,依爲之。兵曹判書具允鈺所啓,知中樞乃是正卿品秩,白徒加資之後,不可濫授,故年前以會經堂下四品職後,始可檢擬事,筵稟定式矣。頃因康津老人金禹聲子上言,有單付之命,而旋有置之之敎,不爲擧行矣。此係于恩之大者,此後此等上言,依定式,勿施,何如?上曰,誠是,依爲之。又啓曰,上番軍之入把宿衛,法意有在,而近來或不無防番代立之弊,故自臣曹,另加申飭,目下雖無如前混雜之弊,凡事久則易致解弛。此後逢點之時,更加各別詳察,若有代立者,則該邑守令,從重論罪,若係衛所作奸,則當該衛將及部將,一體重勘,何如?上曰,依爲之。李壽勛等所啓,大靜縣爲奴罪人仲義,依律處斷。措辭見上上曰,勿煩。又所啓,講黑山島爲奴罪人五得,依律處斷。措辭見上上曰,勿煩。又所啓,合辭方張之時,多臺在外,或有陳章請急者,或有下諭未上來者,今日常參,憲府不備,其在事體,極爲未安,請在外臺臣,一竝罷職。上曰,所請得體,依啓。又所啓,凡堂錄之規,領相例爲主張,而左右相旣已參聞,則輕重雖有間隔,飭罰不宜異同,而昨日合辭,且論首相,致煩聖上之處分,事涉不察,有損臺體,不可遞差而止,請昨日詣臺臺臣,竝罷職不敍。上曰,依啓。又所啓,僞造御寶之罪,關係莫重,昨日數多特放之命,雖出於聖上悶旱疏釋之盛意,而三尺至嚴,不可容貸,請還寢僞造諸罪人特放之命。上曰,不允。昔年仰睹,雖一人酌處,臺臣必也覆難,況再昨諸處分,亦在漢高三章之法意,臺閣只知御寶僞造,莫知三章重法,無乃博積群書,未及聞而然乎?予旣酌處,豈非乎臺臣,而皐陶曰殺,帝曰宥,古人旣云,人君酌處,特是欽恤,臺臣爭難,其亦守法,此所謂兩行不悖者也。暮年常參,豈不諭焉?又所啓,臣等言議巽軟,本不合於淸朝耳目之任,而常參有飭,他不暇顧,張皇出肅,而臣等於僞造罪人處分,未及詳知,至於論啓請寢之際,乃有做錯不審之失,何可一刻晏然於臺次乎?請命遞斥臣職。上曰,旣諭已無深意,不過飭,今者引嫌非此也,卽本也。旣知其輕,其何先啓後嫌?雖然,因其事做錯不是異事,因聽瑩而未及,事勢亦然。噫,近者臺閣,景色佳坐席未煖,暮年其君,其宜自勉處,勿辭,亦勿退待。商鳳·元始啓曰,臺閣所啓,事體甚重,今此諫臣,請寢御寶僞造罪人酌處之命,而不擧其名,又以特放誤啓,有損臺體,臣等謂大司諫李壽勛,司諫郭鎭純,竝施罷職之典,斷不可已也。上曰,予則雖闊略,儒臣請得體,依啓。以上出擧條尙喆曰,庚寅年京兆堂郞,有査處之命,現告尙未捧,蓋緣未知誰人當之故也。上曰,初下敎置之。仍還內。諸臣以次退出。
癸巳四月十六日酉時,上御集慶堂。藥房入診時,都提調元仁孫,提調朴相德,副提調具㢞,假注書李商駿,記注官康文祥,記事官韓德厚,醫官方泰輿·鄭允協·慶絢·金孝儉·金世彦·李敏德,以次進伏訖。上曰,雨意,今亦有乎?仁孫曰,甚薰蒸矣。上曰,昔年宜春門內閱武亭南有舍,初名草堂,得雨於此,名曰喜雨亭,有記焉。頃年壬午,今年,皆宿於此而得雨,豈無示後?依憶昔窩例,書下勿設邊粉質字,則漆一巡鐫揭,明當宿於典設,禮房知悉。出傳敎仍下御筆喜雨廊三字,命具㢞監揭于典設司,坐直承旨入侍事。出榻敎商駿出去,同副承旨李漢一召入進伏。仁孫奉進湯劑,上進御曰,三飮以百巡飮矣。仁孫請更進一貼。上曰,兪相德先退。上曰,抄讀書堂事下敎,尙未擧行,其雖未差,一時赴衙擧行,其何難也?予意非好勝也。近五紀臨御,于今八旬,其亦述先,若作舍道傍,其何遲待?其令明日擧行。出傳敎藥房提調,持湯劑更爲入侍事。出榻敎仁孫奉進湯劑,上進御後,諸臣以次退出。
癸巳四月十六日酉時,上御集慶堂。坐直承旨入侍時,同副承旨李漢一,假注書洪國榮,記注官康文祥,記事官韓德厚,以次進伏訖。上曰,注書出去,儒臣持史漢一統,使之入侍,而李商鳳則祭官,當淸齋,只鄭元始入侍。賤臣出去,與儒臣鄭元始同入。上命儒臣讀伯夷傳訖。上曰,傳各奏之。元始曰,有樂毅傳·始皇本記·項羽本記·魯仲連傳等列傳矣。又命讀始皇本記數三版訖,命承旨讀樂毅傳訖,命賤臣讀樂毅傳小序訖,命康文祥讀魯中連傳數三板。上少寢睡訖,仍命止讀。又命書傳敎後,諸臣以次退出。原傳敎爻周
癸巳四月十六日五更一點,上御集慶堂。坐直承旨更爲入侍時,同副承旨李漢一,假注書洪國榮,記注官康文祥,記事官韓德厚,以次進伏訖。上曰,俄者予適少寢矣。入侍退出後,靜思其字似聽而猶不分明,上番兼春秋,讀至何處,而予命止讀乎?文祥對曰,至夫秦者棄禮義上首功之國止讀矣。上曰,豈其然乎?注書自首讀下。賤臣讀之,至墨抹處不敢讀。上曰,何停讀耶?賤臣對曰,有墨抹處,故不敢讀矣。上曰,此必是四字矣。果墨抹耶?賤臣對白,墨抺矣。上曰,誰抹之云耶?賤臣對曰,此是弘文館冊子,必是本館所抺矣。上曰,自康文祥所止處,相隔幾丈耶?賤臣對曰,猶隔二三丈矣。上曰,然則上番兼春秋,果不讀矣。墨抺處,渠何能讀之?必是予夢中聞也。此是凶逆四字,予嘗心隕膽墜,故發於夢中,而此傳有此凶惡字,故予心先動,夢裏微聞,卽命止讀,不到其行矣。漢一曰,果如聖敎矣。仍命書曰,問答旣諭,經傳何敢臥而聽讀?故寓懷於史漢。然不命讀者數年,近因心氣俱苶,故不獲已復尋此書,前取蔡澤而命讀此范睢傳,下段蔡澤西入秦文法故也。其雖戰國氣習,末梢與昨不可同日而語也。今日雖得甘霈,餘懷憧憧,故復尋此書,先令讀伯夷傳,意蓋深也。次令讀魯中連傳,旣聞其名,故欲知其人。近者酬應時,其亦昏睡者多,初則詳聞,中間乍睡,睡中聞罔測四字,心膽欲墜,故命止讀。有下敎者,靜以思之,此書有此文,萬萬異常,意或夢也,先令入侍承旨,復命持其書入侍,果有四字而此止讀後文也。且聞其四字之墨抹云,墨抹之文,尤何以讀也?於是果夢中聞而旋覺命止讀者也。嗚呼,果有其文而已墨抹,夢中聞者,亦四字也。此有其文,故夢先聞令止者也,豈特甚巧?決非尋常。其誠恍惚難測,此豈非暮年異常之一道乎?雖已墨抹,興惟心墜,此書何忍復令讀焉?此無他,其將讀,故先現于夢,卽命止焉。噫,曾讀羲卦乾卦文言中文,予若讀其文而遵此,豈有是哉?此豈比太康?誠不肖誠不肖。從此以後,簿書與問答之外,予志定矣。旣知之後,焉可不飭?魯仲連傳此四字,各令墨抺,其使此等悖說,自消於宇宙。出傳敎仍命還入,初下敎爻周後,諸臣以次退出。
上在慶熙宮。停常參·經筵。
藥房都提調元仁孫,提調朴相德,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。夜夢異常,於予可知,因此知焉,此書豈有此文?良欲溘然,何心建功此湯?見此,將專由冥然,前有通紀,今有史漢,因夢指而然,司馬若朱璘,皆多事而然,予志定矣,氣何喩也,亦何酬應焉?中宮殿·惠嬪宮,口傳問安。答曰,知道。
香祗迎罷後,詣典設司後,政院·玉堂·藥房口傳問安。答曰,知道。
上還內後,政院·玉堂·藥房口傳問安。答曰,知道。
以承傳色口傳下敎曰,禮房馳詣三處,摘奸後,致潔以來。
具㢞啓曰,左副承旨尹光紹,今日不爲仕進,卽爲牌招,何如?傳曰,允。
備忘記,傳于具㢞曰,承旨尹光紹許遞,其代,前承旨徐浩修爲承旨,房順房。
沈頤之,以弘文館言啓曰,本館上番闕直,事甚未安,副應敎李致中,副校理李昌伋,連呈辭單,不爲入直,卽爲牌招,以爲推移入直,何如?傳曰,允。
以承傳色口傳下敎曰,今日耳目,在京而不爲謝恩者誰耶?知入。
備忘記,李瀰·趙㻐,以楊州爲漢陽,君年八十,爲八歲而然乎?良可寒心,諸近畿逡巡文臣,皆令今日內入城後以奏。復若逗遛,今雖若此,明當臨門,以樹君綱。
以承傳色口傳下敎曰,此時豈如此乎?在畿甸人,竝先遞差後禁推。
備忘記,傳于李漢一曰,噫,此人異於戰國類,故令讀有此文,夢寐豈料?此亦無文而然也。今日諸臣,皆知有墨抺者,而噫,因朱璘小竪,再昨用心,於今因刀鉅餘喘,暮年心隕,皆予命也,誰怨誰咎?子貢傳,旣稱筆,此亦穢筆。嗚呼,墨抹之文,亦未及此,而夢聽醒命止讀,是豈偶然?此正若昔己亥書示宣政者,氣衰聞難而然也。嗚呼,此後却湯,靜思而已也。噫,曉夜初命中止,其强來者,一則謝蒼蒼,一則爲元元而然矣。
藥房口傳啓曰,臣等詣閤請對,恭竣召命,卽伏見下政院備忘,有却湯之敎,相顧愕眙,伏不勝焦迫之至。今日之進御湯劑,昨旣有成命,則何爲而有此過中之敎也?方當移次淸齋之時,尤不宜少忽於保嗇之方,玆敢相率煩龥。伏乞亟許臣等持湯劑入侍,千萬顒望,惶恐,敢啓。答曰,嗚呼,昨夢果若昔年己亥,予大覺者一也,有其夢且有其文,其提醒乎予者二也,許多文,其臣曰墨抹,而其君必令讀焉,此三也,豈孝乎?此專由乎昏苶中指導者,何敢爲名乎?萬古豈有此等公巧者乎?噫,今年八旬,已太康,幾次受爵,亦已太康也。兩次追述三百年古事,一則曾見享錄,考來已見,一則載於文獻備考,一猶異常,況再乎?此太康,有三太康,昨夕有三異事,予已知矣,予亦諒也,何心建功,亦何心酬應?朱哥·司馬哥,其何公然作文,亦何心將此流成其文?三年之內,今予用心心隕,此兩人,於今爲予造物。嗚呼,昔有己亥,且有今年承儲,玆昔今年,亦若昔大知大覺,建功何,酬應何?得其時,亦偶然,靜臥而已,卿等休焉。
藥房口傳再啓曰,臣等俄伏承批旨,縷縷非常,轎前問候,亦且牢拒,臣等不顧焦迫,罔知攸措。湯劑之一日闕進,關係莫重,日已過午,亦費勞動,而尙不進一貼,何殿下不念保護之重,乃至於此也?玆敢冒罪申龥。亟降兪音,暫許入侍,千萬懇祝,惶恐,敢啓。答曰,嗚呼,以涼德冥然,自辛丑建儲,至壬寅入學,而其後同焉。三十歲前銅闈,三十歲後嗣服,皆偶然相符,而昔乙酉龍興舊宮,在於東於義洞,嗟,予辛丑舊邸,在於西彰義洞,其制皆同。噫,頃年閔奉朝賀,獻昔年先正御札,尙今惟焉,此,嗚呼,己亥年也。今予昨夜夢豈同夢?初則曰親聽,卽爲命停讀,其後萬萬異常,召承宣後詳問,其文果在猶在二三張後,夢中聽覺,令停讀。果然世間,雖有奇巧事者多,豈有若今番乎?此豈他?亦若已知而然。噫,三年內,聞統紀聞此書,心膽皆隕,曷可勝道?況統紀,曾經召對,此書自解見者也。其猶三年內連聞乎?此猶尤異者,己亥今年,若是相符,豈曰偶然也哉?若此而予若恬然,前者冥然,亦歇後語也。予志固定,孰能挽也?入來知此,予意旣定,卿等皆休焉。
藥房口傳三啓曰,臣等卽伏承所下備忘辭旨,轉益非常,至以卿等皆休爲敎,尤不勝抑塞悶隘之至。今日聖敎之至此,湯劑之不進,莫非臣等之罪,而一啓二啓,轉益惶隕,過午報申,冞切焦迫,相顧愕貽,罔知所措。臣等忝在保護,若或以瀆擾爲悚而不思所以仰格天聽,則是誠臣分之所不敢出也,玆敢疾聲更龥。伏乞亟許方寸之地,俾伸區區之忱,千萬顒祝,惶恐,敢啓。
備忘記,傳于具㢞曰,予於壬申年冬,昌德宣化門,讀羲經文言,今二十二十年則今八旬。嗚呼,己亥寶算,顧予今年,太康太康。乙酉·辛丑·壬寅,其皆建功,而昨夜予夢,亦若己亥聖夢,亦豈偶然公巧者?聞四字忽覺命停讀,其間猶有二三張,而其四字,已先墨抹,而此文猶在,予夢豈偶然?幾十年況若皇明統紀,而幾十年莫知,亦孝乎?三年內,先有朱哥,今有司馬哥,心隕膽墜,亦歇後語也,正若己亥,何敢爲名?世事浮雲,其況萬機焉?喜雨廊,旣伸微忱,故强臥此堂,意亦深也,此予八旬大造物也。若細究昨夜,猶喜心氣之旣太康闒也。
沈頤之啓曰,藥房三提調,詣閤請對矣。
具㢞啓曰,領議政金相福,左議政金尙喆,有稟達事,來詣閤外請對矣。
朴思亨啓曰,領敦寧金陽澤,領中樞申晦,有稟達事,來詣閤外請對矣。
沈頤之啓曰,諸承旨,有稟達事,來詣閤外請對矣。
又啓曰,玉堂上下番,有稟達事,來詣閤外請對矣。
傳于沈頤之曰,若聞擧行,當見相臣,斯速知入。
傳于具㢞曰,來此旣已伸懷,此亦太康,將欲還來,竝來待。
又傳于曰,竝入侍。
備忘記,傳于具㢞曰,予氣若此,噫,近五紀臨御,年今八十。在邸時雖見官案,臨御後,亦見其人,今欲見其抄,湖堂抄必也今日,各事另加申飭。
又傳于曰,予所未爲者湖堂也,今日內擧行捧入,然後當入溫堗,以此申飭。
傳于朴思亨曰,法聖僉使,肅拜後入侍。
傳于沈頤之曰,所未爲者只此也,今方爲之與否知入。
傳于具㢞曰,備忘受來承傳色,記過。
朴思亨,以備邊司言啓曰,軍餉居末·二拿問,居三推考,還上居末拿問,居二推考,居三勿論,自是事目,而取考各道捧未捧狀啓,則平安道新軍餉居末楊下萬戶鄭熙宇,居二林土別將曹命載,居三寧城前僉使金應九,元還上居末彌串僉使崔尙祚,居二楊下萬戶鄭熙宇,居三林土別將曹命載,忠淸道新軍餉及新還上居末平澤縣監沈錪,新還上居二唐津縣監金景祖,京畿新軍餉及新還上居末仁川府使李喜永,新還上居二通津前府使姜百純,居三豐德府使李宅胄矣。軍餉居末,雖有赦令,曾無蕩滌之例,依事目,當該守令·邊將,竝拿問處之,軍餉居二·居三及元還上居末·居二守令·邊將,係是宥旨前事,竝依前例分揀,而至於仁川府使,則雖是軍餉居末,該邑旣已設賑,依他例,一體分揀,何如?傳曰,允。
朴思亨,以御營廳言啓曰,去夜犯夜人,無所捉,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右邊捕盜廳言啓曰,去夜犯夜人,無所捉,敢啓。傳曰,知道。
咸境監司宋文載狀啓,高原等官居軍保金福兌長女數乙禮等渰死·燒死·囕死事,傳于朴思亨曰,令本道恤典擧行。
癸巳四月十七日辰時,上御延和門外。報謝祭香祗迎入侍時,行都承旨具㢞,左承旨尹坊,右承旨沈頤之,右副承旨朴思亨,同副承旨李漢一,假注書李商駿·洪國榮,記注官康文詳,記事官韓德厚,以次序立訖,上具翼善冠·袞龍袍,以步輿出通陽門外,就板位香祗迎後,仍步詣典設司,午後還內。
癸巳四月十七日申時,上御集慶堂。時原任大臣·諸承旨·諸玉堂請對入侍時,領議政金相福,領敦寧金陽澤,左議政金相喆,判府事申晦,右議政元仁孫,行都承旨具㢞,左承旨尹坊,右承旨沈頤之,右副承旨朴思亨,同副承旨李漢一,假注書李商駿·洪國榮,校理李昌伋,副修撰鄭元始,以次進伏訖。相福曰,朝者勞動,聖體,若何?上曰,氣何暇論?昨夢誠異常矣。夢中如此,豈好兆耶?世事無關心處矣,靜臥而已。相福等曰,下敎何如是耶?此不過聖人靈臺泂澈,預覺而命止也,有何夢兆之可論耶?上曰,是豈非異常耶?予心終不釋矣。僉曰,非留聖慮者也。上曰,閭巷間已墨抹耶?僉曰,前秋以後,或有未及,末者皆抹之矣。上曰,然乎?兼春秋雖欲讀之,其於墨抹何?僉曰,下敎至當矣。上曰,萬古豈有如胤命之凶逆乎?僉曰,食肉寢皮之不足也。仍命書曰,嗚呼,暮年,孔聖其有吾衰之歎,況今予乎?嗚呼,魯仲連傳,尙有罔測之說,而予莫能知而命讀,雖衰豈無夢?初則此諸己亥心動却建功,更思此乾道昭昭,若指導者然,故强飮。旣飮之後,本事宜嚴,嗚呼,胤命之逆,萬古所無,嗚呼,初豈若此?因下敎韓必壽請,雖似過重,於此事,予則曰,可知秉彝之心,胤命應坐者皆放,不覺慨然,若是一律,其爭,可也。於配若此,此亦名流餘風,其時所奏,前右相李思觀,施以削職之典。亦以此諭者,勿論男女之故也,決不可不嚴隄防。頃者胤命族屬散配中,非男人與未滿十五歲者,皆勿論,餘皆仍前以配事,分付該曹。噫,胤命,萬古所無之逆,雖若此,嗚呼,暮年,豈關無於法之事乎?此後雖該府與執法之臣,勿爲援例事,捧承傳施行。出傳敎又命書曰,雖命莫知此月何月,牌招下敎,不爲,今聞其果禫月云,夙夜之職勢難,承旨徐浩修,今姑許遞,其代,李商舟除授,待開門牌招察任,房順房。又命書曰,莫重漕運,申飭之下,法聖倉漕運,皆到京江,差員入侍,而安興僉使報狀今到,其涉駭然,當該僉使金漢燁,令忠淸水使決棍,申飭事,分付。以上出傳敎諸臣以次退出。
癸巳四月十七日戌時,上御集慶堂。藥房入診時,都提調元仁孫,提調朴相德,提調具㢞,假注書李商駿,記注官康文祥,記事官韓德厚,醫官方泰輿·鄭允協·慶絢·金孝儉·金世彦·李敏德,以次進伏訖。仁孫奉進湯劑。上進御後,下敎曰,史官出去,時原任大臣竝入侍事,下敎。商駿出去傳命,領議政金相福,領敦寧金陽澤,左議政金尙喆,領府事申晦,召入進伏。相福等曰,今日進湯劑,臣等之心誠幸矣。仁孫請診候。上曰,置之。上曰,督運差使員誰也?晦曰,法聖僉使也。上曰,史官出去,入侍事,下敎。商駿出去,召入進伏。上俯詢姓名。對曰,尹光鼎也。上問穀數幾何。光鼎曰,米二萬三千餘石,太五千餘石矣。命先退,上曰,湖堂消息,何如?㢞曰,主文謂有情勢,陳疏到院,而以齋戒退却矣。上曰,主文引嫌,何如?相福等曰,有情勢,且有病,中間膺命,蓋出於一時副急而然矣。上厲聲曰,予雖衰,豈不威行一主文乎?如不入來,予當臨門矣,史官出去,催促入來,湖堂斯速抄啓。讀書堂書吏,如有二人,一人懸罰事,分付政院,可也。商駿出去,傳命入來。上曰,文衡果已入來乎?相福等曰,方入來云矣。上命書胤命族屬散配傳敎,前右議政李思觀削職傳敎,仍下敎曰,向來韓必壽,旣奏胤命三族有所處分矣,因前右相所奏還寢矣。相福曰,伊日處分時,臣等待罪領相,而以胤命族屬,雖不足惜,而此後勿爲定例事,仰達矣。上曰,前右相有所云云矣。仍命書,此後。勿爲援例事傳敎。仁孫又奉進湯劑。上進御後,敎曰,予見李商鳳日記,眞博識多聞之人,其兄弟皆善文矣。尙喆曰,其弟商駿,方以注書入侍矣。上曰,然乎?予以視昏,故不知,甚泄泄矣。其所作策文,予甚飽見,眞善文博覽之人也。其兄之日記,只聞其首章,亦善作矣。相福曰,李商駿,非但策文,且該博故,左相欲一番陳達置桂坊,而已登科矣。上曰,今番殿試,爲李商駿欲出策文,以有明經人未果矣。又敎曰,昨聞承旨所奏,李商鳳曾入場屋,見士習不端,仍不觀光而出云然乎?㢞曰,此事果有之矣。上曰,兄弟聯榜,古豈有之乎?相福曰,間或有之,如李鎭恒兄弟,亦同榜矣。上曰,今番雨澤,何如?相福等曰,洽於田而未洽於畓,三南麥農則大登云矣。相福等先退。命具㢞讀各道狀啓及湖堂抄啓單子,上曰,法書出去後,湖堂抄啓擧條紙,正書以入,可也。仍以次退出。
上在慶熙宮。停常參·經筵。
藥房都提調元仁孫,提調朴相德,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗚呼,予心寓心,惟此,今已多日,報謝已過,爲民一心,其何弛乎?史書大有,夙夜深祝,氣則一樣,待敎入侍。
中宮殿·惠嬪宮,藥房口傳問安。答曰,知道。
朴思亨,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,傳于朴思亨曰,今下弓矢,柔院僉使宋奎五處給送。
沈頤之啓曰,新除授檢閱閔昌烈,自鄕上來云,卽爲牌招察任,何如?傳曰,允。
傳于沈頤之曰,內局入侍。
沈頤之,以弘文館言啓曰,副修撰吳載紹,自鄕上來云,卽爲牌招察任,何如?傳曰,允。
以副修撰吳載紹,牌不進罷職傳旨,傳于沈頤之曰,只推更爲牌招。
具㢞啓曰,假注書李商駿,身病猝重,勢難察任,今姑改差,何如?傳曰,允。
李商駿改差,代趙尙鎭爲假注書。
備忘記,傳于沈頤之曰,讀書堂被選人,其欲見藝,在京人,皆來待闕中,公□待題下而應製。
沈頤之啓曰,讀書堂被抄人中,時無職名人,令該曹卽爲口傳付單職,何如?傳曰,允。
兵曹口傳政事,副司果兪彦鎬·丁範祖·徐有臣·洪相簡。
傳于李漢一曰,內局入侍,儒臣持問答,坐直承旨同爲入侍。
又傳于曰,吳載紹入來後,同爲入侍。
又傳于曰,吳載紹牌紹,追省記入直。
李漢一啓曰,領議政金相福,左議政金尙喆,依下敎來待矣。傳曰,入侍。
備忘記,傳于李漢一曰,嗚呼,暮年皆述昔年,至於湖堂昨日擧抄,豈欲張大?意有繼述,且今予心,惟在民國,其愈異常,再昨夜夢其若此,故知其本文。法聖漕運,昨已來到,其令點船,戶單果報,予用欣喜。左漕倉船·後漕倉船,旣到月串,其若來到,亦卽點船。
李漢一,以戶曹言啓曰,臣濟恭,今日以法聖倉漕船點檢事出來江上矣。慶尙左漕倉所屬昌原等九邑壬辰條田三稅及大同合米太二萬一千九百八十二石零,本倉漕船二十二隻亦中分載,一隻到仁川致敗,其餘二十一隻,晩食時,亦爲來泊,故一體點檢,而後漕倉船隻,方在杏州,姑未上來,待其到泊,次次點船之意,敢啓。傳曰,知道。
傳于朴思亨曰,昨已下敎,而只三人入來,極爲駭然,三人昨該府府吏,令騎曹。決棍三十度,申飭,卽爲入之。
又傳于曰,該府吏決棍,置之。
李商舟,以義禁府言啓曰,時囚罪人李瀰,特施告身一等私律以放事,命下矣。李瀰,依法典,杖六十收贖,奪告身一等,放送之意,敢啓。傳曰,知道。
又以義禁府言啓曰,時因罪人趙㻐,勿問功議,杖一百徵贖以放,李度默·黃昇源,笞五十收贖放事,判下矣。趙㻐,依判付,杖一百徵贖以放,李度默·黃昇源,笞五十收贖放送之意,敢啓。傳曰,知道。
朴思亨,以義禁府言啓曰,湖堂洪相簡·徐有臣·朴相甲,以不應爲私律,勘處以放事,傳旨,啓下矣。洪相簡·徐有臣·朴相甲等,今已拿囚,以不應爲私律,各笞四十收贖,竝付過放送之意,敢啓。傳曰,知道。
又以義禁府言啓曰,趙榮弼·金光緯·金光岳·盧瑞國·金敍九·宋德中·柳德申·李陽華·吳濟根·兪彦鎬等,令該府,皆令拿來事,傳旨,啓下矣。趙榮弼下去京畿楊州地,盧瑞國下去楊根地,金光緯·金敍九下去坡州地,李陽華下去抱川地,金光岳下去豐德地,宋德中下去龍仁地,柳德申下去廣州地,吳濟根下去陽城地,兪彦鎬下去安城地云,依例發遣府羅將,竝卽拿來,何如?傳曰,允。
李商舟,以義禁府言啓曰,楊下萬戶鄭熙宇,平澤縣監沈錪等,拿問處之事,傳旨,啓下矣。鄭熙宇,時在任所云,依例發遣府羅將,交代後拿來,沈錪,亦在任所云,發遣府羅將,拿來,何如?傳曰,允。
又以刑曹言啓曰,頃者胤明族屬散配中,非男人與未滿十五歲皆勿論,餘皆仍前以配事,命下矣。罪人胤明族屬,居在慶尙道星州·仁同·晉州等邑,依傳敎,非男人及未滿十五歲,一一査出,仍前以配後,啓聞事,發關分付于該道道臣之意,敢啓。傳曰,知道。
朴思亨,以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕廳言啓曰,去夜犯夜人,無所捉,敢啓。傳曰,知道。
大提學李福源疏曰,伏以臣怵迫嚴命,冒當選事,去就無據,反顧慙悚。且伏見永垂百世錄,兪彦鎬之名,亦在其中,而病昏之中,初未覺察,矇然抄啓於新有飭敎之餘,旣退之後,始聞物議,惶懍之極,短章自列,恭俟嚴譴。伏乞聖明,亟命有司,重勘臣昏謬之失,以昭法紀,不勝幸甚。批答在傳敎中
禮曹判書李景祜,吏曹判書李潭等疏曰,伏以卽者大提學臣李福源,以湖堂抄啓中,兪彦鎬之名,在永垂百世錄,首實引罪矣。文衡雖曰主張,臣等亦嘗問議,若其昏謬不察,矇然書入之失,則厥罪惟均,義無異同,其何敢爲厭然自掩之計乎?悚蹙之極,聯章自列,伏乞聖慈,亟降威譴,以昭法紀,千萬幸甚。批答在傳敎中
癸巳四月十八日巳時,上御集慶堂。藥房入診時,都提調元仁孫,提調朴相德,副提調具㢞,假注書李商駿,記注官承正述,記事官韓德厚,醫官方泰輿·鄭允協·慶絢·金孝儉·金世彦·李敏德·許,以次進伏訖。仁孫曰,聖體,若何,上曰,一樣矣,仁孫曰,寢睡·水刺之節,亦何如?上曰,亦一樣矣。仁孫曰,中宮殿氣體,若何?上曰,一樣矣。仁孫曰,惠嬪宮氣體,亦若何?上曰,亦一樣矣。仁孫曰,王世孫,氣體,若何,嬪宮氣體,亦若何?上曰,竝一樣矣。進湯劑後,仁孫仰請診候。上曰,只入四人,可也。泰輿診候訖,退伏仰達曰,左右三部脈候調均,而胃脈亦比前一樣矣。允協·絢·孝儉等,以次診候訖,退伏曰,左右三部滑體一樣,胃脈差勝後,亦一樣矣。上曰,日昨所讀史漢一統,誰果抹墨?㢞曰,昨年處分後,其時入直儒臣似抹去,而未知誰某爲之矣。上曰,李商鳳燕行錄,誠博覽而左相一見中原,能詳記,可謂難矣。又敎曰,予欲試湖堂出排律,卿當爲考官矣。仁孫曰,旣有文衡,臣不敢當。上笑曰,卿旣經弘提,今日之辭無乃過乎?抄啓中居首者誰也?仁孫曰,兪彦鎬,卽兪最基之姪也。上曰,丁範祖誰也。仁孫曰,進善丁時翰之後也。上曰,徐有臣,故相之子乎?其名爲有臣乎,爲有人乎?臣·人字,予不能辨矣。仁孫曰,乃有臣也。上曰,朴相甲誰也,仁孫曰,故判書朴泰尙之玄孫,故縣監朴麟源之子,家世以文翰相傳矣。上曰,與提調幾寸?相德曰,已寸外矣。上曰,閔鍾烈誰也?仁孫曰,故贊善閔遇洙之孫也。上曰,被抄人如入來,入侍事,下敎。正述出去傳命後入來,以未及待令之意,仰達。上曰,晩後當更進湯劑,而三貼則過矣。仁孫曰,若然則當待下敎矣。仁孫·相德先爲退出。上命讀各道雨澤狀啓及敗船狀啓訖,上曰,兩臺入侍事,史官出去傳命。仍敎曰,注書誰也?㢞曰,李商駿也。商駿出去,執義鄭彦暹,司諫宋霮,掌令李泰齡,持平柳煥德,正言金基正,召入進伏訖。兩司合啓,請慶興府定配庶人罪人趙榮順,按律處斷事。措辭見上上曰,勿煩。又所啓,請黑山島庶民罪人金稙,依前處分,亟正邦刑事。措辭見上上曰,勿煩。執義鄭彦暹所啓,臣於頃者,待罪掌憲時,以不言致勤聖敎,又被臺斥,惶悚慙恧,至今罔措。曾未幾何,恩敍復降,更叨見職,僨敗之地,決難冒應,而合辭方張,他不暇顧,冒沒出肅,其何可仍據於臺次乎?請命遞斥臣職。上曰,往事撕捱,其涉太過,勿辭,亦勿退待。執義鄭彦暹,掌令李泰齡,持平柳煥德所啓,請黑山島爲奴罪人五得,依律處斷事。措辭見上上曰,勿煩。又所啓,請還寢張翼標島配之命,依律處斷事。措辭見上上曰,勿煩。又所啓,殺人之罪,三尺至嚴,私奴一奉·次山·朴興才·朴好大等,實因情節,昭昭難掩,屢經審理,猶未擧論,則其不可遽然酌處也,明矣。日昨遠配之命,雖出於我聖上憫旱疎決之意,論其罪犯,決難容貸,請還寢一奉等遠配之命。上曰,時方憫旱,不允。又所啓,新除授掌令尹光禮,時在忠淸道鎭岑地,持平李鼎揆,時在慶尙道慶州地,請竝斯速乘馹上來事,下諭。上曰,依啓。司諫宋霮所啓,臣於月前,待罪納言時,以不言荐承嚴敎,至被臺言,則僨敗之地,決難復冒,敍命纔下,除旨繼降,大論方張,分義是懼,他不暇顧,冒沒出肅,而因仍蹲遽,有關廉防,請命遞斥臣職。上曰,此非過嫌者,旣諭執義,其何異焉?勿辭。亦勿退待。司諫宋霮,正言金基正所啓,請大靜縣爲奴罪人仲義,依律處斷事。措辭見上上曰,勿煩。又所啓,請黑山島爲奴罪人五得,依律處斷事。措辭見上上曰,勿煩。又所啓,僞造御寶之罪,關係莫重,昨日金道弘·韓相輝·李虎成·田老味·崔三金·朴馨秀·朴順恒·韓壽長酌處之命,雖出於聖上憫旱疎釋之盛意,而三尺至嚴,不可容貸,請還寢僞造罪人金道弘等酌處之命。上曰,勿煩。又所啓,新除授正言鄭宇淳,時在慶尙道都事任所,請斯速乘馹上來事,下諭。上曰,依啓。彦暹等先退。上曰,今番稅大同皆無弊來京,而左漕倉船二隻,二千石前後臭載,一則卽其地若膠舟,一則許多船皆來到,而此船之處處逗留,已涉殊常,一處至於十餘日之多,已萬萬無狀,而水滿之船,莫知去處,亦涉殊常。監色初不騎船,乘葉船來者,其亦難掩,莫云石數準拯,石皆已縮,焉無作俑?監色與色吏,勿拘日次,嚴刑取服。報巡營狀聞,當該護送差員永宗地方官僉使,不可尋常懲後,令水使從重決棍,以懲日後。永宗僉使李景春,履歷勿論,況漕運船?當該本道差員,令該府拿處,捧口供登對以奏。公州判官,亦捧口供,一體登對以奏,而漕運差員,其若未及來,魚用霖,先捧口供,登對以奏。出傳敎上命讀副修撰吳載紹違牌傳旨。上曰,初頭乎?㢞曰,然矣。上曰,只推。上曰,李商駿,方入侍乎?㢞曰,然矣。上曰,汝能誦汝所製策文乎?試誦會試策。商駿起伏後,仍誦十餘行。上曰,昔張巡讀書三遍,終身不忘,今於日久之後,能誦渠所作長文,可謂聰明矣。㢞曰,由其一統做去,故久而能誦矣。上曰,然矣。㢞曰,湖南農形狀啓·竹笋狀啓·辭職上疏來到,而以假都事塡差,故不敢入矣。上曰,狀啓入之。又敎曰,旣已下敎,湖南伯辭疏,還爲下送,可也。出榻敎金吾堂上入侍事。出榻敎正述出去,判義禁韓光會,同義禁張志恒·愼爾復,召入進伏。上曰,侍從臣職在二品者,已下敎,故判金吾,以李瀰以稟,昨諭大臣。噫,親老不遠遊,豈特曾諭?況今年八旬,其君日苶之時,若事親之心事君,豈忍若此乎?此正大學經一章末篇,慨然而下敎者,而況此人二品,雖才授,噫,國有八旬其君,家有其兄,亦有三代木主,何心棄此而居此乎?大抵近者,文臣之若管仲三歸,以鄕爲家者,其誠謬習,不可不懲一勵百,特施告身一等私律以放。出傳敎上命讀魚用霖供辭訖,上曰,魚用霖禁錮乎?光會曰,永刊仕版,十年禁錮矣。命書判付訖。光會曰,近畿臺臣拿處後,亦捧原情矣。上曰,李瀰遲緩矣。命書傳敎訖,上曰,近畿諸臣誰來?知入。正述回奏曰,權·姜趾煥等三人入來云矣。上曰,昨日下敎之後,入城侍從,只三人云,其當臨門,令該府皆拿來。出傳敎上命讀趙㻐·洪相聖·黃昇源·李度默等原情。上曰,有八旬人君,而諸文官,敢歸家偃便乎?命書判付訖。光會等先退。上曰,抄湖堂後,文臣必聳動矣。㢞曰,然矣。上曰,近者文臣驕重忒甚,此與玉署·翰苑有異,則特召之後,初則稱家遠,於今尙無動靜,此有意思。湖堂撕捱,今予初聞,題雖書下,噫,八旬暮年,豈受此等年少者驕蹇?竝下義禁府推考,囚單子卽入,直以不應爲律草記勘律,而若問公私,卽是驕蹇私意,以私律勘處,一倂徵贖以放。出傳敎㢞曰,試湖堂詩題,何以爲之乎?上曰,置之。還入後,遂以次退出。
癸巳四月十八日申時,上御集慶堂。坐直承旨·儒臣同爲入侍時,右副承旨朴思亨,假注書洪國榮,編修官承正述,記事官韓德厚,校理李昌伋,副修撰吳載紹,以次進伏訖。上命儒臣先讀問答訖,承史一體輪讀訖,命讀奏大提學章及吏禮判章訖,命書曰,嗚呼,暮年,奇怪之事,一何多乎?再昨心隕之餘,昨夕僅已了當,湖堂旣抄,嗚呼,暮年亦述此事,心常欣,而雖然,豈特今年?予何敢慕昔年爲豐亨?氣益衰苶,特爲被選人,此非面識也,欲述古事,而其皆逡巡,故諸被抄人,皆命禁推。大臣旣奏,文衡之章來到云,故心甚訝之,先不知其因兪彦鎬,禮吏判章亦到云,故取入命讀,是何是何?誠是料表,豈特三臣?予亦靦然者。大抵旣載於永垂百世錄序文,而於都堂錄,予未覺而因五處奉安尙留冊字,聞其名。其中有永垂百世錄故問此何以作也,令取讀乃覺,處分都堂時,三公及參圈諸人,不過數日,而其亦昧然,初聞書單,兪彦鎬名,初則誤以兪彦好,更思其人作故,此卽彦鎬也。神昏忒甚,於此可見,聞此自謂曰,此與堂錄見拔人幾寸云,此其人被抄,千萬料表故也。今聞此章,不覺慨歎,予已若此,其時不參之人,其昧宜也,而關係則重,三公其令入侍,上曰,注書出去,三公召入。賤臣出去,與領議政金相福,左議政金尙喆,右議政元仁孫,入來進伏。上曰,此事何以處之?僉曰,旣載百世錄,則不可仍置矣。仍命入百世錄,承命讀奏。上曰,關係不輕矣。僉曰,然矣。仍命入其時日記,命賤臣讀奏訖。上曰,旣在於百世錄,則關係頗重,故召卿等議而處之矣。禮吏判則不干涉耶?僉曰,與文衡有間矣。仍命書曰,本事已下敎,而雖大提學,誠昏未能覺察之事,而其雖首實,其在國體,豈可無飭?兪彦鎬,湖堂被抄中拔去,大提學李福源,特施不敍之典。禮吏判,其雖同參,不相干涉者,大臣雖以陳章爲過,予則曰此則不可無者,而與都堂錄大異,不必擧論。雖被選者,雖堂錄中人,擧其名而拔去堂錄,諸人無撕捱之事,此亦一船,以此分付。噫,永垂百世錄,關係何等,而堂錄旣已下敎,則昨見被選,今日入侍,喑啞而去,事之寒心,莫此爲甚,今日入侍臺臣,不可遞差而止,一竝施以罷職之典。出傳敎諸臣以次退出。
上在慶熙宮。停常參·經筵。
藥房都提調元仁孫,提調朴相德,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。心日憊氣益苶,而晝泰長夜亦然,此時暮年,其何堪乎?予則一樣,待敎入侍。中宮殿·惠嬪宮口傳問安。答曰,知道。
備忘記,噫,苟且八旬,君綱日虧,百怪層生,初豈只命侍從,而駭然金吾,只以元在鄕人彌縫其單,下大夫形勢文官,視若太歲,今已三日,尙今寥然,此專由乎?當該承旨不職也,而今日下敎後,以今日承旨,濛然捧傳旨,幾月該房,晏然侍門,四維自墜。再昨右副承旨特遞,分付該府,在畿甸下大夫以下原居者置之,卽爲捧單。噫,今日回時,頗有雨意,心切望雨,日氣若此,專由一人,報謝宜速,減膳何速?雖然何日顚倒,其雖默也,京畿月令停封,九月後其復。噫,八旬暮年,驕臣何依?惟依元元,而豈特一雨猶未快洽,而其霽多日,若此若此,復爲祈雨,則此卽予卽予,豈特何顔對民?顧方寸太極心切悚然,何敢自便?
傳于沈頤之曰,今則了當矣,在京湖堂三人,牌招來待。
李商舟啓曰,假注書洪國榮,身病猝重,勢難察任,今姑改差,何如?傳曰,允。
趙尙鎭在外,代李宗燮爲假注書。
傳于沈頤之曰,豈可兩次闕焉?今日書下書題,承旨·諸儒臣·入直騎曹堂郞·春坊·承文院官員,皆應製。
傳于李商舟曰,該府堂郞禁推,例建明門待令。
傳于李漢一曰,文官驕蹇,欲抑之,明日隆武堂,當新臨試射,若有一人遺漏者,當充軍矣,試官當下敎矣。
備忘記,踰月元旱,雖得甘霈,奚特何敢得雨而解心?大抵久旱得雨之餘,其復來有效,今踰五日,望雨懇切,朝者微雨猶有,雨意尙靳,此何由乎?君綱日下,臣道日抗而然。堂錄已驗,湖堂選亦然,堂錄挾私,湖堂選矇然,耳目五人,皆含板,由何而然莫知。君猶顧者類若此,而其雖三十歲,其猶難也,況八旬?其醜態自現於耳目,雖然,豈若故判書朴思洙言革兩司乎?政官牌招開政。禮判聞敎屬耳,何不開卷垂後錄,而矇然書呈單子,吏判與圈點有異,予恃其人,則關係,若何,而其何默默,使此等暗惹者,同名於其銓曹乎?決不可不問,李景祜·李潭與大提學下敎律,捧傳旨,猶有輕重,不敍減焉。噫,八旬其君,幾次用心?此正若烹弘羊下雨,此輩烹,然後雨可浹洽。噫,前則戰於黨,今不擇皀白,皆以偃稟退伏爲事,若此而國爲國君爲君?況口詐稱曰,八旬爲慶,噫,八旬其君,漢·唐豈有?莫知其君,亦不思拜其先,便臥近畿,此五倫中虧二,何望其霈,君何爲君?承旨以時服,皆詣閤,禁軍排立置之。前判書韓光會爲吏判,趙重晦爲禮判,牌招察任。
傳于李漢一曰,萬萬駭然,豈有如此中官乎?騎曹待令驛馬,使之騎往催促。
傳于具㢞曰,下敎之後,豈敢騎官馬乎?分付騎曹,竝還收,該房承旨,廷和門外待令。
傳于李漢一曰,再昨已下敎該房,而尙今晏然坐門,朴思亨廉恥都無,特施不敍之典。
李漢一啓曰,臣與左副承旨朴思亨伴直矣,才以不敍之典出去矣。伴直無人,右副承旨李商舟,所當牌招,而拘於廳規,不得請牌,何以爲之?敢稟,傳曰,牌招。
傳于具㢞曰,內局入侍,李商鳳所書入者,今日內卽爲書入,洪樂信書狀時聞見日記,如已爲之,持而入侍,如未及爲之,只洪樂信入侍,若無軍職,口傳付職。
兵曹口傳政事,副司果洪樂信。
傳于具㢞曰,政院兵房書吏,令兵曹決棍十度。
備忘記,爲湖堂學士,至後漢江已復命,而三田渡尙今寥然,可駭勝道?今日世界,卽此等驕蹇之世界,北寺追付,南衙若此,而暮年能爲國乎?萬萬可駭,當該謀中官申德龍·庸宣傳,記過待令。
以承傳色,口傳下敎曰,中官稽滯,專由於朴相甲,三田渡假將朴相甲,永宗鎭充軍,今日內使之入去。
又下敎曰,萬萬駭然,中官申德龍,稷山縣充軍,宣傳官,水原府充軍,卽爲押付。
殿座罷後,政院·玉堂·藥房口傳問安。答曰,知道。
有政。吏批,判書朴相德進,參判尹得養式暇,參議洪樂純進,都承旨具㢞進,以李崇祜爲執義,李鎭恒爲司諫,鄭彦郁爲掌令,鄭澤孚爲持平,南絳老爲獻納,趙曮爲刑曹判書,徐命膺爲左參贊,洪樂命爲戶曹參判,趙英鎭爲戶曹參議,金相翊爲大司成,徐命善爲大司憲,沈觀之爲大司諫,李得宗爲同義禁,趙鎭衡爲正言,尹得養爲同經筵,兪岳柱爲吏曹正郞,沈鼎之爲朔寧郡守,承文正字單李奭濟,學錄單金應麟。兵批,判書具允鈺進,參判李在簡病,參議李敬玉進,參知吳載純進,左副承朴思亨進,以盧彦益爲五衛將,高擎元爲昌慶將,具翼運爲訓鍊主簿,崔星鎭爲翊贊,李文喆·李龍和爲宣傳官,金光濟爲昌德將,趙嵃爲忠壯將,張九翼爲楊下萬戶,及第鄭光一今加折衝,登科前上護軍,副護軍鄭景瑞,副司直洪樂命·徐命善·趙瑗·尹光紹·徐浩修·申在善。
傳于李漢一曰,薇垣·柏府,皆牌招,今日內謝恩。
傳于李商舟曰,今見海西狀聞,雨澤不爲沾洽,爲文臣申飭之意,明日朔試射安徐。
朴思亨,以兵曹言啓曰,昌德宮衛將石鍊章,病難供職,呈狀乞遞。輪番之任,不宜久曠,今姑改差,何如?傳曰,允。
李漢一,以義禁府言啓曰,三田渡假將朴相甲,永宗鎭充軍,今日內使之入去事,命下矣。以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
又以義禁府言啓曰,中官申德龍,稷山縣充軍,宣傳官金輔明,水原府充軍,卽爲押付事,命下矣。以傳敎內辭意,具罪目,卽爲發遣府書吏·羅將,竝押送于各其配所之意,敢啓。傳曰,知道。
李商舟,以御營廳言啓曰,本廳分授惠化門北邊體城頹毁處,今已畢築,而女墻仍爲始役矣,把守軍,依例撤罷之意,敢啓。傳曰,知道。
又以禁衛營言啓曰,去夜無犯夜人所捉之意,敢啓。傳曰,知道。
又以左右巡廳言啓曰,去夜犯夜人,無所捉之意,敢傳。曰,知道。
又以左右捕廳言啓曰,去夜犯夜人,無所捉,敢啓。傳曰,知道。
大司憲徐命善,大司諫沈觀之,獻納南絳老啓曰,請慶興府庶民罪人趙榮順,按律處斷。請黑山島庶民罪人金稙,依前處分,亟正邦刑。措辭見上答曰,勿煩。大司諫沈觀之,獻納南絳老啓曰,請大靜縣爲奴罪人仲義,依律處斷。請黑山島爲奴罪人五得,依律處斷。請還寢僞造罪人金道弘等酌處之命。措辭見上答曰,不允。新除授司諫李鎭恒,時在忠淸道連山地,正言趙鎭衡,時在舒川地,司憲府掌令鄭彦郁,時在忠淸道扶餘地,持平鄭澤孚,時在洪州地,請竝斯速乘馹上來事,下諭。答曰,依啓。
執義李崇祜疏曰,伏以臣之情踪,雖不可與論於三司之列,而分義廉愧,有時乎相爲輕重,則爲今時臣子者,亦豈敢長爲辭遜之計哉?第今合辭中,請正邦刑罪人金稙,於臣亡母爲四寸親。臣之致嚴於此等處者,固不敢後於人,而今若聲罪得請,則將無以歸見亡母於地下,若又引避不參,則有乖於大義滅親,不忠不孝,均之爲罪,俯仰慙悚,寧欲無生,而至於畏縮含默,不自陳暴,則是欺殿下也,負殿下也。有臣若此,將焉用哉?伏乞亟降嚴命,以勵具僚焉。踏啓字傳于朴思亨曰,年幼驕蹇文臣,何可使之應製?一竝禁推。建明門當殿座,承旨詣閤。
癸巳四月十九日辰時,上詣建明門。殿座入侍時,行都承旨具㢞,左承旨尹坊,右承旨沈頤之,左副承旨朴思亨,右副承旨李商舟,同副承旨李漢一,假注書李商駿·洪國榮,編修官承正述,記事官韓德厚,以次序立訖。上具翼善冠·袞龍袍,步輿從通陽門出,至延和門外,金吾堂上罷職事及該房承旨遞差事及宣傳官趙逸鎭汰去事,下敎。出榻敎命入前排,拿入當直都事金基長,下敎曰,在外侍從拿來,只堂下擧行,堂上則置之。汝亦諂於文官而然乎?基長對曰,矣身則只憑堂上分付,而擧行則專係於堂上矣。上曰,此是誰也?頤之曰,淸城府院君金錫胄奉祀孫也。上曰,然乎?仍命拿出,因詣建明門。命書曰,此時冢宰,豈可一日無人?吏判處分,代左參贊朴相德除授,牌招察任。出傳敎時囚罪人,以禁推例,一體待令事,下敎。出榻敎上曰,宣傳官二員待令,騎馬六匹立之。出傳敎又命書曰,御將旣處分,其勿出代,令都提調摠察事,發牌聽傳敎。又命書曰,下敎後下問,當該承旨爲右副李商舟,此昨日特除,事勢固然,分揀,牌招察任。又命書曰,今當殿座,金吾諸堂皆處分,朴相德爲判義禁,副摠管趙台祥爲同義禁,牌招入侍。又命書曰,吏判旣命金吾,內局提調許遞,其代,洪樂性除授,旣兼此任,本職許遞,口傳付軍職。司寇聚任,今日政備擬,待下敎牌招察任。命入羅卒,拿入徐有臣·洪相簡·朴相甲。下敎曰,今予暮年,繼述古事,汝輩敢驕蹇乎?有臣曰,矣身有情勢矣,矣身曾祖故相臣宗泰,曾被此選,力辭而不爲行公矣。矣身之祖所不敢行公之地,矣身豈敢晏然行公乎?以此不敢入來矣。上曰,然乎?㢞曰,宗泰不爲行公云矣。上曰,此則有所據矣。仍命書曰,近者不顧分義,從事撕捱,況今番事,豈豐亨?意述乎昔,兩日擧措,其涉殊常,故臨門,其中徐有臣所奏,不無所據,而然各有其時,其祖雖不能堂錄,其孫若此,可謂榮祖,何可固執?雖然,是則不怪,此今雖初聞,李文源父故李相辭南床,故相辭此,昔年旣許,嗚呼,其孫體其祖辭此,予意不覺興感,豈不許也?特許免焉。其志可尙,校理今適有窠,特除,牌招察任。以上出傳敎洪相簡·朴相甲曰,矣身俱以蔑學,實是濫職,故不敢承當矣。上曰,年少新進,焉敢若此?又命書曰,徐有臣許免湖堂,意蓋深也,而此二人,萬萬駭然,若此湖堂將革,不可一任其志取湖堂意。洪相簡爲漢江加設假將,朴相甲爲三田渡加設假將,乘讀書堂船,自今日下敎前,皆修省記入直,予若無時摘奸,其闕焉,此不過律,將當臨南門,會都民決棍,以此嚴飭。出傳敎上曰,使汝輩乘船船遊,好爲之也。命拿出後,仍還內。諸臣以次退出。
癸巳四月十九日申時,上御集慶堂。藥房入診,金吾堂上追後入侍時,都提調元仁孫,提調洪樂性,副提調具㢞,假注書洪國榮,編修官承正述,記事官韓德厚,醫官方泰輿·鄭允協·慶絢·金孝儉·白文昌·鄭世彦,判義禁朴相德,以次進伏訖。仁孫問候,上曰,氣則一樣,而雨不成悶矣。仁孫曰,向者之雨,頗洽矣。仁孫請進湯劑,上進御一貼訖。仁孫請診,上曰,只兩廳首醫爲之。泰輿奏曰,脈候左右三部調均,滑體亦一樣矣。允協曰,脈候左右三部調均,滑體亦一樣,脾胃脈候,亦一向差勝矣。上曰,提調出去,監煎以來。樂性出去。上曰,洪樂信,俄命入侍,已付軍職耶?㢞曰,已付矣。上曰,注書出去,催促率入。賤臣出去,還入奏曰,渠有惶蹙情勢,不敢登筵,而冊子則謹當入徹云矣。上曰,安敢若此?過甚矣。予召之而安敢若此?卽爲率入。賤臣出去,與樂信進伏訖。命書曰,承旨下敎,代林鼎遠除授,牌招察任,房順房。出傳敎又命書曰,在外侍從禁推人三人,過十日後,特施削職之典而放,未到者,依此例擧行。出傳敎又命書曰,因慷慨雖命,奉命之前,其何先到?必也見前將而來,中官到,已先詣具戎服受點云,豈特可尙?誠其祖之孫。擧直錯枉,孔聖旣云,況暮年乎?洪相簡漢江假將之命特寢,仍令以湖堂學士供職。出傳敎又命書曰,當該中官安國來,其雖帽帶,擧措無形,越俸三等。出傳敎仍命樂信讀燕行別單訖。樂性入來,因進湯劑一貼,命內局先退。又命坐直承旨入侍,同副承旨李漢一入來進伏。命判義禁持兪巘口供進前,命漢一書判付訖。又命書曰,聞此守禦使狀聞,切悶可知,依狀請施行事,令備局卽爲分付。出傳敎諸臣以次退出。
上在慶熙宮。停常參·經筵。
寅時卯時,有霧氣。夜四更五更,有霧氣。
藥房都提調臣元仁孫,提調臣洪樂性,右承旨臣沈頤之啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣日益苶而建功若飮冷水。甘霈復冀,若是多日,其方用心,次對同入。
中宮殿·惠嬪宮,藥房口傳問安。答曰,知道。
以備忘記,傳于李漢一曰,內局問候,副提調闕焉,許遞,其代,都憲爲都承旨,牌招察任,三院副提調例兼。
傳于李漢一曰,內局入侍,薺浦萬戶同爲入侍。
備忘記,傳于李漢一曰,雖得甘霈,猶欠水田,海西數邑,麥田亦欠,其雖報尺,其霽多日,今予一心,倍於前也。其旣豐亨,年暮誠淺,是誰是誰?卽予卽予。雖皆周洽,其前幾月?民固邦寧,予聞古人,復得甘霈,然後此心少紓。嗚呼,暮年,一何用心?豈云八十?於予八百。
以備忘記,傳于沈頤之曰,噫,其夢豈偶然?近者特甚,睡乎醒乎?此等之時,南衙皆偃蹇,北寺皆用謀,瞻彼朝鮮,八旬其君與沖子而已。國勢懍惕,可矜者吾民。豈特此也?君臣皆昏,永垂百世錄,其若前生書,暮年其君,猶有可也,壯强其臣,豈若此乎?甘霈報尺歟,其後幾日,今聞微雨下,惟勝於杳然,而若復聞霈然,心可紓,而雖次其亦應文。昨日多謀中官,驕詐先通,湖堂學士,徐徐而詣,先乘船渡,古今豈有一江兩將?午前詣申牌寥寥,此北寺諂諛於南衙。嗟哉,內局,冷水勸再三合,建功百飮畢,一匙飯兩食,雖在今世,其若前世矣。
以備忘記,傳于沈頤之曰,於三田渡中官稽滯,令知其機,中官先到乎,將先到乎?新將旣到,舊將其何同接?亦涉異常。昨日三田渡將草記,昔則嚴秘,差備門中使中官密語,近者承命先泄,此後,申飭內府。
兵曹口傳政事,以金應五爲龜山僉使。
假注書李基恒在外,代以李羽晉爲假注書。
假注書洪國榮改差,代以李運彬爲假注書。
李漢一,以弘文館言啓曰,本館下番闕直,事甚未安,修撰金思穆,副修撰鄭元始,竝卽牌招,以爲推移入直之地,何如?傳曰,允。
李商舟,以兵曹言啓曰,依傳敎,承政院兵房書吏白景炫,決棍十度之意,敢啓。答曰,知道。
沈頤之啓曰,卽者副修撰吳載紹,以親病陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李漢一,以兵曹言啓曰,依傳敎,三田渡守直軍朴廷泰,卽爲捉來,各別嚴棍,多般詰問中官與假將到鎭之先後,則守直軍朴廷泰所告內,今月十九日午時量,假將朴相甲新除是如蒼皇來到,入坐于本鎭文書廳,而舊將崔尙逵,則在於直所,未及相見之際,中使又爲追到是白乎等,以舊將依例延命後,假將亦爲借着戎服而延命是如是白遣,舊將崔尙逵叚置同爲捉來嚴問是白乎,則崔尙逵所供內,矣身以鎭將長在本鎭矣,今月十九日午時量,有一人,着道袍而來于鎭前曰,鎭將補外而來是如,入坐于文書廳,而其行色極甚殊常,故或疑其繡衣之行,欲探其蹤跡而出來,則又有中使摘奸之行,始信其補外之言,矣身先行延命之禮,假將亦爲延命是白遣,中使與宣傳官,仍卽鎭船摘奸是白乎等,以矣身奔走於摘奸之役,未及與假將相面,而中使入來後,始與假將相見是如,本鎭守直軍與舊將之招,如是之意,敢啓。答曰,知道。
又以義禁府言啓曰,時囚罪人兪巘,依判付,決杖一百後,削職放送,而勿復檢擬事,分付該曹之意,敢啓。答曰,知道。
又以義禁府言啓曰,朴相甲昨日下敎安徐,依洪相簡例其令供職,摘奸中官·宣傳官,一體蕩滌事,命下矣。朴相甲·申德龍·金輔明等,昨已發配,竝卽放送事,分付各該道臣之意,敢啓。答曰,知道。
又以御營廳言啓曰,去夜犯夜人,無所捉,敢啓。答曰,知道。
又以左右捕盜廳言啓曰,去夜犯夜人,無所捉,敢啓。答曰,知道。
又以一二所巡廳言啓曰,去夜犯夜人,無所捉之意,敢啓。答曰,知道。
行都承旨具㢞疏曰,伏以臣於昨日僚員特遞之命,不勝惶恧之至。蓋伊日侍從拿來傳敎,下於臣之入侍,故臣自捧傳旨,而自前不擧堂上堂下,只以侍從爲敎,則以堂下侍從捧納傳旨者,乃是成規,故臣亦依此例捧入,以致堂上之見漏,而畢竟譴遞,反在於該房,臣豈敢不卽首實,仍冒職次乎?玆敢略控短章,仰請勘罪。伏乞聖明,亟削臣職,以安私分,仍治臣罪,以肅朝紀。臣無任屛營祈懇之至。傳于李漢一曰,旣已下敎,此章給之。
咸境監司李最中疏曰,伏以臣猥蒙藩寄,辭未獲免,旣已祗肅,行當陞辭,而臣之父母墳山,在於京畿廣州地,久曠省掃,今將遠去,益不禁霜露之感,玆敢援例陳懇。伏乞聖玆,俯垂矜憐,特許數日之暇,俾俾情私,千萬幸甚。臣無任屛營祈懇之至。答曰,省疏具悉。卿其依所請往省焉。
修撰金思穆疏曰,伏以臣母,素患風痺之症,殆近二十年之久,委頓床席,居常澟綴,顧臣情私,夫豈有暫時離捨之勢,而怵畏義分,有除輒膺,煩瀆是懼,抑情供職。臣於再昨,自直中歸見母病,則諸般症情,挾感添重,胸膈痞塞,飮啖全却,肢節刺痛,轉側須人,宿崇新恙,一時兼劇。臣情到此,末由就直,召牌之下,承膺無路,玆不得不冒死陳龥。伏乞聖慈,亟遞臣本兼諸任,以便救護,仍治臣瀆擾之罪,以肅朝綱,不勝幸甚。臣無任屛營祈懇之至。答曰,省疏具悉。爾其勿辭護焉。
副修撰吳載紹疏曰,伏以臣姿極庸下,百無肖似,而猥竊科第,出入淸班,涯分已踰,愧懼徒積,顧今見叨,責任尤重,其何敢爲冒膺之計,而一日之內,天牌再辱,義分是怵,逃遁不得,肅命持被,今已數日矣。昵侍前席,親承玉音,榮耀所被,感惶冞切,卽於直中,得接家信,則臣母宿疾,挾感添劇,飮啖全廢,元氣澌綴,昏眩虛汗,諸症危惡,委頓床席,促臣來視。臣自聞此報,心神飛越,實無一刻按住之勢,敢陳短章,徑出禁門。伏乞聖明,削臣之職,治臣之罪,以便救護,以肅朝綱焉。臣無任屛營祈懇之至。答曰,省疏具悉。方欲賜答而未果,爾兄之章適到,兄弟告悶,夙夜之職其難,已踏下,其勿辭護焉。
兵曹參知吳載純疏曰,伏以臣頃以母病癃痼,無以供劇,冒死陳龥,獲蒙矜察,許解夙夜之職,臣方攢頌天恩,河海莫量。今臣所帶之職,又是宿衛劇任,顧念憫迫之私,實無異同於前,而每每祈免,瀆擾是懼,祗肅天陛,以伸義分矣。不意臣母之病,自昨添劇,諸般症形,固不敢縷煩聰聽,而乍歇輒加,今已浹月,飮食全却,昏眩竝作,元氣日鑠,蘇完無期,委頓床席,轉側須人,在臣情理,無望就職,不得不疾聲更龥於仁覆之下。伏乞聖明,亟削臣職,以便救護,仍治臣屢瀆之罪,以肅朝綱焉。臣無任屛營祈懇之至。踏啓字
癸巳四月二十日辰時,上御集慶堂。大臣·備局堂上引見入侍,內局同爲入侍時,領議政金相福,左議政金尙喆,右議政元仁孫,提調洪樂性,右承旨沈頤之,行司直具善復,司直李章吾,兵曹判書具允鈺,禮曹判書趙重晦,左尹尹泰淵,吏曹參判尹得養,工曹參判李重祜,大司諫沈觀之,獻納南絳老,右副承旨李商舟,假注書洪國榮,事變假注書鄭宅東,編修官承正述,記事官韓德厚,醫官方泰輿·鄭允協·慶絢·金孝儉·白文昌·鄭世彦,以次進伏訖。三相問候。上曰,氣則一樣,寢頗煩矣。仁孫請進湯劑,上進御一貼訖,仁孫請診候。上曰,置之。上曰,應製試券,三相考之。相福等考訖。命書曰,居首副修撰鄭元始,鹿皮一令賜給,之次校理徐有臣,被抄湖堂許免,此製入格其亦異矣,特賜貂皮笠·耳掩一部,左承旨尹坊,右副承旨李漢一,副校理李昌伋,修撰金思穆,各紙二卷·筆五枝·墨三笏賜給。出傳敎上曰,提調出去,監煎以入。樂性出去。命書曰,海西追恩狀聞·遺漏人啓聞,今來到,噫,其中有八十七歲者,予懷一倍,竝一體加資,其令銓曹當日口傳下批。其所遺漏,勢固然矣,而安岳·谷山,至於十餘人之多,欲爲下敎,而其皆新令前,今處分似過,雖不下敎,噫,其中遺漏人,卽稱道人也。兩處座首,令營門勿爲徵贖決杖,以飭其慢。出傳敎又命書曰,今聞該曹草記下問者,亦暮年綜絯之政,而初則洪相簡稱道,而此則非飛到,豈同爲現身?意謂輕着中官,謂以摘奸矣。此人無乃遲待云矣,無此何以知之?若此,其恭勝於洪相簡,昨日下敎安徐,依洪相簡例,其令供職。朴相甲,若此摘奸,中·使宣傳官,可謂毛將焉傅者,一體蕩滌。在外湖堂被選人,一人卽守令,一人自政院不諭,其令乘馹上來。出傳敎樂性入來,進御湯劑一貼訖。相福曰,臣於道路,見畿田多陳田起耕處,新耕之當年免稅,自是朝令,爲守令者,豈不奉行而回任輩?或不無從中操縱之弊,嚴飭道臣守令,如有現發者,從重論罪之意出擧條,申飭,何如?上曰,所奏誠是,依爲之。相福曰,陳田之隨起隨稅,自有朝令,營邑若抄出陳田,起則收稅,陳則減稅,如續典之爲,則陳廢者自當漸闢,一體申飭,俾有實效,何如?上曰,所奏誠是,一體申飭諸道。出擧條仍命書曰,聞領相所奏,起陳田者多云,心用欣喜。領相亦奏,而初年減稅,已有令甲,爲守令者,若或有因其起而徵稅之事,此罔民也,豈特繡衣廉問?若有此弊,道臣隨聞狀聞事,下諭本道。其聞雖畿甸,王者處分,其宜同也。諸道一體申飭。出傳敎相福曰,都民休戚,係於詞訟,而刑曹判書趙曮,頃參進宴之後,尙不行公於備局,竝與本職而違牌,不可一任其撕捱。漢城判尹李翼元,因向來秋曹坐罷事,尙不行公,事甚未安,竝另加申飭,何如?上曰,趙曮欲爲下敎,今日下問,豈可往事撕捱本職?令政院,牌招察任。判尹許遞內局,意蓋深矣,則其不行公云,深訝問焉,以大臣所奏此云,此萬萬過矣,此何牌招?申飭其令行公,其若前備局草記請推,予當嚴飭矣。出擧條大司諫沈觀之,獻納南絳老所啓,請黑山島爲奴罪人五得,依律處斷。上曰,勿煩。又所啓,請還寢僞造罪人金道弘等酌處之命。上曰,勿煩。又所啓,請大靜縣爲奴罪人仲義,依律處斷。上曰,勿煩。措辭竝見上,出擧條刑曹判書趙曮牌招事及都承旨入侍事,下敎。出榻敎諸臣以次退出。
癸巳四月二十日酉時,上御集慶堂。藥房入診,薺浦萬戶·坐直承旨同爲入侍時,都提調元仁孫,提調洪樂性,副提調徐命善,假注書洪國榮,編修官承正述,記事官韓德厚,右副承旨李商舟,薺浦萬戶金應五,以次進伏訖。仁孫請進湯劑,上進御一貼訖。命書曰,昨日因中官,輕着下敎,而心又若何?今日下敎同任將書記之借聞之旣下敎而於今,勝於洪相簡,三十里程道,且過涉而能先到,其心可嘉。今聞錦洲君六代孫,而今年堂錄之後,莫知其樣,在外儒臣,今姑許遞,其代,朴相甲校理除授,待入來牌招入直。出傳敎命金應五進前,下敎曰,稅船,皆無弊領來乎?對曰,僅得無事到泊矣。命書曰,嶺南三漕倉船,聞今月內皆到,而右漕倉船先到,頃日臨江以見,而左漕倉·後漕倉,皆企待左漕倉兩處二千石,一則近地潛水,一則纔過安興鎭亦臭載,故龜山僉使,業已處分,後漕倉今日來到,而一萬五千石,皆無弊到京江。擧直措枉,孔聖所云,慢者旣飭,則勤者宜奬。督運差使員薺浦萬戶金應五,不待都政,僉使昇授,以示予暮年爲民之意。出傳敎又命書曰,三漕倉若是駭然,故俄已下敎,今日後漕倉船,皆無事到江,以僉使升授,亦爲下敎。海美稅船具載,適到於今日,萬萬可駭,此等時勸飭之政,豈可忽耶?昨日處分,卽僉使也。令該曹,其代金應五備擬受點,此是同道,以萬戶來升僉使,下鄕此亦勸懲之一道,其令銓曹,卽爲擧行。出傳敎又命書曰,今番稅船,其皆趁早而來,而有咫尺稽滯者故今朔未載運,其令今朔內,皆令船運,而若過今朔禁錮事,下敎。今聞海美臭載,其中不無船主顔私者,而恐或晩載之意,亦在其中,怯於禁錮,不擇其船,抑勤載船,若或臭載,此則豈非本官?於今忽覺下敎,禁錮之命特寢,申飭諸道,怯於此敎,其勿若海美縣監,而朝鮮之人,飭則勵矣,弛其令懈怠,卽海東風俗也。聞此敎,高臥東軒,怠慢載運,以致風高,亦何異於此?令備局,一體嚴飭。出傳敎又命書曰,噫,稅大同申飭,非特爲國穀也。一則以聶夷中田家詩中粒粒皆辛苦之意,一則江村之民極劣米,受食劣米,以全米代納,心常矜惻也。噫,暮年若是申飭,今年諸船,擧皆無弊,到江頭者,百餘石臭載,其深惜也。嶺南左漕倉二千石之或沈水或臭載,其惜曷勝言哉?差員,昨已嚴處,而庶可無此報,今聞畿伯狀聞,除凡事申飭加數裝載若何,而一則其欲倖免晩載,一則牽於京江船主云,私囑兵吏所見者,守令豈不察也,而若是過載,有此臭載之弊。此無異於莫重國穀,渠投於海中,其何問而知之?當該海美縣監,珍島郡勿限年定配,亦爲終身禁錮,該縣座首,令水使從重決棍。當該船主,曾己申飭,則幺麽京江用船之人,貪其船價,以舊退船,僅補朽傷者,率格軍下往本縣,暗囑縣監,多載臭載,此不嚴懲,何可懲也?嚴刑一次後,海南縣勿限年定配,其餘沙格船主若此,其宜分揀勿問。護送指路官,豈有哉?此亦爲漕運,而然則焉敢若是放忽?然黑夜臭載,不無參酌,監官色吏,嚴刑一次後特放。實監色乘船,其亦嚴飭,則所供雖直,初不乘船,萬萬可駭,嚴刑三次後,沿海定配。南陽府使,聞此報狀,可謂纖悉,不可不參酌,特爲分揀事,下諭。又命書曰,船人留滯可悶,頃者聞大臣所奏,戶判實恙已知,今日次對,亦不入其點船,次堂亦爲明日,卽爲擧行事,分付該曹。出傳敎命內局先退,坐直進前。命儒臣持風泉錄入侍出榻敎校理李昌伋,副修撰鄭元始入來進伏。上命上下番輪讀訖,命入御製百行源。賤臣持入。命上番儒臣與賤臣讀奏訖,命書曰,在外承旨許遞,其代,趙㻐除授,牌招察任,房順房。出傳敎假注書李運彬入來,賤臣先爲退出。
上在慶熙宮。停常參·經筵。
自昧爽至辰時,有霧氣。
藥房都提調臣元仁孫,提謂臣洪樂性,副提調臣徐命善啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗟哉,建功,前則一貼有效,今三貼若冷水,是果靈丹。其雖尋常補劑,公然三貼過矣,況大劑乎?若至於一進五錢,將若何,將若何?今日依前二貼。氣則一樣,待敎入侍。
中宮殿·惠嬪宮,藥房口傳問安。答曰,知道。
備忘記,傳于徐命善曰,待復霔而用心,對建功而蹙眉,八旬其君,何能堪乎?其於高高何敢必也,而嗟哉,群下,一何若予乎?
傳于沈頤之曰,內局入侍。又傳于曰,朴相甲,牌招入直。
傳于李商舟曰,坐直承旨竝入侍。
李漢一,以刑曹言啓曰,刑曹判書趙曮,昨日違召,今日不爲出肅,事甚未安,卽爲牌招,何如?傳曰,允。
又以刑曹言啓曰,京江用船之人,多載臭載,嚴刑一次後,海南縣勿限年定配事,命下矣。依傳敎,當該京江船主金義集,嚴刑一次後,全羅道海南縣,勿限年定配,卽爲押送之意,敢啓。答曰,知道。
傳于李漢一曰,御史肅拜後入侍。
李漢一,以義禁府言啓曰,海美縣監洪夏九,珍島郡勿限年定配事,承傳啓下矣。洪夏九,以兼營將守令,時在任所云,以承傳內辭意,具罪目,依例發遣府書吏,交代後仍令押送于全羅道珍島郡配所之意,敢啓。答曰,知道。
又以義禁府言啓曰,今番以追啓老人事,下敎者,一竝安徐事,命下矣。依傳敎,鍾城前府使宋鍈,咸興前判官申大孫等,拿來羅將所到處,知委放送事,分付該道道臣之意,敢啓。答曰,知道。
吏曹口傳政事,以邊鎭城爲海美縣監。
兵曹口傳政事,以金廷遇爲永宗僉使。
徐命善,以吏曹言啓曰,新除授江界府使姜潤戶奴呈狀內,矣上典年老病澌,跋涉驅馳之餘,宿病越劇,枕褥不離,飮啖專却,千里遠赴,其勢末由,斯速入啓變通云。身病旣如是沈重,則不可等待其差歇,江界府使姜潤,依例罷黜,何如?傳曰,允。
李商舟,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
李商舟,以訓鍊都監言啓曰,去夜無犯夜人所捉之意,敢啓。答曰,知道。
又以左右捕盜廳言啓曰,去夜犯夜人,無所捉,敢啓。答曰,知道。
又以一二所巡廳言啓曰,去夜犯夜之人無所捉之意,敢啓。答曰,知道。
忠淸監司安兼濟疏曰,伏以臣猥膺藩寄,辭不獲命,行將遠出,區區霜露之感,有不能自已。臣父母墳山,在於京畿交河地,乞於未辭天陛之前,一往省掃,以伸至情,千萬顒祝。臣無任屛營祈懇之至。答曰,省疏具悉。卿其依請省焉。
癸巳四月二十一日辰時,上御集慶堂。藥房入診,詣臺臺臣追後入侍時,都提調元仁孫,提調洪樂性,副提調徐命善,假注書李羽晉,編修官承正述,記事官韓德厚,醫官方泰輿·鄭允協·慶絢·金孝儉,以次進伏訖。仁孫曰,夜間聖體調攝,若何?上曰,一樣矣。寢睡·水刺之節,亦何如?上曰,一樣矣。仁孫請進湯劑,上進御。仁孫請診候,上曰,置之。上曰,湖堂卽世宗朝盛擧也,今後抄置,予懷萬倍矣。仁孫曰,臣竊欽仰繼述之聖意矣。上曰,湯劑實難進矣。仁孫曰,朝承二貼之敎,而當進三貼,豈可一日而止乎?上曰,無靈者何必多進?仁孫曰,昨日處分海美縣監,兼營將故,面看交代,口傳差出,似好矣。上曰,今聞大臣所奏,海美兼營將云,其代,令該曹口傳擇差,今日內給馬下送。出傳敎命善,讀江原道追錄老人狀啓。上曰,江原道追〈錄〉老人書啓今到,其中卽八十六歲一歲者,予懷一倍,其令該曹一倂今日內口傳下批後,敎旨,卽爲下送本道,其令道臣卽爲頒給,凡此聞已下敎者,不令讀莫察,今日仍蓋讀乃覺。夫子曰,去食去兵,無信不立,況王言乎?莫云數之多少,不問則一也。旣命不問,於今道臣守令勘處。嗚呼,若此,孰能信八旬其君之敎乎?公州判官魚用霖,旣已捧供,而旣覺之後,其何默耶?今番以追啓老人事,下敎者,兩道道臣守令,其雖問備,一倂安徐,以示予暮年信其言之意。出傳敎上命詣臺臺臣賤臣,承命出來,與大司諫沈觀之,獻納南絳老進前·觀之·絳老曰,臣等爲人鹵莽,言議巽軟,本不合於淸朝耳目之官,而除旨之下,飭敎截嚴,他不暇顧,章皇出肅,及登前席,只傳故紙,已極慙恧。至於僞造罪人金道弘等酌處還寢之啓,宜卽更加嚴刑,依律處斷之結語,而臣等,未諳臺體,不得措辭,致有聖敎,宜卽引避,而伏處稍遠,未卽承敎,追聞入侍諸臣之傳說,臣等昏謬溺職之罪,於是益著,而經宿之後,今始來避,所失尤大,其何可晏然仍冒於臺次乎?請命遞斥臣等之職。上曰,此事誤了初而然也,謄奏之際,其所不察,勢固然矣,勿辭,亦勿退待。觀之·絳老曰,請大靜縣爲奴罪人仲義,依律處斷。措辭見上上曰,勿煩。又曰,請黑山島爲奴罪人五得,依律處斷。措辭見上上曰,勿煩。又曰,請還寢僞造罪人金道弘等酌處之命,更加嚴刑,依律處斷。措辭見上上曰,勿煩。上命儒臣持潛谷集入侍。出榻敎賤臣,承命出來,與校理李商鳳,修撰鄭元始進前。上命商鳳,讀朝京日記及湖西大同節目序。上曰,故相在韋布時,已有意於此矣。上曰,湖堂被選之人,皆古湖堂之後孫乎?元仁孫曰,朴相甲則大提學之孫,而餘皆湖堂之孫裔矣。洪樂性,更進湯劑,上進御。仁孫曰,進建功,亦對越之道矣。殿下承皇天祖宗之付畀,豈可少忽於保嗇之道乎?上曰,進二貼,亦減膳之意矣。仁孫曰,數日後下敎,伏望矣。諸臣,以次退出。
癸巳四月二十一日申時,上御集慶堂。坐直承旨入侍時,左副承旨李商舟,右副承旨李漢一,假注書李運彬,編修官承正述,記事官韓德厚,以次進伏訖。上命讀北伯敎文,商舟讀之,至以豐沛對靺羯之句,命抹之,使之改製以進。命又讀萊伯狀聞。上曰,倭館修改,則許多倭人,何處住接耶?商舟對曰,倭館頗廣,足可推移居之。上曰,見之乎?對曰,曾於靈山待罪時,果往見之矣。上曰,果何如?對曰,其俗賦性狠毒,服着殊異。上曰,其人赤脚,能耐寒云矣。對曰,然矣。上命書傳敎曰,倭館其若頹圮,則豈交隣之道乎?累次下敎,今聞嶺伯狀聞,所費至於數萬兩之多,不無時屈擧贏之歎,而渠皆知之,豈可中止?不可不及時稟處,來朝三公與有司堂上,診筵同爲入時事,自政院,分付備邊郞。又命讀京畿水使狀啓,以永宗僉使李景春請罪事稟焉。上曰,水使誰也?漢一曰,李違海也。上曰,景春之姪日曾,爲何官耶?對曰,曾爲獻納矣。命書傳敎曰,今聞京畿水使啓,則予初未覺聽,其涉是矣。雖然,噫,暮年一心,亦在于此,則焉敢若是慢忽?不可循例申飭,先施不敍之典,其代,令該曹今日口傳擇差,給馬下送,僉使下去時,宣傳官下送取符以來,畢擧行後,其令帥臣擧行事,分付道臣。諸臣,以次退出。
癸巳四月二十一日酉時,上御集慶堂。坐直承旨御史同爲入侍時,御史李養遂,右副承旨李漢一,假注書李運彬,編修官承正述,記事官韓德厚,以次進伏訖。上曰,忠淸道御史,進讀書啓。養遂讀書啓訖。上曰,連路牟麥及兩事,何如?對曰,豐登矣。上曰,忠淸道,與京畿雨澤有異否?對曰,南鄕之雨,尤洽於京畿矣。上曰,連路已撤賑否?對曰,將撤而麥事將登,則雖撤,民可無飢矣。上曰,曾經文衡,於兩館提學,有仕進者,亦有不進者,其規雖不同,今者徐命膺,旣不辭免,公然不仕,雖入闕中,不爲謝恩,今已二次,其在國體,不可一任其意,特施不敍之典。出傳敎上曰,自首者其亦國法,全然未覺,旋卽首實,此則猶勝於初無是事,旣示飭勵,何可逾日?且吏·禮判,亦不過國體,前大提學李福源,前禮判李景祜,前吏判李潭,竝敍用,今日政,一體付軍職,備局兼帶,仍爲復差,前大提學,其令製進跋文。出傳敎諸臣,以此退出。
上在慶熙宮。停常參·經筵。
午時,灑雨或下雨,測雨器水深一分至三分。未時,灑雨或下雨,測雨器水深六分。
藥房都提調臣元仁孫,提調臣洪樂性,副提調臣徐命善啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。晝夜俱長,心氣益苶,八旬暮年,其何堪乎?其猶若此,爲悶度日,時體朝鮮,只知建功,予自哂焉,其雖八百,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于尹坊曰,欲問鄕民,鄕民使之待令,訓鍊都監,陞戶每邑各五名待令,禁御兩營內外入直延和門入直軍,亦每邑各五名待令,承史,以時服來詣延和門,侍衛安徐。
徐命善啓曰,今日殿座時,承旨不可不備員,而右副承旨李漢一,以式暇纔已出去,同副承旨趙㻐,以式暇不爲仕進,竝卽牌招,何如?傳曰,允。
殿座罷後,政院·玉堂·藥房口傳問安。答曰,知道。
以備忘記,傳于李商舟曰,今下弓矢,楊下萬戶張九翼處給送。
傳于沈頤之曰,內局大臣·備局有司堂上,竝入侍。
傳于沈頤之曰,內局入侍,儒臣持問答,同爲入侍。
傳于李商舟曰,宣傳官二員,分送東西郊,雨澤何如與否知來,入侍以奏,給馬。
傳于李商舟曰,朴相甲聞其下敎之後,焉敢若此?卽爲謝恩,追省記入直,而如不今日謝恩,當海南縣補外矣。
傳于李商舟曰,今則只餘洪相簡,今日政,若有窠,卽爲擬望欲見之,卽令牌招入直,朴相甲,亦爲替直省記入之。
李漢一啓曰,刑曹判書趙曮,特敎申飭之下,連日違召,尙不出肅,事甚未安。卽爲牌招,何如?傳曰,允。
傳于李商舟曰,政官,牌招開政。
有政。吏批,判書朴相德進,參判尹得養進,參議洪樂純式暇,左承旨尹坊進。以沈履之爲大司憲,金樂洙爲執義,李致中爲弼善,李潭爲工曹判書,徐浩修爲兵曹參知,魚錫定爲同義禁,任薖爲廣興守,田景濬爲江界府使,洪思默爲注書,洪相簡爲副應敎,仁陽君單李景祜,以李潭爲知經筵,知春秋右副賓客司僕提調司圃提調,以李景祜爲司饔提調,李福源爲同經筵。
兵批,判書具允鈺病,參判李在協病,參議李敬玉入直進,參知未差,承旨尹坊。以高擎元爲同知,李崇祜爲副護軍,李潭·具㢞·宋瑩中·尹東晢·吳載純·朴鼎遠·宋鍈·柳薰·李商巖·李福源爲副司直,李羽晉爲副司正。
李商舟,以兵批言啓曰,景福宮衛將裵漢彬,身病猝重,勢難供職,呈狀乞遞,輪番之任,不可久曠,今姑改差,何如?傳曰,允。
傳于李商舟曰,承旨與新除儒臣,入侍,應敎牌去來申飭。
傳于李商舟曰,二人竝欲見之,洪相簡卽爲牌招。
沈頤之啓曰,左參贊徐命膺,行大司成金相翊,除拜過三日,不爲出肅,推考警責,仍卽牌招,何如?傳曰,允。
尹坊,以漢城府言啓曰,中官金完碩放逐本鄕事,命下矣。依傳敎,金完碩放逐本鄕之意,敢啓。答曰,知道。
李商舟,以禁衛營及一二所巡廳,左右邊捕盜廳言啓曰,去夜犯夜人,無所捉之意,敢啓。答曰,知道。
癸巳四月二十二日卯時,上御延和門。殿座入侍時,行都承旨徐命善,左承旨尹坊,右承旨沈頤之,左副承旨李商舟,右副承旨李漢一,同副承旨趙㻐,假注書李羽晉·李運彬,編修官承正述,記事官韓德厚,以次侍立訖。上具翼善冠·袞龍袍,以步輿出通陽門,降輿,通陽門殿座。上曰,中官之誤傳,痛矣痛矣。命書傳敎曰,昔年承傳色之於政院莫重,故昔則凡承傳色初差下也,其人承傳色差下,政院知悉下敎,政院呼承傳色,其人若入侍,則呼政院以入侍,招承傳色不應,則政院請推,至於兩司啓草皆塡,時意蓋深矣。書下敎之際,若或誤書,令司謁問于當該中官,昔國初下備忘記,亦有付標入者云。近者於御製,雖有呼東書西者,仍以書納者,多於入侍時,鄕闇承旨,其或廳瑩,問于入侍中官之事,故閹豎輩,承旨視若同僚。噫,予雖衰,君綱猶在手,豈欲廢也,而平生下堂見諸侯,周室衰,此弊不嚴禁,日後南衙北寺相通,焉可禁也?大抵中官,熟習大學,故大學經一章末句,莫知孔聖之訓飭,自謂曰,以其國比之於家則輕也,只知其家,不着帽帶之前,猶恐或後,而旣着之後,於其日驕氣生焉。至若腰金頂玉,則一日在直,其若百年,心頭只有家,莫知八旬其君,一下敎之際,幾百次誤書,一傳下敎,敎一則傳十,曰東則傳西,罔有紀極,自中非茸闒,則卽驕謀也。噫,於今卽予,夙宵一心,惟冀霈然,近來朝者皆有雨意,卽晩後便晴,一日二日,其若久旱,其於水田何?嗚呼,近者衰苶忒甚,一臥難起,而爲三農,雖臨門而亦不欲張大矣。侍衛命安徐,只召都監入直陞戶軍,入直禁衛鄕軍,中官誤傳禁衛曰,禁御。及聞下敎,恐怯,欲暗囑承宣,乾道昭昭,以予之視能見。噫,予雖衰矣,此輩焉敢跳踉,而履霜堅氷,羲經旣云,若不嚴飭,凜綴國勢,其弊勝言?昔予在銅闈時,中官宋尙欽入侍,以不掩口以對,春坊黃晸,請推,入侍若多鼻聲,承旨請推。近者閹豎雖立而對,席前雖臥,其雖請推,此正若昔聞喝導聲,闕中輿儓,皆戒焉。近者有喝導聲,則輿儓臥而相笑曰,此例聲也,何足怯也?彼閹豎輩,亦自謂曰,吾輩其何相戒?吾君雖衰,猶剛,耳目承宣,余皆見矣,余皆見矣,何足畏也?若此而能爲國乎?中夜興思,不覺寒心。今日已驗,皆問鄕民後將下敎,政院先知入侍中官之慢忽,呼而不應承傳色,隨現請推,以此謄示於內府,俾驕重閹豎輩懲戢焉。上曰,東西郊摘奸宣傳官入侍事。出榻敎上命陞戶砲手及鄕民進前,俯詢各其土農形及市直。俱對曰,麥登而市平矣。上問平山民鄭琰曰,汝緣何入洛耶?對曰,以父嘉善,將欲買金圈而來。上問居鄕何役?對曰,圃隱十五世孫,免役而勤農矣。又問汝父年幾何?對曰,九十二矣。上曰,汝旣以鄭圃隱後裔,爲買圈而來,金圈子,使戶曹給之,汝須覓去也。上曰,鄭琰,金圈造給事。出榻敎上曰,傳敎之誤傳,其或出於聽瑩,而手挽承宣,則南衙北寺,不可相通,事當決棍,而方有其雨其雨之望故,安徐,卽拿出西門外三街路,卽爲放歸田里。上曰,中官金完碩,放逐本鄕事。出榻敎上還內後,諸臣以次退出。
癸巳四月二十二日辰時,上御集慶堂。藥房入診,三公有司堂上,同爲入侍時,都提調元仁孫,提調洪樂性,副提調徐命善,假注書李羽晉,編修官承正述,記事官韓德厚,領議政金相福,左議政金尙喆,有司堂上朴相德,醫官方泰輿·鄭允協·慶絢·金孝儉,以次進伏訖。相福曰,聖體調攝,若何?上曰,一樣矣。寢睡,何如?上曰,僅一宿矣。仁孫請進湯劑,上進御。上曰,倭館事,何以區處,自我國造給乎?尙喆曰,匠手皆彼人,而只給役費及材瓦矣。上曰,重修後幾歲乎?仁孫曰,二十五年矣。上命倭譯監蕫官召入,賤臣承命出來,與崔鳳齡·玄啓根,進前。上下詢曰,倭館不至頹壓之境乎?鳳齡曰,雖不至頹壓,間多傾反處,柱已朽矣。上曰,將爲新役乎,抑爲重修乎?鳳齡曰,重修矣。上曰,所入何知?鳳齡曰,初則彼以五萬八千兩爲請,而萊伯,以五萬二百兩報,監司更以四萬八千七百五十八兩,酌定以聞矣。仁孫曰,臣取見成冊中癸巳重修謄錄,則入三萬四千兩矣。上曰,倭館修補事,卿等奏之。相福曰,已與左右相,有所相議,道臣狀請之數,比差員執頉,非不減削,較諸己巳所劃給,終涉過多,今雖減萬數,猶加四千餘兩於己巳,以射軍米一萬石,蒜山倉錢八千七百兩,特爲區劃,至於所入材木,以萊府近處松田中,風落自姑松及不合船材者,更加酌定斫給之意,分付統制使,而如或有憑藉濫斫之弊,使道臣及統制使,隨現狀聞當該差員監董官,嚴加論罪,陸運則監董官,依前擧行。至於因附近兵船而沙格糧米,從實入以儲置米會減,始役後,任譯輩延拖時月,耗費材力,則隨聞重繩,斷不可已,分付監營及萊府,另加察飭,俾無重役稽緩之弊,如何?上曰,竝依爲之,若有濫斫之弊,當該差員,軍律何惜?以此嚴飭,任譯輩與倭符同,若有延拖貽弊之事,除各譯院事,一體嚴飭。出擧條上曰,有雨聲乎?上命賤臣出視。相福曰,殿下一心對越,豈無感應之理乎?雨聲甚大矣。上曰,欲開窓視之而臥觀天,殊涉不安故耳。上曰,今日注書誰也?仁孫曰,李羽晉也。上曰,誰之子孫也?命善曰,故宗臣順平君之六世孫,而聞先有兩世殉節云矣。上曰,璿派也。上曰,讀書堂水晶杯,今入政院云乎?命善曰,然矣。上命賤臣,持入藏杯櫃視,則有銀杯二,紅水晶杯一。上親覽訖,命諸臣遍翫,杯有古刻讀書堂字。上曰,舊物也,櫃亦久傳乎?命善曰,臣兄命膺,待罪文衡時,造櫃以藏矣。上親筆書下,今見故物,八旬壯覽,特書以賜,同藏三杯,十六字。上命命善讀訖。上曰,御製御筆模寫,令前前大提學製進跋文後,作帖一件,藏于櫃中,諸湖堂今日入侍諸臣處,各一件頒賜。出榻敎仁孫曰,湯劑更爲待令矣。上曰,待敎入侍。諸臣以次退出。
癸巳四月二十二日申時,上御集慶堂。藥房入診入侍時,都提調元仁孫,提調洪樂性,副提調徐命善,假注書李羽晉,編修官承正述,記事官韓德厚,醫官方泰輿·鄭允協·慶絢,以次進伏訖。上曰,聞嶺伯狀聞,此亦交隣之道,故大臣·備堂入侍之命,意蓋此也。入侍後乃覺,大抵彼人,無大無小,堅守約條,彼旣若此,我亦何異?倭館今若新建,則事勢果異,修補重建一也。加一萬金,關係若何,而道臣雖減其數,其倍猶萬金,此豈遵約條之道乎?其稟朝廷事,其宜嚴重,不可以已處分,其在交隣之道,不飭,況逐朔摘奸狀聞,其然着實修補,則尤焉敢若是孟浪?二十五年內,萊伯已故者勿論,竝緘辭重推,今番差員與倭譯,監營本府裨將,事當重棍,而觀其來頭勤慢,當功過相準,令備局以此嚴飭。出傳敎上曰,今日觀讀書堂杯,似非水晶矣。仁孫曰,似是紅瑪瑙,色紅而微濁矣。上曰,水晶入於藥料乎?泰輿曰,入於涼膈元矣。命善曰,筵體至嚴,而首醫方泰輿,肆然噍說,請推考。上曰,知申擧職矣。承旨擧職然後,可做國事。因命推考。出榻敎上曰,黃晸之往日書筵請推中官,尙今思之矣。仁孫奉進湯劑,上進御。仁孫曰,聖心不必煩惱,以湯劑爲常膳,何如?樂性曰,殿下聖學最於誠敬上着工,進湯劑時,亦以誠敬進之,何如?上曰,甘且辛苦,百臭具備,憊甚難坐,欲一飮而盡不能下咽,奈何?因命坐直承旨入侍,藥房先退。
癸巳四月二十二日申時,上御集慶堂。坐直承旨詣臺臺臣儒臣同爲入侍時,大司諫沈觀之,獻納南絳老,校理李商鳳,修撰鄭元始,左副承旨李商舟,假注書李運彬,編修官承正述,記事官韓德厚,以次進伏訖。上曰,雨後,農形摘奸宣傳官入來與否,注書知入。賤臣,出來偕入。上曰,頃日汰去宣傳官誰也?商舟對曰,趙逸鎭也。命書傳敎曰,新進鄕闇所致,方長宜惜,宣傳官趙逸鎭下敎,特爲安徐。觀之·絳老啓曰,請大靜縣爲奴罪人仲義,依律處斷。措辭見上上曰,勿煩。又曰,請黑山島爲奴罪人五得,依律處斷。措辭見上上曰,勿煩。又曰,僞造御寶罪,關係莫重,昨日金道弘·韓相輝·李虎成·田老味·崔三金·朴馨秀·朴順恒·韓壽長酌處之命,雖出於聖上悶旱疏釋之盛意,而三尺至嚴,不可容貸,請還寢僞造罪人金道弘等酌處之命,更加嚴刑,依律處斷。上曰,勿煩。出擧條上曰,臺臣退去,儒臣持問答進前。儒臣·承史,以次進讀。諸臣,以次退出。
癸巳四月二十二日酉時,上御集慶堂。坐直承旨儒臣,同爲入侍時,校理朴相甲,左承旨尹坊,假注書李運彬,編修官承正述,記事官韓德厚,以次進伏訖。上命催入漏器。又命進朴相甲,而命題五絶,則誰知沮溺賢?押賢。六絶,則桃花源裏人家,押家。七絶,則三十六宮都是春,押春。相甲製進。上命書傳敎曰,湖堂被選人朴相甲,初登筵席,五六七三詩應製。噫,今予八旬,六十五年能述乎昔,心庸欣矣,而追暮萬倍,況是誰孫乎?面賜紙二卷筆八枝,墨五笏,以表予意。又以副應敎洪相簡入侍事,出榻敎命書傳敎曰,噫,湖堂雖云名望,八旬之君等待,焉敢不顧?噫,其祖尙未過三年,此亦孝乎?忠孝本無異同,尤焉敢若此?以孔子之聖,猶不竢駕行,而於今其君留門等待,此何分義?從重推考,更爲牌招。上曰,今者此擧,予豈好勝?追述昔年而取置漏水,其亦體昔,則聞不製處分,其猶灌水,此雖茸闒而然,何異於楚人沐猴而冠?噫,湖堂用謀,閹豎茸闒。嗚呼,八旬爲君,苟且用謀湖堂,茸闒閹豎,宜同置於金吾,中官安國來下義禁府推考,以制書不能爲私律勘處以放。上命題,使相簡製進。相簡辭以不能。坊,請推考,命書傳敎曰,古人云敎婦初來,敎兒嬰孩,小詩莫能製,初何以登科?此不過欲免此選之意。噫,八旬其君,欲述六十五年前事爲此則,尤焉敢若此?況思其祖之敎,若是逡巡,亦將何顔,他日見其祖?萬萬寒心。應敎洪相簡,下義禁府推考,待下敎勘律。上曰,以下禁府推考已下敎,而更思以喬木世臣,不思昔·不體君背其祖,萬萬可駭。豈可禁推而止?禁推置之,廟坡里權管差下,待城門開,倍道赴任,赴任後,令帥臣狀聞。嗚呼,暮年,豈可受此等黃口少輩操縱乎?出傳敎諸臣以次退出。
上在慶熙宮。停常參·經筵。
下直,蛇梁萬戶李時熀,黔毛萬戶方一寧。
藥房都提調臣元仁孫,提調臣洪樂性,副提調臣徐命善啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。昨日得霈,其雖料表,報尺已欠,其亦旋霽,是可惜也。睡雖勝,氣益苶,其悶者欠霈,心甚苦於建功,甘霈其何足,建功亦何效?其何諭乎?待敎入侍。
中宮殿·惠嬪宮,藥房口傳問安。答曰,知道。
以備忘記,傳于沈頤之曰,予今八旬,見湖堂古杯,初更至於三更漏水五六七言試藝。噫,予年二十五,昔年己丑見湖堂,三十一歲嗣服後,只二三人以事,而今六十五年八旬,復抄湖堂,得五人,一人免昨夜僅招一人,試五六七三詩。嗚呼,湖堂今年復繼,況其祖昔年正卿,從祖故忠臣,而爲湖堂者乎?今日診筵,更召與聯句賜饌,當以杯賜宣醞,令內資待令醴酒,湖堂待令其杯,然於予誠太康。
傳于沈頤之曰,內局入侍,湖堂同爲入侍。
傳于沈頤之曰,內局入侍,儒臣持問答,同爲入侍。
徐命善啓曰,新除授注書洪思默,卽爲牌招,何如?傳曰,允。
沈頤之,以吏批言啓曰,侍從臣父年七十人,每於歲初抄啓加資事,載在法典,而新有應推恩人,雖非歲首,抄啓加資事,亦有定式矣。侍從臣父年七十人,別單書入之意,敢啓。答曰,知道。
有政。吏批,判書朴相德牌不進,參判尹得養進,參議洪樂純進,承旨沈頤之進。以具㢞爲大司憲,李東泰爲執義,李萬育爲司諫,安鼎大爲掌令,慶再觀爲掌令,姜彝正爲持平,李思祥爲持平,李秉模爲正言,柳德申爲正言,洪鳴漢爲副校理,洪樂性爲左參贊,權爲吏曹佐郞,趙重瞻爲漢城判官。
兵批,判書具允鈺病,參判李在協病,參議徐浩修未肅拜,參知李敬玉入直進,承旨李商舟進。以金光濟爲同知,李世澤·鄭晩淳·朴師崙·李普觀·洪檢·李昌伋爲司直。
沈頤之,以禮曹言啓曰,慶基殿端午祭香祝,參奉當爲受去,而參奉李昌會入直,參奉鄭奎煥移拜他職,時無受香之員。參奉有闕代,卽令該曹,以在京無故人口傳差出,以爲受香祝下去之地,何如?傳曰,允。
吏曹口傳政事,以兪漢師爲慶基殿參奉。
李商舟,以兵批言啓曰,昌德宮衛將朴藎輔,身病猝重,勢難供職,呈狀乞遞,輪番之任,不可久曠,今姑改差,何如?傳曰,允。
李商舟,以兵曹言啓曰,依傳敎,政院使令田興大,決棍十度之意,敢啓。答曰,知道。
又以兵曹言啓曰,依傳敎,軍器寺書員李枝赫,決棍三十度之意,敢啓。答曰,知道。
李漢一,以義禁府言啓曰,中官安國來,以制書不應爲私律,勘處以放事,傳旨啓下矣。安國來,旣已拿囚,以制書有違私律,杖一百,依例收贖,盡奪告身,放送之意,敢啓。答曰,知道。
又以義禁府言啓曰,前大司憲沈履之,前執義金樂洙,前掌令鄭彦郁·尹光禮,前持平鄭澤孚·李鼎揆,前司諫李鎭恒,前正言趙鎭衡·鄭宇淳等令該府,勘處事,傳旨啓下矣。鄭宇淳,以慶尙都事,時未上來,沈履之時在京畿龍仁地,金樂洙時在江原道春川地,鄭彦郁時在忠淸道扶餘地,尹光禮時在鎭岑地,鄭澤孚時在洪州地,李鎭恒時在連山地,趙鎭衡時在舒川地,李鼎揆時在慶尙道慶州地云,依例發遣府書吏羅將,竝拿來,何如?傳曰,允。
李商舟,以御營廳及一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
工曹參議金魯淳疏曰,伏以臣,與新除授本曹判書臣李潭,爲內外從之親,揆以法例,自在應遞,敢陳短章,仰瀆崇聽。伏乞聖明,亟賜遞改,以存公格,俾安私分,千萬幸甚。踏啓字
大司諫沈觀之疏曰,伏以臣姿品譾劣,言議巽軟,淸朝耳目之任,夫豈有一分堪承之望,而除旨之下,飭敎截嚴,臣怵畏義分,他不暇顧,章皇出肅,多日登筵,只傳故紙,反顧慙恧,靡所容措。臣又有私義之萬萬難安者,昨日政新除授大司憲臣沈履之,卽臣之再從弟也。言責之地,視他自別,而同堂之親,竝長兩司,臣心悚懍,已無可言,而揆以格例,有不敢晏然冒據。今日詣臺,亦末由進身,臣罪至此,尤無所逃,玆敢露章自列。伏乞聖明,俯察臣由中之懇,亟許鐫免,以便公私,不勝萬幸。踏啓字
刑曹判書趙曮疏曰,伏以惟天惟祖宗,眷佑我東方,寶算已躋八旬,洪化洽滿五紀,賀儀卽擧,宴禮順成,八域含生,孰不蹈舞?仍念臣,罪重違傲,罰止薄竄,曾未幾何,而恩宥敍命,次第以降,且惶且感,罔知攸措。縮伏郊坰,追訟愆尤,此際忽伏承秋曹除旨,不料負罪賤臣,何以得此於聖明之世?感激殊私,宜卽竭蹶趨承,而顧臣情地,有不容泯默者。前春事端,初因國子之純通,而臣弟臣,旣猥入其中,臣若參涉於此事,則揆以自靖之私義,當如何哉?此臣所以屢違嚴命,自速罪戾者也。區區本情,雖未見諒於同朝,幸賴我殿下,至仁至明,前後絲綸,照燭無餘。臣含恩鏤骨,感泣無地,而追思憲啓之日登,尙多私心之餘悸,豈以時月之久,有所自恕也哉?況臣十年貞疾,便成癃廢之狀,卽通朝之所共知也。近歲以來,痰癖之症,轉益膠固,疾痛之聲,不絶於口,按摩之手,未離於腹,居常懍懍,殆無片時之寧謐,一日所食,不過合米,百藥雜試,未見分效,賴以爲生,惟飮江水。從前江居,誠亦以此,顧今病狀,雖無情勢之可言,職事鞅掌,實難堪承。倘蒙天地父母,俯垂矜憐,許以長暇,俾延餘喘,則此生此世,庶或圖涓埃之報也。天牌屢臨,飭敎且降,病裏惶隕,又復添罪,玆敢略陳危懇,仰瀆崇嚴。伏乞聖明,俯諒微悰,亟許鐫削臣本兼諸任,仍令選部,勿復檢擬,以昭法紀,以安私分,不勝萬幸。批答在於傳敎中
癸巳四月二十三日巳時,上御集慶堂。藥房入診,湖堂同爲入侍時,都提調元仁孫,提調洪樂性,副提調徐命善,記事官洪思默,編修官承正述,記事官韓德厚,湖堂校理朴相甲,醫官方泰輿·鄭允協·慶絢·金孝儉·金世彦·李德海·李文載,以次進伏。仁孫進前曰,夜間聖體,若何?上曰,一樣矣。請進湯劑,上進御一貼。仁孫,請診候,上許之。泰輿等曰,脈候左右三部度數調均,滑體差勝後一樣矣。上命相甲進前,有御製詩,卽令賡進,仍宣醞,命書傳敎曰,合辭方張之日,行公人,薇垣只有一人,之寒心莫此爲甚。頃者畿甸已下敎,其中都憲沈履之,頃者已行公,因秋曹參議審理酌處者,難以連啓許遞,今何稱在外?噫,欲下敎而未果,其君八旬之時,不思不遠遊之義,以鄕爲家,予雖衰矣,豈可一任其此輩?今日下諭勿施,此等驕臣,何命乘馹?一竝遞差,下義禁府勘處,此亦一弛一張之道,臺望甚乏,違牌者臺啓依允者,一竝敍用,政官,牌招開政,而嗚呼,此類皆賀班參禮者,則今者合辭,所重若何,而焉敢逡巡?今日下批後,稱在外者,一竝刋名,卽其他勿限年充軍,使此輩,少思八旬其君,合辭停啓,今已多日,此國有國也,君有君也,待下批諸臺一竝牌招察任。又命書傳敎曰,人臣事君之道,關係國體,則牽復之後,不敢撕捱,分義當然。況此則事關其弟,而今無可論,若毛將焉傅,尤何撕捱?雖都憲義不敢,況此任乎?若此不已,其將隨其兄而爲奉朝賀乎?萬萬過矣。捧納承旨,可謂曲循,從重推考,此章給之,莫重司寇,豈可曠職?卽爲牌招察任,若捧違牌傳旨,朝鮮曰,有政院,違牌望,切勿呼望,另飭。命善啓曰,贈職單子中,多有誤書處,而不爲致察,當該政官,推考,何如?上曰,依爲之。出擧條獻納南絳老啓曰,請還寢僞造罪人金道弘等酌處之命,更加嚴刑,依律處斷。措辭見上上曰,勿煩。又啓曰,請大靜縣爲奴罪人仲義,依律處斷。措辭見上上曰,勿煩。又啓曰,請黑山島爲奴罪人五得,依律處斷。措辭見上上曰,勿煩。諸臣以次退出。
癸巳四月二十三日申時,上御集慶堂。藥房入診,儒臣同爲入侍時,都提調元仁孫,提調洪樂性,副提調徐命善,記事官洪思默,編修官承正述,記事官韓德厚,校理朴相甲,副修撰吳載紹,醫官方泰輿,以次進伏。仁孫,請進湯劑,上進御一貼。命書傳敎曰,湖南假都事狀聞,興陽商賈十五名,昨年十二月,漂風到對馬島,今月回到本縣,而渠等自來,亦無領來者。嗚呼,昨冬漂風海民,今夏聞來,誠是異常,十五人俱皆生回,暮年心欣,曷有?且無指路人,渠等自來,我國其亦除弊。噫,彼人,逢船款待,共給夥然,況本國元元乎?令本官另加顧恤,仍慰其妻孥,此後莫使貪一時興敗之慾,至於此境事,另飭之意,下諭本道,左副承旨入侍事下敎。命書傳敎曰,精神索莫,都憲旣在處分之中,而薇垣長之章踏下,於今可謂毛將焉傅,啓字爻周給之。又傳敎曰,畿甸追老人啓本,今到,其令銓曹今日內口傳下批。又傳敎曰,噫,今者湖堂命選,豈爲觀美?意在述昔,其祖昔年不進,其孫之事因其宜也,而豈云代數?爲先祖者,若履此選,豈爲人勸?爲孫者宜乎榮也,況小詩無異古風,童蒙皆作,況爲玉署者乎?若頃者翰林初召試逡巡者,必欲免焉,若此,李太白·杜子美,在今世然後,能抄耶?況頃者旣稱其祖,特釋津將,則渠焉敢若此,而曰以無文,不肯應製,此何分義?以孔子之聖,曰自謂待沽,此人過於夫子,只韞櫝乎?萬萬爲駭。今雖湖堂闕也,國體不損,故下敎,而況八旬其君,使年少湖堂,夜深命製,則亦何敢驕慢?其所下敎,亦爲參酌,而靜而思之,年少之臣,其雖若此,暮年其君,宜乎參酌,亦有恩焉。其叔尙今不忘,常謂貌類其叔,猶尙矜惻,其姪,千里北寒,其或若此。嗚呼,暮年豈不顧也?況其祖尙在三年內,於京於鄕,祖孫何依?萬分參酌,特寢洪相簡補外之命,前權管瓜期六月云。自當待瓜,分付銓曹。諸臣,以次退出。
癸巳四月二十三日酉時,上御集慶堂。坐直承旨入侍時,左副承旨李商舟,假注書李運彬,編修宮承正述,記事官韓德厚,以此進伏訖。上命儒臣,讀警世問答,承史次次讀訖。命儒臣,持冊先退。上曰,今見儒臣吳載紹入直,其親恙之歇可知,頃者騎省踏下,予覺其過。工曹今適有窠,其代,參知吳載純除授,口傳下批。出傳敎諸臣,以次退出。
上在慶熙宮。停常參·經筵。
藥房都提調臣元仁孫,提調臣洪樂性,副提調臣徐命善啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。甘霈旋止,更復漠然,而以農形狀聞聞也,其犁鋤者,庶可足也,而猶有欠處,心何弛也?建功茶飮,氣苶日甚,其何諭乎?待敎入侍。
中宮殿·惠嬪宮,藥房口傳問安。答曰,知道。
東月臺殿座罷後,政院·玉堂·藥房口傳問安。答曰,知道。
李漢一,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
備忘記,傳于徐命善曰,今予一心,惟在民國。粵自昔年,自有主人李潭·徐命善備局,予知信焉。李潭復有司,徐命善旣知申,明當次對,皆令入侍,徐命善編次前知申具㢞,復授都承旨,牌招察任,三院例兼,房則順房。
傳于沈頤之曰,聞湖堂進箋云,六十五年來希貴矣。當臨東月臺,親受鼓吹,陪進若入闕中,留待以奏,侍衛入直儀注安徐。
尹坊啓曰,今日殿座時,承旨當爲備員,左副承旨李商舟,以式暇纔已出去,同副承旨趙㻐,以式暇不爲仕進,竝卽牌招,何如?傳曰,允。
備忘記,傳于沈頤之曰,十五日雖得甘霈,猶欠遍洽。昨日愈欠於前日,今朝雨聲,心切欣喜,旋止。畿甸狀聞,沁都與海西亦然,嶺聞周洽,其亦告旱,是誰是誰?惟在一人。今年八旬,徒位徒壽,闕禮欠誠,若此若此,大有何諭?噫,於今雨暘,雖適中,餘月猶多,目今若此,將來何諭?嗟哉,居留臣道臣,莫云諒德,勸農與惠民,其宜着意事,下諭于八道道臣,兩都留守。
傳于沈頤之曰,承旨先爲詣闕。
傳于沈頤之曰,聞繕寫云,畢寫後,承旨詣閤,親受後,當爲晝講,特進官·左參贊爲之,經筵來待。
傳于沈頤之曰,內局竝入侍。
兵曹口傳政事,以徐命善爲副司直。
李商舟,以弘文館言啓曰,新除授副校理洪名漢,卽爲牌招察任,何如?傳曰,允。
李商舟,以都摠府言啓曰,今日入直軍兵等中日習射事,標信命下矣。殿座相値,不得爲之之意,敢啓。答曰,知道。
安鼎大·姜彝正·李秉模·柳德申等,卽其地勿限年充軍,草記,昨日下敎安徐,一竝禁推,施以制書有違私律,徵贖以放事,批下矣。依例發遣府羅將,竝拿來,何如?傳曰,允。
趙㻐,以義禁府言啓曰,前掌令安鼎大,前持平姜彝正,前正言李秉模·柳德申,稱在外一竝刋名,卽其地勿限年充軍事,承傳啓下矣。安鼎大時在忠淸道沔川地,姜彝正時在公州地,李秉模時在慶尙道義興地,柳德申時在京畿廣州地云,以承傳內辭意,具罪目依例發遣府羅將,竝卽其地,勿限年充軍之意,敢啓。答曰,近者侍從,非特以鄕爲家,以昨日擧措聞也,亦不無意思。噫,爲人臣事八旬其君,今者合辭若何,而若是用謀,昨日擧措,萬萬爲駭,故下敎,而莫知何人問焉。其中李秉模,以澤堂五代孫,亦故相李端夏玄孫,而今年增廣唱榜云,可謂方長不折,其人亦不識何狀,且問其狀,原在外而況一人,卽今番堂錄,尙未備擬,昨日下敎安徐,一倂禁推,施以制書有違私律,徵贖以放。
李商舟,以訓鍊都監及一二所巡廳·左右邊捕盜廳言啓曰,去夜犯夜人,無所捉之意,敢啓。答曰,知道。
全羅監司元義孫疏曰,伏以臣,偏荷洪造,猥膺藩寄,區區所自勉者,惟在於殫竭心膂,圖酬萬一,而疎率之性,臨事矇眛,譴罷之請,至發於司直之地。噫嘻,臣罪,臣自知之,只緣私心之隱痛,全眛飭敎之至嚴,畢竟臺評,是臣滄浪反躬循省,無以自解,席藁私次,惟鈇鉞是竢,不自意聖度天大,恩出曲庇,前後綸批,迥出尋常,釁累賤臣,何以得此?瞻望宸極,自不覺感涕之被面。嗚呼,臣之父子兄弟,受恩如天,報答無階,謹守先訓,平日籍手者,惟期仰體平蕩之洪化,無負陶甄之至澤,而孼由己作,終自陷於辜恩之科,默數中夜,無面可顯,聖念雖出於藏匿,臣罪難逭於妄肆。今若徒感恩數之非常,且幸公議之旋寢,恬然蹲仍,不思自處,則公法緣臣而紊矣,廉防緣臣而壞矣,在聖朝核實之政,豈容如是?春巡有命,而亦不敢肆然擧行,凡干營務,一味廢閣,罪上添罪,無地自容,玆敢瀝血陳懇,仰溷崇聽。伏乞聖明,亟賜鐫削,仍治臣妄率之罪,以嚴邦憲,以安私分,千萬幸甚。答曰,省疏具悉。古人云人誰無過?此正謂頃日,夫子又云往事勿說,此誠謂今者也,予何多諭?偶因一事,撤巡回營,民事可悶。今聞卿宰,已開卿途,憊苶之中,心用欣喜。噫,向事,此亦專由顧其心處事已浮雲,今何過辭?卿勿過辭,依前察任。
癸巳四月二十四日辰時,上御崇政殿東月臺。殿座入侍時,行都承旨具㢞,左承旨尹坊,右承旨沈頤之,左副承旨李商舟,右副承旨李漢一,同副承旨趙㻐,記事官洪思默,假注書李運彬,編修官承正述,記事官韓德厚,以次侍立訖。上具翼善冠·袞龍袍,以步輿出資政門,降輿殿座。上曰,引鼓吹而使湖堂,進箋拜禮。朴相甲四拜訖。上曰,相甲,故判書孫乎?㢞曰,奉祀孫矣。上曰,讀箋者,誰也?㢞曰,吳載紹也。上命相甲登對,上曰,古事今述,莫非時也。命頤之,書下二句曰,意實代金臺,才彦必也來,六十五年回,予心曷勝哉?命相甲賡進曰,湖堂旣嘉,雨聲亦幸。又書下二句曰,今日亦太康,宜乎誦抑章,此日予可喜,箋文聞雨聲。曰,此則承史及侍衛賡進。命書傳敎曰,初一日夏享,當祗迎,禮房知悉,凡節依前。上曰,噫,六十五年來,始見湖堂抄,其抄誠得人,予庸欣矣。湖堂朴相甲,特爲陞敍調用,以表予意。出傳敎上命晝講入侍。賤臣,承命出來,與特進官洪樂性,知事尹得養,侍讀官朴相甲,檢討官吳載紹進前。上親講小學立敎篇,自子思子曰,止吾必爲之學矣。相甲·載紹,以次進講,各陳文義。相甲進曰,天命之爲性,太極一理,人俱稟之,天道冥默,不可諄諄誨諭,故其命之爲性,伏惟聖上,自强不息,恒軫日監在玆,故致此五十年長治之策也。然而倦于勤,大舜之所不免,伏願念念在玆,致一域臣民於雍熙之域。上曰,初登講筵,其言切實,當體念。載紹進曰,敬敷五敎,在寬,唐·虞之時,何德不寬,而必云在寬,伏願加勉焉。上曰,好矣。於予爲頂門上一針,當留念矣。樂性進曰,兩儒臣之言誠好,而聖德嘉納,臣別無所見,而只願虛受,每如是,誠好矣。上曰,有實效然後,方可好矣。得養曰,實效有無,都在聖上一心上而已。㻐進曰,臣別無意見,而入孝出悌,人之大本,聖上孝理之化,已洽於中外,臣民卽殿下之弟子,君而兼師,在所導率。臣隣中,有篤老親者,賜暇而許養,孝可興矣。上笑曰,師道之在下久矣,誠愧矣。求忠臣於孝門,而事親小,事君多,所奏是矣。頤之進讀全羅監司狀啓。上曰,帶得乃父乃兄之心矣。上曰,宣傳官趙逸鎭,仍任事。出榻敎上還內後,諸臣以次退出。
癸巳四月二十四日申時,上御集慶堂。藥房入診入侍時,都提調元仁孫,提調洪樂性,副提調具㢞,記事官洪思默,編修官承正述,記事官韓德厚,醫官方泰輿·鄭允協·慶絢·金孝儉·金世彦·李敏德·鄭潙,以次進伏。仁孫進前曰,夜間聖體,若何?上曰,一樣矣。請進湯劑,上進御一貼,仍請診候,上許之。泰輿等曰,脈候左右三部度數調均,滑體差勝後一樣矣。上曰,藥房提調,持湯劑入侍。出下敎命書傳敎曰,恩全君吉禮日,仍爲就第,依淸謹縣之例擧行事,分付。又傳敎曰,徐命善,旣爲備局,有司許遞,明日次對,令該曹口傳付軍職。又傳敎曰,國婚儀軌,藏於史庫,而大君王子吉禮,豈有藏儀軌之事,而聞史庫記,恩彦君有焉,其涉異也。今番恩全婚禮後,勿循此例事,分付該曹。以副校理洪鳴漢牌不進罷職傳旨,命書傳敎曰,予見于古,嗣服後多見新錄後,應爲無撕捱者,皆初牌承命。近者不思孔聖不俟駕之敎,以違牌爲高致,若不違牌,恐或不齒士類,豈特此也?此亦自高之習,此亦非名類乎?嗚呼,暮年,豈不抑此?今者望雨,亦豈不由於此乎?下義禁府推考,水標報過後以放。上曰,趙㻐兄弟登科,親年爲七十云,貴矣。仍命書傳敎曰,人君以孝理爲治,因文義入侍下問,同副承旨母年,近八十云,頃者前承旨金尙集,特許免,爲親之心何異?同副承旨許遞,其代參議李敬玉除授,牌招察任,房順房。上曰,詣臺臺臣入侍。出下敎大司諫沈觀之,執義李東泰,司諫李萬育,掌令慶再觀,持平李思祚,獻納南絳老所啓,請慶興府定配庶民罪人趙榮順,按律處斷。措辭見上上曰,勿煩。又所啓,請黑山島庶民罪人金稙,依前處分,亟正邦刑。措辭見上上曰,勿煩。東泰·再觀·思祚所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標島配之命,依律處斷。措辭見上上曰,勿煩。諸臣以次退出。
癸巳四月二十四日戌時,上御集慶堂。坐直承旨入侍時,同副承旨李漢一,假注書李運彬,編修官承正述,記事官韓德厚,以次進伏訖。上命漢一,進讀忠淸道田稅狀聞及黃海道農形狀聞。上曰,盡讀乎?漢一對曰,盡讀矣。命書傳敎曰,中官李夢良家,令部官對之。勿出朝報諸臣以次退出。
上在慶熙宮。停常參·經筵。
藥房都提調臣元仁孫,提調洪樂性,副提調臣具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。浹月茶飮,神氣益苶,建功何功?扁鵲料表,八旬蹙眉大縮,與若灌朋甕,休息則可勝。雖然,今當次對,其將齊勸,欲休何休?誠悶誠悶,其何暇諭?次對同入。
中宮殿·惠嬪宮,藥房口傳問安。答曰,知道。
趙德成啓曰,卽者校理朴相甲,以其親病,陳疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于趙德成曰,內局次對,同爲入侍。
傳于沈頤之曰,儒臣持問答入侍。
傳于沈頤之曰,事體不當若是,關西伯謝恩後,今日仍爲辭朝。
傳于沈頤之曰,玉署不備,飭已行,校理洪鳴漢,付過以放,牌招入侍。
傳于沈頤之曰,關西伯,謝恩催促。
備忘記,傳于趙德成曰,近者昏睡特甚,狀聞只數張,而爲海西雨澤狀聞,令承旨讀焉。二更入侍,近者其且重聽特甚,莫能詳聽,仍以入睡,睡覺,承旨尙在,問其更至五更,此豈穩睡而然乎?誠昏睡也,氣益苶而莫能提醒,故若是其昏。噫,若此,靈丹果有功?此際一靳霈然,心憧憧,誠沓沓。
備忘記,傳于趙德成曰,古人云一日二日萬機。噫,五六十前,涼德,其何可謂,而況七十,亦況八旬?於今身雖在乎此世,心則怳若前生,入侍諸臣,只辨緋綠,莫知老少,其況新進,只聞其聲,亦莫知何狀,可謂苟且,其亦冥然。鳥聲興惟,池蛙昨聞,其況此時,其霈猶靳,一倍心悶,是誰卽予,建功何效而扁鵲自能,今予加衰,此湯而然,若休一日,可代百歲,將與此意,言于內局。嗟哉,今者此敎,亦若投石水中,惟予一人,自困而已。三合十飮,一貼萬若,書夜俱長,八旬何堪?世事浮雲,千乘楚越。
備忘記,傳于趙德成曰,今朝憶昔,噫,庚子五月初一日,卽過禫詣闕,留憶昔窩而已。嗚呼,大享,享禮其捗久矣。夏至祗迎,適在此日,興惟及此,予懷千萬。問答旣諭,其日欲詣舊邸,莫能親享。若聞兩處贊拜聲,八旬予懷若何?嗚呼,庚子五月,吉服入宿此窩,而已兼以淸齋,延和門親傳,當宿憶昔窩,禮房知悉。噫,此追慕而呼寫已畢,東窓照日,爲民用心,其況此時,若見內局,將勸苦湯,八旬用心,一何多乎?誠苟且誠冥然,其雖奮,何可能也?
李商舟,以刑曹言啓曰,北部居金光水呈狀內,聞京居徐姓兩班之偸葬於其父母墳近處,禁葬之際,徐哥之長子,敺打其子,終至致命,依法償命云。故自臣曹,多發刑差,累日譏詗,尙未捉得,究覈稽滯,誠爲可悶。令捕廳別定伶俐校卒,眼同譏察,使之趁速捕捉之意,分付,何如?
李商舟,以刑曹言啓曰,殺獄元犯,今日內若不來現,當施邦刑,以此嚴飭事,命下矣。罪人徐祖修,纔已來現,卽爲嚴囚,開坐推覈之意,敢啓。答曰,知道。有其父而逃躱,此不孝,有其君而慢命,此不忠,有二於此,渠何敢隱諱?況咫尺近畿,渠非無識者流,卽蔭官之子,則亦何敢放恣,而況檢驗無疑,亦無異於卽日致命,則昔兪信一下敎,尙今誦焉,笞殺猶然,況推殺乎?渠不直招,命瑞,何時逾囹圄?爲其子,其父被囚然後來現,都無人理,眼無國法,初招若不箇箇遲晩,當以傳旨,亟正邦刑,扶植倫彝,以此雖問,更爲添問目,嚴問持草供以奏。
李商舟啓曰,刑曹判書具善復,持罪人草供,來待矣。傳曰,入侍。
李商舟,以刑曹言啓曰,刑吏慢忽,其使隷竝嚴刑事,分付事,命下矣。依傳敎,當初發捕刑吏金成大,使令金同伊等,竝嚴刑一次之意,敢啓。答曰,知道。
尹坊,以漢城府言啓曰,依傳敎,中官李夢良家,令部官,封之之意,敢啓。答曰,知道。
趙德成,以弘文館言啓曰,本館上番闕直,事甚未安,副修撰鄭元始,卽爲牌招,以爲姑陞入直之地,何如?傳曰,允。
又以弘文館言啓曰,本館上番闕直,事甚未安。校理徐有臣,副校理李商鳳,卽爲牌招,以爲推移入直之地,何如?傳曰,允。
李商舟,以義禁府言啓曰,時囚罪人徐命瑞,稷山縣定配,待開門押去事,承傳啓下矣。徐命瑞,忠淸道稷山縣定配,而以承傳內辭意,具罪目,依例發遣府羅將,待城門開,卽爲押送配所之意,敢啓。答曰,知道。
李商舟,以義禁府言啓曰,判義禁朴相德,同義禁李德宗,初檢官安鼎國,持口供,依下敎,來待矣。傳曰,入侍。
有政。吏批,判書朴相德牌不進,參判尹得養牌不進,參議洪樂純進,承旨沈頤之進。吏批啓曰,判書朴相德,參判尹得養,竝牌招不進,小臣獨政,事甚未安,何以爲之?敢稟。傳曰,只出緊任,以鄭光漢爲大司憲,權恢爲掌令,李彦一爲持平,權爲正言,李祉承爲正言,徐有寧爲刑曹參判,洪檢爲兵曹參知,李東郁爲吏曹正郞,辛應三爲右通禮,金履信爲監察,朴啓文爲書題進士,洪拭今超通政,侍從臣洪思默父,依法典,加資事承傳。
兵批,判書具允鈺病不進,參判李在協進,參議徐浩修未肅拜,參知洪檢病不進,右副承旨李商舟進。以尹東暹·趙㻐·金魯淳爲副司直,趙逸鎭爲宣傳官。
沈頤之,以禁衛營及一二所巡廳·左右邊捕盜廳言啓曰,去夜犯夜人,無所捉之意,敢啓。答曰,知道。
校理朴相甲疏曰,伏以臣於直廬,得接家信,則臣母素患痰癖之症,挾感而發,貼席呻楚,呼吸不利,坐臥須人,臣自聞此報,魂神飛越,按住不得,玆敢略暴私情,徑出禁門。伏乞天地父母,覽臣之章,哀臣之衷,亟命鐫削臣職名,仍治臣擅離之罪,以肅朝綱,以便救護,千萬幸甚。答曰,省疏具悉。爾其勿辭護焉。
癸巳四月二十五日辰時,上御集慶堂。藥房入診入侍時,都提調元仁孫,提調洪樂性,副提調具㢞,記事官洪思默,編修官承正述,記事官韓德厚,醫官方泰輿·鄭允協·慶絢·金孝儉·金世彦·李德海·李文載,以次進伏。仁孫進前曰,夜間聖體,若何?上曰,一樣矣。請進湯劑,上進御一貼。諸臣,以次退出。
癸巳四月二十五日辰時,上御集慶堂。大臣·備局堂上,引見入侍時,領議政金相福,左議政金尙喆,右議政元仁孫,行戶曹判書蔡濟恭,仁陽君李景祜,兵曹判書具允鈺,工曹判書李潭,左尹尹泰淵,工曹參判李重祜,行副司直徐命善,大司諫沈觀之,執義李東泰,司諫李萬育,掌令慶再觀,持平李思祚,獻納南絳老,副修撰吳載紹,左副承旨李商舟,假注書李運彬,事變假注書鄭宅東,編修官承正述,記事官韓德厚,以次進伏訖。上曰,丁範祚,尙何不來?濟恭對曰,居在原州,計往來日字,則費七八日當返矣。相福進奏曰,今日別無回啓事,而刑判趙曮,尙不行公矣。上曰,趙哥固執,將來必多趙奉朝賀耳。命書傳敎曰,欲爲下問,今聞判尹已行公,聞大臣所奏,秋判懸牌胥命云,此何事體,此何分義?往事今無可論,旣已承批之後,尤焉敢若此?其在國體,不可一任羈縻,特施不敍之典,司寇之長,不可久曠,政官牌招,開政,待下批,卽爲牌招察任。相福奏曰,箕伯情理慽矣。上曰,何也?對曰,其弟東昇,已亡矣。上曰,惜矣。仁孫曰,才學可惜矣。上曰,正直矣。相福曰,箕伯自前圖遞,而今當此慽,似難久冒耳。上曰,西藩重地,其誰任者?相福曰,洪麟漢似好,而所遭如此,未知何如?上曰,遣之何妨?仁孫曰,洪龍漢,曾爲灣尹,則在內旣撕捱,不用於此等任,而將焉用哉?上曰,東昇可惜矣。命書傳敎曰,嗚呼,行司直尹東昇,予之期待,非比常調,文學正直,予常歎服,其於才諝,尤爲期待,豈意年未六十?其誠却疑非直。嗚呼,暮年,虧一藎臣,予心曷勝?此可謂不易得之人也。況萬理行役,其回纔數月,遽聞此報,興惟及此,不覺愴然。凡諸等事,依禮文擧行,豈云亞卿?旣稱藎臣,何無表意?況其闕乎此,將復何人?祭文製下,遣禮官卽爲致祭,其子,待闋服懸註調用。噫,昔蘇瓊,豈不云乎?世間難得者兄弟。嗚呼,昨今年其往其來時,兩見,聞此報,其兄之心若何?於此等事,雖他人,予常代而倍心,西門重任,其遞可惜。人君以孝爲治,悌亦孝中一事,關西伯尹東暹特爲許遞,其令來見,因料表事,前湖西伯數遞,予用惜矣,於今亦非偶然矣。又命書傳敎曰,西門鎖鑰,其宜擇人,逡巡京職,宜補于外,入侍時,旣詢問大臣,其於是任,捨此誰先?右參贊洪麟漢,關西道臣除授。旣曰,補外,當日先爲謝恩,其令趁卽辭朝,此人爲道臣,灣尹,宜在遞窠,此時灣府,尤切悶焉。義州府尹洪龍漢許遞,其代,令備局另擇以薦。上命商舟,進讀刑曹草記訖。上問徐祖修誰也?泰淵曰,徐命瑞之子也。命書傳敎曰,今聞該曹草記,萬萬爲駭。此京中所居之人,豈若此?聞亞尹所奏,知其名,亦非難得者,則焉敢草記?推於捕廳,若此設司寇之義焉在?草記該堂,爲先施以不敍之典。且聞右尹所奏,初覆檢,旣已供辭,則亦豈有逃躱之理?當該初檢官,令該府拿處,捧口供登對以奏,此等刑吏,討食處銳意,此等事慢忽,若此不已,捕將長兼刑判乎?待判書行公,其吏隷,一竝嚴刑事,分付,此草記給之。又命書傳敎曰,俄者草記,已謂駭然,聞命瑞拿處,强以自現,以此觀之,檢驗時納招者,其何以逃?在京觀望,綻露無餘,此欲免當此事,請捕廳譏捕,無法曹則已,若有爲皐陶,何敢若是用謀?萬萬寒心。該堂亟施永刋仕板之典,以勵末世。上曰,昔漢丙吉,不問殺人問牛喘,人君欽哉欽哉,惟刑之恤,尙書攸在,暮年聞此,豈可泛然?秋判處分代,行司直具善復,刑曹判書除授,牌招察任。元犯人,卽令譏捕,捧口供登對以奏,該曹草記,尤爲無據者,是誰之子,而焉敢逃躱?此亦國綱攸在,徐命瑞,爲先令該府拿處,其子捧供後,待下敎勘律。暮年聞此,可駭勝言,草記該堂,此等皐陶,將焉用哉?不可不敍而止,特施削職之典。判書雖下敎,亦有亞堂,政官牌招,依初敎擧行。出傳敎上曰,殺獄元犯,今日內,若不來現,當施邦刑,以此嚴飭事。出榻敎觀之·東泰·萬育·再觀·思祚·絳老啓曰,請慶興府定配庶民罪人趙榮順,按律處斷。措辭見上上曰,勿煩。又啓曰,請黑山島庶民罪人金稙,依前處分,亟正邦刑。措辭見上上曰,勿煩。觀之·萬育·絳老啓曰,請大靜縣爲奴罪人仲義,依律處斷。措辭見上上曰,勿煩。又啓曰,請黑山島爲奴罪人五得,依律處斷。措辭見上上曰,勿煩。又啓曰,請還寢僞造罪人金道弘等酌處之命,更加嚴刑,依律處斷。措辭見上上曰,勿煩。東泰·再觀·思祥啓曰,請黑山島爲奴罪人五得,依律處斷。措辭見上上曰,勿煩。又啓曰,請還寢張翼標島配之命,依律處斷。措辭見上上曰,勿煩。又啓曰,請還寢一奉等遠配之命,更加嚴刑,依律處斷。措辭見上上曰,勿煩。命書傳敎曰,旣有長官,不過備員,則焉敢若此?況牌招已久,今乃違牌,事體亦涉寒心,徐有寧極施不敍之典。上曰,參判處分,代任希敎爲刑曹參判,備員擧行。出傳敎諸臣,以次退出。
癸巳四月二十五日午時,上御集慶堂。藥房入診入侍時,都提調元仁孫,提調洪樂性,副提調具㢞,記事官洪思觀,編修官承正述,記事官韓德厚,醫官方泰輿,以次進伏。仁孫請進湯劑,上進御一貼。上曰,二更就睡,五更始覺矣。仁孫曰,氣血好,故如是矣。湯劑之進,國之福,醫官之福也。諸臣,以次退出。
癸巳四月二十五日申時,上御集慶堂。承旨·儒臣同爲入侍時,副修撰吳載紹,同副承旨李敬玉,假注書李運彬,編修官承正述,記事官韓德厚,以次進伏訖。上命敬玉,進讀錦伯敎諭書訖。又命載紹,讀警世問答,承史以次讀之。上曰,徐命瑞何官乎?敬玉曰,桂坊矣。上曰,桂坊之子殺人乎?命書傳敎曰,家有悖子,恣意殺人,忘父欺君,此等人,豈可一刻置之於輔導桂坊?亦不可以官職,置諸囹圄,司禦徐命瑞,爲先亟施刋板之典。上曰,秋判持殺獄文書,斯速入侍。賤臣承命出來,與秋判具善復,進前。命書傳敎曰,噫,祖修,非無識者類,其父旣爲司禦,則以儒撞殺禁旅,而當初隱匿,非渠父之囑,則渠忘其父也。下敎若何,而猶忍杖二十一度,若右下敎,此無父無君者,結案何可一刻遲滯?卽爲捧結案以啓,因以照律,報于政府,三覆擧行,於此於彼,徐命瑞,萬萬無狀,稷山縣定配,待開門押去事,分付該府。又命書傳敎曰,徐祖修,初則不服,聞下敎,其雖無辭自服,潤得若祖修初招秋判之問,亦若正領欺隱,則其隕命,由何而然?況屍帳逢椎無疑,十日內物故。噫,鬪毆殺,其中不無欲殺之心,而此則以椎撞胸,此豈偶然?果若初供,而無是事,則亦何敢隱匿?該曹何至請令捕廳譏捕?家有其父,亦非無識者流,則渠焉敢爲此,亦何敢隱匿?舜命契,亦五品不遜,況此簡子所謂五不孝中一者也。嗚呼,暮年,何聞此報?渠以遲晩二字納供,尤萬萬無狀,此乃眼無其君者也。予尤駭者,不思其父,不顧其君,初已放恣,再欲隱諱者也。祖修若逾曹門,此國無法也。噫,因寬字文義,旣嘉儒臣,而此等無倫彝之人,甚於殺人,除尋常箇箇嚴訊,節節捧直招,持草供以奏。李明運,身爲牧使,其子弓師,藏于衙中,作此駭擧,此等武弁,將安用哉?永刊仕版,其令備局卽爲薦望,待下批下送。當該正領潤得,若在于番,祖修雖有椎,何敢殺?莫重動駕回受囑頉番,欲掩其跡,漫漶彌縫。嗚呼,士夫雖重,七番禁軍設置,非比尋常,則同裹革同官,若是被殺,而視若尋常,關係非細,令龍虎將本營開坐,正領,各決棍三十度,以懲日後,不能檢飭該番將,汰去。南益祥所爲,萬萬爲駭,不顧君恩,爲濟牧而不能以前將若此,此等武弁,亦將焉用哉?亟施刋版之典。上曰,關西伯催促,卽爲謝恩事。出榻敎命書傳敎曰,承旨李敬玉特遞,代申益彬除授,牌招入直,房順房。上曰,其在分義,焉敢若此?臥待關西伯,從重推考,使之卽爲入來,先入侍後謝恩。出傳敎命書傳敎曰,旣已下敎,飭已行,沈履之分揀以放事,分付該府。上曰,於今撕捱太過,以其君申飭之事,焉敢若此?若此不已,八旬其君,其將含默乎?下批已久,尙無謝恩之事,事之寒心,莫此爲甚,承旨申益彬,特施不敍之典。趙德成爲承旨,牌招入直,房順房。出傳敎命書傳敎曰,頃者中官安國來,下敎,蕩滌。上曰,翰林雖不滯,而注書則多積滯未付云耳。命書傳敎曰,近者國綱不嚴,新進怠慢之習,不勝寒心。下敎幾日,若是怠慢,不來者,一竝禁推,而勿遣羅將,聞此,焉敢一刻偃息?聞來京,隨卽拿囚以啓。上曰,關西伯旣是補外,則安敢不來?法書出去,催促入來。賤臣,承命出來,傳命催促,則辭之以情地之難安,止伏闕門還報。上命書傳敎曰,注書李運彬,莫重記注,焉敢若是巽軟?汰去,旣申飭,注書望,其勿苟充。麟漢入侍訖。上曰,刑曹參判任希敎,先擧行後謝恩事。出榻敎諸臣,以次退出。
上在慶熙宮。停常參·經筵。
藥房都提調元仁孫,提調洪樂性,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。尙靳均霈,其雨其雨,憧憧沓沓,可哂建功,何益於此?今將欲見畿民,氣何暇諭?有下詢者,將召三公,其時同爲入侍。
中宮殿·惠嬪宮,藥房口傳問安。答曰,知道。
以備忘記,傳于趙德成曰,今予一心,一則昔,二則民。噫,夏享命攝,今幾年也?嗚呼,來月,於南於北,其皆命攝,西瞻昔殿,何聞何覿?嗚呼,豈孝也,亦豈子道?心氣日苶,微忱日倍,而此際兼有悶旱,其猶恃者,惟在三南。噫,彼此旱,今流乎南,心悶曷喩?以予氣起動誠悶,此心憧憧,蹶然而起,着衣臨門,問予元元,兩麥一已穫,一已熟,此則可謂登也,而今予冀待者,其在水田,若是靳霈,夏至亦近,何敢弛心?聞田野均霑然後,心可紓也,是誰是誰?卽予卽予。然於今太康少息,而日再建功,冥然冥然,故若此若此,今日筵中,將有下敎矣。
傳于尹坊曰,延和門當殿座,畿伯,率在近民人入來。
具㢞啓曰,今日殿座時,承旨當爲備員,而左副承旨沈頤之,以式暇不爲仕進,卽爲牌招,何如?傳曰,承旨牌招,置之。
傳于趙德成曰,承旨時服,侍衛只入直。
傳于李商舟曰,領左相備局有司堂上,入來事,備邊卽招致分付。
李漢一啓曰,領議政金相福,左議政金相喆,備局有司堂上李潭·徐命善,依下敎,來待矣。傳曰,竝入侍。
傳于李商舟曰,宣傳官二員分送廣州·楊州,社壇精潔與否看審,而楊州過路,則先農·先蠶兩壇,竝看審,廣州則南郊壇所,奉審以來事,分付,騎馬立之。
傳于李商舟曰,江上事有所爲者,昨日所爲者,秋判卽爲書持以奏。
李商舟啓曰,刑曹判書具善復,持兩度文案,依下敎,來待矣。傳曰,入侍。
傳于趙德成曰,平安道臣已辭朝,而敎書尙不書入,此亦紀綱,卽爲催促書入。
備邊司薦望,以李敬懋爲坡州牧使。
傳于趙德成曰,新除坡州牧使,卽爲辭朝。
下直,坡州牧使李敬懋。
李商舟啓曰,坡州牧使李敬懋,密符單子修整入啓之時,二十六符,誤以十六符書塡啓下矣。至於更爲書入,事極駭然,當該注書,推考警責,何如?傳曰,允。
李商舟,以御營廳言啓曰,今此下番別破陣步軍試才賞格,從分數多寡,以本廳所儲木綿分給後,別單書入之意,敢啓。答曰,知道。
李商舟,以御營廳言啓曰,惠化門北邊城頹毁改築處,女墻亦已畢築之意,敢啓。答曰,知道。
又以御營廳言啓曰,本廳來七月·八月,兩朔應立左部右司屬全羅左道五哨軍兵,六月二十五日,京中逢點,七月初一日,與中司軍兵,當爲替代立番,趁期調送事,本道監兵使處,依前知會之意,敢啓。答曰,知道。
又以御營廳言啓曰,本廳來五月·六月兩朔,應立左部中司屬全羅左道五哨軍兵六百七十名,已爲逢點整齊矣。五月初一日,與左司軍兵替代後,舊軍放送之意,敢啓。答曰,知道。
又以禁衛營言啓曰,來七月當三番左部前司屬忠淸道五哨軍兵,來六月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以禁衛營言啓曰,來五月當三番前部後司屬黃海道五哨軍兵,逢點實數六百五十二名,已爲點閱整齊,來五月初一日,與內外各處入直將官軍兵等,依例替代後,舊軍放送之意,敢啓。答曰,知道。
又以兵曹言啓曰,依傳敎,龍虎將李國賢,馳往本營,二番兼司僕禁軍當該正李天柱·劉德潤·文兌爀·李光弼等,各決棍三十度之意,敢啓。答曰,知道。
又以兵曹言啓曰,徐祖修特貸一律,南海縣定配,當日押付事,命下矣。依傳敎罪人徐祖修,慶尙道南海縣,代一律定配,卽爲押送之意,敢啓。答曰,知道。
李商舟,以御營廳言啓曰,去夜犯夜人,無所促,敢啓。答曰,知道。
又以一二所巡廳·左右邊捕盜廳言啓曰,去夜犯夜人,無所促,敢啓。答曰,知道。
持平李彦一疏曰,伏以邦慶無前,宴禮曠古,率土均懽,久猶未已。仍念臣螻蟻之微耳,濫竊科第,不過爲隨分祿仕,以資口腹之計,不意仁覆之天,雨露之澤,拂拭臣等,陶鑄臣等,復齒爲人,得通臺地,如臣庸陋,薇垣而柏府,臣自有昨年秋八月處分以後,魂喪神越,手奉伊時備忘之敎,而嗚咽吞聲,不知死所。從古人臣之偏蒙主恩者何限,而如臣今日,古無有焉。臣亦耳目口鼻人耳,惶隕感激,以首頓地,然念臺垣之任,至重且難,雖其地望之素稱,才猷之固有者,猶且逡巡屛息,謙讓而不敢居,況臣卑微,尙何望報答恩私,稱塞職責乎?噫嘻,時政得失,官師相規,苟可以言而言之,則今侍從數百餘年,風裁言論,皆足以稗益治化,復何待如臣者言,而殿下猶且置之於臺閣之末者,非特爲苟榮臣身而止耳,將欲聞蒭蕘一得之愚。臣旣蒙殿下骨肉之恩,亦豈忍苟榮一身而止乎?敢將目下數事,以備澄省,惟殿下留神焉。噫,分館之法,不敢挾私,其意甚嚴,今春慶科之分館也,國子一員,芸閣四員,而餘皆槐院,自有分館以來,國子一員,曾未之聞,而至於芸閣分隷數人之中,亦或有名祖之孫,大家之裔,異日之可擬臺地者,而一依前日,歸之於芸閣,雖堂后假官,西北諸人之所擬者,亦不擧論。噫,參下之職,參上之官,旣不明其階梯履歷,而遽擬之於臺垣,則官方淆矣,朝體壞矣,殿下處分之意,豈如是乎?雖在今日以前,或以科甲之連仍,代數之稍遠,朝議稱冤,大臣陳白,特許調用,則況今無拘之世,已通之臺,而一例爲芸館人乎?蓋隷於芸館者,古或有致位隆顯,而自近年以來,一以至微賤之人,隷之芸閣,雖在郞署之職,不許濫躋,然則臣所謂今科數人之爲芸閣者,卽他日臺地之人也。出身之初,歸之於至微賤之臼,而無所顧藉,豈不冤甚?第以宣薦事言之,武之宣薦,卽文之槐院,而三廳之如三館,其例昭然。殿下,旣許武臣之爲宣薦,則文之爲芸閣,法意相舛,尤可觀也。臣謂亟命變通,以存官方焉。且殿最黜陟,國之大柄,而京各司褒貶,便成文具,惟以不參貶坐,置之中考,是以,各司之官,全不勤勅,雖或有侵漁之弊卑瑣之事,而上官初無糾察立落之道,故一得初仕之後,擧皆無事陞六,而出宰百里也,終至於蠹國病民,其害不貲,國家之申飭銓曹,另擇初仕之意,果安在哉?臣愚以爲自今爲始,宜令各司申嚴殿最,一如外方之爲,則庶有一分警飭之效矣。抑臣別有難安之嫌,敢此尾陳焉。昨秋縉紳疏時,臣等六七人,齊進闕下,招致軍職廳書員,書給名帖矣。及見疏錄,則雖以參下假官,盡爲列書,而臣等之名,獨拔於其中,臣未知曲折之如何,而其不以侍從待之,推此可知。旣不得同參疏錄,則臣亦其中之一,而不可以臺官自處者,明矣,何可以時月之稍久,而不知自處之道乎?亟命攸司,削臣職名於侍從之案,以安私分,以肅朝綱,千萬幸甚。答曰,省疏具悉。近者臺閣寥寥之時,有此附錄,其用尙矣。一件事,今委槐院,分館可謂曠蕩,其猶不足,有此請冀,詳古事而然乎?昔先正古相,皆此中來,何有更言?況噫昨年予處分,體雨露不擇地之義,亦疏二百年滯鬱之心,此猶足,且非朝被通夕引類之請者也。京中殿最事,予意若此,爾言雖是,京鄕異焉,事勢卽然,其末事,非徒往事,不可追提,自重自矜之意,難掩於文,飽則颺飛,心常惡之,良可異也。
敎平安監司洪麟漢書。王若曰,惟國家任才之道,外內罔有重輕,顧人臣盡瘁之誠,出入豈殫勞佚?玆輟政府三宰,聊煩關河一行。惟卿,鍊達之才,明敏其性,典南臬而按三輔,顧委任之旣多,辭東銓而掌本兵,尙歷試之未盡。惟其近年逡巡之跡,可見平日謹愼之心,只趨承於保護之時,予所嘉者,每低徊於閑漫之職,毋已過乎?顧今日倚庇之隆,豈待遠離朝著?以一時飭勵之意,姑且暫屈藩維,睠玆關西一區,卽我海東重寄,使蓋頻續於一路,政急責應之要,關防最急於八方,若爲控制之策,虞憂轉甚於重宸,委界特簡於隆佚。玆授卿以平安道觀察使兼兵馬水軍節度使都巡察使管餉使平壤府尹,卿其勉恢遠圖,祗服寵命,繕甲兵而修成壘,須思綢繆之規,察土俗而觀民風,克盡撫摩之責,他餘裁稟,厥有典常。於戲,逖違九重,卿雖切北望之戀,專畀一面,予則忘西顧之憂,故玆敎示,想宜知悉。
癸巳四月二十六日辰時,上御延和門。殿座入侍時,行都承旨具㢞,左承旨尹坊,右承旨趙德成,左副承旨李商舟,同副承旨李漢一,記事官兪漢人·洪思默,編修官承正述,記事官韓德厚,以次侍立訖。上具翼善冠·袞龍袍,乘輿出通陽門,詣延和門,殿座後,上曰,京畿監司入侍。出下敎京畿監司沈鏽,率畿民進前。上下詢牟麥市直,黍粟農形。鏽所啓,永宗致敗漕船監色,今方依傳敎,勿拘日次,連加嚴刑,而所載穀物,旣已準拯,石無所縮之狀,已陳於前日狀聞,而漂失船隻,今已推得,監色四人之各乘四船,明白無疑,則似不可一向看訊,令該廳考例稟處,何如?上曰,始令停刑,待該廳回啓,施行,可也。殿座罷後,還內時,上曰,戶房承旨,知陳田起墾多少與否,入侍時以奏。出下敎上還入大內,諸臣問安後,以次退出。
癸巳四月二十六日午時,上御集慶堂。三公·備局有司堂上·秋判同爲入侍時,領議政金相福,左議政金尙喆,右議政元仁孫,有司堂上李潭·徐命善,秋判具善復,記事官洪思默,編修官承正述,記事官韓德厚,以次進伏。上曰,該房承旨入侍。出下敎命書傳敎曰,古雖稱白晝拔劍,此劍卽刀也,而今番金光水父子所爲,非刀也,卽劍也,此等類,若不嚴飭,後弊勝言?此後用劍者,勿論事之曲直,爲先嚴刑一次事,令該曹奉承傳施行。又傳敎曰,旣下敎,飭諸道,而於今猶有悶旱之,心,故召三公,因徐祖修事,而有有司堂上同爲入侍之命,意在堤堰田疇,此利,曾見御苑,故已爲申飭,皆云堤堰着實云,而予丁酉年溫泉時,目睹堤堰貯水,庚申年,復見皆涸,故其時下敎,而若今所陳,予何用心,而此等之年,此等堤堰,其可忽焉?昨年雖遣備邊郞摘奸,此亦一時,自備局申飭諸道,着實修擧,俾有實效焉。尙喆所啓,內乘之出入,雖逢大臣於路上,例無回避之法,而獻納南絳老,今日詣臺之路,謂以犯馬,推治下隷,雖由生疎,失體則大,當該臺臣罷職,何如?上曰,其誠駭然,施以不敍之典,可也。上曰,詣臺臺臣入侍。大司憲鄭光漢,大司諫沈觀之,執義李東泰,掌令慶再觀,持平李思祚,正言權所啓,請慶興府定配庶民罪人趙榮順,按律處斷。措辭見上上曰,勿煩。又所啓,請黑山島庶民罪人金稙,依前處分,亟正邦刑。措辭見上上曰,勿煩。光漢·東泰·再觀·思祚所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標島配之命,依律處斷。措辭見上上曰,勿煩。又所啓,請還寢一奉等遠配之命,更加嚴刑,依律處斷。措辭見上上曰,勿煩。又所啓,請還寢徐祖修酌處之命,依律處斷。措辭見上上曰,不允。又所啓,新除授掌令權恢,時在忠淸道洪州地,請斯速乘馹上來事,下諭。上曰,依啓。光漢所懷,臣今因言端,敢達矣。掌令權恢,以實職,受由下鄕,則銓曹明知其在外,而當此臺閣飭勵之時,肆然首擬,銓曹事,極非矣。上曰,當該銓官推考。觀之·所啓,請大靜縣爲奴罪人仲義,依律處斷。措辭見上上曰,勿煩。又所啓,請黑山島爲奴罪人五得,依律處斷。措辭見上上曰,勿煩。又所啓,請還寢僞造罪人金道弘等酌處之命,更加嚴刑,依律處斷。措辭見上上曰,勿煩。又所啓,新除授正言李祉承,時在忠淸道提川地,請斯速乘馹上來事,下諭。上曰,依啓。諸臣,以次退出。
癸巳四月二十六日未時,上御集慶堂。藥房入診入侍時,都提調元仁孫,提調洪樂性,副提調具㢞,記事官兪漢人,編修官承正述,記事官韓德厚,醫官方泰輿·鄭允協,以次進伏訖。仁孫曰,臨門殿座之後,聖體,若何?上曰,一樣矣。寢睡·水刺之節,亦何如?上曰,亦如前日矣。仁孫請進湯劑,上進御曰,厥味怪異矣。仁孫曰,是爲憫旱而然矣,以畿民所告觀之,春秋牟大登,而移秧尙未晩,市直亦如前,初無可憂者也。臣等所望,日進此劑,成功於國也。玉色,膚腴丹渥,建功之有補於國如是哉?請診候,上曰,置之。上曰,昨日李在簡,謂予勝昔矣。仁孫曰,不待在簡之言,臣等所見亦然矣。上曰,自丙戌而後,有一日服一貼之時乎?具㢞曰,有服四貼之時,無服一貼之時矣。上曰,洪晟,亦健實矣。㢞曰,在耆老之中,年最少也。上命持湯劑,更爲入侍。賤臣,承命出來,與樂性進前。上曰,一貼猶苦,況再貼乎?樂性曰,下敎如此,臣等,不勝惶悚,而第保護聖躬,豈有愈於此湯者乎?上曰,若然則,更名爲靈丹湯,可也。樂性曰,臣等之意,雖靈丹,欲製進矣。仁孫請進湯劑。上進御後,諸臣,以次退出。
上在慶熙宮。停常參·經筵。
藥房都提調元仁孫,提調洪樂性,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸醫,趁早入診,詳察聖體爲宜,臣等,不任區區憂慮,敢來問安,竝此仰稟。答曰,知道。心日倍氣日苶,悶旱一旱,氣何暇諭?待敎入侍。
中宮殿·惠嬪宮,藥房口傳問安。答曰,知道。
沈頤之,以都摠府言啓曰,今日入直內三廳武兼禁軍及軍兵等,中日習射,請出標信,答曰,知道。
備忘記,傳于具㢞曰,嗟哉,今日,何事可恃?百事蕩然,政院爲先宜飭何飭?宜勉何勉?往事何言?來者宜勉,申飭喉院,皆令拭眼。
以備局薦,用沈勗之爲義州府尹。
傳于具㢞曰,內局,率扁鵲,持靈丹入侍。
沈頤之,以義禁府言啓曰,魚錫光·洪相纘·趙錫晦·南必錫·尹宗九·金星甲·尹若淵·金致信·任長源·李泰永·朴聖泰·李周顯等,竝禁推,而勿遣羅將,來京者,隨卽拿囚,以啓事,傳旨啓下矣。魚錫光·尹宗九·李泰永等時在忠淸道忠州地,尹若淵時在公州地,朴聖泰時在定山地,金致信時在沃川地,洪相纘時在慶尙道星州地,趙錫晦時在安東地,南必錫時在尙州地,金聖甲時在全羅道南原地,任長源時在寶城地,李周顯時在全州地,竝未及上來云。分付各該道臣,卽爲知委上送,以爲拿囚之地,何如?答曰,允。
李漢一,以義禁府言啓曰,前正言柳德申,禁推,施以制書有違私律,懲牘以放事,命下矣。柳德申今已拿囚,依下敎,當爲勘律,而制書有違私律,係是杖一百,五等奪告身矣。杖則依例收贖,奪告身無懲贖之法文,何以爲之?敢稟。答曰,知道。告身五等律分揀,此後此律,皆以不應爲律勘處,以放。
沈頤之,以訓鍊都監·一所巡廳·二所巡廳·左邊捕盜廳·右邊捕盜廳言啓曰,去夜犯夜人,無所捉,敢啓。答曰,知道。
敎忠淸監司安兼濟書。王若曰,睠方岳而勤咨,其難其愼,撤卿班而特界,之翰之屛,實循僉擧詢同,豈特心簡攸屬?念彼湖西一域,寔我海東重藩,三輔之綰轂相連,地是江淮之保障,兩南之漕航交湊,路通河汴之轉輸。顧此掄選之最難,在今藩臬之誰任?惟卿詞華早播,才器俱全,十載擅臺參之聲,幾惜名塗之久滯,一歲超卿貳之秩,可見公議之咸推,嘉乃贍敏通明,已有驗於夙夜,兼以政事文學,姑欲試於旬宣。玆授卿以忠淸道觀察使兼兵馬水軍節度使巡察使,卿其益恢遠圖,毋替隆寄,行矣觀風而察俗,語其要則安集撫摩,欲其祛弊而蘇殘,宜莫先於嚴明黜陟,自餘裁稟,式遵彝章,推古人遊不遠之心,卿必有北望之戀,想湖民來何暮之意,予則紓南顧之憂,故玆敎示,想宜知悉。
持平李思祚疏曰,伏以天佑宗祊,聖體彌康,讌禮載擧,率普均歡。仍伏念臣扶將八耋病父,伏在鄕廬,須以在外侍從飭敎之嚴截,未暇顧私,來伏城闉,此際忽伏承柏府除命,臣且惶且感,章皇出肅,鎭日登筵,獲近耿光,區區犬馬之忱,得以少伸,卽於入闕詣臺之後,得接鄕信,則父病自數昨越添,虛泄猝發,度數無算,粥飮亦難順下,元氣凜如一線,昏不省覺,促臣來見,自來癃病之長在淹篤,若不保朝夕之狀,前後請急之章,想或聖聰之記有,而今玆別症添生,急招踵至,臣心神飛越,情私迫急,雖欲片時按住而不可得矣。玆敢徑出禁扃,投陳短章,忙尋鄕路。伏乞天地父母,諒臣至懇,亟削臣職,仍治擅行之罪,以肅朝綱,千萬幸甚。答曰,省疏具悉。爾其勿辭護焉。
癸巳四月二十七日申時,上御集慶堂。藥房入診入侍時,都提調元仁孫,提調洪樂性,副提調具㢞,記事官兪漢人,記注官卜台鎭,記事官韓德厚,醫官方泰輿·鄭允協·慶絢·金孝儉,以次進伏訖。仁孫曰,夜間聖體,若何。上曰,一樣矣。寢睡·水刺之節,亦何如?上曰,竝一樣矣。仁孫請進湯劑。上進御。上曰,關西伯有子乎?㢞曰,有子光溥,而時任桂坊也。上曰,尹光紹,與東昇幾寸?㢞曰,雖遠族,而無異至親也。上曰,臺臣必詣臺,使之入侍。賤臣承命出來,與大司憲鄭光漢,大司諫沈觀之,執義李東泰,司諫李萬育,掌令慶再觀,持平李彦一,正言權,進前。光漢·觀之·東泰·萬育·再觀·彦一·曰,今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科,雖以我聖上好生之德,特貸一律,渠旣遲晩,則不可遠配而止。請慶興府定配庶民罪人趙榮順,按律處斷。上曰,勿煩。又曰,罪人金稙之罪,可勝誅哉?敢以絶悖無倫之說,肆然發口,究其罪犯,宜施極律,合辭之請,可洩神人之憤,而旣賜允從,旋卽還寢,此雖出於我聖上好生之德,邦憲至嚴,決不可一刻置之於覆載之間,請黑山島庶民罪人金稙,依前處分,亟正邦刑。上曰,勿煩。光漢·東泰·再觀曰,請黑山島爲奴罪人五得,依律處斷。上曰,勿煩。措辭見上又曰,請還寢張翼標島配之命,依律處斷。上曰,勿煩。措辭見上又曰,請還寢一奉等遠配之命,更加嚴刑,依律處斷。上曰,勿煩。措辭見上又曰,徐祖修之致命潤得,渠旣結案,則今此減死島配之命,殊乘法意,我聖上恤刑好生之德,臣豈不仰認,而三尺至嚴,不可輕貸,請還寢徐祖修酌處之命,依律處斷。上曰,豈爲其人?事端果然,勿煩。彦一曰,臣於昨日乞免之章,略陳草草數語,及承聖批,不惟不槪於聖心,誨責備至,旣無察職之敎,又無譴免之典,臣進不得承命,退不得偃處,臣之私義,可謂進退俱難,而當此大論方張之時,雖不得不冒沒詣臺,其何可一刻晏然於臺次乎?請命遞斥臣職。上曰,末梢附陳,不顧所重,此等所懷,八旬初見,良可異也之敎,焉可已也?旣無勿辭之命,則宜乎自處,而進退果難,其雖入侍,撕捱勿辭與否,非所可論,肆然以請,國綱猶在,其何例答?依啓。觀之·萬育·曰,請大靜縣爲奴罪人仲義,依律處斷。上曰,勿煩。措辭見上又曰,請黑山島爲奴罪人五得,依律處斷。上曰,勿煩。措辭見上又曰,請還寢僞造罪人金道弘等酌處之命,更加嚴刑,依律處斷。上曰,勿煩。措辭見上上曰,左副承旨與昨日宣傳官入侍。出榻敎賤臣,承命出來,與承旨沈頤之,宣傳官朴弼瑞·李文喆,進前。上命頤之,書傳敎曰,其所草記,雖不駭然,若無此擧,徐祖修,將作若何人?予則曰,此亦機關,初下敎,其何辭也,而於今末梢,處分過矣。朴道源,爲先給牒,當初處義,予則曰不審,而以子之故至此,有關後弊,徐命瑞,特放事,分付。上謂弼瑞·文喆曰,爾之所見,何如?對曰,別無執頉處矣。上曰,國子長一望三通,在於蕩平科前乎?頤之曰,然矣。上誦韓文送董生行一編曰,此人若在,爲濟世之才乎?仁孫曰,可用之人也。上曰,卿見權相一乎?仁孫曰,除吏議之後,不上來,故不得見矣。上曰,其爲人也,怪剛矣。命書傳敎曰,孫思邈曰,膽欲大而心欲小,知欲圓而行欲方,紫陽載於小學嘉言篇,此語心常稱焉,何以然乎?昔大舜雖處九五之位,而若在畎畝之中,予常爲師,故自省編中,亦云奉東朝接臣隣一也云。大抵人心,不若我心,莫思其君快復三百年鬱滯之意,其所較重,予雖衰矣,莫逃於文字。噫,今者疏通之人,其雖沈滯,問其祖與父,則卽世祿之臣,故若此矣。誠何心不思其本?予則此敎之後,有尋常慨歎者,此人不過一名而若此。嗚呼,窮鄕讀書之士,雖抱伊呂之才,人孰知耶?古韓文公董生行,尙今誦焉,科題再諭,而嗚呼,氣日益衰,心日益苶,而夙宵此心,惟在乎此,未登科者,其何知之,而已登科者,易乎知也,而徒抱紅牌,老於牖下,可勝惜哉?且一事言之,頃年因吏曹參議相爭,下敎曰,予亦通淸云,以權相一爲吏曹參議。噫,予今日以蕩平,雖不言某處,諸臣皆知,若此者復誰爲此,況國子長,卽階梯故輪回於兩,乃至於一通三望之擧,此猶蕩平科前事。噫,予一心,自嗣服初一也,豈云其科前後?且大成二字後,夙宵凜然,若無其效,此欺名千載者也。予自欲爲實,爲其人而惜也。予雖若此,股肱何不輔予,政注亦何杳然?嗚呼,心益苶氣益衰,及今不諭,更待何時?見其受號,可謂大成,而觀其世道,果有其效,及今不諭,更待何時?因其微事,語及乎此,可謂枝蔓,悠悠此心,彼蒼照臨,今雖氣苶,坐讀韓文公董生行一編畢書。嗟哉,大小臣僚,咸聽此諭,將以勸建功心,輔我暮年,不忘來世焉。嗚呼,何以建功比焉?噫,今建功,於予無大無小,誠誠心也。以此心輔予暮年,此爲國之福,垂萬世而有功,豈比勸建功之比哉?呼寫已畢,眷眷追書,諒予心諒予心,其諒若誠,體益勝言,不言體而只謂諒者,意亦深也。嗚呼,今日朝臣,若漢第五倫敎讀書,興慨之心,斯過半矣。上曰,儒臣持問答入侍,提調亦持湯劑入侍。賤臣,承命出來,與洪鳴漢·吳載紹·洪樂性進前。上先命鳴漢·載紹,輪講訖。仁孫請進湯劑,上進御。諸臣,以次退出。
上在慶熙宮。停常參·經筵。
藥房都提調元仁孫,提調洪樂性,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。建功日再飮,神氣日益薾,自知者深,氣何諭乎?況悶建功者特甚,亦豈偶然?予欲靜臥者,意蓋深矣,待敎入侍。
中宮殿·惠嬪宮,藥房口傳問安。答曰,知道。
李商舟,以義禁府言啓曰,忠淸道稷山縣定配罪人徐命瑞,特放承傳啓下矣。放送事,分付該道道臣之意,敢啓。答曰,知道。
沈頤之,以禁衛營·一二所巡廳·左右邊捕盜廳言啓曰,去夜犯夜人,無所捉之意,敢啓。答曰,知道。
又以兵曹言啓曰,兼司僕將閔範洙,身病猝重,時月之內,有難供職,呈狀乞遞,宿衛領軍之任,不宜久曠,今姑改差,何如?答曰,允。
趙德成,以弘文館言啓曰,校理朴相甲,由限已過,卽爲牌招察任,何如?答曰,允。
傳于具㢞曰,祗迎門,當乘輦,軒架安徐。
傳于趙德成曰,旣製祭文,只隨駕官陪祭,大祝齋祝,以隨駕儒臣春坊塡差。
備忘記,傳于具㢞曰,今予一心,惟在昔年,心氣雖俱苶,此心豈一刻解弛?令承旨取讀日記,意蓋此也。今日令考自內日記,今月十三日入來闕中景賢堂,圖寫都監入侍時,同爲入侍,而噫,追憶今八月二十三日,予懷千萬。且今年臘月十一日,因內局直宿,內班院入直也。嗚呼,其時,其雖便殿臥能比音其亦盛時,噫,幾經豐亨,而我子我婦我孫豈知?興懷及此,予豈石心木腸?況懿昭纔見而來,予懷一倍,受爵代,今日當詣舊邸,予酌我子我婦我孫而來,在心,豈在備?只脯醢麵實果,世孫同爲以禮,挾輦軍六十名,挾輿軍二十名,內入直,前後廂軍六十名,禁營三十名,御營二十名,亦以兩營入直軍,只入直,禁軍隨駕,殿輦儀注留營留陣皆安徐,世孫同牌隨駕,只大臣備堂,三間石橋祗迎,待下敎,只入正時。
大駕詣彰義宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
行禮罷後,政院·玉堂·藥房口傳問安。答曰,知道。
大殿,朝廷二品以上·六曹堂上·大司諫口傳問安。答曰,知道。
世孫宮,政院·玉堂口傳問安。答曰,知道。
傳于尹坊曰,隨駕軍兵雨具。
傳于趙德成曰,兩處守宮,弦弓一張,守僕,木布題給。
傳于尹坊曰,諸司預備。
未時申時,或灑雨或驟雨,測雨器水深一分。
還宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
藥房口傳啓曰,臣等於轎前,伏承詣舊邸召接之命,而仍未蒙入侍之敎,臣等,誠不勝憂鬱之至,回鑾旣久,申牌已過,當此移時勞動之日,尙不御常進之劑,尤豈不有妨於保嗇之道乎?臣等,顒俟召命,而尙無下敎,憂悶之極,相率煩籲。伏乞亟降兪音,俾得以持湯劑入侍,千萬伏望,惶恐敢啓。
備忘記,傳于具㢞曰,幽明感應,今日見焉,何則?其或慷慨,詣而捲帳而見,旋釋衣臥駕轎,掩窓詣時,令中官言其來,只奏咫尺,留臥入房中,來時亦然。噫,只三香奠酌,故今日爲焉。今年太康若何,而我子我婦我孫,只守垂簾龕室中,子婦相嗚咽,三歲我孫,欲籲其何,欲問其何,只自隕涕於櫝中,今日一則見父與子,一則見其祖與弟,聞贊拜聲,見香奠酌,且聞讀祝,皆撫主以來,豈云脯醢?怳若油蜜果,若昨年儲慶宮奠酌時下雨,兩廟同然。嗚呼,予則雖誠淺,子婦孫,其感應若此,予懷曷勝?豈云多少?其誠奇也。其欲沾濕衣,强抑旋回,衣果濕而回臥,若喜雨廊聞雨聲,測雨器雲觀,亦報而雨旋止,此感應而已,爲民冀霈何言?此誰卽予。初意仍臥舊邸,聞霈然以入,誠淺若此,甘霔何言?況以近者氣,其所奠酌,若前生事,若此而誠何能孚,今日何心建功?內局宜卽休焉。
藥房,口傳再啓曰,臣等,相率冒籲,恭俟兪音,及伏承批旨,至宜休爲敎,臣等,相顧愕眙,誠不勝抑塞之至。今日殿下之不許晉接者,雖出於愴舊爲民之聖意,因此而不進湯劑,罔念節宣之方者,豈不萬萬過中乎?臣等,職忝保護,不得請則不敢退,冒罪申瀆,冀降召命,暫許持湯劑入侍,千萬懇祝,惶恐敢啓。
傳于具㢞曰,內局入侍。
傳于趙德成曰,次對,進定于明日。
以校理朴相甲,牌不進罷職傳旨,傳于趙德成曰,只推。
大司憲鄭光漢,大司諫沈觀之,執義李東泰,司諫李萬育,掌令慶再觀,正言權啓曰,今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習。況於蕩平科之後,復提黨論,甘自歸於不忠不孝之科,雖以我聖上好生之德,特貸一律,渠旣遲晩,則不可以遠配而止,請慶興府定配庶民罪人趙榮順,按律處斷。答府院曰,勿煩。
又啓曰,罪人金稙之罪,可勝誅哉?敢以絶悖無倫之說,肆然發口,究其罪犯,宜施極律,合辭之請,可洩神人之憤,而旣賜允從,旋卽還寢,此雖出於我聖上好生之德,邦憲至嚴,決不可一刻置之於覆載之間,請黑山島庶民罪人金稙,依前處分,亟正邦刑。答府院曰,勿煩。
大司憲鄭光漢,執義李東泰,掌令慶再觀啓曰,罪人五得所犯,實是前古所無之變,偸取情節,萬萬凶獰,酌處之命,雖出於我聖上好生之德意,論以國法,不可容貸,請黑山島爲奴罪人五得,依律處斷。假稱御史之罪,何等重大,而張翼標酌處之命,遽下於取招承款之餘,此雖出於我聖上好生之德,而後弊所關,有難容貸。請還寢張翼標島配之命,依律處斷。殺人之罪,三尺至嚴,私奴一奉·次山·朴興才·朴好大等,實因情節,昭昭難掩,累經審理,猶未擧論,則其不可遽然酌處也,明矣。日昨遠配之命,雖出於我聖上憫旱疏決之意,論其罪犯,決難容貸,請還寢一奉等遠配之命。答府院曰,勿煩。
大司諫沈觀之,司諫李萬育,正言權啓曰,仲義之罪,可勝誅哉?倉卒拾得,雖異故犯,關係莫重,宜卽現納,而懸賞之後,始爲自首,棍問之時,乃吐情實,論其罪犯,不可酌處而止,請大靜縣爲奴罪人仲義,依律處斷。罪人五得,其所負犯,關係至重,揆以王章,自有當律,酌處之命,雖出好生之德,而三尺至嚴,不可容貸,請黑山島爲奴罪人五得,依律處斷。僞造御寶之罪,關係莫重,罪人金道弘·韓相輝·李虎成·田老味·崔三金·朴馨秀·朴順恒·韓壽長酌處之命,雖出於聖上悶旱疏釋之盛意,而三尺至嚴,不可容貸,請還寢僞造罪人金道弘等酌處之命,更加嚴刑,依律處斷。答院曰,勿煩。
癸巳四月二十八日巳時,上詣彰義宮。擧動入侍時,行都承旨具㢞,左承旨尹坊,右承旨趙德成,左副承旨沈頤之,右副承旨李商舟,同副承旨李漢一,記事官兪漢人·洪思默,記注官卜台鎭,記事官韓德厚,以次侍立訖。上具翼善冠·袞龍袍,乘輿出通陽門,詣延和門外。命德成,呼書孝章廟·懿昭廟奠酌祭文。上乘駕轎,詣彰義宮,命王世孫行禮。
癸巳四月二十八日酉時,上御集慶堂。藥房入診入侍時,都提調元仁孫,提調洪樂性,副提調具㢞,記事官兪漢人,記注官卜台鎭,記事官韓德厚,醫官方泰輿·鄭允協,以次進伏訖。仁孫曰,動駕行禮之後,聖體,若何?上曰,一樣矣。注書出去,夏享大祭報府,持入。賤臣承命出來,持入以奏。㢞讀訖。仁孫,請進湯劑,上進御。仁孫請診候,上曰,依爲之。泰輿曰,脈候左右三部度數調均,脾胃脈候,亦一樣矣。允協,亦同泰輿之言。仁孫曰,今日臣等,瞻望行祭時,聖體之竦直,自非聖人外,不能如是也。聖心以建功,視若常膳,則必無難下之慮矣,雖許醫之所製,而實天所指導也。上曰,洪相簡,則旣入城,而丁範祖,亦何時上來耶?仁孫曰,似在今明間。上命書傳敎曰,今聞湖堂丁範祖,今明入城云,有職然後,可以謝恩,今適多窠,修撰除授,待入來牌招察任,洪相簡,旣入城云。前職自如,待開門牌招,今只有上下番兩人,其令入直。仁孫曰,今日孝章廟親酌時,贊禮未及待令,致使承旨替行,事極未安,當該贊禮從重推考,何如?上曰,依爲之。出擧條上命持湯劑,更爲入侍。賤臣承命出來,與樂性進前。仁孫請進御,上受而服之曰,此藥眞靈劑也。蔡濟恭,曾得所餘飮之。其翌日,告予曰,臣昨日還家,心若醉云矣。仁孫曰,明日亦依例乎?上曰,依爲之。諸臣,以次退出。
上在慶熙宮。停常參·經筵。
藥房都提調元仁孫,提調洪樂性,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,倂此仰稟。答曰,知道,因其理而雖得喜雨,以予誠淺,猶靳霈然,興懷深悚一倍,氣何暇諭乎?待敎入侍,朝來中官報雨,冀霈益切矣。世孫氣候一樣矣。
中宮殿·惠嬪宮,藥房口傳問安。答曰,知道。
李世演啓曰,大司憲未差,執義未差,掌令權恢受由在外,一員未差,持平李思祚受由在外,一員未差,今日以監察茶時之意,敢啓。傳曰,知道。
崔台衡啓曰,卽者副修撰吳載紹,謂有難安情勢,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,宣傳官一人,馳詣大報壇,墻後及墻左右,遍審不潔與否,執頉以來,以省記,點閱,守直軍一人,馳詣儲慶宮,西邊東山廣闊,有不潔與否,詳細摘奸,執頉以來,以省記點閱守直軍以來,若或慢忽,宣傳官兩人,當臨門處分矣。
以備忘記,傳于崔台衡曰,予心氣雖衰,志豈衰乎?噫,萬機酬應,今予心氣何能,而卽志也,以此寓懷,其亦矜也。噫,其猶支撑,其惟建功,今月心氣益苶,建功甚苦,此何一則今年八旬而然,一則鄙諺好歌,長聞猶苦矣。建功其雖靈丹,大劑日再日三,其前雖有益,於今有頉而然。噫,頃年崇文堂,請大臣·重臣,於今幾十年。噫,其時猶然,況今乎?噫,壬午復政,今十二年,六十猶然,況八旬?於今謝萬事然後,庶可攝生,其猶未能,於今受困於建功,近日特甚,近日特甚。靈丹爲苦湯,此亦時也。見鎖鈔,先以蹙眉,見扁鵲,若逢虎狼,此亦時雖莫能,謝事靜攝,一兩日休頉,其何固執,脈何恃乎?惟在心,欲問以儒有此名者乎?尋問以奏。呼寫時,復聞雨下,今予一心,惟待霈然矣。
又傳曰,將雨將雨,靳霈靳霈,維何卽予。八旬其君,日衰喬木,小臣日强,謂以儒臣,湖堂猶逼,其況應敎驕縱年少,自謂同是其君臣也,而諸儒臣何人,其何免也?爾何臣,一何拘慴若此?故一人違牌,百人效焉,一人撕捱,百人亦隨,立身揚名,聖訓視若尋常,隨從時體,勝於其君,謂以耳目,强以束帶,謄傳古紙,輿儓,臥以睥睨,百隷因此懈怠,其雖雨,焉可霈也?今日酬應後,予亦有自量者矣。
以備忘記傳于李聖圭曰,今日朝鮮,果朝鮮乎?噫,暮年興懷,奠酌子媍孫,爲今臣子,其心若何?動駕時謄傳,入旬初聞,此何卽文具也,其果誠乎?須問輿儓,其果誠也,宜飭而默默乎?此等苟且耳目,將焉用於何?昨日諸臺,特解見任,以令滌心,其中若耳人,莫知其君恩,敢先驕重,可謂令人代羞。
以備忘記傳于崔台衡曰,勸者宜勸,飭者宜飭,昨日書寫忠義,可謂神速,令銓曹實職調用。
崔台衡啓曰,前御營大將張志恒,復授前任,牌招傳授命召事,命下矣。時無職名,令該曹口傳付軍職,何如?傳曰,允。
兵曹口傳政事,副司直張志恒。
李興宗啓曰,大臣·備局堂上,依下敎,來待矣。傳曰,引見。
傳于李聖圭曰,內局同爲入侍。
以副應敎洪相簡,牌不進罷職傳旨,傳于李聖圭曰,敢若是乎?更爲牌招入侍,若知有君,其若此乎?傳旨捧入,則承旨當下敎,洪趾海,亦爲處分,以此嚴飭,丁範祖入來與否亦知,而入侍時以奏。
傳于崔台衡曰,洪相簡,年少驕蹇,於君亦若是乎?限來朔,修省記以入。
又傳曰,俄者入侍承旨入侍。
又傳曰,旣已下敎,儒臣入直,省記入之,然後當進水刺,催促。
崔台衡,以弘文館言啓曰,校理朴相甲,旣有只推之命,卽爲牌招察任,何如?傳曰,允。
又以義禁府言啓曰,在外侍從禁推人,過十日後,特施削職之典以放事,承傳啓下矣。時囚罪人金光緯·金光岳·金敍九·李得華·吳濬根等,拿囚已過十日,依承傳,削職放送之意,敢啓。傳曰,知道。
又以宣惠廳言啓曰,日前京畿監司沈鏽,以永宗致敗漕船監色,今方依傳敎,勿拘日次,連加嚴刑,而所載穀物,旣已準拯,石無所縮之狀,已陳前日狀聞,而漂失船隻,今已推得,監色四人之各乘四船,明白無疑,則似不可一向嚴訊,令該廳考例稟處事,陳達據姑令停刑,待該廳回啓,施行可也事,傳敎矣。敗船狀聞,前已回啓,而沙格,爲先嚴刑,待監色取服處之事,亦爲蒙允矣。穀物旣爲準拯,敗船亦非故犯之狀,道臣前旣論列於狀聞中,又有此陳達,則在囚各人等,別無更加推覈之端,而已經嚴訊,足懲慢忽之罪,倂依例放送之意,分付,何如?傳曰,允。
又以御營廳·一二所巡廳·左右邊捕盜廳言啓曰,去夜無犯夜人所捉之意,敢啓。傳曰,知道。
癸巳四月二十九日巳時,上御集慶堂。藥房入診入侍時,都提調元仁孫,提調洪樂性,副提調具㢞,記事官兪漢人,記注官卜台鎭,記事官韓德厚,醫官方泰輿·鄭允協·慶絢·金孝儉,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,竝一樣矣,卿等欲更勸建功耶?仁孫曰,臣待罪提調,故有此仰陳矣。下詢諸宰,則可諒與臣同心矣。樂性曰,殿下每有率扁鵲之敎,而若無建功,則雖有扁鵲,何以見其能哉?上曰,注書出去,持內局丙戌以後日記入來。賤臣,承命出來,持入以奏。上曰,自丙戌後,有服一貽之時乎?承旨讀之。㢞披閱而對曰,無矣。上曰,漢高祖之却醫,世謂無識云然乎?仁孫曰,無識甚矣。上曰,予則以爲賢也。仁孫,先請診候,上曰,爲之。泰輿,進前診候訖,退伏奏曰,脈候左右三部度數調均,滑體與脾胃脈候,亦一樣矣。諸醫皆同泰輿之言。仁孫,請進湯劑,上進御。仁孫因請下進三貼之敎,上笑曰,去矣,卿家人,必謂吾大監,胡爲不來云矣?仁孫,伏而復奏曰,退而待下敎乎?上曰,依爲之。諸臣,以次退出。
癸巳四月二十九日巳時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,行戶曹判書蔡濟恭,仁陽君李景祜,訓將李章吾,兵判具允鈺,工判李潭,左尹尹泰淵,吏參尹得養,工參李重祜,行司直徐命善,副應敎洪相簡,左副承旨沈頤之,記事官洪思默,記注官卜台鎭,記事官韓德厚,以次進伏。上曰,宣傳官入侍。出下敎命書傳敎曰,因舊邸修掃,駭然,兩處令宣傳官摘奸,皆無頉,而一處,予已下敎,未能覺察,其果皆鄕軍,而一處五名軍,只有一名,而稱以新番云。二人,交替二名足矣,況四名?莫重守直,萬萬可駭,當該中官四人中,不立其軍中官,分付內府,永刋其名,不能檢飭次知中官,從重推考。又傳敎曰,金吾諸堂下敎者,倂敍用,其於將任,其可一刻曠焉?前御將張志恒,許授前任,牌招傳授命召。又傳敎曰,吏曹判書朴相德,兼帶判金吾許遞。出下敎相福所啓,前大司憲黃景源,以微眚坐罷,今已屢月,合有收敍之道,故敢達矣。上曰,敍用,可也。尙喆曰,前大司諫朴師訥,當初罪名,不過違牌,旣被奪告身之律,又有勿處都下之敎,名異門黜,律亦無前,故敢達矣。上曰,飭已施,分揀,可也。相福所啓,都政隔月,自多酬應,金吾又是劇務,吏判朴相德,兼帶判義禁,今姑許遞,何如?上曰,依爲之。允鈺所啓,騎步布之每當畢納,法意甚嚴,而近來多有愆期之弊,故頃日筵稟關飭之後,頗不無其效矣。四月當,未收雖不甚多,而不可一任其稽滯,更加申飭,俾不得過當不納,何如?上曰,依爲之。相福所啓,關西錢之在賑廳者三萬兩,頃貸戶曹,而目今戶曹事力,難以責償。今番御廳鑄錢餘剩中,準此數,移送賑廳,何如?上曰,好矣,依爲之。請臣,以次退出。
癸巳四月二十九日申時,上御集慶堂。藥房入診入侍時,都提調元仁孫,提調洪樂性,副提調具㢞,記事官兪漢人,記注官卜台鎭,記事官韓德厚,醫官方泰輿等,以次進伏訖。仁孫,先請診候。上曰,爲之。泰輿診候訖,退伏奏曰,脈候左右三部度數,似或遲緩,滑體脾胃,則如前矣。仁孫,請進湯劑,上進御。上曰,吳載紹之徑出者,何也?仁孫曰,由李福源之疏,有朴相甲之疏,由朴相甲之疏,有吳載紹之徑出。上曰,福源之疏,政院何以捧之?仁孫曰,退出矣。上曰,退出則相甲,何以知之?仁孫曰,雖退出而承旨見之,翰注見之,則相甲何由不聞?上命書傳敎曰,昨年堂錄旣下敎,昨今豈異焉?湖堂選若辭,只辭本事,何及於已了當堂錄,而公然提及,政院不捧,則作休紙而去,其何遍示?嗚呼,暮年氣苶忒甚之中,作出酬應。嗟哉,心常憶其父,其子爲此,亦是料表,其若勉飭,宜先此人,且飭其本,捨此人誰?其直處分,帖然本事。前大提學李福源,特施不敍之典,又罷出六承旨。命書傳敎曰,行副護軍李聖圭·崔台衡·李興宗·李世演·趙昌逵·徐浩修爲承旨,三院副提調例兼,房順房,牌招察任,而徐浩修,今聞吉祭在近云,過此後牌招察任。仁孫曰,修撰丁範祖,承牌入來云矣。上曰,注書出去,使之入侍。台鎭,承命出去,與範祖進前。上曰,予之待爾,久矣,原邑於京幾日程?範祖曰,三日程也。上曰,然則其來不遲也,其貌,何如?樂性曰,淸秀無塵埃氣,眞文人也。上曰,然矣。予雖未見其貌,聞其聲似精矣。問曰,儒臣之先世,爲館職者幾人?對曰,五世矣。仁孫曰,進善時翰之玄孫也。上曰,然矣。命進漏器,下御製一句,使之賡進,而連賡十句。上命承旨讀之曰,名下無虛士也。仁孫曰,雖古湖堂,無出此人之右矣,終看千貼句陽來之句,其心實與藥院諸臣之心,同矣。上曰,誠然矣。仍命書傳敎曰,嗚呼,六十一年湖堂備三員,誠是料表,於予太康,故貳相丁應斗八代孫,爲湖堂入侍,賡十韻,是豈偶然?先賜紙三卷·筆十枝·墨五笏,自原州來也苟艱,令該曹食物題給,以表予意。仁孫曰,在外之臣,亦知此劑之不可發矣。臣自承旨登筵,今陪天顔,若勝於十年前,此稀有之事,而湯劑之力也。上曰,卿等之言,當如是矣。樂性,更進湯劑,上進御。諸臣,以次退出
癸巳四月二十九日申時,上御集慶堂。承旨入時,左副承旨沈頤之,記事官洪思默,記注官卜台鎭,記事官韓德厚,以次進伏。上命讀朴相甲·吳載紹疏。仍命書傳敎曰,晩後少睡,神氣益昏苶中,聞朴相甲·吳載紹章來到云,莫知某事。一則受由儒臣,一則在直儒臣,緣何爲此?其涉異也。召承宣而令讀,大提學章設有是言,不過不肯抄湖堂,公然揷語者,雖然,其章未徹,政院漏洩乎,浮囂浪傳乎?其雖若此,予不聞,何敢若此乎?本事若此,則尤敢撕捱乎?無朴相甲,則豈有吳載紹此擧乎?萬萬爲駭,予雖衰矣,豈可酬應此等事乎?況以未徹之疏撕捱,則其宜直斥,而吳載紹,雖有此擧,其亦不捧,請推請牌而已,二章公然捧入,無風生浪,使氣苶其君,料表酬應。噫,方今悶旱,呼寫下敎,而乍睡睡覺,聞此雨聲亦異常。其聞此,噫,甘霈渺然,雨聲若此,乾道昭昭,於此可見。此章皆給,未徹之章,其若撕捱,非徒後弊,豈云國綱?若此,人皆必將撕捱堂錄,儒臣此等章,切勿呼望於望門。朴相甲·吳載紹,卽爲牌招,追省記入直,捧納承旨,其涉率爾,不可遞差而止,特施不敍之典,不察雖當駭,今日在院承旨,焉可無飭?一倂遞差。諸臣,以次退出。
上在慶熙宮。停常參,只晝講。
藥房都提調元仁孫,提調洪樂性,副提調李聖圭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。建功三貼,心自慨然,其雖若此,氣則一樣,建功何功?予心定矣,待敎入侍。
中宮殿·惠嬪宮,藥房口傳問安。答曰,知道。殿座罷後,政院·玉堂·藥房口傳問安。答曰,知道。
崔台衡啓曰,大司憲未差,執義未差,掌令權恢受由在外,一員未差,持平李思祚受由在外,一員未差,今日以監察茶時之意,敢啓。傳曰,知道。
崔台衡,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李聖圭啓曰,同副承旨李興宗,謂有情勢,陳疏徑出,原疏纔已退却矣,卽爲牌招,何如?傳曰,允。
備忘記,傳于李聖圭曰,李世演·趙昌逵,承旨下敎安徐,李性遂·李在簡爲承旨,牌招察任,房順房。
備忘記,今朝鮮人,只知建功,昔唐金丹東國靈丹,金丹果能益,靈丹亦大劑,其果神何視昏?亦是靈,步何艱?陋矣建功,只支撑予昏矣。世人,加二加三苟且,其君見鈔蹙眉,豈云三合?於予三升,因此建功,何時甘霈?其可謂此一日冥然,八旬猶欠,日三建功,陋矣。脾胃,諂諛能受,卑哉建功,暗地自矜,其間世人,三皇豈有?且問今人,五帝亦在,軒轅岐伯,亦飮此湯,昨飮三貼,於今若前,一使問予,可棍其百,前以掌務官庸矣只五十。其況此時,悶旱悶旱,於晝於夜,焦心焦心,其逢來月,其將若何?翣時初庚,民將撤鋤,臥見太陽,良歎煮背,建功建功,藏鈔藏鈔,得雨然後,予可應爾,予亦一哂,謂今世道臣,皆若勸建功,人皆爲忠臣。
又傳曰,見下內局敎,若問於予曰,陳起亦可決棍云。予必曰,古有祈雨草龍,若漠然鞭龍事,而此其誠慢神,故予命永刪,此則雖然,今者建功,三百六十日,悶予苦予,予則曰,豈特內局?有捧蔘,東南西北蔘,皆停捧,可也。若此蔘果靈草,産處必皆隱匿,若此然後,雖三頭六臂人,何能採蔘,內局亦何得已?捧蔘一朔用百斤,數月將皆用,扁雖萬,蔘何煎乎?今者此敎,令衆蔘,其皆自羞意也。
又傳于曰,來月近,懷億百於初十,其將拜來何日?憶,庚子五五日,懷何抑臥聞聲,鳥耶蟲耶問,中官對以聲寥,此何然重聽兆?視已昏耳亦聾。嗟,萬機其何應?將至於此,何飮建功,豈信靈丹?回來臥房日,若節端午香當祗迎,驪州香其傳明日云,同祗迎。嗚呼,微忱,庶可少伸,其雖然懷千萬,所重在焉。殿庭祗迎,由通陽·麗春入皆禮房傳,予只皆祗迎殿庭,由麗春回,當宿憶昔窩,以此知番。
來月何日?五月初吉,追憶庚子,此日予懷千萬。冬至一陽生,夏至一陰生,仲冬仲夏,其可奇也,一陽雖扶,一陰亦然,其雖仲夏,甘霈何日?心自問焉,建功楚越,此何由乎?一則太康,二則誠淺,加以此湯,何以得霈?予心定者,正謂此也。
傳于崔台衡曰,湖堂時箋,當依頃日例親受,侍衛入直,來待後先奏。
傳于洪檢曰,內局入侍。
又傳曰,今日亦依前日例,謝箋親受後,當爲晝講,特進官,則右參贊旣有闕,則只經筵使之入來,時刻與入侍單子,竝安徐。
又傳曰,玉堂上下番俱定,事甚未安。副校理洪鳴漢,卽爲牌招入直,何如?傳曰,允。
崔台衡,以義禁府言啓曰,在外侍從禁推人,過十日後特施削職之典,以放事,命下矣。時囚罪人盧瑞國·兪彦鎬等,拿囚已過十日,依承傳削職放送之意,敢啓。傳曰,知道。
又以訓鍊都監·一二所巡廳·左右廳捕盜廳言啓曰,去夜無犯夜人所捉之意,敢啓。傳曰,知道。
校理朴相甲疏曰,伏以臣向陳私懇,特蒙恩暇,情伸歸護,感結洪私,而第臣母素患痰癖之症,當此換節,重添暑感,浹日彌苦,有加無減。臣將左右扶將,難捨頃刻,嚴召之下,輒事違傲,不意只推有命,召牌重臨,而以臣情理,萬無離側供職之望,玆不得不披瀝肝血,更此呼籲於孝理之下。伏乞聖明,俯垂矜諒,亟削臣職,仍治臣違傲之罪焉。且臣目下情踪,竊有萬萬危蹙,萬萬慙恧者,敢此冒陳焉。臣本愚迷,罪犯驕蹇,揆以邦憲,合被重勘,而聖度天大,雷威旋收,薄竄無幾,特除繼降,府提先故,辭旨鄭重,霜雪雨露,倐變於數日之間。臣於路次,伏奉恩綸,雙擎九頓,有淚被面,感激怵迫,他不暇顧,蒼黃疾馳,冒沒入肅,半夜前席,寵錫便蕃,一堂賡載,恩數曠絶。至於親臨受箋,特命陞敍,而格外恩榮,獨偏臣身,以臣不才,何以得此?惝怳震悼,歷歷靡定,在臣今日之道,惟當恪勤趨承,少答鴻造之萬一,而所帶職名,俱係華貫,國朝之設湖堂,所以儲養英才,賁飭文治,讀書而長其識見,試藝而勸其詞章,此誠昭代之美事,文士之極選也。是以,前輩之膺是選者,雖章成倚馬,才副掣鈴,猶且逡巡退讓,不敢遽當。況臣才本鈍滯,學又空疎,徒以祿仕之計,粗習功令之業,經傳奧旨,全未通曉,詞律少技,亦非素嫺,雖尋常撰述,猶懼不堪,今者此任,尤豈臣夢想所到哉?噫,是選也,從古難愼,存而不沒,于今六十年矣。惟我殿下,慨然念先朝故事,修擧廢典,意甚盛也,而乃以如臣無似,苟然充數,臣身顚沛,固不足卹,其於玷辱名器何哉?威顔咫尺,醜拙畢露,唐音少詩,不曉本意,五字璇題,輒致誤製,漏筒持入,欲試副急,三首絶句,移時纔就,蒙駭蹇澁之狀,固莫逃於天鑑之下,詞垣淸選,至臣身而壞了無餘,不待臣言之畢,而聖明必有以處臣者矣。僶勉暫膺,亶出叩謝,因仍苟據,大壞廉防,從今以往,矢心自劃,不敢復抗顔於操觚之列矣,至於館職去就,尤無可論。臣伏聞前大提學臣李福源自引之疏,語及圈事,至以格例之不當然爲言,雖是未澈之章,而旣登公車,傳播縉紳,夫堂錄之規,雖曰會圈,而主張之權,實在於館閣。今者館閣之臣,請之以格例,不當,格例不當,則圈體未成,臣以被圈之人,豈可晏然仍冒,自同無故哉?臣之日前承命,雖緣倉卒迫阨,全沒商量,爲申義分,祗今追思,滿心慙愧,置身無地,臣若諉以事過,逶迤盤礴,恬不知所以自處,則直是貪戀無恥之一鄙夫,聖主將安用臣哉?卽此一事,便是鐵限,若去論思之任重,人器之不稱,猶屬例讓,臣不敢煩陳也。伏乞聖慈,天地父母,諒臣自劾,亶出至懇,永拔臣名於湖堂玉署之錄,仍命下臣司敗,治臣貪冒之罪,以重竗簡,以靖私義,千萬幸甚。批答出傳敎
副修撰吳載紹疏曰,伏以臣於直中,卽接校理臣朴相甲疏語,有以前大提學李福源未澈之章,語及圈事,至以格例之不當然爲言,以此自引,不爲行公,臣亦圈中之一人,今以圈事,有此辭說,則臣何敢一時晏然仍冒乎?玆敢投陳短章,徑出禁門。伏乞聖明,亟削臣職,仍治臣罪,以肅朝綱,千萬幸甚。批答出傳敎
癸巳四月三十日午時,上御集慶堂。藥房入診入侍時,都提調元仁孫,提調洪樂性,副提調李聖圭,記事官兪漢人,記注官卜台鎭,記事官韓德厚,醫官方泰輿·鄭允協·慶絢·金孝儉,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,亦如前矣。仁孫,請進湯劑,上進御。仁孫請診候,上曰,置之。上曰,六十年後,得湖堂二人,豈不可貴乎?亦予大事業也。仁孫曰,此後實不知選湖堂幾番矣。上曰,若然則誠好事矣。上曰,今日爲殿座,明日祗迎,承旨不可不備員。命書傳敎曰,今日殿座,明日親傳相値,承旨李興宗,許解本職,其代洪檢爲承旨,牌招察任,房順房。聖圭曰,檢,時任騎堂也。上命書傳敎,騎堂洪檢承旨代,前承旨趙昌逵,解由安徐代差,牌招入直。仁孫曰,月臺晝講後,一貼侍下敎乎?上曰,依爲之。諸臣以次退出。
癸巳四月三十日未時,上御東月臺。晝講後藥房入診時,都提調元仁孫,提調洪樂性,副提調李聖圭,記事官兪漢人,記注官卜台鎭,記事官韓德厚,醫官方泰輿等,以次進伏訖。上曰,今日此擧,豈偶然哉?實出於勸奬人才之道也。洪丁則入於吾網,而最可惜者,徐有臣也。仁孫請進湯劑,上曰,有軍號,卿等知之,則服之,不知,則不服也。樂性曰,如此之敎,不敢承也。上曰,予未聞黃帝之曾服此劑也。仁孫曰,雖未知黃帝之必服此劑,而與岐伯議藥著書,則豈不服藥乎?上曰,卿等之勸此劑,可謂至誠也。仍進御,諸臣,以次退出。
癸巳四月三十日未時,上御崇政殿東月臺。殿座入侍時,行都承旨李聖圭,左承旨李性遂,右承旨李在簡,右副承旨崔台衡,同副承旨洪檢,記事官兪漢人·洪思默,記注官卜台鎭,記事官韓德厚,以次侍立訖。上具翼善冠·袞龍袍,乘輿出資政門,御崇政殿東月臺,受湖堂丁範祖謝箋。上命取來漏器,又命範祖製詩。上曰,漏水三下,二句書之,可謂神速矣。上命內資,持入三杯酒。又命取來湖堂杯,仍宣醖湖堂。上曰,晝講爲之。特進官洪樂性,知事李潭,參贊官崔台衡,侍讀官洪相簡,檢討官丁範祖,記事官洪思默,記註官卜台鎭,記事官韓德厚,進伏。上讀大學衍義堯典,又讀大學大文,讀畢。相簡讀堯典,範祖讀大學大文,讀畢。上下詢文義,諸臣,各進文義。上乘輿還入大內,諸臣,以次退出。
癸巳四月三十日酉時,上御集慶堂。藥房入診入侍時,都提調元仁孫,提調洪樂性,副提調李聖圭,記事官兪漢人,記注官卜台鎭,記事官韓德厚,醫官方泰輿等,以次進伏訖。仁孫請進湯劑,上進御。聖圭,讀畿伯漕運狀啓。上曰,水原不爲不近,而必以是月發船者,何也?命書傳敎曰,頃者申飭,故恐或過今月,若此,湖西其或然矣。咫尺水〈原〉幾月昏睡,欲免踰月,若是駭然,國有紀綱,焉敢若此?況以曾經近侍爲此任者乎?萬萬可駭。水原府使李得臣,亟施永刋之典,此時畿輔,宜用純直之人。承旨李性遂,爲水原府使,其令明日辭朝。上曰,丁範祖,何時登科乎?聖圭曰,癸未榜也。上曰,湖堂雖陞資,而湖堂則自如,從前任守寬輩,亦然矣。命書傳敎曰,修撰丁範祖,登科前五十,曰以資窮陞六,況此人,四十登科,今已五十,且玉堂,只有此人而已。噫,故贊成丁應斗八代孫,六十一年,繼八代祖而爲湖堂,可謂稀有。今適有窠,丁範祖爲承旨,牌招察任,房順房。上曰,吳載紹承牌乎?聖圭曰,懸牌待命矣。上曰,專由於朴相甲也。命書傳敎曰,問其本,前大提學之不諒,而登諸章奏而起鬧端,肆然陳章,卽朴相甲也。況以五言小詩,未能解題添言,有關國體,豈可無飭?吳載紹之隨朴相甲,若是撕捱,萬萬寒心,豈可一任懸牌,以虧國體?一倂禁推,過一朔後勘律,以飭新進之習。傳旨過祗迎後□□□洪相簡之飮我所□□□應,我所命題者,此何意也?待渠以湖堂者,予竊自愧也。命書傳敎曰,初則凡人,各有所長,其何强迫?書下文題,入侍時所陳,已涉駭然,而申飭而已,尙今寥寥,故今日以讀書堂杯,同爲宣醞,意蓋深也。旣已受領,猶有初意,大抵於小詩,總角皆製古風,而文臣製述,豈可人人隨其才而命題乎?噫,憶其祖下敎若何,而年少小官,焉敢若此?豈云湖堂?雖文任,分義重也,況此任乎?萬萬爲駭,予雖衰矣,豈可一任其怠慢?湖堂學士洪相簡,月串僉使差下,其令今日赴任,仍令點檢船運,時任僉使,付京職。上曰,注書持傳敎,出去,湖堂杯洗置,分付。賤臣承命出來,入而復命。上曰,仔細傳之乎?對曰,然矣。上曰,近來中官,亦驕縱而貪婪也。命書傳敎曰,中官金完碩所爲,萬萬爲駭,故已下敎,而若傳所云物有本末,凡於入侍,若下敎聽瑩,則承旨問於入侍中官,其中稍有識者,雖不對,其中輕淺者,視承旨若同僚酬酌,故此人習於此,不傳者兼招,故劫於申飭,有此駭擧,旣不其飭,亦登道下敎,特爲安徐。此後雖承旨,問於史官,則可也,其不敢問於中官事嚴飭。又命書傳敎曰,於此等事,乾道昭昭可知,中官此誠由於其君何覩而然也?再昨有若此者,何則?舊邸池塘,則乾水,故冬則乾,春則有水,因近者悶旱,此塘若何?熟視無一點水,沙堆於池中,其雖乾水,五月若此,予今初見,此豈池中?門外坊內掃雪,故無此弊,而此則雇立軍掃雪,嫌其運乎門□下池塘,以雪爲土,自然之理,故嚴飭中官,其令開滌,滌畢已盈。儲慶宮守直中官,莫知莫重,其欲兼食雇布,五名軍,只有一人,此亦由於因池塘而然,以予眼能視,至甚於雇軍之闕,此亦乾道昭昭而然也。噫,大門內廣闊,而用坊內民,故若是肆然於數間之池,惜其僕之困,令推池中。嗟哉,此人,張子西銘,豈可究竟?同是一內而用事若此。噫,昔年御苑,亦入鄕軍,故亦有,若使王公,爭此景,春光豈到野人家之詩,豈特昔日?昔年朝宗門設壇時,頻臨守直鄕軍,謂守直中官曰,兩班來云,可謂盛際,而且尙庫,昔則鄕軍,故以校生爲軍者,直中夜讀,予亦悶矣,此弊熟知。大抵衛將所書員雇軍,惟意操縱,雇價尾閭,故雇立軍單子啓下,蓋由於此,而若琴絃之意,飭其濫不太狹,從此以後,騎曹無尾閭之弊,中官亦免太狹之弊,渠當思此,而乃□此此亦食而欲食之心,此後其復若此,闕內入直軍,皆作鄕軍,以此嚴飭內寺府,今當暮年,因此亦有下敎者,昌德齊政,古有者,而慶熙揆政,卽予置者,有次知中官,有軍士,故於次對時,昔則國綱嚴,恐或誤報,着實灌水,無一毫做錯。近者甚怠忽之中,且予在此,故晝夜鎖其門,可勝寒心?此後若然。噫,以齊七政敬授人時,尙書攸載,堂後次知中官,當重繩,守直軍士,亦令騎曹決棍一體嚴飭。上曰,昨年處分,豈爲渠也?□□□意思之寒心,命書傳敎,下敎李彦一所爲,萬萬□□□仁孫曰,明□□□乎?上曰,依爲之。諸臣,以次退出。
上在慶熙宮。停常參·經筵。
藥房都提調元仁孫,提調洪樂性,副提調李聖圭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。□建功其果有效乎?□冷水氣益苶,只□□今後□□□與領左相,待敎入侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
以承傳色口傳下敎曰,左承旨馳詣□□□,右承旨馳詣□所,奉審以來。
備忘記,傳于□□□朝陰卽晴一也,心氣益苶一也。若虎狼建功,日三勸乎君,此果忠乎?內局雖信於庸扁鵲,而然廷臣,亦何若此?悶其旱苦其湯,八旬其君,其何堪乎?爲予,言乎內局與諸臣僚。
備忘記,又傳于李聖圭曰,三飮建功,氣苶特甚,今日前祗迎處,只祗迎而入,政院知悉,此豈孝乎?心膽皆隕矣。
備忘記,又傳于曰,驕縱月串僉使,何敢爲湖堂?原抄單付籤。
傳于洪檢曰,宣傳官二人,各送于於義宮本宮儲慶宮,守直軍受省記摘奸,內班院軍,毋敢先通事,申飭。
備忘記,其氣益苶,小臣日剛,此時今已五月,甘霈猶漠然,以予氣苶,專用心於悶旱,此亦予時況今乎?領左相與海西京畿關東句管堂上,內局入侍同入事,招備局郞廳傳敎。
傳于李聖圭曰,內局入侍,大臣·句管堂上·水原府使,同爲入侍。
以副校理洪鳴漢牌不進罷職傳旨,傳于李聖圭曰,只推。
李聖圭啓曰,玉堂上下番俱空,事甚未安,副校理洪鳴漢,旣有只推之命,直爲牌招入直,何如?傳曰,允。
備忘記,八旬其君,心氣益苶,而任意,諸臣,空然違牌,願察其影,其將一陰生,故臣道自亢日驕時,公然政官若此,聞下雨報,深冀霈然旋止。此時聞政官請牌,此亦關係紀綱,若此甘霈豈下?申飭,其令三銓官入侍開政,今者朴相甲若李彦一,驕氣生焉,公然葛藤,使八旬其君,暮年酬應,此何國體?吳載紹勢固然,以予自後日日心,何待一朔,莫能忍,八旬君,予何顧其懇?若復違牌,當投耽羅,剪其驕縱習,使渠海中思君親,朴相甲·吳載紹,特釋卽爲牌招,其令入侍。噫,予雖衰,旣諭察其影之敎,陰生在元,先飭此陰屬暮政,亦何扶陰?朴相甲承牌□諸皆帖然,相甲其若違牌,只相甲直捧大靜庶民傳旨,倍三道押付。
以副修撰吳載紹,牌不進罷職傳旨,傳于丁範祖曰,只推。
傳于丁範祖曰,吏判敢以一品其君乎如此朴相甲矣,牌望勿施,更爲牌招入侍,牌使令,明日,令該曹決棍。又傳于丁範祖曰,政官牌招開政。
李聖圭啓曰,吏曹判書朴相德,參判尹得養,參議洪樂純,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,竝更卽牌招開政,何如?傳曰,允。
傳于李聖圭曰,其君神氣益苶之時,爲今日臣子者,其不知建功三貼乎?參議只推,一體牌招,吏曹政色下吏,竝懸之,承牌後解之,此亦湖堂而然乎?申飭。
傳于丁範祖曰,玉堂政官竝違牌,則當建明門殿座,承旨若遲滯擧行,則當用同律,玉堂書吏懸之申飭。
傳于洪檢曰,思之必有意而然也,坐待之,□□□又傳于曰,牌去來遲滯院隷,竝懸之。
又傳于曰,內局先爲入侍,同副承旨同爲入侍。
傳于丁範祖曰,宣傳官同爲入侍。
傳于洪檢曰,吏曹判書入來,卽爲入侍。
有政。吏曹判書未差,參判尹得養進,參議洪樂純進,都承旨李聖圭進。
洪彬爲執義,成胤儉爲司諫,辛應三爲掌令,權枰爲持平,崔最爲爲獻納,宋樂爲正言,蔡弘履爲副應敎,李奭輔爲校理,鄭宇淳爲副校理,任希簡爲修撰,韓光會爲右參贊,李秉鼎爲禮曹參議,李東顯爲兵曹參議,韓光會爲判義禁,韓錫鳳爲翼陵別檢。
左參贊單韓光會,右參贊單洪樂性,兵曹參議單趙昌逵,參知單李東顯。
兵批,判書具允鈺進,參判李在協病,參議趙昌逵病,參知李東顯進,同副承旨丁範祖進。
雲南君榗爲都摠管,曺允亨爲翊贊,趙嵃爲兼司僕將,金用謙爲副摠管,鄭宅洙爲兼司僕將,李沇爲司禦,金斗昇爲全羅右水虞候,尹東淵爲訓鍊都正,李慶一爲同知,沈壽賢爲僉知,李潚爲淸州營將,李長燁爲宣傳官,李邦城爲全羅兵虞候。
副司直韓光會·黃景源·沈履之·朴道源·具㢞·愼爾復·趙德成·尹坊·沈頤之·李世演·朴師訥·李興宗·李商舟·李敬玉·金尙默·洪龍漢。
副司果金思穆·鄭宇淳·林暄。
傳于洪檢曰,承傳色安國來記過記。
又傳于曰,不知其君而皆匿,諸承傳色,盡爲記過。
李聖圭,以奉常寺都提調意啓曰,東籍親耕田所種大麥小麥兩種,今五月初旬前,當爲成熟之意,敢啓。
答曰,攝刈當親受矣。
洪檢,以義禁府言啓曰,執筆吏郞兪岳柱,海南縣充軍,今日內倍道押送事,承傳啓下矣。以承傳內辭意,具罪目卽爲發遣府羅將,今日內倍道押送配所之意,敢啓。答曰,知道。
洪檢,以刑曹言啓曰,違牌望使令安徐事,命下矣。依傳敎,承政院使令李時文,卽爲放送之意,敢啓。答曰,知道。
洪檢,以訓鍊都監·左右捕廳·一二所巡廳言啓曰,去夜犯夜人無所捉之意,敢啓。答曰,知道。
癸巳五月初一日辰時,上御延和門外。香祗迎入侍時,行都承旨李聖圭,左承旨李性遂,左副承旨洪檢,右副承旨崔台衡,同副承旨丁範祖,記事官兪漢人·洪思默,記注官卜台鎭,記事〈官〉韓德厚,以次侍立訖。上具翼善冠·袞龍袍,乘輿出通陽門,降輿入憶昔窩,步詣版位香祗迎。上命左承旨,馳詣儲慶宮·毓祥宮,進排官摘奸以來,上乘輿還入大內。諸臣,問安後,以次退出。
癸巳五月初一日巳時,上御集慶堂。藥房入診,大臣句管堂上·水原府使,同爲入侍時,都提調元仁孫,提調洪樂性,副提調李聖圭,記事官兪漢人,記注官卜台鎭,記事官韓德厚,領議政金相福,左議政金尙喆,仁陽君李景祜,吏曹參判尹得養,水原府使李性遂,醫官方泰輿·鄭允協·慶絢·金孝儉,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,亦一樣矣。仁孫,請進湯劑,上進御。仁孫請診候,上曰,置之。尙喆曰,昨日殿座,少不倦勤,建功豈不有功乎?相福曰,臣聞右相之言,則昨日晝講,玉音若出金石云。殿下欲做,何事不可做乎?上曰,朴相甲之撕捱,何如?尙喆曰,李福源疏,非彈弘錄中人,而實出於欲選湖堂而然也。相甲之避嫌,無已過乎?旣有相甲之疏,則吳載紹之徑出,亦宜矣。上曰,洪相簡事,何如?仁孫曰,福源,主選而選此等人,福源難免擇不精之罪矣。上曰,卿見丁範祖詩乎?相福曰,盛名之下,實踰凡人,以遐外之蹤,入於此選,人多有興起者矣。上曰,予詩問浮囂躁競,而丁實善對矣。予其再試,出抑陰扶陽題,以二十韻律,使範祖製進。相福曰,長壽王後,有我殿下,實我東莫大之慶也。上曰,長壽王,百濟王耶,載於何史?仁孫曰,東國通鑑有之。上曰,儒臣持東國通鑑初卷入侍。賤臣,承命出來,與鄭元始·李昌伋,持初卷進前。上曰,有之乎?元始·昌伋對曰,此卷無矣。上曰,出而更考。上曰,摘奸承旨,使之入侍。賤臣承命出來,與崔台衡進前。台衡,伏以奏曰,別無執頉處矣。上問景祜·得養曰,其雨其雨,尙今不雨,兩麥何如而移秧亦未晩耶?對曰,兩麥登場,移秧未晩,此時旱乾,農家謂鋤前之旱矣,不足深憂也。上曰,範祖,作幾句,注書知入。賤臣還奏曰,作五句矣。上曰,若非善文者,不能如是矣。相福曰,律詩有頭有鋪頭,頃刻運意甚難,蔡濟恭,亦云範祖文之敏速者矣。上問性遂曰,水原亦有密符乎?對曰,然矣。命給弓矢,上曰,可務者豈非農乎?日旱如此,予則深慮。命書傳敎曰,新耕田大小麥,德游堂當親受,儀注安徐,侍衛與凡諸等事,依前擧行。上曰,範祖作幾句,注書更爲知入。賤臣還奏曰,所製者十一句,而正書者九句也。上曰,誠速矣。仁孫曰,然矣,出題未過一刻,乃能如是。上曰,題亦難矣。上曰,政官入侍。樂性更進湯劑,上進御,諸臣,以次退出。
癸巳五月初一日申時,上御集慶堂。藥房入診,政官·同副承旨·宣傳官,同爲入侍時,都提調元仁孫,提調洪樂性,副提調李聖圭,記事官兪漢人,記注官卜台鎭,記事官韓德厚,吏曹判書朴相德,參判尹得養,參議洪樂純,兵曹判書具允鈺,同副承旨丁範祖,宣傳官朴弼瑞·李文喆,醫官方泰輿等,以次進伏訖。仁孫請進湯劑,上曰,坐直承旨誰也?仁孫曰,丁範祖也。上曰,所着堂下袍乎,堂上袍乎?仁孫曰,堂上袍也。上命範祖,讀所製詩,至微辭羲易戒氷霜之句。上曰,語意出於深遠,而句法亦好矣,卿等所見,何如?仁孫曰,領·左俱見此詩,以爲若在往昔,必爲湖堂學士云矣。上曰,自有其時,若不選湖堂,予豈知有丁範祖乎?仍謂範祖曰,予之服三貼,何如?對曰,雖閭巷之人,有疾則必服藥,而藥料中,蔘劑最緊重,調補聖躬之道,豈有踰於蔘劑者乎?仁孫曰,讀書之士,知義理,故知服之可而不服之不可矣。上曰,多讀書乎?範祖對曰,少習科工而不能多讀矣。上曰,多觀史記乎?對曰,略有所看矣。上曰,讀子貢傳乎?對曰,臣未嘗讀而覽之。上曰,其傳,何如?對曰,如傳中所記,則戰國傾危之習,而無聖門學者氣象,必是馬遷綴拾聞見之誤耳,先儒已有所論矣。上曰,予亦疑有是論矣,所奏誠有識矣。相德等開政,上見憲長望曰,爾等如此,朴相甲豈膺命乎?如此而國其國乎?欲見吏判新望,明日爲之。上謂弼瑞·文喆曰,爾則如此,爾則如此。仁孫請進湯劑,上進御。諸臣,以次退出。
癸巳五月初一日申時,上御集慶堂。吏兵批政官入侍時,吏曹判書朴相德,參判尹得養,參議洪樂純,正郞李東郁·兪岳柱,佐郞李有喆,兵曹判書具允鈺,參知趙昌逵,佐郞安以權,行都承旨魚錫定,左副承旨洪檢,同副承旨丁範祖,記事官洪思默,記注官卜台鎭,記事官韓德厚,以次進伏。上命範祖,出飭儒臣。錫定曰,儒臣違牌傳旨已入矣。上命檢讀傳旨,仍命書傳敎曰,吳載紹不過隨朴相甲違牌者,其無可論,只推。朴相甲,非特違君命,甘心違八旬君命,甘心嶺海,公怨惹鬧,不思其親,此倫理斁然,豈特五品不遜?倫理斁矣,依例踏下,其何難也,而嗚呼豈特暮年?此等處,心常不爲泛過。噫,子雖不孝,君豈忍陷其子於無親之科?此不過年少驕重之中,心自忖度曰,頃者已見,予豈以終身沒於海島?放恣之心,益增有此違牌者。噫,予雖衰暮年,守心異於昔,此人其若爲常人,此國無國,君不君,苦口建功,其猶踐言,況關係紀綱者乎?於渠將爲海島無親之鬼,初已決不可爲此,況今者乎?聞此敎,若無動心,此無父無君之人,以此嚴飭,其令膺命,違牌望,令秋曹着枷同囚一律間,予雖衰矣,此輩豈下只推之命?其令卽爲膺命,若不然,來朝當臨門,直捧無父無君,亟正邦刑遲晩,以此分付。又命書傳敎曰,同副承旨丁範祖,七言二十韻排律,其能寁時製進,文亦通暢,不負湖堂被選,特賜大鹿皮一令,以示嘉奬之意。上曰,昔任守幹,以壬辰年通信副使,雖陞資而於讀書堂名載,故私邸官案,問於吏曹,與洪萬遇,同爲修整,卽昔今年,今者丁範祖亦一也,以此分付讀書堂與各司。出傳敎錫定,以吏批政望讀奏訖。上命書傳敎曰,莫重擬望之人林立,今日飭敎,若何,而都憲望,一則在北關人,一則應爲撕捱者,一則在嶺南人,遮面苟且備擬,事之無嚴,莫此爲甚。吏曹判書朴相德,亟施刋版之典,此望令亞堂,更爲備擬,執筆吏郞,以曾經侍從臣,甘心聽命,放恣受書,海南縣充軍,今日內倍道押送。又命書傳敎曰,刋版人望,豈可受點?餘皆勿施。噫,予雖益衰,豈爲苟且君,借手銓官?鄭光忠爲大司憲,趙德成爲大司諫,餘皆擬望。又命書傳敎曰,頃者遞職,心常惜之,故其欲復授,有下敎者,欲見其望,吏判有闕政事,其令明日爲之。上曰,新除儒臣,待開門一體牌招察任,於今玉署,予意嚴雖新錄中人,違牌勿爲呼望。上曰,朴相甲入來云,吳載紹亦同爲隨入乎?仍下敎曰,違牌呼望使令及弘文館書吏,一倂安徐。出榻前上命儒臣入侍,又命東國通鑑初卷持入。賤臣承命出來,與之同入。上令儒臣,先讀,上下番及賤臣,以次讀奏。兵曹判書具允鈺所啓,翊贊崔星鎭,有實恙,無以供職云,今姑改差,何如?出擧條上曰,依爲之。諸臣,以次退出。
上在慶熙宮。停常參·經筵。
藥房都提調元仁孫,提調洪樂性,副提調李聖圭啓曰,伏未審夜間,聖體調攝,若何,痰候,若何?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。一號令皆妥帖於暮年國事便。嗟,建功何時免?幾日霈,此心舒,氣何喩?待敎侍。
中宮殿·惠嬪宮,藥房口傳問安。答曰,知道。
備忘記,傳于洪檢曰,悶旱兼酬應,氣益苶,當自內默禱,舊門動駕今安徐。
備忘記,傳于丁範祖曰,今於吏判,予見大成,其雖然矣,愛人用舊,自今以後,萬事帖然。嗚呼,暮矣,人遵政擧,欲拜文昭,其亦停焉。自嗟苟且頹臥堂中,此猶若此,建功楚越,謂其內局,其準二貼。
備忘記,傳于李聖圭曰,嗚呼近者,其猶朝陰晩晴,今日自朝淸明,此心曷喩?由何寔予?午後,頃年得雨,且今予一心,惟在乎昔,詣舊闕拜文昭殿舊基而來,當以步輿,待衛與隨駕人皆乘馬,世孫祗迎隨駕儀注,留營留陣,皆安徐,三營入直軍,挾輦前後廂,皆入直禁軍隨駕,只入正時,皆依三昨只正,駕轎隨後,只大臣·備堂隨駕,亦依三昨例同禮。
備忘記,傳于李聖圭曰,予用心今月多,況來月亦冥然,氣益苶悶建功,超時類何日得?暮年君心少舒,此時旱,此亦予夙宵心冀霈然,昨日雨亦旋止,何以然由一人,以一人困萬民?問濬川起都廳,欲一人代萬人。嗟,造物亦必有,其何由仍八旬,悶其旱苦建功?將詢問宿儒來。
備忘記,傳于李聖圭曰,問內局今三建功,一何氣苶?靈丹僞丹,扁鵲假鵲,靜臥時也,心猶便焉。惟其建功,先自蹙眉,且問內局,今勸幾貼乎?二貼萬强,況其三貼,聞於軒轅,岐伯其勸,軒轅雖喩,爲予損焉。雖聞岐伯,悶予減貼,因此建功,霈然猶邈,誠莫孚臣,高蒼何聽?愚者掌務,恐或休焉,衰昏何益?捲袖以待。若停此湯,予將九十,其果日勸,何堪一刻?日夜悶湯,夙宵恐進,豈特三百六十一日?一時入刻,爲予其喩,內局今日,宜進二鈔。
傳于丁範祖曰,坐直承旨入侍,儒臣持問答,同爲入侍。
又傳于曰,欲問悶旱,兼有下詢者,解事儒生,使之待令。
傳于李聖圭曰,內局入侍,儒生同爲入侍。
又傳于曰,咸鏡監司,忠淸監司內局同爲入侍。
丁範祖啓曰,卽者弼善李致中,謂有情勢,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招,如何?傳曰,允。
又啓曰,端午帖製述人,旣已抄啓,弘文館提學李徽之,待開門牌招,以爲出韻科次,如何?傳曰,允。
又啓曰,端午帖製述官,時無職名人,令該曹口傳付軍職,何如?傳曰,允。
洪檢,以刑曹言啓曰,違牌望人,着枷同囚一律間事,命下矣。依傳敎,當該承政院使令李時文,卽爲着枷,同一律問之意,敢啓。
又以刑曹言啓曰,因臺啓,唐恩僉尉宮奴帶隷,令該曹査出嚴治事,命下矣。依傳敎,宮奴莫大·成乭,儀賓使令金世東等,嚴覈査出,遲晩取招後,奴莫大全羅道海南縣,成乭興陽縣,金世東康津縣,竝定配所,卽爲發配之意,敢啓。答曰,知道。
又以義禁府言啓曰,該郞下敎,特爲安徐事,命下矣。海南縣充軍罪人兪岳柱,昨已發配,押去羅將所到處知委放送事,分付道臣之意,敢啓。答曰,知道。
又以義禁府言啓曰,前持平姜彝正,以不應爲律勘處以放事,命下矣。姜彝正,今已拿囚,以不應爲私律笞四十收贖,附過放送之意,敢啓。答曰,知道。
又以義禁府言啓曰,在外侍從禁推人,過十日後削職以放事,承傳啓下矣。時囚罪人宋德中,拿囚已過十日,依承傳削職放送之意,敢啓。答曰,知道。
又以義禁府言啓曰,前掌令安鼎大,以不應爲律勘處以放事,命下矣。安鼎大,今已拿囚,以不應爲私律,笞四十收贖,附過放送之意,敢啓。答曰,知道。
又以司僕寺內乘,一二提調意啓曰,今日動駕敎是時,本寺正,例爲進輿差備,正任希簡,移拜修撰矣,其代卽令該曹口傳差出,以爲差備之地,何如?傳曰,允。
又以御營廳·一二所巡廳·左右邊捕盜廳言啓曰,去夜犯夜人,無所捉之意,敢啓。答曰,知道。
以趙章漢爲假注書。
吏曹口傳政事,李崇祜爲司僕判司。
以吏曹參議洪樂純,弼善李致中牌不進罷職傳旨,傳于李聖圭曰,只推。
李在簡,以吏批言啓曰,判書李潭,參議洪樂純,竝牌不進,小臣獨政未安,何以爲之,敢稟。傳曰,仍爲之。
有政。吏批,判書未差,參判尹得養進,參議洪樂純牌不進,左承旨李在簡進。以李潭爲吏曹判書,李度默爲副修撰,申應顯爲兼弼善,李潭爲同成均,李徽之爲弘文提學,任觀周爲左通禮,慶再觀爲右通禮。兵批,判書具允鈺進,參判李在協病,參議趙昌逵入直進,參知李東顯病,左承旨李在簡進。以趙爲副摠管,鄭元賓爲景福將,李重錫爲忠壯將,金履煥爲訓鍊副正,李仁海爲都摠都事,黃處謙爲昌德將,以李東泰·李萬育·慶再觀爲副護軍,鄭光漢·沈觀之爲副司直,權爲副司果,李慶熙爲臨津別將,魚必溟爲知中樞。
傳于丁範祖曰,新除授判書牌招,同爲開政。
吏曹參判尹得養,參議洪樂純等上疏,伏以臣等,俱以無似,猥隨長僚之後,目見長僚被譴郞官充軍,而咫尺威顔,不敢辭避,黽勉開政,廉隅掃矣,惶蹙極矣。雖曰主張,而次官亦皆與聞,則長官之罪也。郞官不過執筆,而至被重譴,則臣等之幸免,此豈理也哉?玆以相率哀籲。伏乞亟賜譴削,以存國體,以安私分,千萬幸甚,臣等,無任屛營祈懇之至,謹昧死以聞。答曰,省疏具悉。昨日膺命,今日引章,昨今處義,可謂得宜,而同爲撕捱,其涉太過,至於郞官,予亦思焉,今者詮郞,不過該郞,以昔日之法治此人,此其復釀成者,欲爲下敎而未果,卿等之章,於此果然,郞官若此,何勉卿等?該郞下敎,特爲安徐,卿等勿辭,冢宰望緊,卽爲開政。
司憲府執義洪彬上疏,伏以臣罪著溺職,罰止薄罷,杜門訟愆,感惶交切。不意恩敍遽降,新除又辱,在臣義分,固當竭蹶,而念臣旣以當論不論,重速人言,則虧損臺體,無復餘地,其何可諉以時日稍久,而晏然爲承膺之計哉?反覆思量,進身無路,猥陳短章,略暴危懇。伏乞聖明,俯垂諒察,亟削臣所叨之職,仍治臣瀆擾之罪,以昭法紀,以靖私義,千萬幸甚。臣於乞免之章,不宜贅及他說,以聒聖聰,而事在目下,不容泯默,敢此附陳焉。噫,官爵有國之名器,而名器之重,無如瀛館之選,雖一代文學地望之士,其猶難愼,決不可以人人濫授,而主事者之所得以私焉者也。如痴蠢之洪相聖,輕淺之安聖彬,麤陋之李普天,李奎緯之行己狂悖,李普溫之宅心不正者,皆得冒參而濫玷,則其拂公議而辱淸朝,固當如何哉?近年以來,是選不古,每經圈事,或有濫竽之歎,而未有若今番之淆雜者也。都堂諸臣,旣被勘罰,則館錄主圈之人,不可不嚴懲,臣謂當該副學,亟命刋削,參坐諸人,亦合譴罷。洪相聖·安聖彬·李普天·李奎緯,李普溫,一倂拔去錄中,以淸瀛選,斷不可已也,臣無任屛營祈懇之至,謹昧死以聞。答曰,省疏具悉。近者耳目寥寥之時,猶有此章,可謂佼佼,而噫,雨露不擇地而下,以帝堯之聖,猶曰,試可乃已,其於論人,方長不折,亦何一筆句斷?其於館錄諸人,其糾正在於都堂錄,今者之請,其涉過矣,爾其勿辭察職。
癸巳五月初二日巳時,上御集慶堂。藥房入診,咸鏡監司·忠淸監司同爲入侍時,都提調元仁孫,提調洪樂性,副提調李聖圭,記事官兪漢人,記注官卜台鎭,記事官韓德厚,咸鏡監司李最中,忠淸監司安兼濟,醫官方泰輿·鄭允協·慶絢·金孝儉,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,竝一樣矣。仁孫請進湯劑,上曰,道臣同爲入侍耶?聖圭曰,然矣。最中·兼濟進前奏曰,臣等自此日遠離,所祝者,惟服湯劑,保護聖躬也。上笑曰,持湯劑來,予將强服,以示卿等也。因進御,仁孫請診候,上曰,置之。上曰,湖西郡邑,多於北關乎?兼濟對曰,十倍於北關也。上曰,予自拔擢,多得其力,如李在簡是也。上曰,臺臣必詣閤,使之入侍。賤臣承命出來,與大司憲鄭光忠,大司諫趙德成,掌令辛應三,正言宋樂進前。光忠·德成·應三·樂曰,今番邦慶,實是無前,凡在臣民,孰不歡忭,而賀禮纔罷,不顧所重,急急投疏,欲售舊習,況於蕩平科之後,復提黨論,甘自歸於不忠不孝之科,雖以我聖上好生之德,特貸一律,渠旣遲晩,則不可遠配而止,請慶興府定配庶民罪人趙榮順,按律處斷。上曰,勿煩。又曰,罪人金稙之罪,可勝誅哉?敢以絶悖無倫之說,肆然發口,究其罪犯,宜施極律,合辭之請,可洩神人之憤,而旣賜允從,旋卽還寢,此雖出於聖上好生之德,邦憲至嚴,不可一刻置之於覆載之間,請黑山島庶民罪人金稙,依前處分,亟正邦刑。上曰,勿煩。又曰,請黑山島爲奴罪人五得依律處斷。措辭見上上曰,勿煩。又曰,請還寢張翼標島配之命,依律處斷。措辭見上上曰,勿煩。又曰,請還寢一奉等遠配之命,更加嚴刑,依律處斷。措辭見上上曰,勿煩。又曰,請還寢徐祖修酌處之命,依律處斷。措辭見上上曰,勿煩。又曰,新除持平權坪,時在京畿揚州地,請斯速乘馹上來事,下諭。上曰,依啓。光忠曰,唐恩僉尉洪益惇之不禁,豪奴悍隷,作弊閭里之狀,無人不言,近處縣房,間多撤屠之時,對門宗臣,至有移家之境,此年少所致其常時不能檢飭之失,推此可知。無勢小民,受弊必多,不可無警,請唐恩僉尉洪益惇罷職,其作挐宮奴帶牌,令該曹査出嚴治。上曰,聞甚駭然。洪益惇,施以不敍之典,作挐帶率與豪僕,令該曹湖沿定配。又曰,前參議金尙默之日前疏語,與向來供辭,大相逕庭,供辭則曰,地處不侔,匪我族,有若素昧者然,疏語則曰,事機危迫,不敢籲此情實,至謂之賣人自免,愧服不暇,人臣告君之辭,何等謹嚴,而疏供逈異,判若兩截,前日之供是,則今日之疏,自歸欺罔之科,今日之疏是,則前日之供,顯有眩亂之計,此而置之,將無以礪一世而杜後弊,請前參議金尙默,亟施削職之典。上曰,依啓。德成·樂曰,請大靜縣爲奴罪人仲義,依律處斷。措辭見上上曰,勿煩。又曰,請黑山島爲奴罪人五得,依律處斷。措辭見上上曰,勿煩。又曰,請還寢僞造罪人金道弘等酌處之命,更加嚴刑,依律處斷。措辭見上上曰,勿煩。又曰,新除授司諫成胤儉,時在忠淸道大興地,獻納崔,時在淸州地,請竝斯速乘馹上來事,下諭。上曰,依啓。上曰,都憲甚衰矣。仁孫曰,今日之請,可謂多氣也。上命書傳敎曰,今日憲府,可免謄傳故紙,皆若此,予何飭勵?其中唐恩僉尉事,聞甚駭然,品高宗臣,乃至於此,則今日臺臣,皆聾瞽而然乎?若無都憲,予何聞知?其可尙也,大司憲鄭光忠,特賜熟馬一匹。又命書傳敎曰,頃者以艱隨,亦已申飭,則宜乎謹愼,而若是放恣,此由於其君衰耄之致,聞甚駭然。噫,若不嚴飭,都民何以措手足?分付秋曹,若有此弊,隨聞其豪僕悍隷,嚴刑一次後,直爲先定配後草記。上曰,儒生使之入侍。賤臣承命出來,與諸儒生進前。上問諸儒曰,予切憫旱,故有此下詢,爾等以爲旱乎否乎?服三貼,過乎否乎?諸儒以次對曰,時非大旱,而殿下憂民之憂,故欲不御建功,臣等憂君之憂,故皆欲勸建功矣。上曰,此亦時體也。魚周冕曰,一日三貼,少過矣。聖圭曰,此儒妄對矣。上曰,爾是魚必溟之親乎?對曰,五寸親也。上命書傳敎曰,豈特予苦?其問者誠心,特召諸儒,寔由悶旱,旣來問大劑,若是三飮,不無漆室之歎,不敢以奏,旣借尺寸地,故下問前後於此,以成時體,俱無異議,心常慨歎。今日魚周冕對曰,少過云,一少字意在焉。於今初聞,盛夏若飮氷水,此人爲正憲魚必溟五寸姪云,故初則答以中庸道,欲賜中庸,其叔兩次見焉,故問實知事耶?答曰,只正憲云。噫,雜技其猶爲此,況與君同宴者乎?此勝於賜冊,況建功爲過者,當超二資云,其五叔魚必溟,今日特爲加設知中樞啓下,以表予意。李台衡曰,此非大旱,初旬前下雨,則可以豐登,而建功三貼,則似過矣。上命書傳敎曰,今召諸儒,誠由悶旱,而予之所悶,湯劑同焉,故仍以下詢,於旱所奏,精於建功,若子思所云,人皆曰聖,而今李台衡曰,以過云,而子曰,肉雖多,不使勝食氣,此儒亦體此意,於膳於湯,輕重別焉,年雖少,奏可尙也。予當以中庸之道嘉尙,中庸具諺解一件特賜,其裏面旣知中庸道,今特賜此書,十字下,書年月承旨書給。許明曰,臣之愛君,無異於父,請加裁製之道。上曰,所見精矣。命書傳敎曰,幼學許明,噫,其曾祖許玧,昔今年爲承旨予見,況今年再見,問建功,年雖少,其對詳,初欲以紙筆墨施賞,噫,思其曾祖,特以孟子具諺解賜給,而第一卷衣裏,思其曾祖,特書六字,亦書年月,承旨書給。上謂趙鎭恒曰,是大妃殿八寸孫也。命書傳敎曰,今日見趙尙明孫子,其從祖尙行,卽甲戌生,追憶昔年,予懷何抑?紙二卷·筆五枝·墨三笏賜給,以表予意。聖圭讀吏曹參判尹得養,參議洪樂純疏訖。上命書傳敎曰,銓曹批下,牌招開政。上命持湯劑,更爲入侍。賤臣承命出來,與樂性進前。仁孫請進,上進御。諸臣,以次退出。
癸巳五月初二日申時,上御集慶堂。藥房入診,坐直承旨·湖堂,同爲入侍時,都提調元仁孫,提調洪樂性,副提調李聖圭,記事官兪漢人,記注官卜台鎭,記事官韓德厚,同副承旨丁範祖,校理朴相甲,醫官方泰輿等,以次進伏訖。上曰,儒生二十八人,皆謂此劑之有益,豈不異乎?樂性曰,雖二百八十人,必勸之矣。仁孫請進湯劑,上進御。上命範祖·相甲,製進五七律各一篇曰,必善製之,此日始觀爾等之才也。仁孫曰,同副則前所製進已多矣。上曰,昨日朴相甲催促傳敎中,自此鄙夫至仍爲正法二十四字爻周。上曰,兩人製之乎?仁孫曰,七律則已製,而五律則未及製矣。上曰,先製者入之。範祖持五七律進前。上因命讀之。仁孫曰,五律尤勝於七律矣。上曰,範祖之爲人好矣,何相見之晩也?仍命書洗手作羹湯古詩百韻,使之製進。上見相甲詩曰,貴矣,今則有湖堂也,其詩,何如?似精矣。仁孫曰,然矣。上曰,提調,見權必稱乎?樂性曰,臣待罪完伯時見之,其治民之政,愛國之誠,皆出於實也。仁孫曰,臣曾知其可用人,故掌銓時,擬固城末望而蒙點,洪景顔謂臣不擇,故因棄固城矣。上曰,其人可愛矣。命書傳敎曰,海南縣監權必稱,以嶺南人,曾經宣傳官,熟知可用人,故固城末擬點下,今爲海南,因稅船狀聞,問前道臣,其人果純實云,可謂行與貌同,不負予志,其可尙也。來頭都政,令銓曹右職調用,以示勸奬之意。仁孫曰,明日亦依例乎?上曰,依爲之。諸臣,以次退出。
癸巳五月初二日申時,上御集慶堂。儒臣入侍時,校理朴相甲,副修撰吳載紹,同副承旨丁範祖,假注書趙章漢,記注官卜台鎭,記事官韓德厚,以次進伏訖。範祖曰,藥房提調待令矣。上曰,先讀問答,可也。相甲,先讀一篇,載紹次讀,範祖次讀畢。上曰,下番先退。載紹先退。上曰,上番及承旨,御題,坐廳製進,可也。上曰,藥房入侍。出榻敎章漢出來,都提調元仁孫,提調洪樂性,副提調李聖圭,記事官兪漢人,醫官方泰輿,召入進前後,章漢先退。
上在慶熙宮。停常參·經筵。
孝宗大王忌辰齋戒。
卯時,日有左珥。自辰時至未時,日暈。
藥房都提調元仁孫,提調洪樂性,副提調李聖圭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。昨日欲詣文昭殿,莫能東瞻昌德,欲宿德游已幾日,昨夜宿此。憶,昔壬午·庚子·庚戌,予懷千萬,此亦默禱意,氣何暇喩,而撤宵憶昔,以待霈然,□邈伈伈而回,心悶曷諭?待敎入侍。中宮殿·惠嬪宮,藥房口傳問安。答曰,知道。
大駕詣憶昔窩後,政院·藥房口傳問安。答曰,知道。
丁範祖啓曰,卽者校理朴相甲,修撰吳載紹,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招,何如?傳曰,允。
備忘記,傳于李聖圭曰,明日何日?遙瞻驪崗,微忱千萬。昨日借儒巾,五日內得雨云者,誠是五日則再明,其旱由予,何捧物膳?端午物膳,皆令停捧。
備忘記,傳于丁範祖曰,氣益苶悶旱深,卽予卽予,得霈前,御膳依例停捧三升,端午帖安徐。
傳于李聖圭曰,自再明日擧行。
備忘記,傳于李在簡曰,堯傳曰,克明峻德,以親九族,平章百姓,予則涼德,於兩件事何爲?頃者二事,幾十年初聞,而大抵頻臨門而問,此弊少息,黃口僉尉,焉敢若此?君旣衰,此輩若此,嗟哉,吾民何堪?今者旱勢固然矣,停膳焉可已乎?漢廷尉今在,豈若此?今旱宜欲問,該堂入侍,五部官員皆入侍,而濬川都廳,亦爲入侍。
備忘記,傳于李聖圭曰,今者亢旱,良由於太康,端午耆社膳,宜先停捧,而予受然後,多少雖異焉,諸老耆當受,此則雖捧,生雉·生鮮,皆活物,爲民悶旱,宜體西銘,此則令耆社皆停,惟正供雖捧,何受物膳?京畿物膳,亦令停捧。
備忘記,傳于李聖圭曰,乙酉·辛丑承儲,辛丑·壬寅入學,古今皆同,於義·彰義,東西相同。嗚呼,八旬,重逢明日,何敢臥於堂中?入軍號後,當詣憶昔窩宿。噫,且今月戊戌,三朔後復直宿此窩,第三日宜宿此窩也。申牌後,侍衛安徐,承旨以時服待令。
傳于李聖圭曰,內局·戶判·五部官員,同爲入侍。
傳于李在簡曰,戶判同爲入侍。
傳于李聖圭曰,御史留待。
傳于李聖圭曰,御史入侍。
丁範祖啓曰,禮曹判書趙重晦,有稟達事,來詣請對矣。
傳于丁範祖曰,其君來宿於此,而儒臣則只下吏入宿乎?以此申飭。
李聖圭,以吏曹言啓曰,今此宗廟各陵殿端午祭典祀及兼大祝,皆以侍從塡差,而時無職名人員,令該曹口傳付軍職,何如?傳曰,允。
傳于洪檢曰,雖命減膳,而中日,依前爲之。
洪檢,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
洪檢,以訓鍊都監言啓曰,去夜無犯夜人,被捉之意,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右邊捕盜廳言啓曰,去夜犯夜人,無所捉,敢啓。傳曰,知道。
執義洪檢啓曰,臣自來情勢,不敢以言責自居,而今番新錄,大拂公議,臣不勝慨然,略於辭疏之末,有所論列矣。伏承聖批,不惟不賜允可,至有其涉過矣之敎,此莫非臣言行無素,不能仰孚於君父之致,其何可晏然於臺次乎?請命遞斥臣職。答曰,勿辭。
洪檢啓曰,執義洪彬再啓煩瀆,退待物論矣。傳曰,知道。
癸巳五月初三日辰時,上御集慶堂。藥房入診,戶判五部官員,同爲入侍時,都提調元仁孫,提調洪樂性,副提調李聖圭,記事官兪漢人,記注官卜台鎭,記事官韓德厚,戶曹判書蔡濟恭,中部奉事閔師伯,東部都事趙思殷,西部都事柳明渭,南部奉事安鼎國,北部奉事李彦忠,醫官方泰輿·鄭允協·慶絢·金孝儉,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,一樣矣。仁孫,請進湯劑。上進御曰,昔則三飮而盡,今則如此,悶旱而然矣。仁孫曰,服湯劑,是爲對越之道也。因請診候,上曰,置之。上曰,丁範祖,作幾句乎?聖圭曰,作七十八句云矣。上曰,注書知入。賤臣還奏曰,作八十句矣。上曰,五言古詩百韻,則猶或易也,七言百韻,則豈不難乎?仁孫曰,然矣。上問濟恭曰,漕運,何如?對曰,三南稅船,則幾盡入來,所餘者丹陽·康津等處,必得大水而來矣。上問五部官曰,爾府亦有唐恩輩作挐事耶?對曰,無矣。上曰,酒禁何以爲之耶?對曰,申飭矣。上謂李彦忠曰,汝誰之子孫?對曰,臣卽故領相完平君元翼之六代孫也。上曰,汝父,予未記得也。對曰,臣父,卽故參判仁復也。上曰,丁酉年留都從事官也,予其時,知其人甚潔矣。上曰,刑判·判尹,使之入侍,濬川都廳,亦入侍。賤臣承命出來,與刑曹判書具善復,漢城判尹李翼元,濬川都廳柳鎭恒,進前。上問善復·翼元曰,唐恩事,何如?對曰,宗臣移家之稅,則因奴輩生隙,豪奴作挐之說,則因乘醉而然,實狀,不過如此也。上笑曰,順悌,亦不美之人也。善復曰,然矣。上謂鎭恒曰,厥後何時可訖?對曰,明日似可畢矣。上曰,五間水門開之而見之乎?對曰,暫開而爲閉矣。聖圭,讀洪彬避嫌啓辭。上曰,以過矣二字引嫌,此人好矣。命賤臣曰,持此啓辭,下去政院,命承旨,以勿辭傳于臺廳。出榻敎聖圭,讀忠淸水使狀啓。上曰,可怪矣。命書傳敎曰,今聞忠淸水使李聖師啓本,今番長興稅船臭載,萬萬可疑者有五,一則監官色吏,不爲同騎,旣有定式,不爲受點於安興,三則捨其便赴大洋,四則凡倭船探問,荒唐船追逐,其何緊也,而日暮碇留,卽例也,則載千餘石穀物,何等重也,則黑夜行船,五則未拯者多,頃者雖皆拯得者,其亦嚴問,況此乎?且其中擧皆京江船人,而此船果京船,其若京船,船主宜問而不問,節節可駭。大抵此輩偸竊,藏置於海島,有此作俑,比比有之,其不騎船當該監官色吏都沙工,令水使勿拘日次,嚴訊取服,其若欺隱,格軍何問?當該監官色吏沙工,載舟臭載處,梟示以勵他人,以此,令該廳卽爲分付帥臣,其令卽爲啓聞。當該長興府使之加數裝載,已有禁令,則近五百石穀物多載,不可已處分而止,令該府拿處,受口供以奏。上曰,禮判入來云,使之入侍。賤臣承命出來,與趙重晦進前。上曰,何爲而來?重晦對曰,傳敎中,有物膳停捧之敎,聖心悶旱,有此下敎,而亦非遑遑急急之時,特停常捧,極涉未安,臣謂還收此敎,可也。上曰,物有本末,予自先焉。上曰,同副作幾句乎?注書更爲知入。賤臣還奏曰,作九十句矣。上曰,萬古所無之人也。仍謂賤臣曰,爾云勿亟而作乎?對曰,然矣。仁孫曰,丁·朴皆以疎逖之人,獨被隆恩矣。上曰,丁則在原州,疎遠甚於朴矣。樂性,更進湯劑,上曰,此靈丹乎,金丹乎?因進御。諸臣,以次退出。
癸巳五月初三日未時,上御集慶堂。北道暗行御史入侍時,兵曹正郞金若行,左承旨李在簡,假注書趙章漢,記注官卜台鎭,記事官韓德厚,以次進伏訖。上曰,祭報府讀奏也。在簡讀奏訖。上曰,今日宿憶昔窩,明日端午祭祗迎後,入內,預爲分付,其令待開門待令。出傳敎上命讀湖堂丁範祖百韻應製,在簡讀奏訖。上曰,難矣。在簡曰,一韻做百,誠難矣。上曰,一韻做百,古亦無矣。在簡曰,然矣。上曰,御史進前也。若行進伏,上曰,上來時見雨乎?若行曰,十四日·二十八日,雨澤連下矣。上曰,曾見北道乎?若行曰,今番初見矣。上曰,北道山川,與南土,何如?若行曰,臣前日一見平壤,而咸興山川,則似勝於平壤矣。上曰,風俗,何如?若行曰,風俗則似是强悍,而異於南土巧詐,有淳朴之風矣。上曰,民方苦待雨乎?若行曰,北道則田多畓少,山高水深,旱不太甚矣。上曰,江原道,亦何如?若行曰,此亦近峽,故大抵與北道同矣。上曰,畿甸亦如何?若行曰,臣所經處永平·抱川·楊州,而此三邑,亦近峽,故與江原道略同矣。上命御史,讀書啓。若行讀奏時,至德源殺獄事。上曰,初覆檢,何其孟浪耶?若行曰,初覆檢與三檢相左。且當此亢旱之時,姜女之呼冤如此,故臣或慮冤鬱,敢此仰達矣。上曰,姜女年少而呼冤乎?若行曰,年近四十,而馬頭呼冤矣。上曰,今聞北道御史書啓,南台明三檢,旣有違端,則公然以放,使其妻呼冤云。噫,漢高三章,殺人爲先,連爲加刑,幾至三十次,其修啓者而公然以放,其涉疎忽,況其實因,予則曰極涉殊常,而三檢旣有堅硬處,則實因,其何同乎?無乃被打恚憤,自決而然,旣有堅硬處,則初覆檢,其皆不錄乎?初覆檢官,令該府爲先囚禁,以待道臣啓本。噫,審理,悶旱所先,而一婦呼冤,五月飛霜,古人旣云,況東海婦,亦有前驗,令新伯到界後,親執詳査啓聞事,自政院下諭。出傳敎上曰,今聞北道御史書啓,宜資而遺漏者,其有八人,令該曹今日內口傳下批,沿路諸守令赫赫之譽,亦無不治之聞,竝安徐。出傳敎在簡,讀奏朴相甲·吳載紹徑出事,罷職傳旨。上曰,緣何事而徑出乎?在簡曰,以臺臣避嫌疏,有今番堂錄,大拂公議,故徑出矣。上曰,今因悶旱,不過數行,故莫察,今因儒臣違牌,大覺其意,雖在於五人,下語未瑩,故儒臣違牌,勢固然也,而旣擧五人,則大拂公議,卽其人也,豈可以此過爲撕捱?噫,頃者事,暮年公然酬應,僅爲妥帖,使洪彬若有心腸,只斥其人而已,而何敢復成葛藤?噫,登科已久,以曾經翰林,連爲見漏,公議可知,而渠則以此慍憾,公然葛藤,無風生浪,他人雖過,猶可爲也,此人若此,豈公乎?無異於李迪輔,此亦由於浮囂躁競而然也。擧直措枉,孔聖旣云,昨夕承批,今日引嫌,已涉稽慢,初欲不令讀處分,及其讀,以神昏不察四字例批,因此以覺,與初章異焉。甚麽意思,自然莫逃,此等臺臣,豈曰直而擧乎?洪彬特施不敍之典,若此,頃者本館錄時,辱副學亦四字,而其時諸人,不敢以此撕捱,於今同矣。違牌儒臣,一竝只推,況其君雖闕中,非殿齋宿之時,玉署豈曰闕直?一倂牌招,卽爲入直。出傳敎上曰,儒臣牌去來,勿爲呼望事。出榻敎上曰,藥房入侍。出榻敎章漢,承命出來,都提調元仁孫,提調洪樂性,副提調李聖圭,記事官兪漢人,醫官方泰輿,召入進前後,若行·在簡·章漢先退。
癸巳五月初三日申時,上詣憶昔窩。齋宿入侍時,行都承旨李聖圭,左承旨李在簡,左副承旨洪檢,同副承旨丁範祖,記事官兪漢人,假注書趙章漢,記注官卜台鎭,記事官韓德厚,以次侍立訖。上具翼善冠·黑圓領袍,以乘輿出通陽門,至延和門內,降輿入憶昔窩。聖圭曰,藥房提調,持湯劑待令矣。上曰,入侍。出榻敎章漢出來,都提調元仁孫,提調洪樂性,醫官方泰輿,召入進前。上進湯劑後,諸臣遂退出。
癸巳五月初三日酉時,上御集慶堂。藥房入診入侍時,都提調元仁孫,提調洪樂性,副提調李聖圭,記事官兪漢人,記注官卜台鎭,記事官韓德厚,醫官方泰輿等,以次進伏訖。上曰,見丁範祖詩乎,仁孫曰,臣得見,則其詩甚有妙理,昨夜則宿,而自今曉始製云矣。上曰,自周至本朝善敍事,有古色矣。仁孫曰,一韻製百句,難矣。上曰,見金若行乎?其人似不怪狀矣。仁孫曰,然矣。上曰,向來疏,亦非出於偏論矣。仁孫請進湯劑,上曰,止之。仁孫曰,俄有入侍之敎,今命入來,臣等欣喜,何有此敎耶?上曰,此則金若行之功也。樂性曰,當進之劑不得進,臣等,何所措其身哉?上曰,如此之中,儒臣之撕捱,專由於大拂公議四字也。命書傳敎曰,旣下敎,其章皆擧名,則可謂毛將焉傅,而公然添四字,因此葛藤,不可不問,旣有前例,若無他意可指然後止,令政院,洪彬處,卽爲待漏院緘問以奏。仁孫,更請進御,上曰,卿等少退,予當思之。諸臣未及出閤門,上已自通陽門,乘輦向憶昔窩,諸臣扶輦固請,上進御,諸臣,以次退出。
上在彰義宮。停常參·經筵。
孝宗大王忌辰。
自未時至夜五更,灑雨或下雨,測雨器水深一寸。
大殿,政院·玉堂·藥房口傳問安。答曰,知道。香祗迎罷後,政院·玉堂·藥房口傳問安。答曰,知道。
中宮殿·惠嬪宮,藥房口傳問安。答曰,知道。
大駕詣彰義宮後,王世孫遣宮官問安。答曰,知道。政院·玉堂·藥房口傳問安。答曰,知道。
洪檢啓曰,大臣·備局堂上,依下敎,來待矣。
傳于李聖圭曰,內局次對,同爲入侍。
備忘記,傳于洪檢曰,夜夢予懷萬倍,於此纔奠酌。嗚呼,遙瞻東·西郊,其欲奮焉,臥舊邸新聞贊拜聲,心可少弛。申牌時,以駕轎詣舊邸,因夢欲詣舊闕,以今日祗迎觀也,予氣判矣。凡諸等節,一依卄八日當由夜晝介,副駕轎,世孫祗迎隨駕留營留陣安徐,承旨時服,時任備堂,三間石橋祗迎,回駕仍於德游堂,當親受麥矣。
備忘記,傳于洪檢曰,入舊邸後,禁軍入來,闕內直宿,開門後復來,挾輦軍·禁御兩營隨駕軍,卽初日入闕後,卽爲解嚴,明日大小麥,入闕後陪來。
傳于丁範祖曰,時刻單子安徐,待下敎,只入正時。
以摠府守宮望筒,傳于崔台衡曰,以入直下敎,則何爲入此乎?年老之人,不知而入之,書入堂上,竝遞差,書吏再明,令騎曹決棍十度。
備忘記,傳于丁範祖曰,嗚呼,今日雨,怳若十日雨矣。
以承傳色口傳下敎曰,宣傳官一人,馳往水橋,詳觀二分流下與否,其後又添幾分與否,仔細看審以來,今予此心,軍民一也。挾輦軍,依內入直例,皆於簷下休息,排立軍,設其哨帳幕入處事,分付。
備忘記,傳于丁範祖曰,噫,暮年悶旱,雖一人代萬,三農何益?夙霄焦悶,蒙蒼蒼之眷顧,雖此雨聲,聲隨涕下,其若霈然,雖一人代萬,其何自惜也?蒼蒼下顧,益切于心矣。
備忘記,傳于丁範祖曰,今者此擧,一則代親禱,一則仰謝蒼穹,水標報,雲觀且報,怳若前月。嗚呼,蒼穹,若是恤民,而嗟哉,涼德,衰苶自焦,何以報答?深冀霈然。
備忘記,傳于丁範祖曰,嗟哉,今旱,專由太康,豈特兩次受宴?若問其本,冥然八旬而然。嗚呼,仍俯伏而祗迎,嗟哉,其衰,今朝已判,雖然,强來舊邸,訟愆待霈,吾民何有?寔由一人。嗟,予志定,奚云明日?其若前日,何踰此門?爲我萬民,一心以待。嗚呼,此時,建功楚越,千乘浮雲,庸闒中官,豈諒君心?用心呼寫,數貼輒誤,其悶曷諭?予效古人,烹此然後其雨云。
備忘記,傳于丁範祖曰,以一代萬,卽予心也,今雖八旬,心何異焉?來舊邸訟愆,何敢少忽焉?
備忘記,傳于丁範祖曰,今予心,一則追慕,一則元元,而追慕已莫能,爲民亦誠淺,只誦誰爲孝文?亦誦民惟邦本章。嗟,今旱由一人,宿窩莫能享,來邸自訟愆,聞雨聲高高應,快霈然解沓沓,今者擧豈觀瞻?禱寔正理,予聞紫陽,今予心萬倍前,其得霈然,有對民顔。
備忘記,傳于丁範祖曰,聞雲觀報,悶旱中,雖一分若一尺,何時霈然?滌我焦悶,貼席以待,其令隨聞。
傳于洪檢曰,軍兵皆饋粥然後下鑰。
傳于洪檢曰,軍民一也,隨駕軍雨具。
備忘記,傳于李聖圭曰,建功止,聞下雨,得霈然,當復飮,予志固,皆知悉。
備忘記,傳于李聖圭曰,其見太陽,其欲炙背,當觀數日,欲命祈雨,若至乎此,其何二貼?
李聖圭,以吏曹言啓曰,今此端午祭獻官,以從二品·正三品,當爲磨鍊,而老病公故在外外,他無推移分排之路,不得已刑官,通融塡差之意,敢啓。傳曰,知道。
李聖圭,以禮曹言啓曰,卽接奉常寺所報,則大小麥,今五月初五日封進云,依傳敎親受,以此日擧行之意,分付,何如?傳曰,允。
洪檢,以兵曹言啓曰,依傳敎,隨駕駕後禁軍及將校軍等處,設粥分饋之意,敢啓。傳曰,知道。又以禁衛營言啓曰,依傳敎,本營隨駕將校軍兵等處,設粥以饋之意,敢啓。傳曰,知道。又以御營廳言啓曰,依傳敎隨駕將校軍兵等處,設粥分饋之意,敢啓。傳曰,知道。又以訓鍊都監言啓曰,依傳敎隨駕將校軍兵等處,設粥分饋之意,敢啓。傳曰,知道。又以一二所巡廳言啓曰,去夜犯夜人,無所捉之意,敢啓。傳曰,知道。又以左右邊捕盜〈廳〉言啓曰,去夜犯夜人,無所捉,敢啓。傳曰,知道。
上在彰義宮。停常參·經筵。
具大勳啓曰,兵曹都摠府郞廳,夜巡檢之意,敢啓。傳曰,知道。
癸巳五月初四日寅時,上詣延和門外。端午香祗迎入侍時,行都承旨李聖圭,左承旨李在簡,左副承旨洪檢,同副承旨丁範祖,記事官兪漢人,假注書趙章漢,記注官卜台鎭,記事官韓德厚,以次侍立訖。上具翼善冠·黑圓領袍,出憶昔窩,步詣板位祗迎後,乘輿時,上曰,次對進定於今日。出傳敎上還入大內後,諸臣遂退出。
癸巳五月初四日辰時,上御集慶堂。藥房入診入侍時,都提調元仁孫,提調洪樂性,副提調李聖圭,記事官兪漢人,記注官卜台鎭,記事官韓德厚,醫官方泰輿·鄭允協·慶絢·金孝儉,以次進伏訖。仁孫曰,夜間聖體,若何?上曰,一樣矣。仁孫請進湯劑,上進御曰,此漢入去,使予支撑矣。仁孫曰,此莫大之慶也。上曰,領相見丁範祖百韻詩乎?對曰,未及見也。上曰,草本持來。仁孫曰,如孔雀行北征篇,雖多而皆未用一韻矣。上曰,文人有自高之色,而此人不如是矣。仁孫曰,臣聞戶判之言,亦長文矣。上曰,草本持來乎?戶判讀之。濟恭進前讀之。上曰,首句有孔雀詩體也,何如?相福曰,此不凡之文也。仁孫曰,敍事如是者,欲述命題之意。上曰,此人一當百矣,暮年一喜也。相福曰,不敢謂世無比此之人,而湖堂被選中,則第一人也。上曰,誠多讀書人,稀有之人才也。仁孫曰,旣有李玄錫聖痘歌,使範祖,不定句數,徐徐作建功歌,則可見其才矣。相福曰,比萬古詩,作漢陽歌則,亦好矣。上曰,可得意而作也。仁孫請診候,上曰,置之。仁孫請更進湯劑。上曰,體之敷腴,由於此也,髮之還黑,由於此也,雨之不來,亦由於此也。仁孫曰,服湯劑,豈有害於對越之誠哉?玉體康寧,愈光於聖孝也,何爲此敎也?上曰,予欲飮而不能飮也。仁孫曰,惟在聖心也。上曰,子曰,肉雖多,不使勝食氣,湯劑,亦可不多食矣。仁孫曰,以建功替兩時水刺,好矣。仍更請進御,內局,以次先退。
癸巳五月初四日辰時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,行戶曹判書蔡濟恭,行刑曹判書具善復,禮曹判書趙重晦,仁陽君李景祜,行司直李章吾,兵曹判書具允鈺,左尹尹泰淵,副司直張志恒,大司憲鄭光忠,大司諫趙德成,掌令辛應三,持平權枰,正言宋樂,校理朴相甲,右副承旨洪檢,假注書趙章漢,事變假注書鄭宅東,記注官卜台鎭,記事官韓德厚,以次進伏訖。相福·尙喆·仁孫曰,經夜離次,聖體,若何?上曰,益難。寢睡·水刺之節,亦何如?上曰,一樣矣。上曰,夜夢興感,動駕之命,有意矣,祗迎時,不能起拜伏於板位,吾衰甚矣,而面肥髥多,誠異矣。今世老人皆樂乎?相福曰,肥膚豐滿,黑鬚多生,誠慶幸矣,世多得年者,亦聖化所及也。尙喆曰,聖壽靈長,一世咸囿壽域,豈不樂乎?仁孫曰,生老昇平,且有推榮,誠樂矣。上曰,同副百韻,卿等見之乎?相福曰,未及見矣。尙喆曰,聞戶判之言,行文亦善云矣。上曰,然乎?濟恭曰,自儒時,以善策名矣。上曰,原文不足,則豈能百韻乎?上曰,百韻暗草持入。宅東,承命出去,持入暗草。上命濟恭讀奏訖。上曰,何如?相福曰,題難而押一韻,文亦極善,世或有敵手,而苟使緩其限,押散韻依古樂府,則必尤善矣。尙喆曰,雖以古湖堂言之,未知能作百韻如此之速也。仁孫曰,夜則睡而朝始製,果神速矣。上曰,文有古體,且無窘劇,難哉。暮年得此湖堂,予心喜矣,大提學果善選矣,作建功歌,則善作乎?相福曰,必善作而臣子宜乎獻頌矣。上曰,朴相甲後,玉堂葛藤矣,今則妥帖矣。仁孫曰,洪彬緘答,只擧五人云矣。上命讀洪彬緘答,檢讀奏訖。上曰,今聞洪彬緘辭,予下敎後,自謂曰其答若曰先雖云四字,意在五人,其曰他意云,則本事可謂妥帖矣,而苦酬應,不召承旨,兩儒臣承牌云。其無事可知,而亦莫知緘答,若何?今乃聞其答,豈特若予意?其餘所對,可謂有識,雖不聞,已知無弊,今聞過於所料,復何諭也,而聞領相所奏,大覺其非。噫,予之平生,於此等事,心常戒之,於頃年謂一人,心常歉然,暮年復爲此,自慨曷諭?今聞緘答,尤亦自知其過,於予雖駟不及,聞之者宜復勿說。且此人秉筆已久,雖莫知何狀,其猶不忘,今當八旬,旣覺之後,豈不諭乎?因此洞示予意,使在廷臣僚,咸知予意,旣下敎,昨日洪彬處分下敎,竝勿施。出傳敎相福曰,物膳停捧下敎,誠過矣,伏望還收焉。上曰,雖雨順風調之時,五月六月,非可捧之時也。尙喆曰,常時應進之物,逢此節雖命停捧,臣等決難奉承矣。仁孫曰,國體所在,不可不封進矣。重晦曰,大臣旣已仰達,臣何更達,而旱氣旣不太甚,常進之物膳,已捧於臣曹矣。相福曰,對越之誠,非關於物膳矣。上曰,以悶旱之心,雖未能炙背,今番物膳,豈可受乎?決不許矣,勿復强請,廟謨爲之。相福曰,此前平安監司尹東暹狀啓也。以爲理山府車嶺鎭民家,偶然失火,四十四戶,一時延燒,極爲驚慘矣。失火民人等處,依前例會付耗米,分等題給事,請廟堂稟處矣。此有前例,大中小戶,分等題給事,分付,何如?上曰,依爲之。出擧條相福曰,全羅監司元義孫,旣已承批開釋之後,猶以爲難安,雨澤等緊急狀啓外,凡干公務,不爲擧行云,事極未安,從重推考,使之無曠營務,何如?上曰,依爲之。其涉過矣,另加申飭,可也。出擧條濟恭曰,江原監司李溎狀啓,以爲原州·杆城·金化·橫城·歙谷等五邑,民家失火,或二十餘戶,或十餘戶,或三四戶。又有燒死渰死者,令該曹考例稟處爲請矣。燒死渰死及延燒人家恤典,大中小戶區別,自朝家,曾有定式題給之例,依此擧行之意,分付,何如?上曰,依爲之。出擧條允鈺曰,俄者摠管處分矣,動駕有命,口傳擧行乎?上曰,於今悶旱,萬念已冷之時,不緊以稟,故下敎,其聞皆耆耉摠管,其下敎安徐。出榻敎光忠·德成·應三·枰·樂,所懷,臣等,謂慶興府定配罪人趙榮順,按律處斷。措辭見上上曰,勿煩。又所懷,臣等,謂黑山島庶民罪人金植,依前處分,亟正邦刑,宜矣。措辭見上上曰,勿煩。光忠曰,朝家用人之道,隨才授任,然後人器相稱,公私得宜矣。新除授江界府使申景濬,文華博識,固自有裕,邊府劇務,非其所長,臣謂江界府使申景濬改差。上曰,此人文獻備考,已知博識,於此任,其可試,有此請,宜擇人,依啓。諸臣遂退出。
癸巳五月初四日申時,上詣彰義宮。擧動入侍時,行都承旨李聖圭,左承旨李在簡,左副承旨洪檢,右副承旨崔台衡,同副承旨丁範祖,記事官兪漢人,假注書趙章漢,記注官卜台鎭,記事官韓德厚,以次隨駕訖。上乘駕轎,出資政門,詣彰義宮後,諸臣遂退出。
上在慶熙宮。停常參·經筵。
經宿翌日,王世孫遣宮官問安。答曰,知道。
政院·玉堂·藥房·朝廷二品·六曹堂上·大司憲·大司諫口傳問安。答曰,知道。還宮後,政院·玉堂·藥房口傳問安。答曰,知道。中宮殿·惠嬪宮,藥房口傳問安。答曰,知道。
傳于洪檢曰,侍衛承旨,皆雨具。
備忘記,傳于丁範祖曰,雲觀今雖報一寸,水標猶二寸餘,掩窓而回,冀乎霈然而見昌星,予懷千萬矣。
備忘記,傳于丁範祖曰,今報五更一點,其雖下雨,測雨器報八分,猶欠一寸,水標報一寸七分。報尺渺然,雨雖徹宵,猶欠霈然,雖勝昨夕,予心,若何?咫尺來宿,贊拜何聞?只此見餘,果猶若此,其況於東於西於南於北,何言若此乎?獻官耆耉,故若此乎?贊拜雖若此,今若得霈然,庶可紓心,而雨聲相隨,甘霔猶邈,高高彼蒼,只慰予心,初則若得霈然,見輔相回,猶欠其足,足字快字,心常戒焉。至於今日,予心萬倍,測雨八分,水標寸餘,其若揚揚,可謂庸庸。來朝回時若夕,掩窓測雨報寸,水標報尺前也,何心建功,亦何自便?雖勝於近予心倍前,耳邊增聲,今曉聞此,其雖微物,渠亦自現,寂寥府中,何成此物?隨事興懷,其亦予也。於開門後,令兩宣傳,遣東·西郊而來,亦令畿伯先聞近報,今者舊邸,亦若西江,爲收刈回,其猶若此,見今朝亦若此。嗟,今夜詣資政。
以承傳色口傳下敎曰,前月八道所來與昨日所來之雨,千萬料表,蒼穹恤元元而有此甘霈,昨闕建功,故來矣。今番與前異,浹洽然後可爲,今日內局,若詣閤,則兩時水刺當闕,不但如是,當詣舊邸臥廊矣。
以承傳色口傳下敎曰,高高蒼穹,愛恤元元,昨日幾處祗迎,而陟降眷顧,得此雨矣。還來故欲晴,以八旬之故然矣,兩班與太監之故亦然,何顔拜陟降,亦何顔對百姓乎?
以承傳色口傳下敎曰,方泰輿掌務官,逐出開陽門外,掌務書員懸之。
以承傳色口傳下敎曰,來亦料表,今日之雨,則豈望如此而已耶?頃自典設入而旋霽,今日留舊邸,欲待報尺而來矣。問答旣云遵皇朝故事,爲受兩麥而來,願察其影,此專由於一人而然,下敎旣諭,今日資政殿,當經夜爲受兩麥而來,豈爲見內局而來耶?都承旨駭然矣。
備忘記,傳于李在簡曰,豈特察其影?於今當見太陽,亦豈漠然?昨雨,令宣傳官,問農民,雖勝前農云,而其能霈然乎?卽予卽予,對朝飯擧兩匙而停匙。噫,前月爲兩麥,猶此足矣,於今何云兩麥?誠悶誠悶,此何以然?自飭也,自飭也。飮食中官,一則前關東伯,欲爲都承旨而頃者受由來乎?初曰,尙今在鄕云,今問其來已久矣,初答睡,今答醒乎?一則呼自飭,莫知自字,問何字,莫知自字,中官着帽陋矣。此人等若唐音六言童穉,只食長興庫祿,莫知其君悶旱,近侍中官若此,君何依誰?令該庫日後頒料時,曺壽喆,安國來朔料,待下敎以給,內班院諸中官,水標過流後,令踰闕門,此亦周禮諸班人祈雨意也,今日奉常寺提擧,予何以知?纔問入侍中官,趙雲逵云,雖此時,其勝而然乎?心庸喜矣。
備忘記,傳于丁範祖曰,鄒聖曰,飮食人卽人賤,今日北寺亦飮食人,呼寫下敎,亦若木偶人,暮年,若何?若問南衙,徒知建功,百隷怠慢,其君徒憊,謂以扁鵲,常自謂曰,於今豈有補瀉哉?徒煎建功而已,萬古豈有此等其便,豈戒在余?晝睡爲事,若問耳目,何待含枚余喑啞?以此爲當今第一計,若此而其旱宜矣。其君强飮蔘茸,日自廣面黑鬚相雜,按而心悶戚曰,是慶,可勝寒心焉。
李聖圭啓曰,藥房三提調,爲承候來詣閤外求對矣。
傳于丁範祖曰,畿伯入來。
丁範祖啓曰,京畿監司沈鏽,依下敎,來待矣。傳曰,畿伯·大臣入侍。
傳于丁範祖曰,右相勿待命事,遣史官傳諭,命召傳授,備局亦有時任云,原任亦有之乎?畿伯入侍時,同爲入侍。
傳于洪檢曰,畿伯先爲入侍。
備忘記,傳于丁範祖曰,嗚呼,初十日,憶皇恩慕鴻業,微忱交切,其若能爲?此日,當爲崇政殿月臺祗禮,凡諸等事,依前侍衛入直,待下敎,只入正時。
備忘記,傳于丁範祖曰,嗟,今旱,良由一人,初則嗚呼八旬,再則豐亨豫大,三則益衰誠淺。噫,兩次得雨,高高爲元元也,而猶靳霈然,寔予一人,奚比前月?幾次下敎,莫諒予意,循例强勸,爲口腹中官,相自謂曰,其何若此?食恐逾時,於冠帶心謂昨則便矣,今何着乎?其君猶在,而走內班院,着時服,呼而慢焉,於今其勤,着笠小豎,其雖然矣,其若着帽,則驕氣頓生,此正若今士夫,挾試紙入場中時,莫知其苦。一自登科後,相自謂曰,宜從時體,宜先違牌,若此故於幼時,幾次酬應,今爲僉使,其君八旬,其臣以鄕爲家,此何由乎?一人涼德,若此而君爲君國爲國,今旱固宜,南衙北寺若此,朝鮮朝鮮,其君其君,其雖得雨,果能霈然,兩麥雖登,三農何言?以此觀也,於今若此用心,其將幾次,一用心誠難堪,況幾用心乎?臥見東窓照日,良欲溘然,以一代萬心,於此益切矣。夜欲留資政,今氣何能?只自貼身焦悶而已,須看須看,卽予卽予,常膳猶却,建功胡若此?其況此湯,凡諸公事,報洽後入焉,雨澤與民事,皆令卽入。
備忘記,傳于李聖圭曰,問答旣諭,於此等事,必也盡誠。今年初旱,良由太康,其於今雖請有初日,而御體其復乎,物膳其受乎,端午帖命製乎?其猶可欠者,惟建功。噫,今年八旬,卽建功,今年大康卽建功,今年豐亨卽建功,雖飮此湯,其能視乎?雖飮此湯,其能步乎?雖飮此湯,氣能健乎?日三貼雨漠然,日三貼氣益苶,日三貼連造物,昨停飮幸得雨,今强請旋爲止,昨日雨勝前月,其欠者一霈然,兩月雨,惟報寸,恒謂三日雨,遍周洽,過水標其可足也,今二日乎,今過尺乎?若此而前月雨遍八道,其亦異常,前月猶可言,今月誠焦悶,頃年下敎內局書付,卽公然拒慨,臣僚豈可比諸於今日?一則以一代萬謝高高,一則比頃年資政祈寒,心切悚然,而然矣。豈特停三升?何忍數匙飯?予哂建功,其功其惟使予面肥,使予多鬚,近日自按,夙夜悶焉,若此若此,其將殿門猶狹,兩頰遮掩,日苶而日勸二貼猶過,必勸三貼,扁鵲恐其日衰,以此彌縫,諸臣只見其面,莫諒視步,日日困君,今者此旱,豈特其影?將苦將苦,謝高高雖得霈,自此以後,兩飮而已,扁鵲行首,莫知其脈,奉鈔爲能旱矣,掌務,以此豎功,其冀在何?此輩雖若此,予其惟爲吾民冀甘霈也。
備忘記,傳于丁範祖曰,前月得雨,十餘日旱,亦若何?昨日雨後若此,豈比乎前?端午帖物膳御供,雖請豈許,而猶欠建功,故周洽尙靳,此與頃日却湯異焉,此爲民也,誠心也,其豈食言?一偏爲元元也。
備忘記,傳于丁範祖曰,豈云自酉至卯下雨?回闕後一般再昨,深自悚恧,一倍乎前。
備忘記,傳于崔台衡曰,嗚呼,前月今月,兩次得雨,其皆高高恤元元,陟降愛昔民然也,而自典設入來旋止,自舊邸入闕亦止,其由何若耳提面命,若曰,今年旱,專由其君太康,而雖云以一代萬,得小雨輒解,其勉,焉可已乎?噫,頃者則牟麥猶足故然矣,今日初意報尺後入來,近者受麥,悉諭問答,寔遵古例,爲受麥而來,昨今日豈着衣?然故皆掩窓而回着於此,袞衣受也下敎旣云,受麥處,何敢闖入建功乎?其涉駭然,此莫知曾子孝,而然而目見君着袞衣,亦莫知予意,惟曰,吾君豈爲此?嗟哉,其臣已若此,小民何言?予亦一解字以對,都承旨特解見任,噫,書此讀書經以坐,以此觀也,心果解乎?予自心悶中一哂也。
備忘記,傳于丁範祖曰,都承旨代,前道臣金鍾正爲都承旨,牌招察任,房順房,三院副提調例兼。
備忘記,傳于丁範祖曰,都承旨下敎代,鄭尙淳爲都承旨,牌招察任,房順房,三院副提調例兼。
傳于丁範祖曰,都承旨鄭尙淳安徐。
備忘記,傳于丁範祖曰,纔下敎中官曺壽喆,可謂木偶人着帽帶,越俸三等,金相翊爲承旨,牌招察任,房順房,三院副提調例兼。
傳于崔台衡曰,儒臣持問答悶旱章,入侍。
傳于洪檢曰,得霈何可必,而得霈後,禁漏官安徐。
傳于洪檢曰,禁漏官極爲駭然,捉置騎曹,得雨後決棍。
備忘記,傳于丁範祖曰,右副該房承旨,擧措矇然,遞差,其代參議吳載純除授,牌招入直,房順房。
丁範祖,以義禁府言啓曰,密陽前府使李白圭,制書有違私律施行,限五年禁錮事,傳旨啓下矣,李白圭,今已拿囚,以制書有違私律,杖一百依例收贖,告身盡行追奪,而又五年禁錮放送之意,敢啓。傳曰,知道。
大司憲鄭光忠,大司諫趙德成,掌令辛應三,正言宋樂啓曰,請慶興府定配庶民罪人趙榮順,按律處斷,請黑山島庶民罪人金稙,依前處分,亟正邦刑。措辭見上鄭光忠·辛應三啓曰,請黑山島爲奴罪人五得,依律處斷,請還寢張翼標島配之命,依律處斷,請還寢一奉等遠配之命,更加嚴刑,依律處斷,請還寢徐祖修酌處之命,依律處斷。措辭見上趙德成·宋樂啓曰,請大靜縣爲奴罪人仲義,依律處斷,請黑山島爲奴罪人五得,依律處斷,請還寢僞造罪人金道弘等酌處之命,更加嚴刑,依律處斷。措辭見上辛應三啓曰,執義洪彬以臣自來情勢,不敢以言責自居,而今番新錄,大拂公議,臣竊不勝慨然,略於辭疏之末,有所論列矣,伏承聖批,不惟不賜允可,至有其涉過矣之敎,此莫非臣言行無素,不能仰孚於君父之致,其何可晏然於臺次乎?引嫌而退,有懷陳列,臺體則然,過矣之敎,何可爲嫌?請執義洪彬出仕。答曰,此豈謄傳故紙?酬應時,給之。
鄭光忠·趙德成·辛應三·宋樂啓曰,臣等見職魯莽,言議巽軟,本不合於淸朝耳目之任,而適當我聖上悶旱之時,他不暇顧,章皇出肅,而數日詣臺,亦不過謄傳故紙,每從筵席而退,自不覺愧汗沾背,卽伏承府院傳啓給之之命,辭敎截嚴,誨責備至,臣等惶懍愧恧,無地自容,旣不得出一言論一事,自陷含默之科,合被鈇鉞之誅,何敢一刻冒據於臺次乎?請命遞斥臣等之職。答曰,噫,今者此敎,豈辭氣而然乎?悶旱方切之中,謄傳故紙故,慷慨而斥者也,雖然,無則加勉,卽古訓,豈可以此徑遞言官?以此撕捱,兩司亦將無人,卿等勿辭,亦勿退待。
洪檢,以御營廳言啓曰,去夜犯夜人無所捉,敢啓。傳曰,知道。又以一二所巡廳言啓曰,去夜犯夜人,無所捉之意,敢啓。傳曰,知道。又以左右邊捕盜廳言啓曰,去夜犯夜人,無所捉,敢啓。傳曰,知道。
癸巳五月初五日寅時,上還宮擧動入侍時,行都承旨李聖圭,左承旨李在簡,左副承旨洪檢,右副承旨崔台衡,同副承旨丁範祖,記事官兪漢人,假注書趙章漢,記注官卜台鎭,記事官韓德厚,以次隨駕訖,上乘駕轎,出宮門,還入大內後,諸臣遂退出。
癸巳五月初五日卯時,上御德游堂。親臨受麥入侍時,行都承旨李聖圭,左承旨李在簡,左副承旨洪檢,右副承旨崔台衡,同副承旨丁範祖,記事官兪漢人,假注書趙章漢,記注官卜台鎭,記事官韓德厚,奉常提調趙雲逵,以次侍立訖。上詣板位,雲逵奉麥箱跪傳在簡,在簡跪進,上親受後,聖圭曰,藥房提調,持湯劑待令矣。上曰,今日藥房,若詣閤則,當復詣舊邸矣,其退去,諸臣遂退出。
癸巳五月初五日申時,上御集慶堂。時原任大臣·畿伯入侍時,領議政金相福,領敦寧金陽澤,左議政金尙喆,領府事申晦,右議政元仁孫,京畿監司沈鏽,右副承旨崔台衡,假注書趙章漢,記注官卜台鎭,記事官韓德厚,以次進伏訖。上曰,今番雨,亦料表而太不足,有水根處移秧乎?畿伯詳奏也。鏽曰,二十餘邑雨澤報狀齊到,而楊州等邑,洽得一犁矣。上曰,測雨器幾寸?鏽曰,初則一分,後則九分矣。上曰,麥收而初伏前,可解渴乎?鏽曰,牟麥已多刈食,二十日後,始入初伏,望間若又得霈,則誠幸而今番所得,高燥處外,皆得沾潤矣。上曰,曾見親耕處,種山稻,畿甸亦有乎?鏽曰,多種之矣,今番雨澤之洽於田,亦入於狀啓中矣。上曰,讀奏也。台衡讀奏訖。相福·陽澤·尙喆·晦·仁孫,進前曰,連日悶旱,聖體,若何?上曰,得雨而猶未洽,爲受麥而來矣,因爲開霽,誠悶矣。相福曰,動駕得雨,臣等不勝欽仰矣。尙喆曰,方有大霈之望,而已得之雨亦多矣。晦曰,雖未周足,果不少矣。鏽曰,少臣先退乎?上曰,先退可也。鏽先退。相福曰,臣等不敢,而昨已進一貼,今則尙不進一貼,實爲焦悶矣。上曰,雨足則欲召內局,雨止故旋不召矣。上曰,玉堂上下番入侍事。出榻敎章漢承命出來,校理李奭輔,修撰吳載紹,召入進前。上曰,問答悶旱章讀奏也。奭輔先讀,載紹次讀訖。上曰,上番誰也?相福曰,故相臣李天輔四寸也。上曰,何時登科?相福曰,今年科而其弟春輔,登科亦久。上命退,奭輔·載紹先退。上曰,旣諭批旨,而嗚呼暮年,豈可開無前之事而遺後昆乎?二合辭柏府·薇垣前啓,皆以勿煩答焉。出榻敎上命退,諸臣遂退出。
癸巳五月初五日酉時,上御集慶堂。藥房入診入侍時,都提調元仁孫,提調洪樂性,副提調金相翊,記事官兪漢人,記注官卜台鎭,記事官韓德厚,醫官方泰輿·鄭允協·慶絢·金孝儉,以次進伏訖。仁孫曰,動駕之餘,聖體,若何?上曰,一樣矣。痰候,亦何如?上曰,亦一樣矣。仁孫請進湯劑,上進御。仁孫請診候,上曰,置之。仁孫曰,連進三貼之餘,深用聖慮,兩日只進二貼,天降甘霈,所以勸殿下建功也。上曰,可謂甘雨,不可謂甘霈,若得甘霈,則予當與卿等,酌酒相賀矣,江原道尤可悶也。仁孫曰,原伯狀啓則只見原州,不見他邑,故然矣,大抵江原田多畓少,雨澤頻數,則反爲害也。上曰,然乎?樂性更進湯劑,上進御曰,此可謂黑鬚湯也。仁孫曰,明日亦依例乎?上曰,依爲之。內局以次先退。
上在慶熙宮。停常參·經筵。
藥房都提調元仁孫,提調洪樂性,副提調金相翊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。其雨其雨,渺然渺然,是何是何?建功建功,其將建功,投諸漢江,氣何暇諭?待敎入侍。
中宮殿·惠嬪宮,藥房口傳問安。答曰,知道。殿座罷後,政院·玉堂·藥房,口傳問安。答曰,知道。
洪檢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金相翊,以弘文館言啓曰,新除授副修撰李度默,卽爲牌招察任,何如?傳曰,允。
注書兪漢人服制代,以李儒慶爲假注書。
備忘記,傳于金相翊曰,夜深涼冷,若是能霈,只面浮肥,黑鬚被面,而兩臂一尖,神氣益苶,尙靳霈然,卽由建功,令予受困,其亦建功,省內局停建功,然後將霈然而君亦便矣。
備忘記,傳于洪檢曰,今予一心,悶旱而已,昨入闕後旋止,今日太陽,今當臨門,貢市人八道京主人入直禁御鄕軍,皆待令,入直侍衛,時刻安徐,承旨時服入侍。
洪檢啓曰,今日殿座,承旨不可不備員,而右副承旨吳載純,以式暇纔已出去,卽爲牌招,何如?傳曰,允。
傳于丁範祖曰,承旨牌招懸之。
洪檢,以都摠府言啓曰,入直軍兵等中日習射事,標信命下矣,殿座相値,不得爲之之意,敢啓。傳曰,知道。
傳于洪檢曰,昨日禁漏官下敎,安徐。
李在簡啓曰,戶曹判書蔡濟恭,依下敎來待矣。
傳于金相翊曰,竝入侍儒臣,持問答同爲入侍,同副承旨,文集如持來,亦爲入侍。
丁範祖啓曰,卽者吏曹郞廳來言,江界府使,今日口傳擇差事命下,而判書李潭未肅拜,參判尹得養謂有情勢,參議病不擧行云,李潭卽爲牌招,以爲擧行之地,何如?傳曰,允。
吏曹口傳政事,以金煜爲江界府使。
洪檢啓曰,右邊捕盜大將尹泰淵,因臺啓削職事,命下矣。在前如此之時,有他邊大將兼察之例,何以爲之?敢稟。傳曰,左將兼察。
洪檢啓曰,右邊捕盜大將,以左大將兼察事,命下矣。左邊捕盜大將李潤成,卽爲牌招,以爲聽傳敎之地,何如?傳曰,允。
傳于洪檢曰,摠大捕將,姑勿出代。
洪檢,以訓鍊都監言啓曰,去夜無犯夜人被捉意,敢啓。傳曰,知道。又以一二所巡廳言啓曰,去夜犯夜人無所捉之意,敢啓。傳曰,知道。又以左右邊捕盜廳言啓曰,去夜犯夜人,無所捉,敢啓。傳曰,知道。
持平權枰上疏曰,伏以臣七耋老母,素抱癃痼之疾,居常懍綴,委頓床席,若不保朝夕者,已有年所。臣旣獨身無兄弟,左右扶將,實無頃刻離捨之勢,而向者薇垣除旨,遠降鄕廬,當此合辭方張之日,不敢言私,章皇登途,仍卽出肅,鎭日詣臺,粗伸義分,而臣於其時,得聞母病添劇之報,投疏陳情,幸蒙恩遞,罔夜還家,護視病母,感祝天恩,圖報無地,目今母病少無加減,臣之情理,去益罔措,日昨爲尋醫人,暫到京邸,柏府新除,已踰日矣。臣旣入都門,則不得不冒出承膺,而鄕伻連續,急報踵至,臣母病勢,近又添加,粥飮全廢,眞元益下,昏昏不省之中,頻問臣之下來與否,臣自聞此報,方寸煎灼,心神飛越,按住不得,忙陳短章,徑尋鄕路。伏乞聖慈,俯察臣情私之切急,亟遞臣職名,以便救護,仍治臣擅行之罪,以昭法紀,千萬幸甚。答曰,爾其勿辭護焉。
副修撰李度默上疏曰,伏以臣本無似,倖占科第,榮途進取,素非志願,而前後職名,有溢涯分,每自循省,愧懼交切,迺者玉署新命,又何爲而及於臣也?夫經幄之責任甚重,瀛館之掄選極峻,有非如臣庸陋,所可冒玷也明矣。臣不必費辭煩陳,而抑臣區區情勢,有所自劃者,昨年館錄之時,副學臣鄭尙淳,副應敎臣尹師國,以臣陞六之後,未經文職,發論於圈望之中,峻言而塞之,蓋謂臣未經文職之前,不可以入於錄中也。臣雖入於都堂之錄,猶是未經文職之前,則不亦僭乎?苟使臣,未經文職於館錄之時,已經文職於堂錄之前,則在臣固無可辭之義,而惟是同日兩錄或拔或入,而未經文職,則自如也。彼旣引此事而拔錄,臣則冒人言而供職,寧有是哉?設令斯論,發於私室,尙可自引,況於圈望之中乎?出自他人,猶爲難安,況於副學之言乎?去就一節,初無可論,臣雖欲貪榮戀寵,出而行公,其壞廉防而取譏笑,何哉?金華一步,鐵限千重,且臣之老母,素患痰癖之疾,當暑失攝,方此添劇,飮啖專減,症形甚苦,目下私情,亦無離捨之勢,召牌之下,末由承膺,玆敢不避瀆擾,冒陳短章。伏乞聖慈,俯垂諒察,亟許鐫削臣職,以安私分,以便救護,千萬幸甚。無批答
癸巳五月初六日卯時,上御延和門。殿坐入侍時,行都承旨金相翊,左承旨李在簡,左副承旨洪檢,同副承旨丁範祖,假注書趙章漢,事變假注書鄭宅東,記注官卜台鎭,記事官韓德厚,以次侍立訖。上具翼蟬冠·袞龍袍,乘輿出通陽門·延和門外,降輿坐椅上。上曰,鄕軍皆待令乎?檢曰,今日爲中日,故皆往試射處,而未及待令矣。上曰,排立禁軍及陞戶軍中,來奏本鄕消息,可也。皆奏以麥登旱不甚,而松禾軍曰,兩麥未免失稔,旱亦太甚矣。上曰,誠悶矣。命退去。上曰,今方下敎,宜效古帝王,錚錚佼佼安兼濟後,予見李漢一,偶因一事,今作散班,其豈擧直之義乎?今適有窠,前承旨李漢一特爲敍用,工曹參議除授,牌招察任。出傳敎宣傳官,來納標信,在簡受傳中官,上曰,標信體重,何以立受?當該承旨,推考事。榻前下敎上曰,嗚呼否德,臨御近五十載,政不能擧,民受其困,夙宵懍惕,心若臨淵,今者亢旱,其本一人,而萬民蒙弊,夙宵興惟,玉食豈甘?兩次得雨,其雖甘雨,終靳霈然,其尤異者,自典說回,旱復若前,兩次舊邸,雖得其雨,來臥若前,是誰是誰?卽予卽予,況再昨之雨,幾乎周洽,其亦旋止,復見太陽。嗚呼暮年,何報元元,以一代萬之心,益切于中,其誰然矣,農若判焉,亦何益乎?再昨之雨,若未得焉,親製其文,欲命祈雨,於今事異乎前,今雖默焉,願察其影,古人旣云,須看其影,豈待其言?夜宿德游,恭望霈然,尙無點雨,朝見太陽,焦悶曷喩?召貢市人與邸吏,兼召鄕軍,先問弊瘼而今日予心,豈止於此?布諭十愆,自訟予過,仍令政府,廣布求言,此予靡不用極之意。嗚呼暮年,何逢此旱?嗚呼,冥然息食,今逢八旬,孝耶,悌耶?中夜興惟,涕霑于席,此一也。豈特此乎?豐亨豫大,太康太康,此二也。若云世道,蕩平乎,大成乎?綱紀日墜,浮囂日强,豈特自恧二字而已耶?問其本卽予,此三也。以耳目言之,昔日黨習時,圓目攘臂,於今鷹鸇逐鳥雀之意,擔却一邊,問其耳目,謄傳故紙,此豈其人?問其本,卽一人,何謂一人?若重其君,何敢泛忽?問其人在家,亦不飭僮僕乎,若此故,喝辱之聲,亦不若風聲鶴唳,若此而能爲國乎?此四也。嗚呼其君暮年,僉尉驕重,崇品宗臣,不耐而去,堯典曰,以親九族,九族旣睦,其若檢飭,豈有此弊?此五也。嗟哉備局,開門日少,閉門日多,何異於昔宋城門開城門閉乎?其本卽予,此六也。古人云君逸而臣勞,而於今臣逸而君勞,可謂相反,嗟哉其君,其若擧綱,豈至乎此?此七也。親老不遠遊,曾已下敎,而口誦曰慶,皆在京乎,在鄕乎?受由程道,載於國典,一受由而長臥鄕家,此時夢拜八旬君乎?其於侍從,驕蹇特甚,聞其望,騎馬而走,其豈遠乎?欲免其牌而已,可謂巧矣,嗚呼其君,能執權綱,豈至乎此?此八也。南衙若此,故北寺亦效,多謀者用詐,茸闒者自暴,此豈中庸雖柔必强之意乎?近習若此,何飭廷臣?予雖衰,漢唐之君恥之,渠輩雖莫能用事,使令誠難,此九也。予豈却湯?寔勉其過,予詳言於今朝鮮,可謂建功朝鮮,悶其君日衰,雖不敢言日三勸進,意專在乎此,蔘茶多勸,予常悶焉,況大劑建功乎?御膳則只兩時,建功則三巡,蔘芪性偏,古人亦云,視若日勝,步若日勝,其雖苦也,雖至五貼,予何辭也?日三貼氣益衰,近者一日加焉,二日復加,詣舊邸,臨兩廟,門狹,昔則步入,三昨用輿,親祭久闕,其伸微忱,只在祗迎,故前則雖數十處,其猶能也,再昨一呼俯伏,畢呼始起,嗟哉其衰,兩事已判,若比而其何强飮,亦何强勸?此政若問答中勸者飮者皆愚者也,此猶末節,無效則必有頉,此豈蜜水乎?脾胃猶强能受,亦何異於朋甕受水乎,若先儒云因其衰而有頉,雖悔何及?過猶不及之訓,予嘗誦焉,其猶若此,此亦誠淺,然其猶末節,今予自悚然者,因此湯而支撐,年至八旬,因此湯而支撐,幾次豐亨,因此湯而雖支撐,於政甚事做去,於民甚事能濟?今日此語,其亦爲觀瞻,若此高高示飭,焉可已乎?須看兩日飮建功,雨旋霽,思之及此,不覺背寒,此多愆中,予則曰第一,此十也。以此結於下云爾。噫,坱坂皆龜拆,農人束手,則其於此時,雖直言黨論,亦何益哉?自大小臣僚至於士庶人,自袞闕至政令與民弊,莫循今日媕娿,其皆直諫,而若或因此復循舊習而挾雜,此旣受大成二字,亦何以勿論而已?予雖昏而未覺,乾道昭昭,照魔鏡高懸,昏雖不飭,焉敢逃其網?噫,頃者黨習時,彼此吹毛覓疵,猶恐或後,於今無此滋味,故人皆媕娿,此豈治世事乎,亂世事乎?皆讀其書,何以不知?若云不知,此面墻之人,予何用乎?嗟哉,耳目之臣,先去含枚,專爲直言,噫今之弊,雖官師相規,其亦默默,予則曰此政興亡之機也,其令政府,將此洞諭,廣求直言。出傳敎召入貢市人,上曰,爾等每言無弊,今則異前,各陳弊瘼,勿有後悔也。皆曰,無弊矣。上曰,日旱如此,市直,何如?米廛人曰,一斗矣。上曰,然則比前減耶?米廛人曰,比前減一升矣。上曰,無狀矣,今年米船,皆爲順來,市價若不復古,當使備局決棍矣。軍契人曰,今年三月,始受純錢而勿許繕工移給,本契則好矣。上曰,軍契錢,自兵曹分給耶?兵曹判書具允鈺曰,自臣曹,上下分給繕工矣。上曰,兵戶判,曾以此事有所奏矣,卿意,何如?右議政元仁係曰,下詢戶判而處之,似好矣。上曰,戶判入侍事。榻前下敎上曰,戶判入侍時,騎判一體入侍事。出榻敎召入各道村人,下詢弊瘼,村人等曰,癸酉年作弊瘼冊子遵行矣,中官蕩然,有先爲懲錢於矣等之弊,誠一難支之端矣。上曰,冊子自政院見之,令備局嚴飭,召入鄕軍,下詢農形。皆對曰,兩麥比昨年稍登,秧亦早移,雨澤則姑不渴悶矣。上命退去,仍乘輿還入大內後,諸臣退出。
癸巳五月初六日辰時,上御集慶堂。藥房入診入侍時,都提調元仁孫,提調洪樂性,副提調金相翊,假注書趙章漢,記注官卜台鎭,記事官韓德厚,醫官方泰輿·鄭允協·慶絢·金孝儉·李敏德·崔宗衡,以次進伏訖。仁孫曰,移時酬應,聖體,若何?上曰,一樣矣。仁孫進湯劑,上曰,雨意漸邈矣。仁孫曰,雲氣尙厚,南風連吹,必得甘霈矣。上進御。仁孫請診候,上曰,置之。仁孫曰,提調洪樂性,雖入來而以手脚不仁,未入診筵矣。上曰,提調許遞,其代李景祜爲內局提調。出傳敎仁孫曰,都承旨出去,湯劑更煎以入乎?上曰,依爲之。上曰,藥房提調,持湯劑更爲入侍。出榻敎景祜,持湯劑入來,仁孫進湯劑。上曰,二貼予欲不飮矣。仁孫曰,日日酬應,二貼則不可不進御矣。景祜曰,一日二貼,已爲多年,今不進則是間斷矣,何可不進乎?仁孫曰,湯劑乍冷,伏望進御也。上進御。仁孫曰,當此悶旱之時,敢此仰達,誠極惶悚,而臣待罪藥院,已爲多日,身病且發,實難隨行矣。上曰,右相內局都提擧許副,其代申領府事爲內局都提擧。出傳敎上曰,江界府使代,口傳擇差,其令今日辭朝。出傳敎上命退,諸臣遂退出。
癸巳五月初六日午時,上御集慶堂。戶兵判·儒臣同爲入侍時,行戶曹判書蔡濟恭,兵曹判書具允鈺,副校理李奭輔,副修撰吳載紹,左副承旨洪檢,假注書李儒慶,記注官卜台鎭,記事官韓德厚,以次進伏訖。上曰,戶兵判進前。上曰,今日貢市人,有所呼冤之事,其由,果何如也?蔡濟恭曰,軍契之人前時授價六千兩錢,專爲吞食,而不供國役,因爲渙散矣,日前筵稟校正之後,渙散者欲皆復入,有此呼訴之擧矣。上曰,此如嚮時外都雇事矣。濟恭曰,其時洪奉朝賀鳳漢,善爲奏達,不復有此弊矣。若以此物,付之渙散之輩則,弊復如前矣。上曰,存而勿論也,戶兵判先退。上命江原道狀聞讀奏訖。上命書之曰,今日予有所思,將欲下敎,以予神氣頓然忘却,今聞江原道臣狀聞,祈禱於社稷壇云,仍此乃覺。噫,國君守社稷,八道諸縣,亦皆有社稷,物有本末,大學所云,曾聞其初雨,必也名山靈驗處,事勢雖然,京中初雨,亦若此,而予則曰,於京中有次序故若此,於諸州縣,必先社壇,其表以靈驗處外,凡祈雨必以社壇爲重事,自政院下諭諸道。上曰,詣臺臺臣入侍。大司憲鄭光忠,大司諫趙德成,掌令辛應三,正言宋樂進伏曰,請慶興府定配庶民罪人趙榮順,按律處斷。措辭見上上曰,勿煩。又曰,請黑山島庶民罪人金植,依前處分,亟正邦刑。措辭見上上曰,勿煩。光忠·應三曰,請黑山島爲奴罪人五得,依律處斷。措辭見上上曰,勿煩。又曰,請還寢張翼標島配之命,依律處斷。措辭見上上曰,勿煩。又曰,請還寢一奉等遠配之命,更加嚴刑,依律處斷。措辭見上上曰,勿煩。又曰,請還寢徐祖修的處之命,依律處斷。措辭見上上曰,勿煩。光忠曰,我殿下恤民之至德,五十載如一日,雖以臨門時復俯詢民瘼觀,軫念都民之聖意,溢於絲綸之間,凡在聽瞻,孰不感泣欽聳?而第救弊之策,莫如穀賤,近日米價騰湧,閭巷窮民,雖艱覓零價,無以貿得,今則兩麥旣登,而終無低下之事者,專由於三江牟利之輩,以累萬錢貨,貿穀於三南穀賤處,見方到泊於江上,而不爲出賣市廛,積置於渠家,蓋其意專在於三甲四甲之利故,都民無米可貿,其爲窮民之弊,莫此爲甚。臣意則特令京兆,査出牟利積穀者,使之發賣市廛,以紓都民之弊矣。上曰,此所懷故,問于入侍大臣,所奏是矣。京兆下屬作弊,先爲操節,依此申飭,可也。又所懷曰,凡貢物以錢木米參錯上下,已成規例,而有司之臣,特以恤經費之意,每或從賤上下矣。今則都下米價騰湧,若以從貴磨鍊,則米邊稍優,此非貢人之蒙惠,所受之米,散市廛,則抑爲都民均被之澤,臣意則分付有司之臣,當此應下之貢物,從貴上下,宜矣。上曰,從貴上下,已有曾前申飭,依此分付,可也。又所懷曰,五部座吏之無論上下貴賤,從座目輪次立役,自是法意,而近來紀綱解弛,些少勢力之人,洞人不敢責此無辜貧殘之民,越次定送,偏被其苦,其爲小民之弊,莫此爲甚。臣意則請令京兆,嚴飭五部,依前從座目輪次,如有犯者,各別嚴繩,宜矣。上曰,此則頃年,予謂其時判尹曰,自□奴始行云,今聞所奏,法久解弛而然也。依此申飭。此後若有不遵,當該部官,令京兆草記重勘,可也。應三所懷曰,臣於昨日傳啓之際,執義洪彬處置啓辭,竝爲傳給承旨矣,日暮後批下,而獨處置之批遺漏未下,承旨矇然不能提稟,其失不可無警。臣謂當該承旨,從重推考,宜矣。上曰,依啓。又所懷曰,聖上悶旱勞焦之餘,昨得達宵甘雨,朝野臣庶,欣欣慶忭之不暇,而第念警懼之道,不可以得雨而少弛。今又收霽,尙欠霈霔,不勝悶鬱。近來春雨則或過,而當夏劇農之節,反有靳澤之歎。臣以俗談仰達,殊涉猥屑,而竊嘗聞俗談曰,春雨之頻數,婦女之手闊,蓋謂過費而還縮也。此雖俚諺,其理則然,人君之恩賞,比於上天之雨澤也。夫恩賞之施下,豈非人君盛美之事,而無或過則有難繼之慮,一二恩賞,雖以不過日計則無多,而歲計則亦夥,且財用有限,不節則必縮。臣竊聞先正臣李珥,嘗論私家用財之方曰,制財用之節,量入爲出,常須稍存嬴餘,以備不虞,用財之道,元無公私之異。竊念聖上於恩賞之施,財用之節,豈或忽於量入之道,而臣不敢知國家財用,不虞之餘,果幾何耶?伏願益懋節用之方,無或濫於賞典,以爲紓國用而備不虞之道焉。上曰,韓昭侯藏袴,意蓋此也。豈特此也?噫,昔年景福殿北,令宗臣書揭八字,卽節用愛人,使民以時,此孔聖道千乘之言也。今者所懷,豈特切實?正今日先務也,予當着念留意焉。又所懷曰,凡經宿動駕,例有翌日問安之班,臣聞昨日問安班,稀疎特甚,太不齊齊云,當此聖上悶旱勞動之時,其或有偃便不參者,則事體道理,極爲駭然。臣謂衆所共知實病外,推考警責,以肅朝綱,宜矣。上曰,旣命只備堂祗迎,班行稀疎,事勢固然,勿問可也。又所懷,臣俄以問安班事,略陳所懷矣,及承聖批,以只備堂隨駕,問安班之稀疎,事勢固然爲敎,臣之不察傳敎疎率之失著矣。何敢晏然於臺次乎?請命遞斥臣職。上曰,其勉得體,不察何傷?勿辭,亦勿退待。以上竝出擧條德成·樂曰,請黑山島爲奴罪人五得,依律處斷。措辭見上上曰,勿煩。又曰,請大靜縣爲奴罪人仲義,依律處斷。措辭見上上曰,勿煩。又曰,請還寢僞造罪人金道弘等酌處之命,更加嚴刑,依律處斷。上曰,勿煩。措辭見上樂所懷曰,筵體何等嚴截,而日前賓對入侍時,漢城左尹尹泰淵,前瞻後顧,左酬右應,全無嚴畏尊敬之義,而賓筵未罷之前,任自先出,終不還入,其在警飭之道,不可置而不論。臣謂漢城左尹尹泰淵削職,宜矣。上曰,予莫知矣,今者所請,旣得臺體,依啓。諸臺以次先退。上曰,右相入侍。出榻敎上命讀李度默·吳載紹疏訖。右相元仁孫進前。上曰,李度默引嫌太過矣。仁孫曰,主圈之人,旣出此言,則李度默一次引嫌,似不過矣。上命踏啓字。上曰,吳載紹春秋之任,其宜在下當遞乎?仁孫曰,承旨春秋之任,今姑減下,宜矣。上命書批答。上曰,宣傳官二員入侍。出榻敎宣傳官進伏,上命分送景福宮·昌德宮·昌慶宮·禁淸橋,摘奸以來,諸臣以次退出。
上在慶熙宮。停常參·經筵。
藥房都提調申晦,提調李景祜,副提調金相翊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。徹宵以待,莫聞甘霈聲,憧憧沓沓,其可勝諭?其何其何?卽予卽予,何便食息,何心建功?氣何暇諭?待敎入侍。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
金相翊啓曰,今日殿座時,承旨不可不備員,左承旨李在簡,今日不爲仕進,卽爲牌招,何如?傳曰,允。備忘記,噫,羲經亦云革面於大成以前,其猶然矣,於大成以後,人皆革心而猶有兩條,其豈海東八旬其君臣子,觀今靳霈,其本雖一人,予則曰其亦由此,表雖强爲,裏面若異,乾坤豈和泰?今日朝鮮人臣,皆若勸建功心,暮年,其果然廣運。
傳于丁範祖曰,江界府使辭朝後,內局同爲入侍。
金相翊啓曰,下番兼春秋韓德厚,身病猝重,勢難察任,今姑減下,其代令該曹口傳差出,何如?傳曰,允。
傳于丁範祖曰,備堂徐命善,持昨日京主人文字,內局同爲入侍。
備忘記,雖得喜雨,甘霈渺然,雖臥此世,豈云今世?卽予卽予,聞雨聲然後,心可少紓,應旨者誰?此日皆入。
吏曹口傳政事,兼春秋單申熤。
傳于丁範祖曰,內局·備堂·左副承旨·宣傳官入侍。
傳于吳載純曰,江界府使金熤,在江郊遲滯,極爲駭然,卽其地投畀,卽爲押去,其代卽爲擬入,宣傳官下敎時,浮雜汰去。
以執義洪彬牌不進罷職傳旨,傳曰,只推。
備忘記,專由一人,今年諸道兩名日方物之膳,爲先停捧。
傳于丁範祖曰,持歲抄,坐直竝入侍。
又傳于曰,其君若此之時,太監放恣,李夢良·曺壽喆,封門。
有政。吏批,判書李潭進,參判尹得養牌不進,參議洪樂純進,同副承旨丁範祖進。啓曰,前領議政韓翼謩,前左議政李溵,前右議政李思觀,敍用事,命下矣。當爲處置,而本曹只有領敦寧一窠,他大臣今方見帶,無相當窠,依例送西之意,敢啓。傳曰,知道。以金若行爲副修撰,黃景源爲工曹判書,鄭尙淳爲左尹,洪樂性爲知經筵,尹東暹爲知敦寧,趙明鼎爲兼右賓客,金相福爲訓鍊都提調,韓翼謩爲軍器提調,金陽澤爲禁衛都提調,權爲吏曹佐郞,閔游爲軍資正,安鼎大爲司成,李福儆爲相禮,李時逸爲慶尙都事,林濟遠爲典籍,李興宗爲江界府使,李星會爲西部都事。
兵批,判書具允鈺進,參判李在協病,參議趙昌逵病,參知李東顯入直進,同副承旨丁範祖進啓曰,前判府事韓翼謩·李溵·李思觀,敍用事,命下矣。當爲隨品處置,而領中樞一窠,他大臣今方見帶,依從座目,領中樞申晦,今姑遞降,其代韓翼謩下批,申晦·李溵,判中樞下批,李思觀加設判中樞下批之意,敢啓。傳曰,知道。
又啓曰,羽林衛將具以謙·鄭忠達,五衛將盧彦益,俱以身病猝重,勢難供職,呈狀乞遞,宿衛之任,不宜久曠,竝今姑改差,何如?傳曰,知道。又啓曰,新除授全羅道右水虞候金斗昇,承重祖父,今年八十二歲,法不當遠離赴任,呈狀乞遞,虞候之親年七十五歲以上者,許遞其任,已有前例,今姑改差,何如?傳曰,允。以韓翼謩爲領府事,申晦·李溵·李思觀爲判府事,申應顯爲副護軍,趙明鼎·鄭尙淳·洪良漢·崔台衡·申景濬爲司直,尹泰淵爲副護軍,李慶會爲同知。
洪檢,以禁衛營·一二所巡廳·左右捕廳言啓曰,去夜犯夜人,無所捉,敢啓。傳曰,知道。吳載純,以義禁府言啓曰,金夏材·金鍾秀等,特放承傳,啓下矣。慶尙道遠竄罪人金夏材,全羅道珍島郡金甲島荐棘罪人金鍾秀,竝放送事,卽爲分付各該道道臣之意,敢啓。傳曰,知道。
又以義禁府言啓曰,江界府使金熤,卽其地投畀,承傳啓下矣,以承傳內辭意,具罪目卽爲發遣府書吏,押送配所之意,敢啓。傳曰,知道。
執義洪彬啓曰,臣姿本鈍滯,性又疎忽,避辭未瑩,自速嚴敎,惶懍隕越,罔知攸措,不自意十行恩綸,遽下翌日,丁寧勤摯,開釋無餘,格外恩敎,逈出尋常,轉罪爲榮,職名如故,螻蟻賤臣,何以得此於君父?雙擎九頓,感淚被面。第伏念臺職之旣罷旋仍,不得行公,自是古訓,則因仍蹲冒,有壞廉防,揆以臺體,便是已遞,昨違嚴召,未蒙例勘,徊徨憫阨,冒沒來避,以臣情地,其何可晏然於臺次乎?請命遞斥臣職。
以承傳色口傳下敎曰,下敎而又若是乎?給之,捧入承旨遞差。
癸巳五月初七日辰時,上御集慶堂。藥房入診,備局有司堂上·左副承旨·摘奸宣傳官,同爲入侍時,都提調申晦,提調李景祜,副提調金相翊,副司直徐命善,左副承旨洪檢,假注書趙章漢,記注官卜台鎭,記事官韓德厚,宣傳官朴弼瑞·李文喆,醫官方泰輿·鄭允協·慶絢·金孝儉·白文昌·金世彦,以次進伏訖。晦曰,夜間聖體,若何?上曰,一樣矣。寢睡·水刺之節,亦何如?上曰,一樣矣。中宮殿氣候,何如?上曰,一樣矣。王世孫氣候,何如?上曰,亦一樣矣。晦進湯劑,上進御。請診候,上曰,醫官皆逐出。上曰,誠異矣,昨日必雨矣,終是漠然矣。晦曰,南風連吹,雲氣尙厚,必得甘霈矣。上曰,今聞霈然,良由一人,爲民焦心,何用常例?粤昔三代,設敢諫之鼓誹謗之木,況我朝國初,設申聞鼓,以通下情,昔年御製,旣有社壇祈雨祭,雖城內,命捧上言,御製有皆許訢駕前之句,此正前聖後聖,其揆一者也。於今悶旱,何循常例?其雖求言,若水投石,亦有勿拘今日捧入之命,亦豈必也?昔有巖下貫珠者,帝堯且遊康衢,其抱憧憧之懷,臥房沓沓乎。今日當臨興化門,庶民中,若有爲民漆室之歎,亦有無限冤菀之懷者,勿拘四件,皆令來訢,此亦宋祖洞開重門之義,亦爲民靡不用極之志也。觀其言可用與否用舍宜如此,雖可治者,今番當却而勿問,令京兆卽爲曉諭五部,儀註安徐,時刻待下敎只入正時,殿座時,承史時服入侍,大臣備堂入侍,侍衛只入直,禁御兩營,以入直軍各五十名,合一哨,兩哨官領作門。出傳敎上曰,當有下敎,政官牌招開政。出傳敎上曰,敎承旨出去,播布傳敎。左副進前,上曰,雖有應旨下敎,必無入來者矣。晦曰,自上連臨,下詢弊瘼,今則似無弊瘼。上曰,當今悶旱,其欲疏滌,宜先大官,於柳焵,予亦忘焉,聞而爲欣,都堂大臣乎?關係所重,故雖處分,不察宜恕,飭已行,至於前右相,所重雖深,因韓必壽所請,皆是法外,故若不提醒,何可知也?頃因魯仲連傳,以予劃心之懷,雖下處分,靜以思之,予亦知過,前領相韓翼謩,前左相李溵竝敍用,前右相李思觀給牒敍用,開政旣有命,大臣處置政事,先爲擧行,大臣旣下敎,況參圈人乎?趙明鼎·鄭尙淳·洪良漢,一體敍用。出傳敎上曰,其所擧措,萬萬爲駭,噫,其人是誰?卽昔年從孫,噫,其母與妻,今番入闕,同宴一堂,曾未幾何,有此,噫,昔穆伯之妻,其子雖早,朝晩來隨,其晝夕倚門倚閭而望,況幾月嶺沿乎?貞敬夫人,若穆伯妻,金夏材妻,若房玄齡妻,其笄將待矣。悶旱疏滌,捨此伊誰?金夏材分揀特放,今番悶旱,旣苦執贓,且本事旣已止息,則此人猶此,豈曰公乎?金鍾秀,亦爲特放事,分付。出傳敎上曰,爲民悶旱,靡不用極,何待季夏?吏兵曹歲抄書入,該府·該曹,待朝疏決,此與合辭有異,疏決時,依常例兩司只長官入侍。出傳敎命善,讀奏欺人弊瘼冊子訖。上曰,予熟知此弊,故嗣服後,每爲申飭,而只貢市人而已,昨日悶旱,同召京主人,此亦常知其弊故也。貢市人皆曰,無弊,此頻聞故若此,而京主人,癸酉節目,予何記得?二十年後聞焉,其果法久弊生,今日令備堂持入冊子者,意蓋此也。自今嚴加申飭,俾有實效,若有不遵其令者,令備局隨現草記,切勿饒貸,其中一件事,不拈諭者,諸儒封章時,求請外方事也。噫,鄕儒此弊,其亦熟知,故心常爲駭者,而京中予莫知也,今聞此弊,不覺駭然,以此觀之,頃者所謂三道儒生之章,京儒居多,至於嶺南,不過數人,巧詐名目,已涉可駭,故業已處分,而此際,留於幾月,嶺南郡人受弊必多,備局節目,雖已嚴飭,予則曰此決不可止。此關係士習,此後京儒陳章時,郡吏有此弊,疏錄諸人,一倂勿限年停擧,以示予正士趨之意。且聞節目,其儒雖千,郡吏渠何自召?許借使令而然,亦宜端本,此後京儒陳章時,着帽帶借使令於靑衿者,此亦私意之甚者,禁此必以傔從代焉。犯此者,隨現勿論職之高下,雖崇品,限三年禁錮,以示八旬其君暮年飭勵之意。出傳敎上曰,今日聞水鐵匠上言,意謂若再昨軍契稱冤,今聞所奏,果然,人君持大體,此等細微事,焉敢稱冤於堂陛下?事當科治,今朝已下敎,故雖參酌,此上言勿施。出傳敎上曰,尹泰淵,何爲怪異之事乎?晦曰,動駕有命,故以導駕事,先爲出去矣。上曰,尹泰淵非頃日騎靑驢之尹泰淵矣。晦曰,今則果老熟矣。上曰,昨日院啓,尹泰淵事,其涉駭然。噫,此人非比乎昔,其答宜惜,於今媕娿之時,能爲此,東西回顧,飭不過,問備,而先爲退去,其宜飭勵,故依啓,而予則謂昨日事,今日下問,卽初四日事,其先退去,若訓將爲導駕而然,此則其律過矣,況飭已行矣。摠戎使尹泰淵給牒敍用,仍授摠戎使,捕將牌招,傳授前密符,捕廳,亦授命召大將牌傳令牌。出傳敎上命宣傳官進前。文喆進伏曰,臣敬奉聖旨,往審景福宮,則守直中官及入直軍兵,皆無頉矣。弼瑞曰,臣敬奉聖旨,往審昌德宮,則丹鳳門入直軍,皆無頉矣。上曰,守直中官省記,何不知來耶?爲先付過,汝須更往,摘奸以來也。弼瑞不能仰對。上曰,彼宣傳官喑啞耶?甚爲駭然,付過以待,李文喆更往,摘奸以來也。諸臣遂退出。
癸巳五月初七日午時,上詣興化門殿座入侍時,行都承旨金相翊,左承旨李在簡,左副承旨洪檢,右副承旨吳載純,同副承旨丁範祖,假注書趙章漢·李儒慶,記注官卜台鎭,記事官申熤,以次進伏訖。上具翼善冠·黑圓領袍,以步輿出通陽門,詣興化門殿座後,大臣備堂,竝入侍。領議政金相福,左議政金尙喆,都提調申晦,行戶曹判書蔡濟恭,行司直具善復,行副司直徐命膺,吏曹判書具允鈺,行副司直尹得養,行副護軍張志恒·尹泰淵,工曹參判李重祜,行副司直徐命善,以次進伏訖。上曰,開作門,貢市人,其令入來,仍奉上言。仍命戶房承旨,持上言讀奏。上曰,水鐵匠何先呈耶?□曰,此輩累呈備局而退却矣。上曰,見其節目而後,可以詳知矣。仍命工曹參判進前。上曰,明日入侍,持節日以來。工曹參判先退。上問作門外,有何諠譁?相福曰,有何一婦女,乘轎欲入,而門卒禁之而然矣。上命宣傳官,持來復命曰,東夏之妻矣。上曰,上言奉入。承旨讀奏訖。上曰,猥濫矣。相福仍奏捲簾露體叩頭祝手之狀。上曰,其女髮已白乎?相福曰,然矣。仍奏曰,其獄之事,臣未詳委折,似不無玉石之別矣。上命取乙亥事變日記文案持入,讀奏訖。上曰,別無所犯矣。命招入其子趙岱祥,問其委折。上曰,其時顚末,誰有詳知者?相福曰,申領府及戶判,曾已見之矣。上命皆進前。晦曰,年久未詳,而東夏之供中,有剖心腹以自之請,且別無所犯故,自上欲爲酌處,而徑死未果矣。濟恭曰,臣其時待罪該房承旨,故其顚末,尙今昭在眼中矣。北來之說,與尙白之招大異,且不赴任,則本事可謂頉空,而東夏納供之際,有如臣干城之將,豈欲殺之供故,自上以此言爲過甚而刑訊矣。上曰,其別無所犯,予亦記有矣。相福曰,見其日記,果不無冤痛之端矣。尙喆曰,其妻子之泣訴於道路,亦已久矣,而臣等往來之時,每每見之,金奉朝賀及韓領府,亦常稱冤矣。上仍命諸備堂,次第進達。諸備堂,或以爲未參鞫,或以爲其時在外任,未詳,或以爲鞫體至重,何敢妄議?請自上處分矣。上仍命書傳敎曰,悶旱靡不用極之意,其雖臨門,恐或若前投石於水,因其禁諠譁問之,東夏之妻來故,許奉上言,非妻也,卽子也而其妻隨來而然也。頃者因申聞鼓,莫知裏面,而只云東夏子,故嚴其事之意,定配而卽放,意亦在焉。白首老嫗,來伏於地,噫,無異於一婦呼冤,取來其時日記,命讀曰,以北道來而尙在京中,本事可謂脫空,其中一人,雖在南閫,其時知其冤,故其子亦減,況此人乎?其時問其兩子,先爲白放,東夏則仍爲刑推,因干城之供而然。雖然,渠先徑斃囹圄,今作非白非黑之鬼,其妻其子,呼冤,秉彝固然。噫,暮年悶旱,雖可疑者,其猶參酌,況此乎?且此人曾經將任,今者臨門,亦豈偶然?嗚呼八旬,予今不諭,嗟哉東夏,丹書何時可洗?見其息,其猶矜惻而昭洗,況今日對白首其妻乎?東海婦雪冤而下雨,況此人乎?雖無悶旱,宜可雪也。今聞大臣皆見,何不聞知?雖由於重其事而然,其時徑斃,旣不酌處,其何階梯?趙東夏,特雪丹書,一以慰囹圄飮恨之鬼,一以慰白首之心。又命注書,書此一件,以給趙岱,於渠爲着實明文矣,持去以告渠母。仍命退出。相福仍奏曰,旣洗丹書,復官一節,何以爲之乎?上曰,初不收牒,亦不酌處,則如此之後,官秩自如,豈有給牒之可論乎?今則趙岱之母,快爲貞夫人矣。上曰,坐直承旨,持吏兵批歲抄,待下敎事。出榻敎鄭錫鎭,請捧納上言。上仍命持入,命書傳敎曰,令該曹食物題給。出傳敎仍爲還內。
癸巳五月初七日午時,上御集慶堂。坐直承旨,持歲抄入侍時,行都承旨金相翊,同副承旨丁範祖,假注書李儒慶,記注官卜台鎭,記事官申熤,以次進伏訖。上曰,該房許遞,以吏房替入。仍命書傳敎曰,工曹參判入侍。上曰,吏兵曹歲抄中,點下者,皆捧傳旨而勿爲混同,敍用者敍用,給牒者給牒。出傳敎上曰,宜給而捧入故申飭,然其遞可惜,下敎而飭已示,承旨吳載純,勿遞,牌招入直,仍爲退出。
癸巳五月初七日戌時,上御集慶堂。藥房入診入侍時,都提調申晦,提調李景祜,副提調金相翊,假注書吳章漢,記注官卜台鎭,記事官申熤,醫官方泰輿,以次進伏訖。上曰,雨意尙今邈然,何飮建功?晦曰,連進建功,則天必下雨矣。上曰,今日行善事而尙邈,無可奈何。晦曰,終日酬應,可進三貼,而聖心如此,故只進二貼矣。上曰,飮建功而只生黑鬚,何益之有哉?晦曰,此好徵也。氣血有餘而然,豈不好哉?上曰,今日已進一貼矣。景祜曰,今日二貼,是一貼矣。上曰,今日東夏之妻能拜乎?晦曰,攢手百拜矣。上曰,厥女爲夫之心,誠善矣。予欲以此爲下雨主人,而尙今邈然,予心盡焦矣。晦曰,今日用廣蕩之典,聽卑之天,必下雨矣,惟願進御湯劑也。景祜曰,日氣蒸菀,四面雲厚,必下雨矣。相翊曰,今明間必下雨矣。晦曰,更鼓已深,伏願進御也。上曰,姑觀今明當飮矣,其退休焉。晦曰,臣等固知瀆擾煩聒之罪,萬萬惶悚,而今日則不可不進御也,更鼓已深,時丁寢睡,而臣等他不暇顧,何不體念耶?仍進湯劑,上灌席,諸臣遂惶悚退出。
上在慶熙宮。停常參·經筵。
恭靖大王忌辰齊戒。
藥房都提調申晦,提調李景祜,副提調金相翊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。凡諸等爲,其皆悶旱,而霈然漠然,寔由一人,於此判焉,其悶曷諭,氣何可諭?待敎入侍。
中宮殿·惠嬪宮,藥房口傳問安。答曰,知道。
傳于李在簡曰,中官封門下敎,安徐。
傳于申景濬曰,悶旱之時,承傳色中官駭然,內班院掌務,招來申飭。
又傳于曰,備邊郞,招致上米廛市民,市價復舊與否,知入。
傳于趙宗鉉曰,昨日宣傳官下敎,安徐。
又傳于曰,侍從帶軍銜,在近畿人,書入。
傳于鄭尙淳曰,若是悶旱,而霈然猶漠,雖由一人,其亦南衙偃蹇,北寺怠慢而然,若此而八旬其君,何以爲君歟?
又傳于曰,國有八旬其君,而以近畿爲家者,豈特朝鮮臣子乎?政院知悉。
傳于趙英鎭曰,昨日政除授人,今日闕謝恩者,雖蔭官,皆令卽爲謝恩。
備忘記,今予猶冀,其惟再明,嗣君若此,亦何必焉?月臺展禮,其能其能,誠悶誠悶。
趙宗鉉啓曰,大臣·金吾堂上·秋曹堂上·兩司·玉堂,持疏決夕案,依下敎來待矣。傳曰,竝入侍。
鄭尙淳啓曰,假注書趙章漢,身病猝重,勢難察任,今姑改差,何如?傳曰,允。
傳于趙宗鉉曰,俄者已爲者,入侍前皆擧行。
傳于鄭尙淳曰,三提調退去後,當進水刺,方臥廳中,速爲退去。
林鼎遠,以吏曹言啓曰,今此獻陵忌辰祭獻官,前都承旨李聖圭,大祝,前郡守南柱老塡差,而時無職名,令該曹口傳付軍職,何如?傳曰,允。
李在簡,以漢城府言啓曰,疏決單子中,時囚罪人洪相纘·金致信,未及拿來罪人李鼎揆·鄭熙宇·趙錫晦·南必錫·金星甲·任長源·朴聖泰·李周顯,三陟府徒三年定配罪人金處謙,永同縣會同驛徒三年定配罪人趙榮儉,羅州牧智島鎭定配罪人南益祿,鍾城府遠竄罪人睦祖永,巨濟府充軍罪人姜百能,歙谷縣充軍罪人趙榮豐,春川府定配罪人吳璹,三陟府定配罪人李永輔,北靑府定配罪人宋載經,三陟府定配罪人黃最彦,三水府定配罪人梁世絢,巨濟府定配罪人趙斗臣,珍島郡定配罪人洪夏九,江界府投畀罪人金熤等,放送,時囚罪人許侙,施以告身一等之律,以放事,書下矣。右罪人等,竝放送事,分付各該道臣,而許侙,杖六十收贖奪告身一等,放送之意,敢啓。傳曰,知道。
申景濬,以義禁府言啓曰,正言李秉模,以不應爲律勘,處以放事,承傳啓下矣。李秉模,今已拿囚,以不應爲私律,笞四十,依例收贖,附過放送之意,敢啓。傳曰,知道。
又以義禁府言啓曰,時囚罪人金樂洙·鄭彦郁·尹光禮·鄭澤孚·李鎭恒·趙鎭衡·尹九宗·李泰永·魚錫光·尹若淵等,竝放,許侙仍,沈錪今日內照律以放事,命下矣。金樂洙·鄭彦郁·尹光禮·鄭澤孚·李鎭恒·趙鎭衡·尹九宗·李泰永·魚錫光·尹若淵等,竝放送,許侙仍囚,而沈錪,以軍餉居末罪拿囚矣。取考律文,則有明律制書有違條云,凡奉制書,有所施行,而違者,杖一百,大典推斷條云文武官犯枉法受贓外,笞杖竝收贖,載錄矣,沈錪,以制書有違公律,杖一百依例收贖,放送,何如?傳曰,允。
趙宗鉉,以御營廳·一二所巡廳·左右捕廳言啓曰,去夜犯夜人,無所捉,敢啓。傳曰,知道。
大司憲鄭光忠疏曰,伏以睿誠愈久而彌篤,甘霈旣始而旋止,憂勞一念,不憚盛暑,兩日臨門,廣詢民瘼,欲使蓬蓽之言,畢達黈纊之聽,又下十條省躬之敎,字字敷心,誠意藹然,成湯之六責,宋公之三言,未足以加此,是宜方寸之得,卽日可期,而如臣老殘,忝在憲長,草草所懷,不能副一日之責,雖蒙聖度之開納,彌切私心之愧悚,顧今可言者非一,而以關於聖躬者言之,惟湯劑是已。前後收效於建功者,顧何如也?時或乍停,則不特朝臣之焦悶,雖愚夫愚婦,莫不同情,是豈一日可已者乎?聖上之所自勉,睿工之所實踐,惟是敬之一字,敬是徹表裏無間斷之謂也。試就湯劑論之,一日間斷,有一日之憂,二日間斷,有二日之憂,若使藥力,不能接續,則此何異於學問之或欠緝熙乎?一日三貼,猶患其不足,而乃於舊邸動駕之日,齋殿默禱之時,至以憂惱之意,不許藥院之接,顧此常進之劑,何損對越之誠,而罔念保嗇之要道,不諒焦迫之群情,竊不能無感於天地之大。伏願聖上,凡於內局之請,毋靳而卽許,以副臣民之顒祝焉。嗚呼,丙枕之憂勤靡弛,近日之飭敎連下,籌司之坐,非不頻矣。次對之進,亦旣夥然,而所訏謨者何政,所建白者何事?畢竟覆奏,不過數張回啓而止,旣無實政之預講,又無實惠之下究,苟當拯濟之地,則竊恐其茫然無策,臣實憫之。國家用人之道,固宜惟才是取,而只觀門地,不問才識,此固先輩之所憂歎者也。上自顯秩要職,下至雄府腴邑,摠是京城之人,昔則有廉友赫之長淵,李之馧之密陽,而今則蔑蔑無聞,雖懷超拔之才,若處遐僻之鄕,則其將老死牖下而已,豈不哀哉?況又顔私勝而公道蔑,則數十年來,銓家之錮弊,疏鬱振滯之道,爲友擇人之政,今不可不另飭也。謀貴素定,事必預講,今當悶旱之時,宜思積穀之道。各邑還穀之加分,前後廟堂之關飭,非不申嚴,而爲守令者,或因民願,或牽私用,每有加分之擧,終致難捧之患,換名之弊,嗣歲之憂,不可不念,申飭各道道臣,摘奸論罪,誠爲目今之緊務也。近來科場之不嚴,士習之不古,誠非細憂。臣於少時,嘗赴泮科,墻高過肩,界限甚截,臨場攔入,初不敢生意矣。近聞舊墻盡夷,但餘基址,每當科時,略設棘圍,故撤破旣易,逾越非難,場中百弊,皆由於此。趁此秋科之前,高築泮宮之垣,亦爲嚴科場之一道,宜飭有司之臣,以修其廢,恐不可已也。法司風聞,自是國典之所載,旣定罪名,則所當覈實照律勘斷,而向者成胤儉·趙世選之掌臺憲也,捉致數人,初不究問,受賂潛放,醜謗狼藉,至有司寇之刑推禁吏,憲長之潛治下隷,其貽羞臺閣之狀,無人不言,如此之類,不可置諸搢紳之列。臣謂司諫成胤儉,前掌令趙世選,竝施改正之典,以淸臺望,宜矣。臣於治疏將上之際,及伏聞昨因東夏之妻上言,至有伸雪之命云,不勝驚愕之至。臣於伊時,以該房承旨,鎭日參鞫,詳知事狀,東夏之名,出於凶尙白之招,則與尋常獄囚之供有異,豈可以時月之稍久,遽雪丹書之名哉?臣謂亟寢成命,以嚴隄坊焉。伏念臣,賤齒已過七耋,筋骸亦甚衰落,奔走臺職,實無其望,而特除之下,不敢言老,章皇出肅,五日詣臺,百病交侵,再昨筵退之後,猝添關格之症,胸膈痞塞,藥物不下,僵臥床笫,喘喘欲死,今日疏決時,有長官入侍之命,而末由轉動,玆敢疾聲,仰籲於仁覆之天。伏乞聖慈,矜賤疾之難强,察辭巽之非飾,亟遞臣職,以安私分,仍治臣瀆擾之罪,以肅朝綱,千萬幸甚。答曰,省疏具悉。職在都憲,先爲應旨,予庸嘉之。首件事,旣問□闕,則其何陳根爲說乎?爲卿慨然。第二件事,予則曰於籌司,可謂頂門一針,噫當日人,豈泛忽而然乎?況連爲入侍,豈可無中生有?卿則雖曰一二回啓,今予隨事,問于相臣,一二亦有無時焉。此亦官師相規,雖大官,亦宜無則加勉也。第三件用人事,此予尋常慨然者,然窮鄕抱才之銓官亦何能知?亦予慨歎者也。然所陳誠是,申飭銓曹。四件事,其亦切中時弊,令備局於加分,其勿濫許,亦令申飭諸道。第五件事,科場之弊,識者寒心久矣,而予則曰,此亦先樹紀綱而已,何務土墻?況泮水堂廣闊,勝於明倫堂,宜節時詘擧贏之弊。成胤儉·趙世選事,聞甚駭然,況近者多臺日會,故如此導下輩囊橐,可勝寒心?頃年因小揮項,下敎,一臺臣,以此禁亂,民受巨弊,頃年東郊祈雨時,因君憫旱,禁南草亦已申飭,今者此擧,若不嚴飭,都民,何以措手足?噫,只因詣闕居官,謄傳故紙,於下吏,作此鄙瑣之事,民受其弊,今聞不覺寒心,其所風聞,不過一下吏欲爲作奸訐訴,而然此等風聞,將焉用哉?此後關係正風俗者外,俾勿其濫,兩人旣聞之後,不可不薄懲,施以刊正之典。末端事,憫旱其宜疏釋者。子曰,民無信,不立,予何示不信於故將之妻乎?卿勿辭察職。
修撰鄭日謙疏曰,伏以臣適在臣父任所之日,伏奉有旨以臣爲弘文館修撰,使之乘馹上來者,臣聞此命,罔知攸措。夫是職,淸朝之極選也。內有啓沃之資,外有言辭之責,苟非讀書操行之士,安得以副其實而稱其器也哉?噫,于今之世,人材輩出,群彦簇立,雖云濟濟,比於古,猶不可及,古人之於是職,輒多逡巡不居者,而況如臣之下品乎?念臣氣質甚弱,自幼善病,優游度日,全失學業,尋常摘句,隨衆赴擧,只爲門戶計而已,不幸第科,有愧素心,臣本鹵莽,百無一能,偏荷洪造,曾未周歲,驟躋至此,惶隕懍惕,如集于木。臣於召命之下,惟違慢之是懼,蒼黃登途,來伏私次,不敢爲冒進之計,玆構短章,仰干崇聽,亟賜鐫削,以重名器焉。竊伏惟我聖上當此久旱,宵旰之憂,不遑於九重,求言之敎,惻怛於十行,臣固欽仰聖德之出尋常萬萬,且有懷無隱,臣分之所同也。臣旣有懷而終不爲殿下一陳之,是豈臣分也?昨年趙榮順一己之私,乃所以蕩平諸臣之十年藉手事殿下者也。渠以乃祖之孫,其所處義者,自無愧焉,而投之絶塞,置之一律,合啓日連,中外惴惴,噫彼榮順,雖不足惜,獨不念乃祖之忠乎?伏願殿下,深留聖意,以垂好生之德,千萬幸甚。
癸巳五月初八日巳時,上御集慶堂。藥房入診,疏決入侍時,都提調申晦,提調李景祜,副提調金相翊,假注書李儒慶,記注官卜台鎭,記事官申熤,領議政金相福,左議政金尙喆,右議政元仁孫,判義禁韓光會,行刑曹判書具善復,刑曹參判任希敎,同義禁魚錫定·趙台祥,刑曹參議趙英鎭,大司諫趙德成,執義洪彬,副修撰李奭輔,醫官方泰輿·鄭允協·金孝儉·慶絢·金宗壽,以次進伏訖。晦曰,夜間聖體,若何?寢睡·水刺之節,亦何如?上曰,當此悶旱,玉食何甘乎?晦曰,民生雖重,何不念聖躬耶?請進湯劑。上命進藥匙,仍命善復進前,讀囚徒後,命書傳敎曰,疏決定配類徒年竝放。又命書曰,水軍雜犯爲奴婢,依俄者下敎,一體擧行。上曰,左副承旨吳載純撕捱,其涉過矣,牌招入直。出傳敎上曰,前湖西伯人入侍。出榻敎上曰,藥房提調,持湯劑更爲入侍。出傳敎上曰,京兆所一人眼同考籍事。出榻敎上曰,左尹鄭尙淳,前承旨林鼎遠·趙宗鉉,前府使申景濬,爲承旨,牌招察任,房順房,三院副提調例兼。出傳敎上曰,今聞入侍承旨自引,其在嚴堤坊之道,勢難分揀,一體捧傳旨,目今疏決之時,豈敢無人入侍?參議趙英鎭爲承旨,先爲入侍後謝恩。出傳敎上曰,昨日特放之人,已是無嚴放恣,而其所特放,非爲人也,業已詳諭,一人爲駭,況二人乎?且昨日求言之敎,亦諭,雖三頭六臂之人,尤何敢若此?其甘心好黨者曰,以超俗敢自營護者,莫云異焉,無嚴一也。榮順其若循例處分,猶或可也,合司方張之日,職在三司者,焉敢若此?事當處分,而方當悶旱疏決,雖十分參酌,爲可循例飭勵,此章給之,先施刊版之典,仍逐鄕里,以嚴君君臣臣之義,頃者儒臣蔡弘履,其時入侍下番,果無規正之隙,而其猶被憚,雖挾他事,而爲此,有此語,則何敢捧納,而視若循例應旨,此日肆然捧納,其涉駭然,若此不已,榮順之章,藉以應旨沓至,今章若此,而國爲國君爲君乎?捧納承旨,施以不敍之典,入侍承旨外,諸承旨一竝遞次,以示予嚴隄坊之意。當該中官,本是茸闒之人,而昨日下敎之後,更若前生人,姓名誤奏,讀奏後乃知,此等無形之類,何給太倉之祿?中官曺壽喆,越捧三等。出傳敎上曰,粤昔七年之旱,予豈知也,而亦不信然者,桑林禱雨之前,六年御民,若何?此正若鄒書所云盡信書不如無書者,而豈特此也?又有是事,今年旱,予則曰,勝於昔,況此非不雨,卽靳霈,不憚其憊,連日爲此,豈爲觀瞻?實由方寸,而然減膳求言,疏決若無實事,若無實效,此亦文具,且歲抄非旱,一年再爲者,疏決其亦文具。嗚呼,予雖否德,白首暮年,豈可外飾而然乎?今年亢旱,專由一人,一則冥然八旬,逢此今年,二則豐亨豫大,前後太康,三則其難繼述,亦遵古規,非太康而何?今年致旱,寔予寔予。嗚呼,今雖疏決,此亦體昔,三日目覩,其何有效?此正若諸葛所謂成敗利鈍,匪能逆覩,予則修在我之道而已,得霈與否,予何望也?況呼寫之際,忽然有覺,昔宣政殿疏決時,予自內見之,其時該堂趙泰東也。昔壬辰今癸巳,偶然相符,其玄孫爲予承宣,予懷曷諭?此興懷者而本事今諭,今雖爲此,自愧觀瞻,靜而思之,不覺飮涕者何也?其雖太康,而然京鄕養老宴,令子孫獻壽,其子與父,雖誠淺,意則絜矩也。方在日次,在於囹圄中者,雖不足論,然唐太宗縱囚,先儒雖譏,予則曰過也,此亦貞觀效也。初意則雖不四百,有其祖有其父者,令該署解其枷,令鎖匠,令一日見後復囚,靜思,此初不可無,何則,雖一日見,像想光景,不覺心酸,此雖不爲,噫,爲其子爲其孫上言,有放釋之事,嗚呼,於京於鄕,爲其祖爲其父者,聞洞里三絃設樂之事,或夫妻或單身,相與流涕,或只自掩涕,白鬚涕添相謂曰,此人是何八字,余則一何窮乎?豈徒聞而後知乎?若見其狀。嗚呼,以重囚在囹圄中,亦有此意,況編配者乎?今日疏決畢後,已決者勿論,令該府·該曹,仍詣曹與府,鄕帳籍俱在京兆,何必問於外方?展其徒流案,憑考京鄕帳籍,其祖與父年八十以上者,關係逆律者外,抄錄以奏,而放釋,使其子孫免於遍配,歸於其家,其令設酌於祖與父。嗚呼,其時必也今世再見,噫,此豈爲己,實爲吾民,本文則人,而今予稱吾民者,意蓋深也。呼寫至此,不覺涕添于枕,雖悖子悖孫,聞此不覺感動也哉?雖然,此亦言敎其何必也?出傳敎德成·彬所懷曰,請黑山島爲奴罪人金植,依前處分,亟正邦刑。上曰,勿煩。措辭見上德成·彬所懷曰,請慶興府定配庶民罪人趙榮順,按律處斷。上曰,勿煩。措辭見上彬所懷曰,臺職之旣罷旋仍,不得行焉,自是古例,而臣日前違召,未蒙例勘,昨來引嫌,今又命還給,臣之情勢,轉入窮厄矣。今當悶旱疏決之日,長僚陳章,兩司不備,臣雖不得不冒沒登筵,而徒知瀆擾之爲罪,不思所以自處,則臺體廉防,其將緣臣而壞了,何可一刻仍冒於臺次乎?請命遞斥臣職。上曰,今聞所嫌,事勢固然,一番許遞,其亦區處之道,其遞雖惜,依啓。德成所懷,昨日杖斃罪人趙東夏,特設丹書之命,雖出於我聖上悶旱疏釋之至意,南北和應,相約擧兵之說,緊出於景勳之招,終至於庾死囹圄,則可知其干犯之至重,到今年之後,不可以其子其妻之鳴冤,有所寬恕,以壞堤坊。臣謂東泰特設丹書之命,亟賜還寢,斷不可已也。上曰,南道閫帥,予以謂殊常,則況北關未赴任者乎?此事已脫空,予則曰昨日處分,亦云晩矣,亟停勿煩。奭輔所懷,臺臣,以東夏雪冤事爭執,旣已得體。伏乞收還成命,以嚴堤防焉。上曰,豈特悶旱?予意深,事體誠然,院啓旣諭,亟停勿煩,意亦在矣,儒臣前請,予則曰過矣。
上在慶熙宮。停常參·經筵。
恭靖大王忌辰齋戒。
藥房都提調申晦,提調李景祜,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予誠皆修,甘霈猶邈,本旣予也,誠亦淺矣,何冀霈然?東瞻昨宿,此心曷諭,氣何諭乎?待霈入侍。
中宮殿·惠嬪宮,藥房口傳問安。答曰,知道。
趙宗鉉,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
假注書趙章漢改差代,以李時秀爲假注書。
傳于趙宗鉉曰,宣傳官馳往上米廛,市價復舊與否知來。
備忘記,予問世人,何日甘霈?夙夜沓沓,爲者皆爲,何事復爲?悠悠一心,在於明日,世稱下雨,今予企待,嗟數日內,瞻驪崗瞻交河瞻廣州,兼誦風泉,是豈孝也,是豈忠乎?朔膳,限豐年停封,其雖應文,意則爲民,其何相持?此亦用心,聞頒布然後,當進水刺,其令政院,頒布後奏。
備忘記,今者靳霈,良由一人,明日何日?心膽皆隕,其欲祗迎,氣果若此,月臺伸禮,亦豈必乎?只自帖示,若在前生,千乘浮雲,建功果功,心氣益苶,今朝特甚,此何由乎?今予用心,該曹抄聞,其令卽爲,其雖駭然,此亦應旨,鄕里下敎,特爲安徐。
備忘記,噫,嗣服以後,體昔年夙宵一心,民與農,而嗚呼近月,其雖兩次得雨,猶靳一霈,憧憧沓沓,其亦歇後語耳。仰體昔年下敎,其於祈霈,於此時,肥膚何敢惜也?嗚呼,冥然八旬,今逢此旱,況明日何日?今夜咫尺麗春門排設房,齋宿,來曉當伸禮,侍衛只入直,待下敎承旨詣通陽門,夜則皆崇政月臺直宿。
以左承旨徐浩修,牌不進罷職傳旨,傳于林鼎遠曰,只推牌招。
備忘記,諸道朔膳,限年豐停封。
備忘記,聞下雨若得霈,此時詣留於此,來朝當禮,君親一也,見明日也。
備忘記,於今靳霈,寔由一人,霈然然後,食下咽,於今渺然,亦由一人,聞甘霈聲,心可紓,冥然八旬,雖此亢旱,今年太康,爲民用心,以一代萬,彼蒼臨照,豈敢飾也?卽予今日心也,聞雨聲當飮建功,一則用心,一則氣苶,嗚呼暮年,其可悶也,見明日猶若此,當有下敎者矣。
備忘記,予意詳諭御製,而千千萬萬料表,重逢明日,欲一伸禮,自量自量,何能何能?噫,其詣一則伸忱,一則噫粤昔此年正月,崇政殿稱慶受賀時,予以摠管侍衛,先留乎此,故旣排設欲踐而然,然回來憧憧,仍留轎子,呼寫御製淸商門內,效桑林俯伏,入明日月臺伸禮其停,嗚呼,此豈孝乎,亦豈忠乎?若此而何心建功?令內局知悉,明朝禮房,詣朝宗門,奉審以來。
藥房口傳啓曰,臣等卽伏見問候之批,有待霈入侍之敎,相顧愕眙,誠不勝抑鬱之至。惟我聖上,悶旱憂勤,靡不用極,高高在上之天,亦必降監而俯假,過煩聖慮,何至於此耶?顧今連日酬應之餘,診察聖候不容少緩,日再常進之湯劑,闕一不御,已至兩日,今日又不得趁早持入,則其於保護之道,豈不萬萬悶迫乎?下情焦鬱,未暇緩聲,不避煩擾之罪,冒瀆崇嚴之聽。伏乞暫許方寸之地,得持湯劑入侍,千萬伏望,惶恐敢啓。
藥房再啓,臣等俄於轎前,旣不得承候,祗奉湯劑,又不敢請進,下情抑鬱,當復如何?近日以來,聖心悶旱之中,酬應旣多,常進之湯劑,只進一貼,亦至累日,誠不勝萬萬焦迫,相率詣閤,敢伏瀆擾。伏乞暫許入侍,奉進湯劑,千萬顒祝,惶恐敢啓。答曰,今者亢旱,若耳提面命,皆一人,而一則前月十四日,其將霈然旋霽,二則今月初四日,雖勝於前月,其亦旋霽,三則明日雨,自古稱也,而今雖細雨,明日霈然,焉可期?此一則予,二則予,三則予。噫,以一代萬,心若徹於蒼蒼,蒼蒼豈若是沓沓乎?嗚呼,近五十載,幾次逢旱,而豈意若今年乎?此冥然八旬而然也,其亦建功,故冥然冥然,故憫旱,得甘霈前,何心建功?雖莫能伸禮,亦何心建功?卿等皆休焉。
藥房三啓,臣等敢將焦迫之忱,冒瀆崇聽,及承聖批,不惟不賜允許,縷縷辭敎,開示悶旱之聖意,至以得霈前何心建功爲敎,臣等有可以仰復者矣。建功自是保嗇聖躬之良劑,如例進御,聖躬康泰,則天心自底於悅豫,而必有孚應之理,殿下何不念及此,而乃以悶旱之意,有此却湯之敎耶?此時湯劑之奉進,尤不容少忽,更此相率煩瀆,暫時入侍,千萬伏望,惶恐,敢啓。答曰,噫,予中年時,於此等時用心一倍,況冥然八旬乎?且三月忍過,冥然特甚,況今月初四日·初八日忍過,況明若何若何?氣若此,莫伸禮,只歎冥然,心膽皆隕,而且若踰十日,又逢頃年藏絃,八旬其將重逢,自古來若予者誰?其況來月八日,今若復覩,是豈孝也?亦豈子道?此際業已悶旱,若何若何?今予至此,一則建功,二則建功,其雖得霈,況今日乎?又詣麗春門,回來貼身,莫知今世前世,是豈孝也,亦何忠乎?雖徹宵守此,予何酬應?徒使輿儓受困而已,卿等速休速休速休。
藥房四啓曰,臣等三犯瀆擾之罪,輒奉靳許之敎,下情抑塞,轉益罔措,此豈臣等可已而不已者乎?湯劑之闕一不進,已屢矣,今日則尙未進一貼,其在保護之道,豈不萬萬悶迫,而天聽逾邈,進對無路,咫尺閤外,徊徨焦鬱,臣等之情,其亦窮且戚矣。雖承速休之命,不得請之前,實無退去之理,又復冒瀆。伏乞特許入侍,千萬懇祝,惶恐敢啓。
備忘記,渴悶時,雖三分五分,若三尺五尺,雖然鬱忱而臥,其曰誠乎?猶冀周洽矣。
傳于趙英鎭曰,承旨入侍。
林鼎遠,奉常寺官員,以都提調·提調意啓曰,東籍親耕田所種大麥,打作則所出爲五石,小麥打作則所出爲一石十斗之意,敢啓。傳曰,知道。
申景濬,以禁府言啓。鄭日謙鄕里下敎安徐事,命下矣。鄭日謙,昨已放逐鄕里,依傳敎安徐之意,敢啓。傳曰,知道。
又以禁府言啓曰,前修撰鄭日謙,先施刊版之典,仍逐鄕里事,承傳啓下矣。依承傳放逐鄕里之意,敢啓。
又以刑曹言啓曰,連考帳籍,則京居張天壽,以作弊閭里罪,定配於樂安郡,而其父今年爲八十五歲,楊口縣居任就章,以誣人不孝罪,定配於井邑縣,而其母今年爲九十一歲,京居崔大中,因傳敎定配於康津縣薪智島,而其祖今年爲八十四歲,京居李弗童,因傳敎定配於大靜縣,而其祖母今年爲八十一歲,京居金東郁,因傳敎定配於巨濟府,而其母今年爲八十歲矣,竝依傳敎,一體放送之意,敢啓。傳曰,知道,卽爲分付。
又以刑曹言啓曰,京鄕帳籍,俱在京兆,展其徒流案,憑考京鄕帳籍,其祖父母與父母年八十以上者,關係逆律者,各抄錄以放事,命下矣。取考帳籍,則草溪居鄭富起以紅牌買去罪,定配於順天防踏,而其母今年爲九十五歲,京居金興昌,以偸取冊子罪,定配於靈巖楸子島,而其父今年爲八十一歲,京居鄭乭夢,以閭里作弊罪,定配於務安縣,而其母今年爲八十一歲,京居洪天樞,以僞造紅牌干犯罪,定配於巨濟府,而其母今年爲八十矣,竝依傳敎爲先放送,而各道罪人,有邑名者,連爲考籍,隨得入啓,而初不懸錄其面里名故,一人之名,遍告一邑帳籍之際,未免遲滯,惶恐待罪之意,敢啓。傳曰,知道。卽爲分付,勿待罪。
又以刑曹言啓曰,連爲考籍,則京居韓重信,以殺獄干連,定配於泗川縣,其母今年爲八十三歲,寧邊居明在沃,以紅牌買取罪,定配於康津縣古今島,而其母今年爲八十四歲,京居趙和璧,因傳敎定配於巨濟府,而其母今年爲八十九歲,京居金必奉,以閭里作弊罪,定配於長興府,而其父今年爲八十三歲矣,依傳敎,一體放送之意,敢啓。傳曰,知道。卽爲分付。
趙宗鉉,以訓鍊都監·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
上入排設房後,政院·玉堂·藥房口傳問安。答曰,知道。
還內後,政院·玉堂·藥房口傳問安。答曰,知道。
領府事韓翼謩疏曰,伏以臣以引經乞退之身,處從前蔑效之地,因緣事會,遂成低徊,迺者謬當圈事,遽做大錯,合辭齊發,聲討甚嚴,賴殿下仁恩,姑從薄勘,止於罷官。臣於是,自屛荒郊,杜門訟愆,惟日夕顒待重譴,不自意憫旱疏滌之日,遄蒙一例收敍之命,恩言所及,傍聽代感,矧臣躬承,當作何懷?奉讀未半,感極而涕,噫,都堂會圈,有國所重,以臣主事,決知其僨誤無幸,而事到滾急,遂至冒當,則是宜存心至公,博採精選,以贊我聖朝公明之治,而只緣衰朽之精,短於記識,凌遽之際,失於照檢,不知不覺,遂陷大戾,儻微我殿下推恕之仁,涵貸之度,臣安得倖免於重誅乎?抑臣有愧恥者,臣旣主圈臣子參錄,使臣自解,亦難免一私字,其時聖敎,十回莊誦,始覺迷滯之性,慮不及此,大聖人匿瑕之意,臣實感服,而至於旣逭當被之律,反蒙甄錄之典,終有乖於朝家綜覈之政,此臣所以徊徨恧蹙,願被大何而不敢辭者也。且臣於儒臣·臺臣之疏,俱有所不自安者,伊日夕衡之不出,再牌促敎之下,不但有近例之可據,亦意其實病之難强耳,夫豈有他意於其間哉?若臣之所慨然於宰臣者,使宰臣旣有此主張圈事之意,則何不於初牌卽膺,而必待再牌,遂生此無端葛藤也?至若臺臣所斥五人者,臣則徒聞其世閥才華而已,物議至此,誠所未料,然此在臣,卽今處義,猶屬第二件事,則臣何敢費辭自列,以重其僭猥之罪哉?咫尺都門,進身無路,引日泯伏,尤增罪戾,玆敢略暴危懇,仰請威譴。伏乞聖明,亟賜處分,先削臣職名,重勘臣罪犯,以爲人臣不忠者之戒,千萬幸甚。答曰,省疏具悉卿懇。往事勿說,聖訓攸在,當局者迷,亦有古言,卿何若此?宰臣之章,非特未徹,予亦曰過矣,臺臣之章,不可無隱,嗚呼此時,卿何過讓?卿其安心勿辭,其卽謝命,用副此意。仍傳曰,遣史官傳諭。
判府事李溵箚曰,伏以臣罪著昏謬,合被重勘,而聖度包容,罰止薄罷,逬伏城闉之外,仰戴寬仁,俯訟愆尤,曾未幾何,西敍有命,恩言鄭重,曲垂恕察,臣瞻天九頓,感淚被面,不知所以自措也。噫,竗選一代之才俊,以備經幄之顧問,有國所重,而臣旣參坐,全失照檢,矇不覺其做得大錯,至今追思,惶愧無地,至於主圈故事,則自有六七可據,而故相臣金壽恒·徐宗泰之謙操公心,可謂遵倣,未敢以首僚之執謙,終沮諸人之公議,此亦臣罪,向來合辭之論,强生區別,則實爲臣滿心慙恧之端,而前文衡未徹之章,欲持格例於事過日久之後者,可見物情之未厭,及夫憲疏之出,刺論益嚴,而其所詆斥,只及於館錄主圈之人,此又臣愧悚不自安者也。臣旣不幸而隨參圈事,情外悠悠,不勝紛然,臣亦自笑,而抑有所怵惕于中者,臣本魯下,實無寸長,獨其願忠一念,炳然如丹,而顧奈疎樸之性,不通於世用,鈍滯之見,未達於時宜,居職而無所猷爲,遇事則輒致顚躓,襪線靡補,瑕疣層生,孤恩負德,拊心自悼,雖荷天地滌蕩之仁,收錄如舊,而尙何敢誘以散秩,晏然冒進,以益其無忌憚之罪哉?方當悶旱憂勞之時,有不敢一味泯伏,玆從旅次,略陳危懇。伏乞聖明,俯加鑑諒,削臣職秩,治臣罪負,以爲奉職無狀者之戒,不勝幸甚。答曰,省疏具悉卿懇。業諭領府事疏批。噫,追慕悶旱之心,交勘于中,其何循常?卿其安心勿辭,其卽謝命,用副予意。仍傳曰,遣史官傳諭。
判府事李思觀箚曰,伏以臣,釁負旣積,鈇鉞是俟,而天地之仁,輒示涵貸,霜雪之敎,薄從譴削,臣誠且惶且感,以罪爲幸,屛伏郊坰,默訟愆尤,不謂玆者,遽蒙甄敍之命,恩言甚摯,官秩如例,不知負罪賤臣,何以得此?惝怳感激,但有涕淚。噫,堂坐揀賢,何等大政?臣旣同席參聞,則所宜十分審愼,而倉卒了當,昏迷疎謬,乃反失檢於不敢忽之地,其僨事壞防之罪,無以自解,而舊例不止一二,則便謂無礙無議,亦無異同,則曾不致疑,乃使自初過謙之首席,同受其責,無由自白,則臣心慙恧,當復如何?至於文衡之疏辨,格例不敢以未徹而自恕,臺臣之論斥諸彦,莫可見物情之不平,此尤臣難安之端也。抑臣於日昨下敎,實有萬萬悚懍者,事關懲討,義在沐浴,則凡有秉彝之天者,孰不扼腕沫血,而向者我殿下,始嚴發配之典,終示慮後之意,大聖人處分之出常,擧皆欽仰,敢仍元輔之對揚,迺有一言之仰贊,而辭未別白,罪在妄率,秖今追思,惶汗浹背,顧何敢以已經譴勘而晏然自恕乎?念臣不肖,猥玷匪據,尸素冥,尺寸無補,區區悃款,每慙於受恩未報,自附於有懷無隱,已殫之技,復踏舊迹,屢屢之轍,不戒前途,發言措事,動輒乖謬,終底於公私兩敗,進退皆罪,有臣如此,將焉用哉?況今重負輕責,未允公議,滌垢施仁,有誤邦典,尙何敢徒恃寬恩,誘以散銜,揚揚彯纓於崇高之列,以重其無忌憚之誅乎?玆不得不冒入文字,略控危懇,而憫旱憂勞之中,復犯瀆擾,益增惶恐。伏願聖明,俯加鑑照,刊臣樞府職秩,勘臣前後辜犯,以嚴法紀,以安賤分焉。取進止。答曰,省箚具悉卿懇。領府事·判府事批旣諭,其何多諭?然於卿添一事,噫,因魯仲連傳,不覺亘心,因此下敎,而豈有深意?噫,若卿箚而卿之以國士報之之心,予知熟矣,此亦有懷無隱之意,何過引咎?卿其安心勿辭,其卽辭命,用副予意。仍傳曰,遣史官傳諭。
副應敎蔡弘履,校理朴相甲·李奭輔,副校理洪鳴漢·鄭宇淳,副修撰吳載紹·金若行等,聯名箚曰,伏以昨伏見傳敎下者,有修撰臣鄭日謙先施刊版,仍逐鄕里之命,臣等相顧愕眙,不勝憂慨之至。噫,日謙之於榮順,豈有一毫營護之意哉?方當聖上悶旱求言之日,敢效古人有懷無隱之義,職在論思,略貢憂愛,況其所論,無甚切直,意在公平,其出於肝膈,斷斷無他,從可知矣。伏惟聖明,想已俯察,而不惟不賜允可,又從而摧折之,臣切惜之。日昨絲綸辭旨惻怛,洞諭開廣之意,則今者處分,得不有有歉於大聖人虛受之量乎?臣等治箚將上之際,卽伏見有放逐安徐之命,我聖上包容之德,孰不欽仰,而第念刊版之罪,名目不嘉,加之兪音尙靳,臣等實不勝抑菀之至。伏乞聖上,更加三思,亟命收還成命,以奬敢言之風焉。取進止。答曰,昨日領右相已有所陳者,而噫,觀昨今光景,悶旱中,予用欣矣。何則?臥而靜思昔人,事關莫重,有百口保之之請,而其於近者,大官之被合辭者,前後幾人。噫,若頃者安兼濟之停啓宋明欽也,謂予曰,頃者隨尋江郊者之於今若此云,其言切直尙思焉,所謂關係重者,謂合辭也。古有是事,況辛丑年,鳳輝搢紳三司章甫齊請時,予辭章雖止,予特以此陳章,此其時予章,有毛骨俱悚之句,故其時於鳳輝,添一案故,以此而其下端曰,使柳鳳輝不至於大戾,則豈徒臣心之幸?抑亦聖朝寬大之典云,昨章之請,非請放也,曰以生成之澤,其宜可恕,且惜其方長,鄕里之敎安徐之命者此也。見昨今光景,予用欣矣云者,可見無彼此公心,若昨日相奏,庶有大成之效矣。噫,近者於前日則稱小生,小生者,無一人百口保之之請於今猶有此,此其公心也。予意若此,堂箚亦若此,安兼濟之奏,尙今嘉之,昨今聞此,此所以心欣者也。爾等之請,予則曰公,旣謂此,予何惜一句語?昨日下敎,一倂特寢。大抵若堂箚中,意在公平,斷斷無他八句語,可見其公也。雖然,賜批之請,噫,榮順所做,豈非尋常乎?蕩平受賀翌日,乃敢爲此,此心中猶有黨心,眼無君者也,何逭王章?其時在舊邸時,亟令結案者,意蓋此也。噫,以爾祖之孫,能以不忠不孝遲晩,聞此予之特貸一律者,蓋此也。然關係莫重,殷監不遠,求言中,昔則言雖過重,以不治爲敎,而今番於此微事,以嚴飭之意以示,則焉敢若此?特寢前命,可謂寬典,其何賜批?爾等之請,亦若前日黨習中同,亦何有此批?當一體嚴處。嗟哉,玉署諸臣,深體予意,凡事必也類此,莫虧其君二字之受。
癸巳五月初九日午時,上御排設房。齋宿入侍時,行都承旨鄭尙淳,左承旨徐浩修,右承旨林鼎遠,左副承旨趙宗鉉,右副承旨申景濬,同副承旨趙英鎭,假注書李儒慶·李時秀,記注官卜台鎭,記事官申熤,以次侍立訖。上具翼善冠·黑紗袍,以步輿出通陽門,詣排設房,小頃還內。諸臣以次退出。
癸巳五月初九日酉時,上御集慶堂。坐直承旨入侍時,同副承旨趙英鎭,假注書李儒慶,記注官卜台鎭,記事官申熤,以次進伏訖。上命注書曰,玉堂箚及韓領府箚入之。承旨讀訖,命書批答,仍命藥房·儒臣入侍。都提調申晦,提調李景祜,副提調鄭尙淳,校理鄭宇淳,副修撰金若行,醫官方泰輿·鄭允協·慶絢·金孝儉·白文昌·李文德,以次進伏訖。晦曰,悶旱之餘,聖體,何如?上曰,雨意尙爾漠然,氣何暇諭?晦仍勸進湯劑。上曰,雨意頗多,卿又擾擾,恐或靳霈矣。晦曰,得自方寸矣,且提調奉入湯劑矣。仍命進藥匙。上曰,兩判府章先到,領府事章纔到,故問皆箚乎章乎?中官曺壽喆對曰,皆箚云,讀時聞之,領府事章也。此等五臟不足之中官,將何頒料?越捧十等。出傳敎上曰,噫,今日何以酬應,而昔麗朝使臣九卿,敎恭愍王曰,王若愛民,必有王子,何云前朝?若親承,昨日此令,卽暮年爲民也,三張卽爲書下,而聞此閭里作弊等不緊者三人,皆未蒙放,以此觀也,許多文書疎忽可知,來朝大臣·該堂,詣賓廳,更考文案,若有疎忽者,馳啓以放。出傳敎上曰,因松都下敎乃覺,奚特松都?雖漢陽,前代中若有自藩邸入承之事,必有帳籍年,亦有儲慶宮帳籍奉安之事,京兆若有之,承統前帳籍,令京兆·諸堂齊會本府,詳考以奏。出傳敎上曰,堂箚旣諭若此,當該承旨,何非循例捧納?雖無嚴,何可深非?其亦毛將焉傅,遞差承旨,已無可論,而同副承旨丁範祖不敍之命,特寢。出傳敎上曰,今者予心一則追慕,一則悶旱,何暇他事,而此亦民事,曾已下敎,則今於三處稅船,俱無監官色吏,其涉可訝,此所報時有遺漏乎,本處可闕乎?令該曹。該廳問啓。出傳敎上曰,曺壽喆下敎安徐。出傳敎上曰,藥房提調,持湯劑更爲入侍。出傳敎上曰,今聞相奏,戶曹亦有帳籍云,令度支一體考奏。出傳敎仍爲退出。
上在慶熙宮。停常參·經筵。
自昧爽至酉時,灑雨或下雨,測雨器水深一寸二分。
藥房都提調申晦,提調李景祜,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。其欲伸禮,氣苶遽停,予懷何抑?雨亦旋止,猶靳霈然,是誰是誰?卽予卽予,追慕心隕,悶旱焦中,氣何暇諭?待敎入侍。中宮殿·惠嬪宮,藥房口傳問安。答曰,知道。
敬奉閣展拜還內後,政院·玉堂·藥房口傳問安。答曰,知道。
備忘記,傳于林鼎遠曰,嗚呼今日,焉敢便臥?旣莫能伸禮,當拜敬奉閣,少伸憧憧懷,入直侍衛時刻安徐,承旨,只待下敎詣閤。
備忘記,傳于趙宗鉉曰,予昔聞漢光武有志成,今日見,其雖然,昔人戒,予何敢得雨解?令兩宣傳詣東·西郊,問農民以來奏。
備忘記,傳于申景濬曰,幾日待,今霈然,是誰賜?追慕倍,若此然後,庶可遍洽,兩日雨亦今初,幾月焦心,今日少紓,當見內局,其時同入。
傳于趙英鎭曰,內局入侍,儒臣持問答,同爲入侍,坐直承旨入侍,三相如在,入侍,摘奸宣傳官同爲入侍。又傳于曰,該曹堂上,同爲入侍。
趙英鎭,以宣惠廳言啓曰,三處稅船,俱無監官·色吏,所報時遺漏,本處果闕與否,問啓事,命下矣。取考各該道裝發文書,則藍浦稅大同所載船沙工高以奉,監官任聖顥,色吏車聖乘,公州稅大同所載船沙工延大三,監官金直大,色吏金命得,井邑大同所載船沙工朴世俊,監官李鴻,色吏李民復,俱爲載錄,而今此江華府狀啓中,不擧監色,未知何故,今方發關査問該府之意,爲先敢啓。答曰,知道。
又以戶曹言啓曰,三處稅船監官·色吏遺漏與否,令該曹·該廳問啓事,命下矣。考見裝發文書,則藍浦稅大同所載船隻,沙工高以奉,監官任聖顥,色吏車聖乘,公州稅大同所載船隻,沙工延大三,監官金直大,色吏金命得,井邑大同所載船隻,沙工朴世俊,監官李鴻,色吏李民復,俱爲載錄,而江華府過去狀啓中,遺漏之意,敢啓。答曰,知道。
申景濬,以刑曹言啓曰,連考帳籍,則河東居李再胤,以誣陷他人罪,定配於黃州牧,而其母今年爲八十三歲,平壤居金召史,以誣告淫行罪,定配於端川府,而其母今年爲八十二歲,京居李壽寬,因傳敎定配於南海縣,而其母今年爲八十四歲,京居朴天己,因判付定配於韓山郡,而其祖父今年爲九十二歲矣,依傳敎一體放送之意,敢啓。答曰,知道。卽爲分付。
又以刑曹言啓曰,來朝大臣諸堂,詣賓廳更考文書,若有疎忽者,追啓以放事,命下矣。依傳敎臣等,來會賓廳與該堂,就各道流配案,情犯之容,有可恕者,更加抄出,反復消詳,則忠淸道定配罪人中結城奴順太,其妻四寸奸未成罪,堤川李陽復土班豪强罪,洪川李東直其妻殺人,敢曰在家不知罪,恩津南國宣非理徵索,以至傷人罪,慶尙道定配罪人中巨濟李德謙,偸食稅米一百七十石還徵後勘律罪,奉化金宅貴其侄之因病致死者,爲人踢殺樣誣告罪,河東李世泰空名帖居間指示買賣罪,蔚山李性溫良女所生威力作婢罪,全羅道定配罪人中,靈巖楸子島韓震伯圖成僞帖罪,珍島奴泰位橫叛上典罪,扶安鄭大惡只未嫁女奸未成罪,南原禹達海同室居生人之妻欲爲劫奸罪,興德李東新,興陽金昌孫等,還穀數百石逋欠罪,珍島南桃浦李鳳瑞偸食稅穀一百七十石還徵後,勘律罪,咸鏡道定配罪人中,端川金局小玉,以殺人過辜限勘律罪,而合爲十六名矣,竝放送之意,敢啓。答曰,知道。昨聞草記下敎,果然其若不爲,幾有向隅之歎,卽爲分付。
趙宗鉉,以禁衛營·一二所巡廳·左右捕廳言啓曰,去夜犯夜人,無所捉之意,敢啓。答曰,知道。
癸巳五月初十日辰時,上詣敬奉閣。展拜入侍時,行都承旨鄭尙淳,左承旨徐浩修,右承旨林鼎遠,左副承旨趙宗鉉,右副承旨申景濬,同副承旨趙英鎭,假注書李儒慶·李時秀,記注官卜台鎭,記事官申熤,以次侍立訖。上具翼善冠·黑紗袍,以步輿出通陽門,詣敬奉閣板位,行四拜禮,以臚聲低微,命通禮退出,入直騎郞代入,又命承文院入直官,敬闔閣門,又命撤去遮日。武藝別監皆退出,仍俯伏板位,旋又降伏地衣上。上曰,閣中所藏之櫃爲幾何?命鼎遠奉審以奏。鼎遠奉審訖,還奏曰,主壁一樻而已矣。上命召承文院書員,問風泉錄原本所在,仍命奉來。承文院官員,奉函以進,上命鼎遠讀奏風泉錄。上曰,初則文體平順,漸漸變異矣。右議政元仁孫曰,然矣。讀畢,命還安于本處。上曰,以此見之,予之自少所裒輯多矣。藥房都提調申晦進伏,請還內。上曰,今日異於他日,此孝乎忠乎?昨夜若不進建功,則雨豈如是乎?晦曰,今將霈然矣。諸臣又縷縷懇請,上還坐步輿,命浩修寫御製,仍命監印以入,遂還內。諸臣以次退出。
癸巳五月初十日申時,上御集慶堂。三公·秋曹堂上·儒臣,同爲入侍時,領議政金相福,左議政金尙喆,右議政元仁孫,行刑曹判書具善復,參判任希敎,校理鄭宇淳,副修撰金若行,右副承旨申景濬,假注書李時秀,記注官卜台鎭,記事官申熤,以次進伏訖。上命承旨讀刑曹草記。上曰,可謂窮搜矣。尙喆對曰,似聞又有一人,而窮搜不得,姑待該邑報狀矣。上曰,今日之雨,大勝於前矣。仁孫曰,大霈矣。上命讀江華留守狀啓。上曰,兩南稅船,何處得之乎?仁孫曰,或用京船,或用地土船矣。命讀忠淸道臣狀啓。上曰,稅船監色,誰所定送也?仁孫曰,監色則本邑定送,將校則安興僉使定送矣。上曰,該曹帳籍,皆無可考處云矣。藥房都提調申晦對曰,松都似有舊帳籍云,考此則或可得之矣。上命書傳敎曰,數昨已諭,追慕冞切,今聞都提調所奏,松都有舊帳籍云,其夢無乃有應於此乎?令開留詳審所在帳籍,若有譜略,十一代中入前朝後憑考御牒若有,成樻子上送事,令政院下諭。又命書傳敎曰,暮年得此甘霈,豈可沁沁泄泄?況今日次對亦闕,明日資政殿當爲常參·朝講,侍衛只入直,經筵特進官,以常參入侍人塡入,儀注殿庭禁軍排立安徐,時刻待下敎只入正時。又命書傳敎曰,明日資政殿,欲觀測雨器,分付雲觀,周尺與測雨器,明朝待令。上命大臣秋堂先退,命儒臣進前,讀警世問答。上曰,古人每稱管·樂,管仲固有尊周室之功矣,樂毅則何如人也?若行對曰,漢諸葛亮,每自比於管·樂,諸葛自比,則其人亦不可以戰國待之矣。上曰,儒臣曾有貽書徐判府之事云,果然否?若行對曰,果有是事矣。上曰,予始以儒臣爲迂闊矣,今見之,始覺其不然矣,若非今春處分,則儒臣豈至於此乎?須思予意,隨事盡心,可也。若行曰,臣之得有今日,莫非聖恩,今承咫尺恩敎,惟思糜粉以仰報矣。上曰,左相謂承宣熟於輿地云,我國東西長乎,南北長乎?景濬對曰,自東北至西南最長矣。上曰,北道之俗,尙貿貿未開荒乎?景濬曰,臣於待罪北靑之時,欲試鄕飮酒儀,數日肄習,頗能成樣矣。上曰,其儀如何?予欲聽之,明日承旨,持其草入侍,可也。諸臣以次退出。
癸巳五月初十日酉時,上御集慶堂。藥房入診入侍時,都提調申晦,提調李景祜,副提調鄭尙淳,假注書李儒慶,記注官卜台鎭,記事官申熤,醫官方泰輿·鄭允協·慶絢·金孝儉·金世彦·金宗壽,以次進伏訖。晦曰,大霈沛然,臣民慶幸,曷有其極?仍伏念聖候夜間,若何?上曰,此心小有和平矣,風勢甚好,庶有來頭之望矣。建功來到乎?今則予欲飮之矣。仍命進藥匙。晦請診候,方泰輿診候訖,奏曰,胃脈則一樣,而但滑體不足矣。諸醫以次先退。上曰,藥房提調,持湯劑更爲入侍。出傳敎上曰,持湯劑更爲入侍。出傳敎上曰,畿伯,明日常參後入侍。出榻敎。
癸巳五月初十日戌時,上御集慶堂。藥房入診入侍時,都提調申晦,提調李景祜,副提調鄭尙淳,假注書李儒慶,記注官卜台鎭,記事官申熤,醫官方泰輿,以次進伏訖。上命書謝蒼穹文後,晦曰,午間聖候,若何?上曰,一樣矣。進湯劑後,仍命退出。
上在慶熙宮。常參·朝講。
自昧爽至辰時,灑雨或下雨,測雨器水深二分。
下直朔寧郡守沈鼎之。
藥房都提調申晦,提調李景祜,副提調鄭尙淳,啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。喜雨徹宵,吾民庶幾,今者甘霈,是誰賜?八道其將均洽,氣則一樣,朝講同入。中宮殿·惠嬪宮,藥房口傳問安。答曰,知道。大駕詣石隅入幕次後,政院·玉堂·藥房,口傳問安。答曰,知道。王世孫入幕次後,政院·玉堂·藥房,口傳問安。答曰,知道。大駕還宮後,政院·玉堂·藥房,口傳問安。答曰,知道。王世孫還宮後,政院·玉堂·藥房,口傳問安。答曰,知道。
林鼎遠啓曰,卽者副校理鄭宇淳,謂有情勢,陳疏徑出,原疏纔已退却矣,所當直捧禁推傳旨而此與無端徑出有異,推考警責,仍卽牌招,何如?傳曰,允。
備忘記,傳于林鼎遠曰,今得甘霈,是誰賜?此千千萬萬料表,旣得甘雨,何闕見民?今日午後當詣石隅,道由敦義門,世孫隨駕,此時宜備百官,百官依例隨駕,侍衛只入直,當詣,駕橋副駕橋留營留陳皆安徐,挾輦軍六十名,挾輿軍二十名,內入直,前後廂軍禁營三十名,御營三十名,亦皆入直軍,隨駕禁軍,以入直隨駕,餘皆安徐,訓將其令新營標下都領,時刻待下敎只入正時。
傳于趙宗鉉曰,前排五雙待令。
備忘記,傳于林鼎遠曰,今日回駕後,明朝二品問安皆安徐,百官三軍旣命,承旨侍衛皆雨具,駕橋捲三窓與蛟龍旗,一體雨具。
傳于趙宗鉉曰,內局入侍,畿伯同爲入侍。
吏曹口傳政事,以丁範祖爲兵曹參知。
傳于林鼎遠曰,新除兵曹參議,卽爲牌招察任。
林鼎遠,以禮曹言啓曰,得霈前,御膳停封三升事,命下矣。甘霈旣洽,民事萬幸,御膳米,自今日,依例復舊封進之意,分付,何如?答曰,古人云況予心,安徐。
趙宗鉉,以兵曹言啓曰,禁軍來秋冬等都試,因政府及本曹有故,限內不得設行,今已過時,在前如此之時,有仍停都試,代行祿試射之規,今亦依此擧行,何如?傳曰,允。又以兵曹言啓曰,卽接西所衛將牒報,則崇義門下邊宮墻二間許頹落云,令紫門監爲先把子圍排,急速修築,而南營入直禁衛軍十五名除出,修築間守直之意,敢啓。答曰,知道。又以兵曹言啓曰,淸州營將李潚,身病猝重,旬月之內,萬無登途赴任之望,呈狀乞遞,實病旣如是,則不可等待其差復,今姑改差,何如?傳曰,允。又以兵曹言啓曰,僉知中樞府事沈壽吉,身病沈重,時月之內,有難起動供職之路,呈狀乞遞,西樞雖是閑局,不可一向虛帶,今姑改差,何如?傳曰,允。
申景濬,以義禁府言啓曰,今日動駕時,王世孫左右考喧都事,當爲備員,假都事二員,令該曹依例差出,以爲分排之地,何如?傳曰,允。又以刑曹言啓曰,連考帳籍,則順天居崔光瑞·金本惡,以敗船監官,因傳敎定配於羅州黑山島,而崔光瑞其父,今年爲八十歲,金本惡其母,今年爲八十三歲,鳳山居徐命春,以紅牌買取罪,定配於珍島金甲島,而其父今年爲八十一歲,京居尹成輝,因傳敎定配於樂安郡,而其母今年爲八十歲矣,竝依傳敎放送之意,敢啓。答曰,知道。卽爲分付。又以刑曹言啓曰,連考帳籍,則江西金丁先,以欲免犯釀之罪,著名於金三明之誣陷其兄侤音罪,定配於光陽縣而其母今年爲八十七歲,京居安國臣,因傳敎定配於三陟府,而其母今年爲八十歲,京居金旕草里,因傳敎定配於蔚珍縣,而其祖母今年爲八十五歲矣,竝依傳敎,一體放送之意,敢啓。答曰,知道。卽爲分付。
趙宗鉉,以御營廳·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
大司憲鄭光忠疏曰,伏以臣以言議則至骫骳也,以年齒則至癃老也,況又近年以來,疾病侵尋,筋骸衰落,痰升而膈煩,脚痿而行艱,乍有勞動,喘喘欲絶之狀,聖鑑亦已俯燭矣。昨春引年之章,非出占便之圖,蓋緣陳力就列之萬無其望,而未蒙矜諒之恩,只切惶憫之私,近日一二臣之齒,有遜於臣,病不及於臣者,上章乞休,輒蒙曲許,而臣則以懸車之年,獨抱向隅之歎,不得不仰首蘄幸於上天一視之仁也。今此憲職之特授,尤出意慮之外,義分是懼,不敢言病,屢登前席,仰聆玉音,榮幸極矣。適値求言之會,略效一日之責,而乃以擇芻之意,多蒙採納之恩,臣奉讀批旨,不勝感惶之至。第年滿七十者,雖叨臺職,莫不以年自引,俱荷體諒之眷,如臣衰疲者,奔走供職,其勢末由,則當此合辭方張,鎭日詣臺之時,其不可冒居於風憲之首,較然明矣。伏願聖慈,矜臣犬馬之齒,非復少壯,哀臣癃痼之病,難可驅策,特垂寬恩,准臣前請,卽臣區區之至願也。不然則鐫遞臣職,勿令檢擬,使之優遊冗散之秩,頌祝生成之澤,亦天地曲遂之私,臣方瞻望雲闕,攢手顒祝而已。嗚呼,圭璧之禱不擧,而對越之誠冞篤,霈然之雨,竟日連霄,澤均四野,慰滿三農,皇穹之眷佑,祖宗之垂隲,斯可驗矣。至誠上格,孚應斯捷,臣不勝蹈舞欣忭之至,日昨物膳之限年豐停封之命,無亦過中之甚乎?嚴敎之下,喉院不得不須示,而大臣已有陳請,該曹恐難奉承,臣謂亟宜收還也。抑臣竊有所區區仰慮者,殿下每當焦憂之時,或忽保嗇之節,不憚露處而俯伏,罔極聖體之沾濕,仁天陟降,潛孚昭格,默佑眷騭者,有如是矣,而宗社付托之聖躬,寧可自輕乎?伏願聖明,深軫節宣之道,克務保護之方,凡於藥院之請,有從而無咈,以副臣民之望焉。卽伏聞今日常參,有兼行朝講之命,聖上之仰承休眷,奮勵晩政者,誠不勝其欽仰,而臣之賤疾,如右所陳,運動無路,不得進參,有臣如此,生不如死。伏乞亟加威罰,以勵群工焉。答曰,省疏具悉。今者霈然,嗚呼高高,恤我元元,而不肖涼德,何以仰報?嗚呼,爲民仰覩于昔,今於暮年,此心一倍,何敢自顧?況於此際,昨日已過,卄四只隔旬餘,豈特得雨而其敢解心?只恨冥然,特授都憲,意蓋在矣。兪彦述,年與卿同,幾次都憲,亦無此請,雖有二三人特許者,予意亦在近者啓辭,以章奏聞之,尙强可知,其喘息雖不若前,豈可以此?必也引年,所許者,予自諒而然,不許者,意亦在矣。若此不已,近者多年之時,奉朝請其將遍滿於世,舊袴猶惜,況此等稀有之爵?卿勿過辭,察職。至於朔膳之請,今年太康,予用悶焉,欲以此報之,豈特悶旱而然乎?故常供命復,其猶固執者,意蓋深也。
兵曹參議趙昌逵疏曰,伏以臣於杜聞蟄伏之中,忽奉特除,恩命聯翩於數日之內,纔解銀臺,復授騎省,旣令解由之安徐,又辱天牌之降臨,恩出常格,義急叩謝,臣惶隕之極,章皇趨肅,仍因蹲據,今已易月矣。忽自數昨,臣父重患,似癨之症,膈痰凝滯,吐瀉兼作,食飮全却,神氣虛憊,雜試藥物,諸症無減。此蓋臣父數十年貞固之疾,每一發作,動費時月,當玆年紀之旣衰,益覺證形之尤劇,臣方左右扶將,日夕焦煎,今以番次苟艱,促臣就直,而以此情理,萬無離捨之勢,而宿衛重任,亦不可日事虛帶,玆敢略陳短章,仰暴至懇。伏乞聖慈,俯賜諒察,亟遞臣職名,以便救護,俾安私分,不勝幸甚。批答在於傳敎中
癸巳五月十一日辰時,上御資政殿。常參·朝講同爲入侍時,領事領議政金相福,知事戶曹判書蔡濟恭,特進官行副護軍具善復,兵曹判書具允鈺,參贊官左副承旨趙宗鉉,侍讀官校理鄭宇淳,檢討官副修撰金若行,假注書李時秀,記注官卜台鎭,記事官申熤,左議政金尙喆,右議政元仁孫,行都承旨鄭尙淳,左承旨徐浩修,右承旨林鼎遠,右副承旨申景濬,同副承旨趙英鎭,假注書李儒慶,行四拜禮,以次升殿訖。上讀大學經一章,命宇淳讀之,讀未半,上曰,止。讀聲低微,不成講體,令下番更始讀,更始讀之。若行承命讀訖。上曰,文義爲之。宇淳對曰,臣經術魯莽,臨文,無可達之言矣。上曰,然則下番爲之。若行曰,自古聖帝明王,無不以明新之工爲極致,明之又明,新之又新,然後乃可爲繼續光明之道,臣願體念于此。上曰,好矣。若行曰,古之欲明明德之欲字,聖人用工作文,微婉如此矣。上曰,好矣。欲字之義,八旬初聞矣。相福曰,儒臣所達誠好。濟恭曰,大學一編,卽敬之一字,敬之至則必能與天爲一,今我殿下,以方寸太極,得此甘霈,唯願益加省察,以爲存敬之方焉。上曰,所奏好矣。善復曰,臣武臣也。允鈺曰,經筵之奏,好矣。相福起伏曰,聖體,何如?上曰,一樣矣。又曰,中宮殿氣候,何如?上曰,一樣矣。又曰,王世孫氣候,何如?上曰,一樣矣。又曰,上番玉堂,初登講筵,其所生疎,不是異事,而講聲旣甚低微,文義亦不陳達,事體則未安,罷職,何如?上曰,從重推考,可也。又曰,臣伏見畿伯狀啓,有無牛無勢者相資相借之語,旱餘得霈,移秧根耕,不可一時蹉過,作農之民,必當盡力,而其所董飭資助之政,亦在於守令,諸道監司處,更加申飭,何如?上曰,依爲之。又曰,江原監司李溎,報備局,以爲麟蹄縣正租八百九十餘石,非土宜之穀,每當納還之時,爲弊滋甚,以小米準折換捧爲請矣。自前非土産之穀,則有換作之例,而備局有難擅許,依所報許施,何如?上曰,依爲之。以上出擧條尙喆曰,我聖上悶旱之意,得雨之喜,莫非爲民事,則分憂之責,莫如守令,誠以守令得人,則凶年不足憂,守令不得人,則豐年亦可悶,此雖似應文之陳談,救民之實理,不出於此,顧今大政亦不遠,隨窠擇差之意,另飭銓曹,何如?上曰,所奏誠是,申飭銓曹,可也。相福曰,殿最在近,而居上之守令,或於繡衣之啓,反爲不治,居中之守令,或以善治,反入於繡褒,一人治績,似無前後之異,而道褒繡貶,或有逕庭之時,臣常訝之,先飭道臣,凡於考績之際,益懋核實之政,爲宜,以此一體申飭,何如?上曰,依爲之。出擧條禮曹判書趙重晦曰,各道朔膳,下敎前已爲封進者,自當趁期上來,此則依例捧入乎?上曰,捧入,可也。出擧條吏曹判書李潭曰,大政不遠,今當儲闕,而郡守以上窠,以京職備擬,每患苟艱,雖非啓請邑,依近例限都目前,以限滿外任,通融備擬,勿拘純望,以爲次次遷轉,而雖値口傳政事時,亦爲一體擧行,何如?上曰,依爲之。出擧條大司諫趙德成,掌令辛應三,正言宋樂曰,請慶興府定配庶民罪人趙榮順,按律處斷。措辭見上上曰,頃者處分,雖有國綱,其心可恕,業已下敎,況旣得甘霈,正當王者體元行仁之時,亟停勿煩。又曰,請黑山島庶民罪人金稙,依前處分,亟正邦刑。措辭見上上曰,其時所爲,雖萬萬駭然,專由無識,當初處分,於渠足矣。加律之請,予則曰過,況方當大霈乎?亟停勿煩。德成曰,請黑山島爲奴罪人五得,依律處斷。措辭見上上曰,勿煩。又曰,請大靜縣爲奴罪人仲義,依律處斷。措辭見上上曰,勿煩。又曰,請寢僞造罪人金道弘等酌處之命,更加嚴刑,依律處斷。措辭見上上曰,臺臣所爭,雖得體,當初處分,意深焉,其勿强煩。應三曰,請黑山島爲奴罪人五得,依律處斷。措辭見上上曰,勿煩。又曰,請還寢張翼標島配之命,依律處斷。措辭見上上曰,勿煩。又曰,請還寢一奉等遠配之命,更加嚴刑,依律處斷。措辭見上上曰,所爭雖得體,處分亦意在,今當大霈,其何多日,其勿强煩。又曰,請還寢徐祖修酌處之命,依律處斷。措辭見上上曰,此奸證旣無,偶然若此,何待處分?則雖該曹,其宜酌處者,須勿强煩。又曰,杖斃罪人趙東夏,干犯至重,緊出賊招,則今此特雪丹書之命,雖出於我聖上悶旱疏釋之至意,論其罪犯,關係如何,而徑斃囹圄,輿情咸憤,若以其年久後妻子之鳴冤,遽然全釋,則實非重鞫體嚴堤防之道,請還寢東夏特雪丹書之命。上曰,都憲之章旣諭,今者酌處,亦云晩矣,其勿强煩。以上出擧條允鈺曰,本曹參議趙昌逵,以親病陳疏,今當動駕,侍衛不可不備,改差,何如?上曰,兵曹參議趙昌逵許遞,其代口傳備擬。出傳敎相福曰,今則旣得甘霈,民事無憂,廚院御供,依例封進,諸道朔膳,亦令封進,何如?上曰,御供當許之,而朔膳決不可受矣。仍命書傳敎曰,旣已得霈,大臣懇請,三日御供,令廚院依例封進。又命書傳敎曰,蒼蒼不遠,今得甘霈,頃者悶旱,亦有命焉,於今政當通下情時,今日回駕時,自石隅至紫烟巖,捧上言事,先爲分付五部,百官·三軍,皆雨具。又命書傳敎曰,高高旣恤元元,八旬其君,焉可忽諸?今日石隅,見農人當賜酒慰諭而來,其令內資待令酒。鼎遠,讀畿伯雨澤狀啓訖。諸臣以次退出。
癸巳五月十一日午時,上詣石隅。擧動入侍時,行都承旨鄭尙淳,左承旨徐浩修,右承旨林鼎遠,左副承旨趙宗鉉,右副承旨申景濬,同副承旨趙英鎭,假注書李儒慶·李時秀,記注官卜台鎭,記事官申熤,以次侍立訖。上具翼善冠·袞龍袍,以步輿出延和門,乘駕轎。藥房都提調申晦,請進湯劑,上進御。上曰,前排入之,行首承傳色拿入。拿入後,上曰,予方動駕,而中官敢着時服,今番則予姑容恕,此後各別操心,可也。仍命拿出,上詣石隅,殿坐于省耕臺上,命大臣·備堂·畿伯入侍。上曰,見此野色,可知其周洽矣。上入幕次,命隨駕二品以上入侍,又命農民皆召入。上曰,戶房承旨,饋酒農民,必令均賜,無或遺漏,可也。浩修,承命饋酒。上下詢于農民曰,今番之雨,如何?對曰,今番則快周洽矣。兵曹參知丁範祖,帳殿謝恩,上命入侍,命製喜雨賦,回駕後以奏。上命浩修,寫御製詩。上曰,注書持此,遍示入侍諸臣,使之賡進。賤臣,承命輪示訖。上命回駕,歷臨于關王廟,行再拜禮,遂還宮。諸臣以次退出。
癸巳五月十一日酉時,上御集慶堂。藥房入診入侍時,都提調申晦,提調李景祜,副提調鄭尙淳,假注書李儒慶,記注官卜台鎭,記事官申熤,醫官方泰輿·鄭允協·慶絢·金孝儉·白文昌,以次進伏。上命畿伯入侍,仍命讀畿營狀啓。上曰,此狀啓讀奏時,畿伯適入侍,故下詢李明運·李宅胄·尹心緯·沈澥四人,亦令吏曹回啓,而狀啓無條列者,此則入侍時以奏。其中李明運,以狀聞聞之,其功可嘉,以他事纔處分,而不過申飭,可謂功過相准,特爲分揀事,分付該曹。出傳敎畿伯先退,晦進伏。上曰,內局可貴矣。田疇多有儲水乎?晦曰,然矣。仍命進藥匙,仍爲退出。
癸巳五月十一日酉時,上御集慶堂。畿伯入侍時,兼京畿監司沈鏽,右副承旨申景濬,假注書李時秀,記注官卜台鎭,記事官申熤,以次進伏訖。上命都承旨鄭尙淳,讀奏都憲鄭光忠疏,仍命書批答,又命讀畿伯畢賑狀啓。上曰,畿伯適入侍,其令詳奏。鏽對曰,旣非通一道大賑,不敢分等條奏,而其中南陽府使李邦一,花梁僉使李春敷,爲最,長湍前府使李明運,豐德府使李宅胄,交河郡守尹心緯,安山郡守沈澥,皆有竭誠濟民之實,此則惟在自上處分之如何,至如鄕民之納粟百餘石者,亦宜有褒賞之道,敢此仰達。上命書傳敎曰,今聞畿伯畢賑狀聞,守令李邦一,邊將李春敷最一,令該曹稟處,李邦一爲民之誠,其涉可嘉,將此意褒啓,以畿甸人,不爲勸分,而以百二十石補賑,朱子南康,豈不有乎?令該曹考例一體稟處,而稟處後,持回啓入侍以奏事,分付。鏽又曰,臣適入侍,事係刑獄,重事,故敢達。龍仁縣御寶僞造罪人金夏喆,罪犯雖重,情有可原,亦無覈實之路,不敢擅斷,玆以仰稟。上曰,墨本旣在其囊中,則推諉於何處乎?仍令推覈,可也。又曰,通津殺獄罪人私奴福德,終始抵賴,實爲疑獄,一向訊問,有非審愼之道,故敢此仰稟。上命書傳敎曰,今聞畿伯所奏,安碧乭事,旣無看證,其兄嫂之六十餘次受刑,其不近理,此正付之惟輕者,其令道臣參酌定配。上命讀擧動時所捧諸上言,仍命書傳敎曰,今日特命捧上言,意蓋在矣,其何踰日?其爻周者外,竝下各該司,其令卽爲回啓。上命畿伯知申先退。景濬曰,昨日有鄕飮酒儀,持其草入侍之命,故玆以持入,而私草雜亂,不敢仰奏矣。上曰,姑置之,可也。上命持入丁範祖應製喜雨賦,讀數句後,諸臣以次退出。
上在慶熙宮。停常參·經筵。
自昧爽至午時,灑雨成雨,測器水深一分。
下直,義州府尹沈勗之,谷城縣監卞相璧。藥房都提調申晦,提調李景祜,副提調鄭尙淳啓曰,昨日動駕南郊,移時還宮,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。王世孫隨駕之餘,氣候,何如?臣等,不任區區憂慮,敢來問安,竝此仰稟。答曰,知道。昨日臨野見民,夜中喜雨且下,暮年軍民,其於三農,心雖欣也,建功三貼,氣則益苶,氣何諭乎?待敎入侍。世孫氣候,一樣矣。
備忘記,傳于林鼎遠曰,淸類猶存,何心南面,何以自稱兩班?逡巡,可也。何敢書諸章奏?兩班侄子李崇祜,刊名侍從案,提調解見任。
備忘記,傳于林鼎遠曰,八高祖圖,何爲而作也?況凡實同知,皆三代追榮,孝章外祖乎?續大典攸在,卽贈領相贈贊成,定制也,何敢以此曰,以一代乎?然則吏判吏房承旨追榮,其皆一代乎?噫,此淸流本套,中夜興惟,深切歉然,吏判該房承旨入侍,當下敎,贈贊成追榮,政官牌招,依例下批,此後,依此定制,使淸類餘套,醒心焉,若此,贈領相只一代乎?興惟及此,良欲溘然也。
備忘記,傳于趙宗鉉曰,噫,此豈當今若此者,今朝氣甚益苶,嗚呼此敎,予氣頓勝,傳云一家仁,一國興仁,聞此,歉然曷勝,此專由乎淸類餘套,兩班雖若此,政色·書吏,焉敢若此?示諸續大典,當該政吏,令騎曹決棍三十度,刊名吏案草記,噫彼吏判,予知熟矣,於今一何昏乎?
備忘記,傳于林鼎遠曰,南衙黑團領,北寺時服,曰有君,豈若此?行首承傳色,刊名內府。
傳于申景濬曰,十日次對旣闕,次對今日爲之,宗簿提調海運君,使之入來。
傳于林鼎遠曰,次對禮房承旨入侍時,持常參時賡韻,入侍。
申景濬啓曰,今日次對,兩司長官,當爲進參,大司憲鄭光忠,卽爲牌招入侍,何如?傳曰,允。
趙英鎭啓曰,大臣·備局堂上,依下敎來待矣。傳于趙英鎭曰,入侍。
傳于申景濬曰,竝入侍,左副承旨,以該房兼藥房入侍,禮房承旨,有下詢事,持賡韻入侍。
徐浩修啓曰,左副承旨入侍事,命下矣。左副承旨趙宗鉉,纔以式暇出去,卽爲牌招入侍,何如?傳曰,爲君歉然,其何請牌?某承旨入侍。
傳于趙英鎭曰,內局承旨,備堂外文臣,皆禁開陽門。
又傳于曰,內局入侍。
傳于具㢞曰,承旨入侍。
以兼弼善申應顯,牌不進罷職傳旨,傳于趙英鎭曰,只推。
傳于趙英鎭曰,內侍府司馬懿·李景聃,令該府處之。
傳于林鼎遠曰,吏曹開門,歉然而然乎?政色書吏,竝懸之。
傳于趙英鎭曰,開政遲滯,所懸書吏,令騎曹決棍各十度。
申景濬啓曰,右邊捕盜大將尹泰淵,仍佩往來事,命下矣。在前如此之時,有他邊大將兼察之例,今番則何以爲之乎?敢稟。傳曰,左邊大將兼察。又啓曰,右邊捕盜大將,以左邊捕盜大將兼察事,命下矣。左邊捕盜大將李潤成牌招,以爲聽傳敎之地,何如?傳曰,允。又以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
有政。吏批,判書李潭待命,參判尹得養進,參議洪樂純進,同副承旨趙英鎭進。通德郞李英任贈吏判,折衝李正立,贈吏判例兼,依定制贈職。有政。吏批,判書韓光會進,參判未差,參議未差,同副承旨趙英鎭進,朝散李信瑄贈吏判,通訓李彦良贈吏參,例兼。
林鼎遠,以侍講院言啓曰,本院新除授兼弼善申應顯,除拜累日,尙未出肅,卽爲牌招察任,何如?傳曰,允。又以備邊司言啓曰,因平安道泰川朴泰謙上言,有令備局,草記稟處之命矣。其一,軍額均排事也,大抵良丁之難得,卽八路通患,非特關西爲然,而一家四父子,軍役一人許頉,載在法典,則五六兄弟之皆入軍案,則果如其言,則事極駭然,不可不另加査頉,至於大小邑軍額之不均,果不無是弊,分付道臣,另加査定,依事目均排。若其軍布錢米減之說,均役減疋之後,又復減半,非所可論。其二,各邑千把摠中軍之任,以軍兵陞差事也。大抵吏奴之去官者,民人之業武者,許屬訓鍊廳,從其履歷,循次陞付,以至於千·把摠中軍者,卽關西列邑通行之規,而軍伍之中,果或有身手技藝,可合於軍校者,則行伍拔擢,亦是軍制,一切更張,專取軍伍,不無窒礙難便之端,勿論吏奴軍伍,擇其身手武藝而陞用於將校之任,無有偏重之患,西路軍政,有一痼弊,雖良民之可合軍役者,若得鄕任及千·把摠中軍帖文一張,則其子枝,皆不得擧論於軍役,故少有財力者,輒皆圖得帖文,村里之間,所謂座首·監官·中軍千·把摠稱號云者,殆居其半,良丁之難得,職由於此,前後道臣之發關禁飭,非止一再,而卽今此弊之盡革,猶未可知,分付道臣,非鄕任軍任隨行者而憑藉財力,圖出帖文之弊,各別嚴禁,成節目遵行,俾無良丁不足之弊。其三,還上官債徵族事也。大抵此弊,諸路通患,關西爲甚,不可不另飭,而以債錢言之,則本道列邑勅庫民庫錢物,雖不得不斂散,該庫監色輩,拘於顔私,濫給不實之類,以致徵族之弊,比比有之,分付道臣,使之嚴飭各邑,若有如前之弊,査出痛治,若其不得不徵族者,則移徵於當初出給之監色,俾知懲畏,以杜後弊。其四,江邊鎭堡還上事也。大抵鎭堡還上,固有夥多之處,而鎭將輩,往往不識法意,濫數加分,使祗殘土卒,或至於莫能支堪之境,年前道臣,有所狀請,凡係鎭還,皆令屬之地方官,如法糶糴,其耗條之應屬於該鎭者,如前劃給,以爲殘鎭支用之道,每歲末,地方官,按簿反庫照數,傳掌於新監色,使無鎭屬從中幻弄殘卒難保之弊爲宜,分付道臣,更爲商量狀聞,以爲稟處之地。其五,碧潼·昌城·寧邊·德川等邑空閑地,許民耕食事也。大抵關西一路,嶺阨禁標外,空閑可耕之地,非特四邑而已,果使無土之民,入處開墾,則其在實邊裕穀之道,豈不大益,而但念此等處之當初禁耕,似必有委折而然,分付道臣,詳探事情,若非要害當禁之地,則許令耕墾,似得便宜,亦令道臣,商確便否,啓聞稟處,至於官長數遞之弊,此是朝家所念者,則所請殊涉猥越,此則置之,何如?傳曰,今番臨門之時,予只見此人而來,名雖上言,皆有條理,故其令草記稟處,其皆詳盡,予則曰是矣,以此分付。其中行伍陞遷之請,五軍門,只有訓局,而禁御守摠,與訓局有異,故此法雖蕩然,只有禁御兩營,則惟有此例,而爲大將者,不顧行伍,專以私用,予常慨歎。噫,多士行伍,武藝精熟者,豈不若士夫一名人,門下趨從者乎?故不得兵書,莫知行伍者,幸以得此,臨渴尋井,强以尋弓,此等之類,其當守城,將爲四門層轎,可勝歎哉?況禁軍廳,已有揭板,其時因靈城之奏,禁營龍虎營外,不可爲請云故,予笑答曰,都監自有行伍,御營守摠兩營,予何借此窠云,其令一體定制。大抵於外方,此弊特甚,一爲千把摠,一族皆免軍役,故圖囑倖爲,良丁之見縮,寔由於此,予亦見矣。爲中官者,於今雖禁於前,取人君備忘紙三帖,首書化民,必呈謝恩廳,此意何在?爲此而然,雖有下鄕後,旣有官名,呈名銜,可也。闕中此習不禁,南衙·北寺相通,亦由於此,此後其雖下鄕,必通名銜,然後爲化民乎。此有甚麽意思而然,此等末世,其宜嚴隄防,此後勿論文蔭武,爲守令受中官名銜者,勿復爲字牧,內寺學徒考講時,拜敎官,宜也。此後無拜敎官家事,嚴飭,此猶若此,況鄕將官乎?誤置束伍軍,雖他官,稱某郡僉節制都尉,其意深也。若此挾雜苟充,脫有不虞,將焉用哉?關係非細,亦爲良丁之一道也。往者雖不可追,此不過一號令事,此後諸道千·把摠,必依訓局例,以行伍陞差,若違令者,繡衣廉問時若聞,當施禁錮之律,以此嚴飭諸道,其中數遞一款,予誠一則開眼以聞,一則心竊自歉,況近者詳聞,至於數遞,吁嗟生民,白地徵斂云,此人能知其弊,卽予開眼者。噫,數遞之中,補外卽一也。於今詳知,一人補外,百人受弊,況頃者欲抑文官,諸武易焉,吁嗟其時,豈特百人?萬人受弊,此予自歉者也。何云居末?問今之弊,此爲先也,況因一冊房挾客,善賑守令,公然削職,昨聞畿伯所奏,下問,旣有代差云,嗟哉,李敬懋,可謂得人,追悔何及?此後予當深加自勉。其君若此,況銓官,至於定朔數,鄕儒猥濫,無乃以此置之乎?大政在近,此後爲陞敍數遞之弊,嚴加申飭,其何置之而止?且數遞雖有弊,非其人而久任,此反不若數遞。大政在近,昨日左相,箇箇另擇之請,以釋爲奏,其誠款款,可勝欽歎?爲官擇人,學文爲人,爲人擇官,學文爲己,嗟哉暮年,以爲人之道,深切望於政官也。
申景濬,以兵曹言啓曰,卽接北所衛將牒報,則本所宇內內西墻底松木一株,因風雨折落云,令該所依例斫去之意,敢啓。答曰,知道。又以兵曹言啓曰,依傳敎,吏曹政色書吏李仁紀,決棍三十度後,刊名吏案之意,敢啓。答曰,知道。又以兵曹言啓曰,依傳敎,吏曹政色所懸書吏朴聖協·金昌碩·金殷錫·安興得·金弘喆等,各決棍十度之意,敢啓。答曰,知道。又以刑曹言啓曰,因臺臣所懷,吏曹政吏刑配事,命下矣。依傳敎,當駭吏曹政色書吏朴聖淳,嚴刑一次後,全羅道康津縣定配所,發配之意,敢啓。答曰,知道。又以刑曹言啓曰,待勘之官,焉敢回啓?循例其呈,下吏,令攸司決杖事,命下矣。依傳敎,吏曹當該書吏田再復,決杖一百之意,敢啓。答曰,知道。又以刑曹言啓曰,連考帳籍,則京居張德恒,以僞造紅牌隨從罪,定配於興陽縣,而其母今年爲八十八歲,密陽居李翊柱,以結縛他人,至於懷憤自縊罪,定配於順興府,而其母今年爲八十一歲,順興居奴六同,以燕貨欲爲潛越罪,因傳敎定配於端川府,而其父今年爲八十六歲矣,竝依傳敎,一體放送之意,敢啓。答曰,知道。卽爲分付。又以刑曹言啓曰,臣等,今月初八日,敬奉聖旨,來留該府,就徒流案中,有其發配地名者,詳考帳籍,隨現隨啓,前後放送,合爲二十七名矣。今則已盡考閱,而若只書某道來配者,無以憑據考出,且或以兒名與改名,載錄與帳籍相左者有之,又或有移囚他邑,仍以發配而配案中,只書其發配者亦多,有初不入籍者而至於女,則只書其姓,元無夫名故,一邑之籍,同姓甚多,此等之類,只以京兆帳籍,實無査出之路,日前入侍時,以分付諸道,各其道內定配罪人等處,一一査問,修成冊以報之意,筵稟蒙允,已爲發關,待其報來,考籍擧行,而臣等姑爲退去之意,敢啓。答曰,知道。又以義禁府言啓曰,因臺啓,前執義李崇祜,遠配事依啓矣。李崇祜,慶尙道居昌府遠配,而以臺啓內辭意,具罪目依例發遣府羅將,押送配所,何如?傳曰,允。
申景濬,以訓鍊都監·一二所巡廳·左右捕廳言啓曰,去夜犯夜人,無所捉之意,敢啓。答曰,知道。
副修撰金若行疏曰,伏以我殿下憫旱之切,夙夜憂念,減膳却湯,責躬求言,恤民隱而疏冤鬱,凡係應天消災之道,靡不用極,蒼蒼仁愛,陟降默祐,果然至誠感應如響,霈然甘霔,若是周洽,雖成湯之禱雨,宋景之移星,其所孚格,豈有過於此者哉?聖德撝謙,猶不以得雨,少解憂勤之念,不許大臣朔膳之請,且勞郊民慰撫之擧。今日在庭臣工,孰不仰乾惕不已之心而欽頌也?雖然,處豫樂而忘憂虞,常情之所不免也。伏願益懋群下,罔敢懈弛,一如悶旱焦迫之時,則報答天心,天其申命用休者,豈不在此乎?臣頃伏覩憲長之疏,其云疏通人才者,此誠有國之急務,而明明揚陋,帝堯之世,亦有疇咨申申。臣於是,竊不勝區區感歎之忱矣。伏念人才用捨,關係莫重,而雖是無才之類,登科多年,不霑寸祿,抱牌牖下,白髮種種,則所見矜悶,而伏況才器可用,衆所共知,而只緣無勢,一斥不復者,間或有之,此非尋常民隱之比也。臣謂申飭銓曹,亟加採訪,仍卽疏通,以爲報仁天雨露之惠,似是今日之先務矣。臣賦性疎迂,所學蔑裂,本不合淸朝甄選之列,而猥蒙非常之寵眷,洗滌釁辜,廁跡華省,臣受恩感激,圖報無地,而咫尺筵席,誨諭諄至,勉勉以公心,臣承敎涕泣,只欲薤粉,未足以報恩私之萬一也。臣知識昧昧,聞見孤陋,當世人才,未能遍觀而詳悉,則妄以一二人所知者,登塵黈纊,極知僭猥不敬之甚,而聖敎旣以新入館職不克應旨俯詢焉,且以君臣無隱之義,丁寧面命焉,臣有懷泯默,終以得雨無所可言而不言,則是臣負殿下而忘大恩也。臣於頃日北路之回,逢見高山察訪臣韓光近,移時談話,略察所蘊,非但文學有餘,願忠之誠,藹然於言辭之間,不問可知其爲良士,而第其出自經幄,久居關塞,憂愁鬱悒,新經大病,形色澟如,所見悶然,臣雖未知其才器可合大用與否,然果若有才而終至病鑠,則顧不可惜乎?往者前兵曹佐郞臣李萬軾之獲戾,非出於自作,而給牒敍用,殆近一年,尙無銓曹檢擬之擧,臣竊憐之,萬軾若有罪而無才,則非所可論,其向國之誠,執事之敏,擧世所知,而獨其勢無扳援,人莫拯救,故掩滯蹇連,不見試可,以臣耳目之覩記,當今才識,可以大用者,無出李萬軾·曺允精之右者,而允精之通敏周愼,諸葛所謂士元,非百里之才者也,可恨其未及登第,沈晦蔭仕,而人不知其爲才,此不可拘於常例而小用之也。臣愚妄之極,不自揆分,竊附程明道薦橫渠·伊川之義,仰暴無隱之忱,僭踰之罪,其何以自免乎?臣伏覸前校理臣尹弘烈,秉心固貞,文識超邁,非如一種浮囂躁競之類,而杜門靜處,久不見用,當此滌瑕竝進之日,獨使此臣,鬢髮蒼然,不復簪履之收,而莫效需世之材,則此豈非天地之大,人猶有所憾者?伏乞聖明,以臣此言,廣詢群僚,臣心果有一毫挾私者,則臣請伏僭妄欺誣之罪,如或葑菲之採,無以下體,則伏願殿下留神焉。答曰,省疏具悉。憫旱求言,都憲先焉,古則玉署先爲應旨,其漠然故,問於爾而莫知果聞,今聞爾章,爾果聞矣。再昨下敎,霎時臥諭,恐或未瑩,爾亦聞矣,頃者都憲之章,予已嘉焉,爾以用人才一句,申申附陳,嗚呼,末世此道,先後聞此,而爾所論,言果切實,可不自勉而勉飭焉?所薦四人,職雖在乎儒臣,此大官所爲,無乃迂闊中來乎?雖然,斷斷公心可知,其中李萬軾,曾雖知矣,韓光近翰林亦知,而其餘二人,一則頃雖浮囂,蕩平之後,其宜滌瑕調用,而予意誠不是,故恐或誤點。今聞爾章,鬢髮蒼然云,予心少解。雖然,旣已杜門靜處,抑何有浮囂躁競,其或相反乎?曺允精,不識何狀,今聞爾章,故先問入侍原任,當亦問于時任而用焉。大抵李萬軾,以一事其終身乎?嘉爾公心,令該曹無礙調用,韓光近,本非意深,旣命內擬,而因科相値,新錄多人,未果而然。噫,古人旣云勿以得雨而解心,予意誠然,頃以求言,今豈忽焉?其適有章,特除副校理,用爾言之道,何待本館草記?其令乘馹上來,求言幾日,爾獨應旨,語涉公平,予用嘉之,其以此心,輔我暮政焉。
癸巳五月十二日辰時,上御集慶堂。大臣·備局堂上,引見入侍時,領議政金相福,左議政金尙喆,右議政元仁孫,行戶曹判書蔡濟恭,禮曹判書趙重晦,行司直李章吾,兵曹判書具允鈺,吏曹參判尹得養,行副司直張志恒,行副司直徐命善,大司諫趙德成,掌令辛應三,副校理洪鳴漢,右承旨林鼎遠,右副承旨申景濬,假注書李時秀,事變假注書鄭宅東,記注官卜台鎭,記事官申熤,以次進伏訖。上命政院,先讀賡韻,命書關王廟致祭祭文。上曰,與沖子旣拜,何無表意?南關王廟,遣摠戎使致祭,祭文製下矣。出傳敎又命書傳敎曰,其雖爲民,心欣氣苶無餘,故昨見吏曹回啓,循例踏下,其於上言,亦命爻周,中夜興思,不覺歉然,俄者已下敎而亦遺焉。贈領相贈贊成,若大君妻父贈相,王子妻父贈贊成,雖云當時雖王妃父,贈領相則前代自有贈職,嬪父贈右相,則亦有前代贈職。嗟哉政官,此等事何以洞知?雖然,當初贈此時,其時政官,宜乎覺也,而矇然見此上言,然後回啓,必曰臣曹莫察,今見上言,其在事體,宜乎許施爲請,而不覺乎此,其問下吏,示諸續大典,以此爲防遮之啓,無狀刀筆吏,於昔雖白徒人,贈本兼受囑,輒皆太濫,故曾已較正,而噫加資,其君所授,一官敎祗受,必受段疋,於外方官敎,亦操縱而給,頃者,聞已嚴飭,於此渠輩無利手,故嗚呼,沖子外先,其敢若此,雖然,此見欺而然,亦當初矇然而然。噫,此人已下敎,其豈陷於淸流而然也?當該吏房,亦曾經銓曹者而本非昏者,此專由乎當初不察,而無狀下吏,以續大典爲證故也。然關係則重,吏曹判書李潭,特施不敍之典,都承旨鄭尙淳,不過聽言而奏,只遞其職。相福曰,聖候,何如?上曰,一樣矣。昨日事太康。相福曰,中宮殿氣候,何如?上曰,一樣矣。相福曰,王世孫氣候,何如?上曰,一樣矣。上曰,吏判誰可爲之?戶判則姑不欲遷移矣。又命書傳敎曰,都政在近,其無長官,左參贊韓光會,吏曹判書除授。又命書傳敎曰,尹泰淵因佩往來。又命書傳敎曰,今聞吏曹回牒,朝者當下敎爲敎,則待勘官,焉敢回啓?循例其呈下吏,令攸司決杖,矇然捧入承旨,從重推考,此上言給之。又命書傳敎曰,判尹李翼元,爲內局提調,前都承旨具㢞,承旨除授,牌招察任,房順房,三院副提調例兼。又命書傳敎曰,特命來待,意蓋若何,而不參者多,事體寒心,其何借口於臺臣?無故不參備堂,一倂從重推考。又命書傳敎曰,曾經備堂減下者外,未差者,其皆復差。又命書傳敎曰,徐行德其見久矣,故纔已申飭,尙未經防禦使云,用人之道,豈若此?申飭銓曹,而此人年限必也近,相當窠,令兩銓卽爲調用。又命書傳敎曰,頃年議政·贊成下敎時,凡諸等節,依例擧行,而不喩,有此葛藤,其時銓官,若有今在者,施以刊版之典,若已故及孫,則過其子勿許淸職,以示予揚淸百世之意。上曰,今日臣子若有北面沖子之心,豈敢如此乎?以續典爲證者,皆政吏之罪也。此輩與中官符同,中官事則必不如是矣。內侍府,舊有玉佩,予使去之矣。李崇祜頃日之事放恣,鄭宇淳亦非矣。仍命書傳敎曰,噫,其所加資,是誰卽君也,而此則予見多矣,中官加資,執吏受賂,近聞外方加資,必受賂然後給官敎云,故亦已嚴飭,此後若有此弊,當該政色·書吏,隨現雖施一律,何可惜也,而人命重,以三令五申之意,付諸都監,決棍六十度,其若再犯,草記亦付都監,沙場梟示,貢馬在近,馬籍色書吏,受其私囑,僉正亦隨其言,其不管由於提調,自闕中區處者多,心常爲駭,此後僉正,若是放恣者,禁錮三十年,必也準限。又命書傳敎曰,校理鄭宇淳,以講體駭然,令下番替讀,則文義不奏,抑何意思?領事所奏,可謂得體,亦有見處,而答以重推,意亦在焉。靜而思之,臣子此等之習,不可不嚴飭,亦不可違牌傳旨,例踏而止,特施不敍之典,以嚴君君臣臣之義。上曰,昨日鄕儒上言二張回啓之該堂,注書出去,問之以奏。重晦曰,臣曹回啓該堂卽臣也。上命書傳敎曰,頃者嶺儒之批,予意雖深,噫,一自金稙之後,賢關已妥帖,則鄕儒雖有三頭六臂之人,焉可違君命?今番數張上言,皆未諳本事而然則,該曹回啓時,必曰,一自嚴飭太學之後,本事妥帖,則何敢若是上言?置之回啓,可也,而怯於鄕儒,以嶺儒初批答,謄諸兩回啓,其涉多事,亦涉苟且,當該宗伯,施以不敍之典,使八方多士,咸知其君嚴飭之意。又命書傳敎曰,旣下敎之後,未擧行者,事當同爲擧行,而若是姑息,有君乎有臣乎?今日開政銓官,亦施不敍之典,判書牌招,只擧行于此。上曰,臺臣進前。德成·應三樂曰,請慶興府定配庶民罪人趙榮順,按律處斷。措辭見上上曰,業已諭,亟停勿煩。又曰,請黑山島庶民罪人金稙,依前處分,亟正邦刑。措辭見上上曰,業已諭,今觀擧措,雖不依啓,其何四字之批?勿煩。德成曰,請大靜懸爲奴罪人仲義,依律處斷。措辭見上上曰,勿煩。又曰,請黑山島爲奴罪人五得,依律處斷。措辭見上上曰,勿煩。又曰,請還寢僞造罪人金道弘等酌處之命,更加嚴刑,依律處斷。措辭見上上曰,其勿復煩。又曰,前吏曹判書李潭,今番之事,誠極放恣矣,不敍之典,猶是薄勘,請前判書李潭,亟施削職之典。上曰,依啓。又曰,前執義李崇祜,向者陳疏,萬萬駭然,今此處分,亦是猶輕之典,請前執義李崇祜遠配。上曰,依啓。應三曰,請黑山島爲奴罪人五得,依律處斷。措辭見上上曰,勿煩。又曰,請還寢張翼標島配之命,依律處斷。措辭見上上曰,勿煩。又曰,請還寢一奉等遠配之命,更加嚴刑,依律處斷。措辭見上上曰,其勿復煩。又曰,請還寢徐祖修酌處之命,依律處斷。措辭見上上曰,亟停勿煩。又曰,請還寢東夏特雪丹書之命。措辭見上上曰,亟停勿煩。又所懷曰,前吏判旣已處分,則吏曹政吏,宜有刑配之典矣。上曰,依啓。上曰,海運君·關西道臣入侍。賤臣,承命出來,海運君槤及關西前道臣尹東暹,同爲入侍。上曰,見卿久矣,西路農形,何如?東暹對曰,今旣得雨,沿路農形,皆有可望矣。上命先退,命讀備局草記。上曰,郡縣陞擬者,皆爲其人,豈有爲民之心乎?相福曰,字牧甚難,必擇初仕然後,字牧得人,苟得其人,則自可無數遞之患矣。上曰,然矣。昨日左相,箇箇擇之言,誠好矣。上命書傳敎曰,前吏判,旣允苟且,臺啓則以曾經銓官爲該房者乎?不聞則已,旣已酬酢,焉可不知?遞差太輕,前都承旨鄭尙淳,施以不敍之典。又命書傳敎曰,其不入侍則已,入侍聞此之後,其宜代臺爲啓,必曰,今聞下敎,今日海東北面臣子,孰不崩心隕墜云,而不此之爲,伈伈措語,以韓必壽·尹勉升爲戒,彌縫爲事,予雖衰也,豈莫知此等心態?今日入侍諸臺,爲先削職,永刊侍從案,使海東食祿臣子,咸知八十其君亘中之懷。諸臣以次退出。
癸巳五月十二日午時,上御集慶堂。藥房入診入侍時,都提調申晦,右副承旨申景濬,假注書李儒慶,記注官卜台鎭,記事官申熤,醫官方泰輿·鄭允協·慶絢·金孝儉·白文昌,以次進伏訖。晦曰,聖體,若何?寢睡·水刺之節,亦若何?上曰,一樣矣。晦仍勸進湯劑。上命進藥匙,仍命舊關西伯入侍。尹東暹進前。上曰,關西農形,何如?東暹曰,日前旱災太甚,昨日之雨,似有蘇醒之望矣。諸臣以次退出。
癸巳五月十二日未時,上御集慶堂。藥房入診入侍時,都提調申晦,提調李翼元,副提調具㢞,假注書李儒慶,記注官卜台鎭,記事官申熤,醫官方泰輿,以次進伏訖。晦進伏勸進湯劑,上命進藥匙。晦又請診候,方泰輿診候訖,奏曰,左右三部調均,胃脈亦如前矣。仍命讀金若行疏訖,命書批答。諸臣仍退出。
癸巳五月十二日四更,上御集慶堂。坐直承旨入侍時,同副承旨趙英鎭,假注書李時秀,記注官卜台鎭,記事官申熤,以次進伏訖。上曰,其時銓堂現告,誰也?注書出去,問之以奏。賤臣,承命出來,還奏曰,已以故吏曹參判權爀,捧現告云矣。上命英鎭,讀雨澤狀啓訖。諸臣以次退出。
上在慶熙宮。停常參·經筵。
藥房都提調申晦,提調李翼元,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。三日後快晴,是誰賜?雖然幾飮建功,氣則益苶,建功何功,扁鵲何鵲?今予一心,惟在舊邸,兩班世界,庸庸碌碌,人世爲君深恥,氣何暇諭?待敎入侍。中宮殿·惠嬪宮,藥房口傳問安。答曰,知道。建明門殿座罷後,政院·玉堂·藥房口傳問安。答曰,知道。
申景濬啓曰,大司憲鄭光忠,牌不進,執義柳義養,掌令權恢受由在外,掌令安鼎大在外,持平李思祚·權坪受由在外,今日監察茶時之意,敢啓。答曰,知道。又啓曰,憲府監察茶時,事甚未安,大司憲鄭光忠,卽爲牌招,何如?傳曰,允。
備忘記,傳于趙英鎭曰,予於今仰體昔穆陵,予在某君敎,自謂曰,今若在延礽君,豈有此光景云爾,雖然,三日後快晴,庶幾遍洽,其若予意,昨日銓曹三堂下敎,禮判李崇祜,旣示其意,一倂安徐,以表仰謝高高意,其政色吏,兩次申飭,飭已示矣,一體蕩滌,當此大霈時,其令在家柏府·薇院,其苟且彌縫,雖輿儓皆知,而今當大蕩滌日,只解見任,一體安徐。
藥房口傳啓曰,臣等以恭俟召命之意,仰陳於轎前,仍詣閤外而求對矣。日已報申,尙靳召接,常進之劑,未進一貼,其可保護之道乎?焦迫之極,更此冒煩,亟許臣等,持湯劑入侍,千萬伏望,惶恐敢啓。
傳于林鼎遠曰,君號,臣下不欲奉承耶?繳還承旨遞差,當詣舊邸,依近例待令。又傳于曰,內局,大臣·儒臣,同爲入侍。
備忘記,傳于林鼎遠曰,南衙駭然,北寺乘此困君,建功三貼少勝,聞此氣陞,初問其捧納,只都承旨云,故下敎諸承旨,因此一體撕捱,而糢糊以奏,南門曰,以金吾門故,同在喉院,其勢固然,五承旨皆解任代差,纔聞果誤奏,大抵近者,中官心在其家,莫知其君,類皆若此,中官金壽光,先貪其家,莫能敎子,其子效焉。刊名內府,其令永守其家。
傳于林鼎遠曰,大臣肅拜後,內局同爲入侍。
以承傳色口傳下敎曰,鄭光漢爲都承旨,牌招察任,三院副提調例兼。
備忘記,傳于鄭光漢曰,徐命善爲吏曹參判,兩堂牌招開政。
鄭光漢啓曰,藥房三提調有稟達事,來詣閤外,請對矣。
傳于林鼎遠曰,內局·大臣·儒臣入侍。
傳于申景濬曰,備忘捧入承傳色記過,前排待令。
又傳于曰,舊時君號厭見之承旨遞差,南大門外逐送。
傳于鄭光漢曰,儒臣,持孝悌篇入侍。
備忘記,五承旨皆許解,其代趙昌逵·鄭好仁·金載順·李東顯·金相定爲承旨,牌招察任,房順房。
鄭好仁啓曰,明日傳香,禮房承旨,當爲齋宿,右承旨金載順,所當牌招入直,而拘於廳規,不得請牌,何以爲之?敢稟。傳曰,牌招。
傳于李東顯曰,中官安國來,由渠而逐五承旨,西小門留門,卽刻內,使之渡江,五承旨卽爲入城事,分付。
有政。吏批,判書韓光會進,參判徐命善進,參議洪檢進,行都承旨鄭光漢進。以李壽鳳爲大司諫,李東泰爲司諫,安鼎大爲掌令,林蓍喆爲正言,趙明鼎爲判尹,洪良漢爲刑曹參議,崔命麟爲刑曹佐郞,金煹爲三登縣令,權德訓爲高山察訪。
兵批,判書李翼元病不進,參判李在協病不進,參議未差,參知丁範祖入直進,左副承旨鄭好仁進。以金相玉·李明運·具明謙·柳爀·李喆運·鄭克濟·閔永喆·李彦忠·具世溫·崔尙厚·洪栻·金樂洙·鄭彦郁·李鎭恒·尹光禮·洪彬爲副護軍,徐命膺·趙曮·李潭·李廷喆·宋文載·李徽中·李福源·尹得養·李聖圭·金相翊·徐有寧·李在簡·洪樂純·吳載純·朴思亨·申益彬·李澤遂·李壽勳·李壽鳳·朴志源·趙昌逵·姜潤·鄭澤孚·李鼎揆爲副司果,趙鎭衡爲副司果。
沈履之,以宣惠廳言啓曰,公州·藍浦·井邑三邑,大同船監官·色吏,有無關査問于江華府之意,前已草記矣,卽接該府留守成天柱所報,則以爲各船監色姓名,旣載於該邑陳省中及該道成冊,故只爲逢點,不爲擧名於狀聞中,而取考護送都差使員月串鎭上點船件記,則三邑監色姓名,一一被點,無有見闕事,報來之意,敢啓。答曰,知道。
鄭光漢,以刑曹言啓曰,政色書吏,兩次申飭,飭已示矣,一體蕩滌事,命下矣。依傳敎,全羅道康津縣定配罪人朴成淳,卽爲放送事,發關分付之意,敢啓。答曰,知道。
又以義禁府言啓曰,慶尙道居昌府遠配罪人李崇祜,安徐事,命下矣。李崇祜,昨已發配,押去羅將所到處,知委放送事,分付該道道臣之意,敢啓。答曰,知道。
鄭好仁,以禁衛·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
副修撰金若行疏曰,伏以臣,伏讀批旨,恩綸鄭重,言皆允可,褒嘉甚隆,臣是何人,叨冒寵渥,若是其極乎?臣惶恐感激,不覺涕淚之被面,至於薦人之事,大官所爲,而臣只知效言,未諳朝體,明諭之下,自知妄發,臣不勝惶汗浹背,益切隕越于中。竊伏惟念奏御文字,何等至重,而臣於曺允亨一段,本指曺允精,而誤書允亨,則其所疎忽,不審之罪,臣於是大矣。一徹宸嚴,又復請改,極涉瀆擾,罪雖原宥,臣實有愧於石建以策數馬之謹,以此罪過,不可冒據職次。伏乞聖明,亟命鐫削,以嚴朝體,以安微分焉。答曰,省疏具悉。雖未諳朝體,其言則無隱,其何若此?況一字誤書,亦何傷也?且兄弟也,何異之有哉?令注書校正記注,勿辭察職。
癸亥五月十三日辰時,上御集慶堂。藥房入診入侍,大臣·儒臣同爲入侍時,都提調申晦,提調李翼元,副提調具㢞,假注書李儒慶,記注官卜台鎭,記事官申熤,領府事韓翼謩,判府事李溵·李思觀,副校理洪鳴漢,副修撰金若行,醫官方泰輿·鄭允協·慶絢·金孝儉·白文昌,以次進伏訖。晦曰,夜間聖體,若何?上曰,一樣矣。晦又請診候。方泰輿曰,左右三部,乍不足,滑體亦乍不足。仍命進藥匙,上曰,承旨趙昌逵,解由勿拘,牌招察任,金相定在外云,許遞,其代沈頤之除授,一體牌招察任,房順房。出傳敎上曰,湖南老人追啓聞今到,令該曹皆今日口傳下批。出傳敎上曰,予氣,若何?動駕停,雖入直軍,皆令解去。出傳敎上曰,金若行之疏,無乃迂闊乎?翼謩曰,誠未詳其前末矣。仍命鳴漢,讀警世問答訖。諸臣以次退出。
癸巳五月十三日辰時,上御建明門。殿座入侍時,同副承旨趙英鎭,假注書李儒慶·李時秀,記注官卜台鎭,記事官申熤,以次侍立訖。上具翼善冠·袞龍袍,以步輿,出通陽門。上曰,建明門當殿座,具㢞以禁推例,金吾堂上待令,具允鈺特施不敍之典,判尹李翼元,爲兵判,牌招察任。出傳敎上殿座于延和門。上曰,通禮逐之,通禮院書員懸之。仍命承傳色拿入,上曰,汝爲承傳色,擅納旣頒之傳敎,欲爲從重治之,而御棍不足施汝,今姑安徐。仍命拿出,遂殿座于建明門,命罪人拿入。上曰,予三日之後,始見太陽,欲謝高高,昨日事竝蕩滌,建功亦將進矣,三字,汝何爲繳還?㢞對曰,愚迷顚錯,惶恐死罪。上厲聲曰,汝之從兄,以淸字自伏,汝何敢以名字餘習,售之於予乎?眞可謂難兄難弟矣。汝之祖,予拔之坑坎之中,置之衽席之上,汝乃負恩如此乎?予五十受困,不意今日,復見於汝,昔者予謂金聖鐸曰,予使汝挾冊登筵,豈使予作此狀乎?予今謂汝將以副提持湯入侍,汝何爲作此狀乎?㢞對曰,矣身不忠不孝,致有此境,惟願速死。上曰,汝之從兄弟,何其遲晩之易耶?以此觀之,此豈眞淸名乎?固宜刑汝而特用寬釋,只刊版而放矣。仍命拿出,命書傳敎曰,前都承旨具㢞,勵末世之道,不可不敍而止,特施刊版之典。同義禁李得宗,行都承旨鄭光漢,帳前謝恩。上遂還內,至延和門,命書傳敎曰,嗚呼,以淸字名字,予受困至八旬。噫,一則以淸字敢投於其黨,自耽羅纔來,一則名字爲師。嗚呼,三日後見太陽,是誰賜?昨日下敎者,皆蕩滌,欲飮建功。嗚呼,三字於今何不書?嗟哉八旬,復何書也?以此呼書承旨,若曰,潛邸號,何敢登書云,則其猶可也,此亦不然,三字其若敢不書章奏,三十二字,亦何敢書乎?無形中官,受令於知申,呼唱受來敢奏,其涉駭然。臨門以問,則渠以沐猴而冠者,不能答一聲,此不足道也,而噫淸字名字,不勝駭憤夢裏猶可聞也,而從兄弟之間,一則爲淸,一則爲名,爲淸者一則頃者臨門時對曰,李東顯,後乃覺自服,一則今日聞下敎乃覺云,可謂難兄難弟。噫,此人可謂受恩,其猶嗜此,況諸年少文官乎?噫,予至五十載受困,卽此也,而此輩皆圓顱方趾者,因此機其雖欲問,必皆曰。無是心,若水投石。嗚呼,此類關係莫重,君不君臣不臣,皆由於此,體孔聖·少正卯意,令志士者食肉寢皮,予意若此,敢不懲戢,莫云君衰,照魅鏡高懸,乾道昭然,若復有此者,當隨現刊名侍從案,限三世勿許淸職,此亦以名字淸字飭者也。以此頒布中外,曉然聞之。又命書傳敎曰,噫,高皇帝豎銅牌,禁用太濫,猗歟盛矣。嗚呼,初十日,詣敬奉閣,令承宣讀風泉錄,嗚呼,永樂以後,至於崇禎前,皆大監來,聞此不覺掩抑,若此故,有田令孜·楊復恭·魏忠賢,此正胡傳所云以此堤防者也。至於我朝,其法嚴,此輩不過守門灑掃而已猶此,嗚呼辛壬,有尙儉,其後有弼雄,此正殷鑑不遠者也。大抵爵賞,自人君下,幺麽小豎,何敢丹骨?政色·書吏若此故,一下加資,先以疋段請政色,心常可駭者,結交中官者,亦太僕馬籍色吏也。一自貢馬來,嗚呼,昔年恐下寺之數少,賜中官點下焉,而差備門外中官,與色吏,互相符同,各受馬帖,任意擇取,陋矣僉正,受囑執吏,替行提擧事,差備外無慮百匹先散,嗚呼,此弊何以知之?己亥年,以宗簿都提擧,有詣校正廳之事,名登書啓,雖以勿論,特賜兒馬。嗚呼,庚子六月,在藝文館時,貢馬適來,故憶昔恩給帖於執吏果一匹,而予陪奠後,資政門外,見守侍陵官,其直若漢之呂强,故謂予曰,先酬應內班院後,餘馬何受酬應?聞甚赧然,給其馬尋其帖,而色吏捉囚,嗚呼其馬帖,特書吏弄奸,故不受而來,作帖馬代寶藏,嗣服後,見承傳帖,此卽徐弘祖也。符同中官,故因渠上言,而此不過吏曹承傳,其時承傳色中官,表裏和應,付帖於自內承傳冊故,嗣服後見之,特命拔之矣。此僉正,常以爲駭者,餘馬皆依數領去,言于提調區處,可也。一郞廳何敢差備門外,若是受囑區處?噫彼貂璫,任自恣取。嗟哉,武弁與軍兵,不能受一匹,可勝寒心?已下敎,此後政色吏·馬色吏,與中官相通者,該寺草記充軍,當該中官,放逐鄕里事,捧承傳施行,其雖自內,亦心常爲駭者。噫,四十人差備待令者,皆予掖隷,卽承傳太監者,各自交結,此亦見矣。承傳冊一人,至於十餘行之多,其莫能者,年雖六十,以白徒老,噫,予掖隷幺麽太監,焉敢操縱?此亦嗣服後,承傳冊見其猥濫特拔,噫,此不過太監,渠自豪强之事,此亦履霜堅氷至之一道也。以一事言之,昔御苑庭試時,所謂壯元峯,在小豎守直處,故自前內侍學徒,備飮食於此,待內侍敎官,其後甚至於一內侍學徒,以儒衣儒巾,延於門內,擁敎官而入,此敎官與內豎攔入者也。予何知也,而乾道昭昭,一內侍,恣意觀光,爲騎芻馬蹴,知而乃問,其少豎,奇井一也。因此以禁,而暮年靜思,南衙·北寺,嚴然後可以爲國。嗚呼,昔年樹法嚴,階限嚴矣,其後蕩然,中官之子,受學於沈益昌,釀成辛壬,所謂東西學徒,前則以寄食窮儒爲師,以至於益昌,故予近者東西學敎訓,以自中爲之,此庶可堤坊,而內侍敎官,與王子師傅童敎官同,而考講時饋酒,此王子師傅所無者,而雖然考講時相對可也。此予知諸學徒,歲時尋問,予常非之,皆禁焉,若此後,內侍敎官,詣內學,不過受講而已。噫,雖然他日,亦豈知復爲蕩然乎?另飭內府。又命書傳敎曰,朝者下敎,非開政也,卽特敎也。前銓官,今雖安徐,旣代可謂毛將焉傅,而然參議非東非西,以前承旨洪檢,參議除授,一體牌招開政。遂還內。諸臣以次退出。
癸巳五月十三日午時,上御集慶堂。藥房入診入侍,都提調申晦,提調李翼元,副提調鄭光漢,假注書李儒慶,記注官卜台鎭,記事官申熤,醫官方泰輿,以次進伏訖。晦曰,今日則進三貼。請診脈候訖,泰輿曰,左右三部其間稍勝,胃脈亦稍勝矣。翼元曰,聽此診候,眞爲靈丹矣。以次退出。
癸巳五月十三日申時,上御集慶堂。儒臣入侍時,副校理洪鳴漢,副修撰金若行,行都承旨鄭光漢,假注書李時秀,記注官卜台鎭,記事官申熤,以次進伏訖。上命讀金若行疏,仍命讀批答訖。上曰,注書,依此校正,可也。命儒臣,分讀孝悌編。上曰,藥房入侍。賤臣承命出來,與藥房都提調申晦,同爲入侍。賤臣,與儒臣先爲退出。
癸巳五月十三日酉時,上御集慶堂。藥房入診入侍時,都提調申晦,提調李翼元,副提調鄭光漢,假注書李儒慶,記注官卜台鎭,記事官申熤,醫官方泰輿,以次進伏訖。晦曰,請進湯劑。上命進藥匙。晦又請診脈候,泰輿診脈候訖,奏曰,左右三部調均,胃脈亦差勝矣。以次退出。
上在慶熙宮。停常參·經筵。
藥房都提調申晦,副提調鄭光漢啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予雖耗矣,自知者深,昨日氣誠,若何?建功三貼,意欲試也,誠果然是靈丹,予益諒,氣何暇諭?
中宮殿·世嬪宮,藥房口傳問安。答曰,知道。
鄭好仁啓曰,明日次對,憲府無進參之員,除在外外。大司憲鄭光忠,待開門牌招,以爲入侍之地,何如?傳曰,允。
備忘記,傳于金載順曰,噫,自知者深,昨日建功三貼已判,予氣若此,觀今世道,嗚呼,日後莫知何黨復生,嗚呼此時,其亦稱大成乎?噫,具庠·具㢞,豈特以國士報者,而其猶一則陷於淸,一則猶守名。噫,彼兩人若此,他尙何說?以此觀也,年少從俗者類,莫知幾百抱淸抱名,何以知之?昨日下敎,其君大蕩滌,其亦遵古敎,稱昔號可謂貴矣。一人唱,幾承旨隨,方以類聚,作此駭擧,其問此果若此而詣閤者乎?予雖耗,其態何逃?此亦成黨也。一人甘心投黨,一人自內局莫知其房,首唱招類,公然葛藤,豈予初料?況奇怪時體者類,五臟中一臟藏淸,一臟藏名,以待其時,若見肝肺。嗚呼,其於此時,國爲國君爲君乎?興惟及此,良可寒心,建功若此,其亦時也。北寺小豎,諂諛南衙,臥僅呼寫,一字百誤,嗚呼建功,日猶十飮,其何功歟?
備忘記,傳于金載順曰,浮沈遲數,內局水工皆知,若遲則,若何?此後莫曰,沈微,以遲字爲奏者,刊名內局,諸扁鵲知悉。噫,昨日脈若昔年,憶昔窩問於玄悌綱者,而焉敢以遲字彌縫乎?噫,君衰故脈亦休乎?臥休可也。脈休將至何境?萬萬駭然,此等扁鵲,將焉用哉?若兩具,負恩甚矣。
備忘記,傳于鄭光漢曰,今日安山魚鮮,萬萬爲駭,只以味備數物種中,昔之封進者多闕,亦有全闕者,欲賜耆社而許多耆耉,其何須也?今當撤箭近在,故今日以兩種百數者,僅須,監捉若此,何能字牧,才者以擇初入仕以奏,此等奉事直長,陞六在近,臨民可知,此亦國綱攸在,當該監捉官,旣問名曺云,何云數日特汰?令廚院其代今日差代,其令代監。
備忘記,嗚呼,八旬以後,雖在今世,若在前世,其雖動駕,莫知今世道。噫,頃年崇文堂,其欲舊邸靜攝,諭於大臣,今年以前,宿於舊邸,其少紓矣。昨冬以後,此,亦若何?以集慶爲予巢,常時臥北溫堗,酬應於南溫堗,三百六十日,以此度日,只追慕爲民用心,昨日書三字書,心在舊邸而然也。因此一場葛藤。噫,此人三代世知,可謂喬木,其一人陷於淸,而以李東顯覺云者是誰子故,然而一人常謂異於從兄,纔諭相臣,昨朝擧措,萬萬爲駭,而意必由此,臨門以問,果以名自服。雖然,此亦其人子故也。噫,三代予臣者,於少輩從兄弟,一淸一名,使暮年君,兩次用心,予恃誰?昨日氣其涉異常,建功三貼少勝,夜夢亦精見於永慕,睡覺氣苶,若前其心,以此觀也,建功效只數更,而予一哂,諸臣以此爲皆靈丹,而今朝判焉。若此十二時十二貼然後,可能支撐,世間豈有此等苟且君乎?噫,恃三世人,一朝若此,少勝三貼,一朝若此,噫,八旬徒年,其恃喬木臣乎,亦恃靈丹乎?予知予知,予心自幼,然暮年何爲苟且君乎?爲予言於內局。
備忘記,傳于鄭好仁曰,噫,暮年其君,渴心下敎,而時體諸臣,若風過耳,再昨戶判蔡濟恭,勸建功時,因賡韻御批,其奏切實,故强飮建功,儒臣金若行,見君齟齬而入侍時,雖一二下敎,予自云何以期得,其章皆書兼付叩謝。噫,雖因固執,噫其御批,心切歉然,能謂乎此,可謂直心,謂以迂闊,此豈予料?其誠可見,以擧直意,戶判特賜虎皮一令,儒臣特賜大鹿皮一令,以示予嘉尙意。
傳于金載順曰,內局入侍時,坐直承旨與儒臣,持問答同爲入侍。
鄭光漢啓曰,假注書李時秀,身病猝重,勢難察任,今姑改差,何如?傳曰,允。
李時秀改差代,韓晩裕爲假注書。
備忘記,傳于趙昌逵曰,昨日建功三貼,今日二貼,臥則雖便,其猶依睡,强起若步,兩脚何能?豈特衰心?於今益判,此等建功,其何多飮?內局先休,待下敎只坐直入侍。
傳于金載順曰,明日常參停。
備忘記,傳于金載順曰,氣心益苶,而下敎時近,習於聞書,一則多謀,一則狂悖,二則庸闒,一下敎百呼,今予益苶,寔由於此,牌召內班院掌務立庭,申飭若中庸,使謀者純實,使狂者操心,使庸者自勉。噫,其雖帽帶,能文者幾人?只有承傳色此四人,而今亦重聽,三飮建功霎時下,亦何有功?若此其將召承宣,晝夜入侍戶前然後,其可傳命。
備忘記,噫,八旬衰君,莫辨田野,而聞浹洽,其猶强起,命駕臨見焉。況已有田畯敎,雖道臣,焉敢便臥宣化堂?昨聞江留狀聞,得霈觀審田野云,此人熟知,可見其誠,特賜熟馬一匹,此下敎爲諭書同傳,以示予夙夜一心爲三農意。
備忘記,傳于金載順曰,爲予言於內局與時原任,陷於時體,諸臣建功,大劑乎,平劑乎?其若曰,大劑,則昔一貼有效,名以建功,此後多勸二貼僅效,於今三貼少勝,其功至止於三貼,昨夜飮三貼僅睡,三更亦夢覺,若前自曉一時內,小水十次,氣亦隨苶,其果功歟,其果功歟?諸臣驕氣違牌,其雖駭也。八旬暮年,何敢違命?今日予志定,諸扁鵲臥於三廳,其令自睡,若安山監捉官陋矣,掌務官,亦令抱建功鎖鈔,坐於內局書員房。
傳于鄭好仁曰,文臣門禁下敎安徐事,分付守門將。
傳于李東顯曰,中官安國來所奏,初以爲誤,其聞是矣。安國來·金壽光下敎,安徐。
江華留守成天柱狀啓,稅大同護送時,騎船監色姓名,不爲書錄,誤爲擧行,惶恐待罪事,傳于沈頤之曰,勿待罪事,回諭。
李東顯,以義禁言啓曰,中官安國來,西小門留門,卽刻內使渡江事,命下矣。依傳敎,卽爲使之渡江之意,敢啓。答曰,知道。
鄭好仁,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
兵曹判書李翼元疏曰,伏以臣卽倥侗無可取之一下品耳,徒荷拂拭之眷,歷遍匪分之職,惶隕感激,報答無地,惟以筋力奔奏,爲一分自效之圖,此所以前後除命,不敢爲辭巽之計者也。第臣所叨之任,卽年前僇辱之地,蓋其爲說,醜衊狼藉,有非尋常彈劾之比,祗今思惟,寢夢猶愕,此豈可以時月之稍久,有所弁髦也哉?噫,朝家礪世之具,四維爲重,人臣事君之道,廉防最大,一或放倒,眞是沒廉恥之鄙夫。臣之不可一日暫叨於是職,不特朝紳之所共知,雖隷儓下賤,亦莫不知之,適緣職忝嘗藥,身在禁扄,轉動無路,逃遁不得,他不暇顧,不得不暫時出肅,又因詣閤求對,不敢爲徑出之計,盡日闕中,有若盤礴,自顧恧蹙,無面可顯,今日問候,末由進參,臣罪至此,益無所逃,玆敢略構短章,仰控血懇。伏乞聖慈,察臣醜辱之難洗,矜臣情勢之難强,亟許鐫削臣新授職名,以存大防,以安賤分,千萬幸甚。答曰,省疏具悉。往事勿說,聖人攸訓,復授此任,意亦在焉,卿勿過辭,從速行公。
癸巳五月十四日辰時,上御集慶堂。坐直承旨。儒臣同爲入侍時,副校理洪鳴漢,副修撰金若行,同副承旨趙昌逵,假注書李時秀,記注官卜台鎭,記事官申熤,以次進伏訖。上命讀兵判李翼元疏,讀訖,命書批答。又命書傳敎曰,兵判批下,此時藥院豈可一刻曠焉?卽爲牌招察任。上曰,詣臺臺臣入侍。賤臣承命出來,與大司諫李壽鳳,司諫李東泰同爲入侍。臺臣進前,壽鳳·東泰曰,請大靜縣爲奴罪人仲義,依律處斷。措辭見上上曰,勿煩。又曰,請黑山島爲奴罪人五得,依律處斷。措辭見上上曰,勿煩。又曰,請還寢僞造罪人金道弘等酌處之命,更加嚴刑,依律處斷。措辭見上上曰,其勿復煩。又曰,新除授正言林蓍喆,時在忠淸道公州地,司憲府執義柳義養,時在江原道橫城地,掌令安鼎大,時在忠淸道沔川地,請竝乘馹上來事,下諭。上曰,依啓。臺臣先退。上命儒臣,讀警世問答,次命承史讀奏讀訖。諸臣以次退出。
癸巳五月十四日午時,上御集慶堂。藥房入診入侍時,都提調申晦,副提調鄭光漢,假注書李儒慶,記注官卜台鎭,記事官申熤,醫官方泰輿·鄭允協·慶絢·金孝儉·白文昌·金宗壽,以次進伏訖。晦曰,夜間聖體,若何?上曰,小便頻數矣,今則差勝矣。晦曰,間進湯劑之害矣。仍請進湯劑,上命進藥匙。晦請診脈候,泰輿診脈候訖,奏曰,左右三部調均,滑體胃脈亦勝於昨日矣。上曰,坐直承旨入侍。出傳敎上曰,因國體下敎,而靜而思之,曺卽嶺南人,聞薦用者也。雖然,以予心氣,何以瞭然?故今入侍下問,果嗚呼處士曺偉之後云,聞此不覺心動,特寢下敎,仍置奉事,依前監捉事,卽爲分付廚院。出傳敎諸臣以次退出。
癸巳五月十四日酉時,上御集慶堂。藥房入診入侍時,都提調申晦,副提調鄭光漢,假注書李儒慶,記注官卜台鎭,記事官申熤,醫官方泰輿,以次進伏訖。晦曰,又請診脈候。泰輿診脈候訖,奏曰,左右三部調均,滑體胃脈,亦一樣矣。請進湯劑,命進藥匙。諸臣以次退出。
上在慶熙宮。停常參·經筵。
辰時巳時,灑雨或下雨,測雨器水深一分。
自辰時至未時,灑雨或下雨,測雨器水深八分。
自辰時至戌時,灑雨或下雨,測雨器水深二寸九分。
自辰時至戌時,灑雨或下雨,測雨器水深一分。
夜一更二更,灑雨或下雨,測雨器水深四分。
夜自一更至四更,灑雨或下雨,測雨器水深七分。
夜自一更至昧爽,灑雨或下雨,測雨器水深一寸二分。
藥房都提調申晦,副提調鄭光漢啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。甚矣冥然,五貼建功後,昨夕幾乎直宿,內局入侍,强以酬酢,氣稍勝脈亦見,曷勝慨然?次對同入。
中宮殿·惠嬪宮,藥房口傳問安。答曰,知道。
李東顯啓曰,大司憲鄭光忠牌不進,執義柳義養,掌令權恢,持平安鼎大·李思祚·權坪,竝受由在外,今日以監察茶時之意,敢啓。傳曰,知道。
鄭好仁,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于鄭好仁曰,大臣·備局堂上引見,內局同爲入侍。
內醫院官員,以都提調·副提調意啓曰,提調李翼元,今日問安,又不仕進,事體未安,卽爲牌招,備員入侍,何如?
趙昌逵啓曰,內局提調李翼元,時無職名,令該曹卽爲口傳付軍職,何如?傳曰,允。
兵曹口傳政事,副司直李翼元。
鄭好仁,以都摠府言啓曰,入直軍兵等,中日習射事,標信命下矣。雨勢如此,不得爲之之意,敢啓。傳曰,知道。
備忘記,三日甘霈,兩日開霽,今復甘䨙,其誠若意爲民心欣,且初庚前後得雨,是誰賜?涼德何能?其誠將來皆若此,吾民其庶幾,此予夙宵祝有年者也。
假注書韓晩裕在外代,李周顯爲假注書。
備忘記,傳于趙昌逵曰,今日喜雨,誠是料表,霽後雖霏霏,六日內復爲霈然,此則苶然中心欣可知□有是誰賜,其皆遍洽乎?雨澤形止,畿甸·兩都·東西道,連續狀聞,北道纔來,下諭三南,其令狀聞。
傳于趙昌逵曰,內局入侍,儒臣持問答,與坐直承旨,同爲入侍。
傳于鄭好仁曰,宣傳官,送于東·西郊,雨澤看審以來。
鄭好仁,以司僕寺一二提調言啓曰,濟州前牧使梁世絢,遞任進上馬三匹,今纔上來,禾毛色別單書入,依例內廐立養之意,敢啓。傳曰,知道。
又以訓鍊都監·一二所巡廳·左右捕廳言啓曰,去夜無犯夜人被捉之意,敢啓。傳曰,知道。弼善李致中疏曰,伏以臣,於日前得伏見憲臣疏本,盛論館錄之淆雜,主圈者至請刊削,參坐人,勘以譴罷,臣以其時東壁,同幹圈事,則臺言雖置差等於其間,而主圈之責,無異長僚,僨誤之罪,難以自解,向陳自引之章,未徹崇嚴之聽,罪犯違傲,罰止問備,惶隕罪悚,無地自容,目下情勢,不可以爲日之稍久,有所盤礴,敢控短章,仰暴危懇。伏乞聖慈,俯垂諒察,亟命鐫削臣職,以謝人言,以靖私義,千萬幸甚。答曰,省疏具悉。所請旣過中,今撕捱,亦涉太過,爾勿辭速察職。
癸巳五月十五日辰時,上御集慶堂。入診入侍時,都提調申晦,提調李翼元,副提調鄭光漢,假注書李儒慶,記注官卜台鎭,記事官申熤,醫官方泰輿·鄭允協·慶絢·金孝儉·白文昌·方孝民,以次進伏訖。晦曰,夜間聖體,若何?上曰,一樣矣。晦請開鑰匙,上命進一貼。晦又請診脈候。泰輿診脈候訖,奏曰,左右三部調均,滑體胃脈亦差勝矣。以次退出。
癸巳五月十五日辰時,上御集慶堂。大臣·備局堂上,引見入侍時,領議政金相福,左議政金尙喆,右議政元仁孫,綾恩君具允明,行戶曹判書蔡濟恭,刑曹判書韓光會,右參贊洪樂性,行副司直李章吾,訓鍊都正尹泰淵,行副護軍張志恒,工曹參判李重祜,吏曹參判徐命善,大司諫李壽鳳,司諫李東泰,副應敎蔡弘履,左副承旨鄭好仁,假注書李時秀,事變假注書鄭宅東,記注官卜台鎭,記事官申熤,以次進伏訖。相福起伏曰,聖體調攝,若何?上曰,一樣矣。相福曰,中宮殿氣候,若何?上曰,一樣矣。相福曰,王世孫氣候,若何?上曰,一樣矣。上命讀李翼元疏。上曰,兵判見辱於誰也?相福曰,臺臣金瑞應論之,至有緘問之擧矣。上曰,具庠則可謂晩覺而具㢞則自初自服,年少之過也。不發明不偶然矣,予每有盡濟人之心矣。仍命書傳敎曰,精神昏錯,往事憶一未能二,故復授此任,觀其擧措,今日下問,一番伸廉隅,事勢固然,使臣以禮之道,難以强迫。兵曹判書李翼元,本職許遞,其令專意內局。大政在近,本兵豈可久曠?且雖慨而然,其所處分,予亦知其過矣,熟手可惜,人亦熟知。前判書具允鈺敍用,復授前任,牌招察任。噫,爲其人,東銓已示闊狹,況昨日下敎,若何?而綾恩今日入侍,可見徒知其君之意,兄猶若此,況弟乎?以此申飭,卽令膺命。頃者疏決時,領相所奏,欲下敎而未果,人君飭礪,其宜各當。宋載經·黃最彦,旣已放釋,頃者具庠十年禁錮,爲其父不忍復配,以此爲對之意,而其時予意,於稟其欲下敎,於今兩人旣放,聞領相所奏乃覺,初則以往事料飭不當也。目下復覺,果非不當,而兩人旣放,則此則歲抄,不過以被謫蒙放抄啓者,而至於具庠,十年後當入問其數,於載經可謂次者,而輕重不均,雖滌禁錮,被謫蒙放一也。禁錮之命,特爲安徐,且一弛一張,亦文武之道也。予意亦以持稟已料,擧措異常,故有此擧,渠以名自服故處分,靜而思之,嗚呼,一名字,尙在腔頭故,雖爲此自服,其恭專軀於此,豈八旬使臣之義乎?擧措狂率,不可不飭,具㢞特寢刊版之命,施以不敍之典,亦開其父進身之路。相福曰,前判書朴相德,因輕罪被譴,向者疏決時,只爲給牒矣,敍用,何如?上曰,何事也?相福曰,宋瑩中擬都憲事也,遞來監司之移擬京職,卽例規也。上曰,非稟,幾乎忘也,特爲敍用。相福曰,朴相德旣已敍用,備堂·惠堂,竝還差,何如?上曰,依爲之。相福曰,具允鈺,亦已敍用,復授前任,一體還差備堂,何如?上曰,依爲之。相福曰,李瀰,頃者,受由在外而被罪矣,同罪之人,已蒙特放,李瀰敍用,何如?上曰,依爲之。出擧條相福曰,前北伯,以大藥欠縮事狀啓,例自兵曹,稟處矣。上曰,其律重乎?仁孫曰,三十斤以上,以一律施行事,有命矣。上命書傳敎曰,今因前北伯狀聞,相臣請依例令兵曹稟處允下,而先問其律,卽一律,而此三十斤爲限云,今者欠縮三千三百斤,莫知幾百斤,更無可論,而更聞甲子以後,亦無反庫之事云,三十年來欠縮事,用律一人,非王者審愼之道。此狀聞下送,令新伯嚴加詳査後以聞。尙喆曰,前儒臣金若行應旨疏中,有薦人之事矣,昔在宣廟朝,故參贊白仁傑,職在宰列,薦一六品之官,則故相臣李浚慶,論其越例剡擧之失,此其惜朝廷大體而然也。今番儒臣事,非必出於阿好之私,而此後小官,藉此爲例,惟意薦進,則其爲傷國體而駭聽聞,有不可勝言,定爲挈令,嚴加禁抑,以杜日後之弊,斷不可已矣。上曰,所奏誠是,予亦近五紀臨御,此等處猶疎,故頃者原任曰,以迂闊,予意旣疎,故亦以爲過,今聞因故事所奏乃覺,事雖微,關係則國體,此後嚴飭。以曺允精事,欲爲下詢,因此不問,此亦嚴國體之道也。噫,金若行,其公心,若以此因此挾雜爲例,其弊勝言?噫,若行猶然,況憑藉挾雜,私意隄防,不可不嚴故,有此下敎矣。出擧條濟恭曰,營繕軍契節目,纔已講正入啓,而此係新法,必令最初理會之人,主管數年,以立其根基,然後後來之人,方可以守而勿失矣。今番此事之始終商確,卽繕工監役申光儁,此後雖當準朔陞六之時,必以本監官員陞遷,使之數三年專管,則庶可爲永久遵行之道,故敢此仰達矣。上曰,所奏誠是,依此施行事,分付銓曹。仁孫曰,然則雖以他司陞六,當與繕工相換矣。上曰,依爲之。光會曰,今番畿伯賑恤狀啓中,首褒者,旣已回啓,其中四邑守令,因畿伯筵奏,有入侍以奏之命故,敢此仰達。上曰,誰也?光會曰,長湍前府使李明運,豐德府使李宅胄,交河郡守尹心緯,安山郡守沈澥也。上曰,將何以爲之耶?光會曰,非通一道大賑,則勿許論賞事,曾有下敎,且四人則,旣無條列以奏者,惟在自上處分矣。上曰,大臣之意,何如?相福曰,旣無狀啓中條列者,而道臣筵奏,又不出擧條則以此施賞似過。尙喆曰,旣非道臣狀聞條列者,則似無論賞之端矣。仁孫曰,誠如領相所奏,以此似難遽然施賞矣。上曰,旣聞以奏故下敎,而今問大臣,亦無條列之事,置之,可也。壽鳳·東泰曰,請黑山島爲奴罪人五得,依律處斷。措辭見上上曰,勿煩。壽鳳·東泰曰,請還寢僞造罪人金道弘等酌處之命,更加嚴刑,依律處斷。措辭見上上曰,其勿復煩。又曰,請大靜縣爲奴罪人仲義,依律處斷。措辭見上上曰,勿煩。以上出擧條上命好仁,讀奏營繕節目。讀訖,命書傳敎曰,李萬軾事,雖下敎,今聞曺允精下敎,必也難以擧行,況萬軾事,其時已過,可謂今無可論,無礙調用事,申飭銓曹。又命書傳敎曰,右承旨金載順許遞,其代前承旨趙宗鉉除授,牌招察任,房順房。上曰,次對例,只長官一員入侍,而今日旣不爲合辭,則大司諫·司諫,竝入侍,非古例也。此後則非合辭之時,依古例,兩司只長官一員入侍,可也。出擧措諸臣以次退出。
癸巳五月十五日申時,上御集慶堂。坐直承旨·儒臣,同爲入侍時,副應敎蔡弘履,副修撰金若行,左副承旨鄭好仁,假注書李周顯,編修官承正述,記事申熤,以次進伏訖。上命諸臣讀問答訖。上曰,摘奸宣傳官奏之。朴弼瑞·李文喆曰,臣等分往東·西郊,問於農人,則今番雨澤,果爲周洽,民皆鼓舞云矣。上曰,注書誰也?好仁曰,藥房提調李翼元再從孫,而居在全州矣。諸臣以次退出。
癸巳五月十五日酉時,上御集慶堂。藥房入診入侍時,都提調申晦,提調李翼元,副提調鄭光漢,假注書李儒慶,編修官承正述,記事官申熤,醫官方泰輿,以次進伏訖。晦請開鑰匙,上曰,今日之雨,禾黍多有發穗矣。上命注書,召承傳官二員入侍。上曰,宣傳官一則往東郊,一則往西郊,看移秧與否入侍。命進湯劑。晦請診脈候,泰輿診脈候訖,奏曰,左右三部度數調均,滑體胃脈,亦稍勝矣。仍退出。
上在慶熙宮。停常參·經筵。
自昧爽至辰時,灑雨或下雨,測雨器水深二分。
藥房都提調申晦,提調李翼元,副提調鄭光漢啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。喜雨通宵,爲民飮矣,建功三貼,氣則一樣,其欲寓懷爲兒講,其雖悶也,待敎入侍。
中宮殿·惠嬪宮,藥房口傳問安。答曰,知道。
鄭好仁啓曰,大司憲鄭光忠,牌不進,執義柳義養,掌令權恢,持平李思祚·權坪,受由在外,掌令安鼎大在外,今日以監察茶時之意,敢啓。傳曰,知道。
傳于趙宗鉉曰,童蒙敎官,率童蒙入侍。
傳于趙宗鉉曰,內局入侍。
備忘記,傳于趙宗鉉曰,爲民心雖弛,若第八日,何當祗迎?宿憶昔窩,儀注安徐,侍衛入直,只入正時皆依前。
備忘記,傳于趙宗鉉曰,暮年一心,惟在乎民,船人申飭,亦民也,聶夷中詩云,誰知盤中食?粒粒皆辛苦,一則爲農民也,萬頃滄波,一則爲船民也。戶判·大臣則雖石下,其餘聞斗下,而至於惠米,入倉時見縮而猶惜,況來泊多日,幾人作俑,貢人皆石下,其雖一石,若有幾斗見縮,可矜勝道?於鄕民準捧,於京民見縮,豈人君一視京鄕民意乎?今日惠郞申飭,意蓋此也。此後令耳目,糾察凝滯惠卽彈劾,施以制書有違私律勘處,奉承傳,大抵戶判申飭故,其間着實,而惠米本數旣多,而其餘亦異,故今有見數千石來,若是稽滯,暮年申飭,焉可已乎?
趙宗鉉啓曰,下番兼春秋申熤,身病猝重,勢難察任,而今姑減下,其代令該曹口傳差出,何如?傳曰,允。
吏曹口傳政事,兼春秋單韓德厚。
鄭好仁啓曰,憲府連日監察茶時,事甚未安,除在外外,大司憲鄭光忠,卽爲牌招,何如?傳曰,允。
傳于鄭光漢曰,建功歌五言百韻古詩,使湖堂丁範祖製進。
備忘記,傳于趙宗鉉曰,爲予言於內局,連日苦勸建功,其能視乎,其能步乎?惟脈少勝,於予若久霖少陽,雖臥乎此,莫知今世,其步數步,若步百步,旣有功停一貼,更觀數日,其亦爲君,爲予將此下敎,傳于內局。
傳于趙宗鉉曰,今番稅船來到者多,惠郞·戶郞,內局同爲入侍。
以武臣堂上朔試射,試官望,傳于鄭好仁曰,只用謀用謀則,爲名武乎?置之。
傳于趙昌逵曰,內局入侍。
趙昌逵啓曰,卽者副修撰金若行,因昨日大臣筵奏,謂以情勢難安,陳疏徑出,原疏纔已退却矣。所當直捧禁推傳旨,而此與無端徑出有異,推考警責,玉堂下番闕直,事甚未安,仍直牌招入直,何如?傳曰,允。
趙宗鉉,以禮曹言啓曰,永寧殿西挾室及南福門有頉處,修改事草記批答。傳曰,莫重處,況西挾室,於此輕先,慰安祭文製,卽爲擇日,曉頭爲先告由祭,卽爲修補,神門亦何告由?同日一體修補事,命下矣。修改吉日,卽令日官推擇,則今五月十八日辰時爲吉云,以此日時擧行,而自第一室至第十二室,先告事由祭,同日曉頭行,自第五室至第八室移安,同日同時還安,及還安祭,事畢後隨時設行,所用雜物,令各該司磨鍊進排,亦令繕工監,別定監役官,趁卽擧行,而亦依前例,本曹堂上與戶工曹堂上·本署提調,眼同看檢修改,何如?傳曰,允。
趙昌逵,以禮曹言啓曰,卽接宗廟署所報,則連日雨濕之餘,永寧殿西挾西北角付椽朴工上蓋板,年久傾側,蓋瓦莫沙塗灰,及南神門東北角付椽朴工上蓋板,傾側,蓋瓦莫沙塗灰,竝爲頹落云。不可無慰安之擧,慰安祭,不卜日,今十八日設行,而有頉處,卽爲擇日修改,何如?傳曰,莫重處,況挾室如此,豈可輕先?慰安祭文製下,卽爲擇日,曉頭先爲告由祭,卽爲修補,神門亦何告由?同日一體修補。
鄭好仁啓曰,明日傳香,禮房承旨,當爲齋宿,右承旨趙宗鉉,所當牌招入直,而拘於廳規,不得請牌,何爲之?敢稟。傳曰,牌招。
趙宗鉉,以侍講院啓曰,本院弼善李致中,兼弼善申應顯,兼司書徐有防,連呈辭單,不爲行公,竝卽牌招察任,何如?傳曰,允。
鄭好仁,以兵曹言啓曰,卽接東道參軍牒報,則御營廳所授惠化門北邊體城八間頹落云,繕工監爲先把子圍排,分授軍門,急速修築,而把守軍兵,亦令該軍量宜定送,修築間各別守直之意,分付,何如?傳曰,允。
鄭好仁,以御營廳言啓曰,本廳字內惠化門北邊近處體城八間許頹落處,令分授軍門,急速修築,把守軍亦令該軍門,多數定送,嚴加守直事,自兵曹草記矣。修築時卽當擧行,而今日爲始,本廳將校率領鄕軍二十名,限修築間,晝夜輪回守直之意,敢啓。傳曰,知道。
鄭好仁,以禁衛營·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
右副承旨李東顯疏曰,伏以臣本以鹵質,濫蒙洪造,前後之恩渥如天,絲毫之報效無階,每自循省,惶愧交切,不意銀臺新命,又降於待罪騎省之日,感激鴻私,章皇祗肅,恩榮極矣,涯分逾矣。蟣蝨賤臣,將何以仰酬其萬一也?念臣有至切至懇之情,業欲一暴於黈纊之下,而嚴畏囁嚅,以至于今矣。顧今父母年逾七耋,而臣母勞虛之症,卽三十年貞疾,近益沈淹,眞元日陷,常有澟綴之慮,臣以終鮮之身,每當禁中持被,不覺魂夢之屢驚。且臣謀生甚拙,家計旁落,藥餌之節,不免全闕,菽水之供,每患難繼,至以朝夕之艱,反貽病母之憂,莫效子路負米之誠,徒切烏鳥反哺之情,耿耿寸心,寤寐如結,古所云子有十年之榮,親無一日之養者,正道臣今日情事也。崦嵫之夕景將迫,寸草之春暉莫報,及今不陳,更待何時?仰惟我聖上,以孝爲治,凡朝臣之陳情乞邑者,輒皆允許,錫類之仁,臣實欽仰,臣何獨徒畏義分,自阻於慈覆之下哉?今方我聖上寶算彌隆之日,臣忝在邇列,豈有遠離輦京之心,而情私所迫,不避猥屑,玆敢瀝血陳章,仰干崇嚴。伏乞聖慈,俯垂矜察,特許臣一小邑,俾遂臣至願,則河海莫量殞結難酬,因此而殫竭魯鈍,少效芻牧之責,臣區區報答之一道也。情至勢迫,冒瀆至此,益不勝惶隕之地,臣無任屛營祈懇之至,謹昧死以聞。答曰,省疏具悉。王者以孝理爲治,況承傳爲請乎?特許所請焉。
戶曹參判洪樂命疏曰,伏以臣向蒙恩暇,往營妻葬,事役未訖,尙淹墓廬,得憲臣之章,論臣館錄之淆濫,勘之以刊削,臣誠懼然慙悚,靡所自措。噫,瀛錄重選也,如臣疎闇,實不合冒當是任,而迫於嚴命,逃遁不得,倉卒之間,思慮未周,取捨之際,較量難審,而竊自謂與其簡而或遺,無寧寬而無失耳。非敢有適莫於其間,而人見不同,物情難平,糾責之言,極其嚴峻,臣何可自是而强辯乎?竊念臣家世,世受國厚恩,涓埃之報,惟在於筋力奔走,而第臣夙嬰奇疾,百症交攻,半生癃廢,藥餌爲命,立朝二十年來,束帶供職之日月,庶可屈指而數,赴蹈之誠,豈後於人,而殫竭之志,無望自效,臣以是耿耿,恒懷憂懼。只以館錄事言之,實緣臣病蟄杜門,罕與人接,錄中諸彦,十昧八九,一時物議,專未有聞,臨事矇然,竟致僨誤,推此一事,他事可知?縱荷聖度之包容,譴罰不加,在私義則實合斂迹朝端,冀免卒陷大戾,玆敢冒陳短章,仰暴危懇。伏乞聖慈,俯賜矜量,勘臣之罪,以爲人臣溺職者之戒,仍命選部,勿復檢擬,以延殘喘,以全微分,千萬幸甚。答曰,省疏具悉。意雖無隱,語及圈人,予則曰過矣。何過撕捱?卿勿辭察職。
癸巳五月十六日巳時,上御集慶堂。藥房入診入侍時,都提調申晦,提調李翼元,副提調鄭光漢,假注書李儒慶,編修官承正述,記事官申熤,醫官方泰輿·鄭允協·慶絢·金孝儉·白文昌·金宗壽,以次進伏訖。晦曰,夜間,寢睡·水刺之節,亦何如?上曰,一樣矣。仍命進湯劑。晦請診脈候,泰輿診候後,奏曰,左右三部調均,胃脈差勝矣。上仍命注書,率童蒙敎官入侍。敎官南殷老·李商烈·李益燦·任靖周,以次進伏訖。命童蒙進前,仍講小學罷後,上曰,吳學興·韓耆孫·李三曾·李乭山·徐希天純通,各紙三卷·筆五枝·墨三笏,李在亨·尹慶·南奎應·李達胤·朴好大通,紙二卷·筆三枝·墨二笏,洪敬謙略,紙一卷·筆二枝·墨二笏,賜給。出傳敎上曰,噫,故耆社韓師得,予使父子,噫壬午事,尙今悔然,嗚乎巧矣,昨日忽憶,夜夢見此人,其欲下敎,幾乎忘也。今日童蒙見其侄,聞其名,曰耆孫云,此必其祖入耆社時得者,予心何抑?祭文製下,今日遣禮官致祭,夢見其人,豈無表意?下問,故宰臣韓光肇子,流寓原州云,予用悵然,聞三子云,其長,令該曹懸註調用。出傳敎上曰,此賞外,別給果實,歸遺汝父母,仍令先退。上曰,藥房提調,持湯劑更爲入侍。出榻敎上曰,詣臺臺臣入侍。出榻敎大司諫李壽鳳,司諫李東泰,以次進伏訖。壽鳳·東泰啓曰,請還寢僞造罪人金道弘等酌處之命,更加嚴刑,依律處斷。上曰,其勿復煩。措辭見上壽鳳·東泰啓曰,請大靜縣爲奴罪人仲義,依律處斷。上曰,勿煩。措辭見上壽鳳·東泰啓曰,請黑山島爲奴罪人五得,依律處斷。上曰,勿煩。措辭見上以次退出。
癸巳五月十六日酉時,上御集慶堂。藥房入診,戶惠郞,同爲入侍時,都提調李翼元,副提調鄭光漢,假注書李儒慶,編修官承正述,記事官韓德厚,醫官方泰輿,戶曹郞廳李赫胄,宣惠郞廳趙德洙,以次進伏訖。晦請開鑰匙,上仍命進湯劑訖。上曰,戶郞·惠郞,進前。上曰,捧納穀數爲幾許耶?赫冑對曰,高陽報狀,連續來呈,而但船人陳省,尙不捧納,戶曹亦不爲分劃故未捧矣。上曰,惠廳爲幾許耶?德洙曰,適仍雨至,尙不捧矣。上曰,四千石船到,尙不入庭,其涉駭然,惠堂從重推考。噫,船人亦民也,幺麼郞廳,豈可若是操縱?事當令該府,勿爲徵贖決杖,而今番付過參酌,直往江邊,卽爲入庭前,卽令宿於江邊,以示予暮年衰君申飭之意。若是下敎之後,若來住門外,當禁錮五年,一體嚴飭。出傳敎上曰,宣傳官一員入侍,騎馬一匹立之。出傳敎宣傳官李文喆進伏訖。上曰,汝往江邊,大同船抽省摘奸,知其捧納與否以來。文喆奏曰,今日則日勢將暮,江水必漲,船多中流,不可輕入,隨其便宜以入,則城門將閉,何以爲之乎?上曰,日暮則明日曉頭入來。文喆先退,諸臣以次退出。
癸巳五月十六日酉時,上御集慶堂。坐直承旨入侍時,同副承旨趙昌逵,假注書李周顯,編修官承正述,記事官韓德厚,以次進伏訖。上曰,承旨入來乎?好仁進前,讀各道狀啓訖。諸臣以次退出。
上在慶熙宮。停常參·經筵。
藥房都提調李翼元,副提調鄭光漢啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。連日三貼,脈雖勝,氣則益苶,其何諭?待敎入侍。
中宮殿·惠嬪宮,藥房口傳問安。答曰,知道。
備忘記,嗚呼建功,幾日三貼,氣則益苶。噫,若六日祇迎宿窩,是豈孝也?雖然,今予氣其豈料乎?況來月在近,予懷千萬,其若闕禮,嗟此以後,何飮建功?今者雨霽,於民雖欣,餘日其猶幾朔,聞登場然後,心可舒也,而予何知也?
備忘記,今副提調代,予謂都提調提擧,脈何信乎?誠麥浪。況今者扁鵲,只知浮沈遲數,何以然乎?頃者諸扁鵲,皆曰沈,首扁鵲曰,已數者數矣,其問數與沈,若冷暖,其米脈精,其何若此?噫,臥時雖便,起時須人,一對飮,汗滂沱,須問諸扁鵲,若此而建功果能回少年乎?豈特扁鵲,莫知其脈?搢紳其愈甚焉。庸矣閹豎,隨此挑君,苟且受困,自古來今,君豈有若予者乎?
香祗迎,仍詣典設司後,政院·玉堂·藥房,口傳問安。答曰,知道。又下敎曰,明日修補時,三曹長官,一體進去擧行,其外或有修補處,一體修補,戶判入來以奏。
林鼎遠,以左右捕廳·一二所巡廳·御營廳意啓曰,去夜犯夜人,無所捉,敢啓。傳曰,知道。
藥房口傳啓曰,臣等伏承待下敎入侍之敎,顒俟竟夕,召命尙靳,誠不勝憂鬱之至,日三進之湯劑,雖在常時,固不可闕一,況於離次經宿之時乎?玆敢詣閤煩籲,亟許臣等持湯劑入侍,千萬伏望,惶恐敢啓。以承傳色口傳下敎曰,若如是守閤,則予寧整衣建明門,東向俯伏矣,其退去。又下敎曰,此時心在丹門,其止之,中則止故,人攸戒脈已勝,此時則減其貼數,豈不好耶?此時若如此則其將百貼乎?其若不止,予當臥廳中矣。
傳于林鼎遠曰,摘奸宣傳官,內局同爲入侍。
備忘記,昔此年尊號都監·圖寫都監賞典日記,禮房入侍時持入。
沈履之,以內醫院都提調意啓曰,故首醫李時聖孫李行訥,議藥同參差下事,命下矣。令該曹付軍職冠帶常仕,何如?傳曰,允。
有政。吏批,判書韓光會進,參判徐命善牌不進,參議洪檢進,同副承旨趙英鎭進。以宋瑩中爲大司憲,以崔夢嵒爲掌令,以申熤爲持平,以姜彝正爲正言,以李鼎運爲持平,以朴相德爲左參贊,以尹得養爲左尹,以洪樂恒爲兵曹正郞,以洪樂純爲兵曹參議,以洪景顔爲應敎,以李會遂爲修撰,以徐有慶爲修撰,以慶再觀爲獻納,以李爲弼善,以朴相甲爲兼司書,具允鈺爲軍器提調,以李東顯爲安邊府使,以朴相珪爲原州判官,以李履信爲典簿,以沈翔雲爲典籍,以沈英鎭爲慶基殿參奉,承文著作單李奭濟,兼春秋單崔命麟,南陽府使李邦一,今加嘉善,花梁僉使李春敷,今加嘉義,以上加資事,承傳。
兵批,判書具允鈺進,參判李在協病,參議洪樂純未肅拜,參知丁範祖進,同副承旨趙英鎭進。以金斗性爲都摠管,張志恒爲訓鍊都正,鄭胄新·李文爀爲羽林將,李錫祥爲五衛將,鄭景瑞爲僉知,李延喆爲都摠經歷,李箕采爲訓鍊僉正,郭惇行爲瓮津別將,成德網爲全羅右水虞候,辛應三爲副護軍,朴相德·鄭光忠·李瀰·趙德成·林鼎遠·金相定·金載順·趙昌逵爲副司直,鄭日謙·任希簡·宋樂·曺允彬,爲副司果。
傳于徐浩修曰,右副承旨申景濬牌不進罷職傳旨,只推牌招。
備忘記,以林鼎遠爲左副承旨,牌招察任,房順房。
傳于沈履之曰,申景濬許解,其代李昌任爲承旨,其令待開門牌招謝恩,房順房。
傳于沈頤之曰,三曹長官,見畢修改,入來以奏。
又傳曰,傳香後,禮房承旨,奉審入侍以奏。
弼善申應顯疏曰,伏以臣自遭人言,身名汚衊,榮途一步,夢魂猶惕,今此春坊兼官之除,何爲而及於臣哉?聞命驚駭,直欲鑽地以入而不可得也。噫,胄筵挾冊,人臣之至榮也,如臣滓穢之蹤,豈合冒玷於其間,而再昨冬輔德之除,竊不勝延頸之望,唐突出肅,數次登筵,忱誠雖伸,廉防都壞,況此兼銜,比前有異,必以瀛館論事之人,兼責銅闈勸講之任,其選尤竗,其榮尤絶,此豈如臣所遭者,一刻濫竽之地乎?同時被論諸臣,莫不疏辨,而臣獨待罪臺職時,治疏自列,則伊時政院,謂以館職,情勢不宜用於臺職,終不許捧,故泯默至此矣。顧今所叨,旣是玉署之例兼,則臣何敢視若固有,不思所以自處乎?日昨疏籲,又未免見阻,竟自陷於違傲之科矣。聖度包容,罰止問備,惶隕抑塞,尤無所措,臣之情勢,同朝之所共諒,宜蒙聖明之俯燭,何待臣辭之畢也?鎭日虛縻,只增迫隘,天牌又臨,轉動無路,更演未徹之疏,敢陳必遞之義。伏乞天地父母,矜臣蹤之至畸,諒臣辭之非飾,亟削臣僥濫之職,以靖私義,仍治臣逋慢之罪,以肅朝綱,千萬幸甚。傳于李昌任曰,今幾日而應旨不爲捧入,捧如此章乎?此章給之,當該承旨遞差。
癸巳五月十七日辰時,上御集慶堂,奉審承旨入侍,他承旨·兵曹參知·詣臺臺臣·宣傳官,追後入侍時,右承旨趙宗鉉,假注書李周顯,編修官承正述,記事官韓德厚,以次進伏訖。上曰,中官無形,莫重草記混下,予當製下祭文矣。製畢,上曰,丁範祖建功歌,其已盡作耶?使之持草本入侍。又下敎曰,稅船摘奸宣傳官,亦爲入來,予當齋宿於憶昔窩,待畢役還內計矣。仍命書傳敎兵曹參知丁範祖入侍,讀奏建功歌訖。上曰,其歌果爲善作矣。藥房都提調申晦曰,向日所作,則急遽草率矣,今番則果爲善作矣。上曰,藥材盡入於歌中,而神農亦入其中耶?晦曰,神農與岐伯,俱入其中矣。宣傳官李文喆進曰,臣馳往西江,摘奸稅船,依聖敎分付船格等處入來矣,無發落退去。上曰,於太室,有東西挾室,而永寧殿亦有,而今番草記中曰,以西挾室云,意謂挾室,有此敎,奉審承旨來奏後詳知,果正室西挾室也,卽第四室西北角也,若此官員報狀,宜稱西挾室某室西北角,而若是曚曨,致此,當該官員,從重推考,該曹草記,宜乎持稟,而見三字,率諸承旨詣閤,而莫重草記,沁沁捧入,中官亦泄泄混下。噫,北寺其雖葺闒,南衙亦豈若此?況予誤知,祭文旣以書下。噫,一殿之內,君臣豈各製而製述官單子?依例書納,不察莫甚。昨日坐直承旨,一竝施以不敍之典。出傳敎上曰,初以昨日,當該承傳色,爲曺壽喆下敎,復問此非人也,今下敎勿論,承傳色中官韓聖揆,昨日見其草記而視若循例,今日初問,敢曰不聞云,事之駭然,莫此爲甚,特施不敍之典。大抵內侍府,今亡郞廳,中官莫知其堂去就,必也謀免爲心,承傳色中官亦莫知申飭,其中多謀者,與郞廳同心免休以賣,若此而君得何內豎傳命?況甚至於雖輿㒗,應知文字,其敢提問,使君受困,此等放恣中官,年事登場前,其令不敢踰闕門。出傳敎上曰,昨日弘文館雖請牌,而草記留置者,意蓋在也。因堂箚,雖皆蕩滌,於請批,已下敎,其在國體,宜遞,其當之者,宜亦遞也。修撰鄭日謙,本職許遞,二人連日入直,韓光近外在外人許遞,春坊闕焉,新錄未曾者多,政官牌招開政,以在京無故人,備擬,待下批牌招察任。出傳敎上曰,噫,以予不敏,今又昏濁,雖然夙夜一心,惟在祀典,而若是做錯,是誰是誰?卽予卽予,何以仰謝?今日祗迎後,宿典設司,聞畢役來奏後,當入內,儀注安徐,侍衛只入直,待下敎只入正時。出傳敎上曰,承傳色中官,無形莫重,草記,不稟混下。當該承傳色,中官,記過,祭文製下,以此文,禮房陪進,前祭文,陪來洗草付丙。出傳敎上曰,臺臣入侍。大司諫李壽鳳,司諫李東泰進前。請大靜縣爲奴罪人仲義,依律處斷。措辭見上上曰,勿煩。又所啓,請黑山島爲奴罪人五得,依律處斷。措辭見上上曰,勿煩。又所啓,請還寢僞造罪人金道弘等酌處之命,更加嚴刑,依律處斷。措辭見上上曰,其勿復煩。上曰,噫,今日朝鮮,有耳目乎?予則悶旱,竭心求言,而都憲外無聞。予則曰,此亦國興乎替乎?若此而高高,其猶恤元元,雨卽霈然,而噫,頃者黨習,盛時非勤,而鎭日求對,使其君不堪,而於今其雖逐日,彌縫謄傳而已。近日柏府·薇垣十一員,只有薇垣二人,柏府六人,皆無,一國文具,合辭闕啓亦幾日?事之寒心,莫此爲甚。噫,都憲豈養疴之職乎?先遞,曾柏府六人中,五人皆在外,此何事體?受由在外人,竝先遞差後禁推,其餘兩司在外人,必也下諭。下諭未過限者,申飭下諭,已過限者,一體先遞差後禁推,少存君綱,今日政一體在京無故人備擬,待下批牌招察任,以示予暮年飭勵之意。出傳敎
癸巳五月十七日巳時,上御集慶堂。藥房入診入侍時,都提調申晦,提調李翼元,副提調鄭光漢,假注書李儒慶,編修官承正述,記事官韓厚德,醫官方泰輿·鄭允協·慶絢·金孝儉·崔宗衡,以次進伏訖。晦曰,夜間聖體,若何?上曰,一樣矣。晦請開鑰匙,上仍命進湯劑,晦請診脈候。上曰,姑爲停止。上曰,西挾室,如是雨漏,則似有還安之祭矣。晦曰,其中奉安四室,其挾室,非奉安之所矣。上曰,然矣。
癸巳五月十七日申時,上御延和門。香祗迎入侍時,行都承旨鄭光漢,左承旨徐浩修,右承旨沈頤之,左副承旨李東顯,同副承旨趙英鎭,假注書李儒慶·李周顯,編修官承正述,記事官韓德厚,以次侍立訖。上具翼善冠·黑槮袍,乘輿出通陽門,詣延和門外,降輿,板位祗迎後,仍詣典設司,諸臣以次退出。
上在慶熙宮。停常參·經筵。
中宮殿·惠嬪宮,藥房口傳問安。答曰,知道。
典設齋宿後,翌日大殿,政院·玉堂·藥房問安。答曰,知道。
殿座罷後,政院·玉堂問安。答曰,知道。下敎曰,禮房承旨,馳詣修改所,奉審以來。
林鼎遠,以都摠府言啓曰,今日入直內三廳武兼禁軍及軍兵等,當爲中日習射,而永寧殿修改相値,不得爲之之意,敢啓。答曰,知道。
傳于鼎遠曰,騎馬三匹立之,廳注書待令。
沈頤之啓曰,三曹長官,修改畢後,依下敎來待矣。傳曰,入侍。
備忘記,今日知申,爲予言於都提調·提調,次對,三公·備堂·內局,猶可,何謂三公·備堂?三公輪回爲都提擧,正卿·亞卿亦相爲提調·副提調故也。連勸建功,只助數日脈勝,今日若前,是建功功乎?昔相臣批答,臥閤論道,豈有臥堂酬應君乎?昨日喜雨廊通暢,晝夜朝三時便臥,聞三堂來,整衣而問,乘輿而入,着衣數步之間,汗霑於冠,是建功功乎?昔見慈蘭回文詩,着衣樓上知腰細,今予着衣數步汗霑冠,若此而於京於鄕,奚能伸禮?興惟及此,良欲溘然,是建功功乎?嗚呼,便見問答,數年間下幾層,於今拜禮已判。嗚呼,來月,亦將若何?噫哉,建功,過飮而然歟?況今日儲慶,亦爲修補處,而且命中官,便臥堂,是豈孝也,亦豈孝乎?今日諸臣,學於韓信,多多益辦,於予達功,亦欲多多,然則十二時當十二飮然後,可支撑。今世,今湖堂學士,知時體中人,其製若此。故予與三字代五言,與罔廉恥建功問答,成百句,此亦文也,連近功氣若此,其果功而然歟?雖然,於今快晴,吾民庶幾,只祝有年,八旬衰氣,何顧乎哉?此後復加一貼,何異此湯也?令重皆知悉焉。
傳于林鼎遠曰,再明日次對,進定於今日,而午後爲之。
大臣·備局堂上,依下敎來待矣。傳于林鼎遠曰,竝入侍。
趙英鎭啓曰,今日殿座時,承旨當爲備員,左承旨徐浩修,右承旨沈頤之,右副承旨李昌任,所當牌招,而拘於廳規,不得請牌,何以爲之?敢稟。
傳于林鼎遠曰,承旨以入直爲之,旗鼓待令。
又傳于曰,承旨與摘奸宣傳官入侍。
有政。吏批,判書韓光會進,參判徐命善進,參議洪檢進,行都承旨鄭光漢進,以尹坊爲大司諫,申應顯爲司諫,閔游爲獻納,金基正爲掌令,具修溫爲持平,鄭日謙爲兼司書,辛應三爲右通禮,尹養厚爲大司成,趙曮爲藝文提學,李命熙爲漢城主簿,洪宣輔爲監察,鄭煥猷爲靈光郡守,林濟遠爲禮曹佐郞,宋濟魯爲宗簿正,宋煥億爲中學校授,鄭元始爲南學敎授。
兵批,判書具允鈺病,參判李在協入直,參議洪檢進,參知趙英鎭進,左副承旨林鼎遠進,以申光緝·申景濬爲副司直,李行訥爲副司果,李昌運爲管城將單付。
林鼎遠,以訓鍊都監·一二所巡廳·左右捕廳言啓曰,去夜犯夜人,無所捉之意,敢啓。
幼學李陽來疏曰,伏以天祐我東,寶算彌高,聖德愈新,憂國之謨,愛民之政,靡不用極,而道臣或不能宣布於巡撫之時,守令或不能遵奉於字牧之日,使八路生靈,不與被我聖上蕩蕩巍巍之德,由此而水旱相仍,年穀不登,可哀者非民乎?臣以草莽寒生,只切向隅之歎,適當憫旱求言之日,敢陳芻蕘之說,伏願俯垂察焉。蓋國以民爲本,民以農爲本,選用良吏,將以爲民,而聚斂之輩,前後相屬,竭力耕田,欲以遇豐,而水旱之災,無歲無之。此專由於爲民字牧者,剝民之膚,浚民之膏,無一毫愛民之心,而只充其丘壑之慾,哀我小民,舍其耕耘,救死不贍,人心渙散於下,和氣乖戾於上,雨暘不時,咎徵極備,一婦呼冤,猶且飛霜,環東土三百六十州,曾未聞一守令善養民善治民者也。天之視聽,自我民視聽,則若之何不以災異先示之警乎?今之良役軍兵,以戶計丁,何謂有餘,而農民之饒居者,則充之於官餘丁,州軍官,以至鄕所及軍牢使令輩,皆有保人,厥數無算,莫重良役軍兵,則只以充額爲主,貧殘無依之民,或至一家而三丁,或至一身而兩役,白骨之徵,黃口籍,比邑同然,恬以爲常,各村各里,皆有契坊,某壟某墓,濫置守直,巧詐趨勢之民,謀避身役,相率投入,所謂契坊,本不干涉於上司,所謂墓直,旣有品數之酌定,則何敢肆然之若是,而況餘丁保人?此是宮人之囊橐,奈何民不窮且困,而良役軍兵之不爲苦重也?小民之或罹眚災,實非小民之罪,窮者欲達其辭,枉者欲訟其冤,而官長目之以罪辜,構之以謀陷,初不啓下,私自徒流,雖有赦典,未蒙恩霈,父母沒而不得奔喪,妻子離而無路相逢,身爲獄鬼,瘞他鄕,則徙邊之律雖除,好生之德不及,可哀者非斯民乎?有倉廩府庫,所以爲民也。豐年則斂之,凶年則散之,恒留其一半者,所以備不虞也,而官長拮据而要利,下吏因緣而偸出,作錢於穀貴之時,稱以立本,散錢民間,及其還捧之日,或米或租,倍蓰徵出,多發將差,窮搜村落,恣行鞭扑,民間若經兵火,官家愈加督責,徵隣徵族,不有餘地,貧民或死於杖下,富人盡蕩其家庄,今年甚於去年,民安得有其恒心也?雖遣摘奸,閱計留庫,文武郞廳,或拘勢力,或爲身謀,非但常平之穀,雖莫重軍餉,以虛爲實,不以直告,世豈有不畏强禦如陳仲擧,擧正姦贓,如蘇孺文者乎?若使國家遵虞代三考之典,法漢世良吏之選,惠以濟猛,如子産之治鄭,嚴以推恩,如孔明之治蜀,則下吏不能欺其神明,小民樂於安其田里,留庫之穀,紅腐相仍,積滯之獄,皆稱明決,饒富之民,盡歸良役,何患乎暫時水旱之爲災也?我國山高谷深,間有平原,雖比屋有牛,猶未免耕種愆期之患,則設牛禁防私屠,果是勸農之本意,而近來各邑各驛,皆有屠漢,殺牛要利,恬以爲常,無賴穿窬之盜,締結屠漢,民間農牛,乘夜偸出,廉價買賣。故每當農節,牛價倍增,十室之村,全無一犢,百戶之里,不過數牛,耕作失時,田野幾蕪,時雨霈然,移秧方急,則一人執來,十人聚首,荷犂田疇,匍匐叫苦之狀,此實仁人所可惻隱之處。若不嚴飭各邑,禁其私屠,則哀我生民,盡廢農業,塡乎溝壑矣,復何望力田而遇豐年乎?但各道監兵水營,則自是操鍊軍兵之所,不可無筋角饋之用,一依兩都及水原例,分遣泮隷,則屠處旣小,賊患亦熄,自無農民之害,其在爲軍兵爲農民之道,俱爲穩當,以此意分付備局,斷不可已也。設科取士之法,專出於得人才之意,而挽近以來,士習不古,場屋無嚴,有勢者,軍號字劃,多錢者幻弄祕封,甚至於購得巨擘,伏於場外,作之書之,肆然來納,網來寫手,濫率入場,私相掩匿,恬不知愧,掌試諸官,不能檢察,胥吏門卒,助桀爲虐,及其榜出也,不辨魚魯之輩,看盡洛陽之花,滿腹經綸之士,空灑淸灞之淚,設科目取人才之本意,果安在哉?今若改其棘圍,代以土墻,使武臣宣傳,四面圍守,軍卒之出入,搜及其身,試士之入場,呼名試紙,則似無外場加入之患矣。出榜之後,一依癸未年增廣例,引入空闕,各給依幕及守卒一人,自作自書,刻期督納,則有勢者不得怙其勢,多錢者不得售其錢,尋章摘句之輩,有誤讀金根之恥,經天緯地之才,無老死巖穴之歎矣。忠臣烈士,骨雖朽而魂則不死,爲援爲鶴,呼風喚雨,冤氣所聚,有時爲沴,粤在辰巳之歲,國運不幸,倭冦衝斥,智謀之士,忠義之臣,死於鋒鏑,陷於海洋者,朝家褒崇之典,牲牢之薦,可謂至矣,而亦多有成仁之節,未及達於宸旒,死義之日,各不同其時月,至使南入之名,不得列於張中承傳者,文不知其何限。今其戰亡諸處,天陰雨濕之夕,月白風洌之夜,桂旗參參,哭聲啾啾,行人莫敢近前,志士不覺墮淚,又安知每當壬癸之年,冀其恩酬而忠魂毅魄,掩泣於冥冥之中,天亦先示之以災異乎?若使有司,取考戰亡錄,分遣禮官,以致牲醴于諸處戰亡遺址,使立節文武樂死軍卒,咸蒙聖德於修夜之中,則天災之示警,亦可以弛矣。臣本以鄕儒,累擧不中,旅食京邸,敢以目下時弊,略陳區區之懷。伏願殿下,諒臣之罪,恕臣之情,言可用者付之有司,以補聖化之萬一焉。答曰,省疏具悉。求言自餘,三司皆默,嗟哉,布衣,亦不若古,頃者都憲金若行二人外,莫見一章,昔則求言一下,雖近文具,喉院爲先,堂箚卽到,今番漠然,是誰之咎?噫,爲君者衰耗,莫能振,言不感其人而且幾十年臨御,涼德無能,只以人事導其臣。故未有其效,風行草偃,聖人豈欺我哉,而是豈群下之過?惟在一人,而以群下言之,昔之當盛也,彼疵摘于此,此疵摘于彼,攘臂擔,噫,彼黨人,方以類聚,物以郡分,所謂方以物以,非君子小人亦黨中來也。幾年苦心,其亦能售,故雖各浮囂躁競,亦莫能若前放恣。故因此直氣隨以摧,公言莫能聞,尋常慨歎,故憫旱求言。嗟哉,求言之旨,若水投石,尙今寥寥,爾今獨自陳章,可謂錚錚,而雖然,豈待爾言?聞其章,非鄕曲漆室者流,爾亦自言京居旣久,其知豈特此也?求言旣許,自袞闕以陳,吁嗟,衰耗,紀綱日下,吾民日困,是誰是誰?卽一人而今君果□爾何不言?多居京中,閑其習而然乎?爲爾惜也,而且何言道臣守令乎?爾獨不讀董子策文乎?予之爲此者,爾自鄕曲來,其所未諳,不是異事,而非若此則其何捨本趨末?況四境之內,不治,爾不讀鄒書而然,爾旣自現身,因其章而答焉。雖然用與置之,其亦爲國之道也。嘉應旨之心,下備局而回啓,而其中送泮漢之請,無乃居泮材爲泮人而然乎?備局雖回啓,此豈許者?噫,屠殺農牛,御史之首題目也,宜可以飭。頃聞六鎭有耕牛屠之言,業已飭許,此惟在廟堂回啓時闊狹也。
癸巳五月十八日巳時,上御典設司,奉審承旨入侍時,右承旨沈頤之,假注書李周顯,編修官承正述,記事官韓德厚,以次進伏訖。上曰,承旨旣已奉審以來,修改果始役耶?頤之曰,時刻已到,故果爲始役而幾盡爲之矣。上曰,三曹長官入侍。行戶曹判書蔡濟恭,禮曹判書趙重晦,工曹判書黃景源進伏。上曰,何以修補耶?濟恭曰,滲漏處盡爲修改,而無欠矣。上曰,然乎?予心紓矣。諸臣退出後,上仍卽還內,諸臣以次退出。
癸巳五月十八日巳時,上御集慶堂。藥房次對同爲入侍時,都提調申晦,提調李翼元,副提調鄭光漢,假注書李儒慶,編修官承正述,記事官韓德厚,醫官方泰輿·鄭允協·慶絢·金孝儉·白文昌·金世彦,以次進伏訖。晦曰,夜間聖體,若何?上曰,一樣矣。晦請開鑰匙,上命進一貼。晦請診脈候,泰輿診脈候訖,奏曰,左右三部調均,胃脈亦一樣矣。上曰,藥房提調,持湯劑更爲入侍。出傳敎上曰,多臺有闕,政官牌招開政。出傳敎上曰,堂□假官,曾已申飭,若是不擇,擬望承旨遞差。出傳敎上曰,承旨下敎,非承旨實官矣。其實注書汰去,承旨下敎置之。出傳敎上曰,心訝欲問,聞領相所奏,前吏判不爲行公,意亦不無,萬萬過矣,此何問備?其令申飭行公。出傳敎上曰,納粟補賑人舒川羅星樞,恩津鄭昌郁,納粟皆千石,一則踰此,頃者亦聞御史所奏,壬午承傳,尙令遲滯云。可謂有欠王政,竝特爲加資,令該曹,實同知待窠懸註調用。出傳敎諸臣以次退出。
癸巳五月十八日午時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,綾恩君具允明,行戶曹判書蔡濟恭,行刑曹判書具善復,行吏曹判書韓光會,禮曹判書趙重晦,右參贊洪樂性,仁陽君李景祜,行副司直李章吾,兵曹判書具允鈺,行副護軍尹泰淵,左尹尹得養,行副護軍張志恒,吏曹參判徐命善,大司諫李壽鳳,司諫李東泰,副應敎蔡弘履,掌令崔夢嵒,持平申熤,獻納慶再觀,左副承旨林鼎遠,假注書李周顯,事變假注書鄭宅東,編修官承正述,記事官韓德厚,進伏訖。上曰,丁範祖所作建功歌,注書持入。上曰,戶判讀之,可點者點之。上曰,藥名皆入乎?金相福曰,然矣。金尙喆曰,藥名善用之矣。上曰,百年三萬之句果然乎?相福曰,然矣,而髭髮還黑之黑字漏押,差惜矣。上曰,黑字之不押,無妨矣。相福曰,閭巷間宜多有作者矣。尙喆曰,此詩可置之藥院矣。上曰,使之置之。林鼎遠讀儒生疏,上曰,只一儒來乎?鼎遠曰,然矣。上曰,此是京儒而至於泮人屠牛事,則似是泮人之請,仍命書傳敎。鼎遠又讀畿伯狀啓,上曰,畿甸則可謂大豐矣。相福曰,三軍門大將,以濬川事有所仰達云矣。上曰,禁將果入來乎?相福曰,果入侍矣。上曰,濬堂皆奏。景祜曰,太平橋·水標橋,則不可不石築,自各軍門,尺量階限,逐年分批完築,似好矣。上曰,予無他事可成者,而至於濬川事,則果有誠心矣。古語曰,有志者事竟成,濬川堂上所奏,誠爲寒心,命越捧一等仍。上曰,備堂閔百興入來乎?相福曰,閔百興則備堂減下,其子差代矣。上曰,予以謂百興性品極順矣。上曰,閔弘烈尙在江郊乎?仁孫曰,在廣州地矣。上曰,其涉過矣。從重推考,牌招察任。上曰,備堂趙曮,牌招察任事,下敎。出榻敎上曰,噫,千金之子,坐不垂堂,此猶若此,況爲國重計乎?噫,於國初聚八道民丁,加築都城,其時一敎,在於寶鑑,尙今欽頌,近五十載臨御,已無所爲,於大成二字,雖夢裏歉然,而惟有二事業,一則良役,一則濬川,予何有誠,而其猶勤勤,故臨門臨殿,能其事,均役廳之名,何爲而設也?於濬川,此則於初其果難成,問章甫問軍民,猶莫知頭緖,其命始初,幾臨五間水口,此亦有志者事竟成,亦有餘物,設濬川司,此日日新又日新之意也。況學文治國,其道亦一者也。今皆洞然而至於石築,非予勸也,近者靜思此築,無乃若沙防築,其果然云。今聞勝於編結,故惜其財爲此到水標橋,心欲取便,欲撤其役,禁營欲減千餘步築,御營只助築於此欲免,至五間水門築有此。噫,若此不已,五間水口門,其開無日,可勝寒心,於江都一留守一墩臺,初則渺然,今果有效,此君令乎?初則不過惜財而爲此,於今苦役而欲停,暮年經營之事,其君八旬,焉敢若此?況禁將常嘉凡事不顧其身,誠勤。噫,守都城之請,卽其叔也,欲守都城,穿渠何忽,而其欲退沮乎?今雖衰,志則不衰,此皆由於濬川都廳各軍門將校,解怠而然,聞此豈曰衰而不飭乎?濬川堂上三軍門大將,竝越捧一等,禁將旣下敎,加一等濬川都廳,三軍門任事將校,當臨門申飭,令訓將待令,以示予莫虧二件之意。出傳敎上曰,噫,以予心氣,何能察也?意謂頃已下敎,在京中,今聞復尋江郊云,而且問子與婦隨云,以此觀也,以京中·江郊,作二家者也,他大臣不然,況此奉朝賀乎?噫,其君日衰,豈云奉朝賀?其本大臣,此時在江郊,城門一閉,心便乎?復卽捲率入城事,遣史官傳諭于洪奉朝賀。出傳敎上曰,噫,頃者特拔,非爲人也,乃存國體,而噫,是誰子?童蒙試講,意有在,況大官子乎?曾有其例,今適有窠,前佐郞韓鼎裕,校理除授,牌招察任。出傳敎上曰,近者新錄諸學士濟濟之時,旣行公者,不爲入番,連以二人修省記,其涉怠忽,故欲爲下敎。今者朴相甲之違牌,非特玉署,春坊亦然,此不過年少文臣偃便之致。噫,八旬其君,猶不敢休,年少文臣,焉敢若此?傳雖踏下,不可適中其意,禁推過十日後直放。出傳敎上曰,噫,暮年其欲勵精之時,況備堂乎?金相翊數次入侍,雖與不仕有異,噫,事暮年其君之道,臣何敢彌縫姑息乎,且予其欺乎?都憲望不點,可謂由盡,則焉敢若此?不可無飭,從重推考,此後申飭。噫,彼閔弘烈,是誰之子?其父故相,夢裏猶思。噫,君親雖曰不同,忠孝,本無二致,予嘗聞于寶鑑。嗟哉,弘烈,雖未能盡於其父,亦何敢逡巡,衰君何必重推?其感與不感,惟在其人,令備局申飭,其令卽日入城。噫,況生父今在城內云,不顧君親,處於越江郊外,可乎?嚴飭,其令卽爲入城。出傳敎上曰,噫,濬川一事,於予一事業,況百年乎?至於石築,豈予下敎諸軍門,每年綸結爲難爲此者,而今日筵中,若公然中止云,故萬萬爲駭。有此擧而都廳所對亦然,故將欲嚴處,更爲詳問,非中止也,隨其緊歇,其欲合力精築之意也。果若此,非該堂將臣之意,俄者下敎,一倂特爲安徐。予則曰此亦於此有力,何則若此之後?非私也卽公也,濬堂所奏誠是,豈多小下敎?依此太平橋以上,於今年內畢築,太平橋以下,至五間水口,明秋前必也畢役,太平橋以上畢役處,予當一番臨視,以此申飭,都廳特爲分揀,而以今日擧措觀也。若此而後,不可付諸此人之手,況其令停役,無形莫甚。今者參酌,於渠可謂寬典,竝與本任而汰去,防禦使,限明年除望,其代另擇,以此懲創,其令着實董役。噫,今者此敎,暮年爲濬川苦心,其果便,其役夫着意功訖,都廳與看役將校,予何惜其賞?況旣有一番臨視之敎,雖濬堂三軍門大將,何敢委都廳將校,便臥忽視?一體申飭。出傳敎李壽鳳·李東泰所啓,臣等於臺職,實無冒應之勢,而適當董飭臣工之日,黽勉趨承,今已多日,而衰疲之蹤,旣甚聾瞽,骫骳之質。又無氣力,只傳故紙,未能出一言論一事,以副聖上虛佇之盛意,昨奉傳敎,以逐日彌縫謄傳而已,誨責備至,臣等惶悚愧恧,無地自容。求言之下,一味循默,莫非臣等之罪,其何敢一刻晏然於臺次乎?請命遞斥臣等之職。上曰,其所引嫌,可謂晩也,而非謂今臺則何過撕捱,而仲義其欲連啓,公然爲嫌,抑何意思?若然本末倒置之敎,何不撕捱,而此猶第二件事,於予雖便,旣以甘霈爲語,則其何捨其次而取其重乎?强爲謄傳,拘顔其停。噫,若此不已,其黨將復起,豈可循例?依啓。苟且諸臺,倂施不敍之典,以勵君綱,以嚴群心。李壽鳳·李東泰·崔夢嵒·申熤·慶再觀所啓,請黑山島庶民罪人金植,依前處分亟正邦刑。措辭見上上曰,榮順旣停啓,況此等孤雛?亟停中止,意雖在矣,於今觀之,本末倒置,亟停勿煩。相福曰,趙曮尙不行公於備堂,不可一任其逡巡,宜有申飭矣。出擧條上曰,其涉過,從重推考,牌招察任。諸臣以次退出。
癸巳五月十八日酉時,上詣建明門。殿座入侍時,右副承旨趙英鎭,假注書李儒慶,事變假注書鄭宅東,編修官承正述,記事官韓德厚,以次進伏訖。上具翼善冠·袞龍袍,出通陽門,以步輿詣板位後,上命旗鼓,持入政院。請小開門吹打,濬川都監柳鎭恒拿入,決棍三度後,上曰,汝等初則編結,末乃石築,皆汝等之事,忽生厭症,欲爲停止,皆是汝等之罪也。仍回示三帀後,黑山島定配,訓鍊御營禁衛營敎鍊官拿入,皆分付退出,上仍命內局入侍。出傳敎晦請開鑰匙,上命進一貼,上仍命還內。上曰,內局次對,同爲入侍。出榻敎諸臣以次退出。
癸巳五月十八日戌時,上御集慶堂。摘奸宣傳官入侍時,同副承旨趙英鎭,假注書李儒慶,編修官承正述,記事官韓德厚,宣傳官李文喆,朴麟源,以次進伏訖。上命宣傳官進前,上曰,東南西北,皆有斫痕乎?西北宣傳官文喆對曰,登高處俯見群壑,無一斫痕,間有自枯松矣。麟源曰,臣亦往見之,則一無斫痕矣。諸臣以次退出。
上在慶熙宮。停常參·經筵。
藥房都提調申晦,提調李翼元,副提調鄭光漢啓曰,昨日臨門勞動,抵暮還內,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。連日建功三貼,其間果有效焉,氣則一樣,待敎入侍。中宮殿·惠嬪宮,藥房口傳問安。答曰,知道。
鄭光漢啓曰,左承旨徐浩修,右承旨沈頤之,今日俱不仕進,竝卽牌招,何如?傳曰,允。
傳于鄭光漢曰,左右承旨許解,其代趙宗鉉·吳載純爲承旨,牌招察任,房順房。
延和門殿座罷後,政院·玉堂·藥房口傳問安。答曰,知道。
傳于趙英鎭曰,內局入侍。
又傳于曰,持入者持入,卄四日祝文,若書置之,不書留之,持草紙內局同爲入侍。
以文臣朔試射試官望筒,傳于李昌任曰,其置之。
傳于趙英鎭曰,自惠政橋,至太平橋,左右川邊居民及鄕民待令,祗迎門當殿座,四山參軍,一體待令,當施賞,上絃弓八張待令。
傳于吳載純曰,濬川堂上,定都廳來待,三軍門大將來待。
李周顯改差,代以洪國榮爲假注書。
有政。吏批,判書韓光會進,參判徐命善進,參議洪檢進,同副承旨趙英鎭進。啓曰,大司諫今當差出,而擬望之人乏少,承旨竝擬,何如?傳曰,允。
以李秉鼎爲大司諫,任希簡爲掌令,李奭輔爲獻納。兵批,判書具允鈺病,參判李在協入直進,參議洪樂純未肅拜,參知丁範祖病,右副承旨李昌任進,以金基正爲護軍,徐浩修·沈頤之·閔游·鄭好仁爲司直,黃處謙爲僉知。
吳載純,以禁衛營·一二所巡廳,左右捕盜廳言啓曰,去夜犯夜人,無所捉之意,敢啓。答曰,知道。
癸巳五月十九日午時,上御集慶堂。藥房入診,兩司同爲入侍時,都提調申晦,提調李翼元,副提調鄭光漢,假注書李儒慶,編修官承正述,記事官韓德厚,左副承旨林鼎遠,大司諫尹坊,獻納閔游,掌令金基正,醫官方泰輿·鄭允協·金孝儉,以次進伏訖。晦曰,夜間聖體,若何?上曰,一樣矣。晦請開鑰匙,上仍命進一貼,晦請診脈候。上曰,只兩廳進前。泰輿診脈候訖,奏曰,左右三部調均,胃脈亦一樣。上曰,藥房提調,持湯劑更爲入侍。出傳敎上曰,東西道,令中官摘奸,則比諸于前,今番可見勤幹,竝特爲勿論,未摘奸處,亦當連續摘奸,一體着實巡審事,申飭。出傳敎上曰,儒臣持問答入侍。出榻敎上曰,御營千摠曺學臣入侍。出榻敎上曰,噫,今日朝鮮爲朝鮮,求言月餘,一都憲一儒臣外,果有章,卽其時求言,而喉院陳戒乎,玉署陳箚乎?於此一事,國無可爲,觀昨今擧措,亦無可爲,若此而國將興乎,國將亡乎?此則臺臣不駁,予雖不德,於今得霈,此正往事勿說者,此則雖默,昨今擧措,關係非細,亦係國之興替,決不可酌處,則今批依啓而止,其欲深飭,宜先長官,前大諫李壽鳳,亟施刋版之典。使海東愚夫愚婦,名蕩平設科意,亦使小戢昨參下班,今祟舊習之心,而今日大司諫尹坊,雖不復啓,宜劾輕停者,而不此之爲,措辭批答之下陋矣。只以金植曰以共公,此果薇垣長體,亦曰遵乃其祖,不可例答而止,特施不敍之典。使今日庸庸碌碌者類,皆令睡覺,此何景象?豈他君衰綱頹而然也?兩司無行公人,政官牌招開政,俾勿以在外巽軟者,彌縫苟且,另加擇擬事,亦爲申飭銓曹,以保將墜之世道,銓曹之臣,亦喬木之臣,豈忍彌縫苟且爲事乎?出傳敎上曰,承旨趙宗鉉敍用,此已若此,飭豈異乎?鄭好仁一體敍用。出傳敎上曰,噫,於濬川,卽予苦心,雖一堂三間之間,自北南來,猶廑起動,昨聞所奏,不覺寒心,蹶然而起,强以臨門,其情則濬川堂上,三軍門,不過惜編結之費,其欲試之故,一年所築,不過四十間,於今君已知之,業亦申飭,昨日以後,可謂公築。故予亦衰,物力多少,何可計也?況若無昨日擧措,太平橋以下至五間水門,孰能連築?必也停役,若此時門外何言?今朝召濬川堂三軍門將臣,惟以見勤慢勸飭之意,下敎。嗚呼,此後石築,爲君命也,焉敢忽也?雖然有眷眷,初以年多者下敎,更以思之,曺學臣之闕可惜,故召問方略,果若予意,今前濬川都廳,不過爲一年修補而然也。旣下敎之後,工多役重,豈可專爲一人?事畢後,自可若前,御營千摠曺學臣,一體爲濬川都廳,名曰左右都廳,於南爲曺學臣句管,於北爲李邦緯句管,見勤慢考功多少,當勸當飭,以此分付。在傳敎坊·游·基正所啓,請黑山島庶民罪人金植,依前處分,亟正邦刑。上曰,昨已諭,可謂輕重倒置,一日連啓,國綱下百丈,二日連啓,國綱下二百丈,何以爲言?有勢則停啓,無勢則連啓,榮順參班翌日,爲此,是有心也陋矣。金植,不過渠輩恒稱其猶靳持,此不早停,國何爲國,君何爲君?亟停勿煩。措辭見上坊·基正·游所啓,今此金植合司之請,實出於共公之論,臣等雖甚愚微,豈不知我聖上好生之德?其在嚴懲之道,不可遽然停止。故依例論啓,及承批旨,誨責切嚴,臣等之請,所以紀綱之欲樹而今以國綱之日下爲敎,臣等於此,益不勝惶隕慙恧,微所容措,何敢一刻冒居於臺次乎?請亟命遞斥臣等之職。上曰,輕重倒置,非謂今臺臣,以此如此,其涉太過,予雖衰矣,君綱惟在乎?予料旣停之事,雖不復請,遽然臺臣論啓若此然後,其亦國爲國君爲君,餘啓,例爲登傳,輕先停啓,人默默不論。噫,亟正勿煩之時,予意雖異前日,關係國體,此啓豈可聞,亟正下敎數日,遽停者乎?輕重倒置,雖非今臺之過,此曰共公,榮順非共公乎?其若軟地揷木,若此而三百年設置臺閣之意焉在?良可寒心,本事雖謂過於巽軟,不可例批,以此依啓。上曰,濬川都廳·御營千摠鄭克濟,傳敎之下,不卽待令,當該大將,從重推考。出傳敎諸臣以次退出。
上在慶熙宮。停常參,只晝講。
藥房都提調申晦,提調李翼元,副提調鄭光漢啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。連日三貼,氣何益苶?於政石投水,於湯亦若然,政何信?湯足道,心自慷慨,待敎入侍。
中宮殿·惠嬪宮,藥房口傳問安。答曰,知道。
鄭光漢啓曰,左副承旨吳載純,今日不爲仕進,卽爲牌招,何如?傳曰,允。
李昌任啓曰,諫院闕啓,事甚未安,除在外陳疏入啓外,司諫申應顯,卽爲牌招,何如?傳曰,允。
鄭光漢啓曰,假注書洪國榮,時無職名,令該曹依例付軍職,冠帶常仕,何如?傳曰,允。
趙英鎭啓曰,新除授左參贊朴相德,兵曹參議洪樂純,除拜後過三日不爲出肅,依定式推考警責,仍卽牌招察任,何如?傳曰,允。
傳于李昌任曰,能磨兒講,當爲之,入直宣傳官入直四將官及試官待令,侍衛時刻儀注,安徐。
傳于趙宗鉉曰,今日資政殿晝講後,當爲能磨講,卽爲詣閤,入侍單子安徐。
藥房口傳啓曰,臣等俄於口傳問候之批,伏承非常之敎,又於問候傳敎,辭旨極爲嚴截,臣等相顧愕眙,誠不勝惶懍之至。伏況深夜勞動,達宵還內,此時常進之湯劑,不可不趁早奉進,而一字之批未承,前席之召又靳,此豈非萬萬焦悶者乎?憂迫之極,玆敢冒罪詣閤求對。伏乞亟許臣等持湯劑入侍,千萬懇禱,惶恐敢啓。
備忘記,建功三貼日困,鎖鈔若豺虎,其氣近者益苶,步數步帽裏下流,臥而少定,若此而何能萬機?此時遙瞻東郊,其有三日,心膽皆隕。嗟哉,八旬,受困建功與今世乎?良可悶也。
傳于鄭光漢曰,內局入侍。
傳于李昌任曰,已下敎而如此乎?兩司書吏懸之。
鄭光漢啓曰,下番兼春秋韓德厚,身病猝重,勢難察任,今姑改差,其代令該曹,口傳差出,何如?傳曰,允。
傳于趙英鎭曰,內局入侍。
傳于趙英鎭曰,新除薇垣柏府,皆牌招。
傳于李昌任曰,禁推命下,諸侍從,倍道拿來事,分付該府。
以正言黃昇源牌不進罷職傳旨,傳于李昌任曰,已下敎,雖衰當守,明日建明門殿座,該堂待開門待令。
以兵曹參議洪樂純牌不進罷職傳旨,傳于李昌任曰,只推更爲牌招。
傳于趙英鎭曰,卽當建明門殿座,承史入直擧行。
有政。吏批,行判書韓光會進,參判徐命善進,參議洪檢進,同副承旨趙英鎭進,以李命植爲大司諫,洪景顔爲司諫,李蓍廷爲執義,辛應三爲掌令,洪樂恒爲持平,宋濟魯爲獻納,黃昇源爲正言,李有喆爲正言,宋煥億爲校理,李澤遂爲兵曹參知,宋淳明爲禮曹參議,白光澤爲兼春秋。
兵批,判書具允鈺病,參判李在協入直進,參議洪樂純病,參知未差,同副承旨趙英鎭進,以李秉鼎·丁範祖爲副司直,李奭輔爲副司果。
李昌任,以兵曹言啓曰,五衛將李錫祥,老病在鄕,末由上來,呈狀乞遞,宿衛輪番之任,不宜久曠,今姑改差,何如?傳曰,允。
李昌任,以義禁府言啓曰,罪人黃昇源,倍五道押付黑山島,永爲能櫓軍,若依法文,應坐者年過六十人,羅州定配有其弟云,同羅州限己身充軍遲晩供辭,謄諸朝報,依正法人結案例,挾示中外事,命下矣。罪人黃昇源,以傳敎內辭意,具罪目,卽爲發遣府羅將,倍道押送配所,而應坐人其母安召史,羅州定配,其弟昌源,同羅州限己身充軍,卽爲押送配所,遲晩供辭,謄諸朝報之意,敢啓。答曰,知道。
又以義禁府言啓曰,初檢官德源前府使趙得慶,文川前郡守李纘徽,令該府,爲先囚禁,以待道臣啓本事,傳旨啓下矣。李纘徽今方待命於本府,卽爲拿囚,趙得慶時在忠淸道溫陽地,依例發遣府書吏,拿來,何如?傳曰,允。
吳載純,以御營廳·一二所巡廳·左右邊捕盜廳言啓曰,去夜犯夜人,無所捉之意,敢啓。傳曰,知道。
領中樞府事韓翼謩箚曰,伏以今日在廷諸臣,上奉八耋聖君,所自勵者,惟在於嘗藥稱水之節,自非病故有迫不得已者,除命之下,孰敢不竭蹶奔走,殫誠竭力哉?臣自在郊寓,重患輪感,聲澌語澁,痰凝頭疼,蒙恩歸家,調攝有日,不但昔症無減,自昨又添新恙,食飮全却,委頓涔涔,此際伏承內局之命,欲起還仆,末由趨造,有負素心,尤增死罪。伏乞亟降威譴,以安賤分焉。取進止。答曰,省箚具悉卿懇。豈非卿欲休而有此命者,原任非此,何以入侍故也?聞卿答到,先已諒矣,聞其讀,爲卿悶焉。內局許副,以便調理,卿須體此意,安心善攝焉。遣史官傳諭,遣御醫看病。
兵曹參知丁範祖疏曰,伏以臣,祗是鄙劣椎魯無一能之人耳,蓋嘗粗習程文,倖竊科擧,而至若詞章體裁,全無識解,迺者湖堂淸選,謬及臣身,惶惑失措,章皇膺命,而旋蒙銀臺特除,又有仍帶之命,此豈臣夢寐之所料哉?顧臣藉手以事者,惟是雕篆小技,而製進文字,百拙俱露,每一應製,惶汗浹背,臣之取笑一世,撫躬慙恧,姑置勿論,其於貽辱榮選,辜負明旨,何哉?然而天褒鄭重,寵錫便蕃,纔寢喉院不敍之命,繼降騎省除拜之旨,臣是何人,獲蒙此不世之恩哉?臣固知仍帶之任,決難承當,而徒緣感激恩遇,不敢瀆擾控辭,低徊至今矣。第臣私情,竊有萬萬悶迫者焉。臣父今年七十有六,臣母今年七十有七,疾病沈痼,精力凘綴,而母病症情,尤爲危篤,八九年來,脚部痿痺,半身不收,委頓枕席,坐臥須人。近又痰結胸脅,晝夜刺痛,臣之來時,目下症勢,實難離捨,而召命之下,嚴畏分義,黽勉登途矣。日昨鄕伻委至,母病宿症之外,又添暑癨,飮啖全却,藥餌無效,氣息綿綴,省識昏錯,擧家憂遑,促臣歸視,臣聞此報,心神飛越,不能自定,臣本以疎逖之蹤,獲廁密邇之列,所被恩眷,迥出常格,則遽離闕庭,遠歸鄕廬,豈臣所欲哉?第念入耋老母,病勢如此,而不得省視,方寸煎灼,供職無望。伏乞聖慈,俯垂矜悶,許給臣歸省之暇,得以安意將護,則賴天之靈母病少愈,臣之筋力奔走,報效涓埃,將有日矣。今旣陳章乞歸,則所帶本職及湖堂之任,不可久曠,伏望竝許遞免,以安私分,千萬幸甚。答曰,省疏具悉。嗟哉,暮年,自謂晩得湖堂,欲以此消日矣。今聞爾章,知爾有兩親,可謂稀有。噫,數百里程道,必也夢思,本職許遞,以便其護,亦令原州,食物題給,令養爾親焉。
獻納李奭輔疏曰,伏以臣昨陳八耋偏母病重之狀,乞解館職,及承恩批,特許救護,區區私情,方切惶感,卽伏奉除旨下者,以臣爲司諫院獻納,其在分義,固當竭蹶趨承,而母病越添於數日敲暑,虛泄成痢,度數無算,食飮專却,氣息奄奄,以此情理,萬無離捨供職之望。伏乞天地父母,亟許遞改,以便救護,仍治臣瀆擾之罪,以肅朝綱,千萬幸甚。踏啓字。
大司諫李秉鼎疏曰,伏以臣父重患風痺,委頓床笫者,于今六箇月矣。惟我聖上,俯垂憫念,特解籌司之任,屢煩前席之間,臣於晝宵焦迫之中,感祝洪恩,殞結惟期,顧臣父病,卽醫家所謂類中,種種形證,雖不敢仰溷聰聽,而沈淹旣久,源委益痼。又自數昨,一倍添劇,氣息凜然,殆若不保朝夕,臣單身扶將,煎泣罔措。此際忽伏承諫長除旨,目下情私,實無頃刻離捨之勢,束帶趨膺,非所可論。玆敢疾聲哀籲於閔覆之下,至若見職之萬不相襯,有未暇陳列。伏乞聖慈,曲加矜諒,亟命鐫改臣職名,俾便救護,仍治臣瀆擾之罪,以昭法紀,不勝幸甚。踏啓字。
癸巳五月二十日辰時,上御資政殿。晝講入侍,能麽兒講追後入侍時,特進官李翼元,同知事李重祜,參贊官李昌任,侍讀官洪鳴漢,檢討官李會遂,假注書洪國榮,編修官承正述,記事官韓德厚,以次進伏訖。上具翼善冠·袞龍袍,講大學傳三章訖,命儒臣輪讀訖。鳴漢曰,康誥作新民之新字,乃日新德之意也,伏願益勉聖工,新之又新,區區望也。上曰,好矣。會遂曰,克明德之明字,尤當留意處也。上曰,經筵先退,能麽講進前,木道只入之。仍命列五方旗幟訖,講陣圖。上曰,訓校講陣駭然,使之突誦後,替直歸家。上曰,不能檢飭訓將,從重推考。出榻敎又命書曰,訓局哨官金夢說·丁彙泰,講陣突誦後替直。出傳敎上曰,東·西郊禁軍入直各一人,使之入侍。賤臣出去,召入東郊禁軍尹得文,西郊禁軍廉天培進伏。上曰,汝輩所居處,麥事,何如?對曰,登熟矣。上曰,雨澤足乎?對曰,足矣。上曰,汝輩有誦陣法者,誦之。廉天培誦訖。上曰,揭板於汝廳,使差出三軍門執事矣,今果然乎?天培曰,摠戎則十餘年不爲施行矣。命書曰,頃者靈城騎判時,命題揭板,故今於暮年,下問,摠戎廳十年未差云,莫重下敎,何若是不遵乎?事之寒心,莫此爲甚,以三令五申之意,今番參酌,申飭該廳,後勿若此。出傳敎又命書曰,兵曹參判丁範祖家,食物題給,本道道臣處,下諭事,下敎。出傳敎諸臣以次退出。
癸巳五月二十日午時,上御集慶堂。藥房入診入侍時,提調李翼元,副提調鄭光漢,假注書李儒慶,編修官承正述,記事官韓德厚,醫官方泰輿·鄭允協·慶絢·金孝儉·金世彦,以次進伏訖。翼元曰,聖候夜間,若何?上曰,一樣矣。翼元請開鑰匙,上命進一貼。翼元請診脈候,泰輿診脈候訖,奏曰,左右三部調均,胃脈亦一樣。翼元曰,都提調雖入來,病極不得入侍矣。命書傳敎曰,申判府事許副,內局兼帶,其代韓領府事爲內局都提調。上曰,承旨吳載純違牌,故心甚訝之,下問,撕捱太過,只推,牌招察任。出傳敎上曰,捉虎狀聞,其皆混下,於今乃聞,事之駭然,莫此爲甚,莫察承傳色,越捧一等,混下中官,越捧三等。出傳敎上曰,金領敦寧,爲內局都提調。出傳敎坐直承旨入侍事,下敎。出榻敎都承旨,更爲入侍事,下敎。出榻敎藥房提調,持湯劑更爲入侍。出榻敎上曰,古人云家貧思良妻,國亂思良相。嗚呼,今雖暮年,所思者惟古人,其雖在京,此人之子,今者用挾之時,孰能先思,況嶺人乎?朝臥興思,噫,彼權相一吏議·副學,其誰爲也?其況鄭玉,雖古相孫,其於海伯,非敎,孰能擬也?噫,黃晸,自春坊熟知,李彝章,自玉署已知,皆止於從忘,尙今思焉。噫,古臣之子若孫登科者多,至於今番大小科一榜,皆見,能見故人之子若孫而豈特此也?童蒙亦然,而噫,彼四臣,其雖興惟,有子乎有孫乎?一思而止,嗚呼,九原四臣之魂,必也飮涕於冥冥,令該曹訪問子孫,勿拘常例,雖散政,自鄕先爲次第調用。噫,何以謂自鄕?此亦九經章遠人之義也。因此亦惟及今不諭,更待何時?噫,故宰臣南泰良,予則曰海東剛鐵也,欲爲同諭,今聞已□云,其果調用乎?政院問啓。出傳敎上曰,近者兩司,其涉寒心,停與不停,其何難也,而若是逡巡乎?薇垣長官與次官,一時陳章,其涉駭然。故卽爲處分,而薇垣長,今聞事勢固然,李奭輔親年八十云,故皆踏下,而此等苟充首擬,抑何意思,朝廷只有此二人乎?當該銓官,從重推考,牌招開政,其令拭眼備擬,在外臺臣之下諭多日,受由幾日,逡巡不來,語近抑揚,若此不已,今日侍從臣,命史官偕來乎?一竝先遞差後禁推,過今朔後,以制書有違私律勘處以放,使此等慢蹇伸脚便臥之類,少知有八旬其君,此代,今日政一體在京無故人備擬,爲銓官者,在京人拘於顔私,不爲備擬,或以在京一人,苟充首擬,今番其若在鄕人備擬,稱以在外者,今雖益苶,豈可臥而申飭?當以臨門,以禁推例,親爲嚴問,以此嚴飭。噫,十一兩司,一人僅爲入侍,其銓,皆走北乎走南乎?萬萬駭然。此後臺臣若此者,不可以臣道言也。噫,國有八旬其君,而臣不能臣道,亦能孝於親乎?呼寫及此,雖衰慷慨亙中,多臺有闕,違牌者不敍有名者,昨日下敎者外,侍從勿論,堂上堂下,一竝敍用。出傳敎上曰,今有考案之事,徒流案取讀,今者命讀,意非偶然,非此何以知之?常謂旣釋之後,自無其名,今乃以知雖畵其名,俱皆在焉。大官之名,亦在於此,豈特其名?下註猶在,此何異於名在丹書?今考見無乃拾導而然乎?亦豈敬大臣使臣以禮之道乎?若無此擧,其雖百年,長在此中,其畵者勿論大官凡人,一竝拔去,其令更爲修整,而其中名維者,其涉異常,令承旨取考本文案後入侍以奏,若輕可釋,待此下敎,修整徒流案事,一體分付該府。噫,此亦暮年未遑之政也,因此以思,該府若此,該府亦若然矣。噫,八旬暮年,其雖特釋,名猶在此,此與徒流案無異不釋,使吾民,豈可置之於非人非鬼之間乎?該曹亦若此,卽爲一體修整後,草記,兩府八道,亦若此釋者,竝拔,更修徒流案,俾無一刻留名案事,分付。此後於京於鄕,徒流案十年更修,無事旣釋之人,長在案中。出傳敎上曰,予所定法者,日夜恐或有違者也,若裵逆之叵測者,法外投畀者,一皆放釋,維若承款,已無可論而已。以益寬之孫,乙亥嚴處分時,遂問旣已物故,則應坐一節其無可,況其時薇垣長誰?追律維之請故,於典設司殿座時,特命投畀羅景彦時,有違法之請,三司皆嚴處不遵當宁受敎,亦載於問答,維,卽其時人也。況今番年幼者,皆特放?維子於益寬雖正法,無應坐之律於維,其時旣嚴處臺臣,則此不過其時捕廳一族拘留中散配者,以兒名載錄,幼稚可知。噫,予旣定式,問答亦載,雖一人,豈違受敎?徒流案中何載稚子?拔名徒流案,仍其地永爲民,於受敎無違,於堤防亦嚴,以此分付該府,不必草記,將此敎當日卽爲分付本道,於今皆校正徒流案,卽爲依下敎修整事,一體分付。徒流案中已釋者,爲民皆拔,物故名下懸註,勿拔事,分付。出傳敎上曰,噫,尹坊,是誰孫是姪?今者合辭,何等莫重,而少有秉彝之心者,雖輿㒗宜憤,而泛稱公議,萬萬可駭。特拔臺望,以樹國綱,李崇祜,雖已分揀,無嚴莫甚,此等頹俗,堤防不可不嚴,亦拔臺望。出傳敎上曰,於果蕩平,其果大成,此雖由於李壽鳳之萬萬巧慝,昨日以前爲玉署之臣者,只知聯箚,不重本事之致,聯箚儒臣,一倂施以不敍之典。若是下敎之後,況主人旣不謝恩,事當刋名仕版,而旣諭,君令當信,亦豈可遞差而止?一體施以不敍之典,雖有敍命,勿復檢擬於三司之望,使朝鮮之人,小知昨年受二字之意。出傳敎上曰,聞今日下敎違牌,豈特無臣節?意謂此必無事停啓之事,今將詣臺,金植啓遽停誠難,若此,榮順事將復起,若是違牌者,豈予抑料?輿㒗可知,故豈忍經夜不交睫而强爲殿座?乾道昭昭,魑魅莫逃,箇箇自服。噫,彼蕩平,奚特歉然?予有所執而昇源,若不快正典刑,心懷二心者類,莫知幾昇源,下布雖不可言,況所告何時坐繩床捧結案臨南門,昇源懸首高竿,結案時,聞家有六十一歲偏母云。噫,以予有年八十親而竄配者,特放之意,此心少弛,難以呼寫,靜思此亦容恕,朝鮮四黨,其將復起,抑矜惻之心,其垂法於來世,其欲前驅臨門,忽思心可謂惻,何則衰苶日甚,國勢罔涯,其在體昔雖重辟,特垂寬貸之恩,亦思于今,國勢綿惙,强回初心,特意以敎于不忠不孝,猶懷舊習之蒙人皮昇源,特貸懸車之律,堂錄先拔,次墨抹侍從案,分付成均館,削名淸衿錄,倍五道付黑山島永爲能櫓軍,若依法文,應坐者年過六十人羅州定配,有其弟云,同羅州限己身充軍,遲晩供辭,續結朝報,依正法人結案例,播示中外。出傳敎能麽兒講入侍時,上曰,不能檢飭,訓將從重推考,可也。出傳敎上曰,詣臺臺臣入侍。出傳敎持平具修溫所啓,日昨合辭之停,固有遽然之失,及承本末倒置之聖敎,宜卽以此引嫌,反以他事,强爲彌縫之計,擧措顚錯,臺體壞損,不可以已施薄罰,置而不論,請前大司諫李壽鳳,削奪官爵,門外黜送,其時隨參諸臺臣,一倂削職。上曰,今日乃知有公議,依啓。具修溫所啓,請還寢張益標島配之命,依律處斷。上曰,勿煩。措辭見上修溫所啓,請黑山島爲奴罪人五得,依律處斷。上曰,勿煩。措辭見上修溫所啓,請還寢東夏特雪丹書之命。上曰,此非若此者,亟正勿煩。措辭見上修溫所啓,請還寢徐祖修酌處之命,依律處斷。上曰,其勿復煩。措辭見上修溫所啓,請還寢一奉等遠配,更加嚴刑,依律處斷。上曰,雖因臺體,而若此,榮順其猶停啓,況此等孤雛乎?其勿復煩。措辭見上諸臣以次退出。
癸巳五月二十日酉時,上御集慶堂。內局入侍時,都提調金陽澤,提調李翼元,副提調鄭光漢,假注書李儒慶,編修官承正述,記事官韓德厚,醫官方泰輿。陽澤曰,日來極熱,聖體,何如?上曰,一樣矣。陽澤曰,中宮殿氣候,亦何如?上曰,亦一樣矣。陽澤曰,臣雖隨諸大臣之後,承候而仍自外退去,故每常耿結矣。仍請開鑰匙,上曰,命進一貼。諸臣以次退出。
癸巳五月二十日戌時,上御集慶堂。坐直承旨入侍時,同副承旨趙英鎭,假注書洪國榮,記注官承正述,記事官韓德厚,以次進伏訖。上曰,都承旨先退,坐直進前,英鎭進伏訖。上曰,開陽門仍留,臺臣承牌與否知入。賤臣,出去還奏。辛應三·李有喆·宋濟魯·洪樂恒已謝恩,其他則未及云矣。上命承旨退出,諸臣以次退出。
癸巳五月二十日二更,上御建明門殿坐入侍時,右副承旨李昌任,同副承旨趙英鎭,假注書洪國榮,編修官承正述,記事官韓德厚,以次侍立後,上具翼善冠·袞龍袍,乘步輿,出通陽門就版位訖。上曰,正言黃昇源,爲先遞差。出榻敎上曰,晩到該府堂上,一竝施以不敍之典。出榻敎上曰,前排入之堂直都事拿入。上曰,君雖衰,下敎不衰,黃昇源違牌,只知擬望昇源,判金吾何不待令?都事金基長曰,未及待令矣。上曰,知如此,則宜卽待令,人君下敎,以戲弄知之乎?決棍一度。上曰,今日知下敎乎?對曰,遲晩矣。上曰,汝亦登科則黨習乎?又決棍二度。上曰,參酌速往催促,仍命拿出。上曰,入直吏郞誰也?李昌任曰,兪岳柱矣。上曰,政色乎?李昌任曰,然矣。上曰,拿入黃昇源,玉堂乎?昌任曰,今番新錄,未及爲實職矣。兪岳柱拿入。上曰,黃昇源苟充,至於臨門,首堂爲乎?亞堂爲乎?汝贊助乎?對曰,堂上呼故出之矣。上曰,判書呼乎?相議乎?對曰,三堂相議矣。上曰,今日下敎見乎?對曰,見之矣。上曰,見則臺望然乎?對曰,知在京故擬之矣。上曰,以其首望故致此臨門,汝執筆之罪,可棍矣。仍命決棍五度拿出。上曰,前排退去,羅卒入之,昇源拿入。上曰,李得宗門外居乎?兵判曰,入來而居門內矣。上曰,散杖低微,刑房都事拿入,首羅將書吏,令騎曹決棍三十度,渠輩亦怯於文官而然耶?上曰,昇源,汝亦朝鮮臣子,而弘錄有勢,故今日下敎之下違牌乎?對曰,今日犯染,故不得已違牌矣。上曰,不知入望而犯染乎?對曰,不知而犯染矣。上曰,負國忘先,黃昇源刑推,可也。遂依法。上曰,歇杖羅將記過,刑曹牌□入之。上曰,挾試紙入科場時,宜不避犯染,而聞今下敎,詐稱犯染,唱導豈不羞乎?以用謀遲晩,可也。昇源曰,以用謀遲晩矣。上曰,以耳目聞今日下敎而違牌,朝鮮臣乎?爲趙榮順用謀,果爲金植用謀乎?昇源曰,無雜心矣。上曰,用謀之由,若不直奏,則南門懸首矣。昇源曰,金植之啓,則有何難,而趙榮順事,亦以爲非矣。上曰,直奏,不然則正刑矣。對曰,難爲趙榮順啓辭而然矣。上曰,汝與趙榮順親乎?對曰,朝行間親矣。上曰,直奏。昇源曰,與其子趙元喆相親,故趙榮順亦親矣。上曰,刑房都事,代問郞捧口招。上曰,趙榮順連啓時,汝必難於參啓矣。昇源曰,果然矣。上曰,參賀翌日,肆然陳章,汝以爲其心忠乎?昇源曰,趙榮順其時陳章,萬死無惜,而其祖之孫,故謂本心則非逆矣。上曰,書札幾往復乎?昇源曰,路遠故不得頻寄書,而趙元喆處,則寄書矣。命捧亟正邦刑侤音,上曰,汝思之,八旬人君,何負於汝而汝負國乎?昇源曰,停啓前,豈敢生意,而停啓後,果生用謀之計矣。上曰,此則直招矣。仍命都事,搜探書札而來。上曰,黃景源幾寸?昇源曰,四寸矣。上曰,文書搜探而來,無榮順答,何也?昇源曰,無來書矣。上曰,蕩平科後,汝有黨心乎?昇源曰,蕩平後,何敢有黨心,而昨日停啓後,生心而違牌矣。上曰,汝亦勸趙榮順疏乎?昇源曰,榮順之兄,垂涕挽之而不聽云,矣身何敢勸乎?矣身從兄景源,勸矣身入去,而矣身不入矣。捧招脚時,上曰,黃處身之孫矣。汝有母乎?昇源曰,有之矣。上曰,年幾何?昇源曰,六十一矣。上曰,汝有六十老母,有黨心,不忠不孝矣。昇源曰,不料至此,而昨日停啓之後,乃敢用謀,不忠不孝遲晩矣。上曰,向來兪彦民,南門欲正法而旋赦,其子抱而哭云耳。尙今矜惻,汝有老母而將不見,何不泣對?昇源曰,死罪矣。上曰,關係重故捧侤音而汝不泣,獨不見蘇瓊乎?仍起立下敎曰,欲正法汝矣。聞汝有老母,不忍正法,汝聞此下敎乎?昇源泣對曰,聞之矣。上曰,今復欲生謀乎?昇源曰,不敢矣。上曰,以汝母之故活汝矣。上曰,政色郞廳兪岳柱削職。出榻敎仍命書傳敎曰,聞今日下敎,違牌,豈時無臣節?意謂此必無事停啓之事,今朝詣臺,金植啓還停誠難,若此,榮順事復將起,若是違牌者,豈予抑料?輿㒗可知,故豈忍經夜不交睫,强爲殿坐,乾道昭昭,魑魅莫逃,箇箇自服。噫,彼蕩平,奚特歉然?予有所執,而昇源若不快正典刑,心懷二心者類,莫知幾何昇源,下布雖不可言,況所告何特坐繩床捧決案臨南門,昇源懸首高竿,結案時,聞有六十一歲偏母云。噫,以予有年八十親而竄配者特放之意,此心少弛,難以呼寫,思此亦寔怒朝鮮四黨,其將起復,抑矜惻之心,其垂法於來世,其欲前驅臨門,忽思心可爲惻,何則衰苶日甚,國勢罔涯?其在體昔雖重辟,特垂寬貸之典,亦思于今國勢澟綴,强爲心特立以敎于不忠不孝,猶有舊習之蒙人皮昇源,特貸懸車之律,堂錄先拔,次墨抹侍從案,分付成均館,削名靑衿錄,倍五道押付黑山島,永爲能櫓軍,若依法文應坐者,年過六十人,羅州定配有其弟云,同羅州限己身充軍,遲晩供辭,謄諸朝報,依正法人結案例,播示中外。上還內後,諸臣以次退出。
上在慶熙宮。停常參·經筵。
藥房都提調金陽澤,提調李翼元,副提調鄭光漢啓曰,昨日深夜臨門,抵曉還內,伏未審此時,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢此問安,竝爲仰稟。藥房啓辭。
傳于鄭光漢曰,朝鮮人君,藥房問候,亦傳給矣。中宮殿·惠嬪宮,藥房口傳問安。答曰,知道。
建明門殿座罷後,政院·玉堂·藥房口傳問安。答曰,知道。
以承傳色口傳下敎曰,豈答朝鮮兩班之問安乎?其止之。
藥房口傳啓曰,臣等伏承便殿入侍之命,詣閤顒俟,日已向曛,召命尙靳,益不勝焦迫之至,三進湯劑之至今不進一貼,雖在常時,已極爲悶,況此連日勞動,徹宵酬應之餘乎?玆敢冒瀆求對。伏乞亟許持湯劑入侍,千萬伏望,惶恐敢啓。
吳載純啓曰,諸承旨,有稟達事,來詣請對矣。
又啓曰,入直玉堂,有稟達事,來詣請對矣。
鄭光漢啓曰,領議政金相福,左議政金尙喆,右議政元仁孫,來詣閤外請對矣。
吳載純啓曰,判中樞府事李溵,判中樞府事李思觀,來詣閤外請對矣。
李昌任啓曰,兩司,有稟達事,來詣請對矣。
以承傳色口傳下敎曰,不知大官,不知重臣,不知儒臣,不知耳目,皆止之。
傳于鄭光漢曰,欲見諸兩班,竝入侍。
又傳于曰,內局入侍,大臣同爲入侍。
以承傳色口傳下敎曰,今當臨門黃景源·趙榮克,依昨日例,令金吾待令。
備忘記,傳于鄭光漢曰,噫,豈特今日?予知久矣,於今辦焉。雖勸建功,表裏豈同?雖稱二字,其懷皆黨。嗚呼,雖然惟何知此境?於今豈特甚焉?予則曰,今日北面,誰曰臣皆若此也?噫,對此臣,何顔以拜?借問今日,大臣只有內局都提擧乎?一君一原任,何能爲君?今見大臣,亦用謀矣。
傳于吳載純曰,中樞府錄事,使之醒睡。
傳于李昌任曰,前判義禁吳光會,中道付處。
傳于趙英鎭曰,中官李夢良,令部官倍道逐鄕里。
備忘記,傳于趙英鎭曰,更而思焉,兩次下敎是矣。曺壽喆安徐,南衙有事,北寺何關金壽光·李夢良,亦皆安徐。
趙宗鉉,以弘文館言啓曰,本館下番闕直,事甚未安,今日政新除玉堂,待下批仍卽牌招,以爲推移入直之地,何如?傳曰,允。
吳載純,以兵曹言啓曰,內禁衛將申㬚,身病猝重,勢難供職,呈狀乞遞,宿衛領軍之任,不可久曠,今姑改差,何如?傳曰,允。
李昌任,以義禁府言啓曰,前吏曹判書韓光會,北靑府遠竄,當日押付事,命下矣。以傳敎內辭意,具罪目,卽爲發遣府都事,當日押送配所之意,敢啓。傳曰,知道。又以義禁府言啓曰,因三司合啓罪人趙榮順·黃昇源,依律處斷事,遣都事二員,卽其地正法事,批下矣。卽爲發都事二員,罪人榮順·昇源,與地方官,眼同正法之意,敢啓。傳曰,知道。
吳載純,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
癸巳五月二十一日辰時,上御集慶堂。藥房入診入侍時,都提調金陽澤,提調李翼元,副提調鄭光漢,假注書李儒慶,編修官承正述,記事官韓德厚,醫官方泰輿·鄭允協·慶絢·金孝儉·金世彦,以次進伏訖。陽澤曰,夜間聖體,若何?上曰,當此之際,氣何暇諭?陽澤請開鑰匙,上曰,前日以蔡濟恭命批之句,又欲一貼矣,今日一貼,可償命批之債矣。陽澤曰,當踐王言,何待濟恭之言?上仍命進一貼,陽澤請診脈候。上曰,停止。諸臣以次退出。
癸巳五月二十一日辰時,上御集慶堂。時原任大臣·三司·諸承旨,同爲入侍時,左副承旨吳載純,右副承旨李昌任,同副承旨趙英鎭,假注書洪國榮,編修官承正述,記事官韓德厚,領議政金相福,左議政金尙喆,判府事李溵·李思觀,右議政元仁孫,大司憲宋瑩中,大司諫李命植,執義李蓍廷,司諫洪景顔,掌令任希簡·辛應三,持平洪樂恒·具修溫,獻納宋濟魯,正言李有喆,修撰李會遂,以次進伏訖。相福等,問候,上誦蓼莪章及曾子免夫章,連下嚴敎。大臣泣曰,臣等之罪也。上曰,原任二人睡乎?相福曰,入來矣。上曰,其君徹宵時,豈如此乎?昇源云榮順呈疏時,世人皆知云,卿等不聞乎?相福曰,初到政院,見逐時則聞矣。上曰,韓光會事,極非矣。命書傳敎曰,怪矣許多侍從,何得僅具人形,黃昇源,豈云予困?國綱,昨夜莫知墜幾層,何以此造物爲首望,亂朝鮮乎?決不可帳殿處分而止。前吏曹判書韓光會,北靑府遠竄,當日押付,使海東臣庶,咸知其君氣雖衰,心不衰也。上曰,李壽鳳事,極非矣。非此,昇源豈違牌乎?又命書曰,若是處分之後,此人巧態,自注書已知,若無停啓之擧,豈有黃昇源?趙榮順·黃昇源,□伏王章,非予也,皆由於李壽鳳。若無此擧,榮順,宜在此世,其況昇源,尤爲巧慝者,其後聞壽鳳,故重臣趙觀彬慘駁云。渠則以本巧之態,得此甘霈爲言,予則曰若問此心,以德報怨者,用心若此,何面事其君?昨日具修溫之啓,予則曰得臺體,況今日乎?不可只此而止。李壽鳳大靜縣圍籬安置,黃昇源五倍道,豈何敢循例,趲程申飭?押付都事,倍道押付。又命書曰,因慨然下敎,故雖若此,同義禁魚錫定,比諸判義禁,其家頗遠,況參政判書之比耶?其雖一時飭礪,不可混施,同義禁魚錫定,不敍之敎特寢。大司憲宋瑩中,大司諫李命植,執義李蓍廷,司諫洪景顔,掌令任希簡·辛應三,持平洪樂恒·具修溫,獻納宋濟魯,正言李有喆,修撰李會遂等所啓。趙榮順,向來賀禮纔罷,不顧所重,急急投疏,欲售舊習,甘自歸於不忠不孝之科,雖以我聖上好生之德,特貸一律,渠旣遲晩,則不可以旣停啓置之。請慶興府定配庶民罪人趙榮順,按律處斷。上曰,依啓。又所啓,昨日特敎申飭,而極其嚴重,勿論情勢之有無,一齊承膺,而獨黃昇源違牌不進,故臣等相顧駭異矣。及見夜來渠之所供,則其謀避之狀,萬萬無狀,況以不忠不孝,渠旣自服,則究厥罪狀,不可充軍而止,請黃昇源依律處斷。上曰,依啓。今日可見朝鮮爲朝鮮,三司爲三司,遣都事二員,卽其地正法。蓍廷·希簡·應三·樂恒·修溫所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標徒配之命,依律處斷。措辭見上上曰,勿煩。又所啓,請還寢東夏特雪丹書之命。措辭見上上曰,萬萬綻露榮順,其猶營護,況自初脫空東夏乎?噫,若其妻至誠,今日甚事不做?今日廷臣,皆可謂忠臣,予則曰東夏妻,勝於今日廷臣也。今者冠屨倒置之時,其何强爭?此啓,亟停勿煩。命植·景顔·濟魯·有喆所啓,請黑山島爲奴罪人五得,依律處斷。措辭見上上曰,勿煩。又所啓,請大靜縣爲奴罪人仲義,依律處斷。措辭見上上曰,勿煩。瑩中所啓,臣自北藩,經年遞歸,逖違天陛之餘,彌切就日之望,而第臺閣事體,自異庶僚,其身無瑕然後,始可責之以糾正刺擧矣。臣在北時,以德源囚推罪人放釋事緊,入於繡啓,方有更査之命査事,未了之前,自在待勘之中,顧何敢諉以宿硏,冒沒承膺乎?納符體重,而無路進身,偏裨替納,尤增悚惶。陳章見阻,恭俟嚴誅,昨於召牌之下,分義是懼,章皇出肅,而以此情勢,因仍蹲冒,斷無是理,請命遞斥臣職。上曰,旣擧臺職,可謂將功,査事未了當之前,事勢卽然,雖惜依啓。命植所啓,臣之情勢,夫豈有趨造周行之望?況於言責之任,尤豈有一分進身之道,而昨日嚴敎之下,分義是懼,竭蹶出肅,而念臣至昏至迷,昨年佐貳銓堂時,自陷大戾,乃蒙聖上洪造,曲施差等之典。向者再叨職名,輒皆逡巡,事宜據實自暴,而亦甚惶猥,未敢卽陳,此固臣之罪也。通淸之法,不必長官獨主,次堂實參可否,則論其負罪,元無差殊之可論,長官近又見拔於銓望,則臣之處義,尤爲惶悚。臣名雖漏於永垂之錄,臣罪傷感於其書,不可以一番出脚,因仍蹲冒於職次,請命遞斥臣職。上曰,往事勿說。孔聖所訓,其時差等,意亦在焉,而其時大官,亦爲偕來,冢宰亦參□□誠可謂毛將焉傅者也。今者引嫌,其涉太過,都憲雖解事亦不同,勿辭,亦勿退待。上曰,其所引嫌,何如?相福曰,其所爲嫌,似無怪矣。鄭存謙,自上每敎以儒士,而頃旣誤入於永垂百世錄,故臣等拔於吏判望,李命植之以爲名雖不入於冊子,同是其時銓官,以比爲嫌,不是異事。上曰,鄭存謙之拔銓望,卿等爲之乎?對曰,然矣。上曰,爲人可惜,何可終棄乎?此後則復入之,可也。希簡所啓,向來憲臣,以今番館錄之淆雜,至有參圈諸人譴罷之請,臣亦參圈中人也。至今愧恧,豈敢以官職自居,而新除之下,飭敎截嚴,他不暇顧,章出肅,而揆以廉防,豈可以時日之稍久,職名之有異,晏然仍冒乎?請命遞斥臣職。上曰,事已往矣,其何過辭?洪彬所請,予則曰過矣,於此於彼,俱無可嫌之端,何待處置?其於因下,此亦緦小功察也。勿辭,亦勿退待。
景顔所啓,臣於昨日新除之下,怵分畏義,章皇出肅,而纔經外邑,未勘解由,揆以格例,勢難仍在,請命遞斥臣職。上曰,昨者謝命,事體固然,今者爲嫌,其亦體例,雖然其可以此輕遞言官,解由特命勿向,於今毫無更爲撕捱之端,勿辭,亦勿退待。命書傳敎曰,今者所陳,無異再嫌,其在國體,不可畢說,大司諫李命植從重推考。上曰,卿等退休,當往舊邸矣。命入義禁府草記,只此奏之。上仍起坐,誦董生行曰,董生則鷄犬相哺,而臣下則負予矣。諸臣以次退出。
癸巳五月二十一日申時,上御建明門。殿座入侍時,行都承旨鄭光漢,左副承旨吳載純,右副承旨李昌任,同副承旨趙英鎭,假注書李儒慶·洪國榮,編修官承正述,記事官韓德厚,以次侍立訖。上具翼善冠·袞龍袍,步輿從通陽門出,至迎和門外,命入前排堂直都事拿入。上曰,當先問該堂待令乎?對曰,待而久矣。上曰,今日朝鮮,朝鮮乎?羅將亦護黨人,今若如昨,都事當充軍,汝則榮順家文書,搜探,可也。仍詣建明門,上曰,趙榮克先入。上曰,汝同生,受賀翌日陳疏,汝必知之,直奏。榮克曰,非敢曰不知,而挽之而不答矣。上曰,呈疏時不知乎?對曰,其日則家異,故不知矣。上曰,汝則無其心乎?對曰,無之矣。上曰,蕩平科後如此,非黨心乎?不忠不孝遲晩矣,汝則以爲,何如?對曰,渠旣遲晩不忠,而生父帳籍墨抹矣。上曰,何云生父?對曰,臣則出繼矣。上曰,故相奉祀,誰也?泣對曰,矣身矣。上曰,汝弟往北後,書札幾往復?對曰,路爲三千里,不得頻爲矣。上曰,今此王章,由昇源而然矣。對曰,昇源無狀罔測矣。上曰,汝知昇源乎?對曰,不知矣。上曰,汝旣不知,則昇源,何爲汝弟爲此?對曰,臣則果不知矣。上曰,趙泰采,今年爲都監堂上而爲兵判乎?對曰,尊崇都監堂上,以兵判爲之矣。上曰,向者亟停勿煩,非爲榮順,爲汝祖矣。下直單子姑留矣,汝弟生則黨存乎?對曰,豈有黨也?上曰,易言矣,見其疏而汝以爲好乎?對曰,若以爲好,則豈有泣挽之理乎?上曰,泣挽而不答乎?對曰,榮順文官,故不答蔭官兄之言矣。上曰,前癸巳,汝祖爲都監堂上,予不忘矣。今榮順無異正法,而汝祖,必流涕於九原矣。思汝祖且汝奏對甚直,故活汝弟,將此下敎,歸去,九原若見汝祖,傳之也。榮克,叩頭而泣,上曰,泣乎?予心動矣。仍命給笠子,四拜而出。又命黃景源拿入,上曰,爾年幾何?景源對曰,矣身今年六十六矣。上曰,爾往事,豈不寒懍,而爾何不勸爾從弟謝恩乎?景源對曰,矣身何敢不勸從弟謝恩乎?從弟正言受點後,矣身,勸從弟入謝矣。不但矣身力勸而已矣,叔母下庭,執昇源之手,流涕曰,爾若不謝恩,則吾當先死。昇源終不入肅天陛,慈母之言,不能從,則從兄之言,豈有肯從之心乎?此非矣身不能善敎從弟之罪,萬戮無惜。上曰,爾言有條理矣。爾亦與趙榮順相親乎?景源曰,矣身年紀,與趙榮順,不相近矣,而最爲相親者久,去正月,待罪都憲,六日連啓,趙榮順則事關自己,必不絶矣身,而趙元喆則何可復與矣身對面乎?自此以後,矣身,與趙元喆子孫,不期絶而自絶矣。上曰,爾參於按律之啓乎?景源對曰,矣身參於改啓按律之後矣。上曰,爾家與昇源家,遠乎近乎?景源對曰,矣身家,與伯父故忠烈公璿家,同在一巷,昇源無家,奉其老母,來在忠烈公家,故所居甚相近矣。上曰,諸臣皆云革心,而予未知其果革心矣。爾能革心乎?景源對曰,殿下至誠調劑,垂五十年,凡爲臣子者,孰敢不革心而事殿下乎?矣身,亦仰承聖訓,痛祛舊習,若不革心,則何以參合啓乎?上曰,爾言甚直,予爲爾活爾從弟矣。景源起伏,上曰,諸臣雖有革面者,而至於革心,則予未信也。爾於黃處信,爲親孫乎?景源對曰,矣身父璣,以處信第二子,出爲仲父處義之子,故矣身於昇源,爲再從兄弟,而處信,於矣身爲本生祖考矣。上曰,昇源受刑時,爾在何處?景源對曰,矣身雖非昇源之同氣,私心震懍,來伏於開陽門外矣。上曰,惶悚則然矣。爾子幾人?景源對曰,矣身無適子,以族弟象源子馨爲後矣。馨早故,未及立孫,有一名之子凡三人,其二人成長矣。上曰,爾之一名子中,似可承重矣。景源對曰,若不得立後,一名之子,自然承重。上曰,予追念爾祖之勞,又嘉爾所對之直,寢爾從弟之一律,爾其知之。命給笠,四拜退出。仍命書傳敎曰,趙榮順,不思近五十年苦心,蕩平賀日,渠亦參班,而一朝有駭章,此眼無君眼無法也。太阿側揷,國無法則已,果若太阿猶在手,國若有法,噫,彼榮順,何逭王章?況渠旣不忠不孝,亟正邦刑遲晩。噫,彼榮順之頭,何懸北關?宜懸藁街,而慶興庶民,亦是寬典,而今於合辭之命,亟停勿煩。予意可見,有何忙忙急急,而李壽鳳所爲,萬萬怪駭,因此又生黃昇源,到此以後,若不快正典刑,豈特國不國君不君?噫,近五十年苦心,其將蕩然,則今日特允合辭,伊後思之,刑人殺人,宜乎審愼。雖然此非比無辜,有何特審,而其猶審愼,都事下直,尙不下矣。靜臥更思,其祖,卽慶禮都監提調,故旣覺之後,亦豈遽然?一思再思,心自謂曰,寧受欠乾剛之譏,何忘今年其祖功?先問趙榮克,誠可謂柳下惠·盜跖也。先述此意,代其祖而受拜,特寢按律之命。使榮順,思其祖於慶興,而噫,彼昇源,陋矣雖不足道,關係則莫重,其心誠萬萬叵測,而昨聞夜□心已動,今聞黃景源,其祖處信,果癸巳年同參議藥之人也。於此,其孫何無參酌?況夫子曰,去食去兵,民無信不立,嗚呼暮年,宜循孔訓,噫昨已立諭渠於傳生之意,今日莫施一律,此異於北關,不數日當擧行狀啓,故此置都事下直,靜臥商量者也。旣允合辭,何異於懸首?亟寢按律之命令,依今曉下敎擧行,噫,此亦予一則追慕,一則酬勳之意也。又命書曰,中官金壽光,不敎其子,依李夢良例,當日內放逐鄕里,以抑小豎放恣之習。命入前排中官曺壽喆拿入,上曰,汝何故下直單子,任意下之耶?壽喆曰,二則留置,一則下之矣。仍命拿出,上曰,承傳色中官曺壽喆,刋名內府案事。出榻敎上還內,諸臣以次退出。
癸巳五月二十一日戌時,上御集慶堂。藥房入診時,原任大臣,同爲入侍時,都提調金陽澤,提調李翼元,副提調鄭光漢,假注書李儒慶,編修官承正述,記注官卜台鎭,醫官方泰輿·鄭允協,領議政金相福,左議政金尙喆,判府事李溵,判府事李思觀,右議政元仁孫,以次進伏訖。陽澤,請開鑰匙,上命進一貼。陽澤請診脈候,泰輿診脈候訖,奏曰,左右三部調均,胃脈亦一樣矣。相福曰,夜間聖體,若何?上曰,一樣矣。上曰,李命植引嫌,如何?相福曰,似無怪矣。然而旣承上敎矣。此後鄭存謙復入銓望,亦爲他職,則李命植,尤無可嫌矣。上曰,然矣。諸臣以次退出。
上在慶熙宮。停常參·經筵。
藥房都提調金陽澤,提調李翼元,副提調鄭光漢啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。追慕一倍,氣苶日甚,建功何功?萬機何機?再明在近,予懷千萬,於今大覺,待敎入侍。
中宮殿·惠嬪宮,藥房口傳問安。答曰,知道。
大駕入典設司後,政院·玉堂·藥房口傳問安。答曰,知道。
趙宗鉉啓曰,卽者修撰李會遂,以其親病,陳疏徑出,原疏纔已捧入,所當直捧禁推傳旨,而此與無端徑出有異,推考警責。校理韓鼎裕,亦以親病,陳疏入啓,副校理韓光近,校理宋煥億,俱在外,玉堂上下番俱空,他無推移入直之員,未差代,政官牌招,開政差出,待下批,仍卽牌招入直,何如?傳曰,允。
吳載純,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
備忘記,傳于趙宗鉉曰,嗚呼,予心,惟在追慕,再明在近,追憶一歲藏樂,微忱何抑?此心憧憧。近者夙夜昏沈而睡,今夕亦然,夢拜東郊,仍留數時睡覺,此心何抑?今夜詣憶昔窩齋宿,明朝親傳祗迎後,復宿此窩,今夜詣時,當自內,侍衛安徐,內局仍留,承旨皆牌招入直,時刻亦安徐,待下敎,只承旨來待。
備忘記,傳于趙英鎭曰,今牌招逡巡儒臣,其心亦昇源同,豈可發配而止?一倂遞差,二十五日,當臨門親問,爲先禁推,莫能檢飭當該承旨遞差,待開門今政下批者,未謝恩人,勿論一品,皆禁推。
以承傳色口傳下敎曰,來此開政後,尙今逡巡者,有甚麽意思,承牌稽遲儒臣,北道發配,倍道押付,不能檢飭當該承旨遞差,政官牌招開政,若復違牌,雖一品,直捧禁推傳旨。
傳于李昌任曰,此下敎安徐,備忘施行。
李昌任啓曰,諸承旨有稟達事,來詣請對矣。
鄭光漢啓曰,領議政金相福,左議政金尙喆,右議政元仁孫,來詣閤外請對矣。
吳載純啓曰,判中樞府事李溵·李思觀,來詣閤外請對矣。
又啓曰,判中樞府事申晦,來詣閤外,請對矣。
李昌任啓曰,兩司有稟達事,來詣閤外,請對矣。
趙宗鉉啓曰,修撰李會遂,來詣閤外,請對矣。
傳于趙宗鉉曰,竝入侍。
又傳曰,鄭元始·李敬養,聞已入來,原傳旨中拔之,其餘當親問,竝禁推。
傳于趙英鎭曰,承旨遞差下敎,置之。
傳于趙宗鉉曰,內局入侍都承旨,持東郊藏樂日記及丁字閣修改日記,入侍。
兵曹口傳政事,徐挺龜爲薺浦萬戶。
吳載純啓曰,事變假注書鄭宅東,身病猝重,勢難察任,今姑改差,何如?傳曰,允。
鄭宅東改差,代以柳頤玄爲事變假注書。
有政。吏批,判書李潭進,參判尹得養進,參議洪樂純進,都承旨鄭光漢進,以宋文載爲大司憲,沈命德爲正言,李敬養爲副校理,任宗周·鄭元始爲修撰,南絳老·沈煥之爲副修撰,徐命善爲左尹,洪檢爲兵曹參議,兪彦修爲吏曹佐郞,朴相德爲判義禁,金樂洙爲右通禮,李晶煥爲瓦署別提,兪漢人爲注書。兵批,判書具允鈺進,參判李在協入直進,參議洪檢未肅拜,參知李澤遂病,同副承旨趙英鎭進,以金光泰爲內禁將,金燁·金泰淵爲五衛將,柳仁喆·朴宗郁爲都摠都事,張成漢爲訓鍊判官,李應重爲翊贊,申遇文爲濟州營將,金致瑞爲宣沙浦僉使,林德潤爲舊所非浦別將,副司直徐命善·宋瑩中·洪檢,副司果徐有慶·李會遂。
傳于趙英鎭曰,政官牌招,儒臣皆備擬。
有政。吏批,判書李潭進,參判尹得養進,參議洪樂純進,同副承旨趙英鎭進,以尹得毅爲修撰,金思穆·李昌伋爲副修撰。
趙宗鉉,以弘文館言啓曰,本館上番闕直,事甚未安,校理韓鼎裕卽爲牌招入直,何如?傳于趙宗鉉曰,旣謝恩之後,焉敢逡巡?牌招入直。
趙英鎭,以戶曹言啓曰,今此健元陵忌辰祭大祝,前修撰鄭元始塡差,而時無職名,令該曹口傳付軍職,何如?傳曰,允。
吳載純,以都摠府言啓曰,入直軍兵等中日習射事,標信請出矣。殿坐相値,不得設行之意,敢啓。傳曰,知道。
又以兵曹言啓曰,今正月二十一日,武臣賓廳講書日次,而中日相値,不得爲之之意,敢啓。傳曰,知道。
李昌任,以義禁府言啓曰,前執義柳義養,前掌令安鼎大,前持平李鼎運,前正言姜彝正·林蓍喆等,禁推過今朔後,以制書有違私律,勘處以放事,傳旨啓下矣。柳義養下去江原道橫城地,安鼎大下去忠淸道沔川地,李鼎運下去新昌地,姜彝正下去公州地,林蓍喆下去公州池云,卽爲發遣府羅將,倍道拿來之意,敢啓。答曰,知道。
吳載純,以禁衛營·一二所巡廳·左右捕廳言啓曰,去夜犯夜人,無所捉之意,敢啓。答曰,知道。
校理韓鼎裕疏曰,伏以臣之老父,重患輪感,爲日已久,數昨以來,又添別症,寒熱交作,食飮全却,老氣易虛,眞元大敗,委頓床褥,轉側須人。伏蒙聖慈,特垂軫許,解嘗藥之任,繼有遣醫之命,寵靈所及,感泣無地,而感傷旣自不輕,藥餌尙遲收效,卽今諸症,一向苦劇。臣將左右扶將,寸心如灼,迺於此際,飭敎忽降,召牌儼臨。噫,臣之月前冒肅,亶出於感激叩謝之義,實非敢以見職自居,而伏想四聰,亦或下燭此微諒,而僚員之循例請牌,可謂未悉臣本情。然此視臣目下情理,猶屬緩聲,百爾所思,萬無晷刻離捨之勢,輒敢隨詣禁扄之外,冒陳懇迫之私。伏乞聖明,天地父母,察臣至情,削臣職名,俾得以專意救護,千萬幸甚。
答曰,省疏具悉。予已知,卽爲謝命,必爾父之勸,今者此章,勢亦固然,頃日遺錄,不過國體,亦何介滯,於爾何嫌?爾勿辭速察職。
江華留守成天柱疏曰,伏以臣,以譾薄無似之姿,荷聖明簡拔之恩,待罪留府,居然周歲,而疾病侵尋,才智駑下,上而不能綢繆保釐,仰副委寄之重,下而又不能綜理期會於簿書之末。涓埃莫報,愧懼徒積,乃者政院吏,齎到別諭,天威不違顔咫尺耳,臣下拜登受,伏見辭旨鄭重,侈以錫馬之典,臣隕越惶忽,不知置身之所也。噫,旱餘甘霈,實自我聖上齋默禱中得來,三農慰滿,萬姓歡欣,臣於是出野觀稼,卽不過守土臣職分事爾。凡百守宰,孰不奔走先後,而臣敢獨爲貪天之寵,厭然冒膺乎?實不暇自愧,誠恐聖朝恩數,由臣而益僭也。伏乞聖明,深軫於寵錫之不容屑越,嚬笑之亦所當愛,亟命收還前命。仍飭有司,議臣瀆擾之罪,以安私分,以嚴國體,千萬大願。答曰,省疏具悉。今者賞典,意蓋深矣,卿勿辭領受焉。
吏曹參判徐命善,參議洪檢等疏曰,伏以臣等,俱以庸愚,忝叨銓任,昨隨長僚,同參政席,倉卒排擬,罪著昏謬,嚴敎之下,隕越靡措,聚首闕外,恭俟處分,畢竟長僚,獨被行遣,在直郞官,替蒙重勘,而臣等則郵罰不行,官職自如,雖荷聖度包容,曲加區別,而如臣等惶愧悶阨,則不敢以倖逭而自恕也。見職有異冗漫,一日不宜虛縻,今若憑恃寵靈,不思所以自處,則淸朝銓衡之地,安用如此之人哉?玆敢聯陳短章,仰瀆崇聽。伏乞聖慈,俯諒臣等情勢之難强,罪犯之難貰,亟令鐫改,仍降威罰,以昭法紀,以安私分,不勝幸甚。批答在於傳敎中
修撰李會遂疏曰,伏以臣,年淺才疎,本非需世之具,而遭遇明時,倖占魁科,揣量才分,自愧僥濫。惟我聖上,特推敦睦之至仁,乃於登第之初,旣賜以宴需,又賚以法樂,俾悅父母,此誠曠絶之異數,眇末賤臣,何以得此?闔門感泣,迄玆攢頌而已。若夫瀛館之祿,世所稱淸選,經幄論思,是何等淸任,而如臣蔑裂,亦得以混集其中,繼以有館職除命,臣誠惝怳慙忸,尤無以自措也。新命之下,辭巽無路,黽勉祗肅,仍卽持被者再矣,登文陛之上,旣叨侍講之榮,廁三司之末,又忝合辭之論。噫,臣之一身,已非己有,夷險燥濕,惟報效是期,只緣病母在堂,有不忍離捨,蓋數十年貞疾,苦歇無常,少失將攝,輒致增劇,俄聞家信,則以癨非癨,諸症越添,食飮全却,虛泄兼發,氣息綿惙,藥餌罔效。急報踵至,促臣歸護,此時瀆擾,固知萬萬惶悚,而情私切至,有難淹直,玆敢忙陳短章,徑出禁門。伏乞聖慈,俯垂憐察,亟遞臣職,以便救護,仍治臣罪,以昭法紀,不勝萬幸。踏啓字
癸巳五月二十二日辰時,上御集慶堂。時原任大臣·諸承旨·三司,同爲入侍時,領議政金相福,左議政金尙喆,右議政元仁孫,判府事申晦·李溵·李思觀,都承旨鄭光漢,左承旨林鼎遠,右承旨趙宗鉉,左副承旨吳載純,右副承旨李昌任,同副承旨趙英鎭,大司諫李命植,司諫洪景顔,獻納宋濟魯,正言李有喆,執義李蓍廷,掌令申應三·任希簡,持平洪樂恒·具修溫,修撰李會遂,假注書洪國榮,編修官承正述,記事官韓德厚,以次進伏訖。相福問候,上曰,今則氣苶,甚於悶旱時矣,欲臥舊邸而爲沖子而不爲矣。尙喆曰,昨日下敎,大處分大造化矣。上曰,昨日事,可謂潝然矣。承旨,持公事進前。上曰,公事敢獻乎?臺臣進前,命植·蓍廷·會遂等啓曰,趙榮順,向者參班翌日,不顧所重,急急投疏,已自難安,乃以不忠不孝遲晩,則自有應行之律,而特貸一律,已是失刑,閱歲爭執,猝地停論,公議愈激,昨日更發,特許允從,以伸公法,以快輿情,旋卽反汗,聖意雖出於好生,王章不可以撓屈,請收還慶興府庶民罪人趙榮順,按律特寢之命。上曰,此非不辜,旣貸仍殺,此亦殺也。數昨下敎,昨日特允,不若此,非特大成無效,關係不輕故也,而須問都事下直而中止,古豈有乎?一則思其祖昔年,一則爲其嗣而樹蔭,旣允其啓,都事下直,其何異於正法,而予意若此,則今何遽然依啓?雖以此相持,予意則定矣。雖然爲世道祛二字而下答,勿煩。又啓曰,黃昇源之違牌,已極駭,及其所供,意在謀避,人臣之道,豈敢揣摩較計?況以不忠不孝,至於結案,則合辭之請得蒙允從,伸王章,而副公議,旋卽反汗,雖出聖意之好生,愈激群情之咈鬱,請收還黑山島能櫓軍罪人黃昇源,依律特寢之命。上曰,噫,予雖衰暮,志猶不衰,豈可暮年作耄荒之事乎?大抵昇源,孤雛中末孤雛,腐鼠中末腐鼠,此人正法,何異於正法孤雛,正法腐鼠?大抵一陰一陽,卽乾道也,一弛一張,亦文·武之道也,則答都事下直,臨行其亦有欲問者,然其事工巧,再昨聞根脚,知其祖黃處信,昨日臨門,下問診筵同參亦此年,榮順同故,特貸一律,予豈爲此人?意蓋深矣。雖然,復若是,兩啓猶在耳目,其措語,亦非從近苟且,語甚精直。噫,此啓何異於懸昇源之頭於高竿,旣已參酌,其何從乎?勿煩。命植等啓曰,請大靜縣爲奴罪人仲義,依律處斷。措辭見上上曰,勿煩。又啓曰,請黑山島爲奴罪人五得,依律處斷。措辭見上上曰,勿煩。蓍廷等啓曰,請還寢張翼標島配之命,依律處斷。措辭見上上曰,勿煩。又啓曰,請黑山島爲奴罪人五得,依律處斷。措辭見上上曰,勿煩。又啓曰,請還寢東夏特雪丹書之命。措辭見上上曰,昨已諭,其何相持?亟停勿煩。命植·蓍廷·會遂等所懷,連日我聖上,大小公事留院之敎,果何爲也?人君代天工而一日萬機,今已二日矣,萬機之滯當何如哉?伏願深留聖意,卽命還入大小公事,是臣等區區之望也。上曰,建功不欲食,欲强飮於此,予志固矣。聞合辭措語,嘉其得體,亦聞所懷,語甚切直,聖訓亦諭,法語能無從乎?旣示嘉意,代褒賞之意,强允,仍命承旨奏公事訖。命書傳敎曰,莫重邊地,豈可久曠?薺浦萬戶代,令該曹,口傳擇差,當日下送,龜山僉使,亦令當日辭朝。又命書曰,韓鼎裕批下,玉署無人,卽爲牌招入直,承旨奏徐有慶徑出。上命書建明門殿座傳敎,下問曰,徐有慶之徑出何事?相福等曰,其處地,似異於人矣。上曰,此則然矣。仍命爻周初傳敎,又命書傳敎曰,徐有慶,予已下問,其何禁推?無異徐有臣,特遞其職。諸臣以次退出。
癸巳五月二十二日酉時,上御集慶堂。藥房入診入侍時,都提調金陽澤,提調李翼元,副提調鄭光漢,假注書李儒慶,編修官承正述,記注官卜台鎭,醫官方泰輿·鄭允協·慶絢·金孝儉·白文昌,以次進伏訖。陽澤曰,聖體,若何?上曰,一樣矣。陽澤請開藥匙,上命進一貼。陽澤,請診脈候,泰輿診脈候訖,奏曰,左右三部調均,胃脈亦一樣矣。藥房提調,持湯劑更爲入侍。出榻敎上曰,長官若比,佐貳撕捱,事勢固然,勢難强迫,此章給之。參判·參議竝許遞,前判書李潭,判書除授,尹得養參判除授,兵曹參議洪樂純爲參議,一倂牌招開政。出傳敎上曰,今聞湖南道臣狀聞,立碑旣禁,其碑或臥,此亦時體,萬萬可駭。故下敎,湖南一道,只有一臥碑,而卽務安其令卽洪相聖,而身爲侍從,焉敢若此?今焉堂錄見彈,宜矣。特拔堂錄,禁錮三年,使年少從時體之輩懲焉。出傳敎上曰,今聞甲申日記,徐行儉,以挾輦將隨駕爲營將矣。聞此,頃日特敎,亦非偶然,令銓曹,待窠卽爲調用事,更爲申飭,其時李明煥爲御史,噫今作故人,其弟晶煥,曾以懿昭墓守衛官,頃年爲守令時見者,於今莫知何在,此豈王者用人之道乎?相當職其若有窠,今日政,懸註調用,若無窠,待窠依此敎調用。出傳敎諸臣以次退出。
上在慶熙宮。停常參·經筵。
大駕詣典設司,齋宿翌日,政院·玉堂·藥房,口傳問安。答曰,知道。
中宮殿·惠嬪宮,藥房口傳問安。答曰,知道。
藥房三提調,有稟達事,來詣請對矣。
備忘記,傳于鄭光漢曰,一歲藏樂,追憶昔年,冥然六年,於今八旬,今逢明日,遙瞻東郊,心膽皆隕,其問世人漢唐諸君,其誰八十,逢其祖禮陟年,加以六年,且逢諱日者乎?況憶昔乙亥,顧予甲戌雖中葉,心必一倍,與國初同乎?千倍萬倍,亦歇後語,而嗚呼,冥然,加以六歲,是豈孝也,亦何絲道?興惟及此,千乘楚越,萬念浮雲。嗚呼,七十一歲甲申,猶能拜陵,嗚呼,今年臥於此廊,命官替攝,九年內,於昔於今,一何判乎?貼身典設,遙憶東郊,此豈食言?予心可諒,其雖欲飮,嗚呼,今日,鹿茸若食,豈曰二十世嗣君?咸須知悉。
以承傳色口傳下敎曰,世臣負其君,太監如是狂驕,八旬逢今日,遙憶東郊,心膽俱隕,建功何勸?內局其止之。
藥房口傳啓曰,臣等切有仰達事,不暇緩聲,單辭求對矣。顒俟移時,召命尙靳,至下內局其止之敎,臣等相顧愕眙,不知所措。當此熇炎轉極之時,移次齋宿,經夜而尙未承候,三進之湯劑,亦未獻一貼,臣等焦迫之心,未能暫抑。玆敢相率懇籲,乞垂俯諒,亟許引接,千萬伏望,惶恐敢啓。
以承傳色口傳下敎曰,內局三提調解見任,都承旨,竝本職解見任。
以承傳色口傳下敎曰,幾年不入鹿茸乎?若多入用之,則寢睡勝矣。如今日則拔之何難?行首扁鵲,嘗言臭不好而拔之,然後當見卿等矣。予則雖脫網巾,朝鮮之人,將晝夜着網巾乎?
以承傳色口傳下敎曰,禮房承旨,馳詣盡爲奉審,來時,康·泰陵·懿陵,一體奉審。
以承傳色口傳下敎曰,如此之日,則雖茹葷,亦闕之矣,何其固執乎?一向如此,則當詣舊邸矣。
備忘記,今者下敎,豈特嚴隄坊,誠保全其臣,須看漢唐,殷監昭然,昔皇朝創業,初豎銅碑,見本國使臣與監軍,皆用太監,釀成忠賢,以此隄防猶若此,其況末世,亦今綱紀。噫,保全此等人,其亦體昔盛德,安邦國意也。今日下敎,特書史草·與記註。
備忘記,傳于趙英鎭曰,憶昔窩雖挾窄,蠅則鮮矣,典設司,坐臥皆困,予坐時若此,於此初見廊廣,頃者已然,今日特甚,揮扇莫趨,憶昔奉扇,怳若昨日,今日予心,且兼揮扇特命名曰蒼蠅廊,本司官員,以何心招衆蠅而集乎?
備忘記,傳于趙英鎭曰,昔漢文自代入時,宋昌言於周勃曰,王者無私,今日下敎,卽爲國公言,豈爲戚臣私焉?予則曰,知此而默而靳點,曰私也,此誠可以永垂百世者。
備忘記,傳于吳載純曰,昔殷高宗,夢見良弼,能得巖築,前漢帝見金人以招異端,今見夢見,誠若殷宗,豈比金人?以予氣苶,再明在近,而昨夕有此夢,其豈偶然?殷宗見像,予則聞名,而見其人良久酬酢,覺爲得其人,雖平平人,官除,可也。瞻東郊拜陵,見此人,其欲求得,焉可已也?書此下敎,下書張晢二字,京中先問,更思其姓似高,兩姓中,有此名者,尋問。
備忘記,傳于趙英鎭曰,魚錫定爲都承旨,房順房。
林鼎遠啓曰,今日齋宿,承旨,當爲備員,都承旨魚錫定,所當牌招,而拘於廳規,不得請牌,何以爲之?敢稟。傳曰,牌招。
備忘記,傳于趙英鎭曰,噫,丙戌後八年,孰能請加入鹿茸?領相所奏後,下問首扁鵲,對以曰味奇怪,於今勝,提調之意,日二貼猶欠,奉三貼而來,開金時,帽下其心,赧乎,尋常乎?近者睡勝,實由氣血雙補而然矣。若此日六年猶忍,一日減鹿茸,何敢靳也,而頭懸玉圈,諂諛廷臣,奉鈔困我。噫,今予支撑,豈渠輩乎?一則偶然,一則冥然也。聞建功歌,扁鵲雀躍,令人一哂也。
備忘記,傳于趙英鎭曰,噫,嗚呼八旬,諱日在明,藏樂六年,內朝祗迎留此,身雖在乎,心則懸於東郊,何敢沁沁臥廊?三更五點,當詣建明門,遙瞻東郊俯伏,撤漏後,當入內。政院,先爲知悉。
備忘記,傳于魚錫定曰,噫,此人卽慶恩曾孫,以予待戚臣之道,豈有同參於此,而追憶昔年盛德,且憶丁丑後今十六年,二十年內爲此,何顔以拜?副修撰金思穆,特解見任。
備忘記,傳于魚錫定曰,今者金思穆,下敎所重,雖憶昔,意亦在焉。其令戚臣與懿親,莫敢于預於此等議者,此正丹書,可垂百世。
以承傳色口傳下敎曰,昔殷高宗夢見傅說,昨夢異常,武弁儒生中,如有張晢名字知入。以承傳色口傳下敎曰,自漢至皇朝代數,三國至高麗代數,令儒臣詳考書入。
以承傳色口傳下敎曰,昨日已知其年,春秋爲幾何?令注書往政院,詳考寶略以奏。
以承傳色口傳下敎曰,高晢,分付吏曹,使之卽爲上來。
傳于趙宗鉉曰,奉審承旨入侍。
傳于吳載純曰,二品以上肅拜時,應爲呼唱,而都承旨帳殿肅拜,不爲呼唱,引儀記過,書員懸之。
又傳于曰,宣傳官一員待令,騎馬三匹立之。
又傳于曰,方泰輿記過,前排五雙待令,而棍杖乎朱杖乎?拔之。便睡宣傳官,竝記過。
傳于魚錫定曰,一鹿茸欲困君,方泰輿及掌務官,逐送開陽門。
傳于趙英鎭曰,其君視昏固知如此,而命用二貼,則用三貼,命用五貼,則用六貼,內班院掌務中官,以牌進來,立庭諸承傳色,申飭。
傳于李昌任曰,騎判,拿入衛將,問其年以奏。
又傳于曰,此時豈乘藍輿乎?欲藍輿故從後而行,衛將爲先汰去,此後,內所藍輿嚴禁。
傳于吳載純曰,軍職金圭爲衛將,開陽門留門,汰去衛將逐送。
魚錫定,以侍講院言啓曰,本院文學尹得敎入直矣。移拜玉堂,上番闕直,事甚未安,兼輔德李養遂,卽爲牌招入直,何如?傳曰,允。
趙英鎭,以侍講院言啓曰,兼輔德李養遂牌不進,輔德徐有元,弼善李,兼文學金履禧在外,兼弼善文學未差,上番他無推移之員,不得已下番,姑陞入直之意,敢啓。答曰,知道。
吳載純,以御營廳·一二巡廳·左右捕盜廳言啓曰,去夜犯夜人,無所捉之意,敢啓。傳曰,知道。
癸巳五月二十三日辰時,上詣崇政殿月臺。親傳香入侍時,行都承旨鄭光漢,左承旨林鼎遠,右承旨趙宗鉉,左副承旨吳載純,右副承旨李昌任,同副承旨趙英鎭,記事官兪漢人,假注書洪國榮,編修官承正述,記注官卜台鎭,以次序立後,上具翼善冠·黑團領袍,步輿從資政門出,至崇政殿月臺傳香訖。步詣麗春門前祗迎後,仍隨香,步詣典設司前,香出建明門後,仍入典設司幕次,諸臣以次退出。
癸巳五月二十三日午時,上御典設司。禮房承旨入侍時,右承旨趙宗鉉,假注書洪國榮,編修官承正述,記注官卜台鎭,以次進伏訖。上起坐,命承旨讀奏祭物單子,進排官擧案,入直擧案訖。命書傳敎曰,當陵軍,其數宜加,而於諸陵,其數不同,莫重守直軍,焉敢參差?此必擅用而然,當該官員,從重推考。殿最在近,皆以中考施行事,一體分付。諸臣以次退出。
癸巳五月二十三日三更三點,上詣建明門入侍時,行都承旨鄭光漢,左承旨林鼎遠,右承旨趙宗鉉,左副承旨吳載純,右副承旨李昌任,同副承旨趙英鎭,假注書李儒慶·洪國榮,編修官承正述,記注官卜台鎭,以次序立訖。上具翼善冠·黑圓領袍,自典設司,步詣建明門,俯伏,至五更三點,還內,諸臣以次退出。
上在慶熙宮。停常參·經筵。
太祖大王忌辰。
齋宿翌日,還內後,政院·玉堂·藥房口傳問安。答曰,知道。
藥房都提調金陽澤,提調李翼元,副提調魚錫定,口傳問安。答曰,知道。兩日憶昔,微忱何伸?三更瞻東,怳若甲申,其雖然矣,追憶國初,予懷何抑,氣何暇諭?待敎入侍。
中宮殿·惠嬪宮,藥房口傳問安。答曰,知道。
備忘記,傳于林鼎遠曰,右相爲內局都提調,綾恩君爲提擧,都承旨,三院副提調例兼。
趙宗鉉啓曰,時原任大臣,爲承候來待矣。
傳于趙宗鉉曰,內局入侍,時原任大臣同爲入侍。
傳于趙英鎭曰,內局入侍時,都承旨持昔此年五月日記入侍。
備忘記,憶昔年懷千萬,今八旬逢此日,問予年加六年,是豈孝心千隕,何以報保世臣?君若此臣能受,其一樣何顔拜?將此敎諭世臣。
備忘記,侍從多謀,閹豎庸悖,須看圈子,南衙用謀,北寺鄙夫,暮年氣苶,加以用心。
以兼輔德李養遂牌不進罷職傳旨,傳于趙宗鉉曰,只推。
傳于魚錫定曰,坐直承旨,與儒臣持問答,同爲入侍。
兵曹口傳政事,以徐圭爲月串僉使。
吳載純,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。答曰,知道。
吳載純,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
李昌任,以御營廳言啓曰,本廳分授惠化門北邊體城頹毁處,今方改築,而所入石子,浮出然後,可以始役矣。東郊蘆原近處所在石子,浮出以用之意,敢啓。答曰,知道。
癸巳五月二十四日辰時,上御集慶堂。藥房入診,時原任大臣同爲入侍時,都提調元仁孫,提調具允明,副提調魚錫定,記事官兪漢人,記事官宋東胤,記注官卜台鎭,領議政金相福,左議政金尙喆,判府事申晦·李思觀,醫官鄭允協·慶絢·金孝儉·白文昌,以次進伏訖。相福曰,聖體,若何?上曰,冥然甚矣。痰候,何如?上曰,亦一樣矣。寢睡·水刺之節,何如?上曰,如前日矣。仁孫請進湯劑,上進御曰,幾百年後逢此日,心頗沓沓矣。相福曰,聖算愈高,追憶國初,稀有之事也。如此之中,以鹿茸爲敎,下情豈不抑鬱乎?仁孫請診候,上曰,置之。上曰,金領敦寧不入來乎?尙喆曰,昨日有下敎,故待罪於闕外矣。上命書傳敎曰,昨日下敎,非若此,何拒守閤?雖然今日其欲復授,卿衰已知,時任若兼此任,國事有益,故命右相而斷無他,不爲同入,尙留闕外云,一何過乎?其卽同爲入侍事,遣史官傳諭于金領敦寧。上曰,甲申之後,予益衰矣。命書傳敎曰,噫,今日何日?追憶甲申,此心亦何抑?再昨見日記,卿果都提擧,聞卿所奏,怳若今聞,欲召追慕未果,今日時原任入侍,意或卿來莫見,予心悵然,卿須入來事,遣史官傳諭于洪奉朝賀。上曰,甲申年健元陵修改後,賞典日記,注書持入。賤臣,承命出來,持入以奏。錫定讀之,上曰,故奉朝賀洪啓禧,其時提調矣。再昨予已見,而未及下敎也。命書傳敎曰,噫,再昨見甲申日記,都監提調,卽故奉朝賀洪啓禧也,其時專委此人。噫,今作故人,聞小朞已過,猶在三年內,而其孫在於月串,予庸悵焉,飭已施,其心予諒。月串僉使洪相簡,應敎除授,其令乘馹上來。此鎭主張漕運,其代令該曹,卽爲口傳擇差,亦令今日辭朝。仁孫曰,春桂坊,可置有才識之人。上曰,春坊有闕乎?尙喆曰,昨日政,文學,移爲玉堂也。上命書傳敎曰,因洪相簡下敎,再昨已聞,領相今又,噫,于今輔導世孫,惟在春桂坊,昔予銅闈,相臣擧名請文任之事,予惟若此,況沖子乎?今適有窠云,應敎下敎安徐,文學除授,依初下敎,下諭春桂坊可輔者,師與傅,今日入侍,擧薦,可也。錫定讀日記訖,上曰,李壽鳳亦其時升資乎?命書傳敎曰,再昨未及聞也,今日令讀。李壽鳳其時果都廳,今番擧措,萬萬怪駭,海島焉可辭也,而荐棘宜參酌,亦非請也,卽予下敎,況今日乎?荐棘之命特寢,只卽其島遠竄事,分付該府。上曰,此下敎不偶然矣。尙喆曰,處分好矣。記於丹書之罪,不可刋也,而姑犯一時之過,則參酌幸矣。上曰,洪奉朝賀入來乎?使之入侍。賤臣承命出來,與鳳漢進前。鳳漢曰,得雨以後,民心悅豫,實仰殿下方寸之格天也。上曰,卿居江郊,有何奇景?對曰,傍有安平亭,步屧逍遙,風帆往來,白鳥近人,絶勝於押亭,世念頓消也。上曰,卿見丁範祖建功歌乎?對曰,臣得見,他人非不能作,而範祖之作最好矣。上曰,卿知削案之事乎?鳳漢曰,未及知也。上曰,大臣有罪,記於此案,雖蒙放之後,名猶在焉,故特爲卿而削去也。鳳漢曰,臣實感恩,不知措躬矣。上曰,金領敦寧入來乎?使之入侍。儒臣,亦持朱子大全竝入侍。賤臣,承命出來,與金陽澤·李昌伋·李敬養進前。上謂陽澤曰,昨日下敎,予非憎卿也,以爲却湯劑也。上命昌伋·敬養,輪講訖。樂性更進湯劑,上進御。諸臣以次退出。
癸巳五月二十四日酉時,上御集慶堂。藥房入診入侍時,都提調元仁孫,提調具允明,副提調魚錫定,記事官兪漢人·宋東胤,記注官卜台鎭,醫官鄭允協·慶絢·金孝儉·白文昌,以次進伏訖。仁孫,請進湯劑,上進御。上曰,功臣記持入乎?承旨奏之,錫定伏奏。上曰,趙埈之後,吾曾收用也,金士衡亦有後乎?允明曰,其後甚多,而沈滯在鄕矣。上曰,其中表表者,趙末生·趙埈·南在也。仁孫請診候,上曰,爲之。允協,進前診候訖,退伏奏曰,脈候左右三部度數調均,脾胃脈候,大體亦一樣矣。諸醫皆同允協之言。仁孫曰,明日亦依例乎?上曰,依爲之。諸生以次退出。
癸巳五月二十四日酉時,上御集慶堂。坐直承旨·儒臣,同爲入侍時,同副承旨趙英鎭,假注書洪國榮,記注官宋東胤·卜台鎭,副校理李敬養,副修撰李昌伋,以次進伏訖。上命儒臣讀問答,輪讀訖。命承旨讀前癸巳日記後,諸臣退出。
上在慶熙宮。停常參·經筵。
未時,日暈。
藥房都提調元仁孫,提調具允明,副提調魚錫定啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。昨日已過,曷勝冥然?來月且近,心隕千萬,氣何暇諭?次對同入,中宮殿·惠嬪宮,藥房口傳問安。答曰,知道。
建明門殿坐罷後,政院·玉堂·藥房口傳問安。答曰,知道。
傳于趙宗鉉曰,守令留待入侍。又傳于曰,守令同爲入侍。
傳于吳載純曰,竝入侍。
傳于趙宗鉉曰,當臨門,該堂待令。
傳于趙英鎭曰,明日翰林召試時,館閣堂上及知春秋館事,一體牌招,何如?傳曰,允。
趙英鎭啓曰,明日翰林召試時,同春秋鄭光漢,時無職名,令該曹口傳付軍職,何如?傳曰,允。
又啓曰,備局堂上趙曮,旣已承牌,而兼帶藝文提學,不爲肅謝,事甚未安,推考警責,何如?傳曰,允。
吏曹口傳政事,以韓德厚爲萬頃縣令。
趙宗鉉,以侍講院言啓曰,本院下番,連日姑陞入直,事甚未安,兼輔德李養遂,旣有只推之命,卽爲牌招入直,何如?傳曰,允。
魚錫定,以吏曹言啓曰,司僕寺正李崇祜呈狀內,身病甚重,勢難察任云,依例改差,何如?傳曰,允。
吳載純,以兵曹言啓曰,同知中樞府事李慶一,五衛將金燁,俱以老病在鄕,末由上來,呈狀乞遞,勢難强令察任,竝今姑改差,何如?傳曰,允。
林鼎源,以漢城府言啓曰,依傳敎罪人柳義養,鍾城府庶民付諸邸吏,倍道押送,令北兵使狀聞事,分付之意,敢啓。傳曰,允。又以漢城府言啓曰,依傳敎定配罪人權坪爲庶民之意,敢啓。答曰,知道。
李昌任,以義禁府言啓曰,右通禮金樂洙,時在江原道春川地云,依例發遣府羅將,拿來,何如?傳曰,允。
又以義禁府言啓曰,李壽鳳荐棘之命寢,只卽其島遠竄事,命下矣。卽爲發遣府書吏,所到處執捉,乃令押送于大靜縣遠竄,而押去都事,則還爲上來事,發關分付之意,敢啓。答曰,知道。又以義禁府言啓曰,罪人沈煥之,珍島郡充軍,倍道押付事,命下矣。以傳敎內辭意,具罪目,依例發遣府羅將,卽爲倍道押送配所之意,敢啓。答曰,知道。
又以義禁府言啓曰,罪人權坪,卽其地庶人定配事,命下矣。以傳敎內辭意,具罪目,依例發遣府羅將,押送楊州牧配所之意,敢啓。傳于李昌任曰,只漢城府擧行,金吾勿施。
吳載純,以禁衛營·一二巡廳,左右捕盜廳言啓曰,去夜無犯夜人所捉之意,敢啓。答曰,知道。
掌令辛應三疏曰,伏以臣姿本庸魯,學又荒廢,實無可以藉手事君,加以犬馬之齒,已近七十,則衰病之侵,勢所必至,遇事昏憒,十顚九錯,臺閣言議之責,自知不稱,而屢試蔑如,亦庶幾聖鑑之俯燭矣。今此見帶之職,初豈有一分承膺之望,而適値合辭方張,他不暇顧,章皇出肅,力疾登筵,累日參啓之餘,眩暑諸症,挾感俱發,胸膈痞亂,吐瀉兼劇,不喫茶飯,帖身床笫者有日矣。以此病狀,實無自力奔走之勢,不得不仰首疾呼。伏乞哀憐而鐫遞之,以安私分,仍治臣瀆擾之罪焉。臣於請急之章,不宜拖及他說,而區區所懷,曾有欲陳而未果者,敢此尾附,惟聖明裁察焉。向者申聞鼓之設,實出我聖上通下情,來衆訴之至意,第其擊鼓,差易於鳴錚,或不無屑越濫雜之弊,而至於遐方匹夫匹婦,抱冤裹足,僅得徹聽,而及其判下之後,該道査事,專以遲拖爲事,仍以抛置,無論本事之濫猥與否,終無究竟者多,則此豈設置之本意哉?臣謂從今以後,嚴飭諸道,俾勿如前稽滯,明其虛實,導達上下之情爲宜也,增式年東堂之間日設場,自是國典,而欲其考試精詳,徐緩毋忽之意也。向在乙酉,雖有逐日設行之今,而旋卽復舊,明有擧條,間日之規,京外同然,則今春關西之南北,設場,試則間日,東堂則連日爲之,臣未知伊時主試諸臣,有何所據,而輕變國典,如是容易乎?此不過纔經監試,還厭考試之勞,只以急急了當爲計,則國事而不有定制,隨意占便,無所顧忌者,是豈任使之本意哉?究厥所以,不但慢忽之甚,西來之言,久猶爲駭,國綱所在,不可以事在旣往,置而不論,臣謂時關西南北掌試諸臣,竝施譴罷之典,斷不可已也。參下薦人,舊例所無,向來金若行之疏,引喩駭妄,辭語猥雜,聽聞所及,莫不爲怪,大臣雖已筵稟沮抑,而其在國體,不可歸之於迂闊而止,臣謂前修撰金若行,亟施刋削之典,可也。答曰,省疏具悉。首陳事,噫,復設申聞鼓,豈予意乎?追述國初盛意而然也。雖然,大抵人心不古,國綱解弛,不無濫雜之弊,此則或飭或治而已。今者申飭之請,誠是,以此嚴飭,第二件事,大抵大科,間日設場,則是金石之典,聞此章,予何下敎?心甚訝之,下問而亦未暢,此後一遵故規,其時亦非定式,則若爾章苦其連設,有此駭擧,事體寒心,同慶廣取之日,擧子豈無其歎?此豈比於金若行之一時迂闊,而勘律倒置乎?其時京試官與都事,以金若行所請律施行,第三件事,所請臺體則然,今春甄用後,見其人,犬違初料,迂闊二字,焉敢辭也,而噫,竭心求言之下,予見前都憲此儒臣二人,登科屬耳。南竄海島之餘,李春甄用,此迂闊中兼鄕諳者,況求言之敎旣諭,誠迂闊則當置之,其何深非?然章則得體矣。噫,寥寥之中,頃啓今章,可謂錚錚,予庸嘉之,勿辭察職。
兵曹參知李澤遂疏曰,伏以臣於屛伏之中,忽伏奉騎省除旨,感激恩命,不敢稽謝,纔已顚倒祗肅,而第臣之向來待罪喉院也,旣遭憲疏之侵辱,竟被白簡之論列,至今追思,惶愧冞切,其何敢以時月之已久?職名之稍異,自同無故,晏然蹲據也哉?且臣有區區私懇,臣母十數年沈痼之疾,自經昨秋危域以來,寧日恒鮮,而近因酷暑,將攝失宜,毒感所冒,宿祟兼作,便泄無算,眞元益虛,連試藥餌,了未收效。臣方左右扶將,煎迫罔措,目下情理,尤無離捨持被之望,而宿衛緊任,有不可一日虛縻,玆敢短章呼籲。伏乞聖慈,特垂憐察,亟遞臣所帶之職,俾便救護,仍治臣瀆擾之罪,以昭法紀,公私幸甚。踏啓字
輔德李養遂疏曰,伏以臣情私煎迫,就直無路,日昨牌召之下,隨詣陳懇,而適値淸齋,未得登徹,徒犯違傲,惟譴何是俟?不意只推之命,出於常格之外,院直苟艱,天牌又降,臣固當顚倒趨承,而第臣母病,自數昨中暑忒重,宿祟兼發,眞元益虛,氣息澟綴,多般醫治,尙未收效。以此情理,萬無離捨供職之望,玆敢短章呼籲。伏乞聖慈,亟賜鐫遞,俾得以專意救護,千萬幸甚。答曰,省疏具悉。爾其勿辭,護焉。
癸巳五月二十五日辰時,上御集慶堂。藥房入診入侍時,都提調元仁孫,提調具允明,副提調魚錫定,記事官兪漢人·宋東胤,記注官卜台鎭,醫官方泰輿·鄭允協·慶絢·金孝儉·白文昌,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,亦一樣矣。上曰,御製持入乎?錫定曰,持入矣。上曰,提調讀之。允明,進前讀訖,上曰,冥然二字,墨沫,可也。仁孫,請進湯劑,上進御。仁孫請診候,上曰,置之。上曰,提調老矣。仁孫曰,以其年則不甚老矣。上曰,徐命膺之子,出繼徐命翼乎?仁孫曰,然矣。上曰,李廷喆,則年老後再娶矣。仁孫曰,臣謂再娶,可也。南有容,六十後再娶而有子矣。上曰,若御三貼,則雖廢一二時水刺,猶可堪遣。仁孫曰,臣等之重此劑,甚於水刺,水刺在外,故不得親檢,湯劑則自外而奉之,得見進御而退,則心若有所得也。上曰,理中湯只蔘材乎?仁孫曰,四種矣。上曰,予夢欲遇岐伯,問此劑之功效矣。允明曰,蔘劑之進,利害必見,其害不見,則其功不可言也。允明,更進湯劑,上進御。仁孫更請診候,上曰,其置之。仁孫曰,吳道炯亦入來矣。上曰,然則爲之。泰輿進前診候訖,退伏奏曰,脈候左右三部度數調均,脾胃脈候,亦如前日矣。諸醫所對,皆如泰輿之言。上曰,湖南有百日紅乎?仁孫曰,湖南有之,而城中亦有之矣。上曰,其花可貴矣。錫定曰,頃者,有翰注應試之人,盡來後仰達之命,今聞翰林應試之人畢來,注書應試之人,二人不來云矣。上曰,盡來後更奏。上命持湯劑,更爲入侍,賤臣,承命出來,與允明進前。仁孫請進御,上進御曰,以此終日,此萬機乎?仁孫曰,萬幾雖重,而建功,萬幾中大頭腦也。上笑曰,卿亦爲時體也。仁孫曰,明日亦依例乎?上曰,依爲之。諸臣以次退出。
癸巳五月二十五日辰時,上御集慶堂。備局堂上引見入侍時,領議政金相福,左議政金尙喆,右議政元仁孫,行戶曹判書蔡濟恭,司直鄭弘淳,刑曹判書具善復,左參贊朴相德,仁陽君李景祜,司直李章吾,兵曹判書具允鈺,吏曹判書李潭,司直尹泰淵·張志恒,工曹參判李重祜,司直金相翊,左尹徐命善,大司憲宋文載,大司諫李命植,執義李蓍廷,掌令任希簡,持平洪樂恒·具修溫,司諫洪景顔,獻納宋濟魯,正言李有喆·沈命德,校理李敬養,修撰鄭元始,左副承旨吳載純,假注書洪國榮,記事官宋東胤,記注官卜台鎭,以次進伏訖。相福等,問候,上曰,一樣矣。相福曰,朔膳事,尙未蒙允,下情甚悶矣。上曰,太康故減之矣。尙喆曰,藩臣之常供,豈可謂之太康耶?仁孫曰,任土之供,何可闕也?萬萬不然矣。上曰,誕日物膳當捧,而此則難矣。相福曰,其在國體,則不可一日如此矣。仍命書傳敎曰,予意則深,而大臣連爲固請,減諸道朔膳之命,特寢。又命書曰,此時守令,豈可一刻曠焉?靈光郡守,其令今日辭朝,萬頃縣監遞差代,口傳擇差,亦令當日辭朝,未下直守令,一體辭朝。又命書曰,噫,春秋書無氷,此豈例事?頃年氷乏,故御供所捧皆減。近年冬暖若春,果幾乎無氷,故以予氣,强詣資政殿南廊經夜,偶然若東漢王霸事,其冬果藏氷,昨冬意謂無此弊,今聞氷供,僅支來月初生云,此八旬初聞,閏月前豈無也?噫,冬暖無氷,豈云官吏?此專由官吏不謹之致,大抵近年豈特春寒未解?至於自仲春,各殿每日所供,莫知幾十丈,心常笑之,況近年,非特君無調氷,自內無食氷者,奚特仲春?三月供氷,心常爲駭,欲進無用之氷,戶兵曹經費,若是夥然加下,此有甚於露臺百金。來月後至七月,各殿所供氷丁減半,八月至九月,減三分之二,此月前後,若有捧焉,勿論內外氷庫,一倂停止,戶兵曹上下,隨此以減,一以示存羊愛禮之意焉。何以謂存羊?薦氷故也,一以示爲經費祛浮費之意。又命書曰,備堂趙曮,頃者牌招違牌,分義事體,俱涉寒心,若此不已,此人其將化外之臣乎?從重推考,更爲牌招察任,此後違牌,政院,勿敢以稟。上曰,左參贊朴相德,關西句管,司直趙曮嶺南句管還差,司直金相翊有司堂上差下事。出榻敎文載·命植·元始等啓曰,請收還慶興府庶民罪人趙榮順,按律特寢之命。措辭見上上曰,勿煩。又啓曰,請黑山島能櫓軍罪人黃昇源,按律特寢之命。措辭見上上曰,勿煩。文載等啓曰,請黑山島爲奴罪人五得,依律處斷。措辭見上上曰,勿煩。又啓曰,請還寢張翼標島配之命,依律處斷。措辭見上上曰,勿煩。又啓曰,請還寢東夏特雪丹書之命。措辭見上上曰,噫,幾年之後,今者此敎,可謂晩矣,而此何相持者?噫,彼東夏妻,猶來闕門而訴冤,其不訟冤於諸臺,使君酬應,亟停勿煩。命植等啓曰,請大靜縣爲奴罪人仲義,依律處斷。措辭見上上曰,勿煩。又啓曰,請黑山島爲奴罪人五得,依律處斷。措辭見上上曰,勿煩。相福曰,軍作米,有備局句管及均廳句管矣。備局句管,頃以三分一糶糴之意,筵稟行會,而均廳句管米,以取耗需用之故,折半分給云。句管雖異,同是軍作米,則其所糶糴,不可斑駁,勿論備局均廳所句管,一倂折半分留之意,分付諸道,何如?上曰,依爲之。又啓曰,關西句管行左參贊朴相德,嶺南句管行副司直趙曮仍差,而有司一員,今適有闕,行副司直金相翊差下,使之察任,何如?上曰,依爲之。又啓曰,昨日筵中,有春桂坊可合久任人擧薦之命,臣等與之相議,而閔鍾烈·徐有臣·洪相簡·朴相甲四人,非但被選於湖堂,亦合於胄筵勸講之任,李商駿,雖是參下,聞其文識,亦稱淹博,皆可久任,至於此等任,則文學之優長,實合是任,而惶蹙難安,不欲從宦,故未能直爲擧行矣。上曰,好矣,竝依此爲之。此等任則雖玉堂,亦當行公,況此任乎?一體久任,可也。相福曰,朴壽亨·金謹行·李謙鎭·任靖周·李灌·安鼎福·尹得觀·李淞·李德胤·沈定鎭·具常勳諸人,亦合於桂坊,以此分付銓曹,使之隨闕差擬,俾責成效,何如?上曰,依爲之。相福曰,今此春坊久任之人,不過六人,而此外他人,銓曹亦當另擇,卽今見帶之官,銓曹擬差之人,毋或以此撕捱之意,一體申飭,何如?上曰,何敢以此撕捱?另加申飭,可也。蔡濟恭曰,氷丁,國之大政,以內氷庫言之,戶氷留氷,其名各異,而貿氷則自兵曹給價,戶氷則使江民伐納,都數爲三萬四千丁矣。若官員,善爲檢飭下吏,善爲擧行,則八朔供上,寧有不足之理,而纔及仲夏,輒稱匱竭,則兵曹不得已繼給氷價,度支不得已繼給運價,每年爲弊,誠甚不貲。故臣曾以仲秋前,如或告罄,則下吏嚴治官員論罪之意筵達,而上敎亦令嚴飭矣。今年氷弊,又復如前,五月未盡之前,已以罄竭爲言,事已到此,則兵曹之給價,度支之運輸,將不得不如前擧行,而擧條申飭之後,不爲惕念,決不可置而不論,當該官員拿處,下吏,令攸司科治,此後仲秋前,無敢告罄之意,更爲定式嚴飭,何如?上曰,聞甚駭然,該官先汰後拿,下人,令該曹勿爲懲贖嚴治。濟恭曰,內庫事勢,旣如此,則染藍則所用,依前例使外氷庫,推移代製,恐好矣。上曰,依爲之。李潭曰,向者悶旱時,別歲抄傳敎中,有何時待季夏之敎矣。六月歲抄,自下不敢循例擧行,何以爲之乎?上曰,依例書入。上曰,萬頃縣監,一自除署經,當日辭朝事。出榻敎諸臣以次退出。
癸巳五月二十五日申時,上詣建明門殿座入侍時,行都承旨魚錫定,左承旨林鼎遠,右承旨趙宗鉉,左副承旨吳載純,右副承旨李昌任,同副承旨趙英鎭,記事官兪漢人,假注書洪國榮,記注官宋東胤·卜台鎭,以次進伏訖。上具翼善冠·袞龍袍,乘步輿從通陽門出,至延和門前。命書傳敎曰,明日便殿,翰注召試,翰林召試,春秋館領監事,同知館事,依例牌招,入直儒臣,進參注書,召試命官申判府事,吏判·吏曹參判沈頤之·趙昌逵,入直兩儒臣,侍衛皆安徐,禮房入侍,時刻待下敎,只八正時,仍詣建明門。上曰,該堂入侍,罪人拿入,任宗周拿入。上曰,何故不爲卽謝耶?宗周對曰,至於闕下而未及周旋矣。上曰,旣到闕下,則似有分揀之道矣。仍下問曰,此是誰耶?宗鉉曰,任埅之曾孫矣。上曰,然乎?仍命書傳敎曰,前修撰任宗周,副修撰除授,卽爲牌招,追省記入直,南絳老拿入。下問曰,汝則何故不謝耶?對曰,家在城外,故自然如此矣。上曰,分揀,沈煥之拿入。下問曰,何故不謝耶?對曰,矣身有向來被罪情勢,而且家遠未卽到矣。上曰,何情勢耶?對曰,知製敎事也。上曰,汝焉敢以幺麽情勢,謀避於此時耶?仍命依法。煥之曰,不謝之罪遲晩矣。上曰,汝是誰族耶?對曰,沈宅賢從孫矣。仍命書曰,今者三人中,任宗周,非特已到闕下。噫,思其曾祖任埅入耆社特放,特除副修撰,以觀動靜而處之,而南絳老家在城外,事勢固然,故亦分揀,而沈煥之當初起頭,已涉殊常,曰以遲晩,從昇源遲晩乎?噫,此等之類,若不刑推,豈曰有君,豈曰有朝鮮?雖然,昨聞前癸巳日記,其從祖沈宅賢,爲都監都廳,十分參酌,除刑觀其擧措,無形莫甚,玉署可惜,特拔館錄,珍島郡充軍,倍道押付,其令滌心於海水,朴相甲拿入。上曰,汝敢以湖堂學士驕乎?仍命囚限今朔,崔日敏拿入。下問曰,何故不謝耶?對曰,家在遠鄕,故上來而未及期限矣。上曰,削職,柳義養拿入。下問曰,汝何處在外郊?對曰,橫城地過子婚矣。上曰,橫城有可以與汝對婚者耶?對曰,婚姻則果定於牙山而呈辭,亦以牙山爲之,而其間暫往橫城矣。仍命書傳敎曰,柳義養則初不敢以橫城子息成婚欺隱,而與誰議婚乎迫問,復以牙山議婚云云,湖西之於關東,若何,而其亦欺君,敢欲欺君,子息婚姻,反而爲親掃墳,倫理斁矣,豈特堯典所謂五品不遜?關係倫常,刊名侍從案,鍾城府庶民,付諸邸吏,其令倍道押付,令北兵使狀聞,權坪拿入。下問曰,汝則何處在外不來耶?對曰,楊州矣。又命書傳敎曰,權坪咫尺畿甸,萬萬可駭。永刋仕版,卽其地定配。李思祚拿入,下問曰,汝則何故不來耶?答曰,父病方在萬分地頭,故未卽上來矣。上曰,然則尙今不遭艱,幸矣。其言語之際,極過甚。仍命書傳敎曰,李思祚其涉可駭,永刋仕版。權恢·李祉承·李鼎運·林蓍喆·姜彝正,竝分揀事。出榻敎又命書傳敎曰,近者國綱解弛,百隷怠慢,其釋褐屬耳。年少小官,敢欲高致,下敎已久,猶有未待令者,二人云,事之寒心,莫此爲甚。南必錫·任長源,竝拔去試圈,以校書例施行,以懲怠慢之習。上還內後,諸臣退出。
上在慶熙宮。停常參·經筵。
藥房都提調元仁孫,提調具允明,副提調魚錫定啓曰,昨日臨門,移時還內,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。今當盛暑,氣甚益苶,氣何暇諭?君則若此,而臣則用謀,湖西定婚曰關東,初曰成婚,再曰省掃,自綻共矇,泛稱遲晩,隱然趨黨,語涉苟且,大成二字,只自歉然,召試同入。
中宮殿·惠嬪宮,藥房口傳問安。答曰,知道。
李昌任啓曰,卽者司書安大濟,說書尹行修,謂有情勢,陳疏徑出,原疏纔已退却矣。所當直捧禁推傳旨,此與無端徑出有異,推考警責,仍卽牌招入直,何如?傳曰,允。
趙英鎭啓曰,卽者校理韓鼎裕,以其親病,陳疏徑出,原疏纔已捧入矣。所當卽捧禁推傳旨,而此與無端徑出有異,推考警責,何如?傳曰,允。
備忘記,傳于趙英鎭曰,來月在近,微忱千萬,初六日夕,宿憶昔窩,翌朝門前親傳,仍詣昌德,拜殿瞻景福,仍詣昌德,且瞻大造殿,自內詣徽寧殿,侍衛只入直,世孫當同牌隨駕,挾輦軍六十名,挾輿軍二十名,內入直隨駕,昌德宮內入直,禁御兩營五十名式,以外營入直軍隨駕,東營北營入直,回駕時待令,守門將,只敦化門·金虎門·丹鳳門·開門·守門·宣仁門,令昌慶衛將,依例開閉門,守直禁軍,只一番隨駕依例,仁政月廊入直,回駕時,隨駕·留營·留陣·餘軍議註,皆安徐。
傳于趙宗鉉曰,守廳承旨,持先捧試券,與試官入侍。
以司書安大濟,說書尹行修,牌不進罷職傳旨,傳于李昌任曰,只推。
李昌任啓曰,司書安大濟,說書尹行修,旣有只推之命,竝卽牌招入直,何如?傳曰,允。
趙宗鉉啓曰,上番兼春秋宋東胤,身病猝重,勢難察任,今姑減下,其代令該曹,口傳差出,何如?傳曰,允。
趙英鎭啓曰,司書安大濟,說書尹行修,牌不進罷職傳旨,今方捧入,而輔德徐有元,受由在外,弼善李押,兼文學金履禧,俱在外,文學洪相簡未及上來,兼輔德李養遂,疏批未下,無推移入直之員,春坊上下番俱空,事甚未安,未差之代,政官牌招,開政差出,待下批仍卽牌招入直,何如?傳曰,允。
傳于吳載純曰,判書·參判·試官·參議,牌招。
有政。吏批,判書李潭,翰注召試試官進,參判尹得養,翰注召試試官進,參議洪樂純進,右副承旨李昌任進。啓曰,判書李潭,參判尹得養,竝試所進,小臣獨政未安,何以爲之?敢稟。傳曰,只出緊任。
以南絳老爲修撰,洪相簡爲兼弼善,徐有臣爲兼司書,閔弘烈爲同義禁,權爲吏曹正郞,閔昌烈爲典籍,洪思默爲注書,白師誾爲高原郡守,鄭民始爲檢閱。
兵批,判書具允鈺病,參判李在協病,參議申益彬病,參知洪檢入直進,以申愚文·權恢爲副護軍,李鼎運爲副司直,南絳老·金思穆·李趾承·林蓍喆·姜彝正·徐有慶爲副司果,金魯行爲副司正。
趙英鎭啓曰,新除授檢閱鄭民始,旣已付職,卽爲牌招入直,何如?傳曰,允。
吏曹口傳政事,兼春秋單崔景岳。
兵曹口傳政事,副司直鄭光漢。
趙英鎭,以侍講院言啓曰,本院新除授兼司書徐有臣,時無職名,令該曹,口傳付軍職,何如?傳曰,允。
李昌任,以兵曹言啓曰,僉知中樞府事鄭觀由,宣傳官李長燁,俱以病難供職,呈狀乞遞,不可强令察任,宣傳官之任,今姑改差,何如?傳曰,允。
又以兵曹言啓曰,昌德宮衛將黃處,身病沈重,無望供職,呈狀乞遞,輪番之任,不可久曠,今姑改差,何如?傳曰,允。
又以御營廳·一二所巡廳·左右捕盜廳言啓曰,去夜犯夜人,無所捉,敢啓。傳曰,知道。
副修撰李昌伋疏曰,伏以臣於經幄之任,何嘗有一分稱塞之望,而祗緣感激恩數,怵畏義分,有除輒膺,若視固有,居常兢惕,如集于木,頃因錄坐之隨參,果被憲疏之詆斥,縱荷我聖上曲加涵容,姑施寬貸,臣心之瞿然慙悚,歷累日而未敢自解。噫,僨事之罪,無間長僚,司直之論,至請嚴懲,自時厥後,莫非臣屛縮竢勘之日,而彈墨未乾,除旨旋辱,纔承深夜之飭敎,義難逡巡。且値連日之淸齋,懼在瀆擾,遂至於肅命而替直,廉愧之放倒,已無可言,而況臣所帶春秋兼御,與家弟承旨臣昌任,有不容竝據者,玆瀝危懇,冒溷崇聽。伏乞殿下,察臣應遞之義,勘臣當被之律,俾臺議伸而公格存焉。答曰,省疏具悉。旣有定式,在下當遞,春秋兼任減下外,其勿辭察職。
癸巳五月二十六日未時,上御集慶堂。翰注召試科次入侍時,領議政金相福,右議政元仁孫,判府事申晦,行司直趙榮進,吏曹判書李潭,行副司直鄭光漢,吏曹參判尹得養,行副司直李重祜·沈履之·趙昌逵,校理韓鼎裕,副修撰任宗周,右承旨趙宗鉉,假注書洪國榮,記事官崔景岳,記注官卜台鎭,以次進伏訖。上曰,翰試先爲科次。相福等科次訖,晦等,爲科次注試訖。命書傳敎曰,今者諸春坊,若是撕捱,必有苗脈,昨日所奏後,旣已申飭,則焉敢若此?若此不已,所奏諸人外,其皆逡巡乎?決無是理,只推,更爲牌招察任,此後切勿呼望,以息其鬧。上曰,注書試官韓鼎裕相避代,鄭元始爲之。出榻敎上曰,臺臣進前。大司憲宋文載,大司諫李命植,執義李蓍廷,司諫洪景顔,掌令任希簡·辛應三,持平洪樂恒·具修溫,獻納宋濟魯,校理韓鼎裕,正言沈命德·李有喆,修撰鄭元始,副修撰李昌伋·任宗周啓曰,請還收慶興府庶民罪人趙榮順,按律特寢之命。措辭見上上曰,勿煩。文載·命植·元始等啓曰,請收還黑山島能櫓軍罪人黃昇源,按律特寢之命。措辭見上上曰,勿煩。文載·蓍廷等啓曰,請黑山島爲奴罪人五得,依律處斷。措辭見上上曰,勿煩。又啓曰,請還寢張翼標島配之命,依律處斷。措辭見上上曰,勿煩。又啓曰,請還寢東夏特雪丹書之命。措辭見上上曰,業已諭,其何堅持?亟停勿煩。辛應三啓曰,臣於昨日辭疏之末,略付一二所懷,而其中關西南北主試諸臣,連日設場,旣是駭擧,則臣果有擬律太輕之失,不勝惶恐。至於金若行事,其所薦人,旣非其職任,況告君之章,何等謹嚴文字,而不但辭語之荒雜,且其竊附以下句語,誠萬萬駭妄。程明道何等大賢,橫渠·伊川,亦何等賢者,而乃敢引喩,則豈非駭妄之甚乎?言其地處,則宜有聞見,而觀其所爲,大失儒臣之體,且玉署之臣,異於平調文官,其所自處及他人所期責,亦有自別者,臣愚淺見,猶以其擬律爲輕矣。聖批以求言應旨爲恕,而至敎之以其何深非,包涵之聖意,臣非不體念,而旣有勘律倒置之敎,則以此以彼,臣之不安大矣,何敢晏然於臺次乎?昨緣有病,仍値日暮,今始來避,所失尤大,請命遞斥臣職。上曰,有懷所陳,已示嘉意,豈可以此,過爲撕捱?勿辭,亦勿退待。命植·景顔等啓曰,請大靜縣爲奴罪人仲義,依律處斷。措辭見上上曰,勿煩。又啓曰,請黑山島爲奴罪人五得,依律處斷。措辭見上上曰,勿煩。宋文載·李命植啓曰,臣等俱以年前待罪東萊府時,方在緘推中,自秋曹,發緘取招,臺職,與庶僚有異,其在體例,勢難仍冒,請命遞斥臣等之職。上曰,旣已分揀,今無撕捱之端,勿辭,亦勿退待。相福曰,注書當爲之人,尙有十一人,而因洪思默之尙在付籤,其下被選之人,例不得越次付職,而洪思默所坐,微事云矣。上曰,蕩滌,可也。又啓曰,檢閱閔昌烈有實病,無以供仕云,須有區處然後,其下當付之人,可以付職,而亦有下敎然後擧行云矣。上曰,陞六應付者,啓下,可也。上曰,守廳承旨入侍,試官先退。趙英鎭進伏。命書傳敎曰,今聞關東道臣狀聞平康縣監,若是曠官,其涉駭然,令該曹,依狀聞催促下送後草記。又命書曰,前東萊府使照律啓目,旣皆分揀,所謂毛將焉傅者也。今日擧措,旣已分揀,今無撕捱之端,勿辭,亦勿退待。書入擧條啓下後,都憲薇垣長,皆牌招就職。諸臣以次退出。
癸巳五月二十六日酉時,上御集慶堂。藥房入診入侍時,都提調元仁孫,提調具允明,副提調魚錫定,記事官兪漢人,記注官崔景岳·卜台鎭,醫官方泰輿·鄭允協·慶絢·金孝儉·白文昌,以次進伏訖。仁孫,請進湯劑,上進御。上曰,承旨先奏吏批。錫定奏兵曹參知望,上曰,申益彬敍用乎?仁孫曰,然矣。上命書傳敎曰,頃者入侍都憲,今爲北伯,其時薇垣長,尙無現職,今日思焉,欲爲下敎,今適有窠,前大司諫申益彬,兵曹參知除授,牌招察任。允明更進湯劑,上進御,諸臣以次退出。
上在慶熙宮。停常參·經筵。
自昧爽至辰時,灑雨或下雨,測雨器水深一分。
藥房都提調元仁孫,提調具允明,副提調魚錫定啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,倂此仰稟。答曰,知道。嗚呼,冥然八旬,來月在近,追慕千萬,而其悶者有五,昨冬受八字一也,視昏一也,步艱一也,一日三貼一也,見扁鵲一也,豈特此?雖數間,輒起動則喘息莫定,今當盛暑,一刻若一月,氣何暇諭?待敎入侍。
中宮殿·惠嬪宮,藥房口傳問安。答曰,知道。
魚錫定啓曰,左副承旨吳載純,今日不爲仕進,卽爲牌招,何如?傳曰,允。
以備忘記,傳于魚錫定曰,建功日三帖,其果功也,氣何日益苶?此皆理也。於冬雖勸,爲春,其何爲春?桃李其雖灌水,臘月何開?櫻杏雖勸結實,冬月何能結實?心衰氣苶,理勢固然,而陋矣建功,亦何能其爲少年,於人爲重?視聽與步,而於視雖見其人,莫知耳目與鬚,此果建功果有功,其聽,近者重聽特甚,凡呼書,百聽僅一聞,此三貼後特甚者,噫彼建功,其若有功,豈令予助重聽乎?於步,近日僅數步氣喘,亦有功乎?此誠若氣衰者,以蔘補,少助其氣也,以今予氣觀也,十二時隨時進御然後,庶可補也。此後鎖鈔,以支撑湯書來,尙今靳召,悶三貼而然也,一貼雖諭若投石於水,何益乎?今拒者其三貼皆若此,一年,當以三月爲首,一月當以三月爲首,字彙類合一二字,皆付標,可也。今將此敎,令首扁鵲質正於神農氏來焉。
又以備忘記,傳于林鼎遠曰,今番雨意謂遍洽,昨聞嶺南狀聞,其有欠處,初庚已過,今方祈雨,而渴悶曷喩?書下敎時聞雨聲。噫,彼此雨,何知足乎?猶將嶺南,今聞此報,其悶一倍,是誰卽予,此亦朔膳遽復而然,其雖受,心何便乎?況此雨,豈特嶺南報?其霽多日,其方以冀遍洽嶺南,吾民庶幾。
傳于林鼎遠曰,內局入侍。
又傳于林鼎遠曰,坐直承旨入侍,儒臣持朱子大全附錄卷,同爲入侍。
又傳于林鼎遠曰,承旨房順房。
以檢閱鄭民始上疏,傳于趙宗鉉曰,旣有前例,此章給之,儒臣春秋,依例減下。
傳于魚錫定曰,俄進建功,尙在口中之意,已下敎則如是困之,首醫記過。
兵曹口傳政事,副司果徐有臣。
李昌任,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
林鼎遠,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
李昌任,以訓鍊都監·一二所巡廳,左右邊捕盜廳言啓曰,去夜犯夜人,無所捉,敢啓。傳曰,知道。
校理韓鼎裕上疏,伏以臣以難安之跡,有至切之情,冒沒榮次,寧有是理,而日前恩批,迥越常例,慰藉旣隆,開釋兼至,有非微末如臣,所當得者。臣於是,惶隕感激,章皇趨承,番次而持被,合辭而登筵者,亦已有日矣。臣身縱榮,臣分縱伸,自顧廉防,放倒無餘,傍觀嗤點,將謂斯何?抑臣情理,實有萬萬懇迫者。臣之七袠老母,十年貞疾長時沈頓,寧日恒少而臣旣在直,看護無人,夙宵焦憂,寢食靡寧,卽接家信,又添暑感,諸般證形,一倍苦重。臣自聞此報,方寸撩亂,按住不得,玆敢忙陳短章,徑出禁門。伏乞聖明,亟賜處分,鐫削臣所帶之職,俾便救護,仍治臣擅離之罪,以肅朝綱,千萬幸甚。答曰,省疏具悉。爾其勿辭,護焉。
敦寧都正鄭擇上疏,伏以惟天惟祖宗,默佑我宗祊,我殿下寶算已躋八耋,而萬機摠攬,列聖之闕典畢擧,百工寅協,皇極之大道獨運,宇內含生之類,擧皆壽域中鼓舞,臣民慶忭,曷有其極?伏念臣,以譾劣之資,綿薄之才,晩暮通籍,蒙被恩渥,前後歷揚,已極踰涯,福過則災,惟是之懼,祗伏鄕廬,分甘投閑,而特以犬馬之齒,猥蒙陞資,絲毫頂踵,莫非大化之陶甄,而向者臣病伏床笫,出沒人鬼關,此際敬奉恩旨,以臣爲敦寧都正者,如臣無似,猥被恩造,一至於此,踧踖靡容,圖報無地。非不欲一謝恩命,少伸微忱,退伏畎畝,永爲聖世之閑氓,而臣旣無敦寧格例之逮身,實不合承膺,揆以分義,所當進伏闕下,陳章自鳴,而一疾久苦,運動無計,虛帶華銜,亦極惶霣,乍整昏瞀,厪具短章,因縣道封進。伏乞亟遞臣職名,以便公私,不勝萬幸。批答出傳敎檢閱鄭民始上疏,伏以臣於釋褐之初,猥叨簪筆之任,自顧不稱,承膺無望,而召牌之下,義分是懼,昨已章皇出肅,仍卽持被,而第臣之春秋兼銜,與臣兄修撰臣元始,有應避之嫌,公格所拘,有不容同時竝據,玆敢短章申籲。伏乞亟命選部,照例遞改,千萬幸甚。批出傳敎
癸巳五月二十七日午時,上御集慶堂。藥房入診入侍時,都提調元仁孫,提調具允明,副提調魚錫定,記事官兪漢人·崔景岳·鄭民始,醫官方泰輿·鄭允協·慶絢·金孝儉·白文昌·李敏德,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,如前矣。仁孫,請進湯劑,上進御。上曰,診。泰輿進前診候訖,退伏曰,脈候左右三部度數調均,脾胃脈候,差度亦一樣矣。上笑曰,世豈有神農乎?仁孫曰,神農雖在,今豈有知乎?諸醫皆同泰輿之言。上曰,此日之雨,意謂多來而卽止矣。仁孫曰,此日雨來,則農家,以爲不旱之徵矣。錫定曰,此雨定好矣。上曰,故相金宇杭有後乎?允明曰,有孫而在鄕矣。上曰,李碩載其外孫乎?仁孫曰,然矣。錫定曰,臺臣詣閤矣。上命入侍,上曰,吳載純實恙乎?仁孫曰,然矣。上曰,其人好矣。仁孫曰,眞實人矣。命書傳敎。上曰,左副承旨許遞,其代參知申益彬爲承旨,牌招察任,其代雖因實恙而許遞,作散可惜。前承旨吳載純爲參知。上命趙宗鉉讀刑曹草記訖,上曰,禁府不爲抄啓,何也?注書知入。賤臣承命出來,知入以奏。仁孫曰,氷庫官事,禁府未及坐起,故不爲入啓矣。上曰,申飭。命書傳敎。上曰,數昨臨門後,該府坐起全闕,況有特敎者,則焉敢若此?另飭該府。上命持湯劑,更爲入侍。賤臣,承命出來,與允明進前。仁孫,請進湯劑,上進御,諸臣以次退出。
癸巳五月二十七日午時,上御集慶堂。坐直承旨·儒臣入侍時,右副承旨趙宗鉉,記事官洪思默,記注官崔景岳,記事官鄭民始,修撰鄭元始·任宗周,以次進伏。上命讀當年八月十六日壬寅月蝕咨文,上命持入朱子大全,仍命兩儒臣讀之。上曰,藥房提調,持湯劑更爲入侍。出下敎上曰,詣臺臺臣入侍。出下敎大司憲宋文載,大司諫李命植,執義李蓍廷,司諫洪景顔,掌令任希簡·辛應三,持平洪樂恒·具修溫,獻納宋濟魯,正言沈命德·李有喆,修撰鄭元始,副修撰李昌伋所啓,請收還慶興府庶民罪人趙榮順,按律特寢之命。措辭見上上曰,勿煩。又所啓,請收還黑山島能櫓軍罪人黃昇源,按律特寢之命。措辭見上上曰,勿煩。文載·蓍廷·希簡·應三·樂恒·修溫所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標島配之命。措辭見上上曰,勿煩。又所啓,請還寢東夏特雪丹書之命。措辭見上上曰,此何相持?亟停勿煩。命植·景顔·濟魯·命德·有喆所啓,請大靜縣爲奴罪人仲義,依律處斷。措辭見上上曰,勿煩。又所啓,請黑山島爲奴罪人五得,依律處斷。措辭見上上曰,勿煩。諸臣以次退出。
癸巳五月二十七日酉時,上御集慶堂。藥房夕入診入侍時,都提調元仁孫,提調具允明,副提調魚錫定,記事官兪漢人·崔景岳·鄭民始,醫官方泰輿,以次進伏訖。上曰,鄭元始,今番堂錄乎?仁孫曰,然矣。上曰,與光忠幾寸?允明曰,四寸孫也。上曰,承旨之粥,自何時止何時?錫定曰,四時皆有矣。上曰,饌則佐飯乎?其粥味好云矣。仁孫曰,所謂政院粥味好者,六人會食故然矣。上曰,異哉,會食則多喫矣。仁孫曰,湯劑似冷,再溫而來乎?上曰,依爲之。上曰,飮此之後步愈乎,視愈乎?仁孫曰,豈云無功?允明曰,當時慮此之臣,若當今日,則勸進之心,必也臣等同矣。上曰,不爲立異於建功者,俗態矣。湖堂中作建功歌者,誰也?仁孫曰,丁範祖也。允明曰,其諸作,建功歌最勝,而洗手作羹湯之作,調羹之際,亦妙矣,其爲人亦不怪異矣。仁孫曰,疎雅矣。上曰,吳載紹,如厥父乎?仁孫曰,頗似矣。上曰,吳載純,則有長者態矣。上曰,斥金若行者,誰也?仁孫曰,辛應三也。上曰,蕩平科後,色目不可問,而雖然,其前色目,何如?仁孫曰,與金若行相似矣。上曰,然則尤爲公論也,其疏太迂闊矣。仁孫曰,明道·橫渠等語,誠如聖敎矣。上曰,與用八佾語一套矣,予則初不知辛疏,後始覺矣。仁孫請進湯劑,上進御後,諸臣以次退出。
上在慶熙宮。停常參·經筵。
藥房都提調元仁孫,提調具允明,副提調魚錫定啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫趁早入診,詳察聖候爲宜。臣等不任區區憂慮,敢來問安,倂此仰稟。答曰,知道。今予一心,追慕而已。噫,昨春就邸爲摠管,其夏北漢侍衛,其冬攝初獻,今年春崇政稱慶賀與上號時侍衛,春奉安沁都朱明回,受喜爾回來已下船,遲遲八日度如年御詩。嗚呼,八日猶若此,況庚子以後五十餘幾年乎?今夏景賢堂圖寫都監入侍,沁都奉安時,典設祗迎,八日東郊求差,其後春塘試射時,以摠管侍衛,嗚呼,其時,今惟心隕,年冬直宿內班院,翌年八朔後直摠府,準朔報瓜。噫,夜夢若前,從容承歡,睡覺,心若何,心若何?其欲奮其欲飛,建功楚越,扁鵲浮雲,氣何暇諭?待敎入侍。中宮殿·惠嬪宮,藥房口傳問安。答曰,知道。
以備忘記,傳于趙英鎭曰,再明日崇政殿東庭,當祗迎月臺,當晝講,儀注安徐,入直侍衛,只入正時,皆依前,次對進定於明日,兩銓歲抄,明日次對時,一體持入。
傳于林鼎遠曰,內局入侍,坐直承旨同爲入侍。
傳于趙英鎭曰,都摠府·宗簿舊謄錄,至丁酉年,坐直承旨入侍時,持入,宗學講,自壬辰年至丁酉年持入。
又傳曰,內局入侍,坐直承旨同爲入侍。
傳于趙宗鉉曰,宣傳官二員,待令。
又傳曰,敬奉閣奉安後,事體異焉,而何敢闕直?闕直人,依例捧傳旨以校書館施行,當該書員,令騎曹決棍,逐出開陽門。
又傳曰,宣傳官二員待令,騎馬六匹立之。
趙宗鉉,以兵曹言啓曰,今五月二十七日,京居出身安光五稱名人,自興化門西挾入來,鳴申聞鼓,依定式,下該曹推問,何如?傳曰,允。
李昌任,以義禁府言啓曰,時囚罪人李泰漢,直以不應爲私律勘處事,判下矣。李泰漢,以不應爲私律,杖八十依例收贖,三等奪告身,放送之意,敢啓。傳曰,知道。
趙宗鉉,以禁衛營·一二巡廳,左右邊捕盜廳言啓曰,去夜犯夜人,無所捉之意,敢啓。傳曰,知道。
癸巳五月二十八日辰時,上御集慶堂。藥房入診入侍時,都提調元仁孫,提調具允明,副提調魚錫定,記事官兪漢人·崔景岳·鄭民始,醫官方泰輿·鄭允協·慶絢·金孝儉,以次進伏訖。仁孫曰,夜間聖體調攝,若何?上曰,一樣矣。寢睡,何如?上曰,亦一樣矣。仁孫請進湯劑,上進御。上曰,夜夢怪異矣。臥則猶耐,而起動則甚難矣。上曰,嶺南何以爲之?仁孫曰,臣聞左相之言,得見嶺營私札,則旱災不以爲慮云矣。仁孫請診候,上曰,置之,可也。仁孫曰,臣等於昨日,豈敢欲退,而下敎中,有首醫記過,內局退去然後就寢之命,故不得已退去,今日請進三貼,再煎而來乎?上笑曰,依爲之。錫定曰,坐直承旨入來矣。上曰,臺臣必詣閤矣。仁孫曰,然矣。上曰,入侍。上曰,理中湯載於何書?仁孫曰,載於東醫寶鑑矣。上曰,張仲景有傳乎?泰輿曰,有金玉緘經也。上曰,東漢人乎?仁孫曰,然矣。上曰,孫思邈,亦有傳乎?膽欲大·心欲小,智欲圓·行欲方等語,予則大以爲好矣。何時人乎?仁孫曰,魏晉間人也。上曰,腎力湯,是誰作?仁孫曰,孫之所製,而世所謂昇仙,名載列仙籍也。上曰,本草綱目,自倭中來乎?仁孫曰,然矣而有圖二卷,畵草木鳥獸矣。上曰,倭人刊行中國文集云,然乎?仁孫曰,倭人亦刊我東先正李滉文,尊仰若朱子矣。上命持湯劑,更爲入侍,賤臣承命出來,與允明進前。仁孫請進湯劑,上進御,諸臣以次退出。
癸巳五月二十八日申時,上御集慶堂。藥房入診,坐直承旨同爲入侍時,都提調元仁孫,提調具允明,副提調魚錫定,記事官兪漢人·崔景岳·鄭民始,右副承旨李昌任,醫官方泰輿,以次進伏訖。上曰,先抽草紙。命書傳敎曰,頃者陳章儒臣,不過無隱,與今番遽然停啓者有異,於暮年,宜分歲抄有命,豈可同置於其中?不敍之命,其皆蕩滌,雖然,若頃者沈履之之薇垣長,豈可以二事君乎?諸儒臣,莫云蕩滌,本事則當前,皆勿以檢擬三司之意,分付詮曹。仁孫請進湯劑,上進御,仁孫請診候。上曰,置之。昌任進前,內局以次先退。
癸巳五月二十八日申時,上御集慶堂。坐直承旨入侍時,右副承旨李昌任,記事官洪思默,記注官崔景岳·鄭民始,以次進伏訖。上命書傳敎曰,嗚呼,今予追擧者,莫非繼述,予何敢自爲,而都正鄭擇章首一句語,語涉近諂,使予不覺悚然,子曰遠侫人,此不嚴飭,於今末世,曰以君衰,此等之章,必將沓至公車,敦寧有無,其無可論,特施不敍之典,其章給之。又命書傳敎曰,近者中官,有目莫見鄭擇之章,初曰湖西儒章,不過辭敦寧,曰以所懷,此無他,心不在於國,故惡其招來,其答錯亂,此等之人,何辱廪料?當該中官,越捧三等。上曰,詣臺臺臣入侍。出榻敎上曰,儒臣持問答入侍。出榻敎大司憲宋文載,大司諫李命植,執義李蓍廷,司諫洪景顔,掌令任希簡·辛應三,持平洪樂恒·具修溫,獻納宋濟魯,正言沈命德·李有喆,修撰南絳老·鄭元始,副修撰李昌伋·任宗周所啓,請收還慶興府庶民罪人趙榮順,按律特寢之命。措辭見上上曰,勿煩。又所啓,請收還黑山島能櫓軍罪人黃昇源,按律特寢之命。措辭見上上曰,勿煩,文載·蓍廷·希簡·應三·樂命·修溫所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標島配之命,依律處斷。措辭見上上曰,勿煩。又所啓,請還寢東夏特雪丹書之命。措辭見上上曰,一何爭執?亟停勿煩。命植·景顔·濟魯·命德·有喆所啓,請大靜縣爲奴罪人仲義,依律處斷。措辭見上上曰,勿煩。又所啓請黑山島爲奴罪人五得,依律處斷。措辭見上上曰,勿煩。諸臣以次退出。
上在慶熙宮。停常參·經筵。
藥房都提調元仁孫,提調具允明,副提調魚錫定啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,倂此仰稟。答曰,知道。再明何日?追慕千萬,雖然氣則益苶,其豈伸禮?憧憧沓沓,次對同入。中宮殿·惠嬪宮,藥房口傳問安。答曰,知道。
以備忘記,傳于林鼎遠曰,今下弓矢,宣沙僉使金致瑞處,給送。
以備忘記,傳于魚錫定曰,今予一心,追慕與民,而於追慕,來月在近,心膽皆隕,歲抄別疊,今日命爲,亦寓懷而於民前前月初,雨雖少,猶八道均霑,今番兩三日浹洽,意謂遼瀋亦霑,多少欠均,昨聞嶺南狀聞亦然,咫尺畿甸松都若此,是誠料表,深祝大有,雨澤欠均,此心曷諭?見鎖鈔若逢虎,昨日三貼恭飮,卽此一事,氣苶可知,可勝寒心焉?
傳于趙宗鉉曰,宣傳官一員待令,騎馬三匹立之。
又傳曰,承文院闕直,而耆社守直官,敦寧府官員能直,可嘉,特賜絃弓一張。
又傳曰,承文院官員,守敬奉閣,駭然,而敦寧府官員,能守譜閣,故宗簿有璿閣,政府今奉先生案,故今朝復令摘奸。宗簿能直,政府闕直,其宜奬勤飭怠,宗簿官員,特賜弦弓,政府其況權差,萬萬可駭,其令該府杖百,朝鮮政府,司錄焉在?該房察推。
傳于李昌任曰,闕直人,依例捧傳旨。
趙宗鉉啓曰,大臣·備局堂上,依下敎來待矣。
傳于林鼎遠曰,內局次對,同爲入侍,歲抄持入。
吏曹口傳政事,以李脩輔爲平康縣監。
傳于林鼎遠曰,平康縣監今日辭朝,使之入侍。
又傳曰,內局入侍,平康縣監同爲入侍,坐直承旨,持庚子年以上謄錄入侍。
林鼎遠,以侍講院言啓曰,本院連日姑陞入直,事甚未安,兼輔德李養遂,由限已過,卽爲牌招入直,何如?傳曰,允。
趙宗鉉,以都摠府言啓曰,副摠管趙台祥,以同知義禁府事,本府坐起,晝仕出去之意,敢啓。傳曰,知道。
魚錫定,以忠勳府言啓曰,本府書寫忠義衛李宗憲有頉代,忠義衛李興白差下,依例假郞廳稱,何如?傳曰,允。
趙宗鉉,以兵曹言啓曰,依傳敎,承政院書員崔昌漢,決棍十度,卽爲逐出開陽門外之意,敢啓。傳曰,知道。
又以義禁府言啓曰,忠淸監司狀啓,據刑曹粘目內,扶餘前前縣監任邁,移本府處之事,允下矣。任邁,今方待令於本府,卽爲拿囚之意,敢啓。傳曰,知道。
又啓曰,議政府入直假官司譯院訓導劉賢昌,令該府,杖一百事,傳旨,啓下矣。劉賢昌,決杖一百後,放送之意,敢啓。傳曰,知道。
又啓曰,因刑曹啓辭,出身安光五·安光兼,今方待令於本府,卽爲拿囚之意,敢啓。傳曰,知道。
又以刑曹言啓曰,因兵曹啓辭,出身安光五,鳴申聞鼓,下該曹推問事,命下矣。觀其供辭,則指斥其同生弟光兼,雖以其長兄立後爲言,遣辭之際,自露其亡父有妻娶妾之罪,究厥所以,此不過爲兄爲弟之間,有意爭財,俱速其傷倫之科,而法典中,兄弟叔姪,起爲爭端者,有啓聞科罪之文,當自臣曹,嚴査重勘,而安光五·安光兼兄弟,俱是出身,其供勿施,竝移義禁府,照法嚴處,何如?傳曰,允。
趙宗鉉,以御營廳·一二巡廳·左右邊捕盜廳言啓曰,去夜犯夜人,無所捉之意,敢啓。傳曰,知道。
癸巳五月二十九日辰時,上御集慶堂。藥房入診入侍時,都提調元仁孫,提調具允明,副提調魚錫定,記事官兪漢人·崔景岳·鄭民始,醫官方泰輿·鄭允協·慶絢·金孝儉,以次進伏訖。上曰,承旨,先抽草紙。命書傳敎曰,昨日下敎遺漏,訓將其領新營標下軍都營,禁營軍,北營,入直時,訓將都領。仁孫曰,夜間聖體,若何?上曰,一樣矣。寢睡·水刺之節,亦何如?上曰,亦如前矣。上曰,卿家與平康令家相近乎?仁孫曰,同閈矣。上曰,平康祖母,居於驪州,有何滋味?仁孫曰,前臨江水,近有淸心樓,樂居鄕土,夫人之情也。上曰,予欲自寧陵,觀淸心樓而至今未果,以爲一恨矣。仁孫曰,湯劑似冷,再溫而來乎?上曰,置之。進御後,上曰,此日則猶服,而其日則不可服,預與卿等相約。仁孫曰,殿下承宗社臨臣庶,異於常人之孝,願留三思。上曰,予若以此劑成病,退去左相,尊稱則翰注,則卿等豈不苦乎?仁孫曰,豈有是理?上曰,昔有禁軍闕直,大將請推之事,昨無現告,敦寧耆社,亦皆入直,以此知今日無紀綱中,頗有紀綱也。上命持湯劑,更爲入侍,賤臣,承命出來,與允明進前。上曰,今日只飮二貼,可矣。仁孫曰,連爲酬應,可加而不可減矣。上曰,三貼奉承於神農乎?李有喆疏,亦勸之,而予則笑之。仁孫曰,此微賤之人,出於愛君之誠也,一貼待下敎乎?上曰,依爲之。諸臣以次退出。
癸巳五月二十九日辰時,上御集慶堂。大臣·備局堂上,引見入侍時,左議政金尙喆,右議政元仁孫,行戶判蔡濟恭,刑判具善復,行司直趙曮·李章吾,兵判具允鈺,吏判李潭,行副護軍尹泰淵,吏判尹得養,行司直張志恒,工參李重祜,行副司直金相翊,左尹徐命善,大司憲宋文載,大司諫李命植,執義李蓍廷,司諫洪景顔,掌令任希簡,持平洪樂恒·具修溫,獻納宋濟魯,正言沈命德,修撰南絳老·鄭元始,副修撰任宗周·李昌伋,左副承旨趙宗鉉,記事官洪思默,事變假注書柳頤玄,記事官崔景岳·鄭民始,以次進伏。上命書傳敎曰,昨日下敎,而當該中官,無狀莫甚,傳敎誤傳,越捧三等,藥房提調,持湯劑入侍。出下敎上命讀正言李有喆疏,讀訖,上曰,是乎是乎。命書傳敎,吏兵曹歲抄中點下者,皆勿越捧傳旨。上曰,慶尙左兵使崔東岳許遞。出下敎尙喆所啓,慶尙左兵使崔東岳,連呈辭狀於備局,而屢年瘴鄕,病狀難强云,許遞,何如?上曰,依爲之。又所啓,平山太白山城,有備局句管軍餉穀,而餉米體重,無他用處,年年糶糴,耗上生耗,今則斛漸敷,還分漸多,該邑之民,實無以支堪云。此雖日後不虞之備,實爲目下厲民之端,前後本道伯及曾經本邑倅之言,皆如此,不可無矯救之道,從便移轉,俾除一邑痼弊之意,分付本道道臣,何如?上曰,依爲之。又所啓,臣與首相,有相議事,敢達矣。今此濬川石築,旣以朝令設施,各軍門所入物力,不可不及時區劃。向因右相所奏,貿置小米一萬石於關西,已有備局之行會本道者。今以此一萬石,分劃各軍門後,關西所在濬川司句管小米三千石之糶糴者,逐年倂耗,次次移充於今劃一萬石之數,則事甚兩便,以此分付於關西道臣及三軍門,使之依此擧行,何如?上曰,依爲之。濟恭所啓,日前有各殿氷供,自來月減半之敎,而氷供之規,朝前則內氷庫進排,午後則西氷庫進排矣。內庫則,雖以罄竭之故,爲趁經費,特令減半,而至於西庫則,卽今遺在,尙且優足云,國體所在,此則不當減數進排,故敢達矣。上曰,西氷庫勿減,文載·命植·蓍廷·景顔·希簡·應三·樂恒·修溫·濟魯·命德·絳老·元始·昌伋·宗周所啓,請還收慶興府庶民罪人趙榮順,按律特寢之命。措辭見上上曰,徑先停啓,其雖爲駭,本事參酌,予亦下敎,三司俱備,其何强爭?慶興府庶民,足可懲也。每聞合辭,憶昔心亂,亟停勿煩。又所啓,請收還黑山島能櫓軍罪人黃昇源,按律特寢之命。措辭見上上曰,比諸榮順,不過孤雛,能櫓軍下敎,已大可懲創,卒旣參酌,其況枝葉,且爲昇源,三司合啓,國體,若何?亟停勿煩。文載·蓍廷·希簡·應三·樂恒·修溫所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標島配之命,依律處斷。措辭見上上曰,勿煩。又所啓,請還寢東夏特雪丹書之命。措辭見上上曰,其何若是强爭?亟停勿煩。命植·景顔·濟魯·命德所啓,請大靜縣爲奴罪人仲義,依律處斷。措辭見上上曰,勿煩。又所啓,請黑山島爲奴罪人五得,依律處斷。措辭見上上曰,勿煩。文載·命植·蓍廷·景顔·希簡·應三·樂恒·修溫·濟魯·命德所啓,臣等待罪言責,今已多日,不能出一言論一事,方切愧懼,卽伏聞正言李有喆疏批,以臺閣寥寥,辭敎截嚴,臣等惶悚無地。夫國家之設置臺閣,乃所以維持也,而反爲不能維持之本,臣等溺職之罪,尤難自恕,其何可一刻仍冒於臺次乎?請命遞斥臣等職。上曰,不過泛論,何過撕捱?勿辭,亦勿退待。上曰,聞關東伯狀已申飭,今日命入侍,臥中忽覺,心有訝之者,建功雖進停飮,下詢左右,乃覺其思之誤焉,若此,平康令之曠官,事勢固然,民事可悶,許遞,其代口傳擇差,其令今日辭朝。出傳敎諸臣以次退出。
癸巳五月二十九日巳時,上御集慶堂。藥房入診入侍時,都提調元仁孫,提調具允明,副提調魚錫定,記事官兪漢人·崔景岳·鄭民始,醫官方泰輿·鄭允協·慶絢·金孝儉,以次進伏訖。仁孫曰,俄者次對,酬應甚多,聖體,若何?上曰,頗有泄候矣。上曰,診候。泰輿進前診候訖,退伏曰,脈候不沈,度數調均,脾胃脈候則小弱矣。上曰,然則奈何?泰輿曰,當用六和湯矣。上曰,用蔘幾何?泰輿曰,元用五分,而此則當用二錢矣。上曰,此月令之劑也。仁孫曰,金孝儉亦入來矣。上曰,有泄候,當用何藥?停建功用六和,何如?孝儉曰,六和湯雖好,而若有泄候,則有滯氣而然,不如藜藿湯也。上曰,以此書傳敎。上曰,建功湯停止,藜藿湯,加人蔘二錢煎入。出榻敎仁孫曰,聖體欠和,明日月臺祗迎與晝講,姑停爲宜,盛暑停止,自有其例。上命書傳敎,上曰,明日祗迎晝講停。上曰,新除守令入來乎?入侍。上曰,李修輔,誰之族也?仁孫曰,新錄李奭輔之兄,故相李天輔之從弟也。上曰,坐直入來乎?仁孫曰,然矣。上曰,任邁是任埅之孫乎?與儒臣任宗周爲幾寸?其爲人,何如?仁孫曰,臣曾見其容貌,甚精矣。上曰,閔百奮何去?仁孫曰,在京矣。以湖西伯遞來,未爲承旨,故殿下久不見矣。上曰,予曾聞之,則百奮非庸常人可虛老者也。仁孫曰,然矣。上曰,宗簿謄錄持入乎?命李昌任讀之,上曰,兪伯曾誰也?仁孫曰,癸亥功臣也。上曰,兪彦國,以伯曾之孫,爵止參判,甚沈滯矣。上曰,元敬王后徽號,用兩德字可怪也。注書往香室,堂后知入。賤臣還奏曰,只一德字矣。上曰,與此異矣。仁孫曰,提調煎藜藿湯而來矣。上進御後,泰輿曰,旣有泄候,則更加一貼,何如?上曰,可也。上復曰,今日姑止之,明日更進,宜矣。上曰,政院勿爲問安之意,注書諭之。內局以次先退。
上在慶熙宮。停常參·經筵。
藥房都提調元仁孫,提調具允明,副提調魚錫定啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。豈云某湯?氣苶一樣,祗迎亦止,豈云孝乎?待敎入侍。中宮殿·惠嬪宮,藥房口傳問安。答曰,知道。
以備忘記,傳于申益彬曰,問漢·唐君何年,漢武帝·唐高祖年雖多,皆已知,今八旬誠冥然,況來月心先隕,咸曰慶予自聞,見今世深慨然,況蕩平予莫知,幾革心僅革面,一蕩然萬事懷,予見多予聞熟,其君衰沖子幼,興惟此何能眠?一追慕一爲民,兼此悶湯何功?呼寫此懷千萬,將此敎洞諭廷。
又以備忘記,傳于林鼎遠曰,今八旬誠料表,咸曰慶自冥然,雖欲孝何能孝,雖欲悌何能悌?瞻東郊心先隕,慕西郊懷千萬,問國勢只自歎,顧國事曷勝慨?於來月憶庚子,欲溘然亦歇語,過此日誠冥然,雖於此猶餘心,一世臣一吾民,心若此將何效?顧二字恧萬倍,慷慨亙何歎疊?曾孫慶夢寐冀,大有年夙夜祝。
又傳于林鼎遠曰,禮房承旨,奉審後以奏,內局入侍,儒臣持問答同爲入侍,承旨同爲入侍。
又傳于林鼎遠曰,內局入侍。
又傳于趙英鎭曰,前今年五六月迎勅日記及八九月當宁爲摠管日記,入侍時持入。
又傳于趙英鎭曰,世弟時春坊癸卯·甲辰宴享臺餞宴,與詣所日記,入侍時,一體持入。
又傳于林鼎遠曰,內局入侍。
又傳于申益彬曰,承旨持日記,同爲入侍。
又傳于李昌任曰,軍號孟浪,此後申飭。
趙英鎭,以忠淸水使啓本啓曰,本營結城居私奴朴元金等渰歿事。傳曰,令本道恤典擧行。
趙宗鉉,以弘文館言啓曰,本館下番,屢日姑陞入直,事甚未安,校理韓鼎裕,由限已過,卽爲牌招入直,何如?傳曰,允。
又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
林鼎遠,以侍講院言啓曰,本院連日姑陞入直,事甚未安,兼弼善洪相簡,自鄕上來,時無職名,令該曹,口傳付軍職,仍卽牌招入直,何如?傳曰,允。
魚錫定,以吏曹言啓曰,今此宗廟朔祭大祝,皆以侍從塡差,而時無職名人員,令該曹,口傳付軍職,何如?傳曰,允。
又以吏曹言啓曰,成均館典籍閔昌烈呈狀內,身病甚重,勢難察任云,今姑改差,何如?傳曰,允。
趙宗鉉,以兵曹言啓曰,禁軍來秋冬等祿試射時沒技人,別單中,依例懸註以入之意,敢啓。傳曰,知道。
以義禁府言啓曰,時囚罪人初檢官德源前府使趙得慶,覆檢官文川前郡守李纘徽等,令該府,爲先禁囚,以待本道啓本事,傳旨啓下,故拿囚矣。咸鏡監司査啓內,金福已屍身,初覆檢實因,符合於律文,自縊條,而三檢官高原郡守申遇文,只憑屍親之呼冤,以致檢驗之失實,論以獄體,不可無罪,令攸司稟處啓下,而因刑曹回啓,三檢官申遇文,亟施削職之典事,判下矣。初覆檢實因,果符律文,而申遇文,以三檢官,旣以特敎被罪,則趙德慶·李纘徽等,似無可問之端,何以爲之?敢啓。傳曰,竝放。
又以訓鍊都監·一二所巡廳·左右邊捕盜廳言啓曰,去夜犯夜人,無所捉,敢啓。傳曰,知道。
癸巳五月三十日辰時,上御集慶堂。藥房入診入侍時,都提調元仁孫,提調具允明,副提調魚錫定,記事官兪漢人·崔景岳·鄭民始,醫官方泰輿·鄭允協·慶絢·金孝儉·金世演,以次進伏訖。仁孫曰,夜間聖體,若何?上曰,如昨日矣。寢睡·水刺之節,亦何如?上曰,亦一樣矣。仁孫曰,昨日稟定,故茹藿湯煎來矣。上進御,仁孫請診候,上曰,依爲之。泰輿進前診候訖,退伏奏曰,脈候左三部度數調均如昨,右三部脾胃脈候,甚弱矣。諸醫皆同泰輿之言。上曰,夜來兩次泄候,茹藿湯,服之不愈,建功於予,似爲主材矣。此劑,服之甚難,前日有建功結棍之敎,今欲作建功問答矣。仁孫曰,然則更進建功,好矣。上曰,諸醫畢陳。泰輿曰,泄候由滯氣而然,茹藿湯治暑之劑,就其中,加減製進,好矣。上命書傳敎曰,茹藿湯加人蔘·桂枝一錢五分,草果五分減,蘇葉五分煎入。出榻敎上曰,時原任大臣詣閤云,使之入侍。賤臣承命出來,與領議政金相福,左議政金尙喆,判府使李思觀·申恢·李溵,進前。上曰,昨今觀之,建功可謂藥之聖也。相福曰,然矣。上曰,豈知故相金宇杭玄孫,爲予外孫壻乎?尙喆曰,禁婚牌後,昌城之姪,爲鄭尙淳壻也。上曰,此亦有志者事竟成。錫定曰,明日常參,何以爲之?上命書傳敎曰,今日常參停。上曰,今年九月,卿等無聲,可矣。尙喆曰,臣等豈忍虛過乎?上曰,堯舜壽至百餘歲,豈有陳賀之事乎?尙喆曰,時有皐·夔,豈不爲乎?雖有兩典,而文獻不足,故不言矣。上曰,臺臣入侍。賤臣承命出來,與大司憲宋文載,大司諫李命植,執義李蓍廷,司諫洪景顔,掌令任希簡·辛應三,持平洪樂恒·具修溫,獻納宋濟魯,校理韓鼎裕,正言沈命德·李有喆,修撰南絳老·鄭元始,副修撰李昌伋·任宗周進前。文載·命植·蓍廷·景顔·希簡·應三·樂恒·修溫·濟魯·鼎裕·命德·有喆·絳老·元始·昌伋·宗周曰,趙榮順,向者參班翌日,不顧所重,急急投疏,已自難容,乃以不忠不孝遲晩,則自有應行之律,而特貸一律,已是失刑,閱歲爭執,猝地停論,公議愈激,昨日更發,特許允從,以伸公法,以快輿情,旋卽反汗,聖意雖出於好生,王章不可以撓屈,請收還慶興府庶民罪人趙榮順,按律特寢之命。上曰,亟停勿煩。又曰,黃昇源之違牌,已極驚駭,及其所供,意在謀避,人臣之道,豈敢揣摩較計?況以不忠不孝,至於結案,則合辭之請,得蒙允從,伸王章而副公議,旋卽反汗,雖出聖意之好生,愈激群情之咈鬱,請收還黑山島能櫓軍罪人黃昇源,按律特寢之命。上曰,況事有輕重者乎?亟停勿煩。文載·蓍廷·希簡·應三·樂恒·修溫曰,請黑山島爲奴罪人五得,依律處斷。措辭見上上曰,勿煩。又曰,請還寢張翼標島配之命,依律處斷。措辭見上上曰,勿煩。又曰,請還寢東夏特雪丹書之命。措辭見上上曰,一何相持?亟停勿煩。命植·景顔·濟魯·命德·有喆曰,請大靜縣爲奴罪人仲義,依律處斷。措辭見上上曰,勿煩。又曰,請黑山島爲奴罪人五得,依律處斷。措辭見上上曰,勿煩。上曰,諸臣俱退。諸臣以次退出。
癸巳五月三十日午時,上御集慶堂。藥房入診入侍時,都提調元仁孫,提調具允明,副提調魚錫定,記事官兪漢人·崔景岳·鄭民始,醫官方泰輿等,以次進伏訖。仁孫曰,暑熱甚矣,聖候,更若何?上曰,一樣矣。仁孫曰,吳道炯亦待令矣。診候,何如?上曰,爲之。泰輿進前,診候訖,退伏奏曰,脈候左右三部度數調均,脾胃脈候之小弱,大體與朝無異矣。諸醫所對,皆如泰輿之言。上曰,三次之後,泄候卽止,似滯解而然矣。仁孫曰,此劑味苦,異於建功矣。上曰,繼進茹藿乎?卽復建功乎?泰輿奏曰,旣有動靜,以月令之劑,更用六和湯,似好矣。諸醫奏曰,泰輿之所奏六和湯亦好,而不若加縮砂,用建功也,有斡旋脾胃之功也。上曰,茹藿湯停止,建功湯,加縮砂七分煎入。出榻敎仁孫曰,然則此劑持去,夕後待召命進建功乎?上曰,依爲之。仁孫曰,臣直宿於藥院乎?上曰,止之。仁孫曰,副提調直宿於藥院,何如?上曰,亦止之。上曰,儒臣持問答入來乎?錫定曰,然矣。儒臣進前,內局以次先退。
癸巳五月三十日未時,上御集慶堂。儒臣持問答入侍時,左承旨申益彬,記事官洪思默,記注官崔景岳,記事官鄭民始,校理韓鼎裕,修撰任宗周,以次進伏。上命召奉審承旨入侍,以無頉奏。上命讀祭物件記及祭官記及中霤祭物件記。上又命讀忠淸左水使拯米狀及各該吏沙工等供辭。仍命書傳敎曰,今番長興稅船臭載,萬萬殊常,故下敎,此則船人雖不承款,拯米一千一百四十八石,以七百數十石瞞報之,旣已綻露,當該郡守南柱老,初不例以不檢飭勘處,今聞爲人所供水使結語,可謂得體,況莫重貢米臭載者,分給民人,雖例也,數十石何敢帖下私人,若此故,座首色吏之瞞報,勢固然而捨其該色,用此吏,亦涉可駭,不可施以不敍之典,亟施告身三等之典。國穀偸食,事當嚴問船人,而拯米瞞報,事件異焉,不可等待,當該座首色吏,□□信各刑一次後,令水使散配北道,以懲後弊。王漢禎,到任屬耳,宜顧民弊,令道臣嚴飭居人,而更爲詳探以報,將功補過事,令該廳,分付道臣。當該船人,此亦人命,勿拘日次刑推之命特寢,依常規嚴刑取服事,亦令該廳,分付帥臣。諸臣以次退出。
癸巳五月三十日酉時,上御集慶堂。藥房入診,坐直承旨,同爲入侍時,都提調元仁孫,提調具允明,副提調魚錫定,記事官兪漢人·崔景岳·鄭民始,同副承旨趙英鎭,醫官方泰輿等,以次進伏訖。仁孫曰,俄間聖體,若何?不有泄候乎?上曰,一次矣。仁孫請診候,上曰,置之。上曰,坐直誰來?錫定曰,趙英鎭也。英鎭進前。仁孫曰,明日湯劑,亦依例乎?上曰,依爲之。內局以次先退。
癸巳五月三十日戌時,上御集慶堂。承旨入侍時,左副承旨李昌任,記事官洪思默,記注官崔景岳,記事官鄭民始,以次進伏。上命讀昭顯世子春坊日記,及政院日記,諸臣以次退出。
上在慶熙宮。停常參·經筵。
藥房都提調元仁孫,提調具允明,副提調魚錫定啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。冥然八旬,今逢此月,追憶庚子,追慕千萬,只欲冥然,氣何暇喩?待敎入侍。中宮殿·惠嬪宮,藥房口傳問安。答曰,知道。
傳于林鼎遠曰,吏判及編次人,戶判使之入來,內局同爲入侍。
又傳曰,內局入侍,坐直承旨同爲入侍。
又傳曰,左副承旨入侍。
又傳曰,內局入侍,竝入侍。
傳于趙宗鉉曰,校正官一體書之事,分付鑑印官。
又傳曰,坐直承旨入侍。
趙宗鉉,以都摠府言啓曰,副摠管趙台祥,以同知義禁府事,本府坐起晝仕出去,而逐日赴坐,煩稟未安,入番間,除草記往來之意,敢啓。傳曰,知道。
林鼎遠,以弘文館言啓曰,副修撰李昌伋,以御製鑑印事,晝仕出去之意,敢啓。傳曰,知道。
趙宗鉉,以義禁府言啓曰,時囚罪人安鼎大,過今朔後,以制書有違私律,勘處以放事,傳旨啓下,故拿囚矣。旣已過朔,安鼎大以制書有違私律,杖一百依例攸贖,告身盡行追奪,放送之意,敢啓。傳曰,知道。
又以義禁府言啓曰,去二十五日殿座時,時囚罪人朴相甲,限今朔因囚事,命下矣。囚限已過,何以爲之?敢稟。傳曰,特放。
又以禁衛營·一二所巡廳·左右邊捕盜廳言啓曰,去夜犯夜人,無所捉之意,敢啓。傳曰,知道。
癸巳六月初一日辰時,上御集慶堂。藥房入診,吏判同爲入侍時,都提調元仁孫,提調具允明,副提調魚錫定,記事官兪漢人·崔景岳·鄭民始,戶曹判書蔡濟恭,吏曹判書李潭,醫官方泰輿·鄭允協·慶絢·金孝儉,以次進伏訖。仁孫曰,夜間聖候,若何?上曰,一樣矣。寢睡·水刺之節,亦何如?上曰,如昨日而今日之少差,天猶欲支撑也。仁孫請進湯劑,上曰,此日豈可服乎?仁孫曰,旣有日前下敎,更何有如是之敎耶?臣知殿下孝思之無窮,而於藥何有哉?若於禮經有違,則臣何敢更請哉?上笑曰,禮經,豈有建功之文乎?仁孫曰,以殿下仰承之心,亦不必却,而帝王之孝,亦不在於此等也。允明曰,進劑不有欠於一分孝思,而間斷,則昨日之功亦可惜也。仁孫曰,戶判亦入來,殿下曾不以建功爲實乎?允明曰,此日不進,則臣等悶迫之情,何如?陟降之心,亦何如哉?仁孫曰,祖宗之付托,何如,而不顧聖躬乎?濟恭曰,進湯之後,臣得進前,則非徒下念臣等,亦八域均沾之惠也。臣於昨日,得見小報,知停建功用藜藿,則其驚慮,何如,而今日入來,得見復進建功,則其喜幸,亦何如哉?錫定曰,彼編次人,亦見進御後敢入矣。上曰,漢文之東讓西讓者,皆出於實情,若謂矯飾,則亦世變也。三讓而竟受者,迫於下情而然,吾亦强進也。上進御後,命書傳敎。上曰,嗚呼,冥然,今逢此月,何以仰報?惟此一事,今朔藏樂,小伸微忱。仁孫曰,暑熱甚矣。製進中宮殿當進之劑,何如?上曰,依爲之。泰輿曰,六和湯好矣。上曰,中宮殿進御淸暑六和湯本方,減厚朴五分,加人蔘五分,檳榔一錢五分式日次製入。出榻敎上曰,他承旨入侍。出榻敎上命持湯劑更爲入侍,賤臣承命出來,與允明進前。仁孫請進湯劑,上進御後,內局以次退出。
癸巳六月初一日辰時,上御集慶堂。坐直承旨·編次人同爲入侍時,左副承旨趙宗鉉,記事官洪思默·崔景岳·鄭民始,編次人蔡濟恭·李潭,以次進伏。上曰,孝悌也者,爲仁之本。仍命宗鉉,書御製勸世人爲孝悌文。上曰,入直儒臣入侍。出下敎校理韓鼎裕,副修撰李昌伋進伏,上曰,兩儒臣持御製,問議于諸大臣,校正以來。鼎裕·昌伋先退,上曰,詣臺臺臣入侍。出下敎大司憲宋文載,大司諫李命植,執義李蓍廷,司諫洪景顔,掌令任希簡·辛應三,持平洪樂恒,·具修溫,獻納宋濟魯,校理韓鼎裕,正言沈命德·李有喆,修撰南絳老·鄭元始,副修撰李昌伋·任宗周進伏。所啓,請收還慶興府庶民罪人趙榮順,按律特寢之命。措辭見上上曰,亟停勿煩。又所啓,請收還黑山島能櫓軍罪人黃昇源,按律特寢之命。措辭見上上曰,亟停勿煩。文載·蓍廷·希簡·應三·樂恒·修溫所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標島配之命。措辭見上上曰,勿煩。又所啓,請還寢東夏特雪丹書之命。措辭見上上曰,其何强爭?亟停勿煩。命植·景顔·濟魯·命德·有喆所啓,請大靜縣爲奴罪人仲義,依律處斷。措辭見上上曰,勿煩。又所啓,請黑山島爲奴罪人五得,依律處斷。措辭見上上曰,勿煩。諸臣以次退出。
癸巳六月初一日申時,上御集慶堂。藥房入診,坐直承旨同爲入侍時,都提調元仁孫,提調具允明,副提調魚錫定,記事官兪漢人·崔景岳·鄭民始,左副承旨趙宗鉉,醫官方泰輿,以次進伏訖。上曰,御製幾張乎?仁孫曰,不過十張矣。上曰,雖刊出,不過此數乎?命書傳敎。上曰,今番御製,以洪武正韻書寫刊印,一件內入,一件入于世孫官,政院·玉堂·春坊·成均館·藝文館各賜一件,五處史庫,各藏一件,奉朝賀·時原任大臣·正一品宗臣·時任承旨·儒臣·春坊·時任文臣二品實職以上,薇垣長·國子長·都尉副尉·五軍門將臣·兩都留守·八道道臣·八道兵使·時任翰注·諸編次人,一體頒賜,廣許其印,板本藏于史庫。上曰,此御製,何如?仁孫曰,字字精神也。仁孫先請診候,上曰,爲之。泰輿曰,脈候左右三部度數調均,脾胃脈候與滑體,亦小差矣。諸醫皆同泰輿之言。上曰,沈殼實乎?仁孫曰,亦健實矣。上曰,入於耆社乎?仁孫曰,然矣。仁孫曰,湯劑似冷,再溫而來乎?上曰,依爲之。上曰,春坊日記持入乎?坐直讀之。上曰,孝廟嗣服之歲,注書知入。賤臣承命出來,還奏曰,三十一歲也。上曰,孝廟春秋,更爲知入。賤臣承命出來,還奏曰,四十一歲也。上曰,然矣。上曰,延勅儀軌,亦持來乎?其時上使誰來?仁孫曰,鄭命壽輩也。上曰,故人之以手喫飯·謂世子莫笑之語,可貴也。仁孫請進湯劑,上進御後,內局以次先退。
癸巳六月初一日申時,上御集慶堂。坐直承旨入侍時,左副承旨趙宗鉉,記事官洪思默·崔景岳·鄭民始,以次進伏。上曰,仁廟朝丁亥春坊日記持入。賤臣持入,上命宗鉉讀奏。上曰,仁廟朝丁亥延勅都監儀軌持入。賤臣還奏曰,戶曹無之矣。上曰,史官,取史庫西樓儀軌以來。民始還奏曰,西樓亦無之矣。上曰,問議儒臣入侍。出下敎校理韓鼎裕,副修撰李昌伋伏奏曰,臣等各詣大臣家,奉示御製,則諸大臣皆以爲,全體圓滿,首尾照應,不勝欽嘆矣。命書傳敎曰,今已校正,聞來者多,令副修撰李昌伋,詣芸閣監印。出傳敎上曰,入侍承旨,無儒臣同出,看審改書,他承旨入侍。右副承旨李昌任進伏。宗鉉·鼎裕·昌伋退。昌任曰,丁亥儀軌,搜得於延勅都監應辦所,待令於外矣,上曰,持入。賤臣持入。命昌任讀奏,又命讀公事。諸臣以次退出。
癸巳六月初一日二更三點,上御集慶堂。坐直承旨入侍時,右副承旨李昌任,記事官洪思默·崔景岳·鄭民始,以次進伏。上命讀諸公事。上曰,注書取甲申以前春坊日記以來。賤臣持入,上命昌任讀奏,上曰,聞春坊官員李廷龜·尹坊所陳文義,美哉美哉,欲使世孫見此也。上曰,入直春·桂坊入侍。出下敎兼弼善洪相簡,兼司書徐有臣,翊贊曺允亨,洗馬林濬浩進伏。上命賤臣持入黃籤,附於尹坊等講記。上曰,入侍春·桂坊,持此示宮官。仍命書傳敎曰,師傅賓容,待開門入來,入侍承旨同爲入侍。諸臣以次退出。
上在慶熙宮。停常參·經筵。
藥房都提調元仁孫,提調具允明,副提調魚錫定啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。當今月追慕千萬,憶己丑嗣服,偶同於甲辰嗣服三十一歲予年,此懷何憶?嗚呼,追憶己亥,顧予今年,其加三十九歲,追憶庚子,顧予冥然,且加二十。嗚呼,是豈孝也,亦豈子道?嗚呼,此以然,一則建功,二則建功,藏藥何意,飮湯何心?噫,忍過前月初四日。噫,初八日以有五日,冥然亦歇後語也。是豈孝也,亦豈子道?昨可製述,可見予心,氣何暇諭?待敎入侍。中宮殿·惠嬪宮,藥房口傳問安。答曰,知道。
傳于林鼎遠曰,內局入侍,領左相·重臣·春坊同爲入侍。
上曰,兼輔德洪相簡入侍。出下敎
林鼎遠啓曰,判義禁朴相德,同義禁李宗德,持平安光五等,照律公事來待矣。
傳于林鼎遠曰,該府堂上,同爲入侍。
又傳曰,昨夜入侍承旨,入侍。
又傳曰,內局入侍,坐承旨持春坊日記,同爲入侍,監印官如入來,同爲入侍。
林鼎遠啓曰,世孫師金相福,傅金尙喆,左賓客蔡濟恭,右賓客趙明鼎,右副賓客李潭,依下敎來待矣。
傳于林鼎遠曰,監印何等重也?宜爲遞直往監,而儒臣只此乎?申飭。
又傳曰,監印官,使之入來。
有政。吏批,判書李潭,參判尹得養,參議洪樂純式暇,承旨林鼎遠進。啓曰,春坊闕員,今當差出,擬望之人乏少,相避竝擬,何如?傳曰,允。以李鎭衡爲輔德,高裕爲弼善,洪樂任爲文學,洪相簡爲兼輔德,鄭趾煥爲文學,金思穆爲司僕正,李鎭恒爲掌樂正,尹光禮爲宗簿正,鄭彦暹爲軍資正,郭鎭純爲司成,金養心爲右通禮,洪周萬爲吏曹佐郞,洪述祖爲永禧殿令,尹行儼爲繕工副奉事,徐命膺爲兼左副賓客,曺爲濟用直長,朴相德爲典醫提調,黃仁點爲繕工提調,徐命膺爲校書提調,趙明鼎爲觀象監提調,趙曮爲司譯提調,趙重晦爲內資提調,尹東暹爲宗簿提調,金龜柱爲內贍提調,具允鈺爲瓦署提調。
兵批,判書具允鈺進,參判□□□,參議□□□,參知□□□,承旨□□□進,以羅星樞·鄭昌郁爲同知,尹澤顯爲五衛將,李錫祿爲僉知,張繼運爲昌德將,李汝忠·尹衡烈·柳光斗爲訓鍊主簿,具明謙爲宣傳官,李瀰爲副摠管,尹範亨爲訓鍊副正,許根爲宣傳官,李榮鳳爲文兼,李長燁爲慶尙左兵使,洪宅夏爲淸州營將,李恒訥爲南道參軍,白東俊爲副護軍,鄭尙淳·權噵·尹坊·李得臣·金尙默爲副司果。
林鼎遠,以司饔院官員言啓曰,鷹師貢人等連日呼訴內,供上生雉,當此草樹茂密之時,旣難行獵,家養垂盡,逐日供上,將未免生事之境,斯速入啓變通云。此時獵雉之難,誠如所訴,在前如此,例有活鷄參半代封之規,而莫重御供,自下不敢擅便,惶恐敢啓。傳曰,依例代捧。
又以兵曹言啓曰,今六月初二日,楊州居幼學李鎭華稱名人,自興化西挾門入來,鳴申聞鼓,依定式下該曹,推問,何如?傳曰,允。
又以義禁府言啓曰,時囚罪人安光五,決杖一百,流三千里定配,安光兼,杖一百事,允下矣。安光五,決杖一百後,咸鏡道明川府流三千里定配,而以照律內辭意,具罪目,卽爲發遣府羅將押送配所,安光兼,決杖一百,放送之意,敢啓。傳曰,知道。
又以義禁府言啓曰,泰安前郡守南柱老,亟施告身三等之典事,傳旨啓下矣。南柱老今已拿囚,依法典杖八十收贖,奪告身·三等放送之意,敢啓。傳曰,知道。
又以義禁府言啓曰,今春夏等本府郞廳褒貶等第,當爲磨鍊以入,而同義禁閔弘烈未肅拜,令政院稟旨牌招,以爲備員開坐之地,何如?傳曰,允。
又以刑曹言啓曰,頃因傳敎,定配罪人中,有年八十父母與祖父母者,考籍放送,而徒流案中,初無發配邑名者,定配罪人等處,詳問回移事,發關諸道矣。忠淸·江原·黃海·平安四道成冊,先爲來到,故依前考籍,則其年歲姓名,與成冊率相不同,更査以報之意,移文各道,待回移當爲稟處,而京居金益大,以僞紅牌干連罪,定配於蛇島鎭,其母今年爲九十八歲,而居在泰安地云。故發關査問,則果爲的實,三陟居崔承奉,以殺獄減死罪,因傳敎定配,而其父今年爲八十八歲矣。倂依傳敎,一體放送之意,敢啓。傳曰,知道。
趙宗鉉,以御營廳·一二所巡廳·左右邊捕盜廳言啓曰,去夜犯夜人,無所捉之意,敢啓。傳曰,知道。
癸巳六月初二日辰時,上御集慶堂。藥房入診,領左相·賓客·坐直承旨同爲入侍時,都提調元仁孫,提調具允明,副提調魚錫定,記事官兪漢人·白光澤·鄭民始,領議政金相福,左議政金尙喆,左賓客蔡濟恭,右賓客趙明鼎,右副賓客李潭,同副承旨李昌任,醫官方泰輿·鄭允協·慶絢·金孝儉·徐命緯,以次進伏訖。相福曰,近日稍熱,聖體,若何?上曰,一樣矣。寢睡·水刺之節,亦何如?上曰,亦如前日矣。仁孫請進湯劑,上曰,姑置之。御製持入乎?錫定曰,然矣。上曰,戶判讀之。濟恭進前伏奏,上命書傳敎曰,今番御製頒賜時,耆社諸臣,諸國舅家,一體印頒。上曰,見春坊延勅日記,今日則所謂都無事也。卿等何以輔予沖子乎?相福曰,臣學識鹵莽,無以仰體聖意也。尙喆曰,見昨日御製,又承今日傳敎,出入胄筵者,豈以非理事春宮哉?上曰,沖子好學,予無憂矣。師傅旣奏,諸賓客亦何以事予沖子?濟恭曰,聖敎如此,誨責交至,豈不思殫竭魯鈍,以報萬一乎?如鄭經世輩,曾爲賓客,臣實自慙於不及此等人矣。上曰,鄭經世隱逸乎?濟恭曰,經學之士而偶登科第,故嘗以吏判,兼副學矣。明鼎曰,睿學大成,非微臣之所能贊輔也。上曰,卿老賓客,何言之過也?明鼎曰,非敢過言,或過於文辭,則臣嘗勉以切實工夫矣。潭曰,臣雖才識蔑劣,豈不思報效之道乎?上曰,桂坊亦爲文義乎?明鼎曰,春·桂坊一體爲之矣。相福曰,日前春坊久任人陳達時,臣等未及仰陳,而前校理鄭趾煥文識,實合胄筵勸講之任,一體久任,何如?上曰,依爲之。尙喆曰,冑筵講官,亦宜求於陳逖之中,聞高裕最有文識云,合宜一體收召,以責久任之效矣。上曰,好矣。依爲之。出擧條上曰,高裕之登科久矣。戶判見之乎?濟恭曰,長在嶺南,故臣僅見三次,其經術,非諸僚所及矣。上仍命書傳敎曰,其於今日,豈循常例?春坊在外人,一竝許遞,其代政官牌招開政,待下批,仍爲牌招察任。其中若有在外者,何待春坊草記?卽爲下諭。仁孫請進湯劑,上進御。仁孫請診候,上曰,置之。錫定曰,臺臣詣臺矣。上曰,使之入侍。賤臣承命出來,與大司憲宋文載,大司諫李命植,執義李蓍廷,司諫洪景顔,掌令任希簡·辛應三,持平洪樂恒·具修溫,獻納宋濟魯,校理韓鼎裕,正言沈命德·李有喆,修撰南絳老·鄭元始,副修撰任宗周進前。文載·命植·蓍廷·景顔·希簡·應三·樂恒·修溫·濟魯·鼎裕·命德·有喆·絳老·元始·宗周曰,趙榮順,向者參班翌日,不顧所重,急急投疏,已自難容。乃以不忠不孝遲晩,則自有應行之律,而特貸一律,已是失刑。閱歲爭執,猝地停論,公議愈激,昨日更發,特許允從,以伸公法,以快輿情,旋卽反汗,聖意雖出於好生,王章不可撓屈,請收還慶興府庶民罪人趙榮順,按律特寢之命。上曰,亟停勿煩。又曰,黃昇源之違牌,已極驚駭,及其所供,意在謀避,人臣之道,豈敢揣摩較計?況以不忠不孝,至於結案,則合辭之請,得蒙允從,伸王章而副公議,旋卽反汗,雖出聖意之好生,愈激群情之咈鬱,請收還黑山島能櫓軍罪人黃昇源,按律特寢之命。上曰,亟停勿煩。文載·蓍廷·希簡·應三·樂恒·修溫曰,請還寢東夏特雪丹書之命。措辭見上上曰,其何强爭,亟停勿煩。又曰,請黑山島爲奴罪人五得,依律處斷。措辭見上上曰,勿煩。又曰,請還寢張翼標島配之命,依律處斷。措辭見上上曰,勿煩。命植·景顔·濟魯·命德·有喆曰,請大靜縣爲奴罪人仲義,依律處斷。措辭見上上曰,勿煩。又曰,請黑山島爲奴罪人五得,依律處斷。措辭見上上曰,勿煩。上曰,諸臣皆退,予未及水刺矣。諸臣以次退出。
癸巳六月初二日辰時,上御集慶堂。右副承旨·領左相·賓客·春坊同爲入侍時,領議政金相福,左議政金尙喆,左賓客蔡濟恭,左副賓客趙明鼎,右副賓客李潭,兼輔德洪相簡,兼司書徐有臣,右副承旨李昌任,記事官洪思默,記注官白光澤,記事官鄭民始,以次進伏。上問付黃籤日記見之乎?相福對曰,見之矣。非經義,似是史記文義矣。濟恭曰,臣今聞傳敎,不勝感泣,入闕見其日記,其互相質問甚好,而以座目見之,無非名臣碩輔,臣等亦在輔導之職,比於前人,魯莽無可論矣。然豈無誠心乎?上問東宮有問事乎?對曰,東宮文學,非臣等所可仰贊。上扣門楣曰,然乎?明鼎曰,東宮卽今文學經義,無加勉矣。臣恐近於文詞,伏望殿下,亦以此下敎矣。上問桂坊中文義誰善爲之乎?濟恭對曰,李敬寅·鄭持儉善爲之矣。相福曰,鄭趾煥有經術,令吏判,一體用之,宜矣。相喆曰,高裕善經術,請一體用之。上曰,高裕予亦聞之,依爲之,諸臣以次退出。
癸巳六月初二日巳時,上御集慶堂。金吾堂上·坐直承旨同爲入侍時,判義禁朴相德,同義禁李得宗,右承旨林鼎遠,記事官洪思默·崔景岳·鄭民始,以次進伏。上命書傳敎曰,文學洪樂任,旣面飭,噫,昨夜興感,今日此擧,卽爲宗國也,爲沖子也,焉敢逡巡?其令謝恩,入直追省記。上命鼎遠讀金吾公事。上曰,此安光兼擊鼓而有妻娶妻事乎?相德曰,然矣。上曰,今日內處決。相德·得宗退。上曰,兼輔德洪相簡入侍,相簡進伏。上曰,東宮近日,文義爲之乎?相簡曰,然矣。東宮下令於臣曰,大殿中夜興感,有此下敎,益以加勉爲心矣。上曰,監印官入侍。副修撰李昌伋進伏。上曰,御製幾許寫之。昌伋曰,盡寫矣。命書傳敎曰,今御製,八國舅家頒賜者,無命除謝恩之事,衣丈內,只書特賜某府院君家,第一丈依例安印。昌伋退。上曰,文學洪樂任入侍。樂任進伏。上曰,爾宣輔導東宮也。樂任曰,臣父至此,莫非聖恩矣,無以報答矣。上曰,出而謝恩。樂任退。上曰,注書,知洪樂任謝恩而入直與否以來。賤臣還奏曰,方胥命於開陽門外矣。上命書傳敎曰,文學洪樂任,嚴飭之下,其猶不謝,胥命於開陽門外云,分義事體,俱涉寒心,特施不敍之典。上命讀諸公事,至京畿監司狀聞。命書傳敎曰,頃仍畿伯狀聞,下敎已久,而尙無消息,意謂已捧而然矣,今日又聞狀聞,金奉朝賀四月朔祿俸,尙今固辭不受云,若此今何報營,其涉稽滯,當該府使,從重推考,更爲輸送事,分付。諸臣以次退出。
癸巳六月初二日未時,上御集慶堂。藥房入診入侍時,都提調元仁孫,提調具允明,副提調魚錫定,記事官兪漢人,記注官白光澤,記事官鄭民始,醫官方泰輿等,以次進伏訖。仁孫請進湯劑。上進御曰,飮此只增冥然。仁孫曰,朝者不得診候,鄭允協·徐命緯亦入來,使之診候,何如?上曰,爲之。泰輿進前診候訖。退伏奏曰,脈候左右三部度數調均,脾胃脈候差度,亦如昨日矣。諸醫皆同泰輿之言。仁孫曰,醫官作宰沿邑,能如他人,是可幸也。上曰,年少名士,顧惜身名,此輩無所恃,故能善治矣。上曰,新除授春坊謝恩乎?仁孫曰,李鎭衡謝恩,洪樂任違牌,高裕·鄭趾煥在外矣。上命書傳敎曰,特敎之下,文學洪樂任違牌,事涉寒心,只推,更爲牌招,當飭諭,其令入侍。上曰,注書出去,監印官洪相簡使之入侍,文學洪樂任,承牌後亦爲入侍。允明更進湯劑,上進御。上曰,左副承旨入來乎?錫定曰,然矣。同副承旨李昌任進前,內局以次先退。
上在慶熙宮。停常參·經筵。
夜四更五更,灑雨下雨,測雨器水深一分。
藥房都提調元仁孫,提調具允明,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,倂此仰稟。答曰,知道。昨見古春坊日記,若親接對,予懷千萬,且日子且近,追慕何抑,氣何暇諭?待敎入侍。中宮殿·惠嬪宮,藥房口傳問安。答曰,知道。
傳于林鼎遠曰,左副承旨實錄考出後,典春秋館堂上,內局入侍,同爲入侍。
傳于趙英鎭曰,入侍時坐直承旨,持皇華集入侍。
又傳曰,內局入侍,左承旨同爲入侍。
又傳曰,左副承旨同爲入侍。
傳于趙宗鉉曰,左副承旨,延和門外頒賞。
傳于林鼎遠曰,坐直承旨,持先捧試券,與試官先爲入侍。
趙宗鉉,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,入直軍兵等中日習射事,標信命下矣。殿座相値,不得爲之之意,敢啓。傳曰,知道。
又以備邊司言啓曰,本司武郞廳申思益·閔致協,奔走勤仕,已滿十五朔,依例六品遷轉事,捧承傳施行,何如?傳曰,允。
又以訓鍊都監·一二所巡廳·左右邊捕盜廳言啓曰,去夜無犯夜人所捉之意,敢啓。傳曰,知道。
癸巳六月初三日辰時,上御集慶堂。藥房入診,坐直承旨同爲入侍時,都提調元仁孫,提調具允明,副提調魚錫定,記事官兪漢人,記注官白光澤,記事官鄭民始,左承旨申益彬,左副承旨趙宗鉉,醫官方泰輿·鄭允協·慶絢·金孝儉·吳道炯·鄭允說·柳光翼,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,亦一樣矣。上曰,先抽草紙。命書傳敎曰,昨聞古春坊日記,況若復覩漢衣冠,豈意暮年?其見乎此,予懷千萬。其於今月,心益何耐,豈可伈伈?今日德游堂先受忠臣後儒生,漢人孫閑良其拜後,忠臣後,卽其次懸題,其令禮房承旨,詣延和門內製述,漢人孫閑良,宰樞執鼓拜禮,先爲試官領詣中日廳,柳葉箭一巡試射後,試記修入,便殿製述試官,右相·綾恩君·李重祜·徐浩修·李澤遂,入直兩儒臣·武試官,騎判·訓將·禦將·騎郞·入直首勳郞·入直首宣傳,儀注安徐,時刻,待下敎只入正時。侍衛只入直,忠臣後勝冠者,漢人孫操弓人皆入。上曰,其時使臣之名,誰也?仁孫曰,姜曰,廣也。上曰,皇華集,注書持入。賤臣承命出來,持入以奏。上曰,若不考春坊日記,則豈知此使之來乎?王夢尹誰也,王世貞之親乎?仁孫曰,似然矣。上曰,徐浩修三代事予,綾恩家亦然矣。仁孫請進湯劑,上進御。仁孫請診候。上曰,爲之。泰輿進前診候訖。退伏奏曰,脈候,左右三部度數調均,脾胃脈候亦愈差矣。諸醫皆同泰輿之言。上曰,春秋館堂上入來,使之入侍。賤臣承命出來,與李重祜·鄭民始進前。上曰,所謄本,翰林讀之。民始伏奏。上曰,以黑袍行禮何也。仁孫曰,其時,有啓運宮喪也。
癸巳初三日辰時,上御集慶堂。春秋館堂上,左承旨同爲入侍時,同春秋李重祜,左承旨申益彬,記事官洪思默,記注官白光澤,記事官鄭民始,以次進伏。上命民始讀丙寅實錄訖,命益彬讀皇華集。命書傳敎曰,昨聞春坊日記,今聞實錄考奏,嗚呼此月,予懷何抑?其況使价之正,於今初聞。且月沙詩句,幼時見文集,心常頌嘆者,今見序文,亦豈偶然?此四奏,令芸閣活印,題書皇華集元亨利貞,一件進於予,一件獻于沖子,以表匪風下泉之意,此則校書提調徐命膺監印,而特令題跋下踏,一體活印以進。上曰,詣臺臺臣入侍。大司憲宋文載,大司諫李命植,執義李蓍廷,司諫洪景顔,掌令任希簡·辛應三,持平洪樂恒·具修溫,獻納宋濟魯,校理韓鼎裕,正言沈命德·李有喆,修撰南絳老·鄭元始,副修撰任宗周所啓,請收還慶興府庶民罪人趙榮順,按律特寢之命。措辭見上上曰,亟停勿煩。又所啓,請收還黑山島能櫓軍罪人黃昇源,按律特寢之命。措辭見上上曰,亟停勿煩。文載·蓍廷·希簡·應三·樂恒·修溫所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標島配之命。措辭見上上曰,勿煩。又所啓,請還寢東夏特雪丹書之命。措辭見上上曰,其何强爭?亟停勿煩。命植·景顔·濟魯·命德·有喆所啓,請大靜縣爲奴罪人仲義,依律處斷。措辭見上上曰,勿煩。又所啓,請黑山島爲奴罪人五得,依律處斷。措辭見上上曰,勿煩。諸臣以次退出。
癸巳六月初三日午時,上御集慶堂。藥房入診入侍時,都提調元仁孫,提調具允明,副提調魚錫定,記事官兪漢人,記注官白光澤,記事官鄭民始,醫官方泰輿等,以次進伏訖。上曰,應試者幾人?仁孫曰,四十餘人云矣。錫定曰,勝冠者皆入,不必四十餘也。允明曰,閑良必多於儒生矣。上曰,忠臣中三學士·仙源,爲表表矣。上曰,高晢何時來乎?仁孫曰,雖在光州,未久必來矣。上曰,卿等見高裕乎?予今思之,面似少有黑色矣。允明曰,臣見之久矣,面方而色黑矣。上曰,金若行有子乎?申益彬曰,有三子矣。仁孫請進湯劑,上進御。諸臣以次退出。
癸巳六月初三日午時,上御德游堂。忠良科入侍時,右副承旨林鼎遠,記事官洪思默,記注官白光澤·鄭民始,試官右議政元仁孫,綾恩君具允明,工曹參判李重祜,司直徐浩修·李澤遂,校理韓鼎裕,修撰鄭元始,以次進伏。上命文武試官,儒生擧子,東西分立。上命鼎遠書御製讀之,仍命諸試官及入侍承史賡進。懸題後,上還入大內後,諸臣以次退出。
癸巳六月初三日未時,上御集慶堂。忠良科科次入侍時,右承旨林鼎遠,記事官洪思默,記注官白光澤·鄭民始,試官右議政元仁孫,工曹參判李重祜,司直徐浩修·李澤遂,校理韓鼎裕,修撰鄭元始,以次進伏。上命浩修讀試券,先入軸科次柝榜。仍命書傳敎曰,居首幼學李範和,直赴殿試,之次前縣監吳載文,幼學金世根,直赴會試。上曰,宣傳官入侍。出下敎宣傳官進前。上問直赴王陳事。上曰,入格儒生,倂明日入侍。出下敎上曰,藥房提調,持湯劑更爲入侍。出下敎上命讀諸公事訖,諸臣以次退出。
癸巳六月初三日戌時,上御集慶堂。忠良科科次,藥房入診入侍時,都提調元仁孫,提調具允明,副提調魚錫定,記事官兪漢人,記注官白光澤,記事官鄭民始,醫官方泰輿等,以次進伏訖。上曰,吳載文未參,是可惜也。仁孫曰,湯劑待令矣。上曰,持來。仍進御。仁孫曰,明日亦依例乎?上曰,依爲之。諸臣以次退出。
上在慶熙宮。停常參·經筵。
自未時至酉時,灑雨或下雨,測雨器水深一分。
自未時至戌時,灑雨或下雨,測雨器水深一寸四分。
藥房都提調元仁孫,提調具允明,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。瞻彼昌德,只有兩日,予懷萬倍,氣何暇諭?待敎入侍。中宮殿·惠嬪宮,藥房口傳問安。答曰,知道。
以備忘記,傳于林鼎遠曰,噫,以予心氣,且逢今月,豈料甘霈後已至十五日,雖然冀霈,心猶懇切,曉聞雨聲心喜,而意謂霎時,聞測雨器報,此亦料表,聞畿伯狀聞,數縣雖得鋤雨,餘皆欠焉,聞此狀四臥堂,心悶心悶,喜聞甘霔,嗚呼蒼蒼,若是恤民,而暮年涼德,何以仰報?冞切慊然矣。
又以備忘記,傳于林鼎遠曰,今予一心,追慕與爲民,八日在近,忛若昨日,予懷千萬,朝聞雨聲,吾民則庶幾,明日次對,進定今日。
又以備忘記,傳于林鼎遠曰,御製監印修撰李昌伋準職,陪進官崔湜陞六。
又以備忘記,傳于林鼎遠曰,忠臣孫當給紙筆墨,漢人孫童蒙賜米,其令待令。
傳于趙宗鉉曰,禮房承旨入侍。
林鼎遠啓曰,大臣·備局堂上,依下敎來待矣。傳曰,引見,內局同爲入侍。
以備忘記,傳于林鼎遠曰,予雖涼德晩學,十三讀小學,而於今人只讀音,而予則釋與註皆誦,小學內篇兼釋與註皆百讀,而十九就邸後,授大學於師傅,連在侍湯,何時開卷?卄八入銅闈後,書筵復讀小學,而此時只音釋背誦,卄九入學時,繼講大學,少有得於此者,卽紫陽一部小學也,昔一先正,稱小學童子,正若予意,亦若趙普言,初讀小學,承歡侍奉,辛丑後復講,奉我慈殿,奉我皇兄,而今八旬,小學,自書題至立敎篇,大學,自經一章至傳三章,輪回誦講,今日勸童蒙此書,意豈淺淺歟?此正已而後永諸人者也。餘意憧憧,復諭此意焉。
以全羅監司狀啓,咸平等官居騎兵劉成宅等渰死事,傳于趙宗鉉曰,令本道恤典擧行。
有政。吏批,判書李潭進,參判尹得養式暇,參議洪樂純進,承旨趙英鎭進。啓曰,春坊闕員,今當差出,而擬望之人乏少,相避竝擬,何如?傳曰,允。以徐有臣爲文學,李致中爲兼弼善,洪名漢爲刑曹判書,宋東胤爲禮曹正郞,申致權爲禮曹佐郞,金思爲漢城主簿,鄭東協爲司饔奉事,鄭國臣爲黃海都事,尹在德爲平安都事,副司直閔百興·金器大,今加資憲陞品事承傳。
兵批,判書具允鈺□,參判□□□,參議□□□,參知□□□,承旨□□□進,以李光洙爲五衛將,許爲內禁將,金彦之爲兼司僕將,金相玉爲羽林將,金致五爲中樞經歷,具善復爲副司直,金梓·李邦五爲五衛將,李漢明爲羅州營將。
備邊司·守禦使薦望,以鄭厚謙·金漢耆·金器大備擬,入啓。
林鼎遠,以侍講院言啓曰,本院兼司書徐有臣,連日入直矣,陞拜文學出去,下番闕直,事甚未安,司書安大濟,說書尹行修,倂卽牌招,以爲推移入直之地,何如?傳曰,允。
趙宗鉉,以兵曹言啓曰,今六月初四日,西部居幼學韓儁稱名人,自興化西挾門入來,鳴申聞鼓,依定式下該曹,推問,何如?傳曰,允。
又以禁衛營·一二所巡廳·左右邊捕盜廳言啓曰,去夜犯夜人無所捉之意,敢啓。傳曰,知道。
癸巳六月初四日辰時,上御集慶堂。藥房入診入侍時,都提調元仁孫,提調具允明,副提調魚錫定,記事官兪漢人,記注官白光澤,記事官鄭民始,醫官方泰輿·鄭允協·慶絢·金孝儉·吳道炯·柳光翼·徐命緯,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,如昨日矣。仁孫請進湯劑,上進御。上曰,文武直附與被抄人,皆令入侍,六十四歲人見落,可惜矣。李範華,卽李判府之姪,然乎?仁孫曰,然矣。上曰,吳載文,意謂年近五十,而昨日見之,僅三十餘矣。仁孫請診候。上曰,置之。內局以次先退。
癸巳六月初四日辰時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,行戶判蔡濟恭,行刑判具善復,司直徐命膺,禮判趙重晦,右參贊洪樂性,仁陽君李景祜,司直李章吾,兵判具允鈺,吏判李潭,司直尹泰淵,吏曹參判尹得養,司直張志恒,工曹參判李重祜,左副承旨趙宗鉉,記事官洪思默,事變假注書李頤玄,記注官白光澤,記事官鄭民始,以次進伏。上曰,文武科入格人入侍。出下敎賤臣出。召入諸入格人,文壯元李範和進前。上問年紀,讀奏科作,退出,吳載文進前。上問其父典刑存乎?左右對曰,然矣。仍命讀奏科作。仍命書傳敎曰,被抄故三人召見,其二者,卽故判書吳彦儒子也,豈特其父,其祖忠節,可倂松柏,旣見其後,噫彼此人,豈置散班?前縣監吳載文,勿論京外,其令該曹,待窠卽爲懸註調用。命退出,金世根進前,命讀奏科作。上問汝爲仙源八代孫乎?對曰,然矣。仍命書傳敎曰,今番擧措,意蓋深矣,雖三忠臣孫,均抄其直赴殿試人,明當殿試,於二人予思杳然。噫,金世根,噫彼八代祖是誰?予於今年詣沁都時,南門外目見其祠,豈意今月,見其八代孫之入格者乎?其中一人,卽前銜故已下敎,而此人,今只見興惟心,亦非偶然,豈不悵然,令銓曹,特爲待窠懸註調用,以示予百載之下不忘故忠臣之意。命退出,命武直赴立階上,上問王哥誰孫乎?對曰,漢正侄也。命退出。命書傳敎曰,知中樞鄭翊胄,以皇朝人孫,突誦前代,故知中樞調用,意蓋此也,而意謂尙在,聞其侄所奏,已故云,其令銓曹與軍門,其直孫待闋服,相當窠調用,以示予意。相福所啓,軍務與詞訟,俱是劇地,且兼濬川石築之役,似難專意於本職,具善復所帶刑曹判書之任,許遞,何如?上曰,依爲之。上曰,刑曹判書具善復,許遞。出下敎相福所啓,宰臣閔百興·金器大,非但久勤,地處踐歷,恐不宜一向置之散地,合有陞擢之道,故敢達矣。上曰,所奏是矣,依爲之。今日政下批。上曰,副司直金器大·閔百興,資憲陞品。出下敎以鄭弘淳守禦使及貢市堂上減下事,命書傳敎曰,噫,重臣鄭弘淳,是誰子是誰侄?近有實恙,用人之道,豈可偏乎?予意已若此,今日筵中,相臣所奏許免,不過貢市,豈暮年爲其父爲其叔之意乎?至於惠堂,予意其亦有捨此誰先之意,守禦使與貢市堂上,一體許免,相福所啓,貢市堂上作闕矣,以右參贊洪樂性差下,何如?上曰,好矣,依爲之。上命書傳敎曰,司冠之長,生民休戚係焉,大臣旣奏,有闕代,政官牌招開政,松留內擬,相福所啓,開城留守洪名漢,旣命內擬,還差備,何如?上曰,依爲之。允鈺所啓,禁軍將三員在外,番次甚苟簡云,今姑改差,何如?上曰,竝改差,重晦所啓,前月東西諸陵,承旨奉審摘奸後,以顯陵·康陵兩陵守直軍,比他陵參差,有當該官員中考施行之命,今當依傳敎擧行,而第各陵守直軍,例爲五名,至於祧遷陵寢,則減爲四名,規例如此,故敢此仰達矣。上曰,予意,亦若何?今聞所奏果然,寢郞中考之命安徐。大司憲宋文載,大司諫李命植,執義李蓍廷,司諫洪景顔,掌令任希簡·辛應三,持平洪樂恒·具修溫,獻納宋濟魯,校理韓鼎裕,正言沈命德·李有喆,修撰南絳老·鄭元始,副修撰李昌伋·任宗周所啓,請收還慶興府庶民罪人趙榮順,按律特寢之命。措辭見上上曰,亟停勿煩。又所啓,請收還黑山島能櫓軍罪人黃昇源,按律特寢之命。措辭見上上曰,亟停勿煩。文載·蓍廷·希簡·應三·樂恒·修溫所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標島配之命。措辭見上上曰,勿煩。又所啓,請還寢東夏特雪丹書之命。措辭見上上曰,一何相執,亟停勿煩。命植·景顔·濟魯·命德·有喆所啓,請大靜縣爲奴罪人仲義,依律處斷。措辭見上上曰,勿煩。又所啓,請黑山島爲奴罪人五得,依律處斷。措辭見上上曰,勿煩。上曰,昌德經宿時,內外巡邏,依例爲之。出下敎諸臣以次退出。
癸巳六月初四日午時,上御德游堂。忠臣孫·漢人孫入侍時,左承旨申益彬,右承旨林鼎遠,記事官洪思默,記注官白光澤,記事官鄭民始,以次進伏。上命儒生童蒙進前,各下詢姓名年紀,忠臣子孫,各給紙五丈·筆五枝·墨三笏,漢人子孫,各給米五斗,皆令負去,洪學士奉祀孫,加給紙一束。忠臣孫與漢人孫皆退出,上覽守禦使望。命書傳敎曰,旣下敎,三望何若是備擬,其單留中,領相旣奏其名,而予以此中有云者,意亦在矣,兄弟二人,然豈可捨凡用弟,仁陽君李景祜,爲守禦使牌招,密符,以前守禦使密符傳授。出下敎又命書傳敎曰,五衛將多窠,動駕在近與營將闕,今日政備擬事,分付銓曹。上命讀諸公事訖,諸臣以次退出。
癸巳六月初四日申時,上御集慶堂。禮房承旨,進後童蒙入侍時,右承旨林鼎遠,記事官洪思默,記注官白光澤,記事官鄭民始,以次進伏。上命召入童蒙進前,各令奏姓名年紀,各命賜紙一束·筆五枝·墨三丁,光城奉祀孫一卷加給。上問尹光暹子曰,汝讀小學乎?對曰,不讀矣。上仍命書傳敎曰,童蒙申飭小學,意蓋深也。蓋灑掃應對,卽修齊治平之本也,近者童蒙,受學敎官者,皆讀小學,而不然者,務捷徑而不務本。噫,小學之道,無故浮囂躁競,其皆由此,可勝寒心。今者諸童蒙中不讀者多,而至於年過十五,而不讀小大學,先讀詩書,以讀書次第論之,亦越論孟而讀者,其涉寒心。依頃者舊闕例,令國子長當楚,而噫今者召見,意蓋深故參酌,噫,養子不敎誰過,其君可知者惟此,而父兄敎之者放忽,此豈他,在君師之位者,莫修其道,近益衰耗故若此,可勝歉然。聞此敎,爲父兄者,若不滌心,豈特泛其君之下敎,此不思乃祖乃父之意,以此頒布京鄕,使爲父兄者滌心,其尤慨然者,受學敎官者能爲,在家私養者放忽,以一人作二事,若此而浮囂躁競,焉可無也?此後搢紳子弟爲童蒙者,時或召講,若有不務其本者,躐等爲事者,當嚴飭,其童蒙,令國子長,丕闡堂前當楚飭,以此一體分付。其中尹宗基,年過十五,未冠未婚云,況忠臣之孫者乎?今問無父兄云,予心愴然,令該府,勸于門長,其令冠婚後草記。上命賤臣出去,分給童蒙紙筆墨。諸臣以次退出。
癸巳六月初四日酉時,上御集慶堂。藥房入診入侍時,都提調元仁孫,提調具允明,副提調魚錫定,記事官兪漢人,記注官白光澤,記事官鄭民始,醫官方泰輿,以次進伏訖。仁孫曰,今日驟雨,大有益於穀也。上曰,守令皆下去乎?仁孫曰,醫官守令之來京者,姑不下去,而第於此際,別無官事,初八日動駕還宮後,使之還任好矣。上曰,依爲之。仁孫請進湯劑,上進御。仁孫請診候。上曰,置之。上曰,新除守禦,何如?仁孫曰,自上簡拔之人,必不負隆知,而鄭厚謙,可爲國事之人,自少委任可也,而實不知聖意之所在也。上曰,李重祜之爲人,實矣。仁孫曰,領相不知聖意,故不能以重祜爲首擬矣。上曰,金思穆夙成,予則以爲小孝大也,洪景海最可惜矣。仁孫曰,可使之臣而不幸死矣。上曰,徐命膺謂予曰,尋常小札,爲之甚難云,然乎?仁孫曰,見御製建功問答,非群下所敢望也。上曰,吳瑗文思,不遲滯乎?仁孫曰,甚敏速,而爲人亦無雜心矣。上曰,然矣,予則愛如此之人也。上曰,小學好矣,明倫,言修齊之事,嘉言以下則皆出於史記,今則童蒙學於敎官者,以小學爲事矣。仁孫曰,聖化也。上命持湯劑更爲入侍,賤臣承命出來,與允明進前,仁孫請進御,上進御。諸臣以次退出。
上在慶熙宮。停常參·經筵。
自昧爽,灑雨或下雨,測雨器水深一分。
自昧爽至未時,灑雨或下雨,測雨器水深二分。
自味爽至申時,灑雨或下雨,測雨器水深一寸六分。
藥房都提調元仁孫,提調具允明,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安。倂此仰稟。答曰,知道。喜雨通宵,吾民庶幾,氣則一樣,待敎入侍。中宮殿·惠嬪宮,藥房口傳問安。答曰,知道。
魚錫定啓曰,同副承旨趙英鎭,今日不爲仕進,卽爲牌招,何如?傳曰,允。
申益彬啓曰,御製勸世爲孝悌文,八道監兵使·兩都留守處,頒賜事,命下矣。依例使院吏下送之意,敢啓。傳曰,知道。
傳于趙宗鉉曰,入直擧動時,豈有守宮稟乎?來稟摠府使懸之,閉門後解懸。
傳于申益彬曰,畿伯·內局,同爲入侍。
又傳曰,內局入侍,畿伯同爲入侍,左副承旨,持皇華集入侍。
備邊司薦望,以金漢耆爲開城留守。
吏曹口傳政事,以申致權·崔命獜爲兵曹佐郞,禁府都事趙墢,內資奉事鄭奎煥相換,禁府都事金基長,通禮院引儀李顯紀相換。
傳于趙宗鉉曰,坐直承旨與疏儒同爲入侍。
以咸鏡監司狀啓,永興等官旗手軍李己利·金母·金召史等燒死渰死覽死事,傳于李昌任曰,令本道恤典擧行。
申益彬,以弘文館言啓曰,本館校理韓鼎裕,以監印事出去,上番無他推移之員,不得已以下番,姑陞入直之意,敢啓。傳曰,知道。
又以侍講院言啓曰,本院司書安大濟,說書尹行修牌不進,兼司書,兼說書俱未差,下番無他推移之負,不得已以上番,姑降入直之意,敢啓。傳曰,知道。
徐浩修,以兵曹言啓曰,再明日動駕時,本曹郞廳侍衛。陪衛,各差備,不可不備員,佐郞二員未差之代,令該曹,以在京無故人口傳差出,以爲備員之地,何如?傳曰,允。
趙宗鉉,以義禁府言啓曰,再明日擧動時,大駕各差備都事,及王世孫左右考喧都事,當爲備員,出使都事趙·金基長,令該曹口傳相換,假都事二員,亦令差出,以爲分排之地,何如?傳曰,允。
魚錫定,以吏曹言啓曰,禮曹佐郞林濟遠呈狀內,身病甚重,勢難察任,今姑改差,何如?傳曰,允。
又以吏曹言啓曰,丘從直孫初入仕者,令銓曹卽爲問啓事,命下矣。丘從直孫泰垕,以承傳,昨年十月初九日政,除拜孝陵參奉,今方行公之意,敢啓。傳曰,知道。
林鼎遠,以御營廳一二所巡廳·左右邊捕盜廳言啓曰,去夜犯夜人無所捉之意,敢啓。傳曰,知道。
京畿居幼學李漢運疏曰,伏以言路通塞,所以係國家之盛衰,民生之休戚也,自古言路通而國不盛民不休,言路塞而國不衰民不戚者,未之有也。聖帝明王,雖在治安之世,或慮國計之未聞,民隱之未察,於是乎廣言路集群策,而唐虞三代,所以博詢周咨於在朝在野,審此道也,後世人君,遂以求言,把作故事,徒有求言之名,而循例規應文具而已。又或恬然不求於平常之時,遽然有求於危急之際,則是所謂臨湯掘井當飢種穀,而宋朝之城門開言路閉,城門閉言路開者,不亦寒心乎?然則人君,當使言路,常開而不可暫塞也。恭惟我殿下,德比堯舜,道兼三王,而不自滿暇,不作聰明,卽祚以來,詢咨之旨,懇懇於十行之綸,察納之量,恢恢於四門之闢。至於近年,聖齡彌高,睿動益篤,宵錦旰玉,不惓于勤,警惕天災,求其捄災之策,軫念民弊,求其革弊之術,無間於縉紳章甫,輿㒗下賤而許令有懷必陳,則唐虞三代之盛,復見於今,而芻蕘狂夫之說,必有所裁擇矣。臣等玆敢敷奏一得之愚見,仰塵九重之睿聰,伏願殿下,少垂察焉。方今國疵民瘼,固不可一二數,而若以目下最急者言之,則綱紀不振之弊,濬川費財之弊,流民未集之弊是已,何謂綱紀之不振也?近來國綱解弛,今有獻陵禁標內築洑開梁之事,臣等竊伏見本陵水勢,則大川流自白虎邊,歷內靑龍,仍過外靑龍,又於內外靑龍之間,有一細流,合流大川矣,十餘年前,不知何許愚民,築洑大川而梁道截,其溪流,穿破外靑龍之底,以灌於火巢外田土,溪流不得合流,而大川分爲兩道,其開梁之道,深者幾丈,淺者或及腋或及腰,則水勢之變易,局內之穿破,已不可勝言,而將未必有無限之害,甚非守護之道,而國綱若是解弛,臣竊痛恨。伏願殿下,亟令禁斷,以肅國綱焉。但愚民,只知農事爲重,有此犯禁,而在昔漢時,有人盜高廟玉環,文帝欲致之以族,則張釋之減律奏當,顧此愚民,比諸盜環,亦有輕重,更願殿下酌處焉。夫綱紀者,人主之大柄,而所以厲風,俗之具也,故先有紀綱,持之於上而後,有風俗驅之於下矣。方今國綱或紊,而名分或不正,人紀或乘,而彝倫或不敍,則如之何風俗不渝也?凡厥傷風,敗俗之事,必崇於微細之故,而以至犯分亂倫之境,則積漸所成,而易所謂履霜堅氷至者也。以士夫言之,臨一利害,僅與毛髮比,輒有挾憾懷慍之心,轉以至形於色發於言,又以至詈毁爭詰,爭詰不止,而至於擧父兄相辱,提干戈相尋,結以爲仇讐,分以爲朋黨,必至於無所不爲,則百計陰中,相害相殺者,究其初,而不過是漸之所積,此則當其詈毁爭詰之時,縉紳初犯永刊仕籍,再犯屛諸四裔,章甫初犯永削儒案,再犯降定賤役,以吏民言之,則渠等相鬪,不足多責,因其微事細故,誹訕官長,侵侮士族,以至斥擧姓名,詬辱於白晝大道之中,甚至冒當軒馬之前,突入家庭之內,肆然作拿,則謀殺官長,䏼害士族之弊所由起,而積漸於初也,此則當其誹訕侵侮之時,吏卒,初犯嚴刑遠配,再犯施以邦刑,當民,初犯嚴杖徒配,再犯全家徒邊可矣。然而凌辱士族,已有重律,而在縉紳之列者,聞之尋常,少不驚動,或多受囑常漢,排斥士族,故馴致凌辱宮長之弊,此其自取,而可勝寒心哉?大而言之,則亂臣賊子之所由來者,亦是漸也,而都不過賞罰之不公也。且赦者,小人之幸而君子之不幸也,賞罰不公,則善者無所勸,惡者無所懲,赦令頻數,則怙縱看有之矣,頃者印僞造再犯者,亦在赦中,又安知不日後三犯乎?伏願殿下,秉大公無私之心,克愼於審賞必罰之道,善者,褒以非常之賞,惡者,罪以非常之罰,又愼於母赦,則此乃杜漸之義,而綱紀之所由振也。紀綱旣振一世,且將各自矜奮,勸勉以從善,懲戒以去惡,不待黜陟賞罰,一一加之於身,而名分自正,彝倫自敍,其於移風易俗,何難之有哉?何謂濬川之費財也,粤在國初,濬川極深,無氾濫之害,歲久年深,四山之落葉,人皆掃之,細草不存,土皮旣脫,沙漸流下,川漸壅塞,至於近年,與平地等,而每當潦水,輒至氾濫,川邊人家,無數漂溺矣。濬川以後,水害乃去,初爲木柵,今爲石築,則兩岸崩頹,庶可免也,第雇軍掘沙,運之不遠,或置岸上,或移路傍,處處堆積,便作新丘,纔遇一雨,四山之沙,復爲流下,新丘之沙,又爲流入,依舊塡塞,故隨塞隨濬,而濬川以後,逐年雇價,可以萬計,則以有限之財,應無限之役,而役軍之數,虛實相蒙,雇立之價,上下不均,如之何國用不竭也。夫沙者,本是漂輕之物,而旣以水流來,致此壅塞,則復以水流去,致其疏通,理勢之順也,今之濬川不然,只於無水之時,掘其沙運於陸,故掘之旣難,運之亦難,人力倍費,沙入倍多,故暫若疏通,旋卽壅塞,與其無水而掘之,曷若因水而導之乎?若於水漲之時,給價川邊家丁,各持鑾鍤之屬,摘沙發之,因水漂之,其勢自當流去,不得停蓄,前摘者後摘者,相繼漂蕩,漸次順下於水口門,門外田夫,摘以漂之,一如是法,固可以入于大江矣。伏聞曾於甲戌春,下詢濬川便否方略於百僚軍兵時,前郡守臣趙靖世所癸,如右所陳云,伏想記有於範圍之中矣。夫以浮水來塡之沙,復爲因水流下之說,最得濬川第一有理方略,而出於微末庶官,故廷臣輕視,不爲採用,以啓無限靡費之弊,識者之歎久矣。始濬之時,用力艱大,不可專靠於家丁田夫,而旣已疏鑿之後,只今浮未之沙,不復留塡而已,然則人無擔運之勞,沙無停蓄之患,而一時所役,一夫所漂,必當雇軍十名五日之掘矣,其於用工難易,費財多寡,判然有異。且於四山之麓,禁其掃葉,細草養之,其於皮脫沙露處,或播稷種,或被空石,以坊崩頹,則沙流入川,亦必少矣,此所謂拔本塞源,而趙靖世,其時亦以是計陳奏云,旣往勿說,今猶可用也。伏願追用靖世之計,永罷雇軍之役,則財不多費,川不復塞矣,何謂流民之未集也?方今小民,不奠厥居,散以之四方者多矣,軍額之難充,隣族之侵徵,一身之疊役,正坐於此也,臣等之意,一倂搜括,刷還本邑宜矣。議者以爲,莫非王民,莫非王土,則北民之流於南土,東民之流於西土,何所不可,而驅迫刷還,騷擾民心,亦非撫綏之意也,是則不然,凡此輩逭役本鄕,托跡他土,名漏帳籍,身無係關,自行自止,便作化外之民,而其不爲漂掠竊發之盜者,幾希矣。至於本邑,則有役者流散,而必有侵隣徵族之弊,不堪其苦,繼以流散,則又爲侵徵於隣之隣族之族,故一民之流,轉至十民之散,而軍額漸縮,疊役居多者,職坐於此也。抑又思之,此輩之離親戚棄墳墓,爲此流散者,豈其本心所樂哉?苦其苛政,避其煩役,而不得已逃散,則思歸故土,人情同然也,當刷還時,雖不無怨言,及刷還後,守令,喜其吾民之還集而煦濡之,隣族,思其身役之分當而歡迎之,使之安其田里,復修耕耘之業,樂爾妻拏,忘其愁恨之心,則追憶流離之苦,始知辛酸,反德刷還之事,不覺舞蹈,此之謂其嘯也歌矣。苟如是也,轉其無用之民,致之有用之地,而元居平民,亦可免侵懲疊役之弊矣,然則名雖刷還,而實爲還集懷保之大惠也。且伏念我國移來移去之法,古則嚴矣,今則弛矣,由是小民,擅自去來,而此與流散無異,則爲弊亦同矣,更飭守令,禁其擅移,若有不得已移徒者,則本邑出給公文,卽於帳案,錄其所去之邑,驗其本邑公文戶籍,然後許其往接,又於帳案,錄其所來之邑,若無文籍,執送本邑,治以盜賊之律,歲末抄報移去移來之戶於巡營京兆,則當國役用民力之時,可知虛實數矣。至於有事出行之人,通貨遠行之商,則亦有公文,公文中,書其所營之事,所販之貨,而行者竝與戶籍持去,若無文籍,則所到處,勿爲許接,如或許接,則接者行者,倂爲治罪宜矣。苟如是,民不得任意輕移,又不得無故私行,而籍法可明,盜賊可禁,軍丁不失矣。此雖近於商鞅之法,而可行於今矣,如右三弊,不可以不爲汲汲變通,而此外疵瘼,臣等識見孤陋,經綸空疏,未能枚擧。伏願殿下,益盡求言之道,博詢於識見之人,周咨於經綸之士,採其可用,蠲革疵瘼焉。抑又有一弊焉,戊申之變,倡義使贈大司憲臣李述源,贈左承旨臣愼溟翊,以一邑之人,一時殉節,而李述源褒忠祠,愼溟翊忠烈祠,俱在於居昌府,旣是捨命於一時,而又有一體褒揚之聖敎,則一祠竝享,事理當然,而分而二之,一邑兩祠,實爲有弊,特令竝享褒忠祠,而忠烈祠則廢之,固可也。仍伏念我殿下求言之誠,槪已至矣,在朝野進言之臣,亦已多矣,其於昨年憫旱下詢時,前參奉臣南益祿所奏質直,故初則嘉奬,復爲定配,前郡守臣趙靖世所對,又爲切實,故始也褒賞,旋故成命,嶺南儒學臣閔雨龍,以聞慶縣軍丁之弊,鳥嶺鎭坊備之策,有所陳章,而其言可用,故可其奏,下其議,而仍循至今,尙未採施,至於草野有志之士,非有希覬之心,敢進剛直之言,而多歸於無施之科,則有欠於用言之實,而竊恐我殿下已開之言路,從此復閉也,此所謂天地之大,不能無憾者矣。顧念臣等,不敢負聖上求言之勤,而有懷仰陳,雖不足有慨於聖心,而芹曝之忱,庶不後於人也。伏願聖明,逐條裁擇焉,臣等無任惶懼隕越之至。批答出傳敎
癸巳六月初五日辰時,上御集慶堂。藥房入診,坐直承旨·畿伯同爲入侍時,都提調元仁孫,提調具允明,副提調魚錫定,記事官兪漢人,記注官白光澤,記事官鄭民始,右副承旨趙宗鉉,京畿監司沈鏽,醫官方泰輿·鄭允協·慶絢·金孝儉·徐命緯,以次進伏訖。仁孫曰,夜間聖體,若何?上曰,如前日矣,寢睡·水刺之節,亦何如?上曰,亦一樣矣。仁孫曰,昨日不得診候,先爲診候,何如?上曰,爲之。泰輿進前診候訖。退伏奏曰,脈候左右三部度數調均,脾胃脈候,亦一向差復矣。諸醫皆同泰輿之言,仁孫請進湯劑,上進御。上曰,畿伯入來乎?此日之雨足乎?鏽曰,以營下所見觀之,亦足以移秧矣。上曰,達宵來矣。鏽曰,向日之雨,雖高燥處,皆移種,南邊數邑不足,而今則無慮矣。上曰,坐直持皇華集入來乎?承旨讀之。宗鉉進前奏。上曰,朱之蕃,何時人耶?仁孫曰,神宗朝人也。上曰,壬辰後乎?仁孫曰,以再造觀之,似其後也。上曰,作此序文者誰?宗鉉曰,別號象村者也。上曰,申欽也,胡使來時,明人文藏之乎?宗鉉曰,所經懸板,皆藏之矣。仁孫曰,練光亭,高懸朱使書矣。上曰,胡人不登練光亭乎?宗鉉曰,不登練光亭,而宿於快哉亭矣。上謂仁孫曰,敬奉閣風泉錄,卿與提調爲之乎?仁孫曰,臣與蔡濟恭同爲矣。上曰,厥錄,五處史庫皆藏之乎?宗鉉曰,然矣。上曰,一隅海東,大明猶存,皇華未泯,若作跋文而張大,則有難處之事,序文與明人詩,刊行可矣。允明持湯劑,更爲進前,上進御。仁孫曰,一貼待下敎乎?上曰,依爲之。諸臣以次退出。
癸巳六月初五日,上御集慶堂。左副承旨入侍時,左副承旨趙宗鉉,記事官洪思默,記注官白光澤,記事官鄭民始,以次進伏。上曰,噫,今予一心,慕昔而已,丘從直之名,聞於野乘,官至貳相,決非凡人,頃者昔氏之孫猶聞,況本朝名臣乎?其有孫,令京鄕訪問以奏,因此聞焉,因下敎而爲初入仕者云,其令銓曹,卽爲問啓。出下敎上命讀皇華集,上命賤臣,考來萬曆年紀在何朝,賤臣以萬曆在宣廟朝還奏,上命儒臣韓鼎裕,盡考故日記。上曰,卽今海東,大明猶存,跋文不必爲之,聞洪相簡,有此冊云,令持入,相校爲之好矣。仍命書傳敎曰,入直儒臣旣受命,與輔德洪相簡監印,今命跋文寢,隨其年條,今番先書序文,次書使臣之文,定其卷次,海東賡歌,皆在於本文集,竝拔其名,因舊本一件內入,一件入于世孫宮,藏五處史庫,承政院·弘文館·侍講院·藝文館各賜一件,廣許其印。上曰,稷山縣監高晢入侍。出下敎賤臣召入高晢。上命書傳敎曰,嗚呼,予無殷高宗恭默思道之誠,雖中年,何望得良弼,而況於今日益衰耗,其夢雖偶然,於今暮年,豈可付諸偶然而忽之哉?特召高晢,意蓋深也。況此日此人,聞其來卽召,以予視咫尺前席,莫知其坐,況其人,雖然,聞其答質實可知,年近六十,不赴小大科,其志可尙。頃者詣廚院時入直故召見,特爲陞六爲稷山縣監,而漠然不知,謂以參奉,欲命調用右職乃知。噫,其衰於此已判,仍聞其六代祖故忠臣延謚,嗚呼,近八十年尙未能云,噫,過昨年而亦若此,此亦其君衰暮而然,豈特歎焉?莫重成命,若是稽滯,亦豈繼述之道乎?今番都政,於湖南右職調用,令本道顧助,其令數朔內延謚,噫,夢見其人,特召而來,其無實政,何異於聞所聞見所見,況其延謚,若是稽滯,其夢無乃因此而然乎?予心一倍,卽令銓曹,依此擧行,先以表予意,上命詣臺臺臣入侍。出下敎大司憲宋文載,大司諫李命植,執義李蓍廷,司諫洪景顔,掌令任希簡·辛應三,持平洪樂恒·具修溫,獻納宋濟魯,校理韓鼎裕,正言沈命德·李有喆,修撰南絳老·鄭元始,副修撰李昌伋·任宗周所啓,請收還慶興府庶民罪人趙榮順,按律特寢之命。措辭見上上曰,亟停勿煩。又所啓,請收還黑山島能櫓軍罪人趙榮順,按律特寢之命。措辭見上上曰,亟停勿煩。文載·蓍廷·希簡·應三·樂恒·修溫所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標島配之命,依律處斷。措辭見上上曰,勿煩。又所啓,請還寢東夏特雪丹書之命。措辭見上上曰,一何强爭,亟停勿煩。命植·景顔·濟魯·命德·有喆所啓,請大靜縣爲奴罪人仲義,依律處斷。措辭見上上曰,勿煩。又所啓,請黑山島爲奴罪人五得,依律處斷。措辭見上上曰,勿煩。諸臣以次退出。
癸巳六月初五日未時,上御集慶堂。藥房入診,坐直承旨同爲入侍時,都提調元仁孫,提調具允明,副提調魚錫定,記事官兪漢人,記注官白光澤,記事官鄭民始,左副承旨林鼎遠,醫官方泰輿等,以次進伏訖。上曰,如李漢運之事,眞所謂遠侫人也。仁孫曰,疏中有流民之說,而實無流民,移來移去之民,則何可禁也?上曰,其疏現能之術也。命書傳敎曰,頃者太學不通文人勿捧之命,卽指聯名者也,自古一儒陳章有焉,此等類,以不通文不捧,此非開廣言路之意也,此後若有聯名章,問通文後捧入,若一儒,依例捧入事,政院知悉。上曰,此雨果好矣。仁孫曰,聞高晢之言,湖南亦無憂矣。請進湯劑,上進御。錫定曰,同副趙英鎭,不爲仕進矣。上命書傳敎曰,同副承旨趙英鎭許遞,其代前承旨徐浩修爲承旨,待開門牌招察任,房順房。仁孫曰,明日亦依例乎?上曰,依爲之。諸臣以次退出。
癸巳六月初五日申時,上御集慶堂。坐直承旨·疏儒入侍時,右承旨李昌任,記事官洪思默,記注官白光澤,記事官鄭民始,以次進伏。上命召入疏儒李漢運進前,令讀奏疏本。上曰,國已蕩平,且爲蕩平科,汝書黨字,汝非黨乎?汝甚放恣矣。仍命書傳敎曰,噫,爲君師之位,無君師之道,故噫於昔,芻蕘之言,咸至公車,而近者渺無是事,雖求言,衆皆結舌,可勝寒心。予之所待者,一則爲過湯劑,一則彈巧態,此悶其苦而然,此爲末世而求者,近者每章甫渺然,心自謂曰,此無事世界而然乎,其或挾私而然乎?心甚訝之,今日聞焉,兩儒來云,而先問何事,則中官無形,以兩儒作兩件事以奏,此聞其章自可知,故卽令承宣,領儒入侍,此亦近日用心切,而欲寓懷而然也。聞其聲果若前聞,莫見其人,其令畢讀,聞一事心動,其召宣傳官,此一摘奸難掩事,一則關係世道,故問之,人臣事君,雖大賢,若臣子,稱宋臣某,此君臣之分嚴故也,而稱李縡,敢曰李判書,已涉肆然,而此於渠薄物細故,大可駭然者,頃者幾次陳章,多有挾雜,故特命停擧者也,若有愛君秉彝之心,豈可處分而定心,事君之道,卽一直字而已。畢讀後,其問爾頃日入侍者乎?問之果然,故且問曰,爾其時不停擧云,果然,伊後解停云,若今下敎,以一事君,則豈可舍其前而新其後,而作一新章,非應旨而設,三件其一,予則雖歉然,旣設蕩平科受二字後,焉敢以熾黨之說,登諸章奏?渠非皐陶,則以之庶民分等律名,放恣莫甚,一則濬川事,而今無可言者,則請用趙靖世言,亦涉肆然,一則若用此言,其可以靜中生亂,其弊可勝言哉?其無狀者,前後二意,要功爲事,頃者稱三道嶺南,一儒湊合,而肆然莫甚,因此停擧,今若有所懷,則用與否,在渠君自爲可也,復敢稱等,得一儒投章,隨從者年近六十,隨此年少駭儒,投名此章,陋矣不足道,故不爲擧名,而李漢運,頃者以其故處分,今日大覺,卽頃年見時熙之弟世熙,今者漢運,可謂難兄難弟,孔子云遠侫人,此羲經所云小人也。傳曰,唯仁人,放流之,不與同中國,末世放流,舍此誰先?其欲處分,而渠意則雖不然,以忌器之義,雖不下敎,此等宵小者流,不可一刻置諸都下,令該府,當日內逐江外。上曰,宣傳官一員入侍,騎馬一匹立之。出下敎宣傳官進前。上命馳詣獻陵,火巢外洑處摘奸以來。宣傳官退出。上命讀諸公事,諸臣以次退出。
上在慶熙宮。停常參·經筵。
藥房提調元仁孫,提調具允明,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。逢今日若正日,此心萬隕,何能三日,更更覺聞曉鼓,復何睫目,臥呼批答,以待問候,今曉氣候,誠異於前,此亦予時,大劑宜戒,氣何暇論?待敎入侍。中宮殿·惠嬪宮,藥房口傳問安。答曰,知道。
傳于申益彬曰,內局入侍。
以承傳色口傳下敎曰,同副承旨·內局同爲入侍。
傳于申益彬曰,內局入侍,坐直承旨,持祭報府同爲入侍。
又傳曰,今日宿於此堂,明日當早爲動駕,開門差早,只坐直承旨坐直。
傳于右副承旨趙宗鉉曰,明日動駕時,駕轎待令,副駕轎安徐。
趙宗鉉,以訓鍊都監言啓曰,依傳敎,挾輦軍六十名,挾輿軍二十名,將官率領,金虎門入直,後廂御營軍五十名,將官率領,東營入直,臣章吾,率領新營標下軍四十名及先廂禁衛軍五十名,北營入直,而初八日還宮時,來待信地之意,敢啓。傳曰,知道。
徐浩修,以漢城府言啓曰,依傳敎,李漢運放逐江外之意,敢啓。傳曰,知道。
林鼎遠,以訓鍊都監·一二所巡廳·左右邊捕盜廳言啓曰,去夜犯夜人無所捉之意,敢啓。傳曰,知道。
敎南漢山城守禦使仁陽君李景祜書曰,勳府喜典刑之在,卿豈久閒?賓筵詢保障之才,予庸特簡,允叶宿望,何待僉謨?惟卿,本以謹厚家風,濟之宏深器度,歷列郡而按西藩之重,終不失寒素規模,擢入座而畀中權之尊,久已知老鍊手段,惟其才兼文武,所以意注安危,顧玆漢南一城,寔我海東三輔,處畿甸而專管鎖鑰,勢鞏金湯,以宰相而兼領韜靲,戒深陰雨,方惜宿將之告褫,未知重任之屬誰。玆授卿以南漢山城守禦使,卿其體特達之知,殫保釐之策,城池器械之所宜修繕,莫曰百年之昇平,糧餉儲峙之未免耗虛,矧當數歲之災歉,於戲,壎篪蔚時望之屬,顧任用則宜先其兄,帶礪傳世襲之榮,庶風猷之無忝乃父,故玆敎示,想宜知悉。
癸巳六月初六日辰時,上御集慶堂。藥房入診,坐直承旨同爲入侍時,都提調元仁孫,提調具允明,副提調魚錫定,記事官兪漢人,記注官白光澤,記事官鄭民始,同副承旨李昌任,醫官方泰輿·鄭允協·慶絢·金孝儉,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,差勝矣。仁孫請進湯劑。上進御後,上曰,此日飮此果難,而明日則決不可飮矣。允明曰,明日行禮,則亦不可復進也。上曰,此日之雨,宜無處不洽矣。仁孫曰,然矣。上曰,注書出去,洪相簡看役,韓鼎裕使之入侍。賤臣承命出來,仁孫請診候。上曰,置之。仁孫曰,聞醫官之言,則中宮殿今用六和湯,而更用蔘苓養胃湯,似好云矣。上曰,依爲之。上曰,中宮殿進御六和湯停止,蔘苓養胃湯前方,去吉更·只角,加香薷一錢半,白扁豆一錢,五貼式日次製入事。出榻敎仁孫曰,有皇華集中拔去東詩之敎,而臣意以爲,合而刊行,則可見列聖朝培養人材之盛也。上曰,拔去可惜,依爲之。錫定曰,同副待令矣。上曰,副提調出去,製進養胃湯,昨日厥漢,雖命逐出,而今日召之可乎?昌任曰,退考政院日記,則其名不異也。上曰,城門開言路閉,此豈可用之文,與年老人合疏者,亦何意?上曰,中官嘗味之弊不小,內農圃其何能支?命書傳敎,上曰,嗚呼,今此之懷千萬,誠歇後語也,予以無能涼德,年今八旬,臨御近五紀,曰追慕何事繼述,曰爲民何民能濟,雖云蕩平,不過革面,自顧二字受,不覺靦然。以大者言之,耳目喑啞,何能爲國,百怪闖生,世道何言?然一自大同以後,京民有得,鄕民息肩,而都民支撐,專在貢市人,設貢市堂,頻問其弊,意蓋深矣。昔眞儒,爲堤川縣監,洞陳情債之弊,其時批旨,尙在日記,此時以廚院御供衙門,其弊特甚,故一報廚院,予在眞宿中,故報狀來到,豈特下吏,方物所捧,亦有其弊,物件列書,故予示諸中官,相顧佯若不知,予自哂也。雖然,古人云,水淸無大魚,洗踏足白,言雖淺近,予則曰,是矣,然昔故相宋寅明謂予曰,係關于民,勿以細而忽焉,其言尙今思矣,豈特此也?此正欲法堯舜當法于先之意也。丁酉溫泉時,一日所捧浩多,故蔬菜外皆減,末梢只有一種,故莫重御供,若何敢稟?此後勿復減焉,猗歟盛哉。昔則慈殿,諸道貢獻不小,我慈聖體昔,爲民皆減,予亦仰體慈意,古有生雁之供,此則信鳥,亦仰誦靑頭鴨,內局下敎聞焉,慈聖特減生雁之封,猗歟盛哉。今予古人齋,日思其所思,思其所嗜之意也,夜中無睡,而忽憶細者已諭,雖默於大者,及今不諭,更待何時?一則關係御供,亦有縮面,噫設廚院,堂郞與中官,眼同捧入,事體顧不重歟。內有都薜里捧入事體,看品以入固然,而凡諸供獻飯監,進提調前呼名以告曰,以精,則以重供之意,提調不敢頷可,擧袖示郞廳,示薜里中官後,封入來者封入後,提調退去,事體顧不重,而若此之後,都薜里雖監膳,若無形者以捧,其時告精盤監,自有申飭之道,小則申飭,大則手本可也。其何復爲操縱,而各殿十六尾,生鮮,公然操縱,凡捧物,先爲大廳前折尾,其折尾者,將歸於何?噫,此猶不足,以雖爲提調者,不敢私求於貢人。噫,昔有此弊,都薜里雖不知,於薜里則以忌日下帖,曾已聞頃者貢人所奏,已嚴飭,噫,豈特自省編,一尾之魚二握之菜爲弊云?心自謂曰,雉猶家養,一人以二八之鮮,貢人何堪云,況御供外不知者乎?今當其時,凡菜果雖無弊,於西眞果,其弊甚焉,以此觀之,國初設法豈偶然?各殿西眞果一日所捧,不過一箇,而備預廳每供二箇,而廚院看色,都薜里知味,故廚院看色時,無慮數十,而都薜里知味時,其將近百,豈特司圃署,內農圃忒甚,其供比諸該署,不啻十倍,日日各殿知味,莫知幾百,非農圃,何能當此?每監膳之時,貢人之眼若穿,予已目覩,心常殘忍,故古則不得甘味,都薜里請笞貢人之事,而予已見,故不笞一貢人,此則渠亦知之,其尤殘者,旣知味之果,雖千百,何踰闕門?皆消融於闕中,予則曰,農圃可謂富田,若此故末梢尋貿於松都,是貢人巨弊,此後雉膳,西眞果,已看品而來者,各殿都薜里,不敢操縱事,定式施行,朔布內入時,爲族屬貢人,竟夕默退,此見其標欲捧之意,抑何意,其捧然後能受價故也。噫,率土之民,罔非赤子,頃者方物筒介來時,中官亦循私,故予定式其置上等,循環次第書上云,雖一時色吏,猶能,況都下諸貢人乎?若此故能據理次知中官,斷其標而捧入云,今問無此弊云,而焉知皆果有此乎?一則冬至使上通事貿來內入者,曾聞古豐原赴燕時聞奏,譯官輩持此而來差備,若入虎穽云,故其後嚴飭,使無此弊,而此亦人存政擧之意也,焉知日後果無弊?予心矜惻者,生鮮貢人,內外農圍貢人也。今雖飭,此十薜里求索時,貢人何堪?有限生果,日費百萬,豈有洗踏之勅乎?此皆以大者言之,另加申飭,使吾民安堵焉,亦有一貢人弊,卽筆工也。嗚呼,予於庚子年,自六月,至辛丑八月,自工曹,有居廬廳進排者,卽筆二墨一也,封踏印而成,故豈爲筆墨,思其時興懷,皆令知而置之,於各差備,其費無慮幾百,莫云其筆,卽狗尾膠與竹,豈公然?噫,嗣服後,問工曹,筆工不能堪,有斫手之境云,尙今殘忍,今無此弊乎?此亦護貢人之一道,一體嚴飭。錫定曰,韓鼎裕入來矣。上曰,摘奸宣傳及許根,亦入來云,竝入侍。根跪奏曰,禁標內實無築湺之事,火所外二十步許,有一湺矣。上曰,遠乎,近乎?根曰,甚遠矣。上曰,厥漢之言,有一毫相似者乎。根退出,鼎裕進前。上曰,始役乎?鼎裕曰,先爲編次,更爲中草矣。上曰,不得初卷,是可恨也。鼎裕曰,城內城外廣求,何如?上曰,依爲之。上命持湯劑更爲入侍,賤臣承命出來,與允明進前,仁孫請進湯劑,上進御。仁孫曰,一貼待下敎乎?上曰,依爲之。諸臣以次退出。
癸巳六月初六日酉時,上御集慶堂。藥房入診入侍,坐直承旨入侍時,都提調元仁孫,提調具允明,副提調魚錫定,記事官兪漢人,記注官白光澤,記事官鄭民始,左副承旨趙宗鉉,醫官方泰輿,以次進伏訖。上曰,坐直承旨先讀祭報府。讀畢,仁孫請進湯劑。上進御後,仁孫曰,明日爲口傳問安乎?上曰,依爲之。諸臣以次退出。
上在昌德宮。停常參·經筵。
自未時至申時,灑雨或下雨,測雨器水深一寸五分。
大殿·中宮殿·惠嬪宮,藥房口傳問安。答曰,知道。
大駕詣昌德宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
上曰,禮房承旨,馳詣明陵奉審以來。出下敎。
奉審承旨入侍。出下敎
以備忘記,傳于林鼎遠曰,次知中官二人,各半熟馬一匹,守直中官四人,各兒馬一匹,守僕四名木布賞。
林鼎遠,以禁衛營·一二所巡廳·左右邊言啓曰,去夜犯夜人無所捉之意,敢啓。傳曰,知道。
癸巳六月初七日寅時,上詣昌德宮。擧動入侍時,行都承旨魚錫定,左承旨徐浩修,右承旨申益彬,左副承旨林鼎遠,右副承旨趙宗鉉,同副承旨李昌任,記事官兪漢人·洪思默,記注官白光澤,記事官鄭民始,以次隨駕。上具翼善冠·黑圓領袍,乘輿出通陽門,入麗春門,詣月臺親傳香拔,祗迎俯伏,乘轎出興化門,詣昌德宮,入眞殿,諸臣以次退出。
癸巳六月初七日巳時,上御眞殿。明陵奉審承旨入侍時,右承旨申益彬,記事官洪思默,記注官白光澤,記事官鄭民始,以次進伏。上命益彬進前奏凡節,又命讀祭物單子,又命讀祭報府,又命讀守護軍擧案。諸臣以次退出。
上在昌德宮。停常參·經筵。
具大勳啓曰,兵曹都摠府來言,關內各處入直軍兵等處,夜巡檢之意,敢啓。傳曰,知道。
上在慶熙宮。停常參·經筵。
大殿,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
中宮殿·惠嬪宮·王世孫遣宮官問安。答曰,知道。
大駕詣毓祥宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
大駕詣月城尉宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
還宮後,政院·玉堂·藥房口傳問安。答曰,知道。
世孫宮,政院·玉堂·藥房口傳問安。答曰,知道。
以承傳色口傳下敎曰,雖無侍臣班,朝廷問安亦安徐,而玉堂隨政院問安。則經宿陪來之儒臣,入差備外,莫知去處,入直儒臣,從重推考。
傳于申益彬曰,還宮時,自兩墻間,當展拜於朝宗門,冽泉門外版位排設。
傳于徐浩修曰,戶房承旨入侍。
又傳曰,米五石·木一同·布一同,入于月城房。
傳于林鼎遠曰,諸司預備。
傳于徐浩修曰,建明門當召見鄕民,令京兆待令。
林鼎遠,以御營廳一二所巡廳·左右邊捕盜廳言啓曰,去夜犯夜人無所捉之意,敢啓。傳曰,知道。
癸巳六月初八日辰時,上還宮擧動入侍時,行都承旨魚錫定,左承旨徐浩修,右承旨申益彬,左副承旨林鼎遠,右副承旨趙宗鉉,同副承旨李昌任,記事官兪漢人·洪思默,記注官白光澤,記事官鄭民始,以次隨駕。上命書傳敎曰,嗚呼,今逢此日,伸禮而回,誠是千千萬萬料表,若此故,昨日其能展禮徽寧殿,追惟丁丑,予懷何抑?此是料表,人亦如人,追憶奉朝賀,此懷曷極?徽寧殿參奉兪漢寧,特爲陞六。上乘輿詣冽泉門,降輿仍詣板位,行四拜,命東宮奉審皇壇,乘輿還行駐輿。命書守直人賞典傳敎曰,大報壇守直中官兒馬一匹,門部將弦弓一張,守僕木綿·布苧賞給。又命書傳敎曰,回駕時,當詣毓祥宮,前後廂軍,路上留駐。上詣毓祥宮,入門駐轎,命浩修書庚子生等賞典傳敎曰,追憶庚子,嗚呼八旬,今逢此日,心膽皆隕,何以瀉懷,庶民中庚子生人,當賜米,令京兆待令門前。又命鼎遠,書試射傳敎曰,今逢此日,予懷只千萬,此誠料表,嗚呼,昔年靜攝中,特召入直將士,於興政堂慰諭,其時予在潛邸調理,雖莫能仰覩,其後以聞,其時龍虎將,卽尹慤也。昨今入昌德宮諸將士,明日隆武堂,當柳葉箭一巡試射,試官,騎判,禁御兩將入直騎郞·入直首摠郞·首宣傳,只該房入侍。入闕門內,武藝廳挾輦·挾輿軍,近仗軍士,太僕牽馬夫,皆中日廳摠府騎堂眼同,依中日例鳥銃三放試取,書啓隆武堂,儀住·時刻安徐,待下敎只入正時。上命浩修書傳敎曰,逢此日懷千萬,旣命庚子生賜米,豈求于遠?嗚呼,月城夫婦卽何生,旣過其門忍過門,此處何謂?卽予甲戌舊邸也,懷何抑心何耐,兩處忽忽,其豈孝也,亦豈子道?當詣十字主第紓懷,卽其地賜米,令京兆知悉。上入毓祥宮後,諸臣問安。答曰,知道。上曰,主第歷臨時,前後廂軍,路上留駐。出下敎上詣十字主第,上命庚子生等九十七人進前,各令達姓名役名,各賜米三斗。上又命十字契六十以上民人召入,二名入來進前,各賜米三斗。上曰,諸司預備。上還宮,至建明門殿座,命浩修召入鄕民,東宮侍坐,命入前排,拿入宣傳官。上曰,宣傳官許根汰去。出下敎上命各道鄕民進前,下詢牟麥市直及各處農形及雨澤,鄕民退出。上曰,監印官入侍。出下敎監印官洪相簡進前。上曰,印役始之乎?初卷無矣,何以爲之乎?相簡對曰,於鄕有之云,持來後當爲之矣。相簡退出。上曰,入直儒臣一人入侍。出下敎上曰,儒臣持入中庸,校理鄭元始進前讀奏。上命讀諸公事,承旨易次讀奏。上命書傳敎曰,諸承旨皆入侍,旣非比常參,該房入侍者,則下狀聞,命讀奏,而狀聞南下,而下敎幾次,不爲讀奏,極涉駭然,南侍三承旨,一竝從重推考。身爲一院之長,不能檢飭,持來替讀,亦涉巽軟,都承旨亦爲推考,以存國體。上曰,宣傳官無稽滯者,勿汰。出下敎上命鼎遠書傳敎曰,嗚呼,冥然回駕,何受起居,朝廷今明問安。皆令安徐。上曰,工曹植炬次知郞廳汰去。出下敎殿座罷後,上乘輿入大內,諸臣問安。答曰,知道。諸臣以次退出。
上在慶熙宮。停常參·經筵。
藥房都提調元仁孫,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。冥然八旬,重逢昨日,追憶庚子,心膽皆隕,氣何暇諭?試射畢後,便殿入侍,噫今此擧,其亦體昔愛恤武士也,世孫氣候一樣矣。
魚錫定啓曰,右副承旨趙宗鉉,今日不爲仕進,卽爲牌招,何如?傳曰,允。
傳于林鼎遠曰,昨日駕前駕後已下敎,而中日廳先試射後,軍兵試放,昌德宮隨入武士將官,隆武堂,當親臨試射矣。
傳于李昌任曰,今日次對爲之。
林鼎遠啓曰,大臣·備局堂上,依下敎來待矣。傳曰,引見,內局同爲入侍。
傳于申益彬曰,該房承旨,率直赴入侍。
傳于魚錫定曰,戶房承旨,同爲入侍。
以工曹佐郞李澄萬汰去傳旨,傳于李昌任曰,此亦非昨日事,安徐。
林鼎遠,以都摠府言啓曰,今日入直內三廳武兼禁軍及軍兵等,當爲中日習射,而隆武堂親臨試射相値,不得爲之之意,敢啓。傳曰,知道。
又以都摠府言啓曰,依傳敎,今番隨駕,挾輦·挾輿軍,武藝別監,太僕牽馬夫,近仗軍士試放,請出標信。傳曰,知道。
藥房口傳啓曰,臣等俄以持湯劑更爲入侍之意,仰陳而退,聚首顒俟矣,門限將迫,召命將遲,下情焦鬱,不知所云,日候盛熱之時,聖體勞動之餘,繼進三貼,尤不容但已,非不知爲濆撓之爲惶悚,而裏情所迫,不敢他顧,相率詣閤,唐突陳籲。伏乞暫許持入,千萬懇祝,惶恐將啓。
以承傳色口傳下敎曰,二貼猶恭飮,退去然後當進水刺,水刺尙在矣。
林鼎遠,以訓鍊都監一二所巡廳,左右邊捕盜廳言啓曰,去夜犯夜人無所捉之意,敢啓。傳曰,知道。
開城留守金漢耆疏曰,伏以臣昨伏承居留新除,聞命惝怳,繼以憂懼,適値動駕,不敢言私,遽然出肅,而豈敢爲因仍承當之計哉?第念臣以駑劣之資,綿薄之材,蒙被恩渥,夤緣偉會,歷內外冥升至此,居常懍惕,以榮爲懼,昨年一疏,蓋出於戒盈之意,而聖恩天大,曲察微悃,凡諸淸要重務,一竝許免。我聖上全保愛護之恩,河海莫量,闔門感泣,惟有攅祝之忱而已,自此以後,永謝要路,退守拙規,時承聖候,昵近耿光,粗有犬馬之誠矣,顧此所叨,雖云與京職無異,而居外之日,間多有之,則此時離違天陞,是豈臣自效之道,亦豈臣所敢出也哉?留都之重,保釐之責,非臣庸愚所可堪勝,而猶屬例辭,不敢張皇,儻聖明俯燭微諒,則必不待臣言之畢而有所矜許者矣,區區下情,耿耿于中,略掇短章,仰瀆宸嚴。伏乞天地父母,特垂鑑察,亟許鐫免,以卒生成之澤,千萬幸甚,臣不勝屛營祈懇之至。答曰,省卿章量卿心,同京職何若此,於開留曰得,卿勿辭速赴任。
兵曹參知吳載純疏曰,伏以臣嚮叨銀臺之職,賤疾猝劇,違傲嚴召,恭俟譴何,不意聖度包容,不惟不加之罪,旣賜鞶褫之恩,旋降甄除之命,前後洪造,逈出尋常,且感且懼,靡所措躬,惟當竭蹶圖報,不敢言私,而第臣母之病,當此累日暑潦,猝添泄患,度數無算,加以膈滯之症,全廢飮啖,元氣澟綴,委頓床席,轉側須人,臣之情理,實無一時離捨之勢。今臣見帶之職,係是宿衛緊任,臣欲奉公則情厥扶護,顧私則職多瘝曠,臣於是不勝悶迫焦煎之至,玆不得不疾聲冒瀆於崇嚴之聽。伏乞聖明,亟削臣職,以便救護,仍治臣瀆擾之罪,以肅朝綱,千萬幸甚,臣無任屛營祈懇之至。踏啓字
癸巳六月初九日辰時,上御集慶堂。藥房入診入侍時,都提調元仁孫,副提調魚錫定,記事官兪漢人,記注官白光澤,記事官鄭民始,醫官方泰輿·鄭允協·慶絢·金孝儉,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,亦一樣矣。仁孫請進湯劑,上進御,仁孫請診候。上曰,爲之。泰輿進前診候訖。退伏奏曰,脈候左右三部度數調均,而脾胃脈候甚弱矣,諸醫皆同泰輿之言。上曰,逐疏儒于江外者,非特爲國體也,亦爲渠而然也,從其疏者,豈非可愧乎?仁孫曰,辛應三之所懷,言雖猥褻,而情則出於切迫也。上曰,如此之人,爲如此之疏者,必有所適也。仁孫曰,然矣。上曰,其人,與李翼元幾寸?仁孫曰,渠自謂九寸,而必相遠矣。上命持湯劑更爲入侍。賤臣承命出來,與允明進前。上進御曰,今日止此。允明曰,三日間斷,只進二貼者不亦悶乎?上曰,予恭而受飮,卿等恭而退可也,飮此何爲,似未償債而然也。諸臣以次退出。
癸巳六月初九日辰時,上御隆武堂。殿座入侍時,試官兵曹判書具允鈺,禁衛大將具善復,御營大將張志恒,左承旨徐浩修,記事官洪思默,記主官白光澤,記事官鄭民始,以次侍立。上命書傳敎曰,一時做錯,昨日何日,三承旨·都承旨問備下敎,皆安徐。又命書傳敎曰,十字洞民,竝免役,而曾已免役安徐。上命禁將,墨戲直赴出身許根。又命宣傳官廳雜戲,又命讀中日廳試記,各人處下賞典。殿座罷後,諸臣以次退出。
癸巳六月初九日午時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,行戶判蔡濟恭,行司直具善復·李章吾,左參贊朴相德,兵判具允鈺,吏判李潭,行副護軍尹泰淵,吏曹參判尹得養,行副護軍張志恒,工曹參判李重祜,左尹徐命善,左副承旨林鼎遠,記事官洪思默,事變注書柳頤玄,記注官白光澤,記事官鄭民始,以次進伏。上命坐直承旨入侍。出下敎上曰,監印官入侍。出下敎上命儒臣持問答入侍。出下敎相福奏曰,尹德俊致祭,尙不擧行矣。上曰,萬古無矣。仍命書傳敎曰,今聞故判書尹德俊,尙未致祭云,噫,此人於今年,與予爲宗簿提擧,譜略修整後,同爲陪進,今增廣,從玄孫參榜,召見謂異事,今何聞此?特爲致祭,令知製敎,以此同撰相福。上命讀諸公事。相福所啓,此京畿監司沈鏽狀啓也,楊州·漣川客舍頹圮,營建時物力,依例自朝家區劃事,請令廟堂稟處矣。前例,或以常賑米三十石,或以儲置米二十石許劃矣,今亦以兩邑所在常賑米或儲置米中,以有裕者,限二十石劃給,以爲完固改葺之意,何如?上曰,依爲之。章吾所啓,石築役事,明日爲始,敢啓。上曰,依啓。善復·志恒所啓,禁·御兩營,亦以明日,爲石築始役,敢啓。上曰,依啓。上命詣臺臺臣入侍,大司憲宋文載,大司諫李命植,執義李蓍廷,司諫洪景顔,掌令任希簡·辛應三,持平洪樂恒·具修溫,獻納宋濟魯,正言沈命德·李有喆,修撰南絳老·鄭元始,副修撰李昌伋·任宗周所啓,請收還慶興府庶民罪人趙榮順,按律特寢之命。措辭見上上曰,亟停勿煩。又所啓,請收還黑山島能櫓軍罪人黃昇源,按律特寢之命。措辭見上上曰,亟停勿煩。文載·蓍廷·希簡·應三·樂恒·修溫所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標島配之命。措辭見上上曰,勿煩。又所啓,請還寢東夏特雪丹書之命。措辭見上上曰,此啓爭執,其涉過矣,況今日乎?亟停勿復更煩。命植·景顔·濟魯·命德·有喆所啓,請大靜縣爲奴罪人仲義,依律處斷。措辭見上上曰,勿煩。又所啓,請黑山島爲奴罪人五得,依律處斷。措辭見上上曰,勿煩。有喆所懷,臣有所懷敢此仰達矣,日前李漢運上疏,都無倫脊,而至於火巢外築洑之說,摘奸之後,皆歸虛謊云,陵寢事體,何等至重,而渠何敢以孟浪之說,謄諸章奏乎?其外所陳,無非駭妄,不可放逐而止,臣以爲李漢運島配,隨參人辛龜三,遠竄可也。上曰,此事下敎後,予則以助近日寥寥臺風,只逐而已,而意謂今日,必也有啓,而近者其何望也?先謂大臣,意亦深焉,刮目相對,兩司皆嘿,嗚呼,今日特命次對,亦非偶然,則不覺寒心,呼承宣而欲下敎。噫,頃者旣陳無隱,今又此所懷,噫今予自謂曰,許多兩司多臺,只有此人,效文山而然乎,其可洗許多媕娿之風,予不覺動容。噫,此人不若此,近者末世,莫知何境,深歎所懷切實,辛龜三則其時已下敎于渠,同爲勘處,可謂陋也,而分等其請,其皆得宜,近者齊王烹阿之時,左右相譽者,其欲同烹,縛置鼎邊而生,偶思養正圖解,若見其狀,深歎齊王,此亦何異常譽?依啓。又所懷,雨澤狀啓之出朝報,蓋以使中外,水旱豐凶,曉然明知,而古規則然矣,近日朝紙,農形之啓,切不書出,臣未知何故,而流來之規,於是乎廢矣。臣以爲自今以後,申飭政院,這這書出,當該承旨,推考可也。上曰,此亦擧職,依啓。又所懷,禮樂,有國所重,不可偏廢者也,而頃下一朔藏樂之敎,臣於其時,非不知復難,而寔出於大聖人孝思之無窮,故有所不敢矣,今則昨日已過,臣以爲藏樂傳敎,還收可也。上曰,嗚呼,重逢此月,予意則自其日至晦藏樂,未爲不可,而其亦參酌,今者所懷起頭,雖昏已諭,不覺叩閾而稱,果然有臣若此。嗚呼,昨日後無乃指導而然乎?體孔聖過猶不及之訓,抑懷依啓,應三所啓,臣有惶恐情勢敢達矣。今番隨疏儒投名其章之辛龜三,卽臣同堂之親也,居在江郊,窮不能自存,浪跡無遠近,臣亦不能種種逢見,而其爲人也,無文無筆,無所知識,向者適來見臣,故臣饋飯,而戒其蹤跡之無常,不無警責之言矣,其後不見亦久,而忽有此事,臣有親嫌,臣雖不敢隨臺臣請罪,而臣心之不幸大矣,且以外面形跡言之,臣不勝瞿然之至,何敢自安於臺次乎?請命遞斥臣職。上曰,以大者言之,則有王導與敦,況此乎?無隱可尙,無乃太過,勿辭亦勿退待。元始,昌伋所懷,掌令辛應三之俄者所陳,旣異所懷,又違避例,奏辭自歸分疏,擧措亦極猥屑,其在事體,誠爲寒心,臣等謂掌令辛應三,亟施削職之典,斷不可已也。上曰,予之下敎,雖有深意,儒臣所請可謂得體,然意在無隱,律則似過,特施不敍之典。上曰,掌令辛應三,罷職不敍。出下敎文載·命植·蓍廷·景顔·希簡·樂恒·修溫·濟魯·命德所啓,臣等俱以謭劣,初豈近似於臺閣之仕,而嚴畏分義,隨行登筵,巳多日矣,精神昏憒,當論不論,今於臺臣批旨,責意嚴截,至以方欲下敎爲敎,臣等失職之罪,益無所逃,其何可一刻仍冒於臺次乎?請命遞斥臣等之職。上曰,無則加勉,已古訓,此非比諸無者,當局而迷,古人亦云,事亦正矣,爲嫌雖是,豈可以此,輕遞多臺,予自處置,勿辭亦勿退待。上曰,藥房提調,持湯劑更爲入侍。諸臣以次退出。
上在慶熙宮。停常參·經筵。
藥房都提調元仁孫,副提調魚錫定啓曰,庚炎轉甚,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫趁早入診,詳察聖候爲宜,中宮殿氣候,何如?惠嬪宮氣候,何如?世孫宮氣候,何如?嬪宮氣候,何如?臣等不任區區憂慮,敢來問安,竝此仰稟。答曰,知道。今日何日?昔庚子第三日,干支何?卽戊戌,興惟及此,心膽皆隕,氣何暇諭?待敎入侍。內殿氣候一樣,惠嬪·世孫嬪宮皆一樣矣。
魚錫定啓曰,同副承旨李昌任,今日不爲仕進,卽爲牌招,何如?傳曰,允。
傳于林鼎遠曰,濬川司石築,今日爲始乎,明日爲始乎?自某處爲之與否,知入。
又傳曰,承旨率儒生入侍。
以備忘記,傳于申益彬曰,近五十年卽予業,均役與濬川,今者石築,於予畢功,六十時已親臨,況今暮年八十,當詣三處臨見而回,世孫祗迎,儀注·留營·留陣·駕前·駕後,皆安徐,挾輦六十名,禁軍一百名,皆內營入直,前後廂軍,禁營三十,御營三十,皆兩營入直,侍衛皆入直,隨駕承旨,時服卽爲整待,待下敎只入正時,駕轎待令,副駕轎安徐,只備堂隨駕。
傳于林鼎遠曰,訓將,只領新營標下軍待令。
又傳曰,時原任大臣·濬川堂上·三軍門大將·都廳入侍,隨駕備堂,同爲入侍。
又傳曰,還宮時,路由夜晝介,備堂,三間石橋祗迎。
又傳曰,諸司預備。
林鼎遠,以兵曹言啓曰,內禁衛將田見龍,翊衛司司禦尹昌濂,俱以病難供職,呈狀乞遞,實病旣如是,則宿衛輪番之任,不可久曠,竝今姑改差,何如?傳曰,允。
又以訓鍊都監言啓曰,弓子及長片箭,乃是軍器中最緊之物,而節省物力,盡心勤勞造納,則前後監官,例蒙恩典矣,監官折衝李漢俊,黑角弓一百四張·校子弓一百九十六張,合三百張,新造長箭五百部,片箭五百部,合一千部,新造以納,事甚可尙,其在激勸之道,宜有加資之典,而事係恩典,不敢擅便,令該曹,考例稟處,何如?傳曰,允。
又以刑曹言啓曰,因臺臣所懷,李漢運島配,辛龜三遠竄事,命下矣。罪人李漢運,本以仁川地居生之人,纔因傳敎,放逐江外,卽令京畿道臣,定配海島後啓聞事,發關分付,辛龜三,全羅道海南縣定配所,卽爲發配之意,敢啓。傳曰,知道。
幼學申上疏,藏史庫答曰,省爾之章,嘉爾之誠,然此事豈謙讓者乎?所重惟在垂訓,爾章中,以坤殿追崇,作爲二事者,抑何意乎?無乃亘於請而不思其一乎,抑或爲此請,作此兩說乎?勿論於此於彼,予若有誠,此豈待臣請,予若有誠,頃者批答,人孰不廓然,豈特此也?今者尊奉,古豈有乎?故於辰拜休息處,書啓八字曰,抑諛致禮復何餘憾,可見予心,而今干支何?卽戊戌,追憶二十五歲之事,心膽皆隕,況昨日何日而今者命看,嗚呼,近五十年卽予事業,卽均役·濬川二事也,氣若是苶,聞今開役,故特欲臨見,爾章適到,予心定矣,復何他諭焉?噫,至誠感豚魚,衰君其若餘誠,頃日有三十餘歲希功之人,今聞爾章,旣諒予心,作二件而强此請,嗚呼,六十六歲,雖得之,不過京職,有何心而爲此請,雖然,以忌器之意,只賜答而拒焉,爾食朝鮮之食,衣朝鮮之衣,便餘年。噫,今世雖多年世界,爾亦雖滿回歲,亦不遠古來稀年也,何苟苟利加八旬之君於不肖乎?且問其先所對,亦有意思,年近七十,何眷戀于一慾字乎?爲爾歎也。
右副承旨趙宗鉉上疏曰,伏以齋殿經宿,回鑾萬安,職忝邇列,喜幸有倍。仍念臣母,素患勞症,挾月彌留,情理焦迫,實難供職,而動駕有命,不敢言私,黽勉奔奏,已兩旬有餘矣,近因炎熱蒸鬱,調將失宜,臣母本病之外,重添暑癨,吐瀉兼發,寢啖俱廢,神氣凡百,漸益撕綴,此時離捨,其勢末由,臣欲進則方寸煼灼,欲不進則義分是懼,以公以私,其亦悶迫之極矣,玆不得不冒死仰籲。伏乞聖慈,特賜曲諒,先遞臣職,以便救護,仍治臣瀆擾之罪,以肅朝綱,千萬至祝,臣無任屛營祈懇之至。批答在筵說
癸巳六月初十日辰時,上御集慶堂。藥房入診入侍時,都提調元仁孫,副提調魚錫定,記事官兪漢人,記注官白光澤,記事官鄭民始,醫官方泰輿·鄭允協·慶絢·金孝儉·吳道炯·徐命緯,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,亦一樣矣。仁孫曰,臣等於昨日,非不知瀆擾之爲惶悚,而實出於悶迫之情也。上曰,進疏人似實矣。仁孫曰,臣去年在內局時,此人爲此疏矣。上曰,此儒之來,實予夢外。仁孫曰,湯劑何以爲之?上曰,今姑止之,如此之事,幾次有之。仁孫曰,昨日諸醫言脾胃甚弱,而今日動駕,豈不悶迫乎?臣等非不知爲此儒之事,而言之不得行則似有憾於聖孝,故不敢言矣,請進湯劑。上笑曰,卿旣固請,亦何苦拒。仍進御。錫定曰,金敦寧府入來矣。上命入侍,賤臣承命出來,與陽澤進前。上曰,卿家先集,今始刊乎?陽澤曰,先集之刊出,皆聖恩也。錫定曰,臺臣詣閤矣。上命入侍,賤臣承命出來,與大司憲宋文載,大司諫李命植,執義李蓍廷,司諫洪景顔,掌令任希簡,持平洪樂恒·具修溫,獻納宋濟魯,正言沈命德,修撰南絳老·鄭元始,副修撰李昌伋進前。文載·命植·蓍廷·景顔·希簡·樂恒·修溫·濟魯·命德·絳老·元始·昌伋曰,趙榮順向者參班,翌日不顧所重,急急投疏,已自難容,乃以不忠不孝遲晩,則自有應行之律,而特貸一律,已是失刑,閱歲爭執,猝地停論,公議愈激,昨日更發,特許允從,以伸公法,以快輿情,旋卽反汗,聖意雖出於好生,王章不可以撓屈,請收還慶興府庶民罪人趙榮順,按律特寢之命。上曰,亟停勿煩。又曰,黃昇源之違牌,已極驚駭,及其所供,意在謀避,人臣之道,豈敢揣摩較計?況以不忠不孝,至於結案,則合辭之請,得蒙允從,伸王章而副公議,旋卽反汗,雖出聖意之好生,愈激群情之咈鬱,請收還黑山島能櫓軍罪人黃昇源,按律特寢之命,上曰,亟停勿煩。文載·蓍廷·希簡·樂恒·修溫曰,請還寢東夏特雪丹書之命。措辭見上上曰,可爭者其何嘿嘿,而亟停者亦何强爭?衰年賜批猶苦,謄傳故紙亦不苦乎?嗟哉諸臺,任自爲之。又曰,請黑山島爲奴罪人五得,依律處斷。措辭見上上曰,勿煩。又曰,請還寢張翼標島配之命,依律處斷。措辭見上上曰,勿煩。又曰,臣等前後登筵,屢被嚴敎,徒知嚴畏,戴罪行公,亦已多日,壞損臺體,尋常愧恧,今承聖批,責敎復爲嚴截,臣等惶懍無地,尤難抗顧,以此情勢,豈有一刻晏然於臺次乎?請命遞斥臣等之職。上曰,依啓。命植·景顔·濟魯·命德曰,請大靜縣爲奴罪人仲義,依律處斷。措辭見上上曰,勿煩。又曰,請黑山島爲奴罪人五得,依律處斷。措辭見上上曰,勿煩。又曰,臣等屢被嚴敎,屢煩引避,未蒙恩遞,惶悚愧恧,無地自措,逐日隨行,冒沒登筵,至於昨日聖敎,尤爲截嚴,而今又詣臺,實是設臺後所未有者,卽者憲批,有以可事含默爲敎,含默之失,不獨在於憲臣箚着,臣等之身,與憲臣無少異同。且昨日避辭批旨中當局而迷之敎,尤爲難安,夫以迷錯之見,豈可居言責之任乎?以此以被,勢難蹲冒,請命遞斥臣等之職。上曰,以一事其何再嫌?今日府啓批答,事件亦異,勿辭亦勿退待。上曰,卿等退去,動駕時當相見矣。上曰,提調不入來乎?錫定曰,右副與同副,亦不仕進矣。上命書傳敎曰,內局提調兼帶許遞,其代戶判爲提調,右副承旨·同副承旨許遞,其代申景濬·李有喆爲承旨,牌招察任,房順房。諸臣以次退出。
癸巳六月初十日辰時,上御集慶堂。承旨入侍時,左副承旨徐浩修,記事官洪思默,記注官白光澤,記事官鄭民始,以次進伏。上命他承旨入侍,疏儒同爲入侍,上命疏儒讀奏疏本。上曰,居於何處?對曰,居京矣。上命書傳敎曰,今日干支,予懷千萬,當先瞻餘慶坊,前後廂軍,道上留住。諸臣以次退出。
癸巳六月初十日巳時,上御餘慶坊擧動入侍時,行都承旨魚錫定,左承旨徐浩修,右承旨申益彬,左副承旨林鼎遠,右副承旨申景濬,同副承旨李有喆,記事官兪漢人·洪思默,記注官白光澤,記事官鄭民始,以次侍立。上具翼善冠·袞龍袍,乘輿出通陽門,降輿乘駕轎,出興化門,歷詣餘慶坊,小頃,仍詣水標橋殿座,三軍門大將·濬川堂上·都廳竝侍立。上命慰諭役夫,仍命木一同·米百石持入,分給役夫。仍命書傳敎曰,頃者下敎,今日已諭,噫,近五十年予之事業,均役也,濬川也,至於濬川,石築之請火矣,而予猶持難,近者始役,頃日聞半塗止可惜,故有申飭,今日始役云,故以予氣,誠難命駕而來。噫,頃者不過濬川而已,於今浮石·運石·築石,其功不啻十倍,頃日下敎,飭其中止,非督役也。噫,廣廈細氈,暑不堪苦,呪呼耶奔走乎?涼生間其欲中止,下問則皆願爲云,雖然處暑前,其於當暑,切勿苦民,取來騎布,兩懸勸奬,而膳米一百石,特下濬川司,以助一時點心,勿論浮石·連石·土石分給,以示八旬其君暮年體昔爲民之意,監董都廳,特賜弓矢,以示予嘉勤之意。上曰,舊邸歷臨,前後廂軍,路上留住。出下敎上詣彰義宮。諸臣問安後,以次退出。
癸巳六月初十日未時,上御日閑齋。藥房入診入侍時,都提調元仁孫,提調蔡濟恭,副提調魚錫定,記事官兪漢人,記注官白光澤,記事官鄭民始,醫官方泰輿等,以次進狀訖。仁孫請診湯劑。上曰,已矣。仁孫曰,若不進劑,則置臣等於內局何哉?殿下事事皆孝,進劑保護,愈光聖孝也。上笑曰,質於孔子,則孔子謂服之可乎?問於鳴蟬,則鳴蟬勸之飮乎?濟恭曰,蟬若能言,則必勸之飮矣,臣曾奉入日後進劑之敎,而始入內局,聖敎如此,殿下胡不踐言也?上曰,予胡以蔡濟恭爲提調耶?然則進劑。仍進御。仁孫曰,臣等還宮後當待下敎矣。諸臣以次退出。
癸巳六月初十日未時,上御日閑齋。原任大臣·備局堂上·濬川堂郞入侍時,領議政金相福,判府事金陽澤·韓翼謩,左議政金尙喆,判府事申晦·李溵·李思觀,右議政元仁孫,行戶曹判書蔡濟恭,仁陽君李景祜,右參贊洪樂性,兵曹判書具允鈺,吏曹參判尹得養,工曹參判李重祜,戶曹參判徐命善,禁衛大將具善復,訓鍊大將李章吾,摠戎使尹泰淵,御營大將張志恒,濬川都廳李邦緯·曺學臣,同副承旨李有喆,記事官兪漢人·洪思默,記注官白光澤,記事官鄭民始,以次進伏。上曰,誦陟岵章訖。上曰,卿等爲撕捱也。相福對曰,臣等豈與疏儒撕捱乎?上曰,王者無私,而予之誠淺矣,苟且爲之,亦非子道也。尙喆對曰,臣等誠淺矣。上曰,均役與濬川,予之事,濬川之役,不可不爲之矣。仁孫曰,然矣。仁孫請進湯劑。濟恭曰,曾對臣等,雖有某事,以必進湯劑,爲敎丁寧,卽今進御,臣等切望也。上命進一貼。仁孫曰,還宮後入侍下敎,臣等切望矣。上曰,藥房提調,持湯劑更爲入侍。出下敎上還宮,入大內,諸臣問安後,以次退出。
上在慶熙宮。停常參·經筵。
自昧爽至卯時,有霧氣。
藥房都提調元仁孫,提調蔡濟恭,副提調魚錫定啓曰,昨日駕幸水橋,移時酬應,歷臨舊邸,抵暮回鑾,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今予亘中,一則追慕,一則爲民,自歎誠淺,寔由冥然,建功何功,內局何局,氣何暇諭?待敎入侍,中宮殿·惠嬪宮,藥房口傳問安。答曰,知道。
備忘記,傳于李有喆曰,二十七日當祗迎,二十八日當親傳香,儀注安徐,入直侍衛,只入正時,皆依前,二十八日都承旨爲獻官,內局代房。
傳于李有喆曰,二十八日·九日祝文,當親製下,姑待之。
備忘記,傳于林鼎遠曰,今予一心追慕,一則爲民,其於追慕,嗚呼三日,予懷千萬,其於爲民,臨橋親聽,盛暑甚悶,昨日何日?干支戊戌。復見永慕,心膽皆隕,昨已下敎,於處暑前,當暑令休,鋪石雖悶,運石最苦,豈云暮年?卽予赤子,今者此擧,欲成事業,其雖然矣,昨見而來,心在役處,申飭三處,着意勸民。
傳于申益彬曰,惠堂監印官,食後來待,內局同爲入侍。
傳于李有喆曰,惠堂監印官,坐坐承旨入侍。
備忘記,傳于申益彬曰,每聞此,心膽皆隕,良欲溘然,何心建功?卿等休焉。
藥房口傳啓曰,臣等伏見下本院傳敎,有卿等休之敎,臣等相顧抑塞,誠不勝罔措之至,湯劑之關係聖躬,固何如?而昨日當進之三貼,未進一貼,已極悶迫,今日待敎入侍之命,臣等方聚首顒俟,而遽有此敎,何聖上不念保嗇之方,一至於此哉?相率詣閤,敢此瀆擾,暫許持湯劑入侍,千萬懇祝,惶恐敢啓。
以承傳色口傳下敎曰,其止之。
口傳再啓曰,臣等纔陳口啓,恭俟兪音,及伏承批旨,相顧愕眙,大失所圖,當此劇暑,保嗇之方,尤宜加意,此時湯劑之不可間斷,比他時尤緊,臣等職忝保護,雖被譴何,不得請則不敢退,非不知瀆擾之惶悚,而焦迫之極,更此申籲。伏乞亟賜召接,奉進湯劑,千萬顒祝,惶恐敢啓。答曰,爲親謙讓,萬古豈有?重逢此年,予自爲也,臣雖有異,宜有嚴斥,嗚呼涼德,臣請君拒,嗚呼此心,陟降雖照,觀其擧措,孝乎子道,至於追崇,洞諭所重,爲今臣子,復何更待,爲君乎,爲已乎?强以爲此。予卽曰諂,嗚呼,不能子道,孰敢若此?一則予,二則予,何顔治君,何顔治君,亦何顔以拜,亦何顔以拜?昔爲小子,雖稱稱某君者,深悶深悶,嗚呼人子,以親心爲已心,狂悖者·開國小人者類,一若此再若此,予靜息然後,自可帖然,此豈循例,固執寔是,千萬直中,只守一定字,復何他諭?
藥房口傳三啓曰,臣等及又伏承批旨,轉益焦迫,罔知攸措,顧今日勢又暮,進湯又急,臣等何暇費辭長語,重犯煩瀆之罪乎?殿下若許方寸之地,則臣等,當奉進湯劑,兼進裏悃,亟降兪旨,暫賜召接,千萬顒祝,惶恐敢啓。
以承傳色口傳下敎曰,其止之。
備忘記,傳于林鼎遠曰,新舊軍職試射時,韓處中·徐廷進,小布四中,熟馬一匹面給。
申慶濬啓曰,時原任大臣,來詣閤外請對矣。
以承傳色口傳下敎曰,已諭藥房,其退去。
備忘記,傳于徐浩修曰,於今月慕千萬世事何,若有誠能感動,六十六復何求,何云彼卽由予,時命何問儒來,今八十其何味,一則予,二則予,宜自悚·宜自勉,問予心一定字,朝一貼欲動駕,夕一貼代御批,旣撤宵予果應,今日晩卽意頓,諭宣米其何緊,問皇華當自然,予志定孰敢撓,宜自定息浮囂,臥內房卿等休,若此後國事定。
洪思默病代,以申應淵爲假注書。
大司諫李命植,司諫洪景顔,獻納宋濟魯,正言沈命德啓曰,請大靜縣爲奴罪人仲義,依律處斷。措辭見上答曰,勿煩。又啓曰,請黑山島爲奴罪人五得,依律處斷。措辭見上答曰,勿煩。
有政。吏批,判書李潭進,參判尹得養病,參議洪樂純病,同副承旨李有喆進,以沈墢爲大司憲,李鎭恒爲執義,李世奭爲掌令,權恢爲掌令,金翊休爲正言,李鼎運爲持平,柳煥德爲持平,吳鼎源爲司書,李商鳳爲兼司書,鄭昌順爲兵曹參知,李海白爲軍資主簿,尹在醇爲典籍,吳健祚爲光陽縣監,柳明均爲校書著作。
兵批,判書具允鈺進,參判李在協入直進,參議洪檢病,參知未差,左副承旨林鼎遠進,以南志默爲都摠都事,邊慶遇爲內禁將,崔成岳爲五衛將,李謙鎭爲司禦,洪栻爲僉知,金光述爲景福將,姜夢說爲昌德將,曺允謙爲昌慶將,徐有防爲北評事,崔東岳爲副護軍,李致中爲副護軍,宋文載·趙英鎭·趙宗鉉·李昌任·吳載純·洪樂恒·具修溫·鄭趾煥爲副司直,李榮鳳·申光健·李溆·宋載中爲副司果。
李有喆,以進宴儀軌廳言啓曰,本廳儀軌,今已粧䌙,分作二冊以入之意,敢啓。答曰,知道。
申益彬,以弘文館言啓曰,本館上番修撰臣鄭元始,下番修撰臣李昌伋,俱以南學西學兼敎授,今日禮曹褒貶時,晝仕出去之意,敢啓。答曰,知道。
李有喆,以侍講院言啓曰,本院連日姑降入直,事甚未安,今日政新除授,待下批仍卽牌招,以爲推移入米,兼弼善李致中,一體牌招察任,何如?傳曰,允。
又以侍講院言啓曰,本院新除兼司書李商鳳,時兼職名,令該曹,口傳付軍職,何如?傳曰,允。
林鼎遠,以兵曹言啓曰,昌德宮衛將金光濟,昌慶宮衛將高擎元,俱以病難供職,呈狀乞遞,輪番之任,不可久曠,竝今姑改差,何如?傳曰,允。
又以兵曹言啓曰,僉知中樞府事李錫祿,老病在鄕,末由上來,呈狀乞遞,西樞雖是閑局,不可一向虛帶,今姑改差,何如?傳曰,允。
又以御營廳·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
癸巳六月十一日酉時,上御集慶堂。藥房入診時,原任惠堂·監印官同爲入侍時,都提調元仁孫,提調蔡濟恭,副提調魚錫定,記事官兪漢人,記注官白光澤,記事官鄭民始,領議政金相福,領府事韓翼謩,左議政金尙喆,領敦寧金陽澤,判府事申晦·李溵·李思觀,惠民堂上朴相德,監印官校理韓鼎裕,兼輔德洪相簡,醫官方泰輿·鄭允協·慶絢·金孝儉·柳光翼·徐命緯·李敏德,以次進伏訖。上謂相德曰,賜米百石,以各殿之意,均賜可矣。相德曰,出而奉行乎?上曰,依爲之。上謂相簡曰,得皇華集落卷乎?相簡曰,別無所得,而一卷,有皇城離發至我國更渡鴨江之文,此或是初卷而無序文者也。上曰,然則無見落者矣。相簡曰,以此刊行乎?上曰,依爲之。仁孫曰,湯劑至今不得進,臣等不勝抑鬱矣。濟恭曰,殿下事事皆從孝思中出,雖八路愚夫愚婦,皆知之矣。仁孫曰,殿下若思昨年之事,無非孝也。上曰,今日則難矣,卿等只欲進一貼耶?然則服之。因進御,仁孫請診候。上曰,爲之。泰輿進前診候訖。退伏奏曰,脈候左右三部度數調均,脾胃脈候頗不足矣。諸醫皆同泰輿之言。上曰,承旨推草紙,命書念八日祭文曰,編次人讀之,有欠處乎?濟恭曰,盡好矣。錫定奏畿伯金奉朝賀不受月廩狀啓。上命書傳敎曰,卽參殿中,不受常稟,其涉過矣,聞捧然後,庶可心慰,今已六月,其況初夏,且奉朝賀月廩,本來太簿者乎?三朔祿俸,一體輸送事,更爲回諭。上曰,都承旨退去,同副入侍,申景濬進前。上曰,聞其聲知其人,吾其愛之。景濬奏畿伯權世棟狀啓。上曰,權世棟不怪異矣,新除刑判,豈不善決乎?爲人詳明矣。尙喆曰,極盡於詳明矣。上命持湯劑更爲入侍,賤臣承命出來,與濟恭進前。上進御曰,此靈丹乎?錫定曰,臣雖未見靈丹,而靈丹,豈有愈於此劑乎?上曰,申疏之出,予心如何?相福曰,昨秋事,孝思無憾,殿下所欲爲之事,臣等敢不奉承耶?臣不敢非此人,而遽然輕發,不思之甚也。仁孫曰,如此之事,惟在殿下之善處耳,明日湯劑,亦依例乎?上曰,依爲之。諸臣以次退出。
上在慶熙宮。停常參·經筵。
自昧爽至辰時,有霧氣。
藥房都提調元仁孫,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。追憶庚子,今月五日,嗚呼明日,當奉資政,況今干支,其亦庚子,與惟及此,心膽欲隕,其雖强飮,豈曰孝乎,雖然,造物必也來,卿等宜戒嚴,氣何暇諭?待敎入侍。
中宮殿·惠嬪宮,藥房口傳問安。答曰,知道。
林鼎遠,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于申景濬曰,校書館唐冊開刊者,內局入侍時,同副承旨持而入侍。
傳于申益彬曰,監印官二員持冊子,內局同爲入侍。
又傳曰,監印官一人在其處看役,一人入來。
傳于申益彬曰,御史肅拜後,內局同爲入侍。
李有喆啓曰,監印官洪相簡,依下敎來待矣。
傳于申益彬曰,內局·御史·監印官入侍。
又傳曰,內局入侍,監印官竝入侍。
備忘記,傳于林鼎遠曰,兩昨何日?卽戊戌,今日亦何?是庚子。兩干支誠冥然,昨兩貼能建功,人皆建予自哂,陋造物何處隱,使予自悶,一至乎此,運轉募軍,其欲寓懷,八十衰君,自悶度日,予於此自有諒,申飭三軍門,誠心撫恤。
備忘記,傳于林鼎遠曰,內宮房矢人李聖德,以於義洞民,今年三中,登科唱榜,昨日且三中,弓藝可嘉,禁御·守摠·執事中待窠調用。
吏曹口傳政事,以權䎐爲樂安郡守。
申益彬,以侍講院言啓曰,本院新除授司書吳鼎源,時在京畿廣州地,書筵入番事緊,斯速乘馹上來事,下諭,何如?傳曰,允。
林鼎遠,以禁衛營言啓曰,本營文從事官前校理尹得毅,褒貶當爲進參,而時在罷散中,令該曹依例付軍職,冠帶常仕,何如?傳曰,允。
兵曹口傳政事,副司果尹得毅。
林鼎遠,以兵曹言啓曰,五衛將李邦五,身病猝重,有難供職,呈狀乞遞,宿衛輪番之任,不宜久曠,今姑改差,何如?傳曰,允。
又以禁衛營言啓曰,今日本營褒貶時,闕內入直哨官,依前定奪,使之替代來參之意,敢啓。傳曰,知道。
又以訓鍊都監·一二所巡廳·左右邊捕廳言啓曰,去夜無犯夜人被捉之意,敢啓。傳曰,知道。
仁陽君李景祜上疏曰,伏以臣於日前,伏承守禦特授之命,驚惶惝忽,莫省攸措,朝廷命官,何莫不重,而至若戎垣司命,尤有別焉,苟非宿望通才爲世所推,則莫宜居之,矧玆設五營之制,而規模殆同於兩局,專保障之責,而施措尤難於他營,揀選委畀之重,有非人人所可濫竽。臣之迂疏謭劣,最居人下,世未嘗以是擬議,今乃拔之於人望之外,遽然托之以師領之責,則其爲累聖簡而羞當世,非細故也,如臣無似,受恩如天,圖報無地,惟以筋力之禮,爲一分自效之道,內外踐歷,罔非踰涯,而不敢力辭,一例承膺,有若眞有可堪之實者,每自循省,未嘗不心駥而背汗。今若弁棄措大本色,突然自居仗鉞之地,莫知所以自處,則一身顚沛,固不足言,其於國家事何哉?登壇詰戎,旣非衰朽之可堪,修隍廣儲,又非駑鈍之可策,則蚊蝱之負山,猶不足以喩其懼也。召牌下降,受符體重,雖不得不冒昧祗承,惶愧之極,歷日靡定,一味縮伏,冞切悚懍,玆敢略陳肝膈之懇,仰瀆崇嚴之聽。伏乞聖慈,察臣辭之非出飾讓,將臣新授將任,亟行鐫改,以幸國事,以安私分,千萬幸甚,臣無任屛營祈懇之至,謹昧死以聞。答曰,省疏具悉。今者此任,意蓋在矣,卿勿過辭察任。
修撰任宗周上疏曰,伏以臣以無似,濫叨館職,揆分踰越,滿心惶愧,夫豈有一毫堪承之望,而適會合辭方張,恩命遽降,匪怒伊敎,轉罪爲榮,臣於伊時,不敢言私,顚倒膺命,冒沒就職,恬然自安,殆若固有,逐日仕進,閱月蹲據,每一循省,慙汗浹背,區區私義,嚴不敢陳,而目下情理,實有萬萬煎迫者。臣有偏母,年近七耋,屢經喪慽,素抱痼疾,居常澟綴,殆無寧日,暑熱所傷,將攝失宜,泄痢之症,近又加劇,委頓床席,藥餌扶將,專靠臣身,頃刻離捨,實無其路,玆敢疾聲仰籲於仁覆之下。伏乞天地父母,特垂照察,深加悶暽,將臣所帶職名,亟命鐫改,俾臣得以專意救護,千萬幸甚,臣無任屛營祈懇之至,謹昧死以聞。答曰,省疏具悉。爾其勿辭護焉。
副校理李敬養上疏曰,伏以臣猥以疏愚之姿,獲承按廉之命,跋履星夜,周行湖海,纔已復命,幸免僨事,王靈攸暨,感悚冞切。仍念臣之離違病母,今已易月矣,歸接家信,則臣母素患伏暑之症,當此無前酷熱,挾感添劇,泄痢兼發,頭疼眩暈,度數無算,食飮全却,轉側須人,臣無他兄弟,藥餌扶護,非臣莫可矣。顧今館僚多員,俱適有故,下番姑陞,今已累日,格例所在,臣固當替直之不暇,而情理如右,實無離捨供職之望,玆敢猥陳短章,仰暴微懇。伏乞聖慈,俯賜矜諒,亟命鐫臣職名,仍治瀆擾之罪,以嚴朝綱,以伸私情,不勝幸甚,臣無任屛營祈懇之至,謹昧死以聞。踏啓字。
癸巳六月十二日辰時,上御集慶堂。藥房入診,監印官御史同爲入侍時,都提調元仁孫,提調蔡濟恭,副提調魚錫定,記事官兪漢人,記注官白光澤,記事官鄭民始,同副承旨李有喆,校理韓鼎裕,兼輔德洪相簡,御史李敬養,醫官方泰輿·鄭允協·慶絢·金孝儉·吳道炯·徐命緯,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,亦一樣矣。上曰,見俄者批答乎?如臺臣之欲遞者,求得避嫌之資,而我亦然矣。仁孫曰,臣見之矣。上曰,追思昔日,侍湯之事,予心如何?仁孫曰,孝思如此,臣等欽仰,工製皇華集序文。命濟恭讀之。濟恭曰,編終,若只言四國有王,郇伯勞之,則包無限意思矣。上曰,好矣,以此改之。仁孫曰,篇首言嗚呼,則似好矣。上曰,然矣。謂鼎裕·相簡曰,此文載於皇華集首可也。命濟恭讀皇華集,濟恭進前奏之。上曰,此文誰作?誠善作矣。濟恭曰,故相李廷龜之文,義理明而言詞切,今日可謂無事世界也。上曰,御史入來乎?敬養進前伏奏樂安事。上曰,御史之所見頗詳備,樂安倅無狀矣。命書傳敎曰,今聞御史書啓,雖非故臭,專由乎金贊已,以無形舊退船貪其利,稅船旣下來,而仍爲强載,多數加載,渠之穀物,其亦添載,其他雜物,數亦夥然,恣載無把記而同騎,萬萬無狀,令道臣,嚴刑三次後,黑山島勿限年定配,本郡座首·吏房,騎船監官·色吏·沙工符同弄奸之狀,渠焉敢逃?令兩監營,嚴刑一次後發配,該令柳爾胄,晩時裝載。且科外濫載,而不能檢察,已涉無據,而稅船旣下來,則私於贊已,仍爲載運無標,同騎爾胄,亦焉不知?此不嚴懲,他何懲戢,何待其供?令該府,三水府勿限年定配。又命書傳敎曰,旣因御史書啓,皆處分,忠淸道臣狀聞,今無可論,而王漢禎,則其極雖遲滯,事在兼官,且臭載亦在不在官之時,分揀事回諭。仁孫曰,樂安,自田晉祥後,今爲弊邑,各別擇差可也。上命書傳敎曰,今者樂安代,勿論有職無職,令該曹口傳擇差,其令今日辭朝,辭朝後亦令入侍。上曰,今日臺臣,將安用之?命書傳敎曰,噫,耳目寥寥,莫若近日,莫云兩司濟濟,亦不過隨行逐隊,謄傳古紙而已,以目下事言之,應爲速停者,若騎虎難下,亟停旣下,佯若不知,强以連啓,應也論啓者,耳聾口啞,寥寥而去頃聞大臣所奏,無奈下僚,當爲故長僚嘿嘿云,此予則曰大不然,長僚喑啞,下僚十餘人,皆各所懷,此等臺體,不可使聞於隣國,決不可聞於開陽門外。噫,身爲都憲,於此於彼,莫遂已見,不過謄傳故紙而退,專委下僚,予則曰,此等大司憲,何望異路之效,其若與多臺,一體處分而止,豈暮年權綱在手之意乎?不可循例遞差而止。且人君處分,宜在其首,前大司憲宋文載,特施不敍之典,以示人君飭勵之意,亦令爲臺閣者,皆開强聾之意,發强含之枚,噫,今予之心,豈特冷也,萬機若浮雲,而旣已强飮建功,强忍酬應,不飭而何?若此不已,予則曰,前導唱道着帽帶,然後庶可見錚錚佼佼者矣。仁孫曰,一貼待下敎乎?上曰,依爲之。諸臣以次退出。
癸巳六月十二日辰時,上御集慶堂。詣臺臺臣入侍時,同副承旨李有喆,假注書申應淵,記注官白光澤,記事官鄭民始,以次進伏。大司憲沈墢,大司諫李命植,執義李鎭恒,司諫洪景顔,掌令權恢·李世奭,持平李鼎運·柳煥德,獻納宋濟魯,副校理李敬養,正言金翊休·沈命德,修撰南絳老·鄭元始,副修撰李昌伋所啓,趙榮順向者參班翌日,不顧所重,急急投疏,已自難容,乃以不忠不孝遲晩,則自有應行之律,而特貸一律,已是失刑,閱歲爭執,猝地停論,公議愈激,昨日更發,特許允從,以伸公法,以快輿情,旋卽反汗,聖意雖出於好生,王章不可以撓屈,請收還慶興府庶民罪人趙榮順,按律特寢之命。上曰,予意雖定,此啓末梢,予則曰無尾之啓,前雖不察,何不較正?所謂無尾者,直請其寢,至此而至,何爲合辭?此爲臺體,只諭予意,今若從,其何特寢?亟停勿煩。又所啓,黃昇源之違牌,已極驚駭,及其所供,意在謀避,人臣之道,豈敢揣摩較計?況以不忠不孝,至於結案,則合辭之請,得蒙允從,伸王章而副公議,旋卽反汗,雖出聖意之好生,愈激群情之咈鬱,請收還黑山島能櫓軍罪人黃昇源,按律特寢之命。上曰,昇源,比諸榮順,可謂孤雛,而旣允合辭,則無尾一也,然此不過重臺體,亟停勿煩。沈墢·李鎭恒·權恢·李世奭·李鼎運·柳煥德所啓。措辭見上請黑山島爲奴罪人五得,依律處斷。上曰,勿煩。又所啓。措辭見上請還寢張翼標島配之命,依律處斷。上曰,勿煩。又所啓。措辭見上請還寢東夏特雪丹書之命。上曰,曾諭終亦諭,雖騎虎剛腸者,豈不難下?亟停勿煩。李命植·洪景顔·宋濟魯·金翊休·沈命德所啓。措辭見上請大靜縣爲奴罪人仲義,依律處斷。上曰,勿煩。又所啓。措辭見上請黑山島爲奴罪人五得,依律處斷。上曰,勿煩。李命植所啓。臣以無似,屢次引避,徒歸猥屑,極知惶恧,今於傳敎之下,雖未得詳見,而伏聞大意,以其首宜飭爲敎,則臣與都憲,各爲府院之長,其罪宜無異同,且合辭批旨,以無尾不察,誨責備至,臣卽其時首發之人,尤爲難冒,請命遞斥臣職。上曰,旣已擧職,不察何傷,而今聞其果,伊時長僚,則勢難例批,依啓。洪景顔·宋濟魯·沈命德所啓,臣等冒居言地,泯嘿隨行,今已一念餘矣,俄下傳敎,以不言,誨責截嚴,長僚旣以此爲引嫌之一端而蒙允,則臣等俱在一院,宜無異同,請命遞斥臣等之職。上曰,雖議請寢,末梢未關鎖,職在長僚,以此撕捱,其涉太過,勿辭亦勿退待。諸臣以次退出。
癸巳六月十二日酉時,上御集慶堂。藥房入診,監印官,樂安郡守同爲入侍時,都提調元仁孫,提調蔡濟恭,副提調魚錫定,記事官兪漢人,記注官白光澤,記事官鄭民始,兼輔德洪相簡,樂安郡守權琸,醫官方泰輿等,以次進伏訖。仁孫請進湯劑,上進御,仁孫請診候。上曰,爲之。泰輿進前診候訖。退伏奏曰,脈候左右三部度數調均,滑體亦少差矣。諸醫皆同泰輿之言。上曰,洪相簡進前,皇華集首卷之外,皆有序文乎?相簡曰,然矣。仁孫曰,提調明日承候之後,以褒貶事出去更入,何如?上曰,依爲之。新除樂安入來乎?進前,琸俯伏。上曰,爾生於嶺南,知樂安諸事乎?琸曰,臣連爲北幕,未諳其俗矣。濟恭曰,此人勤幹,故爲閫任者,多率去,臣等俄者退去時,言於吏判,故得爲此邑矣。仁孫曰,明日亦依例乎?上曰,依爲之。諸臣以次退出。
上在慶熙宮。停常參·經筵。
自昧爽至卯時,有霧氣。
藥房都提調元仁孫,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,待敎入侍。
中宮殿·惠嬪宮,藥房口傳問安。答曰,知道。
以備忘記,傳于申益彬曰,開留,一自此任以後,懇請連綿,其心可嘉,其誠可信,以予氣,心亦若何?時爲許副,居留任仍留,同敦寧兼帶兩提擧皆仍任。
又傳于申益彬曰,同敦寧兩提調仍任,以口傳擧行。
又傳曰,內局入侍。
又傳曰,宣傳官二員待令,騎馬六匹立之。
以備忘記,傳于申益彬曰,問海東人,今日朝鮮,有君乎,有臣乎?君視昏而近日重聽,故耳目亦然,其君强食强息,故只彌縫謄傳,耳目亦然,若此而國爲國·君爲君·臣爲臣·人爲人乎?頃者悶旱下敎,高高恤民,雖得霈然,衆人結舌,耳目苟且,豈云八十,其雖百歲,何益於君?噫,三百六十日,今年有閏,三百九十日,而今以歲半加一閏,而嗟哉其君,堆臥食息,人皆睥睨,自哂若此,而國何爲國,君何爲君,餘懷亘中,萬機浮雲,特召士庶,强以臨門,嗟衆士庶,其於漆室,想必有深歎者,畢陳其蘊。噫,爾等,亦八旬其君臣庶也其若與俗同套,予有自諒,豈欺爾等歟?借方寸地,其體予意,實陳恒日畜諸中者。
傳于申益彬曰,內局入侍,坐直承旨同爲入侍。
又傳曰,開陽門仍留,內局入侍,坐直承旨同爲入侍。
又傳曰,內局入侍。
以兵曹參知鄭昌順,特施不敍傳旨,及佐郞崔命獜,汰去傳旨,傳于李昌任曰,竝安徐。
吏曹口傳政事,以金漢耆爲同敦寧,尙衣提調掌樂提調仍任事承傳。
申益彬,以吏曹言啓曰,今日本曹守令講坐起時,司宰監主簿金弘道,三冊不通,依例汰去,何如?傳曰,允。
林鼎遠,以兵曹言啓曰,本曹佐郞申致權,身病猝重,呈狀乞遞,宿衛重任,不可久曠,今姑改差,何如?傳曰,允。
申景濬,以義禁府言啓曰,樂安郡守柳爾胄,令該府,三水府勿限年定配事,承傳啓下矣。柳爾胄時在任所云,依例發遣府書吏,仍令押廷配所之意,敢啓。傳曰,知道。
林鼎遠,以御營廳言啓曰,今日本廳褒貶時,北二營入直千摠·騎士將·把摠·哨官,當爲來參,而宿衛重地,不可一時暫曠,以將校替代後,使之進參之意,敢啓。傳曰,知道。
又以禁衛營·一二所巡廳·左右邊捕盜廳言啓曰,去夜犯夜人無所捉之意,敢啓。傳曰,知道。
癸巳六月十三日辰時,上御集慶堂。藥房入診,儒臣追後入侍時,都提調元仁孫,提調蔡濟恭,副提調魚錫定,記事官兪漢人,記注官白光澤,記事官鄭民始,修撰李昌伋,副修撰南絳老,醫官方泰輿·鄭允協·慶絢·金孝儉·吳道炯·柳光翼·李敏德,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,如前日矣。仁孫請進湯劑,上進御,仁孫請診候。上曰,置之。上曰,臺臣必詣臺,使之入侍。賤臣承命出來,與大司憲沈墢,執義李鎭恒,司諫洪景顔,掌令權恢·李世奭,持平李鼎運·柳煥德,獻納宋濟魯,正言金翊休·沈命德,修撰南絳老·鄭元始,副修撰李昌伋進前。墢·鎭恒·景顔·恢·世奭·鼎運·煥德·濟魯·翊休·昌德·絳老·元始·昌伋曰,趙榮順,向者參班翌日,不顧所重,急急投疏,已自難容,乃以不忠不孝遲晩,則自有應行之律,而特貸一律,已是失刑,閱歲爭執,猝地停論,公議愈激,昨日更發,特許允從,以伸公法,以快輿情,旋卽反汗,聖意雖出於好生,王章不可以撓屈,請慶興府庶民罪人趙榮順,按律特寢之命,依律處斷。上曰,於今事面則正,予意一也,亟停勿煩。又曰,黃昇源之違牌,已極驚駭,及其所供,意在謀避,人臣之道,豈敢揣摩較計?況以不忠不孝,至於結案,則合辭之請,得蒙允從,伸王章而副公議,旋卽反汗,雖出聖意之好生,愈激群情之咈鬱,請收還黑山島能櫓軍罪人黃昇源,按律特寢之命,依律處斷。上曰,亟停勿煩。墢·鎭恒·恢·世奭·鼎運·煥德曰,請還寢東夏特雪丹書之命。上曰,昨宜諭而忘焉,任自爲之下敎之後,爲今日北面臣子者,焉敢若此,予何答焉?又曰,請黑山島爲奴罪人五得,依律處斷。上曰,勿煩。又曰,請還寢張翼標島配之命,依律處斷。上曰,勿煩。上曰,今日之所可論者,唯東夏事乎?命書傳敎曰,今日不顧君君臣臣關係者也,旣諭臺批,不可尋常以待憲府,諸臺一竝施以刊版之典,使今日臣子,少知八旬其君太阿猶在乎?上謂景顔曰,有新啓乎?有則進之,無則退去。景顔曰,諫院無東夏事。上曰,洪景顔近來稍勝,今何如是?命書傳敎曰,今日臺臣,不過苟充備擬,謄傳故紙,於柏府關係臣分,故業已處分,而於薇垣昨日下敎,若何?莫云八旬衰君,雖隷㒗,可以代羞。噫,强飮建功,若是消日,於予屋漏亦羞,欲正臺習,有新啓仍啓若無退去下敎者,意亦暮年糾正之意,噫東夏事,豈兩司俱啓者乎?亦非新啓,則敢曰,諫院無東夏事乎,不爲退去,而其欲謄傳故紙,擧措萬萬可駭,今日臺諫,可謂亡矣。至於謄傳故紙,雖鍾閣乞人,豈不爲乎?近者益衰,爲衰世何默,自古闕中有唱導聲,人皆戒嚴,相顧而謂曰,此臺詣臺,其將謂何?豈特隷㒗?名以官者亦然,人皆悚懍,近者用謀申飭,故其雖强爲,諸臺皆逐隊之類,雖闕中昆蟲,其何動也?予豈求其無中生有,述編旣云一詩云,世間爲爲事,爲爲不盡爲,爲爲人去後,來者復爲爲,其雖淺近,意則切實。且鄒聖云,不爲也,非不能也,此正謂今日也。頃者黨習時,吹毛覓疵,白地構捏,於今無滋味乎?此故人皆結舌,其若有誠,此等世道,豈無糾正之事?此等人心,亦豈無董飭者,而予豈日日求新啓,連爲合辭之時,百日無一啓,其雖有也,卽一人所爲,予意豈過,起頭可驗,昔年重臣朴師洙,革臺閣之請,可謂今日也。嗚呼,內局批旨,旣諭於今日,予心追慕而已,嗚呼,今日卽庚子,奉詣資政日也,萬念俱冷,强忍酬應,將詣資政西右文閣,昔年我皇兄陪祭之處,故欲於此竟夕而回,觀今日擧措,可勝寒心,近仍建功,時或癢焉,觀今日擧措,滿身皆癢,慷慨亘中,其當臨門,大會士庶,謀及匹庶而來,可駭以對,其欲謄傳彌縫,薇垣諸臣,一竝施以不敍之典。當建明門殿座,士庶中若有漆室慷慨者,皆令來會,承旨以時服入侍,時刻安徐,待下敎只詣閤。上曰,儒臣持問答入來乎?錫定曰,然矣。上命儒臣與翰注輪講訖,諸臣以次退出。
癸巳六月十三日午時,上詣建明門。殿座入侍時,行都承旨魚錫定,左承旨徐浩修,右承旨申益彬,左副承旨林鼎遠,右副承旨申景濬,同副承旨李有喆,記事官兪漢人·洪思默,記注官白光澤,記事官鄭民始,以次侍立。上具翼善冠·袞龍袍乘輿出通陽門,詣建明門外,降輿殿座。上曰,儒臣李昌伋入侍,仍命召入士庶人分立。上命昌伋,傳諭下敎曰,予欲爲謀及士庶,借汝等方寸地,有漆室之憂者爲陳達也,士庶人互陳所懷,皆不協上意。命書傳敎曰,李漢運之說,豈可掛齒,而朱子稱楊雄曰,莽大夫,小學稱楊子,紫陽之意,心常欽慕,城門閉言路開,城門開言路閉,卽宋謠也,豈云宋事,於此不覺心常掩抑也。嗚呼,今日氣像,其亡已判,豈云前年,只謂今年可也,今半歲,臺臣鎭日詣闕,無慮十餘人,而喝道之聲雖宏亮,於闕中問其啓,不過謄傳故紙,兩司則於府五得·翼標,至於東夏事,其初爭執,雖得臺體,此非相持者,而若騎虎,且恐前啓數少,其止無期,亟停二字,意蓋此也。至於任意之敎,若有古臺風,先請寢此敎,臺體當然,而其不爲此,自去任意,君臣之分掃,故有處分,而於此於彼,計不能及,佯若不知,循例傳啓,此雖憲府一墨尺,決不可爲者,而仍以處分,末梢新啓與否,雖未可知,予則曰,決無矣,若此不已,臺臣詣臺時,開陽門前,雖人臥道中,必含眼而來,若此而其國興乎亡乎?噫,若無前後二三臺臣錚錚佼佼,雖鍾街乞人,見諸臺詣闕,必臥而相笑曰,此皆含枚,謄傳故紙,兩班有拔枚而讀乎?可勝寒心,豈特此也?近者下敎,可謂諸臺不洗之羞,則必誦將適公所,士進象笏·先書對命之文乎,凡臣猶然,況臺臣乎?此亦無諸己而後,求諸人者,予若爲都憲薇垣長詣臺廳,必先問曰,余則未及聞,而未料何許多僚臺,能使官師相規者乎,問之可者裁之,可者用焉,作一新啓,自此以後,聞喝道之聲,豈特輿㒗,雖大臣以下,必相勉焉。若此其國亡,則謂予言過可也,心竊寒心,於薇垣,無新啓退去之敎,雖抑揚,意實激切,而以東夏事彌縫,其果成說乎?特爲處分,焉可已也?嗚呼,今日亦何日?予意旣諭,而不憚其憊,亦不苦盛暑而臨門者,卽謀及士庶之意也,問其士則一二人希望者外,令讀下敎,亦命擧示,而佯若不知,召庶人又莫去處,噫,昔聞古稱樓閣黃髮,頃年臨門時,亦多有知識者,今日非干恩,則卽諂諛。噫,華封之人,帝堯聖德,故實頌祝,而予則無此德,此皆諂言也。噫,今日何日?初欲詣右文閣來此,意蓋深矣,觀其氣像,南面稱孤,不覺歉然,雖不忍呼書,今日干支,卽卄八歲詣闕年同,雖欲詣盛暑,爲三軍雖默,亦豈伈伈泄泄?嗚呼,近五十載臨御,無事世界,國豈將亡?當以今日自飭,回資政西右文閣,過三日後回殿,使滿腔驕氣,苟且彌縫,侍從與見其書諭,喑啞退走,我君節宣一人外,徒食徒年,不守其分之人,咸使自恧焉,其中仁慶舊基所陳人,特賜弓矢,以示予意。出傳敎上見軍號曰,兵曹佐郞崔命獜汰去。出下敎仍命書傳敎曰,今日臨門,非問農事,亦非臨郊,則問野軍號,已涉異也,其欲彌縫,更書願豐,不膠而呈,其涉駭然,該郞旣已汰去,該堂特施不敍之典,其代工曹參議李漢一除授,牌招入直。出傳敎殿座罷後,上乘輿,仍詣藝文館。上曰,左承旨編次人入侍。出下敎徐浩修·蔡濟恭進前。上呼書御製,命讀奏。仍下敎曰,翰林兼春秋,各賜弦弓一張,入直翰苑下人,各賜綿布。出傳敎上乘輿,又詣資政殿。命書傳敎曰,其於今日,予懷千萬,嗚呼前此日,予則居盧於藝文館,守陵官宿於禁軍將廳,予則今雖在,守陵官·代奠官,皆焉在,予心愴然,守陵官·代奠官有其子,令銓曹,復職調用,若只有孫,令該曹懸註調用。出傳敎上還入大內,諸臣問安。答曰,知道。諸臣以次退出。
癸巳六月十三日未時,上御資政殿。藥房入診入侍時,都提調元仁孫,提調蔡濟恭,副提調魚錫定,記事官兪漢人,記注官白光澤,記事官鄭民始,醫官方泰輿等,以次進伏訖。仁孫曰,日氣甚熱,臨門後聖候,若何?上曰,一樣矣。仁孫請進湯劑,上進御。上曰,我觀今日世道,何如?臺臣雖無可論,而士庶中,豈無漆室憂歎者乎?何乃默默?濟恭曰,謀及士庶,臣實欽仰,而倉卒應對,臣等亦未易爲也,目今聖世治平,無汴京之憂,亦無民事之可憂,豈易仰對?若有董賈之才,構思揣摩,是可爲也,殿下雖有無人之歎,其中亦有輔君者,亦有守職者,亦有善治民者,才不備於異代,古人語也。仁孫曰,提調之言,然矣。濟恭曰,如此之日,更加一貼好矣。上曰,當思之。諸臣以次退出。
癸巳六月十三日戌時,上御集慶堂。藥房入診,坐直承旨同爲入侍時,都提調元仁孫,提調蔡濟恭,副提調魚錫定,記事官兪漢人,記注官白光澤,記事官鄭民始,同副承旨李有喆,醫官方泰輿等,以次進伏訖。仁孫請進湯劑,上進御。上曰,臺諫喑啞,士庶如此,國將何恃?且黨習者,近日革心云,而以黃昇源事觀之,其果革心乎?不過革面而已。趙榮順,予思其祖,今雖參酌,而爲臺閣者,名曰合辭,只一番誦讀而去,此果誠心乎?旣受大成之後如是者,以二事君者也。仁孫曰,臣不敢以擧皆革心,質言於前席,而旣至革面,則亦將至於革心,臣與提調,本是疏隔,而近來無相隱之語,年少者或有輕着之事,年多則自然消融矣。上曰,果然乎。上曰,近日以封陵爲請,渠豈知事理,只出要功,玆事予有一副當義理,非但垂訓,以昔年謙恭小心之意思之,則豈行過當之擧乎?且念太室中,第六室與十一室,獨爲四室,而若行此事,則將爲五室,昔年之心亦如何?人子當以親心爲己心,子則有定意。仁孫曰,此莫非孝思之出於珍重,臣等仰體,不敢請矣,不然則儒生所言之事,臣等豈不爲乎?上曰,昔年寧陵,加上四字矣,初則今年,實難伈伈虛度,亦欲上四字矣,臥舊邸商量,而仰思先意,此亦有所不敢者矣。昨年追上,實有勝於今年追上,十一室欣喜之心,可以仰知,而今年若又加上,陟降以爲此則何不體予心云爾,則寧不悚然乎?且昔年加上時,慈聖悅豫故奉行,而今則予何可獨爲乎?此事亦有守矣。仁孫曰,莫非愼重之孝思矣。上曰,皇兄之恩至矣。皇兄嘗命造翰林風月墨,侍者仰問爲此而將欲焉用,則皇兄敎曰,欲典世弟故爲之矣,其時魚府院君,抵予書三置於皇兄案上,此意非獨讒予,亦欲及於皇嫂矣。當此之際,皇兄一言,若以予爲非,則予豈有今日乎?人若以予則多受尊號,於皇兄則無所加上爲言,則此則予有可對之辭矣,予之所以事皇兄者,當曲陳其道,以毋忘莫大之恩,而第於此等處,則當有所愼重矣。仁孫曰,撰進昭鑑,乃所以揄揚三聖至慈至友之盛德矣。上曰,東夏事,初雖遽停,而亟停旣下之後,何必固執?且以任自爲之爲敎,則爲臺臣者,亦當先請還寢此敎,而遽然退去,彌縫爲事,豈臣分乎?昔則如聞喝導聲,雖太官,亦不無戒嚴之心,如欲新啓,朝廷之上,豈無官師可言之事乎?濟恭曰,內而百官,外而三百六十州,如欲規正,亦豈無可欲事,而如欲使每每新啓,則此亦未易得矣。且臺臣之入侍前席,誨責遽下,則其未及周旋,亦無足怪矣。上曰,此則然矣。都提曰,今日都憲衰老,未可深責矣。上曰,果甚老矣。上曰,士氣如此,何望爲國效節乎?近世難者,惟有李瀞一人,李商芝年雖少,處事甚當,善矣善矣,予謂此二人,能意節云矣。上曰,頃者安兼濟善矣,勿論他事,停啓時所稱,生時見于江頭,死後一律之請,臣切不取云云者善矣,此是樹立之根本,予甚貴之矣,此外李漢一難矣,李有喆之三件事,皆可爲者,藏樂還寢之請,尤極善矣。又有一人是誰耶?仁孫曰,辛應三矣。上曰,然矣,辛龜三族乎?雖然,頃者儒臣之請罪是矣。仁孫曰,果是矣。俄者開留下敎後,領相送言於臣,欲一稟於前席後薦矣。上曰,以勉副開留任下敎矣。仁孫曰,宰臣旣處散地,故臣等欲使之居留休息,而伏見傳敎誠好矣。宰臣地處,雖不如此,誠可恃,而今夏以地處之故,優遊於散地,是甚可惜矣。上笑曰,予非盡使之優遊也,閔百興,亦緣此而好得閑矣。濟恭曰,臣俄見開留許副傳敎,以爲甚可惜,居留旣兼備堂,本是京職,且職事優閑,如此之人,此而許副則於國事,將無可任之處耶?上曰,今乃覺矣,金若行雖迂闊,而言則可用矣,儒臣必知韓光近之入來,使之入侍。賤臣承命出來,與修撰南絳老進前。絳老曰,今明間當入城云矣。仁孫曰,明日湯劑,亦依例乎?上曰,依爲之。諸臣退出。
上在慶熙宮。停常參·經筵。
申時酉時,灑雨或下雨,測雨器水深五分。
藥房都提調元仁孫,提調蔡濟恭,副提調魚錫定啓曰,伏未審夜間,聖體調攝,若何?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗚呼氣苶,建功何功,嗚呼世道,建功何功,嗚呼人臣,建功何功?自顧氣苶,中夜自歎,慷慨世道,何心玉食,寒心人心,衰君支撑,卽此三事,興替已判,嗚呼今日,追憶庚子,問今朝鮮,一則名利,一則希功,一則諂諛,八旬衰君,何恃何依,氣何暇諭?待敎入侍。
傳于申益彬曰,禮房承旨,率香室官員入侍。
傳于李有喆曰,禮房承旨,持祭報府入侍。
傳于申益彬曰,內局入侍,三軍門大將·濬川堂上同爲入侍。
傳于李有喆曰,內局入侍,濬川堂上·三軍門大將同爲入侍。
傳于李有喆曰,坐直承旨入侍。
備忘記,傳于申益彬曰,明日常參晝講。
傳于李有喆曰,明日常參停,晝講德游堂爲之。
又傳曰,內局入侍,坐直承旨同爲入侍。
洪思默陳疏代,金重燮爲假注書。
申益彬,以弘文館言啓曰,副校理韓光近,自鄕上來云,卽爲牌招察任,何如?傳曰,允。
又以吏曹言啓曰,今此宗廟望祭大祝,前校理李在學,前修撰李會遂塡差,而時無職名,令該曹,口傳付軍職,何如?傳曰,允。
又以吏曹言啓曰,今此宗廟望祭大祝,前修撰李會遂塡差矣,稱以身病,終不入來,不得已兵曹正郞李重馥塡差,而本曹請推之外,他無可施之罰,何以爲之?敢稟。答曰,知道。
申景濟,以兵曹言啓曰,今六月十四日,井邑居幼學柳長吉稱名人,自興化西狹門入來,鳴申聞鼓,依定式下該曹推問,何如?傳曰,允。
申景濟,以御營廳·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
注書洪思默疏曰,伏以臣父,年今七十,而素患伏暑之症,當夏輒發矣,昨日僉樞謝恩之後,本症添劇,癨氣挾發,違夜叫痛,至於昏塞,呼吸不利,實有頃刻難保之慮,臣自聞此報,方寸焦灼,按住不得,忙投短章,徑出禁扄。伏乞聖慈,鐫遞臣職名,以便救護,仍治擅離之罪,以肅朝綱,不勝萬幸。踏啓字。
副校理韓光近疏曰,伏以臣向來所遭,大關廉防,屢犯違逋,反蒙恩補,轉罪爲榮,臣誠感激洪私,南望頌祝,不意聖明,未忍終棄,賜環之恩,又下於關外訟愆之中,光生遐土,榮動馹路,冒炎竭蹶,來伏私次。臣於是職,素有鐵限,而眷間當圈之臣,一疏又出,彼以自引之義,不斥臣名,而若其指意所歸,箚着臣身,雖不敢張皇卞理,屢瀆宸聽,而區區去就,已無可論。至於儒臣金若行之疏,便一怪擧,聖主處以迂闊,朝廷亦加駭斥,臣又何必復掛齒牙,以自增其羞惱也?第臣與彼,本無素分,向日因公迎送,不過片時間數語而止,假令彼在應薦之地,臣有可稱之實,其何能得之立談之間,筆之告君之辭乎?此誠常情之所不及也。若使臣,平日見重於人,則人豈以不當之說,容易拈出名字於許多人中,作一笑囮於淸朝薦紳之間哉?撫躬反省,滿心慙恧,噫,館職,世所稱名塗,如臣素門蔑識,初非擬於此,而無端濫等,人非鬼猜,前後遭罹,種種奇怪,使臣轉動無路,對人無面,恩加而不知謝,牌臨而不知趨,甘爲聖世之一棄物,臣亦自悼其不幸而已。當此大論方張之日,豈有一分遜巡之意,而情踪如右,末由冒膺,玆敢隨詣闕外,瀝血仰籲。伏乞聖慈,天地父母,俯察微懇,非出飾讓,深念榮銜,不可苟充,亟命鐫削臣姓名於館籍,仍治臣通慢之罪,以嚴官方,以安私分,不勝幸甚。答曰,省疏具悉。旣經翰苑,亦參堂錄,其辭太過,金若行所陳者,雖曰迂闊,予則曰迂闊之中,其心可取,旣邂逅而相逢,亦公心而薦爾,此等謂一見相得者,於爾豈有一毫撕涯之端,其勿辭速察職。
癸巳六月十四日辰時,上御集慶堂。藥房入診,三軍門大將禮房承旨·同副承旨·香室官同爲入侍時,都提調元仁孫,提調蔡濟恭,副提調魚錫定,記事官兪漢人,記注官白光澤,記事官崔景岳,禁衛大將具善復,水禦使李景祜,訓鍊大將李章吾,御營大將張志恒,禮房承旨申益彬,同副承旨李有喆,醫官方泰輿·鄭允協·慶絢·金孝儉·鄭允說·李敏德,香室官金觀欽,以次進伏訖。上曰,禮房先奏祭報府。益彬跪奏。上謂觀欽曰,朔祝二句乎?對曰,然矣。上製二句,命觀欽塡舊祝,以爲新祝。仁孫曰,夜間聖體,若何?上曰,一樣矣。寢睡·水刺之節,亦何如?上曰,亦如前日矣。仁孫請進湯劑,上進御。仁孫請診候。上曰,置之。上謂善復·景祜·章吾·志恒曰,予還宮之後,各藥幾何?對曰,地勢有高下,故訓營多築矣。上曰,有承傳色橋云,然乎?對曰,然矣。上曰,畢役之後,石無閪失之憲乎?景祜曰,臣亦知有此弊,故戒居民曰,此是汝家物,汝當謹守云矣。章吾曰,殿下爲民防水,故民欲自出力爲之矣。上曰,此則希功之徒,勿聽也。有喆讀吏曹大祝,李會遂草記,上命書傳敎曰,其涉駭然,事當嚴處,而莫知實恙,亟施刊版之典。上曰,禮房承旨,馳詣太室奉審以來。出榻敎上曰,原州湖堂誰也?有喆曰,丁範祖也。上命書傳敎曰,纔已下敎,而其才可惜,今適閑職有窠,丁範祖工曹參議除授。今當暮年,時或消日,亦令將來事,下諭。有喆奏畿伯捉虎人狀啓。上命書傳敎曰,此非冬節,時當夏節,惡虎橫行,若是肆然,嗟哉農民,其何耘耔?三朔之內,連得十五虎,其令該曹,卽爲回啓以償。今者此敎,卽爲民除害之意,無異懸賞,另加申飭,俾有實效事,下諭。有喆奏江留漕船狀啓。上命書傳敎曰,江留狀聞,皆使監色,而一縣遺焉,令該廳察推。上曰,無臺臣則曾不爲常參乎?注書知入。賤臣承命出來。還奏曰,無臺臣則不得爲常參云矣。上曰,禮房入來云,使之入侍。賤臣承命出來,與益彬進前。益彬奏曰,祭物精潔而諸事亦無所頉矣。上曰,予未及水刺矣。諸臣退去,諸臣以次退出。
癸巳六月十四日酉時,上御集慶堂。藥房入診,坐直承旨同爲入侍時,都提調元仁孫,提調蔡濟恭,副提調魚錫定,記事官兪漢人,記注官白光澤,記事官崔景岳,同副承旨李有喆,醫官方泰輿等,以次進伏訖。上曰,觀嶺伯狀聞,雨澤不足矣。濟恭曰,周洽處多,不足處小矣。仁孫請進湯劑,上進御。仁孫曰,晝講定於明日,而盛暑不行,自有其例,停之好矣。上曰,不可廢也。濟恭曰,玉音如常,若曾子歌聲之若出金石,臣實欽仰。仁孫曰,殿下若漢光武,我自爲樂不爲疲之意,豈非出尋常萬萬乎?上曰,承旨抽草紙。命書傳敎曰,此人異於他人,莫重大祝其豈用諜?旣示申飭,李會遂刊版之命特寢,上命賤臣讀韓光近疏。命書傳敎曰,特除之下,今乃陳章,豈涉稽滯,校理韓光近批下,牌招進省記入直。上曰,光近承牌之後,開陽門下鑰。諸臣以次退出。
上在慶熙宮。停常參,只晝講。
藥房都提調元仁孫,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今月已今日,此心已千萬,晝講開拆來集慶,便服後入侍。
中宮殿·惠嬪宮,藥房口傳問安。答曰,知道。
申景濬啓曰,大司憲未差,執義未差,掌令二員未差,持平二員未差,監察茶時之意,敢啓。傳曰,知道。
林鼎遠,以都摠府言啓曰,今日入直內三廳武兼禁軍及軍兵等,當爲中日習射,而上前開拆相値,不得爲之意,敢啓。傳曰,知道。
傳于申益彬曰,當爲開拆,都承旨在藥院代房,左承旨及左副承旨同爲入侍。
傳于申益彬曰,內局入侍。
傳于林鼎遠曰,次對今日闕員,明日次對爲之。
傳于申景濬曰,坐直承旨入侍,監印官一員入侍。
有政。吏批,判書李潭進,參判尹得養進,參議洪樂純式暇,右副承旨申景濬進,以任希敎爲大司憲,沈頤之爲大司諫,金復休爲執義,尹光禮爲司諫,李泰齡·安鼎大爲掌令,成大中·洪履健爲持平,鄭彦郁爲獻納,李基崧·李有白爲正言,林蓍喆·李商建爲副校理,李昌伋爲掌樂正,尹在醇爲兵佐郞,韓鼎運爲刑曹佐郞,李璡爲奉常參奉,李正薰爲典籍。
兵批,判書具允鈺病,參判李在協病,參議洪檢病,參知李漢一入直進,承旨右副承旨申景濬進,以李命植·李敬養爲副司直,金光述同知單付。
徐浩修,以戶曹言啓曰,本曹郞廳及所屬各司官員今癸巳春夏等褒貶,依前例磨鍊以入,而至於司䆃寺內贍寺提調有故,不得磨勘,壬辰秋冬等,司䆃寺軍資監褒貶,因各其司都提調·提調有故,未得限內磨勘矣。今則其時軍員,已多遷轉,有難考績,依近例蕩滌,何如?傳曰,允。
申益彬,以弘文館言啓曰,本館下番,連日姑陞入直,事甚未安,今日政新除授玉堂,待下批仍卽牌招入直,何如?傳曰,允。
徐浩修,以禮曹言啓曰,宗廟署·各陵殿園墓及本曹郞廳·四學童蒙敎官·通禮院·歸厚署·東西氷庫·禮賓寺·內醫院·司譯院·典牲署·東西活人署·掌樂院·觀象監·圖畫署官員等,今癸巳年春夏等褒貶等第以入,而社稷署·弘文館·藝文館·春秋館·成均館·承文院·校書館·奉常寺·典醫監·惠民署·東南關王廟官員等褒貶,各其司領事都提調·提調堂上有故,不得一時磨勘之意,敢啓。傳曰,知道。又以禮曹言啓曰,今此本曹褒貶所屬各司官員等參謁時,成均直講趙斗謙,稱以受由在外,不爲來參,事甚未安,以本館褒貶之不爲,雖不得等第,不可置之,令吏曹中者施行,何如?傳曰,其涉駭然,下考施行。又以禮曹言啓曰,今此本曾褒貶時,掌樂院主簿鄭國仁,與參議臣宋淳明,有應避之嫌,不得同議磨勘,別啓本等第以入之意,敢啓。傳曰,知道。又以兵曹言啓曰,本曹及癸巳年春夏等褒貶等第,磨勘以入,而所屬典設司·訓諫院官員等褒貶,因各其司提調及堂上有故,不得一體磨勘,部將等去壬辰年秋冬等褒貶,其時官員,已多遞易,依例蕩滌之意,敢啓。傳曰,知道。傳曰,殿最分裹時不察兵曹草記,置諸吏曹殿最,當該中官曺壽喆,從重推考。
又以兵曹言啓曰,本曹今癸巳年春夏等褒貶啓本中,刀擦三處之意,敢啓。傳曰,知道。
又以工曹言啓曰,本曹郞廳,今癸巳年春夏等褒貶,及屬司中繕工監·尙衣院·掌苑署·瓦署典涓司,今癸巳年春夏等褒貶,合六度磨勘以入,而造紙署今癸巳年春夏等褒貶,因其該署提調之有故,限內不得磨勘之意,敢啓。傳曰,知道。
又以宗親府郞廳,以有司堂上意啓曰,本府郞廳矣,今癸巳年春夏等褒貶等第,當爲磨勘,而典簿金履信,除授日淺,限內不得爲之之意,敢啓。傳曰,知道。
申景濬,以兵曹言啓曰,今六月十五日,沔川居朴召史稱名人,自興化西挾門入來,鳴申聞鼓,依定式下該曹招問,何如?傳曰,允。
又以司僕寺內乘,以一二提調意啓曰,今此恩全君吉禮親迎時所騎馬,令司僕寺稟旨擧行事,禮曹節目啓下矣,依例內廐馬一匹賜給之意,敢啓。傳曰,知道。
林鼎遠,以訓諫都監從事官,以都提調意啓曰,今癸巳年春夏等褒貶,磨勘以入之意,敢啓。傳曰,知道。又以禁衛營從事官,以都提調意啓曰,本營從事官及諸將官等,今癸巳春夏等褒貶,磨勘以入之意,敢啓。傳曰,知道。又以御營廳言啓曰,今癸巳年春夏等褒貶,依例磨勘以入之意,敢啓。傳曰,知道。
又以濬川司郞廳,以都提調意啓曰,本司都廳及郞廳今癸巳年春夏等褒貶等第,磨勘以入之意,敢啓。傳曰,知道。
又以訓諫都監言啓曰,去夜無犯夜人被捉之意,敢啓。傳曰,知道。
又以一所巡廳言啓曰,去夜犯夜人無所捉之意,敢啓。傳曰,知道。又以二所巡廳言啓曰,去夜犯夜人無所捉之意,敢啓。傳曰,知道。又以左邊捕盜廳言啓曰,去夜犯夜人無所捉,敢啓。傳曰,知道。又以右邊捕盜廳言啓曰,去夜犯夜人無所捉,敢啓。傳曰,知道。
申景濬,以義禁府言啓曰,中學敎授宋煥億,東學敎授李商巖,限三朔禁招事,傳旨啓下矣。宋煥億時在忠淸道懷德地,李商巖時在慶尙道醴泉地云,依例發遣府羅將,竝拿來,何如?傳曰,允。
癸巳六月十五日辰時,上御德游堂晝講,吏兵批開拆同爲入侍時,知事蔡濟恭,特進官具㢞,參贊官申益彬,檢討官南絳老·李昌伋,假注書金重燮,記注官白光澤,記事官崔景岳,左承旨徐浩修,左副承旨林鼎遠,以次進伏。上曰,小學初乎?絳老曰,書題矣。上誦自古者小學,至惟聖之謨訖。上曰,上番讀焉。絳老讀至晦庵題訖。上曰,下番讀焉。昌伋讀至惟聖之謨訖。上曰,陳文義,每誦昔非不足今豈有餘之句,未嘗不擊節歎賞,公明宣,學於曾子三年不讀書者,心有所學也,八旬讀書,書自我自,豈不歉焉?紫陽,以晦菴書於小學,以朱某書於大學者,其意深矣。絳老曰,惟聖斯惻,建學立師,以培其根,以達其支,殿下處君師之道,任億兆之上,挽回在下之世道,今日之急務也,益勉培根達支之敎,使之孝於家忠於國,則何難於世道之挽回?願加體念焉。上曰,書自我自,予甚愧焉,而儒臣所奏則好矣,當留意焉。昌伋曰,德崇業廣,崇德而廣業,亦培根達支之效,益加留意於建學立師之方焉。濟恭曰,天之元亨利貞,人之仁義禮智也,元而貞,貞而元,循環無端者,以其行之健也,殿下益勉不息之功,與天同德,則可以與天之四德,同其運用而至誠無息矣。上曰,所奏誠是,可不體念焉?具㢞曰,兩儒臣·知事所奏,已盡底蘊,伏願留神焉。益彬曰,臣則更無所奏矣。上曰,儒臣先退,吏·兵批開拆爲之。浩修讀奏各司褒貶等第題目。上曰,今日晝講,專爲開拆矣。讀至李玄圭遺臭軍監之題。上曰,遺臭者,何至軍資監割捧補弊之題?上曰,割捧補弊者亦何也?命書傳敎曰,軍資監殿最題目中割捧補弊云者,京官有何此事,其涉異常,問啓,至宋煥億·李商巖不參之中。上曰,朝鮮兩班不測矣,以裕昆錄而然乎?命書傳敎曰,不參殿最,前後申飭,若何,而兩學敎授宋煥億·李商巖,皆不參,限三朔禁推。上曰,軍門參謁,以帽帶乎?鼎遠曰,將校則戎服矣。至司宰主簿金弘道,上曰,司宰主簿金弘道,昨見吏曹草記,欲爲下敎,今聞殿最不參,其中此人,以白徒爲此,臨講不通,事勢固然,殿最不參,無乃因此乎?況今年圖寫都監特爲承傳者,飭自飭功自功,其令兩銓,待窠復爲調用。出傳敎命書傳敎曰,八旬其君,其猶整衣,臨殿開拆,況其臣乎?以提調頉稟者多,其涉駭然,一竝從重推考,其司郞廳,皆以中考施行,以示飭勵之意,至政府錄事不爲差下處。命書傳敎曰,政府,卽摠百司之司,而錄事未差,至於近五十人之多,曾有此例否,該房問啓,至軍職褒貶。上曰,前已申飭,則何敢若此?軍職中不參人,一倂以下考施行。出傳敎至宣傳官褒貶,上曰,宣傳官何等職任,而李瑋,以益勉謹愼爲目,旣不謹愼,有何益勉,以下考施行。出傳敎至守衛官褒貶。上曰,守衛官焉敢殿最不參,當該守衛官特汰,更勿檢擬於守衛官。出傳敎上曰,今年殿最,可謂勤矣,京各司闕之者少矣。命書傳敎曰,京殿最中點下者,以下考施行。上曰,其經開拆,當爲親政,必於中旬前都政事,分付兩銓。出傳敎又讀各道褒貶。上曰,忠淸水使李聖師,宜狀聞而啓本,其涉不察,推考。出傳敎浩修啓曰,卽伏見京畿監司沈鏽·江原監司李溎今春夏等褒貶啓本,則守令無一人居下,利川府使鄭致儉題目,杆城郡守李禾題目,致勤點下,全羅監司元義孫褒貶啓本,樂安郡守柳爾胄題目,致勤點下,殊無嚴明殿最之意,竝推考警責,何如?上曰,依爲之。鼎遠啓曰,卽伏見江華留守成天柱,慶尙左水使崔朝岳,全羅左水使金永綬,今春夏等褒貶啓本,則邊將無一人居中居下,黃海水使李愼默,無一人居下,統制使趙濟泰啓本中加背梁萬戶李大興,全羅右水使李應爀啓本中加里浦僉使林春興題目,致勤點下,殊無嚴明殿最之意,竝推考警責,何如?上曰,依爲之。命書傳敎曰,政官牌招開政,三軍門牌將入侍事。出榻敎牌將進伏。上曰,近當盛暑,其果不督而使之子來乎?曰,然矣。今日適當流頭日,故烹狗釃酒,以慰勞而饋食矣,都監則作餠以饋矣。上曰,勿爲督迫,而時或使之息肩可也。承命退出後,諸臣以次退出。
癸巳六月十五日未時,上御集慶堂。坐直承旨入侍,監印官追後入侍時,同副承旨李有喆,假注書金重燮,編修官承正述,記事官崔景岳,副校理韓鼎裕,以次進伏。上曰,詳問遺臭之事乎?藥房提調蔡濟恭曰,李玄圭之人事未瑩,軍資主簿時,或以二十石或以三十石,多數輸送於其家矣,移去義盈庫後,本色綻露矣。上曰,幾何?濟恭曰,可至數百石云矣。上曰,雖數十石,京官何處出乎?濟恭曰,都提調亦以此爲憂矣。上曰,何以持去?濟恭曰,潛自持去矣。都提調元仁孫曰,以其有捧上時剩餘,故稱以貸去,而將欲塡補云矣。上曰,至今不爲充納乎?濟恭曰,代爲奉事者,略有米石之剩,故以此充補云矣。上曰,善矣,代爲者誰歟?濟恭曰,安錫佺也,割捧補弊云者,指安錫佺也。上曰,其人,何如?濟恭曰,爲人好矣。有喆曰,錄事未差事詳問,則時無自願者,故不能差下云矣。仁孫曰,樞府則京人爲之,政府則鄕人爲之,而鄕人無祿者,資生甚難,故無自願者矣。命持入江華褒貶等第,更讀金漢佑題目曰,初慮或疏,終喜其勤。上曰,勤則思過半矣,可支三年窠乎,初示勉飭之意於漢佑矣。仁孫曰,非迂闊之人矣。命持入中下等第。上曰,此亦申飭京官之題目故然矣。仁孫曰,然矣,鄭致儉則素著治績矣,今忽居中矣。上曰,迂闊乎?仁孫曰,不然矣。上曰,金思澤可以爲中矣。仁孫曰,似然矣。錫定讀奏政望,至都憲望。上曰,峻矣。至林蓍喆,上曰,誰也?仁孫曰,翰林出身而林墰之後也。韓鼎裕進伏。上曰,監印者幾何?鼎裕曰,卷數不少,編輯不易,自明日庶可監印矣。上曰,先退監印可也。錫定曰,同副承旨入侍矣。上曰,公事已盡爲之矣。上曰,今日晝講,專爲開拆,而果爲支離矣。仁孫曰,太似遲久,必爲勞憊矣。上曰,熟手承旨爲之猶如此,若生手,尤難矣。仁孫曰,今番則頗有申飭之效矣。上曰,李玄圭者,難於治民矣。仁孫曰,迂闊而然矣。上曰,迂闊而不知妙理故然矣。濟恭曰,樂安郡之殘敗,亦由於田光說之迂闊矣。仁孫曰,濟民倉設立時,光設以爲必運於樂安,先爲運木燔瓦矣,末乃狼狽矣。上曰,金若行亦可謂迂闊矣。仁孫曰,若知行世妙理,豈爲此乎?可見其淳實矣。諸臣以次退出。
癸巳六月十五日申時,上御集慶堂。藥房入診入侍時,都提調元仁孫,提調蔡濟恭,副提調魚錫定,記事官兪漢人,編修官承正述,記事官崔景岳,醫官方泰輿·鄭允協·慶絢·金孝儉·白文昌·金世彦·鄭潙,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,如前矣。上曰,去夜稍涼矣。仁孫曰,臣等亦加着衣而來矣。仁孫請進湯劑,上進御,仁孫請診候。上曰,前日入來者惟進前。上曰,義盈庫貶目持入乎?古人云,不流芳百歲,當遺臭萬年,李玄圭遺臭軍監之目,戶判知之乎?濟恭跪而奏曰,此目,臣書之矣。此人爲軍監時,多稱貸用,逋欠至百餘石,臣與金陽澤,只捧若干,故有此目矣。安錫佺代爲厥職,已之所用,充彼逋欠,無殿最則已,有殿最則玄圭安得免下考乎?如此之人爲守令,能治民乎?泰輿診候訖。退伏奏曰,脈候左右三部度數調均,脾胃脈候,亦比前日大差矣。上曰,甚幸甚幸。仁孫曰,喜幸之事,豈有大於脈候之差復者乎?諸醫皆如泰輿之言矣。上曰,昔年親政時,御袍御冠,臨御希政堂,爲初望後,始脫道袍,蓋重之也。仁孫曰,孝思無窮,觸處如此,小緩聖心,是所望也。上曰,孟子稱五十而慕,予八十亦然矣。仁孫曰,殿下無員於大舜矣。上曰,世雖有迂闊者,豈有如李玄圭者乎?上命書傳敎,上曰,聞殿最,於京官,豈有遺臭之事,於京職,亦豈有割捧之物?其涉異常,令入侍時以奏,今聞此八旬初聞,漢明亦不云列宿百里之語乎?此人其若陞大爲此任,一府爲蕩然而後已,萬古豈有是事?靜而思之,此豈貪耶?顔私親舊之在此職,作此駭擧也,況今問故礪城次孫云,而爲國體爲生民,何拘於此?不問則已,旣問之後,豈爲下等而止?李玄圭特爲禁錮,以示擇人之意。所謂割捧,亦問而知,人皆若此貪官汚吏之後,官庫何難充愼,擧直措枉,王者之政也,其若爲官擇人,捨此誰先?特爲陞六調用。上曰,韓光近疏,踏啓字乎?仁孫曰,然矣。上曰,金若行疏,迂闊中可貴者也,韓疏,寫出一金若行矣。仁孫曰,金若行,非時俗人也。上曰,江留貶目,注書持入。賤臣承命出來。上曰,經歷金漢佑此目,足過瓜朗,此人典刑,恰似古大臣,此目亦善形容也。上曰,女子之擊鼓何也?注書知入。賤臣承命還報曰,其夫入於殺獄故擊鼓矣。上曰,監刊官入來乎?使之進前。上問曰,今爲何役?韓鼎裕曰,始修中草,明日始刊也。上曰,刊出之期,遲乎速乎?鼎裕曰,來月內未易爲也。上曰,連觀洪運狀聞,其行也甚難也。濟恭曰,以唐史劉安事觀之,今日漕船之來,可謂至易也。仁孫曰,臣曾任湖南,百姓,以兩稅爲渠應納之物,而及期畢納,亦聖化也。上曰,新除持平李有白誰也?仁孫曰,同副之弟也。上曰,必不怪異矣。上命持湯劑更爲入侍。賤臣承命出來,與濟恭進前。仁孫請進湯劑,上進御後,內局以次退出。
上在慶熙宮。停常參·經筵。
藥房都提調元仁孫,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。猶在三庚前,而昨今兩曉,日氣涼冷,此亦異事,因此若在三冬內,氣盛而然乎,氣衰而然乎?建功雖曰靈丹,其功何若此?於今莫知今世,亦豈云八旬,擁衾呼批,此等人古今豈有?何恃其脈?次對同入。
中宮殿·惠嬪宮,藥房口傳問安。答曰,知道。
魚錫定啓曰,左副承旨林鼎遠,今日不爲仕進,卽爲牌招,何如?傳曰,允。
申景濬啓曰,大臣·備局堂上,依下敎來待矣。傳曰引見,內局同爲入侍,又以弘文館言啓曰,副修撰任宗周,由限已過,卽爲牌招察任,何如?傳曰,允。
吏曹口傳政事,以安錫佺爲繕工監主簿。
沈頤之,以副修撰任宗周牌不進罷職傳旨。傳曰,只推。
李有喆啓曰,江倉摘奸儒臣南絳老,入來矣。
傳于申景濬曰,坐直承旨入侍。
傳于李有喆曰,內局入侍,摘奸儒臣同爲入侍。
沈頤之,以吏曹言啓曰,禮曹佐郞趙普陽,英陵參奉姜世晃呈狀,俱以身病甚重,勢難察任云,竝今姑改差,何如?傳曰,允。
李有喆,以吏曹言啓曰,京殿最中點下者,以下考施行事,命下矣。軍器寺判官鄭如淵,主簿趙彦臣,旣已點下,竝依傳敎,下考施行之意,敢啓。傳曰,知道。又啓曰,今日本曹開拆坐起時,考見諸道褒貶啓本,則利川府使鄭致儉,以重囚奚忽爲目,杆城郡守李禾,以曠務誠悶爲同,則竝宜置下考,而置諸中考,致勤點下,殊無嚴明殿最之意,兩道道臣,推考警責,兩邑守令,依定式下考施行,何如?傳曰,依允。道臣承旨,旣已請推,不可疊推。
申景濬,以兵曹言啓曰,拆見諸道褒貶啓本,則全羅右水使李應爀啓本中加里浦僉使林春興,以怨聲何爲爲目,統制使趙濟泰啓本中加背梁萬戶李大興,以邊報失宜爲目,則竝宜下考,而置諸中考,致勤點下,殊無嚴明殿最之意,當該兩帥臣,旣自政院察推,無論林春興·李大興,竝下考施行,何如?傳曰,允。
又啓曰,白峙僉使洪致亨,文山萬戶洪致河褒貶,二等居中,其不治可知,依例罷黜,何如?傳曰,允。
又啓曰,僉知中樞府事宋龜明·李錫祿,俱以老病在鄕,末由上來,呈狀乞遞,西樞雖是閑局,不可一向虛帶,竝今姑改差,何如?傳曰,允。
又啓曰,宣傳官許根呈狀內,日前內試射猥蒙直赴之恩典,所帶之職,係是南行窠,不可仍帶云,依例改差,何如?傳曰,允。
徐浩修,以宣惠廳言啓曰,江留狀聞,皆使監色,而一縣遺焉,令該廳察推事,命下矣。恩津·康津兩邑大同船,只以色吏領騎,不令監官同騎,有違定式,不可以上納之無事來到,全然無警,兩邑守令,竝緘辭從重推考,何如?傳曰,噫,今卽予心,惟在乎此,旣聞而不爲嚴飭,何異於捉蟹放水,兩縣守令,道臣決杖,以勵他官,當該座首,令該閫決棍。
申景濬,以禁衛營言啓曰,去夜無犯夜人所捉之意,敢啓。傳曰,知道。又以一所巡廳言啓曰,去夜犯夜人無所捉之意,敢啓。傳曰,知道。又以二所巡廳言啓曰,去夜犯夜人無所捉之意,敢啓。傳曰,知道。又以左邊捕盜廳言啓曰,去夜犯夜人無所捉,敢啓。傳曰,知道。又以右邊捕盜廳言啓曰,去夜犯夜人無所捉,敢啓。傳曰,知道。
殿座罷後,政院·玉堂·藥房口傳問安。答曰,知道。
吏曹判書李潭,參判尹得養疏曰,伏以臣等俄於政席,以安鼎大,副擬掌令,至受天點矣,退而聞之,則鼎大,方在奪告身之中,而金吾不爲移文,故臣曹初未省察,臣等又矇然不覺,致此做錯,惶隕之極,靡所容措,玆敢聯章自列,伏地俟譴,明日賓對,末由進參。伏乞聖明,特降處分,亟治臣等昏謬之罪,以警具僚,千萬幸甚,臣等無任屛營祈懇之至,謹昧死以聞。答曰,省疏具悉。今聞卿等聯名章,當下敎,而此非銓曹之過,卿等勿辭行公,今有下敎者,其卽擧行焉。
大司諫沈頤之疏曰,伏以臣卽伏奉除書,以臣爲司諫院大司諫者,感惶之極,靡所容措,顧今合辭方張之時,登筵爭聆,責在長官,而臣於是職,有區區難冒之端,庶民罪人趙榮順,與臣有世所共知之嫌,詬辱臣父,殆無餘地,辭語之絶悖,指意之㦧毒,苟欲追提,先自痛心,揆以公格私義,臣不能參涉於其間,則在聖朝綜核之政,此時此任,豈可一刻虛縻,而適會臣父,重患毒痢,傍症層生,眞元暴敗,臣無他兄弟,煎泣扶護,離捨入肅,斷然無望,敢陳疾聲之呼,兼效自劾之義。伏乞聖慈,諒臣情理之萬萬懇迫,燭臣踪地之萬萬危臲,亟賜處分,伏地顒祝,臣無任屛營祈懇之至,謹昧死以聞。
癸巳六月十六日辰時,上御集慶堂。藥房入診入侍時,都提調元仁孫,提調蔡濟恭,副提調魚錫定,記事官兪漢人,編修官承正述,記事官崔景岳,醫官方泰輿·鄭允協·慶絢·金孝儉·白文昌,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,亦一樣矣。仁孫請進湯劑,上進御,仁孫請診。上曰,旣曰脈差,何以復爲?錫定奏大司諫沈頤之疏。上曰,疏辭實然乎?仁孫曰,然矣。榮順之參堂錄時,畿伯亦同參,榮順自辭以與相門私客同參,此指畿伯也,本地亦好,而吏判之侄,不可爲堂錄乎。上曰,好矣,此事結末之前,頤之不可爲此職也。仁孫曰,文識有餘,頤之可用之人也。上曰,方伯亦畏御史乎?仁孫曰,古人云觀尤,御史亦多懲憚之心矣。上曰,昨日欲爲次對,而石築諸軍,方食狗羹,故不爲之矣。仁孫曰,訓將,亦聞訓營諸軍獨行素之敎,磔狗作羹云矣。上命持湯劑更爲入侍。賤臣承命出來,與濟恭進前。上進御曰,此藥,似吏曹丹骨吏,味頗好矣。仁孫曰,若論其功,則宗社之功也。諸臣以次退出。
癸巳六月十六日辰時,上御集慶堂。大臣·備局堂上引見入侍時,左議政金尙喆,右議政元仁孫,行副司直徐命膺,兵曹判書具允鈺,行副護軍尹泰淵,工曹參判李重祜,行副司直金相翊,右尹徐命善,大司憲任希敎,執義金復休,司諫尹光禮,掌令李泰齡,持平洪履健,獻納鄭彦郁,校理李商建,副校理林蓍喆,正言李至崧,修撰南絳老·鄭元始,右副承旨申景濬,假注書金重燮,事變假注書柳頤玄,編修官承正述,記事官崔景岳,以次進伏訖。尙喆·仁孫進前曰,聖體,若何?上曰,一樣矣。寢睡·水刺之節,亦何如?上曰,僅能擧匙矣。仁孫曰,今夜日氣稍冷矣,如此之時,加以衣襨似好矣。上曰,然則時氣失宜矣。命魚錫定讀大諫疏。至嫌怨句,上曰,然乎?尙喆·仁孫曰,然矣。仁孫曰,不可爲之玉堂,以相門私客而爲之云矣。上曰,過爲之矣,精神索莫,而當如此之時,則似勝矣。仁孫曰,巨細無遺矣。上曰,然則畏六月之冷耶?仁孫曰,此則雨後東風之例也。上曰,其時同官乎?仁孫曰,同錄矣。上曰,何時爲崇錄耶?仁孫曰,景賢堂入侍下詢上號事時以奏,業已可爲之事加資矣。上曰,予則忘之矣,同錄豈辱乎?自好者則多受辱於末世矣。仁孫曰,沈氏本班勿論,以前吏判之姪,不可爲堂錄乎。上曰,此亦幸矣,不然,此時大諫之任,烏可免乎?上曰,曾爲大諫乎?仁孫曰,前多行公於此任矣。上曰,予則知其可用矣,以此至於握手矣。仁孫曰,文學可用,而亦能解事矣。尙喆曰,持身亦簡矣。上曰,使行時,亦可知其爲人矣。上曰,李漢一誰也?忠武公孫乎?仁孫曰,傍孫矣。上曰,金漢佑能爲支過乎?仁孫曰,江華經歷,殆同京官,何難支過乎?尙喆曰,割捧補弊者,亦難矣。上曰,殊常故予問之矣。命書傳敎曰,欲用承宣,而昨日薇垣長望,只有此人故點下,而今日不謝,故心切駭然,其章適到,先問中官曰,其護章耶,其中官,甚於楚人沐猴而冠者,曰然故聞甚駭然。近者革面詣臺者多,而予則只見外面而已,頃者黃昇源,已爲綻露,故强欲殿座,命先讀此章,事勢誠固然,此非循例强嫌之比,禮經豈不云乎?此非托也,事勢固然,當初擬望時,何不審乎?薇垣長此章給之,本職許遞,人君用人,豈拘其人?噫,昔年權相一吏議,亦此議,欲下敎而未果,今適有窠,人君執造化之權,何待政官通淸?兵曹參知李漢一,大司諫徐授,牌招入侍。噫,不賜答而許遞,使其人而作散,前大司諫沈頤之,兵曹參知徐授,亦爲牌招察任。今日權相一孫,其果調用,而聞遭故云,其若闋服,不待都政,卽爲復職調用,未闋服,待闋服調用事,分付銓曹。其若以沈頤之,臨門欲同爲下敎,於今雖無同爲下敎者,昨已有漢明帝飭諭,大抵初仕不擇,予甚悶也,而京郞百石偸竊,萬古豈有?噫,以倉官,偸竊國穀百石,況是誰之孫?作奸犯科,其若循例禁錮,人何懲戢?頃者安相五·鄭智世,或臨門或帳殿親問,且以京官,百石偸食,可足計贓,而予則曰,決非渠食,必也濫用親舊,若此而貪吏決之,非方長不折之意,昨雖處分,意謂今日次對臺臣,決不默默。嗚呼暮年,何待其請,兼爲之意,今無可謂,當臨門親問,李玄圭,令金吾以拿處例待令。噫,齊威烹阿封卽墨,豈擇日而爲乎?玄圭旣已下敎,何待都政?況安錫佺,以斗料之官,能爲此事,無愧於陶潛掛巾東門,令銓曹,若有窠,今日口傳備擬,以示予暮年風動一世之意。尙喆曰,今番冬至使,兼以謝恩乎?詔書順歸,且有漂人還送者矣。上曰,今則大臣,亦可往歟?尙喆曰,以宗班差送之意,頃有下敎矣。命書傳敎曰,今日次對大臣旣奏,今番大政,冬至使兼謝恩備擬事,分付銓曹。上曰,昨政安鼎大以副擬點下時,意亦殊常,下問皆莫知故點下,今聞銓官聯名章,專由乎該堂之過,該堂從重推考,下吏,令攸司從重科治。安鼎大,可謂毛將焉傅者,其望勿施。出傳敎尙喆啓曰,此慶尙左水使崔朝岳狀啓也。枚擧釜山僉使徐有和馳報,以爲訓導等手本內,當初第一船入歸倭人七名,而漂泊玉浦後,倭學問情則八名云,故相左委折,査問於館守倭處,則答以發船之際,下代倭一名,得病請歸,故果爲載送,而忘却不通云矣。騎船時訓別等,只憑館守倭等書,給數手本者,極爲駭然,訓導朴俊漢,別差劉道弘罪狀,請令廟堂稟處矣。名數相左,雖云一名,館倭去來,關係不輕,則訓別之當初手本,若是不審,事極驚駭,當該訓導朴俊漢,別差劉道弘,分付萊府,從重決棍,以懲日後,何如?上曰,依爲之。又啓曰,今番殿最廢闕之各衙門郞官,有中考施行之命矣,聞奉常寺提調,以輔國之故,拘於格例,不得行焉,此外三衙門提擧,又皆有故,亦不得行云,而其不擧行,責在提調,則當受褒貶之郞官,其可以請行於堂上乎?此非郞官之罪,敢此仰達矣。上曰,事勢固然,竝分揀,郞廳中考下敎,亦置之可也。又啓曰,俄以不擇初仕有下敎,而初仕,卽將來治民之本,凡係筮仕之際,必以讀書自好之人擇差,然後可以責效於日後字牧之任,惟當益當聖意焉。上曰,誠然,當留意矣。右議政元仁孫曰,旣有言端故敢達矣,參奉之以日計仕,卽不易之典也。近來陵官,轉出巧宦之計,使別檢,百般請由而移計其仕,或有未準日而徑陞奉事者,以此之故,有勢之人,擧皆後除而先陞,自好與無勢之人,莫不先除而後陞,事極可駭,決不可一任其操縱,此後則親病受由外別檢仕,毋得移計於參奉之意,出擧條申飭,而若此之後,如不遵行,則當該銓官,亦當筵稟重勘,以此定式,何如?上曰,所奏誠是,嚴飭。上曰,別檢奚以文官差出耶?尙喆曰,亦爲疏通文官之淹滯也。上曰,然矣。兵曹判書具允鈺啓曰,本曹一二軍色郞廳,責任甚重,曾以自辟久任事,筵稟定式,而前一軍色正郞洪樂恒,頃拜臺職,今已遞職矣,依近例仍任,使之委任責成似好,故敢此仰達。上曰,仍任前職。上曰,今年農事,何如?尙喆曰,兩西東北與畿內皆好,而湖南·湖西不足,嶺南亦多有晩移者云矣。上曰,荒唐船,何以時時出來耶?尙喆曰,海防風,彼人多數採用,而海蔘,亦爲採去矣,此是彼國之緊需矣。上曰,海州牧何去而不爲報狀耶?尙喆曰,似受由矣。上曰,海西前道臣精詳,而今道臣純實矣。上曰,畿伯,頗有方伯貌樣乎?尙喆曰,旣置營牙兵,故且有司命與軍兵矣。上曰,巡歷則好事,而入城亦有前陪乎?尙喆曰,然矣。上曰,北伯當從容爲之矣。尙喆曰,然矣。上曰,臺臣進前,希敎·漢一·復休·光禮·泰齡·履健·彦郁·商建·蓍喆·基崧·絳老·元始進伏。上曰,只擧其末,請收還慶興府庶民罪人趙榮順,按律特寢之命,依前按律處斷。上曰,亟停勿煩,請收還黑山島能櫓軍罪人黃昇源,按律特寢之命,依前按律處斷。上曰,亟停勿煩。已上措辭見上希敎·復休·泰齡·履健,請黑山島爲奴罪人五得,依律處斷。上曰,勿煩。請還張翼標島配之命,依律處斷。上曰,勿煩。已上措辭見上又以所懷奏曰,何日憲啓之不賜下批,以任自爲之爲敎,此雖出於飭諭之聖意,而臺啓之不賜批旨,有欠於待臺閣之道,伏願收還傳敎,亟賜下答焉。上曰,旣得臺體,其時下敎特寢,以亟停勿煩,令政院書下。又啓曰,臺閣,本無申後傳啓之規,且月前,以若過午牌而無入侍之事則限申前傳啓事,明有定式,而日昨諫院之申後傳啓,大違格例,臺閣之謄傳,承宣之捧入,俱未免失例,不可事過而置之,請伊日諫院諸臺,竝罷職,當該承旨,從重推考。上曰,依啓。又啓曰,今日次對之命,實出於飭勵之聖意,則凡在備堂之列者,所當隨例齊進,而及其入侍之際,多有不參之人,雖未知事故之如何,而其在事體,殊甚未安,不可無規警之道,請有病有實故外,一竝從重推考。上曰,依啓。又啓曰,新除授持平成大中,時在京畿抱川地,請乘馹上來事,下諭。上曰,依啓。漢一·光禮·彦郁·基崧進伏。上曰,只擧其末,請大靜縣爲奴罪人仲義,依律處斷。上曰,勿煩,請黑山島爲奴罪人五得,依律處斷。上曰,勿煩。已上措辭見上漢一以所懷奏曰,詞訟之任,關係甚重,若以賂貨,低仰其中,是乃亡國之兆也。知事李廷喆,曾以右尹,勒要訟人,厚捧賂遺,及其陞資之後,仍執不給,聽聞駭憤,嗤點狼藉,如此之人,不可置之於朝紳之列,臣謂李廷喆,亟施削版之典可也。上曰,初入薇垣長官,可謂得體,聞甚駭然,依啓。又所懷,妓人作妾,率置家中,頃年上敎,何等嚴重,而所謂金載明爲名漢,以箕營褊裨,率妓上來,偃然置家,其在聽聞,無嚴莫甚,國無紀綱則已,國有紀綱,則渠以一裨,放恣無忌,何若是耶?臣謂金載明,亟令嚴刑島配,身爲主將,旣不糾察,任其所爲,誠極疲軟,臣謂其時道臣,亟施削職之典,斷不可已也。上曰,此亦得體,依啓。當該道臣,施以不敍之典。上曰,前道臣誰也?仁孫曰,尹東暹也。上曰,御史之廉察,其皆信然乎?蔡濟恭曰,廉問,亦難信矣,親問之後出頭,事實則相左者,過三之二矣。尙喆曰,雖然,若無廉問,則亦難察得矣。上曰,御史知之乎?濟恭曰,若入邑內,則人皆指點而殊常矣。尙喆曰,臺臣以詞訟事旣奏,而大抵年多則於詞訟多,有遺忘之事矣。仁孫曰,至於賂遺,則或有暗地之事矣,兵曹正郞洪樂恒仍任事。出榻敎大司諫李漢一謝恩後入侍事。出榻敎命書傳敎曰,近者百隷怠慢,亦欲寓懷,明日祿試射,隆武堂當親臨,試官以受點人待令,儀註侍衛安徐,只該房入侍,待下敎只入正時,以五巡,諸臣以次退出。
癸巳六月十六日午時,上御建明門。親問入侍時,行都承旨魚錫定,右承旨沈頤之,左副承旨申益彬,右副承旨申景濬,同副承旨李有喆,記事官兪漢人,假注書金重燮,編修官承正述,記事官崔景岳,判義禁朴相德,同義禁李得宗·趙台祥,以次侍立於通陽門外。上具翼善冠·袞龍袍,乘轎出通陽門。錫定曰,左副承旨林鼎遠,以身病不爲承牌矣。命書傳敎曰,左副承旨許遞,其代沈頤之爲承旨,牌招察任,房順房。殿座後,上曰,罪人上之,羅卒入之。玄圭拿入後,上曰,爲京官而偸食國穀,於汝初見,偸食曲折,一一直告。玄圭曰,實非偸竊,以其有餘加升,故先爲推移矣,徑爲遷轉,故專信於金載憶,使之充補矣。金載憶不爲充補,故蕩盡家産,已爲充納矣。上曰,汝用幾許石?玄圭曰,九十石矣。上曰,九十石交承充補乎,汝何心而用國穀乎?爲軍資監而如此,如或作宰,則民將無遺矣。莫重親問之下,焉敢欺隱?靜攝中思汝祖而臨門,此爲汝之無狀。玄圭曰,此非偸竊,實以貧故,以石推移,且多貧族,故斗斗西給之矣。上曰,刮汝祖之皮可乎?一一直告,何時運幾石耶?玄圭曰,見欺於金載憶而然矣。上曰,金載憶誰也?兵曹判書具允鈺曰,金東畢之孫也。上曰,汝不直告,則雖汝祖之孫,當加刑矣,若不治汝,則將來百姓,何以支堪乎?以石以斗所用處,箇箇直告。玄圭曰,料與丘價,以石持來,見無所居之室,故百金作錢買家,且作錢買馬矣。上曰,放料時臺監眼同,則汝何能偸出耶?玄圭曰,或請於臺監,且或漸次運去矣。上曰,汝爲倉官而敢如是乎?若不直招,當準一次,致祭汝祖,泛稱所食,則豈臨門之意乎?某年某月某某數持去者,一一直告。玄圭曰,賣二十石於書員,又賣五石,以爲衣資,其餘見失於交承而然矣。上曰,此非見失者,因汝持去而然,九十石去處,一一直告。玄圭曰,其餘則或以賜窮族矣。上曰,爲汝族而置倉乎,臺監眼同而開倉乎?益彬曰,然矣。儒臣南絳老入侍事。出榻敎絳老進伏。上曰,軍資監與各倉與戶郞同爲推栍摘奸,而玄圭必有文書,搜覓詳考後以奏,絳老承命而去。上曰,臺監旣是眼同開閉則汝何從而偸出耶?玄圭曰,倉穀則監察封金後不敢開,而餘加升,以剩穀除出者也。上曰,放料時有剩乎?益彬曰,頗欠縮而無剩餘矣。上曰,其時臺監誰也?玄圭曰,金愿·洪趾漢外,不能記憶矣。上曰,若不直告,當烹汝於軍資監矣,臺監若同死,則國豈國乎?此非加升也,乃偸竊國穀,以此遲晩可也。玄圭曰,以此遲晩矣。上曰,食穀則易,而敢爲欺隱乎?誣罔遲晩可也。玄圭曰,以次遲晩矣,上曰,汝亦承傳乎?玄圭曰,己丑承傳矣,矣身則以勵城血孫而蒙恩矣。上曰,汝食九十石之時,問於臺監而食乎?玄圭曰,言于書員矣。上曰,當爲海島充軍,而今日不爲一次者,思汝祖而止於永刊仕版矣,出門而解縛可也。命書傳敎曰,李玄圭,其在懲討之道,不可禁錮而止,故且不嚴懲。嗚呼,小民肌膚,何遺故也,尤爲無狀者,初敢期隱,末乃直招,刑推二次,渠焉敢逭也,而所思者其祖也,十分參酌,果若予意,九十石皆非渠食,應求親戚云,禁錮,於渠不過第二件事,刊名仕版,限已身永勿調用,料下開閉時,臺監眼同,事體何等,而身爲臺監,請而自用云,事當嚴處,而雖十分參酌,擧名人金愿·洪趾漢,特施不敍之典,其勿檢擬於字牧,以示予爲民除弊之意。上還內,諸臣問安後退出。
癸巳六月十六日酉時,上御集慶堂。藥房入診,御史同爲入侍時,都提調元仁孫,提調蔡濟恭,副提調魚錫定,記事官兪漢人,編修官承正述,記事官崔景岳,御史南絳老,醫官方泰輿等,以次進伏訖。仁孫曰,臨門後聖體,更若何?上曰,一樣矣。仁孫請進湯劑,上進御。仁孫曰,朝未診候,診候似好矣。上曰,置之可也。上曰,御史入來乎?仁孫曰,待令矣。上曰,以李玄圭事觀之,耳目之喑啞可知矣,軍資事,何如?絳老曰,翻考則米色甚好,而玄圭之所用太十一石,米九十石,盡推於書員處也。上曰,旣有臺監,何如是多用?絳老曰,臺監,只看庫門之開閉,而倉穀出入之多少,實未知也。濟恭曰,臺監無能爲,似藍田丞矣。上曰,然乎?命書傳敎曰,今間摘奸所奏,豈特二石三石?數十石式,公然下倉庫直,萬萬可駭,金載憶所爲,其涉可嘉,而初敢推諉安錫佺,割捧補弊,亦十餘石,則曰以三石,其亦欺隱,以此觀之,臺監二人曖昧可知,俄者下敎,特爲勿施。上曰,一經亂掌,則不厠人類祛亂掌,實祛群民之弊也。仁孫曰,好生之德,洽於民心,實祈天永命也。上命書傳敎曰,噫,凡諸酷刑,幾皆除之,而今因下敎,乃覺頃年目覩,旣禁外方圓杖,軍門眞木棍杖,百倍於圓杖,嗚呼暮年,亦除此棍,申飭諸軍門,眞木棍杖皆禁,此後復用者,當該大將,臺臣糾正,施以制書有違律。上曰,以抑爲杖者,欲民無傷也,予之此敎,以此也。仁孫曰,明日湯劑,亦依例乎?上曰,可也。諸臣以次退出。
癸巳六月十六日酉時,上御集慶堂。坐直承旨,江倉摘奸儒臣同爲入侍時,副修撰南絳老,同副承旨李有喆,假注書金重燮,編修官承正述,記事官崔景岳,以次進伏。上曰,儒臣進前。絳老進伏曰,李玄圭之逋欠,合爲九十石,而金載岳轉報二十石,李玄圭充納三十石,書員下人等處,玄圭,以私債條移下者二十石,金載憶,以爲債自債米自米,還推本色米二十石於書員矣。上曰,此則善爲之矣,九石則下人等處,使之分定充納,其餘米六石,太十一石,安錫佺,以渠所食充納矣。上曰,以本色米捧上乎?都提調元仁孫曰,不過以渠輩所食倉米塡報,米則似好矣。絳老曰,廣興倉,則十里許,而亦難一時反庫,別營別庫,則戶曹次知,而各有次知郞廳,故不爲反庫矣。李玄圭之文書,與戶郞眼同詳考,則九十石外,別無異同,而皆是玄圭之所用也,今則已爲了當矣。上曰,金載岳誰也?仁孫曰,金東畢之奉祀孫矣。上曰,善爲之矣。蔡濟恭曰,渠稱徑遞,而洽滿十五朔矣,欲推諉於他人者,不成說矣。絳老曰,庫之開閉,監察傍觀而已。命有喆讀奏關西伯農形狀。上曰,晩稻則未及胚胎乎?有喆曰,似然矣。又讀湖西漕船護送狀。命書傳敎曰,今聞忠淸監司稅船啓下,無監色同騎者數處,前例本是若此乎,今番闕焉乎?問于該廳以啓。上曰,明日祿試射員幾何?知入。對曰,一百二十人矣。諸臣以次退出。
上在慶熙宮。停常參·經筵。
藥房都提調元仁孫,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。其氣日衰,其湯日悶,氣何暇諭?試射回便殿後,待敎入侍。
中宮殿·惠嬪宮,藥房口傳問安。答曰,知道。
傳于徐浩修曰,有御製,戶房承旨同爲入侍。
傳于魚錫定曰,內局入侍。
傳于李有喆曰,入侍傳啓,備邊司薦望,以李聖圭爲開城留守。
吏曹口傳政事,以洪思默爲注書。
魚錫定啓曰,今六月二十日,都目政事爲之之意,敢啓。傳曰,知道。
申益彬,以兵曹言啓曰,兼司僕將鄭宅洙,身病猝重,勢難供職,呈狀乞遞,宿衛輪番之任,不可久曠,今姑改差,何如?傳曰,允。又啓曰,景福宮衛將金光述,昌德宮衛將張繼運,昌慶宮衛將尹弼成,俱以病難供職,呈狀乞遞,輪番之任,不宜久曠,竝今姑改差,何如?傳曰,允。
又以刑曹言啓曰,因臺臣所懷,箕營褊裨金載明,率妓生來,偃然置家,嚴刑島配事,命下矣。罪人金載明,日前已爲身故,刑配一款,今無可論之意,敢啓。傳曰,知道。又以御營廳言啓曰,去夜犯夜人無所捉之意,敢啓。傳曰,知道。又以一所巡廳言啓曰,去夜犯夜人無所捉之意,敢啓。傳曰,知道。又以二所巡廳言啓曰,去夜犯夜人無所捉之意,敢啓。傳曰,知道。又以左邊捕盜廳言啓曰,去夜犯夜人無所捉,敢啓。傳曰,知道。又以右邊捕盜廳言啓曰,去夜犯夜人無所捉,敢啓。傳曰,知道。
癸巳六月十七日辰時,上御集慶堂。藥房入診入侍時,都提調元仁孫,提調蔡濟恭,副提調魚錫定,記事官兪漢人,編修官承正述,記事官鄭民始,醫官方泰輿·鄭允協·慶絢·金孝儉·李敏德·姜命徽·元命述,以次進伏訖。仁孫曰,親臨試射之餘,聖體,若何?上曰,一樣矣。寢睡·水刺之節,亦何如?上曰,如昨日矣。仁孫請進湯劑,上進御。上曰,臺臣必詣閤,使之入侍。賤臣承命出來,與大司憲任希敎,大司諫李漢一,執義金復休,司諫尹光禮,掌令李泰齡,持平洪履健,獻納鄭彦郁,副校理李商建·林蓍喆,正言李基崧·李有白,修撰南絳老·鄭元始,副修撰任宗周進前。希敎·漢一·復休·光禮·泰齡·履健·彦郁·商建·蓍喆·基崧·有白·絳老·元始·宗周曰,趙榮順,向者參班翌日,不顧所重,急急投疏,已自難容,乃以不忠不孝遲晩,則自有應行之律,而特貸一律,已是失刑,閱歲爭執,猝地停論,公議愈激,昨日更發,特許允從,以伸公法,以快輿情,旋卽反汗,聖意雖出於好生,王章不可以撓屈,請收還慶興府庶民罪人趙榮順,按律特配之命,依前按律處斷。上曰,亟停勿煩。又曰,黃昇源之違牌,已極驚駭,及其所供,意在謀避,人臣之道,豈敢揣摩較計?況以不忠不孝,至於結案,則合辭之請,得蒙允從,伸王章而副公議,旋卽反汗,雖出聖意之好生,愈激群情之咈鬱,請收還黑山島能櫓軍爲奴罪人黃昇源,按律特寢之命,依前按律處斷。上曰,亟停勿煩。希敎·復休·泰齡·履健曰,請黑山島爲奴罪人五得,依律處斷。上曰,勿煩。措辭見上又曰,請還寢張翼標島配之命,依律處斷。上曰,勿煩。措辭見上漢一·光禮·彦郁·基崧·有白曰,請黑山島爲奴罪人五得,依律處斷。上曰,勿煩。措辭見上又曰,請大靜縣爲奴罪人仲義,依律處斷。上曰,勿煩。措辭見上又曰,李玄圭之身爲倉官,不思報效之道,偸竊國穀之狀,旣已綻露於親問之下,昨日處分,雖出於思其祖之聖意,其在伸公法社後弊之道,不可刊版禁錮而止,請玄圭,令該府照律定配。上曰,可謂有臺閣,依啓。漢一曰,臣有所懷,敢此仰達矣。合辭方張之日,罪人黃昇源違牌諜避,誠極駭痛,而第孝理之下,以子之故,移罪其母,至於遠配,恐非聖世寬典,而且聞其母發配乘馬之時,泣謂家人曰,昇源,不聽母訓,不遵兄言,上而不忠於國,下而不孝於親,有子如此,此行固宜,聞者莫不怵然傷痛,以此言之,其母誠賢矣。臣謂昇源之母,合有分揀之道矣。上曰,頃者臺閣,已庸嘉之,初拜薇垣長,不墜前意,而昨日兩啓,豈特錚錚,今者李玄圭所論,亦得臺體,依啓,必也所懷,此亦今弊下敎,況長官乎?聞其所懷,此非循例傳啓者,亦得其體,而聞此,豈特怵然傷痛,不覺涕酸,其雖正法,宜乎參酌,其時下敎,自覺其過,其令卽放,以示予意。諸臺先退。上曰,柏府胡不論李玄圭,而薇垣論之乎?仁孫曰,柏府長則有嫌故不爲也。上曰,黃昇源之母,誠賢矣,其兄誰也?仁孫曰,景源也,景源亦言其母敎而不聽矣。錫定曰,都政在近,而注書洪思默,在遞職中,故敢達矣。上命書傳敎曰,注書洪思默,陳章踏下,親政定日,令該曹口傳付職。上曰,稅船何等重也,而三縣乃敢如是。命書傳敎曰,石數零星,故意謂前或不乘船下敎,今聞不乘船果然,其在懲後之道,豈可忽,而不乘船監官,令本道定配,其所申飭,豈可多少,當該守令,事當決杖,而此與頃者守令有異,十分參酌,令該曹緘辭問備。上曰,一自蕩平後,兩班亦不如故,思之寒心,喬木之家消殘,服藥何爲?仁孫曰,雖然,喬木之家,有可信者矣。濟恭曰,皇朝群臣,偏論方盛,故謀不及於社稷之顚覆,盗賊之縱橫矣。上曰,今則蕩平,有補於國乎?仁孫曰,雖才智之不逮,而人皆有憂國之誠矣。上曰,有識者必有慨歎于中者矣。上曰,以二三臺臣觀之,臺風尙今不亡矣。濟恭曰,今雖人才之渺然,豈以二三臺臣,而臺風不亡乎?世自有之矣。上命持湯劑更爲入侍,臣承命出來,與濟恭進前。上進御後,內局以次退出。
癸巳六月十七日辰時,上御隆武堂。武臣堂上試射入侍時,左副承旨申益彬,假注書金重燮,編修官承正述,記事官鄭民始,試官副摠管李瀰,禁衛中官柳鎭夏,宣傳官申鳳周·李仁默,以次進伏訖。益彬曰,無堂試官矣。上曰,宣傳官執冊拜禮後,射員進前,各言姓名職銜居住,一巡後,六十以上則進前,軍門將官,亦以加資次入乎?曰,然矣。上曰,初巡秤箭,後巡則勿爲枰箭。命除尺量,射員呼名。至曹藎,上曰,汝爲何官?曰,五衛將矣。至鄭亨濟,上曰,汝何居?曰,鐵山矣。至李允彬,上曰,何居?曰,濟州人矣。諸人等各言職姓名居地年歲後,命書傳敎曰,五衛將曺藎,以曺允成子,南塘特命有功,大抵此人習射,其惰者多而能射,自二巡只許射,錄試射應參人,此人已畢射,而貫一中,邊二中,其涉可嘉,特授守令,以表予今日親臨之意。上曰,今番試射時巡將李光彬,以耽羅之人,己丑年陵役效功,內試射陞資者呼名時,聞其名,巡將此等入多,故召問果然,而亦非偶然,今爲巡將,令兩銓僉使,今番大政備擬。出傳敎命書傳敎曰,今番親臨試射,意蓋在矣,其中關西淸北武弁,只有鄭亨濟一人,曾經五衛將,令銓曹,本道兼他僉使備擬,其令錦衣回鄕下敎,聞曾經僉使云,履歷恢恢,何云錦衣?令東銓備擬守令。上曰,昨日儒臣復命後,聞金載憶,爲李玄圭後,其能補弊。且聞召故判書金東弼奉祀孫,令該曹,特爲陞敍調用。出傳敎上曰,五巡則支離,以三巡擧行可也。武臣堂上試射,以三巡擧行事。出榻敎試射罷後,諸臣以次退出。
上在慶熙宮。停常參·經筵。
藥房都提調元仁孫,提調蔡濟恭,副提調魚錫定啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。若踰十日,此何日乎?追憶魚藻,微忱千萬,嗚乎,己酉年,奉兩東朝,今雖八旬,孝耶悌耶,氣何暇諭?待敎入侍,中宮殿·惠嬪宮,藥房口傳問安。答曰,知道。
大殿·中宮殿·世孫宮·嬪宮,政院·玉堂口傳問安。答曰,知道。
惠嬪宮,政院·玉堂單子問安。答曰,知道。
以備忘記,傳于申益彬曰,再明親政相値,次對進定於明日。
傳于李有喆曰,內局入侍。
李有喆啓曰,奉朝賀洪鳳漢,依下敎,來待矣。
以備忘記,傳于李有喆曰,今予此諭,誠由方寸,海東有識人,咸聽此諭,何謂有識?今朝鮮人皆時體故也,十日猶過,況一年,一年猶過,況十年?以蔘謂也,今幾百斤,以貼謂也,莫知幾百貼,若此而視猶若前,步猶若前,心則日耗,氣則日憊,對案莫知其味,日夜貼席,莫若人世間人,而若此故,日勸建功一貼,何謂二貼三貼?此若衰人,一日三次兩蔘,雖靈丹猶過,況大劑乎?若此而猶過,其若議定涼劑,此時,若何?此時,若何?諺所謂小食細下,食猶然也,況大劑乎?靜聽此敎,若有意見,何憚世道?其宜應旨,予當賞焉。
傳于李有喆曰,內局入侍。
又傳曰,坐直承旨同爲入侍。
以京畿監司沈鏽狀啓,廣州等人物燒死囕死等事,傳于徐浩修曰,令本道恤典擧行。
沈頤之啓曰,兼司書李商鳳,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李有喆,以侍講院言啓曰,本院兼司書李商鳳入直矣,以其親病,陳疏徑出,司書吳鼎源在外,說書兼說書俱未差,下番他無推移之員,不得已以上番,姑降入直之意,敢啓。傳曰,知道。
申益彬,以義禁府言啓曰,因臺臣所懷,罪人黃昇源母,其令卽放事,擧條啓下矣。全羅道羅州牧定配罪人安召史,卽爲放送事,分付該道道臣之意,敢啓。傳曰,知道。
又以義禁府言啓曰,臺啓內,李玄圭身爲倉官,偸竊國穀,不可刊板禁錮而止,令該府,照律定配事,依啓矣。取考律文,則大明律監守自盜條云,凡監臨主守,自盜倉庫錢糧,自二十五貫,至三十九貫,杖一百流三千里,大典推斷條云,私罪一百以上決杖,告身盡行追奪,而王府決杖者,代以金贖,曾有受敎矣。李玄圭,杖一百,依受敎收贖,告身盡行追奪,全羅道興德縣流三千里定配,而以臺啓內辭意,具罪目,依例發遣府羅將,押送配所,何如?傳曰,允。
李有喆,以刑曹言啓曰,當該倉書員,令該曹刑推徒配,以勵他倉事命下,依傳敎,軍資監當該書員金復彦,嚴刑一次後,全羅道靈光郡定配所,卽爲押送之意,敢啓。傳曰,知道。
申益彬,以訓鍊都監·一二所巡廳·左右邊捕盜廳言啓曰,去夜犯夜人無所捉之意,敢啓。傳曰,知道。
文學鄭趾煥上疏曰,伏以臣釋褐登朝,亦有年,徒藉先蔭,濫通華顯,間或有除旨之下辱,而緣臣在鄕,扶護母病,夙夜憂遑,情私悶切,不敢爲遠離從官之計矣。忽伏承今月初二日成貼有旨,以臣爲兼侍講院文學者,鄕里動色,渾室榮感,臣北望拜稽之餘,繼之以惝惶,直欲循墻而走,夫侍講之任不輕而重,卽古人所謂宜揀一代第一人者也。目今書筵日開,睿學日將,尤宜愼擇官僚,以資裨益,而矧此久任之命,又非循例差擬之比,擧名陳達,殆同薦剡,將以委任而責成,則如臣之譾劣鹵莽,固不足以擬於是選也。且臣有情私之萬分焦迫者,臣父母之年,俱已七十有三,癃老旣甚,精力無餘,奄奄如下山之日,而臣子然一身,無他兄弟,朝晡菽水之供,藥餌調護之節,惟臣身是賴,臣出入內外,左右扶將,臣若離家,則父母之側,更無人焉。顧今廷臣之有親而求養者,其情境之迫隘,實無如臣之比,氣息澌綴,朝夕難恃,臣或離違於屢日之程,則聲息稍曠,方寸自亂,此豈人理之所可堪哉?嚴召之下,其欲束裝赴朝,則私情如許,若欲在家扶護,則違逋是懼,進退維谷,五內焦灼,臣情亦窮且慽矣。目今母病,卽風眩之症,而乃四十年貞疾也,長時床褥,轉側須人,少或失攝,有時昏窒,近又添得暑症,一倍澟綴,臣晝宵救護,其勢不可以暫時離捨,顧臣所帶之職,書筵入番,其責甚緊。且日前飭勵宮官之敎,不啻申申,臣之母病,時月之間,差復未易,俶裝西上,旣無其路,莫重勸講之任,因臣而有瘝曠之弊,則臣罪尤大矣,玆敢不避煩瀆,具由陳懇,付諸縣道,以爲轉達之地。伏乞聖明,亟遞臣所帶之職,俾得專意救護,仍治臣違慢之罪,以安私分,千萬幸甚,臣無任屛營祈懇之至。答曰,省疏具悉。雖知爾父,暮年惟思,曾聞相奏,爲沖子曰,以得人,今聞爾章,嗚乎,予心,惟在乎此等事,聞此何忍强迫?噫,今雖無爾,春坊豈無其人?悶其章,有年七十三兩親,而唯爾一人云,聞此其挑予心,特遞本職,以便護焉。
癸巳六月十八日辰時,上御集慶堂。藥房入診入侍時,都提調元仁孫,提調蔡濟恭,副提調魚錫定,記事官兪漢人,編修官承正述,記事官鄭民始,醫官方泰輿·鄭允協·慶絢·金孝儉,以次進伏訖。仁孫曰,夜間聖體,若何?上曰,氣則一樣,而度一日如一年矣。寢睡·水刺之節,亦何如?上曰,昨夜已難,今夜則尤難矣。仁孫請進湯劑,上進御。上命書傳敎曰,噫,今日何日?追惟壬午以前,予心何抑?况卿甲年逢此日,惠嬪之心,若何?今例在其家乎?卽爲入來,見予見惠嬪事,令史官卽爲傳諭于洪奉朝賀,仍爲偕來。上曰,洪奉朝賀,亦回甲而不甚老矣。仁孫曰,幸逢壽域故然矣。上曰,卿等視予以七十乎,六十乎?濟恭曰,神氣宛似六十前矣。上曰,予意亦然矣。以有限精神,應無限事爲,此則可悶。濟恭曰,下敎誠是,願思保嗇之方也。仁孫曰,久未診候,診候好矣。上曰,爲之,泰輿進前診候訖。退伏奏曰,脈候左右三部度數調均,脾胃脈候亦如前日矣。諸醫皆同泰輿之言矣。上曰,李玄圭事,思之去益寒心。命書傳敎曰,李玄圭旣已該府草記,京官近百石偸食,今乃初聞,玄圭旣已處置,渠之偸食,其可懲也,而身爲倉書員,雖若民,自有其律,況數十石以債價偸食,在倉郞之推尋,此不嚴懲,爲倉書員者,莫重國穀,其將盡數偸食而後已,不可已推而勿問,當該倉書員,亦令該曹,刑推徒配,以勵他倉。上曰,臺臣使之入侍。賤臣承命出來,與大司憲任希敎,大司諫李漢一,執義金復休,司諫尹光禮,掌令李泰齡,持平洪履健,獻納鄭彦郁,副校理李商建·林蓍喆,正言李基崧·李有白,修撰南絳老·鄭元始,副修撰任宗周進前。諸臺曰,趙榮順向者參班翌日,不顧所重,急急投疏,已自難容,乃以不忠不孝遲晩,則自有應行之律,而特貸一律,已是失刑,閱歲爭執,猝地停論,公議愈激,昨日更發,特許允從,以伸公法,以快輿情,旋卽反汗,聖意雖出於好生,王章不可以撓屈,請收還慶興府庶民罪人趙榮順,按律特寢之命,依前按律處斷。上曰,亟停勿煩。又曰,黃昇源之違牌,已極驚駭,及其所供,意在謀避,人臣之道,豈敢揣摩較計?況以不忠不孝,至於結案,則合辭之請,得蒙允從,伸王章而副公議,旋卽反汗,雖出聖意之好生,愈激群情之咈鬱,請收還黑山島能櫓軍罪人黃昇源,按律特寢之命,依前按律處斷。上曰,此則比諸榮順,予則曰可謂孤雛,而況昨聞薇垣長所懷,渠雖萬萬無狀,其子今若置法,豈特放之意乎?亟停勿煩。希敎·復休·泰齡·履健曰,請黑山島爲奴罪人五得,依律處斷。措辭見上上曰,勿煩。又曰,請還寢張翼標島配之命,依律處斷。措辭見上上曰,勿煩。漢一·光禮·彦郁·基崧·有白曰,請大靜縣爲奴罪人仲義,依律處斷。措辭見上上曰,勿煩。又曰,請黑山島爲奴罪人五得,依律處斷。措辭見上上曰,勿煩。上曰,三縣守令之事,少有異於前日三縣守令。命書傳敎曰,靜以思之,與頃日事有異,宜乎參酌,三縣守令,除緘辭循例問備,監官,只令該閫營決棍,錫定奏畿伯·金奉朝賀月廩不受狀啓。上命書傳敎曰,畿伯·奉朝賀祿俸狀聞,更爲輸送事,回諭。上曰,洪奉朝賀入來乎?使之入侍。賤臣承命出來,與鳳漢進前。上曰,久不見矣,今則,何如?鳳漢曰,臣之一體,莫非聖恩,觀古史冊,豈有如臣之受恩者乎?上曰,退見惠嬪,可也。諸臣以次退出。
癸巳六月十八日未時,上御集慶堂。藥房入診入侍時,都提調元仁孫,提調蔡濟恭,副提調魚錫定,記事官兪漢人,編修官承正述,記事官鄭民始,醫官方泰輿,以次進伏訖。上曰,今日愈難,日晩之後,蒸炎甚矣,俄者洪奉朝賀勸進三貼,何如?仁孫曰,言出於衷曲也。上曰,非大劑乎?濟恭曰,若水刺也。仁孫請進湯劑,上進御,諸臣以次退出。
上在慶熙宮。停常參·經筵。
藥房都提調元仁孫,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。中宮殿·惠嬪宮,藥房口傳問安。答曰,知道。
以備忘記,傳于沈頤之曰,昔呂氏,猶爲文字懸金,今予聞建功,豈比乎此?當賞資賞金,將此敎皆令知悉。
傳于申益彬曰,莫重所奏者不奏,爲同類望乃奏,今日在直承傳色,一竝越俸三等。
申益彬啓曰,大臣·備局堂上,依下敎來待矣。傳曰,引見。
以備忘記,傳于申益彬曰,今年引靑大竹爲京中士夫勿禁,尙今盛德,夏扇臘雉敎,伊時入侍諸臣皆歎服,載於寶鑑,今予支撐,卽人蔘也,而蔘多産,莫若關西,禁此於金貴蔘時,孰能得蔘而奉親,可謂錚錚,故雖允,意亦深焉,今日關西道臣·帥臣禁貿蔘一款,擧條安徐。
傳于沈頤之曰,內局入侍,儒臣持問答,坐直承旨同爲入侍。
又傳曰,承旨入侍。
申益彬,以兵曹言啓曰,今日一所監軍洪樂恒受點矣,卽者該吏來告,以未肅拜草省記中初不懸頉,以致受點,當該掌吏,自本曹從重決棍,原單子中改付標以入之意,敢啓。傳曰,知道。
又以兵曹言啓曰,今六月二十日文臣朔試射日次,而親臨都政相値,不得爲之之意,敢啓。傳曰,知道。
李有喆,以兵曹言啓曰,五衛將尹澤顯,身病猝重,勢難供職,呈狀乞遞,宿衛輪番之任,不可久曠,今姑改差,何如?傳曰,允。
申益彬,以禁衛營·一二所巡廳·左右邊捕盜廳言啓曰,去夜無犯夜人所捉之意,敢啓。傳曰,知道。
左議政金尙喆上箚子曰,伏以賓對有命,臣當進參,而昨日籌坐去來之路,偶因脫着失宜,忽覺渾體灑淅,作寒作熱,頭疼如碎,達宵叫痛,末由自力,欲起還仆,不勝惶恐,曉燭草箚,仰瀆宸聽,乞降威罰,少安私心焉。取進止。答曰,省箚具悉卿懇。問來會,業已諒矣,卿須安心勿辭,其須善攝焉。仍傳曰,遣史官傳諭。
開城留守李聖圭上疏曰,伏以臣於千萬匪意,忽伏承居留新命,始焉驚惑,終而恧蹙,殆不省所以自措也。念臣之淺劣庸下,百無可取,而偏荷洪造,驟躐至斯,從前歷揚,罔非澆濫,而矧玆分司之寄,委畀甚重,任舊都保釐之責,而與聞廟謨,處西塞關隘之要,而專制戎務,彈壓澄淸,雖或異於按察,撫摩施措,寔有重於管理,其所難愼,自古而然,歷數前後,苟非老成宿望茂著才猷,則未或容易畀之者,良有以也。如臣之歷淺才短者,初何嘗一毫髣髴,而廟剡適擧,天點誤加,其爲公器之屑越,私心之兢惕,當如何哉?噫,臣世受國恩,與天無極,圖效涓埃,不憚燥濕,卽臣區區微諒,則凡於除命之下,何敢爲飾讓循俗之計,而量而後入,古人攸戒,閑漫職任,猶尙如此,則況此不稱之職,匪分之寵,尤豈可唐突承當,甘自陷於貪榮冒恥之科哉?反復思量,冒膺無路,玆敢披瀝肝血,仰懇崇嚴。伏乞聖明,俯賜諒察,亟命鐫削臣新授之任,以安微分,仍治臣瀆擾之罪,以肅朝綱,不勝幸甚,臣無任屛營祈懇之至。答曰,省疏具悉。今者此任,於卿得矣,何以爲此?其可便養,卿勿辭焉,舊留守方在緊任,其卽赴任。
司諫尹光禮上疏曰,伏以臣自筵席,退歸旅次,得接家信,則臣之老父,素患風痺之症,當署添劇,重以泄痢虛損,方在澟綴之中,促臣還家,臣聞此報,心神飛越,按住不得,今當合辭方張之日,豈敢言私?情理切急,玆控短章,仰暴血懇,徑尋鄕路。伏乞聖慈,天地父母,特垂矜憐,削臣見帶之職,治臣擅行之罪,以便歸護,以昭法紀,千萬幸甚,臣無任屛營祈懇之至。答曰,省疏具悉。爾其勿辭護焉。
司書李商鳳上疏曰,伏以臣空疏譾劣,百無一長,而釋褐之初,偏被不世之殊遇,臣父旣荷寵擢之恩,臣又猥玷瀛選,出入前席,頂踵毛髮,皆歸造化,聖渥愈深而,私心愈蹙,夙夜祗懼,若隕淵谷,乃者春坊兼銜之除,又下於夢想之外,揆分不稱,撫躬慙恧,而怵分畏義,胃沒出肅,黽勉持被,已至多日,卽接家信,臣母素憲貞疾,當暑益添,頭症眩暈,胃敗氣弱,飮啖全却,蘇痊未易,凡於藥餌扶將,專靠臣身,而僚員不備,推移無路,至情所在,不得按住,玆敢投陳短章,徑出禁扃。伏乞聖明,俯垂矜憐,亟命遞斥臣職,仍治臣擅離之罪,以嚴朝綱,千萬幸甚,臣無任屛營祈懇之至。答曰,省疏具悉。爾其勿辭護焉。
癸巳六月十九日辰時,上御集慶堂。藥房入診入侍時,都提調元仁孫,提調蔡濟恭,副提調魚錫定,記事官兪漢人,編修官承正述,記事官鄭民始,醫官方泰輿·鄭允協·慶絢·金孝儉·白文昌·金宗壽·金世彦,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,如前日矣。仁孫請進湯劑,上進御,仁孫請診候。上曰,置之可也。諸臣以次退出。
癸巳六月十九日巳時,上御集慶堂。大臣·備局堂上·詣臺臺臣引見入侍時,右議政元仁孫,兵判具允鈺,吏判李潭,行副護軍尹泰淵,吏曹參判尹得養,工曹參判李重祜,右尹徐命善,大司憲任希敎,大司諫李漢一,執義金復休,掌令李泰齡,持平洪履健·成大中,獻納鄭彦郁,副校理李商建·林蓍喆,正言李基崧·李有白,修撰南絳老,副修撰任宗周,左副承旨申益彬,記事官洪思默,事變假注書柳頤玄,編修官承正述,記事官鄭民始,以次進伏訖。上命書傳敎曰,曾前都事,虞候,意謂不過道臣兵使佐幕,昨聞陞資守令皆公狀云,若此關係非細,大政在近,前事雖不可說,另加,擇擬事,甲飭兩銓。上曰,連源察訪補外安徐。出下敎上曰,三道都事改差。出下敎上曰,宣傳官一員入侍。出下敎仁孫所啓,都事·虞候責任不輕,今此另擇之聖敎,臣實欽仰,而都政,其若一切以侍從差送,則都政之許多文官,實無疏通之路,都政隔宵,三道都事之曾經侍從者,姑爲改差,其代以應爲通淸人,各別擇差似宜,故敢達矣。上曰,誠是,依爲之。又所啓,頃以吏曹郞廳之差氷庫官員於司寒祭,有連源察訪外補之命矣,司寒祭之差氷庫官員,乃是前例云,若然則似有分揀之道矣。上曰,安徐。仁孫曰,然則連源察訪出代乎?上曰,然矣。又所啓,臨津築城後,移設防營於坡州者,蓋出於重關防之意,而置別將於臨津,以摠戎廳將校差送事,成節目擧行矣。再昨年牧使趙齊泰報備局,請置本州中軍於臨津,而筵稟許施矣。自此以後,因中軍易遞之頗數,擧皆視若覊旅,非但城堞公廨津船之漸至頹圮,中營所屬之往留津頭者,貽弊不貲之故,津民之移去他所者,間多有之云,若然則實有違於當初設施之本意,依節目,依前移屬於摠廳,似不可已矣,摠使方入侍,下詢處之,何如?上曰,摠使陳達,可也。泰淵對曰,如大臣所奏,果有此弊矣。上曰,昔趙簡子曰,保障哉,尹鐸損其戶數,此正襄子所稱先主所囑,尹鐸所寬者也,子於此所亶莫重,自爲事業者,聞津民散去者多云,不覺寒心,依舊令摠戎廳句管,因此予有深槪者,中軍豈不若該廳執事,而若是無形,其若擇人,豈至此乎?此牧爲防營,而只帶其名,若是放忽,中軍雖下敎,防營亦何益哉?定制後,前後牧使,一竝從重推考。又所啓,頃以備局句管軍作米,折半糴糶,而未捧守令,勿出解由事,筵稟定式矣,均廳軍作米,不可異同,一體擧行之意,分付,何如?上曰,所奏誠是,依爲之,若此者,雖侍從,勿爲備擬,希敎·漢一·復休·泰齡·大中·履健·彦郁·商建·蓍喆·基崧·有白·絳老·元始·宗周所啓,請收還慶興府庶民罪人趙榮順按律特寢之命。措辭見上上曰,亟停勿煩。又所啓,請收還黑山島能櫓軍罪人黃昇源按律特寢之命。措辭見上上曰,亟停勿煩。希敎·復休·泰齡·大中·履健所啓,請黑山島爲奴罪人五得,依律處斷。措辭見上上曰,勿煩。又所啓,請還寢張翼標島配之命,依律處斷。措辭見上上曰,勿煩。漢一·彦郁·基崧·有白所啓,請大靜縣爲奴罪人仲義,依律處斷。措辭見上上曰,勿煩。又所啓,請黑山島爲奴罪人五得,依律處斷。措辭見上上曰,勿煩。希敎·復休·泰齡·大中·履健所啓,初仕乃是守令之楷梯,而生民之休戚,全係於守令,每當都政,聖敎申飭,前後諄摯,銓曹未能仰體德意,其所差除,只循舊套,是豈爲官擇人之意哉?今當都政隔日,尤宜另飭,至於西銓,則武士之積滯,尤爲可矜,今番參下窠闕旣不少,宜有疏通之道,請申飭兩銓,初仕守令,各別擇差,武參下亦爲另擇疏滯,俾有實效。上曰,所啓得體,另飭兩銓,若無其效,耳目刺擧。漢一·彦郁·有白·基崧所啓,倉官之幻弄國穀,至於李玄圭而極矣,此外諸倉,安知其必無此等之弊乎?不可無嚴飭之道,請令當該諸堂上,一一摘發,以爲科罪之地。上曰,予意亦然,故卽命倉官摘奸,所啓得體,依啓。又所啓,各道還穀之以錢代給,已成謬規,而莫甚於近日,至如湖南,此弊尤甚,春糶代錢,秋糴以穀,利歸於官,害及於民,哀彼元元,何以支保乎?請申飭道臣,勿拘顔情,摘發所犯守令,以爲論罪之地。上曰,聞甚駭然,依啓。又所啓,近來關西營邑之私貿人蔘,亦一痼弊也,列邑惟遵營關,愚民生劫官令,邊郡之所出,山邑之所採,都歸於星火督納之中,供蔘之品劣,職由於此也,具在事面,極爲駭然,請嚴飭該道營邑,俾無後日濫貿之弊。上曰,依啓。諸臣以次退出。
癸巳六月十九日申時,上御集慶堂。藥房入診,坐直承旨,儒臣同爲入侍時,都提調元仁孫,提調蔡濟恭,副提調魚錫定,記事官兪漢人,編修官承正述,記事官鄭民始,右承旨沈頤之,副校理林蓍喆,修撰鄭元始,醫官方泰輿等,以次進伏訖。上曰,日氣稍涼,無乃太早乎?仁孫曰,今日卽立秋也。上曰,然乎?仁孫請進湯劑,上進御。仁孫曰,今日次對,明日親政,酬應甚煩,更加一貼好矣。上曰,置之,外人之不應題者,賞薄而然乎?濟恭曰,天下無理外之事,雖懸之萬金,無應之者矣。上曰,然則更爲而來。錫定曰,儒臣入來矣。上命蓍喆·元始輪講問答,上曰,蓍喆初入侍者乎?顧之曰,曾爲翰林,屢登前席者也。濟恭持湯劑更爲進前,上進御。諸臣以次退出。
癸巳六月十九日申時,上御集慶堂。承旨入侍時,同副承旨李有喆,記事官洪思默,編修官承正述,記事官鄭民始,以次進伏。上命書傳敎曰,以江界蔘下敎時,旣允其請,而因事勢中止,自古皆然,故下敎而安徐二字,予意已若何?輔相亦匡輔,更爲書下安徐下敎,安徐以此頒布。又命書傳敎曰,薇垣長,臺閣寥寥之時,頃者數啓,皆得臺體,故特授承宣,意蓋在矣,不拘常例,特除薇垣長後,初入侍數啓,皆得臺體,一事所懷,其亦商量嘉之,豈可逐日無中生有,而今復三啓,噫,爲臺閣者皆若此,予可高枕皆允可,而伊後思之,其中江界蔘事,頃年以內局靑大竹事,下敎,尙今稱頌聖德,次對時夏扇臘雉之敎,入侍諸臣,莫不歡頌,載於寶鑑,噫,江界蔘五相司在於政院,古皆本參,於今代價,雖爲貢人,心常歎惜,於今此亦若此,貢蔘之外,蔘何得焉?噫,其君日三服蔘,其臣皆禁,豈絜矩之道乎?旣允啓而代臺請,此亦一弛一張之道,依前勿禁事,分付本道。請臣以次退出。
上在慶熙宮。停常參·經筵。
藥房都提調元仁孫,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任憂慮,敢來問安,竝此仰稟。答曰,知道。亨節已過,利節昨報,八旬歲已半,自歎誠眞然,氣何諭?待敎入侍。中宮殿·惠嬪宮,藥房口傳問安。答曰,知道。
魚錫定啓曰,左承旨徐浩修,今日不爲仕進,卽爲牌招,何如?傳曰,允。
以備忘記,傳于沈頤之曰,曠禮已久,夜夢拜西郊,睡覺予懷千萬,禮房適入直,開門後詣西郊,奉審五陵以奏。
又傳曰,內局入侍。
以備忘記,傳于李有喆曰,已命,以予氣何臨月臺?明日德游堂,當受謝恩,待下敎,只承史·引儀,時服入侍。
李有喆,以侍講院言啓曰,新除兼文學鄭日謙,時無職名,令該曹,口傳付軍職,何如?傳曰,允。
兵曹口傳政事,殿司果鄭日謙。
沈頤之,以侍講院言啓曰,本院姑降入直,事甚未安,今日新除授,待下批仍直牌招入直,何如?傳曰,允。
有政。吏批,判書李潭進,參判尹得養進,參議李海重進,正郞李東郁·權,佐郞兪彦修·洪周萬進,承旨魚錫定進,以李海重爲吏曹參議,兵曹正郞洪樂恒仍任事承傳,兵曹參議金致讓,參知洪檢,以南有定爲造紙別提,宋翼漢爲司宰主簿,崔命欕爲兵曹正郞,李明中爲利川府使,李敬倫爲南原府使,權彝性爲杆城郡守,高哲爲金川郡守,鄭忠達爲渭原郡守,任希澤爲利仁察訪,金載逵爲沙斤察訪,鄭兼濟爲司藝,南舜喆爲金海府使,尹光鼎爲朔州府使,申㬚爲三水府使,李得顯爲廣興主簿,金樂行爲氷庫別提,趙爲義盈庫直長,朴光晦爲泰陵直長,韓榮祖爲司饔直長,趙載溥爲信川郡守,鄭麟煥爲醴泉郡守,任聖周爲全州判官,鄭文達爲永柔縣令,金相肅爲永平縣監,南眉老爲引儀,尹厦柱爲軍資奉事,金履中爲內資奉事,申光浩爲典牲奉事,趙夢濂爲兵曹佐郞,朴鎭宇·宋文揖·鄭德洙爲禮曹佐郞,洪樂彬爲楊根郡守,金履煥爲康津縣監,李彦忠爲司導直長,閔師伯爲司宰主簿,鄭宇明爲昆陽郡守,尹範衡爲靈巖郡守,金得衍爲延日縣監,李正勳爲禮曹正郞,朴晉壽爲尙瑞直長,魚用元爲東部奉事,徐致修爲北部奉事,尹羲厚爲中部奉事,李䦞春爲戶曹佐郞,柳正養爲玉果縣監,鄭棨爲石城縣監,柳明渭爲抱川縣監,韓用和爲稷山縣監,具允斌爲黃澗縣監,鄭國仁爲軍資判官,尹在寬爲南部奉事,尹光星爲西部奉事,金光瑞爲直講,前望中吏曹參議望,李復祥添書事啓下,南殷老爲司圃別提,申爲掌樂主簿,徐侃修爲敦寧判官,姜齊興爲直講,白師天爲態川縣監,崔宇七爲求禮縣監,尹行儼爲尙瑞副直長,李商逸爲司饔主簿,閔垠爲刑曹佐郞,田泰祥爲刑曹正郞,韓榮錫爲監察,閔百奮爲安東府使,田見龍爲龍川府使,崔成岳爲順天郡守,金孝儉爲陽智縣監,李鼎勳爲鎭安縣監,朴晉壽爲氷庫別提,趙鎭完爲繕工奉事,金麟柱爲平市令,趙榮觀爲軍器主簿,尹在醇爲全羅都事,承正述爲連源察訪,韓後翼爲典籍,崔顯珌爲典籍,李復顯爲北部都事,尹行儼爲尙瑞直長,李正薰爲忠淸都事,李殷昌爲工曹佐郞,趙載爲監察,全恩君墩爲冬至使,嚴璹爲副使,任希簡爲書狀官,朴左源爲尙瑞副直長,林箕彬爲判校,趙榮觀爲監察,李海臣爲廣興主簿,金斗恒爲司僕主簿,兪漢人·洪思默爲典籍,李敬克爲宗廟副奉事,具廛爲軍器判官,邊聖輔爲單器主簿,尹得徽爲平市主簿,李瀰爲工曹判書,申大升爲校理,邊聖輔爲監察,李會遂爲副修撰,金基正爲宗簿正,姜堯愼爲軍器主簿,金樂行爲引儀,金漢宗爲司藝,宋文揖爲兵曹正郞,崔鈺爲兵曹佐郞,徐郁修爲金泉察訪,嚴思憲爲省峴察訪,李熙復爲直講,崔璹爲氷庫別提,李弘濟爲掌今,洪樂純爲敦寧都正,朴相來爲說書,鄭日謙爲兼文學,典籍四單孫錫謨·呂弘幹·崔大奎·李敏佐,以上四館去官,成均博士二單洪履祚·金履權,學正單許鞏,兼養賢主簿單崔大奎,直長單白鳳周,奉常直長單李奭濟,以田光瑞爲禮曹佐郞,洪周萬爲成歡察訪,李馨德爲典籍,金復元·曺命業爲典籍,鄭宅東爲崇陵別檢,李泰賢爲萬寧殿別檢,姜俒爲吏曹佐郞,南憲老爲童蒙敎官,兪彦育爲童蒙敎官,具膺爲內侍敎官,朴大淳爲順康園守奉官,吳普源爲順康園守,元有曾爲英陵參奉,金斗憲爲弘陵參奉,鄭惟簡爲元陵參奉,金世根爲光陵參奉,金師柱爲長寧殷參奉,尹煥東爲溫陵參奉,李正奎爲惠陵參奉,李惟稱爲獻陵參奉,金光祐爲懿昭墓守衛官,金鼎相爲垂恩墓守衛官。
兵批,判書具允鈺進,參判李在協進,參議洪檢進,參知趙瑍進,正郞李重馥·洪樂恒進,佐郞安以權·尹在醇進,承旨申益彬進。啓曰,陞資拜營將者,以不職遞罷,則勿計朔數多少,還收資級,載在法典矣,三陟營將張志濟,今春夏等褒貶居下,所授加資,依法典還收之意,敢啓。傳曰,知道。又啓曰,僉知中樞府事宋翼賢呈狀內,老病甚重,勢難供職云,今姑改差,何如?傳曰,允。又啓曰,新除授溫萬戶崔景星,老母今年七十七歲,法不當遠離赴任,呈狀乞遞,邊將之親年七十五歲以上者,許遞其任,載在法典,依例改差,何如?傳曰,允。以崔泰一·林國瑞爲同知,宋翼賢·李泰基爲僉知,李鼎秀爲羽林將,卞至健爲兼司僕將,李煥爲忠壯將,李䦞禧爲公州營將,李壽鵬爲江華中軍,李爲羅州營將,徐行德爲平安兵虞候,尹性淵爲白翎僉使,李彦培爲大丘營將,金東範爲三陟營將,李謹爲珍島監牧官,鄭允喆爲加里浦僉使,李益魯爲蛇島僉使,崔弼煥爲群山僉使,朴弼元爲蝟島僉使,李元彬爲文城僉使,李春元爲白峙僉使,趙心泰爲訓鍊正,李光宅爲內禁將,李樸爲大興中軍,朴性善爲高嶺僉使,金省身爲惠山僉使,金麗海爲忠淸兵營中軍,金衡柱爲平安兵營中軍,白成一爲兔城僉使,李寅昉爲乶下僉使,金夢彩爲美錢僉使,車光輸爲文山萬戶,石鍊光爲加背梁萬戶,許全爲位羅萬戶,金文周爲同知,李裕蕃爲永登浦萬戶,尹進五爲金甲島萬戶,玉器儁爲助羅浦萬戶,廉億齡爲玉浦萬戶,文世出爲於蘭萬戶,訓諫判官鄭齊詹,主簿金行健·金聖彬,以上減下,前營將張志濟,今降禦侮加資還收,訓鍊主簿單金若訥,閑良金衡一今加折衝賞加,僉知趙德倫,同知邊鎭一,僉知三單具大勳·安鍈·曺信,副護軍李命峻·李敬中·洪栻·宋龜明·邊慶遇·李重錫,以李宇鼎爲助泥萬戶,金大來爲方山萬戶,金漢斗爲造山萬戶,崔景星爲巷溫萬戶,金鳳一爲武夷萬戶,孫世大爲格浦別將,嚴瑞鴻爲金城別將,朴成大爲長津別將,朴載謙爲長壽別將,訓鍊主簿單嚴瑞鴻,本院去官,以黃檄爲訓諫僉正,李格爲訓鍊副正,金漢謙爲全羅兵營中軍,李基采爲神光僉使,洪雨輔爲法聖僉使,柳仁喆爲都摠經歷,趙蒙錫爲訓鍊副正,副護軍金坦行·鄭肅良·尹珖,副司直洪樂純·林鼎遠·鄭昌順,副司果李敬泰,副護軍李潤禧·李·李彦培·李光宅·卞至健·李㷜·金東範·李鼎秀·金衡一,以朴宗郁爲都摠經歷,李延喆爲宣傳官,李汝忠爲都摠都事,李壽完爲都摠經歷,朴宗郁爲慶尙左兵營虞候,趙峸爲訓鍊判官,許燦·尹衡烈爲訓鍊判官,韓尙裕爲都摠經歷,洪仁默爲中樞都事,趙漢慶爲都摠都事,李榮逵·徐潤載爲武兼,朴載淵爲都摠都事,李復元·申必漢·金載厚·金宗煜爲武兼,李文顯·李潤彬·李度海·邊聖和·申思益爲訓鍊主簿,副司直金致讓,副司果李文喆·李始喆·李亨默,以閔百興·金器大爲都摠管,李世澤爲副摠管,宋相宅爲僉知,金鍾赫爲訓鍊判官,朴泓老爲溫萬戶,趙台鎭爲武兼,李周聃爲部將,金允瑞爲訓鍊判官,金亨兌·李夏芳·趙殷壽爲訓鍊主簿,副護軍權栻·金麟瑞,以李澄萬爲訓鍊判官,朴晉陽爲宣傳官,宋錫孫爲都摠經歷,柳光國爲訓鍊判官,許璞爲五衛將,李鵬運·李尙蕃·李仁衢爲五衛將,李重喆爲伐登萬戶,李天晟爲魚面萬戶,李尙佐爲鎭東萬戶,沈敏之爲雲寵萬戶,閔致協·李光玄爲訓鍊主簿,金景玉·李長煜·安國民爲武兼,禹聖欽爲部將,任靖周爲侍直,李漢昌爲副摠管,鄭雲達·具琮·柳鎭豐·李運祥·林泰遠爲宣傳官,張集紹·徐有龍·朴致文·尹始龍爲武兼,柳文範·李顯忠·韓翊柱·李汝翼·李恒林爲部將,鄭宅慶爲武兼,副司果張集紹·李萬益·鄭光述·元撮·金重三·金聖倜·張鵬翰·李仁英·安慶櫶·申濟爲守門將,臨津別將具壽漢,馬海權管單李泰亨,廟坡權管單趙洵,江口權管單許侊,栗浦權管單李泰邦,安原權管單洪禹大,大坡兒權管單朴世斗,甲巖權管單韓就邦,廣坪權管單金位徵,吾村權管單李達瞱。
假注書望洪思默遷轉代,金重燮。
申益彬,以御營廳·一二所巡廳·左右邊捕盜廳言啓曰,去夜犯夜人無所捉之意,敢啓。傳曰,知道。
大司憲任希敎上疏曰,伏以臣,偏蒙聖恩,感結中心,區區報效之道,惟在筋力奔走,前後除拜,不敢逡巡,有命輒膺,庶幾天鑑,有所俯燭矣。日昨新除,遽下於秋曹待罪之時,不敢辭遜,章皇出肅,連登筵席,粗伸義分,而臣之老母,素有風眩之症,長在床笫,進退無常矣。忽自昨夜,宿症遇暑添劇,寒熱交作,急泄兼發,昏昏不省,氣息澟綴,多試藥餌,少無見效,臣以終鮮之人,目下情理,實難暫時離捨,當此合辭方張之日,亦無以隨例詣臺,玆敢疾籲於孝理之下。伏乞天地父母,俯賜矜諒,亟許鐫遞,以便救護,仍治臣瀆撓之罪,以肅朝綱,千萬幸甚,臣無任屛營祈懇之至。答曰,省疏具悉。卿其勿辭護焉。
正言李基崧上疏曰,伏以臣,流寓湖鄕,已多年,而臣之父母,素多疾病,寧日常少,故臣於前年待罪藝苑之時,請由歸護,得伸私情矣。念臣母素患阿睹之症,每當署熱之際,則必致添劇,飮食起居,專恃傍人,臣方左右扶將,實無頃刻離捨之勢,而爲尋醫藥,適入京邸,薇垣新命,忽降於千萬夢外,臣聞命驚惶,他不暇顧,章皇出肅,隨逐詣臺,亦已多日,憂煎一念,夙宵靡弛,果於昨夕,鄕信急至,臣母病狀,添以暑痢,度數無算,飮食全却,委頓床笫,氣息澟綴,促臣歸視,臣聞此報,心神飛越,焦遑罔措,按住不得,玆敢忙陳短章,徑尋鄕路。伏乞聖慈,俯垂矜憐,亟遞臣見職,仍治臣擅行之罪,以肅朝綱,以安私分,不勝幸甚,臣無任屛營祈懇之至。答曰,省疏具悉。爾其勿辭護焉。
癸巳六月二十日辰時,上御集慶堂。藥房入診入侍時,都提調元仁孫,提調蔡濟恭,副提調魚錫定,記事官兪漢人,編修官承正述,記事官鄭民始,醫官方泰輿·鄭允協·慶絢·金孝儉,以次進伏訖。仁孫曰,夜間聖體,若何?上曰,一樣矣。寢睡·水刺之節,亦何如?上曰,今日愈難矣。仁孫曰,今夜稍涼,進劑後卽爲診候好矣。上曰,診候則置之。仁孫請進湯劑,上進御。仁孫曰,今進一貼,午後進一貼,畢政後更進一貼好矣。上曰,依爲之。上曰,今日政異於他政,鄭存謙,予則以爲好人,何如?前日下敎中儒者冢宰之言,其不過乎?仁孫曰,惟未忘儒時心也。上曰,予見亦然,故有此敎矣。兵吏曹進前,內局以次先退。
癸巳六月二十日辰時,上御集慶堂。親臨都政入侍時,行都承旨魚錫定,左副承旨申益彬,記事官兪漢人·洪思默,編修官承正述,記事官鄭民始,吏曹判書李潭,參判尹得養,參議李海重,正郞李東郁·權,佐郞兪彦修·洪周萬,兵曹判書具允鈺,參判李在協,參議洪檢,參知趙瑍,正郞李重馥·洪樂恒,佐郞安以權·尹在醇,以次進伏。上曰,兵曹參知,金致讓,卽爲牌招。出下敎上曰,昨諭大臣,予知鄭存謙,卽儒冠冢宰也。仍命書傳敎曰,噫,今年八旬,寔是千萬料表,況親政乎?及今泯默,其豈二字之意乎?着笠而坐,先諭予意,次行大政,爲大官人,今無礙滯,其何諭也,而然幾世喬木之臣,況大官之子,一自頃者後,該曹佐貳亦渺然,況其人,旣甄用爲奉朝請乎?其勿若前,無礙調用事,申飭銓曹,若此予當開導,今適有窠,前參議金致讓,騎堂特授,噫,當局者迷,故人旣云,昨諭大臣,予則曰,儒中冢宰,雖參宴禮,尙莫知其樣,大官旣用,其況冢宰,予當先導,前判書鄭存謙,特授知敦寧,噫,今日干支卽戊申,嗚乎,若無其時帶礪勳臣,豈有八旬?兄弟雖同盟,被堅執銳卽豐原也。予常欽歎,以相爲薦,噫,彼其子一,承旨特授之後,豈令着道袍在家?今日政,令兩銓,相當窠備擬,噫,自省編旣云,昔年協贊者,其在者今誰,況其祖,辛壬年有樹立,其父,嗣服初陳章,一段爲國,其子供仕者,只有一人,昨聞相臣所奏,邑薄可知,嗟哉今日,宜思頃日致祭之意,飭自飭功自功,石城縣監,今日政調用右職,以示予踐自省編之意。潭進前奏曰,參議洪樂純不參,何以爲之?上命書傳敎曰,今聞銓曹,參議不參,有請牌之擧,連爲行公之人,豈可無端不參?實恙可知,許遞,其代先爲備擬,牌招入侍。又命書傳敎曰,親政時入侍注書,尙瑞院官員,依例陞六。又傳曰,參知金致讓在外云,許遞,趙瑍爲參知,牌招參政,旣下敎何備擬?前承旨趙載得爲戶曹參議,牌招察任。上問尙瑞院官員誰也?益彬對曰,故參判南泰溫之子,泰良之姪也。上曰,前者承傳者此乎?對曰,此泰良之孫履度也,卽今尙瑞院官員,前亦以承傳爲之者矣。上命書傳敎曰,若問人之一剛字,故參判南泰良也,歲寒知勁草,捨此人誰先?暮年興思,頃日下敎,而已調用云,安徐,今日其第泰溫之子,已陞六,而此人尙在參奉,噫,此人,心常謂不易得人也。噫,立朝事君之人,其皆若此,予何悶世道?一時監造官,其猶陞六,況思其祖者乎?予亦耄及,今不諭更待何時?參奉南履度,特爲陞六調用,謝恩日其令入侍。上命臨津摘奸宣傳官入侍。出下敎宣傳官進,讀奏書啓退出。上命書傳敎曰,都摠管洪晟,副摠管黃晙許遞。出傳敎又傳曰,今番都政,以守令爲守令者,其皆除朝辭赴任事,分付。又傳曰,慶尙監營中軍鄭趾薪仍任。出下敎又傳曰,八旬視政,豈夢想攸料?明朝當親臨東月臺,受謝恩,在京人其令無遺謝恩,在京而無故不謝人,政院察推。又傳曰,生民休戚,係於守令,西漢爲國,亦良二千石也,黃覇雖云損於治郡,予則曰雖然,此道先務,八旬大政,宜飭字牧,故不爲混飭,若是下敎,其何多飭?予以爲官擇人四字,勉飭今政,其令銓曹,另加着意。又傳曰,八旬親政,古豈有焉,豈循常例?十考十上,五考五上,純褒抄啓,守令邊將錄用,自古及今,大政例飭,便成文具,曷勝慨然?初入仕另擇,豈云漢明?卽我朝正制,而以今番李玄圭觀之,殷鑑不遠,另加擇擬,而讀書窮鄕之人,莫知姓名,徒抱紅牌,而遐方武士,雖抱干城之才,孰能知之?其足銳者能到,其窘乏者枕紅牌而臥,若此而其何得人?近者取才以用,而予則曰其亦淺矣,此臂才裏面何知?身言書判則要道也。今於此政,兵判旣見,勿以取才,只取其人,嶺南·松都·西北人·戊申軍功人調用,一遵前飭備擬事,申飭銓曹。出傳敎潭所啓,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之例矣,今春夏等褒貶不得爲之故,當出六品者,未免積滯,依例遷轉,何如?上曰,依爲之。又所啓,南原府使,今當差出,而本府以湖南雄府,物衆地大,素稱難治,不可不擇差,同道有聲績未準朔守令,竝擬,何如?上曰,依爲之。又所啓,玉堂闕員,今當差出,而擬望之人乏少,外任竝擬,何如?上曰,依爲之。又所啓,今都目大政,各岐仕滿應遷者相避及未準朔監察·禁府都事·戶曹·刑曹·工曹·漢城府·平市署,五部都事,各司久任時推人員,竝擬,何如?上曰,依爲之。又所啓,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?上曰,依爲之。上曰,詣臺臺臣入侍。出下敎大司諫李漢一,執義金復休,掌令李泰齡,持平成大中,洪履健,獻納鄭彦郁,副校理李商建·林蓍喆,正言李有白,修撰南絳老·鄭元始,副修撰任宗周所啓,請收還慶興府庶民罪人趙榮順按律特寢之命。措辭見上上曰,亟停勿煩。又所啓,請收還黑山島能櫓軍罪人黃昇源按律特寢之命。措辭見上上曰,亟停勿煩。又所啓,請黑山島爲奴罪人五得,依律處斷。措辭見上上曰,勿煩。復休·泰齡·大中·履健所啓,請收還張翼標島配之命,依律處斷。措辭見上上曰,勿煩。漢一·彦郁·有白所啓,請大靜縣爲奴罪人仲義,依律處斷。措辭見上上曰,勿煩。又所啓,請黑山島爲奴罪人五得,依律處斷。措辭見上上曰,勿煩。諸臣以次退出。
癸巳六月二十日午時,上御集慶堂。藥房入診入侍時,都提調元仁孫,提調蔡濟恭,副提調魚錫定,記事官兪漢人,編修官承正述,記事官鄭民始,醫官方泰輿等,以次進伏訖。上曰,御製卿見之乎?此亦予憶昔之意也。仁孫曰,臣見之矣。仁孫請進湯劑。上進御曰,呂氏春秋誠善作,故懸金,而無一人改一字,若有人言殿下不可多服大劑,則豈不美哉?仁孫曰,凡藥之於人,得效甚難,而此劑之於殿下,皆知有效矣。內局以次先退。
癸巳六月二十日未時,上御集慶堂。藥房入診入侍時,都提調元仁孫,提調蔡濟恭,副提調魚錫定,記事官兪漢人,記注官卜台鎭,記事官鄭民始,醫官方泰輿等,以次進伏訖。上曰,今日都政,豈不早畢乎?仁孫曰,然矣。上曰,吏判熟手矣。仁孫曰,吏判從前,多爲此職故然矣。上曰,見洪周萬最可憐,周萬與趙曮,俱在簡擇中,曮則今爲判書,而周萬則常在堂下也。仁孫曰,周萬之登第未久,故然矣。濟恭曰,登第亦不晩也。上曰,成歡好鄙耶?濟恭曰,甚薄矣。仁孫請進湯劑,上進御。諸臣以次退出。
上在慶熙宮。停常參·經筵。
日出時,日色赤。
藥房都提調元仁孫,提調蔡濟恭,副提調魚錫定啓曰,昨日親臨大政,竟夕酬應,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。八旬親政,已是千千萬萬料表,追憶昔此年此月,心膽欲隕,氣何暇諭?受謝恩回殿後,待敎入侍。
中宮殿·惠嬪宮,藥房口傳問安。答曰,知道。
申益彬,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
注書兪漢人遷轉代,以李柱延爲假注書。
傳于徐浩修曰,當有御製,只戶房承旨入侍。
沈頤之,以弘文館言啓曰,新除授校理申大升,時在慶尙道比安縣,經筵入番事緊,請斯速乘馹上來事,下諭。傳曰,依啓。
傳于沈頤之曰,內局入侍,監印二人同爲入侍。
傳于申景濬曰,三司入侍。
有政。吏批,判書李潭呈辭受由,參判尹得養牌招不進,參議李海重進,右副承旨申景濬進。吏批啓曰,判書李潭呈辭受由,參判尹得養牌招不進,小臣獨政未安,何以爲之?敢稟。傳曰,只出緊任。
以金養心爲獻納,樂林君埏爲冬至正使。
兵批,判書具允鈺呈辭受由,參判李在協入直進,參議洪檢病,參知趙㻐病,右副承旨申景濬進,以鄭彦郁爲副司直。
申益彬,以訓鍊郁監言啓曰,去夜無犯夜〈人〉被捉之意,敢啓。傳曰,知道。又以一所巡廳言啓曰,去夜犯夜人無所捉之意,敢啓。傳曰,知道。又以二所巡廳言啓曰,去夜犯夜人無所捉之意,敢啓。傳曰,知道。又以左邊捕盜廳言啓曰,去夜犯夜人無所捉,敢啓。傳曰,知道。又以右邊捕盜廳言啓曰,去夜犯夜人無所捉,敢啓。傳曰,知道。
副修撰李會遂疏曰,伏以臣,伏奉除旨,以臣爲弘文館副修撰者,臣誠惝怳恧蹙,靡所容措,當此合辭方張之日,臣固當竭蹶之不暇,況臣卽是三司首發之人,則尤何敢爲逡巡之計,而第臣有區區難冒之端,向者前修撰臣金思穆之許解館職也。上敎有曰,其令戚臣儀親,毋敢干預,此實我聖上全保儀戚之至仁盛德也,夫以戚臣儀親,而一切嚴防,使不得干預於此等事,則況臣以宗臣遺裔,忝在公族之末,聖朝所以眷恤之者,比諸儀戚,豈有異同乎?雖以頃年所下宗簿寺傳敎言之,十行絲綸,至嚴且截,如臣地處者之毋得參涉於言議之間,便是垂百世之令典,臣若徒知嚴畏,自同他人,若固有之,隨除輒膺,則其爲負聖恩而乖定制,果何如哉?此固臣難進之大者,抑臣有目下情理之萬萬切急者,臣之母病,忽自昨日,中暑忒重,寒熱交作,似癨非癨,食飮全却,神氣澌綴,多試藥餌,了無分效,臣方左右扶將,焦灼罔措,以此情事,實無束帶供仕之望,玆構短章,仰暴至懇。伏乞天地父母,俯垂憐察,亟遞臣職,以便救護,仍命選部,勿復檢擬於論思之任,以嚴邦憲,不勝幸甚,臣無任屛營祈懇之至,謹昧死以聞。
敎開城留守李聖圭書。王若曰,爲親便養之願,卿心已知,留後保釐之權,予意攸在,寔循僉擧,須殫乃猷,惟卿,賢宗肖孫,耆臣佳子,黑頭命德之秩,何嘗籍於在庭吹噓?丹心報國之誠,實有資於傳家謹飭,睠玆開府,卽我配都,介處王城箕壤之間,若漢之三輔重地,雄據海防嶺阨之會,在宋則兩京分司,顧此任在古亦難,當是時捨卿誰屬?玆授卿以開城府留守兼管理使,卿其祗服寵命,勉展良圖,俗遷有無而百貨委輸,宜先通工惠商之政,路織迎送而一府凋弊,詎忽蘇殘袪瘼之方,於戲,許榮養於七褒兩親,予實推優老之眷,參廟謨於五日一對,卿則多承候之時,故玆敎示,想宜知悉。副校理李商建製進
癸巳六月二十一日辰時,上御德游堂。親臨受謝恩入侍時,左承旨徐浩修,假注書金重燮,記事官卜台鎭·鄭民始,以次進伏。上曰,承旨上階,摠管則自此授官敎,拜禮後次次進前,擧其職姓名,安東府使閔百奮,奏其職姓名,上曰,出自近密,不問七事,往而好爲之,至陽智縣監金孝儉,上曰,好爲之矣,至渭源郡守鄭忠達。上曰,邊地乎?曰,然矣。至申㬚,上曰,初乎?曰,二次爲倅矣。七事後,上曰,極力奉公。至李光彬,上曰,頃以承傳乎?曰,然矣。至鄭允轍,上曰,以何軍門爲之乎?曰,以龍虎營敎鍊官爲之矣。上曰,誦陣法。誦兵學第一圖後,命退去。至尹光鼎,上曰,汝爲能吏乎,良吏乎?曰,願爲良吏,而不願爲能吏,以臣魯材,雖不敢必,而當竭誠奉公矣。至洪周萬,上曰,壬子揀擇入來者,今如此乎?成歡驛至則好矣。至洪雨輔,上曰,三次善運則加資矣。至徐行德,上曰,年幾何?曰,六十九矣。上曰,何不能作寧好食而來。至鄭宇明,七事後,上曰,汝爲何吏?曰,能良吏則不敢區別,而當竭誠奉職矣。至金得衍,七事後,上曰,何以則賦役均乎?曰,第當竭誠,而不敢預爲條陳矣。至趙載溥,上曰,見汝予心愴然,信川好邑乎?曰,然矣。至柳明渭,上曰,能吏何,良吏何?曰,智術自衙者能吏,誠信做治者良吏也。上曰,予有繡衣之虎,愼之。至柳正養,上曰,貌如何?浩修曰,好矣。上曰,好爲之。至崔宇七,七事後,上曰,農桑何以首題?曰,民以衣食爲本矣。上曰,善對矣。至具允斌,上曰,知汝二兄,且思汝父,故信汝矣。至韓用和,上曰,領府事之從孫乎?曰,然矣。上曰,汝輩則愛身名矣,年幾何?曰,四十二矣。上曰,信之,好爲之。至朴宗郁,上曰,何爲而農,何爲而蠶?曰,民之衣食,惟在蠶農矣。至白師天,誦七事後,上曰,七事之中,何者爲先?曰,農桑爲本矣。上曰,予有繡衣之虎,若捉來則使之食其肉矣。至鄭棨,上曰,誰族?浩修曰,鄭益河之同姓也。上曰,何以爲良吏?曰,誠心奉公,則似可爲良吏矣。七事中誰爲緊?曰,莫非緊也,農桑尤緊也。上曰,親政守令,尤當謹飭也。至沙斤,上曰,汝知馬數乎?曰,夫馬未來,故姑未聞知矣。至崔命麟,上曰,一日再遷,報汝決棍矣,貌亦可愛乎?浩修曰,然矣。上曰,外方守令則進前,京官則仍爲退去。皆拜禮後以次退出,承史亦退出。
癸巳六月二十一日未時,上御集慶堂。藥房入診入侍時,都提調元仁孫,提調蔡濟恭,副提調魚錫定,假注書李柱延,記注官卜台鎭,記事官鄭民始,醫官方泰輿·鄭允協·慶絢·金孝儉·李敏德·李世玉·金守儉,以次進伏訖。仁孫曰,夜間聖體調攝,若何?上曰,一樣矣。仁孫曰,寢睡·水刺之節,亦若何?上曰,亦一樣矣,仍問提調入來乎?錫定曰,入來矣。上曰,讀御製也。濟恭讀奏。上曰,校正官若入來,直爲入侍。仁孫進湯劑,上進御訖,仁孫請診。上曰,只四人入診。泰輿診訖奏曰,脈候左右三部調均,滑體度數亦一樣矣。諸醫次次入診,所奏與泰輿同。上曰,金孝儉之前官誰也?仁孫曰,李慶泰矣。上命提調監煎。仁孫曰,昨日都政,李尙蕃以堂下,擬五衛將受點,當該兵判推考,後日政,使之更爲擬入,何如?上曰,依爲之。出擧條仍命藥房提調,持湯劑更爲入侍。出榻敎濟恭持湯劑入侍,仁孫進之,上進御訖,濟恭先退。上曰,坐直承旨與儒臣,持問答入侍。出榻敎以次退出。
癸巳六月二十一日未時,上御集慶堂。三司入侍時,大司諫李漢一,執義金復休,掌令李泰齡,持平成大中·洪履健,獻納鄭彦郁,副校理李商建·林蓍喆,正言李有白,修撰南絳老·鄭元始,副修撰任宗周,右副承旨申景濬,假注書金重燮,記事官卜台鎭·鄭民始,以次進伏。上曰,只擧其末。漢一等,請收還慶興府庶民罪人趙榮順按律特寢之命,依前按律處斷。上曰,亟停勿煩。請收還黑山島能櫓軍罪人黃昇源按律特寢之命,依前按律處斷。上曰,亟停勿煩。請大靜縣爲奴罪人仲義,依律處斷。上曰,勿煩。請黑山島爲奴罪人五得,依律處斷。上曰,勿煩。已上措辭見上漢一又啓曰,玉署之職,卽責啓沃而備顧問也,向來鄭宇淳之入侍法講也,上敎之下,自稱無識,不陳文義,非但損體,亦涉無嚴,如許儒臣,將安用哉?請前校理鄭宇淳,亟施譴削之典。上曰,鄭宇淳之自稱無文,非公然也,因講讀申飭而然也,其時領事所奏,可謂得體,而予之不允者,意亦在也,而伊後思之,不允太寬故悔焉,今者所啓,誠得臺體,不然,何以飭百僚?依啓。又啓曰,頃者李彦一之疏語,自驕自重,萬萬駭然,而及其引避也,謂無察職之敎,敢作請遞之嫌,大損臺體,極涉無嚴,安有以人臣而未承批旨,摘某字以奏於宸聽之下乎?此乃設臺以後,曾所未聞,貽羞搢紳,莫甚於此,請前持平李彦一,刊改臺望。上曰,誠得臺體,依啓。復休·泰齡·大中·履健進伏。上曰,只擧其末。請黑山島爲奴罪人五得,依律處斷。上曰,勿煩。請還寢張翼標島配之命,依律處斷。上曰,勿煩。已上措辭見上又啓曰,新除授掌令李弘濟,時在忠淸道淸州地,請斯速乘馹上來事,下諭。上曰,依啓。彦郁進啓曰,專對之責,何等重任,而正使擬望,以有情勢有實恙之人,苟然充數,請當該堂上,從重推考,更爲另擇之意,申飭銓曹。上曰,依啓,長官旣已了當,則若有所啓,其宜所懷,而循例以啓,有欠臺體。彦郁起伏而啓曰,臣以無似,忝叨言地,猥陳一事,及承批旨,至有有欠臺體爲敎,溺職之失,於此著矣,臣何敢一刻仍冒於臺次乎?請命遞斥臣職。上曰,旣欠臺體,勢難例批,依啓。上顧都提調元仁孫曰,方以所懷,而直爲啓辭,何如?仁孫曰,事在臺閣,不敢措語矣。上曰,特命入侍傳啓,故得此而來矣,方欲待後日者也,誠得臺體也。命書傳敎曰,頃者金思穆下敎,意蓋深矣,則今者李會遂之陳章,其涉太過,此章給之,其令護焉。又書傳敎曰,今番都政諸守令中,再任與不爲署經者,其令明日辭朝,宜署經者,亦爲申飭署經,再明日辭朝,其果爲明日一體辭朝,邊將察訪,一體辭朝。命書傳敎曰,臺臣旣請勢難强赴,冬至正使許遞,其代政官牌招,正一品中問于大臣備擬。景濬讀奏朴尙來違牌傳旨。上曰,雖翰林,初牌承命,則渠焉敢若此?此新進驕蹇之習,只推,更爲牌招,若又違牌,刊名仕版,限一朔拿處。出傳敎諸臣以次退出。
癸巳六月二十一日申時,上御集慶堂。坐直承旨·儒臣入侍時,右副承旨申景濬,副校理李商建,副修撰鄭元始,假注書金重燮,記事官卜台鎭·鄭民始,以次進伏。上命讀警世問答,商建先讀。上曰,儒臣誰也?景濬曰,李商建也。元始讀後,承旨又讀,上曰,承旨誰也?曰,申景濬也。注書與上番兼春秋,下番翰林,輪讀一篇後,以次退出。
上在慶熙宮。停常參·經筵。
下直,開城留守李聖圭,渭原郡守鄭忠達,靈巖郡守尹範衡,黃澗縣監具允斌,陽智縣監金孝儉,加里浦僉使鄭元喆,文山萬戶車光輸,助里浦萬戶李宇鼎,魚面萬戶李天晟,信川郡守趙載溥,朔州府使尹光鼎,求禮縣監崔宇七,鎭安縣監李鼎勳,群山僉使崔弼煥,神光僉使李基采,撫夷萬戶金鳳一,玉浦萬戶廉億齡,雲寵萬戶沈敏之,兎城僉使白成一,順天郡守崔成岳,康津縣監金履煥,抱川縣監柳明渭,蛇渡僉使李益魯,溫萬戶朴泓老,於蘭萬戶文世出,法聖僉使洪禹輔,白峙僉使李春元,造山萬戶金漢斗,安東府使閔百奮,延日縣監金得衍,玉果縣監柳正養,白翎僉使尹性淵,金甲島萬戶尹趾華,方山萬戶金大來,文城僉使李光彬,永登〈浦〉萬戶李裕蕃,昆陽郡守鄭宇明,石城縣監鄭棨,熊川縣監白師天,蝟島僉使朴弼元,美錢僉使金夢彩,鎭東萬戶李尙佐,伐登萬戶李重喆,加背梁萬戶石鍊光。
藥房都提調元仁孫,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。三庚前涼冷用心,今夜徹宵蒸鬱,氣雖困心則喜,六旬舟梁,古豈有也,而今日八旬,逢十五巡,可謂冥然,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于申益彬曰,今下弓矢,神光僉使李基采,兎城僉使白成一,美錢僉使金夢彩,方山萬戶金大成,撫夷萬戶金鳳一,雲寵萬戶沈敏之,造山萬戶金漢斗,溫萬戶朴泓老,魚面萬戶李天晟,伐登萬戶李重喆,鎭東萬戶李尙佐等處給送。
傳于沈頤之曰,開城留守留待,內局同爲入侍。
傳于沈頤之曰,內局入侍。
傳于申益彬曰,兵房承旨入侍。
吏曹口傳政事,以李翼遂爲龍川府使。
以備忘記,傳于申益彬曰,其君切悶,再次懸賞,而士庶從俗用謀,今已多日,五部三江,皆是寥寥,人皆緘口,此是興徵,此是滯徵,其近臣悶君衰,莫知其過,雖若此,諺云美歌美食,長聽長食,若何?此猶若此,大劑苦湯,日爲二三,其蓋若何?漆室士庶,知而若聾乎,莫知若此乎?知而爲聾,豈今日臣子,果若莫知,寔楚越臣庶,可勝寒心,令部官,將針鑽耳,今日蒸鬱,誠悶誠悶中諒此,寒心寒心矣,幾次令視尙寥寥,近仗持鞭而逐乎?
以備忘記,傳于申益彬曰,西北付料軍官,昔年勸奬仰覩,其後復古定制,明日隆武堂,當爲五巡試射,旣再度加由,況此試射乎?騎判,待開門牌招察任,因爲試官,摠戎使·副摠管李命俊,入直騎郞·入直首摠郞·入直首宣傳爲試官,只設房入侍,時刻,待下敎只入正時。
以備忘記,傳于申益彬曰,豈曰今日苟且,八旬建功日三其果靈丹,予當細諭,咸須靜聽,視昏若此,其果功一也,其步艱澁,果能有功,盛暑房帳,功乎衰乎?對案數時,建功果功,停匙輒臥,建功何功?夙夜追慕,建功何助?慕先焦心,建功何功?昏夜西晝東,倚帳倚門,三百六十,以此度日,建功何功,扁鵲何扁?夏夜猶長,冬晝亦悶,靈丹予哂,內局睥睨,嗟,莫非命,予聞鄒聖,果若今日,堯舜千歲,奚云三萬?其將億百,將予此敎,謂今諸臣,質諸聖賢,必是乎予,豈特漫說?視步宜知,臥則雖便,於步何堪?自苦自悶,曰勝曰强,須看軍號,可知予心,造物焉在,偃戈皆諂,皆忠而然乎?令人叩掌,問今世界,喑啞含枚,此世爲君,暮年歉然。
傳于李有喆曰,內局入侍。
以備忘記,傳于魚錫定曰,前平康祖母,誰外祖母,今日何日?令銓曹口傳京職,其令將來京中。
魚錫定,以吏曹言啓曰,新除授稷山縣監韓用和呈狀內,落馬重傷,內而臟腑疼痛,外而臂脚違骨,刺痛轉甚,呼吸不通,以此病狀,數日之內,萬無起動赴任之望云,身病旣如是甚重,則不可强令赴任,依例罷黜,何如?傳曰,昨日入侍之人,其何若此?其涉過矣,雖然,豈可全無是事?許其數日調理,卽爲辭朝,況親政守令,焉敢若此?若復過限撕捱,自政院,直捧卽其地投畀傳旨。
沈頤之,以侍講院言啓曰,本院兼司書李商鳳,由限已過,卽爲牌招察任,何如?傳曰,允。
申益彬,以兵曹言啓曰,本曹佐郞崔鈺,身病猝重,勢難供職,呈狀乞遞,宿衛重地,不可久曠,今姑改差,何如?傳曰,允。又以禁衛營言啓曰,去夜無犯夜人所捉之意,敢啓。傳曰,知道。又以一所巡廳言啓曰,去夜犯夜人無所捉之意,敢啓。傳曰,知道。又以二所巡廳言啓曰,去夜犯夜人無所捉之意,敢啓。傳曰,知道。又以左邊捕盜廳言啓曰,去夜犯夜人無所捉,敢啓。傳曰,知道。又以右邊捕盜廳言啓曰,去夜犯夜人無所捉,敢啓。傳曰,知道。
都摠管閔百興疏曰,伏以臣,猥以無似,偏被洪造,歷揚內外,濫躋宰列,絲毫未報,瘡疣百出,居常懍懼,若無所容,迺者資憲晉秩之寵,忽出夢想之外,摠管新命,繼以又降,臣於是驚惶震懍,莫省其何爲也。噫,朝家用人之道,雖其所取不一,然必視其所長而用之,故曰有猷有爲有守,皇則受之,如臣空疎,本無才猷之可堪有爲,而加以年紀衰邁,志氣摧殘,觸事劻勷,全無執守,每誦古人辱先喪家之訓,未嘗不怵然泚顙,撫心自悼矣。臣之本末,不過如斯,顧何所取於臣,而誤思之加,一至此哉?若謂臣以臣祖臣父之遺裔,未忍終棄,姑且試可,則家庭緖餘,荒墜已甚,無復可以藉手自效,此不惟臣之所自知,日月之明,亦庶幾俯燭無餘矣。今又冥升而猶不知戒,不幾於小則小狼貝·大則大狼貝者乎?公議之來,在所必至,而劾正之論,尙未聞焉,臣竊惑之,玆不得不瀝盡肝血,仰瀆崇嚴。伏乞聖明,察臣譾劣之實,諒臣由中之懇,亟收新資,以幸公私焉,臣無任屛營祈懇之至,謹昧死以聞。答曰,省疏具悉。今者陞擢,予曰晩矣,噫,卿是誰之子,是誰之孫?其勿過辭,宜速行公。
都摠管金器大疏曰,伏以臣,至愚極陋,百無肖似,而濫蒙天地洪造,周流內外,歷遍華銜,忝叨亞卿,涯分已溢,未效涓埃之報,常懷集木之懼,迺者萬萬夢想之外,忽承晉擢新命,臣誠惝怳驚懍,五內失守,莫知所以自措也。夫八座之班,亞於公孤,是何等峻望,是何等隆秩?倘未望實俱著才猷魚備者,上不可以輕授,下不可以冒受,以臣空疎,最居人下,無一可稱,而今猝以千萬不堪當之誤恩,加之於千萬不近似之賤臣,戒切濫竽,義在循墻,臣尤有所怵惕不自安者,謹愼謙退,卽臣傳家之訓,而雨露之私,偏及臣家,同堂二人,竝厠宰列,每一相對,未嘗不以滿盈之難持爲戒,絲毫之無報爲惕,斷斷此心,可質神明,今又驟擢,一味冥升,眇器易溢,弱木易顚,過福之災,不衷之譏,勢所必至,其玷名器駭物情,在臣猶屬第二件事也。臣聞命以來,以榮爲懼,寤寐靡寧,寢食不甘,此際又有摠管新除,臣於是益增惶愧,措躬無地,顧此所叨,旣是宿衛重任,考其品秩,亦此正卿崇班,反復揣量,終無堪承之望,且臣年未甚老,而病不離身,居常懍綴,便成癃痼之狀,而近又重添伏暑之症,見方昏倒不省,雖欲冒沒强膺,其勢末由,玆敢披攊肝血,仰瀆崇聽。伏乞聖慈,俯察由中之懇,亟推體下之恩,還收臣新授資級,以重官方,以安私分,不勝幸甚,臣無任屛營祈懇之至,謹昧死以聞。答曰,省疏具悉。噫,卿之謹愼,予所詳知,而暮年進用,捨卿誰先?追憶昔年一過字之敎,中夜飮涕,然國之用人,亦豈沈滯?卿勿過辭,從速行公。
癸巳六月二十二日辰時,上御集慶堂。藥房入診,開城留守同爲入侍時,都提調元仁孫,提調蔡濟恭,副提調魚錫定,假注書李柱延,記注官卜台鎭,記事官鄭民始,開城留守李聖圭,醫官方泰輿·鄭允協·慶絢·李敏德·許·元命述,以次進伏訖。仁孫曰,夜來極熟,聖候,若何?上曰,一樣矣。仁孫曰,寢睡·水刺之節,亦何如?上曰,一樣矣。仍問松留交龜於何處乎?濟恭曰,至長湍爲之矣。上曰,松都器具,何如江都耶?濟恭曰,器具則勝於江都矣。上曰,東伯只玩景,而錦伯營況,何如耶?仁孫曰,三南監營,只用耗穀矣。上曰,毒縣則八道皆有之乎?仁孫曰,然矣。上曰,司命旗鮮明乎?仁孫曰,然矣,而不但諸道,本兵亦有之矣。濟恭曰,本兵遞易之際,費財頗多,以一司命相傳用之,則似好矣。仁孫曰,趙顯命,有司命屛矣。上曰,然乎?仁孫請進湯劑,上進御訖,仁孫請診。上曰,今姑置之。仍命提調先退,松留進前,聖圭進伏。上曰,無事松營,便養好矣。聖圭曰,臣之父母年深,而荷此便養之恩,感激無地,而雖是居留,今當辭陛,伏不勝戀闕之忱矣。上曰,豈不然乎?仍爲賜物先退。錫定曰,昨有元羽孫調用之敎,而內職則今無見窠,稷山縣監韓用和之改差草記入啓矣,上曰,用和何故耶?錫定曰,落馬云矣。上曰,此必用謀矣。命書判付於草記,以次退出。
癸巳六月二十二日辰時,上御集慶堂。兵房承旨入侍時,左副承旨申益彬,假注書金重燮,記事官卜台鎭·鄭民始,以次進伏,內局入侍,方未退矣。上曰,開城府松節軒好矣,奉命時參謁者亦多矣,錦伯亦有所捧之物乎?都提調元仁孫曰,三南只是耗穀而已。上曰,北兵使,與統制使,何如?提調蔡濟恭曰,紅令旗,統營與北兵有之矣。上曰,畿伯勝於京職乎?濟恭曰,小原廣州巡到時則壯矣,到任時則只節越而已。上曰,開留則司命,書以管理使乎?仁孫曰,然矣。上曰,本兵亦有司命乎?濟恭曰,有司命而用於習操時矣,若置一司命於本曹,以此傳授則似好,而交遞時每每新造,亦多費物力矣。仁孫曰,趙顯命,則有司命屛風矣。上曰,隨廳,通引爲之乎,妓生爲之乎?仁孫曰,妓生多爲之矣。濟恭曰,北路則妓多而多弊矣。上曰,嶺南·湖南亦多乎?仁孫曰,小矣。進湯劑,請診候。上曰,置之。開城留守李聖圭進前。上曰,善爲之矣。聖圭曰,父母年多,而爲此便養,莫非聖恩,此任則種種入京者,而雖一時還,不勝戀闕之懷矣。仁孫曰,開留則可以一時得力,城中可以猝辦戰馬三百匹,且日日習騎射矣。上曰,予嘗信之矣。副提調魚錫定曰,元友孫,有京職傳旨,而時無京窠,有稷山縣監改差草記矣。上曰,誰也?曰,韓用和也。上曰,何以改差?曰,以落馬矣。上曰,用謀矣。錫定讀奏閔百興疏。上曰,今番都摠管善擬矣,加資後初疏乎?曰,然矣。上曰,年幾何?曰,過五十矣。上曰,閔亨洙之子,今如此矣。又讀金器大疏。上曰,精潔矣,竝皆贈職乎?仁孫曰,不可只以摠管而贈職矣。上曰,二人竝好矣,無一分礙滯者矣,一人則尤爲可信矣。仁孫曰,謹飭異常矣。上曰,難矣,外似如何而內實堅確矣。仁孫曰,然矣。上曰,二人巧爲竝資於一時矣。益彬讀奏全羅兵使李漢泰褒貶啓本後,啓曰,卽伏見全羅兵使李漢泰今春夏等褒貶啓本,則邊將,無一人居中居下,殊無嚴明殿最之意,推考警責,何如?上曰,邊將甚少,勿推,詣臺臺臣入侍事。出榻敎大司諫李漢一,執義金復休,掌令李泰齡,持平成大中·洪履健,獻納金養心,副校理李商建·林蓍喆,正言李有白,修撰南絳老·鄭元始,副修撰任宗周進伏。上曰,只擧其末。請收還慶興府庶民罪人趙榮順按律特寢之命,依前按律處斷。上曰,亟停勿煩。請收還黑山島能櫓軍罪人黃昇源按律特寢之命,依前按律處斷。上曰,亟停勿煩。已上措辭見上漢一·養心·有白,請大靜縣爲奴罪人仲義,依律處斷。上曰,勿煩。請黑山島爲奴罪人五得,依律處斷。上曰,勿煩。已上措辭見上又啓曰,向來戚臣,儀親分揀三司之命,蓋出於一時特敎,則至如李會遂,謂以公族,非戚臣·非儀親,而强引不當引之嫌,章皇陳疏,語涉苟且,誠如是,則許多公族之在朝者,皆將藉此而引義乎?揆以事體,極爲未安,請副修撰李會遂,施以罷職之典。上曰,依啓。又所懷,近來耳目媕娿,莫非諸臺之罪,而頃者臨門下敎時鍾閣乞人四字,其在待臺閣之道,辭敎過重,臣等以爲伊日下敎,還收可也。上曰,雖因慷慨而下敎,今者所懷,其得臺體,依啓。復休·泰齡·大中·履健進伏。上曰,只擧其末。請黑山島爲奴罪人五得,依律處斷。上曰,勿煩。請還寢張翼標島配之命,依律處斷。上曰,勿煩。已上措辭見上命書傳敎曰,噫,無中生有,雖暮年,予豈求也,而須看薇垣,諺云世間爲爲事,爲爲不盡爲,其若開聰開眼,官師相規,亦豈無也,而兩日請臺,不過謄傳故紙,下諭而止,五得·張翼標,其若允可,嗟哉柏府,其將闕啓,其宜今日臺臣自勉處也。復休·泰齡·大中,履健啓曰,臣等俱以無似,忝叨臺地,今已多日,而只自伈伈泄泄,隨行逐隊,未嘗出一言論一事,愧懼之心,恒切于中,及承聖敎,以今日臺臣自勉處爲敎,誨責諄摯,臣等於此,益不勝瞿然慙悚之至,其何可一刻仍冒於臺次乎?請命遞斥臣等之職。上曰,今者下敎,暮年飭意,無則加勉,亦諸臺之道也,勿辭亦勿退待。養心以所懷奏曰,今番大政,五衛將李尙蕃,旣無履歷,且未陞資,而遽然充擬,至蒙天點,揆以政格,不察之失,在所難免,臣謂當該政官,從重推考可也。上曰,依啓。上命書傳敎曰,今聞龍川府使田見龍,親年七十云,勢難强赴,遞差,其代令該曹口傳擇擬,其令卽爲辭朝。諸臣退出。
癸巳六月二十二日酉時,上御集慶堂。藥房夕入診入侍時,都提調元仁孫,提調蔡濟恭,副提調魚錫定,假注書李柱延,記注官卜台鎭,記事官鄭民始,醫官方泰輿,以次進伏訖。仁孫曰,日氣甚熱,午間聖體,若何?當此之時,湯劑終日間斷,下情悶迫,曷可形達?上曰,難矣。仁孫曰,伏見御製,用慮之極,一何至此乎?上曰,見之乎?仍命持入,令提調讀訖。上曰,老人之筋力最好者,李普祥·尹得聖·黃晙·趙台祥耶?仁孫曰,然矣。上曰,茹藿湯與鷄水飮,則不無嘔症,而建功則順下,豈不怪乎?仁孫曰,當劑故然矣。仍進湯劑,上進御訖。仁孫曰,明日湯劑,亦當依前矣。上曰。依,以次退出。
上在慶熙宮。停常參·經筵。
藥房都提調元仁孫,提調蔡濟恭,副提調魚錫定啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,畢射後待敎,便殿入侍。
中宮殿·惠嬪宮,藥房口傳問安。答曰,知道。
申益彬啓曰,兵曹判書具允鈺牌不進推考傳旨,今方捧入,而試官命下之後,如是違牌,事甚未安,更卽牌招進參,何如?傳曰,置之。仁陽君爲試官,吏曹口傳政事,唐恩僉尉洪益惇單付。
傳于李有喆曰,中宦越捧,竝安徐。
以備忘記,傳于李有喆曰,有識士庶,皆隨時體,用謀造物,猶憚其君,甚矣內局,勝勝勸湯,八旬衰翁,其何堪乎?鎖鎖鈔逐扁鵲。
傳于沈頤之曰,內局入侍。
傳于魚錫定曰,日氣蒸鬱,造物寥寥,內局留在三事皆苦,內局退去然後,當進夕水刺矣。
申益彬,以御營廳言啓曰,去夜犯夜人無所捉,敢啓。傳曰,知道。又以一所巡廳言啓曰,去夜犯夜人無所捉之意,敢啓。傳曰,知道。又以二所巡廳言啓曰,去夜犯夜人無所捉之意,敢啓。傳曰,知道。又以左邊捕盜廳言啓曰,去夜犯夜人無所捉,敢啓。傳曰,知道。又以右邊捕盜廳言啓曰,去夜犯夜人無所捉,敢啓。傳曰,知道。
兵曹參知趙瑍疏曰,伏以臣之八耋偏母,疾病沈痼,居常懍綴,近又添以暑瘧,嘔泄兼作,飮啖全廢,氣息奄奄,臣方焦灼度日,而騎省新除,適下於親臨大政之時,牌招有命,嚴畏分義,不得不章皇出肅,而區區情私,實無離側供職之勢,宿衛重地,虛縻瘝曠,益增罪戾,玆敢瀝血陳懇,仰瀆宸嚴。伏乞聖慈,特加矜察,亟命鐫削臣職,仍治臣罪,以肅朝綱,以便救護,千萬幸甚,臣無任屛營祈懇之至,謹昧死以聞。答曰,省疏具悉。爾其勿辭護焉。
知敦寧鄭存謙疏曰,伏以大德彌邵,寶算愈隆,邦慶稠疊,盛禮荐成,千一之會,億萬斯祝,臣於春間,屢承恩敎,惶隕感激,他不暇顧,重入修門,獲參末筵,惝怳如夢,感涕無從,仰遂瞻天之願,俯伸祝崗之忱,於是乎退塡丘壑,毫無餘憾,至於復煩記念,特授恩除,是豈臣意想之所可及哉?噫,以臣之至庸極陋,偏蒙我聖上不世之遇,致位僥濫,顧無一半分報效,猥當不敢當之任,臨事昏錯,竟自陷於罔赦之科,罪在不測,死且有餘,而惟我殿下,天地於臣,父母於臣,仁愛生物之德,竝流於霜雪之中,哀矜牗迷之敎,屢形於譴責之際,拔臣於鬼關之中,置臣於陽界之上,使之復爲生人,歸見老母,闔門攅祝,涕血交逬,從今至死之日,寔聖上所賜之年也。噫,生全之恩,與天無極,而又從以剪拂陶鎔,復厠衣冠之列,恩言寵除,有隕自天,雖豚魚木石,寧不知感,固當卽日叩謝,仰承德意,而第伏念釁孼旣深,罪名至重,孰非臣自速,至若邊景鎭之供,實出常情事理之外,苟送弱冠之子於時相之門,則是誠鄙夫之所不忍爲者,悖敎乖義,莫此爲甚,倘非我聖上至仁至明,臣家之湛滅,必無幸矣。瀆撓是懼,有不敢費辭追捉,而爲人臣子,罪累交積,一至於此,生無以擧顔人世,死無以歸見祖先,雖聖上不忍終棄,惻然而薰拭之,臣豈敢束帶立朝,自置於恒人之列哉?一日以官職自處,增一日無忌憚之罪,徊徨踧踖,靡所因極,玆不得不冒萬死垂涕而陳之。伏乞聖慈,特垂矜諒,亟命鐫削臣職名,亦令選部,永勿檢擧,俾得以屛跡守分,沒齒訟愆,以卒造化生成之澤,臣無任屛營祈懇之至,謹昧死以聞。答曰,省疏具悉。噫,往事予皆諒矣,況邊景鎭事,鄕曲無識者流,唐荒之說,予亦知矣,卿何提起?嗚乎,雖微官,今於暮年,其欲滌瑕調用,況本事旣若此,其曾任冢宰乎?予不爲此,卿何復束帶立朝,興惟及此,予心悵然,今予毫然介滯之端,予已若此,況卿乎?卿勿過辭,從速謝命,此亦君臣無間之一機會也。
癸巳六月二十三日辰時,上御隆武堂。西北廳付料軍官試射入試時,左副承旨申益彬,假注書金重燮,記事官卜台鎭·鄭民始,試官禮曹判書趙重晦,摠戎使尹泰淵,副摠管李命峻,兵曹佐郞趙夢濂,都摠經歷韓尙裕,宣傳官李延喆,以次進伏。命書傳敎曰,仁陽君代,以禮判爲試官。命書傳敎曰,新除童蒙敎官,率童蒙入侍,命射員進前,各言姓名,西付料軍官二十人,北付料軍官二十名,各言居地姓名後,使之退去試射廳。上曰,畢射後直赴與加資者,別單書入,除尺量,只告西某北某,執權則貫五邊三封箭直宣試官初巡秤箭後,更勿秤箭,每貫五人作隊可也。上曰,東貫革衛士,告箭已久,而奉事不卽告箭,申飭,畢射後,直赴與加資單子書入,李箕蕃·林慶春加資,金九錫·廉贊趙直赴殿試,命李箕蕃入侍。上曰,誰族也?曰,故水使李陽中之孫也。上曰,其然乎?命書傳敎曰,今番西北試射時,故水使李養中孫加資,思其祖,今適有窠,特授五衛將,其令今日謝恩,仍命催促安寶,使之呼唱肅拜。上曰,今月食料故參射,而至於此,亦非偶然也。仍命武兼宣傳官直赴者呼新來。又命宣傳官,行先後進廳中古風後,諸臣以次退出。
癸巳六月二十三日午時,上御集慶堂。藥房入診入侍時,都提調元仁孫,提調蔡濟恭,副提調魚錫定,假注書李柱延,記注官卜台鎭,記事官鄭民始,醫官方泰輿·鄭允協·慶絢·白文昌·崔宗衡·李長周,以次進伏訖。仁孫曰,三庚已過,日氣甚熱,氣候,若何?上曰,一樣矣。仁孫曰,寢睡·水刺之節,亦何如?上曰,一樣矣。仍問御製問答持來乎?錫定曰,持來矣。上曰,提調讀之。濟恭讀訖,仁孫請進湯劑,上進御訖,仁孫請診。上曰,姑置之。濟恭監煎先退。上曰,詣臺臺臣入侍。出榻敎大司諫李漢一,執義金復休,掌令李泰齡,持平成大中·洪履健,獻納金養心,副校理李商建·林蓍喆,正言李有白,修撰南絳老·鄭元始,副修撰任宗周進伏啓曰,趙榮順,向者參班翌日,不顧所重,急急投疏,已自難容,乃以不忠不孝遲晩,則自有應行之律,而特貸一律,已是失刑,閱歲爭執,猝地傳論,公議愈激,昨日更發,特許允從,以伸公法,以快輿情,旋卽反汗,聖意雖出於好生,王章不可以撓屈,請收還慶興府庶民罪人趙榮順按律特寢之命,依前按律處斷。上曰,亟停勿煩。出擧條又啓曰,黃昇源之違牌,已極驚駭,及其所供,意在謀避人臣之道,豈敢揣摩較計?況以不忠不孝,至於結案,則合辭之請,得蒙允從,伸王章而副公議,旋卽反汗,雖出聖意之好生,愈激群情之咈鬱,請收還黑山島能櫓軍罪人黃昇源按律特寢之命,依前按律處斷。上曰,亟停勿煩。出擧條漢一·養心·有白啓曰,罪人五得,其所負犯,關係至重,揆以王章,自有當律,酌處之命,雖出於好生之聖德,而三尺至嚴,不可容貸,請黑山島爲奴罪人五得,依律處斷。上曰,勿煩。出擧條又啓曰,仲義之罪,可勝誅哉?倉卒拾得,雖異故犯,關係莫重,宜卽現納,而懸賞之後,始爲自首,棍問之時,乃吐情實,論其罪犯,不可酌處而止,請大靜縣爲奴罪人仲義,依律處斷。上曰,勿煩。出擧條復休·泰齡·大中·履健啓曰,罪人五得所犯,實是前古所無之變,偸取情節,萬萬凶獰,酌處之命,雖出於我聖上好生之德意,論以國法,不可容貸,請黑山島爲奴罪人五得,依律處斷。上曰,勿煩。出擧條又啓曰,假稱御史之罪,何等重大,而張翼標酌處之命,遽下於取招承款之餘,此雖出於我聖上好生之德,而後弊所關,有難容貸,請還寢張翼標島配之命,依律處斷。上曰,勿煩。出擧條復休啓曰,監察之當房主者,遷轉守令,自是舊例,而今番都政,吏批若不擧論,則置之可也,而兵批之移擬武兼,非徒有違於政例,當此疏滯之日,亦不無稱冤之歎,請當該銓官,從重推考。上曰,依啓。出擧條又啓曰,守令解由,法意有在,而近來守令,遞歸之後,非有京司拘捱之端,而只爲時月占使之計,延拖因循,當出不出者,便作謬例,其在事體,誠極未安,請遞歸守令解由不出之人,一竝從重推考,另飭該曹該道,俾卽出由。上曰,依啓。出擧條又啓曰,川渠壅關之患,專由於四山覆沙之流下,故年前,以山腰以上勿許耕墾,多植樹木事,朝家飭令,極爲申嚴,而近漸懈弛,未見實效,今當濬川築石之時,惟此一事,實爲治其根本之道矣。請亟令京兆五部及各營門,山腰耕墾者,一切禁斷,樹木稀疎處,谷別培養,俾絶遇水頹沙之弊。上曰,依啓。出擧條漢一等先退。上曰,童蒙敎官入侍。出榻敎童蒙敎官兪彦錥,率童蒙申曾壽一人進伏。上曰,誰也?錫定曰,兪最基之子也。上曰,最基爲人善矣,今見其子,心甚愴然矣。仍命曾壽講小學,讀訖。上命書之曰,童蒙申飭之時,初授敎官二人,故其令來待,豈特寓懷,意蓋深矣。因一而有三,一則故重臣兪最基,尙今思焉,豈意今八旬,見其子乎?一則初授有訓,兒云能有,一則聞講讀,果讀小學也,思其父嘉其訓,豈無示意,童蒙敎官兪彦錥,特賜鹿皮一令。出傳敎彦錥率曾壽先退。上曰,藥房提調,持湯劑更爲入侍。出榻敎濟恭持湯劑進伏,仁孫進之,上進御訖。仁孫曰,日勢尙早,夕間更進一貼,然後臣等當退矣。上曰,勿出此言也,連日迫曛而退,今日早進二貼,退去好矣,今又不退,輿㒗豈不困乎?仁孫曰,豈以輿㒗之困,不進當進之湯劑乎?且輿㒗雖達夜在闕,聞進三貼,則無不聳喜矣。上曰,不必多言,須勿困予也。仁孫·濟恭·錫定交口力爭,而上終不許之。仁孫曰,臣等當退俟處分矣。仁孫·濟恭先退。上曰,恩全婚日已迫,有下敎之事矣。仍命書之曰,飭已行,恩全君婚禮在近,噫,壬午以後,只有此娚妹,旣闕兩歲抄,唐恩僉尉洪益惇,特爲敍用,口傳付職,俾令參焉。出傳敎錫定讀奏畿伯·奉朝賀金致仁月廩不受狀啓。上命書之曰,更爲輸送事,回諭。出傳敎以次退出。
上在慶熙宮。停常參·經筵。
藥房都提調元仁孫,提調蔡濟恭,副提調魚錫定啓曰,伏未審夜間,聖體調攝,若何痰候,何如?寢睡·水刺之節,何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。雙膝過耳,頂在肩,野叟猶爲社錢,坐守鳥鶴,而予則長臥,歉然此叟,建功果功,況今日予懷一倍,於八旬其何重逢,氣何暇諭?待敎入侍。
中宮殿·惠嬪宮,藥房口傳問安。答曰,知道。
申景濬啓曰,明日次對,兩司長官當爲進參,而大司憲任希敎,待開門牌招,以爲入侍之地,何如?傳曰,允。
又啓曰,新除授同副承旨洪龍漢出牌矣,家在城外,伴直無人,左副承旨申益彬,所當牌招,而拘於廳規,不得請牌,何以爲之?敢稟,傳曰,牌招。
傳于洪檢曰,內局入侍。
以備忘記,傳于洪檢曰,問世人今日昇平世界,予則曰,束京後氣像也,噫,目下事諭,再次下敎,皆將緘口偃臥,是何氣像,朝鮮亦有人乎?臨門已然,疊敎亦然,今日朝鮮,只有八旬衰君,噫,其踰三月,豈曰孝,亦曰孝,且將踰今月,豈曰孝亦曰悌,豈特曰悌?須看其時文,義則嫂叔,思則母子云爾,將踰三日其何日,三明祗迎,當宿憶昔窩,翌朝祗迎處親傳,隨詣建明門乘轎,自延光門,詣武德門,見豎碑,見光明殿回來,少伸微忱,禮房承旨,親傳後仍詣奉審。
以備忘記,傳于洪檢曰,今番停擧中,太學四學居齋儒生·內局三提調,限五寸安徐。
以備忘記,傳于申益彬曰,朝鮮有臣民乎,有士庶乎?若有漆室歎,其宜陳章,予敎若過,宜曰殿下何爲此敎,訟其理,而於此於彼,飭敎其日,若眠羊焉,若此而何以爲國,何以爲君?予當臨門,京中以士爲名人,皆來待,承旨以時服入侍,侍衛只入直,待下敎只詣閤。
傳于李有喆曰,故相將命時入學日記,壬寅入學日記,春坊日記,坐直承旨持而入侍,三王孫婚禮廳案捧入,唐恩僉尉婚禮時謄錄知入。
兵曹口傳政事,魚錫定爲副司直。
申益彬,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。又以都摠府言啓曰,副摠管李漢昌,以御營中軍軍兵等試放事,南小營晝仕出去之意,敢啓。傳曰,知道。又以兵曹都摠府言啓曰,臣等來詣中日廳,內三廳武兼禁軍及扈衛軍官,纔已畢試,而軍兵等方欲試放之際,殿座相値,不得爲之之意,敢啓。傳曰,知道。又以兵曹言啓曰,昌德宮衛將姜夢說,身病猝重,勢難供職,呈狀乞進,宿衛輪番之任,不宜久曠,今姑改差,何如?傳曰,允。
李有喆,以內醫院官員,以都提調·提調意啓曰,內醫洪達洙,入局旣久,術業且精,兼差御醫,何如?傳曰,允。又以觀象監官員,以領事提調意啓曰,天文學兼敎授姜熙彦遷轉代,本學前正邊㶷,術業精明,依例差下,使之付軍職,冠帶常仕,何如?傳曰,允。
申益彬,以漢城府言啓曰,依傳敎,今日入直政院書吏張文錫·朴斗采·劉錫亮·辛復輝·廉載亨·白景炫·嚴啓弘·白喜文·金復亨·石世琬·白景煜·徐大熙·池養謙等,竝逐江郊之意,敢啓。傳曰,知道。又啓曰,依傳敎,聽傳敎替代書吏金再洽,分付該府,逐江越邊之意,敢啓。傳曰,已下敎政院,竝與政院書吏而勿逐。又以訓鍊都監言啓曰,去夜無犯夜人被捉之意,敢啓。傳曰,知道。又以一所巡廳言啓曰,去夜犯夜人無所捉之意,敢啓。傳曰,知道。又以二所巡廳言啓曰,去夜犯夜人無所捉之意,敢啓。傳曰,知道。又以左邊捕盜廳言啓曰,去夜犯夜人無所捉,敢啓。傳曰,知道。又以右邊捕盜廳言啓曰,去夜犯夜人無所捉,敢啓。傳曰,知道。
同知宋奎斌疏曰,伏以賤臣,卽委巷中一編氓也,狗馬之齒,已至七十八歲,凡於世間事,無異夢境,而每念祖子孫三世一飮一啄,罔非如天之聖恩,故臣祖有結草之遺言,臣又切銜珠之微誠,五十歲積工,晨夕孜孜者,一則報國,二則報國也,迺者病伏之中,得人傳說,有建明門殿座·士庶中漆室慷慨者皆來會之聖敎,臣不覺蹶然起坐,攢手祝天曰,樂哉吾王,有此謀及芻蕘之盛擧,詩禮東方,必有謇諤忠志之士,至誠啓沃,挽回世道,先正義理,以啓中興文明之治,而將有辭於天下後世,如癡如狂,達宵不寐矣,奈何士庶之中,無一言仰稱宸情?至有八十衰君何時何依之敎,臣初聞慨歎,繼之以失聲嗚咽也。恭惟我聖上,臨御五十載,寶算躋八旬,誠敬格于上下,惠澤被於遐邇,不匱之孝,殫誠於親傳香而極矣,字小之仁,懇惻則恤軍民而盡矣。且也雨暘少乖,則玉趾下臨田疇,而詢其利病,農功垂成,則御座招徠田夫,而軫其豐歉,以至獄市之疵病,閭里之弊端,無不躬臨而親問,至如朝廷政務,郡邑瑣細,亦莫不摠攬而裁斷,文食未遑於日昃,禹服不脫於中宵,敬天恤民,於斯至矣,於乎休哉,此誠百王中盛節,三古後罕聞者,彷彿康衢之日,依俙抑戒之詩,此寔一國臣庶婦孺之所共耳聞目覩而不可諱者也,又況我聖后御極之甲辰,卽唐堯元年之甲辰也,今日癸巳,又是五十年治平願戴已之癸巳也,聖德神功,前聖後聖之同符如此,此實萬萬歲頌祝難再逢之奇會也。至若禁閭家之奪而蠲閑丁之侵,飭貢市之弊而絶街路之冤,生民之奠居安業,樂在其中,莫匪爾極,正道此也,至化所被,跛躄鼓舞,此非臣一人之言,而實擧世之輿頌也。臣居今之世,見今之事,不無一二願忠可言,而臣素非讀書明理者,先王之大道及法言,多所茫昧,不敢誦獻於丹陛之前,而惟是蓬蓽之慷慨者,寤寐馳神於自我富强,以千里不畏人也,然而貧妻弱臣,多牽多掣,不敢吐氣,以至今泯泯也。嗟乎,人生天地間,忠孝居先,一箇壤忠,憤不欲生者何事耶?臣於往牒中,歷觀古人之論天下事,未嘗不以勢爲重,勢固多端,而莫過於自治自强也。今以燕越之已事證之,師郭隗而致毅辛,力敎訓而委范種,終致報齊而沼吳,此莫非先立一定之志,不辭薪膽之勞也。噫,東國臣民,有心於王事者誰歟?昔之尊周二字,差强人意,而百年歸來,此習亦消磨,朝野之間,不聞當時之一脈正氣,只有日暮途遠至痛在心之聖敎,流落於人間,而長灑英雄之淚,臣靜夜思之,未嘗不吞聲而掩涕,自少至老,便成心恙,妄以膚寸之管見,揣摩義理與事力,則數千里禮義之邦,山川非不險也,兵甲非不足也,魚稻非不乏也。如使忠肝義膽之人,熟讀一部春秋,睜着眼目,硬着心膽,勿爲坐井之觀,而謀及芻蕘之賤,思思念念,不弛於君父之讐恥,則人心所到,天必從之,豈無草野挺生之傑,出而爲管爲葛者哉?臣於頃年,伏讀我聖上守都城之綸音,可質彼蒼之敎,可感豚魚·泣鬼神,而荏冉卄載,不聞一天奉若休命·贊成宗祊之大計,每一念至,不覺涕淚之潛潛也。嗚乎,國家四邊之布置監兵水閫,無非干城之托,而於內於外,俱無足恃,故哀此守都城之議,出於下策,而此亦一無究心於居重馭輕,爲萬世不拔之基,而惟獨故判敦寧臣具聖任,先上守都城之疏,旋治鍊戎臺西城,祖述聖考修築北漢之盛擧,繼追故名相積粟五十萬石之血悃,十餘年身操版鍤·誓心經紀之時,臣未嘗一日落後,而中因遞職,不免爲半上落下之歸,撫古念今,豈徒仰天歔欷而止也?至若空心敵臺之微物,使臣制樣,而已經睿覽,伏想天日之明,或者記有之矣。嗚乎,此等微細之事,亦莫非重臣平日體國之惓惓血忠也,噫,雖以臣蔑學無識,講究東表之事勢,則有海可鹽,有土可粟,足可爲保民而王矣,且念立國規模之不可無者兵力,而所謂兵力,非龍鼠已試之殘敗者也。管子之一變內政,武侯之制作八陣,不過因時制宜,收功於當時,流芳於後世也,如使今人,光復祖宗朝廢墜之典,又用別般陣制與神機,則內政八陣,豈獨專美於前也?果能辦此,則內修而養民,外攘而鞏邊,四郡之絲麻可復也,三海之鹽鈔可權也,然則國自富而兵自强,氣自奮而恥自雪也。行之以至公,如天之無私,奉之以欣昴,如日之方升,盡地自守,固我箕封,俾存安不忘危之戒,不亦美哉?臣之此言,非欲爲延廣之妄計也。先得廟堂之飭關,依壬癸年武學事目,使各道鎭管,操鍊軍卒也,行用之器械,不可不改造,而只以軍門及武庫平常修補軍物之財力移用,則不可謂耗費也。陣制不可不變易,只就平時校場鍊習中,推移變通,俾作先爲不可勝之制也,然則非驚天動地費財勞民也。因其勢而利導之,變無用爲有用者,此不過桑土綢繆預備陰雨之計,則何憚何慮,而獨爲此泄泄哉?臣之平日慨然於心者,朝家旣以保國安民之意,不愛爵祿財力,而要爲泰山盤石之勢,則事事件件而不可有一毫未盡,而歷觀內外,虞懼實多,此雖臣先事之慮,而漆室之憂,無所不至,所以披肝瀝血,枉叫而不止者,意在擧其所廢,振其不足,待其治成制定,行有餘力,乘運而起,相時而動,則坐守封壃,非所可論,以南以北,何所往而不可哉?噫,故相臣豐原君趙顯命,曾於乙卯年爲西伯時,帶臣偕行,周覽山川形勝,慨然發歎於丁丙之訌,指授設施之妙,開陳備禦之策,使臣著述制勝之方,要作守國之成算,又因故相臣李天輔,常常言及海營築城之謀劃,勸臣制作方略,亦曾薦聞於朝矣。臣於是感激兩相臣爲國之血誠,略編數種管規之語,其目則關防也·軍制也·戰陣也·鍊兵也·器械也·守城也。此非古今兵家行用之常套,亶爲揣摩東方山川之夷險,主客之强弱騎步之難易,創成別機軸,其時與故相臣,講磨區劃之際,戶曹參議臣趙載得,亦嘗參見而備知之,又與今判書臣具善行,數十年講確,枚擧筵稟後,造置車輛於禁營者久矣,傷哉,故將相爲國之忠,今焉已矣?臣又年迫八旬,或恐一朝,視聽不明,則此事,難免委諸草莽,貽千古之遺恨,故徊徨耿結,積有年所矣。今伏聞漆室慷慨者來會之聖敎,不敢泯默,敢陳肝膈之懇,如不以唐突爲罪,令廟堂,取見數篇小冊子,如果一毫補益於國家大計,則爛漫商確,禆一廟算,不害於芻蕘必擇之義也。臣聞古人之獻言者,勿論在朝在野,輒皆徐其有幹而進其不足,今日聖朝之禮樂刑政,非臣之所敢容喙,而至於戎政之不足,籌之已久,則以臣平生愛君憂國之血誠,不於一息未泯之前,仰徹吾君之側,而豈忍齎志抱恨,爲一盛世不忠不暝之鬼哉?糞土賤臣,受恩深重,徒恃爲臣子無隱之誠,玆敢瀝血封章,來伏於九閽之外,跡涉猥濫,恭俟郵罰。伏願聖明,留神澄省而進退焉,臣無任瞻天望聖屛營祈懇之至,謹昧死以聞。答曰,省疏具悉。噫,求言已久,而人皆結舌,心常慨然,有此陳章,勿論事皆的當,其誠可嘉,爾名自幼熟聞,而莫知其面,頃於濬川時,已陳方略,而爾之尙在今世莫量,近聞領相所奏,知其尙在,今日聞其章,聞冊子大略,嗟哉今年,何以聞此?冊子留中,特賜大鹿皮一令,以示嘉意。
延和門殿座罷後,政院·玉堂藥房,口傳問安。答曰,知道。
癸巳六月二十四日巳時,上御延和門。殿座入侍時,行都承旨魚錫定,左承旨李在簡,右承旨沈頤之,左副承旨申益彬,右副承旨申景濬,同副承旨李有喆,假注書李柱延·金重燮,記事官卜台鎭·鄭民始,以次侍立於通陽門外。上具翼善冠·袞龍袍,乘轎出通陽門,詣延和門超床殿座後,上曰,漢城府官員聽傳敎者拿入,命騎郞·政院書吏一竝拿入,詳問傳敎,分付承旨後以奏。上曰,何其遲也?騎郞拿入問名。則曰,趙夢濂也。上曰,傳敎分付者誰也?曰,右承旨沈頤之也,傳敎傳致中官安國來記過,夢濂則拿出。上曰,俄者下敎,傳于右副,而傳于禮房何也?右副與禮房判異,而中間誤傳,誤傳者査實,拿出中官後,拿入趙重瞻。上曰,汝在何處?曰,聽傳敎後,卽速指揮,而致此不及矣。上曰,事勢固然,勿汰,前排退去,使之更爲聽傳敎。上曰,以科擧之冤屈,故入望則落點,而今爲判官矣,今番亦以末望受點乎?曰,然矣。幾次乎?曰,再次矣。年幾何?曰,四十四矣。上曰,今亦可爲矣,觀科乎?曰,然矣,今者士夫,飮不飮間當有言,使之來待。命書傳敎曰,儒生時有職者竝勿論,漢城府官員記過待令事,漢城判官趙重瞻勿汰事。出榻敎命書傳敎曰,京中以士爲名者,若有闕者,限十年停擧。上曰,於聽傳敎事,頃者申飭,若何而京兆書吏,亦帽帶乎?莫重下敎,書吏聽傳敎,萬萬駭然,當該承旨,施以刊版之典,替代書吏,令該部逐江越邊,當該官員汰去,特敎之下,政院書吏,其敢推委,身爲一院長,莫能檢飭,都承旨遞差獻官有命,令該曹口傳付軍職,今日入直政院書吏,放恣莫甚,竝逐江郊,勿復差政院書吏。出傳敎命書傳敎曰,人君御國,不過政令,今觀擧措,令行乎否乎?幾次下敎,若是杳然,於今臨門,亦且昏睡,此等靑衿,將焉用哉?予雖衰矣,豈可臨渴尋井,何以云臨渴,大劑心渴而然矣,城內諸儒生,限今年一竝停擧,以示予暮年爲君師之道。上曰,此後各司聽傳敎時,該房承旨,必也廳坐分付。出傳敎上曰,此人旣悔其事,自初入仕,末擬受點多,而於今自遇其梯,尙未檢擬,豈予意乎?漢城判官趙重瞻,自此後守令待窠,卽爲調用事,申飭銓曹。出傳敎命書傳敎曰,前都承旨具㢞,參議洪檢,承旨除授,牌招察任,房順房,三院副提調例兼。上仍爲還內,諸臣問安後退出。
癸巳六月二十四日午時,上御集慶堂。藥房入診入侍時,都提調元仁孫,提調蔡濟恭,副提調具㢞,假注書李柱延,記注官卜台鎭,記事官鄭民始,醫官方泰輿·鄭允協·慶絢·白文昌·金世彦·鄭潙,以次進伏訖。仁孫曰,日氣甚熱,夜間聖體,若何?上曰,難矣。仁孫曰,寢睡·水刺之節,亦何如?上曰,一樣矣,仍問何日處暑耶?仁孫曰,初六日也。上曰,湯劑果可謂有益乎?予則知以無益之故,二貼亦難矣。濟恭曰,一日二貼,便是日課,雖一貼,若有欠缺,則下情焦迫,當如何哉?仁孫曰,建功,實是天地祖宗之攸賜也。上曰,予亦知其如此,而長進之劑,日日一貼猶難,況於再乎?仁孫曰,二貼猶恐不足,豈闕其一乎?仍請進湯,上進御訖,仁孫請診。上曰,置之。濟恭監煎先退。上曰,詣臺臺臣入侍。出榻敎大司諫李漢一,執義金復休,掌令李泰齡,持平成大中·洪履健,獻納金養心,副校理李商建·林蓍喆,正言李有白,修撰南絳老·鄭元始,副修撰任宗周啓曰,趙榮順,向者參班翌日,不顧所重,急急投疏,已自難容,乃以不忠不孝遲晩,則自有應行之律,而特貸一律,已是失刑,閱歲爭執,猝地停論,公議愈激,昨日更發,特許允從,以伸公法,以快輿情,旋卽反汗,聖意雖出於好生,王章不可以撓屈,請收還慶興府庶民罪人趙榮順按律特寢之命,依前按律處斷。上曰,亟停勿煩。出擧條又啓曰,黃昇源之違牌,已極驚駭,及其所供,意在謀避,人臣之道,豈敢揣摩較計,況以不忠不孝,至於結案,則合辭之請,得蒙允從,伸王章而副公議,旋卽反汗,雖出聖意之好生,愈激群情之咈鬱,請收還黑山島能櫓軍罪人黃昇源按律特寢之命,依前按律處斷。上曰,亟停勿論。出擧條漢一·養心·有白啓曰,罪人五得,其所負犯,關係至重,揆以王章,自有當律,酌處之命,雖出好生之聖德,而三尺至嚴,不可容貸,請黑山島爲奴罪人五得,依律處斷。上曰,勿煩。出擧條又啓曰,仲義之罪,可勝誅哉?倉猝拾得,雖異故犯,關係莫重,宜卽現納,而懸賞之後,始爲自首,棍問之時,乃吐情實,論其罪犯,不可酌處而止,請大靜縣爲奴罪人仲義,依律處斷。上曰,勿煩。出擧條復休·泰齡·大中·履健啓曰,罪人五得所犯,實是前古所無之變,偸取情節,萬萬凶獰,酌處之命,雖出於我聖上好生之德意,論以國法,不可容貸,請黑山島爲奴罪人五得,依律處斷。上曰,勿煩。出擧條又啓曰,假稱御史之罪,何等重大,而張翼標酌處之命,遽下於取招承款之餘,此雖出於我聖上好生之德,而後弊所關,有難容貸,請還寢張翼標島配之命,依律處斷。上曰,勿煩。出擧條養心所懷,兩司之職,自是淸選,而臺通之淆雜,未有甚於近日,至如國子中初無名稱者,亦或入於通擬之中,臺選紊亂,物議喧藉,其在愼官方杜後弊之道,不可置而不論,臣謂另飭詮曹可也。上曰,其若此宜請刊,何以泛請申飭。出擧條養心啓曰,臣本庸魯,自知其不合於淸朝耳目之任,而大論方張,飭敎嚴截,他不暇顧,章皇出肅,粗效一日之責,果以臺通之淆雜,有所仰陳,而及承聖批,以不爲請刊,誨責備至,臣之溺職之失,於是著矣,其何可一刻冒據於臺次乎?請命遞斥臣職。上曰,勿辭。出擧條漢一·有白啓曰,獻納金養心,以臣本庸魯,自知其不合於淸朝耳目之任,而大論方張,飭敎嚴截,他不暇顧,章皇出肅,粗效一日之責,果以臺通之淆雜,有所仰陳,而及承聖批,以不爲請刊,誨責備至,臣之溺職之失,於是著矣,其何可一刻冒據於臺次乎?引嫌而退,旣斥臺通,不爲直請,有損臺體,勢難仍在,請獻納金養心遞差。上曰,依啓。出擧條上曰,予之入學時將命誰也?仁孫曰,趙龜命矣。上曰,龜命官至於何耶?仁孫曰,翊衛而止矣。上曰,龜命之爲人何如耶?仁孫曰,緣瞳丹唇,殆無烟火食氣味矣。上曰,然乎?仁孫曰,不但風儀之美,言論極好,主張蕩平之議,李故相及臣之先父,相與爲友,每事相議矣。上曰,有文集乎?仁孫曰,號曰東谿,有集矣。上曰,持入。賤臣承命持入。上令讀若干文後,上曰,今見此集,予懷愴深,當作序文矣。仍命書之曰,噫,予壬寅二十九歲入學時將命故翊衛趙龜命也,每嗟其人之止於蔭路,金甌何可言?聞有文集,自謂曰,有此可代枚卜,一欲問焉未果,嗚乎,嗣服四十九年八旬,夏六月卄四日壬子乃聞,是亦異事,適右相入侍故聞焉,卽豐陵·豐原兄弟之同志者,而又與李故相,元奉朝賀相親云,何始聞於今,其尤異者,卄九入學時將命,聞其藁於八旬也。凡文集皆有序文,而此無故特敍其事,弁於其集,其子載履,特命右職調用,嗚乎,此亦予暮年憶昔之意也夫,歲癸巳同年月日書,豈特此也?追思其祖之意也,其祖,卽昔年己酉入學時將命,而予在潛邸時,又以東西班首周旋,憶昔愴今,予懷誠千萬云爾。出傳敎仁孫曰,此是千古人臣之至榮也。上曰,如此則可以代金甌之枚卜乎?仁孫曰,御製序文,私家爲榮,奚啻金甌之卜乎?上命書之曰,此序文,使校書館令洪聖源書,刊此御覽件,同粧以入,板本給其家仍付焉。出傳敎又命書之曰,專由乎速爲分付而然也,特寢承旨刊版之命,下吏,其在懲後之道,不可無飭,政院該房書吏,替代京兆吏令該曹決杖六十逐江郊下敎,竝勿施。出傳敎上曰,藥房提調,持湯劑更爲入侍。出榻敎仁孫進湯,上進御訖。上曰,有陳章云,其誰乎?仁孫曰,宋奎斌云矣。上命讀上疏,令入侍,奎斌進伏。上曰,汝有何許方略冊乎?奎斌曰,有之矣。上命持來,以小冊二卷進入,上命讀之,讀訖。仁孫曰,明日當依例矣。上曰,依。以次退出。
癸巳六月二十四日初更,上御集慶堂。坐直承旨入侍時,同副承旨李有喆,假注書金重燮,記事官卜台鎭·鄭民始,以次進伏。上曰,持來乎?有喆曰,方在政院考閱,而未及持來矣。上曰,政院何也?此非政院日記,中官誤傳耶?命書中官刊名傳敎。有喆曰,中官則果以春坊日記來傳矣。上曰,然則中官非誤傳也。命書傳敎曰,莫重下敎做錯,當該承旨遞差,他承旨入侍事。出榻敎命書傳敎曰,前府尹洪龍漢,承旨除授,牌招入直,解由勿拘,房順房。右副承旨申景濬進伏,命讀先王朝己酉入學,庚戌冠禮日記,又讀當宁壬寅入學日記。上曰,承旨眼昏,注書讀之。賤臣畢讀後,以次退出。
上在慶熙宮。停常參·經筵。
藥房都提調元仁孫,提調蔡濟恭,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。過三庚多日,晩暑特甚,飮建功氣苶亦甚,暮年若此,何以庚日?觀人心世道,其若予衰,將至何境?夙夜心悶,待敎入侍。
中宮殿·惠嬪宮,藥房口傳問安。答曰,知道。
申益彬,以都摠府言啓曰,副摠管李漢昌,以御營中軍新番軍士點考及舊番軍士賞中日試放事,南小營晝仕出去之意,敢啓。傳曰,知道。
傳于申益彬曰,當爲下敎,次對進不進單子,投諸政院。
以備忘記,傳于申益彬曰,八旬其君,氣苶特甚,何敢刻休,而嗟哉諸臣,日事自便,今日次對應頉安徐,若有應參懸頉者單子,政院何敢捧入?新授承旨承牌稽滯,若此嶺南,亦設義州,府尹將補,申飭傳旨,其若捧入,承旨當下敎矣。
傳于申益彬曰,濬川都廳及海運君,次對同爲入侍。
傳于申益彬曰,大臣·備局堂上竝入侍。
以備忘記,傳于洪檢曰,噫,今日若甲申二月十二日,此心,若何?臥時雖若人世人,起步若前世,强乎衰乎,況三明何?親傳心欲隕,若是益衰,靑衿宜恤,是皆予儒可恕,諸儒停擧下敎安徐。
申景濬啓曰,兵曹判書具允鈺牌不進推考傳旨,今方捧入,而動駕之時,本兵之長,如是違牌,誠極未安,更卽牌招察任,何如?傳曰,允。
傳于申益彬曰,竝雨具,傳于申益彬曰,兵判以期會不進,記過待令。
傳于趙英鎭曰,憶三明日一倍,仁慶舊基,欲踐而不知其處,追慕而已,其處民給米,欲伸懷,追思武德門時又一倍,頃者以有石麟所奏之民,一依率入,令惠廳米石待令。
傳于申益彬曰,諸司預備。
傳于洪檢曰,內局入侍。
兵曹口傳政事,以李國賢爲左邊捕盜大將。
傳于申景濬曰,左邊捕將,牌招察任。
李在簡,以戶曹言啓曰,恩全君今已出閤,凡諸供上,依前例勿爲進排,而乳母宣飯,各種春秋衣纏,依定例擧行事,分付各司,何如?傳曰,允。
申益彬,以兵曹言啓曰,今日擧動時,本曹堂上侍衛,不可不備員,參議未差,參知趙瑍陳疏受由,參判李在協獨爲入直,無他進參之員,受由人員,令政院稟旨變通竝與未差之代,令該曹,以在京無故人口傳差出,待下批牌招,以爲備員之地,何如?傳曰,已下敎。申景濬,以刑曹言啓曰,政院該房書吏,替代京兆吏決杖六十事,命下矣。依傳敎,承政院當該書吏白景炫,廉載亨,京兆替代書吏金載洽等,竝決杖六十放送之意,敢啓。傳曰,知道。
洪檢,以承文院官員,以都提調意啓曰,製述官申有頉代,前主簿洪鐸輔差下,付軍職冠帶常仕,何如?傳曰,允。
申益彬,以禁衛營言啓曰,去夜無犯夜人所捉之意,敢啓。傳曰,知道。又以一所巡廳言啓曰,去夜犯夜人無所捉之意,敢啓。傳曰,知道。又以二所巡廳言啓曰,去夜犯夜人無所捉之意,敢啓。傳曰,知道。又以左邊捕盜廳言啓曰,去夜犯夜人無所捉之意,敢啓。傳曰,知道。又以右邊捕盜廳言啓曰,去夜犯夜人無所捉,敢啓。傳曰,知道。大駕·王世孫詣彰義宮後,政院·玉堂口傳問安。答曰,知道。
大殿,藥房口傳問安。答曰,知道。
大駕·王世孫行禮罷後,政院·玉堂口傳問安。答曰,知道。
大殿,藥房·朝廷·二品以上,六曹堂上口傳問安。答曰,知道。
大駕,王世孫還宮後,政院·玉堂口傳問安。答曰,知道。
大殿,藥房口傳問安。答曰,知道。
藥房口傳啓曰,掩窓回駕,聖體想多勞憊,而臣等煎待湯劑,嚴不敢請進,祗詣閣外,敢此瀆撓,今日三貼,旣承朝筵,下敎矣。伏乞暫許臣等持湯劑入侍,千萬顒祝,惶恐敢啓。
領議政金相福箚曰,伏以臣於頃日筵中,敢請由暇,蒙恩調治,今已浹旬,而舊痾新恙,迭侵交攻,蓋臣所被風痺,積成沈痼,言語之艱澁,乎臂之麻痛,行步之不良,已成難醫,而此疾之重添,在於前年夏節,及至今夏,癃殘之軀,難敵歊頳之熱,汗液外注,眞陽內耗,痰滯胸脇,其聲灑灑,發爲咳嗽,達夜咯咯,甚則眠食幾乎全闕,面貌常帶浮意,神識有時迷錯,見者皆以爲危,臣亦自知無幸,以此形狀,拚命供職,實無其路,今日次對,亦未進參,分義惶悚,不敢以日前前席之幸蒙恩暇,有所自恕,而因仍偃伏,玆敢仰進文字,冒犯瀆擾。伏乞聖慈,俯垂矜察,亟行譴免,無曠重任,俾延微喘,公私不勝幸甚。取進止。答曰,省箚具悉卿懇。今日次對,意卿入侍,卿箚到焉,心甚愕然,其所調治,不過數日,事勢然矣,卿其安心勿辭,益加善攝焉。仍傳曰,遣史官傳諭。
吏曹判書李潭疏曰,伏以銓官之視大政爲瓜限,流例然也,況臣無似,久叨匪據,荐經大政,而無一善狀,是必不待臣之費辭自陳,黜幽之典,在所應行,而三度加由,反出格外,臣誠隕抑塞,莫省措躬之所也。臣之冒受此任,居然爲十有一月,間或因事,一再譴遞,而曾不過旬日而復授焉,則雖謂之專且久,可也,淹滯之才,果能拔乎?躁競之風,果能抑乎?世道人心之靡然日下,莫非如臣庸陋,尸位溺職,上不足以裨治化,下適足以取譏謗,涓埃莫效,罪戾徒積,倘蒙我聖上,渙降明旨,先勘臣不職之罪,則其所以風勵一世,警懼百僚,亦豈非一助也哉?若臣私義之不宜久處權要,前席旣屢瀆崇聽,今不敢復事張皇,而其爲墜先訓而乖素志,亦關臣去就之大防,耿耿一念,未嘗不寤寐若驚。惟願殿下,曲加諒察,亟命刊改臣所帶銓職,以幸公私焉。且臣於臺啓請推,竊有所不自安者,正使之望,人見不同,求全之言,臣固安受,至於前監察李復元事,儘有委折,復元爲人荒雜,本不合於殿中之任,而江倉捧穀之際,爲弊多端,自地部送言,至有勿復劃送之擧,今若只取其久勤而差遣守令,則守令何可忽焉?若欲仍置於本職,則他監察之逐朔替勞,亦不可不念,故臣果與西銓相議,移送武兼矣。今者問備之罰,獨及於西銓,晏然自掩,移罪他人,實臣之所深恥也。惟聖明,更思處分,以其罪罪臣,俾盡朝家綜核之政,是臣區區之望也,臣無任屛營祈懇之至,謹昧死以聞。答曰,省疏具悉。予常曰,今於冢宰,捨卿爲誰云,何計月日?李復元事,臺臣所請,不過只見外面,莫詳裏面而然,卿何替嫌?卿勿過辭,動駕有命,從速行公。
兵曹判書具允鈺疏曰,伏以臣,冒居本兵,已過半歲矣,中間盤礴,固已自顧多慙,及今瓜熟,竊幸必遞有期,而日昨違傲,旋蒙置之之敎,三度加由,又出格外之恩,臣於是實不勝惶隕抑塞之至,噫,臣之不才無能,何嘗有久居重任之理,而得間未易,逃遁不得,遂至冒當大政,殆同恬若固有,臣實自恧,人謂斯何,況世所稱銓家當遞之限,必以都政爲期者,蓋臧否人物,甄別取捨,終非一人可專之地,其欲丐免於旣經考察之後者,良有以也。此固前輩攸戒,近例亦多,則如臣之鑑識素乏醜拙已露者,尤何敢一味蹲仍,不思自處,上而重誤國事,下而辜負素心,終至於顚踣狼貝而後已哉?此不但區區私義之爲然也。在聖上體下之仁,亦不害爲終始曲澤之道,倘蒙聖明,俯念及此,則卽許鞶帶之裭,必不待臣言之畢矣,至於李尙蕃之擬衛將,果是不察,李復元之移武兼,煞有委折,而揆路臺地,送請問備,則臣何敢自以爲恕?亦不欲費辭分疏,而此亦臣難冒之一端,反復思量,轉動無路,臣罪至此,益無所逃,玆敢瀝盡肝血,仰瀆崇聽。伏乞聖明,諒臣匪飾之懇,察臣難强之實,亟命鐫削臣職,以幸公私,千萬幸甚,臣無任屛營祈懇之至,謹昧死以聞。答曰,省疏具悉。五衛將做錯,非卿之過,李復元事,已諭吏判,動駕有命,其況本兵,卿勿過辭,從速行公。
大司憲任希敎疏曰,伏以臣獲蒙恩暇,救視病母,仰祝洪私,闔門感泣,由限已過,天牌下臨,揆以義分,固當竭蹶趨詣,而臣母所患,不是一時偶感,年彌老而血氣已耗,病轉痼而源委益深,當此蒸鬱之時,毒感乘虛闖發,嘔泄之症,轉以成痢,寒熱之候,變爲類瘧,食飮全却,藥餌無效,篤老筋力,如日下山,沈淹床席,氣息綿綴,臣無他兄弟,獨自扶護,以此情理,實無暫時離捨之勢,噫,臣之平日所自勉者,惟在於不憚燥濕,奔走效力,以圖塵刹之報,而目下私情,末由供職,今日賓對,未能登筵,臣罪至此,益無所逃,玆敢不避煩屑,更此疾聲仰籲於孝理之下。伏乞聖慈,俯垂矜諒,亟許鐫遞,俾得專意救護,仍勘臣逋慢之罪,以警具僚,千萬幸甚,臣無任屛營祈懇之至,謹昧死以聞。答曰,省疏具悉。卿其勿辭護焉。
癸巳六月二十五日辰時,上御集慶堂。大臣·備局堂上引見入侍時,左議政金尙喆,右議政元仁孫,禮曹判書趙重晦,右參贊洪樂性,行副護軍尹泰淵,吏曹參判尹得養,工曹參判李重祜,右尹徐命善,大司諫李漢一,執義金復休,掌令李泰齡,持平成大中·洪履健,副校理李商建·林蓍喆,正言李有白,修撰南絳老·鄭元始,副修撰任宗周,左副承旨申益彬,假注書金重燮,記注官卜台鎭,記事官鄭民始,事變假注書柳頤玄,以次進伏訖。尙喆,仁孫進前曰,夜間聖體,若何?上曰,一樣。寢睡·水刺之節,亦何如?上曰,難矣。上曰,昨日御製跋文,於趙龜命,當如何?仁孫曰,榮莫大焉。上曰,左相適入侍故然矣。尙喆曰,故豐原,稱道不已矣。仁孫曰,殆非烟火食人者,誠實際語也,居在洞內,而素所習知矣。上曰,如此者,當世稀有矣,能繼厥祖乎?仁孫曰,相則可爲,而此則不可及矣。上曰,能當拜相乎?尙喆曰,勝於拜相矣,千載一時也。仁孫曰,臣等何敢比方乎?上曰,趙載得,當與申景濬相對矣,景濬則以湖南人,有嶺南人態矣。上曰,厥相,何如?純實而野朴,過於申景濬矣。尙喆曰,昇平故不知,而當難則自有其人。仁孫曰,當世豈曰無人乎?上曰,自有其時,趙重瞻監役與漢城判官,皆以末望爲之,昨日光景,亦非偶然,仁孫曰,其時重臣之駁故相也。曰,以金鞍駿馬得得而來矣。上曰,此亦不易得矣。仁孫曰,豐原諸子中趙載翰,頗有豐原典刑矣。尙喆曰,趙載田,亦可用於雄州巨牧,而以郞廳使用,則亦非凡南行矣。上曰,宋奎斌,豐原帶去關西乎?仁孫曰,然矣。上曰,今者所陳,亦非爲爵祿矣。仁孫曰,可施與不可施姑捨,而爲言難矣。上曰,鹿皮與不爲盡讀者有意矣。尙喆曰,以建功而上疏者難矣。仁孫曰,苟有知覺者,孰敢爲之?上曰,殿下何以爲此敎云者,亦可矣。尙喆曰,孰敢以水刺之不進,上疏乎?人蔘作散,臨臥時服之,則似好矣。上曰,然則可以壽千百歲乎?上曰,卿等,不識孔聖過猶不及之訓乎?二貼宜乎,三貼宜乎?令備堂及海運君詢問焉,海運君與諸備堂皆曰,一日三貼,不可闕一也。上曰,此亦時體也。僉曰,雖一日,不爲三貼,則群下莫不悶迫矣。尙喆曰,或有不足之時,使之煎入,誠好矣。上曰,左相之言,是矣,朝前或有惝怳之時矣。尙喆曰,老炎,雖一夜難以經宿,請還收其傳敎焉。命善曰,一日三貼,便是不得不已者也。上曰,兄則古談,弟亦時體也,昨日承旨迂闊矣,許多春坊日記,持來政院而考見矣,南二星誰也?尙喆曰,故相南九萬之八寸也。上曰,欲用皇朝紀元,而恐越入於彼人之耳也,同副承牌乎?知入,對以不爲承牌。命書傳敎曰,同副承旨,懸牌不應云,若此故今朝嶺南設義州之命,蓋此也,不可特遞而止,同副承旨洪龍漢,亟施不敍之典,其代前承旨趙英鎭爲承旨,牌招察任,房順房。進湯劑,請診候。上曰,置之。命益彬讀領相箚,賜批後,又讀吏判與兵判疏。上曰,吏判有送言者乎?仁孫曰,俄聞戶判之言,以多弊送言云矣。上曰,兵判推考,吏判更何撕捱?仁孫曰,西北當用五衛將一窠,而兵判曰亦好,而全然不知矣,及其望出,始知之而不可仍置,故敢達矣。尙喆曰,捕將李潤成,有實病,勢難察任,故敢達矣。命書傳敎曰,大臣旣奏,捕將李潤成許遞,其代卽爲備擬,待下批牌招,傳授命召,大將牌·傳令牌,承牌前,令右將兼察事,牌招聽傳敎。命書傳敎曰,吏兵判批下,卽爲牌招察任,臺臣進伏。上曰,只擧其末。請收還慶興府庶民罪人趙榮順按律特寢之命,依前安律處斷。上曰,亟停勿煩。請收還黑山島能櫓軍罪人黃昇源按律特寢之命,依前按律處斷。上曰,亟停勿煩。已上措辭見上漢一·有白,請大靜縣爲奴罪人仲義,依律處斷。上曰,勿煩。請黑山島爲奴罪人五得,依律處斷。上曰,勿煩。措辭見上漢一啓曰,閭巷乘轎之弊,近日尤甚,此亦紀綱解弛之一段也。臣頃日待罪柏府時,有以常漢之女,濫未有屋而過者,仍令下隷,卽地推治,其後此弊,又復如前,吏胥之妾,輿㒗之妻,偃然坐轎,橫行於白晝大道之中,如有一分國綱,安可犯禁如此乎?其爲亂法蔑禁,已無可言,若使漢之賈誼,在於今日,豈止於長太息而已乎?請申飭該府,若有犯者,各別痛禁。上曰,聞極寒心,依啓,此後若此者,令該府,隨現當該家長,勿爲徵贖,決杖一百,嶺沿遠配。又啓曰,賓對入侍,申飭備堂,非止一再,而日前憲臣,旣以此論啓,則宜有惕勵之道,而今日次對,備堂,又復如前數少,雖未知實故之如何,而事體道理,誠極寒心,請今日不參備堂,一倂從重推考。上曰,依啓,應頉外推考。復休·泰齡·大中·履健進伏。上曰,只擧其末。請黑山島爲奴罪人五得,依律處斷。上曰,勿煩。請還寢張翼標島配之命,依律處斷。上曰,勿煩。措辭見上復休啓曰,堂后書役注書之不敢代以他手者,法意甚重,而近來注書,偃便成習,莫重擧措啓本,以下吏替書者,比比有之,事之褻慢,莫此爲甚,請申飭政院,各別嚴禁,此後如有復踵前習者,摘發論罪。上曰,曾因承宣所奏,已有嚴飭,今聞猶有此弊云,此亦紀綱懈弛之致,聞極寒心,下敎後爲此者,政院査覈,亟施刊版之典,後復爲此者,翰注薦永除其名事,嚴立科條。命書傳敎曰,昨日之弊,專由乎承旨不廳坐之致,頃者承旨,臥而受敎,故已申飭,今後日昏前凡諸聽傳敎時,承旨必也冠帶廳坐事嚴飭,凡諸政院故規,一遵故例,莫敢懈怠,中官呈辭,怠慢莫甚,必也親呈事嚴飭,古則招承傳色若數次,政院請推,今無此例,故怠忽亦甚,一體嚴飭,凡承傳色請,自古有入侍之望,今後若此,當該望人,政院草飭。命書傳敎曰,御製銅闈冠禮,令監董儒臣刊印,一件內入,一件入于世孫宮,五處史庫,各藏一件,承政院·弘文館·藝文館·侍講院·禮曹各頒一件,板本藏于史庫。上曰,今有此敎,追憶己酉,心隕膽墜,禮房承旨詣西郊,奉審五陵一墓以奏,追惟戊申,五內若割,嗟乎三歲,豈議乎此?興惟及此,孝章懿昭,若在眼前,祭文親製,今日當親奠酌於我子我婦我孫,少紓此懷,世孫隨駕,前後廂軍·挾輦·挾輿·禁軍隨駕,只入直侍衛,留營留陣安徐,只備堂隨駕竝依前,以駕轎當由夜晝介,副駕轎亦安徐。出傳敎尙喆曰,臺臣俄以備堂之數少,有所仰奏,而諸備堂之實病外,至於軍門大將,則旣有都廳及領役牌將,雖時時往來看檢,未爲不可,亦非長立督役者也。上曰,三軍門大將之次對稱頉,其涉異也,故今日欲爲下敎猶默,今聞大臣所奏,若値動駕則亦難云,旣有都廳·領役部將,大將,不過時時往來檢飭而已,豈可長在川邊乎?此後則濬堂三軍門大將,凡諸公會習操,勿爲稱頉事,分付。出傳敎命書傳敎曰,昨日乃覺唐恩僉尉時,已無施賞之事,其時主婚侍者,嫁禮廳堂郞,今番恩全君婚禮時,主侍者該廳堂郞,一竝書啓,回駕後,承旨持前例,該堂若無,勿爲書啓,已下敎,與國婚有異,則頃者成儀軌,藏於史庫,此甲申以後所無者,此不過該曹載於謄錄者,今番勿爲事,分付。又命書傳敎曰,恩全雖爲婚禮,愴心曷勝?噫,今日雖來見禮,退第拜誰?恩全君母爲守,則令該曹,官敎啓下,恩全夫人,亦令同日啓下。又命書傳敎曰,動駕有命,參知許遞,前承旨沈頤之參議除授,前承旨李有喆,參知除授,牌招察任。上曰,今番動駕,儀註安徐。出傳敎諸臣以次退出。
癸巳六月二十五日巳時,上御集慶堂。藥房入診入侍時,都提調元仁孫,提調蔡濟恭,副提調具㢞,假注書李柱延,記注官卜台鎭,記事官鄭民始,醫官方泰輿·鄭允協·白文昌·金相祜,以次進伏訖。仁孫曰,日熱極甚,夜間聖體,若何?上曰,難矣。仁孫曰,寢睡·水刺之節,亦何如?上曰,寢食俱難矣。仁孫進湯劑,上進御訖,仁孫請診。上曰,置之。仁孫以次對留伏,餘先退出。
癸巳六月二十五日未時,上詣彰義宮擧動入侍時,行都承旨具㢞,左承旨李在簡,左副承旨申益彬,右副承旨申景濬,同副承旨趙英鎭,假注書李柱延·金重燮,記事官卜台鎭·鄭民始,以次侍立於通陽門外。上具翼善冠·袞龍袍,乘轎出通陽門,詣延和門外。上曰,前排入之,騎判拿入。具允鈺拿入後,上曰,雖城內擧動,旣爲本兵之將,不爲待令,便同期會不進,速受命召而隨駕。仍命拿出,詣彰義宮,行禮時,執禮引陪祭官各就位,相禮引王世孫就板位,行再拜禮。上御孝章廟內東邊,廟司進饌,通禮啓請外辦,承旨詣尊所,世孫跪,上親爲三上香,承旨受酌,奠酌訖,大祝讀祝文,王世孫以下再拜,相禮引王世孫詣望燎位,行望瘞禮後,引儀引陪祭官出,贊引及諸執事再拜而出。仍詣懿昭廟,行禮時,引諸執事再拜後就位,相禮引王世孫詣板位,行再拜禮。上御廟內東邊,廟司進饌後,贊禮引殿下就位,三上香,執酌奠酌後,大祝讀祝,世孫以下皆再拜,贊禮導殿下還復位,王世孫行望瘞禮後,諸執事再拜而退。上曰,行禮後,禮房監·戶判留待,右承旨洪檢,奏五陵奉審無頉後,命書御製,命戶判蔡濟恭編次。命書傳敎曰,今番與世孫來,予豈偶然?兩廟兩獻時贊禮禮判趙重晦,兼以正禮,熟馬一匹面給,兩處入庭諸承旨·執禮·大祝·贊禮,半熟馬一匹,春坊官員·相禮·齋郞·祝史,各兒馬一匹,贊謁者弦弓一丈賜給,兩廟守僕米布題給,今番造果,其能速備,典祀官弦弓一丈賜給,熟手木綿賞給。上曰,大殿挾侍中官,本廟次知中官,各半熟馬一匹,世孫挾侍中官兒馬一匹,一體賜給。出傳敎戶判入侍事。出榻敎諸臣以次退出。
癸巳六月二十五日初更,上御日閑齋。戶房承旨入侍時,左承旨李在簡,假注書金重燮,記事官卜台鎭,鄭民始,以次進伏。上曰,仁慶宮舊基居民入來乎?在簡曰,若干入來,而今又催促矣。上曰,使之進前,各言役姓名年歲及居於某處。金聖采進伏曰,前爲捕校,而今方退老,年則六十九歲,居則仁慶宮大門內第三家也。上曰,賜米三斗。高齊雲進伏曰,方爲守僕,而年則四十二,居則宮內也。上曰,陪香故特給五斗矣,文以守·朴文海·朴允九·徐之盛·李守太·金樂西·金三伊·朴大喜·朴聖良·金器漢·朴守翰·裴相苑·崔宗海·洪致心·文興碧·金興太·石守凡·李昌云·金應輔·徐三石·朴再興·金定煥·吳文慶·姜遇文·金遇政進伏,各告姓名年歲居地。上曰,汝等見石麟乎?曰,見之矣。上曰,各賜米三斗。至張大得。上曰,年幾何?曰,十七矣。汝有妻乎?曰,未娶矣。上曰,汝有父母乎?曰,無父母,而只有三寸叔矣。上曰,年幼而孑孑矣。命書傳敎曰,張大得年十七歲,尙在總角,尙未娶妻云,令部官,看檢關報後,成冠娶妻,具令草記,賜米五斗。上曰,近處有乞人乎?使之招入。曰,無矣。趙時裕者,持其上典戶籍而告曰,獨有內上典,而使之現納戶口,故持來矣。上曰,汝之內上典,出給戶籍,已爲詳悉,而汝之爲上典而來,亦難矣,其誠可嘉,故特給五斗米矣。賜米畢後,上仍爲還宮,諸臣問安後退出。
癸巳六月二十五日二更,上御集慶堂。藥房入診入侍時,都提調元仁孫,提調蔡濟恭,副提調具㢞,假注書李柱延,記注官卜台鎭,記事官鄭民始,醫官方泰輿,以次進伏訖。仁孫曰,冒夜還宮,聖體,若何?上曰,氣苶甚矣。仁孫曰,觸處傷感,多用聖慮,群情豈不悶迫乎?上曰,今日雨,可謂神奇矣。仁孫曰,感應之理,若是昭著,不但今番,數日之內,雨必更來矣。仍進湯劑,上進御訖,仍問官敎爲之乎?㢞曰,爲之矣。上曰,贈職與封爵知入。賤臣承命持入。仁孫曰,明日亦當依例爲之矣。上曰,依。㢞曰,門鑰已下矣。上曰,留門。以次退出。
上在慶熙宮,停常參·經筵。
懿仁王后朴氏齋戒。
藥房都提調元仁孫,提調蔡濟恭,副提調具㢞啓曰,昨日伸懷,舊邸,侵夜回鑾,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫隨駕行禮之餘,氣候,何如?臣等不任區區憂慮,敢來問安,竝此仰稟。答曰,知道。夙夜予心,追慕而已,因此定制,亦因此伸懷,悤悤回此心憧憧,明將祗迎,憶昔萬倍,氣何暇諭,待敎入侍,世孫氣候一樣矣。
中宮殿·惠嬪宮,藥房口傳問安。答曰,知道。
傳于洪檢曰,內局入侍。
以備忘記,傳于具㢞曰,夙夜悶也其誰?建功宣停者十,予諭內局,盛暑煎湯一也,使君休息一也,視昏若前一也,步艱一也,大劑何三一也?薑桂性偏一也,脈謂差勝一也,其何復待一也?宜體孔訓一也,昨飮猶存一也,以此觀也,宜停者十,雖欲更召,其接誠難,明雖再飮,庶可效矣,一貼而休,於予萬幸,日記特書,萬古今初,其何以待?皆令速休,都提調房,申前以閉,內局院隷,必也相賀。
以備忘記,傳于洪檢曰,都提調懇請,而必欲爲焉此窩宿,諒予氣果,若何?明日只祗迎後入,再明月臺親傳,隨詣等節,皆依前敎,禮房知悉。
以備忘記,傳于洪檢曰,國朝古例,雖宗班子,十五付職,以此觀也,凡宗猶然,況莫重,昔年春坊,只見儀禮二十文,莫察我朝定例,於此益皎然,而靜而思之,元子冠禮旣定歲,衆子其宜差等,亦何可比諸凡宗子?大君王子冠禮,以十二歲爲定事,令眷禮捧承傳,以暮年受敎,載於謄錄。
傳于具㢞曰,內局入侍。
申景濬,以禁衛營言啓曰,來七月當三番左部前司屬忠淸道五哨軍兵逢點實數六百五十二名,已爲點閱整齊,來七月初一日,與內外各處入直將官軍兵等,依例替代後,舊軍放送之意,敢啓。傳曰,知道。又啓曰,來九月當四番左部左司屬忠淸道五哨軍兵,來八月二十五日,京中逢點,依例準二朔立番之意,本道監兵使處,預爲知委,何如?傳曰,允。又以御營廳言啓曰,本廳來七月八月兩朔應立左部右司屬全羅左道五哨軍兵六百七十名,已爲逢點整齊矣,七月初一日,與中司軍兵替代後,舊軍放送之意,敢啓。傳曰,知道。又啓曰,本廳來九月十月兩朔應立左部後司屬全羅左道二哨,右道三哨,合五哨軍兵,八月二十五日,京中逢點,九月初一日,與右司軍兵,當爲替代立番,趁期調送事,本道監兵使處,依前知會之意,敢啓。傳曰,允。又以御營廳言啓曰,去夜犯夜人無所捉,敢啓。傳曰,知道。又以一所巡廳言啓曰,去夜犯夜人無所捉之意,敢啓。傳曰,知道。又以二所巡廳言啓曰,去夜犯夜人無所捉之意,敢啓。傳曰,知道。又以左邊捕盜廳言啓曰,去夜犯夜人無所捉,敢啓。傳曰,知道。又以右邊捕盜廳言啓曰,去夜犯夜人無所捉,敢啓。傳曰,知道。
藥房口傳啓曰,臣等卽伏見下政院備忘,有內局速休之敎,下情抑塞,不知所云,湯劑之只進一貼,近日所無,況昨日動駕之餘,今日湯劑,不準常進之數,而遽使內局退去,在聖上,爲行不得之事,在臣等,爲虧職分之歸,殿下何不念及於此乎?玆敢不避猥越,相率煩籲。伏乞亟許臣等持湯劑入侍,千萬顒祝,惶恐敢啓。答曰,今日苦苦,百倍乎前,藏鎖鈔提調休聞,然後心可弛,輿㒗亦然,駿休速休,便予便予。
口傳再啓曰,臣等卽伏承口啓批旨,以連休爲敎,相顔愕胎,大失所圖,湯劑之不當只進一貼,雖輿㒗,亦莫不知之,況臣等職忝保護,豈可以奉承爲恭,而不思所以盡分之道乎?焦迫之極,詣閤申籲,亟許入侍,千萬顒祝,惶恐敢啓。
以承傳色口傳下敎曰,臥溫堗矣。
領府事韓翼謩箚曰,伏以屬時盛夏,老炎蒸敲,此際動駕,向夜回鑾,區區下情,曷任愛慮?念臣年來,衰病侵尋,及至今夏,重以暑症,劇輒委頓,歇猶呻吟,昨日陪班,亦未克自力進參,虧分闕禮,尤增死罪。伏乞亟降威罰,以勵臣分焉。取進止。答曰,省箚具悉卿懇。莫知卿等之來參與否,聞卿箚來,業已諒矣,晩暑若此,予庸念焉,卿須安心勿辭,亦勿引咎,其須善攝。仍傳曰,遣史官傳諭。
行判府事李溵箚曰,伏以聖衷興感,舊邸伸懷,冒炎勞動之餘,玉體不瑕有損,下情曷勝憂慮,臣自經向來關格之後,頭疼一症,轉輾添劇,服藥調治,已至多日,前患疝癖,又復乘虛發作,方其衝亘之時,殆不省四到,喘喘床玆,欲起還仆,昨日陪班,竟未進身,臣之區區報效之忱,惟以筋力爲禮,而不幸疾勢所迫,寸誠莫伸,有臣如此,生亦何爲?伏枕兢惶,無地措躬,惟遄被闕禮之罪,以少安此心而已。伏乞亟降威罰,以警具僚焉。取進止。答曰,省箚具悉卿懇。頃日臨水標橋時,卿家在近,予庸思焉,領府事批答旣諭,卿須安心勿辭,亦勿引咎,其須善攝焉。仍傳曰,遣史官傳諭。
癸巳六月二十六日辰時,上御集慶堂。藥房入診入侍時,都提調元仁孫,提調蔡濟恭,副提調具㢞,假注書李柱延,記注官卜台鎭,記事官鄭民始,醫官方泰輿·鄭允協·慶絢·李敏德·洪達洙·金守儉,以次進伏訖。仁孫曰,昨日勞動之餘,聖體調攝,若何?上曰,一樣矣。仁孫曰,寢睡·水刺之節,亦何如?上曰,亦一樣矣。仍問陟岵章尙愼旃哉之句何意耶?濟恭曰,庶幾謹愼之意也。上曰,或岵或屺何也?濟恭曰,屺岵俱是高丘也,尙愼旃哉?是乃父母及兄,念子弟之意也,當此聖心,惟昔傷感之餘,推以愼旃之義,湯劑尤當進御矣。上曰,予偶問之,故有此提調之言矣。仁孫曰,提調之言善矣,以此觀之,向上之誠,亦可知也。仍請進湯劑,上進御訖,仁孫請診。上曰,三人入診。泰輿進奏曰,左右三部調均,滑體亦一樣矣。允協,絢次第診訖,所奏與泰輿同。仁孫曰,今日亦進三貼,則誠萬幸矣。上曰,尙愼旃哉之意,亦在於此乎?仁孫曰,聖慕雖深,日熱此極,齋宿之敎,亟賜還寢,千萬區區之望也。上曰,昨臥舊邸廳事,心甚好矣,宿於憶昔窩,有何妨也?當觀勢爲之矣。仁孫曰,午後當更入侍矣。上曰,依。以次退出。
癸巳六月二十六日酉時,上御集慶堂。藥房夕入診入侍時,都提調元仁孫,提調蔡濟恭,副提調具㢞,假注書李柱延,記注官卜台鎭,記事官鄭民始,醫官方泰輿,以次進伏訖。上曰,一貼予當進之,而備忘記其如此,然後可作二貼矣。仁孫曰,以一貼姑停爲敎,亦好矣,而何爲過中之敎乎?濟恭曰,殿下雖以輿㒗爲敎,輿㒗下賤,亦於湯劑事,無非至誠矣。上曰,東谿集御製序文,已爲刊出乎?仁孫曰,姑未刊出矣。上曰,親製序文,足爲拜相之對乎?仁孫曰,其爲榮幸,過於拜相矣。仍進湯劑,上進御訖。仁孫曰,明日湯劑,亦依今日例爲之乎?上曰,依。仁孫·濟恭先退。上命㢞讀領相箚子,仍爲賜批,又命讀諸道狀聞。以次退出。
上在慶熙宮。停常參·經筵。
酉時,下雨或灑雨,測雨器水深一分。
懿仁王后忌辰齋戒,仁穆王后齋戒。
藥房都提調元仁孫,提調蔡濟恭,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,祗迎後,待下敎入侍。
中宮殿·惠嬪宮,藥房口傳問安。答曰,知道。
申益彬,以摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
香祗迎罷後,政院·玉堂·藥房,口傳問安。答曰,知道。
傳于趙英鎭曰,內局入侍。
傳于洪檢曰,禮房承旨,內局入侍時,同爲入侍。
傳于申景濬曰,右副承旨,持文獻備考·輿地考入侍。
以備忘記,傳于洪檢曰,將祗迎回,心猶若何?加三祗迎入,此心少紓矣。
以備忘記,傳于具㢞曰,八旬今予,惟一臥字,萬事皆臥,將若彭祖八百,明日在近,今日益苶,憶昔魚藻,用心而然,雖然昨飮兩貼,今何若此?鎖鈔宜藏諸扁鵲,效秦皇函關,大逐都門,然後八旬其君,庶可從容度日矣。申益彬,以訓鍊都監言啓曰,去夜無犯夜人被捉之意,敢啓。傳曰,知道。又以一所巡廳言啓曰,去夜犯夜人無所捉之意,敢啓。傳曰,知道。又以二所巡廳言啓曰,去夜犯夜人無所捉之意,敢啓。傳曰,知道。又以左邊捕盜廳言啓曰,去夜犯夜人無所捉,敢啓。傳曰,知道。又以右邊捕盜廳言啓曰,去夜犯夜人無所捉,敢啓。傳曰,知道。
癸巳六月二十七日辰時,上御延和門外。香祗迎入侍時,行都承旨具㢞,左承旨李在簡,右承旨洪檢,左副承旨申益彬,右副承旨申景濬,同副承旨趙英鎭,假注書李柱延·金重燮,記事官卜台鎭·鄭民始,以次侍立於通陽門外。上具翼善冠·黑圓領袍,自通陽門,出延和門外,板位上祗迎,俯伏平身訖。上曰,何陵先爲傳香乎?洪檢曰,齊陵·英陵·穆陵,以道里之遠,先爲傳香矣。上曰,承旨奉審以來。洪檢承命出去後,上還內,諸臣問安後退出。
癸巳六月二十七日巳時,上御集慶堂。藥房入診入侍時,都提調元仁孫,提調蔡濟恭,副提調具㢞,假注書李柱延,記注官卜台鎭,記事官鄭民始,醫官方泰輿·鄭允協·慶絢·白文昌·崔重珽,以次進伏訖。仁孫曰,祗迎展禮,聖體,若何?上曰,氣苶甚矣。仁孫曰,寢睡·水刺之節,亦何如?上曰,無可言矣。仁孫進湯,上進御訖,仁孫請診。上曰,三人入診。泰輿診訖奏曰,脈候左右三部調均,脾胃脈候亦一樣矣。允協·絢次第診訖,所奏與泰輿同。上曰,臥此堂,勝於憶昔窩耶?濟恭曰,聖慕雖切,憶昔窩之狹陋極矣,當此極熱,豈可齋宿乎?上曰,良役濬川,雖予之事業,而此後事,亦非予之所知也。濟恭曰,聖上功業,非特此事而已也。上曰,蕩平亦予一事,而後必有別般名號矣,曰老曰少,豈不怪乎?仁孫曰,老少之稱,非以其年也,師弟之故,老少之目分矣。上笑曰,然乎?予則知以其年之老少矣,蕩平一事,必將爲後世之愧也。仁孫曰,殿下何爲而發此敎也?上曰,予知其必生一物矣。仁孫曰,世道極怪,人物至多,未知有何物事,而此前所有之物,今幾消盡矣。上曰,然乎?此後老少南北,其必互變矣。仁孫曰,此則無怪矣。上曰,戶曹無盈溫之望耶?濟恭曰,然矣。仁孫曰,午後當更入侍矣。上曰,依。以次退出。
癸巳六月二十七日申時,上御集慶堂。藥房入診,右承旨·右副承旨同爲入侍時,都提調元仁孫,提調蔡濟恭,副提調具㢞,假注書李柱延,記注官卜台鎭,記事官鄭民始,右承旨洪檢,右副承旨申景濬,醫官方泰輿,以次進伏訖。上着笠起坐,命右承旨先爲進前。檢進伏曰,臣奉聖敎,奉審諸陵,則丁字閣,碑閣皆無頉,祭物精備,諸執事無頉矣。上曰,先讀祭物單子,次奏諸陵入直擧案也。檢次第讀訖。上曰,內局進前,檢先退。仁孫曰,午間極熱,聖候,若何?上曰,一樣矣。仁孫進湯,上進御訖。濟恭曰,御製刊文,有數字訛誤,何以爲之乎?上曰,洗補可也。仍命書之曰,今番兩御製,有誤字處,皆洗補,一件式內入,一件式進獻,史庫來者,取而洗補。出傳敎又命書之曰,御製監董兩儒臣,各大鹿皮一領,校書館官員,弦弓一張賜給,書寫寫字官體重,加資而已,資窮,熟馬一匹面給,匠人,令該曹米布題給。出傳敎上命濟恭讀續陟岵章,濟恭讀訖。仁孫曰,明日亦依例爲之乎?上曰,依。仁孫·濟恭先退。上曰,申景濬入來乎?景濬進伏。上曰,文獻備考持入乎?景濬曰,持入矣。上曰,序文讀之。景濬讀訖。上曰,此乃承旨所作乎?景濬曰,然矣。上曰,明日傳香時,光陵·長陵一體親傳。出榻敎以次退出。
上在慶熙宮。停常參·經筵。
仁穆王后忌辰齋戒。
宣仁王后齋戒。
藥房都提調元仁孫,提調蔡濟恭,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今日何日?追憶仁慶,明日何日?追慕庚戌,嗚乎八旬,何逢乎此?千懷萬慕,氣何暇諭?祗迎入來後,便殿入侍焉。
中宮殿·惠嬪宮,藥房口傳問安。答曰,知道。
傳于申益彬曰,世孫當隨出,春·桂坊只入直來待。傳于洪檢曰,監印官入來,濬川都廳與都監長官,使之入來。
傳于具㢞曰,內局入侍。
親傳香罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
以備忘記,傳于具㢞曰,噫,人生於世,五倫而已,五倫先誰?人子以親心爲已心,嗚乎,追憶壬申年此日,自仁慶宮隨詣事,冥然八旬逢此日,嗚乎,冥然三月初九日,冥然十九日,冥然二十六日,冥然五月初四日,冥然初九日,冥然初十日,此日善用心,冥然二十四日,嗚乎冥然,冥然初八日,冥然今日,俯仰斯世,此何人哉?若冥然宿今夜,且冥然明日,若冷水而飮建功,若是踰此月,予雖冥然,自恧方寸,來今若予者誰?一貼踐·復何加貼?臥而追慕,心欲奮亦欲隕,令內局,領諸扁鵲,速踰開陽門,少安此心。
以備忘記,傳于申益彬曰,噫,三月六月,於予雖夢裏嗚咽月,而三月則莫計閏月,忍過三月,六月亦踰來日則亦踰,嗚乎閏朔,依前莫計,六朔內忍過兩月,此豈孝而亦豈子道?況近日晩暑,甚於三庚,尤何堪乎?此時日勸大劑,此本暑加暑,誠悶誠悶,兩條書付,其令應旨。
以備忘記,傳于申益彬曰,今日何日,而且聞湖南狀聞,目何交睫,明朝詣石隅,見野色問農民,入來時見水標橋濬川,當以駕轎,世孫隨駕,入直侍衛,只備堂隨駕,挾輦軍六十名,挾輿軍二十名,內入直·禁營入直軍三十名爲先廂,御營入直軍三十名爲後廂,訓將只領,新營標下軍都領,禁軍亦以入直隨駕,副駕轎·留營留陣安徐,平明聚軍,待下敎只入正時,內吹稟亦安徐,儀注亦安徐,世孫同牌軍隨駕。
申益彬,以禁衛營言啓曰,去夜無犯夜人所捉之意,敢啓。傳曰,知道。以一所巡廳言啓曰,去夜犯夜人無所捉之意,敢啓。傳曰,知道。以二所巡廳言啓曰,去夜犯夜人無所捉之意,敢啓。傳曰,知道。又以左邊捕盜廳言啓曰,去夜犯夜人無所捉,敢啓。傳曰,知道。以右邊捕盜廳言啓曰,去夜犯夜人無所捉,敢啓。傳曰,知道。
藥房口傳啓曰,臣等俄於診筵,以第二貼待敎之意,縷縷仰陳而退矣,聽卑之天,或庶幾感回,而卽又下政院備忘記,敎以速休,此莫非臣等誠意淺薄之致,徊徨恧蹙,不知所達,第伏念當此聖心追慕之日,常進之湯劑,如或闕一,則得無有貽戚之慮乎?伏乞亟許召接,俾臣等奉進湯劑,千萬懇祝,惶恐敢啓。
傳于具㢞曰,內局入侍。
癸巳六月二十八日辰時,上御崇政殿月臺。親傳香入侍時,行都承旨具㢞,左承旨李在簡,右承旨洪檢,左副承旨申益彬,右副承旨申景濬,同副承旨趙英鎭,假注書李柱延·金重燮,記事官卜台鎭·鄭民始,以次侍立於資政門外。上具翼善冠·黑圓領袍,自資政門出,步詣月臺,親傳香後,降階祗迎,乘轎出崇政門東挾,由建明門東挾,自延光門至武德門。命在簡讀小碑文,俯伏於地,瞻望大院君祠宇曰,祠在底處乎?曰,然矣。還詣光明殿,命書御製,世孫侍坐于東,上坐於退軒,命戶判蔡濟恭編次。上曰,宗班十五付職,則何論順帝·惠帝?濟恭曰,亦可謂古談矣。上曰,猶勝於今世之緘口矣,亦可功過相準,今日光陵·長陵之同爲傳香,亦非偶然。上顧世孫曰,八旬汝祖,猶云晩生,況汝乎?若不書示,何以知之?至義則嫂叔·恩猶母子之句。上曰,此則意深,將來孝章·孝順,須體此意焉,予則義爲祖孫矣。還至建禮門外,更命濟恭讀御製,又命書御製後,臨尙衣院,御筆書昔辛卯問安廳六字,使之揭板。命書傳敎曰,今入此院三提調,各豹皮一令賜,入直郞廳陞敍,書吏院隷,依藝文館例,米布賞給。上還內,諸臣問安後,以次退出。
癸巳六月二十八日午時,上御集慶堂。藥房入診入侍時,都提調元仁孫,提調蔡濟恭,副提調具㢞,假注書李柱延,記注官卜台鎭,記事官鄭民始,醫官方泰輿·鄭允協·慶絢·白文昌·金宗壽,以次進伏訖。仁孫曰,躬臨武德門盡展聖孝,氣候,若何?上曰,一樣矣。仁孫曰,寢睡·水刺之節,亦何如?上曰,一樣矣。仍命侍入兩御製草,令濟恭讀之,讀訖,仁孫請進湯。上曰,今夜甚煩,造物必來,不欲進湯矣。仁孫曰,造物雖來,可談笑而處之,何爲發此敎乎?上曰,禮房承旨入侍。出榻敎洪檢進伏。上着笠起坐,命讀祭物單子及祭官陵官擧案。讀訖,檢先退。上曰,予心甚苦,當召問儒生矣。仁孫曰,雖欲召儒,今明日何可召問乎?且三貼則或可問也,而至於二貼,有何可問之道耶?上曰,醫書云或補或瀉,豈無闊狹之道乎?濟恭曰,大凡補寫,以效害言之,而至於建功,則旣是收效之劑,有何闊狹之事乎?仁孫曰,日熱之時,建功尤有效矣。上曰,日熱如此,而飮建功,則心腹果有涼氣矣。仁孫請進湯,上進御訖,仁孫請診。上曰,置之。仁孫曰,夕間當更進矣。上笑曰,可觀勢爲之矣。仁孫·濟恭,交口力請。上曰,出去俟之。以次退出。
癸巳六月二十八日酉時,上御集慶堂。藥房入診,濬川都廳·監印官追後入侍時,都提調元仁孫,提調蔡濟恭,副提調具㢞,假注書李柱延,記注官卜台鎭,記事官鄭民始,醫官方泰輿,以次進伏訖。仁孫曰,午間聖體,若何?上曰,難矣,建明門所付之文,外間幾皆知之乎?仁孫曰,應皆知之矣。仍請進湯劑,上進御訖,命濬川都廳·訓局將校進前,都廳曺學臣·李邦緯進伏。上曰,訓局先奏。學臣曰,訓局將校,姑未入來矣。上曰,汝必知之,詳細奏焉。學臣曰,訓局未築十三間,禁御兩營未築,亦不過十餘間矣。命學臣·邦緯先退。仁孫曰,俄見湖南狀聞,農形未免凶歉,國家經用,專關湖南,而若未豐登,誠是悶迫處也。上曰,然則誠悶,不可不預慮矣。仁孫曰,嘗藥之地,豈敢辭免,而適有狗馬之疾,敢此仰達矣。上曰,閱月內局,豈不然乎?仍命書之曰,右相都提調勉副,左相爲都提調。出傳敎仁孫·濟恭先退。上曰,監印官進前,兼輔德洪相簡,校理韓鼎裕進伏。上曰,今至幾卷乎?相簡曰,已至九卷矣。仍奏曰,明人所作有朝鮮賦,而不入於皇華集中,當此改刊之日,何以爲之乎?上曰,此賦在於何冊乎?相簡曰,在於輿地勝覽矣。上曰,輿地在於玉堂矣。仍命玉堂上下番入侍。出榻敎副校理李商建,修撰鄭元始進伏。上曰,輿地勝覽持來乎?商建曰,玉堂所藏內入,春坊所藏持入,而朝鮮賦卷,落帙矣。上曰,然則不必搜出,此賦則入於改刊中可也。相簡·鼎裕,商建·元始竝先退。上曰,湖南事,極可悶矣。仍命玉堂李商建入侍。出榻敎又命書之曰,昨聞湖西狀聞,幾乎全一道亢旱,國之田賦,專在湖南,常稱湖南,國之府庫,而予則曰,此爲國計而言者,予則不然,爲民而悶也,有若曰,百姓足君孰與不足?此言誠切實,況北道雖曰肇開王業,而予則曰湖南,亦豐沛故鄕,況再昨年後,其尤重焉,此道若大歉,嗚乎八旬,何心爲君?不可不示予意,湖南朔膳,得雨前停捧,得雨後封進,昔東海一婦呼冤,猶三年旱,吁嗟湖南,連歲登熱,今年若此,無乃所崇而然乎?申飭道內,莫云三庚已過,處暑在近,必也虔誠,校理李商建,特差審理御史,凡諸等事,便宜爲之,必求其冤而來,若有目下殘忍者,御史爲先便宜嚴治,以洩其冤,凡諸廚傳,體予停朔膳之意,無過三器,以表予爲民審理之意,嗚乎聞此,宿食奚弛?得雨審理然後,此心庶可弛,一體申飭本道與御史,湖西亦然,其尤甚處若沿道,亦察民隱。出傳敎商建進伏。上曰,湖南一道,遍行廉察,而亦或爲潛行耶?商建曰,旣承廉察之敎,謹當往役,而隨其形便,或明行或潛行,庶殫奔走之誠矣。上曰,沿路亦隨聞而爲之也。仍命入馬牌,使之親授後,以次退出。
上在慶熙宮。停常參·經筵。
卯時辰時,日暈。
宣仁王后忌辰齋成。
藥房都提調金尙喆,提調蔡濟恭,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。追慕憧憧,爲民沓沓,八旬誠悶,氣何暇諭?待敎入侍。
中宮殿·惠嬪宮,藥房口傳問安。答曰,知道。
大駕,王世孫詣石隅,歷臨主第後,政院·玉堂口傳問安。答曰,知道。
大殿,藥房口傳問安。答曰,知道。
大駕,王世孫詣義烈宮後,政院,玉堂口傳問安。答曰,知道。
大殿,藥房口傳問安。答曰,知道。
王世孫行禮後,政院·玉堂口傳問安。答曰,知道。
傳于申益彬曰,諸司預備。傳于申益彬曰,諸司預備,當詣仁慶宮舊基,前後廂軍,道上留住。
傳于申益彬曰,昨日欲命,原任其代,若何?故命此,相已隨駕,右相都提擧旣許副,況左相曾已下敎,東村夙夜,此任宜顧,內局都提擧特爲勉副,申判府爲都提擧。
傳于申益彬曰,諸司預備。
大駕,王世孫還官後,政院·玉堂口傳問安。答曰,知道。
大殿,藥房·朝廷·二品以上,六曹堂上,大司諫口傳問安。答曰,知道。
申益彬,以御營廳言啓曰,去夜犯夜人無所捉,敢啓。傳曰,知道。以一所巡廳言啓曰,去夜犯夜人無所捉,敢啓。傳曰,知道。以二所巡廳言啓曰,去夜犯夜人無所捉,敢啓。傳曰,知道。又以左邊捕盜廳言啓曰,去夜犯夜人無所捉,敢啓。傳曰,知道。以右邊捕盜廳言啓曰,去夜犯夜人無所捉,敢啓。傳曰,知道。
以備忘記,傳于申景濬曰,爲湖南用心,旣見田野,欲爲命入建功,幾日付敎,人皆漠然,踰其門回來,朝鮮朝鮮乎?心切寒心,欲爲靜臥堂中,任希敎章,予卽曰美也,先乎否乎,睡歟醒歟?纔回闕中,諸承旨焉在,諸儒臣焉,此何光景,何聞隣國,此等時夜何長,內局何局,常參何參?堂中靜臥慷慨,此何景像?其書予已取來。
申景濬啓曰,卽者副校理林蓍喆,修撰南絳老·鄭元始,副修撰任宗周,謂有難安情勢,陳疏出去,原疏,以國忌正日,纔已退却矣,所當卽捧禁推傳旨,而此與無端徑出有異,推考警責,玉堂上下番俱空,竝卽牌招,推移入直,何如?以承傳色口傳下敎曰,一體解見任。
以備忘記,傳于申景濬曰,其雖因予悶建功而然,此等糾正,可謂美事,諸承宣特解見任,李在協·沈頤之·趙載得·尹坊·徐浩修·趙㻐爲承旨,牌招入直,房順房,三院副提調例兼。承旨若此,雖都憲今何陳章?諸柏府·薇垣亦豈異同?一體解見任,旣下敎,特給其章。
以備忘記,傳于申景濬曰,有薇垣·柏府然後可以常參,其誰乎?常參停。
藥房口傳啓曰,今日湯劑,尙不進一貼矣,雖在常時,當進貼數,不可闕一,況於當暑勞動之餘,尤不念所以保護之道乎?臣等雖於轎前,伏奉待下敎之命,禁門已扃,更鼓又下,區區下情,不勝抑鬱,玆敢祗詣閤外,冒罪煩瀆。伏乞暫許召接,俾進湯劑,千萬仰祝,惶恐敢啓。
以承傳色口傳下敎曰,初則欲飮此,光景卽予,何飮建功?卽爲退去。口傳再啓曰,臣等詣閤陳懇,顒俟兪旨,及承批旨,乃以退去爲敎,相顧抑塞,不知所達,今日聖體之勞動,果何如?而更鼓已深,湯劑尙未進一貼,豈不萬萬焦迫乎?臣等若嚴畏退去,則保護之地,職分虧矣,玆敢冒罪申籲。伏乞亟許持湯劑入侍,千萬顒祝,惶恐敢啓。
以承傳色口傳下敎曰,尙今坐守,不得寢睡矣,建功入之,其卽退去。
大司憲任希敎疏曰,伏以臣,情私煎迫,屢犯瀆撓,輒蒙恩暇,專意救護,仰感隆私,圖報罔涯,而母病一味進退,差復無期,職名虛帶,趨造斷望,臣之所自效者,惟在於筋力供職,而情理悶切,義分莫伸,有負初心,惶愧徒切。伏願殿下,亟削臣所帶之職,以警具僚,仍治臣瘝曠之罪,以安私分,臣方以母病,焦遑度日,而事在目下,愚衰耿結,敢此冒陳焉。伏惟建功,卽我殿下三十年收效之良劑,擧國臣民所仰祝者,不啻如金丹靈藥,而殿下嫌其苦口,每下厭進之敎,至有懸賞求言之命,今日群下,雖愚夫愚婦,孰敢異議於湯劑,而發之於口,書之於文字乎?藉令無知無識·希功望賞之類,應旨而進言,則不忠大矣。噫,殿下以至仁盛德,爲一國之父母,豈可使一人,自陷於不忠之科乎?臣實爲聖明惜此擧也。至如昨日兩滌下敎貼門之擧,尤萬萬過中,殿下雖有此非常之敎,今日大臣諸臣,當相率拔貼,卽地請對還收,而尙此無聞,臣實慨然,喉院之職在惟允者,亦不復難,失職尤大矣。伏願殿下,穆然深思,前後下敎,亟命還收,速進湯劑,以盡保嗇之道,在院諸臣,竝加責罰,以存國體焉。批答無。
癸巳六月二十九日卯時,上詣石隅擧動入侍時,行都承旨具㢞,左承旨李在簡,左副承旨申益彬,右副承旨申景濬,假注書李柱延·金重燮,記事官卜台鎭·鄭民始,以次侍立於通陽門外。上具翼善冠·黑圓領袍,乘轎出通陽門,詣延和門外。藥房都提調請進湯劑,上曰,民方盡枯,何云湯劑?詣石隅,命畿伯入侍,沈鏽進伏。上曰,何如?鏽曰,有水處可以爲豐,而晩移無水處,則見方枯黃,數日內若得雨,則誠爲萬幸,不然則切悶矣。命農民進前曰,此則有水乎?曰,有水矣。上曰,湖南若如比,則庶可弛心矣。尙喆曰,此則雖某年,不至大段被災矣。上曰,今年,何如?尙喆曰,雖不及大登之歲,亦可成樣矣。鏽曰,雖以一道言之,忠州接界驪州·利川,尤爲切悶矣。上曰,李商建,予不識何狀人矣,以鄕曲之人,宗非偶然矣,足可了事乎?尙喆曰,此等事,足可爲之矣。上曰,此可謂負郭田乎?尙喆曰,猶不如東郊矣,湖南雖云被災,畓多田少,不至於慘凶矣。水標橋歷臨時,路由鍾樓,軍兵道上留住事,駕前下敎還詣水標橋。命都廳進前曰,何時畢役乎?李邦緯·曺學臣曰,似在開月晦間矣,都監家內已爲畢役,故今方竝爲赴役,似可速了矣。上曰,日炎甚酷,間間□□□膳米三十石,特命賜給,以爲各軍等一時療飢之資,而綿布一同賜給,缺軍門各十五疋懸賞,其勤實者五疋給,本廳員役學臣等,承命而退,懸布於役處。上曰,石築果好乎?濬川堂上李景祜曰,所見甚好矣。戶曹判書蔡濟恭曰,通洲江石築,雖不見焉,而比諸前日,百倍頓勝,亦可永久之圖矣,主第歷臨,前後廂軍道上留住事,駕前下敎,仁慶宮舊基歷臨事,及義烈宮歷臨事,駕前下敎。上詣仁慶宮,入大門而卽詣義烈宮,命世孫行酌獻禮後,上還宮。諸臣問安後,以次退出。
上在慶熙宮。停常參·經筵。
藥房都提調申晦,提調蔡濟恭,副提調李在協啓曰,昨日早朝動駕,向夕回鑾,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。爲民用心,爲國慷慨,其豈云八旬,雖八百何堪,氣何暇論?待下敎入侍,世孫氣候亦一樣矣。
中宮殿·惠嬪宮,藥房口傳問安。答曰,知道。
申益彬,以都摠府言啓曰,今日入直內三廳,武兼禁軍及軍兵等,當爲中日習射,請出標信,傳曰,知道。
吏曹口傳政事,檢閱單洪國榮。
徐浩修啓曰,檢閱洪國榮,旣已付職,卽爲牌招,何如?傳曰,允。
以備忘記,傳于李在協曰,悶建功問,士庶皆視昏,甚放予,孰能覩?惟因此作機關承旨一時代諸儒臣亦皆然,薇垣喝導臥,柏府都吏坐,今景像古豈有,因時體人何堪?承旨其將召,府院亦將鎖,特取才見予哂,其若此君爲君,緘口食其能食,令院隷將器水,士庶眼皆淨洗,此等世建功功,靜臥堂睥睨世。
以備忘記,傳于李在協曰,待敎敎果信乎?雖百日自有時,兩下敎,若爲帖,深藏手內帑中,悶建功而書付,衆漠然而尋來,靦然幾丈木,自顧復何諭?衰君雖自歎,士庶將何用?人心於此判,予當停建功,其若偏一問,誠可量其心,特書旣二問,一曰皆視昏,若問何取來?予心自此定,莫云君食言,士庶誠駭然。
以備忘記,傳于李在協曰,於今海東,只有八旬君與沖子,而三公卿宰,其誰依也?八道道臣兩都留守,其皆竭心,而若問八旬其君攸恃,民與臣也,觀今世道,且見人心,曷勝寒心?其惟晝夜供職者承史,而而人皆若此,萬事可做,夜長若冬,隨更起坐,三百六十日,八旬其君,若是度日,困乎便乎,呼寫及此,五內掩抑矣。
以備忘記,傳于申益彬曰,明日建明門當爲朝參,二品只時原任備堂進參,堂上堂下文蔭武皆進參,宗親都尉副尉僉尉皆安徐,儀註餘輦儀仗亦安徐,侍衛只入直禁軍進參,時刻待下敎,只入正時。
徐浩修,以禮曹言啓曰,太廟展謁,每年春秋定式取稟矣,今秋展謁,當爲稟定,而聖候方在靜攝中,推擇日子,有不敢循例仰請矣,何以爲之?敢稟。傳曰,其能拜禮,一何曠禮?興惟及此,予懷千萬,其雖然,待下敎。
申益彬,以兵曹言啓曰,宣傳官具明謙,猝得伏暑之症,時月之內,勢難起動供職云,病勢如是,則侍衛之職,不可久曠,今姑改差,何如?傳曰,允。
又以訓鍊都監言啓曰,去夜無犯夜人被捉之意,敢啓。傳曰,知道。又以一所巡廳言啓曰,去夜犯夜人,無所捉之意,敢啓。傳曰,知道。又以二所巡廳言啓曰,去夜犯夜人,無所捉之意,敢啓。傳曰,知道。又以左邊捕盜廳言啓曰,去夜犯夜人,無所捉,敢啓。傳曰,知道。又以右邊捕盜廳言啓曰,去夜犯於人,無所捉,敢啓。傳曰,知道。
尹坊,以全羅監司元義孫狀啓,康津古今島居李世淡,船格禹泰才等渰死事。傳曰,令本道,恤典擧行。
藥房口傳啓曰,朝者問候之批,有待敎之命,故臣等終日顒俟,召命未下,誠不勝悶鬱之至,昨夜湯劑,雖不得不依下敎封進四貼,而藥院之不得入侍,今已兩日矣,當此劇暑,常進之劑,若是間斷,區區下情,豈不萬萬焦迫乎?日已夕矣,不敢遲待,玆敢相率詣閤,冒陳衷懇。伏乞亟許臣等持湯劑入侍,千萬至祝,惶恐敢啓。答曰,書付建明門殿座,意蓋深,予何爲苟且君?卿等速休以安予心。
藥房口傳再啓曰,臣等詣閤陳籲,顒俟兪命,及承批旨,不惟不賜召接,縷縷下敎,示以堅拒,臣等相顧抑塞,轉益罔指,顧此湯劑,關係若何而一日二日,間斷至此,臣等職在保護,區區下情,萬萬焦迫,雖承速休之敎,不得請則不敢退。伏乞暫許方寸之地,俾得奉進湯劑,千萬顒祝,惶恐敢啓。答曰,雖一時,若有臣子心,持納政院可也。以兩條問若有知識,皆持納于政院曰,一則其欲加進故持來,一則此下敎何敢泛看?持來云可也,觀今世道,果若此者,卽賢者旣兩勸,則只一持來持匙食者,皆可爲也,而亦漠然,此徒食徒壽者曰,以爲君已歉然,而幾日尋常,以君有都憲章,其腸有臣心乎?若此,其君命其時命取來,此日景像,此日國體,此海東士庶,將陷於禽獸域,何心曰以八旬君,此豈却湯?其飮靦然故也,卿等速休,以安予心。
以承傳色口傳下敎曰,明日建明門殿座然後,當進湯劑,方坐廳,內局皆退去然後,當入溫堗,其止之,皆退去。
又下敎曰,若是守在,故尙坐於廳,不入溫堗,明日殿座時,觀勢飮之,內局使之早退以休。
又下敎曰,當坐於廳,不入溫堗,若在於廳而雖寢,此甚則不進建功,其若退去,當卽入溫堗,其退去焉。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
校理韓鼎裕疏曰,伏以臣,晩始伏見夜下傳敎,有諸儒臣一體解任之命,臣於是,實有惶愧不敢自安者,蓋臣見帶館職,亦旣行公,則館中有事,寧容不知,而特以身適在於印所,名不列於聯疏,不言之罪惟均,而當被之罰獨逭,私心恧蹙,姑無論已,公法䠮駁,非細故也,玆敢略將首罪之章,仰陳同罰之請。伏乞聖明,亟賜處分,鐫臣之職,治臣之罪,俾邦憲嚴而私分安,千萬幸甚,臣無任屛營祈懇之至,謹昧死以聞。其章給之
上在慶熙宮。停常參·經筵。
卯時,有霧氣。
藥房都提調申晦,提調蔡濟恭,副提調李在協啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝比仰稟。答曰,知道。曉暑特甚,度日若年,觀今世道,八旬若八百,臨門觀景像,予有定意,氣何暇諭?命書付者誰,命取來者誰?自此以後,靜臥心靦然,待敎入侍。
中宮殿·惠嬪宮,藥房口傳問安。答曰,知道。
以備忘記,傳于沈頤之曰,慷慨臨門,世道果效,予知予知,何效何效?許多諸臣,睡醒而來,其君悶夜,五更六更,先諭予意,其須勵心,欲問維何,一則國事,二則生民,三則建功,先皆知悉,予有定意。
以備忘記,傳于沈頤之曰,今月待下敎,來月待下敎,此豈孝也,亦豈子道?心已若此,世亦若此,八旬暮年,其何堪乎?其猶以待今日光景。
以備忘記,傳于沈頤之曰,慨世道悶夜長,冬夜長宜,夏亦何長?嗟哉暮年,夏冬皆悶,唐六更縱恐,今欲添意深,嗟哉八旬,豈爲苟且?先視三件,百官知悉。
以備忘記,傳于徐浩修曰,今予一心,追慕而已,今予伸禮祇迎而已,初六日祇迎後,宿於典設司,聞禮畢回入,儀註安徐,侍衛入直,只入正時皆依前。
傳于沈頤之曰,沈觀之刊版下敎,安徐。
傳于徐浩修曰,金迪基,使之待令。
以備忘記,傳于沈頤之曰,以予心慨者,幾日書付,海東士庶,佯若莫聞,令其君自命付自取來,何顔對臣庶?今日臨門,其純直者,只有先正文純孫一人,予何恃乎?若此則予則將沐浴於建功湯,諸加進一貼者,一日三貼,其幾兩也,此等晩暑,其君勸日服兩錢重,欲問此而殿座乎?此三時水刺二次者幾十年,而今若加勸二貼者,今日世界,建功世界,以此心日後復爲黨習,本黨目中,必也更加一加字,惟我沖子,何以酬應?此先抑制乎建功者也。
以備忘記,傳于沈頤之曰,予已知矣,於今觀也,君强以日三飮,臣從俗套齊聲勸進,子思子誰知譏,正謂今日也,且予慷慨亘中者,幾日書付人,皆合眼默默,因機關自取來,其果有臣民,於予歉然已判,金迪基,若有此心,其何默默?其君臨門,然後有此對,予當諒聽,而何顔對臣庶?其心慨者,以兩問莫效,因光景而取來,內局何局,建功何功?予有定者蓋此也,從容度日,聞湖南甘霈報然後當飮,今日大小臣僚咸知。
以備忘記,傳于沈頤之曰,噫,幾日付書,其亦兩問,於儒於民,若有八旬爲君心人皆若此,猶付其書,則其可異也,旣取來後有儒乎有民乎?今日臨門,焉可已乎?予已知也,皆與俗同套,而其中洪良漢·沈鑧·徐迥修,雖同類,奏對則純實,特賜鹿皮一令,以表嘉質意。
傳于徐浩修曰,政官牌招開政。
傳于趙㻐曰,承旨與金迪基,來待於資政殿,內局同爲來待。
傳于趙㻐曰,坐此以待,猶尙如此,吏曹政色吏懸之,政官入來後解之。
傳于趙㻐曰,政官入侍開政,領相勿待命事,遣史官傳諭,命召仍爲傳授。
趙㻐啓曰,玉堂上下番俱空,已至多日,事甚未安,今日政新除授玉堂,待下批仍卽牌招,以爲入直之地,何如?傳曰,允。
有政。吏批,判書李潭,參判尹得養,參議李海重,正郞李東郁·柳,佐郞兪彦修,都承旨李在協,竝入侍,以宋瑩中爲大司憲,沈鑧爲大司諫,鄭彦暹爲執義,金基正爲掌令,李世孝爲掌令,申致權·柳翰申爲持平,閔游爲獻納,李祖源爲正言,任希簡爲副校理,林得浩爲修撰,李爲修撰,徐有臣爲副修撰,鄭光漢爲兵曹參判,朴思亨爲參議,朴聖泰爲注書,蔡道恭爲溫陽郡守,羅忠佐爲舒川郡守,田見龍爲海美縣監,李守貞爲永春縣監,金景澤爲鎭岑縣監,鄭民始待敎單付。
兵批,判書具允鈺病,參判·參議未差,參知李有喆,佐郞趙晉濂以入直入侍,右副承旨趙載得入侍,許璞同知單付,李箕蕃僉知單付,趙瑍·金養心爲副司直,趙載述·洪澤輔·邊珣·尹光珉爲副司果,鄭偉良爲副司勇。
趙載得,以兵曹言啓曰,今六月二十五日,鐵原居金色一稱名人,自興化西挾門入來,鳴申聞鼓,依定式下該曹,推問,何如?傳曰,知道。
沈頤之,以兵曹言啓曰,去夏三朔能麽兒考講時,訓鍊院僉正宋錫孫,主簿具翼遠,宣傳官李至咸,武臣兼宣傳官申晤,部將金必漢·高德耆,二次不通,武臣兼宣傳官洪鏶·任希華·朴重佐,部將金鈴,宣傳官閔百恒,一次不通,竝依定式從重推考,何如?傳曰,允。
又以禁衛營言啓曰,去夜無犯夜人所捉之意,敢啓。傳曰,知道。又以一所巡廳言啓曰,去夜犯夜人,無所捉之意,敢啓。傳曰,知道。又以二所巡廳言啓曰,去夜犯夜人,無所捉之意,敢啓。傳曰,知道。又以左邊捕盜廳言啓曰,去夜犯夜人,無所捉,敢啓。傳曰,知道。又以右邊捕盜廳言啓曰,去夜犯夜人,無所捉,敢啓。傳曰,知道。
趙載得,以義禁府言啓曰,再昨動駕時,大靜縣居李廷申爲名漢,稱爲其弟訟冤,肆然呼訴於駕前,誠極無嚴,令該曹依定式科罪,何如?傳曰,爲民動駕之時,勿治以逐。又以刑曹言啓曰,頃因傳敎,定配罪人中有年八十父母與祖父母者,考籍放送,而徒流案中,初無發配邑名者,發關各該道,使之詳問回移矣。各道成冊,今已齊到,故依前考籍,則茂山李數得山,以殺獄減死,因傳敎定配,而其父今年八十三歲,龜城金永順,以軍器偸竊,隨從定配,而其母今年八十八歲,沃川朴水甲,以殺獄誣告罪定配,而其祖母,今年八十歲,興陽明俊奎,以稅船監官,因傳敎定配,而其母今年八十歲,鹿島金道三,以紅牌買得罪定配,而其父今年八十四歲,黑山島文廷瑞,因傳敎定配,而其母今年八十二歲矣。竝依傳敎一體放送,而其餘罪人之成冊所錄年歲名字,與帳籍差異者,更査以報事,發關各道,待回移擧行之意,敢啓。傳曰,知道。
朝參罷後,政院·玉堂·藥房口傳問安。答曰,知道。
禮曹判書趙重晦疏曰,伏以臣,本以無似,待罪宗伯,觸事憒憒,無一善狀,愧深尸素,若隕淵谷,日前聖上西廟親酌時,以臣猥參贊禮之任,至有熟馬面給之命,天廏良駟,儼然頒下,臣於此,驚惶震越,莫知置身之所也。夫錫馬,重典也,而面給尤屬曠數非有勞績之茂著者,則未嘗輕施焉,臣之以贊禮一時隨參,此不過職分內事耳,有何一毫可紀之勞,而濫賞至此,恩典屑越,其所以貽累於聖朝嚬笑之愛,誠非細故,連値淸齋,屢日泯伏,今始略㖦短章,仰瀆崇聽。伏乞聖明,俯賜諒察,亟命收還,以重恩賞,以安微分,千萬幸甚,臣無任屛營祈懇之至,謹昧死以聞。答曰,省疏具悉。今番賞典,所重在焉,卿勿過辭焉。
副校理李商建疏曰,伏以天棐我東,聖算無疆,域中有年者,咸被廣推之恩,而如臣蟣蝨之微,亦蒙雨露之私,優老之典,至及於臣父,數年之間,再蒙思資,瞻天感泣,圖報無階,第臣有區區情私,每欲一陳,而嚴畏未敢焉。親年漸迫於桑楡,子心自切於寸草,今始冒籲於黈纊之下矣。臣命途奇薄,年纔齠齔,奄失所恃,而臣父鰥居三十餘年,父子相恃爲命,若形影之相隨,而臣父今年七十一歲矣。自數十年來,得風痺之病,不能行動,奄奄床笫,起居飮啄之際,非臣扶持不便也。以此情理,實無晷刻離捨之勢,而臣父每聞臣有除命,則勸臣上去曰,吾病雖如此,此豈臣子言私之時乎?臣不得已聞命,輒抑情登途,時覲耿光,而每當鎖直,鄕信稍疏,則公私兩端,交灼一心,繞壁彷徨,寢食不甘,臣誠不知爲計也。噫,曲遂萬物,各隨其宜,天地造化之仁也。凡今廷臣之情私如臣者,皆蒙體下之恩,獲遂便養之願,臣雖不肖,偏荷洪造,出入邇列,亦且踰年矣。若於此際,特畀一小邑,使臣備員外職,而上效涓埃之報,反哺病父,而下伸烏鳥之情,則庶可兩盡其宜,而豈不有光於孝理之下哉?至於臣家計貧薄,藥餌之節,菽水之供,遑遑難繼之狀,通朝之所共知,而猥屑不敢煩陳,只據目下焦迫之情,玆敢不擇音而呼籲焉。伏乞天地父母,察臣危懇,憐臣至情,亟令攸司,照例稟處,俾遂便養之願,千萬幸甚,臣無任屛營祈懇之至,謹昧死以聞。答曰,省疏具悉。所陳者,令該曹依施焉。
癸巳七月初二日辰時,上御建明門。朝參入侍時,行都承旨李在協,左承旨尹坊,右承旨徐浩修,左副承旨沈頤之,右副承旨趙載得,固副承旨趙㻐,假注書李柱延·金重燮,記事官鄭民始·洪國榮,以次侍立於通陽門外。上具翼善冠·袞龍袍,乘轎出通陽門,詣建明門殿座後,東西班行拜禮。領議政金相福,領敦寧金陽澤,判府事申晦,左議政金尙喆,判府事李溵·李思觀,右議政元仁孫,以次進前。相福曰,日炎甚酷,而連日勞動,聖體,若何?上曰,予實慨然,自領相而慨然,今始入來乎?予之臨門愧矣,八旬其君,豈樂爲乎?領相今日之來,可爲貴矣,三番下敎,而今日臨門,非欲見領相,兩件竝來陳,無則皆退去,當詣舊邸矣,通禮院書吏,焉敢曰次次欲言者上來,皆言其名?可奏者奏之,非直爲納名,三件事中,有一可爲者,奏之。李海重曰,國事民事,旣無平日講究,則猝難仰對,而湯劑一切,初非下問者,孰敢異議乎?宋淳明曰,國事,殿下五十年皇極之治,已臻蕩蕩平平之域,民事,百弊盡革,至若建功,則殿下數十年收效之良劑,一日不進三貼,則擧切憂遑,無容更議矣。洪良漢曰,三件名雖異焉,實皆爲民,殿下五十年治平,受二字之號,而建功實爲其本,連進湯劑,則保護聖躬,保護聖躬然後,可以爲國事,可以爲民事,建功乃三件之本,進不進,不必下詢也。上曰,大體則是矣,而孔聖過猶不及之訓,豈不知乎?良漢曰,止於至善,則非有過矣。兵判具允鈺曰,其言有識矣。丁範祖進伏。上曰,何爲而來?曾爲建功歌,亦隨時體矣。範祖曰,連進湯劑,聖候康寧,民憂國計,一轉移間耳。尹養厚曰,三件莫過於建功,建功,殿下三十年收效之良劑,而亦爲治國治民之本,三貼進御。豈曰過乎?上曰,心衡之子乎?言則有理矣。李鎭翼進伏。上曰,予之同黨其退去,其貌,何如?允鈺曰,好矣。姜始顯曰,民事則係於守令,擇守令則好矣,國事各有主者,各任其能,則可無憂矣,建功則殿下自量其氣力,或加或減,未爲不可矣。上曰,二事是矣,而一則時體也。年幾何?曰,六十二矣。上曰,今亦用力乎?允鈺曰,亦異於常人矣。朴志源曰,軍國事,自上勤勵,無容更議,而建功則一國同情也。上曰,當質於子思矣。申光緝曰,國事民事,無容更議,建功則三十年收效之良劑,今何異議乎?李昌任曰,國事民事,無容更議而建功則三十年收效,雖扁鵲復生,抑何異議乎?殿下欲自强於民國之事,則日三進御誠好矣。上曰,人事矣。沈鑧曰,建功殿下之良劑,一貼而見效,二貼而見效,三貼而見效,三貼而若不足,則雖四貼,有何不可?上曰,有識矣。金魯淳曰,三件中建功最大,日三進御,斷不可已也。上曰,視乎步乎?趙宗鉉曰,建功則今日臣子,孰敢異議乎?上曰,已聞於政院故然矣,此亦時體,雖問於近仗軍士,亦然矣。林鼎遠曰,三事下詢中,建功則其本也。上曰,速去,非爲諂也,時體然矣。鄭好仁進伏。上曰,無異宜矣。李宜老曰,建功凡有秉彝之天者,孰敢異議?實爲保護聖躬之良劑。上曰,來矣今猶悔焉,久而見面矣。金尙集進伏。上曰,汝父同甲,亦建功之效乎?尙集曰,凡人則難於見效矣。沈觀之曰,三件中,建功爲靈丹矣。上曰,非爲一事,不爲拔納政院,而今始來者何也?觀之曰,趁未聞知矣。上曰,極爲非矣,不能卽聞云者,極爲非矣,副司直沈觀之刊版事。出榻敎朴師海曰,殿下五十年建極,治成制定,無容更議,而建功,數十年見效之良劑,其功不可形容,若有間斷,則群下之焦迫,曷有其極乎?上曰,時體矣。師海曰,此非時體也。趙昌逵曰,玉體康寧然後,可以爲民國之事,而建功乃保護聖躬之良劑,寧可間斷乎?朴思亨曰,國事民事之本,都在於建功矣。崔台衡曰,三件中,建功爲本,孰敢異議乎?上曰,堯舜百十歲,亦飮建功乎?徐迥修曰,三件中建功爲本,保護聖躬,然後可以治國,可以治民,而保護聖躬,莫過於建功矣。上曰,不讀過猶不及之訓乎?迥修曰,此非過也,非惟不當問而亦無異議者也。朴師崙曰,盛暑朝參,下詢三件,國計得人於廟堂,民事擇人於守令,則可以爲國,可以爲民,建功則三十年收效之良劑,今何有異議乎?上曰,其止之,過猶不及也。師崙曰,三貼當商量聖躬而爲之矣。上曰,問於街童,當如此矣。任希曾曰,殿下之於建功,須同常人之茶飮,且多收效,今何異議乎?羅忠佐曰,國事民事,殿下五十年治成化洽,無容更議,而建功則實爲保護聖躬之本,不可一時間斷也。堂下李敍中進伏。上曰,致中之兄乎?貌何如?允鈺曰,相肖矣。郭鎭純曰,民國事,學識鹵莽,猝難仰對,而建功則數十年收效之良劑,豈以聖上之厭進而不思保護之道乎?上曰,不讀過猶不及乎?趙鼎鎭進伏。上曰,誰也?曰,載德之子也。鼎鎭曰,建功則非可一日間斷者也,連見神效矣。李赫胄曰,諸臣已悉仰奏,無容更議矣。上曰,誰也?曰,李粹光之五代孫也,金安默·閔垠·尹心協·趙重瞻進伏。上曰,減則進言,不然則退去。金迪基曰,曾聞父言,甲寅年温劑定頉後,退言于臣曰,今可爲功之首罪之魁矣,何謂也?連用溫劑,則聖體則康健,此則功之首也,過用溫劑,則肝血受傷,眼視不足,此則罪之魁也,然則奈何?曰,木草有璚玉膏,兼用此膏,則萬壽無疆矣。允鈺曰,其時則不思鹿茸而然矣。南有定進伏。上曰,誰也?曰,有容之弟也。上曰,以爲過焉則進奏,不然則退。有定曰,國事民事,臣不敢知,而建功則日三進御,是臣之望也。蔡道恭進伏。上曰,湖洲之玄孫乎?曰,然矣。建功之三貼擧國同情也。李顯發·李龜永·安錫佺·鄭彦暹·鄭顯道曰,此時三貼。豈曰過乎?李守貞進伏。上曰,汝爲先正之孫,勿爲時體也。守貞曰,建功實爲數十年收效之艮劑,日三進御,擧國同情,而此與粱肉有異,貼數惟在聖上之低昴矣。上曰,其言純實矣。宋文楫進伏。上曰,湖南旱災,汝聞知乎?曰,今亦得雨云矣。上曰,三貼過乎?文楫曰,豈曰過乎?康文祥·金履信·李海白·韓潽·崔珌進伏。上曰,汝是微末之官,公言可也。曰,脈候差勝之時,不必三貼也。李福泰·李勉·金樂賢·閔百祿·林箕彬·趙師殷·宋東胤進伏。上曰,過乎?僉曰,何以謂過乎?命下詢禁軍曰,三貼若過則坐焉,不然則立焉,允鈺曰,皆立矣。上曰,仍呼禮畢。上曰,此爲時體也。蔡濟恭曰,龜從筮從,卿士從庶民從,元吉,此可謂元吉矣。命書傳敎曰,幾日付書,人皆闔眼,噫,付書者誰,取來者誰?自此以後,雖臥堂中,對屋漏歉然,其雖八旬,豈爲庸庸碌碌人乎?今者臨門,意蓋深矣,而於建功若子思所云人皆曰無,嗟哉暮年,予何知雌雄?其中主簿李守貞,以先正孫,其言純實,嗟哉今日,予見此人,噫,以先正孫,於君若此,臨民可知,其令銓曹,本道守令待窠,懸註調用,以示予勸一聳百之意。藥房都提調申晦曰,湯劑連三日不進,未有甚於此時者也。上曰,予命付予命拔,豈不愧乎?仍爲還內,諸臣問安後退出。
癸巳七月初二日午時,上御右文閣。藥房入診入侍時,都提調申晦,提調蔡濟恭,副提調李在協,假注書李柱延,記事官鄭民始·洪國榮,醫官方泰輿·鄭允協·白文昌·崔尙圭,以次進伏訖。晦曰,俄者勞動之餘,聖體,若何?上曰,一樣矣。晦曰,寢睡·水刺之節,亦何如?上曰,亦一樣矣。晦曰,王世孫氣候,何如?上曰,安過矣。晦曰,湯劑間斷,下情焦迫矣。上曰,金迪基入來乎?在協曰,入來矣。上曰,進前奏之。晦曰,迪基俄奏,臣亦聞之,而考見藥院日記,則迪基之父,其時元無參議之事,建功則許稠定奪矣。上曰,果是許稠之事矣。迪基進伏奏曰,建功補劑,豈可間斷,而臣父則以爲,蔘性涉燥,添以補血之劑,然後可以收效,璚玉膏進御則爲好云矣。上曰,此何藥耶?濟恭曰,此乃瓊玉膏也,璚是瓊之古字,故無識輩,每以爲璚矣。上笑曰,然乎?宰相須用讀書人,仍命迪基先退,又命時原任大臣入侍。出榻敎領敦寧金陽澤,左議政金尙喆,判府事李溵·李思觀,右議政元仁孫,進伏,陽澤等問候。上曰,一樣矣。陽澤等曰,湯劑之一時間斷,誠爲焦悶。伏乞趁卽進御也。上曰,此則予意深矣,付書建明門,無一人拔來,如此而國爲國乎?陽澤·尙喆等,交口奏曰,此雖群下之罪,湯濟間斷,極爲焦悶,況當極熱,豈可暫停乎?上曰,息壤在彼,右相在彼,戶判在彼,予飮一貼矣。晦進湯,上進御訖,晦請診候。上曰,置之。濟恭,監煎先退。尙喆曰,今朝金迪基所奏,極爲駭妄,臣等退出後,考見藥院日記,則戊寅以後,其父病不能出入內院,未嘗躬參於議藥之際,則迪基奏語,自歸虛妄,其在懲後之道,宜施遠配之典矣。仁孫曰,御藥事體,何等嚴重,而肆然陳達,少無畏愼之意,此而置之,則效此者,恐將紛然,其在杜後弊之道,不可不嚴處矣。上曰,予意亦若此,以文字雖奏,近者聽瑩,欲詳問而命入侍,大體雖同,前奏者一不以告,臨時渠辨可知,此人業亦知矣,故命退去而聞所奏,其涉可駭,雖然,惜鳥卵,欲不問此則關係國體,亟施刊版之典。出擧條上仍敎曰,今日事萬萬寒心,若有如朴弼淳者,則必有言矣,弼淳,今在何處乎?晦曰,作故矣。上曰,然乎?誠可惜矣。命書之曰,心神索漠,莫知其人之存無,於今事其欲調用下詢,其人果無,噫,此人,以學儒殿講,入侍幾次,而因此直赴,有此樹立,而今作故人,予用愴然,故承旨朴弼淳原致賻外,特爲加致賻,若有其子,待闋服,卽爲懸註調用,以示予雖衰不忘功之意。出傳敎以次退出。
癸巳七月初二日未時,上御右文閣,承旨入侍,承文校檢金迪基,同爲入侍時,同副承旨趙㻐,假注書金重燮,記事官鄭民始·洪國榮,以次進伏。上曰,金迪基來乎?迪基進前。上曰,汝父云何?迪基曰,建功之連爲進御,若在他人,則如何而天人筋力,必無所害,而兼用璚玉膏,則爲萬全之劑云矣。上曰,若如此,則何不拔納所付書耶?迪基曰,懸賞故恐有希賞之嫌,不敢矣,今仍朝參而奏之矣。藥房都提調申晦曰,臣於藥院,考見日記,則迪基之父,以病不能出入於建功議藥之時,迪基之所奏,極涉虛罔矣。上曰,璚玉膏材料何也。迪基曰,人蔘·麥門冬·生地黃·甘草之屬也。藥房都提調蔡濟恭曰,此乃瓊玉膏也,材料旣同,而右字璚,乃今瓊字也,唐詩亦多通用,而迪基無識,以璚玉膏別奏矣。上曰,汝何不以臨時所奏文字奏也?迪基含糊未對。上命退去,命趙㻐,讀奏湖西伯褒貶狀啓。上曰,多用中下矣。又讀忠淸水使啓本訖。㻐啓曰,卽伏見忠淸水使李聖師今春夏等褒貶啓本,則邊將,無一人居中居下,殊無嚴明殿最之意,推考警責,何如?上曰,依爲之。命書傳敎曰,此時守令,豈可久曠?湖西殿最適到,其令今日政擇擬,又讀海西唐船狀啓。上曰,近來唐船,何其多出耶?又讀湖西伯祈雨狀。上曰,難矣。畿甸稍勝云而亦云渴悶矣。李在協奏時原任,欲爲承候,方在閤外矣。上曰,竝入侍,藥房方入侍。上命書傳敎曰,李守貞下敎,今聞年限非今日,豈下敎之意哉?何待嶺南?湖西殿最多闕,此中差擬事,分付政曹。上曰,守禦使·摠戎使·此伯狀聞適到,而時任入侍故留待,領相亦爲入侍,下備局守摠狀聞,草記稟處,此伯狀聞,依例回啓。出傳敎上曰,政官請牌乃覺,吏判撕捱,其涉太過,況殿最代,有長官然後擧行,三銓官,卽爲牌招,入侍開政,仍留右文閣,以待牌去來,政院嚴飭。出傳敎諸臣以次退出。
癸巳七月初二日申時,上御右文閣。藥房夕入診入侍時,都提調申晦,提調蔡濟恭,副提調李在協,假注書李柱延,記事官鄭民始·洪國榮,醫官方泰輿,以次進伏訖。晦曰,午間聖體,若何?上曰,一樣矣。晦仍進湯,上進御訖。敎曰,公然大劑,一日三貼,豈不困乎?晦曰,良劑連進,實爲宗社之幸也。濟恭曰,此湯劑,便是日課,而有時間斷,過用聖慮,臣等悶迫,曷有其極?又況此時極熱,尤難暫停矣。上曰,卿等休焉。晦曰,明日亦當依例爲之矣。上曰,依。以次退出。
癸巳七月初二日申時,上御右文閣。吏兵批銓官入侍時,吏曹判書李潭,參判尹得養,參議李海重,正郞李東郁·權,佐郞兪彦修,兵曹參知李有喆,佐郞趙夢濂,行都承旨李在協,右副承旨趙載得,假注書金重燮,記事官鄭民始·洪國榮,以次進伏。命在協,書禮參疏批。上曰,吏郞三人入來乎?速書以入,隨書以入,命秋享大祭祭報府讀奏後,在協奏頃者李商建上疏,留院而當賜批下敎矣。命書批答。上曰,諸儒臣旣解任,則事勢固然,韓鼎裕遞差,其章給之。出傳敎藥房提調,持湯劑更爲入侍。出傳敎吏·兵批,與載得先爲退出。
上在慶熙宮。停常參·經筵。
藥房都提調申晦,提調蔡濟恭,副提調李在協啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。晝夜其悶,建功與夜長,萬古歉然,心有定意,諸大臣固請,復爲强飮,醒翁哂予,曷勝歉然?處暑在近,晩暑特甚,飮建功恧一倍,今夜長,比前特甚,睡覺猶夜,若是者三次,誠悶誠悶,氣何暇諭?待敎入侍,此等時,千乘浮雲,萬機亦楚越,先以呼寫,開東猶渺然。
中宮殿·惠嬪宮,藥房口傳問安。答曰,知道。
徐浩修啓曰,新除授注書朴聖泰,時在忠淸道定山地,乘馹上來事,下諭,何如?傳曰,允。又以侍講院言啓曰,本院新除授弼善高裕,自鄕上來云,卽爲牌招察任,何如?傳曰,允。
以備忘記,傳于徐浩修曰,今日其雨其雨,心切心切,民惟邦本,本固邦寧,予聞于昔,以一代萬,亦予一心,昨日三貼,日氣淸朗,今日雲陰,何心建功?觀今日將下敎,豈特兩湖?畿甸若此,嗟哉邦畿,其誰爲君?八旬衰耗,事勢固然,靜待靜待,建功藏鈔。
以備忘記,傳于宋瑩中曰,連日氣勝,便而度日,昨飮三貼,氣苶若前,建功果功,扁鵲果鵲,此何由乎?欺心飮湯,於今世界,建功世界,且今扁鵲,萬古扁鵲,若今世界,嗟哉朝鮮,藏諸凡方只見此法,朝者雲陰,其雨其雨,果雨果雨,沓沓,此何由?寔由建功,其召迪基,奉進璚膏,何謂璚膏?學於昨日,此誠背馳,可奇可奇,其醒內局行首扁鵲,將以師道,學璚扁鵲。
以備忘傳于趙㻐曰,今予八旬,歲已過半,强飮苦湯,爲民悶旱,百貼建功,其何益乎?於今兩湖畿甸皆同,而雨意猶邈,以一代萬,誠今予心,興惟及此,誠亦夜長,西枕東枕,徹宵沓沓矣。
注書朴聖泰在外代,以玄在默爲注書。
以備忘記,傳于沈頤之曰,湖西狀聞,心已悶也,況湖南幾一道亢旱,於今畿甸,亦若此,今日其雨其雨且若此,雖曰湖南,爲朝鮮君,何敢便休,況畿甸亦然乎?下旬後亦有下敎者,當東月臺殿座,畿伯領畿民入來,諸道民來京者,亦令京兆待令,侍衛禁軍排立皆安徐,只承旨時服入侍,待下敎,承旨只來待。
傳于宋瑩中曰,此時守令,豈可稽滯?今日辭朝,殿座時入侍。
傳于徐浩修曰,皆來詣,時刻置之。
傳于徐浩修曰,左承旨牌拓置之。
以備忘記,傳于徐浩修曰,下敎已久,今乃請牌,其誠稽滯,當該承旨,特解見任,其代,都憲爲承旨,牌招察任,房順房,三院副提調例兼。
趙㻐,以吏曹言啓曰,今此永寧殿秋享大祭薦俎官,行副司直趙德成·李世演,實預差啓下矣,俱以身病猝重,不得進參故,以禮曹參議宋淳明,改付標以入之意,敢啓。傳曰,知道。
宋瑩中,以禮曹言啓曰,今此宗廟永寧殿秋亨大祭執禮大祝,皆以侍從塡差,而時無職名人員,竝令該曹,口傳付軍職,何如?傳曰,允。
沈頤之,以備邊司言啓曰,守禦使李景祜狀啓,以爲本廳束伍牙兵合操,今年春,因朝令停止,今秋合操,何以爲之?請令廟堂,稟旨分付矣,詰戎體重,春操旣停,秋操依例爲之之意,分付,何如?傳曰,知道。今方悶旱祈雨,觀勢分付。又啓曰,摠戎使尹泰淵狀啓,以爲本道所屬四鎭列邑束伍軍,每年春秋,輪回操鍊,而今秋則坡州長湍當次,兩營秋操,請令廟堂,稟旨分付矣,本營停操,今已多年,依定式擧行之意,分付,何如?傳曰,知道。守禦廳習操,已下敎,依此擧行。
又以兵曹言啓曰,武臣兼宣傳官李復元呈狀內,素抱身病,當暑添劇,時月之內,實無供職之望云,病勢如是,則侍衛輪直之任,不可等待其差復,今姑改差,何如?傳曰,允。
又以兵曹言啓曰,今七月初二日,南陽居出身王修稱名人,自興化門西挾門入來,鳴申聞鼓,依定式下該曹,推問,何如?傳曰,允。
徐浩修,以承文院官員,以都提調意啓曰,本院寫字官崔尙裕·洪普運·彭得大·吳載述·金光澤·李彦相·洪鼎運·崔昌遠·金世澤·李昌培·洪聖濬·鄭志仁·金泰義·李希儉·李彦敬·李聖喆·洪喆運陞實代,肄習金廷麟·李彦盛·趙明熙·吳載恭·李機·金德彬·李希信·金光復·安載道·金復熙·金世桓·趙宇澤·李在恒·朴道洽·金致宇·李道璜·金仁逵,陞補付軍職,冠帶常仕,學生金弼貴·趙大得·鄭景文·趙熙澤·李命根·趙選熙·金世植·韓致重·金世復·田景春·安景行·徐得鳳·崔應奎·崔東植·崔宗植·李慶孫,筆才頗有成就之望,屬于本院肄習,使之鍊業,何如?傳曰,允。沈頤之,以訓鍊都監言啓曰,本局字內新舊石築,竝畢役之意,敢啓。傳曰,知道。又以御營廳言啓曰,去夜犯夜人,無所捉,敢啓。傳曰,知道。又以一所巡廳言啓曰,去夜犯夜人,無所捉之意,敢啓。傳曰,知道。又以二所巡廳言啓曰,去夜犯夜人,無所捉之意,敢啓。傳曰,知道。又以左邊捕盜廳言啓曰,去夜犯夜人,無所捉,敢啓。傳曰,知道。又以右邊捕盜廳言啓曰,去夜犯夜人,無所捉,敢啓。傳曰,知道。
大司鍊沈鑧啓曰,獻納閔游在外,臣於傳啓之後,宜請下諭,而矇未覺察,不能仰達,遽然退出,臣之昏憒溺職之失,於是著矣,揆以臺體,不可一刻仍冒,請命遞斥臣職。答曰,依啓。又下敎曰,下諭依例下諭。
殿座罷後,政院·玉堂·藥房口傳問安。答曰,知道。
藥房口傳啓曰,臣等俄於轎前,以待敎之意仰陳,方欲詣閤之際,伏承下本院傳敎,臣等相顧愕眙,大失所圖,臣等雖甚愚迷,豈不體悶旱對越之誠,靡不用極,而第念天人之理,本自無間,殿下亟進湯劑,然後眷顧之上天,可以悅豫,上天悅豫,然後沛澤可以望矣,殿下何不念及於此,而乃有此退去之敎耶?伏乞聖上,穆然深思,召接以進湯劑,千萬至祝,惶恐敢啓。
以備忘記,傳于徐浩修曰,飮建功雨已止,擧器籲敢何飮?
以承傳色口傳下敎曰,建功勝乎,在廳勝乎?其退去。
又下敎曰,今日亦如昨日,轎前奏時,當聽之矣,其退去,知退去然後,當入溫堗矣。
又下敎曰,誠看日氣,若如此守閤,則非但臥廳,當臥庭矣,其退去。
大司憲任希敎疏曰,伏以臣,情私煎迫,屢犯瀆擾,輒蒙恩暇專意救護,仰感隆私,圖報罔涯,而母病一味進退,差復無期,職名虛帶,趨造斷望,臣之所白效者,惟在於筋力供職,而情理悶切,義分莫伸,有負初心,惶愧徒切。伏願殿下,亟削臣所帶之職,以警具僚,仍治臣瘝曠之罪,以安私分,臣方以母病,焦遑度日,而事在目下,愚衷耿結,敢此冒陳焉。伏惟建功,卽我殿下三十年收效之良劑,擧國臣民所仰祝者,不啻如金丹靈藥,而殿下嫌其苦口,每下厭進之敎,至有懸賞求言之命,今日群下,雖愚夫愚婦,孰敢異議於湯劑而發之於口,書之於文字乎?藉令無知無識,希功望賞之類,應旨而進言,則不忠大矣。噫,殿下,以至仁盛德,爲一國之父母,豈可使一人,自陷於不忠之科乎?臣實爲聖明惜此擧也。至如昨日兩條下敎,貼門之擧,尤萬萬過中,殿下雖有非常之敎,大臣諸臣,當相率拔貼,卽地請對還收,而尙無此聞,臣實慨然,喉院之職在惟允者,亦不復難,失職尤大矣。伏願殿下,穆然深思,前後下敎,亟命收還,連進湯劑,以盡保嗇之道,在院諸臣,竝加賞罰,以存國體焉,臣無任屛營祈懇之地,謹昧死以聞。答曰,省疏具悉。今予此擧,其悶可知,今者所陳,旣得臺體而審若此,何不卽日詣臺求對,而構成文字乎?此予欠於卿者也,擧措雖異常,葛藤可悶,旣取其書而來,若卿之請,初何書付?此非諱者,大官其何請也?亦非下政院者,徼納與否,非所可論也。
癸巳七月初三日未時,上御崇政殿東月臺。殿座入侍時,行都承旨宋瑩中,右承旨徐浩修,左副承旨沈頤之,同副承旨趙㻐,假注書金重燮·玄在默,記事官鄭民始·洪國榮,以次侍立訖。上具翼善冠·袞龍袍,乘輿出資政門,詣東月臺殿座訖。上曰,畿伯率鄕民來待,則卽爲入侍。京畿監司沈鏽,進伏訖。上命鄕民入庭下,詢各處農形及市直。上曰,近日旱災,湖南爲甚,湖西次之,畿甸又次云矣,今聞鄕民之言,眞果然矣。鏽曰,臣營時急狀啓,俄已入來矣。上曰,讀之,㻐讀訖。上曰,東西郊禁軍中,另擇伶俐者入之。禁軍輩入庭進伏訖。上下詢東西郊農形,禁軍輩對曰,今得二霈,則可以大登矣。上曰,市直,何如?對曰,春則一斗,而今則加一升矣。全州民進伏,曰,臣之所居邑,則以旱災爲赤地矣。上曰,汝因何事而上京乎?對曰,有情冤事,卽前官移拜他邑,故欲爲仍留而來矣。上曰,前倅誰也?藥房都提調申晦曰,故相李宗城之子李敬倫矣。上曰,此人想必善治,而民有去思故也。上曰,然則汝獨上來耶?對曰,初則百有餘民,而難於久留,盡爲還鄕,只餘臣等數人矣。上曰,湖南人物極爲多謀,雖如此者流,所對不爲泛然,如申景濬高晢,則質淳若嶺南人,貴矣貴矣。上曰,湖西人心,比湖南,何如?頤之曰,湖西雖未質朴,而不似湖南之甚也,舒川郡守羅忠佐,海美縣監田見龍,溫陽郡守蔡道恭,永春縣監李守貞,珍岑縣監金景澤,謝恩後,仍爲下直,上命入侍,守貞進前。上曰,授汝外邑,予有意焉,除請七事可也。忠佐進伏。上曰,汝則侍從,亦爲除講焉,見龍·道恭·景澤,七事訖,一齊退出。上命內局入侍,都提調申晦,提調蔡濟恭,副提調宋瑩中,進伏訖。上曰,今此召卿,不爲建功而欲有詢問事,故也。晦曰,湯劑進御,然後聖體安寧,安寧然後,得雨必矣。上曰,今雖節晩,祈雨可乎?晦曰,前有此例,速行爲宜。上曰,祈雨祭獻官,皆令今日齋宿,祭物精備,奉詣神位時,其令致敬,諸執事進排官,禁酒禁草等事,令臺監着實申飭。出傳敎上曰,全州判官誰也?晦曰,任聖周矣。上曰,與前判官李敬倫,何如?對曰,規模各異,李敬倫,則着實,任聖周,則經學有餘,律已善文之人也。上曰,今二十一日,崇政殿月臺,當伸禮,儀註安徐,入直侍衛,只入正時,皆依前。出傳敎上曰,嗚呼,暮年攸依,其惟元元,兩湖若此,雖有輕重之分,此心若何而畿甸亦告旱,邦畿王者都也,而豈特此也?目下見亢旱,若不祈雨,豈爲民之意,此時祈雨,予亦爲焉,初次祈雨,不卜日初五日設行,而祭文當製下,此時祈雨,何循常例?以曾經近侍人塡差,明日祇遞後,當宿典設司,凡諸等節,依前爲之,儀註安徐。出傳敎上命三司入侍。大司諫沈鑧,執義鄭彦暹,掌令金基正·李世孝,持平申致權·柳翰申,副校理任希簡,正言李祖源,修撰林得浩,副修撰徐有臣,以次進伏訖。上曰,只擧其末。請收還慶興府庶民罪人趙榮順按律特寢之命,依前按律處斷。措辭見上上曰,亟停勿煩。出擧條又曰,請收還黑山島能櫓軍罪人黃昇源,按律特寢之命,依前按律處斷。措辭見上上曰,亟停勿煩。出擧條彦暹等曰,請黑山島爲奴罪人五得,依律處斷。措辭見上上曰,勿煩。出擧條又曰,請還寢張翼標島配之命,依律處斷。措辭見上上曰,勿煩。出擧條鑧等曰,請大靜縣爲奴罪人仲義,依律處斷。措辭見上上曰,勿煩。出擧條又曰,請黑山島爲奴罪人五得,依律處斷。措辭見上上曰,勿煩。出擧條又曰,請金迪基邊遠定配。措辭見上上曰,勿煩。出擧條祖源曰,臣之自來情勢,實無抗顔供職之望,而且新除授大司諫臣沈鑧,卽臣之三寸姑母夫也,揆以法例,其何可一刻晏然於臺次乎?請命遞斥臣職。上曰,勿辭。出擧條彦暹曰,引嫌而退,相避之法,在下當遞,揆以公格,勢難仍在,請正言李祖源遞差。上曰,依啓。出擧條鑧曰,向日都憲任希敎之章,旣係言事,則不賜批而還給,有欠待臺閣之道。臣謂還入其疏,賜批宜矣。上曰,其亦得體,依啓。出擧條晦曰,俄者傳敎中,有典設司齋宿之下敎,當此盛暑,何勞玉體之至此哉?伏願收還此敎焉。上曰,卿言雖如此,爲民祈雨,潔誠齋宿,烏可已也?命進湯劑一貼訖。細雨霏微,上乘輿還大內。諸臣以次退出。
上在慶熙宮。停常參·經筵。
藥房都提調申晦,提調蔡濟恭,右承旨徐浩修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昨夕月臺,豈特其雨?其雖細雨,帳沾而下,霈然猶待旋止,旱若前,焦悶曷諭?擧湯籲心可欺,徹宵待雨,雨復邈然,焦心二字,可謂歇語,氣何暇諭?惟待甘霔。
中宮·惠嬪宮,藥房口傳問安。答曰,知道。
傳于丁範祖曰,今日月臺,當親傳香,禮房知悉。
親傳香,仍詣典設司後,政院·玉堂·藥房口傳問安。答曰,知道。
以承傳色口傳下敎曰,臥此故如此乎?若如此則御衣而坐庭矣。試看日氣,此果建功之功乎?其止之。
趙宗鉉,以左右捕盜廳·一二所巡廳·訓鍊都監言啓曰,去夜犯夜人,無所捉之意,敢啓。傳曰,知道。
趙宗鉉,以刑曹言啓曰,因兵曹啓辭,出身王修,鳴申聞鼓,令該曹推問事,命下矣。所當捧供以啓,而王修旣是出身,臣曹不得循例擧行,移義禁府處之,何如?傳曰,允。
傳于趙宗鉉曰,當坐建明門,承旨待令。
以備忘記,傳于沈頤之曰,晩暑轉甚,鋤旱若此,八旬暮年,其何堪乎?昨夕雨下,冀乎霈然,建功靈丹,爲予造物,昨雨其猶沾顋,一飮苦湯渺然,內局何顔勸進,涼德何心受飮?今予一心,惟在雲漢。
以備忘記,又傳于曰,昨夕月臺,穿帳沾面,予先知矣。建功一飮雨旋止,仍下近畿,此皆由於涼德誠淺,貪建功而然矣。初夏得霈,尙今惟焉。昨喜雨廊,只修在我道而已矣。
以備忘記,又傳于曰,昨夕雨氣霈然,仍建功旋中止,予用心專由爾,爾何功爲造物?藏鎖鈔深封焉。得霈後,庶可飮,令內局知此意,莫困予,宜自便。
傳于趙㻐曰,承旨與儒臣徐有臣及全州判官入侍。
吏曹口傳政事,以李昌中爲全州判官。
以弼善高裕,牌不進罷職傳旨。傳于趙㻐曰,只推。
傳于沈頤之曰,奉審承旨入侍。
沈頤之,以吏曹言啓曰,今此三角山·木覓山·漢江,祈雨祭典祀官兼大祝,皆以侍從塡差,而時無職名人員,令該曹,口傳付軍職,何如?傳曰,允。
以備忘記,傳于沈頤之曰,右副予已諒矣。左承旨若何而然,都承旨同爲撕捱,其涉太過,然今日豈若此?一體特解見任,尹得養·趙宗鉉·丁範祖爲承旨,卽爲牌招察任,房順房。三院副提調例兼。
傳于丁範祖曰,今日月臺,當親傳香,禮房知悉。
趙宗鉉,以都摠府言啓曰,今日入直內三廳武兼禁軍及軍兵等,當爲中日習射,而祈雨祭齋戒相値,不得爲之之意,敢啓。傳曰,知道。
癸巳七月初四日辰時,上詣崇政殿月臺。親傳香入侍時,左承旨徐浩修,右承旨沈頤之,右副承旨趙㻐,假注書金重燮·玄在默,記事官鄭民始·洪國榮,以次侍立訖。上具翼善冠·袞龍袍,乘輿出資政門,詣東月臺板位,傳香後,仍詣典設司,齋宿入侍時。上曰,祈雨處摘好承旨入侍。藥房都提調申晦曰,日氣蒸鬱,聖體,若何?上曰,一樣矣。晦曰,果川旣已得雨,則以月臺上不見點滴,何用聖慮耶?上曰,時任來待闕外云,注書出去,使之入侍。賤臣承命出去,與金相福·金尙喆·元仁孫,進伏訖。相福曰,昨日,只進一貼,當此盛熱,聖體,若何?上曰,雨意漠然只用焦悶矣。上曰,全州新官,爲人如何?相福曰,任聖周,不但善文而且有經學矣。上曰,經學者,皆可善治耶,他相之意,何如?尙喆曰,臣未詳知,而聞領相之言,則經學極嘉,合置桂坊云矣。仁孫曰,殿下旣以全州爲慮,則另擇改差以送,而任聖周,則遞付他職,未爲不可。上曰,右相之言甚好,申飭詮曹,使之今日內,口傳擇差可也。諸臣以次退出。
癸巳七月初四日巳時,上御典設司。同副承旨入侍時,同副承旨丁範祖,假注書玄在默,記事官鄭民始·洪國榮,以次進伏訖。上曰,噫,于今八旬,兩次逢旱,若問其由,卽予涼德,小民何辜?孟夏初次其猶得雨,鋤後之旱,自古所忌,其況昨夕,雨乍霑而旋止,畿甸三郡,猶得犂鋤之雨,此何異於耳提面命?今日雨意尙濃,而豈特霈然?無一點雨,是誰卽予,限得雨間,減膳。京畿·湖西雜膳物膳,其亦限得雨間停封。出傳敎上命退去,諸臣以次退出。
癸巳七月初四日午時,上御典設司,奉審承旨入侍時,左承旨徐浩修,假注書玄在默,記事官鄭民始·洪國榮,以次進伏訖。上曰,減膳,只大殿擧行。出傳數命退去,諸臣以次退出。
癸巳七月初四日申時,上御典設司。藥房三提調入侍時,都提調申晦,提調蔡濟恭,副提調尹得養,假注書金重燮,記事官鄭民始·洪國榮,以次進伏訖。晦進前曰,聖體,若何?上曰,一樣矣。昨日入來之民可知矣。晦曰,湖南之人多如此,不可信矣。上曰,雖凡民,嶺民則純實矣。晦曰,大臣欲爲承候來待矣。上曰,竝入侍。三大臣入侍事。出榻敎領議政金相福,左議政金尙喆,右議政元仁孫進伏曰,日炎蒸鬱,聖體,若何?上曰,以建功而不雨矣。尙喆曰,處處多得云矣。相福曰,方待令於闕下矣。有此召命,喜幸不容言。濟恭曰,不必過用聖慮,自可得雨矣。尙喆曰,雖御宮中,惟在方寸間,何必乃爾?仁孫曰,旬望間得雨,則庶可及矣。上曰,湖南之市價不下,誠怪矣。仁孫曰,兩麥大登之後,今亦年事未判而然矣。上曰,頃年西郊時,爲趙載選而願留者,特命仍任,則其人皆蹈舞矣。今新行全州者,可以當前官乎?相福曰,素稱經學而亦難矣。上曰,誰也?仁孫曰,古判書任埅之後也。上曰,經學而可以吏治乎?初何以移之?李敬倫善爲之,而全州亦營下劇邑,尤難矣。相福曰,不知有何事而移之,然而南原之難治,尤難於全州矣。上曰,今皆到任乎?仁孫曰,旣除朝辭,則似已赴任,而任聖周,則當未及赴任矣。上曰,仍置無妨矣。南原尤難於全州矣,代誰爲南原?相福曰,金坦行之瓜滿代也。上曰,有福矣。善爲瓜滿矣。相福曰,以善治加資,而不如金有常矣。上曰,南原革名乎?仁孫曰,復號矣。上曰,李敬倫年幾何?仁孫曰,四十餘矣。上曰,再次見之,其人難矣。李宗德之族乎?仁孫曰,宗德之姪也。上曰,與宗德,何如?尙喆曰,規模不同而實非負國者也?上曰,初次不雨,則當奈何?都提亦言左道之勝,而何能詳知也?尙喆曰,今年則異於壬午,不可以初頭論矣。上曰,及今得雨,則亦可及乎?仁孫曰,然矣。壬午則初不移秧矣。尙喆曰,亦無全一邑被災者也。晦曰,雖云被災,亦豈無濟活之道乎?相福曰,亦不當用慮於湯劑也。上曰,丁範祖雖善文,而亦有鄕闇矣。相福曰,如此者可貴矣。上曰,今世無相對者矣。今若得雨,則庶有生路,而不能躬行,坐此焦心,豈不難乎?相福曰,臣等方入侍,湯劑不可不進矣。尙喆曰,昨日藥房口傳啓辭,進湯劑則天心悅豫,天心悅豫,則可以得甘霈者,實爲着題語也。仁孫曰,天地位,萬物育,上下相持,亦非中和之道矣。仁孫曰,聖上累次下詢,而領相剪理之才,臣姑未知仰對,任聖周今姑遞任,似好矣。相福曰,遞任亦無不可,仍其下人下去似好矣。上曰,李敬倫,可置南原,不必改差矣。仁孫曰,然矣。上曰,昨因本州民人之言,今日下問,聞領相所奏,莫知十分的當,而右相所奏誠是,任聖周許遞,其代令該曹,口傳另加擇差,入侍後辭朝,任聖周他官可堪處,於京職,旣有相奏,須用甄用事,分付銓曹。出傳敎上曰,金坦行,何如於簡行?相福曰,勝於簡行而金履素之父也。上曰,然則任聖周無故作散乎?相福曰,經學當世超出,故頃日春坊抄奏時,欲奏而時在外任,故不敢抄奏,而經學則可用矣。尙喆曰,任宗周之族也,尹東暹之四寸也,南行咸興判官之子也。上曰,京市直比春加一升云,亦可怪也。尙喆曰,畿內農形,稍豐云矣。上曰,全州代,外任中,可以擇擬乎?相福曰,無論有職無職,惟才焉是擇似好矣。尙喆曰,然則豈無李敬倫之對乎?上曰,桂坊有窠乎?相福曰,無矣。上曰,任聖周陞敍乎?相福曰,爲郡守矣。上曰,雖夜中,湖南霈然之狀到然後,心可舒矣。相福曰,此非强聒,進湯靜臥,則豈無感應之理乎?上曰,未有箕倨而心不慢者矣。濟恭曰,箕倨則非禮,而建功則當進之劑也。上曰,速爲退休可也。相福曰,幸得入侍,進湯而退,臣等之分也。湯劑若有害於祈雨,則臣等何敢請進?濟恭曰,君臣之分,異於父子間矣。若以父子論之,八十老父,厭進當進之劑,子雖不孝,某條强請,必進乃已矣。上曰,是誠忠言,而予之一身,固何惜也?方切代萬之誠矣。方欲登溷,其退去。諸臣以次退出。
癸巳七月初四日申時,上御典設司。承旨儒臣·全州判官,同爲入侍時,同副承旨丁範祖,假注書玄在默,記事官鄭民始·洪國榮,修撰徐有臣,全州判官李昌中,以次進伏訖。上命有臣,出往三江,暗行廉探,嚴飭禁釀,有臣承命出去。上曰,全州判官,於李成中爲幾寸耶?對曰,爲四寸矣。上曰,湖南旱災爲甚,另擇送汝,善爲民事可也。因命退去。
癸巳七月初四日酉時,上御典設司。藥房三提調入侍時,都提調申晦,提調蔡濟恭,副提調尹得養,假注書金重燮,記事官鄭民始·洪國榮以次進伏。上曰,李昌中果如何?申晦曰,規模難矣,與李成中不同矣。上曰,貌何如?晦曰,貌侵矣,近來則頗勝矣。得養曰,尺寸不踰云矣。上曰,提調亦知乎?濟恭曰,爲惠郞時來見,而未能詳知矣。上曰,全州得人乎?晦曰,然矣。讀奏關西伯狀啓。上曰,關西亦不雨矣。進湯劑後,又讀關西褒貶啓本。得養啓曰,卽伏見平安監司洪麟漢今春夏等褒貶啓本,則守令無一人居下,殊無嚴明殿最之意,推考警責,何如?上曰,依爲之。又讀畿伯雨澤狀。命書傳敎曰,悶旱渇悶,聞畿伯狀聞,果川·陽智·通津三邑,得犂鋤雨云,昨夕月臺,穿帳而濕面,雖此心喜,旋卽已霽,雨意兪漠,終靳一沛,其雖祗迎來此,臥而用心,聞此報勝於大旱中雲霓,雖然,若孟夏此處得雨,然後心可少弛矣。雖數縣若有得聞,隨卽以聞事回諭。又讀忠淸水使習操狀。命書傳敎曰,忠淸帥臣習操狀聞,此時若何?令備局,明日次對時,稟處。諸臣以次退出。
上在慶熙宮。停常參·經筵。
藥房都提調申晦,提調蔡濟恭,副提調尹得養啓曰,移次齋宿,侵曉還內,伏未審此時,聖體調攝,若何,痰候,何如?寢睡,水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝爲仰稟。答曰,知道。今者亢旱,寔由涼德,予付予取,曰有君乎?昨夕乍霑旋止,亦由建功,夜門豈若孟夏?此亦予也。予何心建功,卿等亦何勸進,氣何暇諭?爲民沓沓而已。
中宮殿·惠嬪宮,藥房口傳問安。答曰,知道。
齋宿罷後,政院·玉堂·藥房口傳問安。答曰,知道。
趙宗鉉,以左右捕盜廳·一二巡廳·禁衛營言啓曰,去夜犯夜人,無所捉之意,敢啓。傳曰,知道。
趙宗鉉,以義禁府言啓曰,北靑府遠竄罪人韓光會,特放,仍爲給牒敍用事,命下矣。卽爲放送事,分付該道道臣之意,敢啓。傳曰,知道。
趙宗鉉,以義禁府言啓曰,因刑曹啓辭,出身王修,移本府處之事,允下矣。王修,今方待命於本府,卽爲拿囚之意敢啓。
沈頤之,以吏曹言啓曰,通禮院左通禮任觀周呈狀內,身病甚重,勢難察任云,依例改差,何如?傳曰,允。
傳于趙宗鉉曰,大臣·備局堂上引見,禮房承旨與戶判編次人,先爲入侍,御史次對同爲入侍。
沈頤之,以侍講院言啓曰,本院弼善高裕,旣有只推之命,更爲牌招察任,何如?傳曰,允。
以備忘記,傳于丁範祖曰,昔孔聖於人謂信,況以奏高高乎?今者固執,豈比乎前?問答旣云敢以仰占,故昨日以示軍號而欲勸建功,近畿同時以下者勸予,其誠苟且,此雖五尺童,其宜固執,況今予乎?入侍時,雖點下見然後,當飮爲敎,觀日色可謂渺然。心自謂曰,今日以此君臣,其將相持云,雖驟聞聲,比再昨稍勝,此蒼蒼以生道勉予者,自此以後,予將仰告踐言,何負彼蒼?當飮建功,以此觀也。暮年固心,其將信矣。
傳于沈頤之曰,今予最悶一倍乎前,處暑在前,何循常例?且諸道申飭,其況國中,再次社稷,再明爲,以一品重臣爲獻官,文則入侍當製,明日一體祗迎,仍宿喜雨廊,儀設安徐。侍衛入直時刻,待下敎,只入正時。大祝·儒臣·諸執事另擇事,申飭銓曹。
有政。吏批,判書李潭進,參判未差,參議李海重式暇,承旨沈頤之進,以徐命善爲吏曹參判,李徽中爲大司憲,朴弼逵爲大司諫,李福徽爲掌令,白師殷爲正言,南絳老爲校理,金鍾善爲副修撰,洪樂信爲文學,徐有臣爲兼司書,閔百興爲判尹,金器大爲同義禁,李蓍建爲戶曹參議,朴志源爲工曹參議,申應顯爲左通禮,金復休爲右通禮,鄭彦郁爲宗簿正,洪彬爲軍資正,申暎爲刑曹正郞,韓後翼爲兵曹佐郞,鄭東藎爲儀賓都事,李晶煥爲司䆃主簿,南履寬·許霮爲典籍,崔湜爲校檢,具以謙爲昌城府使,尹光紹爲理山府使,具敍五爲龜城府使,盧勳相爲長淵縣監,李格爲扶安縣監,尹在陽爲司錄。
兵批,判書具允鈺病,參判鄭光漢病,參議朴思亨進,參知李有喆病,承旨沈頤之進,以姜夢說爲同知,李箕蕃·金基正·金復休·李泰齡·李弘濟爲副護軍,趙明鼎·具㢞·任希敎·李在簡·洪檢·申益彬·申景濬,趙英鎭·李漢一·沈鑧·韓鼎裕·林蓍喆·成大中·洪履健爲副司直,鄭元始·南絳老·任宗周·李有白·李祖源爲副司果。
傳于沈頤之曰,謝恩守令,留待入侍,未謝恩守令,一體謝恩後入侍。
傳于趙宗鉉曰,內局入侍,左副承旨與守令同爲入侍。
說書朴相來疏曰,伏以臣鹵莽譾劣,最居人下,無足備數於淸朝任使之末,胄筵勸講,職任甚重,尤非蔑學所可堪承,而矧玆廟堂,新有剡擧,則臣何敢昧然粃前於參外單窠之地,進犯妨賢之譏,退失量己之義哉?以此以彼,冒膺無路,坐違嚴命,恭竢大何,而飭敎截峻,召牌荐臨,小官分義有不敢一向逋慢,怵迫嚴畏,章皇出肅,特被供仕,已有旬月。脫直歸家,纔至數日,而臣之偏母,伏暑宿症,挾食重發,虛嘔暴泄,氣息昏綴,臣方左右扶將,日事刀圭,實無晷刻離捨之勢,而僚員不備,番次又迫。臣欲抑情就直,則病側無人,欲專意扶護,則曠職是懼,臣之去就,誠爲狼狽,而第時當悶旱,聖心焦憂,在臣義分,豈敢爲冒犯瀆撓之計,而情私所迫,未暇他顧,玆不得不疾聲呼籲,仰干崇嚴。伏乞聖慈,天地父母,俯垂諒察,亟賜鐫削,以便救護,以肅朝綱,千萬幸甚云云。批答出傳敎
癸巳七月初五日寅時,上御建明門。殿座入侍時,行都承旨尹得養,左承旨徐浩修,右承旨沈頤之,左副承旨趙宗鉉,右副承旨趙㻐,同副承旨丁範祖,假注書金重燮·玄在默,記事官鄭民始·洪國榮,以次侍立訖。上具翼善冠·袞龍袍,出典設司,乘輿詣建明門,殿座訖。
癸巳七月初五日辰時,上御集慶堂。藥房入診入侍時,都提調申晦,提調蔡濟恭,副提調尹得養,假注書金重燮,記事官鄭民始·洪國榮,醫官方泰輿等,以次進伏訖。晦曰,聖候,若何?上曰,一樣矣。寢睡·水刺之節,亦何如?上曰,還內後少睡矣。領議政金相福,左議政金尙喆,右議政元仁孫,亦以次對入侍矣。尙喆曰,晝旣如此,夜又如此,下情焦迫矣。晦曰,藥房不召則已,旣召則冒罪請診矣。上曰,息壤在彼矣,其日欲雨而旋止矣。仁孫曰,對越在於方寸而不在於湯劑矣。尙喆曰,欲感上天之眷顧,莫如聖躬之保護矣。相福曰,進湯則專一於對越矣。仁孫曰,湯劑則不當若此矣。上曰,今則雖雨,無以及矣。尙喆曰,不進湯劑,則軍國之事,特其餘事矣。晦曰,原任,亦欲問候而來矣。上曰,竝入侍。領府事韓翼謩,判府事金陽澤·李思觀·李溵,進前問候訖。翼謩曰,聖人之酬應萬事,一箇心神,而齋宿於典設,不進常進之劑,不勝焦遑矣。陽澤曰,天人一也。殿下之心,若是煩惱,則天心不豫矣。上曰,昨日已籲矣。晦曰,開城等十邑,亦已得雨云矣。上曰,楊州何不雨乎?晦曰,其日酉戌時,亦可得雨矣。濟恭曰,其時上天已答矣。溵曰,昨日不進一貼,下情焦迫矣。思觀曰,湖南則所望過矣,不可如是取必矣。翼謩曰,湖南左沿則多好,而右沿濱海,故例或被災矣。提調所奏,亦出於焦迫之私情,語涉取必矣。仁孫曰,殿下之祈雨,爲民也,雨於殿下之庭,不如雨於民田,豈以城內之不雨,不進湯劑乎?具善復曰,殿下進湯,則得雨矣。人心悅則天心和矣,天心和則霈澤矣。朴相德曰,若悶旱,則加進湯劑,以爲天人之交泰焉。上曰,予豈爲欺心之人乎?濟恭曰,臣等職在保護,連日不能進湯劑,莫非臣誠意之淺薄,乞賜譴削之罪焉。上曰,是矣。臣分當如是矣。命少退,少頃更爲入侍。晦曰,俄者下敎,殆若耳提面命,誠不勝喜幸,俄者驟雨,優爲浥塵矣。相福曰,於此益仰聖心之孚格。濟恭曰,亦不可以多少論,可以仰占天心矣。上曰,今日次對,意以爲相持矣。幸而得雨,可以飮矣。相福曰,臣等亦以爲然,而雨意如此,誠爲萬幸矣。進湯劑後,請診候。上曰,置之。藥房先爲退出。
癸巳七月初五日辰時,上御集慶堂。大臣·備局堂上,引見入侍時,領議政金相福,左議政金尙喆,右議政元仁孫,行戶曹判書蔡濟恭,行司直具善復,左參贊朴尙德,禮曹判書趙重晦,右參贊洪樂性,仁陽君李景祜,行副司直李章吾,兵曹判書具允鈺,吏曹判書李潭,行副司直尹泰淵·張志恒·金相翊,右尹徐命善,執義鄭彦暹,掌令金基正·李世孝,持平申致權·柳翰申,副校理任希簡,右承旨沈頤之,左副承旨趙宗鉉,假注書玄在默,事變假注書柳頤玄,記事官鄭民始·洪國榮,三江御使徐有臣,以次進伏訖。相福·尙喆·仁孫曰,還內後,聖體調攝,若何?上曰,一樣矣。水刺之節,亦何如?上曰,所進不過數匙矣。都提調申晦曰,今日備局則許入,而內局則不許,下誠悶迫,何可勝達?伏願許進湯劑。上曰,得雨然後可以進矣。相福曰,對越只在方寸,烏在其湯劑之進御與否也?上曰,雖終日待之,得霈然後,方可進矣。晦曰,若不進湯劑,則今日次對,決不敢奉行矣。上曰,此說過矣。成湯身纓白茅之時,奚暇顧其身乎?相福曰,原任求待閤外矣。上曰,使之入侍。賤臣出去,與領敦寧金陽澤,判府事韓翼謩·李溵·李思觀偕入進伏訖。陽澤等曰,殿下神心安寧然後,可以感回天心,期得一霈,而昨日齋宿,致欠保嗇之節,如此而可望得雨乎?上曰,過矣。相福,請進湯劑,上不許。相福曰,未進湯劑之前,安有廟謨之可論者乎?上曰,如此力勸,皆是時體矣。相福曰,此非時體而秉彝之根於天者矣。上曰,速爲次對。相福曰,此永宗防禦使金廷遇狀啓也。以爲今秋水陸操,依例設行事,請令廟堂,稟旨分付矣。今年畿農,安知不爲秋成豐熟,而以目下言之,方在悶旱祈雨之中,今秋本鎭水陸操,特令停止,何如?上曰,古人云勿以得雨而解心,況此時乎?依爲之。出擧條又曰,此京畿水使李達海狀啓也。畿·海兩道今秋水操,各其前洋,依例設行事,請令廟堂稟旨分付矣。京畿農形,安知不秋熟豐登,而以目下言之,方在旱乾之中,所稟水操,竝令停止,何如?上曰,古人云勿以得雨而解心,況此時乎?依爲之。出擧條又曰,此忠淸水使李聖師狀啓也。今秋水操,以八月十一日設行爲言矣。湖西農形,安知不秋成豐登,而目前則頗有被旱處云。今秋水操,特令停止,何如?上曰,古人云勿以得雨而解心,況此時乎?依爲之。出擧條又曰,此咸鏡監司李最中狀啓也。開市大國人牛馬料,以茂山府耳麥一千石,移劃會寧府事,請令廟堂稟處矣。依狀請許施,何如?上曰,依爲之。出擧條又曰,此黃海兵使李得濟秋操狀啓也。本營今秋習操及各邑鎭軍器點視與別武士·鄕騎士·武學都試設行事,請令廟堂,稟旨分付矣。今年農形,海西頻善成,今此狀稟者,竝令依例擧行,何如?上曰,依爲之。出擧條又曰,穀物常時儲蓄,然後可以有備,分付各營邑閫鎭,雖粒米,俾勿浪費之意,各別申飭,何如?上曰,今則歲登,視米若土,故昨日三江御史意,亦此也,所奏誠是,申飭諸道可也。出擧條又曰,判尹趙明鼎,方專意於兼帶賓客之任,詞訟煩劇,不無相妨,其本職判戶,今姑許遞,何如?上曰,依爲之。出擧條又曰,前判書尹東暹臺啓被罪,而臺啓爽實,本無是事云,似合收敍,故敢此仰達矣。上曰,依爲之。出擧條又曰,向來注書召試時,任長源等三人,以不爲上來,有芸館施行之命矣。任長源,趁期入城的實,闕中之人,亦有見之者云,所聞旣詳,故敢此仰達矣。上曰,果然其宜參酌,而大抵此事,不過申飭,無深意。此人若此,則其何異同?竝蕩滌。出擧條彦暹等進伏。上曰,只擧其末。請黑山島爲奴罪人五得,依律處斷。措辭見上上曰,勿煩。又曰,請還寢張翼標島配之命,依律處斷。措辭見上上曰,勿煩。彦暹曰,生民休戚,專在於守令之賢否。故我殿下,五十載憂勤之聖意,恒切於此,絲綸之間,未嘗不眷眷。凡我臣民,孰不欽仰,而第守令之得人最難,惠澤終不下究,至於州牧,物衆地大,關係尤重。故古有州牧另擇之典,近者此法解弛,多不擇人,致使百弊俱生莫可收拾之境,寧不寒心哉?請令廟堂,講確詳明,不畏剛禦,可堪州牧之任者,另擇薦剡,隨窠塡差他日考績,如有薦非其人之弊,則隨現科罪,以爲永使遵行之地。上曰,所懷爲民,依啓。出擧條又曰,長淵府使金相台,本以狂悖麤厲之人,居官數載無一善狀,酗酒昏憒,刑杖太濫,吏民受困,怨聲載路,如此不法之人,不可置之字牧之任,請長淵府使金相台,亟施削職之典。上曰,依啓。出擧條又曰,扶安縣監金景洙,爲人殘劣,行已貪鄙,及莅是任,專不省事,委政奸吏,紊亂糶政,民不料生,請扶安縣監金景洙,亟施譴罷之典。上曰,依啓。出擧條基正曰,夫朝家之內而捕廳,外而鎭營,所以備盜而設也。近來紀綱解弛,閭里道路間,竊發侵傷之患,比比有之,而職在譏捕者,慢不擧職,不可無飭勵。請京外譏捕之官,一竝從重推考,另加嚴飭,以責來效。上曰,旣有合辭則已,旣無則已,有前例,近亦下敎而多臺竝入,事異常規,亞長旣已傳啓,則所懷而陳可也。一席兩啓,亦異常例。出擧條又曰,臣資質魯鈍,生疎筵席,奏對之際,致勤聖敎,惶汗沾背,莫省攸措,其何敢晏然於臺次乎?請命遞斥臣職。上曰,依啓。出擧條翰申曰,香室官員,其所責任,不輕而重,雖非除授遷轉之窠,權着帽帶,自是古例,而近日香室官,於闕門出入之時,祝文書寫之際,因循謬規,多以儒衣儒冠行之云,事之褻慢,莫此爲甚。臣謂自今以後,嚴加申飭,凡爲香室官者,皆着帽帶,勿使如前瀆褻之弊宜矣。上曰,此忠義無異書寫,旣無權着之廳,則渠安敢偃着,所懷無乃生疎而然耶?出擧條又曰,臣初登筵席,臺體生疎,奏語之際,不無錯誤,及承批旨,惶恐萬萬,以此情勢,臣何敢一刻晏然於臺次乎?請命遞斥臣職。上曰,一時疎率,其何傷也?勿辭,亦勿退待。出擧條世孝·致權曰,臣等空疎憒劣,本不合放耳目之任,而大論纔張,他不暇顧,冒沒承膺,今日賓對,旣以諫院之不備,不得聯啓,則長官之外,下僚不當入參,而臣等未諳格例,冒登筵席,致勤聖敎,惶隕愧恧,靡所容措,其何敢一刻晏然於臺次乎?請命遞斥臣等之職。上曰,未詳規例而然也,豈可以此過爲撕捱?勿辭,亦勿退待。出擧條相福曰,香室忠義,所任緊重,比之於各司各岐,全無所爲,而遷轉東班職者,不啻相懸。臣意則香室忠義,自禮曹,必擇差,而自吏曹,定限幾朔後,移差相當初仕,以爲遷轉出六之地爲好,雖減雜岐中全無所爲之一窠,而設此忠義遷轉之窠,別無雜仕加增之弊矣。上曰,所奏誠是,依爲之。出擧條仁孫曰,今番都政,因西銓窠窄,虛司果出六,至於五人之多,頃日賓對,領左相有故,臣獨入侍,以隨闕付實職之意仰達矣。扶安雖曰文窠,曾有武臣差送之事,今亦以武擇差,何如?上曰,依爲之。出擧條頤之,讀祭報府訖。相福曰,水原重地,不可不擇差以送,何以爲之?上曰,誰可堪任?對曰,金熤是也。上曰,只此而已乎?對曰,趙,雖有前年事,而不可因此而永塞,亦且老熟於吏治矣。上曰,此言甚好,備擬可也。相福曰,洪奉朝賀·金奉朝賀,兩家人,不可不擧用,而調劑之道,惟在我殿下善處之如何。上曰,予在之時,若不和平,則末流之弊,其可勝言耶?洪樂信兄弟之不爲檢擬於堂下望何也?此後則該曹,勿拘擬望可也。命書傳敎曰,予意已若此,頃者金致讓特除,意亦在矣。今者領相所奏,不覺欽歎。噫,予已暮,莫知來頭世界,嗚呼,朝廷沈滯者多,豈云美事?以一事言之,此豈若此者,而一自此後,堂下舊望,詮曹亦不敢檢擬,況下大夫乎?此後無礙調用,以贊八旬其君之政。相福曰,頃日右相,以趙㻐,薦方伯之材云,而聞廣尹時,亦爲善治云矣。上曰,然耶?相福曰,理山適有窠,以尹光紹差送,何如?上曰,好矣。上曰,今年推恩,意蓋深矣。況耽羅乎?正月初一日下敎,二月到付,此海島而然,二月聞此,三月後封啓,其涉駭然。啓本下銓曹,今日內口傳下批,有貢馬持來色吏,卽爲分付。本州牧使朴聖浹,三月到任,則於今五朔,此等推恩狀聞修啓,事體寒心,令該曹,緘辭從重推考。出傳敎上曰,藥房提調,持湯劑更爲入侍。出榻敎上曰,原任大臣入侍。出榻敎上曰,漢城判尹許遞。出榻敎上曰,幾乎忘也。領相旣奏,前判書韓光會,特放,仍爲給牒敍用。出傳敎上曰,忠信重祿,九經攸載,奉朝賀月廩,不過九品祿,則其何過讓?聞其受然後,予心便矣。更爲輸送事回諭。出傳數上曰,亢旱若此,糜穀酒而若問特甚,三江最先,故下敎,今聞書啓,頃者下敎,果有其效,此是料表,其他所捉,卽緦小功察也。竝勿施以給。出傳敎上曰,今聞報府,此重臣實恙,曾已知之,其雖差愈,齋沐虔誠,何爲?一品中無故者,亦有人,今聞求差云,以此重臣啓下。出傳敎上曰,此時守令,豈可稽滯?依湖西例,關西其中代,政官牌招開政,待下批其令一體辭朝,因此相臣旣奏,趙台祥同義禁,許遞。出傳敎上曰,頃者相奏之人,不過爲胄筵,而豈可以此人,永爲說書之意,若此不已,且參下官於此任,仍除望乎?聞此纔已申飭,則今者陳章,其涉太過,其雖請由,豈可循例賜批?朴相來章特給,以抑新進小官之習。出傳敎相福曰,趙曮,雖固執而不可捨之人也。上曰,如其兄耶?對曰,暾則眞長者,而奇絶可貴之人也。命退去,諸臣以次退出。
癸巳七月初五日申時,上御集慶堂。藥房入侍時,都提調申晦,提調蔡濟恭,副提調尹得養,假注書金重燮,記事官鄭民始·洪國榮,以次進伏訖。晦進湯劑。上曰,今番蔡道恭在京乎?濟恭曰,然矣。進湯後,以次退出。
癸巳七月初五日酉時,上御集慶堂。左副承旨·守令,同爲入侍時,左副承旨趙宗鉉,假注書玄在默,記事官鄭民始·洪國榮,昌城府使具以謙,理山府使尹光紹,龜城府使具敍五,長淵府使盧勳相,扶安縣監李格,以次進伏訖。上曰,新除守令進前。光紹進伏。上曰,復以承旨,欲召而未果矣,今委以民事下去善做可也。不久當召還,而暮年心事,甚悵然。光紹曰,臣以不遠遊之意,來住京輦之下,今授一方,何莫非報恩之地也,敢不竭誠?勳相進伏七事訖,李格進伏。上曰,此人誰也?宗鉉曰,李逵之孫也。七事訖,命退去,諸臣以次退出。
上在慶熙宮。停常參·經筵。
自辰時至午時,灑雨或下雨,測雨器水深一寸九分。
藥房都提調申晦,提調蔡濟恭,副提調尹得養啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。其雨其雨,徹宵期霈,只勸建功,更何聞雨聲?誠悶誠悶。以一代萬,深切于中,氣何暇諭?待敎入侍,若此若此,誠悶誠悶。
中宮殿·惠嬪宮,藥房口傳問安。答曰,知道。
親傳香,仍詣典設司齋宿後,政院·玉堂·藥房口傳問安。答曰,知道。
趙宗鉉,以左右捕盜廳·一二所巡廳·御營廳言啓曰,去夜犯夜人,無所捉之意,敢啓。傳曰,知道。
沈頤之啓曰,限得雨間減膳,京畿·湖西朔膳停封事,命下矣。甘霈旣洽,民事萬幸,膳米及朔膳,卽爲復舊封進之意,分付,何如?傳曰,今者之旱,起於湖南,京中雖得雨,豈可遽然?況兩湖消息未聞,何以爲此?減膳則待兩湖均霑狀聞後更稟,今者亢旱,專由乎頃者旋卽復膳而然,物膳朔膳,待西成更稟。
傳于趙宗鉉曰,騎馬二匹立之。新除守令當辭朝,今夜禁夜勿禁。
傳于沈頤之曰,高陽郡守差除云,使之明日辭朝,楊州牧使,使之卽爲辭朝。
吏曹口傳政事,以李秉鼎爲楊州牧使,金持默爲高陽郡守。
傳于徐浩修曰,右副承旨入侍。
又傳于曰,內局入侍,儒臣,持所考同爲入侍。
以備忘記,傳于趙宗鉉曰,水標三尺,依嗣服三年今月報謝句當添書,其猶待者,兩湖狀聞,京中祈雨,豈可復爲?心喜者,蒼蒼恤我元元,湖南若此,暮年心可少紓,誠料表料表,是誰賜是誰賜?此是三日內,先示志喜,初次三處獻官,半熟馬一匹,大祝·典祀官·祝史·齋郞,各兒馬一匹,贊謁者,弦弓一張,豈可兼爲?先爲賞給。
傳于趙宗鉉曰,騎馬二匹立之。宣傳官二員,分送東西郊,看審以來。
傳于徐浩修曰,禮戶房承旨入侍。以備忘記,傳于徐浩修曰,嗚呼,愛恤元元,高高彼蒼,而負我小民,涼德冥然,須看霈然,此誠千千萬萬料表,衰耗何能,是果誰賜?問楊高民霑灑過也,而守令睡宿乎?其何尙今渺然?令道臣申飭。
以備忘記,傳于沈頤之曰,噫,暮年一心,追慕爲民而已。曰以追慕,大亨皆攝,曰,以爲民,若是悶旱,蒼蒼恤元元,雨聲初聞,仍此霈然,吾民庶幾,而觀今世道,其何必也?
傳于沈頤之曰,今日月臺親傳禮房知悉。
癸巳七月初六日辰時,上詣崇政殿月臺。親傳香入侍時,行都承旨尹得養,左承旨徐浩修,右承旨沈頤之,左副承旨趙宗鉉,右副承旨趙㻐,同副承旨丁範祖,假注書金重燮·玄在默,記事官鄭民始·洪國榮,以次侍立訖。上具翼善冠·袞龍袍,乘輿出資政門,詣月臺就板位,祗迎後,乘輿出紫極門,俯伏此望社壇,還輿入典設司,命入楊州高陽鄕民。上曰,汝等所居之邑,近有雨澤耶?對曰,昨日得驟雨矣。上曰,尙無得雨之報何也?對曰,驟雨間下,未能周洽故也。命退去。
癸巳七月初六日未時,上御典設司。藥房入診,領左相同爲入侍時,都提調申晦,提調蔡濟恭,副提調尹得養,假注書金重燮,記事官鄭民始·洪國榮,領議政金相福,左議政金尙喆,以次進伏訖。晦曰,聖體,若何?上曰,一樣矣。晦曰,領左相,方欲承候,兼爲致賀矣。上曰,竝爲進前。相福·尙喆進伏曰,聖體,若何?上曰,一樣矣。濟恭曰,徹夜獻忱,豈無上天之孚格乎?上曰,偶然。相福曰,聖忱孚格,果得大霈,方以獻賀矣。上曰,今日之雨誠沛然矣。誠如劉昆之言偶然矣。實無感應之誠,而上天爲元元而然矣。尙喆曰,桑林之時,成湯果爲八旬與否,不敢知矣。上曰,儒臣,詳考成湯桑林時年幾何以奏,今朝見太陽,予切寒心,今則誠沛然矣。宣傳官之所報過膝云矣。晦曰,畿伯之狀,易致遲滯矣。方往祈雨處云矣。尙喆曰,此是狹陋之室,不無漏濕之患,早爲還內焉。進湯劑後,以次退出。
癸巳七月初六日申時,上御典設司。藥房入診,儒臣同爲入侍時,都提調申晦,提調蔡濟恭,副提調尹得養,假注書金重燮,記事官鄭民始·洪國榮,校理任希簡,修撰林得浩,以次進伏訖。希簡曰,考見通鑑纂要,則桑林時,九十四歲矣。上曰,先爲退去。上曰,五尺之雨壯矣,濬川故無憂矣。衿川祈雨,今日爲之乎?曰,然矣。上曰,共守令,止其祈雨,則似浹洽矣。都承旨長在政院乎?得養曰,不爲仕進於政院,則在藥房矣。上曰,濟州人有來京者,使之召入。得養,讀畿伯祈雨狀啓。上曰,黔支山,在於何處?得養曰,在黔川矣。上曰,江華之報,何其遲也?晦曰,已來矣。松都則無憂矣。又讀禮曹復膳草記。上曰,待兩湖報然後,更稟可也。命召入濟州民於庭下,詢雨澤。曰,自春及夏,連次得雨,頗有登熱之望矣。上曰,濟州則似無憂矣。命退去。上曰,全州果不思舊官乎?晦曰,昌中難矣,可以當舊官矣。進湯劑後,諸臣以次退出。
癸巳七月初六日申時,上御典設司。戶禮房承旨同爲入侍時,左承旨徐浩修,右承旨沈頤之,假注書玄在默,記事官鄭民始·洪國榮,香室官員朴師赫,宣傳官具綜·林泰遠,以次進伏訖。上命師赫,馳進社壇,奉審移安處。上曰,注書出去,香室官員與首僕,竝給爲事,分付。上命綜·泰遠,出往東西郊,摘奸水漲與否而入,綜·泰遠,承命出去後,諸臣以次退出。
癸巳七月初六日酉時,上御典設司。右副承旨·宣傳官,追後入侍時,右副承旨趙㻐,假注書玄在默,記事官鄭民始·洪國榮,以次進伏訖。上曰,東西郊出去宣傳官,使之入侍。在默承命出去,與具綜·林泰遠進伏訖。上下詢東西郊水漲與否?對曰,臣等親入坊築,則水深過膝矣。上曰,然則均洽矣。命退去。上曰,昨雨則誠然,而今日則遣宣傳官看審,聞豐壤周洽,而尙無報來。噫,漢陽,是楊州境,身爲牧使,莫知豐壤之雨,若是泄泄。且高陽,亦令宣傳官審察者,而只報卯時雨,此等守令,將用於何?此二守令,予常恃矣。一則泛泛,一則矇然。嗚呼,暮年,予將誰恃?楊·高二守令,亟施刊版之典。令該曹,卽爲擇差,皆令今日辭朝。出傳敎上曰,內局入侍,時任大臣同爲入侍。出榻敎
癸巳七月初六日三更,上御建明門。殿座入侍時,行都承旨尹得養,左承旨徐浩修,右承旨沈頤之,左副承旨趙宗鉉,右副承旨趙㻐,同副承旨丁範祖,假注書金重燮·玄在默,記事官鄭民始·洪國榮,以次侍立訖。上具翼善冠·袞龍袍,殿座建明門。上曰,長番內官金完碩,承傳色差下。出傳敎上曰,於昨日事有先後,未及禮成,故先賞初次獻官以下矣。今報禮畢,獻官受香,幸得甘霈,兩處施賞,已有嗣服三年故例。社壇獻官熟馬一匹,壇司臺監·典祀官·大祝·祝史·齋郞,各兒馬一匹,贊謁者各弦弓一張賜給。報謝雨旣深入,報謝一節,今無可論。以三月內獻官以下,特施賞,神不可瀆褻,三處報謝安徐。出傳敎
上在慶熙宮。停常參·經筵。
午時未時,灑雨或下雨,測雨器水深三分。
夜自二更至三更,灑雨或下雨,測雨器水深一寸二分。
齋宿還內後,政院·玉堂·藥房口傳問安。答曰,知道。
藥房都提調申晦,提調蔡濟恭,副提調尹得養啓曰,移次齋宿,方寸得雨,臨門展誠,侵曉還內,伏未審此時,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢此問安,竝爲仰稟。答曰,知道。追慕懷爲民心,嗚呼,八旬,今日少伸,而雖然聞兩湖得霈,然後庶可弛也。氣則一樣,待敎入侍。
中宮殿·惠嬪宮,藥房口傳問安。答曰,知道。
傳于沈頤之曰,內局入侍。
又傳于曰,畿伯如入來,內局同爲入侍。
傳于趙宗鉉曰,騎馬三匹立之,宣傳官三員,分送南·北郊,先農壇·先蠶壇,摘奸以來,內局同爲入侍。
丁範祖啓曰,京畿監司沈鏽,依下敎,來待矣。
傳于丁範祖曰,內局入侍,畿伯同爲入侍。
趙宗鉉,以都摠府言啓曰,今日入直內三廳武兼禁軍及軍兵等,當爲中日習射,而自上方在減膳中,復膳間,依例停止之意,敢啓。傳曰,依例爲之。
沈頤之,以弘文館言啓曰,新除授副修撰金鍾善,時在京畿廣州地,經筵入番事緊,請斯速乘馹上來事,下諭。傳曰,允。
沈頤之,以侍講院言啓曰,本院新除授文學洪樂信,除拜之下,不爲出肅,卽爲牌招察任,何如?傳曰,允。
以文學洪樂信牌不進罷職傳旨,傳于丁範祖曰,只推。
丁範祖,以內醫院都提調·提調意言啓曰,近來內醫之兼御醫者甚多,番次極其苟艱,在前如此之時,亦有姑降入直之例,御醫中慶成運·朴明逵,依前例,姑降入直於內醫廳,何如?傳曰,允。
沈頤之,以成均館同知館事大司成意言啓曰,今七月初七日,儒生上旬輪次,當爲設行,而大提學未差,限內不得爲之之意,敢啓。傳曰,知道。
趙宗鉉,以兵曹言啓曰,新除授乶下僉使李寅昉呈狀內,辭陛之際,落馬重傷,時月之內,萬無登途赴任之望云。病勢如是,則不可强令赴任,依例罷黜,何如?傳曰,允。
趙宗鉉,以訓鍊都監言啓曰,依傳敎,去夜犯夜勿禁之意,敢啓。傳曰,知道。
趙宗鉉,以一二所巡廳·左右捕盜廳言啓曰,去夜依傳敎,犯夜勿禁之意,敢啓。傳曰,知道。
右副承旨趙㻐疏曰,伏以臣於前月,猥以參贊官,叨陪講筵,偶因文義,略陳瞽說,乃於千萬夢想之外,處承非常之渥,特命解臣職名,許令歸護病親,寵榮所及,群僚動色,況在臣心,當復如何?歸對老母,共祝天恩,不覺感涕之被面也。噫,自古人臣,抱至切之情,控悲苦之懇者,辭竭意罄,而猶或未能見諒於君父,今臣所奏者,講義也。苟非殿下至明至仁,則顧何以照察於不言之中,而施恩於常格之外哉?臣於此,竊自以爲區區私情,已荷聖明之體諒,從今以往,榮途華銜,自可永辭,而其將長侍親側,歌詠聖澤矣。不意玆者,除命又降,臣驚惶感激不得不黽勉出肅,而連日鎖直,久曠晨昏,臣之情理,固已抑塞,卽又得接家信,母病添以別症,委頓凘綴,轉側須人,臣自聞此報,心神飛越,按住不得,玆敢忙投短章,徑出禁扄。伏乞聖慈,俯垂憐察,亟命鐫削臣職,以便救護,仍又賜以長暇,許其歸養,俾有終始之惠澤。則錫類之恩,隕結以報矣。臣無任屛營祈懇之至。批答出傳敎。
癸巳七月初七日巳時,上御集慶堂。藥房入診,摘奸宣傳官,同爲入侍時,都提調申晦,提調蔡濟恭,副提調尹得養,假注書金重燮,記事官鄭民始·洪國榮,宣傳官柳鎭豊·林泰遠·具綜,以次進伏訖。晦曰,夜來勞動之餘,聖體,若何,而寢睡·水刺之節,亦何如?上曰,一樣矣。得甘霈,於予太康,造物必來矣。造物前此亦苦矣。進湯劑後,請診候。上曰,只使三醫診焉。醫官方泰輿·鄭允協·慶絢進伏。泰輿診曰,脈候左右三部度數調均,而滑體如前矣。允協·慶絢,所奏略同。晦曰,中宮殿進御人蔘養胃湯,旣用三十貼,今姑停止,而待後日復用,何如?中宮殿進御,蔘苓養胃湯,自今日姑爲停止事。出榻敎得養讀奏咸鏡道褒貶訖。啓曰,卽伏見咸鏡監司李最中,今春夏等褒貶啓本,則守令,無一人居下,殊無嚴明殿最之意,推考警責,何如?上曰,依爲之。又啓曰,卽伏見南兵使南正吾,此兵使李漢膺今春夏等褒貶啓本,則南正吾,無一人居下,李漢膺,吾村堡權管金起大題目,致勤點下,殊無嚴明殿最之意,竝推考警責,何如?上曰,依爲之。鎭豊·泰遠及綜,竝告南北社壇·蠶農壇無頉,命退去。晦曰,時原任,方欲承候來待矣。命入侍,領議政金相福,領敦寧金陽澤,領府事韓翼謩,左議政金尙喆,判府事李溵·李思觀,右議政元仁孫,進伏曰,聖體,若何?上曰,一樣矣。命書傳敎曰,嗚呼,高高,仁愛若是,恤元元而眇予涼德,冥然徒壽,今者亢旱,寔由乎予,嗚呼,本已誠淺,近益衰苶,於今亢旱,心自已判,中庸旣云,雖愚必明,雖柔必剛,故惟盡在我之道而已。昨日得霈,誠是千千萬萬料表。古人云,勿以得雨而解心,其言切實。昨夜建明門,已諭予意,而餘意憧憧,其何泯默?噫,國依於民,民依於農,九年之水,七年之旱,其果有乎?予亦未信,而此猶付於運氣,人事修於下,乾道自然應,理之常也。予雖涼德,夙宵一心,惟係乎此,以今年太康言之,兩次旱,其豈偶然?以予恒日之心,暮年其何默默?洞諭予意,勉我沖子,兼飭群工。噫,述編豈云,千乘心若浮雲,其況暮年,一倍於前,雨暘若不調,心自謂曰,此心無乃怠忽乎?處事無乃太康乎?雖偶然一笑,心自戒曰,若此之際,懍惕之心,豈不解乎?雖對案,聶夷中田家詩,旣云誰知盤中食,粒粒皆辛苦。噫,恒日御饌,不過數器,而若加一器,則必也揮斥,述編亦云。昔年亦有仰奏慈聖者,嗚呼,爲人君,雖一衣一食,其皆奉供。噫,彼窮村,僅以料生之人,何衣何食?興惟及此,若恫在己,以此心逢亢旱,其心焦迫,曷可勝道?仰聞昔年肌膚何惜之敎?今番祝文與以一代萬之言,非飾意也,誠由中也。若或一毫以飾則此豈特欺心也哉?寔負陟降與蒼穹也。予雖涼德,豈忍爲此?昔帝堯於五十載,遊於康衢萃封,眇予涼德,今予八旬,此誠千千萬萬料表,若此時逢此旱,曰,以焦迫,其亦歇後語也。噫,九五之位,兼八域之富,予聞民惟邦本,本固邦寧,民若無食,君將誰依?旣得甘霈,以凡人之心言之,其可以弛心,而予雖涼德,於此深戒者,而昔年孜孜爲民,仰覩深故,於此等處,豈待諸臣之勉?若此故,自三十一歲嗣服以後,年今八旬,其心若一,嗟哉,此心,可質彼蒼,彼蒼熙臨,焉敢欺乎?嗟哉沖子,莫知世間艱難,其宜自勉,亦宜懍惕者。嗚呼,昨夜亦諭,今予夙宵懍惕,卽昨年勉受二字也。嗚呼,近五十載臨御,雖無其然,平生一心,於人必濟,於人必取,嗟哉,一平字,蕩平中一字,少時猶然,況暮年乎?然昨夜亦諭,革心者少,革面者多。人存政擧,古人旣云,他日其若事不徯意,予將何顔拜陟降?此猶語予者,爲主鬯者,若不夙宵兢惕,其或事與心違,將何顔灌薦,亦何顔對臣民?憧憧于心,惓惓于世,其復勉飭,咨我沖子,一國臣庶,感此敎體予意。其相曰,一念無乃違敎,一事無乃莫體乎?念玆在玆,罔敢或忽,吾東其庶幾,其敢忽諸,其敢忽歟。上曰,夜有下敎者,卿等見之乎?曰,然矣。請復膳。上曰,急矣。翼謩曰,未得雨而減膳,得雨而復膳,事理當然矣。上曰,偶然而亦太康矣。尙喆曰,此非如此下敎者矣,事體重矣。禮堂方在外,未得入來矣,不可以兩湖而遲待者也。相福曰,卽時復膳,亦仰答之意也。昨日俯伏時瞻仰矣,俯伏而旋卽得雨,靈應昭然,而若不復膳,殆若無靈矣。仁孫曰,此非以遽然下敎者矣。兩湖雖得雨,以營下近處言之,遠邑則似難卽啓矣。相福啓曰,日昨執義鄭彦暹之啓,州牧可堪之人,請令廟堂,另擇薦剡,如有薦非其人之弊,隨現科罪爲言,其所謂主薦,未知指誰,而科罪二字,未見施之於搢紳之間,有關朝體,事甚未安,執義鄭彦暹罷職,何如?上曰,依爲之。出擧條相福曰,校理韓鼎裕,監印之任,以本職之遞,不卽看檢,誠可悶也,使之依前監印之意,分付,何如?上曰,依爲之。上曰,舍人徐命膺爲之,而徐浩修不爲矣。晦曰,舍人,爲政府之郞矣。上曰,與吏郞,何如?濟恭曰,吏郞則勝於舍人矣。晦曰,文臣堂下擬望,則吏郞專主,堂上,不敢干預矣。上曰,戶判之言,予以爲忠言,若有利於親,則豈以厭進而不勸乎?命書傳敎曰,予意則不然,而諸大臣固請,以仰答爲言,數斥減膳,其何相持?復膳之請,則特許所諸,分付廚院。命書傳敎曰,今聞趙㻐陳章,夙夜之任,勢難而所請太過,特爲許遞。前承旨趙載得爲承旨,牌招察任,房順房。上曰,今欲下敎而未果,況乙酉年注書,頃者下敎其涉太過,洪相聖拔錄下敎,特寢。出傳敎執義鄭彦暹罷職事。出榻敎時原任大臣入侍事,藥房提調持湯劑,更爲入侍,詣臺臺臣入侍事。竝出榻敎上曰,臺臣入來乎?大司憲李徽中,掌令李福徽·李世孝,持平申致權·柳翰申,副校理任希簡,正言白師殷,副修撰林得浩,修撰徐有臣,以次進伏。上曰,只擧其末。請還收慶興府庶民罪人趙榮順,按律特寢之命,依前按律處斷。上曰,亟停勿煩。請收還黑山島能櫓軍罪人黃昇源,按律特寢之命,依前按律處斷。上曰,亟停勿煩。措辭見上徽中·福徽·世孝·致權·翰申,請黑山島爲奴罪人五得,依律處斷。上曰,勿煩。請還寢張翼標島配之命,依律處斷。上曰,勿煩。師殷,請大靜縣爲奴罪人仲義,依律處斷。上曰,勿煩。請黑山島爲奴罪人五得,依律處斷。上曰,勿煩。措辭見上師殷啓曰,昨日金迪基之奏語,已極無嚴,而及其入侍俯詢之際,所對窘遁,擧措怪駭,如此誕妄之類,不可置之輦轂之下,請金迪基邊遠定配。上曰,勿煩。又啓曰,新除授大司諫朴弼逵,時在京畿楊州地,請斯速乘馹上來事,下諭。上曰,今者所請,曰以文具則已,不然則其在近畿,焉敢若此?國體紀綱,俱涉寒心,特施不敍之典。命書傳敎曰,勿待罪事回諭畿營。上曰,正言誰也?得養曰,白仁傑之後也。上曰,然乎?今者讀書堂,無興味矣。濟恭曰,其名甚貴,雖輿儓,必欲見所作而讀之矣。上曰,徐有臣惜哉。濟恭曰,丁範祖,曾未入侍矣。以探花郞直出六品,故未經注書,通淸時入於十四人中,一未登筵。玉堂後數次登筵,故生疎於筵中矣。上曰,五十年後,復設難矣。有下人乎?濟恭曰,曾有二人焉,爲大提學所隷矣。今則見失於讀書堂矣。上曰,趙㻐之母,年今幾何?得養曰,趙㻐殆近五十,似已老矣。上曰,近來翰林召試之人,入於薦翰林之座矣。寺奴婢除減及良役減布與濬川,可爲不易之規,亦將有辭於後世矣。濟恭曰,堯舜之道,孝悌而已。仁民愛物之外,復何道哉?義僧之革罷,亦一大仁政也。前日義僧上來時,本寺僧之侵虐,無異奴輩,故各道寺僧,不能支保矣。彼亦人子,豈不難乎?上曰,旣爲辭親,況於此乎?濟恭曰,雖爲僧而亦有爲親之心矣。人或言南北漢之蕭條,由於義僧之革罷,而其實則不然矣。上曰,寺奴婢與義僧革罷者,爲大惠乎?濟恭曰,其爲惠澤,可勝言哉?坐直承旨入侍事。出榻敎藥房先爲退出。
癸巳七月初七日晩,上御建明門殿座入侍時,行都承旨尹得養,左承旨徐浩修,右承旨沈頤之,左副承旨趙宗鉉,右副承旨趙㻐,同副承旨丁範祖,假注書金重燮·玄在默,記事官鄭民始·洪國榮,以次侍立訖。上具翼善冠·袞龍袍,出典設司,詣建明門殿座訖。上曰,甲申年七月日記,注書持入。賤臣承命持入,命頤之讀訖。上曰,嗚呼,予年七十一歲,甲申七十二歲,翌年乙酉,俱行夏禴,而嗚呼,丙戌以後,夏禴乎冬烝乎?恬然八年,于今八旬,七月初六日,秋享親展,欲宿典設司,於料表相値,再次祈雨祭,故崇政月臺,社壇親傳,太室永寧殿,亦爲親傳。東庭祗迎,隨詣崇政東挾門,詣北苑玄明門,望社壇來典設,北庭,代成湯桑林意,向北俯伏,偶得霈然,入典設司後,水標報五尺,爲民望雨之心少紓,人之凡事一而已。且心無二用,於祭時宜伸初意,故三更五點,詣建明門,東望太室,聞禮畢奉安而入。嗚呼,八年憧憧之心,于今八旬,少伸於此禮,復何餘憾?大抵莫能親享,予豈偃便而然乎?莫能趨步而然。詣板位拜禮,猶可僅也,十二室奉審其何能也?十二室神祼與初獻禮,亦何能也?因此恬然夷然。乙酉以後,今至八年,年今八旬,復何望爲?諸臣咸曰慶,予則心膽俱隕。嗚呼,此日,雖未躬詣,於社於廟,少伸此忱,高高蒼蒼,愛恤元元,特賜甘霈,是誰之賜?況適値大享,雖莫能躬詣,於晝於夜,略伸微忱,東望太室,西瞻社壇,主鬯之義焉在?國君守社稷之義,其亦焉在?坐建明門,呼寫以待徹漏,俯仰斯世,此何人哉?將此書諭,示予沖子。嗚呼,一隅海東,祖依於孫,孫依於祖而已。興惟及此,予心若何?東望以祝,其祝維何?一則螽斯之慶,一則大有之年也。嗟哉,沖子,其敢忽諸,仍將此諭,勉予大小臣工。嗚呼,近五十年苦心,卽蕩平也。噫,此豈爲予乎?爲世臣也。此意已示於百世裕昆錄矣。莫云蕩平科,予則曰,文具。昨冬强受四字,夢裏猶自恧,雖然於他日,其若有效,庶可慰懷。嗚呼,革心者少,革面者多。人存政擧,予聞古人於他日。其若負予,予將何顔拜我列祖?呼寫及此,良欲溘然,嗟哉,群工,皆喬木世臣,聞此寧不感動,若不感動,豈徒負君?寔負乃祖乃父,言由肝肺,咸須自勵。若聞其年,予卽祚四十九年歲癸巳涼月處暑翌日也。嗚呼,予雖涼德,無能近五紀臨御。吁嗟,一心,追慕也,世臣也,元元也。追慕元元,今日此心少紓,眷眷世臣,何敢忽諸,豈特四字?其於二字,心竊悚然,心竊懍然。嗟哉,諸臣,其若負我大成二字,豈不歉然?亦不悚然。眷眷餘意,復伸末端,嗚呼,予心,彼蒼熙臨,嗟哉,群工,亦宜銘惕。出傳敎上乘輿還入大內。諸臣以次退出。
癸巳七月初七日申時,上御集慶堂。藥房入診,畿伯同爲入侍時,藥房提提調申晦,提調蔡濟恭,副提調尹得養,同副承旨丁範祖,假注書玄在默,記事官鄭民始·洪國榮,京畿監司沈鏽,以次進伏訖。上進御一貼後,上曰,畿伯入來耶?鏽曰,入來矣。上曰,雨澤無不足之慮耶?鏽曰,初頭所望,不過鋤犂而今果浹洽,臣自祈雨所回路,到衿川地,招問農民,則曰,雨已快洽云矣。上曰,然則適中矣。鏽曰,董勅守令,職在道臣,而楊·高兩守令之不報雨澤,無非小臣之罪,不勝惶恐。上曰,此非卿引嫌之事,過矣過矣。命退去,諸臣以次退出。
上在慶熙宮。停常參·經筵。
自昧爽至酉時,灑雨或下雨。測雨器水深三寸一分。
藥房都提調申晦,提調蔡濟恭,副提調尹得養啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。徹宵雨聲,水標過流,其於兩湖,自此以後,庶可遍洽,而吾民庶幾。三次建功,氣則益苶,其果靈丹,待敎入侍。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
丁範祖啓曰,漢城府判尹閔百興,吏曹參判鄭尙淳,除拜後過三日不爲出肅,依定式,推考警責,仍卽牌招察任,何如?傳曰,允。
吏批啓曰,判書李潭陳疏入啓,參議李海重病,不來,小臣獨政未安,何以爲之?敢稟。傳曰,仍爲之。
趙宗鉉,以左右捕盜廳·一二所巡廳·禁衛營言啓曰,去夜犯夜人,無所捉之意,敢啓。傳曰,知道。
丁範祖,以兵曹言啓曰,卽接南道參軍牒報,則禁衛營所授崇禮門南邊近處,體城三間許頹落云。令繕工監,爲先把子圍排,分授軍門,急速修築,而把守軍兵,亦令該軍門,量宜定送,修築間守直之意,分付,何如?傳曰,允。
沈頤之,以侍講院言啓曰,本院文學洪樂信,旣有只推之命,更爲牌招察任,何如?傳曰,允。
有政。吏批,判書李潭陳疏入啓,參判鄭尙淳進,參議李海重病不進,承旨沈頤之進,以李普觀爲大司諫,李蓍廷爲執義,尹心協爲司饔僉正,李泰齡爲相禮,安錫佺爲禁府都事,睦祖洙爲兵曹正郞,趙夢濂爲禮曹正郞,權世規爲典籍,李奭濟爲承文博士。
兵批,判書具允鈺病,參判鄭光漢病,參議朴思亨進,參知李有喆病,承旨沈頤之,以曺允謙爲同知,千世弼爲僉知,韓光會·尹東暹·李在協·宋瑩中·尹坊·趙㻐爲副司直,李邦五爲兼內乘。
尹得養,以吏曹言啓曰,卽接軍器寺牒報,則本寺判官具廛,身病甚重,勢難察任云,禮曹正郞李正薰呈狀內,身病猝重,勢難察任云,竝今姑改差,何如?傳曰,允。
傳于沈頤之曰,內局入侍,坐直承旨,同爲入侍。
以備忘記,傳于沈頤之曰,自夜至今,若是霈然,豈云三道?八道其將浹洽,此等時募軍,霑濕可悶,其停待晴爲焉。兩都廳將校,皆令來待,米廛市直,比諸頃者下問時,若何?令平市郞,問而來待。
沈頤之啓曰,注書朴聖泰,自鄕上來,卽爲牌招,何如?傳曰,允。
趙宗鉉啓曰,今日殿座,承旨當爲備員,而左承旨徐浩修,以式暇不爲仕進,右副承旨趙載得,纔已出去,竝爲牌招,何如?傳曰,安徐。
以備忘記,傳于沈頤之曰,一陰一陽,予皆用心,再昨日霈,誠是料表,其於兩湖,意謂若何?昨夜今朝,連爲霔下,豈云兩湖?於此八道將洽,雖然此是處暑後,心猶憧憧,何敢便臥?晩後當臨祗迎處,令該鄕民,從容晩後領來,畿伯亦入侍,而依頃日例,侍衛安徐。待下敎承旨,以時服詣閤門。
吏曹判書李潭疏曰,伏以臣自經大政,義在必辭,臣固自處以已遞,人亦視之當遞,夫豈有一分復出之望,而飭敎至嚴,召牌荐降,當晩暑蒸鬱之時,至有右文閣留待之敎。臣於是,他不暇顧,顚倒趨承,義分雖伸,去就自輕,人之嗤點唾罵,烏乎可免也?兩道貶邑之代,旣盡差出,則臣亦可以從此去矣。嗚呼,權要之地,斂避爲先,而臣則有除輒膺,昧然若不知,進退之間,疑怒易集,而臣別信心冥行,袞如若不聞,驢技已窮,蚊負不堪,今雖殫竭駑鈍,以盡願忠之誠,而更無所藉手者耳。臣之釋褐,事殿下十八年,長短盡露,無一可稱,而惟其筋力奔走,不避燥濕之狀,庶幾天日之明,曾已俯燭,今於官高祿厚之後,何故爲矯情乞解之計哉?飾辭例讓,臣不敢焉。惟顯聖明,曲加矜諒,亟許鐫免,以卒天地生成之澤,不勝顒祝。且臣於日昨政,有做錯之失,新除文學臣洪樂信,與本曹參議臣李海重,有內外從應避之嫌,而臣矇未省察,致闕啓請,今始覺得,首罪亦遲,此又臣昏謬不事事之一端也。開政有命,進身無路,亦乞重勘臣罪,仍降處分焉,臣無任屛營祈懇之至。答曰,省疏具悉。嗚呼,暮年,其於冢宰,捨卿誰先?每見公平,心竊自喜,其何費辭過讓?洪樂信許遞,一時做錯,於卿何有?卿勿過辭行公焉。
癸巳七月初八日午時,上御延和門殿座入侍時,行都承旨尹得養,右承旨沈頤之,左副承旨趙宗鉉,同副承旨丁範祖,記事官朴聖泰,假注書玄在默,記事官鄭民始·洪國榮,以次侍立訖。上具翼善冠·袞龍袍,乘輿出通陽門,御延和門殿座訖,命濬川司都監將校入侍。賤臣出去,與李邦緯·曺學臣進伏。上曰,雨意若此,故特命停役矣。今果停之耶?邦緯等對曰,依下敎姑停矣。命入鄕民,以次進伏。上曰,若有嶺民,則先爲進前。嶺民等進伏訖。上曰,汝等所居地,年事何如耶?對曰,雨澤種種,善移秧矣。上曰,今此秋雨,不爲太過耶?對曰,只此而霽,則適中矣。湖南·海西民,鱗次進伏。上曰,予之臨門者,今番雨澤之慮或太過,欲詢鄕民故也,汝等所見何如耶?對曰,今若快晴,則不過矣。命退去後,藥房都提調申晦,提調蔡濟恭,副提調尹得養進伏,請進湯劑。上曰,入之。進御一貼後,上曰,一貼則待敎,待敎更入可也。上曰,政事當日爲之。出傳敎上曰,詣臺臺臣入侍。出榻敎大司憲李徽中,掌令李福徽·李世孝,持平申致權·柳翰申,校理南絳老,副校理任希簡,正言白師殷,修撰林得浩,修撰徐有臣以次進伏。上曰,只擧其末。請收還慶興府庶民罪人趙榮順按律特寢之命,依前按律處斷。措辭見上上曰,亟停勿煩。又曰,請黑山島能櫓軍罪人黃昇源,按律特寢之命,依前按律處斷。措辭見上上曰,亟停勿煩。徽中·福徽·世孝·致權·翰申曰,請黑山島爲奴罪人五得,依律處斷。措辭見上上曰,勿煩。又曰,請還寢張翼標島配之命,依律處斷。措辭見上上曰,勿煩。師殷曰,請大靜縣爲奴罪人仲義,依律處斷。措辭見上上曰,勿煩。又曰,請黑山島爲奴罪人五得,依律處斷。措辭見上上曰,勿煩。又曰,請金迪基邊遠定配。措辭見上上曰,勿煩。命三司退去。後,上曰,湯劑入之。晦曰,有待敎入之之下敎,故姑未持進矣。上曰,然則待敎追入。上曰,玉堂搜得朝鮮賦耶?頤之對曰,此冊在於春坊云矣。上還大內,諸臣以次退出。
癸巳七月初八日酉時,上御集慶堂。藥房入診,坐直承旨同爲入侍時,都提調申晦,提調蔡濟恭,副提調尹得養,同副承旨丁範祖,記事官朴聖泰·鄭民始·洪國榮,醫官方泰輿等,以次進伏訖。晦曰,湯劑待令矣。上曰,不見其文乎?晦曰,建功功不少,待之則好矣。上曰,若有功則每困我耶?靈丹無靈丹矣,一世皆惑矣。晦曰,豈其然乎?建功必冤痛矣。仍奉進湯劑,上御一貼訖。諸臣退出。
上在慶熙宮。停常參·經筵。
夜四更五更,灑雨或下雨。測雨器水深一分。
藥房都提調申晦,提調蔡濟恭,副提調尹得養啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今夜雖有雨聲,猶勝於昨,心用欣喜,因若霽矣。吾民庶幾,雨暘用心,氣何暇諭?連飮三貼,若飮冷水,建功果功乎?今日予何三貼,其何勸也?待敎入侍,最悶者夜長今夜特甚矣。
中宮殿·惠嬪宮,藥房口傳問安。答曰,知道。
趙宗鉉,以一二所巡廳·御營廳·左右捕盜廳言啓曰,去夜犯夜人,無所捉之意,敢啓。傳曰,知道。
趙宗鉉,以御營廳言啓曰,因兵曹草記,本營今授崇禮門南邊近處體城三間許,崩頹云。令該軍門,卽速修改,而定送軍兵,限完築間把守事,允下矣。將校一員出番,鄕軍二十名定送,着實把守,待雨晴改築之意,敢啓。傳曰,知道。
兵曹口傳政事,以申潚·閔永喆,爲內禁將,李景漢爲羽林將,李重錫爲兼司僕將。
傳于趙宗鉉曰,坐直承旨入侍。
又傳于曰,湖西摘奸禁軍,三日程速爲往返,特賜弦弓一張。
傳于尹得養曰,水原府使申飭,今日謝恩。
以備忘記,傳于沈頤之曰,京中旣已浹洽,畿甸亦聞得雨,而於兩湖,心猶憧憧。湖西監營周洽狀聞先聞,亦聞禁軍來奏,公州快足,一道可知,而湖南亦然乎?此則聞道臣狀聞然後,心可弛,而於京以目下見此時雨,恐或過中,於今快晴,可奏西成,而雖然,以沁都狀聞,畿伯以奏聞也,已枯處可勝惜也,兩湖其果有效乎?其猶憧憧矣。
以備忘記,傳于趙宗鉉曰,明日次對,進定於今日。
傳于趙宗鉉曰,次對,內局同爲入侍。備堂如未盡會,內局先爲入侍。同副承旨,持文集,同爲入侍。
癸巳七月初九日辰時,上御集慶堂。藥房入診,同副承旨,同爲入侍時,都提調申晦,提調蔡濟恭,副提調尹得養,同副承旨丁範祖,記事官朴聖泰,記事官鄭民始·洪國榮,醫官方泰輿·鄭允協·慶絢·金宗壽·李敏德,以次進伏訖。晦曰,夜間聖體,若何?上曰,一樣矣。晦曰,雨頗止矣。上曰,然乎?上命丁範祖,讀月軒集。讀訖,上曰,序文則柳游作之耶?晦曰,然矣。上問範祖曰,月軒幾代祖耶?對曰,臣之十一代祖也。上曰,丁應斗,亦幾代祖耶?對曰,臣之八代祖也。上曰,有別號耶?對曰,無矣。上曰,三人詩,合爲三卷集,壯且貴矣。範祖曰,然矣。上曰,冊板尙有之否?晦曰,昔自順天府刊印云,未知其有無矣。上曰,若有之,可以數束紙印出矣。因御題一句後,令芸閣刊出一件,入內事,命下矣。命進湯劑,御一貼,診候置之。仍命書傳敎曰,自前帶緊任人,皆許免。提調方帶緊任若此,故雖次對,爲監煎莫預焉。戶判兼帶內局提擧許免,專意本任,與備局,其代,前判書李翼元爲提擧,次對入侍事。出榻敎仍命內局先退。
癸巳七月初九日辰時,上御集慶堂。大臣·備局堂上引見入侍時,領議政金相福,右議政元仁孫,行司直具善復,右參贊洪樂性,仁陽君李景祜,行副司直李章吾,兵曹判書具允鈺,行副司直尹泰淵·張志恒,工曹參判李重祜,大司憲李徽中,執義李蓍廷,掌令李福徽·李世孝,持平申致權·柳翰申,校理南絳老,正言白師殷,副修撰徐有臣,左副承旨趙宗鉉,假注書玄在默,事變假注書柳頤玄,記事官鄭民始·洪國榮,以次進伏訖。上曰,丁範祖似有野態,此非文不足而然,自有鄕闇故耳,四代文集,豈不貴耶?上命同副承旨入侍。賤臣出去,與丁範祖偕入。上曰,同副之兩親俱在云,年今幾何?對曰,臣之父年七十六,母年七十七矣。上笑曰,比予猶少年矣。命書傳敎曰,同副承旨丁範祖已下敎,而予則忘焉。臨門時來故,心訝下問,因下敎來云,其志雖可尙初則知其奉偏親,今聞有兩親云,其涉異常。噫,若此等人,予意常若何?奉兩親者,三日程來京,夢裏若何?且聞其親回婚在明年云,令銓曹,相當窠守令調用,其令便養而榮親焉。上曰,同副之親,足以隨往外方耶?範祖對曰,前年臣之待罪沃溝時果隨往矣。上曰,然則壯哉。命書傳敎曰,平生予心,慕古而已。況近者文集許多,予嘗悶焉。因其孫今承旨丁範祖之爲湖堂,知貳相丁應斗爲八代祖,欲見文集持來,粤昔年承命,尋得湖洲集而獻,其時有御製,其孫得見御製中鋟梓以進,湖洲集已三卷,月軒集名雖三卷,卽四代文集,甚可貴,時書十字,令入侍度支長,竝與下敎而書刊,弁於首文集中,聞板本在順天云。令道臣印進,今若無板,亦令道臣刊板,印進一件內入,一件入于世孫宮,以示予不忘百載舊臣之意。相福曰,水原府使趙,曠日不爲出肅,事體未安,自上嚴飭赴任,何如?上曰,申飭可也。命書傳敎曰,大臣旣奏,予有命焉。事體不輕,況本事於渠,萬無一毫撕捱之端,尙未謝命,故欲爲下敎,今日次對以奏,況水原卽畿甸外都監也,焉敢若此?若復撕捱,予當有處之者,其令卽爲辭命,仍爲辭朝。上曰,在外禁軍將,一竝改差,其代口傳備擬。出榻敎上命三司入侍。徽中·絳老·師殷等進伏。上曰,只擧其末。請收還慶興府庶民罪人趙榮順按律特寢之命,依前按律處斷。措辭見上上曰,亟停勿煩。又曰,請黑山島能櫓軍罪人黃昇源,按律特寢之命,依前按律處斷。措辭見上上曰,亟停勿煩。相福曰,此平安兵使李仁康狀啓,而今秋淸北巡操,依例擧行事,請令廟堂,稟旨分付矣。本道農形善成,詰戎體重,依例擧行之意,分付,何如?上曰,依爲之。出擧條又曰,此忠淸兵使鄭與曾狀啓,而今秋習操巡歷及營將巡點,依例擧行事,令廟堂,稟旨分付矣。畿湖水陸操,旣皆停止,此亦一竝停止,何如?上曰,依爲之。出擧條又曰,此江華留守成天柱狀啓,而本營軍兵及所屬四營軍兵,今秋合操設行當否,令廟堂,稟旨分付爲請矣。畿湖水陸操,旣皆停止,此亦停止,何如?上曰,依爲之。出擧條又曰,此全羅兵使李漢泰狀啓,而今秋巡操巡點當否,令廟堂,稟旨分付事爲請矣。京畿·湖西,旣已停操,湖南竝爲停止之意,分付,何如?上曰,依爲之。出擧條戶曹判書蔡濟恭曰,諸道敬差官,非久當差遣,而近年以來,亦多有令道臣擧行之例,不可不一番稟定矣。下詢大臣處之,何如?上曰,大臣奏之。相福曰,近來皆令道臣擧行,依近例爲之似好矣。上曰,依爲之。出擧條允鈺曰,禁軍將在外者,多番次苟艱云,合有變通之道矣,敢達。上曰,竝許遞。其代口傳備擬。出擧條上曰,此注書誰也?宗鉉曰,玄在默矣。上曰,凡百甚熟,何以如此?仁孫曰,頻登筵席之故,如此熟矣。命退去,諸臣以次退出。
癸巳七月初九日酉時,上御集慶堂。藥房入診,儒臣同爲入侍時,都提調申晦,提調李翼元,副提調尹得養,記事官朴聖泰,記事官鄭民始·洪國榮,校理南絳老,修撰徐有臣,醫官方泰輿,以次進伏訖。上曰,禁軍還來,聞湖西亦雨來云,湖南未知其亦然矣。申晦曰,自公州距湖南,不過二日程矣,湖南亦必雨洽矣。上命得養,讀松都雨澤狀啓及北道狀啓訖。晦曰,自今以後,湯劑連進三貼伏望矣。上曰,何爲此請乎?其止之。仍進湯一貼後,請臣退出。
上在慶熙宮。停常參·經筵。
藥房都提調申晦,提調李翼元,副提調尹得養啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。悶夜長,一夜若一朔,撤漏後猶悶,若作六更然後,庶可付心。氣則一樣,待敎入侍。
趙宗鉉,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
以備忘記,傳于尹得養曰,今八十苦建功,招內局奉前來,臥以思,目何睫?聞藏鈔當酬應,問造物何處睡?從時體徒苦予,日淸朗臥用心,其由何卽建功?今八十此亦冥然,却此湯能步視,爲其君言內局,因書付皆暗啞,將籲高將訴地,見此敎可諒心,今衆蠅若建功。
以備忘記,傳于徐浩修曰,悶建功日特甚,見鎖鈔若虎狼,惟建功心欲隕,崇政東月臺殿座,欲爲廣問,於儒·於民·於建功,有議者,皆令來待,侍衛禁軍安徐。依頃者例,待下敎承旨只詣閤。
以備忘記,傳于尹得養曰,諺傳昔一令譏座首目濕曰,爲蠅之讌。建功其果靈丹,日三飮若是氣苶,鹿茸其果有功,初則有效,於今特甚乎?前昨夜受困,今日其欲靜臥,衆蠅來集兩眼,連爲揮扇一般,今則八旬,受困於時體建功蒼蠅,其何堪?一刻若此,故强起意欲免也,而豈特臥乎?步時亦隨,此亦於予,一造物也。呼寫時蠅來有靜,其憎曷勝?亦若建功矣。
以備忘記,傳于沈頤之曰,今番若前,予有定意,其令士庶,睡醒而來。
以備忘記,又傳于曰,一自加鹿茸後,眠睡果勝,若功勳,過飮故,近者豈特若前?十倍於前,若昔金奉朝賀悶夜。昨夜特甚故,氣亦若此,今日下敎,蓋由於此,臣爲朝鮮臣子,徒知時體,莫思其君若此之苦,何心食朝鮮食?今日入來者,皆令知悉。
趙宗鉉,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
癸巳七月初十日申時,上御東月臺殿座。坊民儒生入侍時,行都承旨尹得養,左承旨徐浩修,右承旨沈頤之,左副承旨趙宗鉉,右副承旨趙載得,同副承旨丁範祖,記事官朴聖泰,假注書玄在默,記事官鄭民始·洪國榮,以次侍立訖。上具翼善冠·袞龍袍,乘輿出資政門,詣東月臺殿座訖。命入儒生坊民。上曰,判尹誰也?得養曰,閔百興矣。上曰,謝恩耶?對曰,未也。命書傳敎曰,判尹閔百興,尙未謝恩,事體寒心,從重推考,卽爲牌招察任。上曰,儒生,以五人作隊進前。藥房都提調申晦曰,儒生甚多矣。上曰,然乎?五人進伏。上曰,悶旱之餘,何幸得雨,此心少弛,而建功大劑,爾等亦當知之,一日三貼,過耶不過耶?向來金迪基,則有甚麽意思,故予甚非之,爾等勿以此人之故而難言也。若以三貼爲可云,則是從時體者,直爲退去。以三貼爲過云者,則悉陳無隱焉。儒生鱗次進前,至尹守禧·李大永。命書傳敎曰,嗚呼,故副提學李秉泰,予嗣服後儒臣,戊申年爲承旨,志操淸潔,尙今思焉。豈意暮年見其孫,此日凡都政淸白吏孫調用,已有下敎,其欲用,捨此誰先?況都政纔過乎?故副〈提〉學李秉泰孫李大永,令銓曹,懸註調用。嗟哉,尹勉憲,尙今思焉。今日見猶子,予用愴焉。論語具諺解一部賜給,以表暮年,予意。上曰,噫,今日見南門外頃年稱藁席遮門,故宰臣南泰爀曾孫,予用悵然,欲命調用,聞其祖今作散云,令該曹,待窠懸註調用。出傳敎李時恒進伏。命書傳敎曰,故師傅李泰壽孫時恒,見於今日,噫,此卽師傅設立時,初授不仕人,其孫于今此年,其何見焉?雖無此欲諭,且聞所奏,非比於招問之意,所對質直,噫,予若受其學於其祖,宜受小學以不忘本之意。小學一部,具諺解賜給。趙寬鎭進伏訖,上下詢居住姓名。對曰,故都正趙榮祐之孫某也。命書傳敎曰,故都正趙榮祐孫,追憶戊辰,豈意今見其孫?況明日干支戊辰,其亦異也。噫,其子重瞻,以面試見拔嗟惜,特命調用。今聞卽仲子,趙寬鎭卽直孫云。嗚呼,追憶戊辰,宣政殿同事,于今八旬,只賜筆墨,嗟哉,其祖,必北望懸闕。令該曹,李秉泰孫調用後,其勿例置,承傳卽爲調用,以示予追思莫重之意。至姜致文,上曰,誰耶?對曰,故承旨姜必履之子也。命書傳敎曰,暮年興懷,今見其子,予甚愴然。故承旨姜必履之子致文,孟子具諺解一部賜給。命書傳敎曰,今日故副提學李秉泰孫,特命調用,則官至正卿淸白,予以摠管,伴直目覩,其聞亦熟矣。李秉泰若此,況故重臣乎?故判書尹趾仁奉祀孫,令銓曹懸註調用。上曰,湖南摘奸禁軍,弦弓一張賜給。出榻敎上曰,藥房提調,持湯劑,更爲入侍。出榻敎上乘輿還大內,諸臣以次退出。
上在慶熙宮。停常參·經筵。
藥房都提調申晦,提調李翼元,副提調尹得養啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。兩岐書付皆含默,頃於下大夫百官,皆時體,昨問衆士庶,亦時體,以此觀也。嗟哉,朝鮮人,着建功胄,衣建功甲,其將問於野人乎,問于草木乎?雖然,若此故八旬暮年,見故臣孫,亦豈偶然?氣則一樣。待敎入侍,夜長特甚,其悶曷勝?五次以睡覺,報漏猶在,更點尙聞,豈云開東?憧憧沓沓,其倍乎昨矣。
中宮殿·惠嬪宮,藥房口傳問安。答曰,知道。
趙宗鉉,以左右捕盜廳·一二所巡廳·禁衛營言啓曰,去夜犯夜人,無所捉之意,敢啓。
丁範祖,以備邊司言啓曰,統制使趙濟泰狀啓,以爲今秋三南水操,依定式各其前洋設行,而本營舟師,則來八月十五日設行爲辭矣。兩湖水陸操,旣命停止,今此統營水操及兩南水操,竝停止之意,分付,何如?傳曰,允。
又以備邊司言啓曰,南兵使南正吾狀啓,以爲南關秋操,依定式擧行,而不行操左右營所屬邑鎭堡,各其官鎭門聚點事,令廟堂,稟旨分付矣。詰戒爲重,西北無異,竝依例擧行之意,分付,何如?傳曰,允。
又以備邊司言啓曰,慶尙右兵使田得雨狀啓,以爲今秋習操及營將節制使,巡點擧行事,請令廟堂稟處矣。兩湖水陸操,皆已停止,此亦竝爲停止之意,分付,何如?傳曰,允。
以備忘記,傳于趙載得曰,噫,今日耳目,卽時體耳目,其若有耳有目,莫知鷹鸇逐鳥雀意,喝導聲日高後以聞,豈特謄傳故紙?强爲應文,自此判矣。今日詣臺諸臣,皆侍從案付籤,若此而只臥莫能校正,儒臣一體解任。
以備忘記,又傳于曰,於今耳目,豈特謄傳?今臣莫讀待漏院記,其侍宜晩,敢坐揣度,心有臣節晩到臣,永刊仕版,使海東臣,知有君。
以備忘記,又傳于曰,頃年黨習時,來待闕門而入,竟夕困君,於今文具時,豈特强焉?曰以晩起,日高十丈而入,此敢揣度也,亦肆然也。此等耳目,將焉用哉?此等國綱,於今初聞,可勝寒心,若孩兒,令人兩手掩其目,莫知其時也。
趙宗鉉啓曰,臣依定式,今日進詣崇政殿月臺,入直禁軍等戎器·服色點考,則皆無頉。仍以傳敎內辭意勞問,則亦皆好在云矣,敢啓。傳曰,知道。
以備忘記,傳于沈頤之曰,若謂大官卿宰,徒切日苦建功。若問士庶,莫知蔘芪,皆從時體。若問傔從,其官今官,皆從其官。若問耳目,苟且文具。豈云八十?今雖三十,其皆曰,君昨日僅過,今日何堪?當詣舊邸,訴我子我婦我孫,侍衛只入直,挾輦六十名內入直,前廂禁營軍三十名,後廂御營軍三十名,皆入直。訓將只領新營標下待令。隨駕禁軍,以入直隨駕,餘皆安徐。只備堂隨駕,世孫祗迎儀注·留營·留陣皆安徐,時刻待下敎只入正時,皆以時服隨駕。觀今擧措,建功世界,時體世界,應文世界,苟且世界,此時悶建功日甚,悶夜長轉甚,慨世道特甚,昨已僅過,今何支過?若唐太宗九成宮,當詣舊邸,昔唐宗有高祖,故其臣雖譏,嗚呼,今予只有八旬其君而已矣。
傳于趙宗鉉曰,副駕轎安徐,駕轎掩窓,資政門外待令,承旨詣閤。
大駕入彰義宮後,王世孫遣宮官問安。答曰,知道。
政院·玉堂·藥房口傳問安。答曰,知道。
以備忘記,傳于尹得養曰,悶夜長,悶時體,悶建功,悶晝永,悶蒼蠅,來舊邸,心已舒,氣亦便,睡將勝,而時體一樣,建功隨來,蠅亦在焉。可謂三勝而三一樣矣。然憧憧沓沓,心於今舒矣。
傳于沈頤之曰,右副承旨入審孝章廟與祭器庫,右承旨入審懿昭廟與祭器庫,請承傳色以奏。
傳于沈頤之曰,內局入侍。
傳于趙宗鉉曰,諸司預備。
大駕還宮後,政院·玉堂·藥房口傳問安。答曰,知道。
以備忘記,傳于沈頤之曰,須看今日,詣舊邸悶夜長,悶建功。以心來以氣回,何以謂心?欲留舊邸,而掩窓而來,掩窓而回,其若婦人,已涉苟且。何以謂氣?着帽童衣乘轎故,只臥載。一日間,命兩承旨審兩處,初意慷慨于中,仍臥舊邸,以謝建功。其若仍宿,其將咫尺相依,而因其氣苶,强回來今處,亦涉苟且,雖慰心咫尺,我子我婦我孫,必將相謂曰,只見舊邸,一何忽忽?必也掩抑,貼身興惟,予懷千萬,須聞今日軍號,以此觀也,建功何功,扁鵲何鵲?雖莫能其停,其於咫尺,旣飮一貼,於此其何復飮?若宿將再焉。今來今日,其何再?建功果建功,扁鵲果扁鵲,氣何若此,而悤悤而回?今日一貼足矣。其將靜臥,憶我子我婦我孫。其令內局速體。
以備忘記,又傳于曰,國君守社稷,其況暮年,且今番得霈,足誰賜,初意欲宿舊邸故,右社咫尺,欲瞻旋回,此心憧憧,明日當祗迎,儀注安徐,入直侍衛,只入正時,皆依前。
以承傳色口傳下敎曰,一竝逐出開陽門外。
藥房口傳啓曰,臣等舊邸入侍時,旣承待敎之命,而回鑾移時,未蒙召接,方此抑鬱之際,伏見下政院備忘,有兩局速休之敎,臣等抑塞悶迫,他不暇顧,相率詣閤求對矣。召命未下,門限將迫,轉益罔措,更此瀆撓。伏乞亟許臣等持湯劑入侍,千萬至祝,惶恐敢啓。
以承傳色口傳下敎曰,建功若有功,則纔飮一貼,其果早還耶?建功三貼,曾亦爲之矣。還來故氣少勝,其早止之。
藥房口傳再啓曰,臣等敢陳口啓,顒俟兪音,及承批旨,至以早止爲敎,臣等益不勝焦迫之至,湯劑之關係聖躬,果何如,而一日二貼,決不可間斷。況勞動之餘,尤何可停進乎?臣等不得請則不敢退,冒罪更籲,暫許持湯劑入侍,千萬伏望,惶恐敢啓。
以承傳色口傳下敎曰,好爲經宿而來矣,乘小輿還來,其止之。
藥房口傳三啓曰,臣等連伏承止之之敎,顒祝之餘,誠不勝抑塞之至,今日聖體之勞動旣多,而湯劑不得如例進御,則其在保護之道,豈不萬萬焦迫乎?深夜屢瀆,極知惶懍,而湯劑未進之前,決不敢遽然退去,敢此更籲。伏乞暫許入侍,千萬伏望,惶恐敢啓。
以承傳色口傳下敎曰,其止之然後,當進水刺,其止之。
癸巳七月十一日巳時,上御彰義宮。擧動入侍時,行都承旨尹得養,左承旨徐浩修,右承旨沈頤之,左副承旨趙宗鉉,右副承旨趙載得,同副承旨丁範祖,記事官朴聖泰,假注書玄在默,記事官鄭民始·洪國榮,以次侍立訖。上具翼善冠·袞龍袍,乘駕轎出興化門,入彰義宮後,命書傳敎曰,今聞嶺南道臣狀聞,所請蜅祭香祝,當日內,卽爲下送事,分付該曹。命書傳敎曰,統營慶尙右兵營,咸鏡南道習操狀聞纔到,令備局,當日內,草記稟處。
癸巳七月十一日未時,上御彰義宮日閑齋,藥房入診入侍時,都提調申晦,提調李翼元,副提調尹得養,記事官朴聖泰,記事官鄭民始·洪國榮,醫官方泰輿·鄭允協·慶絢·金宗壽·李敏德,以次進伏訖。晦曰,勞動之餘,聖體,若何?上曰,一樣矣。晦曰,寢睡·水刺之節,亦何如?上曰,一樣矣。晦請進藥,上曰,數日間息爲好矣。晦曰,湯劑進御然後,聖體益勝矣。上命進湯劑一貼後,命得養,讀黃海道·忠淸道·咸鏡道·慶尙道雨澤狀啓,讀訖。諸臣退出。
上在慶熙宮。停常參·經筵。
藥房都提調申晦,提調李翼元,副提調尹得養啓曰,昨日動駕舊邸,抵暮回鑾,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣苶一樣,數覺雖勝二覺猶聞更點,三覺聞曉鼓聲,而其後再覺,莫聞開東,建功沓沓,夜長沓沓。祗迎後,便殿入侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
沈頤之,以左右捕盜廳·一二所巡廳·御營廳言啓曰,去夜犯夜人,無所捉之意,敢啓。傳曰,知道。吏批啓曰,判書李潭,參判鄭尙淳,竝牌招不進,小臣獨政未安,何以爲之?敢稟。傳曰,只出緊仕。
有政。吏批,判書李潭,參判鄭尙淳竝牌招不進,參議李海重進,承旨李在簡進,以李瀰爲大司憲,朴起采爲大司諫,申應顯爲執義,金瑞應·李得華爲掌令,李重馥·鄭澤孚爲持平,金鈍爲正言,李德師·任珹爲校理,林蓍喆爲副校理,金履禧爲修撰,申在善爲副修撰,韓鼎運爲兵曹佐郞,徐退修爲刑曹佐郞,金峙默爲注書,金載天爲司僕正,李濟萬爲吏曹佐郞,趙載得爲豐城君。
兵批,以光興君橏爲都摠管,金梓爲同知,沈潭爲忠壯將,李明圭爲五衛將,李漢豐爲宣傳官,徐命祥爲景福將,李萬升爲昌慶將,金衡一爲昌德將,李潤春爲訓鍊副正,丁志說爲武兼,張瑞翰爲部將,金衡一爲乶下僉使,具善最爲梨津萬戶,金景台爲蟾津別將,李重錫爲同知,李漢五爲副護軍,洪樂信爲副司直,兪彦鉉爲副司果,李顯福爲折衝將軍。
以備忘記,傳于李在簡曰,開門後政官牌招開政,聞晩到二人傳旨持正通,於渠其猶濫也,焉敢若是?永刊律,可謂當也。
以備忘記,傳于徐浩修曰,今詳問修理前,仍奉安壇壝中,旣聞此,敢臥此,於今夜宿德游,意亦深,從其近,令院隷留門前,奉安後以來奏。
以備忘記,又傳于曰,今予忽回,寔由建功,宜棍百度而其何再飮,建功果功,視步若何?鹿茸若靈,乍勝若前,予雖衰矣,何從時體?其雖昏矣,扁鵲睥睨,將以建功,灑於朝鮮,海東萬民,皆若予年。
徐浩修啓曰,玉堂闕直,事甚未安,今日政新除授玉堂,待下批牌招入直,何如?傳曰,允。
傳于徐浩修曰,耳目牌招察任,儒臣牌招入直。
以備忘記,傳于李在簡曰,輸忠揚武功臣盤國在安勳,豐原忠心,予詳知矣。豐陵若此,心用悵然。昨日特命入審,意蓋在矣。今適有窠,況年近六十,承旨趙載得爲同中樞,承襲軍號,今日政下批,其代前承旨申益彬爲承旨,牌招入直,房順房。
李在簡,以吏曹言啓曰,本曹佐郞姜俒,司僕寺正金思穆呈狀內,身病俱以深重,勢難察任云,今姑改差,何如?傳曰,允。
同副承旨丁範祖疏曰,伏以人臣之受恩於君父者何限,而若臣所被隆恩異渥,實古今之所稀有也,月前宣諭道臣題給食物,俾供親廚,綸音鄭重,是則恩及臣父母也。日昨,命進先稿,特加嘉冀,弁以宸章,付之剞劂,是則恩及臣先祖也。噫,如臣無似,過蒙寵擢,歷叨華顯,而聖明不惟施之於臣身,而又施之於臣之父母先祖,此豈臣糜身粉骨,所可報其萬一哉?惟是周旋近密,瞻近耿光,庶冀少伸犬馬之忱矣。第臣父母,年迫八十,疾病纏綿,而母病風痺之症,尤爲沈痼,每値暑濕,輒復加劇,向者伏奉聖諭,至以將來爲敎,此固出於體下之聖念,俯悶離違之私情,必須竝致之京輦之下矣。臣卽當扶擎父母,同時登途,而目下母病,實無數百里觸暑撼頓之望,不得依下敎將來,雖其情勢如此,而悚惶之極,不知所措,臣於其時,亦豈有離捨供職之勢?而只緣感激恩數,不敢在家控免,黽勉上來,爲一肅恩命之計矣。仍自水部,移拜喉司,遲徊逡巡,居然已近一年矣。每接鄕報,母病本症,進退無常,臣夢寐篤憂,肝膈閟塞,度日爲難,臣憧憧寸忱,懸在宸極,每當控辭東歸,衷腸如結而情私所迫,又陳請急之章。伏乞聖慈,俯賜矜察,特許遞免臣職,俾臣得以歸護病母,千萬幸甚。答曰,省疏具悉。不待爾章,予已諒矣。來京謝命,予已知矣。今者請由,子道當然,若此故頃者欲遞而有以下敎者故仍默,今無見窠,今何强也?本職特遞,以便護焉。若有其命,來謝將赴焉。
癸巳七月十二日午時,上御集慶堂。藥房入診入侍時,都提調申晦,提調李翼元,副提調尹得養,記事官朴聖泰,記事官鄭民始·洪國榮,醫官方泰輿·鄭允協·慶絢·金宗壽·李敏德,以次進伏訖。晦曰,今早勞動之餘,聖體,若何?上曰,一樣。晦曰,寢睡·水刺之節,亦何如?上曰,一樣矣。晦請進藥,上命進湯劑,御一貼後,醫官方泰輿等三人,以次入診。退伏奏曰,脈候左右三部脈調均,脾胃脈一樣矣。上命得養書傳敎曰,嗚呼,豐原爲國忠臣,予所知矣。其時從事官,奚異於被堅執銃?噫,晩年爲國所薦六人中,嗟哉,故重臣李成中一人外,皆大拜,嘗欽服知人之鑑,豈意趙門?中間若此,心常嗟惜。今者此敎,意豈偶然?噫,日益衰,及今不諭,更待何時?近有此意,故昨日之命,意亦深也。西銓今適有窠故下敎,於今東銓,實職有窠,此人豈可以仍付同知乎?同中樞趙載得,特授亞尹,令該曹,依例陞降。今日乃聞因分義,今乃逞遞,京兆坐不坐單子,其頉已久,該曹單子啓下後,卽爲牌招察任。吏曹判書李潭違牌不進故,上命書傳敎曰,吏判承批之後,特命開政,而違牌不進。噫,于今暮年,冢宰予何捨焉?雖冢宰,八旬其君,若是飭勵,而焉敢若此?吏判從重推考,更爲牌招察任。晦曰,三大臣及禮判,來待矣。上命注書偕入。賤臣注書出來,與領相金相福,左相金尙喆,右相元仁孫偕入侍,禮判亦入侍。領相金相福進伏曰,連日勞動之餘,聖體,若何?上曰,一樣矣。相福奏曰,朔膳減下,亟命還收焉。上曰,何其急耶?禮判曰,有土之貢,關係國體,不可不亟許矣。命得養書傳敎曰,頃日復膳時已下敎,而此則待兩湖均霑狀聞欲許,湖南全州狀聞已到,故今日大臣禮官求對以請,予意則不然,五十三官中,雖數邑未至,必也固執,若是强請,大略觀之,幾乎遍洽可知。事雖輕先,因請難拂,朔膳物膳,特許其復焉。又命書傳敎曰,同副承旨許遞,代前承旨李在簡爲承旨,牌招入直,房順房。時任大臣入侍事。出榻敎禮判入侍事。出榻敎藥房提調,持湯劑更爲入侍,上進御湯劑。又一貼後,坐直承旨入侍事及詣臺臺臣入侍事。出榻敎先命藥房退出。
癸巳七月十二日申時,上御集慶堂。坐直承旨·詣臺臺臣,同爲入侍時,左副承旨申益彬,假注書玄在默,記事官鄭民始·洪國榮,大司憲李瀰,大司諫朴起采,掌令李得華,持平李重馥·鄭澤孚,副校理林蓍喆,以次進伏訖。命謮關西伯狀啓後,命書傳敎曰,今聞關西道臣狀聞,戊申年十餘匹得來,癸丑·己巳,其皆一百十餘匹,而百十餘匹,若有産育,則今幾至千,而今僅三十匹,監牧官之不勤,於此可知。年久者雖不可論,限十年爲監牧官者,永爲禁錮。此後若無蕃息之事,當該監牧官,令道臣狀聞,從重勘處事,分付。上命三司入之,瀰等進伏。上曰,只擧其末。請收還慶興府庶民罪人趙榮順按律特寢之命,依前按律處斷。措辭見上上曰,亟停勿煩。又曰,請收還黑山島能櫓軍罪人黃昇源按律特寢之命,依前按律處斷。措辭見上上曰,亟停勿煩。瀰·得華·重馥·澤孚曰,請黑山島爲奴罪人五得,依罰處斷。措辭見上上曰,勿煩。又曰,請還寢張翼標島配之命,依律處斷。措辭見上上曰,勿煩。起采曰,請大靜縣爲奴罪人仲義,依律處斷。措辭見上上曰,勿煩。又曰,請黑山島爲奴罪人五得,依律處斷。措辭見上上曰,勿煩。又曰,請金迪基邊遠定配。措辭見上瀰曰,新除授執義申應顯,時在京畿廣州地,掌令金瑞應,時在忠淸道忠州地,請竝斯速乘馹上來事下諭。上曰,依啓。澤孚曰,臣言議巽軟,本不合於淸朝耳目之任,而柏府除命,遽下於母病危篤之際,怵畏義分,未敢言私,黽勉出肅,又有所大段難安者,向來叨居見職時,以疏辭之侵斥喉院,臺評峻發,至被譴罷,以此以彼,勢難冒據,請命遞斥臣職。上曰,勿辭。左副承旨申益彬曰,持平鄭澤孚,再啓煩瀆,退待物論。上曰,知道。瀰·得華·重馥曰,持平鄭澤孚,引嫌而退,一時相規,不必過引,何必以此輕遞言官?請持平鄭澤孚出仕。上曰,依啓。起采曰,新除授正言金鈍,時在忠淸道洪州地,請斯速乘馹上來事下諭。上曰,依啓。益彬,讀京畿監司狀啓,奉朝賀金致仁不受月廩事。命書傳敎曰,更爲輸送事,下諭。命退去,請臣以次退出。
上在慶熙宮。停常參·經筵。
藥房都提調申晦,提調李翼元,副提調尹得養啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。德游北瞻宿,差勝於前日,氣則一樣。待修補奉安後,入侍可也。
中宮殿·惠嬪宮,藥房口傳問安。答曰,知道。
沈頤之,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,入直軍兵等,中日習射事,標信命下矣。停朝市相値,不得爲之之意,敢啓。傳曰,知道。
李在簡啓曰,新除授注書金峙默,時在京畿高陽地,斯速乘馹上來事下諭,何如?傳曰,允。
假注書望,金峙默在外,代以李亮載爲假注書。
備忘記,傳于徐浩修曰,今予一心,追慕而已。昨已爲焉,明何敢闕?明朝當祗迎,儀註安徐,入直侍衛,只入正時,皆依前連爲矣。再明日資政殿殿座特停,循例次對。
尹得養啓曰,吏曹判書李潭,昨日特敎之下,不爲承膺,誠甚未安,卽爲牌招,何如?傳曰,允。
徐浩修,以弘文館言啓曰,新除授校理李德師,時在京畿楊根地,校理任珹,時在京畿廣州地,修撰金履禧,時在忠淸道淸州地,經筵入番事緊,請竝斯速乘馹上來事,下諭,何如?傳曰,依啓。
傳于徐浩修曰,監印官濬川都廳,使之來待。
又傳于曰,內局入侍。
備忘記,傳于徐浩修曰,盟府三勳臣,一則舊勳載孫,二則同盟子,予心一倍,今日午後,其欲賜饍,皆令來待,禮房同入。
又傳于曰,前提調亦是宣醞主人,一體來參,入侍時,以時服爲之。
申益彬啓曰,時原任大臣·勳府三堂,依下敎來待矣。傳曰,入侍。
沈頤之,以兵曹言啓曰,昌慶宮衛將曺允謙,除授在外,過限未上來,依法典改差,何如?傳曰,允。
又以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜犯夜人,無所捉,敢啓。傳曰,知道。
副修撰申在善疏曰,伏以臣卽伏奉除旨,以臣爲弘文館副修撰者,臣誠惝怳恧蹙,靡所容措。當此合辭方張之日,固當竭蹶之不暇,而第臣有區區難冒之端,向來前修撰臣金思穆之許解館職也。上敎有曰,其令戚臣儀親,毋敢干預,此實我聖上全保儀戚之至仁盛德也。如臣地處者之毋得參涉於言議之間者,便成不易之典。且臣向叨館銜,曲蒙體下之恩,特許鞶褫,則臣之去就,前後奚異?臣若徒知嚴畏,視若固有,隨除輒膺,則其爲負聖恩而乖定制,何如哉?召牌之下,趨承無路,略構短章,隨詣陳懇。伏乞聖慈,俯垂憐察,亟遞臣職名,仍命選部,勿復檢擬於三司言議之任,以嚴邦憲,以安私分,不勝幸甚,臣無任屛營祈懇之至,謹昧死以聞。答曰,省疏具悉。今者此任,其何辭也,而雖然,於今異於常時,而予已昏,中官望奏,未瑩例點,豈令爾當此耶?本職,許遞焉。
癸巳七月十三日辰時,上御集慶堂。藥房入診入侍時,都提調申晦,提調李翼元,副提調尹得養,記事官朴聖泰,記事官鄭民始·洪國榮,醫官方泰輿·鄭允協·慶絢·金宗壽·李敏德,以次進伏訖。晦曰,夜間聖體,若何?上曰,一樣矣。上曰,戊申年今幾年乎?晦曰,四十六年矣。上曰,然乎?勳府伊時郞廳,卽今提調之兄矣。得養曰,然矣。上命得養書傳敎曰,追憶戊申,怳若前世,豈意今日,勳府三堂,一則舊勳戚孫,二則帶礪同盟子乎?張大之事,予常戒焉。暮年旣謂股肱元輔,今予此年,其誠千萬料表,是誰之功,豈無表意?今日德游堂庭,當宣醞,勳府三堂,令內資待令,無過三器酒,內資酒待令,勳府首堂弟姪,戊申帶礪同盟人子與孫有職名者,一體來參,況當今將相乎?將臣中一人,其祖亦戊申三月帳殿,以摠管入侍者,時原任與五軍門將臣,同爲入侍。諸承旨與建功主人提調,同爲入侍。又命書傳敎曰,噫,戊申年,故完春同征時,咸恩之奏,海恩之對完春之言,尙今思焉。況其家在於南門外道中,想像今何知也?因本府有司堂,昨聞完春子完恩已作故,予用愴焉。今雖爲此,其何恃也?其子待闋服,其令銓曹,懸註調用。噫,今朔忽憶頃年大射禮時事,其時騎郞,卽故奉朝賀李燮元也。末稍樹立,予庸歎賞,況幕年記憶乎?今問有其孫而尙未闋服云,待闋服亦令銓曹,懸註調用。古人云家貧思良妻,國亂思良相,今番偶因得雨,有故判書李廷濟昔年所奏,若聞今日,以此心,頃年一章,予雖八旬,今何忘乎?此等之時,嘉奬此等人然後,其可聳動一世。其奉祀孫,令該曹,爲先懸註調用。翼元進伏曰,臣之私門,特被恩典,闔門已不勝惶感,而臣之叔與兄,九泉之下,亦必感泣圖報矣。然錄用之典,勳戚淸白節義子孫外,決不可濫授者明矣。伏望俄者傳敎,亟命還收焉。上嘉奬,仍命書傳敎曰,古人云法語能無從乎?況古時有百金賞。今日提調所奏,予甚歎服。雖然此下敎,予意俱在,豈可中止,而其無表意,何示其嘉?提調李翼元,特賜虎皮一令,使國中之人,咸知予意。又命書傳敎曰,嗚呼,今日此擧,一則爲勳臣,一則喜雨酌也。入侍諸臣,豈無表意?今日令內局,二貼煎待於予。時原任勳堂·內局提調·副提調·禮房承旨,以建功獻酌,上進御湯劑一貼後,醫官診候置之爲敎,仍命濬川都監監印郞廳入侍。賤臣注書,承命出來,與監印郞廳洪相簡·韓鼎裕,及濬川都廳李邦緯·曺學臣,偕入進伏。上問都廳曰,何以爲之?邦緯·學臣,迭奏曰,自禁營完築者,十三間也,自御營完築者,十五間也。上問監印官曰,幾何印出耶?相簡對曰,功過半矣。詣臺臺臣入侍事及該房承旨入侍事。出榻敎先命內局退出。
癸巳七月十三日巳時,上御集慶堂。詣臺臺臣入侍時,大司憲李瀰,大司諫朴起采,掌令李得華,持平李重馥·鄭澤孚,副校理朴蓍喆,右副承旨申益彬,假注書李亮載,記事官鄭民始·洪國榮,以次進伏訖。上曰,停朝市相値,今日宣醞特停。上命書傳旨曰,虞人期獵,文候親往,況此乎?豈有命而寢而已歟?當見勳府三堂,其令來待。時原任一體入侍事,遣史官傳諭,此命旣寢,建功可謂毛將焉傅,只一貼煎待。出傳敎李瀰·朴起采·李得華·李重馥·鄭澤孚·林蓍喆所懷,趙榮順向者參班,翌日不顧所重,急急投疏,已自難容,乃以不忠不孝遲晩,則自有應行之律,而特貸一律,已是失刑。閱歲争執,猝地停論,公議愈激,頃日更發,特許允從,以伸公法,以快輿情。旋卽反汗,聖意雖出於好生,王章不可以撓屈。臣等謂收還慶興府庶民罪人趙榮順按律特寢之命,依前按律處斷宜矣。上曰,亟停勿煩。又所懷,黃昇源之違牌,已極驚駭,及其所供,意在謀避,人臣之道,豈敢揣摩較計?況以不忠不孝,至於結案,則合辭之請,得蒙允從,伸王章而副公議。旋卽反汗,雖出聖意之好生,愈激群情之咈鬱。臣等謂收還黑山島能櫓軍罪人黃昇源,按律特寢之命,依前按律處斷宜矣。上曰,亟停勿煩。諸臣以次退出。
癸巳七月十三日未時,上御集慶堂。藥房入診入侍時,都提調申晦,提調李翼元,副提調尹得養,記事官朴聖泰,記事官鄭民始·洪國榮,醫官方泰輿,以次進伏訖。晦曰,湯劑待令矣。上命進湯劑,御一貼後,諸臣退出。
癸巳七月十三日未時,上御集慶堂。時原任大臣·勳府三堂上,同爲入侍時,領議政金相福,領敦寧金陽澤,領府事韓翼謩,左議政金尙喆,判府事申晦·李溵·李思觀,右議政元仁孫,綾思君具允明,仁陽君李景祜,豐城君趙載得,右承旨徐浩修,假注書李亮載,記事官鄭民始·洪國榮,以次進伏訖。相福曰,聖體調攝,若何?上曰,一樣矣。相福曰,寢睡·水刺之節,亦何如?上曰,亦一樣矣。上曰,卽日卽傳香,禮房先退。有製文事,他承旨入侍。同副承旨趙宗鉉進伏,徐浩修退出。相福曰,奉朝賀南有容,今日作故,單子入之矣。上命書傳旨曰,噫,以予心今年太康,而夙宵猶戒,而於勳府無一爲此,故今日偶得豐城君趙載得於便殿,一欲舒懷,饌品三器,可見予意,此亦暮年歲飜後太康,故遽聞此報。噫,魏文侯,於虞人期獵,撤酒冒雨躬詣,時原任·三勳臣必將悵然,故特召欲見,以今日觀也。彼蒼不高,雖無絲竹管絃,予亦欲飮建功而猶有此報,此無他,高高彼蒼,恐或予意,因此一毫張大,若耳提面命,於今召見,心可舒也。若此故凡大臣受由拜辭,皆命中官宣醞,則古例,而今皆闕焉。噫,予雖衰,何惜數器饌?夙宵此心,恐或張大而然也。頃者親政循例賜饍,而於今無云故,亦只命數器,亦自悔曰,亦張大云,而嗚呼,昔年宣政親政時,其時饋酒,故自內臨見有敎曰,此勝於進宴。嗚呼,玉音,尙在于耳。今者此擧,奚比於此,而高高勉我,若是丁寧。吁嗟,此後,此等事何敢擬也?予亦爲此,勳府必也生心,且聞原任所奏,其亦有意云。今者勉予,若作事謀始,至爲丁寧,噫,豈特中止乎此?暮年益勉,深切于中。今日諸臣,咸知予意焉。上曰,噫,奉朝賀南有容,故大提學南龍翼之孫,稱壺谷其文集,頃年曾命得進,噫,此人事我幾十年,官至八座,入耆社,亦爲奉朝賀,而今作古人,予用愴然。況其兄爲孝章入學時將命,而身亦沖子輔養官乎?凡諸等事,依禮文擧行,以表予意。出傳敎相福曰,此江原監司李溎狀啓也。今秋三鎭合操設行及災傷覆審,校生考講,秋巡時,兼行事,竝令廟堂,稟旨分付,勸別武都試,亦依例設行爲言矣。今年年事,關東可期豐熟,秋操依定式擧行,而覆審考講,亦令秋巡時兼行,勸別武都試,亦令依例設行,何如?上曰,依爲之。出擧條上曰,編次人進前,具允明進前。上問南有容登科年,親製祭文以下。上曰,內局入侍。諸臣以次退出。
上在慶熙宮。停常參·經筵。
藥房都提調申晦,提調李翼元,副提調尹得養啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。夜中涼氣頓生,若昔張翰心,建功何時停?以此心沓沓,氣何暇諭?待敎入侍。
中宮殿·惠嬪宮,藥房,口傳問安。答曰,知道。
香祗迎罷後,政院·玉堂·藥房,口傳問安。答曰,知道。
世孫宮,政院·玉堂,口傳問安。答曰,知道。
尹得養啓曰,吏曹判書李潭,連日違召,不爲行公,誠極未安,卽爲牌招察任,何如?傳曰,允。
傳于徐浩修曰,世孫當隨出,入直春坊,待令。
傳于李在簡曰,祗迎後,當見鄕民,使之待令。
備忘記,傳于沈頤之曰,今日見嶺南民兩人,聞初六日得雨,何待狀聞,此心少舒。噫,今日祗迎,豈比前日?惟初六夜建明門追慕萬倍,憶前月二十八日九日,今日宿光明殿,於明日庚戌年,則此日此殿,初伸禮日,次對,進定於今日。
備忘記,傳于徐浩修曰,入直儒臣宜備,前儒臣韓光近爲修撰,牌招入直。
傳于尹得養曰,韓光近敍用牌招。
又傳于曰,韓光近,今日特除,意在此後,以金撕捱乎?卽爲省記入直,違牌勿爲呼望。
又傳于曰,此猶若是批答見後如是乎?吏判牌招,次對同入。入來後當殿座矣。
沈頤之啓曰,大臣·備局堂上,依下敎來待矣。傳曰,引見。
吏曹口傳政事,以韓榮祖爲繕工主簿。
傳于趙宗鉉曰,新除授判書牌招,同參政事。
又傳于曰,尙衣院官員陞六,何可遲滯?今日政擧行。
有政。吏批,判書朴相德牌不進,參判鄭尙淳進,參議李海重病,同副承旨趙宗鉉進。吏批啓曰,判書朴相德牌招不進,參議李海重病不來,小臣獨政未安,何以爲之?敢稟。傳曰,仍爲之。又啓曰,全羅都事尹在醇呈狀內,身病甚重,勢難遠赴云,依例改差,何如?傳曰,允。
以朴相德爲吏曹判書,徐有臣爲文學,韓光會爲左參贊,權噵爲刑曹參判,吳著爲刑曹佐郞,趙漢經爲戶曹佐郞,朴相德爲宗簿提調,李商逸爲工曹佐郞,金養心爲左通禮,金復元爲監察,李中權爲宗廟令,沈鉀爲掌苑別提,張濂爲瓦署別提,安鼎國爲宣陵直長,尹寅國爲司饔直長,學諭單崔錫圭。
兵批,判書具允鈺病,參判鄭光漢病,參議朴思亨病,參知李有喆進,同副承旨趙宗鉉進,副司直李潭·金龜柱·李性源·丁範祖·南絳老·申大升·任希簡,副司果林得浩·徐有臣·申在善。
尹得養,以吏曹言啓曰,今此宗廟望祭大祝,前應敎蔡弘履,塡差,而時無職名,令該曹,口傳付軍職,何如?傳曰,允。
沈頤之,以司僕寺一二提調意啓曰,濟州先運上來歲貢馬二百匹內,一匹船中故失,二匹到衿川病留除,實納馬一百九十七匹,禾毛色別單書入之意,敢啓。傳曰,知道。
又以司僕寺一二提調意啓曰,濟州先運馬,御覽後,後運馬,則只年例進上馬,三名日進上馬,待其入來,入之,其餘山馬,則分給禁軍事有傳敎矣。後運馬,今方齊到,年例進上馬八匹,三名日進上馬六十匹。禾毛色,別單書入之意,敢啓。傳曰,知道。
又以禁衛營言啓曰,去夜無犯夜人所捉之意,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜犯夜人,無所捉,敢啓。傳曰,知道。
癸巳七月十四日辰時,上御延和門外。香祗迎入侍時,行都承旨尹得養,左承旨李在簡,右承旨徐浩修,左副承旨沈頤之,右副承旨申益彬,同副承旨趙宗鉉,記事官朴聖泰,假注書李亮載,記事官鄭民始·洪國榮,以次侍立。上具翼善冠·袞龍袍,乘輿出通陽門,至延和門外。仍詣板位,香祗迎後,上曰,鄕民有來待者,其令招入。招入時,上問其所在邑年事市價後,命退鄕民。藥房都提調申晦,提調李翼元,副提調尹得養,持湯劑進伏訖。上進御湯劑,仍詣司饔院,取覽先生案。上命書傳敎曰,噫,今日祗迎,暮年追慕,惟在乎昔,右社旣行,左廟敢闕,欲爲朝者靜思,徽寧殿以下,其孰祗迎?況兩廟,前月與沖子,奠酌故亦命祗迎,同來於此,興惟古昔,以遺衣示子孫,況此乎?予之昔年兼帶處,沖子,摠府旣見,廚院莫見,今來咫尺,予衰益苶,今不同來,更待何時?來此幾年兼帶,予莫知也。先生案,今令讀焉,幾百年聞爵號,亦聞其名,豈徒異常?予懼一倍。噫,與沖子來,豈無表意?況其尤異者,兩處郞官,皆特命調用者。噫,韓榮祖十代祖,兩府院君兼三勳,故特命調用,豈意此人今日入直?且問其年,六十三云。將二年,其將年紀,特爲陞六,而若有窠,今日內,口傳備擬,若此,近者承傳者,自可調用。以此分付銓曹,今日入直院吏·院隷,令該曹,木綿賞給。又命書傳敎曰,於廚院,予已熟知,故心常訝之,而今聞先生案,果然,於今副提調當品例兼,故雖亞卿爲之,於提調,必也正卿,此豈古例?予之平生心慕古而已。觀今擧措,於廚院提調,亞卿若禁錮焉,豈有是理?此後宜遵古例事,申飭銓曹。還內後,諸臣以次退出。
癸巳七月十四日未時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,綾思君具允明,行戶曹判書蔡濟恭,行司直具善復,仁陽君李景祜,行副司直李章吾,兵曹判書具允鈺,行副護軍尹泰淵·張志恒,工曹參判李重祜,大司憲李瀰,大司諫朴起采,掌令李得華,持平李重馥,副校理林蓍喆,副修撰韓光近,左副承旨沈頤之,假注書李亮載,事變假注書柳頤玄,記事官鄭民始·洪國榮,以次進伏訖。金相福·金尙喆·元仁孫進前曰,聖體調攝,若何?上曰,一樣矣。寢睡·水刺之節,若何?上曰,亦一樣矣。承旨讀吏曹判書李潭牌不進傳旨。上曰,受其固執可乎?相福曰,旣經兩都政,其欲辭免無怪矣。尙喆曰,權要之地,久居不安,欲免無怪矣。仁孫曰,其情勢然矣。上曰,自有可爲銓官之人矣。仍命書傳敎曰,吏判批答旣諭,其遞可惜,豈可曲循?欲爲敦迫,觀今擧措,勢難一向强迫,故次對,詢問三公,皆請若其相持,徒損國體,況旣下問後,雖當之者,必也已遞云,今姑許遞。吏判有闕政事,當日爲之。相福曰,頃者未赴注書召試人,有芸館施行之命,而緣臣陳達,有蕩滌之命矣。臣以三人陳達矣,追後聞之,則未赴召試者,任長源·南必錫二人,而金星甲則以承文院闕直,有下敎云。事件各異,頃日啓下擧條中,當以二人,改付標矣。上曰,一體分揀。出擧條命書傳敎曰,今日次對,不過進定,一二下敎,庶免應文,而因此乃問李崇祜,尙在侍從拔望中云。本事今已詳諭,而不過昏於一時而然,且此人,頃者館錄,被彈於一人,心常惜之,旣惜于此,有此下敎,此人何異於雪中加霜?且豈特其父?予欲用焉。父子一也,其下敎,特爲蕩滌,以示予意。尙喆曰,有殘忍事,敢此仰達矣。鄭存謙,決非送子相門之人,其後其子,仍爲廢科,甚殘忍矣。相福曰,鄭存謙,儒者,自上曾有似儒人之敎,決非送子相門之人矣。仁孫曰,鄭存謙之子,若往相門,則固有罪也,而決非往相門之人,世所共知矣。尙喆曰,一儒生何關於聖朝,而臣等的知其不然,永爲廢人,甚殘忍故敢達矣。上曰,杜門廢擧,可謂自處善矣。問其名與年,仁孫曰,名則致綏也,年則二十,洪樂性之女壻也,而樂性遞歸後,亦不得見其面云矣。命書傳敎曰,頃者重臣之批,雖曰荒唐,亦莫知本事,今因左相所奏乃覺。噫,輔相若此,暮年可倚,若無所奏,予何知之?因此杜門屛跡云,年纔二十,有此志槪,其涉可嘉。豈特此也?以重臣恒日雅操,豈可使其子,詣相門?以奉朝賀恒日心,豈納冢宰子於其門?以此觀也,邊景鎭頃日之供,豈特荒唐而已?誣人自綻,今者下敎之後,雖重臣子,可謂毛將焉傅,聽其今諭,焉敢自畫?令其父,將此予意,申飭其子焉。仁孫曰,黃昇源之母,旣蒙宥則其弟之尙未蒙放,甚矜惻,且當初之處分,出於聖意之欲使其母子相望也。上曰,果然矣。命書傳敎曰,予果忘矣,聞右相所奏而猶未覺也。黃昇源弟特放事,分付該曹。又命書傳敎曰,飭已施,殿最居中李商巖·宋煥億,一體特放事,分付該府。李瀰·朴起采·李得華·李重馥·林蓍喆·韓光近所懷,趙榮順,向者參班翌日,不顧所重,急急投疏,已自難容,乃以不忠不孝遲晩,則自有應行之律,而特貸一律,已是失刑,閱歲爭執,猝地停論,公議愈激,頃日更發,特許允從,以伸公法,以快輿情。旋卽反汗,聖意雖出放好生,王章不可以撓屈。臣等,謂收還慶興府庶民罪人趙榮順按律特寢之命,依前按律處斷宜矣。上曰,亟停勿煩。又所懷,黃昇源之違牌,已極驚駭,及其所供,意在謀避,人臣之道,豈敢揣摩較計?況以不忠不孝,至於結案,則合辭之請,得蒙允從。伸王章而副公議,旋卽反汗,雖出聖意之好生,愈激群情之咈鬱,臣等謂收還黑山島能櫓軍罪人黃昇源按律特寢之命,依前按律處斷宜矣。上曰,亟停勿煩。命招儒臣,持通鑑纂要入侍,上命上番儒臣林蓍喆,讀帝堯紀。又命下番儒臣韓光近讀帝舜紀訖。上曰,藥房提調入侍。諸臣以次退出。
癸巳七月十四日申時,上御集慶堂。藥房入診入侍時,都提調申晦,提調李翼元,副提調尹得養,記事官朴聖泰,記事官鄭民始·洪國榮,醫官方泰輿,以次進伏訖。晦曰,湯劑待令矣。上命進湯劑,御一貼後,診候置之爲敎。諸臣退出。
上在慶熙宮。停常參·經筵。
午時,日暈。
藥房都提調申晦,提調李翼元,副提調尹得養啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。宿於光明,追憶前月卄八卄九,予年九歲壬午九月,隨皇兄朝見嘉禮翌日,予懷千萬,氣何暇諭?待敎入侍。
中宮殿·惠嬪宮,藥房口傳問安。答曰,知道。傳于徐浩修曰,戶判內局,同爲入侍。
又傳曰,內局入侍。
徐浩修啓曰,戶曹判書蔡濟恭,依下敎來待矣。傳曰,入侍。
兵曹口傳政事,僉知作闕單宋相澤,僉知單朴奎壽。
尹得養,以議政府言啓曰,新除授行左參贊韓光會,時在咸鏡道北靑地,乘馹上來事下諭,何如?傳曰,允。
又以吏曹言啓曰,今此癘祭獻官,行副司直宋瑩中,李在協,實預差啓下矣。俱有身病,終不入來,不得已漢城府右尹趙載得,改付標以入,而本曹請推之外,無可施之罰,何以爲之?敢稟。傳曰,莫重祀典,焉敢若此?其涉駭然,皆施不敍之典。
徐浩修,以內醫院都提調意啓曰,今年冬至使行貿易唐藥材中,遺儲有不緊而有裕者,有緊要而不足者,減其有裕,換貿不足,自是前例,今亦就其元數中,參酌加減,別單書入之意,敢啓。傳曰,知道。
申益彬,以義禁府言啓曰,黃昇源弟特放事,承傳啓下矣。全羅道羅州牧充軍罪人黃昌源,卽爲放送事,分付該道道臣之意,敢啓。傳曰,知道。
沈頤之,以御營廳言啓曰,去夜犯夜人,無所捉,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜犯夜人,無所捉,敢啓。傳曰,知道。
癸巳七月十五日巳時,上御集慶堂。藥房入診入侍時,都提調申晦,提調李翼元,副提調尹得養,記事官朴聖泰,記事官鄭民始·洪國榮,戶判蔡濟恭,醫官方泰輿·鄭允協·慶絢·金宗壽·李敏德,以次進伏訖。晦曰,夜間聖體,若何?上曰,一樣矣。上曰,建仁門頹落,修補宜矣。濟恭對曰,前欲仰稟,而通陽門亦頹且低,請稍高其製而修補,何如?上曰,依爲之。濟恭曰,金商門廢舍,亦爲改造宜矣。上曰,依爲之。晦曰,戶判適入侍,而廳中所鋪之席,已弊破,請令戶曹,改鋪爲宜矣。上曰,然乎?濟恭對曰,非但廳中所鋪,曲拜處所鋪席,皆一時爲難矣。上曰,竝改鋪焉。上命濟恭,讀御製後,命得養書傳敎曰,一自定式後,圓點人,無挾試紙之日。雖然,其時下敎,以至心氣何憶?一欲問焉,今問焉,可謂詳備。今七夕製,明日崇政殿東月臺,當以圓點人試取,試官右相,趙明弼·徐命善·趙英鎭·李有喆,入直兩儒臣,試所承旨禮房,侍衛只入直儀註安徐,待下敎只入正時。上命得養,讀北道狀啓訖。命書傳敎曰,北道習操狀聞,其宜許施,令備局,卽爲草記分付。嶺南左水營狀聞,頃者入侍時,水操皆停止,宜無異同,旣定期會,及今分付然後,可以停止。軍兵,亦無裹糧之弊,一體停止事,令備局,今日內卽爲分付。上問曰,注書誰耶?晦曰,朴聖泰矣。上曰,誰之子耶?晦曰,前掌令臣朴奎壽之子也。上曰,年少耶?晦曰,然矣。上曰,朴奎壽,素甚美貌矣。尙今依舊否?晦曰,今雖老矣尙且美矣。上曰,年今幾何?晦曰,六十二矣。上曰,於焉之間,已至於此耶?仍問曰,過亞長否?晦曰,納通則已爲之,而亞長則未及爲之矣。上曰,正則已經耶?晦曰,各司正,已次第經歷,而近四十年侍從矣。上曰,何榜登科,而同榜誰某耶?翼元曰,榜則戊午榜,而臣與韓光會,爲同榜矣。上曰,然乎?嗟惜不已。仍命注書,往問吏曹有參議,或參知窠及兵曹僉樞有窠與否,知入。故賤臣注書,出來問之,則時適無窠矣。以此意復命,上命得養書傳敎曰,今因注書入侍,乃問卽前掌令朴奎壽子,故仍問其年六十二云,登科亦近四十年,此人其雖入侍,今何知也,而年至于此,誠是料表。通經準職,同榜人職至正卿者二人,而暮年聞此,若無聳動,豈予意?其雖亞長,於今承旨,輒皆特授,亦何能焉?僉知作窠,特授以示予意,因此有興慨者,此人以侍從入侍者幾年,而猶有若此,況遐方抱紅牌沈滯者,莫知幾人,此亦起沈滯之意矣。頃者亦有官案修整之事,文武年踰六十一未官者,蔭官自參下沈滯年六十者,令兩銓考奏,而考來後,承旨入侍時,特奏。上進御湯劑一貼後,晦請診候。上曰,置之。詣臺臺臣入侍事。出榻數諸臣退出。
癸巳七月十五日未時,上御集慶堂。詣臺臺臣入侍時,大司憲李瀰,大司諫朴起采,掌令李得華,持平李重馥,副校理林蓍喆,副修撰韓光近,行都承旨尹得養,假注書李亮載,記事官鄭民始·洪國榮,以次進伏訖。李瀰·朴起采·李得華·李重馥·林蓍喆·韓光近等曰,趙榮順,向者參班翌日,不顧所重,急急投疏,已自難容,乃以不忠不孝,遲晩則自有應行之律,而特貸一律,已是失刑,閱歲爭執,猝地停論,公議愈激,頃日更發,特許允從,以伸公法,以快輿情,旋卽反汗,聖意雖出於好生,王章不可以撓屈,請收還慶興府庶民罪人趙榮順,按律特寢之命,依前按律處斷。上曰,亟停勿煩。又曰,黃昇源之違牌,已極驚駭,及其所供,意在謀避,人臣之道,豈敢揣摩較計?況以不忠不孝,至於結案,則合辭之請,得蒙允從,伸玉章而副公議,旋卽反汗,雖出聖意之好生,愈激群情之咈鬱,請收還黑山島能櫓軍罪人黃昇源按律特寢之命,依前按律處斷。上曰,亟停勿煩。李瀰·李得華·李重馥曰,請黑山島爲奴罪人五得,依律處斷。上曰,勿煩。措辭見上又曰,請還寢張翼標島配之命,依律處斷。上曰,勿煩。措辭見上朴起采曰,請大靜縣爲奴罪人仲義,依律處斷。上曰,勿煩。措辭見上又曰,請黑山島爲奴罪人五得,依律處斷。上曰,勿煩。措辭見上又曰,請金迪基邊遠定配。上曰,勿煩。措辭見上上曰,坐直承旨入侍,右副承旨申益彬進伏訖。都承旨尹得養退出,命書傳旨曰,纔已下敎,全羅左水使狀聞,令備局,一體分付,命儒臣上下番,持問答入侍,副校理林蓍喆,副修撰韓光近進伏訖。命上番,讀問答,又命下番,讀問答。又命承旨,讀問答,又命注書,讀問答。又命翰林上下番,讀問答訖,儒臣持問答退出。上命入春坊乙酉丙戌丁亥日記,賤臣承命持入春坊日記,命承旨,讀日記訖,又命癸巳日記命讀訖。上曰,內局入侍,諸臣退出。
癸巳七月十五日申時,上御集慶堂。藥房入診入侍時,都提調申晦,提調李翼元,副提調尹得養,記事官朴聖泰,記事官鄭民始·洪國榮,醫官方泰輿,以次進伏訖。晦曰,湯劑待令矣。上命進湯劑,御一貼後,上曰,僉樞亦贈職否?晦曰,然矣。翼元曰,祿亦與參議同矣。上曰,朴奎壽在京否在鄕乎?晦曰,時在定山地矣。上曰,乃是湖中人矣。諸臣仍退出。
上在慶熙宮。停常參·經筵。
藥房都提調申晦,提調李翼元,副提調尹得養啓曰,伏未審夜間,聖體調攝,若何?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。其霽有日,夜間雨聲,若意心喜,雖然建功再飮,氣則益苶,惟悶夜長,待敎入侍。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
親臨後三日製罷後,政院·玉堂·藥房口傳問安。答曰,知道。
沈頤之,以都摠府言啓曰,今日入直內三廳武兼禁軍及軍兵等,當爲中日習射,而與親臨七夕製相値,不得爲之之意,敢啓。傳曰,知道。
備忘記,傳于李在簡曰,有此心初何圓點?靜思深切駭然也。
備忘記,傳于徐浩修曰,海東喬木世臣子若孫,咸廳予諭,戒其濫雖定制,自此以後,許多青衿,圓點其何爲乎?靜而興惟,暮年心若何?昨考日記,遵古制抑其濫,而其雖會試,於今有益,暮年欲見勤工人製述,豈云會試,亦豈云給分?若有今日人臣,心相謂曰,豈云製述?八旬吾君,晩暑臨焉。雖拱手而入,拱手而回,一見八旬其君,臣道當然。況其中蔭官者,着靑衿見其君,此亦千載一時云,而爭先入來可乎?或趑趄逗遛,或自謂曰,其雖應製,卽一會試,其何赴擧云?脫網脫衣,左足加於右脚,偃臥此時,名雖朝鮮臣子,眼有其君乎?昨日下敎在京日高遲回,殊涉寒心,然晩來者,容有恕也。全然偃蹇者,旣登司馬,心有臣分,則豈特司馬,亦豈云蔭官?噫,近三百人,只充百人,其何若此?旣皆晩到,敎僅九十,書入後見,可勝寒心。噫,一百數十人,皆果有頉,若此而職在都憲者,年過六十薇垣長者,聞停製述敎,視若循例,卽其席只謄傳故紙,若此,道能讓路,孰敢忌憚?今日光景,萬古初見,故書題旣諭,一弛一張,文武道也,此等司馬人蔭官,何以立身揚名勸也?只取儒學則製名用前,其亦陋矣。九日製進定,亦太過,故今年有閏月,今月製安徐,卽一弛也,閏三製命名,亦一張也。且前例彼則會試,此則殿試故也。噫,若此,師道在下,其雖久也,位則君師,而今日已判,大成自恧,予復何諭?旣諭揭板,因此等幺麽事,豈却建功?雖然,見臣僚欲歉然故拒焉。其當命入,其豈食言?其愈慨然者,頃者諸儒,從時體,表面强勸,今日已綻者也。況此製有書奏例,亦焉敢若是?百數十人在京偃蹇也。
備忘記,傳于徐浩修曰,噫,予雖暮年,心若幼時,必也正名,今日只幼學科,何爲七夕製?名曰,後三日製,以此知悉。
備忘記,又傳于曰,今日朝鮮,自苦自困者君也,自便作俑者臣也。爲耳目而以晩見,日高後喝導聲,徹於殿中,爲靑衿者,謂其會試,其君整衣殿座,其儒揚揚便臥,今日有君乎有臣乎?可勝寒心,豈可使聞於隣國?
備忘記,又傳于曰,噫,盤古氏後,在京二百三十人曰,以會試百數十人,儒巾紗帽,置於枕邊高臥,此時眼有其君,良可寒心。豈可聞於義州巡檢人,萊府守館人?良可寒心也。
備忘記,又傳于曰,近五十年在君師位,嗚呼,八旬歉然,今日已判,雖然,豈爲蹲縮人?今日金商門,當儒生七夕製述,試官依前下敎,建明門內左右,設布帳,時刻午正三刻,只入正時。
備忘記,又傳于曰,若知八旬其君,焉敢若此?至於百數十人多,萬萬寒心,圓點勿施,一竝勿限年停擧,況頃日受點者,焉敢若此?令太學墨名。
兵曹口傳政事,以李彦春爲宣傳官,具綜爲部長。
傳于徐浩修曰,今參圓點儒生之子,竝停擧,弟則勿論。
又傳于曰,太學兩掌議,色掌,入侍。
又傳于曰,今日圓點闕參人中,有職名者,竝逐出西小門外。
備忘記,又傳于曰,再昨年後,今初聞全州傳香日,此心一倍,明當祗迎,凡諸等節,皆依前例,只入正時。
又傳于曰,掌議色掌,當入圓點中,置之。追後來到儒生書入。
又傳于曰,今日晩到儒生,付籤靑衿錄,有職名者刋名。又傳于曰,儒生停擧記書付後,卽爲草記。
又傳于曰,追後來到儒生,付籤靑衿錄。鄭文啓,則竝與職名付籤。
又傳于曰,懸題後,當入儒生,持雨具入庭,生進與時仕官,禁焉。
傳于李在簡曰,鄭象仁·李仁培,爲近密之臣,不能敎子,刊名仕版。
又傳于曰,停擧草記,墨名草記,尙今寥寥。國子諸堂,竝施不敍之典。兩掌議停擧,今日逐鄕。
有政。吏批,判書朴相德進,參判鄭尙淳進,參議李海重陳疏入啓,左副承旨沈頤之進,以任希敎爲大司憲,趙瑍爲大司諫,李泰齡爲掌令,權爲持平,申大升爲獻納,尹光裕爲刑曹正郞,金基長爲佐郞,李德鉉爲健元陵令,南有定爲監察,朴英秀爲掌樂主簿,金思義爲尙瑞直長,曺允精爲尙衣直長,崔粹冕爲司䆃直長,崔粹然爲南部奉事,趙明寅爲內贍奉事,尹衡培爲繕工奉事,南挺秀爲禮賓參奉,尹昉爲慶基殿參奉,李大永爲莊陵參奉,李敬心爲泰陵參奉,吳彦師爲禁府都事,洪元燮爲童蒙敎官,李敬養爲兼司書,李得濬·李勉基爲司饔奉事,李晶煥爲漢城庶尹,洪配漢爲敬陵令,南殷老爲司䆃主簿,尹昌垕爲引儀,李濟萬爲咸鏡都事,鄭尙淳爲同成均,吳命普·李泰宇爲典籍,李孩祥爲敦寧主簿,金弘道爲掌苑別提,兪漢寧爲司䆃主簿,趙寬鎭爲徽寧殿參奉,李宜馨爲厚陵參奉,黃運祚爲弘陵參奉。
兵批,判書具允鈺病,參判鄭光漢入直進,參議朴思亨病,參知李有喆病,左承旨李在簡進,無政事。
徐浩修,以成均館同知館事意啓曰,儒生停擧記書付,後卽爲草記事,命下矣。今日入庭圓點儒生及在京不參圓點儒生,依聖敎,一竝停擧之意,敢啓。傳曰,知道。
李在簡,以兵曹言啓曰,今七月十七日,武臣堂上朔試射日次,故試官望,備擬以入矣。親臨香祗迎相値,不得爲之之意,敢啓。傳曰,知道。
沈頤之,以兵曹言啓曰,羽林將李章漢,忠壯衛將沈潭,俱以身病猝重,時月之內,實無供職之望,呈狀乞遞,宿衛輪番之任,不宜久曠,竝今姑改差,何如?傳曰,允。
又以備邊司言啓曰,北兵使李漢膺,吉州牧使李邦鵬,今秋習操設行事,請令廟堂,稟旨分付矣。北道年事,可期登豐,南關已令行操,今此所稟,竝依定式擧行之意,分付,何如?傳曰,允。
李在簡,以漢城府言啓曰,依傳敎時任職名者李東馨·尹龜東·李彦忠·閔起,兪彦謙·尹行儼·朴左源·兪漢師·李壽岱·金重祚·朴右源·嚴思晩·李彦光·徐退修·李益燦·李崇運·李良會等,一倂逐送西小門外之意,敢啓。傳曰,知道。
又以漢城府言啓曰,依傳敎,太學兩掌議,今日逐鄕之意,敢啓。傳曰,旣下敎矣。
沈頤之,以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜犯夜人,無所捉,敢啓。傳曰,知道。
藥房口傳啓曰,日勢已暮,湯劑尙未進一貼,不勝悶迫,相率詣閤,敢此求對事微稟。答曰,入侍。
吏曹參議李海重疏曰,新除授判書朴相德,有親査應避之嫌,揆以法例在下當遞,玆敢短章自引。伏乞聖明,俯賜鑑諒,亟命攸司,照例遞改,千萬幸甚。踏啓字。
癸巳七月十六日辰時,上御崇政殿東月臺,親臨七夕製入侍時,行都承旨尹得養,左承旨李在簡,右承旨徐浩修,左副承旨沈頤之,右副承旨申益彬,同副承旨趙宗鉉,記事官朴聖泰,假注書李亮載,記事官鄭民始·洪國榮,以次侍立訖。上具翼善冠·袞龍袍,乘輿出資政門,至東月臺,仍爲殿座。上曰,儒生名帖,至今不入,事極駭然矣,命前排入之。上曰,前排不卽入,大將記過,四館所官員拿入。上曰,汰去,以校書館施行。出榻敎上命不善傳命宣傳官具綜,拿入汰去。上曰,具綜誰也?兵曹判書具允鈺對曰,具侃之從孫也。上命書傳敎曰,今聞具綜,以具侃從孫,頃春以副擬點下云。渠雖未瑩,其從祖可思,宣薦勿施之命特寢。若此而做度未畢,必也公然作散,可惜。李彦春代,一體口傳備擬。上曰,宣傳官有窠,頃者下敎人,令該曹,口傳備擬。出傳敎上曰,圓點儒生,不思八旬其君,若是晩到,事極萬萬可駭,儒生入場者,盡爲停擧,一竝退黜。仍命書傳敎曰,噫,予雖衰矣,心則若幼,豈忍暮年爲苟且事乎?雖然,於人欲濟,卽予素心,一自節製定式之後,所謂圓點,若毛將焉傅。雖然,其時定式,若何?昨今取讀,此則可謂盛水不漏,而其於圓點,彼此不及,故此時起動誠難,今日此擧,意蓋深矣。須看史記,其君雖懈,跛倚而立,史氏譏焉。雨勢若此故,觀勢殿座,其雖稽滯,事勢雖然,心則歉然。殿坐之後,乃呈單子,此若三日製,決不若此。儒衣儒巾,心術若此,他日將焉用哉?今日書啓諸儒生圓點竝勿施,昔一大司成,以儒生不卽相會禮撤坐云。予雖衰,況人君,今日命題,特爲勿施,諸生皆令退去,一竝停擧。上曰,贊儀誤唱,不參贊儀汰去。其代慶㫻,單望陞付事。榻前下敎上曰,今番圓點中,在京不參者,一倂停擧。出傳敎上曰,當該大司成,尹養厚,施以不敍之典。出傳敎上曰,圓點儒生,一竝墨名靑衿案。出榻敎上曰,今覽成均堂上傳旨,此則與行公堂上有異,下敎安徐,兩人成均兼帶許解。上命書傳敎曰,下敎只有職名者,而其何混淪?無職名者勿逐,前銜亦分揀,只時任職名者擧行。出傳敎上命書表題,擬漢東平王蒼謝嘉奬奏對仍賜關內侯印,令趨走者皆佩。上曰,承史儒臣,雖非入直,皆令製進。仍命書傳敎曰,儒生闕製,暮年歉然,頃者賜饍,停時其猶召見,其題旣惟莫施,方寸可愧。書下,今日入直闕內闕外諸文臣,皆令應製。上曰,詣臺臺臣入侍。大司憲李瀰,大司諫朴起采,掌令李得華,持平李重馥,獻納閔游,副校理林蓍喆,副修撰韓光近等曰,趙榮順,向者參班翌日,不顧所重,急急投疏,已自難容,乃以不忠不孝,遲晩則自有應行之律,而特貸一律,已是失刑,閱歲爭執,猝地停論,公議愈激。頃日更發,特許允從,以伸公法,以快輿情,旋卽反汗,聖意雖出於好生,王章不可以撓屈。請收還慶興府庶民罪人趙榮順按律特寢之命,依前按律處斷。上曰,亟停勿煩。又曰,黃昇源之違牌,已極驚駭,及其所供,意在謀避,人臣之道,豈敢揣摩較計,況以不忠不孝,至於結案,則合辭之請,得蒙允從,伸王章而副公議,旋卽反汗,雖出聖意之好生,愈激群情之咈鬱,請收還黑山島能櫓軍罪人黃昇源按律特寢之命,依前按律處斷。上曰,亟停勿煩。李瀰·李得華·李重馥曰,請黑山島爲奴罪人五得,依律處斷。上曰,勿煩。措辭見上又曰,請還寢張翼標島配之命,依律處斷。上曰,勿煩。措辭見上朴起采·閔游曰,請大靜縣爲奴罪人仲義,依律處斷。上曰,勿煩。措辭見上又曰,請黑山島爲奴罪人五得,依律處斷。上曰,勿煩。措辭見上又曰,請金迪基邊遠定配。上曰,勿煩。措辭見上上命書傳敎曰,今聞江留狀聞,大抵彌縫日下事,莫思前日,豈特今日?卽我國痼弊,其能爲此,身爲保障,其心可嘉,特賜熟馬一匹,令院吏持授監董將校。令該曹,考例施賞。藥房都提調申晦,提調李翼元,副提調尹得養,持湯劑進前,上激惱不御,仍還內。諸臣以次退出。
癸巳七月十六日未時,上御金商門內,親臨後三日製入侍時,行都承旨尹得養,左承旨李在簡,右承旨徐浩修,左副承旨沈頤之,右副承旨申益彬,同副承旨趙宗鉉,記事官朴聖泰,假注書李亮載,記事官鄭民始·洪國榮,以次侍立訖。上具翼善冠·袞龍袍,乘輿出金商門內,仍爲殿座。上曰,前排入之。命拿入禁亂官李起才。上曰,今日禁亂官,以武爲之乎?仍命拿出,命當直都事李顯紀拿入。上曰,蔭乎武乎,汝下位乎?上曰,禁亂以武爲之,在於大典乎?上曰,此科當於武乎?以汝爲禁亂,若有隨從入來,當充汝於耽羅矣。仍命拿出李顯紀,又命退出前排,命儒生入之,雨傘亦命入之。考官右議政元仁孫,行副司直趙明鼎·徐命善,副司果趙英鎭,兵曹參知李有喆,副校理林蓍喆,副修撰韓光近,四拜後進前,上命閉門,命懸題。上命書傳敎曰,自今以後,記圓點規矩勿施。又命書傳敎曰,謄傳故紙,今雖痼弊,無中生有,予亦不勸,而今日皆坐臺廳,若聾若瞽,雖命入侍,不過彌縫故紙而去,耳目聾瞽,今日益見,若此而國何國,君何君?詣臺臺臣,施以永刊仕版之典。又命書傳敎曰,如此陋蔭官,何可經宿不出其代乎?政官牌招開政,而吏判若違牌,直捧禁推傳旨。上還內,諸臣以次退出。
癸巳七月十六日初更,上御集慶堂。科次入侍時,試官右議政元仁孫,行副司直趙明弼·徐命善,副司果趙英鎭,兵曹參知李有喆,副校理林蓍喆,副修撰韓光近,右承旨徐浩修,假注書李亮載,記事官鄭民始·洪國榮,以次進伏訖。命讀試券,命取三人。仍命書傳敎曰,居首儒學李顯默,直赴殿試,之次儒學朴彝源·李安默,倂直赴會試,又命書傳敎曰,今聞入侍時所奏,事勢固然,許解下敎,亦爲安徐,此猶若此,圓點者慢蹇,大司成何以知之?大司成前後處分,一竝置之。上曰,今日入格儒生三人,明朝待令。出傳敎諸臣以次退出。
癸巳七月十六日戌時,上御集慶堂。藥房入診入侍時,都提調申晦,提調李翼元,副提調尹得養,記事官朴聖泰,記事官鄭民始·洪國榮,醫官方泰輿等,以次進伏訖。晦曰,聖候,若何?上曰,一樣矣。晦曰,湯劑待令矣。上命進湯劑一貼後,醫官二人,次第入診後,退伏曰,左右三部脈候調均,脾胃脈,亦如前矣。上命得養書傳敎曰,圓點者倨慢,朝鮮大監,亦隨特甚,諸承傳色中官,一倂越俸一等。又命書傳敎曰,今聞政目,朴左源·朴右源兄弟同心,不思八旬其君,皆不參,萬萬可駭,不可放逐而止,竝永刊仕版。又命書傳敎曰,今日擧措,雖夢裏,猶可駭也。豈特鄭象仁·李仁培乎?今番不參中有父兄人,一體永刊仕版。又命書傳敎曰,今日開政,意蓋在矣。李壽岱之偃臥其家,若頃者李彦昌之無狀,不可放逐而止,永刊仕版。又命書傳敎曰,多窠承傳者多,今日政,備擬事,分付。又命書傳敎曰,前承旨洪龍漢敍用。又命書傳敎曰,大司成旣已參酌,兩掌議停擧逐鄕之命,特寢。又命書傳敎曰,今聞都提調實恙云,內局旣副,其代韓領府事,卽爲提調。上又湯劑一貼進御後,命書傳敎曰,今聞抄啓,年六十者文臣二人云,若有在外典籍,今日政,作窠備擬。蔭官年六十者十五人之多,可謂沈滯。六十九歲人,爲先特爲陞六,待窠卽爲懸註除職。其餘懸註,次第復職,而此人等,皆復職前。凡諸復職,一切安徐。武科則以宣薦年七十者,至於九人之多。此人尙無職名,故今年未能加資,其涉可矜,爲先司果,口傳陞六,隨窠懸註,備擬一人,皆懸其闕,當次次備擬。嗚呼,此人雖只得官敎,於予,亦暮年擧沈滯之一端,以此申飭銓曹,卽爲擧行,而若復沈滯,當該銓官,當下敎一體嚴飭事,處置後,亦令草記。且今年內,若付實職之後,加資,其亦次第擧行者,亦爲分付。又命書今聞政目,朴左源·朴右源,兄弟同心,不思八旬其君,皆不參,萬萬可駭,不可放逐而止,竝永刊仕版。
上在慶熙宮。停常參·經筵。
藥房都提調韓翼謩,提調李翼元,副提調尹得養啓曰,昨日親臨試士,深夜酬應,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。暮年慷慨亘中,氣何暇諭?待敎入侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
建明門殿座罷後,政院·玉堂·藥房問安。答曰,知道。
備邊司薦望,以徐浩修爲水原府使。
傳于趙宗鉉曰,水原府使留待。
又傳于曰,水原府使·內局,同爲入侍。
又傳于曰,內局入侍。
傳于申益彬曰,李漢一爲承旨,牌招察任,房順房。
又傳于曰,同副承旨許遞,其代李有喆爲承旨,牌招察任,房順房。
兵曹口傳政事,李弼翼·許稷·許彬爲宣傳官,金重國·鄭來賓·崔有恒·安俊·李永夏·李萬哲爲武兼。
兵曹口傳政事,金致暖·柳仁哲·李延喆爲宣傳官,金聖麟·金載厚·金翊勳·吳日昇·成玉·李榮達爲武兼,以上還付事承傳。
兵曹口傳政事,副司果許彬·李弼翼·許稷·金重國·鄭來賓·崔有恒·安俊·李永夏·李萬哲。
傳于趙宗鉉曰,初仕有未差者,政官牌招開政。
有政。吏批,判書趙明鼎進,參判徐命善進,參議未差,左承旨李在簡進。吏批,洪良漢爲吏曹參議,趙載俊爲大司諫,申昕爲持平,兪彦修脩爲吏曹正郞,宋樂爲佐郞,李碩九爲相禮,尹得聖爲左尹,徐命善爲同成均,李英載爲引儀,金載億爲中部都事,姜熙彦爲造紙別提,李思源爲尙瑞直長,南最明爲司宰奉事,尹得觀爲長興奉事,姜世東爲濟用副奉事,李晩徽爲徽寧殿參奉,趙顯宇爲齊陵參奉,洪樂命爲同義禁,李匡說爲禁府都事,兼春秋單吳著。
兵批,判書具允鈺病,參判鄭光漢病,參議朴思亨進,參知李有喆病,左副承旨申益彬進,僉知二單李明奎·金衡一,中嶺別將單林載昌,副司直李海重·洪龍漢·趙。
沈頤之,以成均館大司成意啓曰,依聖教,圓點儒生,墨名靑衿案之意,敢啓。傳曰,知道。
以承傳色口傳下敎曰,不知儀親鄭文啓之叔,一體付籤。
李在簡,以漢城府言啓曰,有職名者萬萬可駭,豈特放逐門外?竝當日內,放逐鄕里事,命下矣。依傳敎李東馨·朴右源·嚴思晩·李良會·尹龜東·李彦忠·李益燦·兪漢師·李壽岱·金重祚·閔垠·朴左源·李崇運·尹行儼·徐退修·李彦光·兪彦鍏等,放逐鄕里之意,敢啓。傳曰,知道。
申益彬,以兵曹言啓曰,依傳敎,吏曹首吏書吏金時璧,決棍十度之意,敢啓。傳曰,知道。
李在簡,以漢城府言啓曰,依傳敎,權,甲山府限己身爲庶民,三倍道押付之意,敢啓。傳曰,知道。
申益彬,以義禁府言啓曰,罪人權,楸子島勿限年定配,倍三道押付,到配日字,令道臣狀聞事,命下矣。以傳敎內辭意,具罪目,卽爲發遣府羅將,倍三道押送配所之意,敢啓。傳曰,知道。
又以義禁府言啓曰,前大司諫趙瑍,以拿處例,拿來事,命下矣。趙瑍時在京畿楊根地云,卽爲發遣府書吏,拿來,何如?傳曰,允。
又以義禁府言啓曰,趙瑍鍾城府遠竄事,命下矣。以傳敎內辭意,具罪目,卽爲發遣府書吏,押送配所之意,敢啓。傳曰,知道。又以義禁府言啓曰,罪人趙瑍,特配北靑府事,命下矣。以傳敎內辭意,具罪目,卽爲發遣府書吏,押送配所之意,敢啓。傳曰,知道。
沈頤之,以禁衛營言啓曰,去夜無犯夜人所捉之意,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜犯夜人,無所捉之意,敢啓。傳曰,知道。
持平權疏曰,伏以臣跡旣疎逖,性且愚迷,其於言責之地,夫豈有一毫堪承之望哉?向入臺端,隨逐累日,而終未能出一言論一事,以孤我聖上詢蕘之盛意。臣至今思惟,愧恨深切。迺者又伏奉柏府除命,而適當大論方張之日,則設令臣,有難進之義,固不敢爲逡巡辭避之計,而自日前,重患關格之症,胸膈痁滯,嘔泄交作,委頓旅邸,殆不省四到,以此病狀,萬無束帶趨謝之勢,玆不得不疾聲哀籲。伏乞天地父母,亟賜鐫改,安意調治,俾尋生路焉。臣於乞免之章,不宜施及他說,而事在目下,有難泯默,敢此尾陳,惟殿下澄省焉。噫,顧今士趣之日漸乖謬,專由於科擧之頻數,無名試製,非時設場,殆無虛月。故只長躁競之風,反生驕蹇之習,其萬萬怪駭之擧,至於昨日圓點望而極矣。嚴旨荐下,罷場逬黜,要所以懲勵日後,則奈之何半日風雨,又設別科,草草收券,不成貌樣,而使旣罪他儒,復生僥倖之望乎?聽聞所及,莫不憂嘆。臣於病伏涔涔之中,亦不能無慨惜於此擧也。臣謂昨日試製儒生,勿令直赴殿試,而此後則元定節製,必於當日設場,毋或遲退,無名別科,亦一竝勿設,則庶可爲矯正士習,一分捄弊之道也。臣無任屛營祈懇之至,謹昧死以聞。批答在筵說。
癸巳七月十七日辰時,上御延和門外。香祗迎入侍時,行都承旨尹得養,左承旨李在簡,右承旨徐浩修,左副承旨沈頤之,右副承旨申益彬,同副承旨趙宗鉉,記事官朴聖泰,假注書李亮載,記事官鄭民始·洪國榮,以次侍立。上具翼善冠·袞龍袍,乘輿出通陽門,至延和門。仍詣板位,香祗迎後,命招入格儒生,誦所製賦,命儒生退去,命兵判入侍。上曰,四境之內,不守則如之何?七十人宣傳官,世豈有乎?爲銓官者無狀,其令今日作窠,以年七十以上人,皆令備擬。上曰,兵判從重推考。出榻敎上曰,圓點儒生有職名者,豈特放逐門外,竝當日內放逐鄕里。出傳敎申益彬進曰,持平權疏,到院矣。上曰,言事乎?申益彬對曰,末端有言事矣。命取讀末端言事,命書傳旨曰,權所爲,萬萬巧慝,削職,當親問。令該府禁推例待令,爲先侍從案墨名。又命書傳旨曰,旣奏豈敢他事亦何問也?權所爲,萬萬可駭。甲山府限己身爲庶民,當日倍三道押付。又命書傳旨曰,年七十人九人,旣有實職,依今春定式,竝加資。今日口傳下批,此人旣陞資,無端作窠可惜,前任宣傳官武兼,還付前職。又命書傳旨曰,權刊名仕版,此章給之。又命書傳旨曰,權注薦兪恒柱,刊名仕版。又命書傳旨曰,父兄豈異焉?迎合上意稱號,尹蓍東一體永刊仕版。又命書傳旨曰,大司諫趙瑍爲先遞差,令金吾,以拿處例拿來。又命書傳旨曰,趙曮爲吏曹判書,徐命善爲吏曹參判,牌招察任。又命書傳旨曰,吏曹判書趙曮禁推待令。又命書傳旨曰,仁陽君李景祜,判義禁除授,牌招先入侍後謝恩。又命書傳旨曰,懸百何時爲之?吏曹首吏,令該曹,決棍十度。上曰,判金吾外,該堂,施以不敍之典。出榻敎又命書傳旨曰,近者持正通,淆雜特甚,昨日權持平擬望銓官,一倂越俸一等。又命書傳旨曰,權備擬銓官,不可越俸而止,竝施不敍之典。內局都提調韓翼謩進伏。上命書傳旨曰,內局都提調·提調,竝解見任。上曰,詣臺臺臣入侍。大司憲任希敎,掌令李泰齡,獻納申大升,副校理林蓍喆,副修撰韓光近曰,趙榮順,向者參班翌日,不顧所重,急急投疏,已自難容,乃以不忠不孝,遲晩則自有應行之律,而特貸一律,已是失刑,閱歲爭執,猝地停論,公議愈激頃日更發,特許允從,以伸公法,以快輿情,旋卽反汗,聖意雖出於好生,王章不可以撓屈,請收還慶興府庶民罪人趙榮順,按律特寢之命,依前按律處斷。上曰,亟停勿煩。又曰,黃昇源之違牌,已極薦駭,及其所供,意在謀避,人臣之道,豈敢揣摩較計?況以不忠不孝,至於結案,則合辭之請,得蒙允從,伸王章而副公議,旋卽反汗,雖出聖意之好生,愈激群情之咈鬱,請收還黑山島能櫓軍罪人黃昇源按律特寢之命,依前按律處斷。上曰,亟停勿煩。任希敎·李泰齡曰,請黑山島爲奴罪人五得,依律處斷。上曰,勿煩。又曰,請還寢張翼標島配之命,依前處斷。上曰,勿煩。措辭見上任希敎曰,昨日特設科第,聖意有在,而權不先不後,肆然陳章,其所爲說,尤萬萬可駭,論其罪狀,不可以庶民而止,請甲山府庶民罪人權,絶島安置。上曰,聞啓語,其涉駭然,已命嚴核之敎矣。申大升曰,請大靜縣爲奴罪人仲義,依律處斷。上曰,勿煩。又曰,請黑山島爲奴罪人五得,依律處斷。上曰,勿煩。又曰,請金迪基邊遠定配。措辭見上上曰,已涉過也,不允。其後更聞用意無狀,其何相持?依啓。申大升曰,臺臣傳啓,事體至重,而大司憲任希敎,傳啓之際,有做錯之失,不可無規警之道,請大司憲任希敎從重推考。上曰,依啓。任希敎曰,臣於見職,豈有一分可强之勢,而合辭方張之時,不敢言私,竭蹶趨承,而及其登筵傳啓之際,絶島二字,誤傳以極邊,其生疏之失,於此著矣。此與尋常做錯有異,而乖損臺體則無餘,不可一刻冒居於臺次,請命遞斥臣職。上曰,一時不察,其何過嫌?勿辭,亦勿退待。上以乘輿仍詣建明門殿座。上曰,權拿來。仍命入前排拿入當直都事李顯記,決棍三度後拿出。命退前排命入羅卒拿入權。上曰,汝爲圓點生而投疏,欲爲何人乎?汝不直招,當懸首南門矣。對曰,矣身非爲圓點生,只言昨日設無名之科矣。上曰,汝必不直招乎?仍命箇箇嚴刑。上曰,汝與權杭爲族乎?曰,矣身與權杭,爲同姓而非至親也。上曰,汝肆然稱杭賊姓名,汝必心憐其賊矣,豈非至親乎?汝速結案。曰,矣身誤稱杭賊姓名,罪固萬死,而實無結案之罪矣。準次後,仍命書傳旨曰,權,以蘊蓄之心,不顧其君,肆然投章,爲建德報復,數多者不賜第,數少者賜第之說,其心綻露無餘,而噫,杭何等逆賊,而不曰正法,若常人而稱道,其心所在,無異司馬昭,事當宜置一律,而此輩施王法其亦陋故,楸子島勿限年定配,倍三道押付,到配日字,令道臣狀聞。侍從案與凡諸各司原名載錄處,一竝墨抹,以示予不置人類之意。近來持正通,其雖淆雜,此等人通淸,若是亂世,當該吏判李潭,亟施不敍之典。若有其時同參者,一體捧傳旨。上曰,宣傳官鄭雲達汰去。上曰,當該當直都事汰去。出榻敎上曰,趙瑍拿入。上曰,汝畏趙榮順而不爲出仕乎?瑍對曰,矣身豈不欲參於合辭,而只以昨夕受由之故,不敢出仕矣。上命判義禁李景祜曰,趙瑍,鍾城府投畀,仍爲拿出。上曰,吏曹判書趙曮拿入。上曰,汝鼻强不卽行公,汝如周公冢宰乎?曮對曰,矣身本有情勢,且患癨,不能出仕矣。上命書傳旨曰,判書趙曮,旣不謝命,帳前所對,亦涉放恣,北靑府遠竄,仍爲拿出。上曰,內局都提調·提調下敎,安徐。出榻敎命書傳旨曰,其從兄,旣已遠竄,則其從弟焉敢擁三千兵居重鎭?水原府使趙遞差。其代令備局,今日政備擬,待下敎亦令當日謝朝。命書傳旨曰,趙曮所爲,其雖駭然,追憶壬子,予心若何?況從兄弟同配南·北關,有欠王政,趙曮勿配,施以不敍之典。趙瑍旣已受由,其雖在京未謝恩,事勢固然,而當此合辭方張之日,不可不嚴隄防,特配北靑府。命書傳旨曰,冢宰無人,前判書趙明鼎,吏判除授。今有科次者,亦爲藝文提學除授,牌招察任。上曰,各處掌務中官,發牌滲漏後嚴飭。出榻敎還內後,諸臣以次退出。
癸巳七月十七日申晴,上御集慶堂。藥房入診入侍時,水原府使徐浩修,同爲入侍,都提調韓翼謩,提調李翼元,副提調尹得養,記事官朴聖泰,記事官鄭民始·洪國榮,醫官方泰輿·鄭允協·慶絢·金宗壽·李敏德以次進伏訖。翼謩曰,聖體,若何?上曰,氣益苶矣。翼謩,請進湯劑。上命進湯劑一貼後,醫官方泰輿等三人,次次入診,退伏曰,左右脈候調均,脾胃脈亦如前矣。上賜徐浩修弓矢,浩修拜受先退。上命得養,讀應製表訖。命書傳敎曰,居首承旨李在簡,虎皮一令。之次佐郞吳著大鹿皮一令。承旨趙宗鉉,文學徐有臣,各紙三卷·筆五枝·墨三笏。參判鄭光漢,承旨徐浩修,司書吳鼎源,各紙二卷·筆三枝·墨二笏賜給。又命書傳敎曰,聞全羅右水使習操狀聞,三南其皆停止,依此停止事,令備局卽爲分付,俾無軍兵裹糧之弊。上又湯劑一貼進御後,諸臣退出。
上在慶熙宮。停常參·經筵。
自昧爽至辰時,有霧氣。
藥房都提調韓翼謩,提調李翼元,副提調尹得養啓曰,昨日臨門殿座,移時還內,伏未審夜間,聖體調攝,若何?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。悶晝長,苦夜長,心益苶,氣益憊,其何暇喩?待敎入侍。
中宮殿·惠嬪宮,藥房口傳問安。答曰,知道。
回駕後,政院·玉堂·藥房口傳問安。答曰,知道。尹得養啓曰,左承旨李在簡,今日不爲仕進,卽爲牌招,何如?傳曰,允。
備忘記,見昨日今朝有大悟者,今日當先拜文昭殿,坐勤政門朝參,有宣諭者,世孫祗迎,副輦·宗臣·都尉·副尉·留營·留陣皆安徐,文臣下大夫以下實職軍銜皆待令,蔭官只入直待令,挾輦軍六十名,禁軍一百名內入直,禁營入直軍三十名爲前廂,御營入直中三十名爲後廂,儀注皆安徐,道由夜晝古介,時刻待下敎只入正時,訓將只領新營標下軍,只巡令手五方旗,亦皆安徐。
傳于李有喆曰,內局入侍,坐直承旨同爲入侍,政官入侍開政。注書,舊闕書正書持入。
藥房口傳啓曰,俄者入侍時,仰請湯劑之持入而未蒙允許,伏不勝悶鬱之至矣。旣有回鑾後許入之敎,而日已向晩,召命尙靳,此時湯劑之尙不進一貼,萬萬悶迫,不得不相率仰籲,伏乞暫許持湯劑入侍,千萬至祝,惶恐敢啓。
有政。吏批,判書趙明鼎進,參判徐命善進,參議洪良漢進,右副承旨趙宗鉉進,以金致恭爲刑曹參議,以金尙默爲兵曹參知,以李有白爲吏曹佐郞,以李壽仁爲社稷直長,以李宜楫爲齊陵參奉,鄭存玉爲陰竹縣監,金鍾正爲大司憲,朴師崙爲大司諫,李在學爲獻納,李宗榮爲掌令,任宗周爲持平,兵曹參議金尙默,參知朴思亨。
兵批,判書具允鈺病,參判李在協病,參議朴思亨入直進,參知未差,以李漢一爲副司直。
吏曹口傳政事,禁府都事安錫佺,司饔主簿沈鉀,相換。
趙宗鉉,以義禁府言啓曰,金迪基,邊遠定配事,依啓矣。金迪基慶尙道泗川縣,邊遠定配,而以臺啓內辭意,其罪目,依例發遣府羅將,押送配所,何如?傳曰,允。
又以義禁府言啓曰,今日動駕時,大駕各差備都事,當爲備員,而新除授都事安錫佺,以覲親事受由,下往江原道橫城地,卽令該曹,口傳相換,以爲分排之地,何如?傳曰,允。
申益彬,以御營廳一二所巡廳,左右捕廳言啓曰,去夜犯夜人,無所捉之意,敢啓。傳曰,知道。
判義禁李景祜疏曰,伏以臣昨於禁中,忽伏承金吾特擢之命,驚惶震懍,不知置躬之所也,念臣通籍二十有一年,致位至此,絲毫無補,徒積負乘之誚,每切惶愧之忱,況此一品峻秩,尤非夢想所到,未知聖明,何取於臣而乃有此誤恩耶?臣之疎迂譾劣,無足比數於任使之末,而荷聖上特達之知,前後踐歷,罔非踰涯,今若更進一步,則一身過福之災,雖不足恤,而其如當世之嗤默何哉?臣聞命駭惑,直欲循墻,而適値殿坐有命,逃遁無路,章皇承膺,恬若固有,臣實自恧,人謂斯何?夤緣暫出,諒非獲已,因仍蹲冒,斷無是理。玆敢略陳肝膈之懇,仰瀆崇嚴之聽。伏乞聖慈,俯賜鑑憐,亟命收還臣新受職秩,以嚴公器,以安私分,千萬幸甚。答曰,省疏具悉。今者陞擢,意非偶然。噫,承襲封君,資亦從先,可謂美事。卿何過辭?勿辭行公。
癸巳七月十八日午時,上御景福宮。擧動入侍時,行都承旨尹得養,左承旨李在簡,右承旨沈頤之,左副承旨申益彬,右副承旨趙宗鉉,同副承旨李有喆,記事官朴聖泰·金峙默·鄭民始·洪國榮,以次隨駕。上具翼善冠·袞龍袍,以步輿,出通陽門,詣延和門外。乘輦,詣景福宮。下輦乘輿,詣文昭殿舊基階下。降輿步詣階上板位,行四拜禮訖。上曰,大臣以下文侍從,一竝入侍,而當捧袖擧案,若有一人遺漏,當處分矣。上仍伏板位,命翰注進前。下敎曰,予當仰奏,爾等詳細記錄,而若有一言不錄,當庸前三代後三代永爲庶民之律矣。上口奏曰,文昭殿舊基碑閣營建,小臣,豈修擧未遑之事,追慕而爲此矣?五代祖所臨之處也。宋人,金兵到門而冠其子,傍人曰,何爲而行此事?答曰,冠而見其祖先也。且恒言不稱老,莫重之地,安敢稱老之若此,而至今如此,故世道如彼,陟降必俯鑑矣。今若因爲置之,則朝廷孰非喬木世臣,而趙榮順,亦喬木世臣也。朝臣其將子孫無相對者,此猶第二件事也。觀三昨圓點科光景,小臣之來拜於陟降,亦靦然矣。書題已諭,一弛一張,而朝鮮若有北面之心,則於帳殿,敢曰,數多者賜第,數少者不賜第?此專爲建德報復,而今日思之,非但此也,作爲機關,欲謀免也。昨年受大成二字,而假使將來有效,小臣心猶愧焉,若無效則是負陟降也。昨年以後,小臣何敢夙宵弛心?古有革面革心之語,而今則三分雖革心,六七分只革面,他日當復如前。小臣嗣服後,困於黨人矣,以君而見困於臣子,豈不歉然乎?彼朝臣輩,必相笑曰,雖訴於陟降,有何益哉云矣。此非但不知渠之祖先,以其祖先,爲南蠻·北狄者也。若無此等人,小臣豈有此擧乎?圓點科,爲渠輩設行,而渠輩,若知八旬其君,豈如此乎?小臣來此敢奏者,朝鮮只有沖子,如此張大而不爲收拾,則他日當如何哉?末梢則蕩平亦當如此,後日必曰,此是當時臣下之贊成者,必反之矣。小臣,聞昔年代理時,若有一律事,有必務參酌,書付案上之敎。小臣有覺悟者,閔昌洙大訓時,以爲程·朱復起,此心不改,末乃以黨心衝動爲言矣。趙榮順,臣思其祖而用之矣。以其祖之孫,在舊邸,命該堂捧供時,渠自以不忠不孝納供,小臣心亦感動矣。若此而因置,則非所以思喬木世臣也。不承款權,在於楸子島,而趙榮順若按律,則此輕重倒置矣。昔年使臣,回奏皇朝廷杖事,下敎曰,如此而亦有諫者乎?對曰,如此而能有之云。甲申忠臣之多,皆吾皇之德也。五得事較重,而中官輩,信其僕而過其奬,故有此弊矣。頃年亦有偸賣世守金盤魚水堂簇子,亦皆散失,此皆中官奴僕之所偸去,手段熟而如此矣。金盤偸去者,酌處,銀匠亦爲酌處,棍百而能生,此彼蒼生之矣。昔年踰越宮墻者巫服,而入人家者,皆酌處,其時爭執,不過六七年矣,近來聽政後有此習矣。昨年建明門都憲元義孫,諫長安兼濟,皆停啓,心切是之。今日,若不收拾,則小臣當諸舊邸,志已定矣。小臣,敢奏陟降矣。上降階乘輿,上命引儀,進前下敎曰,侍從之不升殿者,捧袖擧案以來。上曰,事過後,贊儀外竝汰去。政官牌招開政,此後勿復檢擬。出榻敎上仍詣勤政殿舊基,行朝參,時原任大臣進伏。金相福曰,勞動之餘,聖體,若何?上曰,一樣。寢睡·水刺之節,若何?上曰,一樣。上曰,昨日權,數多者賜第,數小者不賜第之說,可謂爲建德報復,而趙榮順之以不忠不孝納供,誠善矣。擧直措枉,烏可已乎?相福曰,今日臨此,陟降照臨,曾於癸未,亦行禮於此矣。上曰,然乎?金相喆曰,此實踐位行禮,陟降必悅豫矣。上曰,廚院勳府,決不可生意也。相福曰,此實典禮所在矣。上曰,其止之。仍命就座。都提調韓翼謩曰,日已過午,勞動旣多而湯劑之尙不進一貼,實爲悶迫,伏願奉入矣。上曰,其止之。諸大臣,亦迭請。上不許。大司憲任希敎,大司諫趙載俊,掌令李泰齡,持平申昕,獻納申大升進伏。希敎曰,臺體至重,而伏聞聖敎縷縷,辭志藹然,出於好生之德,臣等不勝欽仰。今日,盡爲收殺矣。又所啓,權昨日之疏,滿紙遣辭,已涉駭悖,究厥心跡,尤極巧慝,島配之律,可謂太輕,王法至重,輿情愈激,請楸子島定配罪人權,按律處斷。上曰,旣奏,其若不遵,予志定矣,其皆停焉。昨年旣曰,一聲鼓吹,三人生矣。今番可謂一番動駕,活五人矣。噫,且旣奏,兩司豈其無啓?意謂目下,何能無中生有云矣。今者之啓,三司雖除一,兩司若前,雖微末五得,亦有所奏。渠雖無狀,其名侍從,此啓今起,來頭若允,則所奏咫尺,何顔回駕?予無答,任自爲之。仍命書傳敎曰,今日朝參,意蓋深矣,旣奏來坐,意謂今日世道,予已知之,必將遂意臥舊邸,三司進前,不覺開眼,其宜物來順應,而活五人,復啓一人,欲置一律,庭奏之聲,若予聽瑩而然乎?聽瑩見豈停五啓?非聽瑩可知。權設或當一律者,今日宜參酌,而況此何關於按律者,今者大悟,因權而恕趙榮順,賀班纔畢,投章人,旣若是容恕,則章供,雖無狀,比諸于此,可謂薄物細故。況以此恕彼,於今以彼代此,此比諸權報復,亦不相同,今日冠紗帽衣冠帶者,不足道也。若此而坐舊殿,寧不愧乎?今日入侍兩司,竝施刊版之典,仰謝陟降。左通禮,進伏奏禮畢,上乘輿降階,詣勤政殿下,降輿乘輦,還詣延和門外。下輦乘輿,由通陽門入大內。諸臣,以次退出。
癸巳七月十八日酉時,上御集慶堂。藥房入診入侍時,都提調韓翼謩,提調李翼元,副提調尹得養,記事官朴聖泰,記事官鄭民始·洪國榮,醫官方泰輿·鄭允協·慶絢·金宗壽·李敏德,以次進伏訖。翼謩曰,日熱如此,勞動之餘,聖體,若何?上曰,一樣矣。上命進湯劑,御一貼後,翼謩請診候。上曰,置之。命得養書傳敎曰,次對,進定於明日。新授柏府嚴垣,於今異於前,必也逡巡。在京人,待開門牌招察任,次對備員。又命書傳敎曰,今日兩司,擧措爲駭,下敎,今聞注書抄錄,予之所奏,雖非此意,誤聞若此而然。若此,則刊版處分過矣,竝施不敍之典。然毋論誤聞與否,此日若此,已涉不審,而況旣欲生之意仰奏,則以一人代五人,豈曰誤聽?萬萬爲駭,此啓未了之前,予何對臺臣?雖一啓,其若連焉。嗚呼,仰奏,重人命也。豈可人之多少而低仰乎?當守昨日之奏,將此下敎,爲今昏暝人覺焉,勿使其君有過擧也。況此則諭大體,權海島足矣。雖常時,此律萬萬過中,須體今日口奏之義。大抵此律,起於嗣服初,其後止矣。韓必壽·鄭光忠,頃已首唱而然矣。此後則關係莫重外,不得擬此律事,捧承傳施行。噫,一律者,豈可復生,何忍快意乎?此非仁人之心也。藥房提調,持湯劑更爲入侍。上進御湯劑,又一貼後,諸臣退出。
上在慶熙宮。停常參·經筵。
藥房都提調韓翼謩,提調李翼元,副提調尹得養啓曰,昨日親臨舊闕,展拜殿基,仍行朝參,向暮回鑾,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。伸禮古殿,鼓吹一聲,五人生,亦予暮年一政也。雖然,嗟哉暮年,予豈應文?今者此擧,欲賀古殿,雖然,亦予太康,且看世道,予臥舊邸,闕中只有沖子,氣何暇諭?次對入侍。
中宮殿·惠嬪宮,藥房口傳問安。答曰,知道。
陳賀罷後,政院·玉堂·藥房口傳問安。答曰,知道。申益彬,以都摠府言啓曰,今日入直內三廳武兼禁軍及軍兵等,當爲中日習射,而殿座相値,不得爲之之意,敢啓。傳曰,知道。
備忘記,人君擧措,暮年其宜正大。今日崇政月臺,當宣諭殿庭,設軒架,三公以下東西班,只昨日隨駕人進參。侍衛禁軍,只入直。世孫亦爲隨禮,當以袞龍袍,庭臣皆以黑團領,依壬午年建明門朝參例。致詞與殿庭儀仗輦輿,皆安徐,時刻待下敎只入正時。禮畢後,便殿次對。
備忘記,今日頒敎文。以書下御製書曰,敎朝鮮大小臣僚文書。王若曰,下端,依此書年月,書字敎文,代書以敎諭兩字,宣布八道。
傳于李在簡曰,王世孫,自內當隨詣,時刻置之,承旨詣閤時,春坊待令。
李在簡,以禮曹言啓曰,卽接掌樂院所報,則今日朝參時,殿庭執事典樂朱光潤,刊名該院後,草記事命下,而本院則元無草記之規,自本曹,草記入啓云。依傳敎,典樂朱光潤,刊名該院之意,敢啓。傳曰,今日頒敎,所重在焉,特爲安徐。
傳于李在簡曰,此時何敢在外?在外人遞差,其代任宗周爲執義。
備忘記,今日何敢若此?稽謝恩柏府薇垣,予何以苟且牌招,何敢待牌?一皆解見任。鄭光漢爲都憲,李有喆爲薇垣長,牌招察任。承旨代,洪檍爲承旨,牌招察任,房順房。備忘記,其能挺身謝恩,持平任宗周,特拜執義,牌招察任。
備忘記,前承旨李在協爲騎曹參判,牌招察任。
李在簡啓曰,兵曹參判李在協,方在罷散中,何以爲之?敢稟。傳曰,敍用牌招。
假注書望,注書朴聖泰病代,以許晊爲假注書。
傳于李在簡曰,只在闕中,任宗周肅拜乎,爲宗國山呼乎?下敎後若此乎?申飭。
又傳于曰,一人闕謝恩,則當詣舊邸,謝恩申飭。
傳于洪檍曰,鼓吹,依例待令。
備忘記,卽祚朝參,已有頃年,建明門亦有,此豈爲予,爲宗國也?今日宣諭時,前後拜山呼,依例爲焉。傳于申益彬曰,加資下批,今日內,以口傳擧行。備忘記,今番此擧,豈爲予?其重在矣。今日山呼,亦豈爲予?卽爲朝鮮也。禮房承旨,特爲加資。宣敎官準職箋敎官兒馬一疋賞給。
申益彬啓曰,大臣·備局堂上,依下敎來待矣。傳曰,引見。內局同爲入侍。
備忘記,以成規例,都承旨許免。其代徐有大爲承旨,亦爲軍士房,餘房順房,三院副提調例兼,新授承旨牌招。
傳于趙宗鉉曰,中官下敎,竝爲安徐。
傳于沈頤之曰,內局入侍。
傳于洪檍曰,文臣朔試射,明日當親臨,擧案捧入,試官當下敎矣。
備忘記,綾恩君具允明爲禮判。
備忘記,明日試官騎判·摠戎使李柱國·入直騎郞·入直摠郞二人,只該房承旨入侍。時刻,待下敎只入正時。
吏曹口傳政事,以朴道源·李潤成,爲同義禁。
申益彬,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
頒敎文御製一聲鼓吹五人生。昨年建明門,一聲鼓吹三人生。今日文昭殿,一聲鼓吹五人生。嗚呼,兩年可謂八人生,今於八旬爲何?爲先是先,昔東平王蒼,一善字,對於明帝。劉先主,亦以一善字,戒於後主。且羲經坤卦,積善之家,必有餘慶。嗚呼,此意欲慶流邦國也。嗚呼,文昭殿庭,三百年前奏金石。嗚呼,今日此殿,庭奏鼓吹,而君臣拜禮,鼓吹五人生,而因駭擧,一日之內加一人,六人生。此何他意?爲三百年宗國慶流子孫而然。八旬暮年,豈爲予乎?嗟哉,沖子,體予意益勉乎善。嗟哉,大小臣僚,以善輔我八旬君。言雖簡,意則千萬也。予卽阼四十九年歲癸巳涼月十九日書。
癸巳七月十九日辰時,上御崇政殿東月臺。頒敎入侍時,行都承旨尹得養,左承旨李在簡,右承旨沈頤之,左副承旨申益彬,右副承旨趙宗鉉,同副承旨洪檍,記事官朴聖泰·金峙默·鄭民始·洪國榮,以次隨駕。上具翼善冠·袞龍袍,以步輿,出資政門,詣東月臺,降輿殿座。沈頤之曰,王世孫致詞,百官致詞,依例爲之乎?上曰,依。上曰,致詞自有儀節,龍亭鼓吹,依例爲之可也。上曰,當該承文院官員,有刊名仕版,以校書館例施行。出傳敎上曰,殿庭軒架,豈可用之於致詞鼓吹乎?如此春坊,將焉用哉?如是而能輔導乎?侍講院書吏,其令懸之,政府致詞,若又如此,則當臥舊邸,軒架,斯速列立,他鼓吹入來後,陪進可也。上曰,旣懸侍講院書吏,長官豈敢供職?特解見任,今聞不爲分付,以軒架鼓吹苟充,不可使聞於隣國。其代以執義任宗周爲輔德,牌招先入侍後謝恩。弼善,禮貌官,焉敢辭其飭?弼善亦爲解見任。出傳敎上曰,昨今贊儀,事體異焉。其令該曹,贊儀慶㫻,察訪待窠調用。出傳敎上曰,春坊官員一竝推考。出榻敎上曰,東宮小次,當於月廊爲之,豈可排設於崇政門外乎?如此日熱,何以困我沖子?通禮院書員·侍講院書吏,其令懸之。東宮司鑰,立庭政院。世孫,卽爲入處月廊可也。上曰,世孫挾侍無形,竝付籤事,分付該府。出榻敎左通禮,進伏奏禮畢。上乘輿,仍下敎曰,今日兩司若不停啓,則當詣舊邸。分付兩司,停啓望卽令呼之。仍回輿駐月臺,命兩司長官入侍停啓。仍卽還內,諸臣以次退出。
癸巳七月十九日午時,上御集慶堂。藥房入診,大臣·備局堂上引見入侍時,都提調韓翼謩,提調李翼元,左副承旨申益彬,領議政金相福,左議政金尙喆,右議政元仁孫,綾恩君具允明,行副司直具善復,仁陽君李景祜,吏曹判書趙明鼎,右參贊洪樂性,兵曹判書具允鈺,行副護軍尹泰淵·張志恒,工曹參判李重祜,吏曹參判徐命善,大司憲鄭光漢,大司諫李有喆,校理林蓍喆,右副承旨趙宗鉉,記事官金峙默,事變〈假〉注書柳頤玄,記事官鄭民始·洪國榮,醫官方泰輿·鄭允協·慶絢·金孝儉·白文昌,以次進伏訖。泰輿奉入湯劑,上曰,汝亦困予乎?斯速退去。仍命逐出諸醫官。命書傳敎曰,故宋左相謂予曰,一殺字審愼,今幾十年,尙今歎服,豈特此也?鄒聖云不嗜殺人者能一之。嗚呼,昔年黨習時,亟正邦刑,如常茶飯,而以徵夏萬萬無狀,下敎之下,政院,以者類故覆逆,辛壬若此,故此後嗣服後,黨類其欲報復,國之一律。若於渠鞭笞,若此而國爲國君爲君,然不過一號令間事?故太學朝紳墨名,於今頓無追律之請,一自嚴飭後,其亦自消,而已下敎,一自過中按律之請,其亦尋常,至於論權而極矣。若不嚴立科條,噫,按律雖有二字四字之異,其若施焉一也?此後犯分乘輿,關係罔測者外,輕先創啓者,亟施反坐之律事,奉承傳施行,以示予雖衰不嗜殺人之意。出傳敎上曰,臺臣,雖由於誤聞予奏中一句語,而按律之請,豈不怪乎?相福曰,臺臣擧措,臣等亦以爲萬萬怪駭矣。上曰,任希敎事,予常慨然矣。加資時,予雖誤認以礪城君外孫,有所下敎,渠宜上疏自明,而厭然自在,極爲非矣。宜令聾瞽臺臣,可聞此也。相福,進前起伏曰,勞動之餘,聖體,若何?上曰,一樣矣。寢睡·水刺之節,若何?上曰,一樣矣。上曰,今日事,前古所無矣。殿庭軒架,豈可用之於陪進致詞乎?沖子出立,故不得已受之,而心則愧矣。春坊若有人,則豈如此乎?相福曰,此慶尙左水使崔朝岳狀聞也。蔚山地封山放火人,因頃者覆奏,地方官,捉得査究事也。罪人都億九,則渠之墳山,在於封山內,而慮其木根,欲除其害,果爲延燒。姜松男,昨秋葬其母於封山內,而爲其松陰之爲害,伐木燒根,仍及於松田。都益九則庚午年,亦爲入葬於封山內者,俱極痛惡,都億九等三人罪狀,請令廟堂稟處。而都億九之五墳,俱是累百年古葬,似難督掘,而都益九之父葬,姜松男母葬,依事目勒限掘移爲辭矣。續大典,松田放火者,以一律論,而禁松事目中,禁標內入葬者,繩以有地主內盜葬之律,杖一百矣。封山放火,罪抵一律,而今此都億九·姜松男等所坐,實由於欲除其木根之入塚,以至延燒之境,實非故放,且續典小註,有封山失火,或因元田焚灰,則與故犯有間,田主決杖定配,監色,從重決棍之文。情非故放,則容有參酌,續典小註,亦可傍照,以此照律,似爲得矣。至於封山內入葬處掘移事,依狀啓擧行之意,竝爲分付,何如?上曰,依爲之。相福曰,今秋式年初試不遠,各道都事之未經侍從者,遞差,而以侍從臣差送,何如?上曰,依爲之。相福曰,金吾堂上,判金吾外,或有實恙,或在外云,合有變通矣。上曰,在外人遞差。其代,口傳差出可也。以上出擧條明鼎曰,王孫出閤後,敎傳便作剩窠,似當減下,故敢此仰稟矣。上曰,置之。出擧條光漢曰,臣有所懷敢達矣。伏見朝者御製下者,招出一善字,下敎縷縷,所以勉東宮而飭群僚者,辭旨懇惻,有足感歎。今於入侍,又伏聞傳敎,以此後關係莫重者外,無請一律之意,永爲定式。豈但全保於一時,抑將澤及於百世?凡今日朝紳之聞此敎者,孰不感泣乎?然以臺體言之,則按律之請,何等嚴重,而昨日臺臣,不加審愼,輕發大論,其損臺規而關後弊者大矣。臣謂發啓諸臺,竝施削奪官爵之律。至於任希敎,則昨日之擧,不但怪駭,當初加資時,聖敎誤稱礪城君之外孫,則在希敎之道,所當自明於叩謝之章,而不此之爲,厭然掩置,誠爲衣冠之羞。臣謂任希教,不可不遠竄也。上曰,依啓。任希敎,一時未覺,今因下敎,若是請竄,無乃太過。依啓,同律施行。光漢曰,官職去就,所關非細,重宰自處,亦自不輕,向來黃景源之冒當褒貶,極涉放恣,從弟方有一律之啓,叔母又被遠竄之罰,則在景源之道,所當縮伏辭免,晏然行公,自同無故,物情之駭歎久矣。不可以事過而置之,臣謂工曹判書黃景源,削去仕版宜矣。上曰,所請雖得臺體,此律則過,施以不敍之典。光漢曰,今番親臨朝參,何等大朝會,而掌邦禮之宗伯,無緣不參,臣謂禮曹判書趙重晦,罷職宜矣。上曰,此人決非用謀者,豈無端不參,從重推考。相福曰,禮判似有實故,不得入來,而臺臣旣請罷職,自上雖有只推之命,而重臣廉隅,似欲一遞矣。上曰,領相若是已奏,本職許遞。已上出擧條有喆曰,臣有所懷,敢此仰達矣。陳賀事體,何等至重,而王世孫致詞,軒架鼓吹,推移用之,事甚苟且,且極駭然。臣以謂禮貌官,不可解見任而止罷職,春坊竝推考可也。上曰,依啓。出擧條上曰,旣有致詞,則凡諸等節,其能不能,在於春坊,當該春坊所請禮貌官,其何知之?此皆由於春坊禮貌官承文院不能擧行之致,所請禮貌官律,以此兩人捧傳旨,禮貌官安徐。出傳敎有喆曰,在外臺臣,前後申飭,非止一再,而下諭已久,尙不上來,事極未安。臣以爲在外三司,一竝罷職可也。上曰,依啓。有喆曰,昨日發啓臺臣之處分,誠極至當,而至於任自爲之之下敎,有所如何,臣以爲四字還收可也。上曰,旣已處分之後,四字下敎,其亦薄物細故,爲怪駭臺臣,今者之請,事體寒心。有喆曰,臣本無似,識且固陋,前後所奏,無非做錯,何可一刻晏然於臺次乎?請命遞斥臣職。上曰,禮貌官事,雖有一時不審,寒心之請,似難例批,依啓。已上出擧條相福曰,訓將以有日前記過之命,來待闕外,而不敢入侍云矣。上曰,訓將記過,勿施。入侍。出榻敎相福曰,原任大臣,爲承候來待,而廚院堂上,亦入來云矣。上曰,注書出去,使之入侍。柳頤玄,承命出去,與領敦寧金陽澤,判府事李溵·李思觀,海運君槤,鶴城君楡,行副司直李章吾偕入,進伏。陽澤曰,勞動之餘,聖體,若何?上曰,一樣矣。寢睡·水刺之節,若何?上曰,一樣矣。槤曰,臣等職在監膳之任,一時進饌,不過臣等之常分,是豈一毫張大乎?伏願仰承兪音矣。尙喆曰,廚院與他司有異,臣等之若是仰請,顧其職耳。伏願亟降兪音,使臣等伸分焉。上曰,其止之。楡曰,未承下敎之前,其若伈伈退去,則曰有臣分乎?上曰,此宗臣,藉勢同甲而如此乎?速退可也。允明曰,廚院·勳府,宜無異同,臣等下情,亦願俯燭矣。上曰,其止之。尙喆曰,司饔提調李景祜,方管濬川之役,近來本院監膳,自多相妨,廚院兼帶,今姑許遞,何如?上曰,依爲之。出擧條陽澤曰,本府奉安譜牒中,列聖朝徽號,多不載錄,何以爲之乎?上曰,仍舊貫似可矣。陽澤曰,本府所錄凡例,與宗簿差異,若初不全然載錄,則今不敢煩奏,而遍考各式年所錄,或書或不書,先朝徽號,去癸巳徽號載錄,今癸酉追上徽號不入錄,昨冬顯廟朝追上徽號,未及入錄,三殿加上尊號,亦未及入錄矣。上曰,當錄而不錄,追後爲之可也。陽澤曰,然則明年式年,待明春擧行,何如?上曰,依爲之。出擧條上曰,俄者下敎,若張釋之言有弊,而旣覺之後,何踰時刻,事關逆律?結案遲晩後正法,卽王者愼刑之意,雖係關乘輿,關係莫重者,嚴問結案,然後正法,卽正正方方底道理。若今下敎,無異張釋之之言,嗚呼,暮年,宜袪此弊,使海東之人,無孟浪就戮,今後則不待結案,直爲正法永除事,載於受敎,而此後其或挾雜有請者。噫,旣惜一律,渠雖無狀,一律則同,俄者反坐之命,亦欠審愼,雖惜一律,其他何惜?違命以請者,除名搢紳案,三世勿許淸職事,奉承傳載於受敎。嗚呼,今者此敎,可見予衰,若非其衰,豈若是靳靳?凡諸大小臣僚,其於他日,少思暮年其君爲臣之意。出傳敎翼謩曰,湯劑奉入乎?上曰,依。翼謩進湯劑,上進御。翼謩請診候。上曰,置之。翼謩曰,都承旨沈頤之,於藥院,與臣有相避,不得備員入侍矣。上曰,然矣。仍命書傳敎曰,今聞都提調所奏乃覺,左承旨爲內局副提調。出傳敎上命退,諸臣以次退出。
癸巳七月十九日酉時,上御集慶堂。藥房入診入侍時,都提調韓翼謩,提調李翼元,副提調徐有大,記事官金峙默·鄭民始·洪國榮,醫官方泰輿,以次進伏訖。翼謩曰,今日日氣,無異盛熱,其間聖體,若何?上曰,一樣矣。翼謩進湯劑,上進御。翼謩請診候。上曰,置之。翼謩曰,明日湯劑依例乎?上曰,依。命有大,讀奏公事訖。諸臣以次退出。
上在慶熙宮。停常參·經筵。
藥房都提調韓翼謩,提調李翼元,副提調徐有大啓曰,昨日月臺受賀,移時還內,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫行禮之後,氣候,何如?臣等不任區區憂慮,敢來問安,竝此仰稟。答曰,知道。明日何日?微忱千萬,建功茶飮,氣則益苶,其果功乎?氣何暇諭?畢試後,待下敎便殿入侍,世孫氣候一樣矣。
中宮殿·惠嬪宮,藥房口傳問安。答曰,知道。
殿坐罷後,政院·玉堂·藥房口傳問安。答曰,知道。
徐有大啓曰,假注書許晊,時無職名,令該曹,依例付軍職,冠帶常仕,何如?傳曰,允。
徐有大,以禁衛營·左右巡廳·左右捕盜廳言啓曰,去夜無犯夜人所捉之意,敢啓。傳曰,知道。
備邊司薦望,以李潤成爲禁衛大將,尹泰淵爲御營大將。
有政。吏批,判書趙明鼎式暇,參判徐命善進,參議洪良漢進,行都承旨沈頤之進。以金尙集爲大司諫,郭鎭純爲執義,李萬育爲司諫,呂善亨·任濟遠爲掌令,任希雨·吳濬根爲持平,林得浩爲獻納,鄭槃·洪履健爲正言,蔡弘履·李秉模爲校理,金思穆·鄭日謙爲修撰,韓鼎裕爲副修撰,金樂洙爲弼善,金器大爲工曹判書,尹東暹爲司僕提調,吳在文爲宗廟令,朴孝蔘爲直講,金光鉉·安景漸·盧泰觀·金健修·金鳳顯·陳漢輔爲典籍。
兵批,判書具允鈺病,參判李在協病,參議金尙默在外,未肅拜參知朴思亨入直進,左承旨徐有大進,副護軍尹光禮,副司直趙重晦·尹得養·李有喆·鄭澤孚·宋煥億·李商巖,副司果李基崧,宣傳官鄭雲達,仍任事承傳,副司正許晊。
趙宗鉉,以訓鍊都監言啓曰,依傳敎都監哨官金夢說·丁彙泰,兵書能誦間,使之入直矣,今已畢讀之意,敢啓。傳曰,替直。
傳于李在簡曰,內局入侍。
癸巳七月二十日辰時,上御隆武堂。文臣朔試射入侍時,左承旨徐有大,假注書許晊,記事官鄭民始·洪國榮,試官兵曹判書具允鈺,摠戎使尹泰淵,行副護軍李柱國,兵曹佐郞韓鼎運,都摠都事李彦忠·朴載淵,以次進伏訖。上曰,一帶先令入射。射員發矢慌亂,矢不中的。上曰,射員之矢鐵鏃乎?然則當不受封箭,而雖木帿箭,方可受之矣。錚聲不絶,一無中之者。上怒曰,終始若此,則當建明門殿座,以此待令。又下敎曰,文官必借矢於武臣,詳査以稟。上命書傳敎曰,此後以木帿箭應射者安徐。持柳葉箭者,令其時試官,擧名草記。又命書傳敎曰,御營大將張志恒,身爲大將,授矢於文臣,此亦行一固執乎?記過,建明門待令。禁衛大將具善復,亦涉駭然,一體待令,皆令納召,禁·御兩營,姑令訓將李章吾,都領兼佩命召牌,招聽傳敎。訓將建明門外,旗鼓待令,當該掌務官,以回示次待令。又命書之曰,再明日文臣朔試射,試官,慕華館依例爲之。其若持柳葉箭者安徐。復命宣傳官李運祥,不能傳命。上曰,宣傳官李運祥,刋名本廳案。出榻敎上曰,射員之一帶竝發者,皆記過,建明門待令。具允鈺曰,射員只餘九人,何以爲之乎?上曰,皆令射之。畢射後,諸臣遂退出。
癸巳七月二十日巳時,上御集慶堂。藥房入診入侍時,都提調韓翼謩,提調李翼元,副提調徐有大,記事官金峙默·鄭民始·洪國榮,醫官方泰輿·鄭允協·慶絢·白文昌·方孝民·李長周·許,以次進伏訖。翼謩曰,夜間聖體,若何?上曰,一樣。寢睡·水刺之節,若何?上曰,一樣。翼謩進湯劑,上進御。翼謩請診候。上曰,依。泰輿等曰,脈候左右三部度數調均,滑體一樣矣。上曰,右長指牽縮,必是痰矣。翼謩曰,下詢諸醫似好矣。上曰,依。泰輿曰,此是痰候矣。允協曰,外間亦多此症,而一時流注於經絡者矣。上曰,注書出去,濬川都廳監印官,使之入侍,儒臣亦令持問答入侍。臣峙默,承命出來,與校理林蓍喆,修撰韓光近偕入進伏。上命上下番,分讀訖。翼謩曰,左相以廚院事,來待矣。上命賤臣,左相及廚院勳府堂上,使之入侍。臣峙默,承命出來,與左議政金尙喆,海運君槤,鶴城君楡,綾恩君具允明,仁陽君李景祜,偕入進伏。尙喆曰,夜間聖體,若何?上曰,一樣。寢睡·水刺之節,若何?上曰,一樣矣。尙喆曰,一向强聒,極知惶悚,而今日願承下敎矣。槤曰,臣當自下措備矣。上曰,必也正名,此謂進饌乎?尙喆曰,命名在上,雖謂之進饍,亦何妨乎?上曰,其止之。尙喆曰,臣等,職忝廚院,不得伸誠,豈不抑鬱乎?翼謩曰,易曰,君子以飮食宴樂,無此理則需卦豈言此乎?左相所奏,至爲懇切,傍聽亦不勝感動,此不必若是持難矣。上曰,豈不張大乎?其止之。景祜曰,如此之事,臣等之若是强聒,反爲張大矣。尙喆曰,此言誠是矣。允明曰,臣以私情仰達,極涉惶悚,而以臣有故,旣不得進參於昨年進饌,今年若又不得伸誠,則臣心抑鬱,尤當如何?伏願體諒焉。楡曰,臣等若不得準請而退,則豈曰有臣分乎?願承兪音矣。上曰,速退可也。尙喆曰,一向瀆擾,有所不敢。臣等姑當退去,而勢將後日更入矣。上曰,藥房提調,持湯劑更爲入侍。出傳敎翼謩進湯劑,上進御。翼謩曰,明日湯劑,依例爲之乎?上曰,依。諸臣以次退出。
癸巳七月二十日巳時,上御建明門。殿座入侍時,左承旨徐有大,右承旨李在簡,左副承旨申益彬,右副承旨趙宗鉉,同副承旨洪檍,記事官金峙默,假注書許晊,記事官鄭民始·洪國榮,以次侍立訖。上具翼善冠·袞龍袍,乘輿出通陽門,至建明門降輿,仍殿座。上命禁衛大將具善復,御營大將張志恒,竝拿入,上曰,故相李浣,大君所請,猶不肯施,而爾爲大將,借矢於文官,欲諂文官而然耶,善復曰,臣致位至此,復何所望,而諂於文官乎,上曰,鄕曲文官,雖無帿箭,鐵箭非例也,汝欲借矢,則五矢猶可也,十矢尤極駭然,爾何不借矢於金和中,以防後患耶,汝事萬萬駭然,而十分參酌,特施不敍之典,上責張志恒曰,予以汝爲怪剛矣,以汝怪剛,而借矢于文官乎,志恒曰,有戚分故借之矣,上曰,何許戚分,志恒曰,異姓八寸,上曰,異姓奚論,雖同姓之親,豈可借矢,汝之怪剛,今日都喪矣,禁將具善復,以勳勞參酌,而汝則特施刊版之典,宣傳官趙逸鎭·金益太·崔粹曾,俱不能傳命,上曰,此等宣傳官,將焉用哉,竝記過待令,上命書傳敎曰,御將張志恒刊版,具善復罷職不敍。出榻敎記過射員,竝拿入,上命書傳敎曰,記過射員竝汰去。出榻敎宣傳官竝拿入,上曰,依法各決棍三度,兵曹判書具允鈺曰,鄭雲達善承傳,而今在汰去中矣,上命書傳敎曰,宣傳官鄭雲達仍任。出榻敎又命書傳敎曰,政官牌招開政,又下敎曰,都承旨牌招,仍還內,諸臣以次退出。
癸巳七月二十日申時,上御集慶堂。坐直承旨,司饔提調,忠勳府堂上,儒臣同爲入侍時,司饔都提調金尙喆,提調海運君槤,鶴城君楡,綾恩君具允明,仁陽君李景祜,副校理林蓍喆,副修撰韓光近,右副承旨趙宗鉉,假注書許晊,記事官鄭民始·洪國榮,以次進伏訖。金尙喆,問候畢,起而伏曰,日前旣有勳府賜饌之命矣,秋序已屆,聖算八旬,宜行進饌之儀,故敢達,上曰,春已行矣,豈可再乎,楡曰,臣職在廚院,而賤齒八十矣,前後聖恩,無一報效,今者進饌,亦可爲展忱之道矣,諸臣固諸,上不許,上命書傳敎曰,今日文臣朔試射,近者擧措,其涉可駭,故欲爲面飭而然也,擧案濟濟,自曰,稍有紀綱,及其射,豈有一帶四人竝射之事乎,此無他,其何能中,其欲免不作之意也,視雖昏,聽則猶不若,錚聲何欺,萬萬慨然,一帶竝汰,而有舌角指,雖一微事,昔年古乙亥後試射時,武臣爲此,故以因其指而令以石撞焉,帿箭貫革,古則帿箭鐵鏃射焉,而木鏃猶可也,而近者用柳葉箭者多,此箭何處得也,必號令求於武士而然,果然,不可無飭,故命審,果皆柳葉箭云,故令掌務官査告,皆自備者,而將臣授箭,固此自現,此可見不可掩之理也,身爲武將,授箭文官,關係非細,故臨門以處,今日果有紀綱,命圓點科曰,以此不過會試,不思其君八旬,而且莫重單子,修整者百數十人,惟臥其家,頃者兩司擧措,亦涉爲駭,今者亦有此駭擧,若此而甚事可做,良可寒心,初意則令訓將兼佩,意欲更用,代單適入,此等之時,豈可因循,皆點下,意蓋深也,又下敎曰,儒臣持問答入侍,又命書之曰,禁·御兩將,牌招傳授命召,上又命書傳敎曰,行司直具善行爲摠戎使,牌招,以前摠戎使密符傳授,又命書傳敎曰,時原任懇請於予,豈特殿內,難以趨步,殿中不過香案,於敬奉閣,奉詔書,五月前例亦然,明朝予只與沖子,依五月例,展拜敬奉閣,三公九卿忠臣皇朝人孫,隨禮安徐,旣只拜諸承旨直宿,儀註亦安徐,待下敎只入正時,又命書之曰,明日望拜禮傳,只敬奉閣展拜,上命監印郞廳洪相簡·韓鼎裕,濬川都廳郞廳李邦緯·曺學臣,竝入侍,假注書李時秀,日記過限不納,上命書傳敎曰,近者記注,其涉怠忽,雖有三朔之限,其所稽滯,今日自現,若此故,頃日有待漏院修整之飭,注書交遞,實注書外不過數日,則數三張日記,在家修整,焉敢若此,此後則草過翌月事定式,若過二月,直捧禁推,過十日後以放,其令待漏院修整事定式,以醒年少新進怠慢之習。出榻敎諸臣以次退出。
上在慶熙宮。停常參·經筵。
傳于李在簡曰,開東時爲之,藥房口傳問安。大殿·中宮殿·惠嬪宮,藥房口傳問安。答曰,知道。
敬奉閣展拜,仍詣還內後,政院·玉堂·藥房口傳問安。答曰,知道。
申益彬,以兵曹言啓曰,今七月二十一日武臣賓廳講書日次,而親臨敬奉閣拜禮相値,不得爲之之意,敢啓。傳曰,知道。
傳于沈頤之曰,都承旨·編次人·政官入侍。
以承傳色口傳下敎曰,禮房進詣大報壇,奉室與壇上祭器庫,香大廳奉審,守直中官入直與否,摘奸以來以奏。
又下敎曰,同副承旨,進詣宣武祠,看審以奏。
傳于申益彬曰,入直注書待令。
又傳于申益彬曰,內局入侍時,奉審兩承旨,同爲入侍。
又傳于曰,內局入侍,儒臣持明紀編年,同爲入侍。
有政。吏批,判書趙明鼎進,參判徐命善進,參議洪良漢進,行都承旨沈頤之進。以金基正爲司成,黃泰彦爲工曹佐郞,李重祜爲司饔提調,南絳老爲忠淸左道京試官,吳載紹爲全羅左道京試官,鄭元始爲慶尙左道京試官,李奭輔爲平安道京試官,李東郁爲忠淸都事,洪彬爲全羅都事,兪彦脩爲慶尙都事,洪樂恒爲江原都事,洪宗藎爲黃海都事,任觀周爲平安都事,兼養賢直長單金履權,奉事單鄭衡臣。
兵批,判書具允鈺病,參判李在協入直進,參議金尙默未肅拜,參知朴思亨病,左副承旨申益彬進。副護軍李宗榮·李鎭衡,副司直朴師崙·李在學,同知單徐命祥。
申益彬,以御營廳·左右巡廳·左右捕廳言啓曰,去夜無犯夜人所捉之意,敢啓。傳曰,知道。
癸巳七月二十一日卯時,上詣敬奉閣。展拜入侍時,行都承旨沈頤之,左承旨徐有大,右承旨李在簡,左副承旨申益彬,右副承旨趙宗鉉,同副承旨洪檍,記事官金峙默,假注書許晊,記事官鄭民始·洪國榮,以次侍立訖。上具翼善冠·黑紗袍,乘輿出通陽門,詣敬奉閣外,降輿。大駕·王世孫行四拜後,上仍俯伏御榻。命沈頤之進伏,呼寫皇恩頌以下。又命書傳敎曰,嗚呼今日,何無表意?皇朝李提督奉祀孫,特加一資。三學士奉祀孫,仙源·淸陰奉祀孫,以堂下之故,各超一資,若準職者,特加一資,竝今日內口傳下批。都提調韓翼謩,請還內。上下御榻,進伏階下時,微雨簷霤濕袍。又命書傳敎曰,御製文旣諭,光國功臣故相兪泓孫,丁丑受正朔來,金堉孫,令銓曹或復職或調用,而若無窠,依近例次次陞付調用,初下敎,事面重焉,豈可口傳?政官牌招入侍開政。又命書之曰,編次人戶判入侍。出榻敎韓翼謩,强請還內,久之,歷臨藥房,仍還宮。諸臣以次退出。
癸巳七月二十一日辰時,上御集慶堂。藥房入診入侍,兵批政官,編次人·都承旨同爲入侍時,都提調韓翼謩,提調李翼元,副提調徐有大,記事官金峙默·鄭民始·洪國榮,戶曹判書蔡濟恭,行都承旨沈頤之,吏曹判書趙明鼎,參判徐命善,參議洪良漢,兵曹參判李在協,以次進伏訖。上命濟恭讀奏御製訖。命都承旨先退。翼謩曰,侵晨行禮,移時俯伏,勞動之餘,聖體,若何?上曰,一樣矣。翼謩曰,請進湯劑矣。上曰,今日豈可服鹿茸乎?其止之。翼謩曰,今日勞動之餘,湯劑之尙未進一貼,固已萬萬㦖迫,而鹿茸亦非肉類,豈可如是下敎乎?翼元曰,今朝俯伏,亦過數時,殿下若是勞動,而不進湯劑,則非仰體皇靈之意也。上曰,爲皇朝行素,予亦知是過矣,而今日豈可服此乎?翼謩曰,聖敎至當,今日行素,其若合於禮節,則臣等豈如是强聒乎?仍奉進湯劑,上手覆之。命吏批入侍,命有大讀奏望筒。上曰,今聞李宗允,方在衰麻中云,待闋服擧行。尹煜,嗚呼此時,其何可論?特爲蕩滌敍用。此五人,與兩忠臣孫,皆依今日下敎擧行。出傳敎明鼎曰,參下蔭官年六十以上,先抄啓十五人中,十四人旣已區處,一人待當窠,當爲付職,而前監役趙載完,今年六十四,前參奉李濟,今年六十云,此亦一體擧行乎?敢此稟達矣。上曰,依爲之。上曰,繼述·三奉,寔由於前判書黃景源之功,況因其四寸,豈有不坐之理?本事予以過矣。前判書黃景源,特爲敍用。出傳敎翼謩曰,醫官許,術旣精鍊,人亦端詳,可以任使於來頭,入屬本廳,亦已多年,合有陞用之道矣。上曰,陞資,可也。諸臣以次退出。
癸巳七月二十一日申時,上御集慶堂。藥房入診,奉審承旨,同爲入侍時,都提調韓翼謩,提調李翼元,副提調徐有大,記事官金峙默·鄭民始·洪國榮,左副承旨申益彬,同副承旨洪檍,醫官方泰輿·鄭允協·慶絢·白文昌·方孝民·李長周,以次進伏訖。益彬曰,臣承命馳往,奉審皇壇,則壇上及祭器庫,皆無頉,守直官亦無頉矣。檍曰,臣承命馳往宣武祠奉審則無頉,守直官亦無頉,而窓戶多有弊破處,故使之卽地改塗矣。命先退。翼謩曰,午間聖候,若何?上曰,一樣矣。翼謩進湯劑,上進御。翼謩請診候。上曰,依。泰輿等曰,脈候度數調均,脾胃脈候亦一樣矣。命提調先退,更爲監煎以入。上曰,注書出去,儒臣,持明紀編年,使之入侍,坐直承旨,亦令入侍,可也。賤臣承命出來,與校理林蓍喆,修撰韓光近,右副承旨趙宗鉉,偕入進伏。命上下番分讀訖。命持入懲毖錄。賤臣承命持入。命上下番及承旨翰注分讀。上曰,注書,誰也?翼謩曰,金峙默也。翼謩曰,昨日左相與宗臣勳堂所仰請,實出於天理人情,而下敎如是過中,而至於減膳下敎,尤爲萬萬過當矣。上曰,嶺南方行祈雨祭云,減膳,豈云過也?上曰,藥房提調,持湯劑入侍。出榻敎翼謩再進湯劑,上進御。翼謩曰,明日湯劑,依例爲之乎?上曰,依。諸臣以次退出。
上在慶熙宮。停常參·經筵。
藥房都提調韓翼謩,提調李翼元,副提調徐有大啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昨日已過,予懷千萬,日悶夜長,日困建功,氣何暇諭?待敎入侍。世孫氣候,一樣矣。
中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
傳于申益彬曰,內局入侍,坐直承旨同爲入侍。
傳于趙宗鉉曰,臺臣入侍,傳啓。
備忘記,傳于李在簡曰,暮年予心,一則追慕,一則爲民。謂以追慕,來月在近,予懷千萬,而今月何禮?來月何拜?謂以爲民悶旱,畿甸·兩湖,僅以得霈,嶺南若此,嗟哉,予心,何時弛乎?聞得霈報,然後庶可弛心。今日此雨,嶺南亦得乎?雖數縣得雨形止,先爲狀聞事,今日自政院,下諭于嶺伯。
申益彬,以弘文館言啓曰,新除授校理李秉模,時在江原道原州地,經筵入番事緊,請斯速乘馹上來事,下諭,校理蔡弘履,修撰金思穆,竝卽牌招察任,何如?傳曰,允。
又以侍講院言啓曰,本院新除授弼善金樂洙,時在江原道春川地,書筵入番事緊,斯速乘馹上來事,下諭,何如?傳曰,允。
徐有大,以兵曹都摠府言啓曰,臣等來詣中日廳,軍兵等試放之際,雨勢如此,不得爲之之意,敢啓。答曰,知道。
趙宗鉉,以兵曹言啓曰,今此謝恩兼冬至使一行赴燕時,所把驛馬,必須前期分定,可無窘急之弊。應把驛馬四十四匹內,忠淸道七匹,全羅道九匹,慶尙道二十匹,今九月二十日,京中逢點,江原道四匹,咸鏡道四匹,同月二十五日,直送安州逢點之意,五道監司處,分付,何如?傳曰,允。
備忘記,傳于李在簡曰,今年初春,雨暘幾乎時若,其皆付種,祈雨,一年內祈禱三次,而其旱者多,沙石與高處已枯,畓雖得霈,何益,而今旱畿甸先焉,湖南特甚,湖西亦然,而僅以得霈,嶺南,初則若干郡若是亢旱,大抵畿甸·三南,兩麥已登,至於西南,初有豐徵,若此,是誰?卽予何云?卽予太康而然,其悶曷勝?何心豐亨?今聞雨勢,自謂嶺南亦然乎?憧憧沓沓,冞切于中矣。
徐有大,以訓鍊都監·左右捕廳·一二巡廳言啓曰,去夜無犯夜人被捉之意,敢啓。傳曰,知道。
趙宗鉉,以義禁府言啓曰,濟州牧大靜縣遠竄罪人李壽鳳,特放承傳啓下矣。放送事,分付該牧使之意,敢啓。傳曰,知道。
行都承旨沈頤之疏曰,伏以臣,學未通方,歷遍華要,年未彊仕,濫躋緋玉,苟非我殿下曲垂慈覆,過加抆拂,則臣安得至此也?前後恩敎,每一承聆,不覺淸血被面,惶汗浹背。由是感激,惟思殞結,凡於除旨之下,無論職任之當否,一以趨走爲恭者,非敢以毫分稱塞而然,祇自附於筋力報效之義,而十年邇列,一味尸素,涓埃蔑補,尤悔徒積,迺者進秩之命,忽下於千萬不意,臣始驚終愕,殆不能定情焉。噫,臨殿布諭,聖德巍蕩,此誠曠百代之鴻休也,滿庭簪紳,莫不欣欣相告,攢祝太平萬世,臣以是日,適忝近密,獲覩盛事,在臣榮光,比他尤倍,至於因此而徼賞,豈臣夢寐之攸到?功無寸勞,恩出常格,固已有乖於明主嚬笑之愛,況玆二品峻秩,實爲國家命德之器,而非可以人人濫授者乎?抑臣又有區區悶迫之私。臣之從前叨竊,罔非踰越,每荷非常之眷,彌切不幸之戒,一念兢畏,若無所容,今又猝然致身於亞卿之列,視若固有,則軒鶴梁鵜之愧,孰甚於此,而惡盈忌滿之理,寧不懼哉?天地生物之仁,必期成遂,父母愛子之心,惟在全安,以臣之無才眇福,驟濫至此,竟不免履盛招損之歸,則惡在乎天地父母終始庇保之盛德也?臣自承是命,寢食不寧,懼甚隕淵,情急循墻,而辭巽無路,遂敢冒肅,又値淸齋,未卽祈懇,放恣之罪,尤無所逃。伏乞聖慈,諒臣辭之非出文飾,念臣資之不宜仍置,亟令收還,重名器而安微分焉。臣無任惶隕顒祝之至云云。答曰,省疏具悉。今番特資,知重深矣,而意亦用,卿其勿辭行公焉。
大司諫金尙集疏曰,伏以縟儀載擧,聖澤旁流,十行誕宣,八方咸聳,凡在瞻聆,曷勝欣抃?仍伏念臣於昨春,特蒙天地之洪造,諒臣情理之難强,遞臣近密之職,俾得以歸養病父,恩至渥也,德至厚也,間叨臺銜,卽賜解免,其時批旨,至以已知,故前後夙夜之任,不除爾者,予用悶焉爲敎,繼下珍劑,以便調息,錫類之仁,優老之渥,不但私心之隕結,抑亦同朝之艶稱,銘佩恩言,藏在心肝,此生此德,虀粉難酬,父子相對,日夕感祝,乃者薇垣除命,遽下此際,驚惶震惕,莫省攸措。揆以義分,宜卽趨承,以伸戀結之忱,而目下情私,實有萬萬悶迫者。臣之老父,自經昨年累朔泄痢之後,寢啖諸節,落下數層,而又過今夏溽暑之節,且當前歲病發之期,常切畏約之心,果然近日以來,舊症陡劇,委頓床褥,氣息綿綴,臣方左右扶將,煎迫罔措,離捨供職,實無其望。昨値淸齋,疏籲路阻,今始披瀝情懇,仰干宸嚴,瀆擾之罪,尤無所逃。伏惟聖慈,天地父母,曲垂終始之恩,亟下鐫改之命,使得專意救護,仍令有司重勘臣辜犯,以昭法紀,不勝幸甚。臣無任云云。答曰,省疏具悉。予意亦然,而爲爾,俗云七十古來稀,況親年八十者乎?本職許遞,其令便養焉。
待敎鄭民始疏曰,伏以臣之偏母,素抱貞疾,居常沈痼,殆無寧日矣,卽接家信,臣母宿症,中暑添劇,飮啖全却,委頓床玆,臣自聞此報,方寸焦灼,按住不得。玆敢忙陳短章,徑出禁門。伏乞聖慈,俯垂諒察,亟許鐫遞臣職名,以便救護,仍治臣擅離之罪,以肅朝綱,千萬幸甚。臣無任云云。答曰,省疏具悉。爾其勿辭,護焉。
申益彬啓曰,卽者藝文館待敎鄭民始,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
癸巳七月二十二日巳時,上御集慶堂。藥房入診,詣臺臺臣同爲入侍時,都提調韓翼謩,提調李翼元,副提調徐有大,記事官金峙默,記注官卜台鎭,記事官洪國榮,掌令任濟遠,正言洪履健,醫官方泰輿·鄭允協·慶絢·白文昌·方孝民,以次進伏訖。翼謩曰,夜間聖體,若何?上曰,一樣矣。寢睡·水刺之節,若何?上曰,一樣矣。翼謩進湯劑,上進御。翼謩請診候。上曰,置之。命提調先退,更爲監煎以入。命臺臣進前。掌令任濟遠曰,新除授掌令呂善亨,時在京畿龍仁地,持平吳濬根,時在陽城地,持平任希雨,時在江原道原州地,請竝斯速乘馹上來事,下諭。上曰,依啓。噫,今日卽兩司一初政也。君雖衰,豈可爲一下諭而授此任乎?良可寒心,而直傳下諭,萬古初聞也。出擧條濟遠曰,臣職在言地,一日之責,尙猶未能,聖敎之下,何敢晏然於臺次乎?請命遞斥臣職。上曰,其旣巽軟,予何例批?依啓。正言洪履健曰,日昨試射時,以武將之借矢於文臣,至有刊罷之命,則借去之文臣,亦不可異同,請伊日文臣之求矢於武將者,竝罷職。上曰,依啓。履健曰,陞補之逐月設行,庠製之分等試取,自有定式,累勤飭敎,而至於今年,一抄之外,更不擧論。四學則,自春徂夏,一不設行,事極稽緩,不可無警,請國子長及四學敎授,一竝從重推考。上曰,依啓。履健曰,新除授正言鄭槃,時在江原道原州地,請斯速乘馹上來事,下諭。上曰,依啓。以上出擧條命有大讀奏公事訖。命賤臣儒臣,持東·西都賦,北征·懲毖錄,使之入侍。臣峙默,承命出來,與校理林蓍喆,修撰韓光近,偕入進伏。命上下番分讀。命下番翰林讀懲毖錄訖。上曰,頃者擧措,其雖輕着,於今頒敎之後,更無可論,況此人,頃年已效勞於此島,而今竄逐於此島,於王政已涉,若何,而豈特此也?予於凡事,慷慨者不隱,故非關於本事,而下敎,晩後悔焉,非特此也,本事已帖然者乎?李壽鳳,特放事,卽爲分付於該府。出傳敎上曰,藥房提調,持湯劑更爲入侍。出榻敎翼謩,再進湯劑,上進御。翼謩曰,日候陰濕,時亦尙早,晩後一進一貼,好矣。上曰,其止之。退出,可也。翼謩曰,明日湯劑,依例爲之乎?上曰,依。諸臣以次退出。
癸巳七月二十二日巳時,上御集慶堂。坐直承旨·儒臣,同爲入侍時,副校理林蓍喆,副修撰韓光近,右副承旨趙宗鉉,假注書許晊,記注官卜台鎭,記事官洪國榮,以次進伏訖。上命林蓍喆進講東都賦。又命韓光近進講西都賦。上命注書曰,宣傳官入侍。出榻敎賤臣出去,率宣傳官李彦春入侍。上曰,汝往慕華館,文臣試射所,柳葉箭帿箭間,摘奸以稟。上命洪國榮進講懲毖錄,至李舜臣立功處。上稱善久之曰,今無將略如此者。下敎曰,摘奸宣傳官入侍。出榻敎彦春復命曰,皆帿箭鐵鏃矣。上曰,射員立於廳中而射之乎?彦春曰,皆立中階矣。彦春遂退。上命賤臣進講北征。上命書傳敎曰,萬古豈有此等臺臣?噫,兩司無啓,古豈有乎?今日於予,卽一初政,臺閣亦一初也,而只請下諭,八旬初聞,此等臺臣,將用於何?行掌令任濟遠,刊名臺望,以示暮年勵政之意,當該銓官從重推考。曰以異前,前則莫敢踰日,於今銓曹備擬,以鄕人苟充,詣臺擧措若此,若是而豈云八十?雖彭祖八百而亦愧恧也。又命書傳敎曰,今年船運,比前雖勝,若此之際,靈巖大同米千百石之今來,其涉駭然,事當令水營決棍,而今雖參酌,予今暮年,豈可飭弛?令該曹緘辭從重推考,當該座首,令水營決棍。諸臣遂退出。
上在慶熙宮。停常參·經筵。
藥房都提調韓翼謩,提調李翼元,副提調徐有大啓曰,伏未審夜間,聖體調提,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昨日內局,午後從容,予心便矣,氣則一樣。待敎入侍。
中宮殿·惠嬪宮,藥房口傳問安。答曰,知道。
備忘記,傳于申益彬曰,待嶺南雨澤狀聞,心憧憧。故今夜數覺,果初也,徹宵沓沓,聞開東眼亦開,此際少睡,曰以沖子饌以進,食餠中二栗,餘皆却進,於時爲嶺南良欲祈雨。故恐或交蔥,亦却睡覺,聞開東,夢中心可見,武藝廳試才,昔則必也旬前,予衰今日雖爲古,則賜酒賜饌,近者只賜饌,而頃日旣諭,今年內諸臣賜饌,皆欲停,故若此,亦於此,可見予心也。見窓明聽開門,心亦開朗矣,況誕日賀近五十年,豈爲一年追爲?尙今哂焉,其亦歉然,其況八旬,孰敢請也?先視予意也夫。
備忘記,又傳于曰,悶夜,今夜特甚,問報漏官,五更乎六更乎?必撤漏而報曙漠然,其何堪乎?此亦建功功,此下敎呼書。乍睡已覺,開東漠然,畢睡臥而待曙。
備忘記,又傳于曰,須省夜曉今朝下敎,暮年予心可知。昔人食枸杞子齒復生,今予食建功幾百貼,食人蔘幾百斤,視若前步若前,只有齒一介,若是悶予。若是困予,陳根建功,何棍?其宜監煎掌務官代棍,內局知悉,令諸扁鵲若掌務官,此皆令先走,免御棍焉。
傳于徐有大曰,洪奉朝賀入侍已久,雖在門外,入侍事,遣史官傳諭。
傳于申益彬曰,新除授童蒙敎官當見,率訓下皆令來待。
又傳于申益彬曰,內局入侍,洪奉朝賀,童蒙敎官,同爲入侍。
又傳于申益彬曰,坐直承旨入侍。
傳于洪檍曰,臺臣入侍傳啓。
以修撰金思穆牌不進罷職傳旨,傳于申益彬曰,只推。
徐有大,以禁衛營,左右捕廳,左右巡廳言啓曰,去夜無犯夜人所捉之意,敢啓。傳曰,知道。
沈頤之啓曰,工曹判書金器大,除拜後過三日不爲出肅,依定式,推考警責,仍卽牌招察任,何如?傳曰,允。
備忘記,傳于申益彬曰,爲予言於內局,亦諭萬古只使諸扁鵲,悶建功,莫若今焉。渠果有功,視豈若前,步豈若前?近者齒根尖,悶於弄舌,故以手指按也,今只有一齒,可勝寒心。昔一人,食枸杞子齒復生,今予若此,建功其果有靈,扁鵲其亦有功,若是駭然。庸湯,日再强勸,抑何意歟?爲予言於內局與諸扁鵲。
兵曹參議金尙默疏曰,伏以臣,奇命危蹤,重被彈射,逬跡鄕廬,分甘捐棄,不自意曾未幾何,遽蒙收敍,繼以騎省除旨,忽及滓穢之身,臣誠惶霣感激,莫省攸措。噫,臣之向來對章,以爰辭之未暴事實,固已自訟,則其是其非,一見可知,而臺言之以是非二字,反覆難詰者,無乃急於持臣,未及詳見疏辭而然耶?若如臺言,則勿論前日之是非可否,必也從而爲之辭,然後爲可,是不幾於遂非之歸,而重有愧於心乎?臣之疏意,只欲粗暴本心而已。人之抉摘是非,初未嘗暇計,則今何必與之費辭,而第臣,以此事爲人齮齕,前後所罹,凡幾遭矣。當之者支離,操之者太甚,觀其頭勢,誠可危怖,雖使臣息影滅跡,沒齒田里,猶懼不免,況可爲飄纓結綬,復厠周行之計哉?臣之得保今日,莫非生成之澤,荐被誤恩,實出拂拭之渥,木石豚魚,猶當知感,臣逖違之餘,豈無文石之戀,而駭機可怕,廉防至重,不得不屢犯瀆擾之誅,自陷逋慢之科。臣罪至此,益無所逃,悚惶之極,不敢偃處。今始來伏私次,略控衷懇。伏乞聖慈,俯諒臣悲苦危蹙之情,亟命鐫削臣職,仍令勿復檢擬,以謝人言,以靖私義,千萬辛甚。臣無任云云。答曰,省疏具悉。往事勿說,聖人攸訓,今何撕捱?爾勿辭,速察職。
副修撰韓鼎裕疏曰,伏以臣於館職,豈有一分堪承之勢,前月除命,旣出特恩,卽日叩謝,爲伸賤分,夤緣事會,遂成盤礴,亦豈臣之情也哉?一則臣奊詬而無志操也,二則臣猖披而沒廉恥也,每自循省,不覺愧汗。中間作遞,粗安私心,不意昨政,又叨是任,噫,論思啓沃,是何等職責,奊詬猖披,是何等人物,以此人擬此任,一之猶誤,其可再乎?雖然,此猶臣私義而已。吏房承旨臣沈頤之,卽臣之姊壻也。旣無竝擬相避之啓,則該曹之無端混檢,臣不省其所以也。公格至嚴,不容冒昧,玆將短疏,仰瀆崇嚴。伏乞聖明,亟賜處分,以存公法,以安賤心,千萬幸甚。批答踏啓字。
癸巳七月二十三日午時,上御集慶堂。藥房入診,奉朝賀·左相·坐直承旨,同爲入侍時,都提調韓翼謩,提調李翼元,副提調徐有大,假注書許晊,記注官卜台鎭,記事官洪國榮,奉朝賀洪鳳漢,左議政金尙喆,右副承旨趙宗鉉,醫官方泰輿·鄭允協·慶絢,以次進伏訖。韓翼謩,起而伏曰,風涼矣,夜間聖體,調攝,若何?上曰,一樣矣。韓翼謩又曰,臣伏見下政院備忘記,不勝焦迫矣。上進御建功湯一貼。韓翼謩曰,王世孫誠孝,可以格天矣。上謂洪鳳漢曰,予以爲卿在城中矣,聞在江郊云矣。洪鳳漢,起而對曰,數日間涼生矣,寢睡·水刺之節,若何?上曰,悶夜長,苦建功矣。洪鳳漢曰,天顔猶勝於前日,曷勝慶幸?上曰,豈有此乎?上曰,注書出去,司饔提調·勳府堂上·臺臣·童蒙敎官,竝入侍。賤臣出去,司饔提調海運君槤·鶴城君楡·李重祜·沈頤之,忠勳府堂上綾恩君具允明·仁陽君李景祜,執義郭鎭純,童蒙敎官南獻老,童蒙四人,追後入侍。上命童蒙講小學善行篇。上問曰,先敎小學,其義何據,以小字之義而讚乎?對曰,以灑掃應對之義也。又問曰,建功當飮乎,否乎?對曰,當飮矣。以次進講後,上以建功可否,遍及童子。皆對曰,當飮矣。上笑曰,此皆時體。仍命書傳敎曰,今日召童蒙,意亦寓懷,因其悶謀及童子,而皆曰可飮,今日群情,至聞海東可知,於予益悶,而皆令命去,更思是皆方長,其學知一也。略粗童蒙人,各特賜紙二卷·筆三枝·墨二笏,俾略干尺童子,無何所聞之歎也。出榻敎諸大臣,以進饌事仰請。上謂洪國榮曰,進饌事,於汝史筆,亦曰可乎?國榮,起而對曰,臣於進饌,豈有異同乎?槤等,進伏曰,臣等連日仰請,未承兪音,下情抑鬱矣。上曰,宗親府貧殘尤甚,必似各收斂矣。齊對曰,本府,亦不至殘也。上謂洪鳳漢曰,奉朝賀,亦可爲之乎?鳳漢起而對曰,臣亦欲從後仰請,而未及者。臣當與金奉朝賀進參矣。上曰,然則金奉朝賀,似可入城矣。金尙喆曰,臣意則禮雖納而事則貴,猶勝於進宴。上曰,卿等勿以進饌爲請,必曰臣所過某處,農形何若,可也。皆對曰,湖南一半豐登,嶺南庶可有蘇成之望矣。値此千載之會,臣等不得不强請,不得請則不可已矣。上曰,持湯劑更爲入侍。上進御建功湯一貼。諸大臣及廚院·勳府堂上·童蒙敎官,遂先退。上命書之曰,金尙默批下,牌招察任。出榻敎執義郭鎭純所啓,專對之任,付畀至重,而今番正使樂林君埏,但知貪虐,全無知識之狀,姑舍勿論,向於朝班,與其從弟河南君垙,互相詬辱,語侵其叔,罔有紀極,輿儓嗤笑,聽聞駭愕,如此之人,不可付以專對之任。且河南君垙,不悌之罪,亦不可不論,請樂林君埏·河南君垙,竝施刊版之典,而正使之望,另擇備擬事,申飭銓曹。上曰,聞甚駭然。此人此事,予莫知也。當問宗府下敎,而若此之後,至於使臣,可謂毛將焉傅者,而此關係國政,此亦一品去就,則另擇之請,八旬初聞,良可異也。又所啓,臣年紀衰邁,知識昏耄,本不合於耳目之任,而賀儀纔過,便同一初,柏府新除,忽下於此際,不敢坐違,冒沒承膺,而專對非其人,則恐或貽羞於大國,故以另擇二字,敢陳於末端矣,及承聖批,責敎至嚴,莫非臣愚迷之致,何可一刻晏然於臺次乎?請命遞斥臣職。上曰,其雖過矣,鐵中錚錚,是亦美事,而末梢所請,國體所關,下語請遞之時,語不遜順,尤可駭也。依啓。上下敎曰,海運君更爲入侍。海運君槤進伏。上問曰,樂林君,與河南君爲幾寸?槤起而對曰,四寸矣。上曰,從兄弟,有朝班詬辱,語侵其叔云,果否?對曰,非朝班矣。依幕所,不無相詰之擧云,而果如臺言,則臣爲首宗,豈無致罰之擧乎?上命書傳敎曰,此宗臣爲人,予已知矣。今番使价,予先下敎,今聞臺啓,其涉異常,問于宗正,其事異焉,而然依幕與私,豈有異?以四寸親,作此擧,有此啓事,當下金吾問也,而四寸同問,豈以親九族之意乎?雖不爲,非無事已知,不可無飭,樂林君埏·河南君垙,一竝施以不敍之典。上命趙宗鉉讀嶺南·湖南兩道狀啓,至焦枯者,已無及矣。上曰,農形如此,而諸臣强請乎?仍命書傳敎曰,今番亢旱,初則只以兩湖·畿甸,而至於嶺南,頃聞狀聞,雖有被旱處,不若湖南而曾已下敎,予已悶焉。今聞狀聞,無異湖南,噫,處暑後設祈雨祭,瞻彼嶺南,予心焦迫。噫,湖南纔得雨,而嶺南又若此,嗚呼暮年,心何時弛?噫,今年若此,專由乎一人,自春太康之致,心竊懍然之中,廚院·勳府,連日强請。古人云,願察其影,作事謀始,亦古人之戒,兩處若此,其若一許,則必將繼起,予已料故,固拒者,此也,今日聞焉,果然,聞此之後,予心益固。噫,以關東·兩湖狀聞觀之,莫云數少,誦聶夷仲田家詩,粒粒皆辛苦,況爲其君,其惜曷勝?以此狀聞年月見之,卽十五日也,雖得雨,不無未及之悶,且此道晩被亢旱之若是孔酷,道臣其雖虔誠,亦何及也?噫,畿甸·兩湖,少弛此心,今聞此報,嗚呼彼蒼,均愛八道,而因予否德,亢旱之報,一旋,已而又聞此,此亦於予暮年造物,旣小之食,尤何甘也?廑數點之睡,亦何便也?況此時設饌,其何可論?本道物膳,欲命減焉,而人君處事,宜審。故雖待更聞,此時此請,豈特予心?誠非其時。因太康而致旱,抑何心而受饌?其若復請,予當減膳,皆令知悉,使八旬其君,暮年焦悶之中,不加其悶。噫,若頃日一重臣,今者若此,故此亦玉成予而然也。諸臣以次退出。
癸巳七月二十四日酉時,上御集慶堂。藥房入診入侍時,都提調韓翼謩,提調李翼元,副提調徐有大,記事官金峙默,記注官卜台鎭,記事官洪國榮,醫官方泰輿·鄭允協·慶絢·白文昌,以次進伏訖。翼謩曰,勞動之餘,聖體,若何?上曰,一樣矣。水刺之節,何如?上曰,一樣矣。翼謩曰,手指麻木之症候,今日,何如?上曰,差勝矣。翼謩進湯劑,上進御。翼謩請診候。上曰,置之。命提調先退,監煎以入。翼謩曰,今日日候,無異盛熱,出還宮時,駕轎掩窓,極爲悶迫矣。上曰,日寒時則不知其難,而日熱時,誠不可堪矣。翼謩曰,安得不然乎?上曰,藥房提調,持湯劑更爲入侍。翼謩再進湯劑,上進御。翼謩曰,明日湯劑,依例爲之乎?上曰,依。諸臣以次退出。
上在慶熙宮。停常參·經筵。
傳于趙宗鉉曰,內局口傳問安,大殿·中宮殿·惠嬪宮,藥房口傳問安。答曰,知道。
備忘記,今予心與懷者,當詣舊邸,挾輦六十名,內入直,禁營入直軍三十名先廂,御營入直軍三十名後廂,只入直禁軍隨駕,以駕轎,道由夜晝介,只備堂,三間石橋祇迎,世孫祇迎·隨駕·留營·留陣·副駕轎儀註節目·時刻單子,皆安徐,訓將只新營標下軍都領,待下敎只入正時。
傳于申益彬曰,以時服,來詣資政門。
大駕詣彰義宮後,王世孫,遣宮官問安。答曰,知道。
政院·玉堂·藥房,口傳問安。答曰,知道。
備忘記,今日洞諭朝鮮如我心者,此何八旬景像?於予舊邸八旬得矣,於諸臣,可謂誤矣。於尙方十八,八十可謂鼓動於廚院,十六歲先進也,亦有依據,而其於勳府,寔予之過,因賜饌而萌心,一何過也?於政府,昨已爲,今何稠疊?於樞府,亦何意?於諸宗內宗,只有纔十五歲一人,予何心受饌?況諸都尉兩副尉一僉尉,其若爲予,自當進饌,何云其府?若此,其從五禮儀,諸曹起心,五曹,猶可謂,於一曹,生民膏血,君何食?若云五司,敦府在其中,追憶丁丑,予何心受?若勳府,初欲賜饌,昨日弄言,遽成實,噫,兩奉朝賀饌,何益?予雖昏,其諒深矣。今日衆皆蜂起,豈特見幾而作?今臥舊邸,勝於數器受饌。嗟哉,若予心者,諒予心,助予意。
備忘記,今日來舊邸曰,以欲見而來乎?若此是豈予意乎?予志固定,臥處其塗,雖若新,其餘其欲命塗,意蓋深矣。靜臥以惟,且問諸臣,今八旬惟若此,若至八年,此建儲回甲也,諸臣之心,若何,若十一年,卽嗣服回甲也,諸臣之心,亦若何?豈有是理,豈有是理?若至五年逢戊戌,若至七年逢庚子,豈曰孝,亦曰子道?嗚呼,此時,豈特故奉朝賀金有慶心,亦豈特故豐原心乎?興惟及此,夢中猶嗚咽,以此心其何許比?此何異於禪堂,逢八珍,勸衲其肉乎?諸臣寢請然後,予當回臥集慶,酬應萬幾,其若强請,鍊戎咫尺矣,豈特此也?誕日賀亦然矣。
沈頤之啓曰,時原任大臣,來詣求對,奉朝賀洪鳳漢,亦爲來待矣。傳曰,竝入侍。
傳于徐有大曰,諸司預備。大駕還宮後,政院·玉堂·藥房,口傳問安。答曰,知道。
傳于洪檍曰,內局入侍,坐直承旨,同爲入侍。
以兵曹參議金尙默牌不進罷職傳旨,傳于趙宗鉉曰,只推。
兵曹口傳政事,副司果韓鼎裕。
申益彬,以弘文館言啓曰,修撰金思穆,旣有只推之命,修撰鄭日謙,自鄕上來,竝卽牌招察任,何如?傳曰,允。
又以禮曹言啓曰,今七月二十九日,乃故參書金時默小祥日也。嬪宮,當有望哭變服之節,儀註磨鍊,直入嬪宮之意,敢啓。傳曰,知道。
徐有大,以御營廳·左右捕廳·左右巡廳言啓曰,去夜犯夜人,無所捉之意,敢啓。傳曰,知道。
趙宗鉉啓曰,卽者說書朴相來,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
洪檍,以侍講院言啓曰,本院說書朴相來,連日入直矣,以其親病,陳疏徑出,司書·兼司書·兼說書,俱未差,下番闕直,事甚未安,兼弼善李致中,兼文學鄭日謙,竝卽牌招,推移姑降入直,何如?傳曰,允。
判府事李溵箚曰,伏以寶算靈長,景祿川至,式至今年,尤是群下慶忭頌祝之日,而秋序已屆,輿情益切,前後筵請,略效悃款,亦非獨廚院·勳府之事而已,實擧國之所同情,臣分之所當然,而一日二日,未蒙開許,雖聖人撝謙之德,過自抑損,獨不俯念於天理民彝之不可遏乎?臣有懇迫情私,未及陳暴,伏聞於日昨筵中,猥煩上徹,至伏承往省之聖敎,曲念之仁,曷勝感佩,而遲回至今,未敢發去者,蓋將隨諸大臣後,同聲仰請,必欲得兪音之降也。今日時原任求對,卽是臣所日夜顒企者,而忽自昨日,腫生於左脅之下,紅暈遍肆,刺痛不堪,跬步之間,轉動無路,旣不得致身於陪班,又末由齊籲於閤外,分義都虧,抑鬱轉甚,瞻言耿耿,敢綴數行,庸替入侍拙訥之奏語。伏乞勉回聖志,亟賜允從,俾答群情之祈祝焉。取進止。答曰,省箚具悉卿懇。噫,此事豈禮文所在者?只近者謬例,一猶過矣,況再乎?今春太康,心切悚焉。因予固執,其雖定焉,此非飾也,予心一也,其況樞府,無義中無義,卿何亦若此?須諒予心焉。仍傳曰,遣史官傳諭。
吏曹參判徐命善,參議洪良漢等疏曰,伏以臣等,猥以無似,忝叨佐銓,冒居蔑效之地,徒切不稱之懼,一番參政,已露瘡疣,多臺排擬,自著迷誤,而聖度寬假,罰止問備,臣等,聚首悚懍,靡所容措。卽見前修撰臣韓鼎裕疏本,則該房應避,法當啓請,而全未省覺,眛然照擬,彼旣引遞,事屬過境,而臣等昏謬之失,於是益彰矣。玆敢露章齊籲,仰暴微懇。伏乞聖明,亟降威譴,以爲不職者之戒焉。臣等無任云云。答曰,省疏具悉。不過一時不察,卿等,勿辭察職。
說書朴相來疏曰,伏以臣之偏母,素抱貞疾,居常沈綿,委頓床笫,氣息昏綴,臣方左右扶將,日事刀圭,臣於此時,豈有一刻暫捨之勢,而第以僚員不備,替直無路,抑情持被,已有日矣。卽接家信,則臣母宿病,復添癨氣,嘔泄兼作,飮啖全却,眞元大下,精神昏瞀,急伻踵至,促臣歸視,臣自聞此報,五內煎灼,雖欲按住而不可得矣。伏惟舊邸動駕,鑾鞸纔返,臣於是,豈敢爲冒溷瀆擾之計,而情私所迫,他不暇顧,玆不得不略控短章,徑出禁扄。伏乞聖慈,天地父母,俯垂諒察,亟削臣所叨之職,仍治臣擅離之罪,以肅朝綱,以便救護,千萬幸甚?臣無任云云。答曰,省疏具悉。爾其勿辭,護焉。
正言洪履健疏曰,伏以臣,本以無似,忝居臺地,區區報效之道,惟在於粗伸一日之責,而只緣臣言辭拙訥,見識淺陋,不能出一言論一事,仰裨我聖上一初之政,惶隕愧懼,實不知措躬之所也。仍伏念臣父,素抱痰病,便成沈痼,風寒暑濕,發作如期,近觸盛熱,添以毒感,委頓床席,殆無寧日,臣於扶護之中,適叨見職,揆以情勢,實無暫時離捨之路,而義分是懼,不敢言私,章皇出肅,已有日矣。迺自日前,父病一倍添重,症形漸益危劇,頭疼而寒熱交作,痢下而度數無算,食飮全却,元氣大脫,昏昏綿綴,不省人事,臣心焦迫,益復罔措。雖欲强策駑鈍,奔走供職,而方寸已亂,承膺無路,虛縻言責,罪戾徒積,私情到此,良亦慽矣。玆不得不略入文字,仰瀆宸嚴。伏乞聖慈,諒臣危苦之懇,鐫臣所帶之職,仍命有司,重勘臣罪,以昭法紀,以便救護,不勝幸甚。臣無任云云。答曰,省疏具悉。爾其勿辭,護焉。
敎摠戎使具善行書。王若曰,釋兵權於西省,久置閒班,畀戎鉞於北城,庸付宿望,今何多誥?昔旣優爲。睠玆摠戎一營,實是畿服重鎭。控三輔而處關阨之地,表裏壯金湯之形,管一路而制閫臬之權,緩急作藩屛之勢。責以防禦宿衛,意則注於安危,兼之經理籌司,才必須於諳鍊。惟卿傳家豹略,奕世虎臣,郭汾陽之謙謹持心,躋八座而勵韋布之操,劉太尉之深毅多識,歷三營而着鞱鈐之譽。國家之休戚與同,處地自別,干城之威望久著,倚毗斯隆。玆授卿以摠戎使,卿其復就熟路之輕車,更制中權之舊節,總田穀甲兵之務,須勉鎭一面之謨。備陰而桑土之憂,盍體寵三錫之意?於戲,畿甸之凋殘轉甚,毋謂百年昇平。鍊臺之紀律更申,宜纘六世勳業。故玆敎示,想宜知悉。校理知製敎林蓍喆製進。
癸巳七月二十四日辰時,上詣彰義宮。擧動入侍時,行都承旨沈頤之,左承旨徐有大,右承旨李在簡,左副承旨申益彬,右副承旨趙宗鉉,同副承旨洪檍,記事官金峙默,假注書許晊,記注官卜台鎭,記事官洪國榮,以次隨駕。上具翼善冠·袞龍袍,駕轎出資政門,詣彰義宮後,諸臣以次退出。
癸巳七月二十四日午時,上御咸一齋。奉朝賀·時原任大臣·司饔提調·勳府堂上·尙方提調,同爲入侍時,奉朝賀洪鳳漢,領議政金相福,領敦寧金陽澤,領府事韓翼謩,左議政金尙喆,判府事申晦,判府事李思觀,右議政元仁孫,司饔提調海運君槤,鶴城君楡,勳府堂上綾恩君具允明,仁陽君李景祜,尙衣提調李重祜·金漢耆·鄭厚謙,行都承旨沈頤之,假注書許晊,記注官卜台鎭,記事官洪國榮,以次進伏訖。上命沈頤之進伏,呼寫憶昔吟以下,命作二本,一本獻于大殿,一本獻于東宮。洪鳳漢起而伏曰,臣伏見御製,已知聖意之靳許,臣不敢更爲仰請,而第幸有御製中猶可二字,至於廚院·尙方·勳府,則似當有奉行之擧矣。上曰,不然。猶可者,乃是僅可之義,何可以此而擧行乎?諸大臣,齊聲對曰,僅可,亦可之之意耳。聖意或慮張大,而進饌實非張大矣。楡曰,臣職忝廚院,一廚院,如得允兪,則其他非臣所知也。上笑曰,此老臣,惟恃同庚之義耳。元仁孫起而對曰,此事,豈宜聖上之靳許者,而何必曰太康乎?上曰,堯舜之時,亦有此事乎?金尙喆對曰,堯舜之時,世遠難考,然安知其無有乎?諸臣仍進固請曰,臣等侍八旬之君,揆以人情天理,豈無此請乎?殿下如不肯許,則不能無憾於天地之大矣。上終不許曰,速退速退。諸臣以次退出後,仍命還宮。
癸巳七月二十四日酉時,上御集慶堂。坐直承旨入侍時,同副承旨洪檍,假注書許晊,記注官卜台鎭,記事官洪國榮,以次進伏訖。上命洪檍,讀各道狀聞。都提調韓翼謩曰,得雨雖晩,猶有蘇成之望矣。上曰,禾穀,異於凡草乎?對曰,農家所謂茁長之聲,犬吠云矣。上命洪檍,讀瀋陽日記。上命書傳敎曰,前修撰韓鼎裕,令該曹口傳付軍職。出榻敎又命書傳敎曰,今聞都提調所奏,其文有誤稱處云,此與朝鮮賦有異,特拔事,分付校書館。出榻敎諸臣以次退出。
上在慶熙宮。停常參·經筵。
藥房都提調韓翼謩,提調李翼元,副提調徐有大啓曰,昨日舊邸動駕,向暮回鑾,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。悶夜長,昨特甚,曰撤漏默猶聞,若是者其幾次?若舊邸庶可宿,飮兩貼有何功?寢此請,心少弛。氣何諭?待敎侍。
中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,入直軍兵等,中日習射事,標信命下矣。雨勢如此,不得爲之之意,敢啓。傳曰,知道。
傳于徐有大曰,引見,內局同爲入侍。
申益彬啓曰,待敎鄭民始,由限已過,卽爲牌招入直,何如?傳曰,允。
以兼弼善李致中,牌不進罷職傳旨,傳于申益彬曰,只推。
注書金峙默病,代以李羽晉爲假注書。
沈頤之啓曰,假注書李羽晉,時無職名,令該曹依例付軍職,冠帶常仕,何如?傳曰,允。
備忘記,傳于洪檍曰,必也正名,賀與宴,已有禮文,進饌,昨年苟且,初名其欲張大,故昨詣舊邸,見庶息來,觀其擧措,其將復爲,於今八旬,豈受苟且饌?復若此,詣舊邸逾誕日當回。昨日軍號固守二字,可見予心,皆令知悉。
備忘記,昔故相柳成龍,稱先正聖人,今予敎,於此可謂先見。設令有效,中則止,卽古訓其宜,而視勝乎,步勝乎?於今加而重聽,此等大劑,雖惜其停,一貼必也二貼,若有頉,其悔勝道?大抵朝鮮着帽帶者靑衿者,皆以困君,此劑爲時體,甚至於昨日尺童,極矣,可勝寒心?若此豈特爲湯得生?蔘以葉爲菜,以根爲湯,以體煎湯,可也。以此洞諭諸扁鵲,莫敢曰吾輩生於此世界。從時體煎進而已。渠輩異於常人,其宜深戒,陳所見於提擧,則庶報金玉之道,其令知悉。
申益彬,以內醫院官員,以都提調提調意言啓曰,御醫玄啓淳,今已闋服,依例還屬本院,令該曹付軍職,冠帶常仕,姑降內醫慶成運·朴明逵,還陞御醫,何如?傳曰,允。
又以侍講院言啓曰,本院輔德任宗周,連日入直矣,以其親病,陳疏徑出,上番闕直,事甚未安。兼弼善李致中,旣有只推之命,卽爲牌招入直,何如?傳曰,允。
徐有大,以都摠府言啓曰,副摠管李世澤,騎兵點考事,以外兵曹書仕出去之意,敢啓。傳曰,知道。
又以訓鍊都監·左右捕廳·一二所巡廳言啓曰,去夜無犯夜人被捉之意,敢啓。傳曰,知道。
申益彬啓曰,卽者輔德任宗周,以其親病,陳疏徑出,原疏纔巴捧入矣。所當直捧禁推傳旨,而此與無端徑出有異,推考警責,何如?傳曰,允。
癸巳七月二十五日巳時,上御集慶堂。藥房入診,大臣·備局堂上引見入侍時,都提調韓翼謩,提調李翼元,副提調徐有大,假注書許晊,記事官鄭民始·洪國榮,事變假注書柳頤玄,領議政金相福,左議政金尙喆,右議政元仁孫,行禮曹判書具允明,行司直具善行,行戶曹判書蔡濟恭,行司直鄭弘淳,仁陽君李景祜,刑曹判書洪名漢,行副司直李章吾,行副護軍李潤成,行副護軍尹泰淵,行副司直尹得養,工曹參判李重祜,吏曹參判徐命善,大司憲鄭光漢,司諫李萬育,校理蔡弘履,醫官方泰輿·鄭允協·慶絢·金世彦·李世玉,以次進伏訖。韓翼謩起而伏曰,夜間聖體,若何,王世孫氣候,若何?上曰,一樣矣。三大臣問候後,金相福起而伏曰,昨以進饌事,未蒙允許,臣等實無展忱之道矣。上曰,然則堯舜百十餘歲,未聞有此擧也。元仁孫曰,堯舜之時,儀文未備,至於周公而始有典禮焉。上曰,當洞諭矣。十六廚院,十八尙方,昨亦有敎,而廚院·尙方,猶可也,勳府亦不可耳。金尙喆曰,太祖誕辰,有諸勳臣宴享之擧矣。今此進饌,豈非美事乎?金相福曰,當法祖宗矣。上曰,然乎?誕辰知入。上以濬川事,下詢金相福曰,幾乎訖役,所見好矣。金尙喆曰,以閭里言之,爲子孫者,爲其父母,進饌固例也。上曰,爲父母者,極苟且矣。金尙喆又曰,昨者洪奉朝賀,只以廚院·尙方·勳府爲請,而臣意則不然。旣許進饌,則勿論政府·六曹,一體允從,是爲快活矣。上曰,左相所奏,誠直矣。上進御建功湯一貼後,韓翼謩請入診。上曰,姑置之。諸臣强請進饌,而上終不許。金相福所啓,王孫敎傅金履坤,頃已仕滿出六,而因下敎仍置矣。仕滿之後,仍行前職,亦已十朔云,未行相見禮,非渠之故,仕滿外加任,幾近一年。當此沈滯蔭官疏通之時,宜蒙一視之恩,此人雖出六,敎傅可合之人,亦必有之矣。上曰,特爲陞六。相福曰,王孫敎傅,旣已陞六,則當爲出代乎?上曰,減下,可也。蔡濟恭所啓,成均館尊經閣,幾皆頹圮,自臣曹,方議改建,而當初閣制,不免廣闊,以致欀桷之易乎腐傷,而今至莫可收拾之境。改建之際,不必一遵舊制,使該郞量宜營立,務爲得中之地,則好矣。事係賢關莫重之役,不可不一番稟定,然後方爲始役,故敢達矣。上曰,依爲之。上曰,藥房提調,持湯劑更爲入侍。又進御建功湯一貼。鄭光漢所啓,監試之期不遠,正士習揀人才之責,專在試官,申飭該曹,使之另擇資級之當入試官者,臨科不捧呈告,自是古例,而近來呈辭之出於朝紙者頗多,請申飭政院,三品以下下直,限科場勿捧。上曰,依啓。李萬育所啓,臺閣論事,不當苟艱,而前承旨李漢一之爲臺職也,以逢辱於土民,劾罷扶餘縣監朴應煥,而辱地主之土民,則初不擧論,誠莫曉其故也。以官長而逢辱於土民,實爲疲軟,而以土民而辱地主,則尤爲關係紀綱,而臺臣之置而不論,抑獨何意?其壞損臺風,莫此爲甚,請前承旨李漢一罷職。上曰,依啓。諸臣以次退出。
上在慶熙宮。停常參·經筵。
藥房都提調韓翼謩,提調李翼元,副提調徐有大啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。徹宵雨聲,恐或成霖,此心憧憧,深切沓沓,其於雨暘,何敢少弛?氣則一樣,待敎入侍。
中宮殿·惠嬪宮,藥房口傳問安。答曰,知道。
沈頤之啓曰,右副承旨趙宗鉉,今日不爲仕進,卽爲牌招,何如?傳曰,允。
傳于沈頤之曰,其君若此之時,偃在其家,中官卽令曳入事,內班院掌務中官,牌召立庭,分付。
備忘記,自古來今,人皆有一心,其況追慕乎?今日只內局來,予當酬應飮,若諸來,予雖八旬,豈可食言?當詣舊邸,逾誕日入,若隨舊邸,當詣流霞亭,過十三日後來,諸臣皆休。持建功詣閤,雖一人若留,當命預備,政院知悉。
以承傳色口傳下敎曰,此何擧措?今若復請,當先爲下敎,詣鍊戎臺,皆令知悉。
傳于申益彬曰,知盡爲出去然後,當進水刺,若不出去,則諸司預備。
傳于沈頤之曰,此時擧措,極爲駭然。內班院掌務,限申時立庭。
備忘記,且問今日世界,何世界?予則曰時體世界,於忠一欠,從俗豈曰忠乎?於孝一欠,從俗亦曰孝乎?曰以臣,君將循其美,曰以子,宜先養子者,問今世界,爲其臣其能循其美,曰以子,其能養其志,於今擧措,萬萬駭然。莫云何謂忠孝。求忠臣孝子門,予聞乎昔,於家其若孝,於國莫能忠,一而二,二而一。今日海東臣子,咸聽此諭益勉。
傳于沈頤之曰,內侍府,沐浴受由外,不得爲之,則極爲駭然。限來月十五日,不敢踰闕門事,招內班院掌務,申飭。
備忘記,此後內局次對監饍,一朔兩次,宗臣問安入直交替人耳目,皆許入,餘皆禁焉事,申飭兩門守門將。
備忘記,君豈可困於臣?命駕臣宜乎體其君勉循,若此然後,正大光明。
傳于徐有大曰,內局入侍。
以弼善李致中,牌不進罷職傳旨,傳于洪檍曰,只推。
傳于李在簡曰,承旨入侍。
檢閱洪國榮疏曰,伏以臣於直中,得接家信,臣母素患虛勞之症,挾感復發,日事刀圭,症甚不輕,臣方寸煎灼,按住不得,忙陳短章,徑出禁扄。伏乞聖慈,亟削臣職,以便救護,因治臣罪,以肅朝綱焉。臣無任祈懇之至。踏啓字。
輔德任宗周疏曰,伏以臣之扁母,老病轉痼,居常委頓,殆無寧日,臣之情勢,實無離側供職之望,而乃於日前,適忝臺銜,不敢偃便,顚倒承膺,纔到闕下,忽蒙亞長之擢授,及詣班次,旋叨春坊之移除,俄頃之間,恩數洊疊,且感且惶,靡所容措。臣於伊時,未遑他顧,旣陪廣庭之呼嵩,仍就胄筵之執冊,仰戴曠絶之恩,俯懷冒據之愧,自知不稱,人謂斯何?持被已久,沒廉日深矣。卽接家信,則臣母之病,當此換節之際,症形添重,泄痢頗數,飮啖全却,眞元益脫,氣息凜綴,臣得此報,心神飛越,按住不得。玆敢忙陳短章,徑出禁扄。伏乞天地父母,察臣微懇,諒臣至情,許解職名,俾便救護,仍治臣罪,以肅朝綱,千萬幸甚。臣無任屛營祈懇之至。踏啓字。
申益彬啓曰,卽者檢閱洪國榮,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
徐有大,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
癸巳七月二十六日巳時,上御集慶堂。藥房入診入侍時,都提調韓翼謩,提調李翼元,副提調徐有大,記事官朴聖泰,記事官白光澤·鄭民始,醫官方泰輿等,以次進伏訖。翼謩曰,夜間聖體,若何?上曰,一樣。翼謩曰,寢睡·水刺之節,亦何如?上曰,一樣。上命注書,都承旨沈頤之,使之入侍。賤臣注書出來,與沈頤之偕入侍。上命頤之,讀御製後,頤之先爲退出。上命有大書傳敎曰,今番擧措,專由於兩院。噫,廚院則十六歲,拜爲都提調,尙方則古承文院爲宗親府問安廳,予年十八歲,八月西郊隨駕而回,問安乎此,故興懷書揭兩院,此請焉可已也,而固此繼起者多,而觀其氣像,雖兩院,必也張大。故以作事謀始之意,固拒,酬應內局,忽覺因此而兩院皆闕報。昔年體昔日之意俱闕,嗚呼,一心追慕而已,缺然曷勝?明當先臨廚院,次臨尙方,若前期下敎,必備果盤,昨年亦有例,入侍諸臣,其將備饌。明將定日,意蓋深矣。昔年臨德興大院君祠宇時,故都正李弘逸爲中官,皆果盤面幣,故予謁時皆禁,故都正李亨宗,莫敢違矣。今亦予有泰寧殿,有昔年慈聖所賜古床,故依朱子言,只於誕日,以一大盤行禮事,欲諭,此猶然,況今受乎?雖然於大盤,雖勸何爲?切勿備油密果迷花,只切肉·片肉·實果·湯麵·六器進焉。予食後,以其饌一廳中賜食,侍衛與承史,若爲侍臣備饍,亦嚴禁。此噫,昔年遵鹿鳴之意,兼備可謂美矣。若盛備,若頃者圓點科,雖陳,不受而來,以此言于兩院。於勳府,則受饌然後,可有味乎?踐其言,再明日德游堂庭,當自內賜饌,而予亦同食。明日,只入直侍衛,儀註安徐,與沖子同詣,時刻,待下敎只入正時。德游堂侍衛安徐,只禮房承旨·翰注,以時服入侍,明日,亦以時服入侍。噫,此亦正張大浮誇之意,孰敢生意?翼謩請進湯,上命進湯劑,御一貼後,診候置之爲敎。上命有大,讀畿伯年事狀啓。又命書傳敎曰,俄者下敎,豈特以此定過濫?至於勳府,憶舊勳思同盟,伸初意特賜饌,今聞所奏,予意雖若此,悵然可知。且三處自初同請者,今豈異焉?賜饌之命特停,許其所請,而本府三軍宜顧,再明當受於德游堂,侍衛安徐,依前下敎,只禮房承旨·翰注入侍,依兩院例,切勿侈大,儀註安徐,時刻,待下敎只入正時。又命書傳敎曰,耆耉大臣,夙夜之任,予常悶焉。請懇內局都提擧勉副,其代前右相李判府事爲都提擧,勳府堂上入侍事。出榻敎內局仍爲退出。
癸巳七月二十六日酉時,上御集慶堂。坐直承旨入侍時,同副承旨洪檍,假注書李羽晉,記事官白光澤·鄭民始,以次進伏訖。上命門禁下敎安徐,時原任大臣命召傳授,遣史官傳諭。出榻敎檍讀忠淸監司狀啓訖。諸臣以次退出。
癸巳七月二十六日戌時,上御集慶堂。藥房入診入侍時,都提調韓翼謩,提調李翼元,副提調徐有大,假注書李羽晉,記事官白光澤·鄭民始,以次進伏訖。翼謩曰,湯劑貼數,自上量宜隨氣候之損益,以爲加減之地,何如?因卽奉進湯劑,上進御。翼謩曰,勳府堂上有稟達事,方待令於閤外矣。上命賤臣召入。綾恩君具允明,仁陽君李景祜進前。允明曰,廚院·尙方,皆許進饌,而臣府則只命賜饌而不許進饌,下情不勝抑鬱矣。自上軫念天保答鹿鳴之義,特許臣等之所請,伏望矣。上曰,勳府與廚院·尙方有異,故特命賜饌,蓋出追念勳庸之意也。景祜曰,徒荷聖恩,不得少展微忱,則豈不抑鬱乎?上命書傳敎曰,俄者下敎,豈特以此定過濫?至於勳府,憶舊勳思同盟,伸初意特賜饌,今聞所奏,予意雖若此,悵然可知。且三處,自初同請者,今豈異焉?賜饌之命特停,許其所請,而本府三軍宜顧,再明當受於德游堂,侍衛安徐,依前下敎,只禮房承旨·翰注入侍,依兩院例,切勿侈大。儀註安徐,時刻待下敎只入正時。翼謩,引疾辭解藥院之任。上命書傳敎曰,耆耉大臣夙夜之任,予常悶焉。請懇內局都提擧勉副,其代前右相李判府事爲都提擧。上曰,太康矣。六器於予亦過矣。因命明日王世孫侍坐。諸臣以次退出。
癸巳七月二十六日戌時,上御集慶堂。承旨入侍時,同副承旨洪檍,假注書李羽晉,記事官白光澤·鄭民始,以次進伏訖。上命檍,讀慶尙監司狀聞訖。上曰,二十一日之雨,均霑乎?檍曰,似然矣。讀慶尙左水使狀聞訖。命書傳敎曰,今聞慶尙左水使啓本,前例皆若此,或許或否,亦欠於慰邊武之道,令該曹詳考前例,果若狀聞,依請施行,以慰邊武事,分付本曹。上曰,慶州爲梁山過去路乎?檍曰,然矣。命書傳敎曰,嶺南道臣梁山得雨狀聞,雖聞,莫知一道均霑耶?此心憧憧,今聞狀本,可謂遍洽,而二日雨,卽慶州所得,同日聞湖西雨澤狀本,二十二日,湖西亦沛然云,以此觀之,嶺南一道,其將同然。前得雨已是料表,其後且沛然,嗚呼,嶺南民事,其可庶幾。大抵今旱,兩湖特甚,畿甸亦然,嶺南初則莫知若是特甚,晩後亢旱,其悶曷諭?於今亦得沛然,是誰賜?高高蒼穹,恤我元元,而然雖然已被枯損者,已無可謂云,此三道皆然,其惜曷勝?今日三道,其皆沛然,吾民庶幾。然聞報登然後,心可弛也。諸臣以次退出。
上在慶熙宮。停常參·經筵。
藥房都提調李思觀,提調李翼元,副提調徐有大啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。雖聞梁山得雨報,心猶憧憧,今聞雨澤,一道同然,且聞慶州得沛報,是誰賜?吾民庶幾,而三處强受,意皆在焉。然八旬太康。氣則一樣,待敎入侍。
中宮殿·惠嬪宮,藥房口傳問安。答曰,知道。
進饌罷後,大殿,政院·玉堂·藥房,口傳問安。答曰,知道。
世孫宮,藥房口傳問安。答曰,知道。
趙宗鉉啓曰,司憲府大司憲鄭光漢呈辭,執義未差,掌令呂善亨在外,一員未差,持平任希雨·吳濬根在外,以監察茶時之意,敢啓。傳曰,知道。
傳于洪檍曰,內局入侍。
申益彬,以禁衛營言啓曰,本營分授崇禮門南邊體城崩頹處改築時,所入石子,今月二十八日爲始,西郊碌磻峴近處,浮出取用之意,敢啓。
又以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
江華留守成天柱疏曰,伏以日前政院吏,齎到別諭,臣下拜登受,伏見辭旨鄭重,侈以錫馬之典,臣惝怳驚惕,愧汗浹背,省顧隕越,置身無地。噫,沿城石築,自丙寅而始,于今二十有八年,訖功尙杳然,臣之待罪留府,亦已兩載,而連年築斯,不過循例塞責而止,免罪爲幸,賞於何有?至若女墻補築,前後守臣之所繕修,較多於今年者,何限,而曾未有賞典,則臣何敢獨爲貪天之寵,厭然於斯乎?噫,明主愼賞,嚬笑不苟,虛施與冒受,上下均失,臣雖至愚,亦嘗粗聞斯義,誠不敢以臣之故,仰累淸朝綜核之政。伏乞聖明,亟命收還,以安賤分,以全事體,不勝幸甚。臣宜卽控辭,而屬有犯梁,多日齋宿,始敢封章,稽緩之罪,益無所逃,亦令攸司重勘焉。臣無任惶懼屛營祈懇之至。答曰,省疏具悉。聞卿陳章,事勢雖然,今者錫馬,奬其勤,卿何辭?卿勿辭領受焉。
癸巳七月二十七日辰時,上御司饔院,進饌入侍時,行都承旨沈頤之,左承旨徐有大,右承旨李在簡,左副承旨申益彬,右副承旨趙宗鉉,同副承旨洪檍,記事官朴聖泰,假注書李羽晉,記事官白光澤·鄭民始,以次侍立。上具翼善冠·袞龍袍,乘步輿出通陽門,詣司饔院,降輿殿座。王世孫,具翼善冠·袞龍袍,侍坐東邊。司饔都提調金尙喆,提調海運君槤,鶴城君楡,禮曹參判李重祜,副提調西淸君煋,安原君烠,廣陵君烻,行四拜禮後,以次進伏。上下御製五言二句,命入侍諸臣賡進。上曰,此亦太康矣。尙喆曰,緣於忽遽,饌品甚略設,下情不勝惶悚矣。上曰,多設,何益乎?今日進饌,不必張大矣。命先進二床饌,上親自看審後,仍令中官陪進昌德宮·毓祥宮,吹雙笛前導。益彬曰,笙簧舞童,依例入之乎?上曰,迂闊矣。益彬曰,此是昨年已行之例矣。上命勳府堂上綾恩君具允明,仁陽君李景祜入侍,進前。允明曰,趙載得·金鍾正,亦於明日進參乎?上曰,一體入參,可也。仍卽進饌。尙喆請進鼓吹。上命只進嵇琴一雙。王世孫進爵時,諸臣皆起立而復伏,咸稱千歲者三矣。勳堂先退,都提調及提調四人,以次進爵,皆祝千歲。上命書傳敎曰,今日此院,予懷千萬。廚院都提調,廐馬一匹面給,五提調各熟馬一匹面給,監造郞廳陞六,餘郞廳,各兒馬一匹賜給,員役·下人·熟手,令該曹米布賞給。上因詣尙衣院,降輿殿座,尙衣提調金漢耆·鄭厚謙,行四拜禮後,進前。上下御製七言二句,命入侍諸臣賡進。仍命進二床饌,中官陪進雙笛前導,一如廚院例,仍卽進饌。漢耆請進鼓吹。上命軒架鼓吹舞童體用,具格以入。王世孫進爵,諸臣呼嵩,一如廚院例。漢耆·厚謙,以次進爵訖。上命明日進饌時,時原任大臣,一體入參。出榻敎又命頤之,書御製懷千萬三言百餘句。又命書傳敎曰,十八臨此,八旬復臨,尙院提調,是誰之子?是誰之弟?各熟馬一匹面給,副提調皆兼豹皮一令加給,兩處入侍承旨,半熟馬一匹賜給,翰注與本院郞廳·贊儀以下,各兒馬一匹賜給,尙院監造官,亦爲陞六。吏隷,令該曹依廚院例,一體賞給,兩處熟手,可謂速成,米布賞給。上曰,典樂以下,依例施賞,陪進笛手,賞木以給。出榻敎上親執厚謙·頤之之手曰,卿等,今日盃酒釋憾,可也。仍命王世孫曰,二卿今旣釋憾,而雖或不然,汝必抑制也。上乘輿入延光門,命鼓吹舞童前導,還大內後,諸臣以次退出。
癸巳七月二十七日申時,上御集慶堂。藥房入診入侍時,都提調李思觀,提調李翼元,副提調徐有大,記事官朴聖泰,記事官白光澤·鄭民始,醫官方泰輿·鄭允協·慶絢·金孝儉·白文昌·金世彦·李敏德,以次進伏訖。思觀曰,夜間聖體,若何?上曰,今日之事,太康矣。思觀曰,凡事之張大,謂之太康,而今番之事,則減之又減,有何太康乎?上曰,於予太康矣。思觀,請進湯劑。上命進湯,御一貼後,思觀請診候,上命許。醫官方泰輿等,次次入診。退伏曰,脈候左右三部脈調均,脾胄脈亦好矣。上命有大書傳敎曰,時原任入侍時,奉朝賀,與內局提調,同爲入侍。上命注書,宗親府堂上,使之入侍。賤臣注書,出來偕爲入侍。上又命書傳敎曰,副提調望,六承旨書入,意蓋深矣。頃年請城,以同副爲副提調,豈可循常,而旣成近例,左承旨,內局副提擧,許遞,依例順房,都承旨爲內局副提擧,坐直承旨入侍事。出榻敎藥房提調持湯劑,更爲入侍,上湯劑一貼進御後,內局先爲退出。
癸巳七月二十七日申時,上御集慶堂。宗親府堂上,坐直承旨入侍時,海溪君,恩全君禶,同副承旨洪檍,假注書李羽晉,記事官白光澤·鄭民始,以次進伏訖。檍讀慶尙左兵使狀聞。上曰,今番爲嶺南悶旱,今方少弛,奚暇他事?此非例下議處者,其操特停,旣停春操,詰戎之政,亦豈不顧?官門聚點,依例擧行,遣宣傳官,其若慢忽者,卽其地施軍律,令備局以此嚴飭。出傳敎檍,讀京畿監司啓聞,奉朝賀金致仁月廩不受之狀。上曰,仁川則不遠,明日豈不來參乎?慨然矣。三世爲相者,金奉朝賀與故徐領相矣,心則好而不幸誤入,今則必懲創矣。元仁孫曰,聖敎如是,豈不感激,而其處義則臣未敢知,且程途雖不遠,似難於一日之內入來矣。上曰,更爲輸送事,回諭。出傳敎曰,臣等,伏望進饌之允許,而兪音尙靳,下情不勝焦迫矣。上曰,明日强受勳府之饌,而再明以後,無進饌之日,三朔之內,予必永靳矣。命書傳敎曰,今日賞典,意蓋深矣。錫馬單子,其令今日啓下,無踰其日焉。諸臣以次退出。
上在慶熙宮。停常參·經筵。
藥房都提調李思觀,提調李翼元,副提調沈頤之啓曰,昨日兩院受饌,擧朝同忭,移時酬應,勞動亦多,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫侍坐之餘,氣候,亦何如?臣等不任區區憂慮,敢來問安,竝此仰稟。答曰,知道。昨日憶昔爲此,於予太康,徹宵憧憧,況今日氣何暇諭?待敎入侍,世孫氣候一樣矣。
中宮殿·惠嬪宮,藥房口傳問安。答曰,知道。
申益彬,以都摠府言啓曰,今日入直內三廳武兼禁軍及軍兵等,當爲中日習射,而親臨進饌相値,不得爲之之意,敢啓。傳曰,知道。
傳于洪檍曰,連日爲之,今日又是便殿,鼓吹待令安徐。
備忘記,昨日大殿·世孫宮挾侍中官,熟馬一匹,兩處堂上長番半熟馬一匹,堂下中官·司謁·諸司鑰,各兒馬一匹賜給。
傳于李在簡曰,內局入侍,坐直承旨,同爲入侍,儒臣持北征·古詩選,入侍。
備忘記,因予精神索莫,廚院以今初知而許也,今因摠府求對,知昨年已爲,而猶莫能覺也。取政院今月日記,令讀十五日,德游堂果爲,追悔何及?雖然,今予受饌,於昔年受茶啖本處,心雖喜,於耆社異於此,而靜而思焉,今月闕當拜晦日拜,此心,若何?且再明禮稟,亦將以待下敎答,只循便拜,此心,若何?且呼山呼,已成近例,昨令鼓吹,意蓋深也,而靈壽閣咫尺,爲此,予心何?此則猶禁也,昨年旣受,今復受焉,莫云粥雖蜜茶,一則太康,一則稠疊。噫,雖云展禮,事面爲受饌,寧忍爲此?明日動駕下敎,特寢。
傳于洪檍曰,早下敎,明日次對,依例爲之。
洪檍啓曰,領府事韓翼謩,率耆社諸堂,來詣請對矣。傳曰,入侍。
洪檍,以兵曹言啓曰,明日動駕時,本曹堂上侍衛及陪衛守宮,不可不備員,而參判李在協侍衛,參知朴思亨陪衛,參議金尙默呈辭受由,守宮他無推移之路,參議金尙默,令政院稟知變通,何如?以兵曹參議變通草記,傳于洪檍曰,旣命入直擧行,則草記,何以捧入乎?置之。
洪檍,以兵曹言啓曰,內禁衛將許,身病猝重,勢難供職,呈狀乞遞。宿違領軍之任,不可久曠,今姑改差,何如?傳曰,允。
申益彬,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
癸巳七月二十八日辰時,上御德游堂。進饌入侍時,奉朝賀洪鳳漢,領議政金相福,領敦寧金陽澤,領府事韓翼謩,左議政金尙喆,判府事申晦,判府事李溵,判府事李思觀,右議政元仁孫,綾恩君具允明,奉朝賀金始煥,仁陽君李景祜,奉朝賀趙暾,藥房提調李翼元,奉朝賀李彦衡,奉朝賀南泰著,淸川君金鍾正,豐城君趙載得,右承旨李在簡,假注書李羽晉,記事官白光澤·鄭民始,以次進伏訖。上具翼善冠·袞龍袍,御德游堂西庭幕次。王世孫,具翼善冠·袞龍袍,侍坐東邊。上曰,六言簾,何如?在簡曰,簾體如七言矣。上下御製六言一句,命入侍諸臣賡進。上命先進二床饌,令中官陪進昌德宮·毓祥宮,吹雙笛前導,因卽進饌。命進一雙嵇琴,如昨日廚院例。王世孫進爵呼嵩,諸臣起伏,三呼千歲,一如昨日。諸大臣·奉朝賀·勳府堂上及承旨,以次進爵,而勳堂則特命奉觴,至榻前以進。上命內局提調,奉建功湯,替爵以進。諸大臣,請政府六曹進饌。上曰,必也正名,廚院·尙方,則興懷而許之,政府·六曹,則決不可許,八九月,則竝與物膳不捧矣。翼謩曰,耆社,則殿下之司也,獨不俯諒乎?耆社諸堂,將以明日進饌,已辦供具,今方來待於闕外矣。上命耆社諸堂入侍。出榻敎耆社堂上判敦寧李益炡,知事南泰齊,行司直沈瑴,知事沈星鎭,知事安,行司直兪彦述,行司直趙榮進,行司直高夢聖,進前。益炡曰,昨今日許三府進饌,而獨不許臣等,臣等之心,何如耶?廚院·尙方,則自上興懷,而至於耆社,卽殿下之司,反不如三府,可乎?榮進曰,他事則耆社固不敢與,而至於進饌,捨耆社而誰哉?上曰,好矣。耆社粥進一器,何如?有漢臣馮異,進蕪蔞亭豆粥故事矣。翼謩曰,漢時豆粥,倉卒所進,而今當聖世,何必進粥乎?益炡曰,他饌無限,何用粥爲?上曰,若設粥,則明日當幸耆社矣。榮進曰,上敎如是,雖粥,臣等當進之矣。上曰,榮進智矣。明日當與卿等食粥,卿等欲辦何樣粥乎?榮進曰,臣出外,以好品粥待令,而諸耆堂,各進二器饌,何如?上曰,好矣。八十臨耆社,受二器饌,豈不美哉?上命書傳敎曰,噫,冥然八旬,尙今闕拜,今日下問,承下敎以粥奉進云,明日外三朔已下敎,明當拜靈壽閣,受此,儀註安徐,當以駕轎詣,副駕轎·留營·留陣安徐,待下敎只入正時。挾輦軍六十名,挾輿軍二十名,先廂禁營三十名,後廂御營三十名,皆以內外營入直隨駕,侍衛只入直,世孫牌內隨駕,只備堂隨駕。尙喆曰,政府六曹則自別,不可倉卒辦具,臣等出去,從當仰請矣。上命書傳敎曰,勳堂二人隨來,各熟馬一匹賜給,監造郞及勳裔六品陞敍,員役熟手,依昨日例施賞。諸臣以次退出。
癸巳七月二十八日午時,上御集慶堂。藥房入診入侍時,都提調李思觀,提調李翼元,副提調沈頤之,同副承旨洪檍,記事官朴聖泰,記事官白光澤·鄭民始,醫官方泰輿·鄭允協·慶絢·金孝儉·白文昌·金世彦·李敏德,以次進伏訖。思觀曰,俄者勞動之餘,聖體,若何?上曰,一樣矣。思觀,請進湯劑。上命進湯劑,御一貼後,命三醫官入診,醫官方泰輿等,以次入診。退伏曰,脈候左右三部脈度數調均,脾胃脈亦好矣。藥房諸臣退出。坐直承旨洪檍,廳注書李羽晉,與副校理林蓍喆,修撰鄭日謙,同日入侍。
癸巳七月二十八日未時,上御集慶堂。坐直承旨·儒臣同爲入侍時,副校理林蓍喆,修撰鄭日謙,同副承旨洪檍,假注書李羽晉,記事官白光澤·鄭民始,以次進伏訖。上命日謙,讀問答數章。上曰,此儒臣,初登筵席,讀書甚善矣。檍曰,句讀之間,可知其多讀書矣。上曰,注書,誰也?檍曰,李羽晉也。宗班順平君之後,而其外家則養正齋矣。上曰,能文乎?檍曰,聞其善屬文,知名於泮庠矣。上命賤臣讀問答一章。上曰,汝與養正齋主人,爲幾寸親乎?賤臣對曰,臣與養正齋主人趙學天,爲內外從矣。檍曰,摠府諸堂,有稟達事,來待閤外矣。上命摠堂入侍。出榻敎都摠管順義君烜,光興君橏·金斗性·閔百興,副摠管李漢昌·趙·趙台祥·李命峻·李世澤進前。百興曰,廚院則昨年進饌,今又許進,而獨不許臣府,臣等豈不抑鬱乎?上曰,然則甲午,予亦爲摠管,明年將復請乎?百興曰,明年亦不可已也。上曰,耆社則予爲首堂,曾爲殿最,故特許進饌,而卿等今請,決不可從也。世澤曰,君親一也,人子奉親,而逢稀有之慶,一子盡孝,而諸子不得與同,則其心,如何乎?上曰,君親之說,可見其淳朴,先正之孫,貴矣。上命賤臣持入壬辰七月日記。檍讀奏。上曰,此日記甚該備矣。命書傳敎曰,明日祗迎後,當詣耆社,禮房知悉。諸臣以次退出。
癸巳七月二十八日酉時,上御集慶堂。耆社堂上入侍時,領府事韓翼謩,判敦寧李益炡,知事沈星鎭·安,行司直兪殷述·趙榮進,同副承旨洪檍,假注書李羽晉,記事官白光澤·鄭民始,以次進伏訖。上命檍,讀朔祭及釋菜報府。翼謩曰,臣等旣承下敎,今方辦備饌需之際,忽伏見下政院備忘,不勝罔措,敢此求對矣。上曰,何罔措之有哉?翼謩曰,招致膳夫,經營供具,遽爾停止,豈不罔措乎?益炡曰,靈壽閣已灑掃矣。上曰,然則難以中止矣。粥則卿等,欲以何樣粥進之乎?榮進曰,欲進蓮子·靑太兩品粥矣。上曰,事非偶然。予於昔癸巳年沁都之行,過通津府,嘗蓮子粥矣。命書傳敎曰,下敎今聞耆社諸堂所奏,靈壽閣,今聞已灑掃云,諸臣雖可拒,陟降敢欺?强許。凡諸等事,依初下敎擧行。釋菜相値,管絃雖無可言,予悶者卽山呼也,莫重咫尺,此則禁焉。又命書傳敎曰,明日當爲釋菜祗迎,儀註安徐,凡諸等事,依前只入正時。諸臣以次退出。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
還宮後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
備忘記,明日祗迎,禮房知悉,皆依前。
傳于申益彬曰,諸司預備。
傳于李在簡曰,內局入侍。
沈頤之,以吏曹言啓曰,今此宗廟朔祭大祝及文宣王釋奠祭,殿內東西從享分獻官,皆以侍從塡差,而時無職名人員,令該曹口傳付軍職,何如?傳曰,允。
申益彬,以禁衛營·一二所巡廳·左右邊捕盜廳言啓曰,去夜無犯夜人所捉之意,敢啓。答曰,知道。
領議政臣金相福箚曰,伏以壽閣伸禮,耆臣齊忭,政府移蹕,大僚昵侍,恭逢嘉會,彌深顒祝,臣於此際,猝患河魚,一夕十起,收拾不得,跡阻陪奉,心切悚惶。玆控短箚,仰請郵罰。伏乞聖明,亟賜處分焉。答曰,省箚具悉卿懇。今日耆社,卿惟闕焉,且臨政府,只有左右揆,予用思卿,聞左相所奏,業已知矣。卿其安心勿辭,其須善攝焉。仍傳曰,遣史官傳諭。
癸巳七月二十九日辰時,上詣延和門外,香祗迎,仍詣耆老所,進饌入侍時,行都承旨沈頤之,左承旨徐有大,右承旨李在簡,左副承旨申益彬,右副承旨趙宗鉉,同副承旨洪檍,記事官朴聖泰,假注書李羽晉,記事官白光澤·鄭民始,以次侍立。上具翼善冠·袞龍袍,乘輿出通陽門,詣延和門外,降輿,香祗迎後,上命禮房承旨,馳詣太廟文廟,奉審以來。又命李判府事仁陽君,一體入參。出榻敎上乘駕轎,由興化門,詣耆老所。王世孫,具翼善冠·袞龍袍,乘駕轎隨駕。上詣靈壽閣展拜,隨駕諸臣,入庭行禮。上奉審御帖御筆,書癸巳年八十拜六字,殿座耆英館,王世孫侍坐東邊,耆社諸堂,行四拜禮。上命時原任大臣·耆社諸堂入侍。出榻敎領敦寧金陽澤,領府事韓翼謩,左議政金尙喆,判府事申晦,判府事李溵,判府事李思觀,右議政元仁孫,判敦寧李益炡,知事南泰齊,知事安允行,行司直邊致明,行司直沈瑴,奉朝賀金始煐,知事沈星鎭,行司直趙榮進,行司直兪彦述,知事安,行司直高夢聖,仁陽君李景祜,內局提調李翼元,進前。上曰,靈壽閣扁額,誰所書也?晦曰,故判書申銋之筆,而耆英館亦其筆也。上命先進二床饌,令中官陪進昌德宮·毓祥宮。翼謩曰,自前皆以雙笛前導矣。上曰,今番則置之。仍卽進饌,上下御製六言一句,命入侍諸臣隨駕備堂賡進。又命隨駕儒臣入參。出榻敎翼謩請進樂。上曰,靈壽閣咫尺,似如何矣。翼謩曰,耆社進饌,誠曠絶之盛擧,呼嵩張樂,斷不可已也。上命王世孫,詣靈壽閣,替奏以來。王世孫,承命卽詣靈壽閣,俯伏奏曰,臣今日受饌時,大小諸臣,力請鼓吹山呼,而以其逼近之故,恐或壓尊,初不敢許矣。頃年齋室,諸臣之山呼也,聲徹殿門,則旣有可據之例矣。强許所請,先此替告,因命春坊,陪詣,審聽奏辭,錄出一本,給于注書,俾載日記焉。命進鼓吹,王世孫進爵後,三呼千歲,諸臣皆起伏而呼嵩。諸大臣·耆堂,以次進爵。上命書傳敎曰,耆社堂大臣,廐馬一匹面給,其餘諸堂,熟馬一匹賜給,守直官兒馬一匹,員役熟手以下,依廚院例施賞。又命今日樂工施賞。出榻敎又命書傳敎曰,嗚呼,五十予隨入,八十來此,誠是千千萬萬料表,是誰賜,是誰民?嗚呼此時,豈循常例?回駕時,自洞口至闕門,捧上言,以通下情。又命議政府歷臨及歷臨時,前後廂軍道上留住。出榻敎上因詣議政府,御大廳,命左右相入侍。出榻敎上曰,先生案,何以書之?尙喆曰,書以大君時爵號矣。仁孫曰,別書一冊奉安矣。上乘駕轎,由延光門,還入大內。諸臣以次退出。
上在慶熙宮。停常參·經筵。
藥房都提調李思觀,提調李翼元,副提調沈頤之啓曰,昨日耆社受饌,歡忭益切,政府歷臨,聖懷彌伸,向午回鑾,勞動旣多,伏來審夜間,聖體調提,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。今八旬逢此月,微忱千萬,雖逢此月,何詣西郊?特爲試射用慰此心,氣何暇諭?待敎入侍。世孫氣候一樣矣。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
□□□□持平任希雨在外,吳濬根在外,以監察茶時之意,敢啓。傳曰,知道。
傳于申益彬曰,昨日政府歷臨時,大殿·世孫宮轎子差備,依例施賞事,分付戶曹。
備忘記,傳于趙宗鉉曰,十五當詣昌德,凡諸等節,皆依昨年,侍衛入直·儀注·副輦安徐,世孫同牌隨駕,待下敎只入正時。
備忘記,傳于李在簡曰,逢此月懷千萬,問三朔興懷月,雖在此心西郊,何敢請孰能勸?先視意若金石,近五紀固守深,況八旬貳其志,諭三公諭九卿,若張大予有意,南流霞北鍊戎,於此時豈舊邸?視前月誠太康,予重聽鼓吹聲,忠質文見今日。
備忘記,今日駕前駕後試射時,駕後閑良趙得壽,柳葉箭三中,直赴殿試,駕後宋濟謙,駕前李載弘·李邦顯,柳葉箭四中,一體加資,駕後閔仁喆·高景文,駕前柳東哲三中四分,竝邊將承傳。
傳于李在簡曰,內局入侍,儒臣持問答,同爲入侍。
李在簡,以禮曹言啓曰,各陵秋展謁,每於仲朔取稟事,曾已定式矣。今秋展謁,所當依前稟定,而聖候方在靜攝中,臣曹不敢循例擧行,何以爲之?敢稟。傳曰,心雖憧憧,氣則沓沓,何日東郊,何時西郊?此豈孝乎?以待下敎。
又以禮曹言啓曰,來九月十三日,大殿誕日陳賀時,王世孫致詞陳賀之節,依禮文磨鍊乎?敢稟。傳曰,近五十年志固金石,昔猶然矣,今況八旬,其何倒稟?一竝權停。
申益彬,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
領府事韓翼謩箚曰,伏以昨者動駕耆社,祗謁壽閣,聖懷克伸,群情胥悅,於萬斯年之祝,自此伊始,念臣猥以該堂之一,亦與進爵之列,雖薄具不足以將誠意,簡禮不足以飭稀慶,而一堂需雲,三呼嵩崗,臣身極榮,臣心至歡,不意此際,遞叨康侯之晉錫,臣又惝怳愧恧,不省其所以也。噫,從古爲臣子而値亨嘉者,孰有如今日臣等者哉?奉八耋聖明之君,沐五紀仁壽之化,玆者小饌之稱上,曷效歡忭之萬一,而反邀聖眷,藍被殊典,不惟私心之兢蹙,抑恐恩數之屑越。玆陳短箚,仰暴微懇。伏乞亟收誤恩,以安賤分焉。答曰,省箚具悉卿懇。今者錫馬之命,意蓋在矣,豈云張大?卿勿辭,安心領受焉。仍傳口,遣史官傳諭。
癸巳八月初一日辰時,上詣延和門外。香祗迎入侍時,行都承旨沈頤之,左承旨徐有大,右承旨李在簡,左副承旨申益彬,右副承旨趙宗鉉,同副承旨洪檍,記事官朴聖泰,注書李明晉,記事官白光澤·鄭民始,以次侍立。上具翼善冠·袞龍袍,乘步輿出通陽門,至延和門降輿,祗迎後乘輿。頤之等,伏於輿前曰,臣等伏見禮曹草記下批,殿下雖自謙,抑天理人情所當然之請,何必一向靳兪乎?臣等不敢頒布,謹此袖來,以待聖敎。伏乞亟賜收還焉。上曰,速頒布,可也。因卽還內,諸臣以次退出。
癸巳八月初一日未時,上御集慶堂。藥房入診時,都提調李思觀,提調李翼元,副提調沈頤之,記事官朴聖泰,記事官白光澤·鄭民始,副校理林蓍喆,修撰鄭日謙,醫官方泰輿·鄭允協·慶絢·金孝儉·李敏德·金光顯,以次進伏訖。思觀曰,聖體,若何?上曰,一樣。思觀曰,寢睡·水刺之節,亦何如?上曰,一樣矣。思觀請進湯劑,上命進湯劑,御一貼後,仍命昨日診脈者四醫官入診。醫官方泰輿等,次次入診,退伏曰,脈候左右三部脈調均,脾胃脈亦一樣矣。上命儒臣讀問答後,蓍喆·日謙,先爲退出。思觀奏曰,大臣與禮堂,來待閣外矣。上命注書曰,禮堂則退送,大臣則入侍。故賤臣注書,傳命偕入。左相金尙喆,右相元仁孫進伏曰,昨日勞動之餘,聖體,若何?上曰,氣雖一樣,悶夜長矣。上曰,卿等何爲而來也?尙喆對曰,朝承誕日陳賀取稟批答,不勝抑鬱,敢此仰請矣。上曰,朝見取稟已有批答,其止之焉。左右相迭奏曰,此非如此下敎者。伏乞下諒群下之誠,特爲允許焉。上不允。尙喆奏曰,禮堂尙待閤外矣。上命注書出去,以退去之意,傳于禮堂。故賤臣注書,出去傳命。藥房提調,持湯劑更爲入侍。上又湯劑一貼進御。坐直承旨入侍事。出榻敎左右相及內局,先爲退出。
癸巳八月初一日酉時,上御集慶堂。坐直承旨入侍時,右副承旨趙宗鉉,假注書李羽晉,記事官白光澤·鄭民始,以此進伏訖。宗鉉讀領府事韓翼謩箚,上賜批,命賤臣持去。癸巳年八月日記以入,命宗鉉讀訖,諸臣以次退出。
上在慶熙宮。停常參·經筵。
藥房都提調李思觀,提調李翼元,副提調沈頤之啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今朝亦二日,來夜雖長,一何速?陽氣頓生,於予若冬,嗟,若此氣可知。此時若困我,南北中其何堪?令予便臥,勝於稱慶。氣則一樣,待敎入侍。
中宮殿·惠嬪宮,藥房口傳問安。答曰,知道。
申益彬,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
備忘記,傳于申益彬曰,再昨次對闕焉。聞前今月日記爲次對,觀今擧措,何時復爲?今日次對。
備忘記,予意已爲書示,而觀今擧措,食何甘,寢何便?嗚呼,予心五十年若一,今於八旬,豈一二乎?果若此,何云南北?循例問安。政府·六曹物饌,何心受?其日當閉閤門,皆令知悉。
備忘記,傳于李在簡曰,嗚呼,今月予心,豈云萬倍?且奚特賀?政府·六曹,亦有生意者,且奚特予也?其欲稱慶,亦何云予心?萬古一年再賀再宴,且莫云曾諭,追禮雖哂,一猶誤也,況再乎?若聞會二品事,宜卽命駕,禮房先爲知悉。
申益彬啓曰,今日次對,兩司長官,當爲進參,大司憲鄭光漢,卽爲牌招,何如?傳曰,允。
備忘記,傳于申益彬曰,噫,今雖八旬,志若十八,近五十年固心,今豈弛乎?六十一奏慈聖,今若異焉,是豈孝,亦豈子道?嗚呼,甲戌惟憶昔年,嗚呼,今年追憶國初。噫,乙酉辛丑,古今同焉。追惟乙亥,予則加幾十年,興惟及此,心膳皆隕。嗚呼,今予三追慕交中,豈特俱慶?使今八十一冥然,今八十二冥然,今八十三冥然,抱三冥然懷,而此日若爲此稱慶,雖食餘,何顔授左右?若爲駭擧,予志定矣,重諭復諭,可見予心。今日大小諸臣,咸聽此諭。
申益彬啓曰,大臣·備局堂上,依下敎來待矣。傳曰,引見。內局同爲入侍。
以李益海爲假注書。
申益彬啓曰,假注書李益海,時無職名,令該曹依例付軍職,冠帶常仕,何如?傳曰,允。
徐有大,以漢城府言啓曰,崔孝孫上言內辭意,令京兆詳考文案,果若其言,特爲草記頉下事,命下矣。崔孝孫所納其父免賤文案及本府所上帳籍,參互憑覈,則崔孝孫父免賤,在於壬子年,而只書明才母子之名,有後所生,竝以贖給云云,本府帳籍壬子式,以應樞入錄,而無明才之名。故此意,盤問於崔孝孫,則其矣所供以爲,年今十八,實未的知,而壬子年贖良時,補充隊中,以明才書之,故始知矣。父之初名爲明才,贖良後改名應樞,其後又爲改名斗擎,載錄戶籍中,一按可驗。帳籍所錄,贖良文案名字之不同,似是贖良時,以兒名爲之,贖良後帳籍,以冠名爲之而然矣。且孝孫三妹,俱是其父贖良後所生,亦係辛亥後良妻所生。於此於彼,以見侵於寺奴婢之役,爲至冤之端。以帳籍所載觀之,孝孫長妹夫孫命華,辛卯帳籍,妻崔姓年四十壬子生父斗擎,次妹夫鄭希僑,辛卯帳籍,妻崔姓年三十八甲寅生,率妻娚崔孝孫年十五,明是贖後所生,又是辛亥後所生,則不有法典,混侵於旣贖之後,有違法例,而奴婢旣係秋曹,分付秋曹,更考奴婢案,卽爲頉案而處之,何如?傳曰,允。
申益彬,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
癸巳八月初二日午時,上御集慶堂。藥房入診入侍時,提調李翼元,副提調沈頤之,注書李羽晉,記事官白光澤·鄭民始,醫官方泰輿·鄭允協·慶絢·白文昌·鄭潙以次進伏訖。金相福曰,夜間聖候,何如?上曰,一樣矣。相福曰,藥房都提調,猝以病不得登筵矣。上命書傳敎曰,內局都提擧許副,其代,右相爲都提擧。仁孫奉進湯劑,上進御。仁孫請診候。上曰,置之。因命藥房提調,持湯劑更爲入侍。上曰,自今鍊戎·流霞,皆不欲往,只欲閉閤門,不飮建功,閉閤閑居,爲第一策矣。仁孫曰,建功麾之不去矣。上曰,予自少不進桂枝,今則好矣,老衰而然耶?仁孫奉進湯劑,上進御。諸臣以次退出。
癸巳八月初二日午時,上御集慶堂。大臣·備局堂上,引見入侍時,領議政金相福,左議政金尙喆,右議政元仁孫,行禮曹判書具允明,仁陽君李景祜,行司直趙重晦,行司直徐命膺,右參贊洪樂性,行副司直李章吾,兵曹判書具允鈺,行副司直尹得養,行副護軍李潤成·尹泰淵,淸川君金鍾正,工曹參判李重祜,吏曹參判徐命善,大司憲鄭光漢,司諫李萬育,校理蔡弘履,左副承旨申益彬,假注書李益海,事變假注書柳頤玄,記事官白光澤·鄭民始,以次進伏訖。相福曰,夜間聖體,若何?上曰,一樣矣。相福曰,臣等當此時,若昧然過去,無所獻賀之禮,則世間豈有如是之國哉?上曰,然則爲最善之國矣。尙喆曰,下敎,誠過矣。臣等所請,誠是不易之論也。仁孫曰,臣等之請,於天理人情,斷不可已也。上曰,今予之年,爲一百乎?相福曰,聖上每以不可使聞於隣國爲敎,而世間豈有上奉八十八君,而無陳賀之節耶?此誠不可使聞於隣國也。允明曰,臣隨大臣之後,有所仰請,而終靳兪音,但今年則異於他年,今若允許,則五十年不許之意,益有光矣。相福曰,此時誠三代以後千一之會也。臣等適際此會,不能承允音,群情抑鬱,已不可言,而若虛過今年,則可謂國不國而臣不臣矣。章吾等進曰,今年快許,則有光聖德之誕,誠是矣。此不但大臣·禮官之意也,又不但臣等之意也。擧國含生,孰不曰吾君今當八十,逢此誕節,當有獻賀之節云耶?上曰,是則然矣。樂性曰,國典無賀禮則已,有則今年不賀,而又何賀哉?允鈺曰,三代以後,臣子所逢,無如今日,誠願俯從群情。光漢曰,今日諸臣之請,誠天理人情之所不可已者,而殿下臨御五十年,未當許誕日之賀,今年則非與他年比,請屈意從之。上曰,群下若固請,則予當闔門矣。相福曰,諸臣之請,誠出肝膈,而有此閉門之敎,此豈不爲過中之擧耶?上曰,若使吾作史官,必書之曰,此日諸臣,皆是諂也。諸臣齊奏曰,事君盡禮,豈謂之諂也?萬育曰,今年不賀,豈謂有法典?上曰,彼非執法之論也。萬育曰,此載五禮儀,豈非執法之論也?上曰,若用權停禮,則猶或可許也。尙喆曰,今聖上已滿八旬,又如是康寧,則何可用權停禮乎?上曰,吾意康寧也。允明曰,臣等所請,若不允許,則不但臣等之情,有所缺然,祖宗陟降,亦必缺然矣。上笑曰,豈有如是之理哉?相福曰,頃者進饌之請也,聖上以必也正名爲敎,是誠當然。故臣等不敢復請,而今則異於是,決不可中止。上曰,乾隆太后,予嘗笑之。尙喆曰,夷狄亦能頒赦天下矣。相福曰,若不承允,則當自明日,率二品以上庭請矣。上曰,若然則當有所處矣。尙喆曰,臣等之意,專在於上告下布矣。上曰,吾亦知其如是,故不許矣。一國之人,必曰吾君五十年不受矣,今老故受之云矣。文王夢錫三齡,而周之群臣,亦有賀乎?今若許之,則五十年所執,盡滅矣。仁孫曰,五十年不許之聖意,臣等豈不仰體也?然而今年則異於前,自今以後,當年年請之也。上曰,若閉閤門,則此亦不可爲矣。入直外皆禁,則誕日亦何可入也?相福曰,臣等雖被罪,決不可中止。上曰,大臣若逐,則重臣請乎?諸臣曰,然矣。上曰,重臣若逐,則部參奉請乎?諸臣曰,此則雖坊民,亦當請也。上曰,五十年若心,亦第二件事,以何顔入宗廟乎?若着衣而出,則資政門亦笑矣。尙喆曰,勳府四仲朔進宴,六曹春秋進宴,載於經國大典。上曰,古則有妓樂矣,自丙戌年爲舞童矣。相福曰,臣等所達之事甚多,而陳賀之請最大,故先承允音然後,可以及他矣。上曰,備堂有事乎?相福曰,此京畿監司沈鏽狀啓也。以爲本營巡牙兵設施之後,已至十年,尙不得一番行操,而牙兵多在陽高兩邑,兩邑穡事,亦云登稔,今秋合操,依節目,楊州牧都會擧行事,請令廟堂稟旨分付矣。上曰,此狀聞,欲爲下敎而未果,依狀請施行事,分付。相福曰,守禦廳合操,頃有觀勢下敎之命矣,何以爲之乎?上曰,今年則停操,摠戎廳一體停操,可也。出擧條相福曰,東萊府使李碩載,本以肥胖之人,經歲邊痺,受傷非細,連呈辭狀,許遞,何如?上曰,依爲之。出擧條相福曰,李澤遂人甚簡積,可合於此任而又能文,不但此任,可大用之人也。相福曰,臣適見全羅監司元義孫狀啓,則兪漢師,固傳敎放逐於全州矣。此人以慶基殿參奉,入直於本殿,未赴圓點科,勢固然矣,而泰陵參奉朴右源,亦入直齋所,司饔奉事李崇運,亦下直下去柴場,而因被罪罰云矣。尙喆曰,臣亦聞莊陵參奉金重祚,與此同矣。上曰,此則蕩滌,可也。出擧條允鈺曰,向來宣傳官李運祥,以傳命不審事,被罪矣,何以爲之?上曰,此則分揀矣。允鈺曰,其付籤,何以爲之?上曰,分揀則付籤自脫矣。上曰,宣傳官李運祥分揀。出傳敎上曰,李判府事,內局都提調許副,其代,以右相爲都提擧。出傳敎上曰,前楊州牧使安宗奎,高陽郡守洪應辰,悶早時下敎,故雖若此,意不過飭勵,況此兩人,曾有治績者,嗚呼,暮年豈無弦韋?其時下敎,特爲分揀事,分付該曹。出傳敎光漢曰,向日諫臣,以李漢一之只論見辱土豪之官長,不論侵辱官長之土豪,請罷漢一,而土豪之罪,又不擧論,不幾於尤而效之乎?臺體所在,不可置之,請司諫李萬育,從重推考。侵辱官長人,令本道道臣,査出嚴處。上曰,依啓。出擧條萬育曰,臣於臺職,自知不稱,而除旨之下,黽勉承膺矣。俄者憲臣,以臣之日前論罷李漢一,而不請扶餘土民之罪爲非,至請問備,臣不勝瞿然之至,其何可一刻晏然於臺次乎?請命遞斥臣職。上曰,其請得體,不察何傷?以此撕捱,其涉太過,勿辭,亦勿退待。出擧條萬育曰,生民休戚,專在守令,關防重地,尤宜愼擇,而宣川府使柳鎭說,曾除邊倅,已被貶罷,及守本府,又以湖邑時事,重遭臺評,而其時臺臣,卽湖邑之交承也,貪饕不法之狀,枚擧條陳,則此與風聞有異,而因仍蹲據,已踰周年,其在懲貪勵廉之道,不可因置於字牧之任,請宣川府使柳鎭說罷職。上曰,依啓。出擧條萬育曰,近來士習不美,每當科擧,入場之際,多有雜亂之弊,伏況二所設場之處,墻垣頹圮,無所遮隔,故擧子輩,或不無闌入之弊。方今科期不遠,宜有各別嚴飭之道,請申飭禁亂官,另加嚴禁,俾無如前紛挐之習。上曰,依啓。出擧條諸臣以次退出。
上在慶熙宮。停常參·經筵。
藥房都提調臣元仁孫,提調臣李翼元,右承旨臣李在簡啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。欲張大而困我,因此請而用心,寢何便,食何甘?千乘浮雲,萬機楚越,一向若此,何飮建功,氣何暇諭?待敎入侍。中宮殿·惠嬪宮,藥房口傳問安。答曰,知道。
趙宗鉉啓曰,大司憲鄭光漢呈辭入啓,執義未差,掌令呂善亨在外,一員未差,持平任希雨·吳濬根在外,今日以監察茶時之意,敢啓。傳曰,知道。
以備忘記傳于申益彬曰,爲予言於今日大小臣僚。今年八旬,其若爲慶,順其美養其志,令其若便其心,過此日,可乎?困其君日事勸,令其君用心,却建功而可乎?嗟哉,京中皎然黑白,其令諸臣深擇乎此?悶夜長,困於此,臥以待曙,呼寫以示,書雖略干,意實千萬。
又傳曰,噫,五十載固心,八十年一日,孰敢會二品,孰敢復請予?
以備忘記傳于李在簡曰,明日資政殿常參·朝講,侍衛只入正時。
又傳曰,以予意言於諸扁鵲。來月卽予初度月,八十年逢此月,夢裡猶愕,令予從容以過,其猶度日,其若困我,三頭掌務官雖奉來,將鎖鈔投於三江,諸扁鵲當御棍十度,何敢揚揚,何敢勝勝?若從容,爾等進前,若困我,爾等先爲縮伏而免棍。
又傳曰,初七日當爲祗迎,儀注安徐,入直侍衛,只入正時,皆依前。
傳于洪檍曰,監印官·濬川都廳·訓鍊都監·敎鍊官,內局入侍時,同爲入侍。
傳于李在簡曰,內局入侍。
洪檍啓曰,監印官洪相簡·韓鼎裕,濬川都廳李邦緯·曺學臣,依下敎來待矣。傳曰,入侍。
傳于洪檍曰,內局入侍。
洪檍啓曰,明日常泰,各司長官,當爲進參,刑曹判書洪名漢,漢城府判尹閔百興,待開門牌招,何如?傳曰,允。
申益彬,以禁衛營·一二所巡廳·左右捕盜廳言啓曰,去夜無犯夜人被捉之意,敢啓。答曰,知道。
行左參贊臣韓光會疏曰,伏以臣,向忝銓任,罪著昏謬,獲蒙恩貸,罰止薄竄,縮伏窮海,冞切悚蹙,不意聖明,不忍終棄,宥命湍降,除書繼辱,榮動馹路,光生遐土,臣祗奉恩錀,且惶且惑,殆莫省其攸措也。噫,臣本無似,過被洪造,致位崇顯,絲毫蔑效,觸事憤劣,尤悔層積,而每荷聖度曲加原恕,臣是何人,叨竊至此?召旨之下,不敢久淹,今始來伏私次,而跡涉滓穢,旣無以唐突冒進,病祟驅策,亦末由趁卽趨謝,逋慢之辜,尤難自贖。玆暴危苦之情,仰瀆崇嚴之聽。伏乞聖慈,俯垂諒察,亟賜鐫削臣職名,以昭法紀,以安私分,不勝幸甚。答曰,省疏具悉。頃者事,其何撕捱?復授此任,意蓋深矣,卿勿過辭,從速行公。
癸巳八月初三日巳時,上御集慶堂。藥房入侍,時原任大臣·監印官·濬川都廳,追後入侍時,都提調元仁孫,提調李翼元,右承旨李在簡,假注書李羽晉,記事官白光澤·鄭民始,以次進伏訖。仁孫曰,夜間聖候,若何?上曰,一樣矣。仁孫曰,世孫氣候,何如?上曰,亦一樣矣。仁孫奉進湯劑,上進御。仁孫曰,都承旨沈頤之,今聞有實病,不得仕進矣。上命書傳敎曰,都承旨許遞,其代,閔弘烈爲承旨,牌招察任,三院副提調例兼,房順房。上曰,頤之最佳,每事可任,韓判府善得壻矣。閔弘烈在京乎?仁孫曰,頃聞上來云矣。上曰,久不爲承旨,今則行公矣。仁孫曰,其父亦行京兆之任,豈不行公乎?上曰,其規模面貌,與其父異,且其所遭,眞難堪矣。仁孫曰,時原任大臣,有稟達事,今方來待矣。上命時原任大臣入侍。出榻敎領議政金相福,領敦寧金陽澤,領府事韓翼謩,左議政金尙喆,判府事申晦,判府事李溵進前。上下御製懷千萬諭沖子文數千言,命在簡讀訖。因命書三件,一件內入,一件入東宮,一件頒政府。相福曰,今年誕賀,不可已之事,勉循,何如?尙喆曰,受賀乃報答陟降之道也。自上體諒,伏望。晦曰,此若上告,則洋洋陟降,必將悅豫於上矣。溵曰,今年若無賀禮,則豈可謂朝廷有臣乎?仁孫曰,御製之意,專出追慕之聖孝,臣實欽仰,而殿下誠欲追慕,則莫如報答矣。上曰,左右相之言,皆臆智矣。相福曰,王世孫至情未伸,豈不抑鬱乎?臣言甚拙訥,辭不達意,謹當退入文字矣。上曰,勿爲之。予必閉閤矣。相福曰,禮堂來待,卽命入侍,以伸下情,何如?上命踐臣,出諭禮堂,使卽退去。仍命濬川都廳·監印官入侍。兼輔德洪相簡,副司果韓鼎裕,都廳李邦緯·曺學臣進前。上曰,皇華集中,添入唐人扁額題詠,爲幾何?相簡曰,得懸板十二矣。上曰,石築訖役,當在何間乎?學臣曰,禁營則未完築者,餘五十間,御營則餘八十間,都監則僅餘四間,明將畢役矣。上曰,彼人來見廣通橋,則可謂壯乎?相福曰,壯觀矣。命監印官及都廳先退。上曰,今則耳目無傳啓,予則謂太康矣。仁孫曰,其無傳啓者,皆出於好生之盛德矣。在簡曰,都承旨閔弘烈,方在廣州地云矣。上命書傳敎曰,都承旨在鄕云,許遞,其代,徐有寧爲承旨,牌招察任,房順房。徐有大爲軍士房,三院副提調例兼。諸臣以次退出。
癸巳八月初三日申時,上御集慶堂。藥房入診入侍時,都提調元仁孫,提調李翼元,副提調徐有寧,假注書李羽晉,記事官白光澤·鄭民始,以次進伏訖。仁孫奉進湯劑,上進御。因下御製大覺,命有寧讀。上曰,今則大覺前日之受,皆予之過矣。仁孫曰,當受而受,何過之有乎?上曰,漢武之秋風一悔,免爲秦皇前者之悔,追之何及?然而漢武自云狂悖,可謂賢矣。至於予則弱而受之矣,幸而至於九十與百歲,則悔至幾次乎?此所以大覺者也。仁孫曰,來頭則臣等之請,將不知幾次,天心之感回,伏望。上曰,卿等之心似然,而五紀苦心,何可忘也?儀文,至周大備,而武王享齡九十,當時果稱賀乎?翼元曰,南山松柏之祝,是亦賀矣。上曰,文勝故也。諸臣以次退出。
上在慶熙宮。停常參,只朝講。
昧爽,灑兩或下兩,測兩器水深一分。
藥房都提調臣元仁孫,提調臣李翼元,副提調臣徐有寧啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗟哉,八旬大夢今覺,嗚呼,平生曷勝歉然?前者悔,何及?後者宜自勉,萬人雖喧鬧,自守予方寸,氣何暇諭?待敎入侍。其若復請,何飮建功?悠悠此心,彼蒼照臨。
權穎啓曰,判尹閔百興牌不進,推考傳旨今方捧入,而京兆無入侍之員,左尹尹得聖,右尹趙載得,卽爲牌招,以爲推移進參之地,何如?傳曰,允。
以備忘記傳于李在簡曰,悶夜長,苦其請,夜長予何爲,而其請爲自止。夜中意謂入侍復請,以此用心,數十日若此建功,其雖日飮百貼,其何有效?今日常參,復欲請者,其令停進。
又傳曰,人君擧措,其若苦心,亦宜金石,況於今日,仰奏陟降,故旣命守門將,相臣與監膳內局番交替人許入,皆令禁焉。大小臣工咸知。
本院啓曰,卽伏聞大官·內局·承旨監膳番交替外,勿爲許入事,有所下敎於守門將云,臣等相顧愕眙,繼之以憂慨也。凡係命令,無論大小緊漫,未嘗不由於喉院,則今此門禁下敎,其爲關係如何,而直傳門將,乃爲此非常之擧也?臣等職忝出納,不容泯默,敢此冒陳。伏乞穆然深恩,亟命收還焉。惶恐敢啓。
傳于徐有寧曰,旣奏而來,則豈敢如是?啓辭承旨,竝解見任,傳旨卽爲捧入,承傳色記過,南所衛將權差,承旨權差,承旨詣閤,前排待令。
又傳曰,中官記過,前排待令。
以備忘記傳于李明奎曰,前承旨具㢞·趙德成·金載順·趙昌逵·任希曾·權穎爲承旨,牌招察任,房順房,三院提調例兼。
傳于趙昌逵曰,備忘記謄書後,還入事,命下,而尙不還入,當該書吏,令騎曹決棍十度。權穎,以兵曹言啓曰,依傳敎,承政院書吏金復亨,決棍十度之意,敢啓。答曰,知道。
備邊司薦望,以李澤遂爲東萊府使。
趙昌逵,以訓鍊都監言啓曰,禁御兩營字內,五間水口以上分授石築,二百間畢築之意,敢啓。答曰,知道。
趙昌逵,以御營廳·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
癸巳八月初四日辰時,上御資政殿。常參·朝講入侍時,行都承旨徐有寧,左承旨徐有大,右承旨李在簡,左副承旨申益彬,右副承旨趙宗鉉,同副承旨洪檍,假注書李羽晉·李益海,記事官白光澤·鄭民始,先行四拜禮,升殿俯伏。領議政金相福,領敦寧府事金陽澤,左議政金尙喆,判中樞府事李溵,右議政元仁孫,行禮曹判書具允明,吏曹判書趙明鼎,知經筵事洪樂性,行戶曹判書蔡濟恭,兵曹判書具允鈺,工曹判書金器大,藥房提調李翼元,校理蔡弘履,修撰鄭日謙,司諫李萬育,掌令呂善亨,行四拜禮,以次升殿俯伏訖。上講小學立敎篇,弘履·日謙,以次讀畢。弘履曰,一曰六德,知仁聖義忠和,和字,誠大矣。易曰,保合大和,乃貞吉,中庸曰,致中和,天地位焉,和之義,乃最善底道理矣。日謙曰,春秋敎以禮樂,禮樂乃帝王出治之本,今當仲秋,正是行禮之時矣。相福曰,立敎一篇,是敎人之道也。受天所賜,從下所願,體念儒臣之言望也。上曰,有意而强引,誠傅會矣。樂性曰,樂記曰,禮樂不可斯須去身,今當可行之禮,俯循群情,是所望也。上曰,此非小學文義,乃卽景文義也。明鼎曰,聖王極功,卽神人以和也。人和而後,神亦和矣,此乃本末先後之分也。殿下臨御五紀,嚴恭寅畏,必以慕先爲民,作第一義,今若上以和聖衷,下以通群情,則庶可以和神人矣。臣以經幄舊物,久而登筵,豈敢只達文義而退乎?敢以禮□□和四字仰勉,而群下所請,雖或有激惱之事,察其所言之出於公出於私,天理耶,人情耶,絲綸之間,必勿爲過激之擧,以協神人,以和上下,是臣之望也。上曰,文義初則好矣,終則橫走。器大曰,經筵諸臣已盡之,臣無可達之辭矣。諸臣仍齊進,請陳賀禮。上卽下御榻,北向俯伏,口奏陟降訖,還御殿戶內。上曰,追憶昔年,不忍坐此殿御榻,今日朝講以後,當閉閤矣。流霞則二十里,鍊戎則三軍亦難,故只欲閉閤門,今日一見,不可復矣。昨日兩時皆闕,長夜不能小寐,賀而設宴,可乎?使八旬其君,好過生辰,可乎?卿等擇於斯二者。相福曰,下敎如是,請受罪而退。上曰,雖以部參奉爲相,亦然矣。朝鮮豈有三十二字尊號乎?卿等此擧,若出於諂,則予當處置,而卿等之苦心,予亦知之矣。陽澤曰,旣知其心,則何不許其請也?上曰,今乃大覺,故昨日以大覺爲軍號,達夜呼之,若過九十,則又上尊號乎?予當爲大丈夫,羞爲賤丈夫矣。上曰,鍊戎臺,故相徐志修隨來,兪奉朝賀坐藍輿而去矣。仁孫曰,所上尊號,皆出於聖德也。上曰,何大成,何廣運?若不早禁,昨日必已會二品矣。君心若舒,則臣心亦舒,何不諒此?卿等今日,必以請賀豫備而來矣。允明曰,果欲竭誠懇請而來矣。尙喆曰,臣等不若古大臣,故尙不得蒙許矣。上曰,雖伊·傅來,亦不從矣。溵曰,勉循群情,以爲報答,何如?上曰,以此以彼,一年豈有再慶乎?行如正直,不可苟且。相福曰,九月前,進呈稱慶,何如?允明曰,臣意則與大臣意異。今年誕辰,若不受賀,則賀之一字,將焉用哉?上笑曰,言則直而過矣。卿等困我,當不進建功矣。有寧曰,當就事論事,建功,何關於此請也?上曰,國事無可奏者乎?相福曰,臣等不能感回天心,更有何奏?仁孫更請進湯劑。上曰,止之。仁孫曰,不進湯劑,提擧何用?上曰,君臣相持,萬古豈有此?卿等何不將順其美?予無他美,獨此爲美。且三代以後,宋高宗爲壽矣。允明曰,宋高宗雖壽,何樂?上曰,馴鴿之時,豈不樂乎?陽澤曰,曾不以雖有某事,湯劑則當進爲敎乎?上曰,三提調皆解,則誰更勸乎?允明曰,雖無廷臣,五部民請矣。溵曰,奚但五部?八道民亦將請矣。上曰,金奉朝賀着道袍而受瓊玉膏,予則將覆之也。尙喆曰,常以惜天物爲敎,而今何有此敎也?有寧曰,尋常匹夫,亦愛其身,況殿下受皇天祖宗之所付畀,豈可少忽於保嗇之道乎?上曰,古談矣。萬育曰,在外臺諫,其數夥然,下諭已久,尙無動靜,事體極爲未安,請在外臺諫,下諭後過限不上來者,一竝罷職。上曰,依啓。出擧條善亨曰,臣之情地,與他有異,不敢以言官自處,而怵分畏義,冒沒出肅,而逖違之餘,一瞻耿光,至願畢矣,榮寵極矣。從此以往,雖退塡丘壑,無餘恨矣。區區愛戴之性,秉彝固有,天地生成之德,在臣偏深,臣非木石,寧不感泣?顧今聖躬之保護,唯在湯劑之進御,故臣在鄕外,日夕瞻望,未嘗不憧憧於此,而卽伏見下藥院之敎,臣心抑塞,若無所容。殿下之建功,卽凡人之茶飯也。人不可以一日廢茶飯,則此時建功之進御,若是而停止哉?愚衷所激,敢此猥陳。伏願聖明,特加俯察,卽許進御,以盡保嗇之方,以副臣民之望焉。上曰,已諭內局矣。出擧條上曰,無弊,好啓矣。今日憲臣若無此,將問啓,幸得好啓需矣。尙喆曰,憲臣所懷,勝於新啓矣。仁孫請進湯劑。上曰,更思,當下敎,退去。諸臣以次退出。
癸巳八月初四日酉時,上御集慶堂。藥房入診入侍時,都提調元仁孫,提調李翼元,副提調具㢞,假注書李羽晉,記事官白光澤·鄭民始,以次進伏訖。仁孫請進湯劑。上曰,今日卿等之事雖是,銷是心然後,當進湯矣。仁孫曰,臣等之心,恐不可銷,而湯劑,何關乎?上曰,必也正名,豈可伈伈泄泄,只行誕賀乎?仁孫曰,自上俯燭下情矣。上曰,所以牢拒者,此也。仁孫曰,君臣猶父子,臣之事殿下幾年,而不能感回天心,使湯劑不得進,則置臣何用乎?言畢,奉湯劑前進榻前,上進御,仁孫請進候。上曰,置之。仁孫請更進湯劑。上曰,止之。命賤臣持入春坊三去丙戌丁亥日記。命㢞讀訖。命書傳敎曰,畿甸·兩湖,此心雖弛,於嶺南晩旱,夙霄憧憧,近聞狀聞,此心少弛,今聞嶺伯狀聞,其亦弛心。嗚呼,今年諸道得雨,是誰賜?高高蒼穹,若是恤民。涼德無能,何以仰報?興惟及此,何敢得雨而弛心?惟望西成也。又命書傳敎曰,全羅左水使金永綬,纔到本營,今聞狀聞,欲修二百年未遑之事,其誠可嘉,明當次對,下備局稟處,而狀聞中援例統營事,其事亦令備局一體考奏。又命書傳敎曰,噫,宰臣中尙今不忘者,卽故宰臣黃晸·李彝章也。況黃晸自銅閑任也,今於暮年,忽聞其子皆儒云,令銓曹依下敎次第調用。又命書傳敎曰,若近者兩司亞長,無一陞資者,噫,此人,是誰子?在外承旨趙德成許遞,其代,司諫李萬育除授,牌招察任,房順房。又命書傳敎曰,雖下敎,噫,復政後無一闕焉,於今雖無命下之心,次對何可拒也?明朝只備堂許入事,分付。詣臺臺臣,勿禁。仍命曰,前溫陽郡守洪啓祜,令該曹口傳付軍職,明日入侍。出榻敎仁孫更煎湯劑,持入奉進,上進御。諸臣以次退出。
癸巳八月初四日酉時,上御集慶堂。承旨入侍時,假承旨李明奎,假注書李益海,記事官白光澤·鄭民始,以次進伏訖。上曰,嗚呼,今日所奏,何,固心,何?雖有下敎者,從容以奏,其何不可?孫思邈曰,膽欲大而心欲小,此言心常歎服,膽雖大而心宜小。昨冬此職下敎,若何,而今何敢張皇?今日首唱承旨,特施不敍之典,少抑其氣。出傳敎行都承旨具㢞,追入進伏。上命退。明奎·㢞曰,臣之入來時,臣父與臣叔謂臣曰,今汝入去,進二貼而歸,則萬萬多幸,一貼已進,臣切忭幸。伏望更進二貼。仁孫進湯劑,更上進御。命退去,諸臣以次退出。
上在慶熙宮。停常參·經筵。
藥房都提調臣元仁孫,提調臣李翼元,副提調臣具㢞啓曰,伏末審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。固守五十年若一日,此心庶可質其神,嗟哉,建功困予,一樣甚矣。夜長近日特甚,氣何暇諭?待敎入侍。中宮殿·惠嬪宮,藥房口傳問安。答曰,知道。
吳載純,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
以備忘記傳于吳載純曰,今夜長特甚,撤漏後入宿,猶一夜二宿,猶一夜三宿,猶一夜至於五次,此一夜兼兩夜,曷勝悶乎?雖若此,今已五日,來十三日惟三十八日,日則速,夜則長,暮年何堪?此等君,其臣用愚,索其紙而困焉。愚者承傳,中官隱於何處?聞其請,中禁導唱,若喝導聲,愚氣十丈高,受來困我,一日內見三愚,一則承旨,一則中官,一則建功也。
傳于具㢞曰,政官牌招開政。
又傳曰,今日開政,分付守門將,政官使之許入。
以大司憲鄭光漢·刑曹參判權噵三度呈辭,傳于李萬育曰,當初捧入,過矣,給之。
傳于吳載純曰,引見,內局同爲入侍,而建功,待下敎入之。
又傳曰,宣傳官當承下敎往溫陽,騎馬二匹立之。
又傳曰,政院駭擧,由於興化門·開陽門守門將之罪,三守門將,令騎曹決棍十度。
吳載純,以兵曹言啓曰,依傳敎,興化門守門將金重三·張鵬翰,開陽門守門將元撮等,各決棍十度之意,敢啓。傳曰,知道。
具㢞,以吏曹言啓曰,今此風雲雷雨祭初獻官,前承旨沈頤之,終獻官前掌令宋述孫塡差,而時無職名,令該曹口傳付軍職,何如?傳曰,允。
李萬育,以弘文館言啓曰,今日政新除授玉堂,待下批仍卽牌招察任,何如?傳曰,允。
有政。吏批,判書趙明鼎,參判徐命善進,參議洪良漢式暇,同副承旨李萬育進。吏批啓曰,羅州牧使今當差出,而本州物衆地大,素稱難治,近年以來,凋弊尤甚,不可不各別擇差,他道有聲績,未準朔已準朔守令,竝擬,何如?傳曰,允。又啓曰,士族婦女年九十人,抄啓封爵事,載在法典矣。年九十夫人,別單書入之意,敢啓。傳曰,知道。以朴師訥爲大司諫,李普行爲執義,任希簡爲司諫,趙錫穆爲掌令,金若行·李基崧爲持平,具脩溫爲正言,李文源爲修撰,李度默爲副修撰,李崇祜爲輔德,李祉承爲司書,閔恒烈爲兼司書,李性源爲兵曹參議,趙重晦爲知經筵,姜彝福·金致九爲吏曹正郞,姜履正·李萬軾爲兵曹正郞,金學洙爲軍資正,蔡述夏爲軍器判官,鄭義福爲監察,李濟爲長陵參奉,洪益弼爲羅州牧使,李文德爲宣川府使,李復泰爲淳昌郡守,趙思殷爲燕岐縣監,尹煜爲金浦郡守,花陽君權,在喪終制,兼持平四,南絳老·鄭元始·吳載紹·李奭輔,檢閱單洪國榮,成均博士白鳳周,學正朴師赫·許鞏·金觀欽,學錄洪敏海·金應麟,校書正字李璡,中學訓導宋鎭運,耆老所守直官趙寀漢,李敍中爲星州牧使,金普淳爲弼善。兵批,判書具允鈺進,參判李在協入直進,參議李性源未肅拜,參知朴思亨病,同副承旨李萬育進。兵批啓曰,景福宮衛將高必知,病難供職,呈狀乞遞。輪書之任,不宜久曠,今姑改差,何如?傳曰,允。以全恩君禶爲都摠管,李敬天爲僉知,李漢五爲內禁將,金璹爲羽林將,崔晟·黃策·李弘祥爲忠翊將,田晉祥爲忠壯將,徐赫修·李顯福爲五衛將,朴行謙爲昌德將,高壽崙爲昌慶將,尹衡烈爲都摠都事,朴師亨爲衛率,李敏佐·許洉爲文兼,秦百亨爲武兼,柳光命爲部將,劉彩興爲委曲僉使,副護軍任宗周·郭鎭純·安宗奎,副司直黃景源·閔弘烈·沈頤之·金尙集·李碩載·金尙默·趙德成,副司正李羽晉·李益海。
李萬育啓曰,檢閱洪國榮,旣已付職,卽爲牌招,何如?傳曰,允。
傳于李萬育曰,內局入侍,坐直承旨,同爲入侍。
具㢞啓曰,明日傳香,今日禮房承旨,當爲齋宿,右承旨金載順,卽爲牌招入直,何如?傳曰,允。
傳于金載順曰,入侍時下敎,則左承旨在外,今始稟焉。左副承旨遞差,其代,前承旨吳載純除授,牌招入直,房順房。
以備忘記傳于李萬育曰,左承旨許解,其代,前承旨趙載俊爲承旨,牌招察任,房順房。
傳于金載順曰,特寢其命,前都承旨徐有寧敍用。
吳載純,以訓鍊都監·一二所巡廳·左右捕盜廳言啓曰,去夜無犯夜人被捉之意,敢啓。傳曰,知道。
癸巳八月初五日卯時,上御集慶堂。大臣·備局堂上,引見入侍時,領議政金相福,左議政金尙喆,右議政元仁孫,行禮曹判書具允明,司直具善行,戶曹判書蔡濟恭,行司直鄭弘淳,仁陽君李景祜,吏曹判書趙明鼎,右參贊洪樂性,行司直李章吾,兵曹判書具允鈺,行副護軍李潤成·尹泰淵,行副司直尹得養,工曹參判李重祜,行副司直金相翊,吏曹參判徐命善,獻納林得浩,掌令呂善亨,副校理林蓍喆,左副承旨權穎,假注書李益海,事變假注書柳頤玄,記事官白光澤·鄭民始,以次進伏訖。相福·尙喆·仁孫,進前問候。上曰,一樣矣。仁孫請進湯劑。上曰,次對後當進矣。相福曰,臣等有誠莫遂,群情抑鬱,惟請被罪。尙喆曰,請罪臣等,以明臣分。仁孫曰,臣等被罪然後,可爲國體。允明曰,臣職在禮官,旣不蒙許,又不被罪,則國體決不然矣。上曰,過矣。上曰,使之今日稟處矣。金永綬狀啓,何如?相福曰,其所請設施,果好矣,而統營亦有城丁軍矣。尙喆曰,帥臣所請雖是,數百年後新創設,旣無朝家別般費力者,其在重關防之道,許施,好矣。仁孫曰,本營與統營,乃是掎角之地,帥臣狀中論列,誠有意見,其在重水陸關防之道,似宜許施矣。章吾曰,旣有城,則不可無守堞之卒,所請,誠好矣。潤成曰,水使狀請,誠有意見矣。守城中軍,則統營亦以土校中擇定矣。泰淵曰,臣曾經左水使,故詳知其事狀。水營民戶千餘戶,專屬水營,城丁軍足可辦出矣。相福曰,臣等與武將之意,皆以爲好,依狀請善爲擧行後,成節目,送于備局之意,分付,何如?上曰,依爲之。出擧條相福曰,此守禦使李景祜狀啓也。以爲秋操旣停,巡點何以爲之事,請令廟堂稟處矣。停操之軍,亦有巡點竝停之例,何以爲之乎?上曰,一體停止。相福曰,今年農形,一道之內,邑有不同,一邑之內,里有不同,而面里分等有前例,今年三南分等時,其被災邑面里優劣,使之詳細區別,分等,何如?上曰,卿等之意,何如?尙喆曰,今年農形,八道之中,三南最爲穴農,此固朝家之所軫念處,而至於面里分等,各邑覈災之政,想不出此矣。仁孫曰,今年三南穡事,近於穴農,面里分等,豈曰無效,而從前湖西,則已行分等之政,而至於兩南,則亦不必一例爲之,使該道道臣酌量本道農形而處之,似好矣。上曰,右相所奏之意,好矣,依此分付。上曰,鄭光漢·權噵呈告,而權噵則如彼齟齬,何故?相福曰,向來被罪,故如是矣。上曰,何罪?仁孫曰,自北道謫所,初歸拜大司憲,以未卽肅拜,至於太僕親問也。尙喆曰,渠則一謝恩命之後,惶悚引入矣。上曰,太過矣。權之子乎?相福曰,然矣。上曰,予以貞觀之評論臣隣爲過,而以予觀之,權噵似驕矣。仁孫曰,似執滯矣。尙喆曰,觀其治東菜,亦甚簡精矣。上曰,其父誠長者矣。尙喆曰,權卽之同生,而其功亦近來無比也。上曰,何如?尙喆曰,以江界府使,遷義州府尹,仍爲平安兵使,又遷平安監司,豈不壯哉?上曰,權忭,誰也?仁孫曰,亦其同生也。上曰,忭則有樹立也。上曰,承旨,誰之族也?仁孫曰,權賮贒之族也。上曰,權之族耶?見在何官?相福曰,頃者以儒生事,上疏,而任希敎論啓矣。上曰,其疏云何?相福曰,以數設科場,故士習不好云矣。上曰,是則是矣。相福曰,文武登科後,武則爲副正,例出邑宰,仍爲營將,又爲邊地,而文則多年亞長,不得一宰,故貧不能自存也。上曰,李萬軾,卽所謂大用者乎?相福曰,大用則臣不敢知,而聞有才,試之於難治之邑,則好矣。上曰,曺允精,何如?尙喆曰,雖不以經術自處,亦可以蔭官用之也。相福曰,今吏判老成,必能疏滯矣。上曰,然而昨日文義,云何?仁孫曰,神人以和仰達矣。上笑曰,此亦老成乎?尙喆曰,臣等以爲極好矣。相福曰,今帶胄筵,善達文義云矣。上曰,世孫亦稱之矣。上曰,人君用人,異於凡人,況今予八旬者乎?今日因他事下詢。噫,頃者之事,予已詳知,因此沈滯,誠是料表,今若不問,噫,彼此人,何時供仕?政事相値,前正郞李萬軾,勿論京外,卽爲調用。出傳敎濟恭曰,戊寅年間,本曹以海南縣稅穀,米色之麤劣,舂精以捧,而所縮四百餘石,使本縣備納矣。其後十餘年之間,尙在未捧之中,實爲一邑痼弊,而前後守令,皆以此不得出解由,在朝家通變之政,不可不一番矯捄矣。曾前樂安郡,亦有此等弊端,而廟堂陳達,定其年條,使之鱗次備納,以除其弊。今此海南,亦依樂安例,使此後爲守令者,三年之內,備納百石,而百石之數,亦不可一時都備,以百石分排於三年,則一年所納,當爲三十三石零,此則年年添載稅船以納,以準三年百石之數然後,雖瓜至六年,未或有礙解由,設或三年之內,有遞罷之事,計其居官年月,雖止一年,只納當納之數,而成給解由,則在本曹亦足爲實政,在本縣庶可蠲宿弊矣。如是頒令之後,雖曾前未出解由者,若以其居官年條,備納如例,則自當成給解由,而此後遞歸守令之當出解由者,亦不可以前等之未出解由者,有所拘礙,下詢大臣處之,好矣。上曰,大臣之意,何如?相福曰,一年百石則似難矣。上曰,左右相之意,何如?尙喆曰,事在十六年前,不罪已往之前倅,只責方來之新倅者,雖似苟艱。旣有樂安已行之例,如是處之之外,亦無他道矣。仁孫曰,解由之未出,誠爲海南之痼弊。臣於昨年本倅權必稱之下直也,有所酬酢,而旣有樂安前例,戶判所奏,誠有意見。上曰,一令以三年爲限,依此分付,未準三年人,以次分等,可也。出擧條弘淳曰,泰安致敗,長興大同監色沙格,始令忠淸水使,不拘日次,嚴刑取服後,因該水使狀聞,有依常例擧行之命,旣依常例,則當令泰安郡擧行,故日前覆啓中,以移送敗船地方官爲請,而令道臣勘處事,判下矣。若令勘處,則法典所謂三年牢囚,十次刑訊之文,當無所施,故敢達矣。上曰,下敎時,未及覺察而然。依定式擧行事,分付,可也。出擧條弘淳曰,春間拯劣米蕩減,大是及民之惠澤,而若其未拯者,係是船漢虧欠,則其與拯劣米徵納者,不宜比而同之,而外邑或有不爲細究,望其一例蕩減,不可無嚴定界限之道矣。上曰,所奏雖是,今春下敎,異於常年,一體施行,此後依所請分界事,分付,可也。出擧條得浩曰,申聞鼓設立,蓋出於我聖止體先朝察民隱之盛意,而近來民習不古,雖非四件事,稱以訟冤,輒有登聞之擧,事之猥屑,極爲寒心。請嚴飭騎省,各別審察,俾無如前之弊。上曰,依啓。出擧條得浩曰,昨日門禁下敎之後,繼而有賓對之命,大聖人旋轉之量,臣竊欽仰不已矣。第宮門禁令,關係莫重,向當初下敎,不由喉院,直下門將,有損國體,且次對傳敎中,只命備堂與臺臣許入,下情之憂慮悶迫,當如何哉?臣謂昨日兩次下敎,竝收還,宜矣。上曰,所執雖在,所請得體,依啓。出擧條上曰,今則無啓辭矣。仁孫曰,自上若不處置,則啓辭,安能收殺乎?專出於聖上好生之德也。上曰,唐太宗時,囹圄鵲巢,無罪之人而然耶?尙喆曰,縱囚後然矣。上歎曰,吾不若唐太宗矣。仁孫曰,何爲而有此敎也?上曰,宋高宗亦年八十,何不數耶?尙喆曰,高宗,何足數也?上曰,每以我爲三代後一初者,何也?比於堯舜禹湯,未及幾年耶?仁孫曰,五十年治平,豈不盛哉?上曰,何治平之有?仁孫曰,無水旱盜賊,非治平而何?上曰,兩司無傳啓,此可謂治平耶?色目猶未消,豈云治平也?仁孫曰,年少之人,或有此心,而漸漸消融也。臣之身親經歷者然矣。上曰,溫陽前郡守洪啓祐入侍。出傳敎上曰,行宮中樑上鐵環,尙今掛木綿耶?柱上御筆,亦尙在耶?啓祐曰,環則有之,而木綿則不記其有無也。上驚問曰,何爲而無也?啓祐曰,御筆則以紗籠之矣。上曰,屛風三座,皆有之否?一則是石陽正竹也。啓祐曰,皆有之。一則墨竹,而有石陽正圖章矣。上曰,黃晸·李彝章可惜,而尹東昇最近,故尤可惜也。尙喆曰,黃晸·李彝章二人,不至於大用,而聖上至今思之,可知其人之不凡也。命諸臣少退。少頃,元仁孫·李翼元·具㢞·權穎·李益海·白光澤·鄭民始·李羽晉進伏訖。上進湯劑。上曰,此藥之味,大勝於茹藿湯。仁孫曰,然矣。令承旨讀前前癸巳八月九日政院春坊日記。讀畢,命退去,諸臣以次退出。
癸巳八月初五日辰時,上御集慶堂。藥房入診入侍時,都提調元仁孫,提調李翼元,副提調具㢞,假注書李羽晉,記事官白光澤·鄭民始,醫官方泰輿·鄭允協·慶絢·白文昌·鄭潙,以次進伏訖。仁孫曰,夜間聖候,若何?上曰,一樣矣。仁孫奉進湯劑,上進御。仁孫請診候。上曰,只爲首二醫官入診。泰輿進前,診候訖奏曰,脈候左右三部調均,胃脈與數昨無異矣。允協所奏,與泰輿同。諸臣以次退出。
癸巳八月初五日申時,上御集慶堂。藥房入診入侍時,都提調元仁孫,提調李翼元,副提調具㢞,假注書李羽晉,記事官鄭民始·洪國榮,以次進伏訖。仁孫奉進湯劑,上進御。㢞曰,右承旨任希曾,落馬傷足,行步不便,傳香當前,實難行公矣。上命書傳敎曰,右承旨許遞,前承旨尹坊除授,牌招察任,房順房。諸臣以次退出。
上在慶熙宮。停常參·經筵。
初六月夜三更,流星出婁星下,入南方天際,狀如拳,尾長二三尺許,色白。
藥房都提調臣元仁孫,副提調臣具㢞啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今已六日,十五在近,再明攝禮,予懷千萬。此時最悶夜長,三次睡覺,更點猶在,復以睡覺,已撤漏,故呼寫。此時仍以待曙,氣何暇諭?待敎入侍。中宮殿·惠嬪宮,藥房口侍問安。答曰,知道。
以備忘記傳于吳載純曰,趙載俊代爲陞敍,弼善李致中爲承旨,牌招察任,房順房。
以備忘記傳于吳載純曰,一夜五更,前三後三酬應,可謂亦覺夜雖長,若此豈云八十?雖八百,誠悶誠悶,聞開東心舒矣。
又傳曰,十三日當親傳,文亦親製,禮房知悉,儀注安徐,入直侍衛,只入正時,皆依前,明日當爲親傳。
以備忘記傳于吳載純曰,明日親傳祗迎後,東月臺晝講,禮房知悉。
傳于李萬育曰,臣子豈擇冷暖而事君乎?薇垣·柏府儒臣竝牌招,薇垣·柏府掌務書吏懸之,謝恩後解焉。
傳于吳載純曰,內局入侍,禮房承旨,持祭報府入侍,坐直承旨同爲入侍。
吳載純,以弘文館言啓曰,新除授修撰李文源,時在京畿安山地,副修撰李度默,時在忠淸道公州地,經筵入番事緊,請竝斯速乘馹上來事,下諭。答曰,依啓。
吳載純,以侍講院言啓曰,本院新除授司書李祉承,時在江原道原州地,書筵入番事緊,斯速乘馹上來事,下諭,兼司書閔恒烈,時無職名,令該曹口傳付軍職,仍卽牌招察任,何如?傳曰,允。
兵曹口傳政事,副司果閔恒烈。
趙昌逵,以禁衛營·御營廳言啓曰,本營分授,自長通橋以下,至五間水門以上,南北邊石築,畢完築之意,敢啓。答曰,知道。
大駕詣廣通橋,入幕次後,政院·玉堂·藥房口傳問安。答曰,知道。王世孫入幕次後,政院·玉堂口傳問安。答曰,知道。中宮殿·惠嬪宮,王世孫遣宮官問安。答曰,知道。
兵曹口傳政事,副司直具善復·張志恒。
吏曹口傳政事,行副護軍具善復,今加崇祿,李章吾今加正憲,張志恒今加嘉義,嘉善李邦緯,今加嘉義,折衝曺學臣,今加嘉善,折衝李漢俊·李廷泰·河應澄·池日恒,今加嘉善,加資事,承傳。
傳于趙昌逵曰,諸司預備。
傳于金載順曰,三十貫錢,移送龍洞宮事,分付該曹。
大駕還宮後,政院·玉堂·藥房口傳問安。答曰,知道。
傳于吳載純曰,內局入侍。
趙昌逵,以摠戎廳言啓曰,本廳新造大旗幟,今八月初六日夕,鍊戎臺新營良中旗祭設行矣。行祭時,依例放砲吹打之意,敢啓。答曰,知道。
趙昌逵,以禁衛營·一二所巡廳·左右捕盜廳言啓曰,去夜無犯夜人被捉之意,敢啓。答曰,知道。
以兼司書閔恒烈牌不進罷職傳旨,傳于吳載純曰,只推。玉署·春坊,俱皆撕捱,此何分義,此何事體?更爲牌招察任。新進慢蹇,暮年宜飭,其若違牌,以日計限,一朔禁推。
左副承旨趙昌逵疏曰,伏以臣父,方帶知春秋之任,臣之春秋兼銜,在法當避。伏乞亟令該曹照例遞改,以存公格,不勝幸甚。答曰,省疏具悉。兼帶春秋之任,減下焉。
兵曹參議李性源疏曰,伏以臣,獲戾神明,禍延先臣,穀燧屢改,祥禫遽訖,苟存視息,人理都絶,不意玆者,騎省新命,忽降於千萬夢想之外,惝惶感激,益不勝五情之摧裂。噫,臣父立朝數十年,蒙被眷遇,與天無極,而前後恩涯,終始不替,親誄備哀榮之典,寵錫無存沒之間,臣非木石,寧不感泣?況臣父子兄弟,後先登籍,偏荷陶甄之澤,每懷隕結之報,而數年以來,酷罰相仍,臣父臣兄,相繼見背,孑然斯世,獨臣身一人而已,祥期甫闋,除旨遽辱,仰感錄孤之恩,俯激移孝之願,逖違之餘,宜卽叩謝,以伸戀結之忱,而禍釁餘喘,重嬰疾祟,束帶趨班,實無其望,跡涉慢蹇,情實哀告。玆敢略入文字,仰瀆崇嚴。伏乞聖慈,特垂矜察,亟許鐫改,俾重地無曠,賤分獲安,不勝幸甚。答曰,省疏具悉。今聞爾章,歲月一何神速?追惟爾父,予庸愴焉。其稱知禮,此是聖訓,爾勿辭,速察職。
兼司書閔恒烈疏曰,伏以臣,再承召命,飭敎且嚴,豈敢爲違傲之計,而臣之承重祖母,年迫八耋,氣息奄奄,近又受傷於暑熱之餘,添損於換節之交,轉輾沈苦,若將難保,臣方左右扶將,親視藥物,似此情理,決不可離捨供職。玆敢不避僭猥,略入文字。伏乞聖明,察臣危衷,遞臣職名,以便公私,千萬幸甚。答曰,省疏具悉。爾其勿辭護焉。
癸巳八月初六日辰時,上御集慶堂。禮房承旨先爲入侍,藥房入診追後入侍時,右承旨吳載純,假注書李羽晉,記事官鄭民始·洪國榮,以次進伏訖。載純曰,祭報府,該曹未及釐正,故不得持入矣。上命賤臣出,促持報府以入,命載純讀。因命內局及坐直承旨入侍。都提調元仁孫,副提調具㢞,右副承旨李萬育,醫官方泰輿·鄭允協·慶絢·白文昌·鄭潙進前。仁孫曰,夜間聖候,若何?上曰,一樣矣。仁孫奉進湯劑,上進御。仁孫請診候。上曰,置之。因命載純先退。命萬育書傳敎曰,子之所愼,卽祀也。噫,暮年一心,惟在乎此,雖莫能躬爲,攝祀,何敢忽?曾已申飭,大享只享,名雖異焉,具三獻則事體同,雖以朔望祭言之,散齋二日,致齋一日,載於禮文。噫,有此心,頃何過請?噫,諸臣其無時祭乎?今日塡差,萬萬駭然,當該塡差該堂,爲先遞差,當臨門,以禁推倒待令,堂下獻官皆若,同日塡差郞廳汰去,一體待令。此後獻官差定,勿論大祭凡祭,依禮文爲之,其後違令該堂,執法糾正,以制書有違私律施行。命萬育先退。命㢞書傳敎曰,十五日動駕時,副駕轎安徐。仁孫曰,今日則提調以病不入矣。上命書傳敎曰,內局提調許遞,其代,行司直徐命膺除授。㢞讀禁御兩營石築畢役草記。上命書傳敎曰,三營旣奏畢役,有始有終,豈特學問?今日當臨廣通橋,以駕轎作行,副駕轎·留營·留陣皆安徐,只備堂時服隨駕,挾輦軍六十名內入直,前後廂軍六十名,禁御兩營分半,訓將只領新營標下都令,時刻待下敎只入正時。世孫同牌隨駕,挾輿軍二十名,亦以內入直,侍衛只入直隨駕,有駕前駕後,禁軍隨駕亦安徐。又命書敎曰,更思旣親傳,今方動駕,臨門下敎,置之,其在國體,萬萬寒心,當該吏堂,施以刋版之典,郞亦若此,一體捧傳旨,不飭判書,從重推考。此後大祭,前期八日,凡祭前期三日塡差事,定式施行。又命書傳敎曰,臨見後施賞,三營監董人,其令修書啓待令,三營募軍,亦令廣通橋待令。諸臣以次退出。
癸巳八月六日午時,上具翼善冠·袞龍袍,乘駕轎,出通陽門詣廣通橋。仍爲殿座。領議政金相福,領敦寧府事金陽澤,左議政金尙喆,領中樞府事申晦·李溵,右議政元仁孫,行司直具善行,仁陽君李景祜,吏曹判書趙明鼎,右參贊洪樂性,行副司直李章吾,兵曹判書具允鈺,行副護軍李潤成·尹泰淵,工曹參判李重祜,吏曹參判徐命善,行都承旨具㢞,左承旨金載順,右承旨吳載純,左副承旨趙昌逵,右副承旨李萬育,同副承旨李致中,假注書李羽晉·李益海,記事官鄭民始·洪國榮進伏訖。上曰,三明日今番三軍門將校,隆武堂親臨試射,試官騎判·禁御兩將·八道騎郞·摠府首郞·首宣傳,時刻,待下敎只入正時。出傳敎上曰,問今功主人,卽禁御兩將,飭已行,其況此日,前禁衛大將具善復敍用,前御營大將張志恒給牒敍用,令該曹口傳付軍職,其令入侍。出傳敎上曰,三軍門大將,濬川所堂上及都廳入侍。出榻敎行司直具善復,行副護軍張志恒,濬川都廳李邦緯·曺學臣,追入進伏。上曰,三軍門將校單子旣施賞。濬川堂上守禦使李景祜,熟馬一匹面給,訓將·前禁御兩將竝加資,禁衛大將李潤成,御營大將尹泰淵,監董維屬耳,功記時將臣,各熟馬一匹賜給。出傳敎上曰,前禁御兩將,再明日一體同參於犒饋。出榻敎上曰,編次人徐命膺入侍。出榻敎上製五言詩二句,七言詩二句,命隨駕諸臣賡進。又製濬川銘竝小序。上曰,時原任大臣入侍。出榻敎上使掖隷,散錢三十貫於橋下,令兒童拾取,百官皆起玩以爲戲,上亦親臨石欄以視之。上曰,三軍門大將,率濬川石築時役人等,再明日犒饋于洗馬臺。今番北漢軍效勞者目覩,今問其後待令於浮石所云,令摠戎使,鍊戎臺再明一體犒饋。出榻敎仍以駕轎,還入大內,諸臣以次退出。
癸巳八月初六日酉時,上御集慶堂。藥房入診入侍時,都提調元仁孫,提調徐命膺,副提調具㢞,假注書李羽晉,記事官鄭民始·洪國榮,以次進伏訖。仁孫奉進湯劑,上進御。詣臣以次退出。
上在慶熙宮。停常參,只晝講。
藥房都提調臣元仁孫,提調臣徐命膺,副提調臣具㢞啓曰,昨日駕幸廣通橋,移時回鑾,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。濬川石渠大成,暮年事業廣運,嗚呼,蕩平若此,吾東庶幾。噫,曠禮其幾,僅以親傳,予懷千萬。且昨日許多童穉,將來沖子民也,依石檻以見,此則心喜。氣則一樣,待敎入侍。世孫氣候,亦一樣矣。中宮殿·惠嬪宮,藥房口傳問安。答曰,知道。
以備忘記傳于李致中曰,夜若是長,暮年其何堪?再次乎覺,意謂撤漏,呼書問候批答,復睡而覺,其猶一樣,心竊異常,自謂曰夜乎曉乎云,聞五更六點,仍聞報曉鼓,自此以後,夜漏雖撤,甚矣夜長也,其雖加更,何過也?撤漏後呼書,復睡而覺,開東漠然,暮年悶若何?
具㢞,以吏曹言啓曰,今此宗廟·永寧殿·永禧殿秋奉審告由祭及儲慶宮·毓詳宮·孝章廟秋享祭執禮大祝,皆以侍從塡差,而時無職名人員,令該曹口傳付軍職,何如?傳曰,允。
兵曹口傳政事,副司果張淀·沈重奎·魚錫齡·李枰·尹長烈·申在善。
親傳香罷後,政院·玉堂·藥房口傳問安。答曰,知道。
傳于吳載純曰,內局入侍,戶房承旨同爲入侍。
具㢞啓曰,假注書李益海,身病猝重,勢難察任,今姑改差,何如?傳曰,允。
吳載純,以侍講院言啓曰,本院說書朴相來,連日入直矣,以其親病,陳疏徑出,司書李社承在外,兼司書閔恒烈陳疏受由,兼說書未差,下番他無推移之員,不得已上番姑降入直之意,敢啓。答曰,知道。
具㢞,以吏曹言啓曰,新除授忠淸道都事李東郁呈狀內,矣身七十老母宿病,忽添寒感,寒熱迭攻,頭疼而精神昏瞀,症情危惡,實無頃刻離捨之勢云。親病旣如是危重,則當此試期漸迫之時,不可强令赴任,今姑改差,其代,口傳差出,何如?傳曰,允。
吏曹口傳政事,以沈重奎爲忠淸道都事。
趙昌逵,以御營廳·一二所巡廳·左右捕廳言啓曰,去夜犯夜人,無所捉之意,敢啓。答曰,知道。李萬育,以刑曹言啓曰,因潭陽居民崔孝孫上言,令該府詳考其案,其若推刷所爲,當該官吏,草記嚴處,非關推刷,或陳告而然,當該陳告人,嚴刑勘律事,命下矣。因傳敎移文京兆,更考累式年帳籍,又考其文案,則孝孫父明才免賤,在於壬子,有後所生竝贖之語,而戊午帳籍中,以明才一女己酉生載錄,而其後式年,連不入錄,庚午以後,明才長女孫命燁妻壬子生,次女鄭希僑妻甲寅生書之,而本曹所上戊寅以上都案中,只錄明才元無子女,至丙戌始錄明才二女,而長女年己酉生,次女年庚戌生載錄。故以此査問於孝孫,則招內,渠之長妹三人,次第早死,今此兩妹,乃是壬子甲寅生的實,而陳告人,以己酉庚戌生,增年現告云。奸民輩,欲免公賤,或有減年之弊,戊午式己酉生一女,旣無名字,厥後累式年不爲繼錄,則己酉生之改以壬子生,眞僞有難憑覈,且其兩女,果是辛亥前所生,則丙戌以上戊午戊寅兩推刷時,何以落漏不錄,而庚午後京兆帳籍,以壬子甲寅等生載之乎?各道推刷時,一從陳告而書之,則不無混同入錄之慮,而戊午帳籍,旣有明才一女己酉生載錄之事,則亦不無疑端。孝孫所告,其時陳告人李萬壽,方在井邑地云,令道臣詳査啓聞後,稟處,何如?傳曰,允。
癸巳八月初七日辰時,上御崇政殿東月臺。晝講入侍時,知事洪樂性,特進官李在協,參贊官李致中,侍讀官林蓍喆,檢討官鄭日謙,假注書李羽晉,記事官鄭民始·洪國榮,以次進伏訖。上具翼善冠·袞龍袍,殿座東月臺幕次。講大學,自經一章,至傳三章,蓍喆讀至經一章。上命日謙讀傳三章訖。蓍喆曰,明德,體也,新民,用也。是故,帝堯克明峻德,文王厥德不回,古聖人全體大用,於斯可見。顧今聖益聖之方,惟在新又新之功矣。日謙曰,修身乃治平之本,誠意卽修身之本,誠修與治平,相爲表裡,古聖人典學之功,可以觀也。樂性曰,儒臣旣陳文義,臣則別無可達之辭,而明德峻德之德,可見全體之大明。殿下今當倦勤之時,尙勤朝晝之講,臣等雖切御慮,而明德二字,加勉伏望。上曰,自明德至峻德,一節深於一節,八旬以前猶不能,況今八旬之後乎?在協曰,君子無所不用其極者,事事物物,皆用其極,進進不已之謂,臣則以此仰勉矣。致中曰,作新民之作,遐不作人之作,相爲表裏,伏願體念焉。經筵官先退。上命國榮,持入皇華集。命金載順讀御製序文。命書傳敎曰,監董前應敎洪相簡,前修撰韓鼎裕,竝準職承傳,已準職者,半熟馬一匹賜給,陪進官已陞六者,因其才而欲一用,察訪待窠備擬,唱準·員役·工匠等,令該曹米布題給。上命分付京兆,在近鄕民待令。出榻敎招入鄕民十餘人,下詢各處雨澤多寡,農形豐歉及市直高下,皆對以而足年豐,而市直則或有高下之不同矣。至咸興民對曰,今歲大熟,穀甚賤矣。上曰,豐沛故都,見汝一人,年豐穀賤,則必有造物,歸語汝土,必預蓄也。上還入大內,諸臣以次退出。
癸巳八月初七日午時,上御集慶堂。藥房入診,戶房承旨,同爲入侍時,都提調元仁孫,提調徐命膺,副提調具㢞,左承旨金載順,假注書李羽晉,記事官鄭民始·洪國榮,醫官方泰輿·鄭允協·慶絢·白文昌·鄭潙,以次進伏訖。仁孫曰,夜間聖候,若何?上曰,一樣矣。命載順讀廣通橋賡韻及御製諭沖子大小正工文。因命大臣·編次人校正。仁孫奉進湯劑,上進御。仁孫請診候,上命醫官三人診候。泰輿診候訖奏曰,左右三部調均,胃脈亦好矣。諸醫所奏,皆如泰輿之言。上命摘奸宣傳官入侍。出榻敎宣傳官李彦春進前。上曰,木綿索,尙存乎?彦忠曰,果有而繫於環矣。上曰,汝見御筆乎?對曰,揭於棟上,而以紗爲籠矣。上曰,汝見齋室中屛風乎?對曰,有三座矣。上命藥房提調,持湯劑更爲入侍。命賤臣持入息庵集書卷。命㢞讀。仁孫奉進湯劑,上進御。諸臣以次退出。
上在慶熙宮。停常參·經筵。
藥房都提調臣元仁孫,提調臣徐命膺,副提調臣具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。五處親傳,便臥堂中,睡何甘也?今日夜長,比前特甚,數覺憧憧,猶喜者日候也,氣何暇諭?待敎入侍。中宮殿·惠嬪宮,藥房口傳問安。答曰,知道。
趙昌逵,以都摠府言啓曰,今日入直內三廳,武兼禁軍及軍兵等,當爲中日習射,而宗廟修改相値,不得爲之之意,敢啓。傳曰,知道。
以備忘記傳于李萬育曰,今諸臣咸曰慶,予則自悶,其於今夜,憧憧沓沓,曷可勝道?此夜猶長,其況冬夜?東枕西枕,瞻南瞻北。豈云八旬?依若八旬,冥然太康,冥然度日,爲民用心。初則畿甸,再乎兩湖,嶺南報旱,夙宵心悶,皆得甘霈,幾乎弛心,湖西復聞,此亦予也,由何而來?皆因太康,湖西御史,何時復命?政院問奏。
傳于趙昌逵曰,今日犒饋時,使之張樂事,分付。
傳于吳載純曰,內局入侍。
以備忘記傳于趙昌逵曰,明日試射時,監董將臣,時任前任,其令先爲入射,有此命,禁將代李柱國,御將代李國賢爲試官。
假注書李益海改差,代以魚錫光爲假注書。
具㢞啓曰,假注書魚錫光,時無職名,令該曹依例付軍職,冠帶常仕,何如?傳曰,允。
吳載純啓曰,預備兼春秋崔景岳,身病猝重,勢難察任,今姑減下,其代,令該曹口傳差出,何如?傳曰,允。
以備忘記傳于趙昌逵曰,於今濬川,年年可省其費,雖然,沙石來,其何禁也?小濬大濬,焉可止也?濬川都廳一人,依前兼焉。今有下詢者,濬堂三軍門將臣,其令入來。本廳鑄錢,亦有下問者,摠戎使一體入侍。
吏曹口傳政事,兼春秋單安以權。
傳于吳載純曰,內局入侍,將臣濬川堂上,同爲入侍,儒臣持問答,亦爲入侍。
傳于李致中曰,坐直承旨入侍。
傳于李萬育曰,金基長入來,卽爲以奏。
傳于李致中曰,承旨與金基長入侍。
趙昌逵,以訓鍊都監·禁衛管·御營廳言啓曰,依傳敎,今番石築時牌將·匠手·役夫等,洗馬臺犒饋之意,敢啓。傳曰,知道。
又以摠戎廳言啓曰,今番北漢軍效勞者目覩,今問其復待令浮石所云,令摠戎使,鍊戎臺再明日一體犒饋事,命下矣。依傳敎,北漢軍等,鍊戎臺良中,一體犒饋之意,敢啓。傳曰,知道。
又以訓鍊都監·一二所巡廳言啓曰,去夜無犯夜人被捉之意,敢啓。傳曰,知道。
癸巳八月初八日辰時,上御集慶堂。藥房入診入侍時,都提調元仁孫,提調徐命膺,副提調具㢞,假注書李羽晉,記事官鄭民始·洪國榮,醫官方泰輿·鄭允協·慶絢·白文昌·鄭潙,以次進伏訖。仁孫曰,夜間聖候,若何?上曰,一樣矣。仁孫奉進湯劑,上進御。仁孫請診候。上曰,置之。上曰,昨命金基長,持淸城畫像以入矣,其果來乎?㢞曰,聞其畫像,在於廣州,明當入來云矣。上命賤臣,持入皇華集。命㢞讀目錄。上曰,皇華集一件下湖南,以此付版刊印,一件以獻,永垂後世。出傳敎諸臣以次退出。
癸巳八月初八日未時,上御集慶堂。濬川堂上·將臣·儒臣,同爲入侍時,濬川堂上李景祜,行副司直李章吾·尹泰淵,行司直具善行,校理蔡弘履,修撰鄭日謙,同副承旨李致中,假注書魚錫光,記事官鄭民始·洪國榮,以次進伏訖。上曰,犒軍之資,周給乎?章吾曰,多設酒肉,故役軍不能盡喫,齎其餘而歸矣。上曰,犒饋時張樂乎?章吾曰,大張三絃,軍人等盡醉飽,鼓舞歡樂之矣。上曰,鑄錢事,何以爲之?善行曰,新銅,姑未及貿來矣。上曰,爲經費乎?景祜曰,然矣。上曰,金基長入來乎?致中曰,未及入來矣。將臣先退。上曰,儒臣持問答入來乎?致中曰,入來矣。弘履讀一篇訖。上曰,下番讀。日謙讀一篇訖。上曰,承旨讀。致中讀一篇停。上曰,畢讀乎?致中曰,此下,曾因命句而不讀處也。上曰,注書讀。上曰,注書,誰也?致中曰,魚錫光也。錫光讀一篇。上曰,翰林上下番讀。民始·國榮,以次各讀一篇訖。上曰,儒臣退去。上曰,金基長入來乎?注書知入。錫光承命趨出問,復入奏以金基長未及入來矣。上曰,唯。命退去。諸臣以次退出。
癸巳八月初八日未時,上御集慶堂。藥房入診入侍時,都提調元仁孫,提調徐命膺,副提調具㢞,假注書李羽晉,記事官鄭民始·洪國榮,以次進伏訖。仁孫奉進湯劑,上進御訖。仁孫曰,俄以鑄錢事,有摠戎使入侍之命,而前摠戎使尹泰淵,移拜御將,故鑄錢則自御廳主管矣。上命摠戎使入侍置之。出榻敎諸臣以次退出。
癸巳八月初八日申時,上御集慶堂。承旨與金基長,同爲入侍時,同副承旨李致中,假注書魚錫光,記事官鄭民始·洪國榮,刑曹佐郞金基長,以次進伏訖。基長持淸城府院君畫像簇子入。上曰,受來中官,持簇子上立上前。上親手展看,須臾,命中官持簇子向南立。上曰,面之廣狹,何如?致中曰,面廣而豐,下頷視額猶廣,故耳之上廊可見,而下輪則不可見矣。上曰,眼之巨細,何如?致中曰,眼大而倒豎矣。上曰,鼻之大小,何如?致中曰,鼻根不長,而左右鈴極大矣。上曰,眉亦豎乎?致中曰,八字眉倒豎若懸矣。上曰,畫面是側面乎?致中曰,正面矣。上曰,紗帽比今樣,何如?古則帽頭尖矣。致中曰,與今無異矣。上曰,坐交椅乎?致中曰,然矣。椅下設足凳,凳下鋪席,而所着袍則雲文黑段矣。上曰,犀帶不飾前乎?致中曰,然矣。上曰,面色,何如?致中曰,微靑矣。上曰,此像則傳神似易矣。致中曰,然矣。上曰,誰所畫也?基長曰,前有中國畫師描本,而中間失之,此則麟閣本也。上曰,何以入麟閣乎?基長曰,以保社勳也。上曰,故相堉,於此畫像,爲何如親?基長曰,爲其祖也。上曰,故相金堉謚號,云何?基長曰,文貞公也。上曰,文貞畫像,亦有之乎?基長曰,有。上曰,此畫像眉目倒豎者,非緣着網巾而然乎?致中曰,着網巾,則眉目雖或倒豎,而未有如此者,此則非緣網巾也。上曰,然則如此魁梧之像,難得見於今人矣。眉豎,若何?致中曰,直指額矣。上曰,非息庵乎?致中曰,然矣。上曰,鰲城何如人,而見其畫像,則不見其異乎人,鄭忠信畫像亦然,此畫象則誠異諸今之人矣。上問基長曰,汝爲六品講乎?基長曰,進士,故不講矣。上曰,汝讀書,幾何?基長曰,早孤失學,不多讀矣。上曰,讀三經乎?基長曰,此則盡讀之矣。上曰,汝能誦哀公問政章乎?基長未及對。上曰,汝爲小科,能誦汝小科入格文乎?基長誦數行奏曰,年久而忘之矣。上曰,形貌,何如?致中曰,短小矣。上曰,汝能誦子路問强一章乎?基長曰,不能也。上曰,汝能誦大學之道一大文乎?基長誦訖。上曰,是氣好也。上曰,基長佐郞乎,正郞乎?致中曰,佐郞矣。上曰,出六乎?基長曰,以肇慶廟參奉,仍陞直長出六矣。上曰,肇慶廟初建時,汝爲參奉,而仍陪往乎?基長曰,其後政爲之矣。上曰,故淸城府院君,其聞飽矣,莫知遺像之在矣。聞於筵中,令其孫持來展也,典刑雖見,入侍諸臣,莫知耳目,況圖像乎?細問其像,魁偉庶可知矣。豈特保社勳臣?嗚呼,癸亥議藥之功,可謂功流百世,豈意八旬?其圖像入於便殿,祭文製下,明日遣承旨致祭,佐郞金基長,特令銓曹,守令調用,其令官供。出傳敎上曰,淸城爲文貞幾代孫乎?基長曰,長孫耳。上命書文忠公淸城府院君家,遣近侍致祭祭文訖。上曰,基長,留京乎?基長曰,臣留臣之五寸叔金時默家矣。上曰,汝持畫像歸,致祭于畫像,可也。基長退出。上曰,畫像中眸子視之仁善乎?致中曰,眸子有生氣,望之非徒善也。上曰,鬚,何如?致中曰,長寸餘而不多矣。上曰,金聖應像好矣,而未若此之魁偉,此則生氣隱隱如見乎?致中曰,然矣。上曰,淸城家致祭承旨,左副進去,明日入侍,同副入侍。出傳敎諸臣以次退出。
上在慶熙宮。停常參·經筵。
藥房都提調臣元仁孫,提調臣具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗚呼,十五日只有六日,追慕誠千萬,微忱何抑,氣何暇喩?待敎入侍。中宮殿·惠嬪宮,藥房口傳問安。答曰,知道。
以備忘記傳于李致中曰,其雖悶夜長,萬古豈有若予者乎?晝夜平,何若此?況各夜,且豈特夜?晝亦然。夜則報曙然後心紓,畫則聞申牌然後小弛,坐臥其便,能若此乎?良可矜也。萬古豈有可矜千乘?若此建功果建功,扁鵲果扁鵲,良可哂也。
傳于李萬育曰,今日試射罷後,當自內宣醞,內資待令。
傳于趙昌逵曰,濬川堂上·守禦使,一體戎服入射。
傳于吳載純曰,內局入侍。
吳載純,以弘文館言啓曰,今日政新除授玉堂,待下批仍卽牌招,察任,何如?傳曰,允。
有政。吏批,判書趙明鼎陳疏入啓,參判徐命善進,參議未差,右承旨吳載純進。吏批啓曰,判書趙明鼎陳疏入啓,參議未差,小臣獨政未安,何以爲之?敢稟。傳曰,仍爲之。又啓曰,新除授兵曹佐郞韓後翼,除拜後過限未肅拜,依例改差,何如?傳曰,允。以李鎭復爲執義,金養心·鄭彦郁爲掌令,姜俒爲持平,尹長烈爲正言,韓鼎裕爲校理,李昌伋爲修撰,李在學爲副修撰,李鎭衡爲兼弼善,尹得養爲戶曹參判,具修溫爲吏曹佐郞,趙明鼎爲典醫提調,李晶煥爲繕工副正,尹光裕爲尙衣僉正,南眉老爲東部都事,白光澤爲兵曹佐郞,奇忠彦爲懿昭墓守衛官,兼漢學校授二吳載紹·鄭日謙。兵批,判書具允鈺,參判李在協病,參議李性源入直進,參知朴思亨病,右承旨吳載純進。副護軍徐有大·趙錫穆·呂善亨·李普行,副司直鄭存謙·洪樂命·徐有寧·尹坊·李在簡·趙宗鉉·申益彬·洪檍·任希曾·權穎·金若行·李秉模,副司果李文源·李度默·具修溫,副司正魚錫光。
傳于吳載純曰,新除耳目儒臣,牌招察任。
吳載純,以侍講院言啓曰,本院兼司書閔恒烈,由限已過,卽爲牌招察任,何如?傳曰,允。
李萬育,以兵曹言啓曰,因傳敎,吹笛手各木布各一匹,鍊手木一匹施賞之意,敢啓。傳曰,知道。
又以禁衛營·一二所巡廳·左右捕廳言啓曰,去夜無犯夜人所捉之意,敢啓。傳曰,知道。
以平安監司洪麟漢狀啓,義州等官靑水面居軍人金從珍妻高召史等渰死事,傳于李致中曰,令本道恤典擧行。
以江原監司李溎狀啓,橫城等官居良人金千太等家,失火馳啓事,傳于李致中曰,令本道恤典擧行。
李萬育啓曰,明日次對,兩司長官,當爲進參,大司憲鄭光漢,待開門牌招,以爲入侍之地,何如?傳曰,允。
吏曹判書趙明鼎上疏,伏以臣,衰病聾聵,杜門跧蟄,殆所謂尸居餘氣,早宜還納告身,退塡丘壑,而仰念聖算之彌高,未忍明時之便訣,至於离筵勸講之任,實非如臣空疎者,所可堪承,而猶且殫竭駑鈍,拚死自力者,只出於一半分報效之意,餘外官銜,徒屬悠悠,迺者冢宰之除,文任之授,忽降於一紙之中,榮寵赫然,瞻聆俱聳,臣誠惝怳悸懼,莫曉其何以致此也。嗚呼,臣本庸陋,百無肖似,而幸達聖主,偏蒙恩渥,內外揚歷,實踰涯分,而名要之場,積被齮齕,擿埴之步,頻遭跋疐,若非我殿下曲賜調護,隨加剪拂,則臣何能得有今日乎?山恩海德,欲報罔極,區區所自期者,惟在於力辭榮途,謹避駭機,瞻依尺五,穩送餘景,耿耿此心,天日可質,若夫銓衡人物之責,彌綸世道之任,聖明高臨,群彦競進,顧此衰朽謭劣,累試蔑效者,所知惟有一遞而已,其何敢多費辭說,有若隨例巽讓,觀勢進退之爲哉?日者拜命,適在於臨門飭勵之餘,嚴畏震迫,不敢違逋,冒沒趨謝,亦已行數政,臣之分義,尙可謂粗伸,此後事,敢望天地父母,諒臣情踪之至危,憐臣精力之難强,亟賜鞶褫,以垂終始之惠焉。抑臣家有八耋偏母,夙抱痼疾,長淹床笫,近因換節之交,調攝失宜,宿症之外,又添毒感,元氣綿綴,寢啖全失,臣無他兄弟,獨自狀將,卽者開政有命,召牌儼臨,而以此情理,尤無離捨赴席之望。伏乞俯加鑑燭,特許鐫遞,仍治臣瀆擾之罪,以肅朝綱,以安私分,不勝幸甚。答曰,省疏具悉。卿其勿辭護焉。
掌令呂善亨上疏,伏以臣,負釁旣重,受恩罔極,已絶之命,荷聖慈而再續,將朽之骨,得陽春而復甦。噫,臣之得有今日,莫非天地洪造之德,則臣雖欲焦唇乾舌,形容銘鏤之萬一,而紙盡筆禿,寸丹無窮,只自撫躬長號,北望攢手而已。然臣以滓穢之蹤,不敢自同平人,屛伏鄕窶,母子爲命,銜恩入骨,長爲沒齒之計矣。不意聖明,曲垂哀憐,收敍依舊,恩旨繼降,臣神魂戰戄,感淚交逬,莫知所以自措也。揆以道理,豈敢有一分蠢動之望,而第臣區區犬馬之誠,逖違之餘,一覲爲急,放倒冒沒,章皇入城,祗肅恩命,數次登筵,少伸戀結之忱,從今以後,退塡丘壑,卽地溘然,萬萬無恨矣。今若夤緣一出,彈冠如舊,則是自歸忘廉恥之科,而重犯無忌憚之誅矣。臣身處義,雖不足恤,其於孤聖恩而羞同朝,何哉?且臣母病適當涼生,宿症頓劇,廢食昏昏,氣息凜綴,臣本孤孑,代護無人,鄕信踵來,促臣歸視,情私所迫,不能按住。玆敢疾聲呼籲於仁天之下,徑尋鄕路。伏乞聖明,察臣之懇,治臣之罪,亟命鐫削,仍令選部勿復檢擬,以卒天地坐成之澤,千萬幸甚。答曰,省疏具悉。爾其勿辭護焉。
副司直具善復上疏,伏以臣,至庸極陋,最居人下,濫蒙洪造,驟躋崇顯,久叨匪據,終底罪戾,聖度涵容,恩出曲保,杜門蹙伏,兢惶靡省,不自意收敍之恩,遽下於訟愆之日,入對之命,繼降於動駕之際,罪釁之蹤,何以得此?至於格外寵資,且及於罔功之賤,惝怳感激,五情失守。伏惟我殿下,疏鑿數百年湮閼之渠,奠安累十戶泛蕩之民居,斷自淵衷,行之不疑,子來庶民,成之不日,此誠爲民盛德,垂後大業,夏禹之告厥成功,周文之經始勿亟,無以加之,凡在含生,孰不歡忭鼓舞於恩波惠澤之中哉?念臣跡忝任役之末,不過承命監董而已,顧何有毫分可紀之績,又況功未就而罪先速,迺於竣役之辰,混被誤恩之加?夫無功受賞,古人所戒,嚬笑亦愛,明主攸行,則今臣所叨,獨不自愧。且竊伏念往在庚辰,臣亦參董斯役,旣被錫馬之典矣,而又於今日,荐蒙殊賞,役比前而猶小,恩在昔而愈隆,尤何敢冒然冒受,不知所以自處也哉?玆敢披瀝肝血,仰瀆崇嚴。伏乞天地父母,曲加諒察,遄收成命,俾公器以重,私分少安,千萬幸甚。答曰,省疏具悉。今者石築,於賞典,捨卿誰先?卿勿過辭焉。
癸巳八月初九日辰時,上御隆武堂。試射入侍時,試官兵曹判書具允鈺,行副護軍李國賢·李柱國,兵曹佐郞崔景岳,都摠都事朴載淵,宣傳官李仁默,同副承旨李最中,假注書吳錫光,記事官鄭民始·洪國榮,以次進伏。上命入單合笛,諸試官肅拜訖。上曰,將臣先射,都廳與將校同射。上命書御製詩曰,有志事竟成,八旬見此日,濬川事業今辰訖,自此漢陽都內安。仍傳曰,入侍諸臣竝賡韻。將臣·試官·侍衛·承史,一體製進。上曰,西邊宣傳官,聲何低微?申飭。試射訖。上命入吹笛手,已而止笛。上曰,呼笛手待令。上曰,進饌後行盃,可也。上命諸將校曰,汝輦勤苦,多矣。以與將校同甘苦之意,先受酌後宣醞,汝輩其飮之。上又敎曰,八十年近五紀,三事業乖,此其一也。上曰,內資酒若待令,入之。上曰,宣醞則以內資酒,進酌則以奉常寺酒,爲之。內資酒入。上曰,奉常寺酒則置之,以內資酒進酌,可也。具允鈺·具善復·李景祜·李章吾·張志恒·李潤成,以次進酌。三呼嵩。上曰,進酌畢乎?行盃,可也。予旣受酌多矣,能三盃者,俱以三盃行酒。上曰,都廳寺今番勤勞,多矣。坐中使之起舞,可也。李邦緯·曺學臣,承命起舞。上曰,進前。汝等勞矣,賜爾饌耳。命輟麪二器,賜邦緯·學臣。上曰,將臣中,誰能盡飮三盃乎?知入。仁默奏曰,將臣則皆盡三盃矣。上曰,呼笛手木布,鉦手木一匹賞給。出榻敎上命都廳李邦緯曰,編結之役,今無可論,此後濬沙之役,其無怠也。邦緯曰,濬沙之役,方今爲之矣。上命退,諸臣以次退出。
癸巳八月初九日午時,上御集慶堂。藥房入診入侍時,都提調元仁孫,提調徐命膺,副提調具㢞,假注書李羽晉,記事官鄭民始·洪國榮,醫官方泰輿·鄭允協·慶絢·李敏德·金光顯·元命述,以次進伏訖。仁孫曰,夜間聖候,若何?上曰,一樣矣。仁孫奉進湯劑,上進御。仁孫請診候。上曰,置之。命㢞讀御製主人翁與自醒翁問答。上曰,觀此之後,不但誕賀,切勿復請此等事,可也。仁孫曰,臣等雖迫於嚴敎,不敢强請,豈無願請之心乎?上曰,今日將士,射之不中者,必欲中之故也。仁孫曰,朝者親臨試射,因頒珍饌,諸將臣皆醉飽而歸矣。上曰,太康矣。訓將素懶,其不中固也。具善復素稱善射,而今日不能中,何也?張志恒好人矣。人謂有固執,而予則不然矣。仁孫曰,誠如聖敎矣。上曰,鰲城及鄭忠信之像,意謂必壯矣,及觀其畫像,別不魁偉,而至於淸城像,則世所罕見,誠異常矣。朝紳中吳載純·閔百順,有長者風姿矣。命賤臣出問儒臣李度默·李文源下諭上來之限。命書傳敎曰,在外兩司儒臣,一竝許遞,其代,政官牌招開政。仁孫曰,秋務方殷,新除守令,使之趁卽辭朝,何如?上命書傳敎曰,未下直守令多云,皆令當日辭朝。又命書傳敎曰,頃者臺彈,予以過矣,追聞本事,亦不然云,豈可以此,徑遞專對之任?其所申飭,不過國體,樂林君埏,河南君垙竝敍用,樂林君因差正使,因命藥房提調,持湯劑更爲入侍。出榻敎仁孫進湯劑,上進御。諸臣以次退出。
上在慶熙宮。停常參·經筵。
辰時,日暈。
藥房都提調臣元仁孫,提調臣徐命應,副提調臣具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安。竝此仰稟。答曰,知道。雖悶夜長,氣則一樣,次對同入。中宮殿·惠嬪宮,藥房口傳問安。答曰,知道。
傳于李致中曰,引見,內局同爲入侍。
趙昌逵啓曰,事變假注書柳頤玄,身病猝重,勢難察任,今姑改差,何如?傳曰,允。
柳頤玄改差,代以宋相殷爲事變假注書。
金載順,以侍講院言啓曰,本院新除授兼弼善李鎭衡,除拜之下,不爲出肅,卽爲牌招察任,何如?傳曰,允。
以校理韓鼎裕,兼司書閔恒烈牌不進罷職傳旨,傳于金載順曰,只推。
傳于金載順曰,祭文當親製,內局入侍時,禮房承旨,先爲入侍。
傳于金載順曰,禮房先爲入侍,儒臣持問答,同爲入侍。
以備忘記傳于李致中曰,建功,其果功乎?果有功,視昏,豈猶若此,果有功,步艱,豈猶若此?豈特此也?近加重聽,其況衰耗,今年特甚,今月轉甚,而其飮最甚苦,而必勸二貼,朝鮮人皆陷乎此,書付莫應,闕門來儒,令人時問,輒皆漠然,此亦皆陷時體而然乎,人皆用謀而然乎?靜臥慷慨,夙夜深歎。惟願朝鮮人,自超時體,自滌其用謀,若有異意者,持來封章,予當蹶然而起召見,其當重賞。事有甲乙,卽美事也,其何汨董?
以備忘記傳于金載順曰,嗚呼,十八日追憶昨年,微忱萬慕,且予年二十歲,今年初求塡也,豈意回甲?心亦一倍。文當製下,而當爲親傳,禮房爲獻官,二十五日文亦親製,而亦爲親傳,入直侍衛,儀注安徐,只入正時,皆依前。
以備忘記傳于李致中曰,嗚呼,追憶昔年,今將重逢,此豈孝也?十三日親傳,追憶昔重光八歲時,心欲隕。嗟哉,十八日予年二十歲,東郊初攝,憶其時懷千萬,於二十五日,憶三十一歲時,亦豈悌乎?今月若此,來月誦蓼莪,自古來今,誰將予儔?悠悠蒼蒼,此何人哉?其況此時,每日悶夜長,晝亦然。晝四十八刻,夜四十八刻,過晝夜平旣二日,今將何刻?聞湖南御史將到,十五日必也先文來,進前而來事,自政院下諭于畿甸·湖西。
以備忘記傳于金載順曰,予有餘意,自古有爭補瀉事,而於予此類,有效何言,而此大劑也。視一樣步一樣,加而重聽,其庸扁鵲,猶曰脈勝,若停數日,寧曰脈弱云?此等扁鵲,雖車載斗量,將焉用哉?三猶過矣,何强勸其再乎?其若莫能起坐,一向帖身,則心悶而勸,猶可也,氣雖苶,莫至此境,而若甕灌水,强勸强勸,若此雖欲效,何效?此豈因苦而有此敎乎?理固然矣。從時體,雖有意默默,若有其過歎,能爲忠乎?將爲何人?雖悔何及?若有立異於局方人者,其卽修章而呈。
具㢞,以司饔院官員,以監膳提調意啓曰,江原道八月朔進上生鰱魚,今日來到本院,而捧上時看品,則有暫鹽之意,事之未安,莫此爲甚,不得已退送,使之改備封進,而當該封進官,從重推考,道臣亦難免不審之責,推考警責,何如?傳曰,知道。前例皆然,捧入,其亦勿推。
吳載純,以御營廳·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
癸巳八月初十日辰時,上御集慶堂。藥房入診入侍特,都提調元仁孫,提調徐命膺,副提調具㢞,假注書李羽晉,記事官鄭民始·洪國榮,醫官方泰輿·鄭允協·慶絢·白文昌·崔宗衡·李長周,以次進伏訖。仁孫曰,夜間聖候,若何?上曰,一樣矣。仁孫曰,寢睡,何如?上曰,三次睡覺,夜苦長矣。仁孫奉進湯劑,上進御。仁孫請診候。上曰,置之。㢞讀京畿監司狀聞。上命書傳敎曰,曾已下敎,旣有奉朝賀之號,不受薄廩,其涉過矣,更爲輸送事,回諭。諸臣以次退出。
癸巳八月初十日辰時,上御集慶堂。大臣·備局堂上,引見入侍時,領議政金相福,左議政金尙喆,右議政元仁孫,行司直具善行,兵曹判書具允鈺,行副護軍李潤成·尹泰淵,戶曹參判尹得養,工曹參判李重祜,吏曹參判徐命善,大司憲鄭光漢,大司諫朴師訥,校理蔡弘履,左副承旨趙昌逵,假注書魚錫光,事變假注書柳頤玄,記事官鄭民始·洪國榮,以次進伏訖。上命相福,科次昨日賡韻詩。上曰,居首副摠管李世澤,之次仁陽君李景祜,訓將李章吾等,雖一二三,卽一,各虎皮一領賜給。出傳敎上曰,年事,可悶矣。相福曰,湖西·湖南尤甚矣。上曰,東西則無憂乎?相福曰,畿甸則無前大豐矣。相福曰,此平安兵使李仁康狀啓也。備陳淸川江·細舊浦新築之由及城堞·門樓·鋪樓·公廨修補改建之狀,仍請監董人等,令廟堂稟處,以爲激勸褒揚之之地,爲辭矣。此狀啓,令兵曹回啓論賞,何如?上曰,依爲之。出擧條相福曰,今年年分事目,戶曹必早爲啓下,而三南災實區別。監司巡審時,必爲十分詳覈,俾無虛實相蒙之意,另加申飭,何如?上曰,依爲之。出擧條相福曰,侍從多罷散人,故吏曹秋夕祭享塡差時,多苟艱之弊,而二品以上,亦多罷散云矣。上曰,然乎?相福曰,然矣。且前後備堂中,如韓光會·尹東暹等,皆未及還差,而韓光會等外,已敍用者,未及啓下,而違牌外,或有刋版者矣。仁孫曰,李徽中侍從案付籤云矣。上曰,卿宰以下,侍從堂上堂下,違牌處分人,一竝敍用,曾經備堂人復差,此外曾經備堂敍用,而未及啓下者,一體復差,其中若有刋版人,給牒敍用,付籤人亦爲蕩滌。出傳敎上曰,前備堂韓光會·朴相德·趙曮·尹東暹·李潭·鄭尙淳,竝還差備堂。出榻敎尙喆曰,侍從案付籤處分人,已蒙蕩滌,而至如金夏材,榜目付籤,未入此中矣。上曰,於今本事無可論,欲命調用而未果,今聞左相所奏,微此,幾乎忘也。噫,此人特釋意,若何,而付籤榜目云,不覺蹶然。此敎蕩滌,前儒臣金夏材給牒敍用,令該曹依例調用。出傳敎上仍叩閾曰,此予所以蹶然也。上曰,曾見領敦寧畫像乎?相福曰,動盪矣。上曰,其像好矣,而金夏材像,比領敦寧,則次次小矣。上曰,淸城畫像,萬古豈有如此像乎?仁孫曰,目長而直豎,金氏之所傳,而亦曰笠帽相,以其下廣而上狹也。下番翰林則謂以頷與帽角等矣。上曰,金聖應像,好矣。仁孫曰,金聖應像,與尉遲敬德同矣。上曰,想像則淸城之像,可畏矣。仁孫曰,眉目則直豎,而非可畏之像也。上曰,造犀帶好云,誰帶之乎?相福曰,無帶此者,而右相所帶,淸城之帶云矣。上曰,然乎?仁孫曰,非淸城之帶也,故重臣金佐明之帶,而中間見失矣。淸城入燕時,遇此帶而貿來云,而淸城帶,卽歐陽修帶,李山海家帶,卽裵度帶云矣。上曰,皇華集,亦暮年事業矣。仁孫曰,今之尊周之義,賴有此書耳,豈不盛哉?上曰,尊周之心,則可見矣。相福曰,御筆進獻者,多有希覬之心,而尹得寬卽根壽子孫也,且非希覲人也。根壽在宣廟御龍灣時,奉使朝京師,而宣廟特賜御刀,故判書尹汲,以此上疏,未及奏達,而臣亦見之矣。此則非私家所有之物,欲納之政院云。昔裵度進御帶,而亦曰此物不合留在人間,故納之者多矣。上曰,少間,使承旨持入。上曰,臺臣入。光漢啓曰,頃日外山川祭享時,典祀官不爲奉往,神位與祭物,至有監察之呈課,其在重祀典之道,不可置之,請典祀官禮曹佐郞金光瑞,令該府拿問定罪。上曰,依啓。光漢曰,新除授掌令鄭彦郁,時在忠淸道扶餘地,請斯速乘馹上來事,下諭。上曰,依啓。師訥,以所懷奏曰,自古臺諫之隨宰相入閣者,蓋以宰相所奏議之事,如或有失,使臺諫隨卽救正,故臺諫輒與宰相,俱進於前,法意有在矣。我朝次對之臺臣隨入,亦遵古法,而近來臺臣坐次,在於戶外軒端,諸臣奏對之言,無由聞知,仍成近例,有違舊規。臣以爲自今以後,特令臺臣,近前進伏,筵中所議之事,使之參聞,宜矣。上曰,所奏誠是,依爲之。已上出擧條上曰,薇垣長老乎?仁孫曰,年六十七而斑白矣。上曰,爲人好矣。東萊府使新遞來,使之進前,可也。上曰,卿臨倭第,何如?師訥曰,臣赴任時,頗聞倭人有憂云矣。以臣愚見觀之,倭人猶恐我國之或生梗也,似無他憂矣。上曰,對馬島倭皆飢乞,而關伯之無久云,然否?師訥曰,馬島之飢乞極甚,而新關伯之立,久云矣。上曰,故相臣尹東度,以爲倭皇以其夫爲侍夫云,此何事理?師訥曰,其風俗然矣。倭館番倭,聞其妻在彼,生子於他夫,則極以爲喜云矣。上曰,倭人與北人,何如?尙喆曰,北人則黑,南人則白晢矣。上曰,倭之所戴,如統營木履云,然否?師訥曰,其製樣髣髴矣。上曰,其衣服,何如?師訥曰,上衣似長衫,而下體着單袴,袴兩服長,足下曳數尺許矣。上曰,用妓樂乎?師訥曰,然。萊府之有妓樂,以此也。上曰,宴時,倭或持飮食來乎?師訥曰,時或持來,而味膻不美矣。上曰,有帶來人乎?師訥曰,有帶來者,而或坐軒上,或坐庭中,而皆端跪不譁矣。上曰,今則倭無憂乎?尙喆曰,壬辰年皇明聞倭有假道蹂躙之意,動天下兵,以勦滅之,而其時只有平吉秀一人作俑,今則倭人,皆仇視吉秀,保無憂也。上曰,追思其時事,則倭人不可見矣。仁孫曰,秀吉墓,關伯自立,而其後源姓代立矣。今則倭人,皆以爲其時事,專出秀吉,俺等與朝鮮無嫌隙云矣。上曰,其然乎?仁孫曰,然矣。上曰,嶺南穀物,豈可徒費於倭乎?仁孫曰,馬島無田畓,故彼人專賴我國接濟,壬辰以前,三浦倭之出沒,以其無接濟也。上曰,若無倭館,則彼數數來侵乎?師訥曰,難以遙度,而似有擄掠之患矣。上曰,馬島倭,視朝鮮甚敬云矣。師訥曰,彼地全不生穀,而惟恃我國之米穀,故不敢慢忽矣。上曰,倭人進上時肅拜乎?卿亦見之否?師訥曰,臣亦見之,而進上物件,捧置于上,自館首倭以下,皆四拜矣。上曰,倭以萊伯及釜山僉使,爲朝鮮大將云,然否?師訥曰,信然。上曰,倭亦能親上事長之義乎?師訥曰,其人風習,嚴於此事矣。上曰,倭館有料乎?師訥曰,然矣。倭人必欲先其年條受去糧米,故貢物則各別奉行矣。上曰,銅角來乎?仁孫曰,角則盡來,而銅則今年條未及來矣。上曰,倭館修補乎?仁孫曰,當初約條,二十五年後一次修改,故至其期,館雖不弊,亦必修葺,而物力差應,則我國當之,工匠自彼中來,故修葺時,必爲延拖時月矣。上曰,南北俱無憂乎?尙喆曰,似無憂矣。上曰,無他事乎?相福曰,一國之大,非無事也,而莫非臣等愚迷,不解事之致,不勝惶悚之至。上命退,諸臣以次退出。
癸巳八月初十日未時,上御集慶堂。禮房先爲入侍,藥房入診,儒臣同爲入侍時,右承旨吳載純,假注書李羽晉,記事官鄭民始·洪國榮,以次進伏訖。上着笠起坐,命載純書崇陵·懿陵忌辰祭文,因命書傳敎曰,懿陵獻官,以魚錫定塡差。又命書傳敎曰,嗚呼,昔癸巳年此月,初求差於東郊,重逢此甲,予心何抑?嗟哉,回來入瞻鼓巖故海昌都尉精舍,憶昔心倍,其月當遣承旨,致祭於京祠,祭文當製下。上命禮房先退。內局及儒臣入侍,都提調元仁孫,提調徐命膺,副提調具㢞,校理蔡弘履,副修撰李在學進前。仁孫奉進湯劑,上進御。命㢞讀皇華集摠兵程龍所製跋文。上曰,程龍,卽天使乎?仁孫曰,非使价,而出來於椵島者矣。命應曰,龍卽武夫,而素無文名矣。上曰,其時來此,可貴矣。皇朝文章,誰爲最奇?仁孫曰,李攀龍之文最奇。方孝孺之文,源於義理,而若以文章大家論之,則劉宋之後,王世貞最優矣。㢞曰,右副承旨李萬育,猝以病徑出矣。上命書傳敎曰,右副承旨許遞,參議李性源除授,牌招察任,房順房,而吳載純禮房仍。又命書傳敎曰,今聞廣州公主房墓所祭廳重修云,錢文十貫,米十石輸送事,分付該曹。㢞曰,俄者下敎,尹得觀家刀,子持來待令矣。上命賤臣持入,親覽訖。上曰,當時賜尹根壽乎?仁孫曰,然矣。命還給本家,因命坐直承旨入侍。出榻敎同副承旨李致中進前,內局先退。上命儒臣及承史,以次讀問答。弘履·在學·致中及賤臣,與民始·國榮,各讀一章訖,諸臣以次退出。
上在慶熙宮。停常參·經筵。
藥房都提調臣元仁孫,提調臣徐命膺,副提調臣具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。五次睡覺,開東漠然,復睡而覺,窓已曙心亦開,兩次下敎,卿等見乎?悶夜長,悶建功,兼爲用心,豈云八旬?予若八百,若此而氣何諭?待敎入侍。於今扁鵲,生於平世,依於建功,此誠可謂便扁鵲矣。中宮殿·惠嬪宮,藥房口傳問安。答曰,知道。
金載順,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
以備忘記傳于金載順曰,今日干支,維何?卽丁酉也。追憶溫泉,予懷萬倍。堯典曰以親九族,宗親零替,試射已久,豈若今日?自內隆武堂帿箭試射,皆令時服待令。
傳于金載順曰,內局入侍。
以備忘記,傳于吳載純曰,今番此擧,意在敦親,雲南君榗五十,安昌君燝,雲山君楢四十,全春君堦,茂林君塘,鶴林君焴,西春君爗,廣陵君烻,此擧今已久矣。宗臣殿講,其亦闕矣,特爲加資,今日下批。
傳于吳載純曰,今番冬至使行譯官,明日待令于通陽門。
傳于吳載純曰,內局入侍,儒臣持問答,同爲入侍。
金載純,以都摠府言啓曰,副摠管李漢昌,以御營中軍軍兵等中日試放事,南小營晝仕出去之意,敢啓。傳曰,知道。
以兼弼善李鎭衡牌不進罷職傳旨,傳于金載順曰,只推。
吳載純,以侍講院言啓曰,本院說書朴相來,由限已過,卽爲牌招察任,何如?傳曰,允。
以備忘記傳于吳載純曰,中官欲爲下敎,令入侍,莫知其處,此等中官,將安用哉?令當該部官,封其門。
李性源,以漢城府言啓曰,依傳敎,中官安國來家,令部官封門之意,敢啓。傳曰,知道。
趙昌逵,以義禁府言啓曰,慶尙道泗川縣邊遠定配罪人金迪基特放,承傳啓下矣。放送事,分付該道道臣之意,敢啓。傳曰,知道。
樂林君埏上疏,伏以臣,遭人理罔測之辱,抱世間難洗之恥,實無以抗顔周行,自分爲聖世僇人,迺者甄敍之命,忽下於千萬不意,恩言洞晣,其本事重任,復畀以專對,負累賤臣,何以得此?臣雖卽地滅死,萬萬無恨。臣以徵末宗戚,猥際敦親之化,濫蒙不世之遇,厠跡崇班,侈榮極矣,人怒鬼猜,理所必至,果然名登白簡,醜辱狼藉,臣所自料,尙誰怨尤?夫叔侄父子也,兄弟骨肉也,雖强暴之人,皆知尊敬而親愛也。臣亦天賦中一物,本然之秉彝,與人同得,彼雖急於構人,豈忍以此等倫理以外之說,容易加之,無少疑難也哉?日月在上,父母孔邇,臣若費辭自鳴,則只增私心之慙痛,分義之僭妄而已,其他貪虐無識之目,猶屬一己之行,尤何敢措舌於其間,以爲辨明之計哉?以此遭罹,雖被金木之重戮,猶不足以贖其不孝不友之罪,況此伏命異域,是何等責任,而擧以畀之於釁累之蹤,有若一時薄罰,收敍例付者哉?臣若憑恃寵靈,晏然冒膺,不知所以自處,則放恣無恥之罪,尤無所逃。玆敢略控血懇,冒死哀籲。伏願聖明,俯垂鑑諒,削臣所帶之任,仍降威罰,以爲不睦之戒,俾朝綱振肅,賤分獲安焉。答曰,省疏具悉。知卿久矣,其有此命,聞訛輕彈,於卿何有?業已洞察,毛將焉傅?特敍意在,卿勿辭焉。
癸巳八月十一日辰時,上御集慶堂。藥房入診入侍時,都提調元仁孫,提調徐命膺,副提調具㢞,假注書魚錫光,記事官鄭民始·洪國榮,醫官方泰輿·鄭允協·慶絢·白文昌·金世彦·鄭潙,以次進伏訖。仁孫曰,今曉過寒,夜間聖體,若何?上曰,一樣矣。仁孫曰,寢睡·水刺之節,如何?上曰,亦一樣矣。仁孫進湯劑。上曰,夜長悶矣。上曰,祭報府,入來乎?㢞曰,三日限,故未及精書云矣。上曰,此是該吏弄奸之致,祭享色,令政院懸之,祭報府卽爲持來。錫光趨出,持祭報府入。上曰,承旨讀。㢞讀奏訖。上曰,將用於莫重,故初次待令,再次知味,此非盛暑,則忠淸水營封進,若已久者,然其涉駭然,當該水使,從重推考,若此而莫知其味,不審提調·當該行首知味者,亦爲推考。出傳敎上進御湯劑。上曰,旣下敎處分人,正若召其人而閉其門,大抵其人異常人,語涉孟浪,故雖允,臺啓勤懇求助,置其人於邊遠,其若何?況其父昔今年之功乎?特釋金迪基,以示予意。出傳敎上命書海昌尉·明安公主致祭祭文。上曰,來十八日,海昌尉家致祭時,禮房承旨進去。出傳敎上曰,坐直承旨入侍。上曰,承旨退出,而坐直承旨,少間入侍,可也。諸臣以次退出,少間,錫光與右副承旨趙昌逵進伏訖。昌逵讀奏樂林君埏上疏。上曰,誰爲叔,誰爲侄也?昌逵曰,河南君卽其四寸,而相詰時語侵其叔云矣。上命書下批答。昌逵讀奏兼弼善李鎭衡違牌罷職傳旨。上曰,近者違牌特甚,此亦紀綱攸在,只推人,更爲牌招察任。今於暮年,其何爲此用心?此後違牌者,以日計月,限一朔直捧禁推傳旨。出傳敎昌逵讀奏漢城府安國來家封門草記。上曰,噫,南衙若此,故北寺亦效。長番中官休沐之暇,卽是古例,而近者坐席未暖,遽然臥家,朝雖見,夕莫知去處,渠輩雖閹豎,若知衰君,焉敢若此?另飭內府,勿復若此。出傳敎上命退,諸臣以次退出。
癸巳八月十一日申時,上御集慶堂。藥房入診,儒臣同爲入侍時,都提調元仁孫,提調徐命膺,副提調具㢞,假注書李羽晉,記事官鄭民始·洪國榮,副校理林蓍喆,副修撰李在學,以次進伏訖。仁孫奉進湯劑,上進御。仁孫曰,近日秋意漸深,其在調攝之道,不可不日進三貼矣。上曰,夜分時,不無欲進之意,而厭甚奈何?仁孫曰,聖心似軫念臣等之私,而臣等待罪藥院,當初昏夜靜之時,乘閑賜對,豈不好哉?上命賤臣,持入昨日賡韻。命㢞讀訖。上曰,今日試射,眷黨皆會,予與世孫,祖孫耦射,僅中一矢矣。仁孫曰,聖算方隆,而射矢中的,臣誠欽忭萬萬,而亦可見聖學工夫矣。上曰,予則謂太康矣。命書傳敎曰,將用於莫重,故初次待令,再次知味。此非盛暑,則忠淸水營封進,若已久者,然其涉駭然,當該水使從重推考。若此而莫知其味,不言提調,當該行首知味者,亦爲推考。又命書傳敎曰,旣下敎處分人,正若召其人而閉其門,大抵其人異常人,語涉孟浪,故雖允,臺啓勤懇求助,置其人於邊遠,其若何?況其父昔今年之功乎?特釋金迪基,以示予意。又命書傳敎曰,來十八日,海昌尉家致祭時,禮房承旨進去。又命書傳敎曰,再明日親傳後,仍宿憶昔窩,三明日詣祗迎後,當入內,禮房知悉。命坐直承旨入侍。出榻敎右副承旨趙昌逵進前,內局先退。上命儒臣及承史,以次讀問答,蓍喆·在學·昌逵及賤臣,與民始·國榮,各讀一章。上曰,入侍注書直宿乎?昌逵曰,中退矣。上曰,日已而昏,汝卽出去,使廳注書交替,可也。賤臣承命退出。
上在慶熙宮。停常參·經筵。
神德王后忌辰齋戒。
自辰時至酉時,日暈。
藥房都提調臣元仁孫,提調臣徐命膺,副提調臣具㢞啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗚呼,今日干支,何?追憶戊戌。再明日,亦何日?興惟重光。嗟哉,冥然於今,兩判雖莫能躬詣,亦何云宿窩?千慕萬懷,可謂今日,八歲何諭?卄五忍言,今予一心,追慕而已。其若小弛,子道虧矣,其況此時,建功何功,扁鵲何鵲?何暇氣諭?待敎入侍。中宮殿·惠嬪宮,藥房口傳問安。答曰,知道。
吳載純啓曰,明日聖節望闕禮,依例爲之之意,敢啓。傳曰,知道。
傳于吳載純曰,內局入侍。
具㢞啓曰,假注書魚錫光,身病猝重,勢難察任,今姑改差,何如?傳曰,允。
魚錫光改差,代以韓晩裕爲假注書。
以備忘記,傳于吳載純曰,古今一邊詢問,一邊加進者乎?若此雖有異意者,孰能信敎而應旨乎?聞三提調皆休然後,當臥寢,令內局知悉。
藥房口傳啓曰,臣等卽伏承下政院備忘,誠不勝悶迫。目今換節之時,夜晝異候,昨今以三貼仰陳者,區區衷悃,庶蒙俯諒,而況齋宿有命,動駕只隔數日,此時加進,尤不容但已。雖伏承皆休之聖敎,而不敢遽然退去,玆敢相率煩籲,暫許入侍,千萬顒祝,惶恐敢啓。以承傳色口傳下敎曰,在廳卽退然後,當入溫堗,其止之。
傳于趙昌逵曰,聞下敎中官駭然,封安國來家解封後,草記置之。
傳于吳載純曰,禮房承旨,持三次祭文入侍。
金載順,以禁衛〈營〉·一二所巡廳·左右捕廳言啓曰,去夜無犯夜人所捉之意,敢啓。傳曰,知道。
癸巳八月十二日未時,上御集慶堂。藥房入診入侍時,都提調元仁孫,提調徐命膺,副提調具㢞,假注書李羽晉,記事官鄭民始·洪國榮,醫官方泰輿·鄭允協·慶絢,以次進伏訖。仁孫曰,夜間聖候,若何?上曰,一樣矣。仁孫奉進湯劑,上進御。仁孫請診候,上曰,置之。命賤臣,持入昨夜製下御製。命㢞讀。上曰,予之强健,非建功之力也,冥然之致也。予之同庚,亦皆强健矣。仁孫曰,天日之姿,豈可比於蒲柳之質,而第以泰寧殿奉安御容諭之,目今天顔,頓勝於昔矣。上曰,近日行步,頓減於七旬時矣。仁孫曰,祗迎時仰觀,則升降之節,實出尋常萬萬矣。上曰,湯劑二貼,午前與臨臥時,進御則好矣。仁孫曰,誠如聖敎,而當此換節之時,尤合日進三貼矣。上命賤臣,持入前癸巳·甲午增廣榜目,命㢞讀。至沈埈,上曰,誰也?仁孫曰,沈星鎭之父也。上曰,予見其父,而與其子同入耆社,可謂稀貴矣。次讀甲午榜。至趙榮福,上曰,有子而善成就矣,榮福倘知其子之見用乎?予於趙重晦,則着保而用之矣。仁孫曰,榮福若有知,必將感泣於泉臺矣。讀訖,命醫官,持入醫鑑本草瓊玉膏方。上曰,承旨多讀,注書讀之,可也。賤臣進前讀,上曰,注書,誰也?仁孫曰,李羽晉也。上曰,此注書予每忘之矣。讀訖,上笑曰,趙昌逵鄕闇矣。昨夕診筵,請推廳注書之不入,而一番入侍,豈入兩注書乎?仁孫曰,臣聞其委折,則內局先退後,廳注事當交替,而遲延不入,故請推云耳。上命書傳敎曰,噫,以璿派登科者,近者居多,而嗟哉,李明煥因一事,今作故人,予庸惻傷,其弟調用,意蓋此也。靜臥思其人,欲爲下敎,卽二人,此中不無深淺,而意亦弦韋,而雖平世,枳人豈美事?事有先後,故先問李命勳遭故,今將闋服云,令銓曹待闋服調用。一人卽李遠,噫,是誰孫?況與一人有異,事勢固然,頃者之事,尙今悔焉,豈可若是沈滯?靜夜興思,今日呼寫,聞已作故云,而霎時之間,將至三年云,噫,是誰孫?君不能用其臣,臣莫能事其君,乃至於此,思之及此,愴心曷喩?其若不爲,特爲給牒敍用,依例致賻,有其子,待闋服卽爲調用。豈特慰其魂?用慰密陽九原之魂。上曰,閔弘烈之向來所遭甚殘忍,而爲人則頗豁然,至於閔百興則無百弊,有故相之風矣。仁孫曰,京兆事可悶,判尹·右尹,互相有嫌,皆不行公矣。上曰,移除一人,則似無形迹矣。命書傳敎曰,知敦寧今適有窠,判尹閔百興除授,牌招察任。上曰,如是區處,則兩人必皆爽然矣。上叩閾曰,申光履之事,極爲非矣。頃日臨門時,渠敢冷笑,以此非問臣之言爲對,豈不汎濫乎?李遠之事,實非挾雜之致,見欺於光履故也。仁孫曰,伊時臣待罪騎判,侍衛帳殿,目見光履之所對,誠極非矣。然而聞閔弘烈,不絶光履云,臣誠未曉。上曰,弘烈之不絶光履,以爲事係自己而然耶?弘烈果與之酬酢乎?仁孫曰,聞其相問於慶弔云,似或別有苗脈矣。上曰,弘烈之不絶光履,事涉如何,而以此觀之,居間造言者,似非止光履一人矣。上命藥房提調,持湯劑更爲入侍。出榻敎仁孫奉進湯劑,上進御。仁孫曰,夕間更進一貼,何如?上曰,止之。諸臣以次退出。
癸巳八月十二日四更四點,上御集慶堂。禮房承旨入侍時,左副承旨吳載純,假注書魚錫光,記事官鄭民始·洪國榮,以次進伏訖。上命載純,讀十三日十八日二十五日三次祭文訖。上曰,二十五日祭文,尙以草本在,而臨時正書乎?載純曰,似然矣。上命於二十五日祭文中改一處。上曰,二十五日祭文正書與否,注書問于香室知入。上曰,料表欠潔,明日香祝承旨攝傳,仍爲奉審以來。出傳敎錫光出問入奏曰,問于香室,則御製下而卽時正書,故二十五日祭文,已正書云矣。上曰,承旨出去,祭文正本中,以此改書,可也。諸臣以次退出。
上在慶熙宮。停常參·經筵。
仁顯王后忌辰齋戒。
神德王后忌辰。
午時未時,日暈。
藥房都提調臣元仁孫,提調臣徐命膺,副提調臣具㢞啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。明日,何日?追憶重光,微忱萬倍,其何冥然?八旬復逢,旣有鹿茸,何飮此湯,氣何暇諭?明日入侍。中宮殿·惠嬪宮,藥房口傳問安。答曰,知道。
以備忘記,傳于趙昌逵曰,嗚呼,少伸微忱,而惟在乎此,有滲濕,苦作塗黃柏末,故親傳·祗迎·宿窩,皆停,此豈孝乎?建功有效,扁鵲果鵲至此乎?若是難臥此處,何心薑桂?況鹿茸?正一也。嗚呼,八歲時今夜夢侍,靜惟身雖臥於堂中,心則在於西郊,豈云黨窩?此心一也。
傳于李致中曰,今日傳香奉審,昨日入直承旨進去。
以備忘記,傳于具㢞曰,左副承旨許解,趙載俊敍用爲承旨,牌招察任,房順房。
藥房口傳啓曰,卽伏承問候之批,有明日入侍之敎,臣等誠不勝萬萬焦迫之至。臣等雖甚愚迷,豈不知聖孝之出天?當此日追慕益篤,而顧今節序交換,涼冷漸緊,其所保嗇,尤宜有倍於常時,昨日三貼之請,蓋以此也,則今何可竝與二貼而停進乎?臣等職忝保護,不敢奉承,玆不得不冒罪瀆擾。伏乞亟許臣等持湯劑入侍,千萬顒祝,惶恐敢啓。以承傳色口傳下敎曰,旣諭於問候批答,其止之。
藥房口傳再啓曰,臣等冒陳口啓,顒俟召命,及伏承批旨,有止之之敎,不勝抑鬱悶隘之至。臣等竊以爲當此追慕之日,益篤保嗇之方,大聖人正是不匱之孝,殿下何不念及此,而重貽陟降之慮乎?此不待臣等之言,而必有所幡然回思,借臣等以方寸之地也,玆敢相率詣閤,冒罪申籲。伏乞亟降兪音,俾臣等持湯劑入侍,千萬懇禱,惶恐敢啓。答曰,豈云八旬?予曰彭八,其逢此歲,一歲藏樂,豈意逢此日乎?初則親傳,深夜命攝,欲宿憶昔,其果必歟,是豈孝也,亦豈子道?甚矣冥然,自歎衰耗,猶爲再明,其難强忍,自顧心恧,何飮建功?蔘茸浮雲,扁鵲楚越,卿等速休,以安予心。
藥房口傳三啓曰,臣等又伏承批旨,屢屢辭敎,轉益牢拒,尤不勝抑塞之至。今日大聖人追慕之至孝,臣等甚愚迷,亦豈不欽頌,而至於却常進之劑,忽保嗇之節,其在視無形聽無聲之孝思,果何如哉?雖當溫暖之時,湯劑之闕一不進,實爲悶迫,而況此涼節初回,夜晝不適之時,湯劑之關係聖躬,尤大且緊,殿下倘或念及於付畀之重,則固不宜自輕若此也。臣等職忝保護,不得請則不敢退,冒罪申籲,冀降兪音,暫許入侍,千萬顒祝,惶恐敢啓。答曰,嗚呼,兩次展謁皆闕,西郊闕禮今幾年,而今予爲者,親傳與祗迎,此猶若此,是何人哉?今年八旬,豈夢想攸料?三月九日,同月十九,嗚呼,六月初八,前月卄二日皆忍過,明日何日?生年入闕,年纔八歲,其何侍湯?冥然重逢此年,年八十且逢此日,是豈忠也,亦豈孝歟?雖逢再明,何拜隆福,其雖茶禮,何聞何聽?嗚呼,景福怳若前也,回來其雖瞻拜,追憶甲戌,心膽皆隕。來月何月?皇兄皇嫂誕辰,連在兩日,此亦悌乎,豈云八旬?其雖八百,忠乎,孝乎,悌乎?俯仰斯世,此何人哉?若聞集慶堂中,惟一臥翁,欲籲高高,欲訴漠漠,建功浮雲,扁鵲楚越,一何困予?卿等速休,以安君心。藥房口傳四啓曰,臣等冒瀆,天聽愈邈,相顧愕眙,罔然失圖。所下批旨,字字追慕,有足以孚感脈魚,而第伏念湯劑之於聖躬,便同常膳,保嗇之於體先,卽是大節,以孝思而停常進之湯劑,是何異於常膳之不御乎?焦迫之極,不敢長語,玆冒猥越,屢事强聒。伏乞亟加聖思,暫許入侍,千萬至祝,惶恐敢啓。批答出榻敎
具㢞啓曰,時原任大臣,爲承候來待矣。
傳于金載順曰,奉審承旨,先爲入侍,坐直承旨,持儒疏大槪入侍。
以備忘記,傳于金載順曰,承旨趙載俊許解,其代,李昌任爲承旨,房順房。
具㢞,以吏曹言啓曰,今此宗廟·各陵殿,秋夕祭典祀官兼大祝,皆以侍從塡差,而時無職名,令該曹口傳付軍職,何如?傳曰,允。
李昌任,以漢城府言啓曰,依傳敎,首唱疏頭南宮,令當部逐西小門外之意,敢啓。傳曰,知道。
金載順,以御營廳言啓曰,本廳分授惠化門北邊體城頹毁處修築事,前已啓下矣。今日爲始,修築之意,敢啓。傳曰,知道。
又以御營廳·一二所巡廳·左右捕廳言啓曰,去夜犯夜人,無所捉,敢啓。傳曰,知道。
癸巳八月十三日未時,上御集慶堂。奉審承旨·坐直承旨,同爲入侍時,右承旨金載順,右副承旨趙昌逵,假注書韓晩裕,記事官鄭民始·洪國榮,以次進伏訖。昌逵曰,臣敬奉聖旨,馳詣明陵奉審,則陵上殿內無頉,進排官亦無頉矣。且詣各陵奉審,則亦皆無頉矣。仍命讀奏祭物單子及進排官擧案訖,命退去。載順持疏儒南宮大槪進前。上曰,儒疏,何事耶?載順曰,壬辰死節人請謚事也。上曰,濫矣。命承旨書之曰,爲建功下敎,故每問儒來,今日聞四道儒生來云,問其大略,卽請謚事,而莫知其人誰也。召承旨果然壬辰立節人,而曾下敎百餘年前請謚,已涉猥濫,況爲五人,四道儒生封章,非特亦涉異常,此等時,貽弊滋甚。噫,暮年其君,爲三南若是用心之時,爲諸道儒生,莫陳嘉言善謨,敢請希覬之事,亦非其時。今者予心萬倍,何可及也,而心若此,故及今不飭,復何時?首唱疏頭,特爲停擧,令當部今日逐西小門外。命退去,諸臣以次退出。
癸巳八月十三日申時,上御集慶堂。藥房入診,時原任大臣,同爲入侍時,都提調元仁孫,提調徐命膺,副提調具㢞,記事官金峙默·鄭民始·洪國榮,領議政金相福,領敦寧金陽澤,領府事韓翼謩,左議政金尙喆,判府事申晦·李溵·李思觀,醫官方泰輿·鄭允協·慶絢·白文昌·金孝儉,以次進伏訖。相福曰,夜間聖體,若何?上曰,一樣矣。相福曰,寢睡·水刺之節,若何?上曰,一樣矣。上曰,予豈欺心乎?自內欲行素,則每爲見困,故今日欲宿憶昔窩,惟意爲之而旣不能,亦不免進薑桂矣。相福曰,禮經有載,此豈殿下行素之時乎?相福曰,伏見備忘,有塗黃柏之敎,今則,若何?上曰,下部滲水,豈不怪乎?仁孫曰,此是暑濕也。仁孫進湯劑。上曰,今日豈可飮此乎?因覆之。仁孫曰,白文昌方入侍,下詢滲濕處好矣。上曰,置之。仁孫曰,此不可不問矣。命白文昌進前以奏。文昌曰,此是暑濕,而外間亦多有此證矣。上曰,然乎?文昌曰,蘇葉煎湯薰洗,五倍子細末以塗則好矣。仁孫手奉湯劑進前而奏曰,湯劑一日間斷,豈不萬萬焦迫乎?上曰,有何焦心乎?陽澤曰,一日問斷,則仰瞻天顔,顯有所損矣。上曰,太丁寧矣。仁孫曰,湯劑之關係聖躬,便同茶飯,一日闕進,豈無所損乎?命膺曰,昨年左相爲都提擧時,手進湯劑,而殿下以大臣誠懇如此,不得不進御之意,有所下敎矣。左相之所得於昨年者,右相之不得於今日,亦恐有欠於一視之道也。上曰,古談亦聰矣。時原任合辭力請,因起立進前曰,臣等願仰瞻進湯劑矣。上進御,相福曰,不勝欣幸矣。仁孫曰,提調出送,更爲監煎以入,似好矣。上曰,置之。仁孫曰,湯劑決不可闕一,而動駕且在近,此時尤豈間斷乎?上曰,提調先退,監煎以入,可也。仁孫曰,臣聞金峙默之言,淸城畵像焦秉貞本·麟閣本,俱爲見失於己巳年,甲戌後,自先朝招入畵師,指敎某某處,使之追畵云矣。上曰,然乎?金峙默入來乎?仁孫曰,入來矣。命臣峙默進前。上曰,畵師誰某云耶?賤臣對曰,小臣以後生,不能詳知,而第聞家間所傳,則甲戌後,先朝招入畵師之曾見淸城者,隨處指敎,使之畵出云,而畵師姓名,臣亦未之聞也。上曰,彼注書面貌,如何?後進,予皆不知面矣。與其兄如何?尙喆曰,比其兄似堅固矣。上曰,藥房提調,持湯劑更爲入侍。出榻敎仁孫再進湯劑,上進御。仁孫曰,明日湯劑,依例爲之乎?上曰,依。仁孫曰,蘇葉五倍子末,當自本院入之矣。上曰,依。諸臣以次退出。
上在慶熙宮。停常參·經筵。
仁顯王后忌辰。
藥房都提調臣元仁孫,提調臣徐命膺,副提調臣具㢞啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗚呼,冥然八旬逢此日,追憶八歲時,心膽皆隕,此豈孝乎?明日,何日?良欲溘然,氣何暇諭?滲濕處薰洗塗末,勝於前洗黃柏矣,待教入侍。中宮殿·惠嬪宮,藥房口傳問安。答曰,知道。
以備忘記,傳于李致中曰,昔夫子夢見周公,晝有思夜必夢,理固然,怡然怡然,是豈孝也?今夜夜長特甚,兼有悶者,何能交睫?撤漏後窓猶昏,若是憧憧,聞開東心少舒,聞開門心亦開,若此若此,何耐何耐?浮雲千乘,楚越萬機。
傳于金載順曰,內局入侍,坐直承旨,持甲戌年日記入侍。
趙昌逵,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
具㢞,以吏曹言啓曰,明日擧動時,左右通禮,不可不備員,左通禮未差,右通禮金復休,身病猝重,勢難察任云。今姑改差,而未差之代,改差之代,竝口傳備擬以入之意,敢啓。傳曰,知道。
傳于李昌任曰,儒臣持問答入侍。
以慶尙監司金華鎭狀啓,七月令進上山藥,當月內不得製進,惶恐待罪事,傳于李昌任曰,勿待罪事,回諭。
李昌任,以義禁府書啓曰,明日擧動時,王世孫左右考喧都事,當爲備員,假都事二員,令該曹依例差出,以爲分排之也,何如?傳曰,允。
趙昌逵,以訓鍊都監·一二所巡廳·左右捕廳言啓曰,去夜犯夜人,無所捉,敢啓。傳曰,知道。
癸巳八月十四日巳時,上御集慶堂。藥房入診入侍時,都提調元仁孫,提調徐命膺,副提調具㢞,記事官金峙默·鄭民始·洪國榮,醫官方泰輿·鄭允協·慶絢·白文昌·李世玉·元命述,以次進伏訖。仁孫曰,夜間聖體,若何?上曰,一樣矣。寢睡·水刺之節,若何?上曰,一樣矣。仁孫曰,滲濕之候,夜間,若何?上曰,蘇葉煎湯,果勝於他水矣。仁孫曰,猶有餘氣乎?上曰,今則如常矣。仁孫曰,今雖差勝,薰洗不可停止矣。上曰,置之。仁孫進湯劑,上進御。仁孫請進候,上曰,置之。命提調先退,更爲監煎以入。仁孫曰,明日當有勞動之節,伏願加進一貼,而日勢亦尙早,後二貼則更待下敎,奉入似好矣。上曰,置之。上曰,嗚呼,今番三次下敎,予意洞悉,而嗚呼,臨御近五十載,年今八十,三件事業中,蕩平卽第一,而莫知將來。暮年用心,唯在乎此,今日其雖興感,後生何知?況入闕之年,卽甲戌也?欲知其月,取來令讀,冊封在於六月初一日,後三月,卽予生月也,不肖其後,深荷恩眷。嗚呼,生年入闕,至八歲承歡,豈意今年,重逢此日?千懷萬慕,亦歇後語也。因此見承旨座目已知,更考初夏日記,欽歎處分之赫然。嗚呼,自此以後,今八十年之間,雖有些少局面之異焉,多不過三四年,而嗚呼,幾十年調劑,能守苦心,故昨年設蕩平科,受千千萬萬料表二字。嗚呼,君心豈二,而見世深矣,知世亦深矣。前者黨習,皆由於下,若復舊習,於予二字靦然,雖不暇諭,邦國興替,專在於此,今番三諭,焉可已乎?諭予雖耄,志益固,於今予何過慮,而嗟哉,他日予何知乎?嗚呼,皆以喬木世臣,其若無私,事君豈有標榜?亦何分門割戶,亦何干戈相尋?大抵朝鮮之人,以此作一機關。嗚呼,他日若或葛藤,此雖百世之下,是負予也,亦忘祖也,負予則可也。百世之內,若復黨習,此非忘祖忘先乎?雖繼體之君,莫能調劑,至如昨年以前,何心祼薦呼寫乎?此心切悚然,心切懍然。嗟哉,諸臣聞此敎,汗不沾背,心不悚然,頃者亦諭,雖冠人冠衣人衣,何異於禽獸?以喬木世臣,爲人可乎,從禽獸可乎?嗚呼,釀宬戊申,其本由於甲戌,今予近五十載臨御,年已八旬,心豈弛也,飭何忽也?況受二字之號,設蕩平之科後,其君蕩平中君,其臣蕩平中臣,君若忽焉,臣若違焉,君何曰君,臣何曰臣?嗚呼,今日將過,明將拜焉,若是呼寫,諭諸大小臣僚,陟降臨照,暮君在國,視此敎相謂曰,此吾君恒日例語也,其若恬然怡然,何云他日,將何心拜於衰君乎?呼寫及此,涕沾于枕,豈特今諭?明將以此奏殿,欽體此敎,莫替予意。予卽阼四十九年癸巳八月庚子日諭,嗚呼,今日于支其何,明日干支亦何?興懷干支,豈特予諭,群心,若何?其宜滌心以看。出傳敎上曰,藥房提調,持湯劑更爲入侍。出榻敎仁孫再進湯劑,上進御。仁孫曰,明日依例口傳問安乎?上曰,依。仁孫曰,朝氣涼冷,明日動駕時,加厚衣樹,而亦伏望稍晩出宮矣。上曰,明日動駕時,闕外植炬置之,只闕內植炬待令。上曰,十七日崇陵傳香,一體替攝。竝出榻敎諸臣以次退出。
癸巳八月十四日巳時,上御集慶堂。坐直承旨入侍時,左承旨李性源,假注書韓晩裕,記事官鄭民始·洪國榮,以次進伏訖。上命性源,讀甲戌日記。性源讀入宮時刻及其時承旨座目,拜相傳敎訖。上命晩裕,考莊烈王后冊封年入侍。晩裕承命出來考譜略,因持戊寅日記入侍。命性源讀訖。命退去,諸臣以次退出。
癸巳八月十四日初更三點,上御集慶堂。儒臣入侍特,校理蔡弘履,修撰李昌伋,右副承旨李昌任,假注書韓晩裕,記事官鄭民始·洪國榮,以次進伏訖。上命弘履讀問答,次命昌伋讀之,次命承史讀之,以次讀訖。上曰,噫,昨日雖穩睡,今日誠難,況昨日已苦,今夜何?嗚呼,暮年逢此日,只抱追慕而忍過。嗚呼,明日何日?憶庚子以前時,心欲隕而膽欲墜,抱此懷此等夜長,何以堪耐?特召儒臣,命讀問答而脫常規,將二卷自初竟讀,兩儒臣·一承宣,一注書·兩翰林,次第以讀,前篇已畢,問中官夜如何,其初更三點始讀,已三更一點云。其復令讀,將至撤漏,而噫,三更一點,卽祭官起枕之時也。嗚呼,於廟於殿東西陵園,嗟哉,獻官其將起寢整衣,嗚呼,雖莫能躬詣,此時靜臥,其亦子道,故命止讀呼寫。嗚呼,於今八旬,已是千千萬萬科表,且逢今明日,冥然曷勝?遙望西郊,五內欲隕,嗚呼,明朝其亦何聞何觀?雖然,今朝入侍有諭,嗟哉,大小臣工,其若惕然而體念,吾國庶幾。餘意憧憧,其復勉諭,嗟哉,此諭,其雖言敎,嗚呼,大小臣工,皆喬木世臣,豈可忍只謂言敎,而莫思乃祖乃先乎?嗚呼,夙宵予心,惟在乎此,其若動念,欲體明朝隨予之輦,聞鼓吹聲,若無動念體予之意,何心隨予乎?過今夜何心聞吹,而此今日已過,豈徒子夏·子張彈琴之意乎?依頃者陪饌,時令吹笛,亦若昔年此日大庭賀,欲今鼓吹,聲徹於殿門。呼寫及此,涕沾于枕,而其聞樂不樂之意,亦在此中矣。噫,古之三對,特命六對,昔年載於書題,復政以後,一月六對,雖預定,皆不闕焉。噫,明日後三日,亦予淸齋日,而次對則例爲明日次對,其行於再明事,令備局知悉。噫,今予心氣,今年忒甚,今月轉甚,而忍過,今明日,千乘若浮雲,萬機亦楚越,而其欲强爲者,意亦爲宗國也。嗟哉,大小世臣,咸聽此諭而益勉也。出傳敎命退去,諸臣以次退出。
上在慶熙宮。停常參·經筵。
辰時未時申時,日暈。夜一更,月暈。三更四更,月暈。四更五更,月食。
大殿·中宮殿·惠嬪宮,藥房口傳問安。答曰,知道。
傳于金載順曰,乘輦時鼓吹,依例爲之。
大駕詣昌德宮後,政院·玉堂·藥房口傳問安。答曰,知道。王世孫詣昌德宮後,政院·玉堂口傳問安。答曰,知道。中宮殿·惠嬪宮,王世孫遺宮官問安。答曰,知道。
傳于趙昌逵曰,諸司預備。
大駕詣毓祥宮後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
傳于趙昌逵曰,諸司預備。
又傳于曰,有上言者,持上言,來待于興化門。
大駕還宮後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
藥房口傳啓曰,臣等診筵入侍,伏承第三次待敎之命,而更鼓過半,召命尙靳,此時湯劑,關係甚重,其在保護之道,不容少忽。深夜瀆撓,非不知萬萬惶悚,而區區下情,不勝悶迫,相率煩籲,特許兪音,千萬幸甚,惶恐敢啓。具㢞啓曰,藥房三提調,爲承候來待閤外矣。傳于具㢞曰,內局入侍。
以備忘記,傳于金載順曰,皆悤悤而回,餘懷憧憧。旣奏而來,明日當爲祗迎,凡節皆依前。
趙昌逵,以禁衛營·一二所巡廳·左右捕廳言啓曰,去夜無犯夜人所捉之意,敢啓。傳曰,知道。
正言洪履健疏曰,伏以臣,向徹陳情之章,旋蒙矜許之恩,調養病父,少伸情私,區區感結,銘在心骨。仍伏念臣,忝叨見職,已近一朔,而言議巽軟,見識蒙昧,方當我聖上一初求言之時,上而袞職之闕,不能裨補,下而官師之失,亦未糾正,伈伈泄泄,曠日持久,官以諫名,亦將焉用哉?滿心慙恧,實無措躬之地,而兼以父病,有加無減,風寒所觸,轉益危篤,頑痰結而食飮不下,毒痢作而度數無算,眩暈喘促,無非危症,積傷之餘,元氣大脫,昏昏綿綴,有若朝夕難保者然。臣以㷀畸之蹤,無他兄弟,尋醫問藥,非臣則無可周旋,轉側起動,非臣則無可扶將,雖暫時畦步之間,實無離捨之勢,臣情到此,誠亦慽矣。如欲奔走供職,則方寸已亂,有未暇顧,如欲專意救護,則虛縻言責,徒增罪戾,公私俱悶,進退不得,焦遑蹙迫,有泣而已,如非天地之明,父母之仁,則將何處疾聲而呼籲哉?玆敢不避猥屑,更瀆宸嚴。伏乞聖慈,諒臣悲苦之懇,鐫臣見帶之職,仍命有司,重勘臣罪,以昭法紀,以便救護,不勝幸甚。臣於請急之章,不宜贅及他說,而事在目下,未敢泯默,玆敢附陳焉。兩司之不得互相推考,古例卽然,而向來憲長之請推諫臣,大損臺體,且關後弊,不可置而不論。臣謂大司憲鄭光漢,亟施不敍之典,斷不可已也。臣無任屛營祈懇之至,謹昧死以聞。答曰,省疏具悉。附陳者,臺體卽然,依施,爾其勿辭護焉。
癸巳八月十五日寅時,上詣昌德宮,擧動入侍時,行都承旨具㢞,左承旨李性源,右承旨金載順,左副承旨趙昌逵,右副承旨李昌任,同副承旨李致中,記事官金峙默,假注書韓晩裕,記事官鄭民始·洪國榮,以次隨駕。上具翼善冠·袞龍袍,乘輿出通陽門詣延和門外,降輿乘輦,出興化門,仍詣昌德宮進善門外降輦。乘輿入眞殿展拜後,出萬安門乘輿時,上曰,回駕時,詣毓祥宮事。出駕敎上曰,毓祥宮擧動時,前後廂軍,道上留住。出駕敎上曰,百官行禮安徐。出駕敎仍詣毓詳宮門外降輦,乘輿入宮行禮後,上以步輿,出宮門乘輦時,上曰,回駕時,路由夜晝介事。出駕敎上曰,噫,遇昨日逢今日,予懷千萬,仍其服而欲拜,故悤悤而回,微忱,何抑?八旬此禮,誠是千萬料表。拜禮之時,莫若季夏,其復行禮,焉可得也?況今年禮此殿,今日畢矣?其若追慕,宜乎繼述,其況予心,追慕與爲民?頃者耆社,捧上言只一張,尙今帳然,昔年皆許訴駕前之御詩,回駕時,興化門外,皆令上言,予當駐輦受焉。出傳敎上還入大內,諸臣以次退出。
癸巳八月十五日申時,上御集慶堂。藥房入診入侍時,都提調元仁孫,提調徐命膺,副提調具㢞,記事官金峙默·鄭民始·洪國榮,醫官方泰輿·鄭允協·慶絢·白文昌·許·李長周,以此進伏訖。仁孫曰,勞動之餘,聖體,若何?上曰,一樣矣。仁孫進湯劑。上曰,今日建功,是豈孝乎?仁孫曰,此非如是下敎者矣。上進御,仁孫請診候,上曰,只三人爲之。泰輿診候訖,退伏奏曰,脈候左右三部度數調均,脾胃脈候,亦一樣矣。上曰,予當直言矣,俄於下輦時,吐痰於中官手指,而狀如綿子,吐後氣亦少勝,此是痰乎?仁孫曰,然矣,上候如此,而臣等全然不知矣。今則更無餘氣乎?上曰,然矣。允協退伏奏曰,左右三部度數之調均,比前少損,脾胃脈候,亦不足矣。絢曰,脈候左右三部度數,不能調均,脾胃脈候,亦似不足矣。仁孫曰,許亦入來矣。上曰,一體爲之。退伏奏曰,左右三部度數,不能調均,脾胃脈候,亦不足矣。上曰,今日當三貼乎?仁孫曰,今日三貼,斷不可已矣。仁孫曰,聖候如此,臣等決不當退處,臣等中一人,直宿本院,似好矣。上曰,置之。仁孫曰,此是臣等之職分,伏願使之盡分焉。上曰,外間必動矣,其止之。仁孫曰,豈有動乎?上曰,止之。仁孫曰,提調使之先退,監煎以入,何如?上曰,依。命㢞讀奏上言,上曰,今日上言之命,意蓋深矣。令承旨讀奏,十一張中第一張,金敬淳上言也,聞焉其涉殘忍。況特敎措辭,判付酌處者,且里任中一人,因下敎特釋養親,此不可比諸此人者乎。特放,令該府,當日卽爲分付本道,以表予今日特捧上言之意。出傳敎上曰,今聞上言中嶺南土人金光漢,爲祖褒孝,此已是禁令。大抵凍魚冬筍,無處無之,心常慨然,而洞人猶然,況爲孫子乎?予之恒意,爲子孫,以孝稱於祖,卽職分內事,焉敢褒嘉?此上言勿施。出傳敎上曰,今聞洪命遠妻柳氏上言,卽立後事也。凡與受無人者,上言前則其雖可矜,係關國典,該曹請勿施,而皆特許立後,近者已爲定制,況此人乎?何待回啓?特許立後事,分付該曹。出傳敎上曰,爲子孫,爲祖褒忠褒孝,心常非之,今日一張,已命拔去。張振翼爲五代祖上言,與他有異,政府署經時見拔,其所稱冤,不爲無據,令該曹取見其時謚望,以前望備擬。噫,故相旣奏,特贈大司馬之職,而亦豈無節惠之典?張弼武子,若無議謚之事,令弘文館亦爲議謚。出傳敎上曰,今者金光瑞上言,與張振翼上言有異,旣不參於錄勳,則百餘年之後,其孫上言猥濫,無異頃者儒疏。雖然,南宮之章有間,其拔勿施。出傳敎上曰,今聞順受上言,其間眞僞,姑捨勿論,嗟哉,周牢,何等酷刑,欲施於其父,䝱迫捧招,此等事心常愍焉。曾已下敎,果若此,其涉駭然,令該曹,嚴問其時捕校以啓。周牢之跡旣難掩,則以決棍誣對,亦何分義?其令一體嚴問以啓,其時大將,亦爲問名以奏。出傳敎上曰,今聞李道益上言,渠家墳墓,非比凡家,則他人犯葬,不知其禁,同爲守護,此何人理?同氣之樞,果若露處,則亦不掩土,今乃訟冤,無形無識,莫甚於此。令該曹決杖下送,其正倫理,果若此則偸葬者誠荷杖者,令本道嚴査啓聞。出傳敎上曰,金潤本事,予以不信,故頃者其子柱泰,旣已減等,則況其時冊房人乎?今上言中林行孫祖守一,特放事,分付該府,今番下敎,與前有異,不必更爲草記,皆以此敎,今日內卽爲分付事,分付該曹·該府。出傳敎上曰,今聞金光浩等上言,業有處分,則其於鄕案,孰敢若此,而但此則不可推諸於朝者,故以此下批。其後因金植事,下敎旣嚴,太學亦遵,則幺麽鄕院,焉敢若此?雖然此不過一令遵令者,嗚呼,暮年豈費下敎乎?下諭道臣,復有此弊,則當該領長,宜施重繩,當該道臣,亦豈無不檢之飭乎?一體下諭。出傳敎上曰,今聞李謙鎭上言,俄者洪命遠立後事,下敎已諭,此不過拘於格例者,今日上言,何待回啓?特許立後事,分付該曹。出傳敎上曰,今番上言,與前有異,故勿爲踏啓,以待事已下敎,而徑先以踏,其涉可駭。當該中官,越俸一等,視若尋常,承傳色亦爲從重推考。出傳敎上曰,藥房提調,持湯劑更爲入侍。出榻敎仁孫再進湯劑,上進御。仁孫曰,俄已仰達,而臣等中一人,當留宿闕中矣。上曰,置之。仁孫曰,然則臣與提調,退處闕外,而都承旨使之替直,似好矣。上曰,依。仁孫曰,鄭允協當一體替直矣。上曰,依。上命退去。仍下敎曰,第三貼待下敎持入,可也。諸臣以次退出。
癸巳八月十五日四更五點,上御集慶堂。藥房入診入侍時,都提調元仁孫,提調徐命膺,副提調具㢞,記事官金峙默·鄭民始·洪國榮,醫官方泰輿·鄭允協·慶絢·白文昌,以次進伏訖。仁孫曰,寢睡之節,若何?上曰,或睡或覺矣。仁孫曰,痰候今無餘氣乎?上曰,然矣。仁孫進湯劑,上進御。命㢞讀奏公事訖,上曰,注書出去,月食單子,持入,可也。臣峙默承命持入,命㢞讀奏訖。仁孫曰,臣等當退出乎?上曰,依。諸臣以次退出。
上在慶熙宮。停常參·經筵。
藥房都提調臣元仁孫,提調臣徐命膺,副提調臣具㢞啓曰,昨日祗謁璿源殿,仍詣毓祥宮,展拜伸慕,移時回鑾,伏未審此時,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫隨駕之餘,氣候,何如?臣等不任區區憂慮,敢此問安,竝爲仰稟。答曰,知道。冥然過昨日,其皆悤悤回,是豈孝也,亦豈子道?氣亦益苶,是豈穩睡?此誠昏睡,氣何諭乎?世孫氣候一樣,次對同入。
趙昌逵啓曰,大臣·備局堂上,依下敎來待矣。
傳于金載順曰,內局同爲入侍。
傳于趙昌逵曰,引見。
以備忘記,傳于金載順曰,問諸扁鵲,建功果有功,豈有昨日?其於此時,亦知其脈,今日猶此,建功而然乎?卽予氣也,於朝湯粥猶悶,僅數匙而已,晩後能食朝膳,寔由冥然,建功何功?嗟哉,今日若復三某,予將爾顋,其宜自護,深藏鎖鈔。
具㢞啓曰,假注書韓晩裕,身病猝重,勢難察任,今姑改差,何如?傳曰,允。
傳于金載順曰,內局入侍。
傳于具㢞曰,儒臣持問答,同爲入侍。
兵曹口傳政事,以徐命膺爲都摠管。
以備忘記,傳于具㢞曰,噫,今年八旬,故入春以後,氣衰心苶日甚。噫,三月內三日,忠耶孝耶?五月亦然?入此月後益甚,昨日若此,於予得矣。其猶冥然,明朝祗迎,是豈孝歟?二十五日且然,亦曰悌道,身雖在世,心若前生,今日門名燕雁,誤呼觀也,其衰已判,若此而何云萬機焉?建功何功,扁鵲何鵲?
趙昌逵,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
又以御營廳·一二所巡廳·左右捕廳言啓曰,去夜犯夜人,無所捉,敢啓。傳曰,知道。
李昌任,以刑曹言啓曰,今日上言第一張,金敬淳上言也,聞焉其涉殘忍,況特敎措辭,判付酌處者,且里任中一人,因下敎特釋養親,此不可比諸此人者乎?特放,令該曹當日卽爲分付本道事,命下矣。依傳敎,慶尙道南海縣定配罪人金履寅,卽爲放送事,發關分付于該道道臣之意,敢啓。傳曰,知道。
癸巳八月十六日辰時,上御集慶堂。藥房入診入侍時,都提調元仁孫,提調徐命膺,副提調具㢞,記事官金峙默·鄭民始·洪國榮,醫官方泰輿·鄭允協·慶絢·吳道炯·白文昌,以次進伏訖。仁孫曰,夜間聖體,若何?上曰,一樣矣。仁孫曰,寢睡之節,若何?上曰,昏睡矣。仁孫曰,痰候更無餘氣乎?上曰,無矣。仁孫進湯劑,上進御。上曰,昨日所吐之痰,膠固如綿子,痰果如此乎?仁孫曰,然矣。仁孫請診候,上曰,只三人爲之。仁孫曰,吳道炯亦入來矣。上曰,至吳道炯爲之。泰輿診候訖,退伏奏曰,脈候左右三部度數,不能調均,脾胃脈候,亦不足矣。允協曰,脈候度數不能調均,脾胃脈候之不足,與昨一祥矣。絢曰,脈候度數,不能調均,脾胃脈候,亦一樣不足矣。道炯曰,脈候度數不能調均,脾胃脈候,亦頗不足矣。上曰,三貼之效,固如此乎?仁孫曰,此不過一時痰候,不必如是下敎矣。仁孫曰,提調先退,使之監煎以入,何如?上曰,依。上曰,嗚呼,六月自內臨徽寧殿以拜,其時殿司兪漢寧,特爲陞敍。嗟哉,昨日皆初拜之後,莫能復拜,旣不能復拜,其何拜徽寧?若此,故於昨日,莫踰迎雁門。嗟哉,貞聖其若有知,若何?昨日莫知何樣人,今日氣少勝,故靜思,何無表意?承旨馳往奉審回奏。出傳敎上曰,再明日海昌家差祭,初欲命內侍爲親親,令禮房兼行,祭文已書,料表以止,此卽家人禮。嗚呼,昔年於兩公主房廟,予親酌,予猶爲也,豈拘其品?再明日海昌尉·明安公主致祭,以興恩副尉受香事,分付。出傳敎上曰,藥房提調,持湯劑更爲入侍。出榻敎仁孫再進湯劑,上進御。仁孫曰,第三貼,當待下敎乎?上曰,依。諸臣以次退出。
癸巳八月十六日辰時,上御集慶堂。大臣·備局堂上,引見入侍時,領議政金相福,左議政金尙喆,右議故元仁孫,行禮曹判書具允明,行司直具善行,行戶曹判書蔡濟恭,行司直鄭弘淳,左參贊韓光會,仁陽君李景祜,刑曹判書洪名漢,司直趙重晦,行副司直李章吾,吏曹判書趙明鼎,右參贊洪樂性,兵曹判書具允鈺,行副司直尹東暹,開城留守李聖圭,訓鍊都正李潤成,行副司直尹泰淵,戶曹參判尹得養,淸川君金鍾正,工曹參判李重祜,副司直金相翊,吏曹參判徐命善,大司諫朴師訥,掌令金養心,校理蔡弘履,左副承旨趙昌逵,假注書韓晩裕,事變假注書宋相殷,記事官鄭民始·洪國榮,以次進伏訖。相福等曰,聖體調攝,若何?上曰,比昨差勝矣。相福曰,原任大臣,爲問候來詣閤外矣。上曰,原任大臣入侍。出榻敎晩裕承命出來,引領敦寧金陽澤,領府事韓翼謩,判府事申晦·李溵·李思觀,偕入進伏訖。陽澤等曰,聖體調攝,若何?上曰,差勝於昨日矣。相福曰,重臣旣敍用,朴相德還差惠堂,朴相德之關西句管,趙曮之嶺南句管,李潭之有司堂上,竝還差,何如?上曰,依爲之。出擧條相福曰,刑曹參判權噵之必欲一遞,似然矣。本職今姑許遞,何如?上曰,許遞,可也。出擧條上曰,刑曹參判權噵許遞。出榻敎濟恭曰,內庫氷丁,有不得不稟達者矣。午前供上,則內庫擧行,午後供上,則西庫擧行,而聞西庫則尙有若干餘儲,內庫則庫儲旣盡之後,貿用江上私庫者已數月,今則私庫擧皆罄竭,實無可貿之處云。供上事體,何等重大,而目今形勢,生事必矣。在前如此之時,雖八月,直爲啓目停止者,非一非再,而今年則日氣尙爾稍暄,自下直請停止,誠有所不敢者,故敢此仰達矣。上曰,事勢誠然,依前八月例停捧,可也。出擧條上曰,摠管有闕代,口傳擧行。出榻敎上曰,關西句管朴相德,嶺南句管趙曮,有司堂上李潭竝還差,朴相德還差惠堂。出榻敎上命秋判,讀金柱泰子原情。名漢讀訖,上曰,其文善作矣。相福等曰,然矣。上曰,噫,王者政令,豈可事同而飭異焉?噫,乙亥年三人,一則朴載河,一則趙東夏,一則金潤。朴載河以不過供辭迂闊,下金吾時,令軍誦傳者,而其後特放,閫帥辭朝,崇文堂召見時,怳若昨日。趙東夏臨門時,因其妻呼冤,特爲蕩滌,而只有金潤一人,豈意昨捧上言?今日語及潤,因此以聞有登聞,而該曹尙未回啓云,故取來令讀。豈待供辭?昨已諭,此人孟浪,業已知矣。雖然,柱泰減等停啓之後,作故配所云,聞甚惻然,令本官恤典擧行,今聞此供,此亦末節,其果若此,潤之妻,何不若東夏之妻?無乃年衰而然乎?本事同,而一則蕩滌調用,一則伸雪蕩滌,惟此一人,莫聞供辭之前柱泰減等,昨日下敎,於渠可謂快雪之階。況今聞供辭,其時光哲·柱泰,見於京中云,而尙在邊地任所,則其已脫空。況尙白爲人浮浪?予所知矣,所告三人,於此可知,而二已快雪,其有一焉,而況此人乎?旣下敎,聞此之後,嗚呼,暮年今不諭焉,嗟哉,三人中豈不斑駁?嗚呼,予今不諭,更待何時?金潤父子,依趙東夏例,一體蕩滌事,分付該府·該曹。出傳敎上曰,昨因上言下敎,因此以聞,金柱泰減等之後,臺臣爭執,僅已停啓,今聞中道物故,其子以衰服訟冤云,聞甚慘然。其豈特放之意乎?令其處特爲恤典擧行,以示予暮年一視之意。出傳敎上曰,嗚呼,今日處分,暮年三人洞快,雖此下敎,只止其身,豈予意乎?故水使朴載河子若孫今有乎?令政院問焉,夕入侍以奏。出傳敎師訥曰,臺閣之職,與他有異,雖僚席之間,勿論所失之輕重,隨事彈糾,無所拘礙,卽是古規,而俄見正言洪履健疏本,則以向日憲長之請推諫臣,謂損臺體,至請不敍之典,未知其言,有何所據,而揆以法例,雖勘律之重者,兩司互相論劾,則問備薄罰,有何不可,而且有近例可考,則其所爲言,殊涉未諳。後弊所關,不可置而不論,臣謂正言洪履健罷職宜矣。上曰,昨日下批之後,靜而思之,其涉疑也,今問筵中矣,今者所懷誠是,依啓。出擧條師訥曰,俄以潤事,特下處分傳敎,而潤之罪犯,明在丹書,關係至重。今因其孫之所訴,遽降蕩滌之命,執法之論,在所必爭,臣謂所下傳敎,還收宜矣。上曰,一所懷是也,而一所懷無乃過乎?噫,三人同,而此人予於其時,猶知孟浪,噫,一人已雪而調用,一人亦已快雪,況前已孟浪者乎?今者下敎,可謂晩矣。嗚呼,昨日捧上言,今有此敎,事體比前較重,雖臺閣,何敢因此連啓,予何心尋常酬應乎?此啓復連,亦何對臣?卽其席消融焉。出擧條師訥曰,告君之際,一字誤讀,其罪不輕,臣於所懷仰達之時,有做錯之失,臣之昏憒之狀,於是著矣。何可一刻冒據於臺次乎?請命遞斥臣職。上曰,一時做錯,其何爲嫌?勿辭,亦勿退待。出擧條養心曰,三司之臣,承牌詣闕之時,不敢平服隨往,乃所以尊君命重體貌之意,而向日諸臺之承牌也。臣目覩兩玉堂·一臺臣之平服隨牌,而坐於公廳,雖値暮夜,有愧古人,不爲冥冥隨行之義,臣謂當該玉堂·臺臣,竝施不敍之典可也。上曰,依啓。出擧條養心曰,國以民爲本,民以食爲天,足食之道,專在於農牛,國家所以設法禁屠,蓋出於爲生民重農業之意也。近來法禁解弛,稱以牛疫,私屠狼藉。臣方待罪憲職,數日之禁犯者夥然,以此推之,外方可知。臣謂令廟堂,申飭中外,各別嚴禁,俾無如前濫雜之弊,可也。上曰,所奏誠得臺體,依啓。出擧條上曰,旣經月蝕,咨文令承文院撰送灣府,因此以聞李德星,得許多曆法來,而初令灣銀貿來云,渠自貿來,事係賞典,故置而不奏云。旣聞之後,何寢之乎?紹介之譯官,今方下問,而李德星爲先特爲加資,以示聳動之意。出傳敎命退去,諸臣以次退出。
癸巳八月十六日申時,上御集慶堂。藥房入診入侍時,都提調元仁孫,提調徐命膺,副提調具㢞,記事官金峙默·鄭民始·洪國榮,校理蔡弘履,修撰鄭日謙,醫官方泰輿·鄭允協·慶絢·吳道炯·許·金世彦,以次進伏訖。仁孫曰,午間聖體,若何?上曰,一樣,而今日進飯矣。仁孫曰,得無滯乎?上曰,此則不然,而氣甚苶然,無陽界意思矣。仁孫曰,明日祗迎,誠出於追慕之聖孝,臣等雖不敢仰請,而此時豈可勞動乎?上曰,昨已奏殿矣。命膺曰,如此之時,聖躬尤宜自護矣。上曰,此亦古談矣。仁孫進湯劑,上進御。上曰,都承旨今日亦爲別省記乎?仁孫曰,然矣。仁孫請診候,上曰,依。泰輿診候訖,退伏奏曰,脈候滑體,比朝似差勝,而大體一樣矣。允協曰,脈候左右三部,度數調均,而右關不足,與朝一樣矣。絢曰,脈候度數之不調均,少似差勝,而脾胃脈候不足一樣矣。道炯曰,脈候左右三部度數,比朝調均,而脾胃脈候,不足則一樣矣。命玉堂上下審·承旨·翰注,分讀問答訖,仍命退。仁孫曰,明日湯劑,依例爲之乎?上曰,依。諸臣以次退出。
上在慶熙宮。停常參·經筵。
藥房提調臣徐命膺,副提調臣具㢞啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,匠等不任區區憂慮,敢來問安,竝此仰稟。答曰,知道。追憶昔此年,此月此日詣東郊,且憶昨冬,微忱千萬。初欲親傳,今惟祗迎,此懷何抑?再昨得矣,今猶支撑,曷勝冥然,氣何暇諭?待敎入侍。中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
以承傳色口傳下敎曰,只御筆用正三靑,寫字官所書,陰刻懸板及邊板所劃,皆以造三靑爲之事,書吏走馬馳遣分付,如已爲之,置之。
以承傳色口傳下敎曰,御營廳連爲得來,此後則更勿得來事,分付本廳。
以備忘記,傳于李致中曰,聞開東開門,心亦開,而嗚呼,此心日益甚焉,何心三貼?
趙昌逵,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
假注書望,韓晩裕改差,代以李羽晉爲假注書。
以備忘記,傳于具㢞曰,昨夜氣昏,猶莫知夜長,今夜氣勝,夜長倍前。嗟哉,暮年其何堪乎?憶昔年,此日此心能耐歟?
以備忘記,傳于具㢞曰,噫,今予雖在今世,心在前生。忍過再昨,今日祗迎,此果孝乎?聞其撤漏,其後若一夜,心悶心悶。若在蕓霧,建功三貼何功?諸扁鵲亦何有效焉?
具㢞啓曰,假注書李羽晉,時無職名,令該曹依例付軍職,冠帶常仕,何如?傳曰,允。
傳于具㢞曰,內局入侍。
以備忘記,傳于具㢞曰,昔曹叡,以不忍竝射辭焉,今御營廳所進二鹿,先雌後雄,此御營廳砲手,先放其雌,故噫,彼其雄尋雌而來,又被放者,興惟及此,心豈甚惻然?比殷湯解三網,因予食,一時砲雌雄,以豳風觀也,亦非行獵時。自古臘肉,蓋由於此,此後軍門獵鹿禁焉。噫,若此,靈臺鹿亦將砲矣。
傳于李致中曰,內局入侍。
李性源,以戶曹言啓曰,明安公主房,米綿多數輸送事,命下矣。米十五石,木綿二十疋,輸送本房之意,敢啓。傳曰,知道。
趙昌逵,以禁衛營言啓曰,本營分授崇禮門南邊體城崩頹處改築事,前已啓下矣。今八月十八日始役之意,敢啓。傳曰,知道。
又以訓鍊都監·一二所巡廳·左右捕盜廳言啓曰,去夜無犯夜人被捉之意,敢啓。傳曰,知道。
右議政元仁孫箚曰,伏以臣,昨自筵退,胸膈略有刺痛,及至歸次,寒熱又復交攻,塊氣上升,吐瀉兼作,本院起居,無由進身,聖候方在靜攝,而身帶保護之任,虧闕常分,譴何是竢。伏乞聖慈,特解臣內局兼任,仍治臣罪,以警具僚焉。取進止。答曰,省箚具悉卿懇。業已知矣,爲卿悶焉。卿其安心勿辭,其宜善攝焉。傳曰,遣史官傳諭。
癸巳八月十七日辰時,上御延和門。香祗迎入侍時,行都承旨具㢞,左承旨李性源,右承旨金載順,左副承旨趙昌逵,右副承旨李昌任,同副承旨李致中,記事官金峙默,假注書李羽晉,記事官鄭民始·洪國榮,以次侍立。上具翼善冠·黑團領袍,乘步輿出通陽門,詣延和門。香祗迎後,步詣興化門,乘輿入延光門,殿座光明殿。只命該房承旨·翰注入侍。御筆書昔癸巳年來宿六字,命載順書記文訖。因命書傳敎曰,逢今日香祗迎,實千萬料表。嗚呼,二十求差,八十祗迎,諸臣必曰謂何,而予則自謂冥然。況過再昨日逢今日,是豈孝乎,豈可泯焉?親書六字,鐫揭香大廳左方,仍書以記,令寫字官洪武正韻書,鐫揭右方,而問答旣諭,謹依龍飛樓昔年御製,懸板粉質靑字,御筆陽刻,記文陰刻,亦以粉質靑字,於邊靑質只紅畵,令承宣看檢以揭,知其禮畢入來。予今日當宿德游堂。又命書傳敎曰,今日欲宿憶昔窩而莫能,此懷何抑?尙有餘日,氣若勝焉,二十五日懿陵香祗迎,仍宿憶昔窩,翌日徽陵香祗迎後當入內。噫,今予一心,其惟追慕矣。又命書傳敎曰,右相兼帶內局都提調許副,其代,申判府事爲內局都提調,內局備員後入侍。又命書傳敎曰,噫,昔年明日回來也,入鼓巖海昌都尉亭舍,故明日令興恩副尉替酌,豈可以此日以表意?令該曹明安公主房,米綿多數輸納草記。又命書今日懷萬書示沖子文。命載順讀訖。上還入大內,諸臣以次退出。
癸巳八月十七日未時,上御集慶堂。藥房入診入侍時,都提調申晦,提調徐命膺,副提調具㢞,記事官金峙默·鄭民始·洪國榮,醫官方泰輿·鄭允協·慶絢·吳道炯·柳光翼·李敏德,以次進伏訖。晦曰,日間聖體,若何?上曰,一樣矣。寢睡·水刺之節,若何?上曰,一樣矣。晦曰,伏聞今日祗迎,隨詣興化門云,祗迎處之於興化門,其間稍遠,一邊慶幸,一邊悶迫矣。上曰,若如再昨,何能爲之乎?晦進湯劑,上進御。晦請診候,上曰,只昨所診四人爲之。晦曰,柳光翼亦入來矣。上曰,然則五人爲之。泰輿等診候訖,退伏奏曰,脈候左右三部,度數調均,脾胃脈候,少似不足,而比昨朝差勝矣。光翼曰,左右三部度數調均,而滑體似不足矣。上曰,今日亦當三貼乎?晦曰,近日久未進三貼,而至於今日,豈可遽然停進乎?上曰,提調先退,監煎以入,可也。命書七言詩一句,仍命都提調·承史,卽席賡進,提調湯劑持入時,賡進之意,注書出傳,可也。臣峙默,承命出傳。上曰,藥房提調,持湯劑更爲入侍。出榻敎晦再進湯劑,上進御。諸臣以次賡進訖。上命退。晦曰,第三貼當待下敎矣。上曰,依。諸臣以次退出。
癸巳八月十七日申時,上御集慶堂。藥房入診入侍時,都提調申晦,提調徐命膺,副提調具㢞,記事官金峙默·鄭民始·洪國榮,醫官方泰輿,以次進伏訖。晦進湯劑,上進御。命書傳敎曰,噫,述篇旣云,凡封進者若生物,必放御苑,卽予仰觀者靑頭鴨,因禮記文下敎者,尙今誦焉,猗歟盛哉。豈特此也?昔年內局,欲取鹿頂血,鹿則封進,故放於御苑,或放舊闕,數多故頒賜,予亦得一。噫,君子遠庖廚,卽聖人言也。嗟哉,暮年覺今是而昨非者多,而況此則平生素心?故昔年焉茶禮時,求洗正兒雉於畿營,以生者持來,故予手持獻于慈殿曰,臣已見生何用?請以馴,得他洗正兒雉以用。嗚呼,丁酉溫泉侍衛時,故右尹沈廷輔,爲淸風府使,來見予於直處曰,得鴿鶉以獻,竝皆減持來,令予食云,予入送京中令馴。幼時猶然,況慕年乎?昔宋仁宗,夜欲食羊忍焉,嗚呼,此載於御製中,予意其亦同。應供雖不可拒,豈忍爲一食求焉?臘雉冬鮮,應供之外,一無求者。曾見一稗說,見群雁能射數雁佩來,見此雁信鳥,故夜不能寐作詩云。噫,昔年取生鹿頂血,其猶放焉,鹿舌·鹿尾,雖載於八珍味,予只食鹿尾而已。三日之內,雌雄皆來,此非比于前也,而況前則亦莫知雌雄?只曰鹿,聞再昨來者曰雌,故今日復問果雄也。今予此心,豈特見雁?昨年關東進一獐,而其時在景賢堂,故令留乎此,世孫宮封進,其亦生獐故同留,中殿又進生獐,故放于德游堂,賢堂所留,卽雌雄也。今生茸,頃日戲云,多取鹿茸,將取獐茸云者,意皆此也,其巧此必來貿畿營貢物而然也。今幾月同處同宿,尙今在焉,見此聞此,不覺惕然曰,此鹿亦必雌雄也,爲人所獵,其雄尋雌而來,同時被銃者,何以知之?卽三日內,亦同軍門者也。大抵予食鹿尾,故因此而然也。問其本,其雖一尾,而數日內,豈特不忍而已乎?特命禁焉,靈臺鹿將砲云者,近於詼諧,心竊歉然,今日果無建功三飮之意,而爲此以召焉。嗚呼,鄒書旣有斧斤數罟之戒,此許其時戒,非其時之聖意,況豳風之獵,在於十二月,五禮儀打圍,亦在於冬,此亦其時乎?應食者宜戒,況爲一尾乎?此後申飭諸軍門,獵鹿一節,一切嚴禁。雖鹿舌·鹿尾,其猶過也,況一尾乎?噫,一尾獻于君,其體衆皆食,此何異於爲衆而砲焉?非徒非仁人之心,意蓋深焉。此亦嗚呼,暮年,述昔年,遵聖訓之意也。歲癸巳八月壬寅日,又命書傳敎曰,今番香大廳書揭,意雖追幕,書揭者質也。丹靑文,故敢遵龍飛樓懸板體製下敎,而御筆本以金字,故雖許三靑,其餘皆命造三靑,此何意也?二三靑價,果如金價故也,此亦漢文戒百金之意也。雖然,予若益衰,其莫知何,況沖子乎?此下敎,添書於今綸音年月下,一件內入,一件入于世孫宮。出傳敎晦曰,明日湯劑,亦依例乎?上曰,依。仍命退,諸臣以次退出。
上在慶熙宮。停常參·經筵。
藥房都提調申晦,提調徐命膺,副提調具㢞啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。命都尉替攝,便臥經宿,追憶昔年,微忱萬倍,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于李性源曰,奉審承旨入侍,他承旨同爲入侍。
傳于李致中曰,承旨牌去來申飭。
傳于趙昌逵曰,內局入侍,新除承旨入侍。
吏曹口傳政事,承政院右承旨金載順,今加嘉善,寫字官嘉善洪慶運,今加嘉義,畵員閑良金厚臣,今加通政,以上特爲加資事承傳。以李鎭常爲引儀。
以承傳色口傳下敎曰,靜而思之,其雌雄有若親射者然,予雖涼德,豈不體鄒聖之言乎?此惟第二件事,今日心萬倍,豈進肉類乎?拔鹿茸然後,當許入侍,而若不然,則今日當不許入侍,其若仍而强勸,則當臥舊邸矣。鹿茸只今日拔之,使掌務官來奏差備。
備忘記,傳于李昌任曰,再明日初試相値,次對進定於明日。
傳于趙昌逵曰,御史留待。
傳于趙昌逵曰,內局入侍。
傳于蔡弘履曰,坐直承旨與御史,同爲入侍。
備忘記,傳于趙昌逵曰,問敎鍊官予心解。聞提調奏,見角果麋角,因此惟雖尾,鹿尾·麋尾異焉,其茸亦然,湯劑宜用鹿茸,何用麋茸?令內局知悉,捧茸時茸若大,則必泛曰此茸大美矣,必捧此麋茸也。雖桂,桂枝·桂皮異焉,豈可混同?申飭內局,亦飭對進官,莫令鹿與麋混焉。
李昌任,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
癸巳八月十八日卯時,上御集慶堂。奉審承旨入侍〈時〉,右承旨金載順,假注書李羽晉,記事官鄭民始·洪國榮,以次進伏訖。載順奏以奉審無事,上曰,懸板揭之,紗寵亦爲乎?載順曰,皆竣事矣。上曰,籠紅紗則字形可見乎?載順曰,字劃宛然可見矣。上命讀祭物件記及祭官與五陵入直官擧案。上曰,五陵遍爲奉審乎?載順曰,然矣。上命他承旨入侍。載順先退,同副承旨李致中進前,命書傳敎曰,嗚呼,六十一年內,重逢此日,是豈孝乎?追憶昔年此日,以予之視,僅書六字。且著記,令奉審承旨看揭,其能速成,與獻官同來,其涉可嘉。況曾經二品職者乎?禮房承旨金載順,特爲加資,摸寫寫字官·塡漆畵員,事體重焉,亦能速成,竝加資,工匠令該曹米布賞給。噫,昔此年齋郞,一則忘了,一則柳綏,今無可言,而況甲年齋郞乎?今日本陵官兩人,皆陞六,本陵守僕,亦令該曹,米布賞給,加資下批,今日口傳啓下。又命書傳敎曰,古則左右房行職,前例班班,且昔今年,行左承旨金德器亦然,因該擧,都承旨見遞,已成近例。且此人是誰子?頃者其時都承旨,卽此承旨之父也。以禮使臣,載在九經,都承旨許免,其代,噫,校理蔡弘履是誰孫?湖洲集得獻,在於明年,且其祖儒臣,才見古日記,亦豈偶然?特爲承旨,牌招察任,房順房,三院副提調例兼。又命書傳敎曰,嗚呼,今新除都承旨祖,卽嗣服初都承旨。噫,近五紀之間,見其祖孫爲此任,此亦異常矣。又命書傳敎曰,三昨興恩副尉獻官,卽求差也,今日昌城尉,卽命差也,皆見復命,予懷曷勝?皆熟馬面給。上曰,金載順之年,幾何?致中曰,四十二矣。上曰,其人加資,不足惜矣。命兩陵官陞六者,今日內口傳擧行。出榻敎諸臣以次退出。
癸巳八月十八日辰時,上御集慶堂。藥房入診入侍時,都提調申晦,提調徐命膺,副提調金載順,記事官金峙默·鄭民始·洪國榮,醫官方泰輿·鄭允協·慶絢·吳道炯·柳光翼·李敏德,以次進伏訖。晦曰,夜間聖體,若何?上曰,一樣矣。晦曰,寢睡·水刺之節,若何?上曰,一樣矣。晦曰,臣等伏見俄下備忘,聖意實出於聞其聲不忍食其肉之義,臣等不敢强聒,不得不拔鹿茸,而一貼猶以爲難,至於全一日不進御,豈不悶迫乎?上曰,此猶第二件事也。若思十八歲受香之事,豈可薑桂乎?晦曰,此時何以行素乎?晦進湯劑,上進御。晦請診候,上曰,只昨日診候人爲之。泰輿等診候訖,退伏奏曰,脈候度數調均,脾胃脈候,比昨日差勝矣。命膺曰,一貼則旣遂聖旨,臣等亦奉承聖敎,後二貼則還入鹿茸,似好矣。上曰,二貼則決不當爲,而第三貼予當許之矣。晦曰,日勢尙早,後二貼待下敎奉入,似好矣。上曰,提調先退,更煎以入,可也。上曰,崇陵別檢,誰也?晦曰,鄭宅東,而似是嶺南人矣。上曰,注書出去,持入榜目,可也。臣峙默承命持入,命載順讀奏。上曰,金峙默亦其時科乎?晦曰,直赴矣。上曰,殿試與直赴書題,誦奏,可也。臣峙默對曰,殿試題,膽欲大而心欲小,直赴題,直而溫,寬而栗矣。上曰,汝之科作,誦奏,可也。臣峙默承命誦奏。至第三句,上命止。上曰,藥房提調,持湯劑更爲入侍。出榻敎晦再進湯劑,上進御。晦曰,第三貼當待下敎矣。上曰,依。諸臣以次退出。
癸巳八月十八日未時,上御集慶堂。藥房入診,他承旨同爲入侍時,都提調申晦,提調徐命膺,副提調金載順,同副承旨蔡弘履,假注書李羽晉,記事官鄭民始·洪國榮,以次進伏訖。上命御營廳敎鍊官進前。上曰,汝營所捉鹿,得於何處乎?對曰,一則捉於楊根,一則捉於砥平矣。上曰,然則似非其雌雄矣。命膺曰,第二次所捉卽麋也,麋與鹿異種,則非其雌雄,明矣。晦奉進湯劑,上進御,內局先退。上命賤臣,持入去癸巳年日記,命弘履讀。因命坐直承旨入侍。出榻敎右副承旨李致中進前,弘履先退。上命賤臣,持入藥泉集,又命他承旨入侍。出榻敎右承旨趙昌逵詣閤門。上命退去,諸臣以次退出。
癸巳八月十八日申時,上御集慶堂。御史入侍時,校理李商健,右承旨趙昌逵,假注書李羽晉,記事官鄭民始·洪國榮,以次進伏訖。上命商健讀書啓。上曰,農形比諸初旱時則勝乎?商健曰,頗勝矣。下去則沿路所見甚慘,及於回還時皆黃熟,居民皆言日氣甚好云,而至於沿海邊,則偏被旱災矣。上曰,湖南農形,比畿甸·湖中則,何如?對曰,畿甸似勝於兩湖矣。上曰,獄案皆取疑案,可放者錄來乎?對曰,其中舊囚三四人,在人鬼未分中,情甚可矜,罪亦可恕,事當直放,而年久重囚,臣不敢擅放,玆以錄來稟處,而其中至冤者,則先爲放送。至於金夢伊,則二子哭訴於臣曰,父旣罪死,母若致命,何以生爲?所見極涉慘然,獄情亦爲至冤,故直爲放送矣。上曰,旣命審理者,欲得如此者,法聖僉使所爲,極狂悖矣。至於黃哥,祖骸,何以得之?對曰,臣廉探,知其所埋處後,定査官掘出矣。湖南多私掘之弊,專由於地官之多,故嚴飭道內地官,則多爲刑治矣。上曰,地官可惡矣,向者洪梓亦治之矣。商健曰,古阜人金載玉,有儒士之稱,而能文且力大,失愛於其父,暗聚無賴徒黨,乘夜明火,圍繞其家,若打劫賊樣,渠則着紙面具而入,親縛其父,無數亂打,殷之頀亦古阜人也,擲殺其幼姪於大石。二人之罪惡貫盈,有不忽謄諸文字,故槪言其覆載難容,而以一次刑,同日殺之矣。上曰,古阜守報於監司乎?對曰,郡守則全然不知矣。上曰,湖南守令治不治錄來乎?對曰,湖南諸宰,無甚不治者,臣無他仰對,至於萬頃,則縣令韓德厚,最有聲績,民皆依賴云矣。上命書傳敎曰,今番命御史,專由悶旱審理金正善,其本卽其叔也,則其本酌處,使喚之人,反爲原犯,九年滯囚,刑至三百餘次,其涉可矜,而永金之無數被打,以至殞命,正善之三百次受刑,其固然,而因其叔使喚衆皆敺打之際,實因亦何知張三李四?然以久遠之事,其姪反爲原犯,則王政,若何?此亦若頃年江村衆打,渠雖冥然,雖不物故,三百次刑,於被殺者,決無冤矣。此則次對時,當令大臣稟處。蔡太孫則其非逼殺,明矣。問其年則皆十四歲,以至於此,其涉過矣。六年間受三十次刑,年今十九云,可謂哀矜之甚者,語雖過甚,亦不可足數。噫,今不酌處,將至禮文成冠之年,聞甚惻然,其何詢問?特爲酌處定配。玄女,噫,十四歲能辨此事,無異節婦,原犯雖酌處,豈可止此不褒?令本道特爲給復,以慰其魂。金遜伊無異於蔡太孫,彼則猶有可恕之端,而此則雖萬萬無狀,以逼殺勘斷,決非審愼。玉蓮依玄女例給復,金遜伊不可循例酌處,嚴刑一次後遠配。京兆審決,業已下敎,此等之事,身爲宣化之任,何不疎決,而至於同推?當該道臣,徒重推考。其人已故勿問,金啓重聞其文案,且聞所奏,此豈完決者?況因老人宴,有此擧措?不可白放,刑推一次後以放。曺益仁以渠之故,二人殞命,聞甚慘然,亦非逼殺,則置之於可疑之間,尙未決末,此無異於以刃刺人,而非我也刃者也。雖不可錄啓,而亦不可循例酌處,嚴刑二次後,島配事,分付。前法聖僉使尹光鼎,今番命御史,欲知此等人旣聞之後,焉可不嚴飭?其令該府,履歷勿施,三水府勿限年充軍,以謝二冤。黃·柳事,聞甚慘然,亦係倫理。柳家私掘三塚,萬萬無狀,何忍爲此?此非受遲晩者,令本官勿拘日次,連爲嚴訊,以物故爲限,以謝三魂。黃哥·柳哥雖若此,聞其所奏,倫理斁矣。不可尋常處之,勿拘日次,嚴刑三次後,海島定配。金載玉事,萬古豈有此等人?誠不忍聞,其不定法,一次物故,可勝憤痛。惟此一事,自可處分,而殷之頀事,亦無倫理,而亦已物故,今無可論。聞此等罔惻風俗,豈可尋常處之?事當革邑,而與關係鞠事者有間,限十年置諸五十四邑之末,以勵一道事,分付道臣。有此等罔測之擧,而爲令莫知,亦不可尋常處之,時任古阜令,亟施刊版之典。其餘民隱,一則交濟倉也。噫,南北設交濟倉,意蓋深矣。其於北道有敎,而南道一何至此?啓本下備局,次對稟處,他餘事,令備局稟處。仍問道內治不治,無他可奏事爲對,而於道內人皆訟冤,而萬頃一縣,無此御史以問,得其令,以此倚杖云,可謂異事,特賜璽書表裏,聳動湖南諸令。商健曰,臣受命南下,冒暑驅馳,適察一道,七邑之外,盡爲歷過,故自致曠日,到礪山時,伏承自政院所傳催促下敎,忙忙上來,故湖西則不得適察矣。湖南土肥穀饒,誠爲國家之根本,而人心甚巧惡。以市直觀之,百錢四斗,不至大歉,而若是遑遑,至於沿海尤甚邑,則似可有賙賑之政矣。上曰,年分匪久上來矣,若自上先動,則人心必大動矣。命書傳敎曰,審理使糾正風俗,可以稟處者,奬一縣,聳動諸縣,皆下敎,而聞御史所奏,與初下敎時,大不相同可知,而何待其奏?今番穴農,業已知矣。聞御史所奏亦然,而秋事尙未登場,宜觀來頭,豈可輕先下敎?雖然,於備局其宜十分講究,俾無後時之弊,令備局知悉。諸臣以次退出。
上在慶熙宮。停常參·經筵。
藥房都提調申晦,右承旨趙昌逵啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣雖一樣,最悶者夜長,撤漏前覺,猶聞更點,撤漏後覺,猶莫開東。自此以後,開睫而臥,其遲怳若曙前,其苦曷勝,寧酬應乎?萬機庶可寓懷。待敎入侍。
中宮殿·惠嬪宮,藥房口傳問安。答曰,知道。
趙昌逵,以內醫院言啓曰,提調徐命膺,謂有身病,今日問安,不爲仕進,卽爲牌招,備員入侍,何如?
傳于趙昌逵曰,試官望捧納後,可以牌招,而何至今不爲入啓,催促。
李昌任啓曰,大臣·備局堂上,依下敎來待矣。傳曰,引見,內局同爲入侍。
傳于趙昌逵曰,今日試官違牌人,限文科唱榜禁推。
備忘記,傳于蔡弘履曰,泮水堂,昔則御苑近,故其猶謹矣。近在此闕,故若是寒心,另加申飭。
傳于趙昌逵曰,儒生以建功事,持疏待門外云,承旨率以入侍,內局同爲入侍。
趙昌逵,以吏曹言啓曰,來甲午式年監試試官,今方擬入,而其中金熤·吳載純·朴相甲·李秉模·安廷鉉·金翊休·李會遂·李惠祚·李東郁,時無職名,令該曹口傳付軍職,何如?傳曰,允。
備忘記,禮房已知申飭,故必强來,吳載純,代鄭晩淳爲試官。
以文臣朔試射望筒,傳于李致中曰,置之。
有政。吏批,判書趙明鼎,參判徐命善進,參議未差,右副承旨李致中進。
兵批,判書具允鈺進,參判李在協病,參議未差,參知朴思亨入直進,右副承旨李致中兼進。
吏批啓曰,通禮院引儀尹昌垕,曾經贊儀,依格例改差,何如?傳曰,允。
以李滾爲蔚山監牧官,南泰普·柳世德爲同知,尹泰淵爲訓鍊都正,申時翕爲判官,金汝湖爲武兼,李灌爲衛率,沈潭爲加德僉使,同知單李萬升,僉知單李弘祥,以金光泰·鄭景瑞·鄭擇爲副護軍,朴相德·李潭·趙曮·李廷喆·李得宗·鄭尙淳·具庠·宋瑩中·權噵·宋文載·李徽中·洪檢·具㢞·李瀰·沈墢·洪良漢·李命植·李普觀·鄭好仁·朴起采·朴弼逵·宋載經·黃㝡彦·李漢一·鄭象·李仁培·尹蓍東·金熤·李萬育·吳載純·趙載俊·李奭輔·洪名漢爲副司直,吳載紹·安允奭爲副司果,李羽晉爲副司直。
以李命植爲吏曹參議,洪樂命爲大司憲,李德師爲持平,李坪爲正言,尹得毅爲校理,任希簡爲修撰,李克生爲副修撰,李潭爲判尹,鄭尙淳爲刑曹參判,洪良漢爲兵曹參議,李東泰爲宗簿正,金履長爲掌樂正,具允鈺爲知春秋,金相翊爲同經筵,李徽中爲同春秋,金學老爲兼西學敎授,具善復爲軍器提調,吳在文爲漢城庶尹,沈翔雲爲禮曹正郞,洪樂全爲刑曹正郞,沈有鎭爲崇陵參奉,黃瑗爲寧陵參奉,李景漢爲朔州府使,南益祜爲仁同府使,魚道采爲古阜郡守,趙重瞻爲新寧縣監,趙曮爲刑曹判書,尙衣直長曺允精,內贍直長徐有綱相換。
趙昌逵,以禮曹言啓曰,莊陵奉審,五年一次擧行事定式矣。今年當次,本曹堂上一員,依例進去,而奉使印信一顆,亦爲齎去之意,敢啓。傳曰,知道。
又以禮曹言啓曰,今此式年監試初試一所,設場於本曹矣。上直郞廳,依例朝房直宿之意,敢啓。傳曰,知道。
又以弘文館言啓曰,今日新除玉堂,待下批,仍卽牌招察任,何如?傳曰,允。
又以侍講院言啓曰,王世孫召對進講綱目,今將垂畢,而繼講冊子,曾前或因特敎擧行,有或問議於師傅賓客之規,今番則何以爲之乎?敢啓。傳曰,以續綱目繼講,而玉堂曾已講焉,藏書閣所藏,其若不足,取用而不必加印也。
以李成運爲假注書。
李昌任,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
又以兵曹言啓曰,今八月十七月,衿川居尹範行稱名人,自興化西挾門入來,鳴申聞鼓,依定式下該曹推問,何如?傳曰,允。
李致中,以刑曹言啓曰,因兵曹啓辭,鳴鼓罪人尹範行,依定式下該曹推問事,命下矣。尹範行曾經訓鍊院判官,係是朝官,移義禁府處之,何如?傳曰,允。
又以義禁府言啓曰,因刑曹啓辭,鳴鼓罪人尹範行,曾經訓鍊院判官,移本府處之事,允下矣。尹範行今方待命於本府,卽爲拿囚之意,敢啓。傳曰,知道。
又以刑曹言啓曰,朴萬春特參酌以放事,命下矣。依傳敎,罪人朴萬春,卽爲放送之意,敢啓。傳曰,知道。
又以義禁府言啓曰,法聖前僉使尹光鼎,令該府履歷勿施,三水府勿限年充軍事,承傳啓下矣。尹光鼎以朔州府使,時在任所云,依例發遣府書吏,交代後,仍令押送配所之意,敢啓。傳曰,知道。
蔡弘履,以漢城府言啓曰,依傳敎,疏儒李陽來,今日內逐送羅州之意,敢啓。傳曰,知道。
都承旨金載順疏曰,伏以,臣本以無似之賤,猥蒙不世之遇,前後歷踐,涯分已逾,臨淵集木,不足以喩其兢懼,乃於千萬夢想之外,忽承晉秩之恩旨,繼有知申之寵命,臣於是,惝怳感激,莫省攸措。噫,爵賞乃礪世之具,名器非假人之物,有國所重,不特嚬笑之愛而已,迺若罔功受賞,古人攸戒,隨事殫力,臣子常分,設有稱職之能,本非可紀之勞,若臣今日之所叨承,有何自效之實,而過蒙嘉將之諭,遽侈超擢之寵也哉?仍念臣素門干進,非藉扳援之力,徒以特達之知,每被抆拭之私,榮或匪分,授異倘來,一身所濡,莫非大化中陶甄,臣雖至愚,寧不知感?惟此命德之器,其重顧何如,而忽於久次之外,遽加非常之命,溫音鄭重,至及先故,榮光所被,觀聽俱聳,此臣所以仰戴優異之渥,俯懷過福之憂,五情震懍,歷日而不自定也。昨於恩命之下,宜卽悉暴微諒,冀賜反汗,而忝在嘗藥之列,不暇他顧,章皇冒膺,而不揆己量,若固有之,非臣之所敢出也。玆敢略陳短章,仰籲血懇。伏乞聖明,念公器之不可輕褻,察臣言之非出飾讓,亟還成命,以重賞典,以安微分,不勝幸甚。臣無任屛營祈懇之至。答曰,省疏具悉。今者陞擢,所重在矣。憶昔嗣服初,卿祖爲承旨,今又陞擢于喉院,是豈偶然?十人雖辭,卿何辭焉?勿辭察任。傳曰,都承旨批下,牌招察任。
知敦寧閔百興疏曰,伏以,臣於待罪京兆之日,伏蒙敦府特除之恩,繼有牌招之命,不敢他顧,章皇出肅,粗伸叩謝之忱,而第臣與領敦寧府事臣金陽澤,有親査應避之嫌,揆以法例,勢難仍冒,玆敢短章自引。伏乞亟賜遞改,以重公格,以安私分,千萬幸甚。臣無任屛營祈懇之至。答曰,省疏具悉。今聞卿章,在下當遞,本職許遞焉。
執義李鎭復疏曰,伏以,臣父一病三載,轉成膏肓,奄奄床笫,轉側須人,臣之情理,豈有一刻離捨之勢,而向日除旨之下,適値賓對有命,特召繼降,門限之迫,勢未及陳章丐由,不得不隨衆膺命,待朝祗肅。眞殿展禮,又有期日,在臣分義,尤不敢瀆擾祈免,多日虛縻,殆若無故者然,公私兢惶,度日如年,今始冒入文字,仰暴衷懇。伏乞聖慈,俯垂矜諒,亟許鐫改,仍賜長暇,俾得以安意救護,千萬幸甚。臣無任屛營祈懇之至。答曰,省疏具悉。頃見諸宗,爾父不參,尙今思焉,業已諒矣。本職許遞,以便護焉。
副司直趙宗鉉疏曰,伏以,臣卽者,見擬監試試官之望,召牌嚴臨,義在往役,固當承膺之不暇,而第臣母宿病,浹旬沈頓之中,近因朝晝異候,重添感冒,寢啖全却,氣息昏綴,臣方左右杖將,有難離捨。召命之下,末由趨造,玆敢略搆數行,仰瀆宸嚴。伏乞天地父母,曲賜矜諒,俾卽變通,以便救護,亦治臣違慢之罪,以肅朝綱,千萬幸甚。臣無任屛營祈懇之至。答曰,省疏具悉。爾其勿辭護焉。
兼司書閔恒烈疏曰,伏以,臣向叨見職,敢陳請急之章,而由限已過,天牌又臨,則臣且嚴畏分義,暫出膺命矣。今又以監試試官,召牌儼臨,飭敎且嚴,義在往役,豈敢違傲,而臣之祖母之病,有加無損,一味危劇,頃刻難捨,情私所迫,不得不疾聲呼籲,臣罪至此,萬殞猶輕。伏乞天地父母,遞臣之職,以安私分,勘臣之罪,以嚴朝綱,千萬幸甚。臣無任屛營祈懇之至。答曰,省疏具悉。爾其勿辭護焉。
癸巳八月十九日辰時,上御集慶堂。藥房入診入侍,都提調申晦,右承旨趙昌逵,記事官金峙默·鄭民始·洪國榮,醫官方泰輿·鄭允協·吳道炯·柳光翼·金孝儉·鄭允說·徐命緯,以次進伏訖。晦曰,夜間聖體,若何?上曰,一樣矣。晦曰,寢睡·水刺之節,若何?上曰,一樣矣。晦進湯劑,上進御。晦請診候,上曰,只昨日三人爲之。晦曰,柳光翼·金孝儉·鄭允說,亦入來矣。上曰,只兩廳首醫及此三人爲之。泰輿等診候訖,退伏奏曰,脈候左右三部,度數調均,脾胃脈候,亦一向差勝矣。孝儉·允說曰,左右三部度數調均,而脾胃脈候,少似不足矣。光翼曰,脈候度數調均,而脾胃脈候,臣意則不知其不足矣。上曰,藥房持湯劑更爲入侍。出榻敎晦再進湯劑,上進御。晦曰,第三貼,當待下敎矣。上曰,依。諸臣以次退出。
癸巳八月十九日辰時,上御集慶堂。大臣·備局堂上,引見入侍時,領議政金相福,左議政金尙喆,行禮曹判書具允明,摠戎使具善行,行戶曹判書蔡濟恭,左參贊韓光會,行副司直李章吾,吏曹判書趙明鼎,兵曹判書具允鈺,副護軍李潤成,訓鍊都正尹泰淵,戶曹參判尹得養,工曹參判李重祜,吏曹參判徐命善,左副承旨李昌任,假注書李羽晉,記事官鄭民始·洪國榮,以次進伏訖。上命書傳敎曰,提調許遞,其代,綾恩君具允明爲提調。初欲命秋判,因所奏知焉。噫,此人豈可只用於此任?欲先用內局,果有實恙云,聞此豈可强其劇任?本職許遞,以便調理。相福曰,尹養厚之兄象厚,方在外任,而其人才可用矣。上曰,莫知其何狀,其人,果何如?相福曰,心衡之子,可用之人矣。上曰,尹心衡好人矣。故相李宗城,嘗有所奏矣。相福曰,心衡持論公平,不甚峻激矣。上曰,養厚則何以陞資?相福曰,以編輯郞廳陞資,而經副學,履歷才諝甚好矣。上曰,承旨年,幾何?昌任曰,四十四矣?上曰,予則謂僅三十餘,今如此乎?故判書誠好人也。命書傳敎曰,古有昔無襦今五袴之歌,噫,今番石築,其雖爲國家大計,已費許多物力。況度支泮水堂築墻,予欲土墻,昨日入侍下問,其日乃覺,其雖土墻,其臺則石也,亦無異於濬川編結。靜而思之,國無法則已,若有紀綱,此不過一號令事,焉用心於築墻?聞相臣所奏,聞一試官之言,場中不嚴可知。且聞甚至於外製,餠商亦入云,才雖有臺啓,一禁亂官一羅將,何能察許多處?暮年嗚呼,今監試十八,見八十爲者,豈可尋常分付?左右捕廳,二所東西墻外糾察,宜淸東西墻外,若有外製者,捉送該曹,限三代停擧,若有餠商·酒商·雜商闌入者,拘留捕廳,試畢詣榜後,令徒事官,鍾閣衆人會處,決杖以放。若有雜人窺伺者,亦捉拘留,畢唱榜後,此非軍務,不可決棍,亦送該曹,杖一百以放,此乃暮年懸法象魏之意,卽爲分付,俾無犯禁,而其若有犯,該府當部,不能預飭之致,五部官員當汰去,五年後調用,當府言員亦汰,勿擬字牧,以此卽爲分付,以示予遵中朝懸劉三吾皮之意,一所亦依此爲之之意,今付捕廳。噫嘻,今者下敎,暮年苦心,一二所雜人,亦令禁亂官嚴禁,俾勿若前放恣。上曰,若此則墻外似淨然,無敢往來者矣。相福曰,不但監試,近來陞庠,亦多外場者矣。上曰,儒生輩必謂吾君八十,作此無前之擧云矣。相福曰,儒生輩豈敢然乎?必將歡忭矣。尙喆曰,淸科場,乃淸朝廷之本也。相福曰,亂雜之弊,一所亦然矣。上曰,一所則似勝於二所,而一體分付,以觀今年之如何也。命昌任,讀諸道狀啓。至忠淸監司催促御史上來狀聞,上曰,御史之啓意則精詳,而觀其讀書啓,似無膽氣矣。相福曰,御史書啓中,黃·柳事,誠極痛駭,柳哥事則湖南風俗,素多私掘之弊,而至於黃哥,則恕於柳哥,欲爲搆捏,發其祖墳之骸骨,至來上京擊鼓之境,御史謂其得罪於倫紀,而臣意則謂殺之無惜矣。上曰,然則黃哥之罪,似浮於柳哥,而非柳哥,則黃哥,何以至此?究其亂本,卽柳哥也。命書傳敎曰,昨日御史書啓處分中,此等事,心常憤駭者,而至犯三塚故下敎,而靜而思之,此律不至於一者,勿拘日次,以物故爲限,此無於法之法也。嗚呼,暮年豈忍爲此?柳宅申,奚加於黃哥?昨日下敎勿施,只嚴刑三次,海島定配。湖南此弊,頃者命御史,一番洗滌,今聞御史所奏,尙有此弊,今者之弊,亦由於此云,此不過一時申飭,其亦暝眩之致。噫嘻,此豈渠過?京中士夫,皆信感而然也。此後於堪輿於相法,信感而引用,銓官臺臣彈劾,不悛此習者,令本縣,其雖士夫,勿齒人類事,下諭本道,嚴飭五十四官。噫,本道此弊,專由於道詵秘記而然,若不嚴飭,末流之弊勝言?另飭事,一體下諭。上曰,御史書啓中,三百次久囚,放之,何如?相福曰,旣受三百次刑,放出,似好矣。上命書傳敎曰,金正善事,旣問于大臣,一體參酌以配事,分付本道。相福曰,審理御史,錄來獄案,自上旣已處分,別無可達,而兩湖農形,姑待監司之狀聞,消詳區劃,其餘弊瘼,亦待臣等之講磨,以奏,何如?上曰,交濟倉,北道則無弊,而湖南則有弊,何也?尙喆曰,湖南設倉之地,不得其所,遠邑輸納,爲弊甚多,距倉百里外邑,則似有變通之道矣。上曰,消詳爲之,可也。相福曰,向來圓點儒生被罪時,有勿許其子弟赴擧之敎,渠雖無狀,罰及其子弟,似或過當,合有分揀之道矣。上命書傳敎曰,頃者圓點儒生,於渠此亦輕矣,不足惜也,而及其子而下敎,非體書經之意,況十八,見八旬爲者乎?其子勿赴之敎,特爲安徐。上曰,十八見癸巳式年,今見此科,此亦慶乎?相福曰,莫大之慶也。當今年,來月不遠,臣等之心,將如何?或進或退而稱賀,臣等之望也。上曰,太甚矣。何等悶迫,而爲此進退之請乎?卿心如此,予心益苦矣。尙喆曰,一伸下情,臣等之望也。相福曰,使行時,前則寫字官二員入去,近減爲一人矣。入去後,若有故而咨文有改補之事,則事甚可慮,已減之一員,今不可復舊,而上使,軍官一人,以寫字官帶去,則合爲二人,而事甚完備。適有言端,故敢達矣。上曰,依爲之。出擧條相福曰,趙瑍頃於受由下直之後,適拜臺職,以未卽謝命,至被遠配之典,實狀旣如此,且有篤老病母,情境可悶云,故敢達矣。上曰,分揀特放,可也。相福曰,權坪連行臺職之餘,受由下鄕,而被永爲庶人,卽其地定配,永刋仕版之罪云矣。上曰,分揀,可也。竝出擧條大司諫朴師訥啓曰,父子相證,在法所禁,而近來中外獄訟推覈之際,或致此弊者,率多有之。今以刑曹罪人朴海健事見之,關係所在,不可不慮父子不得相證之意,請令廟堂,申飭中外。上曰,依啓。持平李基崧啓曰,筵體至重,而俄者診筵,承旨之先退也,肆然煩稟,有欠事體,不可無警責,請當該承旨,從重推考。上曰,該房旣入,代房先退例也。其雖問備,其宜當也,勿推。基崧又啓曰,臺閣之職,與他自別,難愼其選,自古然矣,而持·正通之淆雜,莫甚於近日。至於李泰齡·具修溫·柳翰申之卑微無識,亦無來歷而極矣。名器之玷汚,物情之俱駭,當如何哉?請李泰齡·具修溫·柳翰申,一竝刋正臺望。上曰,持·正通淆雜,予嘗慨然者。噫,彼三人莫知何人,能聞糾正,其何相持?依啓。諸臣以次退出。
癸巳八月十九日未時,上御集慶堂。坐直承旨·疏儒,同爲入侍時,同副承旨蔡弘履,假注書李羽晉,記事官鄭民始·洪國榮,疏儒李陽來,以次進伏訖。上命陽來讀疏。上曰,汝勸一貼乎,勸二貼乎?養志可乎,使其君苦心可乎?對曰,臣見五部甘結,知殿下苦於進湯,故敢自以謂自上量宜進一貼,而氣無損,則一日或間日進一貼,氣如或損,則雖一日三貼,亦可也。上曰,寶閣事,何謂也?對曰,尊奉玉牒之道,以馬場門出入,似如何,故欲出正門耳。上曰,昔漢宣帝云,與我同志者,其惟良二千石,予之書付建明者,欲得同志之人矣。汝知建功火劑乎,平劑乎?湖南之人,多作此等之才矣。對曰,建功雖火劑,於殿下進御已久,似同平劑矣。上曰,已見汝輩之情態矣,欲爲兩是之計乎?江華事,於汝極不緊愚矣,速持疏退去也。陽來退出,上命書傳敎曰,以昨日御史書啓聞之,嗚呼,湖南豐沛之道,而謬習尙未悛。噫,皆謂神丹,而夙夜最苦者也,亦莫知其效,而日三勸焉,誠悶誠悶。書付於門,而無一應旨,作一機關,故今番特諭,而一日之內至於再,每問儒來,意蓋此也,而今日旣御二貼,故一貼欲拒,而料表聞湖儒來,而卽建功云,故不覺蹶然起。若有異議,使內局聞知,及召見令讀,先可笑者,請一貼乎?請二貼乎中,曰養志,實則無着落,而雖止於此,無可謂。噫,予雖衰,幺麽湖儒,焉敢欺予?實則爲下段而然也。旣非居齋之類,則今春爲科,而尙今寄食京中,亦何意也?俄者亦諭,必有甚麽意思,而湖南儒,偶得沁都鎭江場民,深聽其囑,敢以先藉口兼請,而須看其章,其精神在於何?噫,在君師之位,雖不能行其事,隨現飭勵,焉可已乎?頃者諸道儒已飭,此等窮儒,莫知復作何事,其宜淸京中,令京兆,今日內逐送本州。噫,聞建功夙夜待甲乙之人,而其敢欺予而陳章,問其心,卽挾雜也。予雖衰,焉可不逐也?又命書傳敎曰,今番試官,不可不飭,故下敎,而二人陳章,二人違牌,而此二人,決非用謀違慢者。二人賜批,二人置囹圄,豈一視之道乎?特爲分揀事,分付。諸臣以次退出。
癸巳八月十九日申時,上御集慶堂。藥房入診入侍時,都提調申晦,提調具允明,副提調金載順,記事官金峙默·鄭民始·洪國榮,醫官方泰輿,以次進伏訖。晦進湯劑,上進御。晦曰,守令·醫官,有下去之下敎,而渠等亦不敢遽然下去,當待明朝,更爲診候後,可以下送矣。上曰,速爲下送,可也。晦曰,今則守令別無可爲之事矣。上曰,然乎?命持入安鍈上疏所載日記。臣峙默,承命持入。命載順讀奏。上曰,善作矣。卿見其貌乎?晦曰,臣見之而頗貌沈矣。允明曰,茂朱幼學張振翼上言,下於本曹,而此乃渠之六代祖贈兵判弼武,及五代祖殉節人智賢,請謚事也。上言判付內以爲,爲子孫,爲祖褒忠褒孝,心常非之,而張振翼爲五代祖上言,與他有異,政府署經時見拔,其所稱冤,不爲無據,令該曹見其時謚望,以前望備擬,若無謚事,令弘文館議謚事,命下矣。考見其上言,則政府見拔,卽張弼武事也。然則判付中五代之五字,似是六字之誤,而五字果爲是,則張智賢請謚一款,臣曹當爲回啓,一番經稟然後,可以擧行,故敢此仰達矣。上曰,傳敎乃謂張弼武也,五字果誤矣。允明曰,然則張弼武議謚,自當因傳敎擧行,張智賢請謚,自歸於勿施之科,臣曹別無可以回啓者矣。上曰,然矣。出擧條上曰,試官違牌者,誰耶?載順曰,閔恒烈·李趾承也。命載順讀奏公事記。上命退,諸臣以次退出。
上在慶熙宮。停常參·經筵。
夜自二更至四更,月暈。
藥房都提調申晦,提調具允明,副提調金載順啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今聞監試初試開場,追憶六十年前,此心萬倍。雖已申飭,其何有效?日三建功,只自悶焉,氣何暇喩?待敎入侍。中宮殿·惠嬪宮,藥房口傳問安。答曰,知道。
李昌任,以都摠府言啓曰,今日入直內三廳,武兼禁軍及軍兵等,中日習射,請出標信。答曰,知道。
金載順啓曰,右承旨趙昌逵,不爲仕進,卽爲牌招,何如?傳曰,允。
以昌城尉黃仁點,洪州地父母墳拜掃呈辭,傳于金載順曰,給由馬,澆奠床備給。
備忘記,傳于李昌任曰,今日內乘宣傳官,年例試射時,南內乘金魯行,五巡居首,一巡三中,南宣傳金處漢等,分同居首。曾有前例,況暮年?一體直赴殿試。片箭試射時,內乘尹敬喆,宣傳官申鳳周,二中竝陞六。
備忘記,傳于李昌任曰,今番試射,最晩爲也,而曾已下敎,射能精,其涉可尙,而其中朴弼瑞,立東中西,暮年其宜飭,其令入直,習而精射。
備忘記,傳于李昌任曰,宣傳官李彦春,以海昌君子李彦忠弟,特授此任,頃者溫陽,詳細知來,其涉可嘉,陞六調用。
傳于李昌任曰,暮年晩爲之,內乘·宣傳官直赴貴矣,分付龍虎營,各給三弦。
傳于蔡弘履曰,內局入侍。
又傳于曰,儒臣持問答,坐直承旨,同爲入侍。
又傳于曰,捧券後,該廳軍退去,再明日亦依此爲之。
藥房口傳啓曰,臣等俄者前席,以湯劑三貼繼進之意,縷縷陳達,誠未仰格,終靳兪音,不得已退出閤外,而顧今聖候,纔復常節,湯劑不容遽減,此臣等所以必欲準請,不敢奉承者也。日勢已暮,門限將迫,區區下情,轉益焦悶,玆敢相率瀆擾。伏乞暫許持湯劑入侍,千萬懇祝。
以承傳色口傳下敎曰,退去然後,當進水刺,其退去。
傳于趙昌逵曰,儒臣持高麗儀注卷入侍。
李性源,以漢城府言啓曰,依傳敎,權坪永爲庶人分揀之意,敢啓。答曰,知道。
李致中,以義禁府言啓曰,咸鏡道北靑府遠竄罪人趙瑍,分揀特放,承傳啓下矣。放送事,分付該道道臣之意,敢啓。答曰,知道。
又以義禁府言啓曰,時囚罪人全光瑞,以不應爲公律勘處以放事,判下矣。全光瑞,以不應爲公律,杖八十,依例收贖放送之意,敢啓。答曰,知道。
李昌任,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳八月二十日未時,上御集慶堂。藥房入診入侍時,都提調申晦,提調具允明,副提調金載順,記事官朴聖泰·鄭民始·洪國榮,醫官方泰輿·鄭允協·慶絢·金世彦·李敏德·鄭潙,以次進伏訖。晦曰,夜間聖體,若何?上曰,一樣。晦曰,寢睡·水刺之節,亦何如?上曰,一樣矣。奉進湯劑,上進御一貼訖。晦請診候,上曰,只四人入診,可也。醫官泰輿等,以次入診退奏曰,左右三部脈度數調均,脾胃脈亦勝於前矣。上曰,今日則只進二貼,好矣。晦曰,不然矣。上曰,蔡膺祜之醫桁,善矣善矣。尙今生存云,年今幾何?晦曰,未滿七十矣。上命載順書傳敎曰,噫,蔡應祜尙今不忘,意謂已故,今聞存焉而給料云,果若此已矣。其不然,令該曹特給食物,以示予意。噫,今者悶建功,卽予夙宵苦心,雖問無背馳之言,非時體則有怪語,況此輩,焉知蔘芪性偏之理乎?此亦問耕問織之意,此是大抵三貼,氣勝之後,豈不過中則止?古人旣言,今者予心,自謂曰機關也,若是强飮,其果是乎?雖不入侍,必有漆室之意。昔世子宮司鑰崔泰岦,以五加皮陳章,其時下敎,已過甲年,而尙今誦焉,旣局方之人,亦導之使言,其令蔡膺祜瀉懷陳章。藥房提調,持湯劑更爲入侍。上又進御一貼訖,晦曰,第三貼,則退待下敎矣。上不允,命書傳敎曰,臺臣請推,暗於式例而然矣,以此違牌,未滿一哂。且其雖問備,卽行公推考,此道一開,暮年其何酬應?只推,更爲牌招察任。諸臣仍退出。
癸巳八月二十日未時,上御集慶堂。坐直承旨·儒臣,同爲入侍時,校理林蓍喆,修撰任希簡,右副承旨李致中,假注書李成運,記事官鄭民始·洪國榮,以此進伏訖。上命儒臣上下番讀問答。入侍諸臣,次次讀訖。上曰,儒臣下番,誰也?致中對曰,任希簡矣。諸臣以次退出。
癸巳八月二十日二更,上御集慶堂。坐直承旨·儒臣,同爲入侍時,校理林蓍喆,修撰任希簡,右承旨趙昌逵,假注書李成運,記事官鄭民始·洪國榮,以次進伏訖。上曰,皇朝以劉三吾皮,掛諸場中,果有文籍乎?昌逵對曰,劉也被謫,見於文字,掛皮則未見於文籍矣。上曰,禮曹廣矣,設場時,間有蹂躪之弊云,丕闡堂無此弊乎?昌逵曰,泮中亦或有狹隘之時矣。命書傳敎曰,數之多少,其所闌入,臺諫其何能知,而果若玆焉,餠母·酒母,何以不知,而試官豈知,而臺諫其何不知?此監察無形之致。今雖不可推治,以二所觀之,焉知無此輩進入?此弊若有,此非數之比,其何難知?宜付試官草記,而恬然怡然,此等殿中御史,將焉用哉?二所監試官事過後,令該府,施以不應爲私律勘處,分付該府。此後二所,若有此弊,令試所草記撤場,於一所當加定。噫,其雖不準,嗚呼,暮年重逢此科,豈忍不精?以此分付試所。上曰,昨日有今五袴之敎,何待築墻?嗚呼,暮年監試初試,庶可情也,而有駭然者。一所入門三千,捧券三千,可謂相當,此許多人,豈可眞的知數?若瞭望数,不過大體而已,而於二所五千入門,三千捧券,二千皆飛去乎,皆其雜人乎?此於外不嚴禁,故雜人皆入內庭而然也。此應辦官非孟浪書呈,禁亂官昨已下敎,則莫能禁雜而然也。雖衰,靜思不外乎二,此則試官何以知之?噫,暮年重逢,下敎若何,而此輩焉敢若此?末場前,其宜嚴飭,當該二所應辦官·禁亂官,令該府卽爲開坐,勿爲徵贖,決杖一百,令羅將領去西小門,待開門竝逐門外。旣逐門外,其職可謂毛將焉傅。其汰傳旨,政院捧傳旨官雖無形,雖合眼,身爲羅將,懸鏡焉敢昏也?當該羅將,該部西小門待令,開門後押付,付諸衿川,爲本縣皁隷,令狀聞。大抵人君政令勸懲,則勤者宜勸,一所應辦官·禁亂官,各賜弦弓一張,羅將令該廳賞米。出傳敎上曰,麗朝崇佛,士夫家有緇髠然後,始謂之大家,然乎?昌逵曰,然矣。上曰,我朝卽文明矣。昌逵曰,自漢·唐·宋以後,未有若我朝之文明也。上曰,陽村集持入。賤臣出來持入。上命儒臣讀訖。諸臣退出。
上在彰義宮。停常參·經筵。
藥房都提調申晦,提調具允明,副提調金載順啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。於今洞諭可乎?今朝自公卿至匹庶,指建功咸曰神丹,其果功也,視昏其何一樣,步澁亦何一樣?於今加以重聽,步步呼哭,臥時猶若人世人,起動則莫知陽世中。今月以後,亦莫知何者人世人,此亦何樣世界?僅以坐食,其席輒臥,晝猶若人世人,夜則怳若前世。今番開東前起動,其雖若此,此於予卽一時事,故回而數日調攝,其脈果少勝,衆皆曰此亦建功功,曷勝可笑?於今問於世人,則諸扁鵲以比爲自便之良計,群工陷於時體,惑於尤物,其誰曰停?予自諒焉,故昨停一貼,若令診脈,諸扁鵲必曰胃脈弱。此輩卽建功丘從,何足信也,而其加其減,惟予自量,氣何暇諭?待敎入侍。
中宮殿·惠嬪宮,藥房口傳問安。答曰,知道。
大駕詣彰義宮後,王世孫遣宮官問安。答曰,知道。政院·玉堂·藥房口傳問安。答曰,知道。
備忘記,傳于李昌任曰,命讀政院日記,二十三日卽春塘試射日,而亦以摠管侍衛,同官摠管李碩根也。嗚呼,明日卽侍奉舊邸也,朝來興惟,五內欲隕,當詣駕轎,詣舊邸仍宿,明日回駕,副駕轎·世孫祗迎隨駕·留營·留陣,皆安徐,挾輦軍六十名內入直,前廂軍三十名禁衛營,後廂軍三十名御營廳,皆訓將只領新營標下都領,當由夜晝介,只備堂而時服,三間石橋祗迎,儀注·時刻單子安徐,待敎只入正時。此是咫尺,何以周旋?禁軍隨駕亦安徐,只駕前·駕後隨駕。
傳于李昌任曰,侍衛入直爲之。備忘記,傳于趙昌逵曰,嗟哉,暮年其況回甲,欲精欲精,其於泮水,亦若昨日,豈特下敎?回駕臨門,另加申飭。
持平李基崧啓曰,臣於日前筵中,目見代房之縷縷煩稟,有傷事體,敢有所問備之請,而雖承勿推之批,曰可曰否,亦是聖世美事,臣不敢爲辭避之計矣。及奉昨日承旨違牌傳旨中下敎,則至以暗於式例爲諭,臣本年少昏謬,亦暗規例,致勤聖敎,其何敢一刻晏胃於臺次乎?請命遞斥臣職。
以承傳色口傳下敎曰,如是者皆捧入,八旬其君,其何堪乎?給之,遞差。
藥房口傳啓曰,朝於問候之批,伏承待敎之命矣。聖體勞動之餘,湯劑進御,尤不容少緩,而申牌已報,召命未下,區區下情,不勝悶鬱,相率詣閤,敢此控籲。伏乞亟許臣等持湯劑入侍,千萬顒祝,惶恐敢啓。
傳于李昌任曰,闕門待下敎下鑰。
又傳于曰,軍兵饋粥,宮內軍兵,留門饋之。
備忘記,傳于趙昌逵曰,以今觀也,飭宜有矣。一號令代築墻,二號令禁二千,暮年科場,庶可精也。
備忘記,傳于趙昌逵曰,舊邸悶夜,庶乎勝也,撤漏後與闕同,以此觀也,宜加其更。
李致中,以兵曹言啓曰,景福宮衛將徐命祥,除授在外,過限未上來,依法典改差,何如?傳曰,允。
又以義禁府言啓曰,當該二所應辦官·禁亂官,令該府卽爲開坐,勿爲徵贖,決杖一百,令羅將領去西小門,待開門竝逐門外事命下矣,二所應辦官李太源,禁亂都事吳彦思等。旣已拿囚後,決杖一百,依傳敎待開門,竝逐門外之意,敢啓。答曰,知道。
李昌任,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
副護軍蔡應祜疏曰,伏以,臣才術空疎,無足比數,而冒忝於太醫之列,猥蒙天地之澤,官至二品,廩祿不絶,惶隕感激,圖報涓埃,不幸得奇疾,臂脚不仁,便同廢人,不得入診筵,十有三年矣。瞻仰北闕,寤寐耿耿,不意今者,以建功湯事,有下詢陳章之敎,臣病伏惶恐,莫知攸對。當初建功湯議定之時,亦參末議,熟知穩當,雖曰火劑,於聖躬有不然者。大抵進御此劑,今幾年矣。其萬全無疑,有大益而無所頉,上下之所共知,豈有一毫他議,而至於二貼,則便同茶飯,不可間斷,而三則當從聖候,其少勝之時,則宜進二貼,不足之時,則宜進三貼,此誠爲平和調補之道也。伏乞聖上,俯察臣愚迷之見,毋少疑慮,而加意進御,千萬伏祝。
答曰,省疏具悉。未能入侍,今幾年矣。莫知其存,昨聞尙在,有所下敎。今聞其章,其不誇大,言約意切,暮年其亦寓懷之道,而雖然,其亦扁鵲中一人,其對豈不若此?可謂無益而於予其苦日甚,百人雖勸,心何解乎?
癸巳八月二十一日辰時,上詣彰義宮。擧動入侍時,行都承旨金載順,左承旨李性源,右承旨趙昌逵,左副承旨李昌任,右副承旨李致中,同副承旨蔡弘履,記事官朴聖泰,假注書李成運,記事官鄭民始·洪國榮,以次侍立訖。上具翼善冠·袞龍袍,以駕轎出資政門,仍詣彰義宮後,諸臣退出。
癸巳八月二十一日申時,上御彰義宮日閑齋,藥房入診入侍時,都提調申晦,提調具允明,副提調金載順,記事官朴聖泰·鄭民始·洪國榮,醫官方泰輿·鄭允協·慶絢·白文昌,以次進伏訖。晦曰,勞動之餘,聖體,若何?上曰,夜則昏睡氣憊矣,今則少勝矣。奉進湯劑,上御一貼訖。泰輿等二人,以次入診退奏曰,脈候左右三部,度數調均,脾胃脈亦如昨日矣。上曰,蔡膺祜爲上疏乎?載順曰,果爲之,故留待於外矣。上命賤臣持入,載順讀奏訖,命書批答。上命提調先退,持湯劑更入。載順讀奏忠淸道月蝕狀啓訖,上曰,蝕體,何如?對曰,方位與他啓同矣。載順曰,尹養厚呈辭,有留院之敎,故果留待矣,何以爲之乎?上命書傳敎曰,國子長三度,旣令留置政院,聞其果實恙云,本職許遞。又命書書示王世孫御製,仍命粧冊以入。允明曰,以御製末端下敎觀之,嗣服後四十九年及聖壽八十,豈不大慶乎?上曰,宋高宗亦享年矣。允明曰,高宗事,前已御奏者,而此不可比而同之矣。晦曰,殿下若固拒,則將使臣等,爲千古罪人矣。上曰,卿言,過矣。允明曰,豈但一賀而止乎?亦將進宴矣。上曰,一年其可再宴乎?晦曰,春間賀宴,與此賀宴,事件不同矣。上曰,入侍注書,誰也?晦曰,朴奎壽之子矣。上曰,此是朴奎壽之子,而實注書乎?晦曰,然矣。上曰,名何?對曰,朴聖泰矣。上曰,朴奎壽年多乎?晦曰,六十二歲,而向蒙特資,上來謝恩矣。上曰,果爲加資,而爲人甚精矣。晦曰,然矣。藥房提調,持湯劑更爲入侍。上又御一貼訖。諸臣退出。
上在慶熙宮。停常參·經筵。
經宿翌日,大殿,王世孫遣宮官問安。答曰,知道。政院·玉堂·藥房口傳問安。答曰,知道。還宮後,政院·玉堂·藥房口傳問安。答曰,知道。中宮殿·惠嬪宮,藥房口傳問安。答曰,知道。
備忘記,傳于趙昌逵曰,噫,予年已八旬氣益苶,建功何功,扁鵲何鵲,而心猶若前,其欲知也。須看今日下號令代築,故場底淸精,而泮水地廣,故皆入場內,童僕着儒巾,寫手亦着巾,而然初場二千,今日走楚乎,走越乎?其涉孟浪故下敎,果然偶中,雖或過禁有漏者,此誠鄒聖攸訓明也,而予則曰雖有此,倖者必多。噫,雖然,只飭初試,明年會試,於予杳然,此猶餘事。嗚呼,逢此年來此邸,而掩窓而來,掩窓而回,其若婦人焉。其可謂千乘君?追慕切苟且甚。
備忘記,傳于蔡弘履曰,今日諸臣,於賀其若復請,其朝當下閉門標信,閉門,問安亦將何爲?皆令知悉。
傳于李昌任曰,諸司預備。
又傳于曰,今日當早爲還內,旣已來,五日次對,今日爲之。
備忘記,傳于李性源曰,今日予懷,比前萬倍。十字人六月已賜米,舊邸東西墻底人,司宰監契年六十以上人,明當德游堂賜米,明朝待令於通陽門,只坐直承旨入侍。
李昌任啓曰,大臣·備局堂上,依下敎來待矣。
傳于李昌任曰,引見,竝入侍。
傳于蔡弘履曰,承旨率陳疏人入侍。
李昌任,以兵曹言啓曰,依傳敎,隨駕駕後禁軍等處,設粥分饋之意,敢啓。答曰,知道。
又以訓鍊都監·禁衛營·御營廳言啓曰,依傳敎,隨駕將校軍兵等處,設粥分饋之意,敢啓。答曰,知道。
又以御營廳·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳八月二十二日卯時,上經宿翌日還宮入侍時,行都承旨金載順,左承旨李性源,右承旨趙昌逵,左副承旨李昌任,右副承旨李致中,同副承旨蔡弘履,記事官朴聖泰,假注書李成運,記事官鄭民始·洪國榮,以次序立訖。上具翼善冠·袞龍袍,以駕轎出宮門,仍爲還宮後,諸臣遂退出。
癸巳八月二十二日辰時,上御集慶堂。藥房入診入侍時,都提調申晦,提調具允明,副提調金載順,記事官朴聖泰·鄭民始·洪國榮,醫官方泰輿·鄭允協·慶絢·白文昌,以次進伏訖。晦曰,今朝勞動之餘,聖體,若何?上曰,一樣矣。奉進湯劑,上御一貼訖。請診候,上曰,置之。藥房提調,持湯劑更爲入侍。上又御一貼,仍命蔡膺祜入侍診候。膺祜入診退伏曰,十三年之後,今始診候,而脈候左右三部脈如前,但左部比前尤實矣。上曰,汝何年入侍乎?奏曰,辛巳年入侍矣。諸臣仍退出。
癸巳八月二十二日午時,上御集慶堂。大臣·備局堂上,引見入侍時,領議政金相福,左議政金尙喆,右議政元仁孫,摠戎使具善行,戶曹判書蔡濟恭,左參贊韓光會,仁陽君李景祜,行副司直李章吾,吏曹判書趙明鼎,兵曹判書具允鈺,行副司直尹東暹,漢城判尹李潭,訓鍊都正李潤成,行副司直尹泰淵,戶曹參判尹得養,刑曹參判鄭尙淳,工曹參判李重祜,大司諫朴師訥,掌令金養心,副校理李商建,左副承旨李昌任,假注書李成運,事變假注書宋相殷,記事官鄭民始·洪國榮,以次進伏訖。上曰,今番科場,旣已申飭,果有效乎?尙喆曰,臣詳聞場外之說,則今番科場,甚精云矣。上曰,五千入門,而二千之縮,豈不怪乎?相福曰,未知緣何而致此也,然比前則不濫雜也。上命昌任,讀終場試題。上曰,疑心有板云,然乎?仁孫曰,古則有之,今則無矣。上曰,疑與義,孰難?仁孫曰,疑心易矣。上曰,疑義表策論,何者爲難乎?尙喆曰,策則支蔓而難,表則取其對耦之精,論則立論難也。相福等仍請陳賀甚力,上曰,予六十一歲時,卿等陳賀乎?相福曰,七十八十,與回甲較重矣。上曰,明年則卿等,以望九必有請矣。相福等曰,然矣。仁孫曰,政府六曹進饌,在所不已。上曰,誠悶誠悶。仁孫曰,請以絜矩之義,俯體群臣之意,何如?尙喆曰,仁孫絜矩之言誠是,不但群臣之顒望若是,王世孫情禮,使之克伸,可矣。上曰,明年誠悶,年年稱賀可乎?如卿等之言,則無年不慶也。相福等曰,自今年以後,固無年不慶,而今年與明年,與他尤自別矣。上仍誦范魯公詩六七句曰,物盛則必衰,卿等以此獻誡,可也,豈可以此等之言頻請乎?仁孫曰,去年九月,有待明年之聖敎矣。上命賤臣,持入壬辰九月日記,命昌任讀訖。相福等曰,王言如是,而史臣書之日記,臣等之請,雖無此日記,猶不可已,況有文籍乎?上曰,此亦非快諾之言也,其止之。諸宰皆起立竝請。景祜曰,雖非昨年下敎,此是當爲之事,不必强請。相福曰,昨年旣有聖諾矣。仁孫曰,自上若不俯從臣等之請,則是欺臣等也。上曰,此是半許諾也,豈眞諾云乎?唐風不云無已太康乎?仁孫曰,詩云好樂無荒,良士瞿瞿,此則已好樂而戒其無荒也。又所謂無已太康者,已樂而戒其或過於康也,豈其不樂之謂乎?濟恭曰,王世孫至誠所在,記昨年下敎日子以待,請念王世孫誠孝。上曰,戶判言則是也。仁孫曰,自上旣是濟恭之言,則請用其言而實之。上曰,內局入侍事。出榻敎上命蔡膺祜入侍事。出榻敎膺祜進伏,上曰,汝之入侍,幾年乎?膺祜對曰,十三年間矣。上曰,有子孫乎?對曰,有二壻一孫矣。上曰,蔡膺祜之十三年後入侍,而嗚呼,丙戌以後,此堂初侍,其亦異常,而本旣付軍職,今番亦有所賜,其何疊也?都提調時或入侍爲請,今見其狀,何能爲也?況此人豈特術業?爲人予常信之。仍問子孫,只有兩壻一孫云,而一人卽吳重卨外孫,而年將三十云,噫,六十八歲入侍之人,今八十歲後入,可謂稀矣。且問非科工云,效其妻父可知,今無本廳收用之道,今者入侍,可謂異常,亦豈無異常之道乎?況嗚呼,丁丑五年前入此廳,仍憶其時,予懷何抑?除他事,卽此一事,其壻宜調用。何拘常例?洪愼讓令內局議藥廳數外以補,其令代蔡膺祜時或入侍,令該曹口傳付軍職,其令明日入侍。出傳敎相福曰,書筵繼講冊子,以續綱目爲之事命下,而此冊弘文館只有兩帙,而其中一帙又落卷云。不可不新印五六帙然後,可備於書筵開講矣。分付校書館,使之趁卽印出,何如?上曰,依爲之。出擧條相福曰,此京畿監司沈鏽狀啓也。以爲本營巡牙兵習操後,犒饋之需,爲三十餘石,依各道營門例,以儲置米取用,賞格木,則亦依守·摠兩營例題給事,請令廟堂稟處矣。犒饋米,依他營門例,計其赴操軍兵口數,以儲置米會減,至於賞格木,他無區劃之道,而備局適有休番木之爲喬桐·永宗水操時賞格之資,而取來於全羅水營,因今秋停操,有若干留置者,就其中參同,特爲許劃而後,勿爲例之意,分付,何如?上曰,依爲之。出擧條允鈺曰,此慶尙左水使崔朝岳啓本也。以本營水操後,試射優等沒技,竝請直赴,有相考前例,依狀請施行之命矣。取考前例,則乙巳始因本營狀請,備局回啓許施矣。戊寅以後,以續典所無防塞,獨統營以其巨鎭,只許優等一人直赴,而此則非他營鎭,所可引例者矣。本營雖是邊上重地,而他水營所無之法,獨令復舊,事係變通,何以爲之?敢稟。上曰,旣有甲子定式,置之,可也。出擧條養心曰,近來朝臣之稱在外者,極其紛紜,而至於在卿宰之列者,視庶僚尤有別焉,其在不遠遊之意,誠爲未安。臣謂無在外外,卿宰之在外者,竝施譴罷之典,斷不可已也。上曰,依啓。出擧條上曰,京畿監司秋奉審,依例爲之事。出榻敎諸臣以次退出。
癸巳八月二十二日未時,上御集慶堂。坐直承旨,率陳疏人同爲入侍時,同副承旨蔡弘履,假注書李成運,記事官鄭民始·洪國榮,儒生愼世礎,以次進伏訖。上問儒生曰,汝年,幾何?世礎對曰,八十矣。上問其居住,對曰,居昌矣。上曰,汝旣老職,則何不玉圈,而以儒服來耶?對曰,以不得玉圈而然矣。上曰,汝識曺處士南溟乎?對曰,書院在於晉州三嘉矣。上仍命世礎讀疏訖。上命民始,藏疏于史庫。命書傳敎曰,嗚呼,從今日予懷千萬,雖回來,此心何抑,而此際聞有陳章者,而非儒也,僉知云,故其涉訝之,政院又稟故召見,其異者,旣非一也。聞則僉知,以儒衣·儒巾來,此一也,年今八十,歲首旣有陞除之命,則于今八朔,尙今若此一也。其章旣稱加資,不稱龍驤衛副護軍,而自居昌來,服色旣若此,一也。令讀其昏可知,而何能爲此,近千里程道來乎?此一也。欲爲闕門謝恩來,而尙懸角圈,此通政乎,通訓乎?其異常者一也。其欲謝恩,陞資之人,着此服宜乎?此一也。古處士曺植,卽下道尊奉者,而初問莫知,再問書院在於晉州三嘉,居昌無云,噫,南溟之號,豈特嶺南?國中皆知之,其文集予曾見者,下道之人,豈若此乎?無乃老昏而然乎?此其一也。於此數事,於渠不過節日間事,而聞其章,旣知禁令,亦知予意,而嗚呼,八十以何心生此意,亦何心跋涉來耶?聞其讀,於尊號已倒讀,於文僅能讀焉。噫,以此氣生此心,抑何意思?嗚呼,慕年今見其怪,此亦冥然而然。且旣陞資,望何爲此云?呼寫及此,忽然大覺。子曰棖也欲,焉得强也?其持心若頃者湖南儒,意不在於玉圈,欲超其資而追榮先也。年今八旬,日迫西山,氣亦若此而爲此者,其心所在,若見肺肝。嗚呼,年今八十,其雖爲先,何爲此擧?若不然,若過四朔,歲將暮矣。歲首下敎,以此服色,見其當給玉圈,命給衣,其令謝恩,而觀其擧措,予何爲此?其章依前藏于史閣東庫。然湖西亦已下敎,噫,彼此人豈可以角圈下鄕?令該曹特給玉圈。噫,彼此人亦何捧謝恩?令懸下鄕。又命書傳敎曰,一自前月後,喧鬧妥帖,予亦便矣。其於來月,亦將若何用心?連爲多事,二品皆來,故進定次對,而此不過復政後次對無一闕之意,而復提此以奏,聞甚已苦。嗟哉,沖子雖不敢請,憧憧于中,故以昨年九月十七日下敎誦予,故其涉訝之,就讀日記果然,而沖子之請雖嘉,嗟,予心豈有異焉?設或丁寧下敎,此亦今年逢此月,意謂料表而然也。其敎中措語觀之,以今者請聞也,予當守此心,而仍此禮判,挺身苦請予若此,以予心以予氣,將何耐?噫,頃者資政,將奏于何?昨年下敎,其雖丁寧,此奏之後,已無可論,況若此者乎?嗚呼,三明日,何日?追憶甲辰八月,心欲隕而膽欲墜。此時若復喧鬧,噫,其衰心猶欺也,陟降可欺?若有駭擧,雖禮郞來,予當逐焉,宗伯若來,奚特拒也?予亦有自量,莫令喧鬧,使今日用心,其君心須靜焉。上曰,注書誰入?賤臣對曰,李成運也。上命儒臣上下番,持問答入侍。賤臣出來,與副校理李商建,修撰任希簡偕入進伏。上命商健·希簡,讀問答訖。上曰,入侍諸臣,以次讀奏。又命賤臣,持入唐書禮志,命商建讀訖。又命賤臣,持入漢書禮樂卷,命希簡讀訖。又命賤臣,持入杜氏通典,命商建等讀訖。諸臣以次退出。
上在慶熙宮。停常參·經筵。
藥房都提調申晦,提調具允明,副提調金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。再明,何日?追憶昔年,孝耶悌耶?其況三明日,爲親心爲己心,嗚呼,暮年重逢此日,亦豈孝乎?氣何暇諭?待敎入侍。昨已下敎,觀其擧措,十三日隨開門,當傳閉門標信,幾百年內,其將初用矣。中宮殿·惠嬪宮,藥房口傳問安。答曰,知道。
李昌任,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。答曰,知道。
備忘記,傳于趙昌逵曰,人君以五倫爲重,若昨八十僉知,龍驤衛副護軍子孫中若有,則居知禮近鄕,壽職八朔,猶何懸角圈儒巾?且近千里,子隨乎,孫隨乎?聞其奏,以匹馬來,僮亦下鄕云。嗟哉,八十人且留京中,靜臥興惟,萬古豈有此等義理?今番初試,若有嶺南右道人來者,其令同回,令子孫見玉圈羞焉。此僉知子孫,視其祖若少,若是恬然,而嗟嗟群工,莫體固心,一何欲豐亨?予自哂也。
傳于李性源曰,餘慶坊老人六十以上,一體待令。
傳于趙昌逵曰,內局入侍。
備忘記,傳于趙昌逵曰,嗚呼,八旬貴賤一也。若納栗資,亦若今番圓點製述其何,會試亦何?僉知書以僉知,衣儒衣近千里來,此意其若得志,宜乎二品故也。其君雖臥心淸,其儒雖健意濁,見此人意猶固。雖然,令當信,故特給其圈,予何受此人謝?其意深也。
備忘記,傳于趙昌逵曰,噫,今日時體,大小皆然,予常自謂曰,此誠觀世道者云。雖然,於建功,其君得當劑,其猶若此,於賀,子曰將順美,亦云禮云禮云玉帛云乎哉,樂云樂云鍾鼓云乎哉?此卽謂玉帛鍾鼓末也,其誠本者也。以此觀也,其君若有誠,其臣豈若此乎?此誠淺,故其臣若此也。今日若有慷慨臣,必曰今者此敎,專由追慕,而大官小官,莫體此敎,惟以應文强殿下,興惟及此,心膽抑塞,臣能體孔聖將順其美訓奉承云,可謂直臣。故問入侍翰注,衆皆從金玉,以此觀也,於此亦時體臣也。予何心爲時體中君,酬應時體中人?慷慨曷勝?逾此日予只自守慷慨意,大小臣工,洗滌時體,快醒良知良能,莫趨時體,八旬其君,爲大丈夫。
李昌任,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳八月二十三日辰時,上御德游堂。老人賜米入侍時,左承旨李性源,假注書李成運,記事官鄭民始·洪國榮,以次進伏訖。上問老人年紀居住,八十以上賜米五斗,其餘三斗,其中九十一歲八十六歲老人,令該曹各給表紬一疋。命書傳敎曰,噫,昨日自舊邸而回,餘懷憧憧,特召此人,六十以上,至於八十一人之多,誠是料表。其中有九十歲人,此古來稀年加二十者也,特爲加資,其中八十六歲人,卽戊辰生也,嗚呼,再明何日而見此人?予懷千萬,一體加資,皆令今日內,口傳下批。上曰,耆民年九十年八十六歲人加資事。出榻敎上命儒臣,持陟岵章入侍。賤臣出來,與副校理李商建,修撰鄭日謙,偕入進伏。上親誦陟岵三章訖,命商建·日謙讀奏訖。又命賤臣及民始·國榮,以次讀訖,仍書下御製。命書傳敎曰,今日予懷,可謂萬倍,依再昨例書下,此卽札,一本書入,一本書入世孫宮。上命賤臣,徽陵·懿陵祭報府持入。命性源讀訖,命書傳敎曰,旣命祗迎,則大祝何敢若此?其涉駭然,以玉堂任希簡塡差。上曰,吏曹郞廳,祭官齋宿摘奸以奏事。出榻敎諸臣以次退出。
癸巳八月二十三日午時,上御集慶堂。藥房入診入侍時,都提調申晦,提調具允明,副提調金載順,記事官朴聖泰·鄭民始·洪國榮,醫官方泰輿·鄭允協·慶絢·李敏德·李世玉·金守儉·洪愼讓,以次進伏訖。晦曰,夜間聖體,若何?上曰,一樣矣。晦曰,寢睡·水刺之節,亦何如?上曰,一樣矣。奉進湯劑,上御一貼訖。命愼讓,先爲入診。退伏曰,脈候左右三部,度數調均且好矣。泰輿·允協二人,亦以次入診退奏曰,脈候左右三部調均,脾胃脈亦勝於前矣。上命載順,讀御製訖。仍命賤臣,出給戶房承旨。藥房提調,持湯劑更爲入侍,上又御一貼。上曰,一二所初試數,幾何乎?晦曰,合一二所初終場數,五百二十人矣。上曰,東堂初試,何以爲之乎?晦曰,講經人,帶善文人入場製進,及其參榜後,講經人應講會試矣。諸臣仍退出。
上在慶熙宮。停常參·經筵。
景宗大王國忌齋戒。
藥房都提調申晦,提調具允明,副提調金載順啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今明祗迎,予懷千萬,氣何暇諭?待敎入侍。中宮殿·惠嬪宮,藥房口傳問安。答曰,知道。香祗迎罷後,仍詣憶昔窩後,政院·玉堂·藥房口傳問安。答曰,知道。
備忘記,傳于趙昌逵曰,萬古豈有若今日夜長乎?今予三百六十日皆然,今年餘月,猶有幾月,日有一百二十日,何堪何堪?諸臣咸曰慶,予則自悶。明日何日,再明日何日?是豈孝也,亦豈悌乎?有若曰孝悌也者,爲仁本歟?孝悌若此,何云八旬?其況來月初度日,持標信以待矣。
傳于趙昌逵曰,昨日御製書示後,宜同爲祗迎,世孫一體祗迎。
備忘記,傳于趙昌逵曰,嗚呼,三昨宿舊邸,怳若昔年,今日宿舊窩,怳若庚子六月六日,八旬何以得此?雖然,欲孝何孝,欲悌何悌?興惟及此,心膽皆隕。且三處留筆,一則憶國初夜臨,二則憶昔,皆書八旬,予則曰今日此擧,勝於稱慶,亦勝於昨年受爵。其復何憾?雖然,自歎冥然,萬倍乎中,今日大小臣工,量此心,使八旬其君,從容過初度日。
備忘記,傳于趙昌逵曰,嗚呼,一何冥然?三月初九日何日,十九日何日,卄六日何日,五月初四日初八日何日,初十日何日,卄四日,何日?嗚呼,六月初八日何日,卄九日何日,前月卄二日,何日?嗚呼,今月十五日,何日?嗟哉,今日,何日?嗚呼,八旬若是忍過,若是忍過,是豈忠也?亦豈孝也,其曰悌乎?靜臥憶昔窩,萬懷交中。嗟哉,大小群工,須諒八旬其君此等苦心,快抑豐亨意。
備忘記,傳于趙昌逵曰,今日朝鮮,自公卿至匹庶,建功曰以神丹,其果然也?連飮三貼十五日,氣何若此?今日恭飮二貼,兩次皆數匙,只臥便矣。神丹豈若此?新劑亦何此,建功誠庸功?扁鵲亦庸鵲。十五今日,渠已自判,旣宿於此,明朝口傳問安。
傳于李致中曰,衛將巡更,而部將只報更而啞乎?罷齋後,當令該曹決棍,記過待令。不知八旬其君宿於此乎?嶺南固執,不知八旬其君乎?令其部將,仍連巡更記過。
金載順,以吏曹言啓曰,今此懿陵忌辰祭大祝,以前校理李養遂塡差,而時無職名,令該曹口傳付軍職,何如?傳曰,允。
李昌任,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳八月二十四日辰時,上詣延和門。香祗迎入侍時,行都承旨金載順,左承旨李性源,右承旨趙昌逵,左副承旨李昌任,右副承旨李致中,同副承旨蔡弘履,記事官朴聖泰,假注書李成運,記事官鄭民始·洪國榮,以次序立。上具翼善冠·黑圓領袍,以步輿出通陽門,降輿延和門,俯伏板位祗迎。上曰,禮房承旨,馳詣懿陵,奉審以來事。出榻敎仍詣都摠府。上曰,入直,誰也?載順對曰,李命俊·李世澤也。命摠郞,先生案持入。載順跪進奉讀訖。上曰,今年此月,同爲侍衛,卽李碩根,今見先生案,予心愴然,令該曹,其子孫問名以奏。出傳敎上問摠郞尹弼衡曰,非先生牌有之乎?對曰,無矣。上曰,內三廳則有之乎?對曰,有之。仍書下,旣見莫重先案,只許曾任入門,十二字御筆,命騎判具允鈺摸揭。命書傳敎曰,曾聞故兪奉朝賀言,國初夜臨玉署回時,自內侍人,窓隙明燭云。噫,昔年夜對時,亦有御詩,載於御製曾臨,今番祗迎後,興懷來此,回時復臨廚院,效仲由負米之歎。更思昨日御製命書,今與沖子來,北墻卽玉署,回時當臨,與沖子同講陟岵章而回,其令知悉。又命書傳敎曰,入直摠管,各半熟馬一疋,郞廳各兒馬一疋,吏隷令該曹米布賞給。上曰,藥房提調,持湯劑入侍事。出榻敎都提調申晦,提調具允明進伏訖。晦請進湯劑,上進御。回駕歷臨玉署。上命儒臣,持陟岵章入侍。副校理李商建,修撰鄭日謙進伏。上親誦陟岵章訖,命世孫讀訖。上喜曰,我孫讀書聲,今年初聞。仍命商健·日謙及載順·致中·弘履讀訖。書下老君少臣同會一堂八字御筆。上曰,玉堂御筆,懸板印出。入侍承·史·儒臣及堂上侍衛,各賜一件事。出榻敎命書傳敎曰,今講陟岵章,此懷千萬,侍講兩儒臣·三承宣,各賜大鹿皮一令,入直吏隷,令該曹米布賞給。回駕歷臨廚院。書下,追憶昔年懷萬書付御筆八字。命書傳敎曰,今日廚院入直郞,弦弓一張賜給,入直吏隷,米布賞給。上曰,藥房提調,持湯劑更爲入侍事。出榻敎上還入大內,諸臣遂退出
上在慶熙宮。停常參·經筵。
景宗大王忌辰,憶昔窩齋宿翌日,政院·玉堂·藥房口傳問安。答曰,知道。香祗迎罷後,仍爲還內後,政院·玉堂·藥房口傳問安。答曰,知道。中宮殿·惠嬪宮,藥房口傳問安。答曰,知道。
備忘記,傳于李性源曰,御製書寫摠管李世澤,虎皮一令賞給。
傳于趙昌逵曰,天明後當祗迎,政院知悉。
以承傳色口傳下敎曰,戊寅年嘉禮時,春秋,幾何?己丑年登極時,春秋,亦幾何?
以承傳色口傳下敎曰,癸亥年春秋,幾何?己丑年寧陵春秋,幾何?
備忘記,傳于趙昌逵曰,今宿古窩,睡則勝焉,撤漏後夜長一樣,欲添更焉,而駭眼以默,暮年逢此日,甚矣冥然。問其所食惟數匙,若此而猶能酬應萬機,此何人哉?咫尺東郊,心膽皆隕,其雖宿此,追憶庚子八月前。嗚呼,八旬孝悌皆闕,承旨傳香後隨詣,皆奉審回來時,嗟哉,康·泰陵再昨年初隨駕處,一體奉審以來。
備忘記,傳于金載順曰,昔一故相,問豐陵曰,何以事君云?豐陵對曰,見庚子六月廷班闕者多,見甲辰九月廷班闕者多,余則以一心事君云,其言慨切。君若至誠孝悌,是豈若此?噫,昨日三處,意皆追慕,憶昔豈遊觀乎?今朝開門,卽時祗迎,若十五日,莫知今世,祗迎回臥少定矣。若此而其欲豐亨,抑何意耶?慷慨亘中,何可默也?
備忘記,傳于金載順曰,宿此氣則少勝,撤漏後復何交睫?臥而兼悶者,今世時體,於今湯賀魚焉,予何堪乎?臥時雖陽世人,起動若前生人,此亦建功功,建功若有功,食何數匙?今世人以年爲滋味,予則古邸·古窩兩日宿,此誠滋味也。惟願海東人洗此時,兼洗兩時體焉。
傳于金載順曰,翰林卽送藝文館,慈懿大王大妃殿嘉禮時儀軌持來,入侍時以入。
又傳于曰,內局入侍。
傳于李昌任曰,部長生疎所致,旣巡五更,且聞嶺南人記過,安徐。
備忘記,傳于趙昌逵曰,其君宿古邸時,二品問安,宿古窩雖闕中,予醒諭諸臣曰,今日蒼梧山色暮雲中,今嗟君是誰弟,今臣是誰子?意謂時原任必來,若來,欲午前酬應,今見只有都提擧。嗟哉,朝鮮用心者,只八旬其君也。
備忘記,傳于李昌任曰,噫,八旬其君,爲皇兄齋宿,漢唐後果有?噫,漢唐後八旬君,猶有三君,而曰今初而謂慶,嗟哉,漢唐後,今初其君,用心寧忍?忽焉靜思,嗟彼高宗,莫思朔北,自遊庭湖,至有豈如養箇南來雁譏?噫,彼八旬一也。嗚呼,九十猶可也,於今八十,冞切靦然,何心受豐亨乎?
備忘記,傳于蔡弘履曰,須看今日軍號書下,亦看御製,稱七十九歲,翌年可見大覺者,孰敢稱此年請稱慶乎?令大小群工,其皆知悉。
金載順啓曰,卽者議政府錄事來言,領議政金相福,左議政金尙喆,右議政元仁孫,以爲罪在愚迷,自速嚴敎,悚懍靡措,走伏金吾,恭俟重勘云。仍納命召,何以爲之?敢稟。
又啓曰,卽者中樞府錄事來言,領敦寧金陽澤,領中樞府事韓翼謩,行判中樞府事李思觀,以爲罪由昏迷,致勤嚴敎,悚惶靡措,走伏金吾,恭俟重勘云。係是大臣去就,敢啓。
蔡弘履啓曰,卽者義禁府都事來言,領議政金相福,領敦寧金陽澤,領中樞府事韓翼謩,左議政金尙喆,行判中樞府事李溵,行判中樞府事李思觀,右議政元仁孫,今方待命於金吾門外云。係是大臣去就,敢啓。傳于蔡弘履曰,時原任大臣,安心勿待命,仍爲入侍事,遣史官傳諭,仍傳命召。
李昌任啓曰,時原任大臣,依下敎來待矣。傳于蔡弘履曰,內局入侍,時原任大臣,同爲入侍。
金載順啓曰,假注書李成運,身病猝重,勢難察任,今姑改差,何如?
李成運改差,代以吳彦敎爲假注書。
李昌任,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。
癸巳八月二十五月辰時,上詣延和門。香祗迎入侍時,行都承旨金載順,左承旨李性源,右承旨趙昌逵,左副承旨李昌任,右副承旨李致中,同副承旨蔡弘履,記事官朴聖泰,假注書李成運,記事官鄭民始·洪國榮,以次序立訖。上具翼善冠·黑圓領袍,以乘輿出通陽門,降輿延和門,仍詣板位,行祗迎禮。上曰,藥房提調,持湯劑入侍事。出榻敎都提調申晦,提調具允明進伏訖。晦曰,夜間聖體,若何?上曰,一樣矣。寢睡,何如?上曰,亦一樣矣。晦請進湯劑,上進御。上曰,禮房承旨,馳詣徽陵,奉審回來時,康·泰陵一體奉審以來事。出榻敎上還入大內,諸臣以次退出。
癸巳八月二十五日辰時,上御集慶堂。藥房入診入侍時,都提調申晦,提調具允明,副提調金載順,記事官朴聖泰·鄭民始·洪國榮,醫官方泰輿·鄭允協·慶絢·白文昌·李文載·元命述,以次進伏訖。晦曰,移次經宿之餘,聖體,若何?上曰,今夜則寢睡差勝矣。奉進湯劑,上曰,其止之。昨日則雖進飮,而今日則決不可入鹿茸飮之矣。晦曰,當此聖壽隆高之時,豈可行素,而況此湯劑所入鹿茸,何可以肉嫌之而不進乎?上曰,鹿茸亦非肉而何?仍命載順書孝悌箴御製。上曰,嘉禮儀軌持入乎?載順曰,持來矣。上曰,予於宋高宗同甲之年,豈可受賀乎?免高宗同甲,而九十歲則可以許賀矣。允明曰,高宗非可比同之君矣。上曰,梁武帝年,幾何?允明曰,此又非可言之君矣。晦更請進湯,上不許。允明曰,昨年今日不行之事,今何行之乎?晦曰,臣等湯劑進御後,可以退去,亟命進湯,千萬仰望矣。上曰,午後則當進御,姑退去焉。晦曰,聖敎如此,謹當退待矣。諸臣仍退出。
癸巳八月二十五日未時,上御集慶堂。藥房入診,時原任大臣,同爲入侍時,都提調申晦,提調具允明,副提調金載順,領議政金相福,領敦寧金陽澤,領府事韓翼謩,左議政金尙喆,判府事李溵·李思觀,右議改元仁孫,記事官朴聖泰·鄭民始·洪國榮,醫官方泰輿·鄭允協·慶絢·白文昌·李文載·元命述,以次進伏訖。晦曰,齋宿後早爲勞動之餘,聖體,若何?上曰,今夜則稍穩睡矣。晦曰,寢睡·水刺之節,亦何如?上曰,一樣矣。奉進湯劑,上御一貼訖。晦請診候,上曰,置之。載順讀奏銃制使及義州府尹·關東伯狀啓。五陵奉審承旨趙昌逵入侍奏曰,陵上丁字閣·碑閣·祭物,皆無頉矣。仍讀奏祭報府·入直擧案訖,先爲退出。上曰,卿等如以八十爲貴而請賀,則三代以後之君,亦多有享年者,其皆稱賀乎?相福曰,三代以後之君,不可比而同之矣。上曰,以壽稱賀,則其賀無歲無之乎?翼謩曰,從今以後,果然無歲無之矣。仁孫曰,臣等所請,揆以人情天理,斷不可已者,而不惟不亟降兪音,至以用閉門標信爲敎,甚過中矣。上曰,以宋高宗同年,何貴而稱賀乎?若至九十,則可以許矣。相福曰,昨年以今年許賀爲敎,而今猶如此,九旬處分,亦未知何如矣。上命賤臣注書,持入宋史儀禮卷,令載順讀奏訖。上笑曰,高宗之事,可謂善矣。諸臣奏曰,高宗則不可取法,堯舜文武之享壽,亦由於八十而至九十歲,則何不取於此乎?藥房提調,持湯劑更爲入侍。上又御一貼訖。諸臣仍退出。
癸巳八月二十五月申時,上御集慶堂。奉審承旨入侍時,右承旨趙昌逵,假注書李成運,記事官鄭民始·洪國榮,以次進伏。上命昌逵,讀祭擧案及各陵陵軍擧案訖。諸臣退出。
上在慶熙宮。停常參·經筵。
莊烈王后忌辰。
藥房都提調申晦,提調具允明,副提調金載順啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗚呼,冥然其過昨日,是豈悌也?今日何日?追憶昔年,亦云孝乎?且將見生進初試榜目,此誠料表,可謂冥然,氣何暇諭?待敎入侍。中宮殿·惠嬪宮,藥房口傳問安。答曰,知道。
李昌任,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。答曰,知道。
備忘記,傳于金載順曰,嗟哉,今年今月仲旬後五日內,一宿舊邸古窩,憶昔年若有得而心喜者,昨日大覺,其何晩也?今日大小臣工,聞予此敎。頃年七十歲,舊闕受賀領赦,此豈爲予?追憶國初,其亦繼述,而於今年其於誕日,已五十年固心,而若曰稱慶,此追慕乎,繼述乎?昨夢今覺,須看紀年,稱七十九歲,其若冥然,至於九十,此文武年也。其猶可據,況今年,而昔養鴿猶戒,況此年?問予心若金,問予志若石。且予年,凡事皆若昔,可謂稀有,則何今年,何心效此乎?昨聞其使養鴿,高宗猶辭,予今何比於此君?此後雖章奏,書此年者,雖有嘉官美談,予當却也。其年予知,雖弄言,何爲此也?予自悔焉。
傳于趙昌逵曰,內局入侍。
又傳于曰,入格儒生皆來待。
傳于金載順曰,承旨率儒生入侍。
李昌任,以禁衛營言啓曰,來九月當四番左部左司屬,忠淸道五哨軍兵,逢點實數六百五十二名,已爲點閱整齊,來九月初一日,與內外各處入直將官軍兵等,依例替代後,舊軍放送之意,敢啓。答曰,知道。
又以禁衛營言啓曰,來十一月當四番左部中司屬五哨內,忠淸道六百四十四名,京畿八名,來十月二十五日,京中逢點,依例準二朔立番之意,兩道監兵使處,預爲知委,何如?傳曰,允。
又以御營廳言啓曰,本廳來九月十月兩朔應立左部後司屬,全羅左道二哨,右道三哨,合五哨軍兵六百七十名,已爲逢點整齊矣,九月初一日,與右司軍兵替代後,舊軍放送之意,敢啓。答曰,知道。
又以御營廳言啓曰,本廳來十一月十二月兩朔應立,中部前司屬,全羅右道五哨軍兵,十月二十五日京中逢點,十一月初一日,與左部後司軍兵,當爲替代立番,趁期調送事,本道監兵使處,依前知會之意,敢啓。答曰,知道。
又以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳八月二十六日辰時,上御集處堂。藥房入診入侍時,都提調申晦,提調具允明,副提調金載順,記事言朴聖泰·鄭民始·洪國榮,醫官方泰輿·鄭允協·慶絢·白文昌·方孝民·柳愿,以次進伏訖。晦曰,夜間聖體,若何?上曰,氣雖一樣,逢今日懷萬倍矣。晦曰,今夜霜降,頗有寒氣,加意衣服伏望矣。奉進湯劑,上御一貼訖。晦請診候,上曰,置之也。仍命載順書傳敎曰,惟我徽陵,奉王朝養,予則爲玄孫,過昨日逢今日,予懷,若何?曾聞而予何能記也?今日復聞誕生卽稷山縣,予何生意禮陟?卽舊內班院,雖欲詣,徒過昌德乎?亦計莫能,何以紓心?漢原府院君奉祀六代孫趙台鉉,今聞已經守令云,令該曹準職調用,祭文製下,漢原府院君家,今日遣右承旨趙昌逵致祭。上命賤臣,知入徽陵嘉禮處所,故賤臣退出,以於義洞本宮之意復命,命書漢原府院君致祭祭文。藥房提調,持湯劑更爲入侍,上又御一貼訖。仍命賤臣,率監試初試入格儒生入侍,以次進誦試券後,命書傳敎曰,已聞度榜日,已知見其人之入侍,噫,昨今懷萬之中,予懷曷極?趙鎭大特賜紙二卷·筆五枝·墨三笏,以助會試具。又命書傳敎曰,今日御製已諭,噫,予近五十年事業,一則蕩平也。若問協贊之人,卽故判書朴師洙在其中,而嗚呼,今暮年重逢此初試,已是料表,此人之姪參榜,其亦異常。俄者趙昌逵子,追慕下敎,宜有差等,朴達源紙一卷·筆三枝·墨二笏賜給,以助會試。詣臣仍退出。
癸巳八月二十六日未時,上御集慶堂。承旨·入格儒生,同爲入侍時,同副承旨蔡弘履,假注書吳彦敎,記事官鄭民始·洪國榮,以次進伏訖。上曰,儒生各限三人進入。儒生三人進伏訖,上曰,各陳其姓名居住。儒生各告姓名居住後,次次退出。上曰,吳泰賢,是誰之子?泰賢對曰,吳彦耉之子也。命書傳敎曰,噫,今年重逢監試,誠是千千萬萬料表。待其榜召見,一則暮年欲見其人,噫,見故海恩之孫參榜,豈無表意?吳泰賢給紙一卷·筆三枝·墨二笏,以助會試具。兪漢寧進伏,上問職姓名,對曰,司饔主簿兪漢寧矣。上曰,主簿亦見小科乎?對曰,未出加資,故見之矣。上曰,司饔主簿兪漢寧,以故奉朝賀孫,初入仕陞六,皆特敎,今小科初試,其亦異常。特賜紙二卷·筆三枝·墨二笏,以表予意。出傳敎趙在禛進伏,上問姓名,對曰,趙明勗曾孫趙在禛也。上命書傳敎曰,今見故都正趙明勗曾孫,在禛可謂異常,特賜紙二卷·筆五枝·墨三笏,以示予追憶甲戌生人。上曰,今見新豐府院君從孫,故參判南泰溫子,予心愴然,各賜紙一卷·筆三枝·墨二笏,以助會試具。出傳敎又命書傳敎曰,今見故判書洪重孝孫,予庸愴矣,特賜紙一卷·筆三枝·墨二笏,以助會試具。尹星基進伏,上問姓名,對曰,故相臣尹東度之孫尹星基也。上曰,故相臣尹東度孫,愴憶其祖,尹星基特賜紙一卷·筆三枝·墨二笏,以助會試具。出傳敎上曰,今見東平尉玄孫初試高登,暮年予心,若何?特賜紙二卷·筆五枝·墨三笏,以助會試具。出傳敎洪相文進伏,上問姓名,對曰,故參判洪益三之子,前都事洪相文也。命書傳敎曰,前都事洪相文,故參判洪益三子,幼時入闕,其後承傳矣。今登初試,特賜紙一卷·筆三枝·墨二笏,以助會試具。金啓濂進伏,上問姓名,對曰,金啓濂。上問汝誰子?對曰,嶺伯金華鎭之子。命書傳敎曰,小科初試人金啓濂,卽嶺伯之子,其祖尙今思焉,甲子年入侍,其何忘乎?況其曾祖,卽予嗣服初侍從,今見四代,其亦異常,何以表意?特賜孟子一部具彦解。上曰,今日此擧,暮年意深,其異者,皆古人孫也。其中一人,則卽古參判權一衡子,噫,此人戊申年臺臣,乙亥年故縣監權益興,更爲定號時爲門長,今見其子,予庸愴心。噫,人君視人,豈拘遠近?賜紙筆墨四人,一則追慕,一則或憶故相,思蕩平憶故勳,皆孫與侄也。此人直其子也,噫,予年三十五,始見其父,嗟哉,今年見其子,噫,暮年調用此等人,可以表近五十年臨御。權熻,令銓曹勿論初試與否,懸註調用,以示予意。林秉遠進伏,上問姓名,對曰,林東遠。上又問汝誰子也?對曰,故府使林錫憲之子也。上曰,故府使林錫憲,聞名於故掌令梁得中,初見面於視學時而知名,其後登科,纔陞資,止於邊地,予甚嗟惜,有其子調用之命,此錫憲繼後子也。豈意今日,見其後所得子乎?噫,此人猶思其直,旣見其後所得之子,嗚呼,暮年只賜紙筆墨,錫憲有知,豈曰知遇於其君?林錫憲子秉遠,令銓曹從今日承傳,先後懸註調用,庸慰九原之魂。出傳敎上曰,判書金器大次子,今春小科,長子今又初試,噫,予雖見,今將何奏?興惟及此,心欲隕,特賜詩傳一部具彦解,以表予憶昔之意。出傳敎上曰,今見小科初試諸人,幾乎精也,中有一總角,年十六,而其讀文亦涉殊常。見其形,雖來年莫知壯大,暮年式年,豈可苟充?此人特爲拔去。出傳敎上命書傳敎曰,童蒙初試,予今初見,故下敎,今聞與大科有異,小科十五歲皆許試,故童蒙亦赴云,若此,此正方長不折者,其下敎特爲安徐。今當勸婚之時,十六歲人,尙在總角,其涉駭也。頃年舊闕,亦有申飭者,其令當部,分付其父兄,會試前成冠,其令以儒巾儒衣入場。上曰,今於暮年,重逢此科,故兩所初試一榜,皆召見,而噫,幾百人皆精,無一挾雜者,此人旣初試,明年會試若見,鄕試亦然,庶有暮年重逢之效矣。噫,煮粥豈墮鼻?二所入門官·禁亂官處分之命,特爲安徐,仍付舊職,其若差代,待闕復職,羅將衿川皁隷下敎,亦爲蕩滌,監試官下敎,一體分揀。出傳敎上命弘履,讀一二所壯元皮封後,詣臣以次退出。
上在慶熙宮。停常參·經筵。
昧爽,有霜氣。
藥房都提調申晦,提調具允明,副提調金載順啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功果功?氣則益苶,待敎入侍。中宮殿·惠嬪宮,藥房口傳問安。答曰,知道。
備忘記,傳于趙昌逵曰,今日晩寒特甚,故問於左右曰此何月,對曰八月。予喟然歎曰,甚矣吾衰也,此月猶若此,況三冬何能耐爲?予言於諸扁鵲,杜詩雖云春寒惻惻掩重門,嗟,彼建功,連日二貼,其若有效,使予豈若此乎?宜深藏鎖鈔焉。
備忘記,傳于趙昌逵曰,今予大覺,其何晩也?故此後某十某旬,雖下敎何寫,以今日諸臣言也,宜陳堯舜事,何以高宗·武帝年,欲稱慶乎?況誕賀,卽予五十年固心,而況銅聞時已辭者乎?再昨見史,以高宗便於臨安心,且其時文勝,於生日,代代爲名稱慶而能辭焉,特書其史。噫,今予暮年,何比高宗年?況誕賀?高宗猶若此,以予心豈爲?其令群工咸知焉。
備忘記,傳于李昌任曰,於冬月,猶給襦衣藁席,而此月曉寒若此,冷處能耐?令宣傳官遍問禁旅·局將廳·扈衛廳·訓局·入直軍·禁衛軍·門軍以奏。
傳于趙昌逵曰,今日內局人侍時,畿伯·摠管李世澤,同爲入侍。
傳于趙昌逵曰,頃日司譯院等第人,使之待令。
備忘記,傳于趙昌逵曰,御製旣諭,若擧世皆濁我自淸,混世皆迷猶暮年我自醒也,豈忍比於養鶴便一隅臨安高宗乎?一則猶默矣。
傳于趙昌逵曰,內局入侍。
傳于金載順曰,左副承旨,內局同爲入侍。
備忘記,傳于金載順曰,予有一標信,其何名法駕?義理大定,孰敢喧鬧?
備忘記,傳于李昌任曰,見昨兩所初試人,庶有申飭效,而古則有寫手同參者,今番皆以儒爲名者,亦年少者多,而昔則亦有六七十人,今番只有五十人。二人初試人皆見,暮年初也。此勝於頃年面試,能誦其文,其精可知,而第皆儒入參者小,其可惜也。
以兼司書閔恒烈,牌不進罷職傳旨,傳于李昌任曰,只推。
全羅監司元義孫狀啓,九月朔進上薦新石榴,節候尙早,限內不得封進,惶恐待罪事。傳于金載順曰,勿待罪事,回諭。
蔡弘履啓曰,卽者說書朴相來,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于李致中曰,承旨與臺臣,同爲入侍。
又傳于曰,儒臣持文獻通考入侍。
有政。吏批,判書趙明鼎進,參判徐命善病,參議李命植未肅拜。行都承旨金載順啓曰,密陽府使今當差出,而本府物衆地大,素稱難治,不可不各別擇差,他道有聲績未準朔已準限守令,竝擬,何如?傳曰,允。以李爲執義,盧聖中爲司諫,朴相甲爲持平,黃景源爲知敦寧,趙宗鉉爲大司成,洪樂性爲右副賓客,金翊休爲吏曹佐郞,李鎭常爲刑曹佐郞,朴英秀爲漢城判官,金常行爲宗廟令,金浤爲濟用主簿,李有和爲引儀,金最儉爲假引儀,鄭存中爲密陽府使,李亮載爲自如察訪,工曹正郞李太源,義禁府都事吳彦思,以上仍任。承文正字單權偀,兼春秋趙夢濂,兼執義單任希簡。兵批,判書具允鈺病,參判李在協病,參議洪良漢病,參知朴思亨入直進,左副承旨李昌任進。護軍李鎭復,副司直閔百興·尹養厚·金文淳,副司果金漢老·李基崧·李玹輔。
趙昌逵,以侍講院言啓曰,王世孫進講綱目,今已畢講,因傳敎,續綱目繼講之意,敢啓。
又以侍講院言啓曰,本院兼司書閔恒烈,由限已過,卽爲牌招察任,何如?傳曰,允。
又以弘文館言啓曰,副修撰李克生,自鄕上來,卽爲牌招察任,何如?傳曰,允。
李昌任,以兵批言啓曰,宣傳官金處漢,日昨內試射,猥蒙直赴之恩,而所帶之職,係是南行窠,不可仍帶,呈狀依例。傳曰,允。
又以兵曹言啓曰,今八月二十三日,楊州居童蒙金宇尙稱名人,自興化西挾門入來,鳴申聞鼓,依定式下該曹推問,何如?傳曰,允。
李致中,以義禁府言啓曰,監試官下敎,分揀事命下,而二所監試官梁周翊,旣已拿囚矣。依傳敎,放送之意,敢啓。答曰,知道。
李昌任,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
正言李枰疏曰,伏以,臣人品庸愚,才識蔑劣,實不合於淸朝耳目之任,居常愧懼,若隕淵谷。乃者薇垣新命,忽下於如臣無似,臣怵分畏義,章皇出肅,粗伸叩謝之忱,而仍因蹲冒,非臣所敢妄也,敢陳不稱之實,亟賜鐫遞,不勝至願。臣不敢以言官自處,而事在目下,故略陳之,惟聖明裁處焉。國家之設置軍門,蓄積財貨者,將以爲軍用不時之需,而所謂新營,卽其大將策應之所也。近年以來,假作名色,移送策應,專爲己用,財貨日益蠹耗,便同尾閭,事之寒心,豈有甚於此者乎?前御營大將張志恒,偏蒙我聖上拂拭之恩,拔之衆人,置之戎垣,其所遭遇,果何如哉?在渠之道,固當殫竭圖報之不暇,而其爲人跋扈,性又貪饕,曾任御將,惟己所欲,少無忌憚。新鑄剩錢五萬餘貫,不知去處,傳說狼藉,至發於備坐相臣之口,渠亦模糊對去,不能據實以自明。且兩西餉米,年年作錢,倂歸私用,及其遞任記簿之際,許多錢木,稱以換作貸下,太半以假記傳掌,此十目所視,十手所指,其不可誣明矣。噫嘻痛矣,身爲將臣,負國營私,胡至此極?在朝家綜核之道,不宜掩置而勿論,請令備局,嚴明査實,從重嚴處,以懲日後貪濫不法者之戒焉。各道營錢蓄儲之意,與京軍門無異,而轉以蕩然,百弊俱生,爲道臣者,拘於守令之顔私,不能據法而牢拒,輒許貸給,則爲守令者,遍布於殘吏窮民,收其利殖,盡歸私槖,本錢竟爲民債,國用徒歸虛簿,民敗吏逃,漸至難保,此誠八路之通患。事在已往,雖不可論,自今以後,嚴飭諸道,或有如前更犯者,隨現重繩,斷不可已也。酒之爲害,可勝言哉?旣是狂藥,又是伐性之物,故無識閑遊輩,從以一飮,便作鬧端,街上爭鬨,辱人傷人,無日無之,其不可置之者,明矣。書曰祀玆酒,至若祀用,則雖庶人宜不可禁,其於大釀酗酒者,亟命法司,一倂禁斷,可也。答曰,省疏具悉。首陳事,聞甚駭然,今方命御史査實,而第二件事,令備局申飭諸道,俾無此弊。第三件事,法久弊生例也,而此弊三江忒甚,故再命儒臣摘奸而果無弊,今聞爾章,其涉訝之。令漢城府,勿論城內外,多釀者非窮搜極覓者,噫,多釀者人孰不知?勿使下屬貽弊懲索,當該部官,親自摘奸,果有,其令草記,於此事多釀者無據,酒何爲辜?因此其若灌也,其暴殄也,若得依近規,令部官,卽其處分給洞內民人後草記。近者寥寥之時,若是錚錚,其亦尙矣。況六日停啓,今無詣臺一人,此是無事世界耶?其涉慨然,以此意其勿辭,詣臺澄淸。
說書朴相來疏曰,伏以,臣於直中,得接家信,則臣之偏母,素患痰癖之症,挾感復劇,胸膈刺痛,呼吸喘促,食飮全却,神氣昏瞀,伻人踵至,促臣歸視,臣自聞此報,五內煎灼,雖欲按住而不可得矣。第念臣之前後請急,非止一再,輒蒙恩由,歸護病側,臣感激洪私,悚惶冞切。苟非至懇至情,臣豈敢復爲瀆擾之計,以重罪戾,而情私所迫,他不暇顧,玆敢略投短章,徑出禁局。伏乞聖慈,天地父母,俯垂諒察,亟遞臣所叨之職,仍治臣擅離之罪,以肅朝綱,以便救護,千萬幸甚。答曰,省疏具悉。爾其勿辭護焉。
校理韓鼎裕疏曰,伏以,臣之自來情理,寧有曠日離冒當試役之勢,而飭敎截嚴,逃遁無路,事會滾迫,回旋不得,遂未免抑情趨承。八日試圍,度日如年,每念母病在床,將護無人,寸腸如焚,殆不啻一夕九廻。迺者纔坼試榜,得接家信,臣母宿病,間添輪感,四五日內,屢經重證,而臣則漠然不知,及今追聞,一倍焦灼,急於歸省,不容暫淹,玆從試所,徑還私次,禮曠反面,罪合萬殞。仍念臣於館職,自知其萬萬不稱,萬萬難冒,而始初趨肅,自附感恩之忱,中間盤礴,難免饕榮之誚。從後息補之道,惟有矢心自劃,不復躡金華一步地然後,庶可以自解於公議,而銓曹不諒,每煩收檢,聖明遺照,輒辱恩點,臣亦孱膚脆骨,樹脚不牢,今又不免一番冒出矣。夫人臣立朝,所重者去就,而去就如此,將何所藉手而事君乎?雖然,已往不諫,固可追於方來,東隅有失,尙或補於桑楡,則臣何敢一任其放倒,不思所以自處也哉?噫,臣本以世臣,出自蔭路,家代受恩,與天無極,及臣決科,偏荷殊渥,寶墨擎出,臣隣動色,仙樂導前,閭里聳聽,矧臣父子,倘作何心?家庭之所相勗,晝宵之所自勉,惟在於不辭夷險,少效塵露,而今迺身計狼狽,無以抖擻,廉防隳壞,無以收拾,乍出旋入,甘自犯於逋慢之科,臣情到此,其亦慽矣,玆敢竝入文字,仰煩籲呼。伏乞聖慈,天地父母,諒臣情之迫切,憐臣懇之危苦,先令攸司,重勘辜負,仍命該曹,勿復檢擬,俾臣得以專心救護,安意自靖,千萬幸甚。答曰,省疏具悉。爾其勿辭護焉。
副校理林蓍喆疏曰,伏以,臣以鹵莽譾劣,百不猶人之姿,陞六未幾,躐叨華銜,論思啓沃,貴任不輕,左右揆量,堪承無望,而祗緣怵畏義分,有除輒膺,因循冒據,視若固有者,今已數朔于玆矣。廁跡邇班,榮耀雖極,挾冊登筵,瘡疣百出,臣心愧恧,已無可言,而其於辱淸選而謬聖簡何哉?且臣又有私情之焦迫者,臣之七耋偏母,素抱貞疾,近添換節之交,氣息凛綴,藥餌無效。臣以終鮮之身,調護扶將,勢難暫離,玆敢疾聲哀籲於天地父母之下。伏乞聖慈,察臣衷曲之懇,諒臣悲苦之情,亟命有司,鐫削臣職,以安私分,以便救護,仍治臣瀆擾之罪,以肅朝綱,千萬幸甚。答曰,省疏具悉。爾其勿辭護焉。
副修撰李克生疏曰,伏以臣,問省先壟,昨還私次,得伏奉今月十九日下批,以臣爲弘文館副修撰,臣驚惶隕越,五情失守。噫,臣之踪地,初豈可論於彯纓結紳,復廁淸塗者哉?愚迷顚錯,妄嬰大戾,薄竄旋宥,已荷仁天雨露之澤,則至於洗滌甄收,誠非夢寤之所到。雖當宿趼,尙不可晏然冒膺,況此華銜,尤何嘗近似於負累之身乎?擬之非倫理所必辭,若其遴選之極愼,人器之不稱,猶屬堪承者例讓。臣不敢復及,而區區私分,又別有萬萬危蹙者,臣嘗跡叨簪筆之列,名忝藝苑之案矣。曾因筵敎,抹去帖中,而旣無出於傳敎,播諸文字者,臣亦經年逖遠,茫昧朝奇,近纔追聞,一倍驚懍。卽此一事,便是名係罪籍,聖恩雖出於含垢,臣身自異於無故,則官職去就,又何暇議乎?且臣偏母之病,積年沈痼,當此節換之際,重添痰眩之症,氣息凛綴,飮啖全却。臣方左右扶將,晷刻難捨,以情以勢,轉動末由,玆由召牌之下,敢暴疾聲之籲。伏乞聖明,亟改臣新授之職,以重淸選,仍治臣逋慢之罪,以嚴邦憲,不勝幸甚。答曰,省疏具悉。往事何敢撕捱?至於翰苑事,今覽爾章,亦已蕩滌,亦何撕捱?噫,見爾祖古師傅潛龍池記,心庸愴然,欲見爾焉,爾勿辭速察職。
癸巳八月二十七日辰時,上御集慶堂。藥房入診,入直摠管李命峻,同爲入侍時,都提調申晦,提調具允明,副提調金載順,記事官朴聖泰·鄭民始·洪國榮,醫官方泰輿·鄭允協·慶絢·李敏德·金世彦·金光顯,以次進伏訖。晦曰,夜氣甚寒冷,聖體,若何?上曰,寒意,何早也?晦曰,今雖八月,卽古之九月也,日寒似然矣。仍曰,寢睡·水刺之節,亦何如?上曰,一樣矣。奉進湯劑,上御一貼訖。晦請診候,上命只三醫官入診。泰輿等,以次入診退奏曰,脈候左右三部,度數調均,脾胃脈亦好矣。上命載順,讀御製訖,仍命賤臣,出給守廳承旨,使之頒示備局·時原任大臣。晦曰,左右相來待閤外矣。上命賤臣,偕爲入侍。左相金尙喆曰,夜朝日候甚寒冷,聖體,若何?上曰,一樣矣。上曰,俄者御製,卿等見之乎?尙喆曰,果見之,而臣等固有仰請而來待矣。當此大慶,臣等豈不準請乃已乎?上曰,卿與禮判之意同乎?右相元仁孫曰,非特左相與禮判之意同也,擧國臣民,孰不願乎?當此千一之嘉會,若不得稱慶,則其可曰國有國體,臣有臣分乎?上曰,請賀者,謂之以諂則可矣,責之以無臣分則不可矣。允明曰,今年則典禮所戴者,皆允許伏望矣。南蠻北狄,亦知吾東有此大慶,臣等若不稱慶,則南北之人,亦必以不忠責之於臣等矣。喙雖三尺,其何能措一辭發明乎?上曰,過矣。仍誦范魯公詩數三句曰,此豈非太康乎?藥房提調,持湯劑更爲入侍。上又御一貼訖,命內局先退,左副承旨李昌任入侍。右議政元仁孫所啓,今番初試時,前參議臣金相定子斗悳,以其親忌,初不入場,而同接之人,誤換斗悳試紙而入場,仍爲書呈,至於入格。故相定,來見臣言,此事其在嚴科場之道,似當拔去矣。上曰,依爲之。上曰,今日有詣臺臺臣乎?昌任曰,未及知之矣。上曰,似無矣。又曰,五萬兩之說,豈可欺也?至發相臣之口云,卿誰言之也?尙喆曰,此疏適値齋戒,留院久矣。臣亦聞知,而臣等前日對張志恒,以大役之餘許多財力,不可不詳察之意言之矣。儒臣尹得毅入侍事。出榻敎副摠管李命峻入侍事。出榻敎左右相入侍事。出榻敎諸臣退出。
癸巳八月二十七日辰時,上御集慶堂。左右相·左副承旨,同爲入侍時,左議政金尙喆,藥房都提調申晦,右議改元仁孫,左副承旨李昌任,假注書吳彦敎,記事官鄭民始·洪國榮,以次進伏訖。上曰,臺臣之疏如此,何以究覈?煩庫則可知乎?仁孫曰,庶可知矣。上曰,誰可御史?晦曰,尹得毅可也,方入直矣。上命入侍。賤臣出來,與尹得毅偕入進伏。上謂得毅曰,汝亦聞張志恒事乎?對曰,未得詳聞矣。上曰,按査入來,可也。得毅承命出去。上曰,臺疏善製而非過矣。尙喆曰,豈不過乎?有二字可畏。上曰,何二字耶?尙喆曰,跋扈二字矣。上曰,然乎?命書傳敎曰,六日闕啓之後,今日寥寥,此何國體,亦曰有臺諫?在家諸臺,一倂牌招,其令兩司,各尋城所。諸臣以次退出。
癸巳八月二十七日酉時,上御集慶堂。坐直承旨·儒臣·臺臣,同爲入侍時,掌令金養心,修撰任希簡,正言尹長烈,右副承旨李致中,假注書吳彦敎,記事官鄭民始·洪國榮,以次進伏訖。養心曰,守令曠官,前後特敎申飭,可見曲軫民隱之聖意,而靈山縣監金尙孝,病重留京,今已經年,症勢危劇,萬無赴任之望,則道臣豈不欲擧實請罷,而以其至親之故,過爲嫌端,任其許久瘝曠之弊?當此秋務方殷之時,事極未安,請靈山縣監金尙孝罷職,道臣從重推考。上曰,依啓。出擧條養心曰,卿宰之在外,臣纔已請罷,而大司憲洪樂命,除旨之下,一向在鄕,不爲肅命,以致次對入侍,久無長官,其在事體,極涉未安。雖未知實故與情勢之如何,而有不可一任其虛縻,請大司憲洪樂命罷職。上曰,依啓。出擧條養心曰,新除授持平李德師,時在京畿楊根地,請斯速乘馹上來事,下諭。上曰,依啓。出擧條長烈曰,爲官擇人,前後飭敎,非止一再,而興陽縣監金就行,人本愚悖,兼以老昏,年限已過,冒沒赴任,義在自靖,而恬不知愧,請興陽縣監金就行罷職。上曰,依啓。出擧條上曰,金就行誰人之族乎?非金若行之族乎?致中對曰,非若行之族而武人也。上命致中,讀修撰李克生之疏訖。上命持入辛卯日記,賤臣出來持入。上命致中,讀辛卯日記訖,仍書下李克生批答。命書傳敎曰,今聞李克生章,旣已蕩滌調用之後,所謂墨抹,可謂毛將焉傳,其令翰苑洗墨。上曰,修撰李克生批下,牌招入直。出傳敎上命希簡,讀文獻通考。至國君十卿祿,上曰,君亦有祿也。上命儒臣先退。上曰,宣麻後旣入侍,且進爵,此奉朝賀行公也。旣行公而不受常廩,豈不矛盾乎?更爲輸送事,回諭。出傳敎西部奉事李星會進伏,上曰,有大釀乎?對曰,無大釀之人,故初不生㤼矣。上曰,小釀不見乎?對曰,傳敎只搜大釀,故小釀則不見矣。上曰,善矣。南部奉事崔粹然進伏,上問汝誰子,對曰,奉朝賀曾孫也。上曰,揀擇入者,誰也?對曰,小臣之弟也。上曰,入於嬪揀擇,誰也?對曰,六寸妹也。上曰,汝曾祖一絲鼎,在於何處?對曰,在小貞洞矣。上曰,初則在鄕乎?對曰,本在京矣。北部奉事進伏,上曰,有大釀乎?對曰,無之矣。諸臣以次退出。
上在慶熙宮。停常參·經筵。
藥房都提調申晦,提調具允明,副提調金載順啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功有效,今予若此?長夜悶建功苦,而其惟日兩飮兩貼。氣則益苶,食則日減,長夜欲食湯粥,而數匙而止,氣何暇諭?待敎入侍。中宮殿·惠嬪宮,藥房口傳問安。答曰,知道。
傳于蔡弘履曰,御史入侍,入直儒臣,同爲入侍。
備忘記,傳于金載順曰,今曉料表,御史酬應,自然開東,自然開門,比前勝矣。
備忘記,傳于蔡弘履曰,更諒,爲將臣至五萬兩錢,豈可循例問該府?當臨門,訓將領旗鼓待令,侍衛入直,承宣時服入侍。
傳于蔡弘履曰,該府勿爲擧行,只張志恒闕門待令。
傳于金載順曰,承旨牌招,置之。
建明門殿座罷後,政院·玉堂·藥房口傳問安。答曰,知道。
傳于李昌任曰,內局入侍,大臣同爲入侍。
傳于金載順曰,臺諫入侍傳啓。
又傳于曰,房順房。
傳于李致中曰,只先捧初招,入侍。
蔡弘履,以侍講院啓曰,本院兼司書閔恒烈,旣有只推之命,更爲牌招察任,何如?傳曰,允。
又以禮曹言啓曰,因右議政所啓,今番監試初試入格幼學金斗悳拔去事,允下矣。原榜目中拔去,付標以入之意,敢啓。答曰,知道。
又以義禁府言啓曰,罪人張志恒,除枷杻囚南間事,命下矣。張志恒,依傳敎,除枷杻嚴囚南間之意,敢啓。答曰,知道。
李致中,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳八月二十八日寅時,上御集慶堂。藥房入診,左右相同爲入侍時,都提調申晦,提調具允明,副提調金載順,左議政金尙喆,右議政元仁孫,記事官朴聖泰·鄭民始·洪國榮,醫官方泰輿·鄭允協·慶絢·李敏德·崔宗衡·金守儉,以次進伏訖。晦曰,俄者勞動之餘,聖體,若何?上曰,一樣矣。奉進湯劑,上御一貼訖。晦請診候,上曰,置之。上曰,予雖知張志恒之固執,而其貪則誠意外矣。予爲張志恒脫空之計,而臨門擧措矣。聞非徒左相言之於渠,原任與滿朝,莫不聞之云,而以渠供辭觀之,久任則用五萬之說誠無據,此乃渠自用之,而欲仍證於前人之言也。尙喆曰,御營廳鑄錢,未及了當之前,渠雖遞改,臣等知之以御營庫充數入之矣。俄見御史書錄,其所存不過七萬,其他亦多有違錯處,新將自當詳査以奏矣。上曰,一千一百兩,渠雖以貸下於窮交姻婭樣記之,而其言似非矣。尙喆曰,渠之處事,甚迂闊矣。上曰,然矣然矣。仁孫曰,觀其文書,則不詳甚矣。上曰,臥而思之,渠必食而迂闊甚矣。藥房提調,持湯劑更爲入侍,上又御一貼訖。諸臣仍退出。
癸巳八月二十八日寅時,上御集慶堂。御史·儒臣,同爲入侍時,御史尹得毅,副修撰李克生,同副承旨蔡弘履,假注書吳彦敎,記事官鄭民始·洪國榮,以次進伏訖。上命得毅,讀奏書啓。上曰,往見則,何如?對曰,保米作錢則是矣。上曰,書啓中有貸下者多,果貸於何處?對曰,似是窮交貧族,亦或有給債者,而私貸未捧者,合爲一千一百兩,以臺臣之風聞私用之說,不是異事,剩錢五萬兩,則不登於文書,無由可知。上曰,或有殊常之跡乎?對曰,杖問庫直,別無殊常之事矣。上命御史先退,而未及出去,更命入侍。上問御史之父幾兄弟矣。上曰,兩人登科乎?得毅曰,然矣。李克生進伏,上曰,汝祖兄弟登科乎?對曰,然矣。御史·儒臣,竝命退去。命書傳敎曰,噫,此人尋常可悶者固執,而噫,是誰之孫,是誰之子,於貪果無毫疑,暮年聞此,旣爲其人,曷勝慨然?卽席特命御史,按査臺章中二件事,一則此,一則大釀,聞部官所奏,果若對此御史者,彼三江卽多釀窩窟而皆無,此亦無乃風聞過傳亦若此?深望御史,旣入省記,故臥待復命,勤擧按査,東未曙而復命,其米錢布留庫者無縮,而臺臣陳章,果非孟浪,皆有所據。其中一千一百兩,私自貸下,其已不廉,其於剩錢五萬兩無去處,此中大者,而聞御史所奏,此可謂無藏物無文書,問其時將校然後可知,而御史雖杖問庫直,渠豈自服乎?雖然,以校質將,王政,若何?此宜問於當身,先令該府,張志恒處以此口推嚴問。一千一百兩私貸下,已有文書,今無可論,而只無五萬兩去處。噫,是誰孫?從高允乎,從翟黑子乎?千匹不可欺,豈云五萬兩?其雖五十兩,豈忍欺君?以此添問目,口推捧供求對。金吾堂入侍時,大臣同入。上命弘履,讀統制使趙濟泰狀啓後,諸臣以次退出。
癸巳八月二十八日辰時,上詣建明門。殿座入侍時,行都承旨金載順,左承旨李性源,左副承旨李昌任,右副承旨李致中,同副承旨蔡弘履,記事官朴聖泰,假注書吳彦敎,記事宮鄭民始·洪國榮,以次侍立訖。上具翼善冠·袞龍袍,以步輿出通陽門,降輿建明門後,上命訓將,旗鼓待令,張志恒拿入。上曰,汝以汝祖之孫汝父之子,倚任若何,而素以固執,人皆非之,予獨信之。今者貪名,曾是意外,直招可也,志恒對曰,鑄錢有日數,又有給鐵之數,又有捧錢之數,可知矣。且臣至被跋扈之名,貪贓猶是餘事,若有所犯,則豈不直告乎?上曰,一千兩一百兩有去處,而五萬兩無去處,汝爲高允乎,爲翟黑子乎?直招然後,可以歸見汝祖矣。志恒對曰,五萬兩,當以幾馱輸運耶?若輸運則街童亦知之矣。上曰,非但臺疏,大臣亦聞之,其狼藉可知,雖五分直告,可也。志恒對曰,必有造言者,故大臣得聞矣。上曰,千餘兩,於汝薄物細故,而散給姻婭親戚,何事耶?對曰,拘於人情而然矣。上曰,五萬兩中,果無一毫犯手乎?對曰,若久任鑄錢,則剩餘優厚,或可犯手,而今番則速了無剩餘,故不爲犯用矣。上曰,然則五萬之說,從何出乎?對曰,自前軍門鑄錢時,大鑄則剩餘或至五萬,故以此傳說者如此,而今番則中止,故無剩餘矣。上曰,汝欲以五萬之數,欲移罪於古人,極爲非矣。今將令捕廳,究問庫直,若有實則汝將何爲?對曰,初無是事。上曰,御史持來文記中,有金廷九名,而無其人,是鬼耶?對曰,文書則似是書吏文書,而金廷九則不知矣。上曰,御史入侍事。出榻敎尹得毅進伏,上見御史文跡。上命大臣入侍事。出榻敎左議政金尙喆,右議政元仁孫進伏,上曰,卿等何以聞之?尙喆曰,臣得聞傳說之夥,如於備座面戒矣。上曰,右承旨不仕進,已涉數矣,而頃者莫重傳香初日,左承旨替傳,不可無飭,特遞。出傳敎命書傳敎曰,噫,是誰之孫?其祖今年六月宴饗廳,以御前通事傳命,予以廚院都提擧見焉,其父嗣服後登科,職至冢宰,其子晩登科,爲予儒臣,再用御史,況今年乎?今適有窠,校理尹得毅,承旨除授,牌招入侍。上曰,相臣之言如此,以汝之鼻强,旣聞此言,何爲行公乎?志恒對曰,臣聞大臣之言,請査於大臣,而大臣不許矣。仁孫曰,今番鑄錢時,剩餘不多,故鑄匠多怨望云矣。上曰,果怨望乎?尙喆曰,然矣。上曰,捕將入侍事。出榻敎尙喆曰,右捕將尹泰淵,與張志恒爲交承間,事體如何,何以爲之?上命書傳敎曰,捕將中一人交承間許遞,其代李柱國爲捕將牌招,傳授命召·大將牌·傳令牌,其令合坐。上曰,張志恒下金吾,除枷杻囚南間事。出榻敎上曰,左捕將李國賢催促良久,入侍太遲,命前排拿入。國賢拿入後,上曰,命召置於何處而不爲持來?對曰,懸於角帶,而未及持來矣。命特放,更爲入侍。國賢進伏,上曰,善爲究問,取供辭以來。上曰,左右相·內局,同爲入侍便殿事。出榻敎上還內,諸臣以次退出。
癸巳八月二十八日未時,上御集慶堂。大臣·臺臣,同入侍時,左議政金尙喆,右議政元仁孫,持平朴相甲,右副承旨蔡弘履,假注書吳彦敎,記事官鄭民始·洪國榮,以次進伏訖。相甲曰,臺閣互推,雖曰古例,而至於長席,事體有別,除非大段過失,不宜容易刺論。前都憲之受由在外,是胡大罪,而掌憲之一啓再啓,必罷乃已,聽聞所及,莫不致怪,揆以臺體,不可無責,請掌令金養心罷職。上曰,依啓。出擧條相甲曰,新除授執義李,時在京畿果川地,司諫院司諫盧聖中,時在坡州地,請竝斯速乘馹上來事,下諭。上曰,依啓。出擧條尙喆曰,朴相甲家,素是淸白,自朴泰尙淸白也。仁孫曰,朴相甲之及第,世皆謂不食之報。尙喆曰,朴世堂居樓院種栗,如諸葛亮成都之種桑,以栗換米資生云矣。上曰,朴泰輔之父乎?對曰,然矣。上曰,朴相甲之貌,何如?尙喆曰,貧不能善食,故雖未豐盈而極精矣。上曰,見湖堂文乎?仁孫曰,見之矣。上曰,何如?對曰,好矣。上曰,張志恒貪則似不爲矣。尙喆曰,然矣。上曰,見之似弱矣。仁孫曰,如儒而頗剛矣。上曰,面大乎?尙喆曰,不大矣。尙喆曰,張鵬翼爲將時,捉得一群村豕,盡烹犒師,謂豕主曰,旣賣之物,何難之有?因賜厚價,豕主亦喜而去矣。上曰,好矣。上曰,蔡弘履年少於尹得毅,而面甚杰老矣。仁孫曰,頗老蒼矣。上曰,尹得毅何如其父?對曰,其父頗大,而得毅頗少矣。上曰,尹得毅頗剛明矣。庫直輩杖打究問,亦善爲之事。尙喆曰,鐵原李判府事家山訟時,亦以御史善爲之矣。上曰,然乎?內局都提調申晦曰,臣意則姑置之,儒臣久任使之好矣,而今已陞資矣。上曰,御將入侍事。出榻敎尹泰淵進伏,上曰,能善爲收拾乎?對曰,已散者,一邊捧之,而穀頗不足,卒難充數,而有人蔘十五斤,價至數萬矣。上曰,然乎?上命左右捕將入侍,賤臣出來,與李國賢·李柱國偕入進伏。上命國賢,讀鑄錢所書吏供辭。上曰,五萬兩有去處乎?柱國曰,吏云不知矣。國賢更讀供辭,上曰,此踏印文書乎?柱國曰,然矣。尙喆曰,有鐵斤之數,似不違錯矣。柱國曰,果如此矣。上曰,似然矣。命書傳敎曰,今聞供辭,剩錢二字,自歸孟浪。其若此,臨門時已下敎,雖五百文錢,此外豈有使張志恒廳錢偸去,則猶可說也,今於鑄錢謂此,可謂毛將焉傅。噫,此事備局都提調·時原任皆聞,則卿宰豈不聞?卿宰旣聞,則下大夫豈不聞?下大夫旣聞,侍從亦豈不聞?果若此,則奚特侍從?朝鮮士夫輿㒗聞知,而然凡事風聞浪傳者多,此事只登於李坪之章,猶可爲也。此則遍於國中,時·原任皆聞,此神訛乎,鬼傳乎?噫,此人誠不協於世道,而予則猶思其祖,雖有說怪處,此等之人,豈陷於貪?豈特思其祖?予意則付諸料表,昨夜苦待御史,今朝臨門,意蓋皆由於此。今聞所對,誠非恒日期待於此人者,而且御史所納文書,亦有殊常者多,非昏也,不無用意。噫,五萬兩若入於此中,猶可說也,此則無文券·無贓物者,噫,渠雖無狀,思其祖,其宜綜核,況沒把投者乎?其末稍所供,萬萬無形,故回臥靜思,渠亦曰其若久任,亦當犯手云,此意欲白直而然也。此亦無形者者也,對猶若此,臺章其果是云,今聞諸供,果然文書昭然,數爻無疑,雖一貫錢,其有加數果若此,豈特無文券·無贓物?於渠自可脫空,而噫,今於暮年,一國將臣,有此五萬金貪,此有倍於翟黑子,而非特無文券·無贓物,旣若是昭然。不然,渠偸廳錢則易也,而此臺臣所陳之外,非所可論,而予亦有思,今番挾鑄,一切嚴禁,故匠手束手狼狽,故仍此造謗言,一人曰此將偸萬兩剩錢云,則同怨者一人加其萬,三人加五人加之,至於五萬兩而然也。噫,子曰必也正名乎,其本若此,其人何疑?噫,雖微官近習,必欲濟之於坑塹,卽予幾十年本意,況豈特將臣?是誰孫?回而臥憶,雖囚其供無形而然,今自悔矣。雖然,不問則已,旣問之後,此等世界人,皆豈知其將志恒處何?於今書吏·庫直,今無可問,竝放。予則曰此浮謗,必由於狼狽工匠之稱冤也。噫,祈寒盛暑,小民猶怨,此大利所關,豈比於此?今予問者,非問造言者,只問稱冤,何敢欺也?稱冤果自服,浮謗其自綻露,以此諸匠手處,左右將旣承下敎,曉諭嚴問,而此非問其造言者,不過稱冤,果自服,何尋其人?本事自可帖然,於渠輩無更査之端。若不然,昔韓信謂韓生曰,願大夫不怨王,怨造童謠者,張良衆中觀光自去云,今予非問造言者,其欲本事帖然而然。不然,爾等來朝,於今旣除杖,當令捕廳,周牢嚴問,受承款而後已,不服二字,使本事帖然可乎,爾等受此多日拘留可乎?以此添問目嚴問,而自服者先放,來朝持供以奏,不服者,來朝施威嚴問後以奏,其果皆自服,其果稱冤自服,一邊直放,只草記以奏。諸臣以次退出。
上在慶熙宮。停常參·經筵。
藥房都提調申晦,提調具允明,副提調金載順啓曰,伏未審夜間,聖體調攝若何,痰候,何如?寢睡·水刺之節,亦何如?臣等率詣御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。暮年將臣,能免五萬兩貪,置諸袵席,吾事畢矣。此亦建功效乎?予自哂也。氣則一樣,待敎入侍。中宮殿·惠嬪宮,藥房口傳問安。答曰,知道。
李致中,以都摠府言啓曰,今日入直內三廳,武兼禁軍及軍兵等,中日習射,請出標信。答曰,知道。
傳于李昌任曰,內局入侍。
備忘記,傳于李昌任曰,以建功幾次下敎,而於大於小,於貴於賤,於長於幼,於士於民,皆陷於時體中,其君日悶日困,何效何功,而若是皆默?以此觀也,昨日諸匠手,可謂直矣。此則徒食徒衣,甘於時體,顧瞻左右士庶,將焉用哉?噫,彼其君悶年,一刻若一年,而陋矣士庶,視若尋常,便臥食衣,果復此,其雖首功,其何惜?咸令知悉。
備忘記,傳于李致中曰,軍職秋等中日試射時,李顯宅片箭二中,依例加資。
傳于蔡弘履〈曰〉,昨日張志恒下敎,分付該廳入之,頒布朝報。
傳于李昌任曰,儒臣持所考冊入侍。
又傳于曰,今日政新除守令,明日謝恩後,仍爲辭朝,其令入侍。
有政。吏批,判書趙明鼎進,參判徐命善病,參議李命植未肅拜,都承旨金載順進。啓曰,海州判官,今當差出,而本州以營下劇邑,物衆地大,素稱難治,不可不各別擇差,他道有聲績未準朔已準限守令,竝疑,何如?傳曰,允。
以李世澤爲大司憲,成穎爲掌令,李圭緯爲校理,徐命膺爲知敦寧,韓鼎裕爲兼司書,南殷老爲監察,金履坤爲掌樂主簿,李慶泰爲引儀,元羽孫爲典設別提,趙載履爲海州判官,金載祿爲靈山縣監,李萬軾爲興陽縣監,任聖周爲榮川郡守。
兵批,判書具允鈺病,參判李在協病,參議洪良漢病,參知朴思亨入直進,左副承旨李致中進。司直黃景源·趙昌逵,別軍職李顯宅,今加折衝,加資事承傳。
李致中,以戶曹言啓曰,文昭殿碑閣·淨業院碑閣·追慕洞碑閣·蠶壇碑閣·流霞亭,依定奪發遣本曹郞廳奉審,則文昭殿碑閣·淨業院碑閣·蠶壇碑閣·流霞亭,俱爲無頉,而追慕洞碑閣夫防草伍張,墻垣夫防草陸張,女防草貳張折傷,卽令修補之意,敢啓。答曰,知道。
蔡弘履,以義禁府言啓曰,囚南間罪人張志恒,特施刋名仕版律以放事,命下矣。張志恒,依傳敎刋名仕版,放送之意,敢啓。答曰,知道。
又以左右捕盜廳言啓曰,依傳敎,罪人鑄錢所書吏高信恒·金文昌,庫直朴商楫·趙光彬等,放送之意,敢啓。答曰,知道。
又以左右捕盜廳言啓曰,依傳敎,臣等合坐後,御營廳鑄錢所燒爐匠邊首等處,鑄錢後呼冤與否,各別嚴覈,則燒爐匠邊首權世亨·李道世,鑄匠邊首宋明奎·金泰順等招內,鑄錢時挾鑄,自營門禁斷,非但邊首,許多匠手輩,無不狼狽,果不無呼冤之意,箇箇直招,故依傳敎邊首四名,仍爲放送之意,敢啓。答曰,知道。
李致中,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
知敦寧黃景源疏曰,伏以臣,頃蒙譴罷,悚蹙靡容,不自意聖心間釋,未踰三日,遽降德音,特賜甄敍,其所以洞察微衷,昭示聖音者,無遺蘊矣。雖使臣自爲辨明,蔑以過此,如臣無狀,叨此殊私,奉讀再三,不知死所,繼又蒙恩,授臣以知敦寧府事,臣誠感泣,益莫省其措躬也。嗚呼,臣一毛一髮,無非鴻造,雖湯火,亦所不辭,而第臣於前大司憲鄭光漢啓辭,有駭隕者,方闔門震薄之時,臣唯知合辭之重,不可以私義煩稟,故貶坐旣不敢闕,而辭單亦不敢入,若謂之過於惶懼則可也,而憲臣至以放恣爲臣之罪,殊非相悉之辭也。然臣立朝,於今三十有四年,猥被光寵,濫躋卿列,名位已極,宜歸於丘壑亦久矣,而祗緣螻蟻之誠,不忍便訣,遲徊朝班,竟速人言,皆由於臣之愚迷,不能知止,又誰尤乎?彈墨未乾,危踪難定,官職去就,非所可論,冒陳血懇,仰瀆宸聽。伏惟聖慈,俯垂矜諒,亟命選部,勿復檢擬,以靖私義,以謝人言,千萬幸甚。至於臣新授職名,臣無敦寧,固不可一日虛縻,亦令該曹,照例遞改,不勝大願。答曰,省疏具悉。以一時臺啓,其何過嫌?復爲甄用,意亦在焉,而旣無敦寧,則勢難例批,本職許遞焉。
癸巳八月二十九日辰時,上御集慶堂。藥房入診入侍時,都提調申晦,提調具允明,副提調金載順,記事官朴聖泰·鄭民始·洪國榮,醫官方泰輿·鄭允協·慶絢·白文昌·鄭潙·李長周,以次進伏訖。晦曰,夜間聖體,若何?上曰,一樣矣。仍下詢曰,吳益儉三兄弟,皆入來乎?晦曰,入來矣。上命進前,觀其體樣長短,仍命學儉呼唱訖。命書傳敎曰,吳志哲孫三兄弟皆入仕,同見便殿,其涉異也。各賜弦弓一張,吳學儉唱聲有餘,東壁引儀,待窠調用,此後用於殿中。晦奉進湯劑,上御一貼訖。泰輿等三人,以次入診退伏曰,脈候左右三部,度數調均,脾胃脈亦一樣矣。上命書傳敎曰,予意旣諭,而噫,是誰之孫?嗚呼,暮年豈可置諸䵝昧之科?於今於張志恒,可謂脫空,其宜白放,而昨日招辭,其涉駭然。噫,彼此人人,皆曰詭怪,而予則不然,今見擧措,迂闊莫甚。況鑄錢方張之時,雖一立文,其可貸下於親舊姻婭,其在國體,自南間豈可白放?張志恒特施刋名仕版之律以放。儒臣持問答入侍事。出榻敎他承旨入侍事。出榻敎內局仍退出。
癸巳八月二十九日巳時,上御集慶堂。承旨·儒臣,同爲入侍時,副校理李商建,副修撰李克生,同副承旨尹得毅,假注書吳彦敎,記事官鄭民始·洪國榮,以次進伏訖。上命商建·克生,相繼讀問答一遍,更命得毅·賤臣及民始·國榮,次第讀之。上曰,御將以米不足,昨已達奏筵席,而此弊均役廳亦然,於軍門,若有劃給之擧,亦何支當?猶有多月,自可措備,此後勿稟,其令本營周旋。出傳敎上曰,內局入侍事。出榻敎諸臣以次退出。
癸巳八月二十九日午時,上御集慶堂。藥房入診入侍時,都提調申晦,提調具允明,副提調金載順,讀奏張志恒放釋草記後,奉進湯劑,上御一貼訖。諸臣退出。
癸巳八月二十九日酉時,上御集慶堂。承旨·儒臣,同爲入侍時,副校理李商建,副修撰李克生,右承旨李昌任,假注書吳彦敎,記事官鄭民始·洪國榮,以次進伏訖。上命克生,讀續綱目。至李綱竄貶事,上曰,其時亦有偏黨乎?克生對曰,其時主和者,皆惡李綱矣。上曰,岳飛亦在此時乎?克生對曰,前已死於秦檜矣。上曰,然矣。上曰,儒臣先退。上命昌任,讀畿伯霜降狀啓訖。上曰,霜不太早乎?昌任曰,民之待霜久矣。今年有閏朔,故以常年言之,則此九月也。諸臣以次退出。
上在慶熙宮。停常參·經筵。
藥房都提調申晦,提調具允明,副提調金載順啓曰,伏未審夜間,聖體調攝若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今月已晦,予懷萬倍,氣何暇喩?次對同入。中宮殿·惠嬪宮,藥房口傳問安。答曰,知道。
備忘記,傳于李昌任曰,明日崇政殿東月臺,當九日製,試官領敦寧·吏判·鄭尙淳·尹坊·趙宗鉉·入直兩儒臣,儀注安徐,時刻待下敎,只入正時。
金載順啓曰,新除授大司成趙宗鉉,除拜後過三日不爲出肅,依定式,推考警責,仍卽牌招察任,何如?傳曰,允。
傳于李致中曰,竝入侍。
備忘記,傳于李昌任曰,噫,今月何月?月臺懸題後,當詣毓祥宮展拜,少伸微忱,當由夜晝,司宰監·世孫祗迎隨駕,留營·留陣·副輦儀注,時刻單子皆安徐。侍衛只入直,只備堂三間石橋祗迎,時刻待下敎只入正時,挾輦軍六十名內入直,前後廂軍,禁營三十名爲前廂,御營三十名爲後廂,訓將只領新營標下軍巡令手隨駕,只駕前駕後留官禮安徐。噫,護産處月故也,試官先爲收奉券科次,待回駕入侍定次。
傳于李昌任曰,承旨率疏儒入侍。
傳于尹得毅曰,只坐直承旨待令。
延和門殿座罷後,政院·玉堂·藥房口傳問安。答曰,知道。
傳于尹得毅曰,試所承旨,禮房承旨爲之。
李致中啓曰,新除授左邊捕盜大將李潤成,卽爲牌招,命召及大將牌·傳令牌傳授,何如?傳曰,允。
有政。吏批,判書趙明鼎進,參判徐命善進,參議李命植未肅拜,左副承旨李致中進。以朴相德爲刑曹判書,韓鼎運爲兵曹正郞,李廷衡爲司圃別提,尹光裕爲沃川郡守,洪述祚爲榮川郡守,李台峻爲靈山縣監,校書校理白師敏,承文校僉崔湜相換。
兵批,判書具允鈺進,參判李在協病,參議洪良漢病,參知朴思亨入直進,同副承旨尹得毅進。以崔東岳爲副摠管,黃策爲晉州營將,金魯直·李義彬爲宣傳官,花陽君榷爲副摠管,尹壽民爲宣傳官,洪仁錫·鄭有年爲景福將,李昌潤爲昌德將,副司直趙曮,副司果申鳳周,僉知四單李顯宅·李㷜·朴行謙·鄭元賓。
李昌任,以侍講院言啓曰,本院兼輔德洪相簡,連呈辭單,不爲行公,說書朴相來,由限已過,竝卽牌招察任,何如?傳曰,允。
又以吏曹言啓曰,今此宗廟朔祭大祝,以前校理洪鳴漢塡差,而時無職名,令該曹口傳付軍職,何如?傳曰,允。
兵曹口傳政事,副司果洪鳴漢。
李致中,以兵批言啓曰,忠壯衛將李㷜,昌德宮衛將金衡一,俱以病難供職,呈狀乞遞,輪番之任,不宜久曠,今姑改差,何如?傳曰,允。
又以義禁府言啓曰,明日九日製懸題後擧動時,本府都事,皆爲赴擧,武都事一員,本府入直,而大駕各差備都事及崇政門·麗春門·宜秋門禁亂都事,無以推移備員,假都事七員,令該曹依例差出,以爲分排之地,何如?傳曰,允。
尹得毅,以漢城府言啓曰,依傳敎,兪漢靖三水府限己身庶民,朴世紀機張縣庶民,倍三道押付,令道臣狀聞事,分付之意,敢啓。答曰,知道。
李致中,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
吏曹參議李命植疏曰,伏以,臣之情勢,可謂窮且蹙矣,不可復登於聖世衣冠之列,而向叨薇垣,嚴命所迫,微諒莫保,再避有拘,辭未畢暴,廉愧都喪,處義卽當,至今退思,背汗顔騂,屛處郊坰,一意頌愆。竊自念臣庸下賤品,百無肖似,偏被特達之知,猥荷抆拭之恩,有罪而輒赦之,不才而猶用之,內無墻壁之倚,外無蟠木之容,若其前後踐歷,殆遍華要,臣誠愚無省覺,猶知感激圖報,湯火可蹈也,殞結可期也。顧天賦至述,重以疾病銷鑠,凡在官守,無善可紀,獲復罪戾,至於銓任,夫豈有堪承之望?始嘗揆分而力辭,終乃畏義而冒膺,果陷大戾,罪阽罔赦,惟我殿下,哀其無情,矜其不逮,旣寬不測之誅,施以薄竄,旋從差輕之典,曲賜恩宥,敍命卽下於數月之後,除旨聯翩於周朞之餘,未知聖明,何取於負罪之一賤臣,而若是其隆摯也。雖天地覆燾之大,父母顧復之慈,無以尙此,臣只有惶恐感泣而已,不意新除又辱,此旣臣昨年僨誤之地,亦聖上處分之至嚴者,則不但在臣私義,有萬萬不敢當,其於淸朝綜核之政,豈可以試可圮績之人?復厠宿衛,乃容其一誤再誤哉?恩命之下,實無轉身之勢,賤疾適復添重,爲便醫治,舁還私次,顧臣情地,如右所陳,雖微官庶僚,尙難抗顔趨班,況於見職乎?多日泯伏,益增虛縻之愧,玆不得不仰首鳴呼於聖慈之下。伏乞深軫終始之惠,特降鐫削之典,仍命選部,勿復檢擬,俾臣得以㴠育生成於造化之中,公私兩幸。答曰,省疏具悉。滌瑕復用,古亦有也,況此乎?其時冢宰,亦許擬薦,亦何過辭?爾勿辭速察職。
癸巳八月三十日辰時,上御集慶堂。藥房入診,大臣·備局堂上,同爲入侍時,都提調申晦,提調具允明,副提調金載順,領議政金相福,左議政金尙喆,右議政元仁孫,記事官朴聖泰·鄭民始·洪國榮,醫官方泰輿·鄭允協·慶絢·白文昌·金世彦,以次進伏訖。晦曰,夜間聖體,若何?上曰,一樣矣。晦曰,寢睡·水刺之節,亦何如?上曰,一樣矣。仍命載順讀御製,奉進湯劑,上御一貼訖,晦請診候。上曰,置之,內局先爲退出。
癸巳八月三十日辰時,上御集慶堂。大臣·備局堂上,引見入侍時,領議政金相福,左議政金尙喆,右議政元仁孫,摠戎使具善行,戶曹判書蔡濟恭,行司直鄭弘淳,左參贊韓光會,行司直朴相德,仁陽君李景祜,知敦寧徐命膺,訓鍊大將李章吾,吏曹判書趙明鼎,兵曹判書具允鈺,行副司直尹東暹,漢城判尹李潭,禁衛大將李潤成,御營大將尹泰淵,戶曹參判尹得養,刑曹參判鄭尙淳,工曹參判李重祜,吏曹參判徐命善,大司憲李世澤,大司諫朴司訥,校理李商建,興陽縣監李萬軾,左副承旨李致中,假注書吳彦敎,事變假注書宋相殷,記事官鄭民始·洪國榮,以次進伏訖。相福曰,霜寒頗緊,聖體,若何?上曰,一樣矣。寢睡,亦何如?上曰,亦一樣矣。中宮殿氣候,何如?上曰,一樣矣。王世孫氣候,何如?上曰,一樣矣。上曰,霜降早乎?相福曰,不早矣。仁孫曰,民之待霜久矣云矣。相福曰,御製雖見之,而下情則皆顒望矣。上曰,來月誕日云乎?卿等不須多言。尙喆曰,如彼下敎,臣等期於被罪,而誕日少伸微忱至願也。都提調申晦曰,今年誕日則宜令廟社知之,而亦伸東宮誠孝,可也。上曰,各陳所懷。善行曰,臣武人,無所知識,今年誕日,不可虛度,此實秉彝之天矣。上曰,退去。上曰,宋高宗之年,何賀之爲?仁孫曰,宜以堯舜下敎,而每以宋高宗下敎,更勿爲此言。命膺曰,堯舜禹湯,皆過八十餘年,其亦謂之宋高宗年乎?章吾曰,臣武臣,實同於群情,只望兪音。上曰,退而撫弓,可也。明鼎曰,前年九月,以受賀爲敎,如絲如綸,布之八方,載之史冊,臣民皆誦之,今若不受,誰信殿下之言乎?臣本非諂臣,此實出於秉彝之心矣。允鈺曰,天理人情,臣亦無異,今此群請,宜降兪音。上曰,今番不受,可謂美事,臣下將順其美,好矣。而必欲賀宋高宗年乎?明鼎曰,臣耳聾,傳敎一一聽之,而臣等所望於殿下者,堯舜禹湯,而每以宋高宗,欲拒臣下之口,陋彼高宗,何足道也?上曰,吏判愚直矣。東暹曰,擧國同慶,臣豈異辭?堯舜皆過此年,若行大路,然不稱堯舜,而何必稱宋高宗乎?潤成·泰淵曰,只俟兪音。上曰,退而撫弓,可也。尙淳曰,非但臣等,輿儓下賤,亦皆顒望矣。上曰,輿㒗下賤,亦時體也。命善曰,今年若不受賀,後之人,誰云朝鮮有臣乎?上曰,當有臣云矣,將順其美,豈不曰,有臣乎?命善曰,當行之事不行者,豈爲美也?尙喆曰,明日動駕時,臣等隨駕,期待兪音於其處矣。上曰,怪哉怪哉。尙喆又曰,王世孫隨駕,亦不可不爲之矣,若不得隨駕,則世孫豈不缺然乎?相福曰,此湖南審理御史李商建書啓中民隱也,其一,濟民倉屬邑稍遠處,各其邑海倉,別爲儲置,間年改色事也,當初設施,非不縝密,而轉輸之際,遠近不同,分留之規,年限差久,其所生弊,誠如條陳,自今以後,左右倉附近邑,則依前輸納於兩倉,其他稍遠處,則使之捧留於各其海倉,而毋論本倉各倉,折半分留,如常賑糶糴之例,以爲年一改色之地,而道里遠近,石數分排,令道臣酌量啓聞,仍爲添入節目,何如?上曰,依爲之。相福曰,其一,直上納各邑大同,一依漕運例,設倉造船,俾免晩發臭載之弊事也,各邑覓船上納之難,誠如所論,而本道旣有三漕倉大同,又無漕運之例,則倉舍移設,固無可論,船材斫給,亦難輕議,今姑置之,何如?上曰,依爲之。相福曰,其一,聖堂倉差員,依可興例,別爲擇定,使屬邑守令,領民直納,以除防納操縱之弊事也,苟未得人,雖別定差員,弊固自如,如其擇人,咸悅縣監,亦豈必不如別定之差員乎?令道臣每於捧稅之時,爲官長,而防納操縱者,各別嚴飭,摘發論罪,俾無如前之弊,至於領民直納一款,曾因繡衣書啓,已有定式行會,則尙不遵行,誠甚駭然,更加申明知委,嚴立科條,若有犯者,隨現重繩之意,分付道臣,何如?右議政仁孫曰,湖南田稅之輸納於咸悅聖堂倉者,程道稍遠之處,若本色來納,則男負女戴,所費倍蓰,故貿米於倉底以納,實出於勢不獲已,而本倅以倉在其縣,句管捧上,同戴於群山領納之漕船,以此之故,秋成之後,以廉價貿米,待捧上防納,若非其米,則操縱點退,雖稍登之年,一石之價,至於八兩之多,御史書啓,詳聞此弊而然矣。今若擇本道守令中廉約畏法者,別定差員,使各其邑,領民來納,而如有如前操縱之弊,則使各其邑守令,據實報巡營,而道臣啓聞重繩,則似無此弊矣。上曰,從右相言施行,可也。相福曰,其一,康津·海南·珍島定配罪人,限十年移配他道,特敎外,一倂勿定配所事也。罪人之偏配一處,實爲村民難支之弊,而已配之人,移送他處,亦不無弊端,此後京外定配者,勿爲偏送此三邑之意,分付秋曹及諸道,何如?上曰,依爲之。相福曰,其一,道內舊陳之流來未頉者,六千五百餘結,令道臣査頉事也,若是田陳,則己卯年査陳時,宜無見漏之理,若是沓陳,則永頉不可輕議,更令道臣,詳査啓聞,何如?上曰,依爲之。相福曰,其一,山邑所在三軍門保米,依前作木事也,軍兵放料,專靠於保米,年例應捧,尙患不足,則作木一款,非所可論,置之,何如?上曰,依爲之。已上出擧條相福曰,續續陳達,極爲惶悚,而嚮日不赴圓點科,而被罪人中李彦光,以陵令其時入直,而未參云矣。上曰,分揀,可也。相福曰,秋曹前後長官,久未行公,趙曮除拜之後,卽爲謝命,而方有實恙,今日次對,亦未入參,秋曹事誠可悶,趙曮刑判之任,今姑許遞,何如?上曰,許遞。何可久曠?政官牌招開政,待下批牌招察任。相福曰,頃有外任待窠調用之命,故昨政爲榮川郡守,而方在鄕,亦有不可赴之端云,此時災邑,不可久曠,任聖周遞差,何如?上曰,依爲之,今日政差出。出擧條尙喆曰,金夏材之科榜付籤,旣命蕩滌,洪相聖之堂錄投圈,亦令分揀,此出甄用聖意,而夏材則玉堂墨抹自如,相聖則其時禁錮未解,銓堂猶以此爲拘云,敢此仰達矣。上曰,一體蕩滌,可也。仁孫曰,頃日朝參,以進致詞時鼓吹之不爲知委,有承文院入直郞廳芸閣施行之命,承文院郞廳,卽湖南文官盧廷良也。伊時事,實由於臣等之事在急遽,未能預爲分付之致,非郞廳不善擧行之過矣。上曰,蕩滌,可也。已上出擧條命膺曰,校書官印役方張,而校理白師敏,受由在外,校正無人,不得已以承文校檢崔湜權爲校正,事面苟且,故臣往復大臣,以校書校理白師敏,承文校檢崔湜,因以相換之意,陳達筵席,而尙未得間,未及奏達,今適大臣,皆已入侍故敢達。上曰,相換,可也。命膺曰,續綱目,自校書館刊印事,旣有成命矣。進上件,必須預爲停當然後,可以始役,今番則何以爲之?上曰,置之。出擧條李潭曰,北道開市定例中,彼人供億之需,邑各不同,每當開市時,輒以此爭詰云,故前因大臣所奏,發關査問於北兵使矣。今始報來,而所爭不過升合之米,一依會源兩邑例施行,俾息鬧端,似合事宜,其外數條之如歲饌發床之從其所到處贈給事及紙束張數之參差者,亦依北兵使所報,一一釐改,更爲行會,何如?上曰,依爲之。出擧條允鈺曰,副摠管趙,方帶都監中軍,若或在直,而動駕相値,則事當窘速,今姑許遞,何如?上曰,依爲之。出擧條世澤曰,新除授掌令成穎,時在忠淸道牙山地,請斯速乘馹上來事,下諭。上曰,依啓。師訥曰,日前臨門殿座時,捕盜大將李國賢之拿入也。不納命召,不但有違格例,關係事體,請捕盜大將李國賢罷職。上曰,依啓。李萬軾進伏,上曰,凶歲之民,必須善撫。尙喆曰,李萬軾豈敢負國恩乎?上命書傳敎曰,金載祿昨政雖點下,意謂,若何?噫,其恙雖莫知輕重,暮年人君飭勵之時,焉敢若是?其在國體,不可循例,特遞,亟施準期不敍之典,其代,今日政擇差,亦令當日辭朝。上曰,左捕將處分,代其令右將兼佩察任事,牌招聽傳敎。出傳敎上曰,榮川郡守任聖周改差,其代,今日政差出事。出榻敎刑曹判書趙曮許遞,政官牌招開政事。出榻敎副摠管趙許遞事。出榻敎捕將李國賢罷職事。出榻敎藥房提調,持湯劑更爲入侍。出榻敎諸臣以次退出。
癸巳八月三十日午時,上御集慶堂。藥房入診入侍,都提調申晦,提調具允明,副提調金載順,記事官朴聖泰·鄭民始·洪國榮,醫官方泰輿,以次進伏訖。奉進湯劑,上御一貼訖,諸臣退出。
癸巳八月三十日未時,上御集慶堂。坐直承旨,率疏儒同爲入侍時,疏儒兪漢靖,同副承旨尹得毅,假注書吳彦敎,記事官鄭民始·洪國榮,以次進伏訖。上問疏儒姓名,對曰,兪漢靖也。上曰,汝誰族?對曰,故相臣兪拓基之族也。上命讀其疏,漢靖曰,疏頭朴世紀,自闕門外,猝病出去矣。上催讀其疏,得毅曰,疏語多違格,而事涉干恩,且疏儒列名之中,有一人抹去名字,而未得塡書矣。上命漢靖,更讀列名錄後,命民始,藏之兩庫,命書傳敎曰,今日聞建功陳章云,故特召,噫,幾十年臨御,無君師之道,心切歉然,豈意于今,有此怪儒乎?其第一無狀者,欲陳于此,古人云心無二用,況莫重乎?宜先兩件,而以建功爲先,此一無狀者,其雖不然,聞其讀,語涉荒雜,此二也,聞其章,雖衰可記,此必昔年處分春秋祠也。何敢若是放恣張皇乎?雖令止讀,下問其下,挾雜干恩者多云,渠以辱守令,此可謂渠自道也其錄萬萬可駭者,京中人三人,而一則以奇怪者作頭,渠自持來,敢以稱恙,一則一故宗臣子,於京中只三人,其下敢曰,皆鄕人云,此京中八道章乎?京儒僅三人作頭,無賴鄕儒,矯名以盡,此人等非卽所謂春秋祠來者,則必是干恩者族黨,此等奇怪駭悖之儒,暮年初見,事當臨門,而渠雖萬萬無狀,旣稱莫重,其雖默也。疏頭朴世紀,讀疏兪漢靖,分付賢關,墨名靑衿錄,兪漢靖三水府限己身庶民,朴世紀其不足數,可知機張縣庶民,其令倍三道押付,令道臣狀聞,曾已下敎,故問爲通文太學云,稱以莫重,若是荒雜,則爲太學掌議,其能申飭,豈有此擧?萬萬寒心,欲爲下敎,凡事其宜周密,當殿座于門,令大司成,館儒卽率待令。上曰,今者朴世紀等,雖萬萬無狀,其所藉口卽建功,問其本卽予也,前後建功下敎,一竝勿施,以杜奇怪之道,此後雖以建功陳章者,政院切勿捧焉。出傳敎命書傳敎曰,祗迎門當殿座,承旨時服。諸臣以次退出。
癸巳八月三十日申時,上詣延和門,殿座入侍時,左副承旨李致中,同副承旨尹得毅,記事官朴聖泰,假注書吳彦敎,記事官鄭民始·洪國榮,以次侍立訖。上具翼善冠·袞龍袍,以步輿出通陽門,降輿延和門殿座後,上命民始,持來所藏儒疏,民始未及持來,上又命賤臣持來,賤臣承命持來,上命致中,讀疏儒列名錄訖。大司成趙宗鉉,率掌議元啓夏等入侍,啓夏進伏。上曰,汝知朴世紀·兪漢靖乎?啓夏等對曰,不知矣。上曰,通文於太學云,汝豈不知耶?對曰,初無通文之事,君父之前,何敢欺罔耶?得毅曰,兪漢靖必爲浪言矣。上命致中,彼示疏儒列名之錄曰,此中有知名者乎?對曰,無一知者矣。泮儒班首諸生,皆進伏訖。上曰,汝知朴世紀·兪漢靖乎?對曰,不知矣。上曰,自前儒疏時,通文太學,則太學申飭乎?對曰,不緊之疏,申飭矣。上曰,汝輩初欲停擧矣,若不臨門而問,則幾乎停擧矣。明日來見節製,可也。命書傳敎曰,頃者圓點儒生擧措,其誠駭然,故暮年飭儒之道下敎,近聞今番東堂館試,莫能成樣云,而非徒此也,以所奏聞之,混被其飭者多,京□其知易也,鄕儒焉知館試?若此明日□□□嗚呼,暮年旣已申飭,節製□年三次,而明,日□□□其雖駭然,□□□逐江郊,圓上諸儒,一倂蕩滌,其令自明日夜科。上曰,守令謝恩後入侍事。出榻敎命書傳敎曰,靈山縣監李台峻,申飭兩司,其令明朝署經,仍爲辭朝,上還內後,諸臣以次退出。
以上缺傳于李昌任曰,內局入侍。
傳于尹得毅曰,承旨,正言李枰牌招,同爲入侍。
又傳于曰,李枰牌招置之,只承旨入侍。
李致中,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
正言李枰疏曰,伏以臣於日昨,以前御營大將張志恒事,有所論列,粗效一日之責矣。及承聖批,□□嘉納,至有澄淸之敎,□□□九頓不知措躬之所也。及其檢査之後,本事至於脫空,臣於是誠不勝慙恧訝惑之至,卽因該營□掌吏聞今番鑄錢規式,則每□□□出給一百斤銅錫,捧價七十□兩,每冶□□二十八斤銅錫,此則鑄納三十兩云,鑄錢何等重事,而□其二十八斤□□直使造納,至於一百斤之多,則斥賣於匠手□其價錢者□□幻弄之計乎?每日銅錫之價,貧殘匠手,旣無以趁辦,□其□不得不請債於該營,而營錢殖利之法,每十取二,則通計百餘日,殖利之剩,雖無文書,其爲累萬之數,從可知也,以軍門鑄錢之法言之,若無剩餘之爲利者,則何必爲經理鑄錢之事哉?凡軍門例於畢鑄之後,錄報餘利於備局,則多寡闊狹,惟在主將之任,□□□成說乎?瞞報備局,減其數爻,惟意私用,而初不載之文書,以至自掩其跡,則其無贓物無文券可證者,固其所也。且御史之只凭重記,不得端緖者,亦無足怪矣。其中假記與貸下者,雖曰,有之,旣是謬規,則若是夥然,而累年終不捧入,又其名色,多不分明,至於千餘金私自貸下者,比諸本事,雖似薄䥼,而鑄錢之意,本非爲私,則渠何敢下手犯用,若是狼藉耶?以此推之,文書所載者,尙若是,手犯少無顧忌,何況其不在文書,全沒把捉者乎?若使志恒之眞贓巨猾,徒歸於匠手輩怨謗之科,幸逭邦憲,無所懲治,則贓猾接跡,國用難支,此亦非朝家之細憂也。伊日臨門聖敎,累及於渠之先故,曉諭寬假,使得生路,渠若有一分人心,固當叩頭流涕,直陳所犯,惟死生以待聖上處分,而漫漶飾詐,無所忌憚之色,聽聞所及,人莫不憤惋,臣之所論,非如泛然風聞,到今落空之後,則此實臣難冒之端也。宜卽詣臺自列,而素患關格之症,□食重發,達宵呻楚,萬無自力起動之望,略入文字,仰瀆崇嚴,臣罪至此,尤無所逃。伏乞聖慈,俯垂諒察,亟削臣職,以安私分,千萬。答曰,省疏具悉。下敎時旣諭,旣無文券,亦無執贓,其所白脫,□可已也,今聞爾章,其涉怪也。爾亦曰,無文書,今何覈實?勿辭察職。
癸巳九月初一日辰時,上詣東月臺。九日製入侍時,行都承旨金載順,左承旨李性源,右承旨李昌任,左副承旨李致中,右副承旨蔡弘履,同副承旨尹得毅,記事官朴聖泰,假注書吳彦敎,記事官鄭民始·洪國榮侍立訖。上具翼善冠·袞龍袍,以步輿出資政門東月臺,殿座後,上曰,儒生多乎?昌任曰,多矣。載順曰,監試後實才儒生,留在待菊製矣。懸題後,上以步輿,臨前月臺,命使圓點儒生解罰者,皆坐。大司成趙宗鉉曰,今日焚香時,儒生解罰者多參,竝下齋百餘員矣。上曰,多矣。上從資政門還內後,諸臣以次退出。
癸巳九月初一日巳時,上詣毓祥宮。擧動入侍時,行都承旨金載順,左承旨李性源,左副承旨李致中,右副承旨蔡弘履,同副承旨尹得毅,記事官朴聖泰,假注書吳彦敎,記事官鄭民始·洪國榮,侍立訖。上具翼善冠·袞龍袍,以步輿,出通陽門,詣延和門,降輿乘輦,詣毓祥宮。上曰,世孫當隨駕,挾輦軍二十名以內入直爲之,回時同牌隨駕事。出榻敎上曰,春坊以入直擧行事。出榻敎仍詣毓祥宮後,諸臣遂退出。
癸巳九月初一日午時,上詣毓祥宮。時原任,率禮堂卿宰入侍時,領議政金相福,領府事韓翼謩,左議政金尙喆,判府事申晦,判府事李溵,判府事李思觀,右議政元仁孫,禮曹判書具允明,摠戎使具善行,戶曹判書蔡濟恭,行司直鄭弘淳,左參贊韓光會,刑曹判書朴相德,仁陽君李景祜,知敦寧徐命膺,行副司直洪名漢,右參贊洪樂性,兵曹判書具允鈺,行副司直尹東暹,漢城判尹李潭,禁衛大將李潤成,御營大將尹泰淵,戶曹參判尹得養,淸川君金鍾正,工曹參判李重祜,吏曹參判徐命善,右副承旨蔡弘履,假注書吳彦敎,記事官鄭民始·洪國榮,以次進伏訖。相福曰,臣等隨駕而來,益切顒望之忱矣。上曰,予之來此,豈爲此事而來乎?尙喆曰,今日不降兪音,則群情之缺然,乃餘事,而有歉於聖孝矣。上曰,宋高宗之年,豈可受賀?仁孫曰,如此下敎,勿爲之。王世孫曰,若不得兪音,則臣之情事,無復可諭。相福等皆起伏曰,王世孫之言如此,何可不伸其誠孝哉?翼謩曰,聖壽躋堯舜之年,擧國同慶之時,豈不受賀乎?上曰,堯舜受八元八凱之賀乎?仁孫曰,雖無文迹,必有賀矣。上誦陟岵詩三章,謂王世孫曰,吾當宋高宗之年,汝欲賀乎?世孫對曰,宋高宗之敎不當矣。世孫又曰,乙酉年,幸蒙允從,意謂今年則必降兪音矣。上又誦董生行一篇。思觀曰,父母不戚戚,卽董生行一篇宗旨也,殿下何不思悅豫之道?溵曰,月之吉來此宮,實是慶事也。上曰,日氣,則好矣。上命二品以上皆言,善行曰,雖以臣之私情言之,所望者,唯殿下豈不顒望誕日之稱慶乎?濟恭·弘淳·光會·相德·景祜皆曰,是日動駕於此宮,有光於聖孝,而今年則異於常年矣。命膺曰,上答陟降,下慰東宮誠孝,則豈非導迎和氣之道,而亦有光於聖孝耶?上曰,有光二字,勿爲可也。潭曰,上答祖宗,下慰世孫,則此豈非有光耶?允鈺曰,以聽於無聲之道,亟降兪音是所望也。厚謙曰,不聽兪音,不勝抑鬱之忱矣。亟降兪音,則臣禮官也,當出去擧行矣。相福等曰,臣等被罪爲限矣。上曰,解見任矣。相福曰,在外而解見任,則不可入來,而旣入來,則不可遽停矣。尙喆曰,至誠相孚,予見文孫至於揭題,而今則獨不伸東宮誠孝乎?臣等被罪,固無所關,而豈不有歉於聖孝乎?上曰,一倂解見任矣。諸臣以次退出。
癸巳九月初一日申時,上詣毓祥宮。還宮入侍時,行都承旨金載順,左承旨李性源,左副承旨李致中,右副承旨蔡弘履,記事官朴聖泰,假注書吳彦敎,記事官鄭民始·洪國榮,以次侍立訖。上還宮,諸臣以次退出。
癸巳九月初一日酉時,上御集慶堂。藥房入診入侍時,都提調申晦,提調具允明,副提調金載順,記事官朴聖泰·鄭民始·洪國榮,醫官方泰輿,以次進伏訖。晦曰,臣等入侍矣,仍奉進湯劑,上御一貼,下敎曰,今日則予雖飮湯,明日則當不飮矣。晦曰,殿下於湯劑,豈如是乎?上曰,世孫爲人道之言,實出於至誠矣。晦曰,臣等亦仰聞,而辭甚惻怛矣。藥房提調,持湯劑更爲入侍,上又御一貼訖,諸臣退出。
癸巳九月初一日酉時,上御集慶堂。九日製科次入侍時,領敦寧金陽澤,吏曹判書趙明鼎,刑曹參判鄭尙淳,兵曹參議洪良漢,大司成趙宗鉉,副校理李商建,副修撰李克生,右承旨李昌任,假注書吳彦敎,記事官鄭民始·洪國榮,以次進伏訖。上曰,分考乎?昌任對曰,未有分考之下敎,故不爲分考矣。上曰,大夢假睡乎?陽澤曰,非假睡矣。上命良漢·宗鉉·商建·克生,試券讀訖,仍爲坼榜,諸臣以次退出。
癸巳九月初一日三更,上御集慶堂。承旨入侍時,同副承旨尹得毅,假注書吳彦敎,記事官鄭民始,洪國榮,以次進伏訖。上命得毅,讀李枰疏,上曰,疏中亦曰,無文書云乎?得毅對曰,然矣。上曰,莫重文書已踏下者,混奏,當該中官,從重推考。出傳敎諸臣以次退出。
上在慶熙宮。停常參·經筵。
未時申時,灑雨或下雨,測雨器,水深二分。
藥房都提調申晦,提調具允明,副提調金載順啓曰,昨日展拜毓祥宮,克伸聖孝,科次便殿,侵夜酬應,伏未審此時,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫隨駕之餘,氣候,何如?臣等不任區區憂慮,敢來問安,竝此仰稟。答曰,心一倍,其何答?中宮殿·惠嬪宮,藥房口傳問安。答曰,知道。
李致中,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
備忘記,傳于李昌任曰,今番效中州,正月十五日開印,旣命守門將,其何用標信?嗟,十三日二品問安,何能言?政院內局問安。亦停。
備忘記,傳于李昌任曰,諸道箋文,前期以入,物膳本來差前,而政府六曹物膳,耆社物膳,卽當日今番權停,方物,亦前期以入。
以海運君槤等上疏,傳于金載順曰,此疏何爲捧入?給之。
傳于李致中曰,闕門陳章,亦禁之。
傳于金載順曰,宗親府呈疏錄事,亦禁之。
金載順啓曰,諸承旨有稟達事,來詣閤門請對矣。
李昌任啓曰,玉堂上下番,有稟達事,來詣閤外請對矣。
藥房口傳啓曰,朝者問候之批,未承入侍之命,臣等相顧抑塞,不省所達,湯劑之不容一日間斷,非特臣等之前後所陳達,伏想聖明,亦有所俯燭者矣。況勞動之餘,常進之湯劑,尤豈可公然不進也哉?臣等顒俟半日,迄無召命,焦迫之極,不得不相率冒籲。伏乞特賜諒察,亟許臣等持湯劑入侍,千萬至祝,惶恐敢啓。
備忘記,傳于李昌任曰,昨展拜昨製述,予心可知,其若昏也,君臣豈曰,誠孚,今日靜臥,氣亦頓勝,健功何功,扁鵲何鵲?豈用標信?諸臣斂跡,宗伯含嘿,纔下敎,予族誠多事,五字可謂自批點,彼同庚一族隨參,誠萬多事,何足道也?卿等休焉。
藥房口傳再啓曰,臣等敢陳口傳,顒俟兪音,及承聖批,乃以休焉爲敎,又伏見繼下傳敎,臣等相顧惶懍,轉益罔措,湯劑之關係聖躬,顧何如也,若不如例進御則其在保護之道,決無退休之理,玆敢更此冒瀆。伏乞亟許首接,奉進湯劑,千萬顒祝,惶恐敢啓。
藥房口傳三啓曰,臣等又陳口啓,顒俟兪音,批旨未承,更鼓將下,湯劑之尙未進一貼,區區下情,萬萬焦迫,玆敢不避瀆擾,更此申籲。伏乞暫許持湯劑入侍,千萬祈祝,惶恐敢啓。
備忘記,傳于李昌任曰,此何景像?誠一從容一妥帖者,只勢內局與入直儒臣仕進承旨,若此之中,一大臣·一重臣·一宰臣,五下大夫·兩侍從,是皆差備門爲內守門將乎?其守門將,其勢堂堂,暮年一哂也,若此而加進水刺,一何困君乎?聞皆休後,當進水刺矣。
備忘記,傳于李昌任曰,昔堯以親九族,彼九族堯百十歲,亦有其請乎?其雖然,予年尙欠三十,予一哂予族誠多事也。
備忘記,傳于李昌任曰,人君令信如曰,時,相箚猶稟而入也,堂箚何敢例入?此徒知儒臣,莫知其君者,朝鮮若此,能爲朝鮮,特給此箚,政院任自爲焉。
傳于李致中曰,宣傳官二員,東西郊獲稻幾何與否,知入。
備忘記,傳于尹得毅曰,諸承旨皆許免,李在協·李漢豐·鄭好仁·任希曾·趙昌逵·尹養厚爲承旨,牌招察任,房順房,李漢豐爲軍士房。
備忘記,傳于尹養厚曰,都承旨兼帶副提調,有掣肘,仍任前職,其代鄭尙淳爲都承旨,牌招察任,房順房,三院副提調例兼。
傳于趙昌逵曰,同敦寧禮曹參判許入事,分付守門將。
傳于尹養厚曰,內局入侍。
傳于趙昌逵曰,昨日製述入格人,明日使之入來。
李致中,以訓鍊都監一二所巡廳,左右捕盜廳言啓曰,去夜犯夜人,無所捉之意,敢啓。答曰,知道。
領議政金相福,領敦寧府事金陽澤,領中樞府事韓翼謩,左議政金尙喆,判中樞府事申晦·李溵·李思觀,右議政元仁孫等,聯名箚曰,伏以臣等之罪可勝言哉?生堯舜郅隆之世,値千一難逢之會,旣不能仰格天心,又不得退伏常憲,解任薄罰,猶且不移時而收還,臣等以惶以愧,實無以抗顔於具瞻之地,惟當縮伏俟譴之不暇,而卽伏見連下備忘,無非臣子所不敢承聞者,不審殿下,何爲而有此非常之敎,一至此哉?顧今大庭之呼嵩稱慶,卽擧國之所顒望,而殿下則竝令起居而廢之,政府之遵禮進宴,卽臣等之所陳請,而殿下則迺與物膳而停之,至於闕門之禁拒,其言之不足,竝與其身而拒之,使臣等,相與徊徨於九閽之外,此何擧措,此何景像?以殿下至仁至明,謂臣等其可奉承,而乃有此萬萬行不得之擧也耶?噫,使國家,無慶無賀無典禮則已,旣有之,則當今年無前之慶,其賀其宴,何可闕一而不行乎?此乃民彝物則之所當然,國體臣分之不容已者,而當此鼓舞歡忭之時,有此否隔愁阻之歎,臣等進退路阻,靡所因極,瞻望象魏,聯進短箚,伏願聖明,穆然而思,翻然而悟,所下傳敎,亟命收還,仍借臣等進身之地,俾得以悉陳衷懇,千萬攅乎祈叩之至。
答曰,聞卿等箚,徒增予悶,今年太康,姑捨勿論,歲首旣賀,豈可再也?春受兩宴,亦何三也,此以大體言也,噫,回甲之年,旣奏我慈聖於殿而此年猶然,況其後?嗚呼,誕日賀,雖載五禮儀,程子註,卿等其亦見矣,且昔年親臨受賀,予莫覩也,在銅闈時,旣辭於我皇兄,近五十載臨御,一皆權停,今年抑何心勉循,此則卽予苦心,今有大覺者,於予九旬以前,賀一字,孰敢謂予,宴之一字,此何言此何言?春幾受也。曰,以進膳,幾次太康,嗚呼,逢今年,萬懷交中之中,樂受豐亨豫大之事,嗚呼,暮年,豈忍爲此,豈忍爲此?豈特此也?今予大覺,可謂晩矣。若節製命題,若諸葛而先覺,卿豈有此,卿豈有此?前月卿等雖默,今月予已諒故,月吉展拜,同日節製,今日杜門,於此可知,自此以後,便臥堂氣亦勝,若是喧鬧,心何耐,亦何抑乎?每下千乘萬機浮雲楚越之敎,今日其誠心神飛越,帝堯敦九族,豈召過中之請,股肱之以若何而不諒莫甚,是誰是誰,卽予,卽予氣雖衰脚雖軟,手臂若前,自今夜,右臂不仁,其誠難堪,雖若漢儒傅會,股肱若此,故手臂亦若此,初意拒撤夜後,申飭守門將,亦拒內局,纔下王令當信之敎,玆事非關係於建功,且亦揭板,故待更鼓下,强召內局,此猶守信,其況近五十年苦心,亦今後大覺者乎?今卿等箚,可謂以箚代啓者,一何困也,一何困也?噫,予雖涼德,幾年苦心,其心卽美,于今大覺,予則曰,暮年大美,將順其美,孔聖豈欺哉?而官雖大官,其本讀書人,旣讀書不諒此,抑何意抑何意,羲經見機而作,亦聖訓,而噫,十三日前,其若常時,卿等過擧,將至何境,若有關係疆域事,當召見大臣·備堂,其若前十三日前,予志若金若石,復何多諭,亦何修人事乎?此批其欲中外咸使聞之,若其君而大覺焉,以予心何循常例而體九經豈闕,故例此批答,遵故例,令史官傳諭,莫曰,遣而曰,令,此亦可見予意處也。
副校理林蓍喆,修撰任希簡等,聯名箚曰,伏以臣等卽伏見傳敎下者,有朝臣勿許入,疏章勿捧納之敎,臣等相顧愕眙,繼之以憂歎也。夫今日廷臣之所仰請者,乃是擧國之同情,臣分之當然,而因此轉激,致有非常之擧,是豈盛世雍容底氣像耶?噫,宮門禁入,關係非細,章奏勿捧,上下阻隔,其景色之愁沮,國體之虧損,當如何哉?臣等忝居論思之任,不勝憂慨之忱,俄詣閤外,相率求對,及承批旨,不惟不賜召接,至以退去然後當進水刺爲敎,臣等不敢更瀆,退伏直廬,而愚衷耿耿,不忍終默,玆敢略入文字,冒死仰陳,伏願聖明,穆然深思,特寢前後傳敎,以光聖德焉。批答在於備忘
海運君槤等聯名疏曰,伏以宗祊毓慶,寶算無彊,前百王而罕聞,後千歲而永期,凡在大化中蠢蝡者,孰不欣欣然鼓舞蹈忭,而伏況臣等,忝居懿親,祝崗之忱,愛日之誠,年年有加,日日冞新,此實天理人情之所不能已者也。此月已屆,慶節將回,非但擧國臣庶,屈指而計,欣忭企佇,惟我貳極邸下,孝愛之心,尤當何如哉?應行之儀,考邦禮而昭載,同情之願,雖聖人而難拂,然我聖上孝思冞篤於蓼莪,淵衷固辭於華封,十行綸敎,一味牢拒,誰敢不欽仰奉承,而竊伏念三百六十日,此辰難得,爲殿下臣子者,苟有秉彝,則豈忍伈伈虛度,自甘於無天理無人情之歸哉?玆敢冒萬死,相率齊籲。伏乞聖慈,天地父母,亟回謙撝之德,俾伸鬱抑之情,千萬大幸。批答在於備忘
癸巳九月初二日初更五點,上御集慶堂。藥房入診入侍時,都提調申晦,提調具允明,同副承旨尹養厚,記事官朴聖泰·鄭民始·洪國榮,醫官方泰輿·以次進伏訖。晦曰,聖體,若何?上曰,無足言矣,奉進湯劑,上御一貼後,晦請診候,上曰,置之。養厚,讀奏時原任大臣箚子,上命書批答,藥房提調,持湯劑更爲入侍,上又御一貼訖,諸臣仍退出。
上在慶熙宮。停常參·經筵。
藥房都提調申晦,提調具允明,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,其何常答,第建功有功,臂部若此乎?待敎入侍。中宮殿·惠嬪宮,藥房口傳問安。答曰,知道。
備忘記,傳于尹養厚曰,承旨任希曾許免,其代趙載俊爲承旨,房依前,待開門牌招察任。
傳于鄭好仁曰,莫重稟,以一郞廳爲之,諸承宣色,竝記過。
鄭尙淳啓曰,諸承旨有稟達事,來詣閤外請對矣。
又啓曰,玉堂上下番,有稟達事,來詣閤外請對矣。
備忘記,傳于鄭好仁曰,體九經意,令守門將,時原任今日則許入。
傳于趙載俊曰,內局入侍,儒生同爲入侍。
又傳于曰,沈能運給分下敎,置之。
備忘記,傳于鄭好仁曰,敎於嬰兒,身爲靑衿,下敎前,莫知其處,沈能運停擧。
備忘記,傳于鄭好仁曰,諸承旨,代爲差備門守門將乎?其涉異常,只許坐直承旨,嗟,二儒臣,因其箚六承旨皆闕,則初似修廉隅,尙今晏然,誠可謂一哂也,有問候沖子,徐命膺爲內局提調,李世澤爲都承旨,三院副提調兼焉。
傳于趙昌逵曰,都承旨·內局副提調,牌招察任。
備忘記傳于趙昌逵曰,爲暮年君,言於海東大小群工,噫,五十年固心,若守節婦,噫,彼守節婦,暮年二心,其何言乎?此謂予固心而然,近者大覺,豈特此乎?能守則若洪文定言,將爲大丈夫,若撓攘則此誠鄒聖所訓賤丈夫也。嗚呼,以世祿臣,幾十年事我,而使其君,以爲賤丈夫乎?噫,夢裡雖受敎,若甲戌奏我慈聖,予當垂涕而開陳,以期其回,此猶若此,於沖子何,於諸臣何?噫,祖依於孫,孫依於祖,豈問而知?因此用心,臥興政服湯劑,有此予亦竟夕貼身呻吟,而此心若石木,寬予心,只誕辰問安,可乎?使祖孫用心,嗚呼,其日,大官皆闕,是何景像,此亦慶乎?予莫知也,爲予若是悶意,言於大小群工。
備忘記,傳于趙昌逵曰,代海東世祿臣草章,其文曰,承聞前後下敎,皆由乎誠,而若是喧鬧,使我君若是用心,心切慨然,賀宴文養志實也,噫,主恩之子其猶養志,主義之臣一何若此?慷慨亘中,敢陳立貳之見云,噫,讀書士夫一人,莫能判此,此何世累,此何義理。
備忘記,傳于趙昌逵曰,今日大小臣僚春坊,勸沖子養志,可也,挑沖子心,使暮年其祖若是用心,此何心此何心?
備忘記,傳于趙昌逵曰,君親雖曰,異焉,忠孝其誠同也。以親心爲己心,於子孝也,體君心將順其美,於臣忠也。噫,今日諸臣請,臣道雖當然,聞其懃懇敎,覺其心順志將循,其亦臣道也。若是困我,若是苦我,其雖貢三牲而進饍,是豈忠也,亦豈臣道?曰,以慶月,使其君若此,此何臣道,此何臣道?豈特養口體,此悶其志,一何迷也一何迷也?今日士夫,時體士夫,姑息士夫,昏迷士夫也。
鄭尙淳,以禮曹言啓曰,今此式年文科初試一所,設場於本曹矣。上直郞廳,依例朝房直宿之義,敢啓。答曰,知道。
趙載俊,以吏曹言啓曰,來甲午式年文科東堂初試差備官,例以二員啓下,而式年東堂,則儒生錄名不多,收券數小之故,各減一員,曾有前例,今亦依此例磨鍊,而至於館所,則二員可以兼察,以二員啓下之意,敢啓。答曰,知道。
又以吏曹言啓曰,來甲午式年文科東堂初試試官,今方擬入,而其中申應顯·任宗周·安大濟·李益烍·金若行·洪九瑞·李宗榮·郭鎭純·李蓍廷·李獻慶,時無職名,令該曹,口傳付軍職,何如?傳曰,允。
鄭好仁,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳九月初三日辰時,上御集慶堂。藥房入診,時原任大臣,禮判,菊製入格儒生,追後入侍時,都提調申晦,提調具允明,副提調鄭尙淳,領議政金相福,領敦寧金陽澤,領府事韓翼謩,左議政金尙喆,判府事李溵·李惠觀,右議政元仁孫,記事官朴聖泰·鄭民始·洪國榮,儒生沈鏗·朴在源·洪相默·尹光溫·兪漢緯,醫官方泰輿·鄭允協·慶絢·吳道炯·李敏德·許·金守儉,以次進伏訖。晦曰,夜間聖體,若何?上曰,一樣。晦曰,寢睡·水刺之節,亦何如?上曰,一樣,奉進湯劑,上御一貼訖,晦請診候,上不許。晦曰,伏聞東宮有問候云,不勝焦遑矣。上曰,爲予用心之中,感氣似添發矣。晦曰,臣等請與醫官,入對東宮,診候爲宜矣。上曰,依爲之。晦與允明等,入對東宮後,更爲入侍。上問曰,沖子之病何如乎?晦曰,果是外感,而聞醫官之言,則心經脈頗浮數云,似是用慮抑鬱之致矣。上曰,寔由予矣。命醫官議藥世孫宮進服香葛湯本方,加羌活·防風各一錢,三貼製入事。出榻敎時原任大臣入侍事。出榻敎上曰,卿宰亦陳章云,然乎?左右相曰,臣等箚子,雖幸入啓,而諸宰之疏,見阻喉院,徊徨抑塞矣。上曰,東宮痛臥云,必是用慮而然矣。相福曰,臣等俄已聞之,而睿孝所在,安得不然乎?亟降兪音,一以慰東宮抑鬱之懷,一以伸群下顒望之情焉。上曰,祖依於孫,孫依於祖,豈不憂悶,而第爲沖子許之,而予作何如人耶?僉曰,此非如此下敎者矣。藥房提調,持湯劑更爲入侍,上又御一貼訖。左右相曰,當此聖世,緣何事端而下此過中之擧,使許多卿宰,徊徨蹙戚於門外乎?光景愁阻,有關國體,幸乞亟寢門禁之敎焉。上曰,諸宰若入來,則必困予,而予於宋高宗之年,豈可受賀乎?僉曰,此非若是下敎者矣。上命儒生,以次進前,誦試券訖,命書賜第傳敎曰,居首幼學朴在源,直赴殿試,之次幼學沈鏗,此文予則初稱,有居首者,故爲三下一,豈特此也,問其祖沈沆,嗚呼,此人,戊戌春見,其後復見,晩後登科,知其爲人,故自謂得人,旋作古人,心常嗟傷,嗚呼,暮年,此製爲居二,噫,昔年亦有三人全一榜賜第之例,況此乎?特爲一體直赴殿試,其次沈能運·洪相默·兪漢緯·尹光溫,各給二分。相福曰,今無更達者,而第東宮,因抑鬱成恙,關係至重,臣等雖不足恤,殿下何不念及於此乎?上命書傳敎曰,今日入侍大臣·禮判·承旨,一倂解見任,諸臣退出。
上在慶熙宮。停常參·經筵。
藥房提調徐命膺,副提調李世澤啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,十三日前,氣何諭乎?待敎入侍,世孫氣候,沖子已諭矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿·惠嬪宮,藥房口傳問安。答曰,知道。
大殿·中宮殿·惠嬪宮,朝廷·二品以上·六曹堂上·奉朝賀·大司諫單子問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳夕問安。答曰,知道。
大殿·中宮殿·惠嬪宮,藥房口傳夕問安。答曰,知道。。
大殿·中宮殿·惠嬪宮,朝廷·二品以上·六曹堂上,奉朝賀·大司諫單子夕問安。答曰,知道。
備忘記,傳于趙載俊曰,今已今日,只有八日,而夜長最悶,八日八朔,因沖子氣,予亦然,咳嗽特甚,苦待報曙,其猶便者,闕中從容,三公九卿,於今焉在,其若體意,豈乎至此?予自一哂。
備忘記,傳于趙載俊曰,領敦寧,爲內局都提調。
傳于趙載俊曰,領敦寧入於昨日解見任中,都提調下敎安徐。
備忘記,傳于李世澤曰,今直宿下敎同敦寧,同成均,依前直宿。
備忘記,傳于李世澤曰,錦城尉·永城尉·昌城尉三都尉中,能爲直宿人,修省記入直。
備忘記,傳于趙載俊曰,以予氣,何堪何耐,此豈六氣召,寔大小群工而然,自今日,內局直宿本院,噫,丙戌正月初四日直宿,今至問候,誕月初四日直宿,亦豈偶然?予哂賀宴,今爲直宿,國體宜存,三提調宜備員,領敦寧開政依前付職,爲內局都提調。
李世澤啓曰,藥房三提調,爲承候詣閤請對矣。
傳于李世澤曰,內局入侍。
有政。吏批,判書趙明鼎進,參判徐命善進,參議李命植病,左副承旨鄭好仁進,以金陽澤爲領敦寧,金陽澤爲內局都提調,李重祜爲大司憲。
兵批,判書具允鈺病,參判李在協病,參議洪良漢入直進,參知朴思亨病,同副承旨尹養厚進,以金應淳·尹得聖·金載順·李性源·李昌任·李致中·蔡弘履·尹得毅·任希曾爲副司直。
備忘記,傳于趙載俊曰,若問祖孫三日內,連爲調理者,其孫莫知祖心,動於時體,過爲用心而然,其祖其固心,因其誠淺,肱股莫量,群工亦然,九族右袒,噫,祖依於孫,孫依於祖,沖子若此,聞此後曷勝此心?今予孫豈六臂,專由予氣,此時若此,於予雖得矣,從容世界,賀宴遽爲,此內局直宿,庭候旣設,此亦稱慶乎?暮年一哂,若遵予意,令予至此乎?
傳于趙載俊曰,時原任奉朝賀,同爲入侍。
傳于尹養厚曰,內局同爲入侍。
備忘記,傳于趙載俊曰,噫,雖暮年,心益淸,今年初試,可謂精矣,而於東堂初試,其若張三食醢,李四飮水,小學旣云欲求事君而先欺君可乎云,此猶若此,況張三皮封,李四製者乎?雖然,其習蓋久,何以較正云,於今大覺,自古重明經,兼製述而然也,而世俗若此,故此科人辭製述者多,此過謙而然也。噫,文純·文成兩先正,皆明經科也,予於暮年東堂科,欲復古制,今於三處參榜人,皆當面試,其若綻也。關係倫理,予當嚴處,將此下敎,曉諭三處,其雖已製者,若犯乎此,莫敢呈券。
備忘記,傳于趙載俊曰,噫,暮年六十年復見此科,古豈有也?小科旣精,大科宜飭,下敎後更思,講經類,若效董生朝耕暮讀意,豈口讀而已乎?製生於文,何忍爲此而雖然,此此科主人,他儒代作,萬萬可駭,此以文買他祖者,豈忍爲此,雖然嗚呼暮年,豈忍半停擧,申飭三處,莫取躐等者,一依殿試焉。此亦若恩賜初試,試取意也。且今予意,暮年欲得兩先正意也,嗚呼,深矣。
有政。吏批,判書趙明鼎進,參判徐命善進,參議李命植牌不進,右承旨趙載俊進,領議政金相福,左議政金尙喆,右議政元仁孫,以上復拜事承傳,金相福爲承文都提調,金尙喆爲世孫傅,閔百興爲禮曹判書,沈頤之爲刑曹參判,李萬恢爲漢城左尹,金夏材爲兼輔德,金宇鎭爲謙書,朴鎭宇爲兵曹佐郞。
兵批,判書具允鈺病,參判李在協病,參議洪良漢入直進,參知朴思亨病,同副承旨尹養厚進,領府事韓翼謩,判府事申晦·李溵·李思觀,復授事承傳,副司直單鄭尙淳。
傳于尹養厚曰,明日朝廷夕問安。勿爲之。
傳于趙載俊曰,內局入侍。
以咸鏡監司李最中啓本,德源朴仁夏等囕死事,傳于李漢豐曰,令本道恤典擧行。
鄭好仁,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳九月初四日辰時,上御集慶堂。藥房入診入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,醫官方泰輿·鄭允協·慶絢·吳道炯·白文昌·崔宗衡,以次進伏訖。陽澤曰,夜間聖體,若何?而昨有咳嗽之漸矣,今則,若何?上曰,達夜咳嗽,開東後少止矣。陽澤曰,寢睡·水刺之節,亦何如?上曰,以粥水刺若干進之矣。陽澤曰,湯劑雖待令,而診候宜先爲之矣。上曰,應然矣。醫官泰輿等四人,次次入診,退奏曰,脈候左右三部脈數體不至大段,而比前微浮帶數矣。上命世澤書傳敎曰,方泰輿·鄭允協·慶絢·吳道炯·洪愼讓,差備待令,陽川縣令柳光翼,陽智縣監金孝儉,砥平縣令徐命緯,待其來,一體差備待令。上曰,如此之時,服何藥,可乎?泰輿奏曰,建功湯今姑停止,以加味理中湯進御,好矣。上曰,此藥與建功湯異乎?泰輿奏曰,大同小異,而和解止嗽之劑矣。今日入侍時理中建功湯,今姑停止,加味理中湯一貼,煎入事。出榻敎又命書傳敎曰,其請雖過,今直宿時,時原任皆無,於景像何,前領議政金相福,拜領相,前左議政金尙喆,拜左相,前右議政元仁孫,拜右相,前領府事韓翼謩,前判府事申晦,判府事李溵,判府事李思觀,復授前任,政官牌招開政,下批。陽澤曰,政府只有參贊,而阻門不入矣。上曰,參贊誰耶?陽澤曰,韓光會矣。命書傳敎曰,今旣直宿,門禁弛。上命賤臣,藥房提調理中湯煎入時,砂糖屑亦使之持入,故出往傳命。陽澤曰,伏見夜下備忘記,有呻吟之敎,有何他症候乎?上曰,氣雖一樣,咳嗽苦矣。陽澤曰,或有入侍事,臣等,待於廚院,何如?上曰,不關係矣。陽澤曰,東宮有問候,臣等入對,診察,何如?上曰,必難於酬應,置之焉,藥房提調,持加味理中湯入侍。上御一貼訖,加味理中湯,今夜更爲煎入事。出榻敎諸臣仍退出。
癸巳九月初四日申時,上御集慶堂。藥房入診,奉朝賀,時原任大臣,同爲入侍時,都提調金陽澤,提調徐命膺,副提調李世澤,奉朝賀洪鳳漢,領議政金相福,領府事韓翼謩,左議政金尙喆,判府事李溵·李思觀,右議政元仁孫,記事官朴聖泰·鄭民始·洪國榮,醫官方泰輿·鄭允協·慶絢·吳道炯·洪愼讓,以次進伏訖。陽澤曰,午間聖候,若何?上曰,氣雖一樣,咳嗽苦矣。奉進加味理中湯,上曰,此藥何如耶?予欲解表矣。相福曰,玉音頗重,和解感氣則好矣。上曰,此藥全爲治嗽耶?泰輿奏曰,然矣。上曰,更議於諸醫,可也。泰輿退與諸醫,問議後入奏曰,桂枝·陳皮·桔梗之屬入之,故亦當和解云矣。上御一貼訖,泰輿等四人,以次入診,退奏曰,脈候左右三部度數浮數不均,與朝診時同矣。上曰,此藥其止之,可乎?道炯曰,外感猶未快解,加進則好矣。上曰,其不過乎?道炯曰,不過而夜甚長,夜間加進一貼,好矣。上曰,升麻葛乾湯何如乎?道炯曰,升麻湯,不宜用之矣。上曰,先正天道策文,其持來乎?世澤曰,持來矣。上命賤臣,讀奏訖,上曰,文甚好矣,世孫宮進服香葛湯一貼加製以入事。出榻敎諸臣以次退出。
癸巳九月初四日初更五點,上御集慶堂。藥房入診入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,醫官方泰輿·鄭允協·慶絢·吳道炯·柳光翼·洪愼讓,以次進伏訖。陽澤曰,夕間聖體,若何?上曰,一樣矣。奉進湯劑,上御一貼訖,泰輿等,以次入診,退奏曰,脈候左右三部度數浮數,與夕時同矣。上曰,明日亦服此藥乎?泰輿奏曰,外氣猶未快解,明日亦宜進御矣。加味理中湯,加藿香一錢,明朝煎入事。出榻敎上曰,氣道何如耶?泰輿曰,別無所減,而但未能解表,故咳嗽不差矣。上曰,咳嗽則猶不關係,須察元氣,可也。泰輿曰,此藥潤痰解表,亦利於元氣矣。陽澤曰,聞醫官道炯之言,則睿候彌留不解之中,當此時睿心憧憧,以速動作爲敎云。然則添傷易矣,伏望嚴飭善攝,俾無後悔,如何。上曰,祖孫之心,同矣。命膺曰,睿心憧憧,欲見速效,香葛湯日三貼進御爲敎云,此藥發散之劑也,若過爲發散,反有其害之慮,此亦嚴飭,只進二貼,好矣。上問諸醫曰,何如乎?諸醫奏曰,果是發散之劑,而不無是慮矣。上曰,勿爲加進,可也。道炯曰,金銀花,入蘇葉,作茶進服,則好矣。上曰,香葛湯一貼,更勿進服,金銀花·入蘇葉煎茶服之,宜矣。諸臣仍退出。
上在慶熙宮。停常參·經筵。
藥房都提調金陽澤,提調徐命膺,副提調李世澤啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安。竝爲仰稟。答曰,知道。心萬倍氣益苶,於予得矣。酬應苦此問候誕日賀,今猶若此,豈時日愈?惟待過十三待下敎,與奉朝賀時原任同入,諸扁鵲,可謂便安世界,今得便香附甲乙,予自哂也。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿·惠嬪宮,朝廷·二品以上·六曺堂上·奉朝賀·大司諫單子問安。答曰,知道。此時從容調攝爲好,而如二品會而眩焉,朝廷問安,勿爲之。
以承宣色,口傳下敎曰,見朝廷問安單子,則朝鮮之人,幾乎皆來,而奉朝賀趙暾猶不來,以奉朝賀,重爲奉朝賀乎?特施刊版之典。
大殿·中宮殿·惠嬪宮·世孫宮·嬪宮,政院·玉堂夕問安。答曰,知道。
大殿·中宮殿·惠嬪宮,藥房口傳夕問安。答曰,知道。
鄭好仁,以都摠府言啓曰,今日入直內三廳武兼禁軍及軍兵等,當爲中日習射,而上候未寧,藥院直宿,平復間,依例停止之意,敢啓。答曰,知道。
傳于趙載俊曰,內局入侍,宣傳官同爲入侍。
備忘記,傳于趙載俊曰,爲予言於內局,若聽予言,何用此劑?本建功自可受效,而脈雖勝,公然勸飮,以至於今,理中二字,莫能捨此,二字或先或後,正若誠意正心也,昨飮三貼,今飮二貼,若水投石,若此若此,扁鵲扁鵲,飮者扁鵲,一飮正氣,其嗽旋止,其雖然矣,專由乎氣,其復用心,必若前矣,爲予亦言乎?今日大小臣工,只要淸心試要方予聞乎古,正今日祖孫良劑,建功豈靈丹,予哂誠靈心也。一貼若此,予亦攸料,何待其朝,先諭哂,內局聞此,必曰,有蘇葉,將復勸理中,莫效建功,日勸三貼,有效正氣,一貼請止,此等扁鵲,將焉用哉?旣有命,明當繼進矣。
傳于趙載俊曰,儒臣持問答,與本院承旨入侍。
又傳于曰,以進御事,有下敎者,內局入侍。
傳于鄭好仁曰,趙暾欲待賀禮而入闕乎?幾十歲其君若是乎?今亦爲鼻强乎?傳旨斯速捧入。
傳于鄭好仁曰,宣傳官二員,分送于慕華館·訓鍊院,使之知來。
備忘記,傳于趙載俊曰,承宣色承言色,以傳問安爲權,雖請凝然而坐,其於對答大殿問安。其敢留也,而餘則若諸葛隆中抱膝而坐,驕縱特甚,今予熟知,以今觀也,開門已久,政院問安漠然,申飭內府。
鄭好仁,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳九月初五日辰時,上御集慶堂。藥房入診,奉朝賀·時原任大臣,同爲入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,奉朝賀洪鳳漢,領議政金相福,領府事韓翼謩,左議政金尙喆,判府事申晦·李溵·李思觀,右議政元仁孫,醫官方泰輿·鄭允協·慶絢·吳道炯·柳光翼·洪愼讓,以次進伏訖。陽澤曰,夜間聖體,若何?上曰,一樣矣。陽澤曰,寢睡·水刺之節,亦何如?上曰,只進若干粥水刺,而有厭症矣,奉進加味理中湯,上御一貼訖,泰輿等,次次入診,退奏曰,脈候左右三部洪大,則比昨日少減,而浮數則一樣矣。上曰,昨日進粥水刺矣,今日則有厭症,何爲而然乎?泰輿曰,膈間有痰,且脾胃不足而然矣,若加入枳角·草果製進,則好矣。道炯曰,旣入霍香,則草果除之,只入枳角,好矣。上曰,草果過乎?泰輿曰,草果於胃氣,斡旋好矣。上曰,人蔘三錢,不爲過乎?道炯輩迭奏曰,不爲過矣。上曰,東宮患候,何如乎?道炯曰,感氣則少減,而膈間猶有痰氣,氣且壅滯,故今日則正氣散,加減製進伏計矣。上曰,果氣滯而然矣,正氣散用幾貼,可乎?道炯曰,三貼進服,宜矣。加味理中湯,依前方加枳角七分,一貼煎入事。出榻敎世孫宮進服香葛湯停止,加減正氣散三貼製入事。出榻敎相福曰,雖有俄下朝廷問安勿爲之敎,而其在國體臣分,何可廢乎?上曰,勿爲之。左右相曰,雖一時痰候,猶當問安。況湯劑加減之時乎?其在臣分,決不可闕矣。上曰,酬應甚難,其置之。相福曰,明日臣等,與奉朝賀,亦當來詣問候矣。上曰,依爲之,諸臣仍退出。
癸巳九月初五日未時,上御集慶堂。在院承旨·儒臣,同爲入侍時,同副承旨尹養厚,副校理李商建,副修撰鄭日謙,假注書吳彦敎,記事官鄭民始·洪國榮,以次進伏訖。上命養厚,讀平安監司科榜狀啓及入格人居住姓名訖,又命商建·日謙·養厚·賤臣及民始·國榮,讀問答後,上命內局入侍,賤臣出來,與都提調金陽澤,提調徐命膺,副提調李世澤偕入進伏,上命他承旨先退,諸臣以次退出。
癸巳九月初五日申時,上御集慶堂。藥房入診入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,醫官方泰輿·鄭允協·慶絢·吳道炯·柳光翼·洪愼讓,以次進伏訖。陽澤曰,午間聖候,若何?上曰,一樣矣。陽澤曰,玉音頗重似是外感之致矣。上曰,昨日則唾痰難矣,今日則稍易矣。陽澤曰,唾痰易則感氣自當漸次減却矣。奉進加味理中湯,上御一貼訖,泰輿等六人,次次入診退奏曰,脈候左右三部度數不均,脾胃脈不足,亦一樣矣。陽澤曰,朝進楱子粥,幾許進御乎?上曰,若干進之而不無滋味矣。上問道炯曰,入診世孫宮乎?道炯奏曰,姑無召接之令,故未及入對矣。陽澤曰,夜間所進藥,亦依此方製進乎?上曰,人蔘三錢不爲過乎?陽澤曰,人蔘亦潤痰云矣。上問泰輿等曰,何如?諸醫奏曰,非但補元,亦能爲解感治嗽矣。加味理中湯一貼,依前方煎入事。出榻敎上曰,山楂性味,何如?諸醫奏曰,味則酸平,不冷不溫矣。上曰,木瓜及山楂,製入正果,可也。泰輿曰,梨熟,亦好矣。上曰,製入,可也。諸臣退出。
癸巳九月初五日酉時,上御集慶堂。藥房入診入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,醫官方泰輿·鄭允協·慶絢·吳道炯·柳光翼·洪愼讓,以次進伏訖。上命醫官進前曰,前則湯劑一二貼,輒有效,而今番則連進累貼,尙無動靜,故心切怪之矣。今日始覺,表氣的實矣。趁不用治表之藥,則似有傳變之慮,議定當劑,可也。泰輿奏曰,果是外氣,而發散之劑,不可製進,以藿香正氣散進之,好矣。上顧謂諸醫曰,各陳所見也。允協曰,卽今所進之藥,卽治嗽之劑也,若解表則咳嗽自可止矣。前日亦於藿香正氣散,入人蔘二三錢用之,而順氣解表之道,恐莫如藿香正氣散矣。絢曰,昨有咳嗽之敎,故以加味理中湯製進矣。外氣猶未快解,則正氣散,甚好矣。諸醫之論純同,上曰,藿香正氣散,不入人蔘乎?泰輿奏曰,本方則無之而加入矣。上曰,人蔘二錢,不爲過乎?泰輿曰,於正氣散加入則尤不爲過矣。上曰,此果當劑乎?道炯曰,非特解表而自可止嗽矣。加味理中湯停止,藿香正氣散,加人蔘二錢·桂枝一錢五分·砂仁一錢,本方白朮代蒼朮,一貼煎入事。出榻敎提調監煎次,先退,陽澤曰,奉朝賀金致仁,俄自仁川入來云矣。上曰,然乎?明日與洪奉朝賀,入侍,可也。陽澤曰,趙暾居在楊州,未及聞之,故不參問安云矣。上曰,然乎?仍命書傳敎曰,奉朝賀趙暾,頃聞在京中云故下敎,今聞都提調所奏,其果眷率夜楊州云,今日下敎,特爲勿施。又命書傳敎曰,耆社堂辛受采,近者,若何?非爲此人,追慕而然也,卽令本牧存問,漢文,豈不云非肉不飽,非帛不煖乎,豈可持拳存問乎?其令持肉帛存問。又命書傳敎曰,噫,人間七十古來稀,況七十加六者乎?噫,明年亦加一歲也,明春上來時,今番七十六歲初試人,令本官,給馬助糧,以示予尊年意。上命賤臣,七十六歲人姓名居住知入,故出往問之,則醴泉居李一龍也,以此復命。藥房提調,持藿香正氣散入侍,上御一貼訖。陽澤曰,明朝湯劑,何以爲之乎?上曰,諸醫之議,何如乎?諸醫奏曰,明朝亦以此方製進,宜矣。藿香正氣散一貼,明朝煎入事。出榻敎陽澤曰,道炯,俄者入對世孫宮云矣。上曰,何如耶?道炯曰,諸般症候,與朝診特無異,而但厭進之故,元氣不足,煎進鷄膏,好矣。上曰,自內局煎入,可也。諸臣仍退出。
上在慶熙宮。停常參·經筵。
藥房都提調金陽澤,提調徐命膺,副提調李世澤啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢比問安。竝爲仰稟。答曰,知道。十三日今有六日,其若復逢,此豈孝乎?昨吹正氣,其若飮焉,雖然予志深,待敎入侍。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮,嬪宮,政院·玉堂口傳夕問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于趙載俊曰,內局·時原任·兩奉朝賀入侍。
又傳于曰,內局入侍,坐直承旨與儒臣,持問答同爲入侍。
趙載俊啓曰,卽者,檢閱李魯述,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
趙載俊,以吏曹言啓曰,今此光陵忌辰祭獻官,以行副司直洪錀塡差矣。稱以身病,終不受香,不得已以行副司直蔡弘履,改付標以入,而本曹請推之外,他無可施之罰,何以爲之?敢稟。答曰,其涉駭然,施以不敍之典。
趙載俊,以奉常寺官員,以都提調·提調意啓曰,東籍親耕田所種皮·唐參·豆太三種,今九月初旬前,當爲成熟之意,敢啓。答曰,攝刈。
鄭好仁,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳九月初六日辰時,上御集慶堂。藥房入診,奉朝賀·時原任大臣,同爲入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,奉朝賀洪鳳漢·金致仁,領議政金相福,領府事韓翼謩,左議政金尙喆,判府事申晦·李溵·李思觀,右議政元仁孫,醫官方泰輿·鄭允協·慶絢·吳道炯·柳光翼·金孝儉·洪愼讓,以次進伏訖。陽澤曰,夜間聖候,若何?上曰,一樣,而正氣散似得當劑矣。卿等今則欲合慶耶?僉曰,然矣。鳳漢曰,誕賀雖撝謙,而平復賀事件,實矣。相福曰,旣有飭慶飭喜之禮,則今豈不稱乎?陽澤曰,伏見夜下備忘,則有咳嗽稍減之敎矣,未知果然乎?上曰,稍減矣。上命世澤,讀御製訖,仍命賤臣,出給戶房承旨。陽澤奉進藿香正氣散,上御一貼訖,醫官方泰輿七人等,次次入診,退奏曰,脈候左三部幾至如當,右三部浮而帶數,如昨矣。道炯曰,脈候左右三部,猶未調均,脾胃脈,不足亦一樣矣。上曰,表氣猶未快解,則今日亦服此藥乎?泰輿曰,表氣則差減,而肺氣猶未快舒,今日亦於藿香正氣散,人蔘一錢更爲加入,煎進好矣。加味正氣散前方,人蔘更加一錢,煎入事。出榻敎陽澤曰,奉朝賀金致仁,自鄕入來,而惶恐不敢入城,在於城外云矣。上曰,然乎?仍命書傳敎曰,金奉朝賀尙在城外云,卽爲入來事,遣史官傳諭,仍爲偕來。尙喆曰,俄聞醫官之言,東宮進御鷄膏云矣。上曰,好矣。相福曰,伏見御製,則有靦然之敎,臣等不得請行則愧矣。今此請行,有何靦然乎?上曰,豈不愧乎?奉朝賀金致仁,追後入侍。上曰,不見卿,久矣。三月入侍乎?七朔後始見之矣。奉朝賀薄廩,何不受乎?致仁對曰,三月果入侍,而祿廩必供職然後受之,而臣旣不敢與於朝賀,則何敢受乎?每奉例旨,冞增惶隕矣。仍曰,世孫宮,亦有問安。不勝焦迫矣。上曰,由予而生病矣。致仁曰,當此月,臣等之心,一倍慶喜,而退伏鄕廬,得見朝紙,則聖上固執,不勝抑鬱矣。上曰,惟卿將順其美,可也。卿父若在,則必然矣。一人唱之,百人從之,可謂鄕愿矣。晦曰,不然矣。尙喆曰,鄕愿,卽德之賊也,豈可以人情天理之所當然者,謂之以鄕愿乎?致仁曰,誕賀則不可已者矣。上曰,今年豐亨之事,幾次爲之,而今更爲之乎?相福曰,朝廷問安,雖命勿爲,而請下間日問安之敎焉。仁孫曰,臣等雖幸入侍,而彼許多卿宰,不得伸分義,豈不惶悶哉?上曰,昨日命讀問安單子,甚眩亂,勿爲之,可也。鳳漢曰,雖有勿問安之命,間日問安例爲之,何必仰稟乎?世澤讀奏東堂三所書題訖,上命書傳敎曰,金奉朝賀旣已入城,月廩,令倉官卽爲輸送事,分付。諸臣仍退出。
癸巳九月初六日申時,上御集慶堂。藥房入診入侍時,都提調金陽澤,提調徐命膺,副提調李世澤,記事官朴聖奏·鄭民始·洪國榮,醫官方泰輿·鄭允協·慶絢·吳道炯·柳光翼·鄭允說·金孝儉·徐命緯·洪愼讓,以次進伏訖。陽澤曰,午間聖候,若何?上曰,朝者似有減勢矣,今則別無動靜矣。陽澤曰,寢睡·水刺之節,亦何如?上曰,不過數匙水刺,而厭症,太甚矣。奉進湯劑,上御一貼訖,泰輿等,入診退伏曰,脈候左右三部猶未調均,脾胃脈不足,亦一樣矣。陽澤曰,朝伏聞有淸涕流下之敎矣,尙今然乎?上曰,然矣。陽澤曰,然則漸可和解矣。上曰,昨日初服時,稍有動靜矣,今則與前異矣。陽澤曰,此後所進之藥,醫官處,更爲議定,何如?上曰,依爲之。泰輿等曰,今日則連進正氣散三貼,過矣。姑待明朝,仰診動靜後,更爲議定,甚宜矣。上曰,依爲之。上問道炯曰,汝見世孫患候乎?道炯對曰,俄者果入對,而屢日飮啖厭進,故元氣不足,坐臥亦難矣。上曰,以少年之氣,至於坐臥亦難之境,其重痛,可知矣。陽澤曰,伏聞前此有厭進之症云,然則安得不然乎?上問道炯曰,鷄膏能善飮乎?道炯奏曰,鷄膏則和淸醬,善爲進御矣。上曰,其味應有腥臭,何以飮之乎?予則似難飮矣。命膺曰,其味淡好,飮之無傷矣。上曰,於予亦好耶?陽澤曰,其淸補進御,亦好矣。陽澤曰,虛過長夜,甚如何?使醫官,各陳所見,雖何樣茶飮以爲製進之也,好矣。上問道炯曰,何如?道炯奏曰,桔梗茶煎進,好矣。泰輿曰,比諸常時所進,則今所進人蔘,不過五錢,其在補益之道,蔘橘茶煎進,好矣。上曰,桔梗米飮,似好矣。允協奏曰,桔梗米飮好則好矣,而兼進蔘橘茶尤好矣。上曰,蔘橘茶置之,只煎進桔梗米飮,可也。陽澤曰,臣等與醫官,入對東宮,以爲診候,宜矣。上曰,似難酬應,置之,可也。命膺曰,臣等旣不知醫理,入對雖無益,其在國體,臣分,不可不入對矣。上曰,禮云禮云,玉帛云乎哉?凡事務本,可也,使渠,安心善攝,則好矣。雖不入對,豈關係乎?上曰,累日直宿難矣,非不欲撤直,而然則諸臣,必以請賀困予,此亦難之而用心矣。陽澤曰,靜攝之中,宜寬聖心,不宜若是勞心,伏望加意焉。上曰,世孫之用心生病,亦由於卿等衝動之致矣。命膺曰,臣等何敢若是,然而此實人情天理之不可過者,雖微臣等之言,睿心之憧憧,安得不然乎?陽澤曰,明日所進之藥,退待明朝,更爲入診後,製進,宜矣。上曰,依爲之。內局先退出。
癸巳九月初六日酉時,上御集慶堂。坐直承旨·儒臣,同爲入侍時,副校理李商建,修撰鄭日謙,右副承旨趙昌逵,假注書吳彦敎,記事官鄭民始·洪國榮,以次進伏訖。上命商建·日謙·昌逵·賤臣及民始·國榮,讀問答訖,上命儒臣先退,上命昌逵,讀檢閱李魯述推考傳旨。上曰,李魯述有何情勢?民始曰,與知春秋趙榮進,有私嫌云矣。上曰,是何私嫌?昌逵曰,魯述之父,前爲成川府使時,臣父,以履歷不足,有所論劾矣。上命昌逵,讀全羅道監試榜目訖,上曰,昨因嶺南榜目而下敎,今聞湖南榜目,生員一人年七十四,一人年七十一,今達回甲,已是異事,古來稀之年,本道有二人之多,可謂稀有,兩南亦豈戴哉?明春上京時,一體給馬給糧事,下諭道臣。出傳敎上曰,飭礪之下,新進怠慢,焉敢若此?適中其意,禁推。出傳敎諸臣以次退出。
上在慶熙宮。停常參·經筵。
昧爽有下霜。
藥房都提調金陽澤,提調徐命膺,副提調李世澤啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安。竝爲仰稟。答曰,知道。今已多日,豈特一樣?食道特甚,暮年初也,此亦時矣。咳嗽一貼有效,其後若前,莫能快嗽,此最甚悶者也,曉來欲食豆粥數匙而止,繼進劑,從容講定,待敎入侍。
備忘記,今已心一定字,今日問安,萬古初聞,若此,若問答三公將爲九公,六卿將爲十八卿,五軍門將,爲十五,可知卿宰,許多易差愈後莫知在何處,亦若初館錄時,予哂者許多人皆時體易愁,於予何益,於予何補?今予倖矣,此人進參二品,予何堪乎?今番若是彌留,幾十年內初也,予知深矣,予量熟矣。噫,彼諸臣,只問安而止,此恙庶可愈矣。
傳于李世澤曰,內局·時原任·奉朝賀,同爲入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳朝問安。答曰,知道。
朝廷·二品以上·六曹堂上·奉朝賀·大司諫單子問安。答曰,知道。今日見問安單子,單子愈多來,若賀會焉,心眩止之。
大殿·中宮殿·惠嬪宮·世孫宮,政院·玉堂口傳夕問安。答曰,知道。
大殿·中宮殿·惠嬪宮,藥房口傳夕問安。答曰,知道。
傳于鄭好仁曰,宣傳官二員,分送一二所知來。
備忘記,俗談負兒越耳而聽,若從予言,闊狹建功,今豈若此?今予腸胃,卽湯劑腸胃,正氣三貼,亦若此,豈特此也?於今朝鮮,祖孫皆用心而然,其祖曰,今予若愈,必將復請,豈徒此也?亦將合賀,興惟及此,噫,十三日只五日,此心憧憧中,兼加沓沓,予心木也,予腸石也,心若此,建功何言,正氣何效?過今月後,庶可完人,嗟哉,沖子,其日在近,萬倍用心,予亦若此,心悶一倍,湯何效,鷄膏何益?興惟及此,一刻三歎,於予咸曰,君心若此,臣等當奉承云,庶可支撑,於沖子,必曰,養志爲誠,慶賀先寬心養知自可妥貼云,沖子聞此心弛,湯劑自可效,鷄膏自可補,何區區於時體,令祖孫沓沓乎?於今一嗽腸應此今恙而然也。粥飮頻却,莫若今日也。
備忘記,今予一心,惟在十三日,尙在五日,於予若朔,噫,此日雖過,嗚呼,二十九日,何復進箋?興惟及此,正氣若冷水,勢固然矣。惟願今日大小臣工,少損時體,體曾聖養志焉。
備忘記,朝者已諭,建功日飮三貼,功於今廓然,今幾日,豈有一分解表?今日却食,進前日所進羹粥,亦數匙而止,猶桔梗米飮,飮便順下,故皆飮而目下今最悶者,咳嗽,雖歇一嗽,中脘何堪?若此故於今恐嗽,噫,此何由乎?無事,其君若此,專由張大,憶,今若抱團石因嗽,若此亦此也。噫,十三日,只有五日,誠亦悶誠亦問,一時加一物,二時加二物,至於加三而猶若此,此正若田東里加朱砂於六君子湯子也。枳角何效,貝母何效?若此蘿葍湯曰,以五味,亦將用調養乎?昨日左脈快勝云,左屬心,今予左脈豈若此乎?予哂今扁鵲也,纔飮桔梗茶,雖嗽庶可堪,噫,彼局方,無事世界,有何甲乙,此等時欲見甲乙,差備待令人,入侍以陳,兩廳本院類雖堂下,各處意見,摠書入侍。
傳于尹養厚曰,內局入侍。
鄭好仁,以御營廳·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
癸巳九月初七日辰時,上御集慶堂。藥房入診,奉朝賀·時原任大臣,同爲入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,奉朝賀洪鳳漢,領議政金相福,領府事韓翼謩,左議政金尙喆,判府事申晦·李溵·李思觀,右議政元仁孫,醫官方泰輿·鄭允協·慶絢·吳道炯·鄭允說·金孝儉·徐命緯·洪愼讓,以次進伏訖。陽澤曰,夜間聖候,若何?上曰,一樣,而咳嗽時,腹部牽引甚難,似是痰矣。陽澤曰,寢睡·水刺之節,亦何如?上曰,厭症太甚,不能食矣。泰輿等,以次入診,退伏曰,脈候左右三部度數,雖不調均,比諸昨夕,稍解緩矣然而玉音頗重,咳嗽不止,外氣猶未快解而然矣。前進正氣散,加入貝母,更進二貼,宜矣。諸醫之論純同,道炯曰,製艾腰帶,帶之則甚好於溫痰治嗽之道矣。上曰,艾臭,豈不難乎?道炯奏曰,兼藉新綿製帶,則別無艾臭矣。上曰,自內局製腰帶以進,可也。加味正氣散前方,加貝母·羌製一錢煎入事。出榻敎藥房提調,監煎次先退。陽澤曰,或有頻頻入診之事,今日則臣等,近直,宜矣。上曰,勿爲之。上曰,失音非特咳嗽之致,喉間有痰而然矣。陽澤曰,外氣未解而然矣。相福曰,湯劑與常進水刺,竝溫進然後,外氣可以快解,痰候亦當敍緩矣。陽澤曰,聞道炯之言,則東宮問安。雖有減勢,與昨日一樣云矣。上曰,然乎?陽澤曰,鷄膏,連爲煎進矣。上曰,連爲善飮,奇矣。藥房提調,持加味正氣散入侍,上御一貼訖,加味正氣散一貼,午後更爲煎入事。出榻敎上命兩武試所摘奸宣傳官入侍,下詢擧子之多少及入格數後,諸臣仍退出。
癸巳九月初七日申時,上御集慶堂。藥房入診入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,醫官方泰輿·鄭允協·慶絢·吳道炯·金孝儉·鄭允說·徐命緯·洪愼讓,以次進伏訖。上曰,俄已下敎,則更爲議定,然後持入湯劑,可也,而不此之爲,輕先持入如此,首醫將焉用之?嚴命退,仍命書傳敎曰,旣已下敎之後,入侍稟定後持入,事體當然,噫,今日扁鵲,豈若古人,而沈與數,雖庸醫,豈不知,而予亦大覺,此其未盡解表而然乎?心未妥貼,而然則昨曰,左三部差勝云,已非常道,昨云差勝,故今日彌縫苟且,其誠難掩,昨已差勝,則今何若此,纔下敎於初藿香猶難,旣無其效,則一加枳角,再加貝母,噫,予衰氣,豈一枳角·一貝母差勝乎?于今亦大覺,噫,十三日前良劑豈效,予則以目下事,只云此日,今朝亦覺二十九日靜攝中,五內若隕,以此觀也,所謂某,十日,予亦歇後語也。雖無固心,嗚呼,二十九日,今莫能進箋,嗚呼,今春受賀,雖因繼述,於今朔,孰敢請予?嗚呼,且昔年春塘進饌,怳若今日,以此心,雖司錄與佐郞之饌,何心受也,此豈未解表而然乎?誠未解心而然,古人云只有淸心,是要方政,謂今日也,頃年辛丑建儲後,若此故,飮醒心散而有效,此時不過立年而猶若此,況今日乎?欲問心與其時異焉,故有此敎,於建功,卽時體湯也,人莫敢甲乙而於解表劑,與此異焉況表氣,秋冬正氣散於夏茹藿湯,卽予當劑,雖問於守宮,猶必然也,而以順且無事條,只已試正氣散爲本,數日彌留,則以枳角·貝母,隨日彌縫,嗚呼,此扁鵲·岐伯弟子乎?於常時,以予脾胃,旣有建功,猶可謂也,於此時,果諭,表氣雖未能快解,此豈表氣,其誠心也,噫,十三日,猶有五日,其況衰君,一日二日,其將,若何?前則氣猶强,一貼脈猶勝矣。於今幾日若此,而況咳嗽,其不大段而其亦止矣,而今日雖少嗽,於中脘處,牽不可堪,欲嗽恐此忍焉。中脘係於臟腑,牽時按之,果然勢固然矣。於予甚苦,故下敎而正氣幾貼進御,若前,米飮則數次飮已愈,而噫,今日羹粥數匙後,無他食者,而纔强飮一甫兒,況良久止嗽,以一事可見其心,豈語他乎?昨云左脈快勝,而是豈知脈,其雖繼飮,議定前,焉敢持來?而噫,此人於丙戌,已知暮年以爲行首,其將,若何?豈特此也?奏脈持入,不可無飭,方泰輿刊名內局,陽澤與命膺曰,臣等愚迷,不能檢飭,惶恐待罪矣。上曰,卿等則必是未諒之致,豈知脈理而然乎?其止之。上命醫官入診,允協等,次次入診,退伏曰,脈候左右三部度數稍爲解緩,而脾胃脈不足,與朝診時無異矣。世澤,讀奏差備待令諸醫官書進所見訖,上曰,入侍諸醫,亦各陳所見也。允協曰,外氣則漸就和解,而脾胃脈不足,且水刺厭進,不可不補益元氣矣。今進正氣散停止,建功湯加便香附一錢煎,宜矣。諸醫之議純同,加味正氣散停止,理中建功湯前方,加便香附一錢,煎入事。出榻敎提調爲監煎先退,上曰,桔梗,何如乎?允協曰,開膈潤肺之劑也。上曰,淸涕常流,此亦氣勝而然乎?道炯曰,肺經不足之致矣。藥房提調,持理中建功湯入侍,上御一貼訖,理中建功湯一貼,依今加入,明朝煎入事。出榻敎諸臣仍退出。
上在慶熙宮。停常參·經筵。
自辰時至申時,洒雨或下雨,測雨器,水深四分。
藥房都提調金陽澤,提調徐命膺,副提調李世澤啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安。竝爲仰稟。答曰,知道。今予氣卽一心字,故下敎三日後飮建功,三日莫食饍,能進水濡水刺,其效功可知,以此觀也,豈特悶建功,提調請加進一貼,脾胃一貼旋效,常時若信予言,其益可勝道乎?然今朔內,此心豈解?爲若動焉,將加進正氣,雖然,建功哂予,予亦歉然,待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂,口傳問安答曰,知道。
大殿·中宮殿·惠嬪宮,藥房口傳問安。答曰,知道。
備忘記,夜長晝長,其悶曷勝?嗟,載十三日兼本日有五日,飮建功雖勝於正氣,此心何勝?且二十九日,亦有十六日,噫,此二十日,何以堪焉?嗚呼,暮年,何逢昨今?今日大小臣工,皆雖曰,順志云,二十日何堪,有二十日心若二十日朔,莫知今世,却隨駕軍,却大小臣僚,臥舊邸而過此,庶可支撑,悶隨駕軍,願諸臣此豈若意,誠悶誠悶,噫,十三日起居,予將八色將用初心乎?
傳于趙載俊曰,內局入侍時,原任·奉朝賀,同爲入侍。
傳于趙載俊曰,同副承旨,持御製草,內局同爲入侍。
備忘記,予氣予知,其雖代扁鵲尋建功,氣似勝食若勝,申牌前,豈特若前?心氣益苶,此何由乎?諸臣復苶心而然也。此心十三日,其何射其何抑,於其日,將杜門,嗟,廷候何敢售,宗伯草爲休紙。
傳于趙載俊曰,內局入侍。
鄭好仁,以訓鍊都監一二巡廳·左右捕盜廳言啓曰,去夜犯夜人,無所捉之意,敢啓。傳曰,知道。
癸巳九月初八日辰時,上御集慶堂。藥房入診,奉朝賀·時原任大臣·同副承旨,同爲入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,奉朝賀洪鳳漢,領議政金相福,領府事韓翼謩,左議政金尙喆,判府事申晦·李溵·李思觀,右議政元仁孫,同副承旨尹養厚,醫官鄭允協·慶絢·吳道炯·金孝儉·鄭允說·徐命緯·洪愼讓,以次進伏訖。陽澤曰,夜間聖候,若何?上曰,大體則差勝矣。陽澤曰,寢睡·水刺之節,亦何如?上曰,今夜則少寢而亦進水澆水刺矣。奉進建功湯,上御一貼訖,醫官允協等,以次入診,退伏曰,脈候左右三部度數,今日則調均,而但滑體不足,則猶一樣矣。上曰,午後更進,好耶?允協曰,然矣。陽澤曰,屢日欠寧之中,元氣自然陷下,連進三貼,宜矣。上曰,勿爲之,理中建功湯,依前加入,晩後一貼煎入事。出榻敎上命養厚,讀御製訖,因命先退。上曰,昨飮建功一貼,頗有效矣。鳳漢曰,建功非但於今有效,常時進御,極好矣。上曰,建功前若小小飮之,今不至此矣。鳳漢曰,不然矣。上曰,此與提調所謂元勳,同矣。鳳漢曰,果然元勳矣。鳳漢曰,昨日有咳嗽時,腹部牽引之敎矣,今則,何如?上曰,昨難今愈矣。上命世澤,讀奏一二所東堂書題訖,出給。上曰,禮判必書置草記,以侍撤直矣。相福曰,昨於藥院聞之,則已書置云矣。上曰,禮判必困予,豈不難哉?鳳漢曰,典禮所載,豈不許之乎?上曰,自此謂之以合三慶乎?僉曰,然矣。上曰,卿等終若如是,則予當限今朔不爲撤直矣。尙喆曰,直宿何等重大,而故作此擧,以駭四方之聽乎?陽澤曰,東宮問安。今則外氣雖解,膈間有癖積之氣云,藿香正氣散停止,養胃湯製進,好矣。上曰,依爲之,世孫宮,進服藿香正氣散停止,人蔘養胃湯製入事。出榻敎相福曰,今日則玉音玉色,俱勝於昨日矣。上曰,然乎?使諸臣仰瞻,世澤,讀奏江留奉審狀啓及忠淸左道·慶尙右道·黃海道·咸鏡道榜目訖,命書七八十初試人,助糧事,傳敎曰,今見監試榜目,嶺南左道·忠淸道,皆有七十六八歲之人,依前下敎,令本道,明年上來時,給馬給糧,嶺南右道聞慶,有八十二歲人,可謂稀有,今年先爲衣資食物題給,明年上來時,一體給馬給糧事,兩道道臣處,下諭。諸臣仍退出。
癸巳九月初八日酉時,上御集慶堂。藥房入診入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,醫官鄭允協·慶絢·吳道炯·金孝儉·鄭允說·徐命緯·洪愼讓,以次進伏訖。陽澤曰,午間聖候,若何?上曰,一樣矣。奉進湯劑,上御一貼訖,允協等,以次入診,退伏曰,脈候左右三部度數均緩,而脾胃脈不足,則與朝診一樣矣。上曰,左右脈,何如?道炯奏曰,左右脈,一樣俱騰矣。陽澤曰,聖候平復前,連進日三貼,宜矣。上問允協等所見曰,何如?僉曰,連服正氣散後,非但脾胃脈不足,元氣亦不無陷下之慮,快復前,加意加進,極爲宜矣。上曰,正氣散峻耶?允協曰,雖非大段峻劑而頗疎散矣。理中建功湯,加製,一貼煎入事。出榻敎提調,監煎次先退,世澤,讀奏武科一二所榜及館所策題訖,命書試官推考傳敎曰,予於雖一行題,不敢稱莫重,恐或褻慢而然也,雖問于此,只稱我朝,可也。何敢稱此,今於暮年,若不申飭,此後試官,何知予意?今番館試試官,一竝推考,以示予意。又命書傳敎曰,館試捧券甚少,雖不參者,若依題直書者,竝付諸太學,捧章置藏經閣。陽澤曰,聞醫官所傳,則東宮外氣頻解,而朝者膈間,有往來之氣後,尙一樣云。養胃湯一貼,加進,似好矣。上曰,苶然之症其愈乎?道炯奏曰,愈矣。但外氣雖解,蛔氣間發作,苦矣。養胃湯一貼進御後稍降,仍爲再進,好矣。上曰,限三貼進服,好耶?道炯曰,尤好矣,世孫宮,進服人蔘養胃湯,限三貼製入事。出榻敎上曰,鷄膏止之耶?道炯曰,止之矣。藥房提調,持湯劑更爲入侍,上又御一貼訖,諸臣仍退出。
上在慶熙宮。停常參·經筵。
卯時,雷動。卯時辰時,灑雨或下雨,測〈雨〉器水深一寸一分,雨雪狀如小豆。
藥房都提調金陽澤,提調徐命膺,副提調李世澤啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安。竝爲仰稟。答曰,知道。信予敎,豈若此?數日停尋建功,飮一貼果旋效,第二貼復若前,欲見今夜强勸必三,何以快愈?復若三昨,曉來嗽作,登圂良久,氣舒嗽止,今番表氣雖丁寧,問其本,一氣字也。中則止,古人言,戒其過聖人訓,若今人何有訓,針束腰其能綿,且初五曉初九曉,皆咳嗽若此,其涉異也。噫,十三日,何堪何堪?正氣建功,其皆若此,可知可知,待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮,世孫宮·嬪宮,政院·玉堂口傳朝問安。答曰,知道。
大殿·中宮殿·惠嬪宮·世孫宮·嬪宮,政院·玉堂,夕問安。答曰,知道。
大殿·中宮殿·惠嬪宮,藥房口傳問安。答曰,知道。
備忘記,今予候一氣字,建功從容飮,却世意從容攝,庶可效庶可攝,而因停飮一貼效,勸再飮若冷水,强强三飮,嗽復出,食昨少勝,今日若前,聞雨聲,心飛越,此誠予,時建功何敢勸?欲粥只數匙,對米飮誠浮雲,其雖然矣,餘皆從容,庶可靜攝,而心若此氣若此,欲豐亨者,猶有三日,故待撤直欲請賀,衆皆然,昔聞重臣成城,於今衆臣困予,其曰,邦慶,莫諒君心,此何景像,此何世界?此人若予,必將着圓帽臥室,古人,有單方受效者,建功三貼,嗽復若此,此口嗽若今,予言豈若此,桔梗米飮纔飮,亦有利,助嗽,建功停止命停,進桔梗米飮,連爲煎入。
李世澤啓曰,三提調有稟達事,來詣閤外請對矣。傳曰,內局入侍。
傳于鄭好仁曰,中官不爲待令,內班院掌務官,限門限立庭,首承傳色記過。
傳于趙昌逵曰,承傳色記過分揀。
傳于趙載俊曰,禮曹與太學,雖試官,詣闕前,入格儒生竝待令。
又傳于曰,坐直承旨,率儒生入侍。
又傳于曰,入侍已久,又入直春坊上番,對讀次來待。
又傳于曰,內局入侍。
趙載俊,以禮曹言啓曰,卽接奉常寺所報則昨夕大風,神室正殿前面墻內大檜木一株,中折拔根云,神室至近之地,有此中木中折之患,不可無慰安之擧,依前例慰安祭,不卜日來十一日設行,折傷樹木,令該曹,卽爲斫去事,竝以分付,何如?傳曰,允。
鄭好仁,以禁衛營·一二所巡廳·左右捕廳言啓曰,去夜,無犯夜人所捉之意,敢啓。傳曰,知道。
癸巳九月初九日辰時,上御集慶堂。藥房入診,奉朝賀·時原任大臣,同爲入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,奉朝賀洪鳳漢,領議政金相福,領府事韓翼謩,左議政金尙喆,判府事申晦·李溵·李思觀,右議政元仁孫,醫官鄭允協·慶絢·吳道炯·金孝儉·鄭允說·徐命緯·洪愼讓,以次進伏訖。陽澤曰,夜間聖候,若何?上曰,今夜復發咳嗽矣,朝來登溷,則氣小舒而嗽亦止矣。陽澤曰,伏見俄下備忘,則有建功停止,桔梗飮煎進之敎,建功雖待令,爲先使諸醫入診後,進退建功,宜矣。上曰,依爲之。允協等,以次入診,退伏曰,脈候左右三部度數稍緩,而不足則與昨日一樣,連進建功湯,宜矣。上進御一貼訖。下敎曰,建功三貼甚難,如有單方可進之劑,製進,好矣。鳳漢曰,然則二貼常進之,一貼,代以蔘茶飮製進無妨矣。上問允協等曰,何如乎?允協奏曰,蔘橘,入于桂煎進,好矣。絢奏曰,脾胃脈尙猶不足,平復前,連進三貼,極爲宜矣。諸醫之奏純同,上命更爲煎進故,藥房提調先退。鳳漢曰,誕日只隔三四日,亟降兪音,以慰睿心之憧憧焉。上曰,然則沖子之病,非不知快差,而予爲沖子地,當作何如人乎?相福曰,此非如此下敎者矣。翼謩曰,以聖上至慈之心,何不念及於睿孝乎?卽下兪音,千萬伏望。藥房提調,持湯劑更爲入侍,上又御一貼。世澤讀奏東堂館所榜目訖,上命書傳敎曰,今聞戶曹草記,卿在新門外云,噫,旣來之後,其來者卽內局直宿,而然旣入侍之後,尙在乎此,城門一閉之後,卿心,若何?至於祿俸,已有草記,猶體卿心,只今朔以命,卿何不受?予方若此,卿雖奉朝請,卽大臣也。在於城外,若今長夜,卿心便乎?先爲入處故第,月稟亦依下敎領受,以便靜攝中心事,令史官,待城門開,傳諭于金奉朝賀,諸臣退出。
癸巳九月初九日申時,上御集慶堂。坐直承旨,率儒生入侍時,右承旨趙載俊,記事官金峙默,鄭民始·洪國榮,以次進伏訖。上命儒生三人式,以次進前,各陳姓名居住,又命誦科作,至忠州儒生鄭運海,上曰,汝之所誦,頻殊常,當爲面試矣。仍命書表題,以給運海。上曰,當給紙,汝其退待閤外。至沔川儒生申鶴柱,上曰,誦聲低微矣。仍命書賦題,以給鶴柱。上曰,退去閤外,與汝同道人同製,可也。至趙基顯,上曰,汝於養正齋主人,爲幾寸乎?基顯曰,養正齋,是臣家也。上曰,然乎?貴矣,汝父名奏之,可也。對曰,趙學天也。上曰,然乎?命誦科作,基顯誦至第三句,上命止,仍命書傳敎曰,嗚呼,養正齋主人孫,今年東堂初試,可謂稀有,其父令該曹,食物題給,以表予意。至洪州儒生李績言,不能誦承頭短句,上曰,汝若能作,豈忘承頭乎?命書賦題,以給績言,仍命退待閤外,而製納。至江界儒生梁必大,進伏曰,臣於民瘼,有可達者矣。上曰,極猥濫矣,汝爲初試乎?對曰,未也。命逐出,仍命書傳敎曰,江界幼學梁必大以下齋生,冒入便殿,萬萬可駭,令掌議,墨名靑衿案,命賤臣,知入梁必大生進與方在下齋與否也。臣峙默還奏曰,旣非生進而且非下齋云矣。至延安儒生高克明,不能誦入題句,命書賦題以給克明,仍命退待閤外。至忠州儒生金嵩鎭,不能誦對科作,命書表題以給嵩鎭,仍命退待閤外。上曰,承旨退出閤外頒紙,面試儒生,仍令閤外製納,而內局亦於科次時,同入可也。諸臣以次退出。
癸巳九月初九日酉時,上御集慶堂。藥房入診入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,醫官鄭允協·慶絢·吳道炯·金孝儉·柳光翼·鄭允說·徐命緯·洪愼讓,以次進伏訖。陽澤曰,午間聖候,若何?上曰,一樣矣。奉進湯劑,上御一貼訖,允協等,以次入診退伏曰,脈候左右三部度數調均,而脾胃脈不足,猶一樣矣。上問道炯曰,世孫患候,何如耶?道炯奏曰,胸腹間往來之氣,雖稍降,而苶然之氣,則猶未快復,人蔘養胃湯,限二貼加進好矣。上曰,依爲之,世孫宮進服人蔘養胃湯,二貼加製以入事。出榻敎上曰,於東宮,鮒魚蒸,亦備進,可也。館所入格儒生,竝待令事。出榻敎諸臣退出。
癸巳九月初九日二更四點,上御集慶堂。科次入侍時,右承旨趙載俊,記事官金峙默·鄭民始·洪國榮,以次進伏訖。命徐有臣,讀奏試券,仍命藥房都提調金陽澤,提調徐命膺,科次訖。上曰,今番小科初試,其精故,嗚呼,東堂,卽大比科也。今年豈可泛然,面試二字,意蓋此也,皆召見,可見大科亦精而其中五人誦讀,有些苟且,故皆以渠所製之文,各製面試,其皆料表,而況非特免,更表異於賦,而能爲三下者二人,一人亦今批,噫,暮年豈忍齷齪?所重在回甲,而然大小科若是俱精,予庸欣喜,以今觀也,豈云講經節製?雖講經登科人,於文何敢辭,昔兩先正,旣登此科,今且若是,規正,古例,庶可復矣。此亦暮年一修擧政也。出傳敎諸臣以次退出。
上在慶熙宮。停常參·經筵。
藥房都提調金陽澤,提調徐命膺,副提調李世澤啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安。竝爲仰稟。答曰,知道。嗽猶夜甚,氣亦益苶,幾次登溷,小水而已,三明何日?五內欲隕,氣何暇諭?待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳朝問安。答曰,知道。
大殿,朝廷·二品以上·六曹堂上·奉朝賀·大司諫單子問安。答曰,知道。勿爲問安,奉朝賀·時原任·內局,同爲入侍,判敦寧李益炡,亦爲入侍。
中殿,朝廷·二品以上·六曹堂上·奉朝賀·大司諫,口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂,口傳夕問安。答曰,知道。
大殿·中宮殿·惠嬪宮,藥房口傳夕問安。答曰,知道。
備忘記,萬古豈有若予冥然者乎?嗚呼,重光年,予年纔八歲,而今已七十二,嗚呼,戊戌年,予年二十五,今已五十五,嗚呼,庚子年,予年二十七,而今已五十三,嗚呼,甲辰年,予年三十一而今已四十九,嗚呼,庚戌年,予年三十七,今已四十四,嗚呼,丁丑年,予年六十四,今已十七,嗚呼,萬古,誰將予儔?孝耶悌耶?若此若此,何慶何慶,是何心是何心?此時逢初度月,將何抑將何抑?今已初旬,三明在近,晝何堪夜何抑?今日筵中,已諭,大小臣工,諒予心諒予心乎?須看須看,予何以其日接臣僚?建功其日盛甫兒以入焉,須看須看,與主人翁,自諒自諒矣。千乘浮雲,萬機楚越。
傳于趙載俊曰,倂入侍。
傳于尹養厚曰,坐直承旨·儒臣,持問答同爲入侍。
又以戶曹言啓曰,卽接廣興倉所報,則因傳敎,奉朝賀金致仁,今九月朔祿俸,倉官輸納于新門外所住處,則以爲昨於前席,備陳不敢冒受常廪之義,而未蒙俯諒之音,繼下輸送之命,惶悚悶隘,有陪於前,聖敎此勤,株守難改,惟伏地俟罪而已云,祿俸不爲領受,何以爲之?敢稟。傳曰,旣入侍,亦豈不受祿之義而旣輸送,豈特九月前不受者,依舊例一竝輸送,而只此月輸送,雖非予意,事當一倂輸送,而不爲下敎,亦體大臣矣。今朔固辭,亦豈體君心之意乎?大抵豈有旣帽帶入侍,其朔月稟不受之理,君亦何不授?且此時相持,於靜攝何?今朔祿俸例受,然後予心可安,更令倉官輸送。
鄭好仁,以禁衛營言啓曰,本營分授崇禮門南邊體城崩頹處,今已畢築,把守軍兵等撤罷之意,敢啓。傳曰,知道。
又以御營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
假注書宋相殷書啓,臣敬奉聖諭,馳往傳于新門外西部盤松坊契奉朝賀金致仁所住處,則以爲卽於千萬意外,曉漏纔罷,史官儼臨,傳宣聖敎,諭之以入處故第,申之以領受月稟,旣軫隔城之下情,且示體諒之聖意,十行辭旨,諄複鄭重,臣雙擎跪讀,不覺感涕之被面也。臣之今番上來,實出於急於承候,他不暇計,而若其留止城外,誠以僇廢之蹤,不敢唐突冒入故也。賤臣去來,尙何足仰煩聖念,而丙枕靜攝之中,提諭及此,還尋鄕路之前,謹當暫入城內,仰承明命,至於月廩事,日昨前席,業已備陳,而其不敢承受之義,前與今無異,則當受不當受,又豈在於多寡之間乎?區區微諒,終難變改,惶隘之極,益增死罪,惟願更加俯察,收還成命云矣,臣先爲入來之意,敢啓。傳曰,知道。
癸巳九月初十日辰時,上御集慶堂。藥房入診,奉朝賀·時原任大臣·判敦寧,同爲入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,奉朝賀洪鳳漢,領議政金相福,領府事韓翼謩,左議政金尙喆,判府事申晦·李溵·李思觀,右議政元仁孫,判敦寧李益炡,醫官鄭允協·慶絢·吳道炯·金孝儉·鄭允說·柳光翼·徐命緯·洪愼讓,以次進伏訖。陽澤曰,夜間聖候,若何?上曰,一樣矣。陽澤曰,寢睡·水刺之節,亦何如?上曰,一樣矣。奉進湯劑,上御一貼訖,允協等,以次入診,退伏曰,脈候左右三部度數調均,脾胃脈不足,今日則差勝矣。道炯曰,脾胃脈猶不足矣。上曰,今日亦欲爲三貼,則提調,先退煎進,可也。提調,監煎次先退。相福曰,昨日東堂入格儒生入侍也,下齋儒生之無端混入,極爲驚駭,不可墨名而止矣。上曰,置之。上問洪鳳漢曰,昨日卿見東宮乎?鳳漢對曰,入對矣。陽澤曰,聞道炯之言,則差勝後一樣云矣。上命諸臣,仰瞻天顔,諸臣奏曰,玉色比前猶勝矣。上曰,怪矣,然則卿等稱賀乎?對曰,豈不稱賀乎?上曰,稱誕賀乎,稱平復賀乎?欲合慶賀乎?僉對曰,欲爲合慶賀矣。上曰,予當杜門不受問安,而政府物膳,亦不捧之,卿等將如之何?翼謩與仁孫曰,外方物膳,亦旣捧之,則臣等物膳,豈不捧乎?上曰,限再明見卿等而三明日則當不見矣。僉曰,殿下之使臣等,臣等之事殿下,今幾年所,而雖尋常承候,固宜引接,況於誕日乎?上曰,雖問安,予受於卿等,則其可謂子道乎?僉曰,此非如此下敎者矣。上曰,卿等姑以予言爲戲爾,而終可知予意之固矣,閉開陽門,則卿等從何入來乎?僉曰,每以閉門爲敎,不勝惶惑矣。亟寢此敎而不發焉。尙喆曰,今於靜攝中,雖不敢煩瀆,而待平復後,臣等亦當有商量爲之者矣。上曰,雖有商量者,閉門後,卿等亦將奈何?上命益炡進前曰,政府·六曹耆社物膳停封之事,卿其知之乎?益炡對曰,至於耆社,事體尤異,豈可停封乎?上曰,除他說,諸臣,以稱賀困予,卿見,何如?對曰,當此莫大之慶,豈不稱賀而聖心一向固拒?臣不勝抑鬱矣。上曰,前日之不受者,今豈有受之之理乎?對曰,至於今年,尤有所自別者,亟從群下之請,千萬仰望矣。上曰,予以爲族黨而詢問矣。亦如諸臣之言,其退去也,藥房提調,持湯劑更爲入侍,上又御一貼,世澤,讀奏金致仁書啓訖,上問益炡曰,卿於其間,往來松都乎?益炡對曰,日氣未寒前,欲爲往來,而此時請由,有所不敢,姑未得下往矣。曾前故奉朝賀李喆輔,往來於其子福源伊川任所時,以種種請由之煩瀆,一經筵稟後,無常往來矣。臣於此時,實難許久往留,欲爲間間往來,而續續請由,果涉煩瀆,一番仰稟後,依此例欲爲隨便往來,故今仍下詢,敢此仰達矣。上曰,依爲之。諸臣退出。
癸巳九月初十日申時,上御集慶堂。藥房入診入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,醫官鄭允協·慶絢·吳道炯·金孝儉·鄭允說·柳光翼·徐命緯·洪愼讓,以次進伏訖。陽澤曰,午間聖候,若何?上曰,咳嗽時有痰氣牽引之處,建功有何加減之道乎?先使醫官,入診議之,可也。允協等,以次入診,退伏曰,脈候左右三部度數調均,而脾胃脈不足,則與朝診時同矣。但咳嗽時牽引,則外氣雖減,痰候挾寒氣往來之致矣。建功湯,加桔梗二錢煎進,則當潤肺行氣,而諸症自可減却矣。上曰,桔梗未飮亦勝乎?道炯曰,然矣。上曰,建功於寒痰,亦好耶?道炯曰,建功之治寒痰,蔑以加矣。上曰,桂薑茶,與桔梗茶孰勝?允協曰,桂薑茶,於痰候十分,好矣。以桂枝二錢·生干五片橘皮一錢,煎茶進之,桔梗則作米飮,無時進御,而於建功,勿入桔梗,宜矣。上曰,桂薑茶及桔梗米飮,俱進不爲過乎?諸醫曰,不爲過矣。上曰,桂薑茶端的,甚好乎?允協曰,極好矣。桂薑茶,一體煎入事。出榻敎上曰,艾腰帶,與貂皮腰帶孰勝?允協等曰,貂皮腰帶,尤好矣。上曰,艾腰帶置之,以貂皮腰帶,稍廣其製,製入,可也。諸臣退出。
癸巳九月初十日申時,上御集慶堂。坐直承旨·儒臣,持問答入侍時,同副承旨尹養厚,記事官金峙默·鄭民始·洪國榮,副校理李商鳳·鄭日謙,以次進伏訖。命上下番承史,分讀訖,仍命退,諸臣以次退出。
上在慶熙宮。停常參·經筵。
申時酉時,洒雨或下雨,測雨器,水深一分,申時雷動電光。
藥房都提調金陽澤,提調徐命膺,副提調李世澤啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢來問安。答曰,知道。夜嗽大作,幾乎尋卿等,飮桂茶定焉。此後雖止夜長悶甚,再明何日?心膽欲隕,今予專由一氣字,欲愈其何能?誠自悶,待敎入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂,口傳問安。答曰,知道。
大殿·中宮殿·惠嬪宮,藥房,口傳夕問安。答曰,知道。
傳于金載順曰,內局入侍。
傳于李在簡曰,夕問安,勿爲之。
傳于徐晦修曰,坐直承旨入侍。
傳于洪良漢曰,謝恩承旨入侍。
洪良漢,以成均館官員,以同知館事大司成意啓曰,每式年東堂館試,以準點者許赴,乃是法典,而今番館試時,生員金益河,進士金潤九,以未準點,冒赴入格〈依〉法典拔去,何如?傳曰,依爲之,館試圓點,三百年古規,而今番入侍,皆問圓點數,有未準點者,故深訝問焉。對曰,今番館試準點者少故,大司成,雖未準點者應擧云,今番館試若此,予已知故,效子産只聞而已。今聞草記,果欺君,正士習三字,旣揭堂中,則旣冒赴對暮年君言,焉敢若此?不可只此而止,竝限三年停擧。
徐晦修,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
癸巳九月十一日辰時,上御集慶堂。藥房入診奉朝賀·時原任大臣,追後入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,奉朝賀洪鳳漢,領議政金相福,領府事韓翼謩,左議政金尙喆,判府事申晦·李溵·李思觀,右議政元仁孫,醫官鄭允協·慶絢·吳道炯·金孝儉·鄭允說·柳光翼·徐命緯·洪愼讓,以次進伏訖。陽澤曰,夜間聖候,若何?上曰,今夜咳嗽復發,寢不能成矣。登溷則,氣舒而嗽亦少止矣。奉進湯劑,上御一貼訖,醫官允協等,以次入診,退伏曰,脈候左右三部度數調均,脾胃脈不足,亦差勝矣。上命世澤,讀奏御製,仍命賤臣,時原任大臣,使之入侍。上問道炯曰,東宮患候,今日,何如乎?道炯對曰,諸症已差勝,而猶有蛔氣往來之漸,故連進香橘茶矣。上命提調先退,煎湯以進,世澤,讀成均館草記訖,命書批答,上曰,今日與明日,則見卿等,而再明則當不見矣。相福曰,再明亦豈不引接乎?每以此爲敎,不勝抑鬱矣。上曰,見卿等則必困予之故矣。僉曰,向於德游堂,已有君臣同會一堂之御製,今番亦於集慶堂,卽接二品以上,以建功獻爵,極爲好矣。上曰,閉門之後,從何入來而獻爵乎?藥房提調,持湯劑更爲入侍,上又御一貼,陽澤曰,今日則臣等,入對東宮,何如?上曰,置之焉。諸臣仍退出。
癸巳九月十一日酉時,上御集慶堂。藥房入診入侍時,都提調金陽澤,提調徐命膺,副提調李世澤,記事官朴聖泰·鄭民始·洪國榮,醫官鄭允協等,以次進伏訖。陽澤曰,午間聖候,若何?上曰,一樣矣。陽澤曰,先爲診候乎?上曰,何必爲之?陽澤曰,日氣陰雨,一時爲悶,湯劑進之乎?上良久無發落,上曰,如此之時,臺臣闕詣臺乎?命膺曰,直宿之時,百各司亦皆廢坐,臺臣,似不詣臺矣。上曰,然則曾前七年直宿時奈何?仍命書傳敎曰,近者臺閣寥寥,可謂寒心,而於三昨,若耳提面命,故纔者下敎,此非於今,豫大之請,多故,勉飭予者,則無乃犯分事將有云,果有非初試者冒入便殿之擧,亦非尋常看過者,無乃此也若然庶幾無事云,今日復若此,莫知何樣機關,在於何處,懍惕曷勝?雖然豈特此儒冒赴,欺君者亦有二人,而詣臺乎,陳章乎?於今臺臣,可謂無矣。柏府·薇垣,無事在京臺臣,亟施不敍之典,以示予暮年體元修政之意。上曰,卿等其退休。陽澤曰,當此靜攝之中,豈不進湯劑乎?命膺曰,臣等旣入前席,何敢不進湯劑而遽然退去乎?上曰,飮此湯亦太康矣。仍命書傳敎曰,方在減膳中,雖儀文間事,宜戒豐亨,而雖然,其不閉門禁焉,則其日諸臣,孰不起居?噫,雖起居之節,予亦悶焉,而此誠難禁,故默焉,宜戒張大,誕日政院·朝廷諸宗,皆只口傳問安事,分付。世澤曰,臣逢千一聖明之世,猥參知申之任,惶恐懍惕之中,有區區所懷,敢此仰達矣。辭未達,命書傳敎曰,予見熟矣。此月與十月有異故,或有爲者,或有否者,庚午己卯,其皆無此事,而今番其皆寥寥,噫,此豈循默而然?嗟哉,其心,予已諒矣,而雖未能聽雲觀單子,其誰不知?予亦有減膳之意,而猶默,何咎於政院儒臣?目下事觀也,予已默故初一聲,其誠勉予故,聞聲卽召承宣下敎,而雖然多日則或過,只命三日,止於再明,於予宜然故若此,未畢寫,聲忽高,蹶然懍惕,特命十日減膳,予意若此。豈曰,前或無而無飭乎?政院諸承宣儒臣在京人,一倂特解見任,以示予君與臣交勉之意。仍下敎曰,今番則其處義,有誠難者矣。雖非諂,或慮減膳,且恐賀儀之不成,而不陳不怪矣。陽澤曰,減膳與湯劑,事件有異,何不進御乎?上曰,建功,亦豐亨故矣。陽澤曰,豈可謂豐亨乎?臣雖愚迷,如不可,則焉敢更請於恐懼修省之際乎?仍奉進湯劑,上受而口奏曰,諸臣徒知自爲其所當爲,而使其君,不能修省,服之何爲,遂覆之。命膺奏曰,俄者承旨·玉堂處分傳敎,溫厚和平,不特被罪諸臣之感服而已。臣等之旁聽者,亦且感動,大抵修省之道,不外於古語所謂,心和則氣和,氣和則形和,形和則天地之和應矣。當此儆懼之時,益懋和平之道,使上下情志交孚,然後方可以格天心,而臣等監煎湯劑,終日待候,以爲何時被召乎?及其入侍奉進,則殿下不惟不進,乃有此過中之擧,非敢曰,臣等淺薄之誠意,必賜俯察,而其於氣象,果何如哉?上曰,非激惱於卿等也,欲修省而然矣。卿言若是,予何不服?更爲煎進,可也。提調監煎次退出。上命書傳敎曰,承旨下敎,前承旨金載順·吳載純·李在簡·徐晦修·洪良漢·金熤爲承旨,牌招察任,房順房,三院副提調例兼,奉朝賀·時任大臣入侍事。出榻敎又命書傳敎曰,玉署闕直,徐有臣爲校理,李商巖爲修撰,牌招入直。又命書傳敎曰,都憲李商芝,雖非在京,此人此任,意雖在也,此人豈可此任縻也,豈特此時?其於再明,其雖難心,若何?體群臣亦在九經,都憲特爲許遞,爲無代之窠。藥房提調,持湯劑更爲入侍,上御一貼訖,諸臣遂退出。
癸巳九月十一日酉時,上御集慶堂。坐直承旨入侍時,右副承旨趙昌逵,記事官金峙默·鄭民始·洪國榮,以次進伏訖。命書傳敎曰,雖與十月有異,頃年此月若此,其時國有多事,其後此月亦然,故,故判書柳儼,誦其時陳戒矣。再昨一聲,蹶然懍惕,雖旋止,若耳提面命,其戒曷勝?夜嗽甚作,寔由於此,心自謂曰,君苶政衰,而人皆豐亨,其所勉飭,焉可已乎?欲爲下敎而猶默,心若再昨,今日又聞焉,若是提醒,何敢又默?再明政府·六曹·耆社·掌苑署物膳,皆命勿封,自今日減膳十日,以謝蒼蒼,而初日御供,昨已封,再明初日以減,噫,晩後風勢異常,心竊自戒,果然,噫,此豈他哉?其君若是,焉可無告也?上曰,內局入侍。出榻敎命退,諸臣以次退出。
上在慶熙宮。停常參·經筵。
卯時,灑雪。
藥房都提調金陽澤,提調徐命膺,副提調金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任終宵憂慮,敢此問安。竝爲仰稟。答曰,知道。明日何日?追憶昔年,五內欲隕,仁愛玉成,今月其將從容,而嗚呼,一理,昨日益驗,氣何暇諭?待敎入侍。
中宮殿·惠嬪宮,藥房,口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂,口傳問安。答曰,知道。
大殿·中宮殿·惠嬪宮,藥房,口傳夕問安。答曰,知道。
備忘記,群工聽予言,豈有昨日,此豈特玉成乎?予寔提醒乎諸臣也,昔稱仁愛,昨日益驗乎?
備忘記,明日其欲從容,此時豈伈伈泄泄,亦何謂靜攝?今日次對,李世澤爲都憲,洪良漢爲薇垣長,牌招入侍。
備忘記,承旨有闕,代申益彬爲承旨,牌招察任,房順房。
傳于金熤曰,內局·時原任·奉朝賀,先爲入侍。
徐晦修,以禁衛營·一二所巡廳,左右捕盜廳言啓曰,去夜犯夜人,無所捉之意,敢啓。傳曰,知道。
院議啓曰,嗚呼,上天之仁愛我東方,何其至也?當此收藏之月,乃有轟燁之異,漢儒之說,雖近傅會,休咎之徵,各以類應,無乃人事之失,有足上干而然歟?惟我聖上,以大德邵齡,克勤克儉,五十年如一日,外無疆域之憂,內無癘兆之災,可謂安且乂矣。仁天之警告,若是諄諄何哉?臣等竊謂,盈成難持,治明可憂,虞舜聖帝也,伯益進無怠之戒,唐宗哲辟也。魏徵獻十漸之規顧今昇平日久,風俗日下,上有狃安之憂,下有恬嬉之習,百隷婾惰,士習謬盭,一政一事之得失,雖不必指陳,而敬怠之間,治忽判焉,消長之際,否泰分焉,安得無可虞可戒者耶?董仲舒有言曰,二氣不交,相薄而爲雷,君者陽象也,臣者陰象也,此上下不交之徵也,試以近日事言之,典禮之當行而閣而不擧,群情之難遏而鬱而未達,禁扄時或不通,卿宰至於彷徨,上下有睽隔之歎,朝野無和平之象,此豈盛世之事,而安有休徵之應耶?天人之際,雖曰,玄遠,感應之理,固自微妙,愚淺之見,未敢質言,而千慮之得,亦可反三,臣等猥忝出納之地,適當導言之會,愚衷耿耿,不容終默,玆敢相率進言,仰暴微忱。伏乞聖明,深存警懼之念,毋忽修省之方,上答天心,下副群誠焉。答曰,今方下敎,而懍惕曷諭?其勉者若此故若此,一何異乎?
校理徐有臣,修撰李商巖,聯名箚曰,伏以日昨雷異,乃在收藏之月,不數日疊發,風雨從以驟急,聲光去而愈烈,其所以警告者,摯且切矣。迺者聖上惕然警懼,特命減膳十日,仍復譴責諸臣,至有君臣交勉之敎,大聖人敬天修省之志,不以靜攝而少忽,則於是乎諸臣,果有溺職之罪矣。於是乎臣等,亦不容終默而已也。伏惟我殿下,五紀致治,八旬典學,對越省察之工,非不至矣而辭敎之間,時欠於和平,施措之際,或失於急遽,引接煩褻而殿陛不嚴,爵賞繁猥而希覬成風,凡此數事,卽臣等所可言,而實殿下所宜勉者也,噫,近年以來,秋冬之雷,殆無虛歲,方其遇災恐懍,上下相戒,若將大段振勵,一新百度,而時日稍過之後,輒復解弛,恬然如常,今玆仁天之諄複,焉得已乎?夫天下萬事,無不係於人主一心,而惟今轉移之機,亶在於殿下之方寸矣。伏願殿下,更加涵養,益懋中和,毋循應文之故事,克軫務實之極功,則災沴遄消,休祥滋至矣。臣等特承除旨,半夜就直,秉燭綴箚,愚衷倍激,惟聖明少垂察焉,取進止。答曰,今方下敎,而懍惕曷諭?其勉者猛省焉。
癸巳九月十二日辰時,上御集慶堂。大臣·備局堂上,引見入侍時,領議政金相福,左議政金尙喆,右議政元仁孫,綾恩君具允明,行司直具善行·鄭弘淳,左參贊韓光會,行刑曹判書朴相德,仁陽君李景祜,行副司直洪名漢·趙重晦·李章吾,右參贊洪樂性,兵曹判書具允鈺,行副司直尹東暹,漢城判尹李潭,禮曹判書閔百興,開城留守李聖圭,訓鍊院都正李潤成,行副護軍尹泰淵,戶曹參判尹得養,淸川君金鍾正,江華留守成天柱,工曹參判李重祜,行副司直金相翊,吏曹參判徐命善,大司憲李世澤,大司諫洪良漢,校理徐有臣,左副承旨徐晦修,記事官金峙默,事變假注書宋相殷,記事官鄭民始·洪國榮,以次進伏訖。相福曰,夜間聖體,若何?上曰,一樣。寢睡·水刺之節,若何?上曰,一樣。相福曰,策免臣等,不但爲目下弭災之道,臣則病狀外似可强,而全無精爽尋常事爲,每多顚錯,如是而冒據重任,豈不悶迫乎?伏願斥退矣。尙喆曰,臣之冒據此任,前後幾至十年矣。領相之言雖如此,精神筋力,亦非臣比,伏願斥退臣身矣。上曰,此豈輔相如此之時乎?相福曰,此東萊府使李碩載狀啓也,以爲館宇修理時,八送使停止事,馬島奉行等,替呈書契,故退却不捧矣。館守倭,又援庚辰等屢年前例,懇縷不已,此雖是謬例,前後許捧,已成規例,請令廟堂,考例稟處矣。自前倭館修理時,八送使停止事,奉行等替呈書契,旣多前例,則今不必一向退却,依例許捧之意,分付,何如?上曰,依爲之。相福曰,今年三南各邑,多未免歉,舊還似難準捧矣。分數徵捧,最爲緊要,昨年諸道,限以五萬石矣。今年則以三萬石爲準酌量被災淺深,分排於八道,何如?上曰,依爲之。相福曰,數多舊還,只捧三萬石,則民可以專力於新還,新還畢捧,然後明年可爲民食,新還則無遺準捧之意,預爲申飭諸道,何如?上曰,依爲之。已上出擧條景祜曰,今番石築後,濬川之役,纔已了當,今後雖不必年年爲之,而若經大雨,有如干流沙,則使都廳及該道參軍,看檢疏鑿,至於大濬川,觀其事勢,間年或間二三年爲之,三軍門,旣有分掌,大濬川時,使各其軍門,定將校檢飭,何如?上曰,依爲之。出擧條允鈺曰,禁軍大私習,以每年四仲朔,設行於弘濟院事定式,而每當夏月,則川流汎濫,旣有妨於馳試,又多沙中之隱石,衆馬馳突之際,蹶而致傷者,種種有之,禁軍輩,皆以爲難便云,當初定行於此處,未知緣何委折,而軍馬之致傷,有不可不念,臣意則移設於露梁沙場,以循衆願,似好,敢此仰達。上曰,依爲之。出擧條允鈺曰,近來武科,奸僞百出,以各道都試言之,猥雜之弊,尤有甚焉。優等,例有一人直赴之規,而沒技則無定數之故,以致直赴之猥多,此弊不可不釐正,臣意,則雖沒技,亦爲定數沒技,數多則使之比較,取其居首優等,沒技之直赴者,無過二人,則奸僞猥雜之弊,亦可以防塞,下詢大臣而處之,何如?相福曰,渠旣沒技,則豈可預定其數乎?尙喆曰,沒技奸弊,誠如兵判所奏,而兩西之別武士,北道之親騎衛,松都之左右列,卽緩急得力之武士,渠輩之自備戎器,願入其中者,不過爲出身之路,而今於沒技,罷流來之舊規,行定數之新法,則必不無解體之慮,而至於猥雜之弊,另加申飭,好矣。仁孫曰,只申飭其猥雜,則似好矣。上曰,仍舊貫申飭猥雜,可也。出擧條弘淳曰,京外游手之徒,買得舊退船,初不改造,圖載稅大同,誠一大弊,而歷數年來臭載之類,此輩殆居八九矣。守令之許載,曾有申飭,而統水營邑鎭之退船發賣之際,必察其有根着者,始爲許賣,而此後國穀,敗船究覈時,如復有舊退船現發之事,則不察許賣之營邑鎭,當不免論責,以此嚴飭,何如?上曰,所奏誠是,依爲之。出擧條章吾曰,外方軍布上納,十月定限,雖已例關申飭,或有愆期之弊,出擧條申飭,何如?上曰,依爲之。潤成曰,訓將旣奏,軍門一體,今當軍布始捧之時,不得愆期上納之意,亦爲出擧條申飭,何如?上曰,依爲之。泰淵曰,訓將·禁將,旣以軍布事陳達,臣營,一體出擧條申飭,何如?上曰,依爲之。已上出擧條相福曰,物膳亦有勿封之敎,臣等微誠,無以可伸矣。上曰,曾以下敎,可以從者宜從,可以拒者宜拒,今者所請,物膳而已。一皆拒焉,此果無前,政府·六曹·耆社等物膳,雖皆許焉,然亦不可蕩然,只封實果,以伸其儀,雉鮮一竝停封,以伸予意。出傳敎尙喆曰,物膳不過享上之微物,則只封實果,臣等之心,豈不抑鬱乎?上曰,明日物膳,依例封入。出榻敎相福曰,明日問安,亦當依例單子矣。上曰,明日問安單子,依例爲之。出榻敎世澤曰,聖上以如崗如陵之壽,篤無怠無荒之念,一月六對,無或間斷,此誠百王之盛節也。凡在大小臣工,所當各自惕勵,贊襄至化,伏況今日賓對,乃在靜攝之中,前後飭勵之敎,旣嚴且懇,而入侍備堂諸宰中,多有含默,無所建白者,此雖由於莫伸顒祝之忱,不遑暇及他事,而然而殊不能仰體憂勤之聖意,虞廷吁咈之風,恐不如此,請今日入侍備堂諸宰中,不爲奏事者,一竝從重推考。上曰,依啓。世澤曰,臣本鄕野,性且愚騃,實不堪厠淸朝任使之末,而猥被洪造,叨冒華貫,其爲衿紳士夫之羞者,亦已多矣。況臣昨在喉院,適當雷雨之警,初不得爲循例陳規之啓,入侍診筵,欲粗伸區區微悃,而辭未及畢,先蒙恩遞,退伏旅次,惶愧冞切,乃於夢寐之外,忽伏承臺職特除之恩,次對有命,召牌下臨,怵迫義分,他不遑顧,冒沒出肅,章皇登對,而昨旣以不得陳啓,譴遞於喉司,今何敢放倒廉愧,抗顔於臺次乎?請命遞斥臣職。上曰,昨日下敎,不過國體,旋除此任,意亦在焉,勿辭,亦勿退待。良漢曰,科擧事體,何等嚴重,而日昨兩儒生之未滿食點,冒赴館試已極可駭,而咫尺下詢之際,敢稱國子長之許赴及其本館草記之人,自著欺瞞天聽之罪,後弊所關,不可停擧而止,請進士金潤九,生員金益河,竝令該曹,照律定配。上曰,依啓。良漢曰,闕門䦨入,尙有當律,則向來梁姓人之假稱入格儒生,至於冒登筵席,事未前聞,卽一變怪,請江界人梁必大,令該曹,嚴刑遠配,當該大司成,入侍承旨,亦有不能照檢之失,竝推考警責。上曰,所啓得體,竝依啓,梁必大,刑推則過矣,只遠配,可也。良漢曰,大凡災異之生,雖有所由召,而實出於上天仁愛,警告人主而然,故自古有災之國,未必皆替,無災之邦,未必皆興矣。春秋之時,楚國久無災異,其君憂之曰,天其忘我歟?此可見古之賢辟,遇災自修之道矣。惟我聖上,邵齡靜攝之中,逢此轟燁之異,惕然警懼,昨旣下十日減膳之敎,今又特降綸音,不啻十行連篇累牘,丁寧懇惻,遇災求助之意,溢於辭表,猗歟盛哉?轉災爲祥之一大機也。如臣之愚,所以對揚而陳戒者,不必他求,誠欲今日之心,常存不捨,今日之敎,行之以實,上自聖躬,一心兢畏,毋或間斷,以至動作政令之間,務求當理,無過不及,上合天心,下順人情,而亦以董飭廊廟百執事之臣,講求民隱,實惠得以下究,兆民安於下,則天心悅於上矣。修省之方,要不外是。伏乞深留聖念,益加警省焉。上曰,方切懍惕,勉戒切實,深庸嘉之,可不猛省馬,上命退,諸臣以次退出。
癸巳九月十二日巳時,上御集慶堂。藥房入診,奉朝賀·時原任大臣,同爲入侍時,都提調金陽澤,提調徐命膺,副提調金載順,記事官朴聖泰·鄭民始·洪國榮,奉朝賀洪鳳漢,領議政金相福,領府事韓翼謩,左議政金尙喆,判府事申晦·李溵·李思觀,右議政元仁孫,醫官鄭允協·慶絢等,以次進伏訖。陽澤曰,日氣稍寒,夜間聖候,若何?上曰,一樣矣。陽澤曰,寢睡·水刺之節,亦何如?上曰,一樣矣。奉進湯劑,上御一貼訖,陽澤請診候,上曰,置之焉。次對入侍事。出榻敎陽澤曰,夜間世孫宮問安。差勝後一樣乎?上曰,然矣,命書傳敎曰,古人云願察其影,今豈特予也?予當一一以諭焉。以君言之,臨御幾五十載,政日墜氣日衰,其於今年,尤無可謂,尙今支撑者,其惟建功,其於今番,尤不若前,徒位徒壽,亦歇後語也。謂以國勢,一隅朝鮮,只有衰耗其君幼年沖子而已,澟綴二字,其亦歇後語也。以國事言之,有紀綱乎,有法度乎?曰,以紀綱,則百度解弛,曰,以法度,則犯分悖義,無歲無之,曰,以臺閣,則可謂寒心,頃者合辭之時,因其君之飭勵,雖無一闕焉,其看擧措,不過隨衆備員而已。豈聞謇謇諤諤?噫,於今浮囂少息,黨習莫售故,人皆若墜五臟,人人墜五臟,將何爲人?故以含默爲能,於臺廳前,莫聞喝導聲,以士習言之,嗟哉,賢關,雖無奇怪之事,昔稱伴食宰相,於今伴食多士,嗟哉,賢關,賢士藏修之處,而若是伈伈泄泄,予無濟濟多士文王以寧之效,於諸靑衿以幼學壯行之意,寧不歉然乎?噫,時或法講,不過大學經一章,傳三章,小學書題·題辭·立敎篇誦讀而已。噫,昔三對爲六對,有書題謝箋之事,而嗚呼,復政後六對,無一闕焉,而嗚呼,昔年一次對後,擧條盈軸,於今雖有一張,時或無此者多,嗟,彼其君,徒事其文,便矣記注,幾乎筆乾,此盛世乎,衰世乎?取讀前日記,於昔諸臣,互相以奏,一次對,張至數張,可謂盛世,而於今只錄備堂,人皆默默,予則曰,衰世已判,昔范質詩物盛則必衰,予常誦焉,予之至此,可謂盛故三服建功,氣苶若此,非衰而何?嗚呼,自甲寅至于今年,已至百年,嗚呼,百年之間,昔盛今衰,理固然也,予諭多矣,嗟哉,諸臣,徒愛君年,不覺此理,昨日已驗,其若旋覺,若衛武臣誦抑詩諷君,豈有昨日?惜哉惜哉,雖然此何咎於臣?衛武年九十,作抑戒詩,令諸臣,朝夕諷誦,以此觀也,非臣也,卽君也。今諸臣之不覺其本在予,昔周武王九十得商之時,左秉黃鉞,右秉白旄,猗歟氣象,千載之下,其猶想像,若予衰君,長臥枕席,左右近習,已莫能號令,許多群工,亦何以董飭,以今八十,視古九十,不覺面騂,他尙何說?嗚呼,卽予事業有三,一則蕩平,一則均役,一則濬川,何不稱三,而皆云一,此非次第者而然故也。雖然,於均役,條理旣定,均廳在焉,於濬川,川渠皆濬,今亦石築,且有濬川司,而然古人云人存政擧,其若一朝蕩然,一疋復將爲二疋,廣橋水,又將泛濫,興惟及此,食息奚弛?雖然,此亦日後事也,予夙宵憧憧者,卽大成二字也,莫云已蕩平,亦莫云爲蕩平科。予常曰,今之朝鮮黨人,以粉塗面,粉若一洗,粉面乎,本面乎?且今世人,以外面觀也,衆皆曰,革心,而予則曰,決不然,若問革面人,十常八九,嗚呼,八九革面之人,一朝跳踉,國將興乎,亡乎?孝衰宦成少愈三戒,少時嘗讀小學,心常欽慕,予之平生三事業,嗣君後臣,其若奉金玉而遵焉,庶可有效,其或蕩然,予何顔拜於陟降,我有沖子,此則恃焉。嗟哉,群工,果皆若此乎?嗚呼,昨日之事,予則曰,誠可謂卽景,昨已諭,復何多諭?豈特耳提面命?予則曰,誠玉成予也,雖然曰,以事定,其若解心,此負蒼蒼也,仰觀日候,視雖昏,觀此則詳,日氣亦若何?豈特仰喉,予則臥於東窓內,此則知矣,豈敢以因一事而彌縫乎?噫,卽建功,書付闕門,人皆闔眼,反生機關,亦開示予意,一無應者,只召怪一嶺儒,心竊悔焉,特寢其命,此何異於何所聞而來,何所見而去者乎?此亦靦然者,而頃者亦有求言,甲者應乎,乙者應乎?此何故乎?前黨習方盛時,以此作爲柄,於今莫知革心革面,而渠則曰,皆蕩平,故於前習,莫敢生意,於時事,已無思,亦無滋味,衆皆含枚,噫,彼北宋末,城門開,城門閉,千載之下,令人掩抑,而吁嗟,於今世,可謂無事世界,而無一骨鯁之士,噫,世降俗末,今世之人,皆骨軟而然乎?決無是理,何以爲此?噫,彼骨,雖烹不軟,其骨豈軟乎?故也,噫,初度在近,萬念已冷,有何他求,爲宗國一心,何敢少弛乎?今予投石于水,其令政府,自君袞闕,下至廊廟百執事,而亦豈無闕,若有漆室深歎者,莫敢諱焉事,洞諭焉。藥房提調持湯劑,更爲入侍,上又御一貼訖,允協等二人,入診,退伏曰,脈候左右三部度數調均,大體稍勝,與昨日一樣矣。上曰,明日問安單子,入之也。具允明曰,只許實果,不可謂許之矣。上曰,物膳其已備待乎?僉曰,已待令矣。上曰,捧之難矣。僉曰,雖常年,亦不可廢,況今年乎?其在國體,決不可退却矣。上曰,已備待則依爲之。諸臣遂退出。
癸巳九月十二日酉時,上御集慶堂。藥房入診入侍時,都提調金陽澤,提調徐命膺,副提調金載順,記事官朴聖泰·鄭民始·洪國榮,醫官鄭允協·慶絢·吳道炯·鄭允說·柳光翼·金孝儉·徐命緯·洪愼讓,以次進伏訖。陽澤曰,午間聖候,若何?上曰,一樣矣。奉進湯劑,上御一貼訖,陽澤請診候,上曰,其置之。上曰,明日金奉朝賀,亦入來乎?命膺曰,孰不入來乎?上曰,着帽帶者,皆入來乎?命膺曰,明日則聾瞽跛躃,亦皆鼓舞矣。諸臣仍退出。
上在慶熙宮。停常參·經筵。
藥房都提調金陽澤,提調徐命膺,副提調金載順啓曰,玆當誕彌之日,益切岡陵之祝,伏未審夜間聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等終宵憂慮,敢來問安。竝爲仰稟。答曰,知道。今日何日,八十年復逢,是豈孝乎?咸曰,慶。予自悶,追憶甲戌,五內欲隕,只誦毛詩,嗟哉,今日,千乘浮雲,萬機楚越,氣何益乎?亦何酬應?明日入侍。
中宮殿·惠嬪宮,藥房口傳問安。答曰,知道。
大殿誕日,大殿,政院·玉堂單子問安。答曰,知道。
中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿,朝廷·二品以上,六曹堂上,奉朝賀·大司憲·大司諫單子問安。答曰,知道。
備忘記,羲經泰卦曰,上下交曰,泰,近五十年君臣,賀宴雖停,豈靳進見?今來奉朝賀·時原任二品,便殿當見,其令以待。
傳于申益彬曰,竝入侍。
又傳于曰,金奉朝賀,同爲入侍,宗班只正一品入侍。
傳于金熤曰,俄者草記,禮判出去云,則當進水刺,若求對,當詣舊邸,斯速退去。
傳于申益彬曰,禮房承旨,馳詣徽寧殿,奉審以來以奏。
申益彬,以禮曹言啓曰,今番聖候違豫,擧國含生,莫不焦灼,憂遑之餘,幸賴皇天祖宗之默佑,旋臻平復,此實宗社臣民莫大之慶,歡欣慶忭,曷有其極?告廟頒敎,不容少緩,卽爲擇日擧行,何如?傳曰,俄已下敎,何可循例捧入乎?給之。
徐晦修,以御營廳·一二所巡廳·左右捕廳言啓曰,去夜犯夜人,無所捉之意,敢啓。傳曰,知道。
癸巳九月十三日辰時,上御集慶堂。藥房入診入侍時,都提調金陽澤,提調徐命膺,副提調金載順,記事官朴聖泰·鄭民始·洪國榮,醫官鄭允協等,以次進伏訖。陽澤曰,湯劑一貼,朝已承命封入,而臣等今方入侍,伏願更爲持入矣。上曰,入之。藥房提調持湯劑入侍,金相福曰,臣等皆是前日都提調矣,願使臣等奉進焉。上曰,左相日昨已發獻壽之論矣,今日班首,進之,可也。奉朝賀洪鳳漢,奉進湯劑曰,臣等惶恐而不以湯劑進獻,此實神丹矣。上御一貼訖,諸臣一齊呼嵩。上曰,今日事,可代卿等之請矣。僉曰,此豈足伸群下之情乎?金尙喆曰,考觀前例,則如此之時,減膳不過三日,或四日,而未有十日之例矣。上曰,其止之,天將復陰矣。仍命書傳敎曰,嗣服以後,未嘗多日直宿,而心不可欺,況諸臣今番氣候,豈至直宿,而意在抑諸臣也。雖然未過十日,則几諸等節,勿爲擧行事,曾有定式,故今日卽十日也。多日直宿,百司閉門,復膳在月晦,予當便臥,何只今日,於予得矣。內局自今日,勿爲直宿,直宿諸臣,一體勿直,令予靜攝,差備待令類,亦令本院依前輪回直宿,諸守令,皆今日回官。上曰,此後卿等,消釋其心,可也。僉曰,以此豈有消釋者乎?韓翼謩曰,院直何等重大,而豈可以抑群下之心,作此重大之擧乎?臣實慨然矣。上曰,是矣,是矣。仍命書傳敎曰,予不欺心故下敎,而惟韓領府事,能陳慨然之意,於予可謂頂門一針,頃年因故判書李廷濟陳章句語,尙今誦焉,嗟哉,暮年,復聞大官,況製抑箴之時乎?令戶郞持來豹皮正令親令鋪於轎中。上曰,今日二品入來者多矣。尙喆曰,盈庭矣。李益炡曰,臣等幸逢千一之會,今方入來,願進前仰瞻天顔,各陳姓名矣。上曰,依。諸臣以次入奏姓名。陽澤曰,雖下撤直之敎,而仰聽玉音,猶未快復,臣等何敢遽然撤直乎?上曰,其止之。藥房提調,持湯劑更爲入侍,上又御一貼訖。諸臣竝退出。
癸巳九月十三日辰時,上御集慶堂。時原任大臣·奉朝賀·二品以上,入侍時,行都承旨李世澤,左承旨李漢豐,右承旨趙載俊,左副承旨鄭好仁,右副承旨趙昌逵,同副承旨尹養厚,記事官朴聖泰·金峙默·鄭民始·洪國榮,奉朝賀洪鳳漢·金致仁,領議政金相福,領敦寧金陽澤,領府事韓翼謩,左議政金尙喆,判府事申晦·李溵·李思觀,右議政元仁孫,行司直李益炡·南泰齊·趙雲逵·沈㲄,綾恩君具允明,行司直具善行,奉朝賀金始煐,行戶曹判書蔡濟恭,行司直鄭弘淳·韓光會·具善復,行刑曹判書朴相德,仁陽君李景祜,行司直沈星鎭·安允行·邊致明·趙榮進,左參贊洪樂性,兵曹判書具允鈺,奉朝賀趙暾,右參贊鄭存謙,吏曹判書趙明鼎,行副司直洪名漢·趙重晦·李章吾·黃景源·兪彦述·尹東暹,判尹李潭,行副司直李翼元·安·洪晟,禮曹判書閔百興,工曹判書金器大,行副司直高夢聖,行副護軍尹泰淵,訓鍊都正李潤成,開城留守李聖圭,戶曹參判尹得養,淸川君金鍾正,江華留守成天柱,行副司直鄭光忠·李得宗·李廷喆,工曹參判李重祜,兵曹參判李在協,行副司直李徽之·魚錫定·閔弘烈·具㢞,吏曹參判徐命善,漢城左尹李萬恢,行副司直宋文載·宋瑩中·鄭昌聖·李宜哲·嚴璹·李瀰·金相翊,行副護軍趙啓泰·李柱國·崔東岳·李邦綏,漢城右尹趙載得,行副司直徐有寧·趙台祥·徐有隣·李徽中,敦寧都正李瀁,刑曹參判沈頤之,行副護軍具顯謙·柳鎭夏·趙,大司憲李世澤,大司諫洪良漢,戶曹參議李蓍建,禮曹參議宋淳明,兵曹參知朴思亨,刑曹參議金致恭,工曹參議朴志源,以次進伏訖。鳳漢曰,今日是何等日乎?臣等不勝慶忭之忱矣。上曰,今日何日乎?鳳漢曰,臣等躬逢千一之會,年年逢此日,安得不蹈忭慶祝乎?翼謩曰,臣等躬逢此日,拜獻南山北斗之壽矣。上曰,前於寶慶堂,誦蓼莪篇,今日當誦陟岵章。上起坐誦陟岵三章。尙喆曰,如此之時,雖或減膳,不過三日或四日,而未有十日之例矣。上曰,其止之。相福曰,臣等願仰瞻天顔矣。上曰,依。諸大臣,起立仰瞻訖。相福曰,奉朝賀金致仁亦入來矣。上曰,然乎?致仁曰,臣於今日,仰瞻天顔,尤不勝慶祝之忱矣。命書御製抑箴十六句,仍命戶判,進前校正訖。上曰,千千萬萬夢想料表,今逢此日,心膽千隕,其亦歇後語也。以苦心雖拒其賀,噫,近五十年君臣,雖曰,主義,寶鑑旣載忠孝,本無二致,況以喬木世臣,事予幾十載者乎?不過臥而酬應,故特石者意蓋此也。頃年寶慶堂此日,旣誦蓼莪故,先誦陟岵三章,予年今八十,此則予不爲計,以武王九十衛武抑詩,已下敎,年雖此代衛武九十而詩,則今予豈名名曰,抑箴,以抑爲韻製下,今日入侍諸臣,皆製以進,雖先入侍人,一體製進,予當效衛武,朝夕諷誦意,作卷置諸座右。出傳敎上曰,此人恒習,予常非之故,昨者下敎,而其人本心介精,予亦取焉,況明年爲古來稀年者乎?方泰輿下敎,特爲蕩滌。出傳敎上曰,今日二品入來者,似多矣。尙喆曰,盈庭矣。益炡曰,臣等幸逢千一之會,且方入來,伏願各陳姓名矣。命諸臣各陳姓名訖,仍命退。諸臣以次退出。
上在慶熙宮。停常參·經筵。
藥房都提調金陽澤,提調徐命膺,副提調金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,診早入診,詳察聖候爲宜,臣等不任區區憂慮,敢來問安,竝此仰稟。答曰,知道。冥然過昨日,心膽皆隕,氣何暇諭?待敎入侍。
中宮殿·惠嬪宮,藥房口傳問安。答曰,知道。
徐晦修啓曰,以都摠府言啓曰,今日入直內三廳武兼禁軍及軍兵等,當爲中日習射,而誕日後一日相値,不得爲之之意,敢啓。傳曰,知道。
傳于徐晦修曰,次對今日進定。
又傳于曰,陪箋差史員,次對,同爲入侍。
傳于申益彬曰,自內申飭,而廚院禮曹,陪持受隻文下去與否,知入。
又傳于曰,內局,次對同爲入侍。
申益彬啓曰,卽者修撰李商巖,以其親病,陳疏往出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者待敎鄭民始,檢閱洪國榮,謂有館規陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍則牌招察任,何如?傳曰,允。
申益彬啓曰,玉堂上下番俱空,事甚未安,校理李奎緯,卽爲牌招入直,何如?傳曰,允。
傳于趙昌逵曰,內局入侍。
申益彬,以奉常寺官員,以都提調·提調意啓曰,東籍親耕田所種皮唐蔘打作則所出爲一石十斗,豆打作則所出爲一石,太打作則所出爲一石五斗之意,敢啓。傳曰,知道。
徐晦修,以訓鍊都監一二巡廳,左右捕盜廳言啓曰,去夜犯夜人,無所捉,敢啓。傳曰,知道。
校理李奎緯疏曰,伏以聖候乃瘳,神人胥悅,誕辰纔過,朝野增歡,凡在蠢動之物,孰非鰲抃之誠,仍伏念臣罪如山,聖恩如天,絶海生還,故里便住,非始望之所及,臣含恩訟愆,沒齒甘心瞻宸極而室家攅手,詠崗陵而朝暮祝聖,七年于玆矣。不料大度包容,收敍如例,分外恩私,今又以玉署華銜越次批下,召牌儼臨,嗚呼,曾謂此生,復有今日耶?方寸隕越,不省所喩,區區感祝之心,豈不欲叩謝文陛,仰瞻耿光,惟以跡拘鐵限,情蹙戴盆,天門咫尺,不敢遽入,納牌徑歸,寸忱如結,嗚呼,臣之向來一着,愚且妄矣。憂國誠淺,謀身計拙,一言脫口,衆怒叢身,顧以素門弱植,朝無袒免之親,身絶墻壁之倚,而孑然孤立,危鋒毒螫,百奇千怪,德海恩山,萬死一生,至今保有軀命者,只賴聖明在上爾,噫,硬舌直腸,忍耐不住,卽臣本來病痛,而臣旣妄發,人不自反,一起一伏,僞售眞沈,彼其暗算賣人反復情狀,尤令人代羞,而年久之後,臣豈與之復辨也?惟臣所自傷痛者則有之,臣之當日筵對之失,寔是宋李常之罪人也,風節虧矣,每一念至,若瘡在已,有臣如此,聖朝何所取而洗濯任使,臣亦將何面目,復對人於周行哉?聖恩至渥,仰答無階,惟有退伏田廬,沒身自靖,是卽臣一分塵刹之報彯纓出世,恬不知恥,非臣所忍爲也。抑臣又有惶愧不能已者,年前南柱老之疏,末論,事實之有無,計意之如何,而第令臣素著謹飭之實,則此言奚至哉?仇敵旣遍,罅漏輒出,反躬之餘,憂畏日積,不知此後,復有何事,果然名選,又爲奇貨二字之斥,諒皆考實而非誣,自來情地,則如彼,近日遭罹又如此,見職去就,非所暇論。伏乞聖慈,竝垂諒察,亟將臣所帶館銜,先行刊正,仍命選部,更勿擧似,永許退歸,以靖私義,俾遠駭機,以全危命,千萬幸甚,臣無任屛營祈懇之至,謹昧死以聞。批答傳敎修撰李商巖疏曰,伏以天休滋玉,茀祿無疆,屬當誕彌之辰,爰有翌瘳之慶,臣幸逢嘉會,適忝近密,崗陵獻祝,歡忭曷極?仍伏念臣才性魯下,百不猶人,本不合於經幄重任,而世受國恩,誠切圖報,前後冒膺,只爲筋力自效之意,而每自省顧,不覺靦顔,迺於向者館錄之日,猥參圈坐之末議,竟遭臺言之峻發,雖蒙聖上涵貸之恩,臣心惶愧,當復如何,以此情勢,豈有重入金鑾之理,而日昨特除之命,忽下於藥院直宿之時,瀆撓義懼,起居誠急,章皇出肅,仍卽持被,而若以自來難冒之情,便屬過境而不復顧念,只將一時伸分之義,認作倖會而晏然蹲據,則眞是沒廉恥之人也。縱欲自恕,人將謂何?且臣卽接家信,則臣之老母,近得寒感,咳嗽兼作,寢食頓減,促臣歸護,臣方寸煎灼,按住不得,玆敢忙陳短章,往出禁門。伏乞聖慈,俯垂矜察,亟削臣所帶之職,以便救護,仍治臣擅離之罪,以肅朝綱,千萬幸甚。答曰,省疏具悉。館錄事,何敢復事撕捱?爾其勿辭護焉。
癸巳九月十四日辰時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,綾恩君具允明,行司直具善行,左參贊韓光會,仁陽君李景祜,行刑曹判書朴相德,行副司直李章吾,禮曹判書閔百興,吏曹判書趙明鼎,右參贊洪樂性,兵曹判書具允鈺,漢城判尹李潭,行副司直尹東暹,開城留守李聖圭,淸川君金鍾正,工曹參判李重祜,戶曹參判尹得養,訓鍊都正李潤成,江華留守成天柱,行副護軍尹泰淵,吏曹參判徐命善,大司憲李世澤,大司諫洪良漢,校理徐有臣,左副承旨徐晦修,記事官金峙默,事變假注書宋相殷,記注官吳著·卜台鎭,以次進伏訖。相福曰,夜間聖體,若何?上曰,一樣矣。相福曰,寢睡·水刺之節,若何?上曰,一樣矣。相福曰,應行之禮,一向抑遏,誠悶迫矣。尙喆曰,上候平復後,不爲應行之節,則其在國體,當如何哉?仁孫曰,當行之禮,何如是抑制乎?上曰,他時則可以爭賀,而今番豈如是乎?百興曰,殿下以抑出題,而臣等則以抑鬱之抑字看作矣。上曰,禮判之言怪矣。上曰,差員入來乎?晦修曰,入來矣。命永興府使李鼎炳,博川郡守徐好進,南平縣監南紀溟,陰城縣監李世述,丹城縣監任璛,碧沙察訪申光業,靑丹察訪韓龍禧,平陵察訪李宗億,追後入侍,以次進伏訖。鼎炳進前,上曰,年事,何如?對曰,大豐矣。上曰,大豐則無可問,汝其退出,斯速下去,可也。紀溟進前,上命誦七事,紀溟誦對。上曰,七事能盡修擧乎?對曰,僅能修擧矣。上逐條下詢曰,太迂闊矣,豈盡修擧乎?命入侍儒臣進前,有臣進伏,上曰,以南平軍丁査定御史,率軍官下去,知黃口隣族之有無,可也。命相殷,分付政院,出給馬牌。璛進前,上曰,年事,何如?對曰,灌漑處稍登熟矣。命誦七事,璛誦對。上曰,汝於七事,能修何事乎?對曰,豈敢曰,修擧乎?上曰,此言,好矣。好進進前,上曰,年事,何如?對曰,大豐矣,命退出。世述進前命誦七事,世述誦對。上曰,農桑盛乎?對曰,農桑則不勸,而民自爲之矣。上曰,其言,好矣。年事,何如?對曰,田則豐年,而畓則間多被災矣。命退出。光業進前,上曰,汝驛有淸馬乎?對曰,無矣,命退出。宗億進前,上曰,汝驛有淸馬乎?對曰,有二匹矣。上曰,旣有申飭,則今問未遵其令,不問則已,旣聞之後不可無飭,平陵察訪李宗億,限三日囚禁,以制書有違公律勘處以放,其令卽爲下去。出傳敎龍禧進前,上曰,汝驛有淸馬乎?對曰,無矣。命退出。相福曰,禁將李潤成之所帶,俱是劇位,金吾兼位,今姑許遞,何如?上曰,許遞,可也。出擧條尙喆曰,凡擧條,上敎下必書,可也。二字乃是舊例,而今則不爲書之,此後,依舊例書之,何如?上曰,然矣,依爲之。出擧條世澤曰,昨日誕辰問安。旣兼聖候平復之慶,大小臣工,莫不隨參候班,仰伸頌祝之誠,而卿宰中,亦或有不爲來參者,請昨日候班卿宰不參者,竝罷職不敍。上曰,依啓。世澤曰,惟我聖上,以大德邵齡,雖在靜攝之中,益篤憂勤之意,頃因雷雨之異,特下懍惕之敎,昨於誕彌之辰,御製抑戒之箴,聖心惕勵,辭旨懇惻,有足以消弭災異,感動臣隣,臣不勝欽歎之至,而古人有言曰,應天以實,不以文,又曰,誠心所格,無物不化,今此減膳綸音,飭下辭敎,恐不免爲一時文具而止,臣願聖上,益復加意於以實以誠之道,以爲孚格天心感化群工之地。上曰,以實不以文五字,可謂切實矣,雖衰當益勉焉。世澤曰,國以民爲本,民不聊生,國何以爲國乎?近來八路民生,大抵困悴甚矣。肆惟我聖上,軫恤民隱,前後飭敎,申嚴懇惻,而猶未聞有實效之著顯者,此固由於在下不善奉行之致,今年農事,雖曰,稍稔,通計諸道,亦多被災之處,臣謂宜及今更加申飭於各道道臣及字牧之臣,凡係擾民力役之事,一切嚴禁,另施惠恤之政,俾無捐瘠之患,恐不可已也。上曰,所奏當今先務,依啓。世澤曰,古人云奢侈之害,甚於天災,近日京外奢侈成風,第宅服用之踰制者多,其糜財害民,莫甚於此,若不嚴加禁防,制其濫觴,則末流之弊,將無所不至,臣謂申飭京外,第宅衣服器用之過於侈汰者,一切嚴禁。上曰,此卽予尋常慨然者,所懷誠是,另飭京外。世澤曰,還上之係關民國,其重何如,而近日還上之弊多般,反爲生民難堪之端,最是給以皮穀,捧以精米,其弊不可勝言,蓋以凶年之難於捧米,許以皮穀代納,及至稔歲,還以本色,徵捧於當初代納之民者,此固法例而以此憑藉,毋論本米之多少,年數之久近,每當捧還之時,劃出所給皮穀幾等直以米出秩,督捧於闔境之民,年年如是,以爲常規,民益困窮,可謂哀慟,臣謂宜下詢廟堂,嚴飭各道各邑,凡還上各穀,皆以當年所給穀色徵捧,而痛禁給皮穀捧米之弊。上曰,此大臣·臺臣,相可否處,卿等之意,如何?領議政金相福曰,必有憑藉幻弄之弊,而臺臣居鄕故,必詳知其弊而所奏如此,誠甚驚駭,申飭各道道臣,另飭守令,如有犯此者,使之狀聞而重勘,何如?上曰,依爲之。世澤曰,古人,言明主愛一嚬一笑,國家恩典宜簡而不宜褻也,近年以來,致祭或出於非時,賞格每近於濫觴,此雖出於我聖上念舊礪世之意,而恩典則不免有頻數之患矣。臣謂自今以後,凡係恩典,務從省約,俾無褻越之歎,宜矣。上曰,所奏於予,可謂頂門一針,況此時乎?益加銘心焉。以上出擧條良漢曰,今年穡事,雖近穴農,及至秋成,不善結實,三南則將未免設賑云。孟子曰,民事不可緩也,嗣歲之備及今講究,然後可免後時之歎,災實分等,各別詳審,以防虛濫之混,糶糴捧納,另加精實,俾無空殼之雜,廣儲蓄省宂費等事,預先留意,使窮民有所依恃,不至流散事,請令廟堂,申飭該道道臣。上曰,依啓。良漢曰,卽於平陵察訪處分事,竊有愚見,敢此仰達矣。夫馬政,有國之所重,禮經云,國君之畜數馬以對故,漢唐盛際,以牧馬之盛,稱國力之富强,及至宋時,以茶馬交市,爲謀國之長策,向年淸馬之禁,雖出於一時矯弊之政,而年久之後,淸馬絶不出來,土産馬,日漸稀貴,價直反過於淸馬,驛夫每難於責立,而內而騎曹,外而各驛所立大馬,體小步短,殆不成樣,時急傳命,輒致稽滯,至於軍門所用,尤無以張軍容而責馳突,堂堂千乘之國,實有疲弊之歎,臣意則兩南水土,不習於北馬,姑爲仍前,而其外諸道各驛,上等馬,參用淸馬,漸復古制爲宜,下詢大臣,講確變通,何如?上曰,卿等之意,如何?領議政金相福曰,臺臣所奏,有意見矣。左議政金尙喆曰,以楚材晉用之意,淸馬之多來,何害於我國,而湖南風氣不倂以北,無怪其北馬之難於豢養,至於湖西·嶺南,異於湖南,此外諸道驛馬之責立淸馬,臣意本如此,今諫臣所論,誠有所見矣。右議政元仁孫曰,諫臣所奏,誠有意見,雖以開市言之,淸馬交易,不當自我國防禁,況驛馬乎?聞今土産絶貴,馬政疎虞云,若然則諸道馹騎之用淸馬,尤不必禁矣。上曰,頃者申飭,意亦在也,而今聞所奏,予有覺者,聞相臣所奏亦然,此亦一弛一張之道也。諸道上等馬,勿禁,若此,平陵察訪,宜有分揀之道,置之,可也。命晦修,讀奏公事。上曰,今聞畿伯以直宿撤巡云,今已撤直,豈若此乎?卽爲仍巡事,分付。出傳敎上曰,今聞湖南京試官初試榜目,有年過七十者,明年上來時,依他例給馬給糧事,下諭于道臣。出傳敎上命退,諸臣以次退出。
癸巳九月十四日巳時,上御集慶堂。藥房入診入侍時,都提調金陽澤,提調韓光會,副提調金載順,記事官朴聖泰,記注官吳著·卜台鎭,醫官方泰輿·鄭允協·慶絢·吳道炯·鄭允說·柳光翼·金孝儉·徐命緯·李以材·李春敷·洪愼讓等,以次進伏訖。陽澤曰,夜間聖體,若何?上曰,一樣。陽澤曰,寢睡·水刺之節,亦何如?上曰,一樣。陽澤曰,世孫宮睿候,何如?上曰,亦一樣矣。上命載順,讀奏抑戒賡進訖,奉進湯劑,上御一貼,陽澤請診候。上曰,置之。陽澤曰,提調徐命膺,病未入來矣。上命書傳敎曰,徐命膺內局兼帶許遞,其代韓光會爲內局提調,藥房提調,持湯劑更爲入侍。上又御一貼訖,諸臣遂退出。
癸巳九月十四日酉時,上御集慶堂。藥房入診入侍時,都提調金陽澤,提調韓光會,副提調金載順,記事官朴聖泰·吳著·卜台鎭,醫官方泰輿等,以次進伏訖。陽澤曰,午間聖體,若何?上曰,一樣矣。奉進湯劑,上御一貼,載順讀奏各道東堂榜目訖。上命書傳敎曰,湖西東堂初試,有古來稀年者,明年上來時,一體給馬給糧事,下諭於道臣。又命書傳敎曰,頃者下敎,何敢復提?兼附撕捱,分義寒心,此章其何循例捧納?特給。諸臣仍退出。
上在慶熙宮。停常參·經筵。
藥房都提調臣金陽澤,提調臣韓光會,副提調臣金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今日卽昔甲戌此月第三日也,追憶向時,五內若隕,若二十九日將何日,今予一心,憶昔而已,待敎入侍。
中宮殿·惠嬪宮,藥房口傳問安。答曰,知道。
徐晦修啓曰,卽者注書金峙默,以其親病,陳疏徑出,原疏纔已捧入矣。所當直捧禁推傳旨,而此與無端經出有異,推考警責,何如?傳曰,允。
假注書望,金峙默陳疏,代任長源爲假注書。
傳于申益彬曰,內局入侍。
以黃海監司李宅鎭狀啓,白翎鎭鎭撫咸之山等,三名,渰死事,傳于金熤曰,令本道恤典擧行。
申益彬啓曰,大司成趙宗鉉,率太學儒生,依下敎來待矣。傳曰,禮房承旨,率儒生入侍于資政殿。
又啓曰,校理李奎緯牌不進罷職傳旨捧入,徐有臣奉命出去,修撰李商嚴陳疏受由,玉堂上下番俱空,事甚未安,有闕之代,政官卽爲牌招,開政差出,待下批,仍卽牌招入直,何如?傳曰,允。
備忘記,今予今番若此,專由乎困於諸臣,悶沖子而然,諸臣因此而心停,沖子旋效氣若前,予則曰,諸臣默止,暮年謂慶,沖子今效邦國慶也。誕日已過,其何復請,卽十日內,何敢張大,況復膳前,其何請乎?且復膳後過今月,亦何請乎?於予庶可因此便心靜臥矣,大小群工,其須咸知焉。
申益彬,以侍講院言啓曰,本院新除授兼輔德金夏材,時無職名,令該曹,口傳付軍職,仍卽牌招,說書金宇鎭,一體牌招察任,何如?傳曰,允。
兵曹口傳政事,副司果金夏材,口傳付軍職承傳。
備忘記,詩曰,濟濟多士,文王以寧,臨御近五十年,其雖靦然,予年二十八,與靑衿齒儒學,旣見公卿,何闕同齒學靑衿?今日資政殿,見太學諸生若公卿賡韻益勉,國子長,食堂後,從容領來,承旨禮房,以常服入侍,侍衛安徐。
吳載純啓曰,明日殿講試官中,時無職名人,令該曹,口傳付軍職,何如?傳曰,允。
傳于申益彬曰,內局入侍。
傳于金載順曰,新除儒臣,牌招入直。
備忘記,闕內入直郞廳,皆入侍,春坊騎郞宣傳官,守門將安徐。
傳于吳載順曰,同副承旨同爲入侍,開陽門仍留,儒臣謝恩後下鑰。
金載順,以吏曹言啓曰,通禮院右通禮李世孝,軍資監正金樂洙呈狀內,俱以身病甚重,勢難察任云,竝今姑改差,何如?傳曰,允。
吏批啓曰,判書趙明鼎牌招不進,參議未差,小臣獨政未安,何以爲之?敢稟。傳曰,仍爲之。
有政。吏判趙明鼎牌招不進,參判徐命善進,參議未差,都承旨金載順進,以洪九瑞爲執義,李惠祚爲司諫,辛應三·白師殷爲掌令,黃宅仁·安大濟爲持平,慶再觀爲獻納,朴宗彦·吳鼎源爲正言,任宗周爲校理,李敬養·洪相聖爲副校理,任珹爲修撰,李會遂·李文源爲副修撰,洪鳴漢爲文學,朴奎壽爲兵曹參議,李翼鎭爲同義禁,崔夢嵒爲右通禮,李謙鎭爲軍資正,吳命普爲禮曹佐郞,李普中爲尙衣僉正,李學源爲永禧殿令,李慶泰爲貞陵令,李箕材爲顯陵令,趙德行爲義盈主簿,趙載完爲司饔奉事,鄭象仁爲安岳郡守,尹心協爲林川郡守,陽智縣監金孝儉,衿川縣監崔昌傑相換,砥平縣監徐命緯,龍仁縣監韓尙默相換,兵曹參議朴思亨,參知朴奎壽。
兵批,判書具允鈺病,參判李在協病,參議未差,參知朴思亨入直進,左副承旨徐晦修進,管城將單崔東岳,同知單鄭有年,副司直李商芝·金光默,副司果李廷爀。
吏曹口傳政事,待敎單鄭民始,檢閱單洪國榮。
吳載純,以刑曹言啓曰,因臺臣所啓,未滿食點,冒赴館試,欺瞞天聽罪人進士金潤九,生員金益河,照律定配,假稱入格,冒登筵席罪人梁必大,遠配事,命下矣。罪人金潤九·金益河遲晩取招後,取考法文,則大明律對制上書詐不以實條云,奏事詐不以實者,杖一百徒三年,續大典諸科條云,未準點儒生冒赴科場者,生進則邊遠充軍名例云,二罪俱發,以重者論,金潤九·金益河等,從重論邊遠充軍,金潤九,平安道祥原郡,金益河泰川縣定配所,竝卽發配,而梁必大,日前已爲下去本土江界地云,令道臣,定配所發配後,啓聞事,分付之意,敢啓。答曰,知道。
以兼輔德金夏材上疏,傳于徐晦修曰,給之。
注書金峙默上疏,伏以天佑宗祊,聖候康復,臣民慶忭,曷有其極?仍伏念臣之老母,年今七十六矣。虛勞宿症,自是數十年貞疾,而近益癃痼,居常懍綴,臣豈有抑情從宦之勢,而鎭日候班,不敢言私,黽勉就直,久曠省視,每當禁鑰一下,方寸煎熬,繞壁終宵,殆不自定,臣情到此,亦可謂悶且慽矣。卽接家信,則臣母所患,近因日候涼冷,將攝失宜,舊症之外,又添感冒,食飮專却,委頓床玆,臣自聞此報,心神飛越,按住不得,玆敢疾聲仰龥,徑出禁門。伏乞聖慈,俯垂矜察,亟賜鐫削,以便救護,仍治臣擅離之罪,以肅朝綱,千萬幸甚,臣無任屛營祈懇之至,謹昧死以聞。
答注書金峙默疏曰,省疏具悉。爾其勿辭,護焉。
禦侮將軍行龍驤衛副司果兼侍講院輔德臣金夏材,誠惶誠恐,頓首頓首,謹百拜上言于至行純德英謨毅烈章義弘倫光仁敦禧體天建極聖功神化大成廣運開泰基永主上殿下,伏以聖候違和,遄臻康復,臣民慶忭,曷有其極?仍伏念臣本戇愚,不自量度,一言妄奏,自速嚴譴,而海島之命,旣下旋寢,嶺表薄竄,匪怒伊敎,臣銜恩頌德,北望攅祝,曾未幾何,恩宥遄降,德音溫摯,曲念情私,此不但舋累如臣夢想之所未及,實在廷臣僚之所罕有也。臣歸見父母,相對感泣,聖恩如海,縻粉難酬,臣自從恩譴以來,杜門跧伏,咋舌省愆,只爲自靖之計矣。入秋以後,所被罪名,次第蕩滌,繼以有春坊新除,臣聞命驚惶,實不知措躬之所也。念臣賦性甚狷,處身至迂,前後任職,絲毫未補,而轉喉觸罪,動輒僨敗,迺聖明不加重究而寬假之,又從以甄錄之,此臣之所未曉也。殿下如以世臣之故,不欲終棄,則投閒置散,乃分之宜,而胄筵侍講,責任甚重,從前一再叨冒,已多不稱之愧況以起廢之餘滓穢之蹤,尤何敢濫厠於其間哉?爲今之圖,惟有屛伏田里,絶意榮塗,而只以家世受恩,明時未忍便訣,老母嬰疾,跬步不可暫捨,尙且遲徊京輦爾,乃若淸官顯仕之義難復叨,則決矣,臣之區區情悰,如右所陳,恩命之下,亦未敢爲叩謝之計,玆敢隨牌陳懇。伏乞聖慈,俯垂諒察,亟命鐫遞臣職,使得優游聖世,循分自在,公私不勝竝幸,臣無任屛營祈懇之至,謹昧死以聞。
兵曹口傳政事,副司直趙載俊·鄭好仁,副司果李商建。
癸巳九月十五日巳時,上御集慶堂。藥房入診入侍時,都提調金陽澤,提調韓光會,副提調金載順,記事官朴聖泰,記注官吳著·卜台鎭,醫官方泰輿·鄭允協·慶絢·吳道炯·金孝儉·柳光翼·鄭允說·洪命緯·李敏德·洪愼讓,以次進伏訖。陽澤曰,夜間聖體,若何?上曰,一樣。陽澤曰,寢睡·水刺之節,若何?上曰,一樣矣。奉進湯劑,上御一貼訖,陽澤請診候,上曰,置之。陽澤曰,上來醫官守令,願一入診而退矣。上曰,然則依爲之。道炯等五人,以次入診,退伏曰,脈候左右三部度數調均,脾胃脈不足,亦比前快勝矣。上曰,今日皆下去,可也。陽澤曰,遠邑醫官·守令,與近邑守令相換,好矣。上曰,依爲之。砥平縣監徐命緯,龍仁縣監韓尙默相換,陽智縣監金孝儉,衿川縣監崔昌傑相換事。出榻敎雜科入格人,晩後使之待令事。出榻敎藥房提調持湯劑,更爲入侍,上御一貼訖,諸臣退出。
癸巳九月十五日午時,上御資政殿,大司成率儒生入侍時,大司成趙宗鉉,右承旨申益彬,記事官金峙默,記注官吳著·卜台鎭,以次進伏訖。命儒生進伏丁字閣,上曰,予二十八歲入學時儒生,有今日入來者乎?宗鉉曰,無矣。命儒生以次進前,誦奏箴銘頌訖,命書御製抑銘,仍命大司成·儒生,卽席賡進訖。上曰,噫,予年二十八歲壬寅,與靑衿齒于學,今八旬見靑衿於資政,五十二年之間,豈夢想攸料?入侍靑衿,各賜紙一卷·筆三枝·墨一笏,旣經東堂初試,今春旣闕,明日崇政殿,命官今日入侍,儒生殿講,四學生,依例進參,韓領府事,禮判閔百興,參判徐命善·趙載俊·鄭好仁·金普淳·李商建爲試官。出傳敎上曰,寄齋儒生二十人中,其能賡韻可嘉,李象圭特賜鹿皮一令。出傳敎上曰,注書出去,雜科初試人入來與否,知入,可也。臣峙默,承命出來,還奏以入來,命譯科擧子,先令入侍,臣峙默,與之偕入,命以次進前,下詢姓名後,命各以其學誦奏訖,命退出,又命醫科擧子入侍,臣峙默,承命出來,與之偕入,命以次進前,下詢姓名後,仍命退出,命陰陽科擧子入侍,臣峙默,與之偕入,命以次進前,下詢姓名後,命考算曆法,仍命觀象監官員入侍,命視算法。對曰,無違矣。仍命退出,命律學擧子入侍,臣峙默,與之偕入,命以次進前,下詢姓名後,上曰,律之低仰,專在汝輩之手,今日下敎之意,銘念,可也。上曰,龍仁縣令,衿川縣監,皆令明朝辭朝。出傳敎上命退,諸臣以次退出。
癸巳九月十五日酉時,上御集慶堂。藥房入診,同副承旨,闕內入直郞廳,同爲入侍時,都提調金陽澤,提調韓光會,副提調金載順,同副承旨金熤,記事官朴聖泰,記注官吳著·卜台鎭,承文副正字趙尙鎭,司饔主簿安錫佺,尙衣直長徐有綱,尙瑞直長李思源,典設別提金世昌,都摠經歷朴晉陽·李宅永,醫官方泰輿,以次進伏訖。陽澤曰,午間移時殿座之餘,聖體,若何?上曰,一樣矣。奉進湯劑,上御一貼訖,命入直諸臣進前,各詢姓名後,命書傳敎曰,明日禮房,爲殿講時試所承旨,予惜其才,於今且經工最精,雖純通多,其將比較,以此令試所知悉,純通者若二人到記,曾有前例,勿稟循例單子書入,若過三人,純通者其令待令,入侍比較。又命書傳敎曰,大臣雅操,予雖歎賞,今於說書,異於他職,何敢撕捱?其涉過矣,若此予於暮年,此人着冠帶,莫能見乎?只推,更爲牌招察任。又命書傳敎曰,該府供辭,旣已下敎,於今可謂毛將焉傅,況此時左右史,豈可不備?違牌翰林,一倂敍用,令該曹,口傳付職,牌招入直,以次諸臣退出。
上在慶熙宮。停常參·經筵。
藥房都提調金陽澤,提調韓光會,副提調金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今過三日,一何冥然?大小科初試,雜科初試,予年二十,見讀奏其榜,今八旬見,卽回甲也。甲戌回甲,已是千千萬萬料表,其後二十年,況此回甲乎,是豈孝乎?只歎冥然,況於資政,追憶再昨奉安時,南瞻全州,心欲奮飛,氣何暇喩,待敎入侍。
中宮殿·惠嬪宮,藥房口傳問安。答曰,知道。
金載順啓曰,左承旨李在簡,今日不爲仕進,卽爲牌招,何如?傳曰,允。
傳于申益彬曰,昨日新除守令,竝今日辭朝入侍。
傳于吳載純曰,耳目謝恩,有詣臺人,入侍以奏。
傳于申益彬曰,韓領府事,代申判府事爲命官。
傳于申益彬曰,命官,以右相爲之。
傳于金熤曰,內局入侍守令,同爲入侍。
傳于金載順曰,相換守令,勿爲入侍赴任。
傳于申益彬曰,今日講,以羲經爲之。
以承傳色口傳下敎曰,今下書題,收券入侍。
以副修撰李會遂,牌不進罷職傳旨,傳于吳載純曰,只推。
備忘記,於今朝鮮,可悶者三,一則建功,一則時體,一則用謀,雜科初試中,見初試諸扁鵲,皆問則咸曰,三貼,其中一人,加一貼云,今日大小臣工,陷於建功若是焉。雖皆若此,此輩兼三,一則年雖少扁鵲類故,徒知建功而然也。一則下問,莫知建功初料而皆曰,三貼,此時體而然也。一則加進一貼者,諂諛於世,用謀而然也。此一人兼三者也,庸扁鵲多,此一榜,雖全拔,猶可也。而憶,昔此年,猶參酌矣。令本方今已差愈,悶君心體此意,自今日,定二貼焉。
備忘記,昔人十愆自歎,嗟哉,今予,於古來稀年加十,建功有功,其豈若此?予當數諭,視昏,雖見人形,莫知耳目一也。聽瑩於今特甚,聞東曰,西,聞張曰,李,二也。僅坐以食,莫知魚肉,三也。一夜所睡,其惟數點,撤漏後最悶焉,四也。臥時雖便,起動難堪,五也。須人以步,脚莫能運,此加一也。朝晝之間,氣忽難狀,莫辨今世前世,此加二也。雖在今世,怳若前世,莫知世間滋味,此加三也。其雖聽也,輒呼莫能記,是陽世樣乎?此加四也。步時呼先,久臥亦苦,前則臥便,近者坐臥皆若此,於今心十中只一一刻數朔,於晝於夜,最悶最悶,近者特甚,此加五也。一人十苦,建功果功,扁鵲果鵲,此時何以邦慶,予自一哂,其須爲予言於大小臣工,少息豫大,使其君,便心靜攝焉。
金載順啓曰,禮曹判書閔百興,有稟達事,來詣請對矣。
傳于金熤曰,內局入侍,禮判同爲入侍。
傳于吳載純曰,承旨,持昨年六月日記,入侍。
申益彬,以禮曹言啓曰,今九月二十二日,王世孫生辰,百官賀,國忌齋戒相値,事當退行,而不敢循例仰請,何以爲之?敢稟。傳曰,權停。
申益彬,又以禮曹言啓曰,卽接永禧殿令所報,則今此親行展拜時,兩官當爲備員,參奉有闕代,卽速變通云,參奉有闕之代,卽令該曹,口傳差出,以爲備員之地,何如?傳曰,允。
傳于吳載純曰,侍衛,以入直擧行。
吳載純,以義禁府言啓曰,明日永禧殿擧動時,大駕各差備都事,不可不備員,本府參上都事李箕材遷轉之代,卽令該曹,口傳差出,以爲分排之地,何如?傳曰,允。
吳載純,又以義禁府言啓曰,永禧殿參奉李羲文,先汰,令該府勘處事,傳旨啓下,而李羲文,家在城外,待城門開,拿囚之意,敢啓。傳曰,知道。
吳載純,以兵曹言啓曰,內禁衛將李漢五,身病猝重,勢難供職,呈狀乞遞,宿衛領軍之任,不可久曠,今姑改差,何如?傳曰,允。
徐晦修,以兵曹言啓曰,今九月十七日,武臣堂上祿試射日次,而當此減膳之時,不敢循例擧行,以無故日退行之意,敢啓。傳曰,知道。
吳載純,以義禁府言啓曰,黃海監司狀啓,據刑曹粘目內,黃海都事洪宗藎,遂安郡守朴道天,長連縣監尹弼秉等,移本府處之事,允下矣。洪宗藎,今方待命於本府,卽爲拿囚,朴道天·尹弼秉,俱在任所云,依例發遣府羅將,拿來,何如?傳曰,允。
徐晦修,以御營廳·一二所巡廳·左右邊捕盜廳言啓曰,去夜犯夜人,無所捉之意,敢啓。傳曰,知道。
吏曹口傳政事,曹允精爲禁府都事,兪駿柱爲永禧殿參奉。
知春秋趙榮進疏曰,伏以惟天惟祖宗,默祐我東,玉體遄復太和,睿候亦臻康寧,臣民慶忭,曷有其極?仍念臣年踰七十,昏愪轉甚,凡於官職,毋論緊漫,固宜辭避,所帶春秋之任亦不當久據,而遞免無路,尙此蹲冒,尋常愧懼,伏聞日昨筵中,大臣果以老不堪請遞云,臣於是不勝瞿然,益覺不早引遞之失,揆地之論,況又如此,則其在廉義,尤不宜仍冒,敢陳短章,仰暴微懇。伏乞聖慈,俯賜諒察,春秋兼帶,亟許遞改,以存公格,以安私分,千萬幸甚。答曰,省疏具悉。卿辭若此,兼帶知春秋,許遞焉。
癸巳九月十六日巳時,上御集慶堂。藥房入診,兩守令同爲入侍時,都提調金陽澤,提調韓光會,副提調金載順,記事官朴聖泰·鄭民始·洪國榮,安岳郡守鄭象仁,林川郡守尹心協,醫官方泰輿等,以次進伏訖。陽澤曰,夜間聖體,若何?上曰,一樣矣。陽澤曰,寢睡·水刺之節,亦何如?上曰,一樣矣。奉進湯劑,上御一貼訖,陽澤請診候,上曰,置之。仍命象仁·心協進前,宣諭後退出,詣臺臺臣入侍事。出榻敎掌令辛應三所啓,臣於向來,以愚迷從弟遠竄事,猝地引避,辭涉猥屑,至被儒臣之論斥,至今追思,惶愧靡容,敍命雖下,無計復玷臺端,今於新除,何敢諉以宿趼而楊楊冒出乎?適値聖候新復,直宿纔罷,大小臣工,欣欣慶忭之際,有不敢以幺麽私義自處,暫伸叩謝之忱,而仍因盤礴,決非私心之所敢安,請命遞斥臣職。上曰,其所撕捱,殊涉太過,勿辭,亦勿退待。又所懷,聖上於頃日靜攝之中,適有轟燁之異,恐懼振勵,因下求言之敎,辭旨懇惻,感動臣隣,至以無骨鯁爲歎,臣不勝欽仰頌祝之至,若其警懼修省之方,政院·玉堂·兩司諸臣,亦已陳達而無蘊矣。臣又何贅哉?然災不虛生,古人有云,天道玄遠,雖不知某災爲某事之應,而大抵人君代天敷化,人君之氣和,則天地之氣亦和,理之必然也故,天有不時之雷霆,便同人君不平之威怒,我聖上,以耄耋之年,未嘗有倦勤之念,孜孜圖治,夙宵不弛,親製抑戒箴,自勉而飭下,則德至矣,誠至矣。夫豈有致災之慮,而第於董飭群下之不稱意,則或不無威怒之太遽,臣聞光武,漢之賢主也,而鄭興,猶以日行之疾戒之,史氏書之曰,時帝躬親庶政,頗傷嚴急,故興奏及之故,臣愚,嘗竊以爲明主之病,時或在此,聖上年高德邵,似無此憂,而以聖上自反之心恩之,則臣恐或不以爲我無是事也。伏願益加省察之工,若遇天氣之不和,則必曰,我氣有不和歟?天心之不平,則必曰,我心有不平歟?先使在我之心氣和平,而求天道之順軌,于以對越,于以修省,則此或爲消弭之一道矣。臣學荒識眛,無所效愚,敢此略陳,更願勿以人廢言幸甚。上曰,其所勉戒,誠甚切實,深庸嘉賞,其宜猛省焉。又所啓,新除授掌令白師殷,時在京畿抱川地,持平安大濟,時在慶尙道梁山地,持平黃仁宅,時在黃海道金川地,司諫院司諫李惠祚,時在京畿通津地,獻納慶再觀,時在富平地,正言吳鼎源,時在廣州地,請竝斯速乘馹上來事,下諭。上曰,依啓。帶軍銜下鄕,曾已申飭,而予則雖不言,今月以曾經侍從人,逗遛近畿,事體寒心,在畿甸者,奉親人勿論,無故在鄕者,令政院,問于該曹,亟施不敍之典,儒臣持文獻備考入侍事。出榻敎在院承旨入侍事。出榻敎藥房提調,持湯劑更爲入侍,上御一貼訖,內局先退。
癸巳九月十六日午時,上御集慶堂。儒臣入侍時,同副承旨金熤,假注書任長源,記事官鄭民始·洪國榮,副校理李敬養,修撰任珹,以次進伏訖。上命讀文獻通考,敬養讀禮儀考篇,珹繼讀之。上曰,玉堂與任㻐,爲幾寸乎?珹對曰,八寸也。珹因讀之,上曰,此爲周時禮,而漢禮異於此乎?熤曰,然矣。命承史讀之,以次讀訖,上曰,周禮考工記,今人有讀誦者乎?熤曰,考工記,古人所作,而亦有利於科文,故書生多有讀之者矣。上曰,注書出往殿講試所,知試講幾許與純通幾人而來。長源復命曰,講生合爲五十一員,已講者二十七,未講者二十四,而純通只一人矣。上命退去,諸臣以次退出。
癸巳九月十六日申時,上御集慶堂。藥房入診,禮判同爲入侍時,藥房都提調金陽澤,提調韓光會,副提調金載順,假注書任長源,記事官鄭民始·洪國榮,禮曹判書閔百興,醫官方泰輿·鄭允協,以次進伏訖。陽澤曰,午間聖體,若何?上曰,一樣矣。仍進湯劑,上進御,陽澤請診候,上曰,置之。百興曰,臣卽接永禧殿參奉所報,則第一室龍牀席有頉,第四室紅綃帳及御容玉軸邊陪貼後,亦有頉云,故敢此仰達。上驚問曰,玉軸邊有頉處,其大小何如云。百興曰,料不過容一豆矣。上曰,本殿參奉誰也?百興曰,李羲文也。上曰,今聞禮判所奏,萬萬悚然,所奏聞也,此豈今日事,參奉李羲文先汰,令該府勘處。出傳敎上命藥房先退,陽澤·光會退出。上曰,今聞禮判所奏,此亦由於誠淺之致,曷勝悚然?頃年此殿,有此弊,親自奉審修補,今雖進詣,何能奉審,而亦何敢偃臥?明當進詣,先展謁奉審,儀注安徐,時刻,待下敎只入正時,世孫祗迎隨駕留營留陣,皆安徐,挾輦軍六十名,內入直,前後廂軍,禁營三十名,御營三十名,亦以入直隨駕,訓將,只領新營標下軍都領,副駕轎前後部鼓吹,亦安徐。出傳敎載順,讀奏嶺南東堂初試京試官啓本訖,上曰,今聞嶺南東堂初試京試官啓本,其中亦有古來稀年者,此人能會講,其涉異也,明年上來時,一體給馬給糧事,下諭道臣。出傳敎上命殿講試官,持講生比較賦入侍,長源,承命出,與試官右議政元仁孫,禮曹判書閔百興,吏曹參判徐命善,副司直趙載俊·鄭好仁,弼善金普淳,副司果李商建,右承旨申益彬入來,以次進伏訖。仁孫曰,今日殿講,純通比較者三人,而納券只二人也。上曰,第讀其券,普淳讀一天,商建讀二天訖,仁孫曰,此二天賦,言漢文却馬之事,專不當於仁親爲寶之義,一天賦,亦多妄發矣。上曰,論其等則懸殊乎?仁孫曰,可謂懸殊矣。仍曰,今番講儒,率多不通,臣未知講才,降於古耶?抑不善擇於入齋而然歟?上歎曰,何其然也?仍命考其文題其等,而拆其名。上曰,居首幼學郭龍濟,之次幼學孫處仁·李應瑞,三人比較,一人白文呈券,二人能製,曾有前例,郭龍濟·孫處仁,竝直赴殿試,幼學李應瑞,殿講旣純通,直赴會試,幼學李命鼎·金尙五·金良郁,各給二分,李萬和·薛慶觀·任熤·金廷龍·李昌沃,各給一分。出傳敎上命退去,諸臣以次退出。
癸巳九月十六日三更四點,上御集慶堂。承旨入侍時,同副承旨金熤,假注書任長源,記事官鄭民始·洪國榮,以次進伏訖。上曰,壬辰六月日記,持來乎?熤曰,持來矣。又命四月日記持入,長源,出來持日記進伏。上曰,讀之,熤讀壬辰六月二十七日日記,又命翰林讀之,國榮讀至永禧殿改柱之事。上曰,可謂重修矣,因命曰,畢讀之,國榮讀訖。上曰,又讀其時動駕下敎處。國榮讀訖。上曰,更省六月初七日日記有動駕事乎?必無不爲之理矣。國榮曰,果有之矣。上曰,讀之。國榮少讀,上命止之,命讀四月初五日流霞亭動駕時日記,國榮少讀,命止之。上曰,此殿曾有修補事,故自內日記相考,則果昨年六月矣。噫,戊辰年後春展謁後,一體展謁事定式矣。幾年未遑,兩年展謁,無乃由於此乎?興懷萬倍,而昨年雖重修,不過一柱礎低陷,今番事雖微,至犯莫重粧䌙,此亦由於不肖誠淺而然,明日奉審時當議定,而聞此何敢便睡,命持入昨年日記,令讀果然,此不過霎時修補者,而權安與否奉審後當定,噫,定式酌獻,曠禮已久,昨年酌獻,有事而然,旣奉審將修補,昨年則事畢後,今年則宜告由,明當親爲酌獻,陪祭儀注,依例書入,此乃酌獻兼告由,三獻禮亦安徐,大祝已下敎,以入直兩儒臣塡差,餘二人執樽四人,亦以時任儒臣塡差,若不足,以曾經儒臣塡差,其令卽爲淸齋,贊禮亦令齋宿。出傳敎上曰,酌獻兼告由有命,諸承旨,卽爲牌招齋宿,大祝,以入直儒臣塡差,典祀官,亦爲差下,其令卽爲先詣造果,祭文當製下矣。出傳敎上曰,明日展謁時,百官南門外,依例隨禮,而百官行禮處所依前,而曾前展謁時,百官若入殿庭行禮,今亦依此禮,侍衛只入直,隨駕,回駕時,昨年旣禮,嗚呼,乙亥以後,受托以奉,今於此年,旣拜於殿,何敢闕拜?回駕時,當拜儲慶宮,奉審而來,百官行禮安徐,前後廂軍,道上留住。出傳敎上親製酌獻禮祭文,命承旨書之訖,因命退去,諸臣以次退出。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
傳于徐晦修曰,禁軍入直爲之,騎士馬軍安徐,訓局,亦以入直擧行。
申益彬,以吏曹言啓曰,今此永禧殿親臨酌獻禮時,執尊任希簡·李商建·鄭景仁塡差,而時無職名,令該曹,口傳付軍職,何如?傳曰,允。
兵曹口傳政事,副司果任希簡·李商建·鄭景仁。
申益彬,以吏曹言啓曰,今此永禧殿親臨酌獻禮時,執禮林蓍喆,時無職名,令該曹,口傳付軍職,何如?傳曰,允。
大駕詣永禧殿後,王世孫,遣宮官問安。答曰,知道。政院·玉堂·藥房,口傳問安。答曰,知道。
酌獻禮罷後,政院·玉堂·藥房·朝廷·二品以上·六曹堂上·兩司長官,口傳問安。答曰,知道。
傳于金載順曰,禮房承旨入侍。
傳于徐晦修曰,諸司預備。
大駕詣儲慶宮後,政院·玉堂·藥房,口傳問安。答曰,知道。
傳于李在簡曰,左承旨·騎判,入侍。
傳于徐晦修曰,諸司預備。
大駕還宮後,政院·玉堂·藥房,口傳問安。答曰,知道。
傳于金熤曰,內局入侍。
徐晦修,以禁衛營·一二所巡廳,左右捕廳言啓曰,去夜犯夜人,無所捉之意,敢啓。傳曰,知道。
癸巳九月十七日辰時,上詣永禧殿擧動入侍時,行都承旨金載順,左承旨李在簡,右承旨申益彬,左副承旨徐晦修,右副承旨吳載純,同副承旨金熤,記事官朴聖泰,假注書任長源,記事官鄭民始·洪國榮,以次隨駕。上具翼善冠·袞龍袍,乘輿出通陽門,詣延和門外,降輿乘駕轎,由興化門詣永禧殿門外,降駕轎,乘輿入齋室,具冕旈冠·絳紗袍,就板位行四拜後,詣殿中入伏第一室,命時原任大臣入侍,長源承命出來,與領議政金相福,領敦寧金陽澤,左議政金尙喆,判府事李溵·李思觀,右議政元仁孫,禮曹判書閔百興,以次進伏。上曰,看審屛帳褥席。咸曰,無他傷處矣。上曰,四室大祝,皆盥手入侍。百興曰,褥中內供,微有蠹痕矣。上曰,褥席竝卷而出之。上移伏于第二室,命本殿令李學源,參奉兪駿柱,同入奉審。上曰,時原任大臣,竝入奉審。相福曰,無頉矣。上移伏于第三室,亦如之,移伏于第四室前。上曰,有痕處,玉軸邊乎?相福曰,然矣,而陪貼後,其痕,不過如柏子形矣。上曰,謹加陪貼帳與褥席,竝進造入之,殿內柱壁間有痕處,竝塞之,祭物奉進。上曰,永禧殿守僕朴壽崙,帖加成給。出榻敎上行四拜禮於殿庭,仍入殿中,行酌獻禮,又四拜于庭,禮畢,上出次于齋室。上曰,兩年伸禮,少舒微忱,其若問答,因親奉番,省事順成,此誠千千萬萬料表,禮判兼贊儀,熟馬一匹面給,戶工判熟馬一匹賜給,今番兩室有事,第一室第四室大祝,加資,第二室第三室大祝準職,禮房承旨熟馬一匹面給,諸承旨典祀官,左右通禮,各半熟馬一匹,翰·注·執禮,各兒馬一匹,贊儀·引儀,各弦弓一張賜給,本殿令李學源升敍,參奉兪駿柱陞六,進上忠義,弦弓一張賜給,本殿守僕,米布賞給,奉常寺熟手,速備精潔,綿布賞給,墻底居民,限一年免役。出傳敎上以乘輿,出殿門,親製一句詩,令侍衛承史賡韻。上曰,今年何年,此洞何洞,其宜體四朝,自竹廛洞至闕門,捧上言,以通下情。出傳敎上乘駕轎,詣儲慶宮,行拜禮,入次齋室,少頃,命左承旨·騎判入侍。兵曹判書具允鈺,左承旨李在簡進伏。上曰,鰲興國舅家,明日遣左承旨致祭。出傳敎上曰,南學祗迎儒生,闕下待令,儲慶宮墻底居民,各賜米三斗。出榻敎上曰,儲慶宮守直中官,弦弓一張賜給,守僕,米布賞給。出傳敎上出宮門外,乘駕轎,又製一句詩,命賡進,上還入大內,諸臣仍退出。
癸巳九月十七日酉時,上御集慶堂。藥房入診,南學儒生同爲入侍時,都提調金陽澤,提調韓光會,副提調金載順,記事官朴聖泰·鄭民始·洪國榮,醫官方泰輿·鄭允協·慶絢·白文昌·許·洪愼讓,南學儒生洪聖淵·崔逸衡·朴宗默·任頤周·李鎭寬,以次進伏訖。陽澤曰,終日勞動之餘,聖體,若何?上曰,氣似憊矣。奉進湯劑,上御一貼訖,陽澤請診候,上曰,置之焉。載順,讀奏諸上言及尹勉升上言,金柱河妻諺文上言訖。上命書傳敎曰,今番捧上言,意益深矣,勿抄違猥,太濫者外,竝下令該曹該府,三日內回啓。又命書傳敎曰,今聞尹勉升上言,其涉異也,令京兆,査問本道稟處。又命書傳敎曰,今聞金柱河妻諺文上言,其時大臣所奏若此,而因臺啓被配,則不無稱冤之端,而皆有七八十老母云,果若此,頃者下敎時,豈不蒙放乎?無乃關係重故而然歟?令該府,詳考其時大臣所奏,果若此,方當大霈,筵中以稟事,分付,祗迎儒生入侍事。出榻敎藥房提調,持湯劑更爲入侍,上又御一貼訖,諸臣退出。
上在慶熙宮。停常參·經筵。
藥房都提調金陽澤,提調韓光會,副提調金載順啓曰,昨日祗謁永禧殿,歷拜儲慶宮,克伸孝思,向暮還宮,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。料表動駕,少伸微忱,撤宵憧憧,以予氣僅禮,回益氣苶,昏眩莫知陽世,待敎入侍。
中宮殿·惠嬪宮,藥房口傳問安。答曰,知道。
金載順啓曰,注書金峙默,由限已過,卽爲牌招,何如?傳曰,允。
申益彬,以侍講院言啓曰,本院兼輔德金夏材,兼弼善李鎭衡,竝卽牌招察任,兼司書韓鼎裕,時無職名,令該曹口傳付軍職,一體牌招察任,兼文學鄭日謙,時無職名,令該曹,口傳付軍職,何如?傳曰,允。
又,以弘文館言啓曰,新除授副修撰李文源,時在京畿安山地,經筵入番事緊,請斯速乘馹上來事,下諭,副修撰李會遂,旣有只推之命,與新除授副校理洪相聖,一體牌招察任,何如?傳曰,允。
傳于申益彬曰,禮判·內局,同爲入侍,殿講居首儒生三人,亦爲入侍。
又傳于曰,內局入侍,大臣若入來,同爲入侍。
注書朴聖泰病,代以韓用龜爲假注書。
金載順啓曰,假注書韓用龜,時無職名,令該曹依例付軍職,冠帶常仕,何如?傳曰,允。
以備忘記,傳于任珹曰,昨賞有遺,儲慶宮次知中官,熟馬一匹,挾侍中官二人,執禮諸執樽,半熟馬一匹,司謁隨駕司鑰,兒馬一匹賞給。
以備忘記,傳于徐晦修曰,昔年愛恤武士,昨日侍衛隨駕諸武士,駕前駕後禁軍,明日隆武堂,當柳葉箭一巡試射,試官,騎判·訓將·禁軍入直騎郞·入直首摠郞·首宣傳官,只該房承旨入侍,服色只隨駕服色,忠義中官,一體應射,隨駕武藝廳與挾輦步軍扈輦隊,太僕人中日廳摠府騎堂,眼同鳥銃一巡,書入,時刻,待下敎只入正時。
備忘記,昨日伸禮誠是料表,兩年禮成,其況今歲,予加幾十,心膽皆隕,於予雖倖,造物太康,旣奏而來,孰敢撓予?大小群工,咸須知悉。
以備忘記,傳于申益彬曰,噫,昨日少伸今月追慕心,而噫,今日干支甲戌,明日干支乙亥,追憶國初,予懷千萬,今月內猶有二十九日,而尙有十一日,此心何抑?僅以禮成,何以勝焉?至於層階,中官步而予豈步?予心人見,一何異焉?至于今日,昏眩特甚,昨日成禮,予豈爲焉?至於儲慶,昨年茶禮,今年只禮,嗚呼,此禮,復何爲乎?追慕萬倍矣。
注書金峙默罷職,代以尹九宗爲假注書。
傳于申益彬曰,內局入侍,坐直承旨與儒臣,持問答同爲入侍。
傳于吳載純曰,入侍儒臣必同,下番儒臣,亦爲遞差。
又傳于曰,牌去來申飭,卽爲開政。
以備忘記,傳于吳載純曰,此亦國綱,昨日鄕上言中,親呈與否,該堂親執以察,莫見欺於猾吏游說彌縫。
又以備忘記,傳于曰,關係君君臣臣,李敬養下敎律,置於李商巖,李敬養,特施永刊律,以此捧傳旨。
又傳于曰,傳旨何若是遲滯乎?遲滯注書遞差。
吏曹口傳政事,檢閱單李魯述。
以備忘記,傳于吳載純曰,近者於享供物,視若尋常,心常爲駭,皮荻栗寒心,予已知也。今聞都提擧所奏,萬古豈有此等皮荻栗,豈爲栗?關係國體,當駭封進官施以刋名典,道臣從重推考。
兵曹口傳政事,副司果韓鼎裕·鄭日謙。
吏批啓曰,判書趙明鼎牌招不進,參議未差,小臣獨政未安,何以爲之?敢稟。傳曰,仍爲之。
有政。吏批,判書趙明鼎牌不進,參判徐命善進,參議未差,左副承旨徐晦修進,以洪景顔爲校理,以金普淳爲副校理,以鄭景仁爲修撰,以李克生爲副修撰,以金基正爲掌令,以鄭彦暹爲獻納。
兵批,判書具允鈺病,參判李在協病,參議朴思亨病,參知朴奎壽入直進,左副承旨徐晦修進,同知單洪仁錫,副護軍李漢豐,副司直趙載俊·鄭好仁·趙昌逵·尹養厚·金熤·林蓍喆·李商建,副司果任希簡·韓光近·李克生,副司正韓用龜。
徐晦修,以禁衛營一二所巡廳,左右捕盜廳言啓曰,去夜犯夜人,無所捉之意,敢啓。傳曰,知道。
禮曹判書閔百興疏曰,伏以臣於千萬意外,忽伏奉錫馬恩典,驚惶愧恧,不知攸措,噫,莫重之役,卽日順成,莫非我聖上誠孝所致,顧臣之奔走奉行,只是職分之當然,有何微勞之可記,而乃有此恩賞之誤加耶?嚬笑之微,明主之所宜愛,罔功之賞,人臣之所宜戒,臣若晏然祗受,若固有之,則恩數有屑越之歎,私分有貪功之羞,臣何敢爲是哉?玆將短疏,仰暴微懇。伏乞聖明,俯賜諒察,亟收成命,以重賞典,以安微分焉。答曰,省疏具悉。若不趁奏,思猶澟然,三堂入侍,宗伯最重,而亦不過一日事,不資錫馬,已亦參酌,所重在焉,則今者陳章,無乃過乎?卿勿辭領受焉。
副修撰李會遂疏曰,伏以惟天惟祖宗,眷佑我邦家,聖候遄復,誕辰已過,臣民慶忭,曷有其極?仍伏念臣年淺才疎,經幄論思之任,夫豈有一分堪承之望,而含恩畏義,他不暇顧,冒沒一出,醜拙畢露,至今追思,慙悔交切,屛蟄自靖,惟愆尤是訟,迺者館職除命,又及於僨敗之身,臣誠惝怳踧踖,靡所容措,在臣義分,固當顚倒趨承,以伸叩謝之忱,而第臣頃叨見職,妄陳自引之章,至速臺評,詆斥備至,終被譴罷之典,莫非滄浪,尙誰咎也?玉署一步,便是臣永謝之地,今何敢視同無故,揚揚冒膺,以自陷於忘廉喪恥之科哉?日前違召,亶不獲已,而聖度包容,罰止問備,臣雖愚迷,亦豈不感激恩數?趨走承命,而抑臣情勢之外,又有目下懇迫之私。臣母宿病沈痼之狀,通朝亦幾稔知,居常凛綴,寧日恒少,而當此換節之際,舊症新,一時交劇,飮啖全却,虛泄兼發,浹旬調治,藥餌罔效。臣方左右扶將,焦煎度日,以此情理,尤豈有離側供仕之望乎?玆敢隨牌祗詣,拜章哀籲。伏乞聖慈,俯賜憐察,亟遞臣職,以便救護,仍治臣罪,以昭法紀,不勝萬幸。答曰,省疏具悉。其爾違牌,心常訝之,因章下問而予猶昧然,其爾撕捱,極涉太過,事當命給,而請護故賜批,爾勿辭,護焉。
副校理洪相聖疏曰,伏以天祐宗祊,玉候遄復,臣民慶忭,曷有其極?仍伏念臣愚騃之質,謏譾之識,自方當世,最居人下,十載冥墑,積被無根之毁,一心憂畏,永絶匪分之望,至於名途進取,豈臣夢想攸及而忽玷濫竽之選?益切傷弓之戒,此際臺評果發,乃以二字之目,斷臣平生,雖使臣自道,亦不外是,因此而得使永謝榮途,復免顚沛,則是誠言者之賜也。臣當媿服之不暇,又何可呶呶自辨,以傷忠厚之風耶?至如朝家禁碑,法意甚嚴,而變碑爲臺,近成謬習,換名撓法,尋常痛惡,豈料此弊,臣反自犯耶?雖蒙聖度包容,薄勘旋收,至今追思,惶凛靡措,臣俯怵人言,仰戴天恩,徊徨畿郊,避影息跡,甘爲聖世之棄物。惟思歌詠於田畝,不料聖慈,衷矜之拂拭之,旣滌舊愆,反紆寵除。臣聞命驚惶,瞻天感結,不敢久淹,歸伏私次,而瀛館一步,鐵限在前,情苦跡危,轉動無望,召牌之下,拜章徑退。伏乞天地父母,諒臣辭之亶出至懇,念臣職之不宜暫縻,亟許遞改,仍令選部,勿復檢擬,以重名器,俾全微諒,千萬幸甚。臣無任屛營祈懇之至,謹昧死以聞。批答。在於傳敎
癸巳九月十八日巳時,上御集慶堂。藥房入診時,都提調金陽澤,提調韓光會,副提調金載順,假注書任長源,記事官鄭民始·洪國榮,醫官方泰輿·鄭允協·慶絢·金宗壽·李敏德·洪愼讓,以次進伏訖。陽澤曰,勞動之餘,聖體調攝,若何?上曰,一樣矣。仍進湯劑,上進御,陽澤請診候,上許之。泰輿等,診脈候退伏奏曰,左右三部度數調均,滑體亦一樣矣。仍命藥房退去,陽澤·光會退出。上曰,時原任大臣·禮判同爲入侍。長源,承命出來,引領議政金相福,領府事韓翼謩,左議政金尙喆,判府事李溵·李思觀,右議政元仁孫,禮曹判書閔百興,以次進伏訖。相福曰,昨日動駕,今日聖候,若何?翼謩曰,勞動之餘,聖體調攝,若何?上曰,一樣矣。上曰,南殿奉安,何以則得當?尙喆曰,鋪陳四隅,設廣頭釘故,有礙於卷舒看審矣。上曰,此後勿設廣頭釘,可也。相福曰,御容幀高奉安,使去地遠則似好矣。上曰,慶基殿有坐榻云。尙喆曰,然矣。上問百興曰,昨日南殿補隙處,皆善爲之乎?百興對曰,盡誠爲之矣。上曰,南殿此後,內室雖有褥席紗帳有頉處,勿爲權安,依昨日例,修補,內室若此,殿內尤無可論,而內室若有塗褙修補事,與龍床下地排,修補事則此不可不權安,而雖龍床下席,其若縇亦勿權安,只修補其縇事,該曹與殿官知悉,今聞殿內地排,皆用廣頭釘云,此後修補時,其勿設事,亦爲分付。出傳敎溵曰,昨日後,邦慶,更加一倍矣。思觀曰,臣等慶忭一倍,抑鬱一倍矣。上笑曰,何故抑鬱?相福曰,不可無賀禮矣。仁孫曰,臣等於昨日,伏覩玉旈錦袍,威儀肅穆,行步康健,臣等相顧稱賀,不勝慶忭之忱矣。上曰,雖以士庶言之,以八十老人,能親謁其先之廟,可謂未易之事乎?相福等,齊聲而對曰,此實然矣。百興曰,應行之典,久靳兪音,輿情抑鬱,當復如何?上曰,昨日南學儒生祗迎,亦足以見群情矣。上命進昨日賡韻,長源,承命出,奉進賡韻軸,載順讀訖。上曰,未盡入乎?載順曰,然矣。上曰,同副承旨有實云,許遞,其代,昨日陞資前儒臣任珹,爲承旨,牌招察任,房順房。出傳敎載順,讀奏忠淸監司安兼濟災實分等狀啓訖。上曰,大臣旣已入侍,覆奏,可也。領議政金相福曰,今此分等狀啓,以延豐等十五邑置之稍實,洪州等十八邑置之之次,平澤等二十一邑置之尤甚,面分等,依朝令,分三等開錄,而仍以爲舊還餉,特令停退。新還上,尤甚邑·尤甚面,限折半,尤甚邑·之次面,之次邑·尤甚面,三分一,之次邑之之次面,稍實邑之尤甚面,四分一特許代捧,待年還作本色,拯劣米,竝令停退。各樣軍布錢木間,從民願收捧,癸未移轉江都米及安興貢津米,姑許仍留,待明秋送納,軍保歲抄,依他災年例,以春間所得閑丁流伊,充定於物故之代磨勘,亦勿定限。俾除繹騷之弊,軍兵改案,亦令待明秋擧行,推奴徵債及尤甚邑罪人定配所等事,限明秋禁防事,令廟堂,卽速稟旨,分付矣。舊還纔以分數徵捧之意,發關於諸道,而湖西九萬餘石,舊還,今年只以二千石分排,本道旣非通一道亦地,雖有尤甚之邑,亦有稍實之面。道臣若於一道之內,區別其當捧不當捧,則必無全然難捧之理,一竝停退,誠甚太甚,使之依定數擧行,代捧之請,此是歉歲例許之事。尤甚邑·尤甚面,三分一,尤甚邑·之次面,之次邑·尤甚面,四分一,之次邑·之次面,稍實邑·尤甚面,五分一許令代捧,拯劣米停退及各樣軍布錢木間,從民願收捧,及江都米安興貢津米,仍留待秋還納事,竝依所請許施。軍保歲抄,關係不輕,而旣已流伊充定,則磨勘豈不趁限,若有闕額,則難免隣族之侵,而春夏旣有所得,則到今別無繹騷之弊,此則置之。式年軍兵改案,明年乃式年,待明秋擧行,亦爲未晩,竝與推奴徵債及尤甚邑罪人定配所,限明秋禁防事,竝依狀請施行,分付,何如?上曰,竝依爲之,而代捧事,讀時,予已覺,都憲所奏誠是,今番先爲嚴飭,可也。出擧條命再昨殿講直赴人郭龍濟·孫處仁入侍,使讀其比較之賦訖。仍命退去,諸臣以次退出。
癸巳九月十八日酉時,上御集慶堂。藥房入診,坐直承旨·儒臣同爲入侍時,都提調金陽澤,提調韓光會,副提調金載順,右副承旨吳載純,校理李敬養,修撰李商巖,記事官鄭民始·洪國榮,假注書韓用龜,醫官方泰輿,以次進伏。陽澤問候訖,上曰,坐直承旨誰也?對曰,吳載純也。仍進湯劑,陽澤曰,聖候多日違豫之餘,昨日動駕,凡諸行禮等事,一一親執,而聖體幸無所損,臣等不勝慶忭,如此勞動之餘,則加進一貼似好矣。上曰,其止之。陽澤曰,密陽皮赤栗,進上來到,而旣乾且堅,不入齒矣。莫重御供,如是駭然,當該守令,不可不重勘矣。上曰,從前每多如此,置之,可也。都提〈調〉曰,明日湯劑,則依例爲之矣。上曰,唯。內局先退,命坐直承旨進前,右副吳載純進伏。上曰,公事讀奏。讀奏訖,上命儒臣上下番,輪讀問答,承史一體輪讀。上曰,注書誰也?載純曰,韓用龜矣。上曰,此是領府事之從孫乎?對曰,然矣。李敬養·李商巖曰,臣等有區區所懷,敢此仰達矣。向日聖候違豫,藥院直宿,中外焦迫,凡幾日乎?今幸遄復撤直,臣等慶忭之忱,卽擧國臣民之心也。然而撤直之日,有爲抑諸臣直宿之敎,蓋王言一出,書諸史冊,傳之八方,大臣諸臣,終無一言請還者,臣等實不勝慨然也。請其時抑諸臣之敎,還寢宜矣。上曰,儒臣所奏極非矣,萬古豈有請還直宿傳敎者耶?太放恣矣。命書傳敎曰,噫,今予三百六十日,皆調攝日,而頃者曉來,咳嗽特甚,適於此時,以豐享困予,故不待請而直宿,意蓋此也,而予自幼無欺人,欺人則卽欺心故也。故下敎,韓領府事慨然之奏,得大臣體,故特賜皐比之典,而豈特今日聞相臣所奏?其咳嗽誠苦矣,近日快愈,嗽止唾痰,以此觀也,直宿之命,意雖在焉,數日受困可知,而職在儒臣。若曰,聞頃者下敎,其何爲抑諸臣爲此敎?勿以事過,益加省察,爲勉戒可是,而此則不然,特寢其時下敎,其雖得寢,已十日直宿,亦寢乎?其萬萬爲駭者,今日諸大臣,昨見以旋復有異常之請,則今者依其請寢其命,其君自在無恙,有何復常請賀,況古今,豈有直宿特寢之請乎?果若此,今日大臣所請,可謂毛將焉傅也。予雖固心,國體所關處,不可不飭,校理李敬養,特施不敍之典。上曰,儒臣旣已處分,其宜遞直,玉堂一人闕直政官,牌招開政,待下批牌招入直。出傳敎上曰,左右史,不可不備,處分翰林,特爲敍用,令該曹,口傳以付,初欲待開門,今將有開門事,卽爲牌招入直。出傳敎命書傳敎曰,頃者臺斥,予則曰過矣。若隨事論事,則對章訟辨,理固然也,而此不然而斥人,則今泛以二字,已涉矇然,頃者事,非關於館錄,則有何拘礙而以章聞也?亦不然自白,此等囫圇撕捱。嗚呼,暮年,何費酬應?此章特給。
上在慶熙宮。停常參·經筵。
藥房提調韓光會,副提調金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。昨聞駭擧,此猶若此,況問候乎?心自歉然,氣何暇諭?噫,看予氣,皆內局直宿時也。噫,今日諸臣,咸曰差勝,故有此萬萬駭擧,徹宵自恧。噫,若有其君,豈若是肆然?量氣下敎,待敎入侍。噫,一則請寢,一則請賀,此何景像,亦何國體歟?
中宮殿·惠嬪宮,藥房口傳問安。答曰,知道。
傳于徐晦修曰,武藝廳挾輦軍賞格,當此處爲之,一中以上,其令待令,木亦爲待令,步軍亦一體待令,賞令禁御兩營,自軍門待令,中日廳貫革加立。
又傳于曰,中官一人遺漏,一體應射,近仗軍士一體試放。
又以都摠府言啓曰,因傳敎,今番隨駕武藝別監挾輦步軍扈輦隊大僕人試放,請出標信。傳曰,知道。
傳于申益彬曰,內局入侍。
徐晦修,以都摠府言啓曰,今番隨駕軍兵等,試放時,四貫革設立之意,敢啓。傳曰,知道。
徐晦修啓曰,今日次對爲之事,命下矣。大司憲李世澤,卽爲牌招入侍,何如?傳曰,予雖衰,都憲請來乎?今始請牌,極爲駭然,都憲若不參次對,明日當臨門矣。
又啓曰,大臣·備局堂上,依下敎來待矣。傳曰,引見。
備忘記,傳于申益彬曰,詩傳夜如何其,今予曰世將何其云,夜長夜長,最悶最悶,頃者事意定拒諸臣,表氣與氣嗽果然,而噫今日臣子,若知暮年其君年,十日已直者請寢乎,若此而請稱慶抑何意乎?於此於彼皆由誠淺而然,曷勝歉然?然請寢已直宿敎,其雖或經或鄒,皆由因儒臣交勉而然,此三百年後初也。雖然,其本由予,此予所以徹宵自恧者也。
備忘記,又傳于曰,噫,彼問答,一則自勉,一則警世,而讀此釣名,此亦卽予誠淺,曷勝歉然?
假注書望,韓用龜遞差,代以李成運爲假注書。
傳于申益彬曰,文書亦爲持來。
任珹,以兵曹·都摠府言啓曰,因傳敎,軍兵等試放,而日勢已暮,今姑停止之意,敢啓。傳曰,知道。
傳于徐晦修曰,試放,何必今日盡爲?若日暮,明日爲之。
金載順,以吏曹言啓曰,本曹佐郞金翊休呈狀內,身病猝重,勢難察任云,今姑改差,何如?傳曰,允。
徐晦修,以兵曹言啓曰,今九月二十日,文臣朔試射日次,而當此減膳之時,不敢循例擧行,今姑停止之意,敢啓。傳曰,知道。
任珹,以扈衛廳別將,以二三廳大將意啓曰,一廳大將金相福,今有罷職之命矣。其所帶軍官,當有區處之道,何以爲之?敢稟。傳曰,韓領府事,爲扈衛大將。
又以義禁府言啓曰,罪人李敬養,珍島郡金甲島定配,倍道押付事,命下矣。以傳敎內辭意,具罪目,依例發遣府羅將,押送配所之意,敢啓。傳曰,知道。
又以義禁府言啓曰,罪人李商巖,甲山府定配,倍道押付,押去羅將,若貽弊南北,令道臣,卽其地爲奴,狀問事,命下矣。以傳敎內辭意,具罪目,依例發遣府羅將,倍道押送配所之意,敢啓。傳曰,知道。羅將申飭,三南一體分付。
徐晦修,以御營廳言啓曰,去夜犯夜人,無所捉,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜犯夜人,無所捉,敢啓。傳曰,知道。
藥房口傳啓曰,徹直未久,深夜臨門,而常進之劑,尙未進一貼,前席懇籲,未蒙兪音,下情實不勝萬萬焦迫,玆敢詣閤煩控。伏乞亟許臣等持湯劑入侍,千萬顒祝,惶恐,敢啓。答曰,臨御近五十年,此何光景?此皆建功而然,抑何心飮,卿等速休焉。
藥房口傳再啓曰,臣等伏奉批敎,未蒙開許,益不勝悶鬱之至,湯劑之關係,若何?在常時,猶不容一日間斷,況此時乎?臣等職在保護,雖承速休之敎,不得請不敢退,玆敢冒罪更籲。伏乞深加聖恩,暫許引接,千萬懇祝,惶恐,敢啓。批答無
建明門殿座罷後,政院·藥房,口傳問安。答曰,知道。
正言朴宗彦疏曰,伏以惟天惟祖宗,眷祐我東,方當誕彌之月,又有翌瘳之慶,臣民懽忭,曷勝其極?仍伏念臣,跡本孤寒,識且鹵莽,閒司漫職,猶難稱塞,言責重任,本非可議,而過蒙聖恩,猥忝臺選,頃叨憲職,自速譴罷,至今追思,尙切愧懼,不自意誤恩又下於適入城闉之日,臣手奉除旨,驚惶感激,罔知所以自措也。臣敢不竭蹶趨承,以伸叩謝之忱,而向來諫臣金養心,以臺通淆雜爲言,而前席歷數之際,臣名亦在其中云,筵席語祕,雖未得其詳,臣之困惱,於是乎極矣。噫,如臣無似,不合是職,臣亦自知,人言之來,固何足怪,而豈料此言,乃發於斯人之口耶?渠以曾被改正之人,本末長短,人孰不知,而不思自反,輒復論人,前後彈擊,無非受嗾抉私,實爲臺閣之羞辱,臣雖疲惱,豈忍與之呶呶哉?然臣於見職,旣被人言,則去就一節,初無可論。伏乞聖慈,俯垂諒察,亟削臣職,仍命選部,勿復檢擬,以謝人言,以靖私義焉。臣旣不敢以臺職自居,則何敢發一言論一事,而區區忱誠?不能自抑,略效憂愛之悃焉。洪惟我聖上,以唐堯倦勤之年,篤衛公九十之戒,此實從古帝王所未有之盛節,而宗社臣民無疆之福也。率土歡忭,跛躃鼓舞,況今年誕彌之辰,固當亟擧賀儀,以慰輿望,而過自謙抑,尙靳兪音,又況聖候康復,神人胥悅,而謙德愈固,群情益鬱。伏乞亟回聖念,俾擧彝典焉,聖上之愛恤元元,飭勵監牧,果何如,而務安縣監林鵬翰,糶糴興怨,女寵招謗,如此災年,不可一日置之。興德縣監申達夏,素性貪酷,專事牟利,濫用刑棍,搜括境內,再嫁女,稱以淫奸,屬之官婢而旋則贖放其他疵政,無非害民,歉歲賑救之責,不可委之此等人。堂下乘轎之禁,法意甚嚴,而忠淸都事沈重奎,赴任時,肆然乘轎,貽弊驛路,臣謂一竝罷職,斷不可已也。臣無任屛營祈懇之至,謹昧死以聞。答曰,省疏具悉。二縣監事,果若此,則不可只此而止,風聞亦難準信,竝令該府,嚴問口招,登對以奏,沈重奎,亦涉肆然,令該府處之,予則昧然不覺,而果有金養心之擧名,則不可比於頃者十三人,無論過與否。其宜自處之不暇,其何論人?有關廉隅,三人則旣聞之後,不可不飭,然欲問以處,故雖下敎。嗚呼,暮年臨下,其宜廉恥導率,旣諭之後,何可勿辭以答?本職許遞焉。
領敦寧金陽澤箚曰,伏以臣入秋以來,長時呻憊,而自叨內局之任,未敢言私,猶且晨夕奔奏,所患流痰,凝著腰腿之間,轉側甚牽,坐立皆艱,耐痛行步,右膝浮疼,擧止殆不成樣,昨昏退歸。又觸寒感,渾身洒淅,氣壅膈煩,貼席叫楚,勢難起動,今日本院問候,未克進參,病懷冞切悚惶。玆敢略綴數行,仰瀆宸嚴,乞垂俯諒,亟降威罰,俾朝綱振肅,殘喘調息,不勝大願。取進止。批答。出傳敎
癸巳九月十九日辰時,上御隆武堂。親臨試射入侍時,試官行副司直李章吾,兵曹判書具允鈺,訓鍊都正李潤成,摠郞李禹鉉,宣傳官李昌和,左副承旨徐晦修,假注書尹九宗,記事官洪國榮·李魯述,以次進前訖。上曰,貫革尺量安徐。上問兵判曰,宣傳官鄭遠達,幾中乎?對曰,四中矣。上又問曰,遠達參下乎?對曰,參下矣。上問曰,訓簿參上武兼中,有窠乎?對曰,有主簿窠矣。上命陞六,上曰,隨駕扈衛軍官,一體應射事。出榻敎上曰,內吹,一體試射放事。出榻敎上曰,掌務官記過事。出榻敎上曰,初下敎誤傳中官曺守喆,射則應射,記過事。出榻敎上曰,砲放得中人,依前一體待令事。出榻敎上曰,當該訓鍊堂上推考事。出榻敎上曰,監的官監察,竝記過事。出榻敎上曰,政院行首使令,待令于騎曹事。出榻敎試射訖。上召入入格人頒賞賞數巡,前部將具綜進前。上問曰,汝與騎判爲幾寸?綜對曰,寸外矣。上曰,武兼與宣傳官記過下敎,竝安徐。出傳敎命書傳敎曰,今番試射,與他有異,掌務官記過下敎安徐,推考下敎,一體安徐,加資下批人,皆令此處安寶親受。上還入大內,諸臣遂退出。
癸巳九月十九日酉時,上御集慶堂。藥房入診入侍時,提調韓光會,副提調金載順,假注書尹九宗,記事官洪國榮·李魯述,醫官方泰輿·鄭允協·慶絢·李敏德·崔宗衡·元命述,以次進伏訖。載順曰,日例三貼,尙不進一貼,臣等抑鬱悶塞,當如何?請進湯劑,上曰,其止之。光會曰,都承旨之言,誠爲切實,罪在臣下,而至却湯劑,臣等不勝敢此仰達。上曰,其止之。命書傳敎曰,噫,三百年來,豈有內局直宿請寢之事乎?況旣撤直,寢亦何爲?昨已喩,其雖骨鯁,若故判書李廷濟,以不誠實勉戒,則容或,可也。此等請,予年八十,今乃初聞,有臣子乎否乎?此非予諭者,一邊以此兼請賀,若此,所謂請賀,可謂毛將焉傅,予非爲此也。爲國體爲臣分,自夜幾次下敎,意謂大臣臺臣,必也來詣。今已日暮,漠然無聞,朝鮮有君乎,有臣乎?予欲一諭,次對進定於今日。命書傳敎曰,金領敦寧內局都提擧許副,其代判府事李溵,爲內局都提擧。又命書傳敎曰,李判府事內局都提擧許副,其代李判府事爲內局都提擧。上問載順曰,注書誰也?對曰,義州府尹尹弘离之孫。上曰,中日廳試放罷否,左副承旨出去與否,直赴有無知入。賤臣出來,知入以奏曰,試放已罷,左副承旨,亦爲出去,直赴人亦散去矣。上曰,直赴人姓名知入。賤臣起去之際,上問載順曰,年少乎?對曰,少矣。賤臣知入直赴人姓名以奏。命書傳敎曰,旣已定式,則木綿誤賞,其賞,其令來朝來納,給直赴帖。上命退,諸臣以次退出。
癸巳九月十九日初更,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,行司直具善行,行戶曹判書蔡濟恭,行刑曹判書朴相德,仁陽君李景祜,行副司直洪名漢·李章吾,兵曹判書具允鈺,行副司直尹東暹,判尹李潭,禮曹判書閔百興,開城留守李聖圭,江華留守成天柱,戶曹參判尹得養,行副司直尹泰淵,訓鍊都正李潤成,吏曹參判徐命善,大司諫洪良漢,副校理金普淳,同副承旨任珹,假注書尹九宗,事變假注書宋相殷,記事官洪國榮·李魯述,以次進伏訖。上曰,備堂座目,令注書讀奏。賤臣對曰,登對甚遽,座目,自該司,未及修來矣。上曰,豈有無座目次對乎?仍命書傳敎曰,今日朝鮮,其雖寒心,次對座目單子,其不書,今日入侍諸翰注,事過後下義禁府,從重勘處,賤臣,修進座目單子,承旨讀奏,讀未半,奏曰,閔百興見漏矣。上曰,不來乎?珹曰,來而不錄於座目矣。上讀小學曾子啓手足章,仍下不忍聞之敎。相福進前曰,殿下何爲而有此下敎乎?昨日儒臣,果以直宿請還爲言,則覆載間所不容之罪也。擧國臣民,孰不思沐浴之義,而彼亦有人心者,寧有是理?新登筵席,無怪其震怖失措,而遺辭之際,辭不達意,有此妄發,伏願少垂聖察焉。上曰,領相慨然矣。予以爲大臣臺臣,必來矣,竟夕不來,乃於次對命下之後,今始來到,所奏又如是,予之深慨然矣。仍命書傳敎曰,今日臣子,聞此下敎,事當卽詣閤,豈敢遲滯乎?仍下建明門殿座之令。上曰,以右廳軍扈衛以來之意,招從事官聽傳敎事。出榻敎上命退,諸臣以次退出。
癸巳九月十九日初更三點,上詣建明門殿座。入侍時,行都承旨金載順,右承旨申益彬,同副承旨任珹,假注書尹九宗·李成運,記事官洪國榮·李魯述,以次侍立。上具翼善冠·袞龍袍,乘輿出通陽門,詣建明門,仍爲殿座。上曰,大臣·備堂入侍·領議政金相福,左議政金尙喆,右議政元仁孫,摠戎使具善行,戶曹判書蔡濟恭,刑曹判書朴相德,判義禁李景祜,行副司直洪名漢,副司直李章吾,兵曹判書具允鈺,副司直尹東暹,判尹李潭,禮曹判書閔百興,開城留守李聖圭,江華留守成天柱,戶曹參判尹得養,副司直尹泰淵·李潤成,吏曹參判徐命善,大司憲李世澤,大司諫洪良漢,副校理金普淳,以次進伏訖。上曰,李敬養·李商巖,建明門當臨門親問,令該府,依禁推例,待令於建明門。出傳敎上曰,當直都事,除枷杻囚南間。出榻敎上命拿致罪人李敬養·李商巖供招,上下詢敬養曰,汝爲國臣子,請寢直宿,此非逆心乎?敬養對曰,矣身,覆載之間,豈有此心乎?敢請還收抑諸臣之敎矣。上曰,直招,可也。汝之所爲,出於釣名也,釣名忘君,豈非逆乎?上復問商巖曰,汝以爾父之子而頗有氣力,豈忍與敬養,同爲釣名乎?商巖對曰,若有釣名之心,則矣身當先倡矣,何必在敬養之後乎?上曰,敬養之昨日所奏,非請寢直宿乎?商巖對曰,抑諸臣下敎還收之請矣。上曰,予雖聽瑩,而有耳明之翰注矣。仍下問國榮,國榮對曰,臣亦未及詳聞矣。上曰,史官,亦云未聞,汝何敢咫尺欺罔耶?仍命敬養刑推一次,又命商巖一次。上曰,汝輩以釣名遲晩,可也。相福進伏曰,此非出於釣名也。上曰,領相爲先罷職。出榻敎仁孫進伏曰,臣與領相,同被罪宜矣。上謂商巖曰,汝與敬養,同爲釣名,欲作朝鮮名官乎?汝之從兄商芝,必不爲此矣。景祜,進敬養文書,上曰,如有以此等事,往復書札,考出,可也。景祜曰,無矣。景祜曰,商巖文書,未及持來矣。上曰,都事誰也?景祜曰,兪漢炅。上曰,禁府都事兪漢炅汰去。出榻敎敬養·商巖,釣名遲晩訖。上曰,罪人竝解縛。命書傳敎曰,罪人李敬養,昨夜所奏,萬古所無,無臣節,其亦歇後語也。若意在直宿,此獜亮之心,豈可一刻置諸覆載之間?知下敎者,海東若不亡,必有大臣臺臣擧措,故久佇公議,竟夕以待,杳然無聞,次對之命,意蓋此也。雖然,噫,臨御幾十年,於此等事,不欲囫圇,故意謂其或無乃其後下敎,而然見領相所奏亦然,故予則於予耳,雖不聽,抑諸臣三字。噫,雖此等事,不可不洞悉,故臨門親問,果若前領相所奏,而此等世界,左右難測。雖然,渠亦朝鮮臣子,於直宿何敢萌此心?雖然,勿論大小,此請萬萬無嚴,非徒此也,渠以釣名自服。嗚呼,承垂百世錄後纔二年,有敬養,暮年若不嚴懲,何以礪衰世?珍島郡金甲島定配,倍道押付。又命書曰,罪人李商巖,若敬養犯直宿,竝宜施肆市之律,雖涉,若何?旣有下款事,暮年用律,宜乎參酌,其所擧措,詤雜莫甚,而告供比諸敬養,猶有人心,雖然,隨以釣名,渠已自服,此無其君背其父。嗚呼,暮年,若不嚴懲,永垂百世錄之意焉在?尤爲無狀者,予思其父,聞其入直特召焉,則不思八旬其君之心,隨敬養而釣名也。其若同道以配,此以釣名者,隨釣名人,當散配南北,然有主唱隨從之分,何必海島?甲山府定配,倍道押付,押去羅將,若有貽弊南北,令道臣,卽其地爲奴,狀聞。又命書曰,今番事,萬古初聞,予以洞諭,以元輔道,昨夜下敎,若何,請賀何心?今日臣子,可謂心寒冷骨,雖有此心,職在元輔,其當卽爲求對,此有二件事,一則請設鞫嚴問,一則心果若此,入侍沫血開陳,則君臣之分,可謂定矣。雖彼二人,亦不至於大何,而側聽鼎席,高臥其家,他尙何說?噫,一相嫌難干涉,一相在下位,其無領相名將何自來乎?嗚呼,暮年,若欲礪政,捨此誰先,前領議政金相福,特施削黜之典。噫,彼相臣,雖有容恕之心,而若此,嗟哉,臺閣,以無渝之意,默默鼎席。噫,彼都憲,是誰孫?況直宿時都承旨,則況於此時,已不能慨然請討,次對命下,顧瞻逡巡,如此大司憲,將焉用哉?大司憲李世澤,特施削職之典,今日逐都門外,使都民,必知有君,大司諫洪良漢,職在薇垣長。噫,彼此人,予不以此期待。嗟哉,聾乎啞乎,亦施削職之典,在京喑啞聾瞽兩司,竝施不敍之典,在直儒臣,不思其君,偃坐交椅,尤爲無狀,同是釣名者類,亟施刋版之典,使靑丘愚婦愚夫,咸知暮年其君焉。上曰,禁府堂上,越俸一等。出榻敎上曰,莫知此意,謂卿之默默,無乃異於領相意而然也。聞右相所奏而知焉,心豈不若此,而予則曰過矣。於今事已妥帖,安心視事之意,遣史官傳諭于左相。出傳敎上曰,嗟,予心神昏昧,莫知其日,減膳後意謂復膳在晦,此月庶可便心,今聞再明,將復膳云。嗚呼,其時,若耳提面命,卽知此而然也,豈特此也?嗚呼,卄九日前,其若復膳,亦豈孝乎?分付廚院,更過十日後復膳,一以謝蒼穹,一以伸追慕之懷。上還內,諸臣退出。
上在慶熙宮。停常參·經筵。
夜五更,灑雨或下雨,測雨器,水深一分。
藥房都提調李思觀,提調韓光會,副提調金載順啓曰,昨日臨門勞動,深夜還內,伏未審此時,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢此問安。竝爲仰稟。答曰,知道。此何世界,亦何朝鮮?千乘浮雲,萬機楚越,正謂予者,只歎冥然,氣何暇諭?令予若此,是皆建功,何心復飮歟?令諸扁鵲飮,今世界釣名者飮。
中宮殿·惠嬪宮,藥房口傳問安。答曰,知道。
徐晦修,以都摠府言啓曰,今日入直內三廳武兼禁軍及軍兵等,當爲中日習射,而自上方在減膳中,復膳間,依例姑停之意,敢啓。傳曰,知道。
又以都摠府言啓曰,未畢試軍兵等試放,請出標信。傳曰,知道。
金載順啓曰,藥房三提調,有稟達事,來詣閤外請對矣。
傳于金載順曰,拒問候批答,其亦萬古初也,三提調,解見任。
傳于申益彬曰,三提調豈可解見任而止之,特施不敍之典。
備忘記,申判府事爲內局都提調,禮判爲提調,徐命善爲都承旨,兼副提調。
申益彬啓曰,藥房都提調申晦,提調閔百興,持湯劑,來詣閤外,請對矣。
備忘記,問於朝鮮,有股肱乎,有耳目乎,有侍從乎?謂以股肱,則元輔在一人下,觀今擧措,君何恃乎?謂以耳目,則左右顧瞻逡巡爲事,甚至於以先正孫,且受國恩,而以嶺南人,敢用謀。謂以侍從,則噫予自幼時,受侮於名類,而其況永垂百世錄後,其敢釣名。一人若此,十人可知,十人若此,百人可知,若此而大成二字,心自歉然。噫,多受侮於名類,今爲君於名類,則君雖廣面而忍羞,於靈臺方寸何?嗚呼,八旬,恃輔相乎,恃耳目乎,恃侍從乎?曰以輔相,則元輔負君,幾次下敎,臥視辱常,乃敢營護,其雖欲護,宜卽求對,亦何心竟夕?曰以耳目,則若如時體。曰以侍從,則其皆釣名,謬我大成,將何顔拜陟降,亦何顔對群民?於今猶恃者,其惟卿宰,昨日負君都憲,心自羞焉。須看於直宿,若此,卽獜亮心,而其雖次也,萬古此豈欲釣名,而挾麤以敢爲此乎?隨此殘忍生,甘心背君,同欲釣名者,何足道乎?問其本卽建功,請寢直宿時,何心飮此?嗟,彼前元輔,敬養自服釣名時,亦能營護乎?憊苶中只自哂也。噫,一日內,大官都憲儒臣,皆負予,予將何心對群僚乎?初度月舊邸,於予得矣。文具請賀,於今已判,雖諸臣何顔復請乎?惜哉,量狹也,內局何局,扁鵲何鵲?已知卿等,卿等自休焉。
徐命善啓曰,藥房三提調,更爲求對矣。
以承傳色口傳下敎曰,內局批答,亦不受傳于都使令乎?恃領相而若此,都提擧亦若此,將誰恃乎?當詣舊邸,凡諸等事依前,只入正時。
備忘記,令中日廳,從容試取,該房頒賞後,當詣舊邸,挾輦軍六十名,內入直,前後廂軍六十名,禁營三十名,御營三十名,亦以入直軍,訓將只領新營標下巡令手都領隨駕,只備堂以時服,三間石橋祗迎,侍衛只入直侍衛。只駕前駕後隨駕,當駕轎以路夜晝介,副駕轎·世孫祗迎·隨駕儀注·禁軍扈衛軍官局將隨駕·留營·留陣皆安徐。時刻,待下敎只入正時。
徐命善啓曰,今日擧動時,承旨不可不備員左承旨李在簡,不爲仕進,卽爲牌招,何如?傳曰,允。
假注書尹九宗禁推代,柳頤玄爲假注書,事變假注書宋相殷禁推代,李東夔爲事變假注書。
申益彬啓曰,玉堂上下番俱空,事甚未安,副校理洪相聖未肅拜,卽爲牌招入直,何如?傳曰,允。
大駕詣彰義宮後,政院·藥房,口傳問安。答曰,知道。
藥房口傳啓曰,臣等相率求對,顒俟兪音,及承批旨,至以休焉爲敎,臣等誠不勝抑塞焦迫之至。常進之湯劑,昨旣不進御,今當動駕之時,日已過午,而尙未進一貼,下情罔措,固不暇言而其在保嗇聖躬之道,果何如耶?玆敢不避瀆擾,更此呼籲。伏乞亟許持湯劑入侍,千萬懇祝,惶恐敢啓。
藥房口傳再啓曰,臣等,冒陳口啓,未承一字之批,轎前呼籲,未蒙許接之命,區區下情,轉益悶鬱,連日勞動之餘,湯劑之尙未進一貼,尤爲悶迫,日勢向曛,不暇緩聲,更此瀆擾。伏乞暫許方寸之地,奉進湯劑,俾盡保護之方,千萬顒祝,惶恐敢啓。
備忘記,傳于徐命善曰,噫,幾次下敎,雖輿㒗其宜動心,況職在元輔,心雖若此,宜卽求對,而視若尋常,便臥竟夕,可乎,此亦爲元輔乎?予雖衰耗,君綱在手,其何泯默,至於內局批答,字句,若何?則微稟,可也。何敢全然以拒乎?此亦國綱攸在,況提調,若李敬養,昨夜昏迷,今朝,何敢拒問候批答?今日朝鮮,卽臣世界,雖衰何心曰君?旋回者,只見我子我婦我孫,氣果難堪而然也。其令海東臣子,乘其君衰,益肆釣名馬。
備忘記,傳于申益彬曰,萬古豈有此等世界乎?八旬爲君,其竊歉然,今日朝鮮,有君乎有臣乎?予卽曰只有臣,亦有名類種類,嗟彼名類,見侮多矣,受困多矣。其雖然矣,昨年以後,予卽曰庶可懲戢,豈意暗然敬養?麤雜商巖,倖而堂錄,復生八旬世界乎?此已朝鮮造物,於予亦造物,其愈駭者,李明中登科,予以待矣。其子登科,意謂暮年得人,背其君攝衣投名,可勝寒心,可勝慨然。仍記其槪,以警一世也夫。
備忘記,又傳于曰,予於今月,千慕萬懷,初吉伸懷,三昨展禮,少伸此忱,於予料表,嗟彼多造物,自館中來,自爲葛藤。令我深夜臨門,將臥舊邸,須問世人,嗟彼朝鮮,若有元輔,有柏府,有薇垣,予於八旬暮年,幾乎至此,今將恃元輔恃柏府恃薇垣乎?嗟哉,八旬,誠苟且,嗟哉,八旬,誠苟且,而雖然,因此來舊邸,咫尺與孝子孝婦孝孫相依,此亦暮年心喜云爾。
備忘記,又傳于曰,以此下敎,國體,若何?十日加膳下敎,安徐。
備忘記,又傳于曰,甚矣此人,一何漠然?昨已諭,此等領相,八旬初見。
備忘記,又傳于曰,古人有鷄口牛後戒,寧爲調攝舊邸,豈爲名類君?粵昔受困,尙今追思,心膽皆隕,況昨年以後,豈復爲名類君?昨聞傳旨儒臣,以一人彌縫云爲駭,下敎,果二人。今直只一人,此亦名類者類,一體解見任,下敎翰注,飭已施,此時左右史,豈若此乎?特釋翰林,牌招入直。
傳于吳載純曰,諸司預備。
大駕還宮後,政院·藥房口傳問安,答曰,知道。
以承傳色口傳下敎曰,左右相勿待命事,遣史官傳諭,仍傳命召,使之入來入侍。
又下敎于都提調曰,左右相入來後,同爲入侍。
徐命善啓曰,左議政金尙喆,右議政元仁孫,依下敎來待矣。傳曰,竝入侍。申益彬,以禮曹言啓曰,今九月十一日所下傳敎中,自今日減膳十日事,命下矣。十日之限,止於今日,自明日,依例復舊封進之意,分付。何如?傳曰,允。
徐晦修,以兵曹·都摠府言啓曰,臣等,來詣中日廳,昨日未畢試軍兵試放之際,動駕相値,今姑停止之意,敢啓。傳曰,莫重試射放,依例擧行。
吳載純,以義禁府言啓曰,務安縣監林鵬翰,興德縣監申達夏,竝令該府,嚴問口招,登對以奏,忠淸都事沈重奎,令該府處之事,傳旨啓下矣。林鵬翰·申達夏·沈重奎等,俱在任所云,依例發遣府書吏羅將,竝拿來,何如?傳曰,允。
徐晦修,以訓鍊都監·一二所巡廳·左右捕盜廳言啓曰,去夜犯夜人,無被捉之意,敢啓。傳曰,知道。
癸巳九月二十日巳時,上詣彰義宮。擧動入侍時,行都承旨徐命善,右承旨申益彬,右副承旨吳載純,同副承旨任珹,假注書柳頤玄,記事官洪國榮·李魯述,以次序立訖。上乘駕轎,掩窓出資政門,仍詣彰義宮後,諸臣退出·申後,下諸司預備,仍以駕轎,掩窓而回,入資政門時,藥房三提調,駕前奏曰,藥房,持湯劑待令矣。上不答。入大內,諸臣遂退出。
癸巳九月二十日初更三點,上御集慶堂。藥房入診,左右相同爲入侍時,都提調申晦,提調閔百興,副提調徐命善,左議政金尙喆,右議政元仁孫,假注書李成運,記事官洪國榮·李魯述,醫官方泰輿,以次進伏訖。晦曰,勞動之餘,聖體,若何?上曰,一樣矣。尙喆·仁孫曰,聖候此時,若何?上曰,一樣矣。上仍進湯劑一貼訖,上曰,受賀過矣。尙喆曰,人君雖在盛年,患候平復,何等慶也,而況聖上幾日直宿,豈可無賀乎?仁孫曰,臣等抑鬱之懷,姑捨無論,今番無賀,則國而爲國乎?尙喆曰,聖壽八旬,又當直宿之餘,若不受賀,國將爲國乎?上曰,爲國係此乎?命善曰,然。邦禮不備,是無禮之國也。仁孫曰,殿下之謙抑過矣。上曰,卿等亦時體。晦·仁孫曰,此出於秉彝,豈曰時體?上曰,質之孔聖,則曰可乎?仁孫曰,雖質之堯舜,亦必曰可也。百興曰,國家應行之典禮,不必抑也。上曰,若無賀,則彼國爲笑乎?仁孫曰,然。非但謂朝鮮無臣,彼將曰誰謂朝鮮禮義之邦也。上曰,內局批答中,特刪氣眩以下。出傳敎上曰,都承旨,三院副提調例兼,房順房。出傳敎上曰,藥房提調,持湯劑更爲入侍。上曰,左承旨聞實云,許遞,其代任宗周爲承旨,待開門牌招察任,房順房。出傳敎上曰,若今副提調稟,朝者內局問候批答,以三字覆難,不謂此,只不受批答爲奏,故有此下敎,伊後詳問,其果不然,其下敎特寢。出傳敎上曰,此非若此者,予意亦或然矣。果然雖其次,若下敎所請駭然,況釣名二字,萬萬可駭,豈可無飭,而然予則雖固心,其意則由於秉彝,人君處分,其宜得中,李敬養興陽,李商巖北靑,更定配所事,分付該府。出傳敎諸臣以次退出。
上在慶熙宮。停常參·經筵。
藥房都提調申晦,提調閔百興,副提調徐命善啓曰,昨日動駕舊邸,抵暮回鑾,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。卄九日有八日,萬慕交中,舊邸在眼,曷勝予懷,氣何暇諭?待敎入侍。
中宮殿·惠嬪宮,藥房口傳問安。答曰,知道。
備忘記,傳于徐命善曰,逢今日必生心,嗟哉予心,彼蒼照臨,五臟旣奏,已矢靈臺方寸,孰敢請也,孰敢撓?其若困予,自有號令,亦有標信,舊邸在眼,爲此人豈云請賀?勸予命駕,將此下敎,今日大小臣工宗伯,咸知焉。
吳載純啓曰,左議政金尙喆,右議政元仁孫,持海西狀聞,依下敎來待矣。
吳載純,以兵批言啓曰,同知中樞府事崔泰一·林國瑞,俱以身病,勢難供職,呈狀乞遞,西樞雖是閑局,不可一向虛帶,竝今姑改差,何如?傳曰,允。
又以兵批言啓曰,昌德宮衛將李昌潤,昌慶宮衛將李萬升,俱以身病猝重,勢難供職,呈狀乞遞,輪番之任,不可久曠,竝今姑改差,何如?傳曰,允。
任宗周啓曰,校理徐有臣,奉命出去,副修撰李會遂陳疏受由,修撰李克生,副修撰李文源在外,玉堂上下番俱空,事甚未安。有闕之代,政官牌招,開政差出,仍卽待下批牌招入直,何如?傳曰,政官,牌招開政。
有政。吏批,判書趙明鼎進,參判未差。參議未差,同副承旨任宗周進啓曰,玉堂多窠,今當差出,而擬望之人乏少,相避外任,竝擬,何如?傳曰,允。以鄭尙淳爲吏曹參判,洪樂純爲吏曹參議,金應淳爲大司憲,洪檢爲大司諫,李蓍廷爲執義,金光岳·柳匡國爲掌令,李度默爲獻納,李弘濟爲正言,李秉模爲校理,李商鳳·李謙彬爲副校理,韓光近爲修撰,李益烍爲弼善,尹弘烈爲兼弼善,申在善爲兼司書,閔弘烈爲同經筵,李秉模爲東學敎授,柳德申爲吏曹佐郞,閔游爲左通禮,趙世選爲司成,李學源爲司饔僉正,柳源爲引儀,鄭宅東爲典籍,姜壽仁爲內贍直長,李耉永爲鴻山縣監,吳彦相爲禁府都事,鄭民始爲奉敎,洪國榮爲待敎,李迪喆爲學諭。
兵批,判書具允鈺進,參判李在協病,參議朴思亨病,參知朴奎壽入直進,左副承旨吳載純進,以金梓·尹魯東爲同知,金坦行爲僉知,金養厚爲內禁將,金漢燁爲忠壯將,李顯宅爲忠翊將,金謹行爲司禦,張德柱爲昌德將,徐孝昌爲昌慶將,宋啓休·李漢籌爲宣傳官,申匡緖爲委曲僉使,張瑞翰爲魚游澗僉使,秦應福爲赤梁僉使,安宗奎爲宣傳官,李昌潤爲同知,金東淵·李光洙·鄭元賓爲僉知,司空垕爲三田渡別將,金載順·李在簡爲副司直,朴宗彦·李漢興爲副司果,金有臣爲副護軍,李彦春爲副司果。
任宗周,以禮曹言啓曰,今此慶運追述,八旬誕慶,聖候平復,合三慶庭試,以十月擇日事,命下矣。卽令日官推擇,則來十月十二日·十八日·二十二日俱吉云,以何日定行乎?敢稟。答曰,以十八日定行,而此時莫大之慶,當崇賢門殿座,科次與唱榜,當於景賢堂,以此知悉。
又以禮曹言啓曰,今此稱慶告廟頒赦,以來十月初四日擧行事,命下矣。宗廟徽慶殿告由祭,同月朔祭兼行,永寧殿·社稷·永禧殿·儲慶宮·毓祥宮,初一日曉頭,一體告由,初四日辰時頒敎,王世孫,率百官進箋陳賀,外方亦爲進箋陳賀,中宮殿陳賀,則還宮後擧行,何如?傳曰,允。
傳于徐命善曰,其君若此之時,諸承色,偃臥內班院,掌務牌召,限日暮立庭。
傳于任宗周曰,大臣·禮判·春秋館堂上·內局,同爲入侍。
傳于徐命善曰,竝入侍。
備忘記,傳于任珹曰,今者賀寔邦慶,今暮年何聞此?予心喜昨今同,其若問皆在前,況憶昔將回駕,況元輔予知心,建明門諸下敎。自首揆都憲與薇垣長諸儒臣諸耳目李敬養·李商巖竝蕩滌,令金吾卽分付,使今日海東臣咸知予追慕心。
備忘記,傳于徐晦修曰,今番庭試,只稱合三慶,庭試陳賀,亦依此稱凡諸文書。
傳于任宗周曰,明日世孫宮問安來時,時原任·奉朝賀,竝入侍。
任珹,以兵曹言啓曰,慶運追述,八旬誕慶聖候平復,合三慶慶科庭試,武科初試,擇日先擇以入事,命下矣。令日官推擇,則來十月初六日爲吉云,以此日設行,何如?傳曰,允。
任宗周,以內醫院官員,以都提調之意啓曰,駝駱粥,自十月初一日,當爲封進,依前例擧行事,預爲分付,司僕寺之意,敢啓。答曰,知道。
又以吏曹言啓曰,參下蔭官年六十以上人,次第復職後,草記事,命下矣。今已畢區處之意,敢啓。答曰,知道。
任珹,以義禁府言啓曰,珍島郡金甲島定配罪人李敬養,興陽,甲山府定配罪人李商巖,北靑更定配所事,命下矣。李敬養·李商巖等,昨已發配,押去羅將等所到處,發關分付。使之仍爲押送于興陽縣北靑府,各其配所之意,敢啓。答曰,知道。
吳載純,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳九月二十一日辰時,上御集慶堂。藥房入診,左右相同爲入侍時,都提調申晦,提調閔百興,副提調徐命善,假注書李成運,記事官洪國榮·李魯述,左議政金尙喆,右議政元仁孫,醫官方泰輿·鄭允協·慶絢·白文昌·金光顯·洪愼讓,以次進伏訖。晦曰,夜間聖體調攝,若何?上曰,一樣。晦曰,寢睡·水刺之節,亦何如?上曰,亦一樣矣。晦奉進湯劑,上進御後,晦請診候,上許之。泰輿等,診候訖,退伏奏曰,左右三部脈候度數調均,脾胃脈差不足,如昨日矣。上曰,領相命召,令史官傳授。出傳敎上曰,中宮殿進御蔘苓養胃湯,限十貼,自今日日次製入。出榻敎上曰,三皇之前,有盤古何也?尙喆曰,如太極之上,有無極。上曰,然。太極之上,果又有一圈。命書傳敎曰,嗚呼,今逢此年,已是千千萬萬料表,且逢今月,夢裏猶嗚咽。嗚呼,彼蒼,玉成予十日,庶可從容,而予則其將晦日,今日復膳,其亦料表,於今左右相求對,是何意?卽先文也,其奏已多,豈特今爲此也?此則知予心,不敢遽然而若此,故予所謂先文也,才者下敎,豈特先文?今日雖齊聲,予有定意,旣受彼蒼之玉成,豈特此也?五昨旣奏,其雖欺心,敢欺莫重,下敎中,自矢靈臺方寸六字,意亦深矣,何爲然?曾見小說,其文本則心猿意馬,故靈臺方寸之稱,意蓋此也。予亦自矢于靈臺方寸,豈比息壤?此只謂予苦心,而今朝大覺者,何則史記本紀,三皇首稱伏羲,其言是也。曾先之史略三皇,予則曰詤誕,其後亦有繪像三皇者,本史亦詤誕,人孰見其像而圖繪乎?此已孟浪,而況三皇中首皇兄弟十二人,各一萬八千歲,兄弟年同,其亦異也,其況十二人乎?甚至於鳳洲綱鑑,有曾先之史略所無盤古氏,天地未開闢前,卽一混沌,豈有人哉?故甚至於繪像盤古氏,三皇所莫見盤古氏,誰能知而圖繪乎?不待博識者,其雖五尺童子,可知孟浪,而此不過邵康節元會處置之義也,此則滉漾,只諭而已。今予大覺者,三代盛時,聖君賢臣,共理一世,周之越裳獻雉,亦由於此,而大抵夏尙忠殷尙質周尙文,其於周,文質大備,故子曰吾從周。況周公夫子,旣稱才且美,而能啓周家八百年,須首周禮,可見彬彬之驗,而然僅數代後,周室衰微,以至於下堂見諸候,問其弊源,卽文也。噫,今我國微弱,亦由本文而然也。故世稱三代盛時,而周室衰微之後,五伯雖能匡救王室,亦止於五伯,其後曰以戰國,今朝大覺者,卽此也。噫,王綱樹,諸候奔走率職,豈有此病?王綱凌替,諸國傑黠,長與戰爭,是豈征伐自周王下?任自相爭而然矣,故以起功利。噫,彼蘇張,其師一也,蘇秦主從,張儀主橫。嗟,彼蘇秦,錐觸脚而讀書,能佩六國印,嫂妻下堂。嗟,彼張儀,以同門受學之人,能以他道,其亦拜相,問其本,卽從橫也。噫,以縱橫之術,其猶爲國。嗟哉,今日,可謂無事世界。噫,其君徒位徒壽。嗟哉,其臣,彌縫度日,此何世界?噫,旣下求言之旨,而今日復膳,衆皆喑啞,亦何世界,此可謂其國興乎,其國替乎?嗚呼,昔則功利爲能,於今咸趨名利,此予所以今朝大覺興歎者也。嗚呼,其衰戰國,何足法也?陋矣縱橫之術,亦何足道,而其猶若此,能成一時之業,今予承三百年艱大之業,臨御近五紀,伈伈泄泄。今日大小臣工,皆喬木世臣,豈得於傅岩乎,亦得於渭水乎?受乃祖乃父之志,今事八旬其君,猶尙若此。嗚呼,四十九年臨御,豈不靦然乎?下敎于此,聞國朝盛事,心軟語默,惟止乎此,將此敎布中外。晦曰,左相,適得異事敢請矣。上曰,何也?尙喆曰,今十月初四日,卽宣廟癸巳年自龍灣回鑾,受賀于慶運宮之日也,聖上臨御五十年,纔過誕辰。又當上候平復之際,而今年適値癸巳,況又時月不先不後,豈非異事乎?臣等見此文籍,不勝奇幸,敢請受賀矣。上曰,異哉,然則予當受賀矣。上曰,噫,雖衰,志則不衰,於今固拒諸臣之請,彼蒼臨照,豈有例讓,而今日復膳,復欲困我,朝者下敎,皆由於此。今聞左相所奏,嗟哉固心,渙然氷釋,何則嗚呼今聞穆陵昔癸巳,自龍灣駕回慶運宮受賀,其日,卽十月初四日云。嗚呼,八旬此日,將有十三日,千慕萬懷,亦歇後語也。嗚呼,頃年舊闕,爲國初受賀勤政殿,其後昌德宮,敢欲聲徹仁政殿受賀,今春正月初十日,逢昔癸巳回甲,臨此殿而受賀。今聞于此,誠是千千萬萬料表,其尤異者,料表有事南殿,暮年親酌,而來聞此事。嗚呼,一則陟降指導,一則今日諸臣,感而遂通之理也。聞此只爲予而拒焉,亦豈孝乎?此予所以渙然氷釋者也,且其聞,在於復膳之日,亦非偶然也。噫,旣有其殿,何求他殿?況勤政受賀,今春崇政受賀,意皆在焉,亦何異焉?來月初四日,當詣慶運宮,先受賀,頒赦中外,告由則何敢瀆褻?初一日朔祭兼行。永寧殿·社壇·儲慶宮·毓祥宮·徽寧殿告由,同日而祭文及頒赦文製下,莫重盛事,其宜博考,春秋館堂郞,今日詣沁都,奉考而來。嗚呼,以予之心,一朝聞此,有此敎,若問其心,一段追慕,嗟哉群工,咸知予意。出傳敎上曰,今思古人云視於無形,聽於無聲,禮記亦云齋三日,乃見齋者,此神人感通一理之義也。嗚呼,料表有事,暮年拜殿於第三室,當拜儲慶宮以奏,只數日聞古事,此予則曰南殿陟降,指導也。旣思何循常例,旣告於儲慶宮,況此殿乎?同日遣都尉,一體告由。出傳敎賤臣,承命出來,與禮曹參判鄭厚謙,參議宋淳明,右承旨徐晦修,偕入進伏。上曰,今聞實錄,奉安于京史閣云,沁都奉考下敎安徐,卽爲考奏。出傳敎上曰,今聞此奏,寤寐豈憶,所重在焉,追慕而然,旣若此則何循常例,亦何待其稟?今年將暮,慶不踰年,庭試擇日,必於十月事,分付儀曹。出傳敎上曰,二十九日,當香祗迎,禮房知悉。出傳敎上曰,武科初試擇日,今日先擇以入,取人,一依昨年庭試初試數,而於殿試,懸題後,自金商門,詣中日廳,試取以來,令該曹先爲知悉。出傳敎諸臣以次退出。
癸巳九月二十一日申時,上御集慶堂。藥房入診,左右相·春秋館堂上,同爲入侍時,都提調申晦,提調閔百興,副提調徐命善,左議政金尙喆,右議政元仁孫,兵曹判書具允鈺,假注書李成運,記事官洪國榮·李魯述,醫官方泰輿,以次進伏訖。晦曰,聖體,若何?上曰,一樣矣。仍請進湯劑,上進御。命書傳敎曰,凡事必也正名,旣兼平復賀,則今何無賞?內局直宿都提調以下,依例書啓,明日承旨持入,入侍承傳色,一體書啓,而且有舊例,其餘長番司謁以下,依例書啓。賤臣,承命出來,與同春秋李徽中,偕入進伏。尙喆曰,此黃海監司李宅鎭災實分等狀啓也。延安等三邑,置之尤甚,康翎等五邑,置之之次,長淵等十五邑,置之稍實,仍以地部給災一千八百結外,二千結,有所加請矣。年來延白,被災最甚,今此加請之數,非曰太濫,若以本道畓摠論之,猶似過多,一千二百結,更爲加給,竝地部所劃而準三千之數,何如?上曰,依爲之。災結所請,比諸昨年減三千結,非過濫。噫,仁宗皇帝,謂楊士奇不問有司。嗚呼,暮年,豈惜千結?一體許施,可也。尙喆曰,其一尤甚三邑,今年條田結詳定大米,以純小米代捧事也。災邑民事,雖曰可悶,詳定大米,朝家亦多取用之時,不可全數代捧,折半許施,何如?上曰,折半毋或少耶?三分二代捧,可也。尙喆曰,其一,本道舊逋,只在於海延白三邑,新舊還一時竝督,實有災民渙散之慮,三邑舊逋,限明秋停退事也。本道舊還之未捧,果是被災三邑,而自備局分排者,不過六百石,元數無多,依請許停,何如?上曰,依爲之。尙喆曰,其一,牙兵入防,特爲停防事也,本營入防,與西北有異,災年民弊,不可不念,依請姑停,何如?上曰,依爲之。尙喆曰,其一,管理營所管大興山城餉還,限折半,捧留本邑,待明秋還納該城事也,災邑此等之歲,多有捧留該邑之例,依請許施,何如?上曰,依爲之。尙喆曰,其一,今年沿海畓農失稔還租,難以本色準捧,尤甚邑折半,之次邑三分一,以相當穀代捧,待明秋還作本色事也。代穀之弊,纔有申飭於諸道,而災年民事,亦不可無闊狹之道,尤甚邑三分一,之次邑四分一,依準折許令代捧。待明秋還作本色之意,嚴飭,何如?上曰,依爲之。尙喆曰,其一,推奴徵債,限明秋防塞事也,此亦依所請許施,何如?上曰,依爲之。出擧條諸臣以次退出。
上在慶熙宮。停常參·經筵。
藥房都提調申晦,提調閔百興,副提調徐命善啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。輔相忱誠,令予聞此,豈意八旬?逢此邦慶,撤宵追慕,欣喜曷勝?氣則一樣,待敎。
大殿·中宮殿·惠嬪宮·嬪宮,政院·玉堂口傳問安。答曰,知道。
世孫宮,政院·玉堂單子問安。答曰,知道。
世孫宮,朝廷·二品以上單子問安。答曰,知道。
中宮殿·惠嬪宮,藥房口傳問安。答曰,知道。
傳于吳載純曰,次對進定於今日。
又傳于曰,此時若此,柏府薇垣長,牌招。
備忘記,傳于任宗周曰,夜長特甚,誠是最悶,靜臥以思,自龍灣回,卽日受賀,必也有意,癸亥擧義,當日卽阼,必仍戎服,其時豈有冕服?況靜思,兩已一亥三癸一也,是誠奇也。子曰,繪事後素,且與其史寧野,其雖繼述而爲儀文宜簡,且兩朝未御之服,何敢着也?一則當御絳紗袍,一則當御冕服時,而皆若此,今何敢若常?今番受賀,當因以翼善冠·袞龍袍,百官皆着黑團領,其日儀杖,小駕儀杖,禁軍只入番扈衛軍官,副輦·留營·留陣,皆安徐。挾輦六十名,挾輿二十名,內入直,前廂軍三十名,禁營入直軍,後廂軍三十名,御營入直軍,訓將只領新營標下都領,世孫,同牌隨駕,依前道由敦義門道,百官先詣祗迎。賀禮時,禁軍儀杖,設於門外,只軒架設於門內,世孫小次,設於大門內東,以踐其位,意雖坐卽阼堂,何敢設交椅?當平坐,侍衛只入直隨駕,當立於庭,勿設補階,以前後部鼓吹,代軒架。
吳載純啓曰,大臣·備局堂上,依下敎來待矣。傳曰,竝入侍。
有政。吏批,判書趙明鼎進,參判鄭尙淳式暇,參議洪樂純在外未肅拜,都承旨徐命善進,以鄭景瑞爲敦寧都正,徐日修爲永禧殿令,洪相格爲戶曹佐郞,鄭尙淳爲司圃提調,趙章漢爲崇陵別檢,李養遂爲京畿都事,以申在善爲檢詳,徐命膺加崇政,李世澤加嘉義,上候平復後,提調·副提調,加資事承傳。
兵批,判書具允鈺病,參判李在協病,參議朴思亨病,參知朴奎壽入直進,左副承旨吳載純進,以李世澤·洪良漢·洪景顔爲副司直,尹弘烈·申在善·朴聖泰·鄭民始爲副司直。
傳于任宗周曰,內局入侍,儒臣,持問答同爲入侍。
又傳于曰,儒臣,持蘇秦·張儀傳入侍。
徐晦修,以弘文館言啓曰,本館下番,無他推移乏員,不得已以上番,姑降入直之意,敢啓。答曰,知道。
任珹,以義禁府言啓曰,李敬養·李商巖,竝蕩滌,令金吾,卽爲分付事,命下矣。興陽縣定配罪人李敬養,北靑府定配罪人李商巖等,所到處,卽爲放送事,分付各該道臣之意,敢啓。答曰,知道。
又以義禁府言啓曰,拿處都事,卽爲放送事,命下矣。囚南間罪人曺允精,依傳敎,卽爲放送之意,敢啓。答曰,知道。
吳載純,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳九月二十二日辰時,上御集慶堂。藥房入診入侍時,都提調申晦,提調閔百興,副提調徐命善,假注書李成運,記事官洪國榮·李魯述,醫官方泰輿·鄭允協·慶絢·金世彦·李海德,以次進伏訖。晦曰,夜間聖體,若何?上曰,一樣矣。寢睡·水刺之節,亦何如?上曰,亦一樣矣。晦奉進湯劑,上進御後,晦請診候,上許之。方泰輿等,診候訖,退伏奏曰,左右三部脈候度數調均,脾胃脈候,亦差勝矣。諸臣以次退出。
癸巳九月二十二日辰時,上御集慶堂。大臣·備局堂上,引見入侍時,領議政金相福,左議政金尙喆,右議政元仁孫,綾恩君具允明,行司直具善行,行戶曹判書蔡濟恭,行司直鄭弘淳,左參贊韓光會,行刑曹判書朴相德,仁陽君李景祜,行副司直洪名漢,知敦寧徐命膺,行副司直趙重晦·李章吾,吏曹判書趙明鼎,右參贊洪樂性,兵曹判書具允鈺,行副司直尹東暹,判尹李潭,開城留守李聖圭,訓鍊都正李潤成,行副司直尹泰淵,戶曹參判尹得養,淸川君金鍾正,江華留守成天柱,吏曹參判鄭尙淳,工曹參判李重祜,行副司直金相翊,大司諫洪檢,執義李蓍廷,校理李秉模,左副承旨吳載純,假注書柳頤玄,事變假注書李東夔,記事官洪國榮·李魯述,以次進伏訖。相福曰,聖體,若何?上曰,一樣矣。寢睡,亦何如?上曰,一樣矣。相福曰,今番慶賀,誠前古罕有之事也,臣等不勝歡忭,其日入侍諸臣,請命揷花。上曰,然則爲宴乎?尙喆曰,還宮時,揷花而回,臣等豈不樂乎?仁孫曰,揷花等節,固不可廢也。上曰,進饌則,政府·六曹合設乎?相福等曰,政府·六曹,合設則似不可矣。相福曰,合力者,力不足而然也,政府·六曹,豈至合設乎?上曰,然則再設乎?尙喆曰,雖七次,似無妨矣。上曰,太濫矣,豈繪事後素之意乎?命書傳敎曰,冥然八旬,夙夜自歎,今番後嗚呼重逢來月初四日,若不冥然,何逢此日?其況酌獻數日,乃聞乎此。此嗚呼,五代祖六代祖妣,指導而然,予於戊辰,奉安南殿,兼製第五室,其時欣喜曷勝?故景賢堂,餕餘設酌,今番豈特八旬?重逢此日,噫,昔癸巳癸亥·今癸巳,三癸相聯,其尤奇者,癸巳年十月初四日,我聖祖,自龍灣回此堂受賀,癸亥,我聖祖擧義後,此堂卽阼受賀,不肖于今八十,逢此日,踐其位,坐堂受賀,此亦豈特漢唐?雖三代,果無此也。嗚呼,循例法殿踐位,而猶常例事,而於此堂三次賀禮,誠是料表。嗚呼,昔癸亥年諸臣,遵舊禮請宴,故予於長樂殿,奏駭擧,我慈聖敎予曰,汝當受也?予笑而對曰,慈敎,豈若是易耶?小臣若受,當先慈殿,慈聖敎曰,予當受,爾受,以我慈聖,恒日固心,爲不肖,有此敎,予雖心金腸石,何敢辭也?仍以强受,尙今思焉,中夜嗚咽,丙戌年,追憶昔年,以予心予先命焉,指日待,頃年卽阼堂前,設數饌,與大臣與數臣相飮矣。嗚呼,八十年,重逢此日,繼兩朝升堂受賀,其在慰兩朝陟降之道,豈可沁沁而回異常?政府·六曹進饌請,予何浪受,亦何爲無所據君?嗚呼,我兩陟降,顧予之心,當若癸亥年我慈聖心,而況無事之時,當殿相飮,其況今日,且政府六曹饌,卽載於五禮儀。其亦暮年修擧舊典之意,先問入侍諸臣穆陵外裔癸亥勳孫下敎,其自禮成後,豈特入侍諸臣?其日入侍二品爲兩孫者多,予當坐此堂,代兩朝受饌,穆廟內外裔與扈聖功臣孫,癸亥擧義勳臣孫同參,而奉朝賀·時原任,一體參焉。酒依戊辰年用餕餘,以太常酒代用,政府六曹,同備,而器不過五器,去油蜜果,若宣醞例。噫,此豈予張大?一心追慕而然,八旬於予,其太康也。又命書傳敎曰,以予意旣下敎,相臣固請,子曰,必也正名,旣從五禮儀,宴饌何拘?此依古文,旣同日政府六曹合設。只饌案除行果味數,世孫先進爵,奉朝賀·時原任,各進一爵,而此不過進爵,旣無味數。只次第進爵,世孫與參宴諸臣,各遍一爵,樂則用殿庭樂,除舞於花,予欲停焉,昔溫公聞喜宴,不肯揷花,勸曰君賜不可違,乃簪一花。嗚呼,今予八旬,卽陟降垂賜,今者此擧,亦陟降所賜,詑榮陟降,亦嗣君之道,謂此心先掩抑,明年何年,卽甲午也。昔此年九月內外宴後,予仍簪花回第,乙酉以後,雖進花不揷,今番所重在焉。君臣皆揷回駕,都民見而相謂曰,此爲兩朝宴,吾君揷花而回,此六十年於予再也。此誠陟降賜,正若古人所謂君賜不可違者也,進花頒花,依例爲焉,只獻於君,只賜侍宴諸臣。又命書傳敎曰,旣已備饌,政府六曹諸堂,一體進參。又命書傳敎曰,都提調領敦寧府事金陽澤內廐馬,鞍具一匹面給。提調知敦寧徐命膺,副提調都承旨李世澤,竝加資。金載順勿論,注書朴聖泰待敎,鄭民始竝陞六,差備待令人方泰輿,半熟馬一匹賜給,鄭允協資窮,熟馬一匹面給。慶絢·吳道炯·鄭允說·柳光翼·徐命緯·金孝儉·洪愼讓竝加資,掌務官康命徽·金相祐,竝東班職除授,其餘各兒馬一匹賜給。藥色書員趙景行·李命完,竝書題除授,其餘皆令該曹,米布考例題給。又命書傳敎曰,都尉三人同敦寧等二人,皆依前承命入直,皆廐馬一匹面給。又命書傳敎曰,中宮殿·世孫宮·惠嬪宮,承傳色,承言色,各半熟馬一匹賞給。又命書傳敎曰,中官金完碩·韓景會,以堂郞晝夜待令,豈此一時入侍?景會,兼水賜間次知也,竝特爲加資,曺壽喆·孫效忠·安國來,皆御製書下者,各熟馬一匹面給。其餘長番中官,各半熟馬一匹賜給,差備中官司謁司鑰,各兒馬一匹賜給,其餘諸下人,令該曹米布考例賞給。相福啓曰,適有言端,故敢達矣。頃日臣與戶禮工判,奉審長生殿,莫重奉安處,有年久頹圮之慮,戶判,以木支柱,而如或益甚,則春間臣等,當相議爲修改之道矣。濟恭曰,明春若至於不可不改之境,則勢將移奉後,爲從便修改之圖矣。上曰,依爲之。出擧條又啓曰,此咸鏡監司李最中,分等狀啓也。安邊等二十一邑,置之稍實,甲山等二邑,置之之次,仍以爲舊還當捧,自有備局分數,而以本邑有難準捧,則各穀中難辦者,以精實相當穀代捧事,請令廟堂,稟旨分付矣。本道舊還十萬七千餘石,今年分排,只是七千七百石,必無難捧之理,而如或難以本色準捧,則依所請代捧,而前頭還作本色之際,依頃日憲臣所奏,上敎申飭,各別詳察,俾無憑藉幻弄之弊,何如?上曰,依爲之。出擧條仁孫啓曰,再昨帳殿處分諸臣,皆蒙蕩滌之恩,而禁府都事二人,猶爲見漏,故敢達矣。上曰,蕩滌,可也。仁孫曰,一人則有囚於南間之命矣。上曰,放送,可也。出擧條景祜啓曰,日前擧動時,金柱廈妻上言,有令該府,考奏,其時大臣所奏之命,故敢達矣。曾於乙亥,故奉朝賀金在魯,以逆賊收孥中出繼者之不入緣坐,自是法典,而如有最重之逆,免坐者多,則別爲陳達竝配。古亦有例,今番左相,亦已陳達擧行,而便若應行,則左相意,亦以爲過爲達,上敎,有逆浩緣坐出繼者勿施之命,其後仍臺請,逆浩之姪五人,分配矣。上曰,竝特放,可也。出擧條相德啓曰,夏間疏決時,定配罪人之父母與祖父母,年八十以上者,竝以特敎放釋矣。外方罪配之類合十四名,今始考籍以來,而其中二人,因特敎定配,不可不一番稟定,故仰達矣。上曰,一竝蕩滌,可也。出擧條濟恭曰,日前海西伯狀啓,災結加請,殿下依所請準許矣。海西,田多畓少,故田則雖當災年,元無給災之規,只論畓結,而本道畓結,不過海延白三邑,地部劃給之外,二千結加請,似爲過多,而殿下以爲民之意,旣已準許,則臣何敢更爲稟達?請其減削,而蓋道臣災結之狀,雖請二千結,未敢必其依所請蒙許,故例有剩數之請,此後諸道臣災結之請,若一竝準許,則似難。上曰,是矣。尙喆曰,此道臣,素是精詳之人,今此分等執災,必不過濫,且以狀啓措語觀之,此必的實矣。廟堂雖有過給,分俵後,若有餘數,則必還納矣。相福曰,凡道臣災結之請,自廟堂每必減削,故例有剩請矣。廟堂若依所請盡給,則必從實狀請矣。上曰,然矣。命書傳敎曰,政官牌招開政。上曰,禁府汰去都事蕩滌,拿處都事放送。出榻敎上曰,理中建功湯,此後去便香附,縮砂,依前方煎入。出榻敎檢蓍廷所懷,皇天祖宗,默祐我宗祊,聖候快臻康復,臣民慶忭之忱,當如何哉?況此擧賀年月日,同孚於聖祖昔年癸巳,此實我東方無前之大慶。我殿下,以踐位行禮之心,快回謙德,俯循群請,光前之烈,追慕之誠,今日廷臣,莫不欽仰。聖人云遵先王而未有過者,其所以遵先王成憲者,不但在於縟儀而已。凡於政令施措之際,克軫聖心,益勉繼志述事之方,是臣區區之望也。上曰,所奏誠是,當體念焉。
癸巳九月二十二日申時,上御集慶堂。藥房入診,儒臣同爲入侍時,都提調申晦,提調閔百興,副提調徐命善,校理李秉模,修撰李克生,假注書李成運,醫官方泰輿,以次進伏。晦曰,午間聖體,若何?上曰,一樣矣。晦請進湯劑,上許之。命書傳敎曰,月山大君孫有之耶?令銓曹,卽爲訪問,書代數列書以聞。又命書傳敎曰,月山大君奉祀孫李熙勣,令該曹,待窠卽爲懸註調用。又命書傳敎曰,今聞湖南東堂初試榜目,古來稀年者,有一人。噫,伯夷,稱文王亦善養老,今番大小科初試榜目,一何多聞,明年上來時,一體給馬給糧事,下諭道臣。命秉模·克生,讀問答。仍命賤臣,持入前癸巳,前前癸巳九月日記,令命善讀訖,諸臣退出。
癸巳九月二十二日初更四點,上御集慶堂。儒臣入侍時,校理李秉模,修撰李克生,同副承旨任宗周,假注書柳頤玄,記事官洪國榮·李魯述,以次進伏訖。上命秉模讀蘇秦傳。上曰,蘇秦何國人也?秉模對曰,東周洛陽人也。上曰,其下張儀傳乎?對曰,然矣。上命克生,讀至半,上曰,張儀頗畏蘇秦,故在時不敢動矣。上曰,其文可謂文章,而多有荒雜處,太史公敷衍乎,乃儀·秦之言乎?秉模對曰,儀·秦之言。太史公,似多敷衍矣。上曰,下番之意,何如?克生對曰,與上番意同矣。上曰,二人優劣,何如?秉模對曰,儀·秦皆妾婦之道,而蘇秦似優於張儀矣。上曰,其下何傳?對曰,陳軫傳也。上命宗周讀訖,仍命賤臣,讀公孫衍傳,國榮,讀孟嘗君傳,魯述,讀馮驩傳訖。上命退,諸臣以次退出。
上在慶熙宮。停常參·經筵。
申時,日有左珥。
藥房都提調申晦,提調閔百興,副提調徐命善啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。憫夜長苦建功,一夜百夜,一點百點,卄九在五日,心膽皆隕,氣何暇諭?待敎入侍。
中宮殿·惠嬪宮,藥房口傳問安。答曰,知道。
備忘記,傳于吳載純曰,憫夜長,夜長,莫若今日,莫若今日,報漏寥寥,軍號寂寂,此何國體,此何紀綱?開門後,禁漏入直官三人,諸部將,令騎曹,決棍十度。
又傳于曰,大禮在近,禁漏官員部將,下敎安徐。
備忘記,傳于徐晦修曰,百餘年後,爲此禮,此今八旬而然,心雖欣喜,靜以思焉,於予太康,況加以宴禮,此豈予受,而其亦太康。噫,二十九日,有五日,追憶昔年,予懷千萬,且坐堂受名,雖饌案,依耆社例,用平盤,只於一盤,以便予心。
備忘記,又傳于曰,慶運宮來月進詣時,崇賢門乘輦前後部鼓吹,依例,尙瑞院單子儀注,安徐。
又傳于曰,內局入侍時,海運君同爲入侍。
又傳于曰,內局入侍時,綾恩君具允明,同爲入侍。
傳于吳載純曰,內局入侍儒臣,持問答,坐直承旨守令,同爲入侍。
吳載純,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳九月二十三日辰時,上御集慶堂。藥房入診,三公·戶判·綾恩君·海運君,同爲入侍時,都提調申晦,提調閔百興,副提調徐命善,領議政金相福,左議政金尙喆,右議政元仁孫,行戶判蔡濟恭,海運君槤,綾恩君具允明,假注書李成運,記事官安以權·洪國榮,醫官方泰輿·鄭允協·慶絢·李敏德·洪愼讓·鄭潙,以次進伏訖。晦曰,夜間聖體調攝,若何?上曰,一樣矣。寢睡·水刺之節,亦何如?上曰,亦一樣矣。晦請診候,上許之,方泰輿等,診候訖。退伏奏曰,左右三部脈候度數調和,脾胃脈候,亦差勝矣。相福等,進伏曰,聖候,若何?上曰,一樣矣。相福·尙喆曰,俄見下敎,以平盤進饌,在下之道,終涉未安矣。上曰,饌案謄錄持入。上問,濟恭曰,往見慶運宮乎,廣狹如何?對曰,宮內雖狹,可以容之,洞口頗窄,似難旋馬。尙喆曰,上下簪花,豈不樂歟?上曰,無或豐亨乎?欲減簪花。仁孫曰,此出於與民同樂之意也。濟恭曰,此爲詑榮陟降矣。上命宗臣進前,笑曰,恩全胡隨來乎?槤曰,政府六曹,旣進饌,宗親,獨不進饌,實有向隅之嘆矣。上曰,情理似然,伊日還宮後,使宗親府,設五器饌。上曰,慶運宮,其時時御所乎?尙喆·仁孫曰,然。命書傳敎曰,今當大霈,嶺南封進官下敎,道臣推考下敎,一竝安徐。命賤臣,持入都監進饌儀軌,令命善讀奏。又命賤臣,知入仁穆大妃嘉禮年月日。命書傳敎曰,初四日,卽祚堂受賀,後堂狹窄,當受宴於月臺,月臺則設交椅,饌案,果五器。今番只三器,毋論湯麪,只設於饌案,莫敢加進一器。諸臣以次退出。
癸巳九月二十三日申時,上御集慶堂。藥房入診,坐直承旨·儒臣·守令,同爲入侍時,都提調申晦,提調閔百興,副提調徐命善,右副承旨任珹,校理李秉模,修撰李克生,假注書李成運,記事官安以權·洪國榮,密陽府事鄭存中,海州判官趙載履,鴻山縣監李耉永,醫官方泰輿,以次進伏訖。晦曰,午間聖體,若何?上曰,一樣矣。晦請進湯劑,上進御後,上曰,初四日事,終涉太康。晦·百興曰,斷無是理也。上命守令進前,上曰,存中誰也?命善對曰,亨益之孫,弘祥之子也。上曰,載履,豐原之子乎?命善對曰,然。仍命命善,各讀宣諭帖。上曰,有未下直守令,其令當日辭朝,仍爲入侍。出傳敎上曰,今聞昨日月山大君奉祀孫,承傳者年幼,故以其生父誤着云,昨日下敎勿施。今聞年雖十五,於承傳何可拘年?其名聖宗云,而亦幼名云,以此名承傳,冠名後,呈于該曹,他日檢擬時,以冠名書入。出傳敎藥房提調,持湯劑更爲入侍。百興曰,來十月初四日陳賀時,王世孫,坐堂受賀之節,何以爲之乎?上曰,置之,可也。出擧條命賤臣,知入健元陵·獻陵·穆陵春秋,仍命秉模·克生·珹賤臣及以權·國榮,次第讀問答訖。諸臣以次退出。
上在慶熙宮。停常參·經筵。
初更二更,有霧氣。
藥房都提調申晦,提調閔百興,副提調徐命善啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。賀禮繼述,於予太康,以此用心,氣何暇諭?待敎入侍。
中宮殿·惠嬪宮,藥房口傳問安。答曰,知道。
備忘記,傳于徐晦修曰,旣命平復賀皆直宿,其豈尋孫,直宿三都尉,一體陪宴,追憶昔年,予懷千萬,而今番闕焉,曷勝惕然?工判金器大,前道臣尹東晢,爲今審進止提調,猶有二人,追慕皇嫂,興惟國舅,魚錫定·金龜柱,一體爲進止提調,同爲陪宴。
備忘記,傳于申益彬曰,憶昔此年,軍民宜先,其日隨駕禁軍挾輦挾輿武藝廳司謁以下,差備待令人禁將軍,皆以令度支盤肉以饋,只入直禁軍隨駕,洞內耆耉人受饌時,堂下庭饋肉,令度支一體待令,皆用盤。
傳于任珹曰,臺臣入侍以奏。
傳于徐晦修曰,內局入侍,同春秋,使之入來。
又傳于曰,時儒臣春坊,盡爲來待。
備忘記,傳于徐晦修曰,建功亦有太康,脈勝後三貼亦太康。
備忘記,又傳于曰,工判金器大,其代兼差備。
備忘記,又傳于曰,以予因心許此,聞古心氷釋而然也,許宴今番酌獻後,陟降若指導也,追憶先兼兩銓長,進爲領相,卽追慕一郞兩曹而然也。今者若此,誠是千千萬萬料表,此何由乎?卽予爲先誠淺而然也。何顔對臣庶?自恧悚然也。
傳于徐命善曰,春秋館堂上入侍。
傳于徐晦修曰,同春秋同爲入侍,海運君槤,京畿楊州地,父母墳加土呈辭。傳曰,給由馬,饒奠床備給。
傳于任珹曰,前大提學,牌招來待。
又傳于曰,坐直承旨入侍。
又傳于曰,諸原任勿待命事,遣注書傳諭。
徐晦修,以侍講院言啓曰,本院新除授兼弼善尹弘烈,卽爲牌招察任,何如?傳曰,允。
吳載純,以兵曹言啓曰,昌德宮·昌慶宮,差備內窓戶,令戶兵曹郞廳,春秋摘奸事,曾有定式矣。發遣本曹郞廳與戶曹郞廳,眼同摘奸之意,敢啓。答曰,知道。
又以兵曹言啓曰,武臣堂上祿試射,以無故日退行事,草記蒙允矣。今九月二十五日設行,而試官望,備擬以入之意,敢啓。答曰,知道。
任珹,以義禁府言啓曰,逆浩之姪分配者五人,竝放送事,擧條啓下矣。慶尙道鎭海縣定配罪人金柱恒,咸鏡道鏡城府定配罪人金柱明,利城縣定配罪人金柱東等,竝放送事,分付。各該道臣,而昆陽郡定配罪人金柱廈,三水府定配罪人金柱漢等,旣物故,罪案中爻周之意,敢啓。答曰,知道。
吳載純,以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳九月二十四日辰時,上御集慶堂。藥房入診入侍時,都提調申晦,提調閔百興,副提調徐命善,假注書李成運,記事官安以權·洪國榮,醫官方泰輿·鄭允協·慶絢·白文昌·金宗壽·柳源,以次進伏訖。晦曰,夜間聖體調攝,若何?上曰,一樣。晦曰,寢睡·水刺之節,亦何如?上曰,亦一樣矣。晦奉進湯劑,上進御後,晦請診候,上許之。泰輿等,診候訖,退伏奏曰,左右三部脈候,度數調和,脾胃脈候,亦如昨日矣。上曰,摠府諸堂入侍事。出榻敎上曰,詣臺臺臣入侍事。出榻敎賤臣出來,與順義君烜,光興君橏,恩全君禶,花陽君榷,徐命膺·李漢昌·崔東岳·趙台祥,持平黃宅仁,正言李弘濟,偕入進伏。上曰,摠管盡入乎,其數幾何?命善曰,九人入來矣。命膺·百興曰,今番進饌,只許政府六曹,不許摠府,則臣等之心,獨不抑鬱乎?上曰,昨今年連設宴,明年九月,又將爲乎?命膺·百興曰,然。上曰,因慨然下敎,今聞申判府事在藥院,再次挽止云,故予謂禮判曰,旣遂其願,則有何意隨來乎?對曰,此一府規例云,稚騃恩全隨來海溪,勢固然矣。昔此年請尊號時,今領敦寧,先卿故參判李晩成立異,此可謂盛事。旣爲宗伯已準請,則抑何不足,隨順義君而來,若申飭,宜先此人,禮判閔百興,從重推考。出傳敎上曰,此無異豐沛父老,大貞陵洞七十以上耆民,其時同庭賜饌,先爲抄啓。出傳敎上曰,壬辰倭亂時,名相柳成龍,別號西厓耶?命善對曰,然。命書傳敎曰,今予一心,追慕慕古而已,故相柳成龍,卽名相也。今於此年,豈不思此相?其奉祀孫,令銓曹,問于本道以奏。上曰,今聞抄啓一人,年今八十一歲。嗚呼,此日,此人陪宴,予懷萬倍,豈可以予年推恩者參宴?特加一資,今日口傳下批,其令金圈參宴,參宴時,皆令許杖,若耆老宴。出傳敎上曰,五臺山,今番翰林奉安冊子,知入。賤臣,承命出來,與同春秋李徽中,兼春秋卜台鎭偕入進伏。宅仁曰,新除授大司憲金應淳,時在京畿安山地,掌令柳匡國,時在忠淸道木川地,請竝斯速乘馹上來事,下諭。上曰,依啓。金應淳闋服後,自當上來,勿爲下諭。出擧條弘濟曰,新除授獻納李度默,時在忠淸道公州地,請斯速乘馹上來事,下諭。上曰,依啓。弘濟曰,被彈反詈,實非聖世之美事,而曾有前後飭敎,蓋出於社後弊勵廉恥之盛意也。朴宗彦,以不稱臺職,至招人言,則其在處義,固當順受巽辭,以待公議,而乃於自列之章,顯有噴薄角勝之言,殊無嚴畏朝著之心,此路一開,後弊難防。且渠之情勢,旣不可以無故人自處,則何敢贅及他說,揚揚論人,以爲塞責之計哉?其所以放倒廉恥,縱恣無忌,莫此爲甚,如此之人,不可置之於耳目之列,請前正言朴宗彦,改正臺望。上曰,頃者批答旣諭,而今聞啓辭,可謂有臺,依啓。弘濟曰,陞補之逐朔取抄,學製之分等設行,法意攸在,而近年以來,遷就愆期,便成謬例,必當歲末隆寒,連日會士,每有窘急之歎,非但爲年少儒生受傷之弊,亦有妨於勸學成就之道矣。以今年言之,自上飭敎,非不至矣,而陞補則只爲初抄,學製,亦不過一次擧行,此可見庶事怠慢之一端也。請前後大司成及敎授,從重推考,趁此寒氣未緊之前,次第試取焉。上曰,曾有申飭而若此,故欲下敎而未果,今啓得體,依啓。出擧條命書傳敎曰,排朔陞補,意蓋深矣,而歲晦兼爲,當朔遺漏者幾人,曾已,申飭。今有年富力强大司成,意謂連爲,頃捧箴銘頌講,其亦闕焉。欲爲下敎而未果,今見臺啓,其令自明日,分排爲焉,予當時或問於政院,申飭。上曰,此後亦依前詣臺臺臣,午前,直爲入侍,午後傳啓。出傳敎命賤臣,持入癸亥擧義時日記,令命善,讀奏訖。諸臣以次退出。
癸巳九月二十四日未時,上御集慶堂。春秋館堂上入侍時,同春秋李徽中,左副承旨吳載純,假注書柳頤玄,記事官安以權·洪國榮,以次進伏訖。上曰,實錄考出乎?國榮對曰,考出矣。上曰,穆廟仁穆大妃,春秋幾何?國榮曰,昨日注書,已知入矣。上曰,穆廟嘉禮後,幾年禮陟乎?國榮曰,七年矣。上曰,其時貞明公主幾歲乎?國榮曰,六歲矣。上曰,光海朝,仁穆大妃,御西宮年歲知入。國榮曰,光海日記,在於外史庫,故不得考出矣。上曰,貞明公主吉禮,擧義後幾年爲之乎?國榮曰,其年爲之矣。上曰,注書出去,玉堂及春坊官員,盡爲同入。校理李秉模等,以次進伏,上一一問名後,仍下敎曰,戒太康賦,製入,可也。秉模等,承命先退,上曰,注書出去,大提學若已承牌,卽爲同入。賤臣還奏曰,大提學姑未入來矣。上曰,試券先捧者幾張乎?賤臣對曰,只一張矣。上曰,持入,盡捧後,試所承旨持入也。命書傳敎曰,今日大臣,豈微稟而入乎?承旨所告,其涉駭然,當該承旨遞差,莫重下敎,傳命注書,守廳注書,互相爭詰遲滯,萬萬可駭,一竝汰去。其代,廳注書前望中次擬人差下,其令卽爲入直,近者堂后假官,若碾旋,亦不擇人,其涉駭也,當該承旨推考。又命書傳敎曰,承旨有闕代,參知朴奎壽除授,牌招入直,房順房。又命書傳敎曰,雖代其任,今聞領相所奏,非承宣之過,雖遞差宜顧,前承旨任珹,參知除授,待開門牌招入直,注書,則可駭,因下敎施行。
癸巳九月二十四日申時,上御集慶堂。藥房入診,原任大臣,同爲入侍時,都提調申晦,提調閔百興,副提調徐命善,假注書李成運,記事官安以權·洪國榮,醫官方泰輿,領敦寧金陽澤,領府事韓翼謩,判府事李溵·李思觀,以次進伏訖。晦曰,午間聖體,若何?上曰,一樣矣。晦奉進湯劑,上進御後,陽澤請自敦府進饌。上曰,過矣。翼謩等,請自樞府進饌,上不許。命書傳敎曰,今日君臣不相孚,一何至此?予雖誠淺,氣亦衰耗,而追慕之心,雖衰不衰,所守之志,誠淺益固,其雖百人挑我,千人喧閙。予曰但當守心而已,而千千萬萬料表,聞來月初四日,自龍灣來御慶運事。嗚呼,此昔癸巳所未奏者,前癸巳亦未奏者,而噫予不肖,常歎冥然,而八旬逢此年,故嗟今諸臣,其欲稱慶而莫敢請。左相至誠求得於寶鑑,有此奏問,其由因八旬而然,近者大覺,陋高宗而使諸臣不敢言其年,於今因此年聞故事,此予所以固心氷釋者也。噫,其尤奇者,酌獻南殿,展拜儲慶,數日聞此,此誠若指導者,古人云視於無形,聽於無聲,此豈特指導者,若聞若覿?噫,予心非金,予腸非石,以此其不興感,此負輔相之誠,今猶餘事也,誠負陟降也,忘昔年也,豈待其請?以予固心,卽席下敎,雖海東婦孺,可知予心也。況因許宴,今已諭,亦仰籲第二室之意,此則豈云漢唐,雖三代,亦所無者。噫,予八旬故聞此,推光兩朝聖孝,自歎其年之心,亦若氷消。嗚呼,昨冬世室,今年此擧,非予孝也,昨則先孝,今則兩朝孝思,今雖拜,亦有拜顔,自此以後,海東大小群工,可謂心滿意足。其曰,此正若右人所謂莫非王臣,莫非王土,五上司之財,卽予財也,五上司之臣,皆予臣也。何敢各自曰臣,各私其財耶?其於此日,咸蹈舞於卽祚堂前,五上司之臣,其亦與宴,此何不足,亦何其欠,而惜哉宗戚,不思于此,先自喧閙,而予則所重莫重,而惜乎宗臣,只爲予不思特甚,而雖然,宗親府,須看大典,卽百司之首。儀賓府,今我壻府,況其不張大,以家人禮獻饌,前例亦有,故許之,此問其本,卽金枝玉葉故也。況以家人禮欲受,則摠府之因予再受宴,欲齊於莫重,頃年一宰臣所云無識云者,可驗於今日故,重拒。所謂無識者,人之周年,不過二歲,而自三歲至四歲,皆稱生日,而此則予壬辰癸巳甲午三年,皆爲摠管,今年若此,明年,若何?皆曰,明年亦然云。嗟,彼我宗,知三歲皆稱周歲乎,此非無識而何?然則百日,亦謂三歲乎?惜哉,此猶末節,予於凡事,必欲到底,故更命本館堂郞,詳考實錄,因聞禮陟殿,亦十六年此慶運也。噫,今番此事,豈特漢唐所無?誠三代所無者也。於義雖氣若頃日,猶能强起而詣,必行乃已,於宴心雖悶也,所重亦在焉。故雖欲爲,心則憧憧,聞此古人云,悲喜交集,予則喜悲交切,初則欲除花於宴,且賀於宴,欲停樂,千千萬萬料表,樞府何來,敦府亦何來,此由何?卽許宗儀兩府而然也。此予過此予過,而然有關係莫重者,故我朝因取婦之家,三日不擧樂之意,雖大婚,翌日陳賀,軒架陳而不作,至矣盛矣。己卯已行,故先以重者喩焉,次則抑過濫,宗儀兩府,禁進饌,此本非宴也,卽進饌而先禁此,然後其餘可抑故也。古人亦云,何所聞而來,何所見而去?今者二府股肱,何所請而來,何所聞而胥命乎?初無此擧,則有何胥命?惜乎諸輔相,莫諒予心,若此,無識小民,何言?予自哂也。心切自恧,因追慕而心釋,指日以待之時,有此光景。嗟,彼諸臣,旋歡喜心皆沮,亦何景像?且問雖有此心,待禮成其請,亦何晩乎?噫,今番雖敷心下敎,於大官,亦循例泛聽者多,予自謂曰,若此而君臣何時交孚云。於今已判,嗟哉暮年,豈不靦然乎?然問其亂本,卽敦府摠府,其首業已處分。嗟,彼諸大臣,予雖咄嗟,問其心雖過愛君,亦惜懼之意。予讀中庸,敬大臣,卽九經中一,旣喩,此若處分,非敬大臣意。噫,彼大臣,亦不冤乎?旣洞諭,勿待命事,遣史官傳諭于諸原任,雖然,予則何云宴,若拜而來,復何餘憾也,何比悶也?以予氣,五六日,於予若五六朔矣。上曰,其宜端本,昨日求對宗親府首堂與摠府首堂,施以不敍之典,宗親府儀賓府進饌,皆安徐。出傳敎上曰,諸玉堂春坊入侍。出榻敎上曰,宗親摠府首堂下敎,特寢。出傳敎上曰,今日入侍玉堂·春坊製述事。出榻敎上曰,予則以爲聽傳敎承旨,頒紙捧券矣,他承旨捧券,徑先申退,雖由於生疎之致,不可無飭,推考。出傳敎上曰,都憲尙未準月云,許遞其代政官,待開門牌招開政。出傳敎上曰,前大提學違牌,其實未差可知,明朝藝文提學牌招,科次以入。出傳敎上曰,畿伯狀聞,下備局,明日次對時稟處。出傳敎諸臣退出。
上在慶熙宮。停常參·經筵。
藥房都提調申晦,提調閔百興,副提調徐命善啓曰,伏未審,夜間聖體,調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。以予追慕心,餘日,於予若百日,此時三面挑予,其何堪乎,氣何暇諭?次對同入。
中宮殿·惠嬪宮,藥房口傳問安。答曰,知道。
以備忘記,傳于徐命善曰,以頃者昨日觀也,雖國有重事,三公莫知,諸司皆有朝報次知,雖內需司,亦有而政府若此,他尙何說?京中若此,八道何言?良可寒心,另飭諸司,復莫敢若是怠忽焉。此亦政院,亦有六房吏而頒布稽滯而然,其本卽承宣,今後六房,着意焉。
以備忘記,傳于徐命善曰,今日諸臣,只養口體,使君莫知養志,意忠孝一也。仰聞寶鑑,旣已入侍,一而二,二而一,訓將其豈稱頉,此則今日入侍安徐。其於懸頉者,今日後若逡巡,其日,莫敢祗迎入庭。
以備忘記,傳于徐命善曰,噫,固心氷釋,追慕而然,强受其宴,仰謝憶昔年,兼三今日指導而然也。噫,此事,豈特漢唐,雖三代,豈有?古人云,莫非王土,莫非王臣,五上司財皆予財,五上司臣皆予臣,於今皆心滿意足,一日陪宴,其何各私其財,各私其身?今者事,比諸尙方廚院異焉。其臣雖爲君,予則今日一心慕先,一何量狹宗府儀府,若家人例,且在五上司,而樞府豈在乎?此亦何量狹,至於摠府,其涉可笑,世間人生於世,豈隨年謂周年?然則雖百歲,自生日計,皆爲百日乎?一何多事,亦何無識?雖然其本則愛君惜懼意故,昨日下敎雖皆安徐。今者此敎,關係義理,亦豈默乎?今諭焉,此後只知自三代禮,莫敢喧鬧,以便八旬君心。
以備忘記,傳于徐晦修曰,若是喧鬧,松都沁都留守,京職亦然乎?此後莫云大小官,復以此請者,卽諂諛,皆令知悉。
以備忘記,傳于徐晦修曰,居首三中,一貂皮笠耳掩一部,之次三中,鹿皮一令,三下一,紙三卷筆五枝墨三笏,三下,紙二卷筆三枝墨二笏。次上,紙一卷筆二枝墨二笏,次中,紙一卷筆二枝墨一笏,次下,各筆二枝墨一笏。今番命製,意蓋深矣。雖次等當典,已有前例,故一體施賞焉。
假注書李成運汰去代以趙尙鎭爲假注書,假注書吳彦敎在外,代以李羽晉爲假注書,李羽晉在外,代以金重燮爲假注書。
傳于徐命善曰,吏批催促。
任珹啓曰,今日次對,兩司長官,當爲進參,新除授大司憲,待下批牌招,以爲入侍之地,何如?傳曰,允。
有政。吏批,判書趙明鼎進,參判鄭尙淳進,參議洪樂純在外未肅拜,以李翼元爲大司憲,兪駿柱爲內資主簿,兼持平李奭輔·吳載紹·鄭元始·南絳老減下,同副承旨朴奎壽進。
兵批,以金應淳爲副司直。
傳于徐晦修曰,今番都憲薇垣,一體陪宴。
任珹,以賓廳坐起進不進單子。傳曰,懸頉人,當拔於其日班列,更爲修入。
傳于任珹曰,次對入侍。
傳于徐晦修曰,內局入侍,坐直承旨與儒臣,持問答,同爲入侍。
以承傳色口傳下敎曰,今日臣子愛君,勿爲喧鬧,其日陪宴,五上司財,亦其君之財,非官員之財,若是困予,使聞於隣國乎?
任珹,以都摠府言啓曰,副摠管李漢昌,以武臣堂上祿試射試官,訓鍊院晝仕出去之意,敢啓。傳曰,知道。
又以兵曹言啓曰,來十月當上番騎兵二百五十名,所着襦衣,依定式今月二十五日,本曹點考後,仍令該曹題給之意,敢啓。傳曰,知道。
任珹,以御營廳言啓曰,去夜犯夜人,無所捉,敢啓。傳曰,知道。又以一所巡廳言啓曰,去夜犯夜人,無所捉之意,敢啓。傳曰,知道。又以二所巡廳言啓曰,去夜犯夜人,無所捉之意,敢啓。傳曰,知道。又以左邊捕盜廳言啓曰,去夜犯夜人,無所捉,敢啓。傳曰,知道。又以右邊捕盜廳言啓曰,去夜犯夜人,無所捉,敢啓。傳曰,知道。
領敦寧金陽澤箚曰,伏以惟今玉候之康復,寔荷皇天祖宗陰騭之德,聖慕興感於前休,淵衷俯察於輿情,特許舊宮飾喜之擧,臣以藥院焦擾之餘,今將獲覩盛儀,擧國歡忭,微忱倍切,今此錫馬之典,又奚爲而至哉?曩臣之奔奏自效,只是朝夕問候,蚤暮進湯而已,無一分勞勩,其何恩賞之足施乎?且今浹旬直宿,初不一日移直,事體差異,格外酬勞,尤非當論。朝臣之得蒙寵數,不爲不多,而皆有可據,今臣則旣無尺寸之效,而況天廐上駟。又非弊袴之比,上不宜輕授,下不敢冒受,短箚陳懇,仰瀆宸嚴,乞垂鑑諒,收還成命,以重賞典,以安微分,不勝幸甚。取進止。答曰,省箚具悉卿懇。今者賞典,寔遵舊章,卿其勿辭,安心領受焉。仍傳曰,遣史官傳諭于領敦寧。
副校理李商鳳疏曰,伏以寶算無彊,聖孝冞篤,邦慶重回於先甲,縟儀將擧於舊宮,臣民慶忭,曷有其已?仍伏念臣父,方帶春秋之任,臣之記注兼銜,自在應遞之科,玆敢援例陳懇。伏乞聖明,亟令該曹,照例遞改,以存公格,以安私分,不勝幸甚,臣無任屛營祈懇之至,謹昧死以聞。答曰,省疏具悉。兼帶記事官,許遞焉。
癸巳九月二十五日辰時,上御集慶堂。藥房入診,大臣·備局堂上,引見入侍時,都提調申晦,提調閔百興,副提調徐命善,假注書趙尙鎭,記事官安以權·洪國榮,領議政金相福,左議政金尙喆,右議政元仁孫,摠戒使具善行,綾恩君具允明,行司直鄭弘淳,吏曹判書趙明鼎,刑曹判書朴相德,戶曹判書蔡濟恭,左參贊韓光會,右參贊洪樂性,知敦寧徐命膺,兵曹判書具允鈺,行副司直洪名漢·尹東暹·趙重晦,工曹判書李重祜,禁衛大將李潤成,御營大將尹泰淵,戶曹參判尹得養,吏曹參判鄭尙淳,行副司直金相翊·金鍾正·李徽之,江華留守成天柱,開城留守李聖圭,大司諫洪檢,右副承旨任宗周,執義李蓍廷,副校理李秉模,事變假注書李東夔,醫官方泰輿·鄭允協·慶絢,以次進伏訖。晦進曰,聖體,何如?上曰,一樣矣。晦曰,水刺之節,何如?上曰,減矣。晦曰,寢睡,何如?上曰,更更必覺矣。晦奉進湯劑,上進御,晦請診候,上曰,其止之。相福進曰,此京畿監司沈鏽狀啓也。備陳漢南諸邑被災孔慘之狀,而仍以爲地部所劃二千八百結,萬無相當之路,不足災三千一百六十結,特爲加劃事,請令廟堂,稟旨分付矣。漢南農形,大不如漢北,其中五六邑,未免慘凶云。地部所劃之災,雖或不足,而加請之數,亦或過多,二千結加給,何如?上曰,依爲之。相福曰,其道監司,先捧大槪,狀啓然後,當磨鍊矣。尙喆曰,海西京畿,災荒不甚大段,而雖以三南論之,兩湖似稍勝云矣。仁孫曰,道臣之加請災結於分等之後者,蓋欲朝家之以尤甚稍實之多少,酌量一道之災實而許之也。今番畿伯,不爲分等而先請災結,雖有一二前例,而乃是謬例,此後則一切嚴禁,何如?上曰,所奏誠是,依爲之。上曰,李翼元不參次對乎?相福曰,似不入來矣。上曰,俄者下敎,以都憲使之進參矣。上曰,檢詳,以單望啓下耶?尙喆曰,備三望爲之,而不陞品,則或遞或遷矣。上曰,今番宴禮,諸臣皆參乎?仁孫曰,限二品參宴矣。上曰,仁慶宮古基不知矣。尙喆曰,今番事,我國文獻不足,信書不能見,故不能達矣。臣考見宣廟寶鑑後,奏達,此則信書矣。濟恭曰,田稅盡來矣。弘淳曰,大同則尙未盡來矣。上曰,壬辰田稅,比昨年,如何?濟恭曰,壬辰條則十萬三千石,比昨年多矣,庚寅條,則十萬石而已矣。上曰,京畿給災二千結,不爲過。濟恭曰,臣以二千八百結給云矣。今者加請,似是漢南大歉,異於當初所料,故然矣,初給二千八百結,復給二千結矣。上曰,湖南民事極悶矣。尙喆曰,分等狀啓,道臣大爲省減,而猶然矣。上曰,自面任,次次減矣。尙喆曰,臣爲嶺伯時,與黃仁儉,爲交承矣。其時戶判尹東度,災結分俵以給,而仁儉,一依守令所報分給矣,終爲見欺,果有如此之事矣。仁孫曰,守令亦不能的知災處,故每如此,大體商量爲之之外,無好道理矣。尙喆曰,寧失於民,而但實惠不下究而見欺於監色守令,則公私無利,此爲大政事矣。濟恭曰,慶運宮修理爲之乎?上曰,只鋪陳,可也。相福曰,修理,只塗窓戶,此則不可不爲之矣。上仍命書傳敎曰,今因畿伯狀聞,雖加給二千結。噫,邦畿千里,維民所止,夙宵憧憧,在於此民,有實惠,雖過何惜?守令若不審,入於猾吏·監色之橐,國之見欺,姑捨勿論,於民豈可勝言?嗟哉,守令,體予此諭,必也親執分俵,哀我元元,咸被其惠,予有繡衣,畢分俵後,若有其僞相雜者,當該守令,當禁錮,不飭道臣,亦嚴處,此則自政院,下諭道臣。噫,來月此擧,豈云漢唐,卽三代所無。噫,其君,體昔行此,其民未蒙實惠。噫,坐於千里之中,何顔稱孤?今者此諭,決非文具,着意體念事,一體下諭,雖謂畿甸,暮年予心,諸道皆然,亦爲下諭諸道與兩都留守。允鈺曰,今番慶運宮動駕時,甚爲狹窄,雖有百官先詣之下敎,而似有喧譁亂雜之弊,禁喧加出,何如?上曰,禁御軍二十名加出,令將官領率,令禁喧郞廳,捉付訓將,事過後,從重決棍,可也。允鈺曰,慶運宮動駕時,禁軍中門外排立,何如?上曰,依爲之。允鈺曰,作門變通,何如?上曰,依爲之。檢所啓,臣於前席,伏見所下傳敎,以俵災一事,十行辭旨,丁寧懇惻,爲守令者,孰不仰體,我聖上軫恤元元之至意,而第伏念每當年分,道臣慮所報之或濫,不得不裁減,守令,憫營門之減削,亦不得不念其見削之剩而報焉,故間多有依所報得請之邑,而難於區處,以其俵後餘結,或用於修補公廨,或名以防給民役,而畢竟乾沒於下輩之手等也。徒損國計,惠不下究,事之無謂,莫此爲甚。請令諸道道臣,申飭列邑,如有分俵後餘剩,趁卽報營,其或不遵令者,隨現重繩。上曰,所奏誠是,依啓。檢又所懷,昨因臺啓,有陞庠催促之敎,臣於此,亦有愚見之欲陳者矣。陞庠課試之設立,亶爲勸奬多士,作成人材之道,則較諸三年大比,殆無輕重,年少靑衿,於焉成就?雖華國之文,館閣之才,究其本,則莫不發軔於此,而近年以來,士不讀書,專事捷徑,文體則尙新奇而棄常道,書法則務詭怪而眩衆眼,竊不勝慨然之至。昔宋臣歐陽脩,爲知貢擧,斥西崑體取古文,而士趨一變,嘉祐人才之盛,至今稱之,蓋時文之盛衰,有關於世道之汚隆,亦可見矣。今臣所言,雖近常談,不害爲裨世敎之一道,故敢此陳之,而且聞陞科之設,適在今日,以招諸生誨之之意,申飭國子長,文體之浮華無實者,降黜,筆法險僻駭眼者斥去之,以爲挽回士習,丕變時文之地好矣。上曰,所懷誠是,依啓。相福所啓,臺臣,以陞學課製事,陳所懷,而近來士習不古,至於學製,或於學門之外,占家舍而製呈,殆無防限云。此實無前之駭習,其在正士趨嚴科場之道,宜先禁此矣。尙喆曰,不特學製,太學陞補,亦不無此弊云,事未前聞誠極駭然矣。上曰,聞甚駭然,嚴飭,若有此弊,令耳目,隨見以糾,可也。蓍廷所啓,災年守令,固不當曠官,而坡州牧使李敬懋,赴任已過半年,在官不滿數旬,民訴邑牒,長在道路,怨謗播騰,聽聞爲駭,請坡州牧使李敬懋罷職。上曰,依啓。相福所啓,坡州牧使,今作窠矣,亞將中甚乏人,以文官,參互擇差,何如?尙喆曰,文武互差,領相所奏誠好,從二品與堂上中,勿拘差擬,亦無不可矣。上曰,以堂上以上,擇擬,可也。諸臣以次退出。
癸巳九月二十五日申時,上御集慶堂。藥房入診,坐直承旨·儒臣,同爲入侍時,都提調申晦,提調閔百興,副提調徐命善,假注書趙尙鎭,記事官安以權·洪國榮,同副承旨朴奎壽,校理李秉模,副修撰李會遂,醫官方泰輿,以次進伏訖。晦曰,午間聖體,若何?上曰,一樣矣。晦奉進湯劑,上進御,上曰,今番陳賀後,頒敎有之乎?晦曰,有之矣。上曰,頒敎時,依註,宴禮時儀注,竝置之,可也。上曰,勳臣子孫,只都承旨參宴乎?晦曰,吳載純亦參矣。晦又曰,只六卿進參,而判尹不入矣。上命書傳敎曰,今宴,京兆尹遺漏云,一體陪宴事,分付。上曰,下大夫不參乎?晦曰,然矣。上曰,徐有寧參宴乎?晦曰,非達城尉孫而禮房徐晦修之兄日修,爲達城尉奉祀孫矣。上曰,然乎?上曰,慶運宮,稱明禮宮乎?晦曰,然矣。貞陵洞之稱,以皇華坊者,以再造故也。晦·百興先退,上命秉模·會遂,讀警世問答。又命賤臣及國榮,輪讀後,上曰,注書誰也?奎壽曰,趙載俊之從姪,而趙載遇之子也。上曰,然乎?諸臣以次退出。
癸巳九月二十五日三更一點,上御集慶堂。承旨入侍時,同副承旨朴奎壽,假注書金重燮,記事官安以權·洪國榮,以次進伏訖。命書八旬書示沖子文,上曰,慶運宮嘉禮,何年也?國榮曰,壬寅年也。上曰,嘉禮後七年,宣廟禮陟乎?曰,然矣。上曰,仁穆大妃,其時春秋幾何?曰,十九矣,穆廟禮陟時,二十五歲矣。上曰,癸亥春秋幾何?曰,四十矣。上曰,壬寅嘉禮,癸卯生貞明公主,穆廟禮陟時,六歲矣,永昌不知生年矣。奎壽曰,此等之說,多在於野史矣。上曰,翰林,持入五處形止案,承旨持入。上曰,竝計京史庫爲五處乎?曰,然矣。命讀奏形止案,上曰,承旨見東岳雜記乎?予則曾見朝野記聞矣。奎壽曰,東岳雜記,不知何人所作,而東岳雜記,可謂信史,而記聞則多訛誤云矣。上曰,見於于野談乎?曰,不見矣。上曰,山堂肆考,勝於事文類聚矣。徐有臣,今幾入來乎?奎壽曰,非久當入來矣。上曰,幾里乎?曰,幾爲七八百里矣。上曰,翰林今幾入五臺乎?國榮曰,似然矣。上曰,光海日記,不在於形止案乎?曰,然矣。上曰,儀軌不在乎?曰,只書實錄矣。上曰,庭試十八日,而各道盡爲入來乎?曰,然矣。命入風泉錄及八旬遺後錄,命國榮讀奏。上曰,注書誰也?奎壽曰,金重燮也。上曰,此則熟矣,屢經矣。奎壽曰,前後二十八次云矣。上曰,然矣,注書久勤矣,年老乎?奎壽曰,以記事觀之,似不老矣。諸臣以次退出。
上在慶熙宮。停常參·經筵。
藥房都提調申晦,提調閔百興,副提調徐命善啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。追慕懇切,指日以待,尙有六日,其若六朔,氣何暇諭?待敎入侍。
中宮殿·惠嬪宮,藥房口傳問安。答曰,知道。
任珹,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于徐命善曰,三公騎判,內局,同爲入侍事,分付備局郞廳。
傳于徐晦修曰,內局入侍。
傳于吳載純曰,內局入侍,騎判若不入來,則相考翰林,同爲入侍。
以承傳色口傳下敎曰,翰林與同春秋,實錄中昔癸巳年自龍灣,今月何日還都,回鑾時,宿所處及何處設科與否,詳細考奏。
傳于任珹曰,儒臣,持唐紀開元禮入侍,若無則,文獻通考所載卷持入,翰林,辛丑慶運宮嘉禮儀軌與風泉錄,持入。
朴奎壽,以戶曹言啓曰,廣興倉所報內,以爲來十月朔祿牌請受次,倉官,進去于奉朝賀金致仁家,則已爲下徃京畿仁川地云,大臣在外邑,則月廪輸送,曾有定奪矣。依例月廪輸送之意,分付本道,何如?傳曰,允。
任珹,以一所巡廳言啓曰,去夜犯夜人,無所捉之意,敢啓。傳曰,知道。又以二所巡廳言啓曰,去夜犯夜人,無所捉之意,敢啓。傳曰,知道。又以左邊捕盜廳言啓曰,去夜犯夜人,無所捉,敢啓。傳曰,知道。又以右邊捕盜廳言啓曰,去夜犯夜人,無所捉,敢啓。傳曰,知道。
掌令金光岳疏曰,伏以寶籙無疆,還都之舊甲重回,聖孝彌篤,舊宮之縟儀將擧,臣民慶忭,中外惟均。仍念臣,學識魯下,才智淺短,屢叨言地,絲毫無補,拊躬循省,恒切愧懼,柏府新命。又下於逖違之餘,區區戀結之忱,祗欲一覲耿光,雖不得不章皇出肅,而不稱之任,望絶堪承,蔑效之地,理難仍冒,玆不得不仰首自列。伏乞聖慈,俯垂諒察,亟賜鐫削,以安私分,仍治臣瀆擾之罪,以肅朝綱,不勝萬幸,臣於乞免之章,不宜贅及他說,而愚衷耿耿,不容終默,敢此附陳,仰冀澄省焉。嗚呼,國倚於民,民倚於國,國家之安危,惟在於生民之休戚,而生民之休戚,專係於守令之賢否,守令之任,顧不重歟?粤自祖宗朝,必以擇守令爲愛民之本,年過三十,始許入仕,試之京司,使之鍊熟,畀之字牧,考其治績,上不負分憂之寄,下以盡觀風之責,挽近以來,纔過舞象,入仕者多,甫踰弱冠,遽佩郡紱,如非生知之恣,其何能治己治人之盡其道乎?幼而始仕,全廢讀書,本源已涸,知識無將就之效,利心徒長,政令多顚妄之歎,百里民命,性意殺活,哀我無告,何以聊生?我聖上愛民之德,非不至矣,濟民之念,非不勤矣。年少守令輩,不能仰體我殿下哀矜惻怛之德意,無一分及於下民,豈不哀痛之甚者乎?漢帝曰,郞官上應列宿,出宰百里,苟非其人,民受其殃,民若受殃,則足以上干天和矣。尙何望其本固而邦寧乎?臣謂從今以往,一依舊典,蔭官初仕,必以三十後爲限可也。糶糴,國之大政,每當歉歲,歲末停捧,實出於軫恤貧民之盛意,而猶欠於均惠之道矣。大抵編戶殘氓,雖賣已鬻子,畢納於深冬之前,而奸鄕猾吏之觀望拒納者,終入於停捧之中,纔過一年,便成舊還,年久之後,歸於蕩減,國家之所失甚多,奸猾之倖心漸長,臣尋常慨然矣。今年年事,又多失稔,若全數督捧,則將不免騷擾之患,若末梢停捧,則實惠不及於殘民,必隨其被災之淺深,量宜裁減,先期頒布,則窮殘之民,莫不感泣而爭先備納,奸猾之輩,望絶停捧而不敢拒納,均惠之道,莫過於此矣。請令廟堂,考閱各道年分狀啓,分等裁減,俾有實惠之均沾焉。鳥嶺之築城設鎭,蓋出於懲前毖後之道,而數十年來,尙州槐山之間,又通一大路,去京城甚捷,故嶺右行人,皆從此路,而峯回谷轉,騎不成列,眞所謂萬夫莫開之地也。全然棄置,實非重門擊柝之意,一依鳥嶺例,設鎭關防,斷不可已也,而若以創設關防爲難,則尙州鎭營,移設於關隘形便之所,以爲緩急可恃之地,事甚便宜,亦令廟堂,從長議處焉。熊川之新門靑川兩鎭,曾自金海,移設於本縣者,而移鎭之時,不得移民,鎭在熊川,卒在金海。其間殆過百餘里,脫有警急,勢難及時徵發,已非邊門待變之意,而況且金海居民,皆是陸地農民,不慣於乘舟駕海,故每當水操時,雇人於熊川。代點赴操,民弊之難堪,已不可言,而臨急之際,旣不可雇人,則陸土農民,其何能運舟而禦敵乎?鎭底之民,業海爲生,乘舟泛海,如行平地,而多有訓局納米之軍,習水而在近者,爲舟師之軍,陸農而居遠者,爲納米之卒,事甚便宜,故年前聞有一道臣,令兩邑守令,採取民情,則兩邑之民,自願相換,而適當道臣之遞歸,寢而不行云。其在備不虞之道,不可不及時變通,從民願相換,以爲公私兩便之地似好矣。科場冒赴,法意至嚴,而近來以來,此弊尤甚,試以海西事言之,無籍參榜者有之,考籍之意,果安在哉?考官之枉法循私,昭不可掩,而旣入於道臣之狀,則有何更問之事乎?其在杜後弊之道,不可不嚴懲,其時試官,竝施削職之典,當該儒生,繩以科場用情之律,斷不可已也。大抵近年掌試都事,全不擇人,苟然充數者多,而至於李克生之挾妓行淫,則試場旣設之後,任觀周之全榜用私於多錢行貨之類,洪彬之不避前嫌,揚揚冒赴而極矣,一路揮舌,擧世塞耳。噫,身爲侍從,不體我聖上嚴科試之盛意,恣行無忌,一至於此,世道之憂,非細故也。臣謂李克生·任觀周·洪彬,竝改正三司之望可也。臣旣不敢以臺閣自居,而衷情所激,妄言至此,伏願聖明,恕其愚而察其忠焉,臣無任屛營祈懇之至,謹昧死以聞。答曰,省疏具悉。守令年限差定之請,言雖是也,予則曰,不在其年,惟在其人,何必定式?先停捧之請,雖該猾吏土豪而然,況今日已有舊逋停捧之命,不可輕先也。海西三試官事,旣命令該府問焉,亦知其人,亦豈可直爲處之耶?李克生·任觀周,果若條陳,其誠無據,而風聞難信,亦不可置人於䵝䵢而直處,令該府,卽爲嚴問口招,待朝登對以奏,其於洪彬,與二人有異,則無他執贓,一竝此請,無乃混同乎?他餘事,令備局,稟處,而爾其勿辭察職。
司直姜始顯疏曰,伏以皇天默佑,聖候平復,舊禮克述,縟儀將擧,臣民慶忭,曷有其極?仍念臣向於求言之日,果有區區愚見,而病伏涔涔,泯默度日矣。歷數日而無一人應旨者,臣竊慨然。今雖爲日已久,而不避煩猥,敢此仰瀆,伏願聖明留神焉。人君動靜,何等尊嚴敬重,而或於動駕之時,三軍但以入直擧行,而百官只令備堂祗迎,苟且不成禮貌,陳伍錯落,未免疎忽。臣雖未知在前,亦有此例,而凡食君之祿,衣君之衣者,八耋聖上,玉體勞動,而擧皆偃便在家,不知何時出宮,何時還宮,其何分義乎?自今以後,每當駕出之際,百官軍兵,依例隨駕,以存國體焉。經用之儲蓄,有國急務,自古善爲國者,未嘗不留心經綸乎此,而目今國無數年之食,如値大無之年,億兆生靈,將何以接濟耶?太公告文王曰,人君必從事於富,以太公之智,告文王者,若是丁寧,則尤豈非今日之急務乎?伏願殿下,下詢廟堂,講究積儲之責焉,文蔭武疏滯之德意,每當大政,絲綸頻繁,而京鄕無勢之人,一罷有十年不得調者,弊衣芒屩。殆同寒乞,臣所目擊,非一非二,則臣之不見者,又不知幾許人,其爲損扣當如何哉?如臣淺見,八路守令,以文蔭武,軫回間差,庶可爲疏滯之道矣。川渠疏濬,不可中止,而山源沙汰之外,川邊幾千戶,除庭灰燼之餘,盡授於此中,湮塞之弊,亦由於此,及其堆積之後,畚鍤隨之,則人力倍入,財物廣費,申飭家前,隨其掃除,擔棄他處,則不過家家一夫之力,而亦可爲濬川之一助也。殿下愛恤元元,一念靡懈,每下粒粒辛苦之敎,臣未嘗不欽歎而莊誦也。郊外之民,勤力稼穡,食其所生,而都下民,其所生活,全仰市直升降,雖係於年事之豐歉,而亦不無市人之操縱。以今秋言之,畿甸農形,幸得豐登,而斗米百錢,生靈嗷嗷,目下所見,實爲憂悶。蓋此弊,有不可言者,當初上下門外,三米廛及雜穀廛設立之時,米廛只以純米賣買,穀廛只以雜穀賣買者,不遵約束,雜列米穀,至於猜激徵稅,藏穀不出,捨其所業,日事爭訟,日前閭巷之民,携錢出市,虛橐而歸,安有新穀旣登,市上無米之理乎?廛人輩,出役策應,已極浩繁,而私稅侵責,逐日相聚,爭競不息,長立官門,些少訟費,日積月累,故低減市直,以此補役,事之寒心,莫此爲甚。庶在防奸革弊之道,專係於不復區別,通稱米穀廛,使米廛之賣穀,不相拘礙,則訟端自息,市直最勝矣。殿下,恤念市民,臨門屢詢,而獨此一款,未達天聽,都鄙之民,漸至攄臣謂下詢處之可也。臣跡廁散班,言非其位,而愚衷所激,敢以平日之所嘗憂歎者,仰瀆宸嚴之下,伏願聖明,恕其愚而察其言焉。臣無任屛營祈懇之至,謹昧死以聞。答曰,省疏具悉。噫,求言幾日,應旨無人,心竊慨歎,爾能爲言,其心雖嘉,文何文具,首陳事,以宿衛隨駕,已有古例,昔雖有莫重以拜,其惟宿衛,寶鑑在焉。才於臺章,擇守令爲請,則今請以此等之人,遍請諸縣,無乃欠於其擇乎?其於京市直高下,專在米廛,故申飭已多,今聞爾章,兩廛相爭,其涉駭也。若爾章,廛名各異,其亦舊例,則若爾章混同,其無弊端乎?下爾章,日後次對,與平市提調稟處,雖以二三件有古例不緊者,備應旨,於今寥寥默默之時,豈可謂若此而訑訑乎?故賜答焉。
癸巳九月二十六日辰時,上御集慶堂。藥房入診,兵判同爲入侍時,都提調申晦,提調閔百興,副提調徐命善,假注書趙尙鎭,記事官安以權·洪國榮,兵曹判書具允鈺,醫官方泰輿·鄭允協·慶絢·李晦德·許·金守儉,以次進伏訖。晦曰,夜間聖體,若何?上曰,一樣矣。晦曰,水刺之節,何如?上曰,一樣矣。晦曰,寢睡,何如?上曰,亦一樣矣。晦奉進湯劑,上進御,晦請診候,上曰,其止之。上曰,兵判入來乎?晦曰,入侍矣。上曰,今番動駕,百官隨駕,置之,可也。晦曰,如此盛禮,不可不備儀何可已乎?上曰,宋昌之言,王者無私,不徑不竇,今番動駕,以美墻洞作路,可也。仍命書傳敎曰,今番駕道,以美墻洞定行事,分付。上曰,騎判出去,考出明禮宮前年動駕時路由,謄錄以來,可也。上曰,三大臣入侍。出榻敎領議政金相福,左議政金尙喆,右議政元仁孫,以次進伏。上命承旨,書御製示沖子文。又命書傳敎曰,今番事追慕兩朝,豈可泯於後?其日入侍曾經文衡徐命膺,記事,一本內入,一本入于東宮,一本藏于史庫,今者將餘意示沖子文,亦書一件,同藏于時政記。相福啓曰,賀儀不遠,而卿宰中,有未及敍用者,則合有敍用而使之進參之道矣。上曰,一竝敍用,可也。上曰,愚夫愚婦,施惠之道,詳爲講定,可也。相福曰,諸道舊還舊逋蕩減及三南災結蕩減之道,不可不先爲講定矣。上曰,必也正名,減田稅,可也。仁孫曰,給災乃減田租耳。仁孫又曰,當詳爲磨鍊,後日入侍,可以稟達矣。相福·尙喆·仁孫先退,上曰,民事甚多可悶,而給災甚緊矣。晦曰,果如聖敎,而其中舊逋尤緊急矣。上命書傳敎曰,今日三公入侍,意蓋爲民,旣已定式,初意其日下敎,更思京中猶可及也。外方今方開倉,若道遠處民,不無向隅之歎,亦焉知其日徵捧乎?此皆追慕,何有先後?況雖都民,聞此心喜觀光,此非予也,卽先也。八道兩府舊逋停捧,今年選武布蕩滌,諸道尤甚邑,今年結錢亦蕩減,於京貢人,則一年條舊遺在蕩減,市民則今年徭役,亦爲蕩滌,雖前期,不過加六日。自今日限來朔,泮村贖錢蕩減,自今日至來月初六日,禁各司用牌,使小民咸知予追慕之意。嗚呼,此非一時歉歲之比,其宜一施曠蕩,餘不過數朔。噫,彼奴婢,其中不無殊常者,此婢,亦非民乎?限今年各道推奴徵債,竝禁,須使此輩,咸知昔年之恩。上曰,泮村贖錢之蕩減,於渠幸矣。晦曰,渠等亦知國恩矣。上命書傳敎曰,有故事下問者,奉朝賀入侍事,遣史官傳諭,奉朝賀洪鳳漢進伏。上曰,貞明公主婚禮時,內外年歲幾何?鳳漢曰,貞明公主癸卯生,永安尉丙午生,永昌大君亦丙午生,而永安尉十八歲,過婚禮矣。鳳漢又曰,近日聖候諸節,若何?上曰,一樣矣。鳳漢曰,邦慶無前,賀禮已定,臣一倍欣喜不自已也。上曰,太康矣。上命書傳敎曰,於今大君公主生日,皆知,況誕於此宮者乎?初二日,壽進宮,永昌大君廟,遣承旨徐晦修致祭,永安尉貞明公主廟,遣前義州府尹洪龍漢,爲獻官,同日致祭,祭文皆製下矣。上又命書傳敎曰,嗚呼,今者此擧,追述兩朝,永昌致祭,其況龍城·樂善·壽進宮·龍城大君·樂善君廟,初二日遣內侍致祭,祭文製下矣。上又命書傳敎曰,壽進宮致祭,皆令本宮備饌,旣在同廟,亦在一宮,亦豈可一爲一闕?祭文一體製下,其令同爲。上曰,坐直承旨入侍。出榻敎諸臣以次退出。
癸巳九月二十六日酉時,上御集慶堂。藥房入侍時,都提調申晦,提調閔百興,副提調徐命善,假注書趙尙鎭,記事官安以權·洪國榮,醫官方泰輿,以次進伏訖。晦曰,午間聖體,若何?上曰,一樣矣。晦奉進湯劑,上進御。上命書傳敎曰,其若追慕,宜先愛民,鄒聖亦不云保民而王,莫之能禦乎?噫,以予固心,聞此豈特渙然氷釋?今八旬故,能聞此,此予大覺者,亦釋然,旣諭之後,吾民咸知。京中蕩滌,雖其日,其亦可爲,而下敎後靜思,舊逋,凡徵逋,必先舊,必也開倉結錢,選武布,惟在其人。其若預捧,正日徵捧,其必然於此日,予則追慕此禮,吾民奔走,或納租·或納錢·或納布。噫,今予一心,追慕爲民而已,其豈予意?令備局三懸鈴,分付。使八道小民,預知咸於此日,其皆便休,北望頌昔焉。上曰,市民給貸,何以爲之乎?命善曰,市民徭役,旣蕩滌,則自均廳當給貸矣。上曰,兵判與翰林,考出宣廟實錄後入侍。出榻敎兵曹判書具允鈺進伏曰,平原君,亦八大君之一矣,考見則然矣。上曰,然乎?貴矣。又命致祭。出榻敎上曰,令同春秋,考出義昌君,仍下親製祭文。出榻敎上又命讀齊安大君親製祭文訖。允鈺曰,今番動駕時,軍兵太小,故敢達矣。上命書傳敎曰,入直扈衛廳局將,一體隨駕,有廳軍士,只五名一體隨駕。允鈺曰,臣考出戊辰年謄錄,則正月永禧殿擧動後,歷臨慶運宮時,路次果由美墻洞矣。上曰,今番依戊辰年例擧行,可也。出榻敎諸臣以次退出。
癸巳九月二十六日酉時,上御集慶堂。坐直承旨入侍時,同副承旨朴奎壽,假注書金重燮,記事官安以權·洪國榮,以次進伏。命讀金光岳疏,上曰,曾已行公乎?奎壽曰,屢經矣,至無知識之句。上曰,吳百祚,目不知書而亦善治矣。命書傳敎曰,李克生·任觀周,其令該府,今日開坐,捧口供,依下敎待朝入侍。諸臣以次退出。
癸巳九月二十六日二更二點,上御集慶堂。儒臣入侍時,右副承旨任宗周,校理李商鳳,修撰李會遂,假注書金重燮,記事官安以權·洪國榮,以次進伏訖。命書傳敎曰,禁牌,卽禁囚禁也,非禁屠也,頃日一體止焉,則豈不歉然於齊宣王乎?以此令三法司知悉,命入囚徒案,讀訖。命書傳敎曰,卽命禁牌故,取讀囚徒,該曹命直放,該府異於此,豈此沈重奎冒犯乘轎,何可直釋?施以不敍之典,卽放。洪宗藎,臺章已批,不過不察,旣囚足懲,何待其供?卽放,都事旣放,況參試官乎?未拿來守令,大霈當前,竝放,該曹囚徒書放者,皆卽放。儀賓府直囚,聞其措語,不過笞治者,而用牌,而況此日乎?此非老熟人所爲,必年少人所爲,該堂推考,以抑尋常用牌,命讀慶運壬寅嘉禮儀軌之祭。上曰,首飾,今則自內爲之,而其時使匠人爲之矣。上曰,金命元誰也?商鳳曰,慶恩之兄也。命讀風泉錄及唐開元禮後,以次退出。
上在慶熙宮。停常參·經筵。
藥房都提調申晦,提調閔百興,副提調徐命善啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。祗迎在再明,定日有五日,此心憧憧,氣何暇諭?待敎入侍。
中宮殿·惠嬪宮,藥房口傳問安。答曰,知道。
以備忘記,傳于徐命善曰,予心惟在其日,今夜益長,是悶是悶。
任珹,以義禁府言啓曰,前平安道都事李克生,平安道都事任觀周等,令該府,今日開坐,嚴問口招,待朝登對以奏事,傳旨啓下矣。判義禁李景祜,呈辭受由,次堂不得捧口招,何以爲之?敢稟。傳曰,何時下敎,而若是遲滯,草記還給,該府堂上遞差。
以備忘記,傳于任珹曰,徐命膺爲判金吾,具善復爲知金吾,魚錫定爲同金吾,牌招察任。
傳于朴奎壽曰,具善復代,趙重晦爲之,牌招察任。
任珹啓曰,判義禁徐命膺,知義禁趙重晦,同義禁魚錫定,持平李克生·任觀周,口招,依下敎來待矣。
傳于徐命善曰,內局入侍。
傳于朴奎壽曰,招當直都事催促。
傳于任珹曰,緘答入來,承旨卽爲入侍,遞差臣金光岳,年三十九白等,矣身,以千萬不似之人,猥當千萬不近之任,有此問備之擧,惶愧無地是白乎旀。試圍旣設之後,上試官之與割封官,同處一房,自是嚴科場之舊法,而李克生,嫌其伴宿,公然逐出,與其所眄之妓,恣意行樂。多士齊憤,以爲乘挾妓,必有妙理,以出他題更製呈之意,屢次呼訴,至有亂場之境,其時割封官,與試所本官尙在,焉可誣也?任觀周,則自除都事之後,已有醜聲,疑謗藉藉,其門客捧價之說,亦爲狼藉,及其榜眼之出,無文無筆,多錢者過半,嘵嘵唾罵之說,喧騰於西來之口,有耳皆聞,無人不知,則實非泛泛風傳之聞也。今者得見其所供,則不思自反,惟意粧撰,究其所爲,尤據無嚴,臺閣論人,許以風聞,則何必目見訂參,手執證參,然後乃可言耶?嚴問之命,出於曲庇,宜其仰感天恩,拜受人言,而乃有此反詈之擧,誠可異也。矣身之所聞如此,所論亦不得不如此是白置。傳旨內辭緣,惶恐遲晩。
傳于任珹曰,承旨牌招置之,只坐直承旨入侍,時服,直爲來待,該房,只今日同副換房。
吳載純,以禁衛營言啓曰,去夜犯夜人,無所捉之意,敢啓。傳曰,知道。又以一所巡廳言啓曰,去夜犯夜人,無所捉之意,敢啓。傳曰,知道。又以二所巡廳言啓曰,去夜犯夜人,無所捉之意,敢啓。傳曰,知道。又以左邊捕盜廳言啓曰,去夜犯夜人,無所捉,敢啓。傳曰,知道。又以右邊捕盜廳言啓曰,去夜犯夜人,無所捉,敢啓。傳曰,知道。
建明門殿座罷後,政院·玉堂,藥房口傳問安。答曰,知道。
癸巳九月二十七日辰時,上御集慶堂。藥房入診時,都提調申晦,提調閔百興,副提調徐命善,假注書趙尙鎭,記事官安以權·洪國榮,醫官方泰輿·鄭允協·慶絢,以次進伏訖。晦曰,夜間聖體,何如?上曰,一樣矣。晦曰,水刺之節,何如?上曰,一樣矣。晦曰,寢睡,何如?上曰,亦一樣矣。晦奉進湯劑,上進御,晦請診候,上曰,其止之。上命書傳敎曰,土豪猾吏弄奸,不在早晩,非特昨日,舊逋停捧於當年條,則或因特敎,或因相奏,而皆是歲末,昨日臺章,有關後弊,不可以已批而默默故諭焉。上曰,翰林,考見文獻備考,如有宣廟臨御永柔時事,拈出以入,可也。上命書傳敎曰,命考實錄,豈特此也?龍灣,卽壬癸兩年駐蹕之處,永柔,回駕時久駐縣,故其時縣儒,請留有賜答,故載於文獻備考。府縣儒庭試皆赴,今無可言,於武則,亦昔年愛恤者,義州永柔武士,錄名後,勿爲初試抄啓,當有下敎。上又命書傳敎曰,昨聞辛丑儀軌,予心一倍,延興奉祀孫,令銓曹陞敍調用。上曰,金吾堂上·該房承旨入侍。出榻敎諸臣以次退出。
癸巳九月二十七日巳時,上御集慶堂。該房承旨入侍時,右副承旨任宗周,判義禁徐命膺,知義禁趙重晦,同義禁魚錫定,假注書金重燮,記事官安以權·洪國榮,以次進伏訖。命讀李克生·任觀周口供,上曰,見彈於誰?命膺曰,曾已連日設場見彈矣。科場都事,雖欲爲之參試,曰不可則不爲矣。上曰,承旨,與任觀周幾寸?曰,十寸矣。上曰,任觀周,則甚緊於李克生矣,李克生則不過乎色,而任觀周則甚緊矣。旣曰,全一榜則,豈不緊乎?上曰,見彈於連日設場,則鼻眼莫開矣。頃年金致龜,行事後休息之時,而此則不然矣。道路去來時似然,而科次時則必無周旋之路矣。命膺曰,雖欲爲之,似無隙矣。試役極難,四千餘丈之考試難矣。任觀周,則全一榜云者難矣,而李克生,則科場非齋戒之所,害於人事而非汚前程者也。上曰,旣曰全榜,則榜中之人,幾爲五十人矣,豈不靦然乎?臺臣之請先停捧迂闊矣,猾吏之用私,豈有先後乎,此後撕捱於三司乎?命膺曰,旣曰改正,則必爲撕捱矣。上曰,豈可置人於䵝䵢乎,一人誰也?命膺曰,洪彬也。上曰,其云冒赴者,何也?命膺曰,春爲湖西掌試時完伯時,以備堂,言其難去之意於公會云矣。上曰,未赴任而有請乎?命膺曰,略有辭說故然矣。上曰,問於前御將之事矣。曰,然矣。命膺曰,三司之改正,不襯着矣。命書傳敎曰,因此二人乃聞,初則以無贓物下敎,旣被論於朝中,則佐幕一也,掌試一也,則循例掌試,冒赴二字。予則曰非過,人君,以四維爲治,旣聞之後,不可例置,全羅都事洪彬,亟施不敍之典,掌令金光岳遞差事。出榻敎命書傳敎曰,進止提調中一人,爲寶劍陪宴,其代,以前判書趙重晦爲提調。上曰,金光岳緘問後,承旨,卽爲入侍。諸臣以次退出。
癸巳九月二十七日未時,上御集慶堂。承旨入侍時,右副承旨任宗周,假注書金重燮,記事官安以權·洪國榮,以次進伏訖。命讀金光岳緘辭,上曰,遞差臣者怪矣,遞差亦官職乎?命書傳敎曰,今命緘問者,只任觀周,而靜而思之,李克生白放過矣。何則以臺章推之四字之目,豈徹宵科次?必有睡時,此必指睡時而然,不可白放,故任觀周處分後,將欲下敎。今於緘問同及,果若予意,而一節深於一節,無異於頃年金致龜,任觀周,今聞緘答,此非一時風聞之謂也。噫,今番式年,卽見回甲也,京初試申飭若何,則身爲侍從,焉敢若此?俱有所據,皆有苗脈,若不嚴懲,豈暮年飭科場之意乎?當以親問李克生·任觀周,皆以拿處例,項封待令,金吾諸堂,卽爲來待。上曰,承旨直爲來待。諸臣以次退出。
癸巳九月二十七日申時,上御建明門。殿座入侍時,行都承旨徐命善,左副承旨吳載純,右副承旨任宗周,同副承旨朴奎壽,假注書趙尙鎭·金重燮,記事官安以權·洪國榮,以次侍立於通陽門外。上具翼善冠·袞龍袍,乘轎出通陽門,詣建明門殿座後。上曰,羅卒入之,罪人上之。判義禁徐命膺曰,李克生則放送矣,未及待令,連爲催促矣。上曰,任觀周上之。拿入後,上曰,六十一年內,再見此科,京中之飭,汝亦知矣。今以臺緘見之,汝若直告,則猶可容恕,不然則當剝皮矣。侍從喝導之人,使其君暮年如此乎?命判義禁,讀聞其緘辭,觀周曰,全榜行私之說,驅人於罔測之科矣。上曰,臺言全榜,初若混圇矣,今見緘辭,頗有條理矣。觀周曰,今聞緘辭,似有苗脈,而其中門客之說,誠爲麥浪矣,家貧無客,都事只用二馬牌,一騎一卜行査,道臣則可知實狀,雖欲率去,沿路無供饋之理矣。上曰,汝若善爲行世,則無薪之突,煙豈生乎,汝於臺臣有冤乎?觀周曰,世多仇敵於論人,雖不知臺臣,安知無怨於臺臣之親知乎?上曰,汝知申飭而去乎?觀周曰,爲京試官時,亦以奉承申飭之意,相勉於同席矣。上曰,汝於關西,有知面者乎?觀周曰,素無一面者矣,豈敢行私於無知面者乎?上曰,行私於不知面,豈無其端乎?觀周曰,旣無門客,行査道臣,則可知其門客有無矣。咫尺帳殿,豈敢欺罔乎?上曰,循例更招,則豈服臺言乎?今日則,汝人鬼判然之時矣。觀周曰,今至臨門,感祝天恩,而指的門客之有無,則一言可破矣。上曰,予則政若子産之見欺於校人,而汝能爲人乎?姑下於門外。李克生上之,拿入後,上曰,汝爲故師傅之孫,暮年知之矣。申飭,若何,而身爲玉堂,若頃年金致龜事,以此臺緘見之,一節深於一節,至請改題更納云矣,修撰李克生遞差事。出榻敎李克生曰,今聞臺緘,逐出割封官之說爽實矣。試官與割封官,初無同宿之例,則豈有逐去之理乎?試規則割封官,居於外,試官處於內,中隔一圍,此則諸道皆然矣。上顧命善曰,然乎?命善曰,然矣。上曰,初無科場用情,故白放矣。靜而思之,豈無一睡之間乎?克生曰,居常行已,誓不爲此等事故,況於科場,恐被人言,近處守令,多有挽止者,而三宿於楊花寺矣。上曰,冷突煙生乎?不問則已,旣問則豈可捉蠏放水乎?克生曰,若言絶無,則不近人情,而苦心血誠,則可見於三宿寺矣。上曰,予雖衰,亦不見欺於汝輩矣。任觀周則門客之說脫空,李克生則割封官之說爽實矣,且三宿於寺,則豈不耐一時之慾乎?且以所出詩賦題觀之,頗有文識矣。竝放送給冠,四拜後,上顧命善曰,三宿於寺難矣。門客與割封官,實爲肯綮,而竝爲脫空實無可疑矣。命善曰,然矣。任觀周·李克生,特放事。出榻敎藥房都提調申晦,提調閔百興,副提調徐命善,進湯劑於轎上。上進御後還內,諸臣問安後,竝爲退出。
上在慶熙宮。停常參·經筵。
藥房都提調申晦,提調閔百興,副提調徐命善啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。今朔猶有日,來朔亦有三日,此心憧憧,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于吳載純曰,明日祗迎相値,且有喬桐狀聞,次對進定於今日。
吳載純啓曰,今日次對,兩司長官,當爲進參,大司憲李翼元,卽爲牌招入侍,何如?傳曰,允。
以備忘記,傳于吳載純曰,明日爲晦日,只命進定次對,更思。嗚呼,明日何日?追憶昔年,此心萬隕,況追慕兩朝,將詣慶運宮,此繼述兩昔年也,何可其日卽詣?明日先詣昌德,且今月何月?卽生我月也。先奏乎此,詣養正齋入瞻今拜,此月朔晦皆拜,其豈偶然且咫尺乎?次詣展拜回時自司宰監道回,嗚呼,至月初六日,先瞻餘慶坊,次詣展拜,世孫祗迎隨駕諸臣隨禮,皆安徐。兩日挾輦軍六十名,內入直,只禁軍隨駕,前廂軍三十名,禁營,後廂軍三十名御營,訓將。只領新營標下都領,明日詣慶運宮,日至月初六日,儀注時刻寶單子,皆安徐。待下敎只入正時,明日祗迎後,入延和門,乘輦,禮房知悉。明日與至月初六日,皆備堂隨駕。
以備忘記,傳于吳載純曰,明日與至月初六日,侍衛只入直,明日侍臣節次,皆安徐。
以備忘記,傳于吳載純曰,凡於科場駭擧,湖西此道,自古有焉。昨今兩年,皆有,其親問爲世道,兩人白脫,則士習誠可駭,三日山宿,豈有科次時貪色?騎卜二匹,有何濫騎?此一査可知者,而皆淸北,宜皆停擧,而今者慶,其本由於淸北,故特爲參酌,其令道儒,咸知予意,皆令一新焉。今予心憧憧,悶夜長沓沓,何暇及他,而此則爲鄕士習曉,前下敎,其令知悉。
吳載純啓曰,大臣·備局堂上,依下敎來待矣。傳曰,引見,內局同爲入侍。
傳于吳載純曰,李敬養給牒敍用,捧傳旨過禮後,一體捧入。
任宗周,以武試所規矩,望筒入啓。傳曰,依昨年例爲之。
傳于徐晦修曰,明日親傳儀注安徐,時刻待下敎,只入正時。
徐晦修啓曰,今日政新除授玉堂,待下批仍卽牌招察任,何如?傳曰,允。
傳于吳載純曰,坐直承旨,同爲入侍。
吳載純,以兵曹言啓曰,同知中樞府事尹魯東,老病在鄕,末由上來,呈狀乞遞,西樞雖是閑局,不可一向虛帶,今姑改差,何如?傳曰,允。又啓曰,景福宮衛將洪仁錫·鄭有年,俱以身病,勢難供職,呈狀乞遞,輪番之任,不可久曠,竝今姑改差,何如?傳曰,允。又以訓鍊都監言啓曰,去夜無犯夜人,被捉之意,敢啓。傳曰,知道。又以一所巡廳言啓曰,去夜犯夜人,無所捉之意,敢啓。傳曰,知道。又以二所巡廳言啓曰,去夜犯夜人,無所捉之意,敢啓。傳曰,知道。又以左邊捕盜廳言啓曰,去夜犯夜人,無所捉,敢啓。傳曰,知道。又以右邊捕盜廳言啓曰,去夜犯夜人,無所捉,敢啓。傳曰,知道。
有政。吏批,判書趙明鼎進,參判鄭尙淳進,參議洪樂純在外未肅拜,同副承旨朴奎壽進,以尹養厚爲副提學,金夏材爲應敎,金思穆爲修撰,李福徽爲掌令,李學源爲錦山郡守,宋東胤爲忠淸都事,睦祖洙爲全羅都事,宋宅圭爲永禧殿參奉,吏曹判書徐宗玉贈左贊成,例兼,判義禁徐命膺考,贈戶曹參判高道原,贈左參贊,贈左承旨高晦,贈大司憲,贈司僕正高省久,贈左承旨,知中樞高夢聖三代追贈。
兵批,判書具允鈺病,參判李在協病,參知任珹進,同副承旨朴奎壽進,以金光岳爲副護軍,洪重一·李光翼·鄭基安·呂善應·鄭光漢·洪樂命·權噵·具庠·李秀得·沈益聖·沈履之·洪啓遠·洪亮輔爲副司直,李克生爲副司果,都摠管順義君烜,仍任事承傳。
癸巳九月二十八日巳時,上御集慶堂。藥房入診入侍時,都提調申晦,提調閔百興,副提調徐命善,假注書趙尙鎭,記事官安以權·洪國榮,醫官鄭允協·慶絢,以次進伏訖。晦曰,夜間聖體,何如?上曰,一樣矣。晦曰,水刺之節,何如?上曰,一樣矣。晦曰,寢睡,何如?上曰,亦一樣矣。晦奉進湯劑,上進御,晦請診候,上曰,其止之。上曰,領右相入侍。出榻敎領議政金相福,右議政元仁孫進伏。上曰,任觀周,前有論人之事乎?晦曰,臣爲吏判時論斥,而尹汲,亦遭殫矣。上曰,李克生爲人,如何?相福曰,爲人善矣。上曰,關西文臣不少,必此輩之所爲也,不參榜者怨,則參榜者豈不用奸乎?今番觀周,似是曖昧矣。相福曰,近來科場,不但字有異常,筆法亦多然矣。晦曰,刀擦者多矣。上曰,頃以詭筆爲啓者誰也?晦曰,洪檢也。上曰,若試官不爲此等事,則擧子,豈爲此怪擧也?必也端本,可也。仍命書傳敎曰,外方科場·淆雜莫甚,而至於湖西關西道儒,惹鬧,予已孰知,以今番事觀之,李克生,異於任觀周,故先白放。其後旋思,鄒聖云,知好色則慕少艾,色甚於食,故欲爲處分,旣殿座,故同問,小科初試畢後,三日宿於山寺,仍詣東堂初試云,此猶若此,況科次之暇,豈闖色乎?任觀周,此是濫騎,一査可知,若此,則於此可謂白脫,故皆釋,而京鄕科場此弊,心竊駭之,試所軍士申飭之時,其何詳言?其弊,予知頃者鄕儒,亦云見皮封再呈之弊,而其於怪字類聚,已見於帳殿。大比·小科·會試在近,必也端本,字異常,筆法異常與緊處刀擦者,雖入格,衆目所覩。噫,今耳目雖聾瞽,此豈莫知?雖參榜殫劾,昨諭劉三吾故事,烹猶不忍,況剝皮,此則雖難遵,其儒試官,終身禁錮,限三世勿齒士類,此若生道殺人,焉可惜也?當施此律,鄕試,其本在於先擇試官,而試畢後,若有此等鬧端,不問試官,此乃不參者造謗,不參者若是造謗,則參榜者何云其公?湖西左右道關西南北關,於其道儒生,何問黑白?當通其道,限三年停擧,斷不容恕,以此嚴飭京外,以示予暮年嚴科場之意。噫,於今一心憧憧,何暇及他,而昨日處分後,以末世裕昆之意諭此,此豈特來科,亦豈特兩道?當以此敎,永久遵行。使暮年慷慨飭世之意,勿作一張休紙,頒布中外。上命命善,讀祭報府訖,上曰,世孫,明日欲從我往昌德宮,而予謂曰,初四擧動,須隨往云矣。諸臣以次退出。
癸巳九月二十八日巳時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,綾恩君具允明,行戶曹判書蔡濟恭,行司直鄭弘淳,左參贊韓光會,行刑曹判書朴相德,仁陽君李景祜,行司直洪名漢·李章吾,右參贊洪樂性,兵曹判書具允鈺,漢城判尹李潭,開城府留守李聖圭,行副護軍李潤成,尹泰淵,戶曹參判尹得養,淸川君金鍾正,江華留守成天柱,吏曹參判鄭尙淳,行副司直金相翊,工曹參判李重祜,行大司憲李翼元,大司諫洪檢,副校理李商鳳,左副承旨吳載純,假注書金重燮,事變假注書李東夔,記事官安以權·洪國榮,以次進伏訖。相福·尙喆·仁孫,竝進前曰,夜間聖體,若何?上曰,一樣矣。中宮殿氣候,若何?上曰,一樣矣。王世孫氣候,亦何如?上曰,好在矣。藥房都提調申晦,進湯劑後,上曰,任觀周,曾論何人也?相福曰,申晦·尹汲,亦入其中矣。上曰,任觀周·李克生,爲人則竝好矣。相福曰,李克生,常稱自好者,而臺言之改正過矣。上曰,若請嚴問則爽實故,混圇稱改正矣。仁孫曰,雖以此勘罪,改正則非矣。上曰,以書題觀之,李克生能文矣。仁孫曰,然矣。上曰,然後可懲他人矣。全榜行私之說,駭然矣,關西參試官,春秋同焉,何也?相福曰,非但能文,文守令不多故然矣。上曰,臨門故,李克生·任觀周白脫矣。都承旨徐命善,讀奏祭報府,上起坐,謂相福曰,卿亦爲之乎?今日動駕,世孫欲行,而諭以好在矣。初四日獻酌矣,三公俱爲獻官乎?至金悌行,上曰,誰也?相福曰,金時粲之姪也。上曰,貌,何如?曰,好矣。上曰,科事專在試官之心矣。尙喆曰,心雖直,若無文則無以簡實才矣。上曰,金夏材父子,非偶然矣。相福曰,金夏材春爲湖西京試官,而不墜家聲矣。上曰,李克生,則非偶然矣,任觀周則自處以狂矣,今見則皆好矣。相福曰,李克生,則有操守矣。上曰,李克生之眼鼻莫知,而果是師傅之孫矣。上曰,喬桐水使之狀聞,何如?相福曰,喬桐水使,雖有直爲請穀之前例,而旣兼府使,則實屬於京畿監營,而俵給災結,亦自畿營爲之,則請穀,亦當自畿營爲之,而京畿監營分等狀啓,尙未來到。喬桐,被災設賑,則畿營,有賑穀,喬桐有還穀,一小島救荒,自當以畿內穀物區劃,而昨年京畿,多給他道穀物,今年何可爲喬桐一邑?又爲移粟於他道,付之畿營,詳察凶荒淺深,以爲接濟之道,而狀中所請,置之,何如?上曰,予意亦然,依爲之。出擧條相福曰,結錢蕩減,大爲實惠,而年前定式,以還耗移施矣。以還耗代減結錢之際,或不無分析零瑣者,而納還之民,或有不均被,而不知德澤之患云。今番特恩,實由於莫大之慶,而小民或有未蒙惠者,則此由於守令之不爲親執擧行之致,隨所聞嚴査重勘,道臣亦難免不察之責,以此各別申飭,何如?上曰,另加嚴飭。出擧條載純,讀奏湖南災結流來未頉狀啓。相福曰,畓災永頉,誠爲重難,而今年別爲給災,則明年又當如是,便成永頉,臣意,量此而稍優加給之災,俾入於當年之災,而更爲査檢勸耕似好矣。尙喆曰,御史之歸奏者,旣令道臣査啓之後,朝家,何可無處分耶?此是畓災,則不可如田災降續之法,而舊初不名色,不但湖南而已,諸道亦然·今以當年災,特爲許給,此後還起之政,另加申飭好矣。行戶曹判書蔡濟恭曰,舊初不名色,不特湖南爲然,諸道亦皆有之,獨於湖南,減給六千結之數,實是行不得之政,而今年本道被災,有甚於諸道。自上特命減給,不害爲軫恤民隱之盛德,而道臣守令,若果盡心勸耕,其所陳廢,豈至若是之多乎?今年則雖或減給,明年決不可因此而爲永頉之計矣。上曰,旣聞之後,豈可置之?今年則雖減稅,而申飭本道,後無此弊,可也。出擧條相福曰,莫大之慶賀不遂,而頃者卿宰則敍用,而侍從則未及敍用矣。上曰,一體敍用。出擧條允鈺進啓曰,日前首摠管處分後,備忘中,有金器大其代兼差備之敎,而自下未得詳知,一番稟定後,除授單子,方可書入,敢此仰達矣。上曰,頃者摠管下敎,安徐。出擧條命書傳敎曰,明日與至月初六日,留營留陣安徐,禁軍則書寫中官遺書,明日與至月初六日,皆只入直禁軍隨駕,扈衛軍官·有廳軍皆安徐。相福曰,奉朝賀李光傅,立朝六十年,位至一品,而未經實職,故凡諸擧行,擅未擧行矣。上曰,奉朝賀李光傅,意謂資至一品,應爲擧行,今聞相奏,尙未云,豈特一品?奉朝賀同入耆社者,凡諸等事,卽爲擧行。出傳敎命書傳敎曰,領相其雖入侍,予常悶焉,今聞祭報府,豈特領相?三公皆差,明日莫重動駕,只三公備堂隨駕,而只備堂,且三明日行禮,卽百年後初也。三公爲此,則同是一品,其亦親親,若昌城尉,意皆以一品宗臣塡差事,分付該曹。相福曰,今番賀宴,實是往牒所無,凡在臣民,莫不欣忭,欲爲觀光,而玉堂多有未差者矣。上曰,玉堂畿何?相福·尙喆·仁孫,屈指副學,至弘文正字曰,初備十八學生之例也。命書傳敎,儒臣旣命進參,政官牌招,玉堂闕員,皆備擬,明日與初六日,旣下敎而不無聽瑩,只備堂隨駕,依駕轎動駕例,侍臣導駕安徐。上曰,副學擬望者誰某?相福曰,李瀰·沈履之·尹養厚若干人矣。上曰,然乎?相福曰,尹養厚,以古臣之子,自上慮或有爲,而實不然矣,且有文學而識事理矣。上曰,然乎?相福曰,其兄象厚晩第,而有長者風,規模則與弟不同矣。都摠管,順義君仍任事。榻前下敎侍從罷散人,竝敍用事。榻前下敎命書傳敎曰,今番儒臣,皆令同參,侍衛人皆略設以饋。上曰,明日詣養正齋時,只於慈聖爲四寸孫,有職者來待。出傳敎上曰,金思穆爲幾寸?相福曰,似爲從孫矣。允鈺曰,初四日動駕,局將有隨駕下敎,而曾無此例,故敢稟矣。命書傳敎曰,今聞局將曾無領軍隨駕之事云,初四日安徐。濟恭曰,初四日侍衛之屬,亦可同饋矣。上曰,略備二床而饋之,可也。上曰,卿則日氣稍寒矣。相福曰,數日日氣不佳,故渴悶矣,今則誠萬幸矣。上曰,今方始宴需乎?濟恭曰,業已始設矣。上曰,今則貢市人,多用勢力矣。尙喆曰,外方民,亦多恃勢故,守令,亦恐懼矣。上曰,若過數月,則望九矣,是誠冥然,豈曰孝乎?尙喆曰,來年則非但望九,卽祚恰滿五十年矣。上曰,雖百歲,予心若金。仁孫曰,殿下受於何處而每每撝謙乎?相福曰,七十古來稀,爲人君而望九,何等慶也?上曰,偶然至於九十,則年年稱慶乎?尙喆曰,無年不慶矣。上曰,長時受宴,豈爲子道?戊申亦以美墻洞動駕,而八十而爲此,此則貴矣,予以李廷喆之回榜宴爲愚者矣。尙喆曰,於其子孫,誠爲曠世之事也。上曰,錦城尉,可以入參乎?相福曰,曾亦入來,永城亦以杖行矣。上曰,予則時時能步於內,而杖則不安矣。翼元進前曰,臣本譾劣,不合於耳目之任,而慶禮在前,故冒沒出肅,而不敢以臺職自處,故未敢有言矣。上曰,爲人直矣,過禮後,當許遞矣。可謂無事世界,貌已老乎?相福曰,然矣。上曰,南平御史,何時入來?仁孫曰,似可及來矣。上曰,聞此報則必來矣。諸臣以次退出。
癸巳九月二十八日申時,上御集慶堂。藥房入侍時,都提調申晦,提調閔百興,副提調徐命善,假注書趙尙鎭,記事官安以權·洪國榮,醫官方泰輿,以次進伏訖。晦曰,午間聖體,何如?上曰,一樣矣。晦奉進湯劑,上進御。晦曰,日候寒,明日動駕時,延和門外,煎進一貼乎?上曰,可也。上命書傳敎曰,今當大霈,李敬養·李商巖,竝敍用。上曰,坐直承旨入侍。左副承旨吳載純進伏訖,姜始顯,上疏入啓,上命讀,至論儲積及國用。上笑曰,依憑矣,至論市價。上曰,民人輩,似相爭利矣。命書批答訖,命善曰,禮曹謄錄考出,則永柔事,果有之矣。上曰,持入。仍命讀後,又命書傳敎曰,昨日龍灣永柔擧子,錄名後書奏,意蓋此也。今聞古批答,十行絲綸,丁寧懇惻,況回駕時三月留此。噫,三朔若此,況二年,何待其來?兩處武士,皆除初試本初試外,皆令應赴於殿試,此兩處人,只許初試,畢射前,來京人,同赴殿試。上曰,義州擧子,多赴今番科擧乎?命善曰,途遠,似不能多赴矣。上曰,雖來似不過數十矣。永柔人則非付料窠,似見漏於除初試中矣。命善曰,然矣。上曰,除初試,當爲十八人不少矣。諸臣以次退出。
上在慶熙宮。停常參·經筵。
申時酉時,雷動,洒雨或下雨,測雨器水深二分。啓。
大殿·中宮殿·惠嬪宮,藥房口傳問安。答曰,知道。
以備忘記,傳于徐晦修曰,今日拜昌德入養正齋時,隨駕人,仍詣三間石橋留待,自此當以步輿詣,鼓吹依例,前導侍衛承旨,亦爲乘馬。
以備忘記,傳于徐晦修曰,今日何日?追慕千萬,先奏將禮,此卽心喜,昌德憧憧,夜長沓沓,更鼓雖止,開東何時,憶昔微忱,今月將畢,猶有三日,餘懷曷勝?問於世人,誰將予儔?
徐命善,以吏曹言啓曰,今此社稷宗廟徽寧殿朔祭及告由祭,大祝,侍從塡差,而時無職名,令該曹,口傳付軍職,何如?傳曰,允。
大駕,詣昌德宮後,王世孫,遣宮官問安。答曰,知道。政院·玉堂·藥房口傳問安。答曰,知道。
傳于吳載純曰,諸司預備。
大駕,詣毓祥宮後,政院·玉堂·藥房口傳問安。答曰,知道。
傳于吳載純曰,養正齋歷來後,餘懷憧憧,惠米二十石內入。
傳于徐晦修曰,自此當歷臨義烈宮,而當以步輿爲之,承史侍衛乘馬前後廂軍,路上留住,駕前駕後,隨入作門,前後部鼓吹,依例前導。
傳于吳載純曰,諸司預備。
大駕詣義烈宮後,政院·玉堂·藥房口傳問安。答曰,知道。
兵曹口傳政事,以金益大爲部將。
還宮後,政院·玉堂·藥房口傳問安。答曰,知道。
傳于任宗周曰,坐直承旨入侍。
傳于任宗周曰,承旨牌去來申飭,而且相臣入來,開陽門留門。
領議政金相福,左議政金尙喆,右議政元仁孫,有稟達事,來詣請對矣。
藥房口傳啓曰,今日聖體勞動之餘,湯劑尤不可不如例進御,臣等方俟召命之際,伏見傳敎下者,有三提調退去之命,臣等相顧愕貽,實不勝悶迫之至。臣等非不知懍惕之中,若是煩聒,極涉惶恐,而湯劑不進之前,不敢徑退,相率詣閤,敢此控籲,暫許臣等持湯劑入侍,千萬伏望,惶恐,敢啓。答曰,此予願也,其止之。
口傳再啓曰,俄陳口啓,顒俟兪音,及承批旨,又下止之敎,區區下情,益不勝抑鬱之至,聖體之勞動旣多,聖心之懍惕又切,此時保護之方,尤不容少忽,湯劑未進之前,臣等豈敢遽然退去乎?伏乞暫許方寸之地,俾令持湯劑入侍,千萬懇祝,惶恐,敢啓。
傳于任宗周曰,竝入侍。
吳載純,以訓鍊都監言啓曰,去夜無犯夜人,被捉之意,敢啓。傳曰,知道。又以一二所巡廳言啓曰,去夜犯夜人,無所捉之意,敢啓。又以左右捕盜廳言啓曰,去夜犯夜人,無所捉,敢啓。傳曰,知道。
癸巳九月二十九日辰時,上御延和門外。香祗迎入侍時,行都承旨徐命善,左承旨申益彬,右承旨徐晦修,左副承旨吳載純,右副承旨任宗周,同副承旨朴奎壽,假注書趙尙鎭·金重燮,記事官安以權·洪國榮,以次侍立於資政門外。上具翼善冠·袞龍袍,自資政門,出駐轎。命命善,讀奏祭報府後,仍步詣月臺,親自傳香各廟殿後,步降庭下,祗迎各處香後,還內時,命徐晦修,奉審社稷大室,命吳載純,奉審儲慶宮永禧殿。上還內,諸臣以次退出。
癸巳九月二十九日巳時,上詣昌德宮。擧動入侍時,行都承旨徐命善,左承旨申益彬,右承旨徐晦修,左副承旨吳載純,右副承旨任宗周,同副承旨朴奎壽,假注書趙尙鎭·金重燮,記事官安以權·洪國榮,以次侍立於通陽門外。上具翼善冠·袞龍袍,乘輿出通陽門,詣延和門外,藥房都提調申晦,提調閔百興,持湯劑進前,上御一貼後,仍詣昌德宮,入齋室後,諸臣問安後退出。少間,以承傳色,下諸司預備,仍詣養正齋後,奉審承旨徐晦修·吳載純,進奏祭物單子及無頉後,退出。命工判金器大,修撰金思穆,直長金思義,宣傳官金就大·金益大入侍後,御筆書今日入審,微忱萬倍,八字,命器大揭板。上曰,八旬故先爲入審矣。此是舍廊乎?器大曰,此前有聽澗堂矣。上曰,誰書也?器大曰,先正書也。命書傳敎曰,今日入審,八旬初也,追憶昔年,心膽皆隕,養正齋入侍。工判金器大,副司直尹東晢,竝加資,修撰金思穆陞敍直長,金思義陞六,宣傳官金益大陞六,經歷金就大陞敍加資,今日下批。上曰,金就大兄乎?曰,然矣。上曰,以親則兄,而以資則當後書矣。頃日來時,工判受焉乎?器大曰,然矣。命主人入侍,命善曰,未有職名矣。上曰,付軍職入侍,可也。趙學天冠帶入侍,上曰,今日之見初矣。仍嗚咽不能成說曰,非但誕生,久留於此,故常稱此洞之水味矣,今有相當窠乎?命善曰,僉正則有闕,而六品窠則無矣。上曰,心切自恧矣。雖欲爲仲由之事,其可及乎?命學天之子基泓入侍。上曰,初試者誰也?基泓曰,小臣兄矣。上曰,汝年二十三,而汝兄三十乎?基泓曰,然矣。上曰,何爲而入於講經乎,前職何也?基泓曰,前爲衿川縣監矣。命書傳敎曰,養正齋主人趙學天,曾經縣監,今問已府使承傳,云令銓曹,待窠懸註調用,入侍,其子趙基泓陞六。嗚呼,今來,豈無表意?令該曹,米布輸送,呼寫之除,初以府使下敎。尹東晢曰,已有府使承傳矣。上曰,然乎?今問之問,初書以聞字矣。上曰,書以問字,可也,於此足明世道矣。仍詣毓祥宮,少間,歷臨義烈宮,仍爲還宮。諸臣問安後,仍爲退出。
癸巳九月二十九日申時,上御集慶堂。坐直承旨入侍時,同副承旨朴奎壽,假注書金重燮,記事官安以權·洪國榮,以次進伏。命書傳敎曰,古人願察其影,正謂此日也。頃者耳提面命,何敢忘也,而近日風高日晴,故心少弛也。今日自朝,日氣異常,心切悶焉,回來靜臥,忽聞其聲。噫,今者縟禮,是遵追慕,其豈一毫豐亨,而於宴果爲豐亨,高高蒼蒼,焉可無飭?昨日過初日故,三升命下廚院卽日本寺,自今日,爲先減膳三日。嗚呼,其欲踐位行禮,賀禮雖爲,宴禮特寢,以謝蒼穹,氣勝而强飮建功,其亦張大,旣飮一貼。養正齋都提調曰,以淸朗故予抑矣,今者之異,無異於一念之差,可不瞿然,三提調皆令退去。命讀畿伯狀聞之時,奎壽曰,眼昏恐誤讀矣。命書傳敎曰,今日警惕之時,承旨所奏其涉褻慢,當該承旨遞差,其代前府尹洪龍漢爲承旨,牌招入直,房順房。奎壽先退,右副承旨任宗周,以伴直入侍矣。命書承旨遞差傳敎後,諸臣竝爲退出。
癸巳九月二十九日酉時,上御集慶堂。藥房三大臣,同爲入侍時,都提調申晦,提調閔百興,副提調徐命善,假注書趙尙鎭,記事官安以權·洪國榮,領議政金相福,左議政金尙喆,右議政元仁孫,醫官方泰輿,以次進伏訖。晦曰,午間聖體,何如?上曰,一樣矣。上曰,天之警告丁寧,無異耳提面命,當減膳却湯,高謝蒼穹耳。相福曰,臣等若擧職,寧有天變,此莫非臣等不職之罪矣。晦曰,不進湯劑,極爲悶迫矣。上曰,苟飮湯劑,是太康矣。晦曰,日勢已暮,尙此不進,下情焦悶矣。上曰,明日可飮矣。相福曰,此時三日減膳,極悶矣。上曰,初四日則,減膳非矣,故限三日矣。相福曰,臣等欽仰聖孝矣。晦復請進湯劑,上曰,太康之本,由湯劑矣,養正齋擧動時,御筆書以八十,有意矣。仁孫曰,天之付畀於聖上何如,而不進湯劑耶?上曰,減膳時飮湯,如何故然耳。上曰,靜思之,所重在焉,故賀則雖難停止,而宴則太康,當停止矣。仁孫曰,今番宴禮,有光聖孝,實非太康矣。上曰,姜始顯疏語云何?相福曰,三條矣。上曰,一條,忘未批答矣。仁孫曰,似盡批答矣。上曰,不然矣。仍命書傳敎曰,昨日姜始顯批答時,一件事遺漏,以國無三年之蓄爲辭,□□□而請,此予則曰不然。予若大布大練之□□腐相仍,不過其孫,此問答亦諭,而噫彼備局,其何無中生有?若因此而勉戒,則古有高一人全匹帛之譏,以此勉於君,若頃者前都憲李世澤,欲以□□宏侈爲戒,下則若此,以此請勉,可也。備局,其何蓄儲?此一□不必議處,令備局知悉。上曰,洪龍漢之事過矣,如趙載溥從仕乎?相福曰,□矣。上曰,有何異乎,有輕重之謂乎?相福曰,趙載溥有前例矣。仁孫曰,有故相李頤命之前例矣。相福曰,趙載溥□感激天恩矣。上命書傳敎曰,頃者,若此其申飭,則此時此任,□敢違牌,若此不已,此人朝鮮將作何許人?況於今違牌分義寒心,同副承旨洪龍漢,只推,更爲牌招入直。上曰,卿等姑退去。尙喆曰,湯劑未進之前,臣等何敢退乎?上曰,如夏忠周文,豈非□抑者乎?尙喆曰,古聞減膳,未聞減湯劑矣。晦曰,湯劑不進,則國事亦不爲矣。上命進湯劑,晦奉進,上進御。上曰,永柔民赴擧傳旨已降矣。仁孫曰,往歲慶運宮歷臨時,招見永柔民賜饌。又命入侍諸臣,賡韻矣。相福曰,有所稟達者,而非今日可言,故姑俟。
上在慶熙宮。停常參·經筵。
藥房都提調申晦,提調閔百興,副提調徐命善啓曰,昨日動駕,克伸聖慕,向暮還宮,勞動旣多,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。嗚呼,展謁展拜,何覩何聞,此何孝乎?噫,八旬暮年逢誕日,其日雖瞻養正齋,此誠千千萬萬料表。且此堂何堂,回來徹宵憧憧,氣何暇諭,待敎入侍。
中宮殿·惠嬪宮,藥房口傳問安。答曰,知道。
傳十五行缺陰之交也,日則純陰之會也,轟轟之聲,至再至三,無異盛夏之節,仁天之警告者,若是丁寧者何也?古人不以無災爲祥,而有災爲喜者,蓋以其警動修省,乃反爲轉移之一大機也。嗚呼,災不虛生,必有所召,今之致異,究厥所由,亦豈無所以然者哉?臣伏聞古之名臣,莫不危明主而慮治世,夫世隆則有或汚之憂,治盛則有或弛之患,以臣區區之慮。竊謂聖人之盛德,亦或有不傒於上天至誠之心者存歟?以言乎命令,則或未免嚴急,而至有頻復之悔矣,以言乎恩賞,則或未免過厚,而實欠嚬笑之愛矣。凡此數事,亦可爲我殿下警省之端,而至於廟堂之訏謨,未聞實心之講究矣,銓曹之掄選,未聞實政之擧措矣。臺閣之論事,尠有誠實之言,守令爲治,未見純實之效,俗尙不古,而躁競之風日滋,士習漸壞,而僥倖之路日開,以至於縉紳之貪婪,閭閻之奢侈,莫不由此而起焉。嗚呼,在下之人事如此,則在上之天心,顧安得悅豫而和平耶?伏願殿下,益勉應實之道,以之自省,而飭勵群工,則今之雷異,安知不爲一念之慶雲也耶?向來減膳求言之命,凡在臣隣,孰不欽仰,而今又有警惕之敎?大聖人對越之心,庶可以孚格昭昭,休祥肹蠁,而第伏念進饌之特許,蓋出於孝思之追述,群情之勉循,則到今成命之還寢,無亦有歉於天地交泰之義乎?伏望益加三思焉。臣無任屛營祈懇之至,謹昩死以聞。答曰,省疏具悉。凛惕方切,勉戒切實,自袞闕謂時弊,約而盡,可謂頂門一針,心庸嘉之,當自予自勉,勉飭群工,今方減膳,於宴其何論也?爾其勿辭,從速察職。
正言李弘濟疏曰,伏以寶算彌隆,玉候康復,聖慕益切於前休,縟儀將擧於舊宮,臣民慶忭之忱,曷有其極?仍伏念臣才識魯莽,言議巽劣,本不合於淸朝耳目之任,而猥蒙恩私,濫通臺銜,累叨言責,一無裨益,心常愧懼,若隕淵谷。今此薇垣新命,實出格外。臣何敢冒沒承膺,而祗緣分義惶悚,章皇出肅,一次登筵,獲瞻耿光,區區愛慕之誠,自出於秉彝之天,非不欲逐日詣臺,以進芻蕘之說,而臣素抱痰嗽之症,便成癃痼,近又添輪行,感氣咳喘大發,氣息凛綴,私室之閒漫說話,亦不能酬應,其何望筵席奏對乎?況今動駕有日,陪扈無路,尤不勝惶蹙之至,邦慶無前,賀禮將行,凡在跛躃之類,莫不鼓舞之辰。冒入文字,自速罪戾,極知猥越,而左右思量,以此病狀,萬無隨行之勢,玆敢疾聲呼籲,於天地父母之下。伏乞聖慈,特垂矜憐,亟賜鐫削臣職名,仍治臣瀆擾之罪,以肅朝綱,俾安私分,不勝萬幸。臣於乞免之章,不宜贅及他說,而以目下數事尾陳,伏願聖明垂察焉。臣嘗聞經曰,天視自我民視,天聽自我民聽,雖曰冥冥,而只自於吾民之視聽矣。守令之不得其人,而民怨朋興,則亦足以上干天心,而爲災異之應矣。外方治績之臧否,雖未得詳聞,而以尤甚最著者言之,順天府使具采五,莅任二載,無一善政,春間稅穀之裝載也。以一千九百石米,濫載於一船,卽其境內,旋爲臭破,略干拯出,分給民間,以還米那移改色。苟充其數,晩時上納,還米則勢將徵捧於民間,當此歉歲,惟正之供,應納之還,亦難辦出於貧民,況白地再徵者乎?怨聲載路,傳說狼藉,如此之人,不可置之於字牧之任,臣以爲罷職,可也。務安縣監林鵬翰,頃因臺論,有拿處嚴問之下敎,而臣於昨冬,行過該邑,有的知所聞,故敢此,仰遲矣。林鵬翰去年八月到任,而其邑有積年陳腐還米七百石,稱以改色,分給民間,一石之數,不過五六斗之米,分給於八月,而以十五斗徵納於數月之後,豈無窮民之呼怨乎?設令前官,不能用舊蓄新,留在陳穀,不可不變通,則待明春窮乏之時,從民願分給,尙未晩也,而何必至任屬耳?急急勒分於秋穀已登之日,以招民怨哉?推此一事,他政可知,臣謂先罷後拿,可也。營將之任,專在禁盜,而洪州營將李彦邦,不能明察,治盜之際,或有玉石俱焚之歎,且以本道之人,其家不遠於該營,渠之一家親舊,推奴徵債,挺身擔當,多發將校,橫行閭里,一境嗷嗷,所聞駭然,不可不論,臣謂特施譴罷之典宜矣。當今之第一憂慮者,莫過於言路之閉塞,而其所以言路閉塞者,乃群下之罪也。我殿下以周文不諫亦入之姿,懋殷湯從諫弗咈之德,蕩滌舊紙,欲聞新啓之言,耳目喑啞,每發於中朝之歎,容直之誠,藹菀於絲綸之間。今日之出入臺地者,孰不欲出一言論一事,以效報塞之忱,而目今世界,以無事爲先務,一請問備,則顯示慍怒,官師相規,視若仇讎。至於蹤跡之齟齬者,言行之未著者,除旨纔下,浮言胥動,非情之責,求全之毁,比比有之,當之者,亦瞻前顧後,畏首畏尾,終至於含默者,勢所然也。如欲言路之洞開,則當申飭銓曹,另擇臺望,使地望俱備之人,强圉不屈之士,布列臺端,則嘉言善謨,日進於前,民憂國計,亦可日聞於上,都兪吁咈之盛,復見於今世,此亦消災之一端也。洛陽東村,昔在全盛之時,素稱繁華之地,而近年以來,蕭條漸甚,蓋緣朝市稍遠,生利鮮少,人不樂居,次第散去,或有毁撤家舍,作爲田圃,互相買賣,以贖一年之利,雖或有願爲作舍者,垈主不無阻搪,舊日樓臺之地,半入蔬菜之場,殆非所以賁飾太平之氣像也。十餘年前,大駕之歷臨於義宮也,特軫宮底閭閻之稀疎,至有設廛厚生之盛擧,而行之數年,旋卽停廢,若此不已,東村一壑,將未免空虛,誠爲可悶。伏望申飭該府,菜田可居之處,嚴禁起耕,勸入人家,以期比屋,至於依賴保護之策,令廟堂從長變通,斷不可已也。臣無任屛營祈懇之至,謹昩死以聞。答曰,省疏具悉。具彩五·林鵬翰事,聞甚可駭,依施,此時守令,豈可曠官?令該曹口傳擇差,待朝其令謝恩後,仍爲辭朝,外方營將,民弊係焉。曾已申飭,爲其族推奴,可謂無狀,不可止此,令該曹勿復檢擬,以勵他人,末端事,予之最悶者,蓋此也。況持正通,自古極選,於今若古掌令,可勝寒心,其若另擇,宜先乎此,另飭銓曹。爾其勿辭,從速察職。
癸巳十月初一日辰時,上御集慶堂。藥房入診入侍時,都提調申晦,提調閔百興,副提調徐命善,假注書趙尙鎭,記事官安以權·洪國榮,醫官方泰輿·鄭允協·慶絢·金宗壽·李敏德·柳源,以次進伏訖。晦曰,聖體,何如?上曰,一樣矣。晦曰,水刺之節,何如?上曰,一樣矣。晦曰,寢睡,何如?上曰,更更必覺矣。晦奉進湯劑,上進御,晦曰,日久未得診候,極甚憫迫矣。上曰,置之。上命書八旬書示沖子文,上命書傳敎曰,古人有以杯酒釋憾者,予雖涼德,此理已知。嗟哉,奉朝賀旣以休致,已無可言,二弟一子,東西補外。噫,承旨洪龍漢,頃者違牌,予已諒矣,而旣外補申飭,則復何撕捱若此?奉朝賀一門,其將於文於蔭,皆作閒人耶?寧有是理,況此時,恒曰固執者,過爲撕捱者,若知八旬其君,何敢逡巡,不參賀禮耶?尙無動靜,其涉寒心,從重推考,於灣府有下問者,其令卽爲入侍,先入侍後謝恩,同副承旨洪龍漢進伏。上曰,承宣有意矣。上曰,宣廟朝駐蹕時,御芙蓉堂乎?龍漢曰,然矣。命善曰,政院自其處移蹕矣。上曰,一年不足矣。龍漢曰,臣遭天地罔極之言,受萬世稀有之恩矣。語未了,上曰,事體不然矣。其退去謝恩,命善讀安大濟疏訖,上命書批答後,諸臣以次退出。
癸巳十月初一日辰時,上御集慶堂。承旨入侍時,同副承旨洪龍漢,假注書金重燮,記事官安以權·洪國榮,以次進伏。上曰,今日進戒者,當如此矣,都承旨徐命善,以內局先爲入侍矣。進伏曰,今番盛禮當前,臣等不敢容喙,而不待臣等之仰勉,殿下平日對越之誠,臨時修省之方,靡不用極,以此懍惕之誠,不懈於涓蜎濩蠖之中,則庶可以仰答天心矣。上曰,雖衰,此心則不衰,今者臺臣,人雖不知,而以今所陳切實矣。命善曰,爲人純實矣。上曰,在京乎?命善曰,下論而上來矣。其兄爲梁山郡守,故頃往其兄之任所矣。書批答後,諸臣以次退出。
癸巳十月初一日申時,上御集慶堂。藥房入侍時,都提調申晦,提調閔百興,副提調徐命善,假注書趙尙鎭,記事官安以權·洪國榮,醫官方泰輿,以次進伏訖。晦曰,午間聖體,何如?上曰,一樣矣。晦奉進湯劑,上進御。上命書傳敎曰,此時豈曠官?新差守令,皆令明朝辭朝。上曰,中宮殿進御蔘苓養胃湯,限十貼,五貼式日次製入。出榻敎百興所啓,畵員元額二十員,而祿則只設十一窠,使二十畵員,輪回付祿矣。中間以國役之浩繁,加出十員,而祿科則無加設之事,故貧殘畵員輩,無以支撑。乙巳年以一依算員例,付祿於各軍門事上言,啓下禮曹,其時臣祖奉朝賀臣鎭遠,以特爲許施之意,覆啓蒙允,而尙不得施行矣。臣適待罪本曹,畵員以年前覆啓之尙不得見行,遂日來訢,事係年久,敢此,仰達矣。上曰,依爲之。問其年,與卽祚元年同,可奇也。依算員例,只分付三軍。出擧條百興又啓曰,前下敎,有奉朝賀李光溥,意謂資至一品,應爲擧行。今聞相奏,尙未云,豈特一品?奉朝賀同入耆社者,凡諸等事,卽爲擧行事命下,而李光溥未經一品實職,不可不一番稟達後擧行矣。上曰,以一品擧行,可也。出擧條百興又啓曰,國家大小事,全以謄錄擧行,而本曹謄錄,數十年來,無謄置之事,甚是欠事。臣相議大臣,方欲鳩聚可據文蹟,以爲成置謄錄之地,而郞廳適得可堪之人,至於物役,凡百興大臣相議爲之,何如?上曰,依爲之。出擧條上曰,同副入直乎?命善曰,然矣。上曰,一人誰?命善曰,左副承旨吳載純,而有坐直承旨入侍之下敎,則例以同副入侍矣。上曰,坐直承旨入侍。出榻敎諸臣以次退出。
癸巳十月初一日申時,上御集慶堂。坐直承旨入侍時,同副承旨洪龍漢,假注書金重燮,記事官安以權·洪國榮,以次進伏。上曰,文獻備考纂輯時,主何考也,自何月爲始?龍漢曰,自三月爲之,而主職官誥,未及乎半矣。命讀李弘濟疏,賜批後,上曰,東村則頃者勸入矣。諸臣以次退出。
上在慶熙宮。停常參·經筵。
自初昏至夜三更,灑雨或下雨,測雨器水深三分。
藥房都提調申晦,提調閔百興,副提調徐命善啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。昨夜旣諭踐位以禮,再明將爲此,則心喜問其本,於予太康,曷勝悶焉,氣何暇諭?待敎入侍。中宮殿·惠嬪宮,藥房口傳問安。答曰,知道。
傳于洪龍漢曰,內局入侍。
傳于洪龍漢曰,明日內局入侍時,戶判同爲入侍。
以備忘記,傳于洪龍漢曰,近年豐亨太甚,諸司將憊,此皆太康,何時見大布大帛甲胄?已下敎,而今禮豈予受,若此而何云物膳?今番賀禮時,政府·六曹·掌苑署物膳停封,諸道方物物膳,自畿甸只封箋文,一體停封,以予精神,今僅覺焉,卽爲三懸鈴,分付。安今予心。
以備忘記,傳于申益彬曰,姜始顯令備局蓄儲,其涉迂闊,故已謂,而軍器寺以甲胄筒箇,微稟。此誠浮費中第一,況此等豐亨時乎?旣命停造,其令限三年停造,令惠廳其價蓄儲。
傳于洪龍漢曰,此備忘,若或遲滯,則郞廳當下敎,該吏令騎曹當決棍,以此分付後以奏。
以備忘記,傳于徐晦修曰,再明先拜陞堂,今番百官隨駕儀注安徐,皆令知悉。
以備忘記,傳于徐命善曰,今予身雖在乎今世,心則若在前世,建功何功,扁鵲何鵲,若此以今日强勸三貼乎?令內局知悉。
以備忘記,傳于洪龍漢曰,今予一心,惟在慶運,晝則申牌報日,隨昏猶長,夜長特甚,更點亦遲,豈特一日若月,一夜若年?聞開凍見窓明心少紓,予則心若此,諸臣猶太康,君與臣心一若此,誠悶誠悶。嗚呼,八旬何逢此日?誠千千萬萬料表,誠千千萬萬料表。
傳于徐晦修曰,內局入侍。
徐晦修,以禮曹言啓曰,去九月二十九日所下傳敎中,自今日減膳三日事,命下矣。三日之限,止於今日,自明日依例復舊封進之意,分付,何如?傳曰,允。
吳載純,以義禁府言啓曰,務安前縣監林鵬翰,拿處事傳旨啓下,而林鵬翰,前以他罪,拿來書吏發送矣。拿囚後,添問目取招,何如?傳曰,允。
吳載純,以訓鍊都監言啓曰,去夜犯夜人,無所捉之意,敢啓。傳曰,知道。又以一二所巡廳言啓曰,去夜犯夜人,無所捉之意,敢啓。傳曰,知道。又以左右邊捕盜廳言啓曰,去夜犯夜人,無所捉之意,敢啓。傳曰,知道。
癸巳十月初二日辰時,上御集慶堂。藥房入診入侍時,都提調申晦,提調閔百興,副提調徐命善,假注書趙尙鎭,記事官安以權·洪國榮,醫官方泰輿·鄭允協·慶絢·吳道炯·柳光翼·鄭允說·徐命緯·李以材·金孝儉·李春敷,以次進伏訖。晦曰,夜間聖體,若何?上曰,一樣矣。晦曰,水刺之節,何如?上曰,一樣矣。晦曰,寢睡,何如?上曰,亦一樣矣。晦奉進湯劑,上進御,晦曰,動駕不遠,聖體勞動之時,連爲診候,區區之望也。上曰,兩廳首醫官,以守令上來者皆入診。泰輿等,以次診察後,退伏奏曰,脈候左右三部,度數調均,滑體一樣矣。允協曰,脾胄脈候,差勝後一樣矣。上曰,時任大臣入來乎?晦曰,入來云矣。上命書效衛武抑戒勉沖子大小臣工文。上曰,無事世界矣。無傳啓,兩司俱闕啓,可謂無事太康矣。上曰,三大臣及知敦寧竝入侍。領議政金相福,左議政金尙喆,右議政元仁孫,知敦寧徐命膺,以次進伏訖。相福曰,臣等有所顒望,而尙未蒙允,下情不勝抑鬱矣。上曰,禮不可廢,而宴則太康矣。予書戒康宇於衣領矣,宴雖受之,當如己卯例,分賜陪宴諸臣矣。晦復請進湯劑一日三貼,上曰,皆云脈勝,何以加進?此亦太康矣。上命命善,讀命膺所製進文訖,相福曰,此篇末,諸臣皆作頌書進甚好,而王世孫似當作頌以進矣。上曰,此亦太康矣。尙喆曰,卷弁有御製繼述文字然後,王世孫亦當製矣。上命書御製文曰,特題卷首,以垂千億,惟我東國,重熙累洽,繼繼承承,於千萬億,癸年三逢,是豈夢憶?否才涼德,臨深履薄,冥然八旬,今逢此日。咸曰爲慶,予自嗚咽,是豈予爲兩朝盛德?偶然今歲,有此繼述,今者此擧,豈敢怠忽?意則深焉,亦何敢抑?旣諭其文,弁首豈闕?坐以呼寫,戒康萬百歲。皇朝崇禎戊辰紀元後三癸巳年癸亥月己丑日,拜手謹識,何以書紀元年號?嗚呼,此宮故然也。尙喆曰,諸臣賡韻以進甚好矣。上曰,以八句一章製進,可也。上又曰,勿爲賡韻,以十二句各自製進。仁孫曰,古則不必一一次韻,只賡其意乃賡也。上曰,禹典賡韻亦然矣。相福曰,卿宰侍從,付軍職,何如?上曰,軍職幾何?仁孫曰,八十餘人矣。上曰,壯矣。仍命書傳敎曰,昨日敍用卿宰侍從,皆令口傳付軍職。上又命書傳敎曰,嗚呼,此文非爲予也,寔遵兩朝,豈可泯乎?依頃者例,其日升堂奉朝賀·時原任·六曹諸堂·敦府·勳府·六承旨·三司長官,其令以此句數,各自製進,活印於領賜書進人。其日升堂諸臣·玉堂·春坊·翰注,各賜一卷,一件內入,一件入于春宮,而職雖兼焉,其勿疊受。上曰,宴禮果幾器?相福曰,依前下敎三器矣。晦曰,今日則湯劑不可不進三貼矣。上曰,太康矣,其止之。諸臣以次退出。
癸巳十月初二日申時,上御集慶堂。藥房入侍時,都提調申晦,提調閔百興,副提調徐命善,假注書趙尙鎭,記事官安以權·洪國榮,醫官方泰輿,以次進伏訖。晦曰,午間聖體,若何?上曰,一樣矣。晦奉進湯劑,上進御,晦曰,時任大臣來待矣。上曰,竝入侍。領議政金相福,左議政金尙喆,右議政元仁孫,以次進伏。相福曰,物膳封進,有置之之敎,下情不勝抑鬱矣。上曰,旣進饌,又受物膳乎?貢人用生物,此封進,用於冬至,好矣。相福曰,此宴禮時例行之事,不必省減矣。上命書傳敎曰,近來精神益若此,意謂無過數日,今聞已過十日云,以箋文觀也,機乎隨來,必也無益。冬至在近,以今方物物膳,仍施行於冬至,勿封事,分付於政府六曹,下敎時,未及思矣。今覺一邊進饌,一邊物膳,此豐亨加豐亨,張大加張大也。今番勿爲,冬至例爲事,分付。上曰,賀禮下敎,何日爲之乎?晦曰,二十一日矣。尙喆曰,聖敎雖如此,國體不然矣。上曰,角甲胄已下敎矣,與甲胄異矣。相福曰,冬至與今番各異矣。尙喆曰,六曹雖然,外方物膳,尤不可停矣。上曰,盡予之財矣。仁孫曰,此合三慶物膳,與賀一體擧行矣。上曰,一慶百八十年後初也,至於兩慶,予不當矣,其置之。尙喆曰,俄者三懸鈴下敎,極憫鬱矣。上命書傳敎曰,旣下敎三懸鈴下敎中止。上又命書傳敎曰,今番近二百年來初也,況此賀乎?今聞太學箋文,依例封進事,分付。相福曰,百官服色,以黑團領爲之乎?上曰,其君袞龍袍,則百官朝服乎?尙喆曰,此則隨便爲之,似好矣。相福曰,奏鍾鼓乎?上曰,只擧金石。上曰,義州物膳,幾日入來?仁孫曰,十日則可到矣。上問命善曰,義州莅任時,獵於威化島乎?命善曰,爲之矣。上曰,豐原爲箕伯時,以軍服田獵云矣,軍服甚於平服矣。尙喆曰,臣任安邊時,見聖祖所着,冠服極大,而弓矢甚長。上曰,有笠飾乎?尙喆曰,無矣。上曰,豐原甚豪放矣。相福曰,少時學文中人。上曰,亦能文章矣。豐陵則男中一色,性如寒水石,兄弟異矣。相福曰,豐原風流之中,律己甚嚴。上曰,然矣。亦多男子矣,豈不難乎?相福曰,居家孝友篤至,以此觀之,福善有理矣。尙喆曰,際遇如何,而一不用權,且淸白人所難及。上曰,權則終不用矣,手段甚大,爲嶺伯時,多施與矣。相福曰,多行人所不能行矣。上曰,趙載淵爲人,亦極誠實矣。載淵之子,亦佳士矣,予平生憐美矣,不幸早死。諸臣以次退出。
上在慶熙宮。停常參·經筵。
藥房都提調申晦,〈提調〉閔百興,副提調徐命善啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。於今明日,而嗚呼,此年與百官伸禮,代昔年受賀然後,萬千懷庶可少紓,此心憧憧,氣何暇諭?待敎入侍。
中宮殿·惠嬪宮,藥房口傳問安。答曰,知道。
吳載純,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于徐命善曰,畿甸物膳,旣已捧入,以冬至物膳,移施捧入,提調知名以入。
傳于徐晦修曰,畿伯入來,明日內班入參,兩都留守,亦令入參。
傳于申益彬曰,戶判先爲入侍。
傳于吳載純曰,御史留待。
徐命善啓曰,領議政金相福,左議政金尙喆,右議政元仁孫,有稟達事,來詣請對矣。
以備忘記,傳于徐命善曰,今予一心,惟在慶運,聞雨聲此心憧憧,何以然乎?此爲百官也,爲三軍也,諸道方物物膳命停封,幾乎來,故以冬至方物物膳仍施行,何異停封?此亦中州前例,政府物膳旣停,畿甸則方物物膳皆停封,賀時引儀,讀致詞與箋宣敎文,讀頒敎文皆讀,凡諸箋文皆停讀,以表省簡意。卽祚堂門入,卽入堂前板位,與三公以下奉朝賀,皆此中百官,先拜陞堂平坐,替受賀禮,軒架依初下敎安徐。用鼓吹事,令該院知悉,其日時刻單子與寶單子,亦安徐。待下敎只入正時,旣見都民,三昨見此,道若百里,回駕時由敢敦門入,分付訓局。前後廂宜次隨駕。
傳于吳載純曰,內局入侍,御史同爲入侍。
傳于吳載純曰,三相御史,先爲入侍。
傳于徐晦修曰,諸道箋文,今日先入。
傳于洪龍漢曰,明日動駕時,侍臣導駕安徐,使之隨駕副輦安徐。
吏曹口傳政事,以趙學天爲漢陽府使,金常行爲南平縣監,李赫胄爲定山縣監。
兵曹口傳政事,以李命植·朴師訥·尹象厚·洪錀·朴奎壽·趙載敏爲副司直,以鄭履煥·洪相簡·兪彦鎬·金悌行·洪景顔·申思運·李鎭衡·李獻慶·李·徐有元·申應顯·金履禧·李晉圭·李普溫·任希簡·李普行·李鎭復·尹弘烈·洪樂信·李世奭·金普淳·李奎緯·徐有慶·李顯永·李昌伋·洪樂任·鄭景仁·李商建·閔養烈·李在學·閔恒烈·南絳老·李衍祥·鄭趾煥·林得浩·金漢老·李克生·洪相聖·韓鼎裕·金若行·李德師·朴相甲·金鍾善·宋煥億·鄭元始·林蓍喆·吳載紹·鄭日謙·李奭輔·會元·宋德中·金樂洙·元啓英·盧聖中·洪相直·洪九端·尹先禮·李鎭衡·鄭彦暹·李迪輔·李弘稷·李恒祚·郭鎭純·成胤儉·金復休·洪彬·張淀·宋霮·姜趾煥·奇彦觀·李一曾·呂善亨·宋濟魯·高裕·慶再觀·趙瑩弼·崔日敏·金瑞應·趙錫穆·鄭彦郁·金養心·沈重奎·尹錫周·崔光璧·金夢華·權恢·韓宗濟·池應龍·金基正·金光緯·趙鼎耉·宋述孫·李世孝·李得華·李宗榮·成穎·白師殷·辛應三·金埅·趙夢麟·李廷烈·李海鎭·李宇喆·李仁默·成大中·吳濬根·柳煥德·朴俊源·李彦一·李鼎運·洪履健·李身晦·趙錫龍·權坪·朴宗彦·羅·趙鎭衡·李祖源·李坪·柳焵·任希雨·金鈍·鄭澤孚·兪岳柱·李思祚·姜俒·兪恒柱·金敍九·宋樂·韓後樂·尹長烈·鄭福煥·尹塾·柳知養·柳戇·權禛·李基崧·申熤·申致權·沈翼·安廷鉉·李重馥·金東淵·李級·盧瑞國·魚錫齡·奇彦觀·柳匡天·沈命德·金光岳·吳鉉胄·盧允中·金㙔·李樂郁爲副司果。
吳載純,以都摠府言啓曰,副摠管崔東岳,以御營中軍軍兵等中日試放事,南小營晝仕出去之意,敢啓。傳曰,知道。
申益彬,以戶曹言啓曰,各司貢人舊遺在蕩減事,命下矣。取考文書,以辛巳餘遺在蕩減實數,別單書入之意,敢啓。傳曰,知道。
吳載純,以義禁府言啓曰,明日慶運宮擧動時,王世孫左右考喧都事,無以備數,假都事二員,令該曹差出,以爲分排之地,何如?傳曰,允。
吳載純,以訓鍊都監言啓曰,去夜無犯夜人,被捉之意,敢啓。傳曰,知道。又以一所巡廳言啓曰,去夜犯夜人,無所捉之意,敢啓。傳曰,知道。又以二所巡廳言啓曰,去夜犯夜人,無所捉之意,敢啓。傳曰,知道。又以左邊捕盜廳言啓曰,去夜犯夜人,無所捉,敢啓。傳曰,知道。又以右邊捕盜廳言啓曰,去夜犯夜人,無所捉,敢啓。傳曰,知道。以承傳色口傳下敎曰,若如是當坐庭可乎,勸建功可乎?其止之。
癸巳十月初三日巳時,上御集慶堂。藥房入診,三大臣同爲入侍時,都提調申晦,提調閔百興,副提調徐命善,假注書趙尙鎭,記事官安以權·洪國榮,領議政金相福,左議政金尙喆,右議政元仁孫,醫官方泰輿·鄭允協·慶絢·吳道炯·柳光翼·鄭允說·徐命緯·金孝儉·李春敷,以次進伏訖。晦曰,夜間聖體,若何?上曰,一樣矣。晦曰,寢睡,何如?上曰,一樣矣。晦曰,水刺之節,何如?上曰,亦一樣矣。晦請進湯劑,上曰,賀非予受矣,追慕日倍,何飮建功?速退去。上曰,卿等明日欲有請而來乎?相福曰,箋文將不受爲敎,故臣等來待耳。上曰,八旬其君,爲讀此,片時坐極難,予以只奏金石已下敎矣。仁孫曰,平坐下敎,聞來極悶迫矣。上曰,必也正名,卿等以設宴知之耶?讀箋文不可矣。尙喆曰,殿下以繼述,行此盛禮,此等節文,不必如此矣。上曰,金石,皇帝所賜,故雖下敎,而軒架,斷不陳矣。相福曰,還宮時揷花乎?上曰,太康故每如此,而日候若好,則當揷花矣。上命書傳敎曰,明日其雖爲禮,太常酒安徐,以蜜茶代進。上命命善,讀參宴諸臣擧案訖。晦及尙喆,復請進湯劑,上曰,明日過禮後當飮矣。尙喆曰,進爵幾數乎?應有禮節矣。上曰,只憂宴賀,無憂飮食,亦置之,予已思矣。上曰,南平御史入侍,徐有臣進伏。上曰,速來,有臣讀書啓。上曰,黃口則非也。有臣曰,再昨年有飭敎,故列邑多査正矣。上曰,南紀溟前日奏對,極迂闊矣。仍命書傳敎曰,頃者南平縣監南紀溟,於七事問軍政修,所對其若巽軟,予何爲此,而其涉迂闊,故備中慷慨,特命御史,今覽書啓,果不孟浪。噫,辛卯年後,庶飭八道,今者此擧,其亦暮年懲一礪百之道,而年未滿充定者,不過三人,而亦非黃口,未及充代者亦二人。此則莫云多寡,旣過十年,雖與白骨之冤有異,十年侵徵隣族一也。事令該府處之,而大赦當前,其亦不無參酌者,特施不敍之典。令銓限十年勿復檢擬字牧,一以勵言過其實,一以飭八道諸守令,昔劉先主謂馬謖於諸葛,今者此人,何異其人,今者處分,豈特二事?亦飭一世若此等輩也。其代,令該曹今日內口傳擇差,當日給馬赴任,初謂御史,先文下去,此人焉敢還官?欲處分而猶默,今問御史,尋御史下往云,豈本官近縣?此誠無識之人,欲圖謀而然乎?無畏莫甚,旣問之後,不可不敍而止,亟施刋版之典。相福所啓,此平安監司洪麟漢分等狀啓也。平壤等三十六邑,置之稍實,義州等六邑,置之之次,而仍請推奴徵債,限明秋防塞事,請令廟堂,稟旨分付矣。分等依此施行,而至於推奴徵債,旣有特敎防禁,今無更爲覆奏者矣。上曰,依爲之。上又曰,關西豐年甚幸矣。尙喆曰,關西豐登云耳。上又命書傳敎曰,因此以聞,湖南亦有窠闕處,民人擁馬呼訴於御史云,其代,令該曹一體擇差,當日下送。亦聞非特湖南,湖西亦然云,亦爲口傳擇差,一體當日給馬下送。晦復請進湯劑,上曰,置之。上曰,癸亥陳賀,亦不設宴與樂矣。仁孫曰,不然矣,盡爲之矣。上命書傳敎曰,噫,今番此禮,專由追慕,永柔義州武士,直赴殿試,意亦繼述,文武一也。今文庭試時,依完慶料例,紙頭書永字義字,各取一人事,其令預爲知悉。相福與晦等,復請進湯劑,上曰,卿等以此尙在乎?相福曰,然矣。上曰,一貼持來。上進半劑,晦懇請加進,上曰,卿等退去,過禮後當飮矣。上曰,明禮宮路洞名,果美墻耶?仁孫曰,非美墻也,乃報恩唐洞云耳。諸臣以次退出。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
兵批啓曰,昌德宮衛將張德柱,身病猝重,勢難供職,呈狀乞遞,輪番之任,不宜久曠,今姑改差,何如?傳曰,允。傳于任珹曰,喧譁特甚,其令禁之。
大駕詣慶運宮後,政院·玉堂·藥房口傳問安。答曰,知道。
世孫宮,政院·玉堂·藥房口傳問安。答曰,知道。
傳于申益彬曰,中官金性彦·李秀采,竝百官加親授。以備忘記,傳于徐命善曰,恩全君禶,凝善副守,百官加親授。
傳于徐命善曰,百官加政事,當日爲之。
洪龍漢啓曰,頒赦百官加爲之事,命下矣。未承收推考傳旨,自本院依例爻周之意,敢啓。傳曰,知道。
洪龍漢啓曰,明日次對,兩司長官,當爲進參,大司憲李翼元,大司諫洪檢,竝待開門牌招,以爲入侍之地,何如?傳曰,允。
以備忘記,傳于洪龍漢曰,今番隨駕武士,駕前駕後內乘,軍職宣傳官,內三廳武兼禁軍,日傘差備,道路差備,繖扇忠義扈衛軍官,有廳軍,武藝廳挾輦挾輿扈輦隊,近仗軍,明日中日廳,摠府騎曹眼同,試射放單子書入。三廳隨駕將校,餘軍訓將,慕華館試射放,一體單子書入。
吳載純,以吏曹言啓曰,在前頒赦時,有別歲抄書入之例,今則何以爲之乎?敢稟。傳曰,依例書入。
任宗周,以禁衛營言啓曰,去夜犯夜人,無所捉之意,敢啓。傳曰,知道。以一所巡廳言啓曰,去夜犯夜人,無所捉之意,敢啓。傳曰,知道。以二所巡廳言啓曰,去夜犯夜人,無所捉之意,敢啓。傳曰,知道。又以左邊捕盜廳言啓曰,去夜犯夜人,無所捉,敢啓。傳曰,知道。又以右邊捕盜廳言啓曰,去夜犯夜人,無所捉,敢啓。傳曰,知道。
傳于任宗周曰,諸司預備。
大駕還宮後,政院·玉堂·藥房口傳問安。答曰,知道。
王世孫還宮後,政院·玉堂·藥房口傳問安·答曰,知道。
以承傳色口傳下敎曰,今日前後部鼓吹處容舞童,依宴禮施賞後以奏。
百官加下批,吏曹判書趙明鼎進,參判鄭尙淳進,參議洪樂純進,都承旨徐命善進,以李玾爲副應敎,吳著爲兵曹正郞,崔景岳爲禮曹正郞,金履信爲廣興守,趙德行爲司饔僉正,洪宣輔爲宗廟令,金思義爲司圃別提,柳源爲平丘察訪,車有濟爲桃源察訪,孫萬逸爲延曙察訪,黃錫範承文正字單付,右承旨徐晦修今加嘉善。親臨陳賀時傳敎官副司果金悌行,今加通政,親臨陳賀時宣敎官加資事承傳。恩全君禶,今加崇憲,凝善副尉燨,今加昭義,以上百官加親授。
兵批,判書具允鈺病,參判李在協入直進,泰議朴思亨病,參知任珹病,左副承旨任宗周進,李命峻簡城將單付,徐孝昌同知單付。
癸巳十月初四日辰時,上詣慶運宮。擧動入侍時,行都承旨徐命善,左承旨申益彬,右承旨徐晦修,左副承旨吳載純,右副承旨任宗周,同副承旨洪龍漢,假注書趙尙鎭·金重燮,記事官洪國榮·李魯述,以次侍立於崇賢門外。上具翼善冠·袞龍袍,乘轎出崇賢門,詣慶運宮板位。上行拜禮後,上殿平坐於前廡曰,百官行禮速爲之。承旨·史官行禮後,命善曰,百官姑未入庭矣。上曰,百官皆令退去。命善曰,今方漸次入來矣。上曰,拜禮時軒架爲之,若是其遲入乎?連爲催促。大臣入來否?通禮院書吏與各司政府五上司書吏號牌,皆令摘入。世孫入來乎?命善曰,入來矣。世孫行禮時,上曰,樂作可也。行禮後,上殿隅座於東。上曰,大臣上階讀致詞,又讀百官致詞訖。上曰,誰製也?命善曰,藝文提學製進矣。上曰,何不用製下頭詞?班中拔去,事過後,令該府處之。上曰,世孫就座,政府以下百官行禮。上曰,禁喧郞記過,喧譁者號牌,皆令摘焉。上曰,誕日致詞,未及待令乎?命善曰,似然矣。讀宣敎訖,上曰,宣敎官誰也?命善曰,金悌行也。上曰,年多乎?善讀矣,宣箋則依例爲之。行賀禮,三叩頭山呼,行禮後,上曰,太學箋文,掌議親呈。進呈讀訖,上俯伏於階下曰,此非小臣之受,乃陟降之所受也。陟降照臨,豈有一毫豐亨豫大之意?口奏訖,掌藥提調金漢耆,令導唱進前。命書傳敎曰,今予來此,專在于賀,卽繼述也。豈無表意?傳敎官承旨徐晦修,宣敎官司果金悌行,竝加資。致詞官卽尹昌垕子,亦善讀,特爲陞六。進饌後,世孫進爵祝壽訖。奉朝賀洪鳳漢以下,皆進爵獻壽。上命禮曹判書閔百興,工曹判書金器大,戶曹判書蔡濟恭,特爲進酌,承命進酌獻壽訖。命鶴城君·河南君·樂林君·興恩副尉·光恩副尉,對舞於前,鶴城君豹皮一領賜給事。出榻敎舞訖,以豹皮加於背上而出去,禁喧郞記過事。出榻敎御製,追慕兩昔,慶運堂前,受賀設宴,繼述光先,爲宗國祝,於千萬年。命導唱後,命書傳敎曰,今者三受賀,誠千千萬萬料表,依甲子年陪宴例,製一章下,令導唱先唱。入侍諸臣,皆令賡韻,而此書貼以入。上曰,太康矣,非予受之,而乃陟降之受也,卽今各司疲於進饌矣。領議政金相福曰,還宮時道路,從何路擧行乎?還宮時,依前美墻洞作路事。出榻敎上曰,參宴人擧案入之。命善讀奏領議政金相福,左議政金尙喆,右議政元仁孫,領府事韓翼謩,判府事申晦·李思觀·李溵,大司憲李翼元,左參贊韓光會,右參贊洪樂性,檢詳申在善,吏曹判書趙明鼎,參判鄭尙淳,參議洪樂純,戶曹判書蔡濟恭,參判尹得養,參議李蓍建,禮曹判書閔百興,參判鄭厚謙,參議宋淳明,兵曹判書具允鈺,參判李在協,參知任珹,刑曹判書林相德,參判沈頤之,參議金致恭,工曹判書金器大,參判李重祜,參議朴志源,漢城判尹李潭,左尹李萬恢,錦城尉朴明源,永城尉申光綏,昌城尉黃仁點,綾城尉具敏和,綾恩君具允明,行司直洪樂命·具善復·具善行,副護軍具秉勳·具顯謙,副司直沈瑴·邊致明·趙曮·沈墢·朴道源·李昌儒·具㢞·尹得聖·尹得勳·尹昌東·金龜柱·魚錫定·尹東晳,豐城君趙載得,淸川君金鍾正,領敦寧金錫澤,判敦寧李益炡,知敦寧徐命膺,開城留守李聖圭,奉朝賀李彦衡,江華留守成天柱,京畿監司沈鏽,同知金漢耆等論。命善奏御史入來矣。上曰,入侍可也,速來矣。上曰,聲音與其父,何如?相福曰,非但聲音,貌亦同焉。上曰,予於徐有臣,見其三代矣。相福曰,有臣之子,當見之矣。上曰,有臣之子年幾何?相福曰,十五歲矣,古相亦頗期待矣。上曰,暗行乎?有臣曰,吏民多知其面,故不能詳察矣。上曰,其所年未滿者不多矣,亦非黃口矣。有臣曰,白骨徵布則無之,而自下未及充定者二人,年未滿者三人矣。辛卯以後有飭敎,故更爲査正矣。尙喆曰,外任時見之,則飮乳者亦多付軍籍矣。上曰,其言太迂闊,故至此矣。上曰,卽爲充定乎?有臣曰,然矣。上曰,勿復檢擬則難矣,下去乎?有臣曰,追後下來矣。上曰,其將下去乎,欲爲圖謀而去乎?命書傳敎曰,慶運宮次知安正宅,儲慶宮次知孫效忠,毓祥宮次知李漢謙竝加資。慶運宮次知,特加一資,其餘宮任宮屬,令該曹米布題給。守宮人亦爲紬綿賞給,貞陵洞民,限今年免役。上曰,日暖則當揷花以來矣。豈可周行於大道乎?禮畢後,仍爲還宮時,上曰,禁喧郞記過與諸下敎,竝安徐。諸臣問安後,仍爲退出。
癸巳十月初四日申時,上御集慶堂。藥房入侍時,都提調申晦,提調閔百興,副提調徐命善,假注書趙尙鎭,記事官洪國榮·李魯述,醫官方泰輿,以次進伏訖。晦曰,日吉辰良,大禮順成,今日千載後初也。上曰,太康矣,三日減膳,所重在故然,今日還宮,欲減膳矣,然後可謝蒼蒼矣。晦曰,勞動之餘,聖體,若何?上曰,一樣矣。晦奉進湯劑,上進御。上曰,大臣入來乎?晦曰,似入來矣。上曰,三大臣入侍。出榻敎上又曰,坐直承旨入侍。出榻敎上命書傳敎曰,與前宴禮有異,明日朝廷問安特停。上又命書傳敎曰,明日內局入侍時,奉朝賀同爲入侍事,遣史官傳諭。領議政金相福,左議政金尙喆,右議政元仁孫,以次進伏。上曰,有志者事竟成矣。相福曰,盛禮順成,臣等不勝欣忭矣。聖體勞動之餘,何如?上曰,姑安矣。上曰,卿等簪花歸家乎?仁孫曰,然矣。臣等逢千載嘉會,行古人所未行之事矣。尙喆曰,百八十年後,今有此擧,往牒所無矣。上曰,恐或有造物矣。上命書傳敎曰,昨雖聞,予心憧憧,故欲諭未諭,今問卿旣到城外,禮畢後復尋鄕云,缺然曷勝?今雖欲召,卿何來乎?白首暮年,豈爲文具?悵然二字,特爲親書示卿,以此若參宴焉事,令史官傳授于金奉朝賀,仍降御筆二字于金致仁。相福曰,臣等明日又入來矣。不但爲次對也,過大禮後,豈無問安之禮乎?上曰,朝廷問安則置之,可也。上命書傳敎曰,噫,今日事,卽三百年來初也。以予食少,其能下箸,此政府六曹誠也,而問其句管主人,卽戶判也。熟馬一匹,特爲面給。本曹郞廳,特爲陞敍,熟手令該曹米布題給。今番事,古豈有焉?入侍堂上,侍衛承旨,各熟馬一匹賜給。通禮堂下侍衛,各半熟馬一匹,翰注兒馬一匹,引儀堂上武侍衛,弦弓一張賜給。上又命書傳敎曰,癸巳食祿者,只有一宗臣·二內豎,予心,若何?噫,文·蔭·武,昔癸巳食祿者,今又有乎?令吏兵曹廣問抄奏,而若有,亦書其年歲以啓。旣諭一宗臣衣資食物,特爲題給,二內豎衣資食物,亦爲參酌題給。且此二內豎,卽長番故予之,而非此而凡內豎,亦有昔年入仕者,其令一體書啓。上命書傳敎曰,旣有歲抄之命,而若有爲庶民者,則該府·該曹莫與焉,以刊名者亦然。今番赦典豈比於前?亦爲書入。慶科在科在近,自御前停擧,凡諸停擧者,一竝蕩滌,其令咸赴於莫重慶科。上命書傳敎曰,問安旣命停,而以予心氣,何以能記?今聞明日,果次對也。凡二品雖省,奉朝賀·原任,次對同爲入侍事,遣史官傳諭。上又命書傳敎曰,大殿·世孫宮,挾侍中官,隨駕中官,各熟馬一匹,郞廳中官,各半熟馬一匹,薛里以下差備·司謁·司鑰,各兒馬一匹賜給。上又命書傳敎曰,莫重宗班,百官加下批,渾踏以下,當該中官,從重推考,承傳色合眼不察,一體推考。上又命書傳敎曰,嗚呼,今日此擧,卽三百年來初有也。鄒聖謂梁惠王曰,與民同樂則能樂也,鄒聖豈欺我哉?初意今番用心,十倍於前,中年難强,況暮年乎?禮成後來,莫知何境,建功支撐乎?予豈特此也?寔予冥然,京鄕民雖少施惠,古人云廈氈·蔀屋,便若霄壤,其況末世,況以一下大夫,應旨聞也。米廛與雜穀廛,其猶相爭云,此猶若此,況他乎?雖然,幾次臨門,問貢市人弊瘼而莫聞,可勝歎哉?其雖令備局稟處,此猶一事。且鄒聖云保民而王,莫之能禦也,亞聖亦欺我哉?明日次對相値,午後當殿坐建明門,當問都民刻骨之瘼。令京兆分付五部,其有能訟者,皆領來以待焉。上曰,都令許遞。上曰,新加資年老而無病矣。相福曰,然矣。上曰,金悌行登科後,無雜事乎?仁孫曰,已久無之矣。上命書傳敎曰,金悌行承旨除授,牌招察任。諸臣以次退出。
癸巳十月初四日申時,上御集慶堂。坐直承旨入侍時,右副承旨洪龍漢,假注書金重燮,記事官洪國榮·李魯述,以次進伏。命書傳敎曰,湖西加請狀啓今到,令備局明日次對時稟處。上曰,旣已成禮,都承旨許遞,其代,通政金悌行除授,待開門牌招察任,房順房。三院副提調例兼。出傳敎命書傳敎曰,大禮已過,民事方殷,內局來守令,皆令明朝回官。差員·守令·察訪·邊將,皆令下去,而其令次對同入。書訖,諸臣以次退出。
上在慶熙宮。停常參·經筵。
藥房都提調申晦,提調閔百興,右承旨吳載純啓曰,日吉辰良,縟禮順成,聖孝有光,慶忭曷勝?伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫隨駕行禮之餘,氣候,何如?臣等不任區區憂慮,敢來問安,竝此仰稟。答曰,知道。繼述禮成,曷勝欣喜?暮年內料表,怳若前生,身雖在此,心在慶運,世孫氣候平順矣。中宮殿·惠嬪宮,藥房口傳問安。答曰,知道。
以備忘記,傳于徐命善曰,旣有定式,凝善副守,令銓曹今日封君,口傳下批。
以備忘記,傳于徐命善曰,用心禮成,其宜紓心,便睡猶爲,於予太康,於夜太悶。今聞開東,長嘯此中,予懷何測?有勝國,故我朝令禮郞,何拘定式?前朝諸陵奉審以來。王氏可用者,杜門洞人,留守訪問狀聞。今年扈聖功臣,癸亥擧義功臣奉祀人,文名沈滯者,令銓曹探問以奏。
以備忘記,傳于吳載純曰,今番宜乎大增廣,而稠疊故爲庭試,宜乎大庭試。且取永柔人,義州本榜十八人,當景賢堂卽日唱榜,文科取二十人,以示予同慶意。
以備忘記,傳于吳載純曰,今番用心,八旬初也。日吉辰良,大禮順成,其雖然矣。於予太康太康,懍然悚然,何敢自逸?嗟哉,今番專在繼述,豈予受乎?大小臣工,咸聽予意,復有此等事,予雖冥然至於九十,孰敢豐亨,孰敢張大乎?方物物膳,旣已仍施,諸道冬至箋文,一體停封,表予心於國中。
傳于吳載純曰,兩銓承旨,持歲抄入侍,差使員同爲入侍。
傳于洪龍漢曰,明日雖殿座相値,試射依例爲之。
以備忘記,傳于徐命善曰,慶運宮掌務三人中,一人陞資,況昨日乎?二人一體加資,今日口傳下批。
傳于任宗周曰,竝入侍。
傳于吳載純曰,內局入侍,坐直承旨同爲入侍。
吳載純,啓曰,假注書趙尙鎭,身病猝重,勢難察任,今姑改差,何如?傳曰,允。
趙尙鎭改差代,以李羽晉爲假注書。
吏曹口傳政事,以姜必敎爲定山縣監,凝善君望,行凝善副守燨,昭義封君事承傳。掌務官徐尙運·李東苾,以上今加通政,慶運宮掌務,加資事承傳。
任宗周,以都摠府言啓曰,因傳敎,昨日隨駕武士·駕前駕後內乘·軍職宣傳官·內三廳武兼禁軍·日傘差備·道路差備·繖扇忠義·扈衛軍官·有廳軍·武藝別監·挾輦挾輿隊·近仗軍士試射放,請出標信。傳曰,知道。
吳載純,以吏曹言啓曰,昨日政,恩全君禶加資,當以嘉德下批,而倉卒中,誤以崇憲書入,不勝惶恐待罪,而原單子中,以嘉德改付標以入之意,敢啓。傳曰,知道。勿待罪。
吳載純,以吏曹言啓曰,別歲抄書入事,命下矣。準期不敍,居中居下,一體書入乎?敢稟。傳曰,噫,今番邦慶,古豈有乎?準期不敍人單子啓下,一竝敍用,其中其下皆蕩滌。
任宗周,以戶曹言啓曰,依傳敎,癸巳食祿鶴城君楡,衣資綿紬參疋,木綿五疋,食物米五石·太三石。長番李國恒,衣資綿紬一疋,木綿一疋,食物米一石,猪肉四斤,活鷄二首。參考前例,磨鍊題給,而詳問內侍府,則癸巳食祿中官,只有一人云,依此擧行之意,敢啓。傳曰,知道。
任宗周,以兵曹言啓曰,今此庭試武科初試試官望,今方擬入,而當品中,可擬之人乏少。堂上曾經兵使人,竝擬以入之意,敢啓。傳曰,知道。
以兵曹都摠府言啓曰,今番隨駕內三廳武兼禁軍武士,纔已畢試,而武藝別監試放之後,日勢已暮,姑爲停止之意,敢啓。傳曰,知道。
以訓鍊都監言啓曰,依傳敎,三廳將校餘軍,今日慕華館柳葉箭一巡,鳥銃三放試取入格之類,各單書入之意,敢啓。傳曰,知道。
洪龍漢,以刑曹言啓曰,依傳敎,黑山島定配罪人李榮漢,卽爲放送之意,發關分付之意,敢啓。傳曰,知道。
以刑曹言啓曰,依傳敎,靈光郡定配罪人姜天溥,卽爲放送事,發關分付于該道道臣之意,敢啓。傳曰,知道。
以刑曹言啓曰,頃者尹九淵子,以申聞鼓故處分,其敢曾經以幕下人呼訢,其涉放恣,令該曹勿爲徵贖,決杖一百事,命下矣。依傳敎,罪人柳相和,決杖一百之意,敢啓。傳曰,知道。
殿座開後,政院·玉堂·藥房口傳問安。答曰,知道。
任宗周,以御營廳言啓曰,去夜犯夜人,無所捉,敢啓。傳曰,知道。以一所巡廳言啓曰,去夜犯夜人,無所捉之意,敢啓。傳曰,知道。以二所巡廳言啓曰,去夜犯夜人,無所捉之意,敢啓。傳曰,知道。以左邊捕盜廳言啓曰,去夜犯夜人,無所捉,敢啓。傳曰,知道。以右邊捕盜廳言啓曰,去夜犯夜人,無所捉,敢啓。傳曰,知道。
兼春秋卜台鎭,啓曰,臣敬奉御筆及聖敎,馳往傳諭于京畿仁川田畔面鞍峴村奉朝賀金致仁所住處,則以爲伏聞慶禮無前,擧國同歡。雖以臣釁穢廢僇,亦不敢偃處鄕廬,進伏城外,恭俟禮成,瞻望忭祝,實有須臾毋死之幸。旅次病添,纔復還棲,千萬不自意,曉夜荒村,史官儼臨,傳宣聖諭,曁二字寶墨,深示悵觖體諒之意,至以若參宴焉爲敎。恩言敷心,異香襲體,是豈畎畝賤臣,所敢承當?雙擎九頓,且驚且惶,不勝感泣之情,益切隕結之願云矣。敢啓。傳曰,知道。
獻納李度默疏曰,伏以惟天惟祖宗,保佑我宗祊,寶算冞隆,聖候遄復,回鑾之甲重廻,卽祚之堂載臨。禮擧呼嵩,歡騰帀域,臣民慶幸,曷有其極?仍伏念臣本庸陋,固不合於淸朝耳目之任,夫豈有一分承當之望,而且臣偏母,年近七旬,素患痰癖之症,劇歇無常,長在床褥,區區情私,亦無暫時離捨之勢矣。適値邦慶無前,縟儀將擧之時,除旨忽降,召命儼臨。揆分揣義,不敢偃伏鄕廬,竭蹶登途,冒沒參班,以伸歡忭之微忱。卽接家信,臣母病勢,越添於近日,比臣來時,症形尤劇,而臣旣在遠,無他扶護之人。自聞此報,方寸煎灼,按住不得,玆敢冒陳短章,徑尋鄕路。伏乞聖慈,俯垂諒察,亟削臣職名,仍治臣擅行之罪,以嚴朝綱,以安私分,千萬幸甚。臣無任屛營祈懇之至,謹昧死以聞。答曰,省疏具悉。旣謝其命,復何撕捱?爾其勿辭護焉,俟小間上來察職。
都承旨徐晦修疏曰,伏以惟天惟祖宗,垂祐宗祊,景命無疆,茀祿川至,翌瘳之慶,乃在於誕彌之日,遹追之儀,載擧於三甲之年。日吉辰良,褥禮順成,聖孝光前,事罕往牒。臣於是時,適忝邇班,猥參舞蹈之列,獲遂頌祝之忱,歡欣慶忭,曷有其極?迺者賀禮纔訖,忽伏承寵擢之命,知申新除,旋卽荐降。臣誠惝怳踧踖,不知措躬之所也。夫爵賞,聖朝之所重,而嚬笑,明主之所惜,矧玆貳卿之秩,實爲命德之器,則尤不可人人而濫授矣。臣旣無勞勩之可紀,又乏寸長之足取,而倖會盛擧,遽叨誤恩。臣心恧蹙,固不可暇言,而其於朝家綜核之政,又何如哉?噫,臣本一常調老蔭耳,幸沐仁壽之化,濫竊耆耉之科,偏蒙洪造,卽擢緋玉。前後叨承,罔非踰分,而含恩畏義,不敢辭避,隨除輒出,有若儻來者。不過爲筋力圖報之計,而至於二品之班,軒冕之榮,夫豈臣夢想之所到哉?且況通籍逾年,而資歷尙淺,職秩愈進,而負乘多懼,左右揣量,萬無堪承之路矣。玆敢悉暴循墻之志,冒陳瀝血之懇,言實由中,辭非飾外。伏乞天地父母,俯賜諒察,亟收恩資,以重公器,特遞臣職,以安微分,千萬幸甚。臣無任屛營祈懇之至,謹昧死以聞。答曰,省疏具悉。今者陞擢,非爲卿也,意在莫重,登科屬耳,一何繁文?卿勿過辭,從速察職。
司諫李惠祚疏曰,伏以述兩朝而聖慕克伸,合三慶而縟儀載擧,日月同符於前後,慶禮無間於古今,此實我東方億萬斯年之休也。臣躬逢斯會,獲覩盛儀,區區忭祝之忱,曷有其已?第伏念我聖祖此宮臨御之時,卽至艱至難之會,而我聖上此日繼述之擧,乃重熙累洽之餘也。以今視昔,誠半功倍之一大機會也。嗚呼,皇天所以降艱大于我聖祖者,乃所以奮勵聖志,匡恢大業,啓佑我式,至今無疆休者也。在今昇平日久,邦內乂安,宗社有磐泰之固,疆場無警急之憂,以昔視今,孰不曰已安已治矣乎?然而世道之升降,人才之盛衰,比當時不啻落下幾層,而至於燕息安逸之憂,殆有甚於搶攘艱虞之患矣。今我殿下,以衛抑自警之心,存唐風戒康之念,每一下敎,辭旨懇惻。凡在臣庶,孰不欽仰,而然惟寧泰,必基於憂患,艱虞每生於恬嬉,此古人所以危明主而慮治世者也。嗚呼,我殿下五紀治平,一念繼述,則一動一靜,一言一事之間,何莫非率舊遵先之盛德,而今日之賀,此堂之讌,時則適符,事不偶然。皇天祖宗之眷佑我殿下者,群黎百姓之期望我殿下者,尤豈不有倍於常日乎?如欲遵兩朝之成憲,軫今日之急務,居安思危,如聖祖在播越之時,勵精圖治,如聖祖當興復之祖。因此繼述之盛禮,以行繼述之實政,則孰不曰于古有光,而在今易然也哉?伏願殿下,益留聖意焉。臣久伏鄕廬,見聞謏短,時政得失,官師相規,雖一一指陳,而不可得矣。至若三南之豐歉不均,而未聞有嗣歲救濟之策,諸司之財力罄竭,而未聞有及時講究之術,刺口割切之論,未達於前席,目下彌縫之計,率以爲長算,識者之憂,固已久矣。如臣巽懦恇㤼者,充滿於諫官之列,上天示警,而不能進陳勉之例語,聖上求言,而未敢效應旨之一辭,伈伈挨過,恧縮靡措。伏乞聖明,先治臣含默之罪,以爲不言者之戒焉。抑臣情私,有萬萬迫隘者,離捨老父,供職京輦,實無其路,而只緣大禮當前,不敢言私,黽勉趨承,已至許多日矣。今則呼嵩禮畢,瞻天願遂,玆敢疾聲呼籲。伏乞聖慈,天地父母,特命削臣職名,許臣歸護,俾遂人子之至情,千萬幸甚。臣無任屛營祈懇之至,謹昧死以聞。答曰,省疏具悉。嗚呼,冥然到今,嗟哉八旬,重逢此日,此豈特漢唐所無?求諸三代,亦豈有乎?噫,以予心以予氣,雖興懷繼述,冬煖若春,仁愛玉成,期日在近,夙夜憧憧,陟降眷佑,大禮順成,而子曰繪事後素,踐位以禮卽文也,繼志述事卽實也。以予之氣,僅以禮成亦倖也,其何繼志,亦何述事?興惟及此,何敢曰禮成而心弛乎?今日臨門,意亦此也。其雖略也,附陳切中時弊。嗚呼,侍從皆若昨日,予將高枕而臥,而爾亦只參其班。投章尋鄕,不覺慨然。國有五子一省之規,爾亦三兄弟,亦在近畿,其勿辭,速上來察職。
樂林君埏疏曰,伏以追述聖祖,賀儀已擧於故宅,受天篤嘏,大德益卲於今日,凡在含生之倫,孰不蹈忭?而忝居宗職,尤倍常品。仍念臣自有人言,分甘僇廢,殆若窮人之無歸,猥上辭本,略控悲苦之懇。及承批旨,曲察遭罹之冤,開釋之敎,全保之恩,實非蟣蝨賤臣,所敢承當者,惶恐感激,不覺淸血之被面也。以臣情踪,不敢抗顔於周行,則專對重任,宜卽積誠祈免,而義同往役,瀆擾爲懼,冒沒泯默,滾到於今,則行期從以不遠矣。臣之父母墳土,在於楊州·廣州地,今當遠離,倍切松楸之望。儻蒙數日之暇,獲伸霜露之感,則幽明之間,恩榮無憾。且臣高祖父綾昌大君佺,曾祖父麟坪大君㴭,亦在廣州·抱川,相距不過爲一息之頃。前後宗臣之出疆者,多有請由歷省之例,玆敢冒死陳懇。伏乞聖慈,俯垂矜諒,俾伸至情焉。臣無任屛營祈懇之至,謹昧死以聞。答曰,省疏具悉。卿其依所請往省焉。仍傳曰,綾昌大君,麟坪大君墓省掃時,澆奠床備給。
正言吳鼎源疏曰,伏以舊宮嵩呼,聖孝克伸,進酌禮成,群情胥悅,伏況臣適參從班,獲昌休,蹈舞抃祝,尤倍恒品。仍伏念臣本以庸愚,猥蒙洪造,前後叨冒,罔非踰涯,而至若言責重任,尤非如臣譾劣,所可堪承,故從前屢叨,不敢爲承當之計矣。又伏奉諫院除旨於郊廬跧伏之日,而以身在畿甸,旣下不敍之命,繼以有奉親者參酌之敎,錫類之仁,藹然於辭旨之間。臣聞命感泣,卽日登途,章皇一肅,粗表叩謝之忱,趨造大庭,獲參蹈抃之列。區區義分,於是乎少伸,而顧臣萬萬焦迫之私亦可以仰首鳴呼矣。臣母風眩痰癖之祟,積年沈痼,每當重節,輒致添劇,而近日因日候不適,將攝失宜。頭目暈眩,胸膈痞塞,飮啖全却,氣息綿綴,症形轉劇,急報踵至。臣自聞此報,心神飛越,此時瀆擾,非不知萬萬悚懍,而情私所迫,按住不得,忙陳短章,徑尋鄕路。伏乞聖慈,俯垂鑑諒,亟削臣職,仍治臣擅離之罪,以肅朝綱而安私分,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
癸巳十月初五日午時,上御集慶堂。藥房入診入侍時,都提調申晦,提調閔百興,副提調吳載純,假注書趙尙鎭,記事官洪國榮·李魯述,醫官方泰輿·鄭允協·慶絢·吳道炯·柳光翼·金孝儉·李以材·李春敷,以次進伏訖。晦曰,夜間聖體,何如?上曰,一樣矣。晦曰,水刺之節,何如?上曰,亦一樣矣。晦曰,寢睡,何如?上曰,姑一樣矣。晦奉進湯劑,上進御。上曰,同副謝恩乎?晦曰,已謝恩矣。上命書傳敎曰,子曰人無信不立,旣下敎,焉可欺也?都憲李翼元,本職特爲許遞,以示踐言之意。上命書御製,使入侍諸臣賡進。內局諸臣先退。
癸巳十月初五日午時,上御集慶堂。大臣·備局堂上,引見入侍時,領議政金相福,左議政金尙喆,右議政元仁孫,領府事韓翼謩,領敦寧金陽澤,判府事李溵·李思觀,奉朝賀洪鳳漢,綾恩君具允明,行司直具善行,戶曹判書蔡濟恭,行司直鄭弘淳,左參贊韓光會,刑曹判書朴相德,仁陽君李景祜,知敦寧許命膺,副司直洪名漢·趙重晦,吏曹判書趙明鼎,行司直李章吾,右參贊洪樂性,兵曹判書具允鈺,副司直尹東暹,判尹李潭,開城留守李聖圭,訓鍊都正李潤成,行副護軍尹泰淵,戶曹參判尹得養,江華留守成天柱,淸川君金鍾正,吏曹參判鄭尙淳,大司諫洪檢,執義李蓍廷,左副承旨任宗周,假注書金重燮,事變假注書李東夔,記事官洪國榮·李魯述,延安府使洪相宜,定平府使南志博,龍崗縣令鄭信達,慈仁縣監安益濟,鎭安縣監金景澤,萬頃縣令韓德厚,保安察訪鄭道復,以次進伏。上曰,守令先爲進前。鎭安縣監金景澤進伏。上曰,誰也?相福曰,臣之遠宗矣。上曰,七事何以爲之?景澤曰,次次申飭矣。上曰,年事,何如?景澤曰,穴農故入對之次矣。命退去。慈仁縣監安益濟進伏。上曰,武乎?曰,然矣。上曰,七事中何事爲先?曰,農桑最緊矣。上曰,豐年乎?曰,多有堤堰,故免凶矣。命誦七事。保安察訪鄭道復進伏。上曰,馬數幾何?曰,上等二十五,中等二十,下等八十匹矣。上曰,有請馬乎?曰,有之矣。萬頃縣令韓德厚進伏。上曰,此則入於褒啓乎?相福曰,表裏之賜矣。延安·定平·龍崗等官,以次進告職姓名後,命退去。相福進啓曰,此忠淸監司安兼濟狀啓也。備陳本道穡事,被災孔慘之狀,仍請該曹給災一萬七千結,九千二百結特許加劃爲請矣。上曰,當給幾許結?相福曰,道臣必不濫請,而準許則爲難,以六千結加劃,何如?左議政金尙喆曰,今年年事,兩湖略同,而道臣規模,必不濫請,領相所請六千結外,如欲加給,則惟在處分矣。上曰,此非過濫陳請,比諸甲申,亦有不足,加給千結,可也。又曰,三南被災尤甚邑,必有設賑之處,賑資預爲經紀,而臣等有所相議矣。每於結錢蕩減之歲,以當減結錢者,移減還耗,而結錢則收捧,趁明秋作穀,以輔還耗所減之數者,近來稟定之事矣。今年以特敎減結錢,而所減實在於還耗,故以此結錢,改貿還穀矣。旣將貿穀,則以其錢付之設賑之營邑,以補賑資,似好矣。左議政金尙喆曰,今番尤甚邑結錢之蕩減,實出於災年恤民之德意,還耗減給之後,以此錢明秋還作穀,雖是近年節目遵行者,如此設賑之時,取補賑資,亦爲生穀之道矣。上曰,好矣。依爲之。相福曰,空名帖亦爲成送,似好矣。上曰,依爲之。定數草記,可也。又啓曰,此全羅監司元義孫災實分等狀啓也。備陳本道穡事被災孔酷之狀,而全州等十九邑,置之尤甚,錦山等二十邑,置之之次,綾州等十四邑,置之稍實。仍以爲被災尤甚處,不可不設賑,而邑數賑資,追于啓聞計料,而該曹給災二萬八千結,萬無分排之勢。限二萬二千結,特許加劃,新舊還尤無竝督之望,舊還特令停退,新還尤甚邑折半,之次邑三分一,稍實邑四分一,特許代捧,待明年還作本色。京外各司所管各樣舊逋,奴婢身貢,一倂停退。推奴徵債,申明防禁,甲午式各軍兵改都案,退年擧行事,竝請令廟堂稟處矣。湖南民事,誠爲可悶,沿海被災之邑,多孔慘之處云。各邑災狀,道臣必行減削之政,而今此所請,似出於不得已矣。上曰,左右相議,何如?左議政金尙喆曰,湖南沿海之被災孔酷處,無異壬午,而稍勝處,亦勝於壬午云。壬午所給之災,雖不可論,事目所許之不足,誠如道臣所論,其在朝家恤民之政,恐不可不加給矣。上曰,當給幾許數耶?相福曰,今此所請二萬二千結之中,折半許給,何如?上曰,依請許其折半,可也。相福曰,舊還頃因特敎停退,今無可論,新還尤甚邑三分一,之次邑四分一,依準折代捧,以爲待明秋還本色之地。各樣舊逋,奴婢身貢停退,只尤甚邑許令停退。式年各軍兵改都案,退年擧行事,亦爲許施,而推奴徵債,已有特敎禁令,亦無可論,竝以此分付,何如?上曰,依爲之。又啓曰,此慶尙監司金華鎭災實分等狀啓也。奉化等十二邑,置之尤甚,尙州等二十五邑,置之之次,寧海等三十四邑,置之稍實。仍以爲災結之不足及賑穀之多寡,追後酌量論啓,而新還,今方嚴飭準捧。舊還則分定之數,不甚夥然,雖不敢請退,至於田種中豆太,最爲失稔。毋論尤甚·之次·稍實,特許分數代捧,待明秋還作本色。推奴徵債,依前防塞,京外徒流,限明年勿配於尤甚邑事,竝令廟堂稟旨分付爲請矣。災結姑無加請之事,賑穀區劃,當待其追後狀請,而舊還頃已特敎停退,推收徵債,亦有特敎禁令,竝無可論。至於田穀中豆太失稔處,分數代捧之請,尤甚邑三分一,之次邑四分一,許令以相當穀代捧,以爲待明秋還作本色之地。京外徒流,限明年勿酌尤甚邑,依施分付,何如?上曰,依爲之。又啓曰,此京畿監司沈鏽災結分等狀啓也。廣州等二十六邑,置之稍實,竹山等六邑,置之之次,驪州等五邑,置之尤甚,而凡係民情之所冀望者,條列于左,竝請令廟堂稟處矣。其一,尤甚邑新還米租,以相當數折半代捧,之次邑三分一代捧,而豐德等四邑,名雖稍實,纔經賙賑近海面,竝依之次邑例,一體代捧,待明秋還作本色事也。其一,北漢平倉城餉所受,仁川等七邑,旣經大賑,姑令捧留本邑事也。其一,三軍門保米,依定式從民願,以錢代納,而守摠兩營保米,牙兵收米,雖不可通一道代錢,驪州等七邑,決難以米責納,特令代錢事也。其一,敗船拯米,限明秋停退事也。新還尤甚邑三分一,之次邑四分一,許令代捧,待明秋還作本色。城餉儲峙,法意甚重,所受之邑,歉歲捧留,豐歲亦以纔經歉歲而捧留,則一年二年,將無輸納本倉之時,此則置之。三軍門守摠兩營保米,牙兵收米,只許尤甚,從民願代納,拯劣米亦許停退,何如?上曰,竝依爲之。北漢城餉折半,特爲捧留,可也。已上出擧條相福·尙喆·仁孫進前曰,冬至箋文,旣非施者,亦無民邑之弊也。依前許施,似好矣。上曰,依前爲之,可也。大司諫洪檢,以所懷奏曰,慶科期日漸近,各道多士,行且咸聚矣。頃日飭敎,孰不仰軫科弊之盛意?第伏念我國取士之法,不過時文各體而已。比諸漢之孝廉,唐之鄕貢,終不免爲疎略之歸,而試體近益不嚴,士風亦不如古。試以場圍所作言之,一人心之多士書呈,甚至於一接皆然。字句語意之間,或不免相似,事勢之所固然,而旣不自作,全然謄呈,僥倖於得失之際,先呈者未必得參,後呈者亦或見利,主客易混,立落無常,便成痼弊,人不爲怪。科目選才之道,似不宜若是,自今科爲始,各別申飭。科次之間,若有如此之弊,竝置落科,亦施儒罰,恐合事宜,故敢達矣。上曰,所奏誠是,旣定其數,而況今番慶科乎?今番犯此者,限己身停擧事,預爲申飭,以示刑期無刑之意。執義李蓍廷進啓曰,今日宣對,盛禮纔行之後,備堂懸頉,事體道理,俱涉未安,請不參備堂,一竝從重推考。上曰,依啓。竝出擧條命入歲抄單子,讀睦祖修等點下,而至金鍾秀。上曰,使奉朝賀至此,此人之所爲也。命讀徐晦修疏,至常調之句。上曰,旣云常調,則何爲挾試券乎?以文觀之,則文亦不衰矣。賜批後,上曰,昨日回來,而能爲此者,建功之功也。相福曰,昨於道路仰瞻,則下情不勝欣慰矣。上曰,舊逋之停封爲惠耶?尙喆曰,各道監營之所請,多在於舊逋矣。命傳敎曰,今帶藥院都承旨批下,牌招察任。上曰,大臣懇請,冬至箋文安徐之命特寢。出傳敎命書傳敎曰,今者吏兵曹歲抄中點下者,皆捧傳旨。諸臣以次退出。
癸巳十月初五日申時,上御建明門。殿座入侍時,左承旨申益彬,右承旨吳載純,左副承旨任宗周,右副承旨洪龍漢,同副承旨金悌行,假注書趙尙鎭·金重燮,記事官洪國榮·李魯述,以次侍立於通陽門外。上具翼善冠·袞龍袍,乘轎出通陽門。詣建明門殿座後,上曰,或有所懷者進前。李彦郁進伏曰,小臣父祖以上,居於宣仁門外矣。上曰,昔依幕處乎?曰,然矣。年今八十,而小臣之子榮漢,以意外無情之事,被謫未放矣。命書傳敎曰,李彦郁年今八十云,旣有下敎,其子榮漢特放事,分付該曹。金光洙進伏曰,小臣之先山,在於京外,而前司禦徐命瑞,偸葬其山,使小臣不得祭於其山矣。命書傳敎曰,聞訓鍊院廳金光洙言,前司禦徐命瑞,偸葬其山云,令京兆遣郞廳摘奸,兩人捧招以聞。姜柱大進伏曰,小臣之祖母,年今八十,而小臣之子天益,以意外事,久謫未放,不勝冤枉矣。命書傳敎曰,姜柱大,其祖母年今八十云,其子姜天益,依李榮漢,一體以放事,分付該曹。崔壽昆封進御筆。上命承旨奉審後封入。其餘則或以猥濫退去,或付畿營,使之査實之際,柳相和進伏曰,小臣以尹九淵之軍官,有所仰達矣。命書傳敎曰,頃者尹九淵子,以申聞鼓故處分,其敢以曾經幕下人呼訴,其涉放恣,令該曹勿爲徵贖,決杖一百,日勢已暮停試事。駕前下敎今夜夜禁弛禁事,分付左右捕廳及巡廳該營事。榻前下敎藥房提調蔡濟恭進啓曰,定山縣監李赫胄,見帶戶曹郞廳,而旣爲久任,則今此外除,多有狼狽事於本曹矣。命書傳敎曰,定山縣監李赫胄,仍任戶郞,其代,令該曹口傳擇差,待朝辭朝。還內後,諸臣問安後,以次退出。
癸巳十月初五日酉時,上御集慶堂。藥房入侍時,都提調申晦,提調閔百興,副提調徐晦修,假注書趙尙鎭,記事官洪國榮·李魯述,醫官方泰輿,以次進伏訖。晦曰,午間聖體,若何?上曰,一樣矣。晦奉進湯劑,上進御。上命書傳敎曰,明日當爲香祗迎,禮房知悉。百興所啓,臣以京畿監司沈鏽秋奉審執頉事,有所仰達矣。道臣狀啓,纔已循例覆啓,而其中章陵丁字閣月廊西邊第二柱,低下三寸許,蹲跪比前尤甚,此則曾已執頉處,而其所低下,比前尤甚也。明陵丁字閣月廊西邊隅層臺石一立,低下三寸許,旣曰層臺石,似無一立低下之理。順康園丁字閣正門西邊柱木頭,內則一尺許長坼,外則引方相接處退出,罅隙大段。各陵寢執頉中,此三處最緊,故敢此稟達矣。上曰,章陵丁字閣,先爲奉審,可也。上曰,都提調許副,提調許遞,領敦寧爲內局都提調,洪名漢爲提調。出榻敎諸臣以次退出。
癸巳十月初五日酉時,上御集慶堂。坐直承旨入侍時,左副承旨任宗周,假注書金重燮,記事官洪國榮·李魯述,以次進伏。命考試放案。上曰,今番直赴者多,可幸矣。命書傳敎曰,今番隨駕人,直赴者多,予用欣矣。明日崇政東庭祗迎,陞坐東月臺,當頒賞,其令待令。加資官敎,亦爲書侍,木綿,戶兵曹三軍門,依頃者例待令。上曰,都提調兼帶內局許副,提調亦已量,兼帶內局許遞,韓領府事爲內局都提調,洪名漢爲內局提調。出傳敎諸臣以次退出。
上在慶熙宮。停常參·經筵。
藥房都提調韓翼謩,提調洪名漢,副提調徐晦修啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。禮成三日,餘懷萬千,甲申年後,親享皆闕,昨冬齋殿,其亦命攝,今日祗迎,亦曰孝乎?氣何暇諭?待敎入侍。
中宮殿·惠嬪宮,藥房口傳問安。答曰,知道。
任宗周,以都摠府言啓曰,今日入直內三廳,武兼禁軍及軍兵等,當爲中日習射,而冬享大祭齋戒相値,不得爲之之意,敢啓。傳曰,知道。
以都摠府言啓曰,昨日未畢試軍兵等,當爲試放,而香祗迎相値,不得爲之之意,敢啓。傳曰,稟則宜早,而何如是遲滯乎?傳香後,卽爲擧行。傳于任宗周曰,頒賞姑未爲之,試放單子,他承旨持入。
以備忘記,傳于申益彬曰,明禮宮錢文百貫,米百石,輸納東宮,此宮若此,況於義宮,以此宮例,輸納其隣宮,龍洞宮錢文五十貫,米五十石上下事,分付該曹。
吏曹口傳政事,以金尙集爲淮陽府使。兵曹口傳政事,以洪樂仁同知單付。傳于任宗周曰,致祭承旨入來入侍,若不入來,有下問事,竝牌招入侍。
傳于金悌行曰,內局入侍。傳于金悌行曰,明日承旨,以時服爲之,祗迎亦以時服爲之。
任宗周,以武一所差備官,以試官意啓曰,臣等來詣試所,今方開場,以柳葉箭先爲試取,而會試不遠。在前如此之時,或有四貫革啓請加設之例,今亦依此擧行之意,敢啓。傳曰,知道。
以武二所差備官,以試官意啓曰,今此合三慶庭試武科初試時,六兩當爲試取,而會試期日不遠,擧子數多。在前如此之時,有先取柳葉箭片箭之規,依近例四貫革竝設之意,敢啓。傳曰,知道。
以訓鍊都監言啓曰,依傳敎,去夜犯夜弛禁之意,敢啓。傳曰,知道。以一二所巡廳言啓曰,依傳敎,去夜夜禁弛禁之意,敢啓。傳曰,知道。以左右邊捕盜廳言啓曰,依傳敎,去夜夜禁弛禁之意,敢啓。傳曰,知道。
行判中樞府事李溵箚曰,伏以百祿咸遒,三慶騰賀,呼千歲之祝,獻萬壽之爵,區區舞蹈之忱,有倍恒情。臣之昨年焚黃恩暇,經歲未發,及至春夏,依前往來之意,亦再蒙筵敎,而連値事會,拖至于此,霜露怵惕,寤寐靡寧,今可以得間矣。且臣之曾祖貞翼公臣光夏合窆之山,在於積城地,距臣所去楊州,爲一日程。臣嘗十年見育於曾祖母沈,九袠在堂,所以呴嚅撫愛,實無異於顧復。緣臣不肖,曠省又久,越例是懼,未敢遽有陳乞。近閱贈領相金鎭圭新刊文集,引先正臣李珥故事,以此等情理陳疏請往,特蒙許暇。蓋以君臣,無間於父子,有情輒籲,先輩已然,兩臣之所請於兩朝者,臣豈獨自阻於我聖上孝理之下哉?如於往掃之路,許以轉省,獲伸至情,則慈覆錫類之恩,臣不勝攢手顒祝。取進止。答曰,省箚具悉。依所請往省焉。仍傳曰,遣史官傳諭,澆奠床備給。殿座罷後,政院·玉堂·藥房口傳問安。答曰,知道。
吳載純啓曰,卽者應敎金夏材,以其親病,陳疏徑出,原疏,以大祭齋戒,纔已退却矣。所當直捧禁推傳旨,而此無端徑出有異,推考警責,何如?傳曰,允。
金悌行啓曰,卽者待敎洪國榮,以其親病,陳疏徑出,原疏以大祭齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
癸巳十月初六日辰時,上御崇政殿月臺。親傳香後,因御東月臺頒賞,行都承旨徐晦修,左承旨申益彬,右承旨吳載純,左副承旨任宗周,右副承旨洪龍漢,同副承旨金悌行,假注書金重燮·李羽晉,記事官洪國榮·李魯述,以次侍立。上具翼善冠·袞龍袍,乘步輿出資政門。命益彬讀報府,因詣崇政南月臺親傳香,步詣東庭板位。祗迎後,殿座東月臺幕次,命載純,馳詣太廟奉審以來。命益彬,讀壽進宮祭文。因命書傳敎曰,今見壽進宮傳香,予懷一倍,淑愼公主贈號,今日知焉。義昌君·樂善君,建宇後只聞而已,三昨拜慶運宮,予心,若何?明日當詣壽進宮入見而來。世孫祗迎,留營·留陣儀註,時刻寶單子皆安徐。入直禁軍,侍衛前後廂軍皆依前,餘皆安徐,當以駕轎,副駕轎安徐,只備堂隨駕。因命頒賞,命直赴人進前,詢其姓名年齒。載純奏以太廟奉審無頉,上命讀祭物單子及進排官擧案。上還入大內,諸臣以次退出。
癸巳十月初六日未時,上御集慶堂。藥房入診入侍時,都提調韓益謩,提調洪名漢,副提調徐晦修,假注書金重燮,記事官洪國榮·李魯述,醫官方泰輿·鄭允協·慶絢·李敏德·金熙彦·許,以次進伏訖。翼謩進伏曰,夜間聖體,若何?上曰,一樣矣。寢睡·水刺之節,亦何如?上曰,一樣矣。中宮殿·王世孫氣候,何如?上曰,好在矣。進湯劑後,請診候。上曰,只三人爲之。泰輿診後退奏曰,脈候左右三部,度數調均,而脾胃脈亦好矣。允協·慶絢,診候退奏曰,脈候左右三部,度數調均,而胃脈差勝矣。上曰,如此而將加一歲於八十矣。翼謩啓曰,臣方提擧武庫,以本寺事仰達矣。本寺素稱富饒,凡係策應綽有餘地,近年以來,大不如前。以俄者賞格弓子言之,實有不足之慮,故欲以各其營擧行之意仰達,而未果矣。必得某樣財力然後,庶可成樣,而每每如是,朝家將何以無中生有乎?關西月銃貿去之規,大小邑分等價各不同。每柄小或十二三兩,多或十八九兩,而監營收捧,只以每柄七兩價,上送於本寺,論以事體,寧不苟簡乎?關西自是雄藩,雖無此錢,不患窘乏。自今以後,各邑原價,使之全數上送於本寺,則雖以鳥銃言之,工價旣優,自可精造。其餘則亦可補用於公費,以此定式,分付該道,何如?上曰,關西事,誠苟且矣。依爲之。出擧條命書傳敎曰,昨日封進,予十歲手筆,崔壽昆已登科云,諸軍門中相當窠,其令待窠卽爲調用。上曰,昨已下敎,則奉朝賀其長子在鄕,豈下敎之意乎?淮陽府使洪樂仁,同中樞加設啓下,其令卽爲上來。其代,令該曹今日內口傳擇差,待開門仍爲辭朝。今日傳香親傳事。出榻敎禮房承旨馳詣太廟,奉審以來事。出榻敎藥房提調,持湯劑更爲入侍事。出榻敎儒臣持問答入侍事。出榻敎校理李商鳳,修撰李會遂,持問答入侍,各讀一二丈後,以次退出。
上在慶熙宮。停常參·經筵。大殿,藥房口傳問安。答曰,知道。曾見苦直詩,一日比三月,今予御廈氈摠萬機,苦貼若百月,悶點若千年。幾日用心,禮成少舒,心猶憧憧,雖過數日,怳若三昨。豈云過禮?心切沓沓,夜長夜長,心悶心悶,氣何暇諭?待敎入侍。中宮殿·惠嬪宮,藥房口傳問安。答曰,知道。備忘記,唐詩其若今夜,其雖玄宗,縱慾心奚作?六更甚矣,夜長甚矣。夜長一何困予?更點遲速,頃者太速,於今太遲,少睡而然乎?意謂撤漏,半向復聞,果太遲而然,招報漏官申飭。昔時撤漏後,今猶報更點,曷勝其悶?其雖樂也,悶亦曷勝?備忘記,噫,百八十一年,幾日用心?禮成慶運,心則紓矣。餘意憧憧,睡可便也,而三日內若前,雖入直人,脫衣擁衾,而予則自戊申,着袴以睡,而近年特甚。噫,今予一心,追慕爲民,昨日命奠,今日此擧,意亦慕昔。備堂旣隨駕,京鄕皆施惠,而囹圄可矜,昔唐宗數百猶釋,況此乎?回駕後,時任該堂,依前例會于闕中,審理入侍以奏。徐晦修啓曰,今日擧動時,承旨當爲備員,而右副承旨洪龍漢,不爲仕進,卽爲牌招,何如?傳曰,允。徐晦修啓曰,假注書李羽晉,時無職名,令該曹依例付軍職,冠帶常仕,何如?傳曰,允。吳載純啓曰,卽者修撰金思穆,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。備忘記,贈封肅愼,昨祝知焉,一翁主卽孝章兄妹,贈和憶翁主官敎書入。備忘記,永昌·龍城諡贈封,況先兄乎?然兩大君皆當宁,予何敢追封?其代淸潭坪文,卽當製下,令光恩副尉,依甲申年御苑設壇例,一時設小壇,令太常備奠物奠酌以來。以承傳色口傳下敎曰,湯劑乘轎時待令。又以承傳色口傳下敎曰,內職無單子,只官敎書入,乘轎時當製文,禮房承旨,持草紙待令,傳香後來。大駕詣壽進宮後,王世孫遣宮官問安。答曰,知道。政院·玉堂·藥房口傳問安。答曰,知道。還宮後,政院·玉堂·藥房口傳問安。答曰,知道。傳于申益彬曰,壽進宮錢與米,依龍洞宮例上下,分付該曹。徐晦修啓曰,假注書金重燮,身病猝重,勢難察任,今姑改差,何如?傳曰,允。以吳彦敎爲假注書。傳于金悌行曰,坐直承旨入侍。金悌行,以弘文館言啓曰,本館下番闕直,事甚未安,修撰韓光近,副修撰李會遂·李文源,竝卽牌招,以爲推移入直之地,何如?傳曰,允。傳于金悌行曰,二十五日二十八日,當爲祗迎,禮房知悉。傳于洪龍漢曰,只受賀時,儒臣有八旬其君不知,若此請牌,三儒臣竝限二朔禁推。申益彬,以漢城府言啓曰,金光洙·徐命瑞山地,令京兆遣郞廳摘奸事,命下矣。郞廳一員,今方發送,所騎馬及書吏所騎,令該曹依例題給,何如?傳曰,允。任宗周,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。假注書李東夔啓曰,臣敬奉聖敎,馳往傳諭于西部龍山坊麻浦契奉朝賀洪鳳漢所住處則以爲,臣之年來所被恩數,曠絶鄭重,臣雖愚迷,寧不知感?許多危苦之情,未暇自恤,有命則承,有事則進者,蓋爲仰答隆私,俯伸微分之計,而若因仍憑恃,偃處城裏,實有所不敢,在前往來,未免數數,以致聖念之輒勤,跡涉占便,只自悚懼。頃者承諭之後,連値事會,又逢三慶,趨走班行,頌祝蹈忭,遂至於許久濡滯。雖緣區區愛戴之誠,自顧情地,冞切悚恧。日前筵敎,奉承而退,闔門攢祝,靡所自容,而繼有賤息內遷之特恩,聖念所及,聽聞皆聳,臣心感惶,當復如何,而因私復淹,終似放倒,昨日還江,諒不獲已,回瞻雲闕,寸衷耿耿。乃於千萬匪意,史官深夜嚴臨,傳宣別諭,十行辭旨,引喩懇惻,雙擎百拜,字字銘鏤。庸陋賤臣之偏蒙殊遇,與天無極,義則君臣,恩猶父子。況當寶算彌高之時,自倍不敢遠遊之情,雖處近江,猶切戀慕。玆奉由中之敎,益頌體下之仁,莊誦隕越,感極而涕,身非己有,惟命是從,而今已夜深,謹當待明進身云矣。敢啓。答曰,知道。弘文館修撰金思穆疏曰,伏以皇天垂祐,三慶竝臻,聖慕益切於前休,縟儀已擧於舊宮,臣民懽忭,曷有其極?臣於此際,適叨邇列,獲覩盛儀,區區頌祝之忱,有倍常品。仍伏念臣於官職,隨行備數,今已逾年,未有絲毫之報,徒積尸素之愧。向以參圈時事,重被司直之論,至今追思,慙悚冞切。且臣於夏間,重患毒痁,首尾四朔,尙未痊可,以病以情,無望趨承,而適會大禮隔日,除命儼辱。微忱自激,不敢言私,冒沒承膺,力疾就直矣。卽接家信,則臣母宿恙,添加於換節之時,將攝失宜,諸證猝劇,痰盛氣壅,神識昏迷,家僮繼至,促臣歸護。臣自聞此報,按住不得,玆敢忙陳短章,徑出禁門。伏乞天地父母,亟遞臣職名,以便救護,仍治臣擅離之罪,以肅朝綱,千萬幸甚。臣無任屛營祈懇之至。疏批見筵說
癸巳十月初七日辰時,上詣壽進宮。擧動入侍時,行都承旨徐晦修,左承旨申益彬,右承旨吳載純,左副承旨任宗周,右副承旨洪龍漢,同副承旨金悌行,假注書金重燮·李羽晉,記事官安以權·李魯述,以次侍立。上具翼善冠,袞龍袍,乘步輿出通陽門,至延和門外降輿。命載純,書淸潭坪致祭文,以右副承旨洪龍漢牌不進。上曰,今日焉敢若是?牌去來,勿爲呼望,卽爲入來。出傳敎因命追省記入直,下敎前勿爲解直,命審理後,待下敎入侍,大臣審理入侍時,畿伯同爲入侍。命藥房提調,持湯劑入侍。又命內侍府,當該堂上推考,尋命安徐。上乘駕轎,出興化門詣壽進宮。命書傳敎曰,壽進宮次知,熟馬一匹面給,小次知紬一匹,其餘宮任,各白木一匹,庫直以下宮屬,各木一匹。自內守直人,各紬一匹·木一匹賞給,里門內居民,限一朔免役。上乘駕轎,至延和門,降轎乘輿,命藥房提調,持湯劑入侍。上製下七言一句,命入侍諸臣賡進。上還入大內,諸臣以次退出。
癸巳十月初七日未時,上御集慶堂。坐直承旨入侍時,同副承旨金悌行,假注書李羽晉,記事官安以權·李魯述,以次進伏訖。上命書傳敎曰,王子祭位田二百結,義昌君·樂善君入壽進時,義昌君祭位田二百結已下敎,而樂善君祭位二百結,未及下敎,一體免稅,送于壽進宮事,分付該曹。命讀修撰金思穆疏,命書傳敎曰,事已往矣,而其時儒臣,皆過撕捱,則予將新錄以用乎?事體不然,此章特給,此後此等章,絶勿呼望。命賤臣,傳諭大臣·畿伯·秋曹堂上,同爲入侍。領議政金相福,左議政金尙喆,右議政元仁孫,京畿監司沈鏽,刑曹判書朴相德,刑曹參議金致恭,右副承旨洪龍漢進前。上命龍漢,讀審理文案。命書傳敎曰,惡同則聞所奏,非被打,因致命之比,特減一律定配。今聞實囚,堅硬微硬,傷處緊歇,關係莫重,則非特此文案,微硬者衆云。以此成案,係是法外,當該檢官,事當嚴處,而事在赦前者,其雖參酌,此後遠坐觀望若此,而不爲親審,置人於大辟,則部官若此,外方何言?此後若此者,詞訟衙門於守令,永爲除其望事,奉承傳施行,以示予暮年重人命之意。又命書傳敎曰,李枝華則其所事件,置之勿論,俄者堅硬微硬已下諭,則萬古豈有被杖實囚乎?分揀定配。俄者雖參酌於此,其在重人命之道,不可參酌,當該部官,令該府拿處,受口供登對以奏。上命奉審禮判入侍,禮曹判書閔百興進前奏曰,章陵丁字閣,棟礎頹圮處,果如陵官之所報,而臺石磚石,亦多破碎傾仄處,一時修改似好,而明陵丁閣西北邊層臺石低陷,恐有犯礎之慮云矣。上命畿伯進前,卿之所見,何如?鏽曰,臣於秋奉審時見之,則明陵丁閣正門外,東西階隅石三寸餘低下,故啓甎視之,似是漏濕之致矣。上曰,章陵·明陵·順康園三處中,修改之最緊者,孰爲較重?鏽曰,臣之愚見則三處皆緊矣。今雖非一時之急,解凍之時,不無慮焉,工役則似不甚大,一時間可訖矣。至於厚陵神門外階砌石,亦有頹圮處,同時修改,何如?上命書傳敎曰,今聞奉審禮判所奏,不可不及時修補,擇日卽爲擧行。明陵丁字閣階砌石,其欲次第奉審,詳問畿伯,未冬前修改,事體當然。順康園執頉丁字閣正門,關係非細,一體擇日。章陵奉審,禮判進去,明陵次堂進去,順康園參議進去,一時修補,祭文製下矣。仍聞厚陵神門外階砌石,其亦有頉云,此定監役,與陵官眼同,卽爲擧行。上着笠起坐,命書三處告諭祭文。百興曰,章陵丁閣修改時,享官廳傾頹處,同爲修改,何如?上曰,依爲之。鏽曰,明陵丁閣修改時,水刺間傾頹處,同爲修改,何如?上曰,依爲之。禮判先退。上命龍漢,讀忠淸監司査啓。上曰,善爲之矣。命書傳敎曰,今聞湖西道臣査啓,分數詳結語是,何待回啓?依啓聞施行事,分付該曹。尙喆曰,兼濟爲人甚剛明,誠如聖敎矣。仁孫曰,不遇盤錯,難別利器,今年當湖西者難矣。上曰,奉朝賀在何處乎?相福曰,過賀禮後,卽出江郊云矣。上曰,何爲出去耶?仁孫曰,慣住江上,如家居而然矣。上命書傳敎曰,筵中旣諭,意謂卿尙在京中矣。今聞領相所奏,復尋江郊云,心甚愕然,一何忽忽?今予以一事諭卿,主恩主義,其雖不同,本無二致。仰聞寶鑑,爲其子,只一參宴,親在城中,而子尋江郊,豈特爲親者之缺然乎?爲子弟者心,若何?望九只數月,衰苶日甚,卿在江郊,城門一閉,其心便乎否乎?且秋風至,張翰思江東,此思本鄕而然,今卿都中,卽張翰江東也。歲將暮矣,卿何若此?況江東疎冷,豈回甲奉朝賀所處?卿須諒此意體前敎,卽爲入處京第事,遣史官傳諭于洪奉朝賀。鏽曰,大臣今方入侍,臣有民事可奏者矣。臣之今番巡路,擁路呼訴之民,皆以爲以各軍門保米,若不代納,則無以支保云。蓋漢南畓穀,慘被災荒,方秋所收,全無掛鎌而然也。勿論豐凶,從民願代納,曾有定式,而各該軍門,今方以米責納。災邑民情,將有難保之慮,故更加申飭,從願代捧之意,有所陳請於分等狀,俄伏見覆奏擧條,則只以尤甚邑許施矣。今番之次,不過六邑,民事之切悶,與尤甚無異。三軍門保米,自當依定式施行,而至於守摠兩廳收米保米,亦令一體代錢然後,民心庶可以安堵,故敢此仰達。上曰,大臣之意,何如?領議政金相福曰,各軍米,從民願以錢代納,曾因道臣狀聞,廟堂覆奏,許施定式,而近因軍門放料之苟艱,軍門每持難矣。左議政金尙喆曰,尤甚五邑許代捧,而今聞之次邑,亦不過六邑。秋巡道臣爲民事,有此筵請,雖以軍門言之,代捧價亦不廉,容有從便貿用之道,許施似好矣。右議政元仁孫曰,畿甸纔經賑恤,苟利於民,則似宜許施矣。上曰,邦畿千里,惟民所止,常時猶然,況今年乎?且已有定式,之次邑,亦依所請施行,可也。鏽曰,大同停退,別是特恩,自下不敢仰請,而臣於昨冬,敢以民情之遑急,有所陳達,至蒙允許矣。今年尤甚邑災荒,有甚於向來賑邑,春秋大同,萬無辦納之勢。且其災減之後,當納之數,亦甚不多,特令停退,俾得奠安,有不可已,故敢此仰達。上曰,大臣之意,何如?領議政金相福曰,京畿尤甚邑雖數少,大同停退,則誠不可輕議。左議政金尙喆曰,大同事體,與軍門保米有異,今年畿邑,又無設賑之處,則有不可停退矣。上曰,今番異於他年,尤甚邑大同,特爲停退,可也。竝出擧條畿伯及秋堂先退。上曰,已諭韓領府矣,明年爲望九,卿等將復爲之乎?相福曰,臣等豈敢不請乎?明年爲五十年治平矣。尙喆曰,物來順應,好矣。仁孫曰,此乃臣等愛日之誠矣。上曰,自八十一至九十,皆年年爲之乎?尙喆曰,明年以後則,多可貴之歲矣。仁孫曰,唐恩僉尉吉禮時使者,以軍銜着冠帶,而因置之之敎,不得除職矣。上命書傳敎曰,今聞唐恩僉尉使者,旣付軍職以置之,故尙在軍職前銜云。噫,憶昔行禮,此代今只有唐恩僉尉一人,予何吝惜?令該曹先付初仕,仍爲陞六。又命書傳敎曰,有稟者,明日戶判,內局入侍,同爲入侍。又命書傳敎曰,事勢雖不可已,三處修補,古豈有也?用民必多,此豈體昔年恤民之意乎?役軍切勿過多,依募軍例,以儲置米給糧,以示予仰從德意之意。諸臣以次退出。
上在慶熙宮。停常參·經筵。
藥房都提調韓翼謩,提調洪名漢,左承旨申益彬啓曰,昨日動駕,移時回鑾,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。悶夜長,氣何諭?待敎入侍。
中宮殿·惠嬪宮,藥房口傳問安。答曰,知道。
傳于任宗周曰,李判府事留待,內局同爲入侍。
又傳于曰,內局入侍,大臣·戶判·宣傳官,同爲入侍。
又傳于曰,同副承旨,持賡韻入侍。
又傳于曰,宣傳官二人,分送于一二所,射至何字,而柳葉箭入格人數知來。義州·永柔武士,只捧錄名單子與否,亦爲知來。
領敦寧金陽澤,廣州地掃墳呈辭。傳曰,給由馬,澆奠床備給。
以備忘記,傳于任宗周曰,日寒若此,守衛鄕軍,石草入給,鄕軍皆着襦衣乎?卽爲問奏。更思昨日儒臣請牌,李會遂曾入直矣。由李文源·韓光近,今番皆蕩滌,今八旬,豈爲年少儒臣用心乎?李文源·韓光近,卽令入直,待下敎替直,若皆下番,二人姑陞入直,追省記書入。
以備忘記,傳于吳載純曰,噫,人有五倫,父子居一,兄弟居三。嗟哉,予於一能乎,於三能乎?俯仰此世何人哉?欲籲高高,欲訴漠漠,今予一心,追慕爲民而已。況此時幾處修補,明日當祗迎,儀注安徐,入直侍衛,只入正時,皆依前,只祗迎,禮房知悉。
申益彬啓曰,時任大臣·戶兵判·惠堂·有司堂上,依下敎來待。傳曰,竝入侍。
吳載純,以弘文館言啓曰,本館下番,無他推移之員,不得已上番姑降入直之意,敢啓。傳曰,知道。
任宗周,以備邊司言啓曰,三南設賑邑,空名帖成送事,旣已筵稟蒙允矣。湖南三千張,嶺南二千張,湖西一千五百張,令吏兵曹,依前成送,何如?答曰,今者草記,可謂適中,而名帖予嘗惜也,而然旣令朱子南康故事,且爲民無中生有,亦此也。噫,畿甸無他備穀之道,三南亦可悶,旣許,多少何論?嶺南加五百張,湖南加一千張,湖西亦加五百張,準二千張。畿甸五百張,海西亦一也。五百張,以示予今年爲民渴心之意。
傳于金悌行曰,臺諫入來,則同爲入侍。
洪龍漢,啓曰,判義禁徐命膺,同義禁魚錫定,持安鼎國·申達夏口招,依下敎來待矣。傳曰,入侍。
又以義禁府言啓曰,洪夢致檢屍當該部官安鼎國,令該府拿處,受口供登對以奏事,傳旨啓下矣。安鼎國,以宣陵直長,今方入直云,依例替直後,拿囚擧行,何如?傳曰,允。
任宗周,以兵曹言啓曰,去秋三朔能麼兒考講時,守門將元撮,二次不通,都摠府經歷李宅永,宣傳官柳仁喆,武臣兼宣傳官任希莘,一次不通,竝依定式從重推考,何如?傳曰,允。
又以兵曹言啓曰,忠翊衛將李顯宅,身病猝重,勢難供職,呈狀乞遞。輪番之任,不宜久曠,今姑改差,何如?傳曰,允。
又以兵曹言啓曰,宣傳官金魯直,日昨試射時,猥蒙直赴之恩,而所帶之職,係是南行窠,不可仍帶呈狀,依例改差,何如?傳曰,允。
又以武二所差備官,以試官意啓曰,監試官大司諫洪檢,連日進參之餘,素患痰癖之症,猝然衝亘,症形苦重,實無參試之勢,監試官不備,何以爲之?敢稟。批答在傳敎
有政。吏批,判書趙明鼎進,參判鄭尙淳式暇,參議洪樂純牌不進,右承旨吳載純進。以尹東暹爲大司憲,尹承烈爲大司諫,李東郁爲掌令,李羽逵爲持平,徐有臣爲獻納,李台鼎爲司諫,柳翼之爲正言,南履寬爲兵曹佐郞,曺命業爲刑曹佐郞,曺允光爲典簿,金樂賢爲監察,趙基泓·南履道爲引儀,李明圭爲橫城縣監。戶曹佐郞李赫胄仍任承傳,贈兵曹判書張弼武諡號襄貞。李商建爲固城縣令,李善海爲松禾縣監,朴一源爲牙山縣監。
兵批,判書具允鈺病,參判李在協病,參議朴思亨病,參知任珹入直進,承旨任宗周進。副護軍李國賢·閔趾烈·李永輔·宋載岳·李彦邦·田光勳·李長爀·李敬懋·申大顯·柳鎭說·林鵬輸·金就行·金景洙·尹彝福·田翊顯·李惠祚。副司直李翼元·金孝大·徐晦修·洪檢·申五淸·李度默,副司果吳鼎源,副司正李羽晉。
任宗周,以御營廳·一二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
行判中樞府事李思觀箚曰,伏以禮行舊宮,孝先追述,三慶竝萃,前古罕聞,臣於嵩班抃蹈之餘,益切山斗萬年之祝。念臣於春間,仰請焚黃之暇,獲蒙恩暇,先山在於仁川一日程,而連値公私多故,未克成行。拖及冬序,冞增霜露之感,玆具短箚,敢復申懇。伏乞依前許暇,俾伸情理焉。抑臣曾爲經營遷厝,占山於通津地,必須臣親見完決,通與仁雖是隣境,取路差異,不敢擅行,竝此附陳,以俟處分。答曰,省箚具悉卿懇。卿其依請往省焉。仍傳曰,遣史官傳諭,給由馬,澆奠床備給。
持平黃宅仁疏曰,伏以聖算彌高,邦慶無涯,玉體之愆候快復,舊宮之縟禮順成,域內含生,慶抃惟均。仍伏念愚陋賤臣,少而失學,無所識知,而濫竊科第,幸忝朝籍。然至於淸朝言議之責,地望自別,本非臣平昔之所自期也。迺者選曹,不察而擧之,至有今日之誤恩,則臣固惝怳震惕,不敢爲冒膺之計,而適値慶禮當前,分義是懼。雖不免黽勉出肅,而因仍蹲據,不但私義之不安,其於辱名器羞當世何哉?玆不得不露章自劾。伏乞亟命鐫遞,以安私分,以重臺選焉。臣今乞免之不暇,則固不宜贅及他說,而鎭日虛帶,實有孤恩之愧。聖朝恢言,不無芻蕘之擇,則區區一二之見,亦不害爲有懷之陳矣,伏願聖明,試垂察焉。伏惟我聖上五紀至化,一心恤民,乃於縟禮翌日,不憚聖躬之勞,爰及民瘼之詢,臣不勝欽頌之至。臣雖愚昧,生長鄕里,習知民隱,其諸般瑣瑣疾苦,殆難以筆舌毛擧,而其中白地之稅,最爲冤悶之甚。凡郡邑百里之內,積年陳棄之處,高燥不食之地,及夫耕播之愆期者,雨澤之未霑者,邑邑皆有。朝家於此,非不軫念周恤,分劃災結,而爲守令者,自春及秋,未嘗遍審田野,歷察山谷。其所歉熟之狀,只憑面里之報,災結分俵,一委奸吏之手,檢田分災之簿,率不免私取捨,而利幻弄。甚至於朝家給災之元數,隱而不言,使民不知,而不但以實爲災,當給者不蒙其惠而已。朝家給災有數,而所分則不過若干結,而太半縮入於吏輩飽煖之資,名曰給災,而白地之稅,依舊不得免,烏在其朝家軫恤之意,而守令分憂之責,亦安在哉?今年三南告歉,畿甸沿海,亦未免穴農,民事誠不可緩也。今當秋成之後,檢田之政,所當精審,而至於俵給一節,所關尤大。臣謂嚴飭諸道守令,朝家給災實數,一一知委於民間,揭示於官門,使民知其元數,而蒙其實惠,則庶無幻弄盈縮之弊。伏乞以此申飭焉。官職所以明等級·表上下者也。歲首推恩之典,無間上下,一視同仁,八域含生,鼓舞於壽域之中,豈不休哉?第念蔭官之曾經州牧者,一自敦正見防之後,更無區處之方,一與常漢賤人,同其稱號,漫無分別。臣謂下詢銓曹,思其通變之道,恐有益於綜理之政也。牙山縣監尹得欽,儱侗昏憒,全無知覺,尋常聽理之際,不能自斷,一任奸吏,一事再訟,矇不覺悟,而性又貪濫,稅米捧上之時,濫用大斛,加徵至於數斗。浦口漁採之民,略給分錢,徵索煩苛,傳說狼藉,怨讟載路。松禾縣監南泰憲,兩次居中,一味蹲冒,鄕任除汰,盡歸受賂之方,西來之人,莫不駭笑。固城縣令鄭汝益,性本鄙悖,又有狂易之疾,奸妓蠱政於內,猾吏弄柄於外。當其窮春穀貴之時,以空殼塞責,分糶於貧民,以實穀作錢,料利於官家,專事肥己,一境嗷嗷。當此檢田賙賑之際,不可一向置而不論。臣謂三邑守令,竝施譴罷之典,可也。郞官之應列宿,不可以論於蔭官,而亦將爲出宰百里之階,則刑曹佐郞金基長,本以酒色之徒,事多醜悖,人莫不唾鄙。及至筮仕,全不檢束,到處遺臭,無人不傳。臣謂刑曹佐郞金基長,宜施刊汰之典,不可已也。答曰,省疏具悉。噫,暮年一心,追慕爲民而已。求言幾月,應旨無人,心切慨然,鐵中錚錚,開眼嘉尙,頒布下敎,申飭檢田事,予自飭勵,言甚切實。令備局申飭三南·畿甸,俾有實效,亦使猾吏莫敢作俑,而若是申飭之後,若有其或視若尋常,矇然不勤,則予有持斧御史,當廉問,限己身禁錮。以此嚴飭,使民咸知予暮年爲民之意。奚特三南·畿甸?今年多有體昔爲民之政,其皆親報施惠事,令備局諸道一體申飭。海西有被歉者,令備局一體申飭道臣,末端事,京職果若此,有欠一視之道,今日筵中當下詢。噫,君莫見臣面,臣莫能見君,此無異於不識何狀,凡臣猶然,況侍從乎?予欲見焉。三守令事,外方風聞,亦難盡信,而律亦非過,而此時守令數遞宜愼,爾若入侍傳啓,予當詢問以答。況兩司闕啓多日,當命牌招,爾須詣臺,若例陳啓,旣謝恩何撕捱?爾勿辭速察職。
癸巳十月初八日巳時,上御集慶堂。藥房入診,判府事·戶判·同副承旨·宣傳官,同爲入侍時,都提調韓翼謩,判府事李溵,提調洪名漢,行戶曹判書蔡濟恭,左承旨申益彬,同副承旨金悌行,假注書李羽晉,記事官安以權·李魯述,宣傳官宋啓休·李漢籌,醫官方泰輿·鄭允協·慶絢·白文昌·洪愼讓·崔宗衡,以次進伏訖。翼謩曰,夜間聖體,若何?上曰,一樣矣。翼謩奉進湯劑,上進御。翼謩請診候。上曰,只兩廳首醫入診。泰輿診訖,奏以脈候左右三部調均,胃脈亦一樣矣。允協之奏亦如之。溵進前。上曰,好爲往來。溵曰,今臣焚黃之恩,天高地厚,歸可告榮於泉塗,不勝感泣矣。今年慶科,與他有異,臣欲於科前還來矣。上曰,然乎?卿則質實,故如此矣。啓休·漢籌,奏以一二所入格數及永義擧子額數。翼謩曰,海西擧子二十餘人,未及於開場之前,試所不捧追單云矣。上命書傳敎曰,海西擧子,雖來未及,試所不捧單云,況此道乎?一體捧單子,卽爲分付試所。海西若此,關西必然,畢場前來到,一體許赴事,分付。又命書傳敎曰,副提調不參許遞,其代,前都承旨金載順爲承旨,牌招察任,房順房,三院副提調例兼。又命書傳敎曰,噫,古來稀年,夙夜職誠難,況入耆社大臣乎?韓領府事內局兼帶許副,其代,右相爲都提調。上命讀昨日賡韻。藥房先退,判府事·同副承旨·宣傳官亦退。上命戶判進前曰,氷丁事奏之。濟恭曰,氷丁事,誠有弊於江民,領相已奏,欲爲釐正,而大抵兵曹布價氷,爲一萬一千三百丁,江民所納,爲二萬三千五百丁,合爲三萬四千八百丁,一戶之納,爲六丁云矣。上曰,江民所納,無受價乎?對曰,以其戶役納之,而納氷之際,紫門下吏,多操縱之弊。不捧人情則不得納,故渠輩欲以錢代納,一戶納一兩,江民萬餘戶所納之價,近萬兩矣。上曰,聞甚殘忍,而無善捄之策矣。對曰,渠輩上言辭意,欲爲作貢,而大臣意甚持難矣。上曰,持難者何故也?對曰,爲其事體之甚重矣。上曰,雉鮮亦自貢中出,濬川均役亦爲之,此弊豈無可捄之道乎?命書傳敎曰,以氷丁事下敎,故今日召戶判,詳聞其弊濨甚。噫,良役濬川,其猶矯正,況此乎?且此則尋常慨然者,一年內氷庫·西氷庫,每朔每日進排單乎?戶房取來,入侍時以奏,大者猶若比,況此乎?於此一事,任土作貢,禹貢所載,而其猶作貢,何持難于氷丁?時任大臣·兵戶判·惠堂·有司堂上,其令一體來待。戶判先退。上命讀持平黃宅仁疏。上曰,宅仁何許人也?益彬曰,不知何狀,而似居鄕矣。上曰,觀其疏,能爲臺矣。命書疏批。命以權,持入祭報府,命讀訖。命書傳敎曰,噫,今三獻官中,亦有意思。噫,特敎之下,何敢視遠近?且順康園,差二品宗臣,章陵差下大夫,一何思迷?該堂從重推考,以本曹參判爲獻官,付標以入。今予心憧憧,而莫重獻官單子,不奏混下,甚雖年少,豈可無飭?中官金壽殷,從重推考。身爲承傳色,幸諸臣入侍,尋房熟睡,當該承傳色金完碩,一體推考。又命書傳敎曰,道臣奉審狀啓,已循例下,道臣雖措辭狀聞,該曹亦以更觀彌縫。今年道臣,誠心狀聞,該曹亦誠心面奏,有此擧,予用深嘉。嗚呼,因予衰暮,春秋展謁,莫能爲,東西郊謁陵,亦莫能爲,雖緣事勢不獲已,夙宵其敢解心。噫,謁陵時,陵官頉報,一時踏至,於今年年寥寥。噫,敢云八十,亦予不肖,今番奉審執頉處,其雖鋪陳,該曹擧皆修葺,莫置於暮年不孝。又命書傳敎口,稅船申飭,若何?今番比前預運,今聞畿伯狀聞,德山縣大同米,十月到陽川若昔,其若合氷將若何?怠慢莫甚,當該守令,令監營,事當決杖,而大赦纔過,且値歉歲,十分參酌,緘辭從重推考。不飭道臣,亦爲推考,而其座首若記官,令近營帥臣,決棍懲後。命讀假注書書啓。上曰,奉朝賀各異,仁川金奉朝賀,則難以勸起矣。諸臣以次退出。
癸巳十月初八日未時,上御集慶堂。藥房入侍時,都提調元仁孫,提調洪名漢,副提調金載順,假注書李羽晉,記事官安以權·李魯述,以次進伏訖。仁孫奉進湯劑,上進御。諸臣以次退出。
癸巳十月初八日申時,上御集慶堂。時任大臣·戶兵判·惠堂·有司堂上·金吾堂上,同爲入侍時,領議政金相福,左議政金尙喆,右議政元仁孫,戶判蔡濟恭,行司直鄭弘淳,刑判朴相德,判義禁徐命膺,兵判具允鈺,判尹李潭,同義禁魚錫定,行副司直金相翊,持平安大濟·黃宅仁,左承旨申益彬,假注書吳彦敎,記事官安以權·李魯述進伏訖。上曰,臺臣先爲入侍。宅仁入侍。上曰,傳啓,可也。宅仁曰,臣居鄕。上曰,推考可也。宅仁曰,臣疎於臺體。上曰,遞差可也。上曰,黃宅仁通淸於誰手耶?益彬對曰,判尹李潭,吏判時掌通云矣。上曰,持平則爲於何政官耶?仍命書傳敎曰,旣已下敎,則其宜傳啓,而非陳章非所懷,所奏其涉異常。噫,世降俗末,百事雖駭怪,正通曾已申飭,而此等無形之人爲持平,一番入侍,醜態已綻。君雖衰暮,綱紀宜樹,黃宅仁特拔臺望,當該銓官,亟施不敍之典。又命書傳敎曰,聞試所草記,薇垣長實云,許遞,旣令一監試官,試所仍爲設行。在外臺臣,一竝遞差,政官牌招,差代待下批一竝牌招,薇垣新差首臺臣,爲監試官。相福進曰,氷丁作貢甚難矣。尙喆·仁孫亦曰,作貢決不可許之。濟恭曰,江民之弊不少矣。運氷所費,朝家若費之,則所費不過三千兩矣。弘淳曰,久弊疏通之道,實無好策。相德曰,大臣及戶判已奏,無容更議,而自然法久弊生矣。允鈺曰,戶判三千兩之說好矣,而一年三千兩,十年三萬兩矣。朝家所費,亦豈少乎?戶判亦出於下策,只爲目前救弊之道矣。潭曰,若欲除弊,則戶判之言,似無妨矣。相翊曰,作貢之價無出處,戶判之言,亦似有弊端,未知何以則好矣。上命承旨,讀內氷庫謄錄後,命書傳敎曰,嗚呼,年今八旬,吁嗟此心,憶昔爲民而已。嗟哉,暮年聞江民弊,亦有上言之事,有詢問,於今詳聞覺焉。東西氷庫,若貢故無弊,而至於內氷庫,江民徭役,而詩傳豈不云乎?鑿氷沖沖。我國耕織圖歲末,諸道三百六十州,亦有藏氷事,此亦徭役,而世降俗末,法久弊生,一至於此,其所納氷,三庫一也。東西庫年年無弊,其於內氷庫,非特捧氷有弊,於今價錢若防納。江民不堪若此,故於江民價捧,而於防納,不過東郊川氷,可勝寒心?江民之弊,誠甚殘忍,而其於上言者,意在牟利,其雖牟利,江民若便,答何惜也,而此則與大同有異。大同則京鄕之民俱便,自有其本,而此則雖若上言者意,其法作貢。此卽剛木水生,以石爲貢下乎,以沙爲貢下乎?其宜端本,故命入內,西氷庫內入。前例西氷庫夏月一日所供,將至八丁而無告竭,內氷庫夏不過一丁氷。雖有大小之異,其數懸異,每年告竭,戶·兵曹貿氷進排,可勝寒心?噫,沽酒市脯不食,況御供乎?有如事有內房時,該曹浮費,若何?日次進時孟浪,予亦目覩,一自革此之後,該曹除浮費,人亦止狂,而馬通茶係是藥飯,而去此之後,廚院除茶甁,闕中婦寺,雖無此,無暑氣。噫,如此之時,中官雖嗜,差備內無用,故不過日灌御溝,大抵於氷,曾前嗜食,此豈特左右乎?予自甚焉,今者建功三貼,蓋由於此。於今一條氷無近前,以無用之物,貽衆民之弊,可勝寒心?此予所以端本者也。況西氷庫,自二月封進,內氷庫自三月封進,西氷庫則特減二月封進,其後逐月封進者,水刺間茶房,每日各減一丁。噫,豈云內外氷庫,御供一也,此亦莫非王土之意也。西氷庫旣有貢獻,何云內氷庫,予則曰,其革可也。雖然,子曰爾愛其羊,我愛其禮,此非酒房狂藥之比。自今年藏氷,特減其半,只存其半,內氷庫特除日進排,此則留置氷庫。只擧行啓下只封藍時,而申飭各殿掌務,雖藍時,一日無過半丁。下雨時勿封,而以此定式之後,若有濫捧,當該掌務中官,刊名內府。噫,自此之後,雖江民旣減折半,其何稱冤,繕工下人,亦何敢防納?其於兩曹,非特以除錢木浮費之弊,亦何有貿氷之事?若是定式之後,若春秋無氷時雖無氷,氷無世界,何敢請也?非此時而若有告不足之弊,當該繕工監官員,終身勿敍右職。東西庫無頉,而內庫若此,至於防納之境,皆奸吏所爲。況今數少,昔而一貫錢,必至十貫,依貢市人例,予若臨門,犯者當嚴刑爲奴,而以予氣其何必也?江村此民,兼付貢市堂,氷藏後査問,果有此弊,作奸者草記,同律施行。此爲江民,依東西氷庫例,繕工監官員,以主梗官下直進去,眼同鑿氷防納,專由于運氷徵索,意專在乎江民。鑿氷後其運氷,令戶兵曹擧行,使江民只依詩傳伐氷,而其運氷時,皆令安臥其家,皆頌今年莫大之慶。氷丁旣減其半,內氷庫庫舍,亦減其半事,分付,以此更定節目。噫此非我惠也,卽暮年體昔年,以此眞諺兩書,令部官曉諭江村,若是下敎之後,其有侵民事,亦令江民來訴備局。又命書傳敎曰,今下敎,卽予一大處分,此後繕工監官員宜另擇,以此申飭銓曹,藏氷官擇差,亦飭該曹。又命書傳敎曰,臺臣擧措雖荒唐,三守令關係民隱,旣登臺章,則不可置之,一竝遞差,其代今日政擇差,亦令明日辭朝。上曰,近者兩司,大禮纔訖,擧皆尋鄕,闕啓多日,而今日該房亦不請牌推考,在京臺臣,牌招察任。出傳敎命書傳敎曰,李浹以曾經幕下之人,作此鬧端,關係風敎,令該曹決杖六十。
上在慶熙宮。停常參·經筵。
下直,固城縣令李商建,松禾縣監李善海,牙山縣監朴一源。
藥房都提調元仁孫,提調洪名漢,副提調金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。一日內三處祗迎,古豈有也?此亦子道乎?昨夜酬應,至於二更,悶夜少歇,而夜猶長是悶,氣何暇喩?待敎入侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
延和門殿座罷後,政院·玉堂·藥房口傳問安。答曰,知道。
以承傳色口傳下敎曰,宣傳官一員,送于鍾街,得乞人付于惠廳,來奏其數,自政院招惠廳書吏,給空石以粥饋之。
任宗周,以都摠府言啓曰,今日入直內三廳,武兼禁軍兵等,當爲中日習射,而香祗迎相値,不得爲之之意,敢啓。傳曰,知道。
備忘記,傳于洪龍漢曰,噫,咫尺聞更點,今日夜長,猶勝於前日,此則心喜,而噫,三處獻官,其將禮畢休矣。雖然,暮年予心,若何?憶昔憶昔,心自憧憧也。
以備忘記,傳于任宗周曰,今下弓矢,委曲僉使申匡緖處,給送。
以備忘記,傳于金悌行曰,冬暖若春,心常悶焉,兩日冬令,盛水氷連,此誠誰識乾坤造化心者?其奇者,江氷定式,水氷也。且今夜二睡撤漏,亦予初也。雖然,朝當祗迎,予懷千萬。
傳于金載順曰,守令,內局入侍時,同爲入侍。
傳于任宗周曰,內局入侍,守令同爲入侍。
又傳于曰,今日入直軍,排立安徐。
金載順啓曰,今日憶昔窩齋宿事,命下矣。承旨當爲備員,右承旨吳載純,以式暇纔已出去,卽爲牌招,何如?傳曰,允。
吳載純啓曰,藥房三提調,有稟達事,詣閤求對矣。
傳于任宗周曰,明日次對,依例爲之。
任宗周啓曰,明日次對,兩司當爲進參,除在外·試所進去外,大司憲尹東暹,獻納徐有臣,竝待開門牌招,以爲入侍之地,何如?傳曰,允。
以備忘記,傳于吳載純曰,噫,今日祗迎後,身雖在此,心懸東南西,來臥憶昔窩。噫,前此年冬臘月初六日,直宿內班院此窩,其後六年直宿處,豈特怳若昔年?若詣西郊氣頓勝,且窓前聞更點聲,其若得明,而況日氣稍寒,集慶猶廣闊,今日此窩,於予得矣。豈意八旬今此年宿此窩乎?予懷千萬矣。
以備忘記,傳于吳載純曰,今聞禮堂狀聞誠是,何拘日字多少?依狀請修補事,此下敎仍封,敦義門開時,令院吏給馬,卽傳于禮堂,院吏來後,當入內矣。
洪龍漢,以刑曹言啓曰,李浹以曾經幕下之人,作此鬧端,關係風敎,決杖六十事,命下矣。依傳敎李浹,決杖六十之意,敢啓。傳曰,知道。
任宗周,以訓鍊都監·一所巡廳·二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
癸巳十月初九日辰時,上詣延和門。香祗迎入侍時,行都承旨金載順,左承旨申益彬,右承旨吳載純,左副承旨任宗周,右副承旨洪龍漢,同副承旨金悌行,假注書李羽晉·吳彦敎,記事官洪國榮·李魯述,以次侍立訖。上具翼善冠·袞龍袍,以步輿出通陽門,歷臨憶昔窩,仍詣延和門外,降輿就板位。香祗迎後,步詣廣達門外祗送訖,仍還內。諸臣以次退出。
癸巳十月初九日巳時,上御集慶堂。藥房入診,守令同爲入侍時,都提調元仁孫,提調洪名漢,副提調金載順,假注書李羽晉,記事官洪國榮·李魯述,橫城縣監李明奎,固城縣令李商建,牙山縣監朴一源,松禾縣監李善海,醫官方泰輿·鄭允協·慶絢·白文昌·李敏德·洪愼讓,以次進伏訖。仁孫曰,夜間聖體,若何?上曰,一樣矣。仁孫奉進湯劑,上進御。仁孫請診脈候。上只命兩廳首醫入診。泰輿診訖奏曰,脈候左右三部調均,胃脈亦一樣矣。允協之奏亦如之。內局先退。命書傳敎曰,噫,身雖在此,心在三處,況一時此擧,八旬今初親製,命官何敢偃便?今夜當宿憶昔窩,時刻安徐,待下敎,承旨以時服詣閤。嗚呼,昨日下敎,其亦繼述,雖命部官曉喩,予亦有諭者。三江民人,有知識人,皆令今日來待,當延和門見,仍宿憶昔窩。命四守令進前,讀七事訖。上曰,欲爲良吏乎,爲能吏乎?一源曰,願爲良吏,而才不能逮矣。諸守令之對皆如之。上詢其踐歷年齒及地閥,命載順宣諭後退去。上曰,兩司詣臺乎?載順曰,今日則無詣臺臺臣矣。上曰,李台鼎於侍從中年最多,今近七十乎?載順曰,然矣。上曰,古則亞長入於承旨望,李蓍廷亦老矣。上命賤臣,招宣傳官二員入侍。宣傳官宋啓休·李漢籌進前。上命啓休往一所,摘奸追單名數,漢籌往二所,摘奸海西永義擧子錄名數以來。上曰,趙台祥卽三人中一,而今至此官,莫非命也。其中洪則優於二人乎?載順曰,洪鏡輔則奉朝賀之近族,而伊後官至下大夫矣。上曰,同副之生養家,皆忠臣之後云,爲淸陰·仙源之孫乎?載順曰,然矣。上命書御製喜冬令兼附懷文,命一件內入,一件入東宮,一件示群工。命摘奸宣傳官入侍。啓休·漢籌,奏以一二所追單子名數先退。上命書傳敎曰,今覺此等冬晷開東,儒生畢入後懸題,其將日高,何以卽日唱榜?豈特此也?今覺者殿座於門,儒入甚難,其日開門差早,殿座前儒生先入,其無苟且之弊。畢入後,待開東殿座懸題,其將恢恢,建明內恐或狹窄,興化門內一體設布帳事,預爲知悉。諸臣以次退出。
癸巳十月初九日申時,上具翼善冠·袞龍袍,以步輿出通陽門,詣延和門殿座入侍時,行都承旨金載順,左承旨申益彬,右承旨吳載純,左副承旨任宗周,右副承旨洪龍漢,同副承旨金悌行,假注書李羽晉·吳彦敎,記事官洪國榮·李魯述,以次侍立訖。上招入三江有識之民,下詢曰,昨日下敎,汝輩皆聞之乎?對曰,皆聞之,而咸頌莫大之聖恩矣。上曰,前日伐氷時,爲幾日之役乎?對曰,不過五六七八日矣。右議政元仁孫曰,似多不過八日矣。兵曹判書具允鈺曰,聖恩於渠輩,甚大矣。上曰,此何足爲大恩乎?仍命江民退去,更命益彬書傳敎曰,噫,暮年爲民,豈可循例?況此非予惠也。昔年恩澤,靜思東西氷庫伐氷時,有需米之賜,而內庫無此,莫云戶役,亦莫云在於豳風。噫,廈氈燠室,其猶寒也。況江中水氣寒,薄衣之人,隆寒鑿氷,若見其狀,東西氷庫藏氷有異,名雖戶役,實卽無價之役也。豈無眷顧之政?自伐氷日,無論畢藏與否,何計其日?今召三江民,意在此也。每年藏氷時,限二十日,特爲免役事,分付該府,定式施行。嗚呼,此敎卽暮年體昔之意也。若是下敎之後,當該部官,若有不遵令者,該府草記,令銓曹其人雖陞六,勿復檢擬於字牧。予有御史廉察,該府其若不聞,當該府堂,施以制書有違私律,施行三年後,當爲敍用,以此奉承傳施行。上仍詣憶昔窩齋宿。諸臣問安後,以次退出。
癸巳十月初九日申時,上御延和門殿座。藥房入侍時,都提調元仁孫,提調洪名漢,副提調金載順,假注書李羽晉,記事官洪國榮·李魯述,以次進伏訖。仁孫奉進湯劑,上進御。仁孫曰,日氣猝寒,憶昔窩甚疎冷,齋宿之命,還寢,何如?上曰,卿其止之。諸臣以次退出。
上在慶熙宮。停常參·經筵。
夜四更五更,月暈。廻木星。
大殿·中宮殿·惠嬪宮,藥房口傳問安。答曰,知道。
憶昔窩齋宿後,政院·玉堂·藥房口傳問安。答曰,知道。
還內後,政院·玉堂·藥房口傳問安。答曰,知道。
中宮殿·惠嬪宮,藥房口傳問安。答曰,知道。
傳于金悌行曰,院吏夜去,早爲往來,令該曹木布題給。
傳于金載順曰,內局次對同爲入侍。
以備忘記,傳于金載順曰,今予申飭者時體,故頃年以沁都扇下兩南,扇長若前。頃歲庚子年,頒扇一介予愛持,今當暮年宜飭,亦抑時體,此後於扇體長以造者,卽師時體,申飭兩南。予聞孫子膽欲大而心欲小,心常誦焉,今者人,膽則小而心則大,故今此敎,亦礪世也。
傳于朴奎壽曰,宣傳官二人,分送章陵·順康園,凡諸修補處,奉審以來。
金悌行啓曰,因武一二所草記試官李昌運·沈頤之,令本院稟旨變通事,允下矣。原單子中,改付標以入之意,敢啓。答曰,知道。
傳于金悌行曰,內局入侍,儒臣持問答,與坐直承旨同爲入侍。
以備忘記,傳于申益彬曰,噫,今予一心,憶昔爲民而已。嗟哉,今三江事,豈大惠?卽小惠,而其於鑿氷,靜惟若見,此豈有價役?欲諭以召,亦豈欲受謝而然?其中一人,有未滿之意,此欠貢物也。爲民故猶默,其傍一人下詢,故有此云,而初者聲闊,次者聲低。噫,堯子亦然,況衆民乎?昨日覺也。
兵曹口傳政事,副司直徐命善。
朴奎壽啓曰,二所試官鄭昌聖在外,原單子中,改付標以入之意,敢啓。答曰,知道。
洪龍漢,以弘文館言啓曰,應敎金夏材,由限已過,卽爲牌招察任,何如?傳曰,允。
金載順,以吏曹言啓曰,耆老所守直官洪達淵呈狀內,身病甚重,勢難察任云,依例改差,何如?傳曰,允。
申益彬,以賑恤廳言啓曰,宣傳官領付鍾街乞人十二名,依傳敎給空石饋粥後,姑爲因留,以待稍溫放送之意,敢啓。答曰,已下敎矣。
朴奎壽,以武一所差備官,以試官意啓曰,試官咸春君李昌運,連日赴試之餘,素患痰塞氣眩等症,挾感復發,見今病狀,十分危篤,實無參試之勢。莫重試官,不可備員,令政院稟旨變通,何如?傳曰,允。
金悌行,又以武二所差備官,以試官意啓曰,試官刑曹參判沈頤之,屢日監試之餘,素患癖氣,遇寒發作,症形苦重,萬無進參之勢矣。試官不可不備員,令政院稟旨變通,何如?傳曰,允。
朴奎壽,以禁衛營·一所巡廳·二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
癸巳十月初十日卯時,上憶昔窩齋宿翌日還內入侍時,行都承旨金載順,左承旨申益彬,右承旨吳載純,左副承旨任宗周,右副承旨洪龍漢,同副承旨金悌行,假注書李羽晉·吳彦敎,記事官洪國榮·李魯述,以次侍立訖。上具翼善冠·袞龍袍,步輿還內後,諸臣以次退出。
癸巳十月初十日辰時,上御集慶堂。藥房入診入侍時,都提調元仁孫,提調洪名漢,副提調金載順,假注書李羽晉,記事官洪國榮·李魯述,醫官方泰輿·鄭允協·慶絢·白文昌·洪愼讓·鄭潙,以次進伏訖。仁孫曰,夜間聖體,若何?上曰,一樣矣。仁孫奉進湯劑,上進御。仁孫請診候。上命兩廳首醫入診。泰輿診候訖奏曰,脈候左右三部調均,胃脈亦一樣矣。允協之奏亦如之。諸臣以次退出。
癸巳十月初十日辰時,上御集慶堂。大臣·備局堂上,引見入侍時,領議政金相福,左議政金尙喆,右議政元仁孫,摠戎使具善行,行司直鄭弘淳,戶曹判書蔡濟恭,左參贊韓光會,仁陽君李景祜,行副護軍李章吾,兵曹判書具允鈺,訓鍊都正李潤成,行副護軍尹泰淵,工曹參判李重祜,獻納徐有臣,持平安大濟,副修撰李文源,左副承旨任宗周,假注書吳彦敎,事變假注書李東夔,記事官洪國榮·李魯述,以次進伏訖。上曰,三江之民,亦可謂蒙惠乎?相福曰,莫大之惠也。尙喆曰,渠輩如鼓舞雀躍矣。上曰,李商建乞郡於何處?仁孫曰,固城矣。上曰,勝於在京乎?尙喆曰,邑雖殘而猶堪養親。上曰,都憲陳章,欲許遞矣。仁孫曰,以箕營軍官事,曾被人言,故有此陳章。上曰,然乎?上曰,尹東暹甚弱,而位至如此,莫非八字矣。相福曰,爲人甚慈詳,故人皆許之。上曰,尹東暹當入耆社乎?仁孫曰,資級至此,年亦庚寅生矣,不難入耆社矣。上曰,尹東昇怪强乎?仁孫曰,怪强而且諒直矣。上命宗周,讀江原監司狀啓。上曰,此狀聞善爲之矣。相福曰,此江原監司李準災實分等狀啓也。原州等四邑,置之之次,寧越等二十二邑,置之稍實。因以爲今年畓農失稔之次四邑,米租誠難,本色準捧,以相當穀,許令分數代捧。該曹給災三百結,雖塗抹分排,其勢末由,一百五十結,特爲加劃事,請令廟堂稟旨分付矣。代穀之請,以三分一許施,災結加請一百五十結,亦甚不多,依所請加許,何如?上曰,所請旣詳,所稟亦然,依爲之。於代捧不過四邑,豈若此乎?特許折半,可也。相福曰,月前因大司諫朴師崙所懷,甲山還穀數多,一戶所受,或爲四五十石。其中監·兵營還上,依元還例,折半分給事爲請,而有令備局,問于道臣稟處之命矣。咸鏡監司李最中狀啓,以爲該邑各樣還穀,磨鍊分排,則一戶所受皮雜穀,當爲十三石許。今若半分,則應入耗條,因此減縮,兩營公下凡節,將不無難堪之端。請令廟堂稟旨指揮矣。一戶所受四五十石,與十三石兩說之不同,如是懸異,誠可訝,且戶有大中小,則其多其少,亦豈一例如此乎?更令道臣,詳察善處,而營還耗穀,自有公下,諸道亦皆盡分折半之法,難以獨行於甲山一邑,而甲山穀多,民受其害,則今雖不得大段變通,兩營之用穀於他邑,增簿於甲山,以致多而益多之弊。分付道臣,自今痛革,何如?上曰,依爲之。已上出擧條相福曰,副司直金應淳,今已闋服,還差備堂,副司直洪樂命·李瀰,亦竝差下備堂,何如?上曰,依爲之。相福曰,慶科當前,而弘文提學李徽之,尙不謝命,申飭行公,何如?上曰,欲爲下敎而未果,牌招察任。以上出擧條仁孫曰,入闕中而兼帶不謝恩者,自政院察推有定式,而李徽之未曾參候班,又入賓對,弘提則不爲謝恩,而政院無請推之事,事甚未安。當該承旨從重推考,此後則依定式擧行之意,申飭政院,何如?上曰,依爲之。出擧條章吾曰,頃日禮判入侍時,畫員依算員例,三軍門各一員式定送事,仰請蒙允,而都監元無算員窠,故敢達矣。上曰,都監無算員,爲先勿爲擧行。潤成曰,雖以禁營言之,將爲別設料窠,何以爲之乎?泰淵曰,以畫員別設料窠之難,禁將旣已稟達矣。臣營何以爲之乎?上曰,雖許,予意,若何?何拘銷刻?置之,可也。以上出擧條弘淳曰,凡禮葬所用軍丁,本有定數,而禮曹啓下兵曹,兵曹啓下惠廳,磨鍊給價於本家。本家旣受其價,則造墓一事,不得更煩公家,自是流來之例也。近來禮葬之後,該道輒又以儲置米會減,造墓軍價,至於三四千名之多,故推究其曲折,則該道謂有禮曹關文。事係軍丁,不由兵曹,則該道之直爲擧行,已是失格,而況禮曹非有別爲啓下之事,以一度啓下文書,兩岐行關,致有此疊下之擧,此不過京司下吏,一時作俑,而十數年之間,仍成謬例,良可寒心。自惠廳明其疊下,俾不得會減,則該道依據謬例,往復相持,必有一番定奪然後,可革其疊減之弊矣。上曰,一遵古例,無古例者,勿施,可也。出擧條相福曰,日前有以藥丸事上言者,啓下備局矣。此事年前,果有作貢之事,而因立廛市民之紛爭,仍爲停罷,其後又有上言之事矣。當初設施與革罷,俱自賑廳擧行,而賑廳堂上今方入侍,使之稟處,何如?上曰,勿施,可也。相福曰,似聞長溪君家,有營葬遷窆之事,而曾有特命顧助之例矣。上曰,令本道顧助,可也。以上出擧條景祜曰,日前因畿伯分等狀啓,有尤甚邑守摠牙兵收米保米,以錢代捧之令。又因畿伯筵稟,之次邑收米保米,亦爲代捧事,有命矣。本廳需用,專在於此,故在前雖在設賑之時,至於本廳收米,無作錢之事,敢達矣。上曰,若無前例,置之,可也。景祜曰,尤甚邑收米,旣有下敎,之次邑收米,自當勿施矣。善行曰,守摠兩營,本無以錢代捧之例,保米間,或有作錢之事矣。上曰,無前例收米置之,民無信不立,保米依前下敎擧行,可也。以上出擧條允鈺曰,近來京外烽軍之疊役與烟役見侵,誠爲痼弊,以此之故,願入者絶少。以木覓·鞍峴兩處言之,良役變通之後,京中之民,募入極難。不得已以畿內附近邑民人,艱辛充定,猶未滿元額,而該邑又濫以疊徵他役。如千烽軍,將至於不能存保之域,此誠非細慮矣。自今爲始,京外烽軍疊役,一切勿侵,大小烟役,亦爲蠲免,俾得以專意候望之意,出擧條申勅,何如?上曰,依爲之。出擧條持平安大濟所啓,凡諸臣被罪遞罷,旣已出代,則雖有蕩滌之命,不得仍任,乃前例也。前此圓點蔭官,向來三司之臣,不得仍任於蕩滌之後者,以其爲出代也。禁府都事兪漢炅,日前大臣筵奏蕩滌,而非有出擧條出榻敎之事,自下漫漶,任自冒入,公議久益駭歎,請禁府都事兪漢炅汰去。上曰,果若此,關係紀綱,兼施不敍之典,可也。又所啓,參下金吾蔭路選窠,前禁府都事吳彦相,爲世指點久矣。題目之下,物情駭笑,彦相則旣已遞出,今無可論,銓官之不爲難愼,不可無警,請當該銓官,從重推考,何如?上曰,依啓。又所啓,車服之庸,自有定制,前兵使趙啓泰,乃於詣闕之時,敢乘便輿,街路指點,見聞駭歎。如此之人,不可無飭,請前兵使趙啓泰罷職。上曰,聞甚駭然,依啓。又所啓,新除授掌令李東郁,時在京畿仁川地,持平李羽逵,時在慶尙道黃山察訪任所,請竝斯速乘馹上來事,下諭。上曰,依啓。獻納徐有臣所啓,新除授大司諫尹承烈,時在忠淸道溫陽地,正言柳翼之,時在慶尙道順興地,請竝斯速乘馹上來事,下諭。上曰,依啓。相福進曰,限一望欲往省先山,已定日子,故敢此仰懇矣。尙喆曰,當寒作行,甚可悶然,臣等挽之矣。上曰,然矣。相福曰,父母墳山,則不過七八日往還矣。上許之。命書傳敎曰,左副承旨,請由已許,許遞,前承旨朴奎壽爲承旨,牌招察任,房順房。副司直金應淳,還差備堂,洪樂命·李瀰,備堂差下事。出榻敎弘文提學李徽之,牌招察任事。出榻敎
癸巳十月初十日申時,上御集慶堂。藥房入侍時,都提調元仁孫,提調洪名漢,副提調金載順,假注書李羽晉,記事官洪國榮·李魯述,以次進伏訖。仁孫奉進湯劑,上進御。諸臣以次退出。
癸巳十月初十日申時,上御集慶堂。坐直承旨入侍時,左副承旨朴奎壽,副修撰李文源,假注書吳彦敎,記事官洪國榮·李魯述,以次進伏訖。上命賤臣,知入甲午年某月某日退直本院事,又命知入諡狀入來者。賤臣承命出來,則李世煥諡狀入來矣。以此入奏。上又命持來。賤臣承命持入,上命儒臣讀之。命書傳敎曰,今日偶然尋問,知故師傅李世煥諡狀來,命取讀。噫,故師傅八十九歲,得聞於予八十歲,是豈偶然?何待他狀?令弘文館明日議諡,付諸太常署經,因令政府,合坐署經後,政官牌招備擬。待下批,牌招兩司署經,而特令定諡,其孫家貧,難以延諡,令該曹以助宴需。又命書傳敎曰,今予一心,卽追慕而已。嗚呼,八朔侍湯,夙宵敢忘?雖然,莫知臘月何日直宿,昨問于藥院,其果初六日,聞此若今逢焉。噫,此八朔於今興思,心隕膽墜,亦歇後語也。噫,觀氣像,明年何以望九,其欲稱慶之意。噫,逢龍灣回駕日,此堂稱慶,此非予受也,而雖然,此百八十一年回甲者,而噫,彼臘月,名雖回甲,於予卽重逢者也。嗚呼,八朔之內,予若直宿於內班院者,孰敢曰,予稱慶,雖欲八朔藏樂,此卽猶嘿焉。明春若有怪請,亦何嘿焉?其令群工咸知焉。上又命書傳敎曰,近者獻官,有不審之事,故下敎,政官違牌故踏下,更思一時不審,宜乎參酌。且此人,銓曹熟手,因一事而若此可惜。前吏曹參議洪樂純敍用,復授前任。有若此者,因黃宅仁事,銓官下敎,今日次對不參故問焉,卽入於今番處分中云。噫,彼此人非特正通,挾私之人,且今番大禮爲知申,特爲敍用,令該曹口傳付軍職,更付籌司,因察有司之任。近者於臺閣,此等之請紛紜,心嘗悶之,初登筵席,生疎甚易,特遞足矣。其何若此?且聞門地非濫,可知其陳章,亦近於錚錚,拔望下敎特寢,以示予方長不折之意。又命書傳敎曰,承旨吳載純,有實恙云,許遞,其代,其若擬望,兩司亞長例入,而近者若此,故亞長吏郞,無書名之事。司諫李台鼎,曾謂矍鑠,今年見大不若前,問年明將七十,承旨今適有窠,除授,牌招察任,房順房。又命書傳敎曰,今聞韓光近,有實云,其令替直,以此觀之,頃者非爭番可知,下番一體交替。
上在慶熙宮。停常參·經筵。
藥房都提調元仁孫,提調洪名漢,副提調金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。昨夜已下敎,而追憶前此年臘月初六日,予懷千萬,再昨夜憶昔窩,其豈偶然?嗟哉,予心慕先而已。八旬聞此月日,怳若其時,日再建功,豈曰孝也?況六十一歲一人重逢乎?氣何可諭?待敎入侍。
中宮殿·惠嬪宮,藥房口傳問安。答曰,知道。
傳于徐逈修曰,承旨與兩處摘奸宣傳官,同爲入侍。
以備忘記,傳于徐逈修曰,萬古豈有此等夜長?心在三處,此心憧憧中,昨日則窓前更點,心少紓也。今夜一點代更,故申飭官員,撤漏後睡覺靜臥,聞宣傳官來,召見詳問入臥,曉猶昏矣。若此豈特六更?八更可也。
傳于洪龍漢曰,李判府事肅拜後留待,內局同爲入侍。
又傳于曰,內局入侍,李判府事·戶判,同爲入侍。
又傳于曰,戶曹判書,內局入侍,同爲入侍。
以備忘記,傳于洪龍漢曰,嗚呼,追慕心日倍月加也。憶昔特書追慕堂三字,揭乎緝熙前堂,昨奏揭懸,故今詣欲瞻焉,視昏何能乎?此謂陽世人,回臥飮歎也。今日召戶判,且揭寶慶然。
吏曹口傳政事,奉常正朴相甲。
傳于金悌行曰,奉常正謝恩催促。
朴奎壽,以吏曹言啓曰,俄者奉常寺正望朴相甲,曾有陞敍承傳,而誤以準職承傳懸註,備擬受點。不勝惶恐待罪,而揆以格例,不可仍置,其望勿施,更擬以入之意,敢啓。批答在傳敎
洪龍漢,以侍講院言啓曰,本院說書金宇鎭,連呈辭單,不爲行公,卽爲牌招察任,何如?傳曰,允。
洪龍漢啓曰,以應敎金夏材牌不進罷職傳旨,傳曰,此時此任,焉敢撕捱?只推,更爲牌招,其令議諡。
又啓曰,以說書金宇鎭牌不進罷職傳旨,傳曰,只推。
傳于洪龍漢曰,見昨日下敎,若知八十其君則如是乎?知其擧行然後,當進水刺,斯速擧行。
以備忘記,傳于洪龍漢曰,賡載錄序文製述官知敦寧徐命膺,虎皮一令賞給,陪進官校書正字李璡陞六。
領議政金相福,忠淸道淸州地,父母墳掃墳呈辭。傳曰,給由馬,澆奠床備給。
傳于金悌行曰,內局入侍。
吏曹口傳政事,奉常正李鎭恒。
朴奎壽,以御營廳言啓曰,本廳分授字內,惠化門北邊體城頹毁處,今已畢築,而女墻仍爲始役矣。把守軍,依例撤罷之意,敢啓。傳曰,知道。
朴奎壽,又以兵曹言啓曰,今十月十一日,武臣賓廳武經講書日次,而庭試武科初試相値,差備官,勢難推移,不得爲之之意,敢啓。傳曰,知道。
朴奎壽,又以御營廳·一所巡廳·二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
吏曹判書趙明鼎疏曰,伏以,維天維祖宗默佑,舊宮良辰,縟儀克擧,邦慶無前,聖孝冞光,臣民蹈抃,曷有其極?仍念臣昨伏見憲府新啓,以禁都之不爲擇差,至有該堂重推之請,臣誠慙悚,無以自解。臣性本疎迂,近又病蟄,其於人士,全乏鑑別,而若其所自勉者,妄欲搜索寒畯,振拔淹滯,以爲一半分報效之圖。聞吳彦相者,以京居士族,少時科場,頗有名字,積習功令,老廢可惜,遂擧以畀之。今臺臣之言如此,聞見之各自不同,固無奈何。況銓官推緘之滿囊,自是淸朝之美事,則臣當笑而受之,尤何敢爲分疏之計哉?第臣之衰病聾聵,不堪事事,卽一世之所共悉也。國耳公耳,臣雖自信其無他,而墻壁靡依,穽弩傍伺,危塗冥擿,澟然有朝夕之慮。知臣者憂之悶之,不知臣者笑之罵之,數月行政,得免大戾者,實荷天地之覆燾。知足知止,臣豈不思其自處之道乎?伏惟宸鑑孔昭,不幽不燭,敢因訟愆之章,兼附瀝血之懇。伏乞聖慈,俯垂矜諒,特許鐫免,俾臣得以退守本分,獲保餘喘,則終始生成之澤,謹當結草以報。臣無任涕泣祈懇之至。答曰,省疏具悉。推緘滿囊,卿自稱也,而雖然,事在目下,一章撕捱,夫誰曰過而聞卿章,其亦苦心,何盛稱其衰?卿勿過辭,從速行公。
癸巳十月十一日巳時,上御集慶堂。藥房入診,判府事·戶判,同爲入侍時,都提調元仁孫,判府事李思觀,行戶曹判書蔡濟恭,提調洪名漢,副提調金載順,假注書李羽晉,記事官洪國榮·李魯述,醫官方泰輿·鄭允協·慶絢·白文昌·金世彦·金守儉,以次進伏訖。上御筆書誕生堂六字,命濟恭自本曹刻板,給中官揭於寶瓊堂。濟恭曰,懸板當陰刻乎?上曰,陽刻塡金,可也。戶判先退。仁孫曰,夜間聖體,若何?上曰,一樣矣。仁孫曰,王世孫氣候,亦何如?上曰,一樣矣。仁孫奉進湯劑,上進御。仁孫請診候,上曰,置之。仁孫曰,中宮殿進御湯劑,加製以入,何如?上曰,中宮殿進御蔘苓養胃湯十貼,加製以入,而五貼式日次製入。出榻敎上曰,李師傅諡狀,卿等見之乎?思觀曰,臣等皆見矣。上命書傳敎曰,奉常正有闕代,令該曹口傳備擬。仁孫曰,諡狀有政府今日署經之命,而禮判奉命未還,俟其入來,擧行,何如?上曰,姑待可也。李師傅果齋之號,何義也?思觀曰,取果於爲善之義也。上曰,果字之義誠好,而予則欲加一字,爲果敢矣。李克生參宴乎?載順曰,以非時任儒臣,不得參矣。上曰,頃日戶判,通吏判望時,此重臣何不竝擬乎?仁孫曰,將鱗次以通矣。臣則謂非聖上至公之簡,則戶判與此重臣,豈能至此乎?今則東西南北之人,皆聚於朝廷然後,可見我殿下大成之功效矣。思觀曰,右相之心公平,故所奏如是矣。仁孫曰,今則無偏論而各循其私,故如此,重臣之流,罕得見用矣。上曰,然矣。予雖欲大成至公,何可遍及於衆人乎?仁孫曰,聖上功化,自在不言中矣。思觀曰,右相之父奉朝賀在時,臣每服其公心,而此重臣則自釋褐初,故相鄭翬良,稱其爲端人矣。上命書傳敎曰,昨聞故師傅李世煥諡狀,已下敎,而此猶未束脩禮人。嗚呼,故師傅郭始徵,丙戌三月初受小學,故師傅李眞望,其後爲師傅,故師傅李顯益。嗚呼,昔壬辰年就邸後,初受學於大學,昨日命議諡,故崇政李世瑍,雖爲師傅,連在侍湯,未及相見禮。噫,故師傅李眞望,其受學最久,有二子,而長則以宰臣,官至文衡,次子匡誼爲侍從,而因一駭擧,止于此,而比諸尹光纘·趙載敏,無甚異同,而今問二人,昨年已給牒云,此雖猶然,況此人乎?此不過給牒而已,憶昔予何惜也?一體給牒。思觀曰,臣今受由下鄕,科前當往還矣。上曰,卿往何處耶?對曰,仁川矣。上命書吏判疏批。諸臣以次退出。
癸巳十月十一日寅時,上御集慶堂。坐直承旨·宣傳官,同爲入侍時,同副承旨金悌行,假注書吳彦敎,記事官洪國榮·李魯述,宣傳官李漢籌·宋繼休進伏訖。上問章陵奉審宣傳官曰,修補處,何如?對曰,北神門頗有隙,而礎石亦或有傾處,故今方塗灰,執事廳亦多碎瓦毁傷處,方以修改次排置矣。上又問順康園奉審宣傳官曰,役處,何如?對曰,撤瓦拔柱,修理傷處,而材木則仍舊排置矣。上曰,多用軍人乎?對曰,姑不知當入幾人矣。上曰,巨役矣。命漢籌·繼休先退。諸臣以次退出。
癸巳十月十一日申時,上御集慶堂。藥房入診入侍時,都提調元仁孫,提調洪名漢,副提調金載順,假注書吳彦敎,記事官洪國榮·李魯述,醫官方泰輿·鄭允協進伏訖。仁孫曰,請進一貼。上進御後,命載順書傳敎曰,今番賡載錄,五處史庫,一體藏置。命書傳敎曰,今聞同副承旨夙夜誠難云,許遞,徐逈修爲承旨,牌招入直,房順房。諸臣以次退出。
癸巳十月十一日申時,上御集慶堂。坐直承旨入侍時,左副承旨朴奎壽,假注書吳彦敎,記事官洪國榮·李魯述,以次進伏訖。上命賤臣彦敎,讀吏曹草記後,命書傳敎曰,聞望訝之,今聞吏曹草記果然,此草記給之,該堂從重推考,朴相甲遞差。上命賤臣,讀忠淸監司狀啓後,命持入古癸巳日記。又命入甲午十一月直宿日記。又命持入春坊日記及藥房甲午年直宿日記,命國榮讀訖。諸臣以次退出。
上在慶熙宮。停常參·經筵。
夜自一更至五更,月暈。
下直,赤梁僉使秦應福。
藥房都提調元仁孫,提調洪名漢,副提調金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。今朔十二日初六日,八朔直宿,明年自十一月初六日,至庚子六月直宿。命考以聞,心膽皆隕,若此而咸曰謂慶,其悶曷勝?氣何暇諭?待敎入侍。
中宮殿·惠嬪宮,藥房口傳問安。答曰,知道。
朴奎壽,以都摠府言啓曰,今日入直內三廳,武兼禁軍及軍兵等,中日習射,請出標信。答曰,知道。
以備忘記,傳于金載順曰,夜長日甚,暮年何堪?今夜其初苦待其曙。
朴奎壽啓曰,臣依定式,今日進詣崇政殿月臺,入直禁軍等,戎器服色點考則皆無頉。仍以傳敎內辭意勞問,則亦皆好在云矣,敢啓。答曰,知道。
傳于洪龍漢曰,禮判入來,先爲入侍。
又傳于曰,禮堂入侍,內局同爲入侍。
又傳于曰,內局入侍。
傳于金載順曰,俄者御製,作卷以書,一件內入,一件入于世孫宮。
傳于洪龍漢曰,諸道進上領來人,勿爲遲滯事,曾已申飭,而以不入直人監捧,內班院掌務官入庭。
以備忘記,傳于金載順曰,二陵·一園皆復命,予心少舒,三禮堂皆加資,郞廳陞敍,監役齋郞皆陞六。
金載順啓曰,卽者吏曹郞廳來言,今日爲政事命下,而判書趙明鼎病不來,參判鄭尙淳疏批未下,參議洪樂純未肅拜,不得開政云。判書趙明鼎,參議洪樂純,竝卽牌招,以爲開政之地,何如?答曰,三堂牌招。
傳于金載順曰,吏曹參議謝恩催促。
傳于金悌行曰,參議已謝恩,所重在焉,加資單子,斯速書入。
吏曹口傳政事,禮曹判書閔百興,今加正憲,參判鄭厚謙,今加嘉義,參議宋淳明,今加嘉善,以上加資事,承傳。
以備忘記,傳于金悌行曰,慶禮雖莫重,皆稱則所重,若何?依前日例,此後申飭。
以備忘記,傳于朴奎壽曰,今此重修,追憶癸亥·庚子·乙亥,予懷千萬,其本道臣狀聞,畿伯熟馬一匹面給,以表予意。
傳于金悌行曰,開門後,柏府·薇垣牌招署經。
又傳于曰,今日陞敍陞六體重,若有闕,今日政擧行。
有政。吏批,判書趙明鼎進,參判鄭尙淳進,參議洪樂純式暇,左副承旨朴奎壽進。故知敦寧李世瑍諡號孝獻。以沈履之爲副提學,金漢老爲校理,吳載紹爲兼文學,嚴璹爲戶曹參判,徐晦修爲同義禁,李海重爲禮曹參議,李憲儒爲監察,趙德齊爲司僕主簿,李素爲義盈主簿,朴左源爲尙瑞直長,兪漢鼎爲軍資直長,洪益烈爲寧陵參奉,尹長烈爲黃山察訪,金峙默爲注書,郭鎭純爲司諫,鄭昌期爲禁府都事,申光翰爲典籍,兪漢章爲平澤縣監。兼春秋單曺命業,耆老所守直官黃錫範。
兵批,判書具允鈺病,參判李在協病,參議朴思亨入直進,參知任珹病,同副承旨金悌行進。副司直尹得養·宋淳明·吳載純·任宗周·尹養厚·李台鼎·鄭日謙,管城將李昌運。
金悌行,以禮曹言啓曰,今十月初四日,合三慶頒赦陳賀時,諸道所封方物,今方看品以入,而其中平安兵使李仁康所封方物,未及上來。事當請推警責,而當初知委時,依例隨其措備封進事,分付矣。事與闕封有異,今姑安徐,原啓本中縣註入啓,而待其封進,追後以入之意,敢啓。傳曰,知道。
洪龍漢,以侍講院言啓曰,本院說書金宇鎭,旣有只推之命,更卽牌招察任,何如?傳曰,允。
朴奎壽,以訓鍊都監·一所巡廳·二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
吏曹參判鄭尙淳疏曰,伏以繼述兩朝,三慶竝萃,縟儀載擧,聖孝冞光,臣民抃祝,曷有其極?仍伏念臣於佐貳之任,亦嘗屢叨矣。非有堪承之實,而恐涉占便之計,每當除旨,輒出膺命,前後行政,亦旣數遭。醜拙畢露,本末已著,此不侍臣言,而聖明亦或俯燭矣。昨日太常正之口傳備擬也,以朴相甲之曾有陞敍承傳,而臣則錯認爲準職,至於檢擬受點。臣之昏謬不審之失,於是乎益著矣。臣方惶懍自訟,恭俟譴何,而過蒙恩恕,罰止問備。臣何可諉以已勘,晏然仍冒,不思所以自引之圖乎?玆敢短章自列,仰瀆宸嚴。伏乞聖慈,俯垂諒察,亟命鐫遞,仍治臣罪,以肅朝綱,以安私分,不勝萬幸。臣無任屛營祈懇之至。批答傳于金悌行曰,旣下敎於判書,三堂皆如此,若五堂則亦皆如此乎?政院莫知八十其君,此章給之,一竝牌招開政。此後循例如此章奏禁焉。開政後,當進水刺矣。
癸巳十月十二日巳時,上御集慶堂。藥房入診入侍時,都提調元仁孫,提調洪名漢,副提調金載順,假注書李羽晉,記事官洪國榮·李魯述,醫官方泰輿·鄭允協·慶絢·白文昌·李長周·鄭潙,以次進伏訖。仁孫曰,夜間聖體,若何?上曰,一樣矣。仁孫奉進湯劑,上進御。仁孫請診候。上命醫官三人入診。泰輿診訖奏曰,脈候左右三部調均,胃脈亦一樣矣。允協·絢之奏,皆如之。上曰,禮判入來乎?仁孫曰,渡江而來,雖早發,似未入城矣。上命宣傳官二員入侍,李漢籌·宋啓休進前。上命漢籌,馳往章陵,啓休馳往順康園,知禮堂何時復命以來。上曰,八十九歲師傅八旬見其諡狀,可貴矣。內局先退。上命書李世瑍致祭文。命書傳敎曰,雖未行相見禮,故師傅一也。噫,八十九歲議諡,于今八旬見焉,古豈有乎?祭文製下,宣諡日,令禮官致祭,有下敎者。李克生其令內局夕入侍,同爲入侍。上曰,甘盤有傅乎?載順曰,甘盤事,見於書傳,而別無立傅矣。上命賤臣,持書傳說命卷以入,命載順讀上中下三篇。命書先自勉戒群工綸音曰,嗚呼,今因故師傅致祭,憶甘盤而命讀本篇,不覺心神開朗,若聞今朝奏開東。嗚呼,昔殷六百年,問其本,卽成湯·高宗也。今聞此篇,嗚呼,此人起於巖築之間,遇高宗恭默思道之時,得于夢而訪於巖築之間,厥像惟肖。豈期若此?初則只以下篇勉于廊廟,予亦有勉,雖暮不耐于心,命讀三篇。嗚呼,故師傅是予未學之甘盤,而此時眷眷于予,因甘盤二字,命讀三篇。少時見小說學琴者,聞猗蘭操歎曰,此足矣,令勿復彈他調,今予意正若此。嗚呼,有此而命讀警世問答,意兼自勉,而此亦予製,衛武抑詩,亦何比于此?昔殷湯得伊尹,豈特平夏?問其本,卽日新又新之效也。嗟哉,伊尹亦豈特自畎畝起,能興殷業?嗟哉,太甲三篇亦伊尹之功也,而嗚呼,高宗應天而作,亮陰不言,恭默思道,夢得賢相於傅巖。噫,昔之漢明,夢金人而開異端,流弊後世。嗟哉,高宗誠心恭默,能得傅巖之中,且問世人,予雖有夢,若得此人於巖穴,此等世界,衆皆曰,此築墻輩,其何爲相?噫,豈特相乎?雖微官庶僚,其何接足?嗚呼,高宗以成湯之孫,誠心思道,故能得良弼,而嗟我不肖,夙夜頹苶,雖庶僚,何見于夢?昨聞甲午進宴時日記,聞故相金宇杭所奏,其像予在班尙在眼,而眷眷者民事。其時以有大慶,特減其年身布,眷眷不已,其時故相徐宗泰,能贊其美,故相李畬亦然。嗚呼,爲民勤懇,屢次詢問,而諸議參差,故惜乎中止,其時見光景憶下敎,曷勝慨歎?嗚呼,不肖嗣服,卄八陞儲位,卅一嗣服,夙夜一念,追慕繼述,故頃年減匹之政,非予也,亦昔賜也。嗚呼,其時若無三臨門三臨殿之擧,嗟哉小民,尙在二匹之中。嗚呼,今雖歸拜,尙有拜顔,而然此亦節目間事,此三篇,卽萬世君臣龜鑑也。以此觀之,頃年講讀,何異囊經?此三篇,雖終身誦讀,其亦欠足。此後儒臣入侍時,只持三篇而入侍。且云嗚呼,伊傅起於畎畝傅巖之間,而能成大功。嗟哉,今日諸臣,起於畎畝乎,起於傅巖乎?皆喬木世臣,屢代爲相者,可謂與國同休,與國同戚,其於夙宵,何忽何忘?亦莫曰人莫若古人,雖柔必剛,雖愚必明,予聞於思傳。且鄒聖云,挾泰山超北海,爲長者折枝,此亦亞聖至訓也。況有志事竟成,予聞於光武,雖小,頃者慶運禮成,亦此義也。作之不已,乃成君子,亦聞於古訓。嗚呼,今朝鮮君與相,其若念念孜孜,聖何遠賢何遠?孫思邈云膽欲大而心欲小,智欲圓而行欲方,此二句若聖訓,而尋常誦者也。其不能者,昨者右相所奏,其誠切實,問其弊,卽一私字也。嗚呼,今予昔果有私,於今頓消,今已八旬,欲爲何爲?興惟及此,中夜掩抑,然一日一日,二日二日,雖謂今月,亦有半朔,益自勉戒。沖子與群工,莫曰言耄,其誠益勉,吾國庶幾,吾民亦庶幾也。夫予卽祚四十九年,歲昭陽初冬十二日,慷慨書示,宣布中外云爾。嗚呼,此雖諭京中,三百六十州苦樂,惟在於八道道臣·兩都留守,欽哉欽哉,莫替莫替事,自政院一體下諭。上曰,暮年得之矣,命玉堂上下番入侍。應敎李,副修撰李會遂進前。上命讀說命上篇,會遂讀中下篇。命禮判入侍,禮曹判書閔百興進前。上曰,役處,何如?百興曰,兩柱皆傷,故工役稍大矣。大抵本陵丁字閣,四面皆簷,故易致風雨之所傷矣。上曰,今則盡爲畢役,已布方甎乎?對曰,然矣。竝與香爐石而正之,香大廳及典祀廳,令本陵參奉,看役修改,而朱簾亦改懸矣。上曰,善爲之矣。順康園則何當畢役,而參議何時入來乎?對曰,今日當復命云矣。上曰,老矣。何能往來?百興曰,各道方物,今方捧入,而京畿方物甚不夥,亦爲一體捧入乎?上曰,人無信不立,雖小,豈可捧乎?置之可也。諸臣以次退出。
癸巳十月十二日未時,上御集慶堂。藥房入侍時,都提調元仁孫,提調洪名漢,副提調金載順,假注書李羽晉,記事官洪國榮·李魯述,前校理李克生,以次進伏訖。仁孫奉進湯劑,上進御。內局先退。上命克生進前曰,八旬見諡狀貴矣,其卽誕諡也。克生曰,恩典至此,無以仰達矣。上命書傳敎曰,噫,憶昔明年,八旬命此,是旣千千萬萬料表,今聞奉祀孫,以此已陞資云。此時宜有職名,令西銓實僉知,今日政,若有窠以付,其無窠,加設啓下,待有窠以塡。諸臣以次退出。
癸巳十月十二日未時,上御集慶堂。奉審禮堂入侍時,禮曹參議宋淳明,右副承旨徐逈修,假注書吳彦敎,記事官洪國榮·李魯述,以次進伏訖。上問淳明曰,畢役乎?對曰,皆爲之矣。上曰,引方何以爲之?對曰,以箭木撐之,撤瓦而以新件引方改之,仍爲整瓦之故,日子致此遲滯矣。上命禮堂先退。
上在慶熙宮。停常參·經筵。
下直,平澤縣監兪漢章。
藥房都提調元仁孫,提調洪名漢,副提調金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。噫,今予一心,猶在乎昔。嗚呼,今日干支丁酉,追憶昔年溫泉隨駕,明日干支卽戊戌,追憶昔此年三月三明日卽庚子。追憶昔此年六月逢干支,猶若此冥然八旬,是豈孝乎?雖欲奮飛,步何能臂何翼?惟建功支撐,曰以脈勝,可謂無事局方,而於予此何人哉?氣何暇諭?待敎入侍。日日悶者則夜長。噫,若此度日,雖百歲,何益哉?
中宮殿·惠嬪宮,藥房口傳問安。答曰,知道。
洪龍漢啓曰,卽者檢閱李魯述,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以備忘記,傳于金悌行曰,今夜長已特甚,曷勝其悶?雖然,慶禮成已十日,以此觀也,歲月猶速也。
傳于洪龍漢曰,內局入侍時,領議政同爲入侍。
又傳于曰,內局入侍。
京畿監司,以金奉朝賀祿捧不受事狀聞。傳曰,更爲輸送事,回諭。
以備忘記,傳于徐逈修曰,入侍時聞微雪,回臥房問焉,於今果雪云,以陰曀用心,初冬冬令,心少紓也。
傳于金載順曰,此時湖西守令若此乎?平澤縣監,當日辭朝,內局入侍,同爲入侍。
傳于金悌行曰,未下直守令,今日辭朝。
傳于洪龍漢曰,內局入侍,守令同爲入侍,。
傳于金載順曰,政官催促。
有政。吏批,判書趙明鼎進,參判鄭尙淳式暇,參議洪樂純式暇,左副承旨朴奎壽進。以趙重晦爲大司憲,李得臣爲大司諫,盧瑞國爲掌令,吳載紹·申致權爲持平,洪履健爲正言,李潭爲同成均,文衡中爲禮曹佐郞,朴晉壽爲刑曹佐郞,李駿祥爲獻陵令,南公著爲司䆃主簿,金啓漢爲章陵參奉,閔百權爲明陵參奉,權偀爲注書,奉敎單洪國榮。
兵批,判書具允鈺進,參判李在協再度呈辭入啓,參議朴思亨入直進,參知任珹病,左副承旨朴奎壽進。以崔弘輔爲僉知,李鳳鳴爲同知,李天普·黃暹爲五衛將,沈輔爲忠翊將,田晉祥爲洪州營將,徐必修爲安興僉使,宋載瑞·李潤章爲宣傳官,李光春爲部將,洪潤海爲於蘭萬戶,禹敍疇爲長峰萬戶。副護軍李東郁,副司直尹東暹·尹承烈·李羽逵,副司果柳翼之。
大司諫李得臣啓曰,臣纔遞外任,未出解由,而特召之下,未敢違傲,雖不得不張皇入肅,揆以公格,勢難行公,請命遞斥臣職。答曰,勿拘。
金載順,以吏曹言啓曰,禮曹佐郞吳命普,刑曹佐郞金基長呈狀內,俱以身病甚重,勢難察任云,竝今姑改差,何如?傳曰,允。
金載順,又以吏曹言啓曰,今此宗廟望祭大祝,前修撰李昌伋,前執義李鎭復塡差,而時無職名,令該曹口傳付軍職,何如?傳曰,允。
朴奎壽,以禁衛營·一所巡廳·二所巡廳·左右捕盜廳言啓曰,去夜犯夜人,無所捉之意,敢啓。傳曰,知道。
檢閱李魯述疏曰,伏以臣,頃緣情理之煎迫,冒禁徑歸,揆以邦憲,合被重勘,而聖度包容,罰止問備,臣誠惶感,靡所措躬。顧臣報效之道,惟在於夙夜無怠,少答涓埃而已,則臣何敢屢事瀆擾,而第臣終鮮兄弟,每念親側之無人,驚憂怱怱,夜不交睫。且於此際,得接家信,則臣父之病,越添於近寒,泄症比前尤劇,登溷無算,飮啖全廢。臣自聞此報,方寸如灼,按住不得,忙陳短章,徑出禁門。伏乞聖慈,俯諒臣情私,治臣罪犯,以肅朝綱,以安私分,千萬幸甚。臣無任屛營祈懇之至。答曰,省疏具悉。爾其勿辭護焉。
大司憲尹東暹疏曰,伏以舊甲重回,邦慶荐臻,縟儀載擧,聖慕克伸,此往牒之所未有,而吾東方於萬斯年之休,自今伊始。擧國懽抃,曷有其極?念臣衰朽巽劣,本乏諫姿,臺垣一步,固是素劃,而柏府除旨,遽下於夢想之外。聞命踖踧,莫省攸措,再昨召牌之下,未及自列,冒犯違傲,冞增兢惶。今以賓對,恩召荐降,反覆自惟,承膺無路,略暴難冒之義,敢徹聽卑之天,惟聖明之俯察焉。向臣之自西藩遞歸也,諫臣,論臣幕裨之事,攙及臣身,而目之以疲軟,勘之以刊削。指意深緊,有非尋常官司之規,雖因揆奏,俯燭其爽實,而至今追思,尙有餘愧。在臣自處之道,豈可以時移事冷,而便同無咎之人,不思所以自伸廉防哉?今臣一遞之義,參倚前衡,變動無路。伏願聖明,俯垂諒察,亟命刊改臣新授之職,重勘臣逋慢之罪,以靖私義,以謝臺言,不勝幸甚。臣無任屛營祈懇之至。答曰,省疏具悉。頃者事雖知過,今初此任,其所撕捱,予則曰非過。噫,卿之雅操,予已知矣。再昨年銜命時事,尙今記焉,故見望無踰,而無事世界故付標,其豈强迫?本職許遞焉。
癸巳十月十三日巳時,上御集慶堂。藥房入診,領相同爲入侍時,都提調元仁孫,提調洪名漢,副提調金載順,記事官金峙默·洪國榮·李魯述,領議政金相福,醫官方泰輿·鄭允協·慶絢·金宗壽·金守儉,以次進伏訖。相福曰,日間聖體,若何?上曰,一樣矣。相福曰,寢睡·水刺之節,若何?上曰,一樣矣。仁孫進湯劑,上進御。仁孫請診候。上曰,置之。仁孫曰,一貼當待下敎乎?上曰,依。上曰,臺諫入來,署經諡號乎?載順曰,臺諫或在外,而大司憲陳疏,未承批矣。上曰,都憲旣許遞,在外臺臣,一竝許遞,其代,政官牌招開政,待下批牌招署經。出傳敎命載順,讀奏公事。上曰,江原監司選武軍官試取狀聞來到,其令該曹,今日內卽爲回啓,亦卽分付。出傳敎至說書金宇鎭牌不進傳旨。上曰,初違牌予已諒,今再違牌,此非渠心,頃者應製聞也,其何過辭而成其美,卽予素心已若此,則其何矇矓踏下?本職許遞。出傳敎相福曰,臣今當遠離,晦間當入來,而至於冬至一陽初生之節,古人亦比於歲首,物膳決不可停矣。上曰,此等之心,卿等亦忍之,可也。相福曰,臣之歸期不過一望,伏願其間,勉進湯劑焉。上曰,予常爲卿悶慮,自量筋力而往返也。上命退。諸臣以次退出。
癸巳十月十三日未時,上御集慶堂。藥房入診,守令同爲入侍時,都提調元仁孫,提調洪名漢,副提調金載順,記事官金峙默,記注官安以權,記事官洪國榮,平澤縣監兪漢章,醫官方泰輿,以次進伏訖。仁孫進湯劑,上進御。上曰,提調頃者其已知矣。幾乎其差,此任有命,今聞可知,兼帶內局許遞,其代,判尹李潭爲內局提調。出傳敎仁孫曰,明日湯劑,亦依例乎?上曰,依。載順曰,祭報府持入矣。上起坐,命讀奏訖。上曰,守令入來乎?載順曰,入來矣。命入侍,漢章進前。命誦七事,漢章誦對。上曰,汝欲爲良吏乎,爲能吏乎?漢章曰,臣才識鹵莽,而當惟勤奉職矣。上曰,是誰耶?載順曰,光國功臣兪泓奉祀孫矣。命宣諭後,仍命退出。命載順,讀奏公事訖。上命退。諸臣以次退出。
上在慶熙宮。停常參·經筵。
藥房都提調元仁孫,提調李潭,副提調金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安。竝此仰稟。
答曰,知道。悶夜長氣益苶,其何暇諭?待敎入侍。
中宮殿·惠嬪宮,藥房口傳問安。答曰,知道。
傳于洪龍漢曰,頃者所奏禮曹謄錄,有下問者,禮判牌招,內局同入。
傳于朴奎壽曰,宣傳官二人,送于一二所,六兩與否知來。
傳于洪龍漢曰,內局入侍,禮判·宣傳官,同爲入侍。
傳于金悌行曰,禮房承旨入侍。
金載順啓曰,新除授承政院注書權偀,時在京畿富平地,斯速乘馹上來事,下諭,何如?傳曰,允。
注書權偀在外代,以洪相纘爲假注書。
金載順啓曰,假注書洪相纘,時無職名,令該曹依例付軍職,冠帶常仕,何如?傳曰,允。
傳于洪龍漢曰,明日儀註安徐,侍衛入直擧行,待下敎只入正時。
徐逈修啓曰,明日常參,各司長官,當爲進參,戶曹判書蔡濟恭,待開門牌招,以爲入侍之地,何如?傳曰,允。
傳于徐逈修曰,朝講兼爲,經筵特進官,以常參入來人,其令塡爲。
又傳于曰,明日殿座時,禁軍·砲手排立安徐。
申益彬,啓曰,平安監司狀啓,義州等古寧朔面居軍人金成三等渰死事。傳曰,令本道恤典擧行。
傳于金載順曰,內局入侍,儒臣同爲入侍。
吏曹口傳政事,禮曹正郞姜俒。
朴奎壽,以御營廳·一二所巡廳·左右邊捕盜廳言啓曰,去夜無犯夜人所捉之意,敢啓。傳曰,知道。
癸巳十月十四日巳時,上御集慶堂。藥房入診,禮房承旨·禮判·宣傳官,同爲入侍時,都提調元仁孫,提調李潭,副提調金載順,記事官金峙默,記注官安以權,記事官洪國榮,禮曹判書閔百興,右承旨洪龍漢,宣傳官尹壽民·宋啓休,醫官方泰輿·鄭允協·慶絢·李敏德·李文載·洪愼讓,以次進伏訖。仁孫曰,夜間聖體,若何?上曰,一樣矣。仁孫曰,寢睡·水刺之節,若何?上曰,一樣矣。仁孫進湯劑,上進御。仁孫請診候。上曰,只兩廳首醫爲之。泰輿等診候訖,退伏奏曰,脈候左右三部,度數調均而脾胃脈候亦一樣矣。仁孫曰,一貼當待下敎乎?上曰,依。命禮判進前,百興進伏。上曰,禮曹謄錄,欲何以爲之乎?百興曰,近年謄錄,多未收整,故臣欲一番釐定,頃日有所仰達矣。上曰,與何郞廳爲之乎?百興曰,當與正郞沈翔雲,相議爲之矣。上曰,此是向來血書者乎?仁孫曰,血書者卽沈翼雲,而此人卽翼雲之兄也。百興曰,沈翼雲則其後自廢杜門不出矣。上曰,然乎?予果不知,今日始聞誠賢矣。上曰,今因禮曹謄錄下敎時,頃者聞名,意謂其人,今日詳聞,非此也。噫,於此事,心常欲諭而氣衰未能,今已日衰,於今復何默乎?沈翼雲擧措,雖因血書而然,心常曰過矣。今聞自此杜門云,以此觀之,朝鮮有兩李商芝,前者謂過,今覺其非,其若此,因頃者怪語而然。噫,於沈一鎭,不過養生家於本宗,亦可謂毛將焉傅也,此猶例語。嗚呼,昔年稱五公主,若家人禮,其常仰瞻,故右尹沈廷輔,特爲手書陞資,予亦仰覩,豈特此也?嗚呼,都尉貴主奉祀孫,豈止於該郞乎?今因儀曹謄錄,以召問此,此亦時也。予若不開,目今世道,孰能爲此?在外臺臣許遞,掌令自有後政,沈翔雲正言除授。此後遙瞻驪岡,勿復拘礙,若此莫重謄錄,亦不可不顧。其代,令該曹無論通淸與否,口傳擇差,其令卽爲謝恩,仍管其事。出傳敎上曰,重臣之子,方在何處乎?百興曰,在江外矣。仁孫曰,閔弘烈·金相翊,俱有經筵兼帶,而昨日只參問安班,不爲謝恩,政院宜有察推,而亦不爲之,此非古規矣。上曰,因今下敎問焉,同經筵閔弘烈·金相翊,俱不謝恩參班云。昨者右相旣奏,而政院此等事,泛看故若此,此日其果若此者故不飭。此後修擧舊典,因此且問,予則都政後過三日申飭。稱以有故,自開政後翌日計云,自政日計云,若此其將無時謝恩乎?此後政院申飭,謝單稱頉,必於政翌日計三日事奉承傳。出傳敎命禮房進前,龍漢進伏。上曰,馳往太室,奉審以來,可也。命載順讀奏公事。上曰,今聞關西道臣狀聞,大抵生齒繁盛,其欲廣占,爲今弊也,況關西乎?其上言勿施事,分付備局。出傳敎上曰,湖西·海西選武都試狀聞來到,其令該曹,今日內回啓,其若上來,許赴於今庭試。出傳敎上曰,今下敎於相臣都憲,豈正二品窠,昨者尹東暹旣許免,則何可異乎?都憲豈趙重晦,本職許免。出傳敎仁孫曰,明日常參有命,而秋判朴相德,有實云矣。上曰,今聞大臣所奏,秋判有實云,許遞。常參長官不可不備,開政連仍,其代,前都憲趙重晦爲司冦長,牌招察任。出傳敎上曰,今番庭試時,此科何科?宜乎精也。雜隨從嚴禁,若有亂入,當該入門官·禁亂官當充軍,以此嚴飭。卽日唱榜,當開東前,殿座興化門,左右挾門·開陽門,徹漏後除標信開門懸題後,仍詣中日廳殿座。待開東開場,當先試初試人,而噫永義武士除初試,所重在焉,亦不在於元數,予當見焉。先試次試初試入格人,次試直赴,設六貫革,規矩旣命,只二中以上封箭事,預爲知悉。許多儒生入庭,亦無簷下,雨具許其持入。出傳敎上曰,卽祚堂受賀,旣翼善冠·袞龍袍,此慶科由何?今番唱榜,當仍袞龍袍,百官亦依此。噫,今月後,於予其何更云,而唱榜致詞亦近賀,而靜而思之。嗚呼,昔年延曙御製,有驗完豐之句。嗟哉,致詞亦曰,開慶運,且驗慶運,今者致詞,亦非予受,故猶存也。出傳敎百興曰,今十八日庭試親臨文武科放榜時,王世孫行禮之節,何以爲之乎?上曰,置之可也。出擧條上曰,注書出去,摘奸宣傳官與之偕入,可也。臣峙默承命偕入,命宣傳官進前。上曰,兩所無稱冤乎?對曰,無之矣。命宣傳官先退。上曰,今問宣傳官,永柔武士四十餘人,而義州數少,只十餘人云,今日畢場云。尙有二日,畢場後來擧子,呈單於兵曹,前一日城門前捧單,一體許射。出傳敎命奉審承旨入侍,龍漢進伏。上起坐。龍漢曰,臣承命馳往太廟,奉審殿內則無頉矣。命讀奏進排官擧案訖。上命退,諸臣以次退出。
癸巳十月十四日申時,上御集慶堂。藥房入診入侍時,都提調元仁孫,提調李潭,副提調金載順,記事官金峙默,記注官安以權,記事官洪國榮,醫官方泰輿,以次進伏訖。仁孫進湯劑,上進御。命坐直承旨入侍,臣峙默承命出傳。仁孫曰,今日極寒,而明當殿座寒殿,伏願加厚衣襨焉。上曰,當加意矣。仁孫曰,明日湯劑依例乎?上曰,依。上命退。諸臣以次退出。
癸巳十月十四日申時,上御集慶堂。坐直承旨·儒臣,同爲入侍時,副校理李商鳳,副修撰李會遂,右副承旨徐逈修,假注書洪相纘,記事官安以權·洪國榮,以次進伏訖。上命商鳳,讀書傳說命上篇訖。又命會遂,讀中篇訖。又命逈修,讀下篇訖。上曰,異於問答矣,文義可也。商鳳曰,學之一字始出於此書之惟斅學半,而論語學而時習之學字,亦出於此矣。上曰,然矣。會遂曰,旨哉乃言,攸服旨字之義,比諸飮食,悅口之味,古聖王之服嘉言如此矣。上曰,然矣。上曰,高宗之得傅說作相,若非誠意,則何能拔之於版築之賤乎?逈修曰,上敎誠然矣,誠之一字,雖無著見於篇中,而時敏之義,亦是誠也。君之使臣,臣之事君,若不以誠,則雖以有如傅說者,無以致用矣。上曰,果然矣。上曰,高宗事蹟,又詳於何書耶?商鳳曰,頗詳於通鑑纂要矣。上命持入纂要高宗卷。賤臣承命持入,上命商鳳,讀高宗紀訖。上曰,果詳矣。上曰,漁樵問答曾見之,而依俙不能記得,持入可也。以權承命,持入性理大全漁樵問答卷,上命商鳳讀訖。上命退。諸臣以次退出。
上在慶熙宮。停常參·經筵。
藥房都提調元仁孫,提調李潭,副提調金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。皎月若晝,心雖淸矣,悶夜長度若年,況今日干支庚子也。憶昔懷千萬,氣何暇諭?待敎入侍。
中宮殿·惠嬪宮,藥房口傳問安。答曰,知道。
洪龍漢,以都摠府言啓曰,今日入直內三廳,武兼禁軍及軍兵等,當爲中日習射,而常參相値,不得爲之之意,敢啓。答曰,知道。
備忘記,傳于申益彬曰,日寒若此,常參·朝講停,只次對。
傳于申益彬曰,庭試在近,此文任卽主人,批下,卽爲牌招察任,仍令次對入侍。
又傳于曰,內局次對竝入侍。
又傳于曰,吏判更爲牌招入侍開政。
又傳于曰,吏判卽爲謝恩,承旨入侍。
傳于朴奎壽曰,承旨雖已出牌,待明朝肅謝。
有政。吏批,判書未差,參判鄭尙淳進,參議洪樂純進,都承旨金載順進。以李潭爲吏曹判書,徐有隣爲大司憲,沈命德爲掌令,金翊休爲持平,李翼元爲判尹,李潭爲藝文提學,鄭昌聖爲知義禁,徐命膺爲弘文提學,洪名漢爲典醫提調,金道淳爲司僕主簿,趙德濟爲敦寧主簿,徐日修爲司饔僉正,申景濬爲順天府使,吳在文爲南平縣監,待敎單李魯述。
兵批,判書具允鈺進,參判李在協病,參議朴思亨入直進,參知任珹病,右副承旨朴奎壽進。以盧瑞國爲副護軍,朴相德·李在協·申致權爲副司直,洪履健爲副司果,金宇鎭·洪相纘爲副司正。以當該銓官推考傳旨,傳于徐逈修曰,此只令銓官知之,傳旨安徐,勿出朝報。
洪龍漢,以兵曹言啓曰,文臣兼宣傳官申光翰,日昨政除拜典籍,勢難兩處供職,呈狀乞遞,不可强令察任,文兼之任,今姑改差,何如?傳曰,允。
又以訓鍊都監·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
副提學沈履之疏曰,伏以臣,聖世之一僇人耳,人言至憯而易眩,罪名至重而難貰。尙保丘壑之危喘,莫非煦嫗之洪恩,而惟其煩冤在心,泯泯無告,怖畏成疾,忽忽忘生者,歲且周矣。迺者邦慶無前,賀儀在昨,雖如臣滓穢之蹤,亦不敢偃處田間,遂至冒沒趨造,粗伸分義。不料館職新除,遽在此際,臣誠驚惶感涕,不知所以厝其躬也。仰惟大化之普洽,不忍一物之永棄,欲爲之庇覆剪拂,復置人數。坑坎袵席,未足喩此盛德,而乃臣則徒以危苦之私,仰瀆嵩高之聽,此其罪尤萬死矣。昨年金吾之供,卽臣首實之辭,而淵鑑洞照,綸音渙釋,至以事件若是昭昭,豈可置諸糢糊爲敎?臣莊誦至今,感泣無窮,臺章所斥欺罔漫漶,果何謂也?若曰不識,則誠有欺罔之罪,直陳相熟者,是豈漫漶之語?爰辭尙存,可按而復,今以此事,必欲延累於臣,若是齗齗者,抑何故也?天日在上,庶可俯燭,若其危言醜辱,眞所謂臣何足言,有辱朝廷者耳。噫,虛船泛流,風浪奚爲?落羽辭殿,彈射不休,事不干臣,而輒欲擠穽,語所及臣,則從以下石。此殆臣命數所關,亦復何恨,而靜思厥由,豈無所以?不才而濫被恩遇,無藉而歷玷華要,人心於此,固宜不平。重以狷介之性,不能俯仰於時,以致齒舌橫騰,鋒鏑交加,傍觀爲之寒心,識者至於拊掌。雖天地至仁,曲賜涵容,簪履不遺,復垂存錄,而顧臣遭罹罔測,情實未白,則沒齒永廢,尙難自靖,抗顔復進,寧有是理?伏以聖鑑日月明也,王章鈇鉞嚴也。使臣之罪,一如言者之言,則亟加詳覈,更施重勘,乃威罰之彰誣漫也。如其不然,則許放畎畝,俾全軀命,亦恩造之保終始也。衷情危迫,言不知裁,惟聖明哀而察之。答曰,省疏具悉。噫,人豈無所遭,而卿之所遭,予則曰孟浪,況事已過矣,若是撕捱,其涉太過。卿勿辭速察職。
弘文提學李徽之疏曰,伏以臣之虛帶文任,今至五箇月矣。喉院不諒,辭章見阻,屢違召命,罪戾徒積,嚴譴惟俟,處分未蒙,惶隕縮伏,五內靡定。今者試期不遠,冒當無路,情窮勢蹙,不得不冒死哀號,於是乎益知悶隘而猥越也。念臣幼而失學,長而無聞,雖隨章甫之後,粗習公車之文,而其所以依樣畫葫者,不過得魚而忘筌。加以年邁病侵,邯鄲之步已失,鉛刀之刓難試,尋常尺牘,亦多瘡疣,則周旋館閣,黼黻王猷,實非夢想之所敢期也。銓曹苟擬,終蒙誤恩,豈以臣世掌絲綸,容有緖餘之可取耶?銀根之譏,反出於文章之家,則箕裘之業,可責於癡拙之姿乎?抑臣自來情勢,雖冗司末秩,固不當冒進,而況淸選之任,乃敢晏然濫受,其於四維之嚴,何哉?從前踐履,罔非踰涯,而感激恩私,忘分輒膺,鬼瞰人怒,身名已汚,只自訟愆,更誰怨尤?向者憲臣之先啓,伏蒙聖鑑俯燭,至勤筵敎,今何敢復瀆,而惟是愚迷之性,不善周章,人言峻發,拳踢交加,追思愧恧,殆無自容。顧臣自靖之義,但當斂跡榮途,庶幾息補而已。且臣重經危疾,榮衛枯渴,精神昏瞀,看人書字,頭烘眼眩,未過數行,不識其何語。頑痰又結於右肩,晝夜刺痛,臂腕不能屈伸,衣帶之結,亦須於傍人,按筆考試,實無可望。情病如此,日昨又犯違逋,臣罪至此,寧欲無生。玆敢不避煩瀆,瀝血仰籲。伏乞聖明,諒臣危迫之情,憐臣廢痼之疾,亟遞臣職,仍治臣罪,俾警群僚,不勝幸甚。答曰,省疏具悉。噫,知卿熟矣,頃者舊邸,坐門謂卿,卿其惟矣。其後怪擧,於卿何有?卿勿過辭,從速行公。
正言沈翔雲疏曰,伏以臣,世受國恩,與天無極,如臣不肖,遍被洪造,自在筮仕,屢承委曲之盛眷。及叨賜第,猥蒙便番之殊渥,再擎寶墨,重奉恩祭,榮動觀瞻,感徹幽明,闔門隕結,圖報無地。臣之一身,非臣自有,凡在卑下冗散之職,初無去就淹速之義,惟當聞命輒膺,隨事自效,以伸區區攢祝之忱而已。不意玆者,十行恩敎,特推念舊之至意,薇垣除旨,遽紆出常之寵命。噫嘻此生此日,臣何以得此於吾君也?臣於是感極嗚咽,涕泗被面,實不知死所也。第伏念臣家情理之切悲而至苦者,惟我聖明,照燭無餘,臣何敢更暴肝膈,以瀆崇嚴,而臣之先父常懷隱痛,竟終微官,卽其自靖之義,可質神明。惟臣兄弟,自夫孤露之後,追念平昔之志,未嘗不相對而掩抑也。臣與臣弟臣翼雲,凡於處義,寧有異同,而特其登科,偶有先後之差耳。且念臣父在世之日,臣嘗赴嶺邑,以爲便養之計,而奄罹酷罰,尙保頑喘,而永惟移孝之道,益切竭忠之願。黽勉就試,僥倖策名,原心而論,則縱出酬恩之圖,執跡以觀,則難免媒榮之嫌。今若自同平人,視若固有,徒感拂拭之異數,全昧怵惕之私義。臺閣淸顯,一朝揚揚,則不但臣心之有所不忍,人將謂臣何哉?瞻望宸陛,跡阻叩謝,情雖慽矣,分亦虧矣。伏乞天地父母,俯垂諒察,將臣新授職名,亟命收還,以安私分,仍治臣罪,以肅朝綱,千萬幸甚。答曰,省疏具悉。嗚呼,爾是誰奉祀孫?爾弟所爲,予則曰過矣。昨聞所奏,知其杜門。嗚呼,暮年見李商芝,爾弟二人聞此後,予常過者,心氷釋,可謂蹈白刃者,聞何晩乎?於爾誤謂爾弟,今日亦覺。且爾父誰子,爾今爲誰奉祀?非特本事無可言,昨日下敎,非爲爾也,遙瞻驪州而然也。其後怪語無人倫,其誠自道者,其何過辭?勿辭察職。
掌令李福徽疏曰,伏以臣本無似,濫被洪造,累入臺地,曾無一言報效,豈敢爲冒沒承當之計,而只緣大禮在前,不敢言私,章皇出肅,粗伸義分,以武場纔設,召牌儼臨,仍因蹲冒,連赴試所矣。乃於試役已畢,詣闕復命之際,卽接家信,則八耋老父素患痰眩之症,遇寒添劇,食飮全却,委頓叫痛,氣息凜綴云。臣自聞此報,心神飛越,按住不得,急於歸護,玆敢冒陳短章,自外徑還。伏乞聖慈,俯垂諒察,亟削臣職名,以便救護,仍治臣逋慢之罪,以肅朝綱,千萬幸甚。答曰,省疏具悉。爾其勿辭護焉。
持平吳載紿疏曰,伏以臣,本以庸愚,猥蒙洪造,叩冒罔非踰涯,而至若言責重任,尤非如臣謭劣,所可堪承。除旨纔下,天牌踵臨,兼有署經擧行之命,怵畏分義,張皇出肅,有負初心,自顧慙恧。且臣之七十偏母,素抱痰病,積年沈痼之中,又添輪感,飮啖全廢,元氣凜綴,諸般症情,極甚危重。臣左右扶將,實無一刻離捨之勢,不得不疾聲呼籲於仁覆之下。伏乞聖明,亟削臣職,以便救護,仍治臣瀆撓之罪,以肅朝綱焉。答曰,省疏具悉。爾其勿辭護焉。
癸巳十月十五日辰時,上御集慶堂。藥房入診入侍時,都提調元仁孫,提調李潭,副提調金載順,記事官金峙默,記注官安以權,記事官洪國榮,醫官方泰輿·鄭允協·慶絢·白文昌·金世彦·許,以次進伏訖。仁孫曰,夜間聖體,若何?上曰,一樣矣。仁孫曰,寢睡·水刺之節,若何?上曰,一樣矣。仁孫進湯劑,上進御。仁孫請診候。上曰,置之。仁孫曰,一貼當待下敎乎?上曰,依。命藥房先退。諸臣以次退出。
癸巳十月十五日辰時,上御集慶堂。大臣·備局堂上,引見入侍時,左議政金尙喆,右議政元仁孫,左參贊韓光會,仁陽君李景祜,知敦寧徐命膺,刑曹判書趙重晦,副司直李章吾,禮曹判書閔百興,兵曹判書具允鈺,訓鍊都正李潤成,行副司直尹泰淵,吏曹參判鄭尙淳,行副司直徐命善,大司諫李得臣,副校理金漢老,持平申致權,左副承旨朴奎壽,假注書洪相纘,事變假注書李東夔,記事官安以權·洪國榮,以次進伏訖。尙喆曰,聖體,若何?上曰,一樣矣。尙喆曰,冬至物饍停封之敎,亟命還寢,臣所望也。上曰,其止之。生獐四·生雉數十,極不緊矣。不但此也,內殿所供中,尙有生者,又有獨角者,必家養而然也,豈不不緊乎?仍命書傳敎曰,頃年慈殿,諸道物饍命減者多,而其中有生雁,故予果奏一體減也。古猶然,況今乎?且靑頭鴨停封事,幾次下敎,昨見賀物饍,亦有生鴨,依生鴨例,此後勿代停封事,自廚院相考所封道,皆一體分付。又命書傳敎曰,雖來非用,而石湯罐若織毛馬裝,功大而無用,於北道有以黃毛代封例,而或有本色封進者。令禮曹考案,依鴨子例,此後勿代停封事,分付。又命書傳敎曰,騎堂三度許遞其代,行司直宋淳明爲兵曹參判。尙喆曰,喬桐還賑穀,自畿營劃給事,領相已陳達蒙允矣。卽見京畿監司沈鏽報備局者,則喬桐民事,十分遑急,開春後,不可不設賑,而某樣穀中,請劃二千石矣。喬桐災荒如此,其所救濟,不容遲緩,勿論喬桐,本營傍近沿邑帖價穀與營賑穀中,限二千石,使畿伯從便區劃,分付,何如?上曰,依爲之。百興曰,章陵香大廳·典祀廳及諸執事處所修改之役,日寒如此,難以土役,待春擧行,何如?上曰,停役,待春擧行,可也。得臣曰,有國之政,無論豐歉,嗣歲之憂,不宜少忽,若論其本,糶糴爲最,而糶糴之弊,莫甚於以未捧爲已捧耳。臨歲各邑以此彌縫,及其分還之時,以分給樣成出文書,故數次分給之後,則當初未盡捧之數,都入於收殺區處中矣。朝家或遣摘奸,留庫如數,則謂以無頉,而若其最初虛錄之弊,無以矯正,烏在其爲民糶糴之義哉?今當糶糴方張之時,尤宜有申飭之道。請令諸道道臣,趁其已捧庫未分還之前,別遣親裨,抽栍摘奸,如有現發,照律嚴處。上曰,今者所啓,誠甚切實,依啓。出擧條賤臣讀批答訖。上曰,注書誰也?仁孫曰,故領相洪致中之孫洪相纘矣。上曰,直孫乎?仁孫曰,非奉祀孫而乃曾孫,亦兪奉朝賀之外孫矣。上曰,內外家俱有來歷矣。雖聞聲音,亦知其爲人,聲音頗有肖厥外祖處,可知其淳實矣。貌亦好乎?尙喆·仁孫齊聲對曰,然矣。上曰,與其外祖頗似否?仁孫曰,比於兪奉朝賀則小,而眉目頗肖似矣。上曰,故領相則豐原嘗稱金玉其人而貌美好,且美鬚髥矣。仁孫曰,誠然矣。上曰,卿曾見之乎?仁孫曰,未及見,而曾見其家藏畫像矣。上曰,雖有畫像,予何能省識耶?致權曰,科試在前,則朝臣下直單子,例不得捧入,而近日卿宰之下直相續,事甚未安,請當該捧單承旨,從重推考。上曰,依啓。致權曰,政官之臧否,實係世道之汚隆,前後飭敎,何等勤摯,而吏曹判書趙明鼎,當初遽出,已涉苟簡。及其行政,率多濟私,凡所差除,非姻婭則族屬,公議拂鬱,搢紳駭笑。日前憲啓,旣以政注規切,則急急陳章,仍卽赴政,全沒廉防,一味貪戀。不可置之於冢宰之重任,請吏曹判書趙明鼎罷職。上曰,漢宣能治其本綜核,況於暮政,豈可少忽?頃者因任觀周·李克生被斥,緘問臺臣,其後臨門,意蓋此也。大抵爲冢宰被彈,前後相續,心常慨然,而近者少息,於今弘學牌招之時,不先不後,乃有此擧,而頃者憲臣所請,不過官師相規,而今者以此起頭,語深十倍,此何意乎?循私二字,猶可謂捕風捉影,而姻婭二字旣有形跡,其何藏頭提尾,何待緘問?若知,其須詳斥。出擧條致權曰,臣言議巽軟,本不合於淸朝耳目之任,而昨因署坐,冒沒一出。今當賓對,黽勉隨進,適有區區之蘊,粗效一日之責矣。今承聖批,以詳斥爲敎,臣於是,不勝慙悚之至。惟彼重臣政注循私之跡,出處放倒之狀,衆目難掩,有口皆言。如南平縣監金常行,宣敎官金悌行,卽其親査,齊郞沈有鎭,甥姪之妻父,宋宅奎·閔百權,甥姪之至親,順天府使鄭枋,卽其子婦之至親,司饔僉正趙德行,卽其堂姪,司僕主簿趙德濟,卽其養子之兄也。今臣所論,實採擧世之公議,而今此詳斥之敎,實緣臣人微言輕,不能見孚之致。且初登筵席,事多生疎,大損臺體,何可一刻晏然於臺次乎?請命遞斥臣職。上曰,今聞引嫌,俱擧姓名,皆非糢糊孟浪,一猶飭也,況幾十?暮年勵精,不可默默,果若此,亦不可本啓而止,亟施不敍之典,以淸銓曹。噫,其於論人,若是指的,于今八旬初聞,其雖尙矣,由疎而然,於臺體大損,不可曰是而例批,依啓。出擧條上曰,吏判極非矣。何若是多人也?仁孫曰,吏判爲人甚寬厚,故自然如此矣。上曰,吏曹判書趙明鼎,罷職不敍事。出榻敎上曰,摠管李命峻許遞事。出榻敎上曰,宣傳官一員入侍事。出榻敎命書傳敎曰,若此故無睡而臥,今番庭試,只入直侍衛事,傳于政院云。當該承傳色,對以已下敎云故不諭,今稟其涉駭然,專由乎輕着所致。當該中官申德龍,從重推考,三明只入直侍衛。又命書傳敎曰,庭試在近,一提學牌招,一提學作闕,此何景像?且冢宰作窠,政官牌招開政,待下批牌招察任,因開政。提學代,以無故與非下敎人備擬,待下批牌招察任。上命退,諸臣以次退出
癸巳十月十五日申時,上御集慶堂。藥房入診入侍時,都提調元仁孫,副提調金載順,記事官金峙默,記注官安以權,記事官洪國榮,醫官方泰輿,以次進伏訖。仁孫進湯劑,上進御。仁孫曰,明日湯劑,依例爲之乎?上曰,摠管今適有窠,而諸宗必也曾經,而噫,凝善君只一人,幾年堂宗,今僅陞資,特授,其代,今日政下批。出傳敎上曰,吏判之今日不入,不爲過乎?仁孫曰,今日雖如此,豈可連爲撕捱乎?上曰,注書出去,吏曹參判·參議入侍開政事,分付,可也。臣峙默承命出來,與吏曹參判鄭尙淳·吏曹參議洪樂純偕入進伏。命持入望單子,仍命載順讀奏訖。載順曰,判尹望,以一品爲二品之副望,當該政官推考,此望勿施,何如?上曰,依爲之。上命退,諸臣以次退出。
癸巳十月十五日申時,上御集慶堂。承旨入侍時,右副承旨徐逈修,假注書洪相纘,記事官安以權·洪國榮,以次進伏訖。上曰,凡庭試命官與文任·外擧子,不拘以赴事,曾爲下敎,況今科乎?近者嫌道太廣,更加申飭,其令咸赴。出傳敎上命注書出去,吏判牌去來申飭,內局入侍。賤臣出來,都提調元仁孫,副提調金載順偕入進伏。上命右副承旨先退。上命政官入侍。賤臣出來,吏曹參判鄭尙淳,參議洪樂純,正郞金致九·姜彝福,兵曹參議朴思亨,佐郞朴鎭宇,左副承旨朴奎壽偕入進伏。上曰,噫,近者寥寥之時,有此啓,而巧矣其啓。近者只識冢宰,而啓語亦涉糢糊,故措辭下答,卽席擧諸名引嫌。若此後,豈云糢糊?可謂錚錚,故竝遞其職,其令開政,不汰只遞,意亦在也。今聞臺臣書付,宣敎官亦在其中,此誠過矣。以此觀之,臺臣於八人,豈皆識寸數?浮囂躁競未息可知,曷勝歎哉?雖然,旣知其過,因置其類,豈八旬綜核之政?宣敎官金悌行遞差,傳旨勿書。若此後,於今勢難供職,特許遞,其代,以前府使李碩載爲承旨。若有解由,勿拘,牌招察任,房順房。其餘人皆備擬,其中趙德濟,噫,所重在焉。因銓官之不察,豈可無故作散?今日政他窠備擬,兩守令皆湖南令,此時豈可一刻曠官?待下批明日辭朝,給馬赴任。出傳敎又命書傳敎曰,今番庭試,何等重也?兩館提學,不可不備,而弘文提學亦主人,而再違召命,其涉過矣。而若是相持,徒損國體,事當下敎,而與無端違牌,亦有間焉。只遞其職,今日備擬下批後,與藝文提學,待明朝牌招察任。又命書傳敎曰,文任望,豈特前已下敎?今日亦諭,而强爲備擬,當該銓官,從重推考。又命書傳敎曰,今聞關西兩縣擧子成冊,近七百云,若此其日唱榜誠難,俄者雖非此奏,其過百可知。兩縣以殿試規,先爲試取,從矢數欲爲同付而未諭,於今果若此。永義兩武士,明日中日廳,兵判·訓御兩將·入直騎郞·入直兩摠郞,同爲試取,只二中以上書入。若此後,再明追來者,同赴於三明殿試,以示予信令之意。明日則設四貫革。載順曰,從一品不得擬望於正二品之下,自是政例,而今此判尹排望,有做錯之失,政官推考,何如?上曰,依爲之。出擧條政訖,上命退,諸臣以次退出。
上在慶熙宮。停常參·經筵。
藥房都提調臣元仁孫,副提調臣金載順啓曰,伏未審夜間,聖體調攝,若何,病候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。羲經乾卦文彦,曰,貞固足以幹事,昨日軍號亦貞固,予若貞固,今年豐享豫大,一何至此?今月成禮,意在追慕,其何道也,而今年太康,心切歉然,見軍號倍予心。前則見月,其畫直在於中,昨夜見焉,在於左。以此觀也,遮眼前後異,烏可知月果明也,而意謂若日,日則太陽,故房中能明,月則太陰,故雖庭見亦欠。建功若有功,予視豈若此?氣何暇諭?只自興嗟,待敎入侍。中宮殿·惠嬪宮,藥房口傳問安。答曰,知道。
傳于朴奎壽曰,試射早爲之,二中之人,宣傳官率來,通陽門待令。以武臣堂上朔試射望筒,傳于朴奎壽曰,置之。傳于申益彬曰,內局入侍。傳于朴奎壽曰,此後入格人姓各年歲居住,葉紙書入。傳于朴奎壽曰,新除捕將牌招,命召及大將牌·傳令牌傳授。
兵曹口傳政事,以李國賢爲右邊捕盜大將,以趙爲禁軍別將。
朴奎壽,以兵曹言啓曰,同知中樞府事李鳳鳴,老病在鄕,末由上來。僉知中樞府事方孝民,身病猝劇,勢難供職,俱爲呈狀乞遞。西樞雖是閑局,不可一向虛帶,竝今改差,何如?傳曰,允。
朴奎壽,以司僕寺言啓曰,今親臨慶科庭試時,新恩所騎,當以本寺馬給之,而直赴數多,勢難盡爲排把。依近年例,文科全一榜,武科只元榜入格者,給馬,何如?傳曰,知道。永義武士,一體給馬。
朴奎壽,以刑曹言啓曰,親臨放榜時,天童軍當爲待令,而文科則全數定給,武科則只給甲乙科事,曾有定式,今亦依此擧行之意,敢啓。傳曰,知道。
禁衛營·左右捕盜廳·一二所巡廳,犯夜人無所捉草記。傳曰,知道。
弘文館提學徐命膺疏曰,伏以臣,昨在對班,伏聞聖敎,若曰,曾經文衡者,不可行公於提學,而及歸私次,忽伏奉弘文提學除旨,臣驚疑戃惑,誠莫知其所以也。念玆事,爲文苑銓家之聚訟久矣。不可不一番登聞,以定格例,況今科試,只隔一日,變通尤不容少緩,敢此略陳焉。曾在肅廟朝,以曾經大提學者,不得兼提學,申明定奪,而故判書金鎭圭,經文衡之後,一不行公於提學,故當宁初年,故相臣李宜顯,以弘文提學,當文衡之薦剡。以此引義,再違召命,則大臣啓遞,殿下允從然後,故相始出行薦事。伊後故相及故判書李德壽·尹淳,又以曾經文衡爲提學,承命撰進。莫重文字,則與夫薦剡,事體不同,於是乎有一二飭敎。及續大典編纂時,一郞廳專管吏典,以最後飭敎,載之於吏典中。自是以後,銓家諸臣,擧續典以藉口,文苑諸臣,引舊例以覆難。雖前後筵席,聖敎非不諄複,而旣未見於經綸,又未著於式例,至今尙在然疑之中。且以昨日朝承明敎,夕有除目觀之,亦可知此事取決,將無所止泊也。召牌之下,進身無路,玆據事實,仰瀆宸嚴。伏乞先遞臣弘文提學之任,仍令銓曹,永爲定式,俾文苑故事,不至壞損,千萬幸甚。答曰,省疏具悉。官雖同處,義各不同,而況續大典爲今金石典也。其時纂輯諸臣,先卿亦在其中,旣列書職名,百人雖不遵,卿何不遵?今無他謂,只謂此也。噫,今科何科?卿亦旣製是事,親臨科試,文衡猶備,而況兩館乎?且曾經文衡,雖二人,可兼于三。噫,百八十一年後,爲此禮設此科,期日在再明,予心憧憧。卿亦何陵外孫?憧憧君心,亦何若此?卿勿過辭,卽速膺命。
吏曹判書李潭疏曰,伏以選部之命,又奚爲而及於臣哉?臣之不稱是任,臣亦有自知之明,而顧臣素無定力,惟畏義分。每當嚴命,惶恐罔措,不敢爲固辭計,一膺再膺,短拙畢露。向蒙天地父母體下之恩,獲解重務,惟日夜攢祝,今奉除書,五內失守,殆無異於窮人之蹙蹙無所歸也。臣前旣以權要之不宜久據,引以爲義,殿下亦以是許免之,到今數朔之後,乃反揚揚復出,則是前日之辭不誠也。臣雖萬萬無似,豈忍爲是哉?身帶嘗藥之任,荐違特召之命,揆以邦憲,誅戮猶輕,忽於此際,又伏承藝苑新命,臣尤惝怳駭惑,莫省攸處。噫,文垣掌制,何等峻選,淸朝哲匠,不患無人,歷數四百年來,豈有如臣之冒玷者乎?臣之矇學蔑識之狀,孰不知也?特以臣家之世掌絲綸,人或疑其家庭緖餘,粗有濡染。始也銓議謬擧,卒之恩點誤下,不但濫竽之爲可愧,忝先之懼,又有倍於他人者。臣若徒慕榮名,恬然冒受,則其爲駭四方之聽,貽一世之笑,豈細故也?天牌之下,承膺無路,今日問候之列,亦不得進身,有臣如此,生不如死。伏乞聖明,曲垂諒察,將臣本兼諸任,盡行鐫免,仍勘臣逋慢之罪,以肅朝綱,實公私之萬幸也。答曰,省疏具悉。其於冢宰,卽是熟手,復授于卿者,意亦在焉,其於文任,以三代文衡孫,今爲此任,予亦曰晩矣。身帶內局,本職再違,已涉過矣。今於此章,亦何張皇?卿勿辭速行公。
正言李弘濟疏曰,伏以臣之病情,略陳於頃日祈免之章,想或聖明之俯燭,而原來臣痰咳之症,乃數十年貞疾也。每當寒節,如期必作,重歇無常,開春始愈,近日冷氣,雖不甚緊,而猝添輪行感氣。危篤之狀,比前十倍,若似無故養閑之人,則實無頃刻蠢動之勢矣。臣年前草土之後,旣失怙恃,而所以怙之恃之者,惟我殿下而已。至於筋力奔走之事,雖十顚九仆,盡瘁後已者,是臣區區之願,而若夫言責之任,則天威咫尺之下,敢論是非之說。奏對之際,咳喘大發,則有不可以嚴畏敬謹而禁其聲,其爲褻慢,實有關於臣分,此臣所以彷徨踧踖,不敢爲進身之計也。向叨監試之命,義同往役,不敢言私,逐日往來,觸冒風寒,種種危刑,不一而足。昨暮詣闕,重門已閉,不得反面,退伏旅舍,終宵叫苦,以此病狀,萬無復命之路。玆敢不避猥越,略暴肝膈之言。伏乞聖慈,俯垂諒察,亟賜鐫遞,仍治臣逋慢之罪,以肅朝綱,俾安私分,不勝幸甚。臣方乞免,不宜拖及他說,而事在目下,略此附陳,向者諫長,以科弊有所陳啓,而臣又有愚見焉。試事之不嚴,莫若近日,科榜一出,辭說紛然。雖未必盡如浮囂之言,而爲考官者,苟能恢其公道,爲士子者,亦能恥其躁競,則豈有是囂囂之言哉?今此慶科,旣有所重,昨下傳敎,又復嚴飭,臣無容更事煩陳,而第謬習已痼,私意橫流,捧券之際,不無弄奸之端,分軸之時,每多用情之患,事之寒心,莫此爲甚。臣謂另擇考官,嚴加申飭,俾無如前雜辭之弊,可也。目今人心陷溺之時,子弟多異之歲,禁盜一節,不可不申嚴也。近者新門外士夫家,有四五賊漢,乘夜突入,拔劍恐喝,劫奪家藏,無異强盜。都城咫尺,有此竊發之患,而仄聽多日,終無譏捕之擧,捕廳設置之意,果安在哉?臣以爲當該大將,特施譴罷之典,斷不可已也。答曰,省疏具悉。首陳事,可謂當今弊也。欲諭聞此,先爲申飭,其何費答?噫,近者捕將,莫若昔人,曾以此等事,有請飭者,而今者聞八旬初聞。此律猶輕,當該大將,施以不敍之典,該廳從事官,事當棍汰,而慶科當前,只汰,門外巡邏無則然矣,旣有則有此等事而莫聞若此。闕外雖有是事,於巡邏其將合眼而過,當該部將,事當重棍充軍,而亦若該廳從事官,今日內各捉物草記,功過相準,分揀。不然,慶科三日後,令左大將棍五十,海島充軍。爾勿辭速察職。
癸巳十月十六日午時,上御集慶堂。藥房入診入侍時,都提調元仁孫,提調李潭,副提調金載順,記事官金峙默·洪國榮·李魯述,醫官方泰輿·慶絢·鄭允協·金宗壽·金守儉,以次進伏訖。仁孫曰,夜間聖體,若何?上曰,一樣矣。仁孫曰,寢睡·水刺之節,若何?上曰,一樣矣。仁孫進湯劑,上進御。仁孫請診候。上曰,置之。仁孫曰,兩李判府入來肅拜後,爲承候方留待矣。上命賤臣出去,使之入侍。臣峙默承命出來,與判府事李溵·李思觀,偕入進伏訖。溵曰,近日極寒,聖體,若何?上曰,一樣矣。溵曰,寢睡·水刺之節,若何?上曰,一樣矣。命載順讀奏公事。上曰,吏判批下,掌試在明,莫重內局,何敢撕捱?卽爲牌招,其令監煎再貼。出傳敎上曰,文任批下,卽爲牌招察任。出傳敎上曰,將欲申飭,臺章適到,以昨日命宣傳官一所廉問觀也,此科必欲精可知。噫,武所猶然,況文試乎?且大比科已飭,況此科乎?其聞旣多,而惟莫知若此,帳殿鳳煥類聚字,不覺寒心。頃者薇垣長所奏,心以爲駭,場中軍士申飭之請,聞一知十。今番庭試,字樣詭怪者,書體異常者,緊處刀擦者,文雖若李杜,皆拔,捧券弄奸,在於衛軍,分軸用奸,在於院吏。今番有若此,當該衛軍·院吏,付諸攸司,鍾街決杖一百,限己身海島水軍充定。以此先爲嚴飭,以示予效周朝象魏懸法,其亦刑期無刑之意。出傳敎上曰,以嚴科場事已下敎,而嗚呼,今予一心憧憧,唯在追慕。嗚呼,今番慶運禮成,何意也?龍灣忍復更西東之御詩,癸亥卽阼堂親政時,飭銓官下敎,尙今誦焉,此科此科,嗚呼,自幼一心,雖水欲洗而飮,況暮年?噫,今番大比科初試卽予周歲見,故已嚴飭,況此科,昔李君行欲貫開封籍。其戒曰,欲求事而先欺君可乎?此猶然矣,況大者乎?是猶第二件事,今予諭者,逢三代所無慶,設三代所無科,其所飭勵,焉可已乎?咸聽此敎,莫陷挾私欺君之科。出傳敎上曰,右大將處分代,以左大將差代間兼佩摠察事,牌招聽傳敎。出傳敎仁孫曰,第二貼當待下敎乎?上曰,依。命內局與兩原任先退。命宣傳官率擧子入侍,仍命進立階上,下詢姓名居住訖,命退出。上曰,注書出去,內局使之入侍,可也。臣峙默承命出來,與之偕入進伏訖。仁孫再進湯劑,上進御。仁孫曰,明日湯劑,亦依例乎?上曰,依。上命退,諸臣以次退出。
上在慶熙宮。停常參·經筵。
藥房都提調臣元仁孫,提調臣李潭,副提調臣金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。定日已近,憶昔憧憧,氣何暇諭?待敎入侍。中宮殿·惠嬪宮,藥房口傳問安。答曰,知道。
申益彬啓曰,今此庭試試官望中,時無職名人員,令該曹口傳付軍職,何如?傳曰,允。
兵曹口傳政事,副司直金致恭,副司果洪相簡·洪景顔·朴相甲·閔養烈·韓鼎裕·林得浩·閔恒烈·安廷鉉·任希雨。
備忘記,追慕深心憧憧,閔夜長誠沓沓,昨辛丑今壬寅,憶昔年懷千萬,撤漏後幾次覺,聞開東心少紓。明日試一慶科,二十人果得賢,永柔人六十餘,見乾道豈偶然?近八百猶若此,且二百將取幾?唱榜後吾事畢矣。
傳于申益彬曰,內局入侍。
傳于申益彬曰,試官牌去來催促。
備忘記,永柔人已先取,明日殿試先初試人,設六貫革,比較片箭。
傳于申益彬曰,今日試官,敢如是遲滯,在家未及來人,付標以入。
傳曰,牌去來申飭。
傳于申益彬曰,試官牌申飭。
備忘記,都提調·提調皆爲試官,兼帶皆許免,領敦寧·仁陽君,爲都提調·提調。
傳于李碩載曰,內局入侍。
傳于李碩載曰,儒臣持孝悌篇永世追慕錄,同爲入侍。
傳于朴奎壽曰,坐直承旨入侍。
傳于朴奎壽曰,興仁門·開陽門,待標信下開門。
洪龍漢,以兵曹言啓曰,卽接內氷庫牒報,則本庫修理,今已畢役云。今十月十八日爲始,曜金門依前還開,守門將亦爲撤直之意,敢啓。傳曰,知道。
朴奎壽,以兵曹言啓曰,直赴殿試捧承傳人扈衛軍李弼龍等一百二十八人,庭試初試陳試人通德郞梁埉等三人,直赴會試人選武軍官崔東崙等七人,竝依例許赴於明日庭試殿試之意,敢啓。傳曰,知道。
朴奎壽,以義禁府言啓曰,明日親臨庭試時,本府都事,皆爲赴擧,武都事一員,本府入直,而當直入直,公事回公都事及興化門禁亂都事,無以推移。假都事五員,令該曹依例差出,以爲分排之地,何如?傳曰,允。
御營廳·左右捕廳·一二所巡廳,犯夜人無所捉草記。傳曰,知道。
癸巳十月十七日辰時,上御集慶堂。藥房入診入侍時,都提調元仁孫,提調李潭,副提調金載順,記事官權偀·洪國榮·李魯述,醫官方泰輿·鄭允協·慶絢·白文昌·金世彦·李敏德,以次進伏訖。仁孫曰,夜間聖體調攝,若何?上曰,一樣矣。仁孫曰,寢睡·水刺之節,何如?上曰,亦一樣矣。上進御湯劑訖。仁孫曰,診候,何如?上曰,爲之。泰輿進伏診察訖。奏曰,脈候左右三部,度數調均,脾胃脈候一向差勝矣。其下諸醫,以次診察,皆如泰輿所奏。上曰,桂坊入直官,旣入闕內,當應擧乎?仁孫曰,然矣。外司入直官,皆出假官而入場矣。上命書傳敎曰,世孫明日侍坐,入直桂坊赴擧,只入直春坊陪焉。詣中日廳當隨轎,只日傘待令,繖扇武兼陪衛,內局陪衛官皆安徐。上曰,義州儒生一人,則應當爲之,於渠千載一時,幾人來到云?仁孫曰,爲十餘人云矣,武士亦有追到者,而旣已撤場,故不得應擧云矣。上命書傳敎曰,欲爲下問,今聞相臣所奏,昨日未到者,有來者云,午後限日暮,其令昨日試官,仍爲試取。明朝殿座前來到人,皆令殿座時,先爲入射,畢射後來到者安徐。仁孫曰,領府事韓翼謩,方以齒痛,不得承牌,極爲惶悚云矣。上命書傳敎曰,明日武科命官,左相進去。仁孫曰,明日開場後,卽爲還內伏望矣。上曰,當還入矣。上曰,禮房早登科第,而爲人善矣。仍命書傳敎曰,明日試所承旨,禮房爲之,科次侍衛安徐,只該房入侍,皆捧券前代房入侍。上命讀開城府試取啓聞訖。仍命書傳敎曰,松都試取狀聞來到,令該曹今日內回啓,閑良許赴於今殿試。諸臣以次退出。
癸巳十月十七日申時,上御集慶堂。藥房入診入侍時,都提調金陽澤,提調李景祜,副提調金載順,記事官金峙默·洪國榮·李魯述,醫官方泰輿,以次進伏訖。陽澤曰,日候頗寒,聖體,若何?上曰,一樣矣。陽澤曰,寢睡·水刺之節,若何?上曰,一樣矣。陽澤曰,中宮殿氣候,若何?上曰,安過矣。陽澤曰,王世孫氣候,若何?上曰,好在矣。命載順,讀奏御製訖。陽澤進湯劑,上進御。陽澤曰,明日湯劑,當於懸題後奉進矣。上曰,依。陽澤曰,明日當依例口傳問安矣。上曰,依。上命退,諸臣以次退出。
癸巳十月十七日申時,上御集慶堂。坐直承旨·儒臣,同爲入侍時,同副承旨徐逈修,記事官權偀·洪國榮·李魯述,校理金漢老,修撰金思穆,以次進伏訖。上曰,持何冊而入來乎?漢老曰,續永世追慕錄持入矣。上曰,上番讀之。漢老讀一卷訖。上曰,下番讀之,思穆讀一卷訖。上曰,退去。諸臣以次退出。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
備忘記,今慶科寔繼述,將開場何交睫?噫若此得賢俊,其雖哂何敢弛?夜過半心少紓,文武試將幾人?若眷佑得俊乂,豈特予喜?寔爲邦慶?今將撤漏,爲國深祝。
洪龍漢啓曰,今此慶科武科殿試時,直赴李弼龍·金起西·全世柱·池天江·朱世豐·孫二根·吳泰一·徐仁碩·韓萬秋·郭重儀·文德弼·金鼎猷·盧成華·廉贊趙·金遇秋·李尙華·金尙奉·嚴贊齊·金友漢·陳弼基·金漢謙·張元翼等錄名單子,無緣不呈,依例陳試之意,敢啓。傳曰,知道。
以承傳色口傳下敎曰,久駐卽龍灣,而義州人數少,故直赴數少,今日親臨時,義州一中人,一體直赴付于末端,一體殿試。
傳于申益彬曰,代房承旨持試券,與試官入侍。
傳于朴奎壽曰,旣已頒牌云,今日與他有異,兵曹郞廳記過安徐,前排亦勿待令。
以承傳色下敎曰,日已暮,酬應亦多,建功入之,其退去。
藥房口傳啓曰,臣等俄伏承湯劑入之之命,一貼方已封入,而朝以三貼進御,有所稟定,故今方更煎矣。當此終日勞動之餘,湯劑尤宜加進,臣等依前稟煎待閣外,特許召接,千萬懇祝。
傳于金載順曰,八十人君,何如是困乏?湯劑固重,而須看昔今之日記,直宿之時,尙闕入侍。若云提調則甚苦,方坐官郞,聞退去然後,當入矣。
訓鍊都監·左右捕廳·一二所巡廳,犯夜人無所捉草記。傳曰,知道。
有政。吏批,判書李潭進,參判鄭尙淳進,參議洪樂純進,右副承旨朴奎壽進。以趙載偉爲說書,金文淳爲刑曹參議,洪名漢爲知春秋,金履銈爲永禧殿令,申光㑺爲氷庫別提,李世聞爲繕工監役,李洪載爲永禧殿參奉,宋宅圭爲明陵參奉,趙弘鎭爲崇陵參奉,典籍單李謙煥,歸厚別提單高得陽。兵批,判書具允鈺進,參判宋淳明入直進,參議朴思亨病,參知任珹病,右副承旨朴奎壽進。以許爲僉知,崔昌齡爲同知,金鳳著爲文兼,安在崇爲景福將,金勵光爲昌德將,僉知單李謙煥。
癸巳十月十八日寅時,上御崇賢門。親臨合三慶庭試入侍時,行都承旨金載順,左承旨李碩載,右承旨申益彬,左副承旨洪龍漢,右副承旨朴奎壽,同副承旨徐逈修,記事官金峙默·權偀·洪國榮·李魯述,以次進伏。上具翼善冠·袞龍袍,殿座訖。上曰,試官肅拜入侍。右議政元仁孫,知敦寧徐命膺,吏曹判書李潭,禮曹判書閔百興,行副司直尹東暹,禮曹參判鄭厚謙,同敦寧金漢耆,吏曹參判鄭尙淳,行副司直徐命善,副司直尹養厚,吏曹參議洪樂純,副司直洪良漢,禮曹參議李海重,副司直李性源·李在簡,大司成趙宗鉉,副司直金文淳·鄭晩淳·尹得毅,副司果洪景顔,修撰金思穆,弼善尹弘烈,副應敎李,副司果朴相甲,副修撰李會遂,副校理李商鳳,檢詳申在善,副司果韓鼎裕·鄭元始,以次進伏訖。兵曹判書具允鈺曰,永柔·義州武士入格七十八人,而二人則無籍,一人刀剉,何以爲之乎?上曰,拔之。上命書書題訖。仁孫曰,侵曉勞動,聖體,若何?上曰,一樣矣。仁孫曰,寢睡,何如?上曰,心在於此,故不能睡矣。仁孫曰,水刺,何如?上曰,一樣矣。上命載順,讀御製詩。上曰,試官·承史·侍衛賡進。上曰,儒生幾何入來乎?令四館所書吏,觀於門外。益彬曰,聞之則今方次次流入,而興化門外滯塞,未入者多云矣。上曰,今當閉門,催促入之。上曰,命官留此懸題,仍詣中日閣。
癸巳十月十八日辰時,上御中日閣。親臨合三慶武科會試入侍時,行都承旨金載順,左承旨李碩載,左副承旨洪龍漢,右副承旨朴奎壽,同副承旨徐逈修,記事官金峙默·權偀·洪國榮·李魯述,以次隨詣。上乘步輿,自崇賢門詣敬奉閣前,行四拜禮訖。上乘輿駐中日閣前,命前導中官拿入。敎曰,予無分付,而導予敬奉閣何也?此後勿爲汎濫之事也。仍命拿出,詣中日廳殿座訖。載順曰,內局待令矣。上曰,藥房提調持湯劑入侍。出榻敎都提調申晦,提調李景祜進伏訖。晦曰,侵曉勞動,聖體,若何?上曰,予豈睡乎?夜則長矣。仍進御湯劑訖,內局先退。試官左議政金尙喆,兵曹判書具允鈺,行副司直李章吾,訓鍊都正李潤成,宗簿寺正李東泰,訓鍊副正趙義錫,訓鍊副正李潤春,以次進伏。尙喆曰,侵夜勞動,聖體,若何?上曰,一樣矣。仍命宰樞執鼓,矢數執鼓。允鈺曰,義州未射者六人矣。先爲入射乎?上曰,先爲射之。都提調申晦復進伏曰,酬應自曉至暮,又進一貼,何如?上曰,依爲之。上仍還入大內。
癸巳十月十八日辰時,上御景賢堂。科次入侍時,行都承旨金載順,記事官金峙默·權偀·洪國榮·李魯述,試官元仁孫·徐命膺·李潭·閔百興·尹東暹·鄭厚謙·金漢耆·鄭尙淳·徐命善·尹養厚·洪樂純·洪良漢·李海重·李性源·李在簡·趙宗鉉·金文淳·鄭晩淳·尹得毅·洪景顔·金思穆·尹弘烈·李·朴相甲·李會遂·李商鳳·申在善·韓鼎裕·鄭元始,以次進伏訖。上曰,試券持入考之,仍爲分座讀券。上曰,莫重慶科,低聲讀之,極爲駭然。仍命曰,對讀官一倂從重推考。出榻敎仍爲考券,俄而右承旨申益彬,畢捧券入侍。上入房內,旋出殿座宣饌,申時坼封。上曰,壯元李謙煥誰也?仁孫曰,故相李元翼奉祀孫也。上曰,然乎?仁孫曰,故相卽昔年擧義後首相,幸龍灣時,都體察使矣。上曰,其孫爲此科,誠非偶然矣。以次坼封訖。上曰,今番榜善出矣。仍爲呼名,以次入侍。上曰,誦文各數三句,諸新恩鱗次誦奏。上命國榮·魯述,以次畫面呼新來訖。上命益彬書傳敎曰,今番慶科,事體重焉,過三日後,卽爲翰注薦,以此分付,承文院圈點,亦於其日爲之事,一體分付。上曰,翰林召試,以表定式乎?國榮曰,連出表矣。上曰,義州·永柔之人,善作表以呈,似難矣。其可做呈乎?又命書傳敎曰,新恩政事,當日爲之。上又命書傳敎曰,故相完平府院君李元翼卽昔此年龍灣隨駕領相,且賜几杖良相。噫,今百八十一年,慶運宮受賀受宴設此科,奉祀孫此科壯元,閔百奮謝恩日爲承旨,何循常例,亦何問資窮?僉中樞加設以付,明日其令付玉圈而謝恩。雖諭,當伸予意,令戶曹特給正玉圈。上曰,吏兵房持政事望筒以奏。載順及左副承旨洪龍漢,持望筒讀奏,下批訖。上曰,文科壯元,僉知官敎,唱榜時竝給,仍爲放榜。上曰,頒花及頒牌,依例爲之。上曰,頒牌盡爲之乎?龍漢曰,新恩數多未及頒,出去後當畢頒云矣。上曰,兵曹郞廳記過前待令。出榻敎放榜禮畢後,上命新恩入侍,諸新恩以次進伏,各奏姓名。上曰,永義人先爲進前。於此科,此人爲主人矣。仍命曰,永柔·義州人,與他自異,當爲賜樂,令龍虎營三絃待令。出榻敎諸新恩以次奏姓名,先爲退出。上曰,今夜弛禁。出榻敎上命書傳敎曰,今番慶科,明日崇政殿東月臺,當謝恩親受,禮房知悉。諸臣以次退出。
上在慶熙宮。停常參·經筵。
藥房都提調臣金陽澤,提調臣李景祜,副提調臣金載順啓曰,昨日親臨放榜,抵暮酬應,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。王世孫侍坐之餘,氣候,何如?臣等不任區區憂慮,敢來問安,竝此仰稟。答曰,知道。豈爲庭試所重?幾百年慶科,長夜豈交睫?自朝侵昏,以予氣整衣度日,加以禮拜,亦由憧憧,能踰晝夜,因苶莫知悶。夜睡則勝前,予哂建功,二貼時莫能睡,昨日一貼則能睡矣。待敎入侍。世孫氣候一樣矣。中宮殿·惠嬪宮,藥房口傳問安。答曰,知道。
金載順啓曰,今日殿座時,承旨當爲備員,而左副承旨洪龍漢,不爲仕進,卽爲牌招,何如?傳曰,允。
備忘記,今年邦慶,三代豈有,而慶運禮成,慶科旣畢,此且慶也,而於予皆太康。何則?八旬逢此慶一也,禮成卽祚堂一也,兼以受宴一也,慶科亦成一也,見元勳奉祀人爲壯元一也。五太康而氣雖益苶,猶能若此,此都太康也。凡人其能知足乎?予自知也。歉然懍然,曷勝道乎?自此以後,靜以將攝,於予可謂知足也。
備忘記,今者邦慶,三代豈有?然昨欲書題,已爲云,故雖默,此何題?卽本固邦寧也。昔高皇帝謂前朝恭愍王曰,王若愛民,必有王子,尙今飮誦,邦慶雖若此,嗟少民何知?今予夙宵此心,惟追慕與爲民。今惠政豈予乎?體昔也。欲飭三百六十州,昔年遺民,咸被其惠事,下諭八道·兩都。
傳于申益彬曰,內局入侍。
備忘記,今番慶禮,自受賀日至于今日,其皆淸朗,其何以然?皆慶而然,於慶雖心喜,於予誠太康。其愈喜者,五道同榜,沁都亦然,古豈有乎?其雖然矣,誠悶太康,由何而然?八旬而然。
親臨新恩謝恩罷後,政院·玉堂·藥房口傳問安。答曰,知道。
傳于申益彬曰,俄者故相致祭下敎,其子卽金堤倅,想在金堤,下去時爲之。
以文臣朔試射試官望筒,傳于申益彬曰,置之。
傳于申益彬曰,倭人書啓洗草,依例爲之。
傳于申益彬曰,新進敢如是,斯速申飭。
傳于申益彬曰,洪思默催促。
傳于申益彬曰,鄭元始入來爲之。
傳于申益彬曰,暮年君如是,而年少臣何敢若是?雖三更,入來圈點後當就寢。若不入來,明日當臨門矣。
傳于申益彬曰,暮年其君,何時下敎,而尙今不來,若終不入來,雖夜深當臨門,以此知悉。洪思默是誰族耶?知入。
朴奎壽啓曰,明日次對,兩司長官,當爲進參,大司憲徐有隣,待開門牌招,諫院無進參之員。呈告未肅拜人員,一體待開門牌招,以爲推移入侍之地,何如?傳曰,允。
備忘記,今番慶科體重,明朝其令承文院圈點。
傳于申益彬曰,再明日便殿當召試矣。
申益彬,以侍講院言啓曰,本院新除授說書趙載偉,時在京畿楊根地,書筵入番事緊,斯速乘馹上來事,下諭,何如?傳曰,允。
禁衛營·左右捕廳·一二所巡廳啓曰,依傳敎,今夜夜禁弛禁之意,敢啓。傳曰,知道。
大司諫李得臣疏曰,伏以臣於是職,夫豈有一分堪承之望?而只緣逖違之餘,瞻天有願,特召之下,義分是懼,雖不得不冒出副急,仍參賓對,而若其不可淟涊之勢,固自如矣。解由勿拘,雖出聖上,臺閣之職,與閑司異,前後〈解〉由未出而叨是職者,擧皆以是而引避。特恩亦皆體諒而許免,則臣之當遞之義,固已參倚前衡,不待臣言之畢,而日月之明,庶有所俯燭矣。抑臣私義之外,實有情理之萬萬煎迫者。臣之偏母痰喘之祟,卽數十年貞疾。每當冬節,輒復闖發,而近因殤慽薰心,病勢尤添,且値初寒,將攝失宜,膈痞而氣促,神昏而識瞀,食飮專却,元氣凘脫。臣旣早孤,且鮮兄弟,藥餌扶將,身外無人,情理所迫,供職無望。玆將煼灼之私,仰籲仁覆之天。伏乞聖慈,俯賜矜諒,特遞臣職,以便救護,仍治臣罪,以昭法紀,千萬幸甚。無批答
癸巳十月十九日辰時,上御崇政殿東月臺。親臨新恩謝恩入侍時,行都承旨金載順,左承旨李碩載,右承旨申益彬,右副承旨朴奎壽,同副承旨徐逈修,記事官金峙默·權偀·洪國榮·李魯述,以次侍立。上具翼善冠·袞龍袍,乘輿出資政門,詣月臺殿座訖,仍受謝恩。上命書傳敎曰,左副承旨許遞,其代,僉中樞李謙煥爲承旨,房順房,牌招入侍。李謙煥進伏。上曰,相貌何如?載順曰,極爲精矣。上仍下御製詩,又命書傳敎曰,御製書下,入侍承史·侍衛賡韻,文一榜一體賡韻。又命書傳敎曰,完平府院君家,豐原家,故左相家,令承旨當日致祭,在鄕人追後致祭。完平家左承旨,豐原家右副,故左相家左副進去〈祭〉文則製下矣。上曰,同副進前。謙煥進伏,上賜御筆。鄭義達進伏,又賜御筆,李商輅進伏,又賜御筆,趙載翰進伏,又賜御筆。金斗尙進伏。上曰,與光恩,何如?載順曰,頗相似矣。宋文輅·李心傳·劉沛興·洪相臣·韓光暹·閔·尹㬦·申完·任希一·鄭鎭最·尹在明·趙星逵·申應祜·趙思忠·李之英,以次進伏,各奏居住姓名訖。上曰,翰林竝古風。武一榜以次進前,各奏居住姓名訖。上曰,宣傳官擇其可者而推之。上命書諸處致祭文訖。上命謙煥書傳敎曰,翰林召試,鄭民始上來後卽爲。注書召試,其令今日圈點,再明便殿,當親臨召試,禮房知悉。上又命載順書傳敎曰,嗟哉,李毅中知名于翰苑,只登玉署,予常嗟惜。癸酉年冬,見其弟於道傍,其時掌議舊闕庭中酬酢,見其子,曷勝予懷?噫,玉署淸班,古猶特授,其況侍從,持正申飭,捨此誰先?在外持平許遞,其代,新恩李商輅除授,其令三日後牌招謝恩。上又命書傳敎曰,今番予意,惟在追慕,永義文科人下鄕時,給糧給馬。武科數多,只給糧,今番武科人赴防皆安徐。上仍還入大內。
癸巳十月十九日申時,上御集慶堂。藥房入診入侍時,都提調金陽澤,提調李景祜,副提調金載順,記事官金峙默·洪國榮·李魯述,醫官方泰輿·鄭允協·慶絢·白文昌·金世彦·金宗壽,以次進伏訖。陽澤曰,昨日竟夕酬應之餘,聖體,若何?上曰,一樣矣。陽澤曰,寢睡·水刺之節,若何?上曰,一樣矣。陽澤曰,中宮殿氣候,若何而湯劑連爲進御乎?上曰,一樣而藥亦連進矣。陽澤曰,王世孫終日侍坐之餘,氣候,若何?上曰,好在矣。陽澤進湯劑,上進御。陽澤請診候,上曰,置之。命提調先退,更爲監煎以入,命載順讀奏公事訖。命賤臣持入甲午正月日記與梧里集。臣峙默承命持入,命載順讀奏訖。上曰,藥房提調,持湯劑更爲入侍。出榻敎陽澤再進湯劑,上進御。陽澤曰,今日旣進御二貼,而日勢尙早,何以爲之乎?上曰,予已知矣。昨日闕一貼,故卿又如是矣。陽澤曰,昨日終日酬應,而只進御一貼,自諒於聖心,以下敎似好,故有所仰達矣。大抵寶算愈高而精力愈好,閭閻間老人,雖云好筋力,誰能行殿下所行之事乎?伏願益加保嗇焉。上曰,豈有是理乎?陽澤曰,俄者所達,非爲强請,出於仰稟而未承下敎,何以爲之乎?上曰,明日湯劑,依例可也。上命退,諸臣以次退出。
上在慶熙宮。停常參·經筵。
藥房都提調臣金陽澤,提調臣李景祜,副提調臣金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。古今慶禮皆畢,日吉辰良,欣喜曷勝?雖然,日雖稍寒,豈比昔日,而寒猶徹骨,何以然乎?衰耗可知,其氣若此,若是冥然,心竊歉然。再昨睡勝,昨日猶前,氣何暇諭?次對同入。中宮殿·惠嬪宮,藥房口傳問安。答曰,知道。
傳于朴奎壽曰,翰林若入來,圈默卽爲之。
傳于朴奎壽曰,今聞濟州牧狀聞,曾果有此例乎?令該曹考例,登對時以奏。
備忘記,昔年貢果今月來,今已仲旬,豈特柑子?柚子亦渺然,而貢果昨年何月何日來,再昨年何日來?問于廚院,入侍以奏。
傳于申益彬曰,內局次對,同爲入侍。
傳于朴奎壽曰,侍衛入直爲之。
李碩載啓曰,今日擧動,承旨不可不備員,而左副承旨徐逈修,今日不爲仕進,卽爲牌招,同副承旨李謙煥,所當牌招,而未過游街之恨,何以爲之?敢稟。傳曰,徐逈修牌招,同副承旨置之。
傳于金載順曰,建功回來後入之。
大駕詣彰義宮後,王世孫遣宮官問安。答曰,知道。政院·玉堂·藥房口傳問安。答曰,知道。
行禮罷後,政院·玉堂·藥房口傳問安。答曰,知道。
備忘記,贊禮熟馬一匹,諸承旨與執禮大祝典祀官,半熟馬一匹,諸執事引儀,兒馬一匹,奉常寺熟手,令該曹米布賞給。
備忘記,次知二貢,熟馬一匹,挾侍二員,半熟馬一匹,守直中官司謁司鑰,兒馬一匹賞給,兩處守僕房直二人,米布賞給。
傳于朴奎壽曰,諸司豫備。
大駕還宮後,政院·玉堂·藥房口傳問安。答曰,知道。
正言李弘濟疏曰,伏以臣,再度控章,引病祈免,蓋出於疾痛呼父母之義,而及承批旨,每以勿辭察職爲敎,此實臣誠意未孚之致,其爲愧恧,倘如何哉?分義惶悚,雖不敢更爲乞辭,而顧臣病情,日漸危篤,詣臺無路,職名虛縻,尤不勝惶蹙之至。玆於召牌之下,實無進身之勢,逋慢之罪,在所難免,敢陳自訟之章,兼附目下之言,以效一日之責,伏願聖明垂察焉。凡臺閣之論人長短得失者,務歸公平然後,可以厭服人心,而向日申致權之論罪前吏判也,有歷數諸人,用意排擠之擧,臣於是不勝訝惑也。伊時銓官,不善周旋,去就之際,政注之間,不無礙眼處,人言之來,無足怪矣,而至於聖母之至親,先正之後孫,旣有錄用承傳,則一命之官,實出公議,夫孰曰不可,而乃於指名奏對之時,必以此兩家之人,謂其銓家族之族,混同歸之於循私之科,苟有一分公心,豈忍爲此等十手所指之事耶?雖緣急於陷人,有此駭擧,而敢於莫重筵席,語不擇發,如此臺體,前所未聞,其在官師相規之道,不可不論,臣謂前持平申致權,亟施譴削,而勿復檢擬於臺望,斷不可已也。答曰,省疏具悉。爾雖只謂此,予靜而思之,於宣敎官豈可擧親彈劾者?此萬古所無,而旣處分,故不諭,所陳其得臺體依施,爾勿辭速察職。
吏曹判書李潭疏曰,伏以臣銓職,則有必辭之義,文任則有不稱之懼,夫豈容一日虛縻,而身帶藥院,屢承飭敎,不敢力讓,終至冒膺,律以古人出處之道,壞損甚矣,愧赧極矣。且臣情理之難强,已蒙天鑑之俯燭,而念臣父母之年,已踰七十,臣又獨身無兄弟,若以國典言之,卽所謂一字歸養之時也。只爲聖算益高,雖未敢遽請長暇,以時陳懇,往來省視,卽是至情之所不可已,而近又拘牽事勢,久貽分離,疾病醫藥,每懼不及,殆匹庶賤士,躬耕爲養之不若,倘我聖慈,特推孝理,許解重務,俾臣得以任便歸覲,則天地曲遂恩?臣當隕結圖報矣。臣於治疏將上之際,卽聞母病,重添寒感,諸症益劇,臣尤焦灼慌忙,未暇承批,擅發鄕行,任情之罪,益無所逃。伏乞亟降威罰,以嚴邦憲,千萬幸甚。答曰,省疏具悉。卿其勿辭護焉。
司諫郭鎭純疏曰,伏以臣以衰朽之質,駑劣之才,濫蒙洪造,累玷臺職,以諫爲名,曾無絲毫之裨益,有除輒膺,庶殫筋力之奔走,迺者薇垣除旨,忽下於病伏之中,署經有命,章皇進參,而往來之際,重觸風寒,症形一倍添劇,近來毒感,人無不痛,而老弱尤甚,咳嗽頭疼,頃刻難支之中,又有一大腫,忽生於臀膚之間,毒氣漸熾,欲濃未濃,坐臥不能,轉側須人,以此病狀,萬無起動之勢,今於召牌之下,自速違傲之罪。伏乞天地父母,哀之憐之,亟賜鐫改,俾尋生路,以幸公私焉。臣於乞免之章,不宜贅及他說,而第於目下事,自有不容泯默者,敢此尾陳矣。今番慶科,實是往牒之罕有,而場屋狹窄,擧子之躪斃者,多至近十,而臣家近處,亦有遭此慘境者,臣病伏昏憒之中,不勝驚測,玆以略陳愚見矣。大抵咸聚之科,異於節製,設於闕中,則自不免地狹人稠之患,一人顚仆,萬夫蹂躪,雖有賁育之勇,莫可救得,豈不大可憂悶哉?臣愚以爲廣聚咸造之科,則設於舊闕廣闊之地,而預爲流入然後,庶無蹴傷之弊。伏乞詢問商確,永爲定式,俾免如前之患,恐不可已也。答曰,省疏具悉。今科予意亦若此,今聞爾陳,此豈比於牛喘?分付五部,詳問以啓。大抵庭試,非殿庭,則卽春塘古例,而舊闕卽予近年創爲者,其雖古例,莫重設場處所,臣何敢請若此?人君時御,臣亦請乎?非特迂闊,分義寒心,旣云寒心,何待引嫌?本職許遞焉。
大司憲徐有隣疏曰,伏以臣,自躐資之後,恒切過福之懼,夙宵慓慓,如集于木,誠不敢以卿班自居,祗緣感激殊遇,圖報塵刹,遂不免冒沒出脚,而惟其職忝嘗藥,則竭蹶承命,官以有司,則奔走爲榮,至於淸銜選秩,自知萬萬不稱,戒存踰閑,志切循墻,不意銓部謬擧,恩點誤加,風憲長官,再辱無似之身,臣聞命惝怳,罔知所措。噫,臣家之出而事殿下者,三世于玆,深恩厚渥,與天無極,闔門攢祝,有倍他人,雖爲之粉身糜骨,不足以少答洪造,則凡有除命,豈俟屢駕,而第念名器之不可玷,顯仕之必可辭,非但如右所陳,言議之地,逡巡退縮,又是傳家拙法,故臣自在侍從,叨臺銜者,非止一再,而或因辭巽而得請,或緣違傲而蒙勘,式至今日,獲保咫尺之守者,非特同朝之所共恕諒,日月明想亦有所俯燭矣。今若辭卑而居尊,旣却而復前,去就卽當,進退無據,則臣身猖狓,已無可言,而顧聖明亦何取而任使之哉?伏乞天地父母,推無物不遂之仁,軫所欲必從之願,特垂終始之澤,以全匹夫之諒焉。且臣目下情理,竊有所萬萬焦迫者,臣之承重祖母,素患痰喘之疾,轉輾癃痼,不離床褥者,積有年所矣。近因天氣之寒沍,又添輪行之毒感,諸般症情,一倍沈劇,飮啖專却,眞元澌綴,起居轉側,須臣扶將,頃刻離捨,實無其望,召牌之下,自犯逋慢,臣罪至此,尤無所逃。惟願聖慈,削臣之職,以便救護,治臣之罪,以昭法紀,仍令勿復擧擬,以安微分,千萬幸甚。
癸巳十月二十日辰時,上御集慶堂。藥房入診入侍時,都提調金陽澤,提調李景祜,副提調金載順,記事官金峙默·洪國榮·李魯述,醫官方泰輿·鄭允協·慶絢·白文昌·金世彦·金宗壽,以次進伏訖。陽澤曰,夜間聖體,若何?上曰,一樣矣。陽澤曰,寢睡·水刺之節,若何?上曰,一樣矣。陽澤進湯劑,上進御,陽澤請診候,上曰,置之。陽澤曰,動駕有命,日候極寒,一貼更爲煎入,似好矣。上曰,乘轎時當進矣。陽澤曰,還宮後,亦爲進御一貼,何如?上笑曰,不召而何能入乎?上命退,諸臣以次退出。
癸巳十月二十日辰時,上御集慶堂。備局堂上,引見入侍時,左議政金尙喆,右議政元仁孫,行司直具善行,左參贊韓光會,行副司直李章吾,禮曹判書閔百興,右參贊洪樂性,兵曹判書具允鈺,行副護軍李潤成·尹泰淵,行副司直尹得讓,吏曹參判鄭尙淳,工曹參判李重祜,行副司直徐命善,執義李蓍廷,副校理李謙彬,左副承旨朴奎壽,記事官權偀,事變假注書李東夔,記事官洪國榮·李魯述,以次進伏訖。尙喆曰,聖體,若何?上曰,一樣矣。尙喆曰,寢睡·水刺之節,何如?上曰,亦一樣矣。藥房入侍,進湯濟,上曰,今番李元翼子孫爲魁,此誠稀貴矣,金斗象之貌似誰乎?仁孫曰,似光恩而稍長矣。尙喆曰,今科則鄕儒多爲之,皆稱頌而歸矣。上曰,分館今日爲之乎?奎壽曰,分付矣。上下詢挾侍,仍命書傳敎曰,承文圈點已到,中官掩置不奏,其涉駭然,當該中官吳福景,越俸一等,不飭承傳色,亦一體越俸一等。上命書傳敎曰,噫,世人晩得者多,而豈有若予者乎?今番贈封翁主,卽予二十四歲得者,初豈有號令?今番詣壽進宮時,命讀祭文,始知有贈號之命,而其若淸潭,何以表記?嗚呼,戊戌用於外先山,故異於此,依慶嬪墓表記,而嗚呼,此卽孝章兄姊也。粤一年孝章生,嗚呼,表記在於再昨,今日卽第三日也,何踰今日,當以駕轎由夜朝峴,綴文奠酌而來。噫,旣臨此,何遺我孫?一體奠酌而來,只令入侍備堂隨駕,同禮安徐。世孫祗迎隨駕,留營·留陳皆安徐。挾輦軍六十名內入直,前廂三十名禁營入直,後廂三十名御營入直,而禁軍·扈衛軍官·有廳軍·副駕轎亦安徐。只駕前駕後隨駕,儀註亦安徐。時刻待下敎,只入正時。訓將只領新營標下都領。上仍命書祭文訖,又命書傳敎曰,今予一心,追慕而已,慶運禮成,其何敢忘?於此誕生,先公主次大君,其於大君,何云後孫,而其於公主,後孫蕃衍,若曰,玄孫,奉朝賀是其時元勳,八十八,貞明後孫,年今回甲,是可奇也,豈無表意?頃雖諭矣,予宜顧助,其何意乎?亦勸其受,其令特給宴需,亦令其子宴奉朝賀。尙喆曰,此平安兵使李仁康狀啓也。備陳本營軍器什物,新備與修補之狀,監董都廳朴良新,監官張演褒賞之典,請令廟堂稟處矣。此非廟堂覆奏者,令兵曹考例稟處之意,分付,何如?上曰,令該曹擧行,可也。出擧條尙喆曰,臣於今日賓廳,始聞昨日庭試時,闕門未開前,雨傘已多入之云,有關後弊,不可無飭,伊日入直騎曹堂郞罷職,守門將拿問處之,何如?上曰,此由於入直闕內人所爲,莫重慶科,勿問,可也。出擧條尙喆曰,向日臺疏,論捕廳事爽實,此不過穿窬云矣。上命書傳敎曰,多日莫聞,故欲諭未果,今聞不過穿窬之類云,其時捕將李柱國敍用,從事官勿汰。仁孫曰,領相尙未還來,而臣則旣承恩暇,私情甚悶,乞遞臣任焉。上曰,帶之而往來焉。蓍廷曰,監察之職,卽古之殿中御史,體貌甚尊,責任亦重,大臣公會,與之相揖,此固堂下官之極選,而近年以來,多不擇擬,文而芸閣分隷,武而末薦陞六,間或參錯,以此卑微之人,其何以監科試而押朝班乎?臣謂自今以後,文則槐院,武則宣薦,擇其有風力者,各別擇差,以重朝體,斷不可已也。上曰,所奏得體,依啓。出擧條上命奎壽,讀李弘濟疏。上曰,可笑事也,宣敎官之爲加資,何以預知乎?仍命書批答訖。仁孫曰,頃者之政,判書趙明鼎,違牌不赴,其堂姪德行,甄復於參判之手,德行又移司饔僉正於明鼎之政,人言之來,烏得免也,而德行卽故重臣明履之子也。明履多年任使,編次最久,而間其家事零替,方至於不能奠居云,以聖上念舊臣之德意,更令收用,則似好矣。上曰,今聞所奏,其涉可矜,亦非無端復職,令該曹卽爲待窠調用,可也。出擧條上命書傳敎曰,近者兩司無事之時,雖一事規正宜啓,而近日稱以所懷者多,其涉苟且,此後非停啓日外,不敢稱所懷事,定式申飭。上又命書傳敎曰,暮年次對,何等重也,而臺臣二章齊到,況兩司長官乎?事之寒心,莫此爲甚,二章皆給,一竝施以不敍之典,當該承旨從重推考。諸臣以次退出。
癸巳十月二十日未時,上詣彰義宮。擧動入侍時,行都承旨金載順,左承旨李碩載,右承旨申益彬,左副承旨朴奎壽,右副承旨徐逈修,記事官金峙默·權偀·洪國榮·李魯述,以次侍立訖。上具翼善冠·袞龍袍,乘輿出資政門,仍降輿乘駕轎,命益彬書傳敎曰,奠酌豈有贊禮?實預差鄕黯矣。上曰,侍衛軍兵毛具。出榻敎上詣孝章廟,贊禮上階,導殿下北向立,三上香,執盞獻盞,大祝讀祭文訖。上曰,禮房望燎,益彬奉祝文望燎訖。上又詣懿昭廟,行奠酌禮一如之,禮畢,諸臣退出,酉時,上還宮。
癸巳十月二十日申時,上御集慶堂。藥房入診,儒臣同爲入侍時,都提調李思觀,提調李景祜,副提調金應淳,記事官權偀·洪國榮·李魯述,副校理李商鳳,副修撰李會遂,以次進伏訖。思觀曰,近日聖體,若何?上曰,一樣矣。思觀曰,寢睡·水刺之節,亦何如?上曰,一樣矣。思觀曰,王世孫氣候,何如?上曰,亦一樣矣。上進御湯劑訖。上曰,儒臣讀祖訓。商鳳讀訖,諸臣以次退出。
上在慶熙宮。停常參·經筵。
未時,日暈左珥。
藥房都提調金陽澤,提調李景祜,副提調金載順啓曰,昨日臨幸舊邸,聖懷克伸,抵暮還宮,勞動亦多,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今夜亦睡勝,只撤漏前一醒,撤漏後一醒,凡事皆有理,予腸卽蔘腸,日日加一貼,其何益乎?時或休焉,若故南奉朝賀童子受答,而且比諸道里,或五十里或六十里,其亦隨時矣。況若或當進時,予當下敎,何待其請?世皆迷扁鵲,庸正此也。今扁鵲生於建功時,惟從諸大夫,只所知者,脈度調均滑體勝而已,庸庸碌碌,可勝道哉?若此內局,一水工一鎖鈔,可也,何謂一水工一鎖鈔?卽煎湯也,亦預備也,昔故相李元翼,亦飮建功,而能八十八歲乎?亦一哂也,氣則一樣,待敎入侍。
朴奎壽,以都摠府言啓曰,今日入直內三廳,武兼禁軍及軍兵等,當爲中日習射,而親臨注書召試相値,不得爲之之意,敢啓。傳曰,知道。
備忘記,自慶運受賀日,至庭試三日,日皆淸朗,禮亦順成,其何以然?因昔年盛德而然,追慕千萬,於予太康。今慶科何科,而八十八歲元勳奉祀孫爲壯元,其誠奇也。然來云連兩日,卽皇兄皇嫂誕辰也,遙瞻東郊,予懷何抑?初六日展禮回,初八日冬享祗迎,禮房知悉。
金載順啓曰,假注書金斗象·申完,事變假注書尹㬦,時無職名,令該曹依例依軍職,冠帶常仕,何如?傳曰,允。
傳于朴奎壽曰,侍衛安徐。
傳于申益彬曰,禮房承旨,先爲入侍。
又傳曰,禮房承旨入侍。
申益彬啓曰,前承旨洪龍漢,永安尉貞明公主祠致祭進去事,命下矣。時無職名,令該曹口傳付軍職,何如?傳曰,允。
兵曹口傳政事,副司直洪龍漢。
吏曹口傳政事,別兼春秋單鄭民始。
徐逈修,以左邊捕盜廳言啓曰,當該部將,事當決棍充軍,而亦若該廳從事官,今日內若捉納草記,功過相準分揀,不然,慶科過三日後,令左大將棍五十,海島充軍事,命下矣。該廳當牌夜巡部將陸重秀,限內不得捉納,依傳敎決棍五十度,移送該曹,海島充軍之意,敢啓。傳曰,昨已諭分揀。
朴奎壽,以訓鍊都監·一二所巡廳·左右邊捕盜廳言啓曰,去夜無犯夜人被捉之意,敢啓。傳曰,知道。
李謙煥上疏,伏以臣以世祿之裔,隨觀國之列,僥倖魁科,已切匪分之懼,迺者聖心念舊,恩綸曠前,唱名之久,超資級而特賜玉圈,謝恩之日,自樞銜而移授銀臺,寵賚親頒於寶墨,恩祭又侈於先祖,歷數前後,如臣之蒙被異渥者,未之或有,顧以新進眇末,得此格外之恩,莫非以先祖之故,臣家之闔門攢祝,有不足言,而若使先祖,有知於冥冥之中,則其爲結草圖報,當復如何?承命於唱第,三日之內,不敢爲循例辭巽之計,而循墻之忱,歷日靡定,矧玆顓蒙之質,蔑裂之識,初未嘗彷彿於出納之任,而兜攬榮寵,恬不自處,觸事生疎,畢露醜拙,則上而玷累聖簡,下而墜落家聲,必無幸矣,反復思量,承當無望。且臣與知春秋臣洪名漢,有親査應避之避,揆以格例,在所當遞。伏乞聖明,俯賜諒察,亟命鐫改臣職名,收還臣資秩,以重公器,以安私分,不勝大願,臣無任屛營祈懇之至,謹昧死以聞。答曰,省疏具悉。今爾陞擢,憶近二百,其豈爲爾,予懷何抑?予非私授,爾何過辭?春秋之任減下,爾其勿辭察職。
癸巳十月二十一日辰時,上御集慶堂。藥房入診入侍時,都提調金陽澤,提調李景祜,副提調金載順,記事官金峙默·洪國榮·李魯述,醫官方泰輿·鄭允協·慶絢·白文昌·金宗壽·金守儉,以次進伏訖。陽澤曰,勞動之餘,夜間聖體,若何?上曰,一樣矣。陽澤曰,寢睡·水刺之節,若何?上曰,一樣矣。陽澤進湯劑,上進御。陽澤請診候,上曰,置之。上曰,旣已翰圈,明日翰林召試,依例牌招,當此殿爲,禮房知悉,侍衛安徐。出傳敎陽澤曰,第二貼當待下敎矣。上曰,依。命載順讀奏公事。上曰,今聞開留狀聞,旣擧三人前朝孫,令該曹爲先待窠調用,林曺兩孫幼學者,令東銓懸註調用,名武者一人,令西銓待窠卽爲懸註調用。出傳敎上曰,念昔前朝,後王宜先,其況八旬?特有此命,今聞書啓,其無大段執頉,予心紓矣。莎草稀疎處,已以種植者,明春種植,不可不修補處,令各其官,今年卽爲修補後狀聞,而更令禮官奉審後,若有不謹之弊,則當該地方官,豈特遞其職?當限十年禁錮,以此嚴飭。出傳敎上命退,諸臣以次退出。
癸巳十月二十一日辰時,上御集慶堂。注書召試入侍時,右承旨申益彬,記事官權偀·洪國榮·李魯述,先爲進伏。試臣領敦寧金陽澤,行副司直黃景源,吏曹參判鄭尙淳,禮曹參議李海重,副司直吳載純,副修撰李會遂,副司果朴相甲,以次進伏訖。上命書永昌大君墓永安尉祠致祭祭文訖。上降手書,仍命書傳敎曰,噫,追憶慶運外孫回甲,八旬初見,更思李彦衡家已有例,此手書,左承旨傳宣,一等賜樂。又命書傳敎曰,永昌大君墓,遣左副承旨,明日致祭,永安尉貞明翁主家,遣前承旨洪龍漢致祭。上曰,同副承旨入侍。出榻敎同副承旨李謙煥進伏,益彬先退,相甲進前,上命書題訖。陽澤曰,昨日勞動,聖體,若何?上曰,一樣矣。陽澤曰,寢睡·水刺之節,亦何如?上曰,一樣矣。陽澤曰,日氣甚寒,湯劑何以爲之乎?上曰,內局入侍。出榻敎藥房提調李景祜,副提調金載順,醫官方泰輿·鄭允協·慶絢·李敏德·鄭潙·金守儉,以次進伏。上進御湯劑訖。陽澤曰,診候,何如?上曰,爲之。泰輿診察訖奏曰,脈候左右三部度數調均,滑體一樣矣。其下諸醫,皆如泰輿所奏。上曰,同副承旨,爲今日試所承旨。出榻敎謙煥退出。上命載順,讀謙煥疏訖。上曰,其文善作矣,前例則,何如?載順曰,承旨春秋例爲減下矣。仍命書批答。上曰,坐直承旨入侍。右副承旨徐逈修進伏,試官·藥房諸臣,先爲退出。上曰,鄭民始口傳付別兼春秋。出榻敎上又命書傳敎曰,以兼春秋入侍,今日內圈默。上命讀開城留守王氏及杜門洞人子孫問啓狀聞訖。上命書傳敎曰,今聞開留狀聞,旣擧三人前朝孫,令該曹爲先待窠調用。林·曺兩孫幼學者,令東銓懸註調用,名武者一人,令西銓待窠,卽爲懸註調用。諸臣以次退出。
癸巳十月二十一日申時,上御集慶堂。注書召試科次入侍時,試官領敦寧金陽澤,行司直黃景源,吏曹參判鄭尙淳,禮曹參議李海重,司直吳載純,副司果朴相甲,副修撰李會遂,同副承旨李謙煥,假注書申完,記事官洪國榮·李魯述,以次進伏訖。上曰,鄭民始爲別兼春秋,翰圈卽爲擧行。陽澤曰,試軸使李海重·吳載純讀之。載純讀券時,上曰,誰也?陽澤曰,吳載純也。上曰,其聲恰似厥弟矣。上曰,取幾文乎?陽澤曰,取二文而無善作矣。上曰,題則易矣,何其無文也?上曰,注書出去,翰圈催促。陽澤曰,使承旨拆封,何如?上曰,依。謙煥拆封後奏曰,權知承文正字趙錫晦。上曰,何如人也?尙淳曰,安東人云。又奏曰,權知承文正字李羽晉。上曰,此人誰也?陽澤曰,未能詳知。上曰,新榜人不參否?尙淳曰,二人皆今春增廣榜矣。上曰,藥房入侍。命先退,諸臣以次退出。
上在慶熙宮。停常參·經筵。
藥房都提調金陽澤,提調李景祜,副提調金載順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。雖在今世,怳若前世,建功有效,其氣若此,於睡則今夜比前雖勝,比昨夜亦數覺,嗟,建功兩日一貼,睡皆頓勝,昨日二貼,其覺幾若前,靈丹豈若此乎?今提調皆述諸扁鵲,咸庸而陋矣。建功罔廉恥一鄙夫,其何足道?曾見一小說,有一牧童,見異人,學數介文,每夜誦爲駙馬都尉,夜夜揚揚,其後於夢有頉入山云,今予建功正若此文,其見有頉而一樣直闕,此何心乎?況昨夢,亦由建功而然,夢金人雖若誕,果開異端,自此後心豈弛?靦然二字爲世道,暮年用心,曷勝道歟?待敎入侍。
中宮殿·惠嬪宮,藥房口傳問安。答曰,知道。
備忘記,今夕悶夜長若前,撤漏後幾次覺,問開東猶渺然,此由建功一貼小飮而然,其悶曷勝?若數日停飮,必若便睡,爲予言于內局。
假注書望,金斗象有頉,代宋文輅爲假注書,申完有頉,代趙思忠爲假注書,事變假注書尹㬦有頉,代任希一爲事變假注書。
傳于申益彬曰,禮房承旨,與洪奉賀先爲入侍,試官率應製人詣閤。
又傳曰,奉朝賀謝箋入來後,奉朝賀留待。
備忘記,兩日一飮睡皆勝,昨復兩飮,悶夜特甚,開東快進,見窓明心少紓,問諸扁鵲,爾等只知蔘芪,漠然弛張乎?其誠庸者也,只苦予而已矣。
備忘記,明朝德游堂見士庶,年八十其令來待,領子弟,丁卯生·戊辰生·癸酉生若有人,其令扶杖,領子孫晩來,只禮房入侍。
傳于徐逈修曰,明日見老人時,只戶禮房入侍,八十一歲以上,各賜紬一疋,八十歲人木綿一疋待令事,分付戶曹。
又傳曰,今年推恩單子中,有庚戌生人乎?卽爲知入。
備忘記,其雖下敎,雖八十歲,意謂至數十人,至於數百,丁卯生十一人,故復問一百四歲庚戌生人,加至正憲有云,曷勝此懷?今若有同入而其難,子孫中待令,八十一歲以上人,皆令扶杖,子孫中隨入。
傳于徐逈修曰,八十一歲以上,兼賜去核一斤。
備忘記,問貢人封柑橘知而來云,故問京主人,卄八日內來京云,京主人知,則刷馬稽滯可知。噫,暮年豈爲貢果?所重在焉,則焉敢若此?來貢人後下問,稽滯縣當令決杖,自政院今日下諭三道。
傳于徐逈修曰,濟州京主人,其敢欺君?令騎郞闕門決棍逐之。
備忘記,今番耽羅貢果,比前先到,令該廳特給回糧。
李碩載,以漢城府言啓曰,因臺試分付五部,詳問以啓事,命下矣。依傳敎詳問五部,則今番科場時,西部居幼學李成夏,南部居業儒徐得修,入場之際,蹂躪昏窒,故舁還其家,仍爲致命,其餘三部多般訪問,無如此事報來之意,敢啓。傳曰,聞甚惻然,令該廳顧恤。
徐逈修,以兵曹言啓曰,昌慶宮衛將徐孝昌,除授在外,過限未上來。同中樞府事崔昌齡,身病猝重,勢難供職云,竝改差,何如?傳曰,允。
又以兵曹言啓曰,依傳敎濟州京主人李善才,決棍十度後逐之意,敢啓。傳曰,知道。
又以禁衛營·一二所巡廳·左右捕廳言啓曰,去夜無犯夜人所捉之意,敢啓。傳曰,知道。
癸巳十月二十二日辰時,上御集慶堂。奉朝賀入侍時,奉朝賀洪鳳漢,右承旨申益彬,假注書趙思忠,記事官洪國榮·李魯述,以次進伏。上曰,見箋爲慰。鳳漢曰,人臣之受君恩者,孰不感格,而昨今年臣之所被特恩,尤爲罔極,不可形達矣。因以泣下,上曰,永安都尉致祭時,卿必參矣。鳳漢曰,勢將晩設,臣自闕下當往矣。上曰,尉之子孫幾何?鳳漢曰,卽今至親之見存者,皆是高祖之孫也。上曰,西伯在彼不得見,可悵,此意傳之,可也。答曰,然矣。上候平復後,臣之弟,不勝慶幸,與近邑守令,設宴於練光亭,一城大小之民,皆曰,吾君平復,莫不蹈舞云矣。仍爲退去,藥房鱗次入診。上曰,頃日停建功一貼,夜睡稍便,今又再服,頻頻覺寐,建功之害,甚於食色矣。都提調金陽澤曰,建功便同茶飯,不可減矣。頃日減進時,神氣似減,更進之後,瞻仰玉色稍勝矣。上曰,雖問於滿朝,必無請減建功之人矣。答曰,非特滿朝,一國之人,孰欲減之乎?丁範祖作建功歌,以頌其功,士人之唱和作歌者多,而其爲頌藥之功,尤爲十倍於範祖云矣。上曰,朴相甲亦製之乎?答曰,未聞矣。上命書傳敎曰,同副承旨,必也榮墓許遞,其代,前承旨尹得毅爲承旨,牌招察任,房順房。諸臣以次退出。
癸巳十月二十二日巳時,上御集慶堂。翰林召試入侍時,監事元仁孫,知春秋洪名漢·具允鈺,同春秋李重祜,應敎李,副修撰李會遂,右承旨申益彬,記事官權偀·洪國榮·李魯述,以次進伏訖。仁孫曰,聖體,若何?上曰,一樣矣。仁孫曰,寢睡·水刺之節,何如?上曰,亦一樣矣。命會遂進前,命書題訖。上曰,內局入侍。藥房都提調金陽澤,提調李景祜,副提調金載順,醫官方泰輿·鄭允協·慶絢·白文昌·金孝儉·鄭潙,以次進伏。陽澤曰,夜間聖體,若何?上曰,一樣矣。陽澤曰,寢睡·水刺之節,亦何如?上曰,亦一樣矣。仍進御湯劑訖,陽澤曰,診候,何如?上曰,置之。試官及益彬先退。陽澤曰,二貼待下敎乎?上曰,依爲之。上命讀奉化史庫有頉狀啓。上曰,史官又當往矣,又讀漢城府科場人命致傷筆記。命書批答訖。諸臣以次退出。
癸巳十月二十二日酉時,上御集慶堂。翰林召試科次入侍時,監春秋元仁孫,知春秋具允鈺·洪名漢,同春秋李重祜,副校理李會遂,修撰李,右承旨申益彬,假注書宋文輅,記事官洪國榮·李魯述,以次進伏訖。上曰,今番盡數呈券乎?益彬曰,白文呈券,只有一張矣。上曰,坼見可也。益彬讀奏姓名。上曰,韓光暹則足於製述,而白文呈券,誠可憎矣。上曰,今聞免白文苟充者韓光暹,可謂誠實,勿爲禁推,從重推考,近者凡事,有用意者多,聞此敎,後弊勝言?今番特敎,此後非特,後勿爲例,依例直捧禁推,十日後勘律,以示予初飭之意。出傳敎仁孫曰,南兵營習操當前,而兵使南正五有實,不得擧行云,兵使合有變通之道,而習操則今難及期設行,使之停操,似宜矣。上曰,今聞相臣所奏,南兵使許遞,兵使旣遞,習操無可論,停操事,今日內備局分付,俾無冬月諸軍兵整待之弊。出傳敎諸試官考券畢,取四人,仍命試官先退。上曰,今科何科?新榜中有年五十者,何待相奏?令銓曹卽爲陞六。出傳敎上曰,藥房提調,持湯劑入侍。出榻敎文輅承命出來,都提調金陽澤,提調李景祜,副提調金載順,醫官方泰輿召入進前,陽澤奉進湯劑,上進御。上曰,政稟入乎?載順曰,兩司長官方有闕,故政稟已有日矣。上曰,政事明日爲之。出傳敎上曰,內局先退。載順曰,三部所報來到,而二人外,無致傷者云矣。上曰,所謂二人者誰也?載順曰,徐某修,似是徐氏之族而業儒矣。上曰,予則東西挾,無異舊闕東西挾,故以時御所爲之矣。頃聞臺言,心動下詢,果然矣,誠慘然矣。年前崇政殿設科時,層階出入似難,而其時則未聞致傷之人,何也?載順曰,其時則日明後許入,無此弊,今番未明,故致此患矣。上曰,昔伊尹雖爲相,一夫不獲,若己推而納諸溝中,況爲人君者乎?大抵雖謁聖,前夕預入,悶夜中蹂躪之弊,今番亦以開東後命入,此等冬晷若此,唱榜必將夜深,故撤漏後下標信,留門東西挾,無異舊闕東西挾,其何狹窄云?聞臺臣所懷,心動下問果然,一猶殘忍,況二乎?聞此心猶未弛者。嗚呼,此科何科,而聞此豈體昔設科之意乎?嗚呼,一夫不獲所,雖伊尹,若何,而其若開東後入,豈有此弊?此政納諸溝中也,雖爲此,何益於此後,而若無表意,何以慰也?今月內若有設樂事特停,以表予意。嗚呼,踴躍而來,卽夕奄忽,予心,若何?子弟中有者若弟,先爲調用,若子,待闋服調用,用慰九原。出傳敎載順曰,今此下敎,出於惻隱之德意,而凡樂者,國家之所重也,不必若是矣。上曰,聞此慘報,豈忍聞樂乎?上命諸臣退去,諸臣以次退出。
上在慶熙宮。停常參·經筵。
藥房都提調金陽澤,提調李景祜,副提調金載順啓曰,伏未審夜間,聖體調攝,若何,痰候,若何?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。昨聞京兆單子,丁卯生十一,戊辰生二十一,若是多,誠是千千萬萬料表,心膽欲隕。癸酉生人五十六,此生比諸兩生,雖五六年差,若是多,予懷萬倍,聞此目何交睫?甚矣年八十者,百三十八多,是何是何?異常異常。意欲此則刪也而憶今年,此則當只給綿布,而此何世界?歉然歉然,氣何暇諭?皆見入來後,便殿入侍。
中宮殿·惠嬪宮,藥房口傳問安。答曰,知道。
備忘記,今日悶夜長最甚,問中官開東乎?對曰,杳然,若是者幾次?一問沓沓,再問沓沓,三問沓沓,八旬何貴?只自歎也。
傳于徐逈修曰,戶禮房時服入侍,咸鏡南閫有下詢者,左右相入侍事,開門後,招備郞諭焉。
備忘記,爲予言於內局,兩日一飮睡皆勝,二飮則輒若前,故昨日必欲一飮,强勸二飮,昨日雖異於前,聞京兆單子,興懷而然,悶夜最苦,言雖淺近,鄙諺云小食細下,大抵其雖孟浪,旣云豐碩果若此,其或停可也。以肌膚言也,其效漠然,將建功若灌於朋甕,可乎?有時而停,休脾胃,諒而復進,可乎?其豈若是昭然?陷於時體,曰二曰二,可乎?若予意有陳章者,若祖逖聞鷄聲起舞,予當臥以擧袖,宜脫時體對予,此文陋矣。諸扁鵲以此爲第一便身計,其皆含枚,汨於時體,大小諸人,何以金冊二貼猶欠,八旬其君其何堪乎,八十其君其何堪乎?朝來一百三十人八十歲,皆飮建功若此乎?予特書一哂也。夫嗟哉,予言尖,質諸聖賢,必曰是云爾。
備忘記,爲予大小臣工,萬古豈有若予者乎?飮二次建功,今夜益特甚,聞開東勝於至日賀,聞開門若管絃,若此而今年猶有六十八日,何堪何堪?惟願朝鮮,若有若予意,有良君子,背馳建功而陳章,若聞此,氣必頓勝,若此於今八十,若八百也。
傳于李碩載曰,戶禮房承旨,率老人入侍,而八十一歲以上,許令毛具,子孫扶入。
備忘記,今日予心,千懷萬慕,此等人尙在,予孝乎悌乎?且一百四歲人,旣有一人,見其子,予懷千萬,令該曹特給宴需,令龍虎營給三絃,其令子壽宴。昔皇嫂御堂,見皇嫂姊夫,予懷何抑?令該曹同敦寧金始敎家,特給宴需,令軍門給樂,令其子宴親。
備忘記,昔伯夷云,西伯善養老。噫,今予此擧,豈他乎?卽一則追慕也,一則憶昔也,若是浩多,誠千千萬萬料表,此人等,尙在角圈,雖至此人,足爲耆耉科,誠異常誠異常。且予問世人甲戌生者,何至百數十人?有若是多,故令予尙今冥然。且問諸扁鵲,此人亦然飮日再建功而然乎?爾等宜低頭隨時體人,亦宜靦然焉。
備忘記,太康太康,咸曰,過矣,今日見八十人百卅六,太康可判矣。
備忘記,今於予,只有晝心可紓,若建功悶夜長,暮何堪?
傳于金載順曰,開政,加資單子,卽爲書入。
傳于申益彬曰,政官雖入來,待下敎開政。
傳于金載順曰,開政後當見內局,卽爲入侍。
傳于徐逈修曰,內局入侍,左右相·騎判,同爲入侍。
徐逈修啓曰,奉敎洪國榮,待敎李魯述,試批已下,竝卽牌招入直,何如?傳曰,允。
傳于申益彬曰,儒臣入侍。
假注書望,宋文輅有頉,代李心傳爲假注書。
李心傳在外,代趙星逵爲假注書。
趙星逵陞六,代閔爲假注書。
事變假注書任希一有頉,代韓光暹爲事變假注書。
韓光暹在外,代洪相臣爲事變假注書。
趙思忠陞六,代申膺祜爲假注書。
傳于朴奎壽曰,兵批望筒,何不入之乎?
有政。吏批,判書李潭受由在外,參議洪樂純式暇,參判鄭尙淳進,右副承旨徐逈修進。沈墢爲大司憲,金光默爲大司諫,金履禧爲司諫,林蓍喆爲獻納,李顯靖爲正言,申在善爲校理,李憲復爲工曹佐郞,閔百祿爲漢城庶尹,朴聖泰爲典籍,李潭爲觀象監提調,朴相甲爲東學敎授,金魯永爲金化縣監,尹連東爲司僕僉正。
兵批,判書具允鈺進,參判宋淳明,參議朴思亨,參知任城病,右副承旨徐逈修進。洪重一爲同知,白東俊爲南兵使,趙廷藺爲景福將,宋載文爲昌慶將,知事單金始敎,副司異韓光暹·趙星逵·尹在明·趙思忠·李之英·金鳳著·任希一·宋文輅。
尹得毅,以內醫院都提調意啓曰,年例各殿進上臘藥所入牛黃九十九部八分內,加劑九部一分及甲申特減十二部三分除,實七十八部四分,麝香依定奪減三分一,實一百五十六部二分,令戶曹·宣惠廳進排,何如?傳曰,允。
又以司饔院監膳提調意啓曰,漁夫貢人等,連日呼訢內,卽今冬節已屆,魚族隱入,設網累日,終不捉得,闕供生事,迫在朝夕云,每年如此之時,以可合他魚及活鷄,有參半代封之規,而莫重御供,自下不敢擅便,惶恐,敢啓。傳曰,參半代封。
朴奎壽,以御營廳·一二所巡廳·左右捕廳言啓曰,去夜無犯夜人被捉之意,敢啓。傳曰,知道。
申益彬啓曰,卽者奉敎洪國榮,待敎李魯述,謂有情勢,陳疏徑出,原疏纔已捧入矣。所當直捧榮推傳旨,而此與無端徑出有異,推考警責,何如?傳曰,允。
奉敎洪國榮,待敎李魯述等疏曰,伏以臣等於日昨,伏承聖敎,齊會錄圈,而時値日暮,蒼黃修入,舊圈中朴聖集一人,見漏於謄出之際,晩始覺察,忙後錯了,致使無故之人,未克應試,臣等昏謬不察之罪,於是乎著矣,玆敢相率陳章,徑出禁門,恭俟處分。伏乞聖明,亟削臣等之職,俾完圈規,以安私分,千萬幸甚。答曰,省疏具悉。此不過一時錯了,今聞監事所奏,其亦不錯,此後召試當赴,爾等勿辭察職。
癸巳十月二十三日辰時,上御德游堂,戶禮房承旨,率老人入侍時,左承旨李碩載,右承旨申益彬,假注書趙思忠,記事官安以權·曺命業,以次進伏。上誦陟岵三章後,命招老人,饋麪一器,因給紬一疋,去核一斤,只八十歲人,賜木綿一疋。同知金始敎入侍,上曰,此乃皇嫂之姊夫也,豈不貴乎?況此堂乃皇嫂御堂也,坐此堂見此人,尤爲愴感,特賜宴需及風樂,使之明日設宴。仍命書傳敎曰,今日予懷,可謂千萬,初意八十六歲以上特加,八十一歲只十月人加資,其中前同知金時敎,卽我皇嫂姊夫也。噫,此堂何堂?昔年皇嫂御堂也。今日政,特付知中樞加設單付,以表予意。又命書傳敎曰,今日此擧,誠是千千萬萬料表,一百四歲庚戌生人,雖莫能到,其子代來,予心曷極?特爲加資。丁卯生人,戊辰生人,歲初加資,卽予推恩,何云今日?皆特加一資,今日政下批焉。又命書傳敎曰,朴敬年八十一,明日爲生日云,其令該曹特給食物,令其子養親。又命書傳敎曰,癸酉十月生朴重根·安三贊·車夢良,一體加資。諸臣以次退出。
癸巳十月二十三日午時,上御集慶堂。藥房入診,左右相·兵判,同爲入侍時,都提調金陽澤,提調李景祜,副提調金載順,左議政金尙喆,右議政元仁孫,兵曹判書具允鈺,假注書趙思忠,記事官安以權·曺命業,醫官方泰輿·鄭允協·慶絢·吳道炯·金孝儉,以次進伏。上曰,昨日旣諭,而嗚呼,博施濟衆,堯舜所不能,且云知人惟帝難,君猶若此,況臣乎?猶若此而阿衡,以一夫不獲所,若己推而納諸溝中,果然其人生也。昔年謁聖時,有蹂躪之弊,故特設於春塘臺,此歷代榜目中予見也,其後無聞此弊,昔則太學,於今禁中。嗚呼,八十年聞此,嗟哉,伊尹雖一夫猶然,於昔年想必一人,於今二人,是誰是誰?卽予卽予。此雖無異於見盜牛築牛室者,而今不諭焉,後弊勝言?此後於謁聖,前一日預入無此弊,而只闕中庭試,壬辰此闕爲,有光景此,其雖非也,臺臣意則是也。今後凡於庭試,春塘與舊闕外勿設,若舊闕則依太學例預入,於春塘則其在嚴禁中之道,不預入,必於開東後許入,唱榜雖晩侵夜,此決無蹂躪之弊,必也開東許入,侵夜入儒,自今定式,切勿爲焉。出傳敎又命書傳敎曰,予雖下敎,漠然不記,今聞姜忱·朴天衡,其時下敎過矣。特寢其命,此後召試,其令一體應試。又命書傳敎曰,挾侍中官,從重推考。中宮殿進御蔘苓養胃湯,今姑停止事。出榻敎上曰,藥房提調,持湯劑,更爲入侍。出榻敎景祜奉進湯劑,上進御。右議政元仁孫啓曰,頃者圈默科時,以儒生不赴擧者多,有成均館官員芸閣施行之命矣,其後儒生輩,旣蒙蕩滌而赴擧,則其官員不宜異同,故敢達矣。上曰,一體蕩滌,可也。出擧條諸臣以次退出。
癸巳十月二十三日酉時,上御集慶堂。儒臣入侍時,同副承旨尹得毅,假注書趙思忠,記事官洪國榮·李魯述,應敎李,副修撰李會遂,以次進伏。上命李,讀尙書說命。又命李魯述,讀事文類聚及史記老子傳。又命尹得毅,讀子貢傳。又命賤臣,讀韓非傳。上曰,史記陋矣,可以洗之。命洪國榮,讀尙書微子篇。諸臣以次退出。
上在慶熙宮。停常參·經筵。
藥房都提調金陽澤,提調李景祜,右承旨申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。悶建功苦夜長,於夜長雖節候,於建功幾勤諭,若水投石,曷勝慨然?此時體,小大皆然,諭何益?只抱悶而已,待敎入侍。
中宮殿·惠嬪宮,藥房口傳問安。答曰,知道。
朴奎壽,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于申益彬曰,內局入侍,久任郞廳,同爲入侍,前萊伯李碩載亦爲入侍。
又傳曰,湖堂朴相甲,內局同爲入侍。
傳于朴奎壽曰,湖堂朴相甲,付軍職入侍。
兵曹口傳政事,副司果朴相甲。
傳于尹得毅曰,各司久任郞廳,使之入來。
備忘記,今番此擧,專爲其歲,奚謂兩班常人?年一百四歲人,豈下八十一歲人?予則知其年,若知高下,須看昭穆班,豈令立於大君前,一石宴何爲?其二人,皆〈依〉金時敎例上下事,卽爲分付該曹。
備忘記,於近日悶建功特甚,見鎖鈔來若逢虎狼,見諸扁鵲,先自蹙眉,一貼則睡勝,二貼則數覺,已見建功頉,今夜撤漏後,亦莫知幾次覺,其問擧世迷建功,諸人庸便諸扁鵲,百三十八十歲人,皆兩飮建功而然乎?皆由運氣,故彼輩若是多,予亦若是支撑,庸扁鵲只讀我國寶鑑與東源·丹溪,其勢固然,而讀經書士夫有識,亦何迷乎?今日亦一貼當見夜,飮一貼後,鎖鈔藏於庫,奉鈔首扁鵲煎來,掌務扁鵲,皆逐開陽門,三提調亦休,以便八旬暮年其君。
備忘記,再明何日?憶昔甲午年,明日躬詣,今於八旬,明將回甲,微忱何抑?明朝祗迎,仍宿憶昔窩,儀注安徐,入直侍衛,時刻,待下敎,只入正時。
傳于申益彬曰,內局入侍。
又傳于曰,禮房持報府入侍。
傳于徐逈修曰,左副承旨,持癸巳年十月日記,入直儒臣,持心鑑同入。
假注書申膺祜在外,代以宋相殷爲假注書,閔在外,代以李迪喆爲假注書,事變假注書洪相臣在外,代以朴師赫爲假注書。
申益彬,以春秋館郞廳,以監事言啓曰,卽見慶尙監司金華鎭狀本,則藏史閣後峯絶頂巖石一塊,大如樻子,崩落于西隅,第二間外壁懸柱二介折傷,內壁椳木頹落,故巖石卽爲曳去,壁破處,以松板堅塞云,史閣有頉,雖極驚慮,當寒始役,非所可論,旣已補塞,則姑無時月之慮,待明春擧行,何如?傳曰,允。
朴奎壽,以訓鍊都監·左右捕盜廳言啓曰,去夜犯夜人無所捉之意,敢啓。傳曰,知道。
又以御營廳言啓曰,惠化門北邊體城頹毁處女墻,亦已畢築之意,敢啓。傳曰,知道。
執義李蓍廷啓曰,臣猥玷臺地,浹月供職矣。昨日政新除授大司憲沈墢,卽臣之親査也,揆以法例,不可仍帶,請命遞斥臣職。上曰,依啓。
癸巳十月二十四日辰時,上御集慶堂。都提調金陽澤,提調李景祜,右承旨申益彬,假注書趙思忠,記事官洪國榮·李魯述,醫官方泰輿·鄭允協·慶絢,以次進伏。上命召宣惠郞李漵,司僕僉正尹連東,司僕判官李龍中,軍資判官鄭國榮,漢城判官朴永秀,廣興主簿李海臣,掌樂主簿申瀷,成均學諭鄭衡臣等,各以所掌,下問銀錢穀物及樂工事。又命召前東萊府使李碩載,下問東萊俗及倭館倭人冠服等事。又命召湖堂朴相甲,置漏水於上前,上臥製一句,相甲次韻賡進,至於十韻,上命賜貂帽一領。諸臣以次退出。
癸巳十月二十四日申時,上御集慶堂。藥房入診入侍時,都提調金陽澤,提調李景祜,副提調宋淳明,假注書宋相殷,記事官洪國榮·李魯述,醫官方泰輿,以次進伏訖。陽澤曰,夕間日寒,聖體,若何?上曰,一樣矣。陽澤請診脈,上曰,止之。命讀祭報府。又命讀戶曹啓辭訖。陽澤曰,明日湯劑,依例爲之乎?上曰,明日則異於他日,何心進湯乎?陽澤曰,伏考前年日記,則亦進御矣。上曰,止之。諸臣以次退出。
癸巳十月二十四日酉時,上御集慶堂。儒臣·坐直承旨,同爲入侍時,校理李商鳳,修撰李會遂,左承旨朴奎壽,假注書李迪喆,記事官洪國榮·李魯述,以次進伏訖。上命儒臣讀心鑑,商鳳讀奏後,上命儒臣先退,商鳳·會遂,以次退出。上曰,三去癸巳年日記入之。賤臣迪喆,承命出來,持日記進前,上命上番翰林讀之,國榮讀奏後,上命書傳敎曰,噫,今予一心,惟在追慕,凡國忌皆二日而予定式,若今日則必也三日,故無他文書,玆命讀心鑑,而今予日衰,亦何云浮念?命持入前前癸巳年日記,非除浮念而然也,卽追慕也。大抵使臣越江,義州府尹,每奏馬匹與從人而已。今聞此日記,今月初二日晝講時,因知事沈之源所啓,管運餉商賈人,私持馬人夫,皆請書啓允可,而於今無此書啓,昔有今無而然歟,雖有不奏而然歟?噫,於今菜銀極貴,數萬兩貨銀,一行若灌於三江,只貿飢不可食,寒不可衣之物來,心常慨然者,此何問於本道?曾經西伯灣尹人多,令備局詳問,明日宿憶昔窩相値,雖齋日,亦有舊例,明日次對,行於再明日,其令次對時以奏。又命書傳敎曰,前前癸巳同月十七日晝講,知事沈之源所啓,非特允可,措辭申飭,猗歟盛哉。於今年推奴懲債,諸道皆禁,雖無可論,以此觀之,都事亦有推奴之事,而兼外臺,故藉此用刑云。嗚呼,昔年盛世,猶有此弊,況此時乎?此後其若都事有此弊,隨現永除侍從案,以救無辜。噫,新法予不爲貴,只守舊典,暮年體書傳監于先王成憲之意也。且只令讀無繼述,亦豈嗣王之道?況嗚呼,此時何時?一倍追慕也。命書傳敎曰,都承旨許遞,其代參判宋淳明爲都承旨,牌招察任,三院副提調例兼,房順房。又命書傳敎曰,今者此擧,其亦繼述,湖堂相甲,十韻能賡,今當冬節,特賜貂帽。命書之曰,今者關東伯放未放啓聞中所稟六人,雖有輕重之分,今當大霈特放,其餘仍中,若有可稟者,其令該曹登對以奏,已放者,先卽擧行事,令該曹今日內分付本道。諸臣以次退出。
上在慶熙宮。停常參·經筵。
藥房都提調金陽澤,提調李景祜,副提調宋淳明啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今日祗迎,今年內只有臘月一巡,予懷千萬。嗚呼,此日旣祗迎宿窩,何云薑桂?旣却薑桂,亦何云建功?明日次對同入。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
朴奎壽啓曰,明日次對,諫院無進參之員,除在外外,正言李弘濟,待開門牌招,以爲入侍之地,何如?傳曰,允。
備忘記,今豈猶若昔丁酉年李時聖者乎?內局若有人,擧世雖若此,受國恩扁鵲,必跪於三提調前曰,此建功其雖今日有功,一席再進,進蔘八錢,豈特過也?何以知效?知有功則聞巫言,提調必也動色,而渠輩或減其貼,有直宿弊,亦恐見呵,俯受聽命,雖十貼煎進爲恭。噫,彼此類,卽飯食苟容扁鵲也。嗚呼,此扁鵲,嗟哉暮年,將焉用哉?陋矣此輩知者,日日只奏脈候調均,滑體差勝,予何展臂全脈也?噫,前者嗜食者,於今味異者多,此固例事,若是强勸,其或有頉,渠輩雖擢髮何贖?其令諸扁鵲知焉。
藥房口傳啓曰,俄者問候之批,縷縷辭旨,至有何云建功明日入侍之敎,臣等相顧愕貽,不知所措,當此日候甚寒之時,聖躬保護之道,尤宜十分愼攝,此時臣等之承候進湯,豈敢少緩乎?乞借方寸之地,俾臣等更陳昨日未悉陳之懇,千萬幸甚,惶恐,敢啓。答曰,今世人其何迷,以學問工夫言也,戒躐等貪多,以飮食言也,戒貪食過飽,以事爲言也,果有程途過走,氣若何?其宜今日一事,明日一事,一日兼兩事,必然錯也。養以夜氣,朝以做事,竭其力盡其忠,豈同日竝爲乎?雖日供言也,朝有朝食,夕有夕食,而若朝夕兼食於一時,有何滋味?且時或休焉,此紓心神道,亦以待其效意也。於今建功,若灌朋甕,有效何知?其謂迷也。一日停飮,必曰,顔色欠於昨,若復飮,必曰,顔色果勝,丹已靈丹,故言亦靈乎?其迷其惑,人倍於湯,此何由乎?一則時體,二則時體,問於縉紳而若此,問於靑衿而若此,問於匹庶而若此,問於輿儓而若此,此自貴至賤,自大至小,皆陷於建功湯中故也。徒知日再進,莫知八旬其君困,此猶第二件事,於今雖飮此,氣苶日甚,其有加於此,其將日進五貼六貼乎?若此而其若欠功,亦將建功十二貼,將煎於內局銀鼎,使其君却膳飮十二貼乎?君腹雖大,脾胃亦莫諒,何堪何耐?臥此諭此,可謂理言,呼寫欲諭,意卿等來焉。多少下敎,其亦漫說話,雖果若此,於今日薑桂非可言,身雖在此,憶明年此日,心在西郊,卿等速休,以便予心。
備忘記,年暮憶昔,卽人常心,其況於殿於陵,爲我攝今年明年,八旬逢今,微忱萬倍,人子事親,何前何今?前月誕辰興懷,旣加二人。嗚呼,今日完全乎?今而只有領敦寧。嗚呼,此日是誰?其子卽昔孫也,卽準職,捨今何日?應敎金夏材,特授僉中樞,作闕下批,其令謝恩。
兵曹口傳政事,僉知金夏材。
備忘記,一何冥然,憶昔甲午,今豈歲乎?嗟哉六十是豈孝乎?微忱萬倍,建功何以有功予?扁鵲扁鵲庸扁鵲,此日嗚呼,今日何忍薑桂,建功何言?憶昔將宿,此心少紓,遙瞻西郊,予懷何抑?追慕峴近,何有此名?五內掩抑,只自惆悵,連月太康,庭試亦然,昨聞日記,五內欲隕,纔踰六歲,己亥忍諭,嗟哉不肖,覽若昔年,憶昔寶算,亦曰孝孫,興懷及此,萬事浮雲,其令內局藏湯鎖鈔。
備忘記,初八睡便,今日亦然,初昏已睡,而其於辰只食醬太,而勝於肉膳,恐意貪食者,抑何意乎?唐山人李珌,居皇城,而惟食兩顆梨,予今同也,其雖然也,心在西郊,此豈孝乎?
備忘記,噫,幾次下敎人,皆耳聾口啞,莫思八旬其君苦心,下敎人皆徒食徒睡,此何等朝鮮世界乎?良可寒心也。
藥房口傳三啓曰,臣等,罄陳哀懇,冀回聖聰,及承批旨,屢十行辭旨,無非警愚牖迷之敎,至以薑桂二字爲諭,拒臣等愈固,臣等雖愚迷,亦常仰認聖意攸在,苟有可以奉承,則安敢復事瀆冒?顧今日勢向暮,寒意愈劇,此時移次齋宿,有妨靜攝,而旣未一番承候,亦未一番進湯,凡在輿情,莫不憂鬱,則職忝保護之列者,其爲焦迫,尤當,何如?伏惟聖孝,篤於追慕,至有却湯之擧,而第玆常進奏功之劑,非爲厚味之取其悅口,則下敎之及此,亦非臣等之所望也。飭敎屢下,藥院一空,此際强聒,極知其萬萬惶懼,而揆以義分,不得請則不敢止,玆又冒罪瀆擾,乞垂諒察,暫許卽入,千萬至祝,惶恐敢啓。答曰,今日三提調,爲守門將而坐乎?將至明日,此時而坐乎?不知則可也,臥處亦便矣。欲使八旬,不得爲孝而然乎?卿等休焉。若昔心靜,勝於便殿,於予得意,卿等連休,明日入侍。
備忘記,此等苦苦大劑,莫知過重。噫,彼忠質文,豈有過也,而其猶損益,此正殷鑑在今也,予雖學淺,此言近道,令混世覺也。
備忘記,陋矣諸扁鵲,莫知今日予心,隨提調而留,隨提調而來,玉圈金圈諸扁鵲,與煎來諸院水工,皆逐開陽門。
備忘記,豈云戚臣?嗟哉,其祖府院同僚,今日其孫,是豈隅然?其皆是也。
藥房口傳四啓曰,屢煩忱悃,顒俟兪音。伏承下答,天聽逾邈,臣等,相顧抑鬱,實不勝焦迫之至,寒節移次之時,常進之湯劑,尤不容暫停,而職在保護,惟以瀆擾爲懼,伈伈退處,其爲罪當如何哉?不得請則不敢止,惟承速休之敎,無以奉承,復此瀝陳。伏乞亟回聖心,暫許持湯劑入侍,千萬懇祝,惶恐敢啓。答曰,若知予,其豈守門?若此相持,其豈便睡?建功雖功,於此便睡,於予得矣,三提調兼帶內局竝許免。
備忘記,君親一也,其在惜懼道,奉八旬其君者,若事親執玉奉盈,洞洞屬屬,而有此心大小劑,宜審宜愼,一時八錢欠二煎兩蔘,其過乎其中乎?若莫知此意,何云讀中庸?申申下敎,豈特予則少知此義,而噫,衆皆其何迷乎?豈特大劑?其君見鎖鈔若逢虎狼,見先蹙眉,飮畢苦聲,一年三百六十日,建功兩進,可謂七百二十日,而大小群工,咸曰靈丹,而莫思君心,士庶輿儓,渠何知焉?其自曰上卿若此,余當隨焉,吾官若此,其果靈丹?陋矣扁鵲,無事度日,日便日便,俛首聽命,三貼若令,則猶恐後,二貼亦然,一貼何言?受君恩食君祿,高品扁鵲,惟恐見呵,諂謏其意,多進則其曰脈勝,少進則其曰脈弱,此等庸鄙扁鵲,曰雖車載斗量,將焉用哉?明日其若令脈焉,首扁鵲必先言胃脈莫若前日云,雖莫恥乎,其君亦是恥乎?凡於心若聞,今日下敎,欲免此譏,必曰一樣云,此豈予臆錯?時體皆然,今世皆然也。予謂諸扁鵲,其多後悔焉,懃懃此敎,豈爲渠輩?寔爲八旬予也,此予豈却耶?悶其過者也。
備忘記,薛里金敏行庚子年茶房,李厚苾子己丑輿,今年大禮時爲薛里,憶昔可謂稀有,特爲加資,口傳下批。
備忘記,更點錚鼓爲友,悶夜心少紓,而以漏水相準,皆五巡果精,其涉可嘉,監更禁漏官崔道民,弦弓一張賞給,聞所軍報更若昔,摠府其新新,三更報更,僅然成聲,而初二更報能唱,令騎曹賞綿。
宋淳明,以吏曹言啓曰,今此翼陵忌辰祭文大祝,前修撰韓鼎裕塡差,而時無職名,令該曹口傳付軍職,何如?
朴奎壽,以禁衛營·左右捕盜廳言啓曰,去夜犯夜人無所捉之意,敢啓。傳曰,知道。
癸巳十月二十五日辰時,上詣延和門外。香祗迎入侍時,行都承旨宋淳明,左承旨李碩載,右承旨申益彬,左承旨朴奎壽,右副承旨徐逈修,同副承旨尹得毅,假注書宋相殷·李迪喆,記事官洪國榮·李魯述,以次侍立訖。上具翼善冠·黑圓領袍,以乘輿出通陽門,降輿延和門,詣板位行祗迎禮後,上曰,禮房承旨,馳詣翼陵,奉審以來,各陵一體奉審。出榻敎上還入憶昔窩後,諸臣以次退出。
上在慶熙宮。停常參·經筵。
齋宿還內後,政院·玉堂口傳問安。答曰,知道。
傳于申益彬曰,三提調下敎安徐,諸扁鵲下敎,一體安徐,領敦寧入來事,遣史官傳諭。
藥房都提調金陽澤,提調李景祜,副提調宋淳明啓曰,昨日移次經宿,侵曉還內,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。冥然逢今日,氣何暇諭?次對同入。
中宮殿·惠嬪宮,藥房口傳問安。答曰,知道。
徐逈修啓曰,大臣·備局堂上,依下敎來待矣。又傳于曰,引見。
備忘記,嗚呼,今年重逢此日,誠是千千萬萬料表,宿憶昔窩,憶庚子年六月六日,予懷千萬,何謂此日?嗚呼,其時直宿此窩,惟此日故也。雖然,窓前聞更鼓聲,庶可寓懷,悶夜長勝睡亦勝,一點內更點五次,一次內五漏水,故每欲試也。今夜撤漏後果試,加一更回入,雖更加二更足矣。海東六更賦,譏唐玄偸白日而高枕,作一宮之淸夜云者,今日知過矣,噫,此亦晩計。噫,過昨夜逢今日,是豈孝乎?追憶昔此年今日,亦豈子道?昨一日雖却薑桂,氣猶勝,禮記食肉之文,亦陳氏言,今覺也。
備忘記,昨夜憶昔便睡,莫知悶夜,今夜更鼓何聞?思窩興懷,予哂建功,有何助予?令予悶爾,是以德乎?只對油檠,八旬何貴?若此若此,咸曰靈爾,可謂汜溪,須看軍號,心窩二字,若問其意,心在窩也。德爾德爾,睡廣睡廣。
徐逈修啓曰,事變假注書朴師赫,身病猝重,勢難察任,今故改差,何如?傳曰,允。
以辛普謙爲事變假注書。
申益彬,以侍講院言啓曰,本院司書李祉承陳疏入啓,兼司書申在善移直玉堂,說書趙載偉在外,兼說書未差,下番他無推移之員,不得已以上番姑降入直之意,敢啓。傳曰,知道。
傳于尹得毅曰,內局入侍,儒臣持前日下敎冊子,坐直承旨同爲入侍。
徐逈修,以兵曹言啓曰,依下敎,初二更報更軍等處,木綿各二匹施賞之意,敢啓。傳曰,知道。
又以禁衛營言啓曰,來十一月當四番左部中司屬五哨內,忠淸道六百四十四名,京畿八名,已爲點閱整齊,來十一月初一日,與各處入直將官軍兵等,依例替代後,舊軍放送之意,敢啓。傳曰,知道。
又以禁衛營言啓曰,來甲午正月當五番左部右司屬,忠淸道五哨軍兵,來十二月二十五日,京中逢點,依例準二朔立番之意,本道監兵使處,預爲知委,何如?傳曰,允。
又以御營廳言啓曰,本廳來十一月十二月兩朔應立,中部前司屬全羅右道五哨軍兵六百七十名,已爲逢點整齊矣。十一月初一日,與左部後司軍兵替代後,舊軍放送之意,敢啓。傳曰,知道。
又以御營廳言啓曰,本廳來甲午正月二月兩朔應立中部左司屬,全羅右道五哨軍兵,十二月二十五日,京中逢點,正月初一日,與前司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
又以御營廳·左右巡廳·左右捕盜廳言啓曰,去夜犯夜人無所捉之意,敢啓。傳曰,知道。
慶尙監司金華鎭狀啓,十一月令薦新朔膳生靑魚,限內不得封進,惶恐待罪。傳于宋淳明曰,勿待罪事,回諭。
司書李祉承疏曰,伏以臣於直中,卽接家信,臣父自武試罷還之後,偶得感冒,連日呻,又於昨夜賀班,重觸風寒,諸般症形,一倍越添,促臣歸視,臣聞此報,方寸煎灼,按住不得,玆敢略控短章,徑出禁門。伏乞聖慈,俯垂諒察,亟賜鐫遞,以便救護,仍治臣擅離之罪,以肅朝綱,不勝幸甚。批答在於筵說。
癸巳十月二十六日辰時,上御集慶堂。藥房入診入侍時,都提調金陽澤,提調李景祜,副提調宋淳明,假注書宋相殷,記事官洪國榮·李魯述,醫官方泰輿·鄭允協·慶絢·李敏德·崔宗衡·金守儉,以次進伏訖。陽澤曰,昨日移次經宿之餘,聖體,若何?上曰,逢今日誠冥然矣。陽澤曰,寢睡·水刺,若何?上曰,一樣矣。陽澤奉進湯劑,上進御一貼,陽澤請診脈,上曰,雖令診之,不過曰脈候左右三部滑體調均,不然則不過曰脾胃脈不足云云矣,何必診之?其止之。昨日雖闕進湯,而氣則如常矣。陽澤曰,昨日旣闕進湯,又行素膳,今日則三貼進御伏望矣。上曰,待下敎擧行,可也。命諸備堂入侍,大臣問候訖,尙喆曰,今當寶算彌隆,豈可堅執而不進湯劑乎?上曰,頃見八十六歲人,亦飮建功而壽乎?陽澤曰,下敎如此,不勝憫切矣。尙喆曰,原任爲承候來待矣。上曰,入侍。原任以次進伏,問候訖,翼謩曰,近來日氣頗寒,而湯劑累闕進御,下情不勝焦迫矣。上曰,大臣不問水刺之加減,而先問湯劑,亦時體矣。溵曰,湯劑較重於水刺矣。上曰,昨日醬太數三匙,亦可以進水刺若干矣。晦曰,當今豈可行素膳之時乎?翼謩曰,殿下何不察此等事之爲末節乎?上曰,此言則然矣。陽澤曰,日寒如此,伏願二貼更進矣。上曰,待下敎入侍。藥房先退。
癸巳十月二十六日辰時,上御集慶堂。大臣·備局堂上,引見入侍時,左議政金尙喆,右議政元仁孫,綾恩君具允明,戶曹判書蔡濟恭,行司直洪名漢,刑曹判書趙重晦,行副護軍李章吾,行副司直尹東暹,兵曹判書具允鈺,訓鍊都正李潤成,行副護軍尹泰淵,行副司直尹得養,吏曹參判鄭尙淳,工曹參判李重祜,行副司直徐命善·李瀰,大司憲沈墢,校理李商鳳,右副承旨徐逈修,假注書宋相殷·李迪喆,記事官洪國榮·李魯述,以次進伏訖。尙喆曰,昨日移次經宿,侵曉還內,聖候,若何?上曰,一樣矣。仁孫曰,寢睡·水刺之節,何如?上曰,亦一樣矣。尙喆曰,原任大臣,爲承候來待矣。上曰,引見。賤臣承命出偕入,領府事韓翼謩,判府事申晦·李溵·李思觀進伏,以次問候訖,先退。尙喆曰,三南災邑,自多設賑之處,而境內富民,勿論錢穀,或希賞典,或出義氣,自願納官者,雖不可却,旣無願納之人,若有食粟之類,而爲守令者,間或勒奪其錢穀,爲料理之政,則利少害多,其爲貽弊於民邑,有不可勝言,明春賑政,自當有朝家之所區劃,若其富戶勒奪之弊,不可不痛加禁斷,各別嚴飭於三南賑邑,何如?上曰,所奏誠是,此弊予亦曾聞,今番若有此弊,予有御史,當廉問,隨現嚴處,以此申飭,可也。出擧條尙喆曰,都政隔月,而吏判請由下鄕矣。雖以情理爲言,其意則有在,銓曹之許久曠職,誠可閟矣。上曰,許遞,可也。出擧條尙喆曰,今番新榜中年五十人,皆有出六之時敎矣。聞槐院參下李顯謨,曾任郵官,仕滿報瓜,而不幸遭艱,未及區處,今無歸屬處云,在前如此之人,輒多筵稟陞六之例,此亦一體施行,何如?上曰,依爲之。出擧條尙喆曰,交易咨文出來矣。回咨,令槐院依例撰出,順付於今番使行,何如?上曰,依爲之。出擧條重晦曰,關東放未放啓本中稟秩六人,因傳敎特放,而仍秩中有可稟者,登對稟事,命下矣。取考仍秩,則今爲十一人,而罪名甚重,有難輕議,依本道啓本,置之,何如?上曰,依爲之。重晦曰,各道放未放狀啓,鱗次來到,則依例回啓乎?上曰,依爲之,可稟者稟之,可也。出擧條允鈺曰,十月當騎步布,過限未收者,幾至於百餘同之多,前後申飭,不啻屢屢,而近復稽忽若此,事之可駭,莫此爲甚,宜有各別申飭之道,未收該邑,若不於來月望前盡數上納,則當該守令,依定式營門決杖之意,出擧條申飭,何如?上曰,依爲之。出擧條允鈺曰,一軍色,以龍虎營接濟之故,一年所捧,不能支一年用下,若値試射等別下之時,則輒稱貸於二軍色。自戊子以後,其所取用者,以錢則爲七千餘兩,以木則爲六十餘同,皆是封不動所在者,而以假記貸去,還報無期,文書徒眩,今年別備者,有略干錢木,還報其貸下之數,其假記則一竝爻周,一軍色支用之資,不可不爲之區處,而從長變通,其勢末由,獨有一事,可以救得者,蓋二軍色一歲內均布之以給代來者,竝與本布,略爲三百餘同,別無他用處,或以朔下,上下於員役輩而已。在本色則便屬,無所關緊,自明年爲始,春夏之際,限一百同每年劃送於一軍色,從市直發賣,則可辦六千兩錢,應下外別下,以此支用,此後二軍色木錢換貸之弊,一切防塞,旣爲軍需所用而請得者,則員役等朔下及他餘閑漫用下處,使不得犯手之意,一體嚴飭,何如?上曰,依爲之。出擧條墢曰,今日賓對,因特敎定行,而諫院無入參之員,事體未安,日昨政新除諸臺,俱是在外,未及下諭,而正言李弘濟,連日行公之餘,無端違牌,誠極寒心,宜施削職之典矣。上曰,依啓。出擧條上曰,吏曹判書李潭許遞。出榻敎命書傳敎曰,都政月在近,判書有闕政事,明日爲之。司書批答,欲諭未果,許遞,春坊乏人云,明日政代差,牌招察任。又命書傳敎曰,奉命承旨許遞,其代,僉知金夏材除授,牌招察任,房順房。諸臣以次退出。
癸巳十月二十六日申時,上御集慶堂。藥房入診入侍時,都提調金陽澤,提調李景祜,副提調宋淳明,假注書宋相殷,記事官洪國榮·李魯述,醫官方泰輿,以次進伏訖。陽澤曰,午間聖體,若何?上曰,一樣矣。陽澤奉進湯劑,上進御一貼。陽澤曰,朝者旣伏承待下敎之命,一貼更爲進御,何如?上曰,其止之。景祜曰,更命進御,則臣等不勝大幸矣。上曰,二貼足矣,何必三貼耶?勿爲此等言,明年入耆杜,好矣。陽澤曰,昨日聖敎,隆洽於臣先世臣,不勝惶感,而臣之賤息,年弱愚迷,早參銀臺,極爲懍惕矣。上曰,豈爲卿而下敎乎?感舊而然矣。陽澤請診脈,上曰,止之。陽澤曰,明日湯劑,依例爲之乎?上曰,依。坐直承旨·儒臣,同爲入侍事,下敎。藥房先退。
癸巳十月二十六日申時,上御集慶堂。儒臣·坐直承旨,同爲入侍時,副校理李商鳳,副修撰李會遂,右副承旨尹得毅,假注書李迪喆,記事官洪國榮·李魯述,以次進伏訖。上曰,儒臣持何冊而入乎?商鳳曰,御製追慕錄也。上命讀之,商鳳讀奏後,上曰,又有何冊?商鳳曰,御製讀書錄也。上命下番讀之,會遂讀奏後,諸臣以次退出。
上在慶熙宮。停常參·經筵。
藥房都提調金陽澤,提調李景祜,副提調宋淳明啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。過昨日逢今日,是豈孝也,亦豈子道?氣何暇諭?待敎入侍,甚矣冥然,悶乎建功。
中宮殿·惠嬪宮,藥房口傳問安。答曰,知道。
徐逈修,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于宋淳明曰,贈相奉祀孫金聲五子與孫有無,知入。
備忘記,兩昨停睡果勝,昨兩飮睡數覺,召內局鎖鈔前,予何心其何召?
傳于申益彬曰,內局入侍,儒臣持昨日冊子,同爲入侍。
傳于宋淳明曰,判書牌招,同參政事。
有政。吏批,判書未差,參判鄭尙淳進,參議洪樂純進,右承旨申益彬進。以韓光會爲吏曹判書,以洪彬爲執義,以閔昌烈爲正言,以洪相簡爲兼輔德,以朴相甲爲司書,以李潭爲左參贊,以金應淳爲兵曹參判,以任希簡爲掌樂正,以趙德行爲司䆃僉正,以韓光會爲觀象監提調,以徐日修爲丹陽郡守,以金安默爲長水縣監,以申爲監察,學祿單宋重鉉。
兵批,判書具允鈺病,參判金應淳未肅拜,參議朴思亨入直進,參知任珹病。同知單趙廷藺,副護軍李柱國·趙慶進·李蓍廷,副司直李潭·金載順·朴奎壽,副司果李祉承。
徐逈修啓曰,兼輔德洪相簡,時無職名,令該曹口傳付軍職,何如?傳曰,允。
兵曹口傳政事,副司果洪相簡。
右議政元仁孫,全羅監營覲親呈辭,傳于宋淳明曰,給由馬。
平安監司洪麟漢狀啓,義州等官居業武文處中女,爛死渰死等,傳于徐逈修曰,令本道恤典擧行。
咸鏡監司李最中狀啓,永興等官居品官姜進甲等,爲虎囕死事,傳于徐逈修曰,令本道恤典擧行。
備忘記,耆老科人,豈爲夙夜職?且昨政,騎堂其常問來,幾年復職?暮年料表,知申復爲騎堂,騎堂欲見,特爲知申,皆牌招察任,房順房,三院副提調例兼。
宋淳明,以吏曹言啓曰,掌樂院正金履長呈狀內,身病甚重,勢難察任云,新除授西學訓導金泓哲,除拜後過限未肅拜,竝依例改差,何如?傳曰,允。
徐逈修,以司僕寺內乘,以一二提調言啓曰,兼內乘金魯行,身病猝重,勢難察職,今姑改差,卽令該曹差出,以爲推移入直之地,何如?傳曰,允。
藥房口傳啓曰,臣等祗奉湯劑,顒竢召命,日已曛暮,尙未蒙引接,下情不勝憫鬱,當此寒節,再進之劑,不容少緩,乞垂俯諒,暫許臣等入侍焉,惶恐敢啓。答曰,今日見其文,心萬倍,今日見其文,亦由建功而然,其止之。
藥房口傳再啓曰,臣等詣閤求對,及承批旨,縷縷下敎,至以止之爲諭,臣等,益不勝憂悶,夜色已屆,寒意轉深,此時湯劑停進,豈不萬萬焦迫乎?玆敢冒罪更瀆。乞賜暫時召接,千萬至祝,惶恐敢啓。以承傳色口傳下敎曰,雖小休,亦差勝矣,其止之,如是下敎之後,若不退去,當露坐矣,亟止之。
戶曹參判嚴璹疏曰,伏以臣,猥膺專對之命,今將出疆,期日已迫矣。臣之父母墳山,在京畿長湍地,距大路不過十里,松楸在望,霜露起感,人子私情,竊欲一過展掃,而事係枉馹,不敢擅便,敢恃孝理之仁恩,猥陳衷懇。伏乞聖慈,許臣歷省,俾伸區區至情,千萬幸甚。答曰,省疏具悉。卿其依請歷省焉。
行副司直具善行疏曰,伏以臣父聖任,平日卷眷於堡障一事,而志業未卒,齎恨地下,臣承先臣緖,每欲冒昧陳聞,而塵瀆是懼,囁嚅不發矣。今則賤疾添劇,深恐一朝溘然,孤負先臣遺意,玆敢猥入文字,仰備乙覽,伏乞深留聖念而裁焉。臣伏聞安不忘危,祖宗朝心法,在昔己亥,固根本之聖敎,欲爲修築北漢舊城,又塞造紙署洞口,以爲臨難移御之所,濬智神略,慨然於都城先潰之患,而辛卯繼述之聖斷,卓越千古,始築北城,爲固守根本之計,及至丁卯,我聖上爰定大計,群策畢收,守都綸音,如金石之堅,如四時之信,此愚夫愚婦,庶可恃而無恐,效死勿去,而臣敬奉御製,爲將必覽,亦嘗有敎曰,至於摠戎廳,其責尤重,何以言之?兵法曰,先據北山者勝,北漢卽都城之咽喉也。敵若據此,何以措手?故昔年築山城設水門,而近者摠戎使,兼畿閫處蕩春臺者,蓋爲此乎?嚴守此城。又令一枝軍,遮遏沙麓之間,敵非徒不敢犯水門,亦不敢踰沙峴矣,此摠戎使之職任,明明聖算,昭如日星,鞏若泰磐,而惟彼北城與鍊臺,爲國都之後,關求諸中國輿地,未有若此之近都者也。天作金湯,擁圍於神京之背,四面險截,易守難攻,又非南漢之可比,而今人不能深究乎主客攻守之利害,又眩於前後去邠之已事,莫敢主張於堅守之論。嗟乎,乃心王室者,寧容如此乎?噫,摠廳移設鍊臺之後,先臣殫竭心思,畢築西城。又欲防遏東邊山麓,而至於兄弟峯以下,則久通樵路,以致沙土流下,崖岸漸圮,從其外面,添補新土,被莎植木,接連於北曲城下,仍成山柵,則斗絶懸崖,誰敢容易攀登?況且西城逶迤,北自香林,南抵佛巖,而便成重金襲湯,漢北門路乍開,石川巴字屈曲,左右擁逼,騎難成列,又無別路之可入,亦何敢輕騎,跳踉於兩山頭矢石之下哉?此城一固,寧容暴客之深入乎?然而攻守有法,攻則有餘守不足,兵家之常理,今雖有十丈之城百萬之衆,有城無守,與無城同,有守無器,與無守同,兵法曰火器三千,無敵於天下者,千古不易之正論也。許多般火器,何者無用,而造化循環砲一窩蜂箭,具足萬人敵也。使臣造此數機,試其利鈍,故臣於其時,待罪禁營,造以試之,果驗神機之無出其右,臣父於此事,一意靡懈,雖微瑣之備,非臨急可辦者,則隨事區劃,次第就緖矣。適於伊時,因臣之猥忝將任,先臣辭遞摠事,此事竟未卒矣。不肖如臣,今又冒居此任,北城鍊臺,又在管領之中,若論兩處刑便,則地利之要害,禦敵之方略,已入於聖鑑矣。世之憂國談兵者,宜以此定爲國是,念念在玆,而自臣父西城畢築之後,居然數十間,一任抛置,無復如當時之極力區劃者,北城之孤絶無援,鍊臺之蕩然無備,如何所恃哉?宜使諸營,造成火器,命中如意,則敵雖有雲屯河決之勢,亦將不戰而自挫矣,守都之備,何患不足?在昔壬丙,忠義之士,莫不欲效死以守,而只緣守備無所預具,終不免播越之歎,至今追思,傷心痛骨,此豈古人常若對壘之誠,而一心之法,鍊膽之術,非此而何哉?失此期會,安於姑息,則船到中流,補漏已遲,亦豈非可惜可憂者乎?臣之服戎備數,今至四十年,而犬馬之齒,六十有五矣。生際昇平,德海恩山,與天無極,而絲毫莫補,四載貞疾,不生不滅,中夜無寐,撫心自悼者,臣父未卒之志,將無可遂之日也。顧臣庸才蔑識,素乏氣力,所恃者,惟些少精神,而消亡無餘,昨爲之事,今焉頓忘,朝題之牒,夕已不記,人不以生人處之,同朝之所共知,摠戎司命何重任,而以此癃癈之身,何以管攝公私?狼狽理必無幸,病裏惶悶,如負大何,倘蒙許臣置散,俾便醫藥,賴天之靈,後尋生路,雖推石負土,有補於守都之策,則固所不辭。伏乞聖明,諒臣至懇,遞臣將任,以卒生成之澤焉。答曰,省疏具悉。今覽卿章,卿誠可嘉,而末以請免,是何意乎?予欲問卿,明日診筵,與左右相入侍焉。
癸巳十月二十七日未時,上御集慶堂。藥房入診,儒臣同爲入侍時,都提調金陽澤,提調李景祜,副提調宋淳明,假注書宋相殷,記事官洪國榮·李魯述,校理申在善,副修撰李會遂,醫官方泰輿·鄭允協·慶絢·李敏德·崔宗衡·金守儉,以次進伏訖。陽澤曰,建功有功於宗社矣。上曰,卿言過矣。上曰,知申之筋力精强,將入耆社矣,知申之年六十八乎?對曰,六十六矣。上曰,予定祥之年也。陽澤奉進湯劑,上進御一貼,命讀順康園祭報府。上曰,明日何日?追憶乙亥,予懷萬倍,明日抵迎,莫云六代過也。況二月初一日亦莫能,而今爲此者,遙望金浦而然也。因此而興懷者何則?今月旣拜卽祚堂,其日何日?嗚呼,十六年御此也,九年後嘉禮,得公主大君。嗚呼,十年前三年禮陟于此,豈六代?其雖六十代,後孫之心,若何?於永昌大君,只祭而已,而於貞明公主,其孫蕃衍,況長孫乎?左參贊洪樂性子,旣登小科,今於暮年,欲見着帽,令該曹雖有承傳多,先調用於此人。出傳敎陽澤請診脈,上曰,止之。淳明曰,朝者伏承下敎,取考璿源譜略,則宣懿王后誕日,乙酉十月二十九日,干支己未,而誕降所,則崇敎坊私第也。上曰,崇敎坊何處也?對曰,館洞也。淳明曰,朝者又伏承金聲五子孫有無知入之下敎,故探問,則金聲五之子,內資直長鳳采已作故,而承重孫宅祚,年三十四云矣。上曰,明日何日,予懷何抑?今聞故同知金聲五,已錄用其子六品,前已作故,只有其孫宅祚,已承傳云,令銓曹若有二窠,與洪義榮一體調用,若一窠洪義榮調用後,卽爲調用事,分付。出傳敎陽澤請更進一貼,上曰,止之。上曰,坐直承旨入侍。出榻敎藥房先退。
癸巳十月二十七日申時,上御集慶堂。儒臣·坐直承旨,同爲入侍時,副校理李商鳳,副修撰李會遂,右副承旨尹得毅,假注書李迪喆,記事官洪國榮·李魯述,以次進伏訖。上命上番,讀勸世爲孝悌文,商鳳讀奏後,上命下番,讀續永世追慕錄,會遂讀奏後,上命承旨,讀政訓,得毅讀奏後,上命書傳敎曰,關西道臣放未放啓本中所稟人,依稟,與放類一體以放事,先爲分付,仍中若有可放者,令該堂登對以奏。上曰,明日內局入侍,左右相同入事,招備郞諭焉。出榻敎諸臣以次退出。
上在慶熙宮。停常參·經筵。
藥房都提調金陽澤,提調李景祜,右承旨申益彬啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。悶建功懸賞求異意者,今予夙夜此心,悶暮年其君心者,其何杳然?心專在乎此,氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于金夏材曰,內局入侍,竝入侍。
備忘記,三昨夜便睡,兩夜若此,今夜撤漏後覺五,而其曙杳然,此何建功也?
備忘記,親心爲己心,人子常道也。嗚呼,自乙亥今已十九年,遙瞻金浦,何敢云五代?嗚呼,乙亥封園陵,托於小子,亦何敢云六代?嗚呼,予心豈云園陵?三昨宿憶昔窩,心亦何云代數,祗迎後,禮房承旨進詣奉審回奏,詣時有先後,先奉審于豐壤碑閣以來。
備忘記,大舜五十慕,予何敢言也,而年八旬因衰而然,一心知者,追暮爲民。嗚呼,乙亥儲慶宮上諡也,通明殿奉審,竹冊金印陪詣時,嗚呼,我慈聖臨殿見,怳然今日,予懷,若何?因此興惟,國初松都敬德宮·穆淸殿,此後令留守,每元春奉審後啓聞,若有修補處,隨卽修補事,其令定式。
備忘記,皇兄皇嫂誕辰,連在今明,追憶昔年,予懷千萬,左承旨詣東郊奉審來奏。
備忘記,朝者祗迎,日氣陰曀,有雪意乎云,入侍時聞風飄,臥房何知?晩後小輿踏雪,予視能見寸雪,下雪勝於灑,若此臘前,庶可三白,心雖喜,曾聞寒透將軍詩,今予雪寒徹骨,昔將軍有大獵心,今予猶莫辨此何世,建功有功,其果若此?予自一哂,脾睨扁鵲。
傳于金夏材曰,內局入侍,坐直承旨·儒臣,持昨日所讀外冊子,同爲入侍。
徐逈修,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
全羅監司元義孫狀啓,萬頃等官居良人姜海辰等渰死事,傳于徐逈修曰,令本道恤典擧行。
癸巳十月二十八日辰時,上詣延和門。香祗迎入侍時,行都承旨金應淳,左承旨李碩載,右承旨申益彬,左副承旨徐逈修,右副承旨尹得毅,同副承旨金夏材,記事官權偀,假注書李迪喆,記事官洪國榮·李魯述,以次侍立訖。上具翼善冠·黑圓領袍,乘輿出通陽門,降輿延和門,仍詣板位,行祗迎禮後,上命右承旨,詣順康園奉審以來,益彬承命出去,上還入大內後,諸臣以次退出。
癸巳十月二十八日申時,上御集慶堂。儒臣·坐直承旨,同爲入侍時,副校理李商鳳,副修撰李會遂,同副承旨金夏材,假注書李迪喆,記事官洪國榮·李魯述,以次進伏訖。上命儒臣讀祖訓,商鳳讀奏後,上命承旨讀抑箴,夏材讀奏後,上曰,注書出去,開陽門仍留,以待奉審承旨入來。諸臣以次退出。
癸巳十月二十八日巳時,上御集慶堂。藥房入診,左右相·摠戎使,同爲入侍時,藥房都提調金陽澤,提調李景祜,副提調金應淳,記事官權偀·洪國榮·李魯述,左議政金尙喆,右議政元仁孫,摠戎使具善行,醫官方泰輿·鄭允協·慶絢·白文昌·元命述·李敏德,以次進伏訖。陽澤曰,夜間聖體,若何?上曰,一樣矣。陽澤曰,寢睡·水刺之節,亦何如?上曰,睡則頻覺矣。尙喆曰,昨下賞百金超資下敎,當還寢矣。應淳曰,昨夜下敎,在院諸臣,不敢頒布,還寢,何如?上曰,雖頒布,似無可爲者矣。上曰,都承旨入來,而予不知其貌矣。尙喆曰,累年不見,頗有老意矣。仁孫曰,領相晦日間,當入來云,臣則晦日賓對後,將爲下直矣。上曰,都提調亦有所請,當許免,卿亦往焉。仍命書傳敎曰,金領敦寧呈單已久,而其後連爲多事,尙今遲回,已諒夜思,今帶藥院,必也勢難兼帶,內局都提擧許免,其代,判府事李思觀爲都提擧。上曰,摠戎使進前。善行進伏,上曰,卿疏所陳者,似皆好矣。善行曰,此非臣所見,繼父志而仰陳矣。其中造化砲,一放累丸,其用甚利,非比鳥銃火箭之類也。分付諸營,各備三百柄好矣,布袋尤不可不備置矣。尙喆曰,造化砲一本,在禁衛營云,令各軍門備置,好矣,物力則一柄當入六十兩云,次次備置,好矣。仁孫曰,布袋亦爲備置,則好矣。上曰,布袋果能盛土爲城乎?仁孫曰,然矣。上仍命書傳敎曰,昨聞摠帥陳章,意在砲具雖知,末稍結語,不過辭職。嗚呼,守都城卽予固心,於此如有不備者,今命入侍,聞其奏瞭然,況禁衛營,亦有其本云,雖然,欲守都城,捨此何先?捨摠廳而亦何先於摠帥?故將未果之事,其子贊修,亦義理也,其何只說此而辭免?予則曰,於今可謂得人,先令摠帥造備,亦令三軍門守禦廳製造,予當觀勤慢,奬飭軍門大將,此豈比千步銃二百步銃乎?勤幹精造執事,予雖衰當何惜?以此申飭五軍門。又命書傳敎曰,今因此予聞於前故下敎,相臣旣奏,且聞將臣今何覺乎?不必多言,其各知之,自今五軍門龍虎營,以無用之布,作有用之物,無論綿與布,作袋造置若砲器,此非梁王問利,軍門其利必多。且豈特爲無用布?雖有用布,非諸門一時聳軍浮費之比,一體以此申飭諸軍門,予當隨時下問勤慢,亦令軍門隨時闊挾,着實藏置,俾無公然腐傷之弊。仁孫曰,臣旣下去,肇慶廟奉審,何如?上曰,依爲之。諸臣以次退出。
上在慶熙宮。停常參·經筵。
藥房都提調李思觀,提調李景祜,副提調金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。逢今日追慕深,氣何暇諭?待敎入侍。
中宮殿·惠嬪宮,藥房口傳問安。答曰,知道。
備忘記,今夜特甚,豈特夜長?興懷萬倍,聞奉審憶豐壤憶順康,命中官今朝奉審來憶儲慶,巧矣昨今何日?臥此堂瞻東郊,此心何抑?嗚呼,此日可謂千懷萬慕,其況兩宿,此日何日?此心欲隕,昨欲見雪,坐便輿踏雪亦莫知,今世建功若金丹,今予若此,爲予言於庸扁鵲。
備忘記,今年太康,與昨年等,而嗟哉,予心其猶勝焉,三月六月五月八月九月十月,是豈孝也,亦豈悌乎?其況昨今百懷交中,今將夕矣。此月惟明,若此若此,建功建功,便矣扁鵲,萬古今初,奉鈔何苦,豈若予苦?人皆睡乎,其何皆默?
備忘記,朝聞儲慶宮次知中官奏奉審,心若拜焉。昨今兩年,一獻酌一躬拜,而其雖然,追慕曷勝?
傳于申益彬曰,大臣留待,內局入侍,同爲入侍。
又傳于曰,儒臣持訓書回甲編錄,八旬書示後昆錄,內局入侍,同爲入侍。
又傳于曰,內局入侍,竝入侍。
又傳于曰,內局入侍。
尹得毅啓曰,明日次對,諫院無進參之員,除在外外,正言閔昌烈,待開門牌招,以爲入侍之地,何如?傳曰,允。
備忘記,今予一心,一則憧憧乎先,一則眷眷乎民,於先八旬將慕,是豈孝也?於民瞻彼三南,亦豈恤乎,況海西心豈弛也?關東亦曰,登乎,於湖南昨諭右相,其令詳問以來,而歲律將暮,心何抑乎?明將次對,次對承旨,湖南朔膳領來人處,詳問以奏,耽羅倖以勝焉,其果若此?亦問貢人以奏。
徐逈修,以御營廳·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
癸巳十月二十九日巳時,上御集慶堂。藥房入診,右相同爲入侍時,都提調李思觀,提調李景祜,副提調金應淳,記事官權偀·洪國榮·李魯述,右議政元仁孫,醫官方泰輿·鄭允協·慶絢·李敏德·李長朝·康命徽,以次進伏訖。思觀曰,夜間聖體,若何?上曰,一樣矣。思觀曰,寢睡·水刺之節,亦何如?上曰,一樣矣。上曰,湯劑午後當進矣。思觀曰,聖孝事事皆伸矣,至於湯劑,則不當如是矣。仁孫曰,今此下敎,禮制之外,不當如是矣。思觀曰,聖孝萬萬過中,累次更溫,則有妨於性味,臣敢奉進矣。上仍進御訖。思觀曰,診候,何如?上曰,置之。思觀·景祜先退,仁孫曰,伏蒙孝理之德,今當往見老母,感激無地,而往來之際,自然日久,其間湯劑,連爲進御,極加保護,千萬伏望。上曰,予不進湯劑,則是欺卿與戶判矣,內局已有揭板,予不當如是矣。上曰,湖南年事,何如乎?仁孫曰,賑財請劃狀啓,姑不來到,未能詳知矣。上曰,設賑處多乎?仁孫曰,沿海邑多設賑,而亦不必全邑設賑矣。上曰,無事往來焉。諸臣以次退出。
癸巳十月二十九日巳時,上御集慶堂。儒臣·坐直承旨,同爲入侍時,副校理李商鳳,副修撰李會遂,右副承旨尹得毅,假注書李迪喆,記事官洪國榮·李魯述,以次進伏訖。上命下番,讀回甲編錄,會遂讀奏後。上命承旨讀訓書,得毅讀奏後,諸臣以次退出。
癸巳十月二十九日申時,上御集慶堂。藥房入診入侍時,都提調李思觀,提調李景祜,副提調金應淳,記事官權偀·洪國榮·李魯述,醫官方泰輿,以次進伏訖。上命應淳,讀朔祭報府訖,上進湯劑。思觀曰,明日湯劑,依例待令乎?上曰,依爲之。諸臣以次退出。
上在慶熙宮。停常參·經筵。
辰時,有霧氣。
藥房都提調李思觀,提調李景祜,副提調金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今月已晦,來月再明,嗟哉八旬,一何速乎?予氣冥然,次對同入。
中宮殿·惠嬪宮,藥房口傳問安。答曰,知道。
徐逈修,以都摠府言啓曰,今日入直內三廳,武兼禁軍及軍兵等,當爲中日習射,而冬至望闕禮習儀相値,不得爲之之意,敢啓。傳曰,知道。
傳于徐逈修曰,領敦寧留待,次對同爲入侍。
傳于徐逈修曰,內局次對,領敦寧同爲入侍。
傳于申益彬曰,方物封裹,依例爲之,御覽置之。
徐逈修啓,以正言閔昌烈牌不進罷職傳旨,又傳于曰,只推。
傳于金應淳曰,申飭吏批。
申益彬啓曰,明日方物封裹,政府西壁,當爲備員,今日政新除授左右參贊,待下批竝卽牌招,何如?傳曰,允。
傳于申益彬曰,內局入侍時,儒臣持追慕錄·警世編·自省錄,坐直承旨同爲入侍。
傳于徐逈修曰,備局有司堂上,其令入來。
傳于尹得毅曰,內局入侍,備堂·儒臣,同爲入侍。
備忘記,嗟哉壽進宮,自古曰四宮,與社學洞,竝只王子奉祀於兩宮,其何傍題?況於此宮祭時奠酌,其於諸位,中官猶前,惟此東廟,繼述昔年,有人則若此,於常時內豎田畓庄壑,何可例言?若何其爲承命奠酌,兩公主廟將來亦然,有事則來宜拜,歲時自有次知,每事必稟,雖大君王子,其何敢主掌?況於此宮,稅船同也,朔下旣啓下,其孰敢看?預以此,令該宮書付奉承傳。
備忘記,令恩全君奠酌而己有何祝?令知悉。
傳于尹得毅曰,騎馬三匹立之。
徐逈修啓曰,左參贊鄭弘淳,右參贊趙曮牌不進推考傳旨,今方捧入,而方物封裹,不可無政府西壁,竝待開門牌招,何如?傳曰,允。
有政。吏批,判書韓光會進,參判鄭尙淳式暇,參議洪樂純呈辭在外,右承旨申益彬進。以鄭弘淳爲左參贊,以趙曮爲右參贊,以朴相甲爲兼弼善,以洪格爲戶曹正郞,以金顯材爲掌樂主簿,以洪義榮爲繕工假監役,以朴相德爲宗簿提調,以徐命善爲司譯提調,以許滸爲開城敎授。
兵批,判書具允鈺病,參判宋淳明病,參議朴思亨病,參知任珹入直進,同知單安在榮,以鄭雲達爲兼內乘,副司直洪樂性·李潭,副司果李顯模·李漢興,副護軍李天普。
徐逈修,以都摠府言啓曰,副摠管凝善君燨,冬至望闕禮習儀時,以侍衛事,議政府晝仕出去之意,敢啓。傳曰,知道。
金應淳,以吏曹言啓曰,今此宗廟朔祭大祝,前校理李世奭塡差,而時無職名,令該曹口傳付軍職,何如?傳曰,允。
兵曹口傳政事,副司果李世奭。
徐逈修,以兵曹言啓曰,忠翊衛將崔晟,身病猝重,勢難供職,呈狀乞遞,輪番之任,不宜久曠,今姑改差,何如?傳曰,允。
徐逈修,以訓鍊都監·一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
癸巳十月三十日辰時,上御集慶堂。藥房入診,領敦寧·大臣·備局堂上,引見入侍時,都提調李思觀,提調李景祜,副提調金應淳,假注書李迪喆,領敦寧金陽澤,左議政金尙喆,行司直具善行,戶曹判書蔡濟恭,行司直朴相德,行副護軍李章吾,兵曹判書具允鈺,訓鍊都正李潤成,行副護軍尹泰淵,吏曹參判鄭尙淳,工曹參判李重祜,司直李瀰,大司憲沈墢,副校理李商鳳,左副承旨徐逈修,事變假注書辛普謙,記事官洪國榮·李魯述,醫官方泰輿·鄭允協·慶絢·白文昌·洪愼讓·鄭綏,以次進伏訖。思觀曰,夜間聖體,若何?上曰,一樣矣。思觀曰,寢睡·水刺之節,亦何如?上曰,亦一樣矣。仍進御湯劑訖,思觀曰,累日未診,請診候,何如?上曰,依爲之。泰輿診察退伏曰,脈候調均,滑體胃脈,亦好矣。其下諸醫,以次診察,竝如泰輿所奏。上曰,內局先退。思觀·景祜·應淳,以次先退。陽澤曰,日間聖體,若何?上曰,一樣矣。尙喆曰,寢睡,何如?上曰,亦一樣矣。上曰,諸臣皆請冬至陳賀,領敦寧則先正之孫,宜乎立異,而猶若是固請,甚可惜也。陽澤曰,此臣分之當然也。仍先退,上以摠戎廳布袋火砲造出事,命諸將臣進前,允鈺·章吾·潤成·泰淵進前,上曰,卿等何以爲之耶?章吾曰,都監軍兵,則布袋皆有之矣。上曰,然乎?砲何以爲之乎?章吾曰,看摠廳出本,當打造矣。上曰,依爲之。潤成曰,臣營甲袋,今當造出,而布木之一時多費,亦甚重難,限一千件爲先造置,砲則前在一柄,與本文輕重少異,姑待出本,觀其利鈍而打造,何如?上曰,依爲之。泰淵曰,臣營亦依都監例,爲先限千介造出,何如?上曰,依爲之。允鈺曰,龍虎營布袋,亦有造置之敎矣。禁軍與標下軍,凡爲千餘名,當依其額數,以布造成乎?上曰,依爲之。出擧條承旨讀奏全羅監司元義孫賑穀請得狀啓。上曰,覈奏可也。尙喆曰,三南災荒之中,湖南沿海最甚,道臣之狀請者如此,而本道所在備局軍作米及均廳軍作米六萬餘石中,請得二萬石,取補賑資後,待明秋,以本色還報事爲請矣。均廳軍作米,事目甚嚴,不可容易下手,備局軍作米一萬石,許令貸用,待秋還報之意,分付,何如?上曰,依爲之。所請均廳軍作米,曾已諭,此亦近五十年事業也。豈特今年?此則不可容議,而聞所奏,今請比諸壬午減半云,所請豈可減焉?備局軍作米二萬石,依狀請許施,俾令着意賑濟,莫負予八旬爲湖南夙宵用心事,一體下諭,今番可見予於均廳穀,重視御供也。此後雖道臣,莫敢請也事,定式施行。尙喆曰,本道所在營賑穀·帖價穀·賑餘穀,限四萬石特爲許劃,濟民倉各穀五萬七千五百五十石內,限折半亦爲許劃,俾作白給賑資事爲請矣。營邑之每年自備帖價·賑餘穀之留儲,濟民倉穀之當初設置,專爲災年救荒之需,方當設賑之時,何可靳惜?況賑後用餘,自當還錄,各樣賑穀四萬石,濟民倉穀折半劃給事,竝依狀請許施,何如?上曰,依爲之。尙喆曰,元會付常賑兩廳還上各穀,今年全耗,稍實之次邑所在者,亦爲盡數許劃,俾作白給賑資事爲請矣。元會付則有不可輕許,而常賑耗則在前設賑之時,亦有取用之例,今年所捧常賑耗條中,三分一劃給,補賑,何如?上曰,依爲之。出擧條尙喆曰,俄者闕中,京畿監司沈鋪來言,仁川等七邑,北漢所納餉米折半,前有本邑捧留之特敎,而半納本邑,半納山城之際,爲弊不少,民事可悶云矣。此七邑旣經昨年之賑,今年沿邑農形,又不如漢北近峽之地,兩處分納,民弊不可不念。況且開春後,卽當分給者,則此不過數月之間,一竝捧留本邑,待明秋盡數還納於山城,恐無所妨,故敢此仰達矣。上曰,一體留本邑,可也。出擧條允鈺曰,初六日動駕時,道路何以爲之?上曰,由夜晝介,自彰義宮西門作道,可也。出擧條命書傳敎曰,纔下敎,而此只有王子王孫然後,其奉祀奠酌而已,豈有祝文?以此亦令壽進宮知稟。又命書傳敎曰,在外贊參皆許遞,其代,政官牌招開政,而頃日違牌,欲爲下敎而不爲,大政月在近,豈可一向若此?初入仕亦有下敎者,吏曹三堂,一體牌招開政,而判書違牌,今日勿令呼望。又命書傳敎曰,古雖有以大君之子奉祀者,而樂善奉祀義昌,仰體聖意,而一自乙亥以後,其誰奉祀?今年建廟壽進,意雖無憾,追憶昔年聖意,予懷何抑?因寧嬪房貴人房例,只奉祀而已,豈特此也?且兩公主房,承慈殿大君奉祀旣定式,況此乎?義昌·樂善兩位,旣奉一祠宇,予已斟酌,此後此祠宇奠酌,豈委中官?必以爲王子王孫者爲之,今有王□先此例爲之事,分付。又命書傳敎曰,昨年雖有戚臣,則於將任兩司長官勿擬之命,此後過焉,今以政府西壁望,聞之爲卿列者,亦不參,此後申飭銓曹。又命書傳敎曰,今聞江原監司習操試射放啓本,原州牧猶勝其監營而然耶?其餘有孟以下缺
上在慶熙宮。停常參·經筵。
藥房都提調李思觀,提調李景祜,副提調金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今逢此月,追憶昔年,予懷千萬,氣何暇諭?尙有餘日,此心憧憧,伸禮回駕,然後庶可少紓,待敎入侍。
中宮殿·惠嬪宮,藥房口傳問安。答曰,知道。
金應淳啓曰,左參贊鄭弘淳,右參贊趙暾,牌不進推考傳旨,今方捧入,而方物封裹,不可無政府西壁,如是違牌,誠爲未安,竝更牌招,何如?傳曰,允。
吏曹口傳政事,檢閱單李勉修。
申益彬啓曰,檢閱李勉修,旣已付職,卽爲牌招入直,何如?傳曰,允。
傳于申益彬曰,昨日下敎,諭前意,其敢以此撕捱乎?若此則方物封裹,當爲酉時乎?其涉太酸矣,卽爲牌招擧行,承旨,封裹後來奏。
傳于申益彬曰,晝講,禮房承旨入侍,考覈,則左副爲之。
又傳于曰,內局入侍,秋判亦爲入侍。
申益彬,以禮曹言啓曰,今十一月初八日,冬至陳賀時,王世孫行禮之節,依例磨練乎?敢稟。傳曰,此賀稟安徐。
又以禮曹言啓曰,今十一月初十日,中宮殿誕日,王世孫陳賀之節,依例磨鍊乎?敢稟。傳曰,權停。
又以弘文館言啓曰,本館下番闕直,事甚未安,修撰韓光近,卽爲牌招入直,何如?傳曰,允。
徐逈修,以禁衛營一二所巡廳·左右捕盜廳言啓曰,去夜犯夜人無所捉之意,敢啓。傳曰,知道。
申益彬啓曰,卽者副修撰李會遂,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推爲警責,何如?又傳于曰,允。
執義洪彬疏曰,伏以臣向遭人言,自速譴罷,杜門省愆,念絶當世,曾未幾何,恩敍遽降,新除繼辱,滓穢賤臣,何以得此?倘怳隕越,莫省措躬之所也。念臣本以孤畸之踪,屢叨言責之地,不自揆度,妄有論列,弱植無據,衆怒咸萃,早晩危阱,不但臣自量已熟,知臣者亦爲臣憂之,果然金光岳之疏出矣。聖明在上,公議在下,臣不必呶呶强辨,而若其去就之際,亦自謂煞有商量者,向來宰相稠坐之言,雖未知虛實之如何,而春間錦幕之不赴,臣於其時,適以實病而控免,不但以此而已也。及至今秋,又叨湖南佐幕之任,事係往役,義難屢辭,此臣所以受命而不避者也。若有必引之嫌,誠如臺疏,則外邑掌試,人皆規避,臣獨何所好而爲此冒沒樂赴之計哉?噫,四維大防,有國所重,官職辭受,君子攸愼,臣雖無狀,亦嘗粗聞斯義,今於一朝,便作忘廉無恥之人,撫躬自悼,只切慙恧,從今以往,臺端一步,便成鐵限,若復憑恃寵靈,揚揚冒進,則眞箇是放倒廉恥之一鄙夫,臣豈忍爲哉?玆敢猥陳危懇,仰瀆崇聽。伏乞聖慈,俯賜矜諒,亟命選部,勿復檢擬,以靖私義,以快人心,千萬幸甚。答曰,省疏具悉。其時三人,二人白脫,其況爾乎?爾勿過辭察職。
持平吳載紹疏曰,伏以臣,頃以母病添劇,無以供職,冒死陳籲,獲垂矜察,特賜救護之暇,攅頌天恩,河海莫量,臣雖不敢以見職自處,而由限已過,則固當竭蹶就列,以伸區區義分,而目今臣母之病,挾感復添於數日之寒,飮啖全却,昏眩竝作,委頓床席,轉側隨人,諸般症情,固不敢縷煩天聰,而臣之目下情理,實無供職之望,不得不更籲於仁覆之下。伏乞聖明,亟削臣本兼諸職,以便救護,仍治臣瀆擾之罪,以肅朝綱焉。答曰,省疏具悉。爾其勿辭護焉。
副修撰李會遂疏曰,伏以臣之忝叨見職,已跨三朔,前後持被,且踰一念耳。屢登文陛,昵近耿光,此固人臣之至願,涯分溢矣,榮寵極矣,而第臣病母在堂,一念憧憧,門鑰每下,憂思益切,卽者講筵纔退,得接家信,則所患宿病之外,又添毒感,膈痞而虛泄兼發,胃敗而勺水不下,宛轉床褥,氣息凜綴,而臣之兩兄,適皆遠出,藥餌之節,多不及時,家僮急至,促臣歸護,臣自聞此報,方寸如灼,按住不得,玆敢忙具短章,徑出禁扄。伏乞天地父母,俯垂矜察,亟削臣所帶之職,以便救護,仍治臣擅離之罪,以昭法紀,公私萬幸。答曰,省疏具悉。爾其勿辭護焉。
癸巳十一月初一日辰時,上御集慶堂。晝講入侍時,知事趙重晦,特進官具㢞,參贊官申益彬,侍讀官金漢老,檢討官李會遂,假注書李迪喆,記事官洪國榮·李魯述,以次進伏訖。上講小學,自古者小學,至惟聖之謨。漢老,讀自古者小學,至晦奄題。會遂,讀自元亨利貞,至惟聖之謨。㢞曰,當此陽復之時,講此書題,此體天之元也。上曰,文王之不遑暇食,非加毫末者乎?重晦曰,此則日用常行之事也。講官先退。上命書傳敎曰,噫,有前朝後,有朝鮮,況越昔壬申,繼王氏定鼎。噫,三國始祖猶尊奉,況勝國乎?爲守令其若着實修補,豈有禮郞執頉?嗚呼,勝國若此,若體其君心,豈若此乎?明春當令禮官,更爲奉審,其若駭然,當該守令,當親聞。噫,此中亦有南在孫,若聞其先,卽前朝臣,亦焉敢若此?況恭讓王,須看號,繼勝國君心可弛乎?明春,令禮官奉審,遍陵靑草,然後可云修補,以此另飭諸縣事,今日下諭畿伯,況今日卽陽生月,予心倍焉,一體下諭。上曰,秋判,內局入侍,同爲入侍。出榻敎諸臣以次退出。
癸巳十一月初一日未時,上御集慶堂。藥房入診,秋判同爲入侍時,都提調李思觀,提調李景祜,副提調金應淳,記事官權偀·李魯述·李勉修,刑曹判書趙重晦,醫官方泰輿·鄭允協·慶絢·白文昌·金宗壽·金守儉,以次進伏訖。思觀曰,夜間聖體,若何?上曰,一樣矣。思觀曰,寢睡·水刺之節,何如?上曰,亦一樣矣。上仍進御湯劑訖。思觀·景祜先退,重晦進前,奏西關放未放可稟者,又奏海西可稟者。上命書傳敎曰,昨已下敎,今聞該堂所奏,關西放未放啓聞中,金潤九·金益河,不過申飭,特放,梁墨暹,今聞該堂所奏,卽在本府時審理者,一府之人,有等狀之擧云,而事係減律,故有此稟,若此,其時全釋猶可也,復何減等?一體特放。金進行,今聞事同,館主人已放云,不可異也,亦爲以放。海西放未放,只問稟未及下敎,今聞所奏,張鴻儀子,以總角,裹糧來京呈訴云,而聞其事,事勢固然,雖然此非比牛角,以此致疑於貴淡雖過,旣見贓物,其子之道,宜乎參酌,非特此也。値此隆寒,近十日程道,以編髮裹足登道訟冤京司,纔以無睡之中,只憶頃年李慶龍事,其屬耳聞此,其涉異也,特放。張宗英,令該廳特給回糧,以示予嘉其心之意。因此聞所奏,凡於私掘者,雖疏決,皆未放,纔聞放未放,此人見放,故意謂若何,而方當大霈,思紸纊充耳之意,不諭,今者該堂所奏,深得司冠體,法若低昻,人何措手足?雖置仍者,今番勿論年數,一倂特放,以此分付諸道。此後,依前置仍而若過十年者,以放事,奉承傳施行。重晦曰,今因各道放未放啓本,取考徒流案,則本曹與各道發配罪人,俱有罪名懸錄者,無所可疑,而至若因道臣狀啓及審理御史書啓,特放發配者,只以判付內辭語,載於徒流案及放未放啓聞中,故原罪名,無以憑知於年久之後,此後特敎酌處之類,發配關文中,判府下,錄其罪名要語事,知委各道,定式施行,何如?上曰,所奏誠是,依爲之。出擧條應淳曰,今因李慶龍事,有言端,故敢達矣。其時臣,以特敎待罪秋曹,故詳知其事,而李命宿,素以固執見稱,不可欺君,直陳無隱云,而實是奴輩做出之言云矣,其妻爲其夫申聞,而亦有所處分矣。上命書傳敎曰,放未放處分已下敎,而纔思李慶龍事,今聞張宗英事,其涉異常,無乃聞此而然也,而入侍承宣,亦其時知此人,故意亦爲異常,因此無隱以陳,非此予何知也?雖以李命植言之,今聞本事,其時予意,謂以窩主,事件異焉,而頃者因其妻申聞,有處分,今思三綱之稱父爲子綱,君爲臣綱,夫爲妻綱,古人云無不是底父母,了翁聞此,稱以自此爲人父子者定,爲妻而訟其夫,亦此理也,其所處分,無異於頃者趙東夏子也。今於兩西未放中,特放者多,況此人乎?李命宿妻其若定配,特放,無此置之。上曰,藥房提調,持湯劑入侍。思觀·景祜進伏,上進御湯劑訖。上曰,坐直承旨入侍。同副承旨金夏材進伏,藥房三提調及賤臣偀,先爲退出。
上在慶熙宮。停常參·經筵。
藥房都提調李思觀,提調李景祜,副提調金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。悶建功悶夜長,兩悶兼,氣何諭?待敎入侍。
中宮殿·惠嬪宮,藥房口傳問安。答曰,知道。
備忘記,三明日後,當爲展拜,此心憧憧,曉夢若再昨年資政殿奠酌,右相,全州將奉審故然乎?予懷千萬,因此有下問者。戶禮判全州·咸興,昨今年爲判官,而有在京者,內局同爲入侍,雖前人,兩處判官在京者,兩道前道臣,同爲入侍。
金應淳啓曰,諸承旨,有稟達事,來詣閤外請對矣。
傳于李碩載曰,曾已下敎矣,憶昔癸巳年,心膽若隕,此備忘頒布後,當酬應內局,卽爲頒布。
備忘記,明朝東月臺,當柑製,命官左相,試官,提學李潭·徐命善·任珹·吳載純,入直兩儒臣,承旨,當東月臺殿座,只入直侍衛,儀注安徐,時刻待下敎,只入正時。
傳于李碩載曰,李潭代,趙明鼎爲之。
又傳于曰,試官趙明鼎爲之。
又傳于曰,試官趙明鼎代,黃景源爲之。
傳于尹得毅曰,試官吳載純代,以趙昌逵爲之。
傳于李碩載曰,內局入侍,坐直承旨,持迎接都監儀軌,同爲入侍。
又傳于曰,內局入侍,持昔癸巳年內局日記入侍。
又傳曰,玉堂謝恩申飭,開陽門仍留,謝恩後下鑰。
有政。吏批,判書韓光會牌不進,參判鄭尙淳進,參議洪樂純呈辭在外,右承旨申益彬進。以洪鳴漢爲修撰,李衍爲副修撰,以林得浩爲司書,以李在學爲修撰。
兵批,判書具允鈺病,參判宋淳明服制,參議朴思亨入直進,參知任珹病,副司果金思穆·李文源,副護軍朴相甲。
傳于尹得毅曰,明日傳香,以坐直承旨爲之,試所承旨,以禮房李碩載爲之。
尹得毅,以弘文館言啓曰,本番下番,無他推移之員,不得已以上番姑降入直之意,敢啓。傳曰,知道。
又以兵曹言啓曰,禁軍來春夏等都試仍,政府及本曹有故,限內不得設行,今已過時矣。在前如此之時,有仍停都試代行祿試射之規,今亦依此擧行,何如?傳曰,知道。
又以義禁府言啓曰,明日親臨柑製時,本府都事,皆爲赴擧,武都事一員,本府入直,而崇政門·麗春門·宜秋門,禁亂都事各一員及當直入直都事,公事回公都事,無以備數,假都事五員,令該曹依例差出,以爲分排之地,何如?傳曰,允。
又以御營廳·左右捕盜廳言啓曰,去夜犯夜人無所捉之意,敢啓。傳曰,知道。
癸巳十一月初二日巳時,上御集慶堂。藥房入診,戶·禮判,前咸鏡監司,前全州判官,前咸興判官,諸承旨,同爲入侍時,都提調李思觀,提調李景祜,副提調金應淳,行戶曹判書蔡濟恭,禮曹參判閔百興,前咸鏡監司宋瑩中,左承旨李碩載,右承旨申益彬,右副承旨尹得毅,同副承旨金夏材,前全州判官沈公猷,前咸興判官申大孫,記事官權偀·李魯述·李勉修,醫官方泰輿·鄭允協·慶絢·白文昌·李文載·金世彦,以次進伏訖。思觀曰,夜間聖體,若何?上曰,一樣矣。思觀曰,寢睡·水刺之節,若何?上曰,亦一樣矣。上進御湯劑訖,思觀曰,診候,何如?上曰,初六日前,不當診候矣。思觀曰,俄者下敎,下情不勝悶然矣。上曰,初下敎,非藏樂而徼還矣。思觀曰,豈非藏樂乎?上曰,六承旨皆來,其志則可見,而予意亦不當見乎?應淳曰,藏樂之敎,旣是意外,而至於賀禮,亦有權停之敎,臣等豈可奉承乎?俄下備忘,玆敢還納矣。上曰,以予八朔追慕之心,此下敎猶爲淺淺矣。且三南今方設賑,此豈非當藏樂乎?思觀曰,今年非貽慮聖心之歲也。思觀曰,左相亦聞下敎而待令矣。上曰,左相入侍。出榻敎左議政金尙喆進伏,尙喆曰,聖體,若何?上曰,一樣矣。尙喆曰,至日賀,有權停之敎云,臣等已有所反覆商量矣。上曰,此備忘示之。尙喆奉命訖,奏曰,雖出於聖心之追慕,而觸事追慕,實爲過中,臣等,不勝悶然矣,陽至之日,異於他時矣。上曰,此至日閉關之義也。思觀曰,雖以中國言之,他國使臣,必趁冬至入去,冬至豈非重乎?上曰,三南告歉,撤樂宜乎,張樂宜乎?尙喆曰,邦慶應行之禮,豈可以此而廢乎?應淳曰,當被瀆擾之罪,而還納然後,臣等可以退去矣。百興曰,方請至日賀而入來矣,又有此敎,實不敢奉承矣,下情亦豈不諒乎?上曰,今雖處置,當百番傳之矣,將順不當宜乎?應淳曰,當有將順之事,而此則決不可奉承矣。尙喆曰,領相則今明間當入來,而右相亦已出去,今臣獨在而承此下敎,莫非臣之罪也。上曰,此則過矣。上命書傳敎曰,曾聞故李領相所奏,昔則玉堂闕直,則雖夜深開政云,此亦古例,於今修古典而已。下番牌招無人云,有闕代,政官牌招,在外人許遞,其代,一體以在京無故人備擬,待下批牌招入直。諸臣以次退出。
癸巳十一月初二日巳時,上御集慶堂。諸承旨入侍時,行都承旨金應淳,左承旨李碩載,右承旨申益彬,右副承旨尹得毅,同副承旨金夏材,假注書李迪喆,記事官李魯述·李勉修,以次進伏訖。上曰,承旨皆來,其志則可見,而予志亦豈不見乎?應淳曰,藏樂之敎遽下,而至於賀亦有停止之敎,臣等,豈可奉承乎?俄下備忘還納矣。諸臣反覆陳懇。上曰,然則還納而出。諸承旨以次退出。
癸巳十一月初二日申時,上御集慶堂。藥房入診時,都提調李思觀,提調李景祜,副提調金應淳,記事官權偀·李魯述·李勉修,以次進伏訖,上進御湯劑。上曰,坐直承旨入侍。藥房三提調及賤臣偀,先爲退出。
癸巳十一月初二日申時,上御集慶堂。坐直承旨入侍時,右副承旨尹得毅,假注書李迪喆,記事官李魯述·李勉修,以次進伏訖。上曰,已去癸巳年,戶曹延訪儀軌入之。賤臣承命出來,持入進前,上命承旨讀奏,得毅讀奏後,上命書傳敎曰,禁軍都試,政府同參,可見事體之重與節製法弛久,其皆頉稟,至於禁軍都試,可勝寒心,暮年必欲修擧舊典,此後俾勿若前,必也修擧舊典。噫,節製柑製,一承宣,一提學,自可爲也,而近者必也且試官爲焉,此亦不憚其憊欲飭之意。昔光武羽林將士,皆通章句,唐太宗,亦飭太學,高麗交趾,遣子入學,此猶然矣,況舊典乎?若此故,於禁軍衰者,渠雖倖矣,豈昔年設置之盛意乎?心常慨然者也。又命書傳敎曰,左副承旨請由,許遞,其代前承旨李性源爲承旨,牌招察任,房順房。諸臣以次退出。
上在慶熙宮。停常參·經筵。
藥房都提調李思觀,提調李景祜,副提調金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。昨年下敎,暮年義理,豈可中止,而貢果來欲柑製,踰三日當展拜,其雖默受,且觀氣像,必困予,悶夜長·悶建功·悶群請,三悶兼焉。且有五十餘日,亦何前期用心者也?雖然若問八朔,心如金,意若石,且見柑橘,憶昔年今柑製,憶昔年惟來月,憶昔年一人,三憶其何堪乎,氣何暇諭?待敎入侍。
中宮殿·惠嬪宮,藥房口傳問安。答曰,知道。
申益彬,以都摠府言啓曰,今日入直內三廳武軍禁軍及軍兵等,當爲中日習射,而親臨黃柑相値,不得爲之之意,敢啓。傳曰,知道。
傳于金應淳曰,昔癸巳年黃柑,何月何日爲之,而提學誰也,承旨誰也,直赴誰也?問于成均館,入侍時以奏。
備忘記,耽羅貢果,今番促來,令惠廳給回糧。
傳于李碩載曰,守廳承旨,與試官,持試券,先爲入侍。
尹得毅啓曰,坐直承旨有稟達事,來詣閤外請對矣。傳于曰,方坐古廊,承旨退去本院然後,當入溫堗矣。
又傳于曰,聞請承傳色聲,方坐古廊,承旨退去本院然後,當入溫堗矣。
尹得毅啓曰,明日拜表,諫院無進參之員,除在外外正言閔昌烈,待開門牌招,以爲進參之地,何如?傳曰,允。
申益彬,以訓鍊都監一二所巡廳,左右捕盜廳言啓曰,去夜犯夜人無所捉之意,敢啓。傳曰,知道。
癸巳十一月初三日辰時,上御崇政殿東月臺。黃柑試士入侍時,行都承旨金應淳,左承旨李性源,右承旨李碩載,左副承旨申益彬,右副承旨尹得毅,同副承旨金夏材,記事官權偀,假注書李迪喆,記事官洪國榮·李勉修,以次侍立訖。上具翼善冠·袞龍袍,乘輿出資政門,仍詣東月臺殿座後,試官以下,行四拜禮後,試官左議政金尙喆,行司直黃景源,副司直徐命善,兵曹參知任珹,副司直趙昌逵,校理李謙彬,修撰洪鳴漢,進前。上曰,儒臣持書題紙進前。謙彬·鳴漢進伏,上命書題訖。尙喆曰,昨見咸鏡監司狀啓,則南兵營,今纔空虛云,新差兵使,催促下送,何如?上曰,南兵使白東俊,當日內辭朝。出榻敎上還入大內後,諸臣以次退出。
癸巳十一月初三日巳時,上御集慶堂。藥房入診入侍時,都提調李思觀,提調李景祜,副提調金應淳,記事官權偀·李魯述·李勉修,醫官方泰輿·鄭允協·慶絢·許·李長朝·金守儉,以次進伏訖。思觀曰,夜間聖體,若何?上曰,一樣矣。思觀曰,昨日未能診候,請診察,何如?上曰,置之。思觀曰,夕湯劑,當待下敎矣。上曰,依爲之。諸臣以次退出。
癸巳十一月初三日未時,上御集慶堂。科次入侍時,試官左議政金尙喆,行司直黃景源,副司直徐命善,兵曹參知任珹,副司直趙昌逵,校理李謙彬,修撰洪鳴漢,右承旨李碩載,假注書李迪喆,記事官李魯述·李勉修,以次進伏訖。上命入試券,分考出榜。命書傳敎曰,居首幼學李益運,直赴殿試,之次幼學趙羽逵,直赴會試,進士李健源,幼學洪大燮,各給二分。仍命書傳敎曰,入格儒生,明日皆令待令。諸臣以次退出。
癸巳十一月初三日酉時,上御集慶堂。藥房入診,禮曹堂上同爲入侍時,都提調李思觀,提調李景祜,副提調金應淳,禮曹判書閔百興,參議李海重,記事官權偀·李魯述·李勉修,醫官方泰輿,以次進伏。上進御湯劑訖,思觀·景祜先退。百興進前曰,臣忱誠淺薄,昨日不能格天,今率次堂而來矣。上曰,何事乎?百興曰,近年以來,至日賀雖爲不受,而今年則異於他年矣,屈指以待矣。上曰,此下敎傳之,應淳跪授曰,此昨日所下備忘矣。百興奉覽訖,奏曰,臣請被罪而出矣,豈敢受此下敎乎?應淳曰,昨已還納,今豈更受乎?諸臣以次退出。
上在慶熙宮。停常參·經筵。
藥房都提調臣李思觀,提調臣李景祜,副提調臣金應淳啓曰,昨日親臨試士,抵暮酬應,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。憶甲午,雖夢中掩抑,況將逢此年乎?與重光有異,故其下敎亦參酌,則擧措駭然,其捧置,爲展禮而然也。敢曰,君心弛也,若頃者二品擧措,可勝寒心,此專由乎建功扁鵲而然,其何問候,亦何答也?暮年赴燕,此雖見,何心酬應內局焉?中宮殿·惠嬪宮,藥房口傳問安。答曰,知道。
諸承旨,有稟達事,來詣請對矣。
金應淳啓曰,藥房三提調,來詣閤外請對矣。
李碩載啓曰,左議政金尙喆,有稟達事,來詣請對矣。
傳于李碩載曰,冬至三使臣留待。
傳于李碩載曰,冬至三使臣入侍,入格儒生同爲入侍。
李碩載啓曰,今日拜表,雖無諫院,仍爲行禮之意,敢啓。傳曰,知道。
李碩載,以弘文館言啓曰,副修撰李會遂,由限已過,卽爲牌招察任,何如?傳曰,允。
以修撰李在學,正言閔昌烈牌不進罷職傳旨,傳于李碩載曰,只推。
李碩載,以禮曹言啓曰,卽接明陵參奉所報,則冬至祭享時,兩官當爲備員參祀,而新除授參奉宋宅圭,在外未肅拜,卽速變通云,參奉宋宅圭,今姑許遞,其代卽令該曹,以在京無故人,口傳差出,以爲備員將事之地,何如?傳曰,允。吏曹口傳政事,以尹秀東爲明陵參奉。
傳于李碩載曰,禮房承旨入侍,戶曹郞廳待令,坐直承旨與入直儒臣,持八旬書示後昆錄·小學指南·勸世爲孝悌文,同爲入侍。
金應淳啓曰,假注書李迪喆,身病猝重,勢難察任,今姑改差,何如?傳曰,允。假注書姜忱。
傳于李碩載曰,承旨儒臣,持考出冊子入侍。
申益彬啓曰,明日次對,諫院無進參之員,除在外外,正言閔昌烈,待開門牌招,以爲入侍之地,何如?傳曰,允。
申益彬,以備邊司言啓曰,故前南兵使南正五返柩時,依法典擔軍題給之意,分付所經各道,何如?傳曰,允。
禁衛營·一二所巡廳·左右捕廳,犯夜人無所捉草記。傳曰,知道。
大司諫金光默疏曰,伏以臣獲戾神天,奄失所恃,頑喘苟存,喪制已關,俯仰穹壤,祗益慙痛,不料諫省新除,遠辱於窮鄕蓬蓽之中,繼以馹召有命,臣於是,感激摧咽,不知所以措躬也。臣之逖違軒陛,倏已三載,犬馬微誠,豈不欲一覲耿光,少伸戀結之私,而苫塊纔撤,餘哀未泯,旣不忍遽然彈冠於榮顯之職,且臣之本生偏母,居在鄕廬,年已篤老,疾病危痼,氣息綿綴,近因寒威之驟嚴,重添毒感,寢食專廢,日夜叫痛者,已至一旬,顧臣情理,萬無離捨病側,入京供仕之勢,敢從縣道,略控至切之懇。伏乞聖慈,俯垂矜憐,特許鐫改臣職名,俾得專意救護,仍治臣逋慢之罪,以肅朝綱,不勝幸甚。答曰,省疏具悉。今聞爾闋服陳宰,予用愴然,爾爲常人,君年八旬,其何過辭?爾勿辭,俟少間將來察職。
癸巳十一月初四日辰時,上御集慶堂。樂房入診,三使臣詣承旨,入格儒生同爲入侍,左議政追後入侍時,都提調李思觀,提調李景祜,副提調金應淳,上使樂林君烻,副使嚴璹,書狀官任希簡,左承旨李性源,右承旨李碩載,左副承旨申益彬,右副承旨尹得毅,同副承旨金夏材,儒生李益運·趙榮謹·李健源·洪大燮,記事官權偀·李魯述·李勉修,醫官方泰輿·鄭允協·慶絢·金孝儉·柳光翼·徐命緯,以次進伏。上曰,三使臣,先爲進前。仍各賜手筆御製詩一句,命璹及希簡賡進。上曰,今番則銀子,盡數推去乎?烻曰,今番則推去矣。上曰,好得往來焉。三使臣先退,儒生進前,上命益運誦文訖。上曰,誰也?益運曰,前正言李鼎運之弟也。應淳曰,李好敏子孫云矣。榮謹進伏誦文,上曰,誰也?榮謹曰,趙泰億之曾孫矣。上曰,汝家昨年洗矣。李健源進伏誦文,上曰,誰也?應淳曰,故重臣李鼎輔之子也。大燮進伏誦文,上曰,誰也?應淳曰,洪檍之子也。竝先退,應淳曰,左相來待矣。上曰,左相入侍。出榻敎左議政金尙喆進伏,尙喆曰,夜間聖體,若何?上曰,一樣矣。尙喆曰,寢睡·水刺之節,何如?上曰,一樣矣。思觀請進湯劑,上曰,予豈飮建功乎?尙喆曰,日氣頗寒矣。思觀曰,動駕在近,尤當加進矣。上曰,非以湯劑爲固執也,實無進御之心矣。上命應淳,讀御製文訖,應淳曰,御製中宗伯有下敎,而宗伯知禮之臣,不是怪矣。尙喆曰,明年九旬初入之年,擧國臣民之所顒望者,當然之理也。卽位五十年之慶,前古豈有之乎?上曰,卿等與內局皆退去。思觀曰,向時已有揭板,而連承進湯劑之敎,今則日氣甚寒,動駕在近,尤當加意之時也。上曰,待從容後可進矣。尙喆曰,今豈不從容乎?臣等非强聒矣。景祜曰,踐其言下敎,伏願勿忘矣。上進御湯劑訖。上曰,二貼退待下敎,而承旨則退去,頒此下敎。應淳曰,俄已還納矣。思觀曰,凡此下敎,自上下之,則似容易,而一下之後,在於臣下,則莫重矣。尙喆曰,齋日漸近,益當靜慮,而其在至日閉關之義,不當使臣等强聒矣。思觀曰,尤當齋心,此言是矣。應淳曰,昨日閉關下敎,過矣。左相所奏閉關之義,則是矣,君臣勿爲動焉,靜而應之,好矣。諸臣以次退出。
癸巳十月初四日未時,上御集慶堂。禮房承旨·坐直承旨·儒臣,同爲入侍,藥房追後入侍時,右承旨李碩載,右副承旨尹得毅,校理李謙彬,副修撰洪鳴漢,記事官權偀·洪國榮·李勉修,以次進伏訖。上親書昔御堂三字訖,上曰,卽祚堂,卽昔年所御十六年也,以此模寫爲懸板,明日奉來德游堂,予當整衣奉玩,龍亭鼓吹陪去焉。碩載先爲退去。上曰,儒臣讀持入冊子。謙彬讀小學指南訖。鳴漢讀勸世爲孝悌文。上曰,承旨又讀之。得毅讀八旬書示後昆錄訖。上曰,藥房入侍。出榻敎都提調李思觀,提調李景祜,副提調金應淳,以次進伏。上進御湯劑。上命應淳,讀賡韻詩。諸臣以次退出。
癸巳十一月初四日夜二更,上御集慶堂。承旨·儒臣同爲入侍時,校理李謙彬,副修撰洪鳴漢,右承旨李碩載,記事官權偀·洪國榮·李勉修,以次進伏訖。上曰,倭國出處詳考乎?謙彬曰,宋明史則未詳,唐史最詳矣。仍爲讀奏。上曰,倭皇世系讀之。謙彬讀之。上曰,世系卽洪奉賀謄來者,此信史也。上曰,經世持入。鳴漢持入讀訖。謙彬·鳴漢先退。上命書傳敎曰,嶺南赦宥啓本來到,下該曹,依前下敎,可稟者以稟。諸臣以次退出。
上在慶熙宮。停常參·經筵。
藥房都提調李思觀,提調李景祜,副提調金應淳啓曰,伏未審夜間,聖體調攝,若何,痰候,何如?寢睡·水刺之節,亦如何?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。八旬冥然,將逢明日,是豈孝乎?五內掩抑,此建功有功而然乎,氣何暇諭?次對同入。
中宮殿·惠嬪宮,藥房口傳問安。答曰,知道。
備忘記,明日儀注時刻單子,侍臣導駕副輦皆安徐。大臣備堂,三間石橋祗迎,八月昌德宮,旣自內,百官隨禮,亦安徐,入餘慶坊時,只承旨堂上侍衛隨入,止於中門,餘皆洞口留駐,平明前,聚軍待下敎,只入正時。
傳于李碩載曰,懸板時工匠,依例施賞,模寫官書入。
以備忘記,傳于金應淳曰,御筆模寫寫字官洪慶運,加資戶郞陞敍。
傳于申益彬曰,引見。又傳于曰,內局入侍,禮房承旨,持祭報府同爲入侍。又傳于曰,內局入侍。
李碩載,以弘文館言啓曰,副修撰李會遂,牌不進罷職傳旨。傳曰,只推。
金應淳,以吏曹言啓曰,明日擧動時,左右通禮,不可不備員,而左通禮閔游,右通禮崔夢嵒,俱以呈辭在外,今姑改差,其代,口傳備擬以入之意,敢啓。傳曰,知道。
吏曹口傳政事,以李蓍建爲左通禮,李鎭復爲右通禮,朴聖泰爲兵曹佐郞,沈輔賢爲高原郡守。
傳于申益彬曰,明日動駕平明爲之,植炬安徐。
李碩載,以弘文館言啓曰,修撰李在學,旣有只推之命,卽爲牌招察任,何如?傳曰,允。
又以弘文館言啓曰,新除副修撰李衍祥,時在江原道金化地,經筵入番事緊,請斯速乘馹上來事,下諭。傳曰,依啓。
申益彬,以御營廳·一二巡廳·左右捕廳言啓曰,去夜無犯夜人無所捉之意,敢啓。
癸巳十一月初五日午時,上御集慶堂。藥房入診入侍時,都提調李思觀,提調李景祜,副提調金應淳,記事官權偀·洪國榮·李勉修,醫官方泰輿·鄭允協·慶絢·白文昌·李敏德·康命徽,以次進伏訖。思觀曰,夜間聖體,若何?上曰,一樣矣。思觀曰,寢睡·水刺之節,何如?上曰,一樣矣。上進御湯劑訖,思觀曰,診候,何如?上曰,置之。諸臣以次退出。
癸巳十一月初五日午時,上御集慶堂。大臣·備局堂上引見,禮房承旨同爲入侍時,左議政金尙喆,行戶曹判書蔡濟恭,左參贊鄭弘淳,行副司直洪名漢·李章吾,禮曹判書閔百興,兵曹判書具允鈺,行副司直尹東暹,訓鍊都正李潤成,副護軍尹泰淵,吏曹參判鄭尙淳,行副司直徐命善·李瀰,大司憲沈墢,副應敎李,右承旨李碩載,左副承旨申益彬,假注書姜忱,事變假注書辛普謙,記事官洪國榮·李勉修,以次進伏訖。碩載進讀冬至祭官報府。上曰,大祝以未通淸人塡差,當該郞廳特汰,付籤侍從案,目今若此,將來何言?其令更爲塡差,莫飭吏判,越俸一等。出傳敎尙喆進曰,領相今日入城云,若入來入侍事,遣史官傳諭。出傳敎上命尙喆,取讀知中樞案訖。上曰,凡知樞同樞,或作闕或加設,而作闕無可言,加設者有闕宜付本座,而頃年寫字官,永付司果者,莫知其數,其時因兪奉朝賀相臣時所奏,皆減下,今聞知中樞八人,同中樞一人云,此皆以加設計數外而然也,若此不已,將同寫字官永付司果,其涉濫也。嗚呼,其中辛受采,雖異於他人,而爲耆社而然,今何仍付而問焉,自本道給廩云,而必也正名數,外人一竝減下,辛受采豈云中樞祿?令本州從其年月給米饌,以示予意。出傳敎允鈺曰,此後知中樞與同中樞,若無見窠,而或有加設特差之事,當依老職三朔後減下之例,爲之定限,何以爲之乎?上曰,有闕則塡付,若無闕則此爲其資也,過一朔後減下。出擧條允鈺曰,明日動駕時刻,何以爲之乎?敢稟。上曰,開門差早。出榻敎允鈺又曰,本曹郞廳,多有在外者,明日侍衛,將有不備之慮矣。上曰,兵曹郞廳在外人許遞,其代,口傳備擬。出傳敎上曰,吏曹堂郞,不過一時不察之致,而飭已行焉,不可無安徐之道。仍命書傳敎曰,旣示申飭,噫,今予心無他,吏曹堂郞下敎,其何踰日?特爲安徐。出傳敎尙喆進曰,吏曹堂郞下敎,旣已安徐,則頃日趙明鼎事,不可無分揀矣。上曰,被過中斥者何限,而豈有若前判書趙明鼎乎?其中金悌行事,雖曰,輿儓,必也掩口,其所特資何知而差宣敎乎?卽此一事,其他可知,旣知其過,亦何階梯?況申致權,旣已處分,則其亦毛將焉傅,趙明鼎下敎,特爲安徐。出傳敎弘淳曰,臣每欲以掌樂院樂工事,一次筵稟矣。掌樂院樂工之自各邑定送及價布收納等事,令各道都事句管,卽古例,而近來都事,不能恒居其道內之故,或不無疎虞之歎,非敢謂古例之可變通,而終不如令監司句管之爲得其要,故敢達矣。上曰,所奏誠是,依爲之。出擧條上曰,韓城君,於都提調爲幾代祖乎?尙喆曰,非其子孫而都提調之子,出系于韓城君家矣。上曰,都提調筋力甚好矣。尙喆曰,然矣。上曰,杜詩云人間七十古來稀,況來月入耆社乎?事何甚巧?都提調提調皆然。噫,陽生日在近,晨夕奔走,中庸九經,豈不云乎?群臣宜體,況大官與重臣乎?內局兼帶許副許遞,其代,申判府事爲都提擧,工判爲提調。出傳敎上曰,冬至物膳多來到云耶?尙喆對曰,幾盡來到云矣。上曰,若有冬至賀差員,必也遲待而今聞諸道箋文齊到云,此時民事方殷,皆令今日下去,欲問民事,亦令入侍。出傳敎賤臣承命出來,引鎭安縣監李鼎勳,龜城府使具敍五,狼川縣監趙懋,高原郡守白師誾等,以次入侍。上問師誾曰,汝是東俊之叔乎?師誾對曰,然。上曰,差員中白師誾□閫旣已下直,雖回官必遞,遞差,其代,口傳擇差,其令今日辭朝,而此人無故作散,令銓曹隨窠調用。出傳敎諸差員入侍罷後,諸臣以次退出。
癸巳十一月初五日申時,上御集慶堂。藥房入診,領相退後入侍時,都提調申晦,提調金器大,副提調金應淳,記事官權偀·洪國榮·李勉修,醫官方泰輿,以次進伏訖,上進御湯劑。上曰,領相入侍。出榻敎領議政金相福進伏曰,近日聖體,若何?上曰,一樣矣。相福曰,寢睡·水刺之節,何如?上曰,一樣矣。相福曰,中宮殿氣候,若何?上曰,一樣矣。相福曰,王世孫氣候,亦何如?上曰,好在矣。相福曰,臣承恩省墓,仍遷臣祖墓,事未如意,故罔措矣。山地幸卽定得,僅完事入來,而比初所料,則遲滯四五日,下情不勝惶悚矣。上曰,無事往來幸矣,左相亦有所奏,故予已知之矣。相福曰,其間尙未承兪音,而朝廷擧皆焦惶,下情不勝悶迫矣。向日下敎,在臣下,則決不可奉承者,何以爲此乎?上曰,予則爲一部當義理也。相福曰,下情伏願俯諒矣,望九旬之慶,前古豈有之乎?上曰,如是者於予爲奇怪矣。相福曰,今番科擧,癸亥元勳子孫,爲魁,奇異矣。上曰,然矣。相福曰,湖中人雖小民,皆望有別慶事矣,臣等,默默退坐,則是無臣分也。上曰,忍字當刻而佩之矣。相福曰,聖孝觸事過中,亦以忍字,仰達矣。諸臣以次退出。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
大駕,詣毓祥宮後,王世孫遣宮官問安。答曰,知道。
政院·玉堂·藥房口傳問安。答曰,知道。
傳于申益彬曰,諸司預備,歷臨義烈宮,前後廂軍,路上留住。
傳于李碩載曰,承旨及軍兵,毛具。
大駕詣義烈宮後,政院·玉堂·藥房口傳問安。答曰,知道。傳于申益彬曰,諸司預備。
以備忘記,傳于申益彬曰,次知中宮,熟馬一匹面給,守直中官,兒馬一匹賞給。
大駕還宮後,政院·玉堂·藥房口傳問安。答曰,知道。
傳于李碩載曰,內局入侍。
以備忘記,傳于李碩載曰,養正齋餘慶坊,九月與今日正日,八旬入瞻。嗚呼,八十今初,其雖欣喜,此誠千千萬萬料表,且陽生日再明,此予八十年逢此日也,曷勝追慕?明日當香祗迎,瞻東西郊,宿憶昔窩,侍衛入直儀注安徐,只入正時,初意仍宿臥贊拜聲,欲再明回駕,日寒若此,爲三軍回駕,明宿窩然後,憧憧心,庶少紓也。
傳于李碩載曰,明日月臺,當爲親傳香,只祗迎後還入,禮房知悉。
申益彬,以訓鍊都監·一二所巡廳·左右捕廳言啓曰,去夜無犯夜人被捉之意,敢啓。傳曰,知道。
吏曹口傳政事,副護軍崔東岳,今加嘉義,加資事承傳。
戶曹參判嚴璹疏曰,伏以臣於今日,已辭陛首路矣。回望象魏,益不勝耿結之私,出疆之臣,無帶職往來之規,玆敢從縣道援例陳懇。伏乞亟命銓曹,鐫解臣職名,俾存公格焉。踏啓字
癸巳十一月初六日卯時,上詣毓祥宮。擧動入侍時,行都承旨金應淳,左承旨李性源,右承旨李碩載,左副承旨申益彬,右副承旨尹得毅,同副承旨金夏材,記事官權偀,假注書姜忱,記事官洪國榮·李勉修,以次隨駕。上具翼善冠·袞龍袍,乘輿出通陽門,詣延和門外,降輿乘輦,歷臨餘慶坊,奉審後,上曰,贈崔領相奉祀孫副護軍崔東岳,加資。出傳敎上曰,餘慶坊守直人,龍虎營敎鍊官白龍大,今日來此,予懷千萬,特爲加資。出傳敎上曰,加資人,當日口傳下批。出駕敎仍爲乘輦,詣毓祥宮,小頃出宮,歷臨義烈宮,仍爲還宮。諸臣以次退出。
癸巳十一月初六日申時,上御集慶堂。藥房入診入侍時,都提調申晦,提調金器大,副提調金應淳,記事官權偀·洪國榮·李勉修,醫官方泰輿·鄭允協·慶絢·白文昌·李長周·金守儉,以次進伏訖。晦曰,今日動駕,聖體,若何?上曰,一樣矣。晦曰,寢睡·水刺之節,何如?上曰,一樣矣。上進御湯劑訖,器大先退。晦曰,伏見傳敎,則明日祗迎,仍爲御憶昔窩爲敎,下情悶然矣。憶昔窩,典設司,俱非至尊經宿之處也。上曰,豈然乎?上命書傳敎曰,古昔先王,抑陰扶陽之義,昭載於羲經復卦,而予卽祚三年後至日,有飭,其時趙豐原,東宮進獻春帖子,有曰至日能垂綍,王心已可占,此因故大提學李匡德,湖南御史,來奏漁稅,屬於度支而然也。嗚呼,其時予年,不過過三十三歲,於今計焉,其過幾十年乎?噫,此時年方富盛,故雖有此稱,噫彼此後有何其復可占者乎?噫,年今八旬,逢陽生日,實是千千萬萬料表,其中亦有慷慨而歉然者,何則?昔唐堯臨御五十載,欲知治否,遊於康衢,嗟哉帝堯,以嵬蕩之德,有無聲無臭之功,而其猶未能自信而有此擧。嗚呼,涼德,明年將五十,而豈云五十?其雖五百,亦豈特觀于華?雖遍遊八道,豈聞華封之祝,而徒位徒壽,年偶若是等,此予所以歉然者。噫,一陽初生於下,其若三陽,萬品開泰,而今予陽復,雖近氣則益苶,何謂三陽?此予所以慷慨者,而雖然,一日猶有一日事,二日猶有二日事,而先儒亦不云乎?今日行一難事,明日行一難事,久則自然浹洽,予云於今今日莫聞判一易事,明日亦莫聞判二易事,若此而國將何爲?今人且云隨皆稟決,故果無稽滯之弊云,予於此心常哂,何則?其所稟決,皆濟民事而亦皆軍國機關乎?不過簿書期會,循例稟處者,此等事,雖日決其百,有何益哉?予則曰,此君臣徒勞而已,無異於衛士傳餐,予之所哂者,孰云過也?雖然當一陽將復之時,此亦漫說話,問世人,世皆興孝乎?不答,民皆奠業乎?亦不答,執此二事,於唐堯問在朝問在野,其何同日而語?今予心恧者,千千萬萬夢想外,偶然年至八旬,故今日大小群工,咸曰謂慶,稱慶其君,必先於今日凡諸機務,視若第二件事,若此不已,其於來年,可勝言哉?臣則若此,君則固執,上下相持,甚事可做,豈特影於今卽形也?若此而望九其君,其雖爲民,憧憧何暇?措一事布一令,興惟及此,沓沓二字,政爲今準備者也。借問群工,一陽雖生於下,吁嗟元元,與時同生乎,何以謂此?嗚呼,困窮莫訴者吾民,九重蔀屋,便若霄壤,政若予心欲籲高高,欲訴漠漠,此等之時,一陽雖生,民何言也?亦豈特二陽三陽?其雖百陽,吾民一也。今當暮年,循例勉飭,此不過爲觀瞻,豈忍爲此,豈忍爲此?若欲吾民便也,先察其苦,以目下一事言之,貢市人其果無毫分弊端,應辦節目大小科,亦皆遵令乎?予莫知也。噫都,下若此,外方何言?噫,其雖求言,衆皆媕娿,此若若水投石,而嗚呼暮年,有志不喩,此欺心也。三百六十州,有文蔭守宰者多,於文有已通淸者,於蔭其雖蔭也,其志勝於文者多,莅民察民,豈無一得者,亦無慷慨?若無此,何異於土偶人?決無是理,今予以古先王抑陰扶陽之義,前期命書,至日頒布,深體予意,郡之弊瘼,民之至冤,勿拘巨細,蔭官報道臣而聞焉。文臣若應旨章無隱陳章,若此而後,吾民奠安,民亦息肩。若陽生而有助,勿付文具,體此意體此意事,至日曉頭,下諭八道道臣,其令文蔭守令,其皆知悉。書傳敎訖,上曰,守令見此下敎,當有陳其弊者乎?應淳曰,有弊者皆當陳之矣。上曰,藥房提調,持湯劑,更爲入侍。出榻敎器大,持湯劑進伏,上進御訖。諸臣以次退出。
上在慶熙宮。停常參·經筵。
藥房都提調李思觀,提調李景祜,副提調金應淳啓曰,昨日祗詣毓祥宮,克伸誠禮,伏未審夜間,聖體調攝,若何,痰候,何如?寢睡·水刺之節,何如?臣等,率御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。餘懷憧憧,氣何暇諭?祗迎後,待下敎入侍。中宮殿·惠嬪宮,藥房口傳問安。答曰,知道。
親傳香罷後,政院·玉堂·藥房口傳問安。答曰,知道。
金應淳,以吏曹言啓曰,今此宗廟各陵殿,冬至祭典祀官兼大祝,皆以侍從塡差,而時無職名人員,令該曹口傳付軍職,何如?傳曰,允。
兵曹口傳政事,副司果李奭輔·金若行·徐有慶·鄭景仁·郭鎭純·金養心·沈重奎·李宗榮·李世孝·姜趾煥·宋霮·鄭彦暹·李羽逵·柳煥德·黃宅仁·盧允中,洪履健·李鼎運·金翊付·李重馥·魚錫齡·李彦一。
以備忘記,傳于李性源曰,今予一心,追慕爲民,一陽將生,予心倍焉,將問八道,其況都民?貢市人待令延和門,諸道耽羅物膳方物領來人,常惟留京者,一體待令,侍衛與軍排立皆安徐,只承旨以時服待下敎待令,貢市堂上,亦爲入侍。
傳于申益彬曰,宣傳官一員待令。
以備忘記,傳于尹得毅曰,今予八旬,將見陽生,節雖若此,吾民豈同?此猶爲民,今予心隕,瞻東西郊自掩抑,回瞻西曷勝懷?奉香諸臣,今將先睡,嗟哉冥然,何心交睫?爰令院隷,留待丹門,知其奉安,來報開陽,昨日書敎,明傳八道,嗟哉予心,追慕爲民。
尹得毅,以刑曹言啓曰,三囚皆放事,命下矣。漢城府所囚金成澤,司憲府所囚金用瑞·咸成得等,依傳敎,竝卽放送之意,敢啓。答曰,知道。
申益彬,以禁衛營·一二所巡廳·左右捕廳言啓曰,去夜無犯夜人被捉之意,敢啓。傳曰,知道。
癸巳十一月初七日辰時,上詣崇政門月臺。親傳香入侍時,行都承旨金應淳,左承旨李性源,右承旨李碩載,左副承旨申益彬,右副承旨尹得毅,同副承旨金夏材,記事官權偀,假注書姜忱,記事官洪國榮·李勉修,以次侍立。上具翼善冠·袞龍袍,乘輿出資政門駐輿,命讀祭報府,碩載進讀訖。上仍詣月臺,傳香後,仍詣臺下祗迎後,上曰,禮房承旨,太室永禧殿,奉審以來。出榻敎上曰,騎馬三匹立之。上還入大內,諸臣以次退出。
癸巳十一月初七日未時,上詣延和門。殿座入侍時,行都承旨金應淳,左承旨李性源,右承旨李碩載,左副承旨申益彬,右副承旨尹得毅,記事官權偀,假注書姜忱,記事官洪國榮·李勉修,以次侍立。上具翼善冠·袞龍袍,乘輿出通陽門,仍爲殿座,都提調申晦,提調金器大,領議政金相福,領敦寧金陽澤,領府事韓翼謩,左議政金尙喆,判府事李思觀,貢市堂上蔡濟恭,以次進伏。晦等進前曰,俄者勞動之餘,聖體,若何?上曰,一樣矣。仍進湯劑,上進御。上曰,嗚呼,予之所重,卽祀典也,雖無此命,何敢若此,而旣命日已高,則焉敢不進?紀綱國體,萬萬可駭,事當令該府處之,而陽復在近,此則雖不爲,焉可無飭?今日不參獻官,一竝施以刋版之典,大抵此弊,予常熟知,其雖無恙,該吏熟知者,言於其堂,必也免焉。其果實恙,該吏莫知者,雖言於吏,若不聽,以生事爲期,莫重獻官操縱,惟在一該吏之手,可勝寒心,欲令該曹決杖,而此亦陽復在近,其雖參酌,當該獻官,若是處分,則該堂亦焉敢晏然當該堂?特施不敍之典,昔亦有此弊,而宗班特甚,故心常慨然。辛卯年,東郊初隨駕問安時,諸宗若來,欲諭慷慨之意,無宗班問安之事,故雖默,今過甲年,尙今記有,頃者有散致齋,故前期差塡事,下敎,此後凡諸獻官,必也前一日,公廨,翌朝受香,而該曹摘奸,若闕,草記嚴處,預爲差祭,其令齋宿,則可無若今日可駭之弊,以此定式施行。出傳敎上曰,噫,卽予爲外親者,崔東岳兄弟而已,昨聞俱無其子云,予庸愴然,若此而於瘴海,不可不顧,嶺南左水使崔朝岳許遞,其代,令該曹擇差。出傳敎命性源,召貢市人等以入,使各陳弊瘼。上曰,今聞漁夫貢物人稱冤,魚族甚乏,而貢價其不從貴云,此是古例,從貴上下事,申飭該廳。出傳敎又命召入各道冬至物膳陪持人,使各陳其往來遲速之弊。上曰,頃者因濟州京主人無形申飭,於今貢果旣到,今問貢人,因其督促,來臥京中者有云,今後則其令依前勿爲狀問,亦勿刻督事,今日卽爲下諭于畿甸湖西湖南道臣。出傳敎又命刑曹郞廳,持囚徒案以入,使得毅進讀訖。上曰,前月禁牌之後,陽復在近,取讀囚徒,皆非緊者,而一朔無聊,不先不後,而不緊用牌,況以禁亂,無呈課捉囚,此不過笞治者而若此乎?雖三囚皆放,該府堂上,從重推考,其於柏府,尤涉可駭,施以不敍之典。出傳敎上曰,藥房提調,持湯劑,更爲入侍,晦等,奉進湯劑,上進御後,上曰,工判,其涉閒暇,故命差,今聞明年回甲云,是誠料表,雖然夙夜宜顧,內局提調許遞,其代,戶判爲提調。出傳敎上還入大內後,諸臣以次退出。
上在慶熙宮。停常參·經筵。
藥房都提調臣申晦,提調臣蔡濟恭,副提調臣金應淳啓曰,節屆長至,陽德載復,伏未審夜間,聖體調攝,若何,痰候,何如?臣等,率諸醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。八旬逢此日,追慕倍千萬,憶昔興懷深,氣何暇諭?待敎入侍。中宮殿·惠嬪宮,藥房口傳問安。答曰,知道。大殿·中宮殿·惠嬪宮·世孫宮·嬪宮,政院·玉堂單子問安。答曰,知道。大殿·中宮殿,朝廷二品以上·六曹堂上·奉朝賀·大司憲單子問安。答曰,知道。
傳于李碩載曰,提學李潭,牌招入侍。
李碩載啓曰,冬至望闕禮,依例爲之意,敢啓。傳曰,知道。
傳于申益彬曰,奉朝賀時原任,留待。
傳于李碩載曰,內局時原任·奉朝賀,同爲入侍。
金應淳啓曰,今日陳賀時,承旨當爲備員,同副承旨金夏材,卽爲牌招,何如?傳曰,允。
傳于尹得毅曰,藝文提學留待。
傳于尹得毅曰,內局提學·戶房承旨,同爲入侍。
李碩載,以禮曹言啓曰,在前正至陳賀於中宮殿時,王世子,行禮於內庭,百官行禮於外庭矣。今番陳賀,依前例擧行,而至於王世孫嬪及命婦朝,何以爲之乎?敢稟。傳曰,其猶强受,況此乎?安徐。
申益彬,以摠戎廳言啓曰,水原·坡州別驍士,癸巳條都試,今月初九日,設行於本營之意,敢啓。傳曰,知道。
李性源,以賑恤廳言啓曰,因傳敎,宣傳官領付鍾街流丐六名,饋粥給空石,仍留本廳,過冬至日後放送之意,敢稟。傳曰,知道。
一二所巡廳·右邊捕盜廳,犯夜人無所捉草記。傳曰,知道。
王世孫疏曰,伏以一陽來復,萬類始生,我殿下履玆辰而體乾行仁,茂膺純祉,臣不勝歡欣鼓舞之至,五禮儀所載至日賀,乃所以祝慶也,志喜也。殿下受皇天陟降之默佑而篤棐,凡係可以慶可以賀之事,史不勝書,指不勝屈,臣則以爲比年尤切,令節呼嵩,何節不然,而是節之尤重,卽以我聖上五紀爲治身致太平,又當望九之亞歲故也。如使邦禮,無賀儀則已,有賀儀則捨今年是節而奚以哉?且伏念近日筵席,屢示自來月不擧樂之聖意,若或有成命,則大小臣僚,必當力請反汗之前,亦難以飾喜之請,徑先仰請,則及是時亟擧縟儀,斷不可已也。抑臣逢此無前之慶,陳此有據之請,而不得仰格籲天之懇,俯察愛日之忱,則臣之誠意淺薄,固多愧恧,在聖慈體下之道,得無未盡者乎?衷情所迫,忙陳手疏,語不知裁,惶悚惶悚。伏願聖上,克恢崇嚴之聽,特許縟禮之擧,俾一國臣庶,得以頌岡陵於仁天化日之下,以伸臣區區鰲忭之悃,千萬幸甚。答曰,省爾之章,嘉爾之懇。句句誠心,字字悃愊,若頃年轎奏,不覺涕下,卽予深欣者,何若是夙成,亦超乎今世?嗚呼,爾祖其志,固於今日,雖大官却召見,朝憶頃年奏考獻陵實錄,賀雖不許,其況股肱,强爲召見,爾章適到,憶昔獻陵敎,今聞至懇請,吁嗟爾祖,心非木石,豈不感動?雖然,今當此日,莫能拜殿,若常受賀,亦豈子道?其尤奇爾者,體爾祖心,必欲行於今日者也。況事有同者,何則?慶運受賀,亦憶昔也,雖過數月,心若再昨年三日晨省於再昨年三日,奉肇慶廟殿受此,前月今月,坐慶運,憶肇慶,其慕一也。初意却金石只受賀,子曰,必也正名,來月前却樂,非正名意,當於資政殿,將以鼓吹受賀,副爾心與群工。嗚呼,子曰,禮云禮云,玉帛云乎哉?樂云樂云,鍾鼓云乎哉?玉帛鍾鼓文也,體爾祖之心,承列祖之業,質也,爾須勖哉,爾須勉哉。嗚呼,從此以後,豈特廷臣?雖海東愚夫愚婦,必咸曰,國有主鬯。嗚呼,今日爾祖之心,豈特欣喜也?此政朝鮮萬億鞏固之業也。仍傳曰,此批答,知申依例傳諭。
陳賀罷後,世孫宮,政院·玉堂口傳問安。答曰,知道。
以慶尙左水使狀啓,東萊南村東部里居營收布軍金胤牙等渰死事,傳于李性源曰,令本道恤典擧行。
癸巳十一月初八日巳時,上御集慶堂。藥房入診,時原任大臣,同爲入侍時,都提調申晦,提調蔡濟恭,副提調金應淳,記事官金峙默·洪國榮·李勉修,奉朝賀洪鳳漢,領議政金相福,左議政金尙喆,領敦寧金陽澤,領府事韓翼謩,判府事李溵·李思觀,醫官方泰輿·鄭允協·慶絢,以次進伏訖。鳳漢曰,今日卽甲午年,何年無至日,而至於今日,臣等之歡抃,尤倍於他時矣。上曰,此豈貴乎?今日初欲不見卿等,憶實錄所載而召見矣。相福曰,如此之日虛度,下情不可勝達矣。鳳漢等起伏曰,日候極寒,聖體,若何?上曰,一樣矣。鳳漢曰,寢睡·水刺之節,若何?上曰,一樣矣。上曰,慶運宮受賀之後,予心弛矣,而內殿爲十五年,此則貴矣。鳳漢曰,望七猶貴,況聖算,今爲望九,又過十年,則將爲望百,而爲一歲之年尤爲貴矣。相福曰,領府事有慶事云矣。上曰,何慶乎?相福曰,日前生子云矣。上笑曰,然乎?生子奇矣。上曰,予之此笑,亦太康矣。仍書下御製御筆八字。翼謩曰,細瑣之言,仰煩聖聽,不勝惶恐矣。上曰,貴矣,爲卿復賀矣,使予此笑,亦卿之效也。應淳讀奏御製訖,上曰,見其文能覺乎?相福曰,豈有覺乎?尙喆曰,臣等所執,義理皎然矣。上曰,奉朝賀亦然乎?鳳漢曰,孰無此心乎?當行之事,伏願行之矣。相福曰,冬至亦然,況歲首乎?陽澤進湯劑,上進御,陽澤請診候,上曰,置之。命春坊官員入侍,臣峙默,承命出來,與之偕入。命應淳讀奏王世孫上疏。上曰,予當先言矣,雖知有爲此之意,而實不知其指意之何在而句語之如何,予豈欺心乎?鳳漢曰,睿孝如此,臣等,不勝欽仰,諸大臣似當有仰請矣。相福曰,今年之內,此日尤切矣。翼謩曰,東宮至孝至誠,豈不體念乎?尙喆曰,此非長語仰達者,卽地擧行然後,可以有光睿孝矣。相福曰,今日呼千歲,尤當歡忭矣。上曰,欲待明日矣,今日欲行云者,是矣。諸大臣竝起伏曰,伏承下敎,不勝欣抃矣。上曰,惠嬪若聞此消息,則必喜矣。相福曰,臣等愚迷,專爲來年之事而欲回聖心矣,伏覩王世孫上疏,臣等之罪,尤爲大矣。尙喆曰,臣誠愚迷,不能覺此矣。相福曰,上疏批下,然後可以擧行矣。命書批答,上曰,祖依於孫,孫依於祖,而渠果夙成如此,予心之喜,當如何?尙喆曰,頒敎文,何以爲之乎?上曰,只受致詞,敎文安徐,可也。上曰,萬古有如此之事乎?諸大臣曰,此實萬古所無之慶也。上曰,其文善作矣。近來中官輩,豈有能助一字者乎?鳳漢曰,筆法亦可模體,臣亦不知至於如此矣。晦曰,聞宮僚之言,則東宮手不釋卷云,文豈不如此乎?陽澤曰,第二貼當待下敎矣。上曰,依。應淳曰,批答臣當奉傳矣。上曰,然矣。命他承旨入侍,臣峙默承命出來,與左承旨李承源,偕入進伏。上曰,今者許賀,副沖子至懇也,然子曰,繪事後素,豈云文乎?依至日賀,只致詞,今若慶運宮,予當以翼善冠·袞龍袍受禮,二品以上,入於資政殿庭,三品以下班,於資政殿門外,而只待令鼓吹,禁軍只入番,列於崇政殿左右,輦輿儀仗安徐,禮房承旨答敎,依五禮儀爲焉,此乃例賀,箋文與表裏物膳方物諸道賀箋方物物膳,皆安徐,大臣以下百官,皆從君服烏帽黑團領,中宮殿賀,依此例爲焉。今者此擧,由於世孫,於今其何闕賀?亦宜簡略,只奉朝賀時原任九卿,尊賢閣,陞堂賀,侍衛只入直,儀注時刻單子,竝安徐。出傳敎命性源,讀奏公事訖,仍命退,諸臣以次退出。
癸巳十一月初八日午時,上御集慶堂。左承旨入侍時,左承旨李性源,記事官權偀·洪國榮·李勉修,以次進伏訖。上曰,冬至賀則無敎文矣,致詞,依例爲之。仍命書傳敎曰,時刻整齊後,待下敎,只入正時。上曰,藝文提學入侍,提學李潭進伏,上命考應製詩考訖。上命書傳敎曰,居首承旨李性源,大鹿皮一領,之次都承旨金應淳,紙二卷·筆五枝·墨三笏,承旨尹得毅·李碩載,假注書姜忱,各紙一卷·墨二笏賜給。諸臣以次退出。
癸巳十一月初八日申時,上御資政殿。親臨陳賀入侍時,上具翼善冠·袞龍袍,殿座訖,行都承旨金應淳,左承旨李性源,右承旨李碩載,左副承旨申益彬,右副承旨尹得毅,同副承旨金夏材,記事官金峙默·權偀·洪國榮·李勉修,先拜訖。以次進伏,王世孫,行四拜禮,致詞訖,王世孫,又四拜,上命碩載答敎,王世孫,又四拜訖。上曰,世孫侍坐。百官,致詞四拜訖,上又命碩載諭敎,陳賀禮畢。命應淳書傳敎曰,嗚呼,八旬逢今日,千千萬萬料表,而因沖子至誠,坐殿受賀,此誠太康,其亦豐亨。嗚呼,此殿何殿?追憶庚子,心膽皆隕,豈意此殿,有何此擧?其問樂章,國初定名,與民樂也。嗚呼,近五紀臨御,何事與民同樂?今日贊儀察訪,承傳代致詞官魚錫禧,陞六,左右鼓吹,令該曹米布賞給。嗟哉,今日,京外其欲施惠,頃者已施,嗟哉,四民之政,昔呂尙,勸周文王者,予則若是太康,顧此四民,何安玉食?明日建明門當賜米,分付該廳,今日豈特陽生日?旣臨殿,分付左右巡廳·捕廳·巡廳軍門,其令解禁,曾雖申飭,此亦文具,而坐更之弊,予已熟知,今日特除坐更,其令吾民,便休其家。領議政金相福,領府事韓翼謩,左議政金尙喆,判府事申晦·李溵·李思觀,以次進伏訖。上曰,爲世孫行禮而太康矣。相福曰,不勝欣幸矣。尙喆曰,世孫克伸誠孝,不勝欣幸矣,正朝則尤當如何乎?上曰,來月則當不爲,故今日內爲之矣,此亦足矣,世孫豈敢更請乎?相福曰,今日則例賀矣,非慶賀矣。尙喆曰,今日賀禮,太草草矣。上又命書傳敎曰,餘懷憧憧,旣解夜禁,何踰此日?禮畢後,戶房承旨,坐於興化門,捧上言,諸臣以次退出。
癸巳十一月初八日酉時,上御集慶堂。藥房入診入侍時,都提調金應淳,記事官金峙默·洪國榮·李勉修,戶房承旨李性源,藝文提學李潭,醫官方泰輿,以次進伏訖。晦進湯劑,上進御。晦曰,今日大雪,古人以至日雪,謂之瑞雪矣。上曰,行禮時,亦下雪乎?晦曰,行禮時少霽矣。上曰,今日事太康矣。晦曰,可謂太簡,豈可謂之太康乎?濟恭曰,海東之愚夫愚婦,不但鼓舞欣忭,亦將有光於天下後世矣。上曰,其文善作,予甚嘉悅矣。晦曰,至誠至懇,溢於辭表矣。晦曰,明日湯劑,依例爲之乎?上曰,依。上曰,戶房入來乎?應淳曰,然矣。上曰,上言爲幾張乎?性源曰,十八張矣。命應淳讀奏公事訖,仍命內局先退,諸臣以次退出。
癸巳十一月初八日夜初更,上御集慶堂。戶房承旨入侍時,左承旨李性源,記事官權偀·洪國榮·李勉修,以次進伏訖。上命性源,讀奏諸上言訖。上命書傳敎曰,今日捧上言,意蓋深矣,何問違猥?啓下者,竝下該曹,三日內回啓,未啓下者置之,其中前吏文學官李忠謙,其父以能麽兒郞廳,而未經正職見拔云。噫,卽古來稀年,特爲加資,崔景妻上言,請爲官婢,萬萬可矜,無異於漢之緹縈,其父公債未償,爲奴蒙放,則此何異於僵木水生?其涉可矜,特爲蕩滌事,分付均廳。諸臣以次退出。
上在慶熙宮。停常參·經筵。
藥房都提調臣申晦,提調臣蔡濟恭,副提調臣金應淳啓曰,伏未審夜問,聖體調攝,若何,痰候,何如?寢睡·水刺之節,亦何如?臣等,率諸醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。噫,祖依於孫,孫依於祖,故豈特感其誠嘉其文嘉其心,而與來十六日後有異,雖强許,此誠太康,其亦豐亨,懍惕歉然,曷勝道哉?氣則一樣,世孫氣候亦一樣,待下敎入侍。中宮殿·惠嬪宮,藥房口傳問安。答曰,知道。
左副承旨申益彬,以都摠府言啓,今日入直內三廳武兼禁軍及軍兵等,中日習射,請出標信。傳曰,知道。
備忌記,八旬其君,若是太康,而嗚呼小民,長在困窮,何堪玉食?其況嗟哉畿甸·三南,若想其像,今當陽生,予心一倍,雖歲前,必也着意濟活,令我元元,皆令安居本土事,下諭畿甸·三南·關東·海西,亦一體下諭。
傳于申益彬曰,昨日欲下敎,而欲知來參未果,連有問安,明日則朝廷·政院·玉堂口傳問安。今早承旨,往興化門,四民各給三斗米後,知其穀數,入侍時以奏。
備忘記,昨日雖因沖子至誠,强爲受賀,須看其殿,卽內殿,須看軒架,只左右鼓吹,於此可見予心,旣受賀,且飮豆粥,年加一歲,此誠太康,其亦豐亨,若此而然乎?臥每呼先,心皆浮雲,來月十六日,尙有餘日,故三貼下敎,悶其喧鬧,强姑置,此心若二,豈曰孝也,亦豈子道?昨日受賀,意亦深矣,大小臣工,咸須知悉。
右承旨李碩載啓曰,預備兼春秋安以權,身病猝重,勢難察任,今姑改差,其代,令該曹口傳差出,何如?傳曰,允。
吏曹口傳政事,兼春秋宋文楫。
傳于右副承旨尹象厚曰,文武中鄕居人,有職名者,來待入侍。
傳于李碩載曰,內局入侍,戶房承旨,如已賜米,同爲入侍,居鄕文武人,亦爲入侍,禮房承旨,嗣服後冬至賀,何年爲之?問于禮曹,知而入侍。
備忘記,此皆獻官駭然,色吏操縱,吏堂何知?昨禮闕焉,予用惜矣。吏堂下敎安徐,其令明日問安。
都承旨金應淳,以吏批言啓,長興庫奉事尹得觀,萬寧殿別檢李泰賢呈狀內,身病甚重,勢難察任云,竝依例改差,何如?傳曰,允。
以忠淸監司狀啓,傳于右副承旨尹象厚曰,明日次對,依例爲之,此狀聞,令備局,明日次對稟處。
尹養厚啓曰,明日次對,諫院無進參之員,除在外外,正言李鼎運,待開門牌招,以爲入侍之意,何如?傳曰,允。
左承旨李性源,以漢城府言啓,今日特除座更,其令吾民,便休其家事,命下矣。依傳敎,分付五部,特除今日座更之意,敢啓。傳曰,知道。
左副承旨申益彬,以訓鍊都監·一二所巡廳·左右邊捕盜廳言啓曰,依傳敎,去夜犯夜解禁之意,敢啓。傳曰,知道。
以慶尙監司狀啓,朔饍進上靑魚,不得鱗次封進,惶恐待罪事,傳于尹象厚曰,勿待罪事,回諭。
有政。吏批,判書韓光會進,參判鄭尙淳病,參議洪樂純呈辭,右承旨李碩載進。以李身晦爲掌令,李思祚爲持平,李鼎運爲正言,徐命善爲戶曹參判,金載順爲同義禁,李憲儒爲工曹正郞,安錫佺爲戶曹佐郞,李宜楫爲氷庫別檢,朴龍源爲長興奉事,吳彦儁爲泗川縣監,通德郞白師謐,贈戶曹參判例兼,白尙友贈左承旨,南兵使白東俊祖考追贈。兵批,判書具允鈺進,參判宋淳明病,參議朴思亨差祭,參知任珹進。以嚴璹爲同知,金孝大爲同知,尹重淵爲慶尙左水使,閔塾爲僉知,朴瑬爲五衛將,李慶麟爲忠翊將,李煜爲忠翊將,李弘祥爲北虞候,李宅輔爲僉知,金駿瑞爲臨津別將,副護軍魚必溟·李瀞·金時敎·李徵聖·鄭二天·崔朝岳,副司直辛受菜·李世師·李齊嵒·洪樂仁·趙明鼎·嚴璹·徐逈修·吳載紹。
癸巳十一月初九日巳時,上御集慶堂。藥房入診入侍時,都提調申晦,提調蔡濟恭,副提調金應淳,記事官金時默·洪國榮·李勉修,戶房承旨李性源,禮房承旨李碩載,醫官方泰輿·鄭允協·慶絢,以次進伏訖。晦曰,夜間聖體,若何?上曰,一樣矣。晦曰,寢睡·水刺之節,若何?上曰,一樣矣。晦進湯劑,上進御。命禮房進前,上曰,禮房考出乎?碩載曰,考出謄錄,則至日賀,嗣服後,今番初行矣。上曰,然矣,皇兄曾受賀矣。晦請診候,上曰,只兩廳首醫爲之。泰輿等,診候訖,退伏奏曰,脈候左右三部度數調均,而脾胃脈候亦一樣矣。上曰,戶房,賜米而入來乎,其數幾何?性源曰,九十二名矣。上曰,多矣,五部各書乎?性源曰,然矣。仍命讀四民抄啓單子訖。晦曰,第二貼,當待下敎乎?上曰,依。命都提調戶禮房先退,都承旨,編次人留待。命書書示沖子御製。上曰,上疏果善作乎?應淳曰,以其至誠所在,故辭理俱到,臣等相顧欽歎矣。上曰,昨日以後,可謂妥帖矣。濟恭曰,太平萬世,實基於此矣。上曰,臘月以後,其將仰請收還云者,意思卓然矣。予當精言,昨日之有此意,果已斟酌,而中外臣庶,必曰我世孫,其將默默云,故予以爲任汝爲之云,於予太康云。上曰,非但文也,筆亦難矣,筆法果如何?雖率入場中,可以書之乎?應淳曰,此則不敢仰比者,而筆法勁而好矣。濟恭曰,伏覩筆法,其所敏速,可以仰揣矣。上曰,古則或有善文中官,而近日中官,無可書所志之人,豈有一字借助之事乎?應淳曰,文法有力,筆亦有體矣。濟恭曰,臣於昨日筵席,旣伏覩而出外,謄來而更見,則至誠懇惻,眞是卓越之文矣。上曰,再昨自內,有所呼寫,而果速書善讀,比諸中官輩受書者,果是快豁,予亦不知其如此矣。命編次人,讀奏御製訖。應淳曰,此是御製,異於傳敎,臣雖不得不奉書,而朝者下院備忘中,是豈孝乎,亦豈子道?此一句語,實不當如是下敎者,伏願還收矣。上曰,來月十六日之敎,予心定矣。濟恭曰,天經地義,質諸聖人而當行,則臣下雖觖然,豈敢仰請乎?此實過於禮矣,禮者,天理之節文,不節則過也。上曰,來月以後,則必當困予,群下當將順其美,使其君,歸於得當,可也。命編次人先退,居鄕文武入侍。上曰,藥提調,持湯劑,更爲入侍。出榻敎晦·濟恭,以次進伏訖。晦再進湯劑,上進御。上曰,昨日上言,下敎其蕩滌後數條,令均廳草記。出傳敎晦曰,明日湯劑,依例爲之乎?上曰,依。仍命退,諸臣以次退出。
癸巳十一月初九日申時,上御集慶堂。鄕居有職名人入侍時,行都承旨金應淳,記事官權偀·洪國榮·李勉修,禮曹正郞崔景岳,佐郞鄭德洙·全光瑞·文衡中,典設別提全世昌,承文判校林箕彬,副正字申完,兵曹正郞姜彝正·吳著·宋文麟,佐郞白光澤·朴鎭宇·安以權,造紙別提梁龍甲,奉常判官李勉,主簿李養吾·安任權,副奉事辛普謙,掌苑別提李受采,刑曹正郞田泰祥,佐郞曺命業,監察申大億·梁周翊·金復元·邊聖輔,宗簿主簿任光鉉,瓦署別提李日新,軍器僉正趙載百,司錄尹在陽,宗廟署令李中權,司藝鄭兼濟·金漢宗,直講任玉·姜齊興·朴孝參·文命龜,典籍陳漢輔·孫錫謨·金光鉉·崔大奎·金鳳顯·鄭宅東·安景漸·盧泰觀·申光翰·權世規,博士洪履祚·白鳳周,學正金觀欽·許䡗·朴師恭,學錄洪敏海·宋重鉉,學諭鄭衡臣·李迪喆,兼司僕將金彦之,羽林將鄭胄新,都摠都事李汝忠,宣傳官李延喆·宋載瑞·李昌和·朴弼瑞·柳鎭豐·尹壽民·李漢籌·宋啓休·崔粹曾·李運祥,武兼申必漢·吳日升·韓潗·宋思鑑·權熻·金載厚·鄭宅慶·李長煜·金翊烈·洪鏶·金錫彬·金汝瑚·李國觀·洪致復·洪貴行,五衛將李天普·金泰淵,部將李周聃·李迪·禹聖欽·朴成大·金玲·李恒林·李汝翼,守門將孫澤·張漢翼·禹命天·金聖倜·張鵬翰·李彦默,訓鍊僉正宋錫孫,主簿李光玄·高雲瑞·李奎七·鄭暘臣,判官申時翕,主簿金命赫,以次進伏訖。上曰,次次進前,各奏居住職姓名,而本邑有民弊,悉皆陳之。諸臣以次進對,光鉉曰,臣居定州,本州別無他弊,而軍兵中,或有黃口小兒混入,而不勝其徭役,多至於離散之弊,此實可矜之事也,敢此仰達矣。上曰,今聞所奏,其涉駭也,分付道臣,另加申飭。出擧條迪曰,近來人民則蕃盛,而軍丁則一向苟簡者,實非他故,稍實之民,可合軍保者,則百計投入於將校校生之名,以免其役,蓋校生將校,各其州郡,自有定數,而近來額外投屬者,殆不勝記,故無依殘民,偏當其役,苟艱之弊,由此而甚,殘民無可保之道,軍丁有不實之弊矣。上曰,此弊熟知,嚴加另飭。出擧條聖輔曰,臣守濟州,本道則居民少,而軍額多,故以五六歲七八歲兒,皆充於軍案,且六十一歲,則自當老除,而將至七十者,亦不得免役,此實爲大弊,故敢此仰達矣。上曰,聞甚殘忍,申飭本州,俾無此弊。出擧條成大曰,平壤各庫,素多錢財,居民債受官錢而行商者多,年年未捧,漸致貧敗,還納無路,輒徵於隣族,且各庫監色輩,幻弄庫財,畢境逋負,無以推捧,亦徵其隣族,一城居民,多至離散之境,故敢此仰達矣。上曰,今聞錢弊,監營亦若此云,令道臣糾正狀聞。出擧條日新曰,臣居高陽,而本邑則陵軍數多,故六軍元額,不能充數,雖有逃故,無路充定,徵里徵族,莫能支保,此實爲弊之大者,敢此仰達矣。上曰,旣聞隣族,不可不嚴飭,令道臣嚴飭。出擧條靑行曰,江界則銀店凋弊,店民離散,實爲難保之端矣。上曰,戶判詳聞,入侍時以奏。諸臣以次退出。
上在慶熙宮。停常參·經筵。
藥房都提調臣申晦,提調臣蔡濟恭,副提調臣金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。陽復後已二日,予氣豈特益苶益苶,可見可見,待敎入侍。中宮殿·惠嬪宮,藥房口傳問安。答曰,知道。大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。中宮殿,朝廷二品以上·六曹堂上·奉朝賀·大司憲單子問安。答曰,知道。
傳于李碩載曰,內局次對,同爲入侍。
傳于李碩載曰,當卽爲之,禮判奉審置之,禮房承旨,待敎入侍。
傳于李碩載曰,獻官,禮判爲之,仍爲留在,詳知以來。
備忘記,製文以下,卽爲擇日修補,當爲親傳矣。
有政。吏批啓曰,大司諫,今當差出,而擬望之人乏少,承旨竝擬,何如?傳曰,允。判書韓光會進,參判鄭尙淳進,參議洪樂純呈辭,行都承旨金應淳進。以沈頤之爲大司憲,鄭好仁爲大司諫,金載天爲司諫,慶再觀爲掌令,李重馥爲持平,李世奭爲獻納,任希雨爲正言,鄭元始爲文學,李昌漢爲典籍,金宅祚爲齊陵參奉,金尙敏爲萬寧殿別檢。兵批,判書具允鈺進,參〈判〉宋淳明服制,參議朴思亨病,參知任珹入直進,左副承旨申益彬進。以宋載文爲同知,權廷喆爲僉知,李身晦爲副護軍,沈墢·金夏材爲副司直。
傳于申益彬曰,內局入侍。
傳于申益彬曰,坐直承旨同爲入侍。
傳于金應淳曰,竝牌招察任。
傳于李碩載曰,明日侍衛,只入直,時刻待下敎,只入正時。
傳于李碩載曰,明日親傳代押,儀注安徐。
備忘記,承旨有闕,代李昌任爲承旨,牌招察任,房順房。
備忘記,東萊倭館義州館學,於南於北,關係何等,而東萊兩館,其猶擇差,猶能擧職,而灣府館學,其多苟充,以今者觀也。見通官甘於利,其欲久留,劫通官惟令是從,其稽滯,今初聞,今番若此,後將倍焉,此等館學,將焉用哉?況此等處,渠輩爲利,必也求差,此豈重南北擧館學類乎?且將有鳳城傳咨者,義州館學者,令該院另擇,給馬數日內,到灣府。
傳于李碩載曰,明日德游堂親傳,侍衛儀注安徐,只禮房與贊儀引儀入侍,待下敎,只入正時。
李性源,以均役廳言啓曰,昨日上言,下敎其蕩滌後,數條令均廳草記事,命下矣。崔希景,其人貢米盜賣之數,爲八百十六石,而四十三石,前已徵捧,七百七十三石,方在未收中矣。昨因傳敎文書中,卽爲蕩滌之意,敢啓。傳曰,知道。
申益彬,以摠戎廳言啓曰,水原坡州別驍士,依兩邑所報試取,則坡州別驍士居首李宗相爲名人,以長湍所居之人,冒入他鎭營,別驍士圖參都試之計者,事涉可駭,爲先拔去,以之次人別單書入之意,敢啓。傳曰,知道。
申益彬,以摠戎廳言啓曰,水原·坡州別驍士都試居首者,各一人,閒良則直赴殿試,已有定式矣。水原所報六兩騎芻鞭棍入格者,二十四人,坡州所報六兩騎芻鞭棍入格者三十八人等,柳葉箭片箭試取計劃後,其中居首者各一人,別單書入,其餘入格之類,使各該邑,依例施賞之意,敢啓。傳曰,知道。
尹象厚,以刑曹言啓曰,慶尙放未放啓本仍秩中,延日縣定配罪人張繼良,放送,掘塚罪人中昆陽郡權,晉州牧李寅元等,罪名不輕,竝仍配事,筵稟蒙允矣。依此擧行事,發關分付之意,敢啓。傳曰,知道。
禁衛營·一二所巡廳·左右捕廳,犯夜人無所捉草記。傳曰,知道。
同副承旨金夏材上疏曰,伏以睿誠仰格,聖躬克回,乃於陽生之日,誕擧嵩呼之禮,慶忭之忱,曷有其極?仍伏念臣之曩蒙恩資,實是夢想之所不到,惝怳懍惕,歷日靡定,仰惟聖意,非以臣身,寔出念舊,故義急叩謝,祗肅西樞,無何又改銀臺,辭本見阻,陳懇無路,泯默隨行,將及半箇月矣。今則義分粗伸,廉防自壞,玆陳不稱之實,仰請收還之恩,惟聖明垂察焉。臣之空疎愚拙,無可比數之狀,不惟朝臣之所共知,竊想聖鑑,亦已俯燭無餘矣。徒藉家蔭,歷敡淸華,涓埃莫報,又躋一級,撫躬循省,魂驚夢愕。噫,前後特陞者,不爲無人,而或以才器,或以勞勣,未有若臣之無才蔑勞,而叨此恩寵者也。臣年齒渺少,距古人强仕之時,尙有多年,倘蒙寬暇,得致職秩,屛跡朝端,長其知識,則實天地生成之澤也。抑臣老母,疾病沈痼,恒在床褥,夙夜禁直,情理尤難,而病或少間,則勉臣職事矣。卽接家信,宿症挾感添劇,虛痰壅,呼吸不便,客熱頭暈,寢啖亦瘀,臣自聞此報,心神飛越,按住不得,玆敢忙陳短章,徑出禁扄。伏乞聖慈,俯垂矜諒,亟遞臣職,以便救護,仍治臣擅離之罪,以肅朝綱,千萬幸甚,臣無任屛營祈懇之至,謹昧死以聞。踏啓字
左議政金尙喆箚子曰,伏以睿孝仰格於慈天,庭賀特許於亞歲,儀文雖簡,情禮稍伸,擧朝相慶,曷勝忭幸?今當坤殿誕彌之辰,又有朝廷起居之節,而臣於近日,重觸風寒,痰入左膝,屈伸甚艱,未敢言病,猶且忍耐奔走矣。日昨班罷之後,痛處一倍浮疼,雜試灸熨,無少減歇,蹣跚彳亍,欲起還仆,竟犯闕禮之罪,實非臣分之所敢安者,玆不得不短箚自列,此時瀆擾,尤萬萬悚惶。伏乞聖明,俯降威罰,使其僚警而私分安焉。答箚曰,省疏具悉卿懇。聞卿箚,且聞領相所奏,已知,卿須安心勿辭,亦勿引咎,卿須善攝。仍傳曰,遣史官傳諭。
洞諭大小群工綸音。嗚呼,以予涼德無能,承列祖艱大之業,臨御億兆臣民,夙夜懍惕,若蹈淵氷,已爲陽生後二日,其雖千千萬萬不近者,旣受,須看尊號,何事大成,何事廣運?自此以後,自恧歉然,曷可勝言?嗚呼,雖當陽復,予氣益苶,及今不諭,更待何時?嗚呼,臨御幾十年,嗟予事業,卽三,一則均役,自此以後,於民可謂減一疋,隣族侵徵,意謂少紓,昨聞所奏,猶自如也。此則予已言,雖減一疋,必有其弊云,今何幾年?猶若此,來頭何言,豈特此也?予嘗諭均廳枯竭,其將加徵,若此之際,國之興替判焉,是豈謂大成?一則濬川,濬川初頭,其若開判,問于靑衿,問于衆庶,渺無其決,若漢光武語耿弇者,有志事成,能成其功,而予則亦不然,國初濬川時,焉知有此弊,而綱紀日下,民習日渝,若門沙積之弊,正由都城之濯濯,以此觀之,今雖濬川,來沙何禁?亦不過目下開拓,豈曰,大成?一則蕩平也。嗚呼,蕩平二字,卽予五年苦心,於今上告下布,旣設蕩平科,外面可謂成功,而此一節,豈在於三,而今書於此者,意蓋深矣。噫,均役濬川,其若得人,抑亦節用,庶可效矣,而至於蕩平,難齊者衆心,難調者時弊,借問今日群工,其皆革心乎,革面乎?予則曰,日皆革面,則近於誣一世,而其謂十也,革心則僅二,噫嗟哉,革面者,其果八也。二將勝八,八將勝二,百怪層生,伎倆難制,一朝蕩然,奚特十數?予則曰,將百,若此之恃,國能爲國,君能爲君?興惟及此,五內掩抑,今予,置之於三者,意蓋深矣,於此何問大成?心切歉然悚然,借問大成然後,可爲廣運,若此而何云廣運?此何異於諸臣隨品稱號乎?噫,於諸臣隨品稱號,雖例也,於君於〈臣〉四字,若有一毫歉然,豈比文具資品?予何顔拜陟降,亦何顔對臣隣?以淺近者借問此三件事,其猶大者也。頃者視國如家四字,扣閾而問,其聞夙宵體念否?予則曰,見其形亦見事爲,莫體莫體也。若此若此,八旬稱君,豈不歉然,亦豈不悚然?陽復後,先爲洞諭,嗚呼,何特八旬其君?須看近四百宗國,亦思乃祖乃父,爲喬木,今日朝鮮臣子,其誠與國同存,與國同亡者,可判興替者也,呼寫及此,予不覺涕沾。嗟哉,喬木世臣,心豈木也,腸豈石歟?莫云只云說弊,若聞救弊,予則曰,體君體先,貞白一心,常誦張子西銘也夫。歲予卽祚近五十年年八十陽復後二日,次對時書諭。
宣諭兩都八道綸音。嗚呼,陽生日已下諭,卿等知否?予聞民惟邦本,本固邦寧,國依於民,民依於國,豈特此也?予今日衰,其亦日苶,嗚呼,蒼蒼照臨,陟降俯監,夙宵予心,追慕與民也。嗚呼,國將四百年而其何由乎?卽列朝愛民恤民而然也。涼德無能,無一事愛民,無一事恤民,夙宵惟此,瞻望悚然,下顧歉然。嗚呼,體昔年肌膚何惜之敎,雖當一旱,以一人代萬民之心,恒切于中,國其否德,亦因無能,莫見史氏特書大有,今年三南若是告歉,是誰是誰?卽予卽予。雖然,於水於旱,猶可有備禦之道,昔大堯甲辰卽位,今年五十,故問治於朝而不答,問治於野而不答,故游於康衢,予則曰,昔堯朝,朝臣民,其亦直也。若今必曰皆治,咸曰皆治,雖堯舜之聖,豈無子産見欺校人之歎也?嗟,予旣無其德,故其何問也,而雖聞觀今之世,必曰治,必曰治,何以然?因今太康而然也。嗚呼,此亦漫說話,大學序,豈不云乎?自古爲君者,非爲自奉也,爲萬民也,有民然後可爲君,故昔之桀紂,其云何夫?嗚呼,古昔聖王,知此道,故能爲君,殷啓六百年基業,周啓八百年基業,漢高創業,其本三章,唐太宗之治,其亦貞觀,而宋太祖洞開重門,高皇帝殿廊書大學衍義,中夜興思,予心開豁,不覺欽誦。嗚呼,近五紀臨御,無一愛民,無一恤民,其於他日,將何語以奏?且於今日,亦何顔對民?咨兩都居留之臣,八道方伯之臣,三百六十州州牧郡縣之任,於夙於夜,雖對一民,必曰此吾君之赤子,將赤子付與,何敢忽也,何敢怠也?夙夜孜孜,昕夕念念,意勤莫效,予莫之聞也。若見幼稚之民,亦曰吾君,以襁褓之兒,付與,昔鄧伯道,不思其子,能抱兄子,兄子猶然,況君遺者乎?嗚呼,予雖涼德,仰聞於昔,雖臥殿中,若吾赤子之來于前也。呼寫及此,涕莫能禁,此誠今當暮年,敷心開諭者,其可忽諸,亦何慢乎?不憚重複,若是勤勤,咸須知悉,莫替此諭。
癸巳十一月初十日辰時,上御集慶堂。大臣·備局堂上引見入侍時,領議政金相福,綾恩君具允明,行司直具善行,吏曹判書韓光會,仁陽君李景祜,行副司直洪名漢,刑曹判書趙重晦,行副司直李章吾,禮曹判書閔百興,右參贊趙曮,兵曹判書具允鈺,行副司直尹東暹·李潭,行副護軍李潤成·尹泰淵,行副司直尹得養,淸川君金鍾正,吏曹參判鄭尙淳,工曹參判李重祜,行副司直金相翊,戶曹參判徐命善,行副司直李瀰,大司憲沈墢,應敎李,正言李鼎運,左副承旨申益彬,記事官權偀,事變假注書辛普謙,記事官洪國榮·李勉修,以次進伏訖。相福曰,聖體,若何?上曰,一樣矣。相福曰,寢睡·水刺之節,何如?上曰,一樣矣。上命益彬讀忠淸道請穀狀啓。上曰,領相,詳奏之,可也。相福曰,忠淸監司安兼濟,請穀狀啓,承旨已讀奏,而其所請,不過數三條件矣。營賑穀則現在七萬二千餘石中,只請二萬石,而此穀本是賑資,所請亦不過多,許施,何如?上曰,依爲之。相福曰,此外所請,則位米太及軍作米也。位米曾無許貸之事,位太有壬午前例,癸巳條位太,今亦依壬午年例許施,備局軍作米留庫八千三百餘石內,四千石,依其所請,亦爲許貸,取剩補賑,而待秋使之卽爲立本之地,何如?上曰,依爲之。出擧條相福曰,全羅監司元義孫,以本道任太,取補賑資,待秋折米會錄之意,報備局矣。本道癸巳條位太,依壬午前例,許令補賑,折米會錄,何如?上曰,依爲之。出擧條相福曰,此忠淸監司安兼濟狀啓也。以爲軍保納米者,竝計雜費,恰滿八斗餘,而目今市直百錢,所費未滿三斗,則保米之以錢代捧,旣有壬午許施之例,尤甚邑,三軍門保米,特許以錢代納,奴婢貢米,亦一體施行事,請令廟堂稟處矣。旣有前例,則許施,何如?上曰,依爲之。出擧條相福曰,此京畿監司沈鏽狀啓也。備陳保米自納,大關民弊之狀,仍以爲三軍門保米,一依戊寅定式,毋論米錢,從民願施行事,請令廟堂,稟處分付矣。此果有戊寅定式,而軍門則甚以爲難矣。上曰,何時定式乎?相福曰,奉朝賀趙暾,爲畿伯時,有所狀請,而故奉朝賀兪拓基,爲時任時,覆奏定式矣。上曰,旣有定式,許施,可也。出擧條相福曰,保民之道,莫如擇守令,而都政不遠,分付諸道道臣,道內若有治績之表著者,極擇狀聞,以爲陞遷聳勸之地,何如?上曰,誠是,依爲之。出擧條相福曰,臣於今行,多經湖西殘邑,而守令多是無勢之人,吏治能否,本不係於勢之有無,而銓曹之差遣,亦何必如是乎?申飭銓官,均平擬差,似好矣。上曰,雨露旣不擇地而下,王者體元行仁之道,有若此,另加申飭。出擧條相福曰,斗斛平均,曾有朝令嚴飭,而今春牙山倉穀,京畿移轉時,多有欠縮,蓋牙山之斛,小於本營之斛,本營之斛,小於畿邑之斛,改量之際,以致許多生縮云,申飭諸道,竝依戶曹斛子,平均較正,俾無異同之弊,何如?上曰,同律度量衡,旣載書經,另加申飭。出擧條相福曰,前牙山縣監尹得欽,前洪州營將李彦邦,頃因臺啓,有所處分,而臣於今行,詳細聞之,則事實相反云,此似由於遠外風聞爽實之致矣。上曰,大臣,親聞旣奏,竝蕩滌。出擧條重晦曰,嶺南赦宥啓本仍秩中可稟者,有登對以稟之命,故仰達矣。仍爲讀奏。上曰,竝依稟施行,可也。墢曰,臣於今曉闕門外,適在大僚之後,丫路忙赴之際,不善周旋,致使府吏替囚,揆以體例,不可仍冒於臺次,請命遞斥臣職。上曰,關係朝體,不可例批,依啓。出擧條鼎運曰,一陽初生,政當復元之機,此誠今日群工警省交勉之時,而顧今多臺,一向在外,終無動靜,殊非我聖上前後飭勵之意也。請在外諸臺,一倂罷職。上曰,依啓。出擧條鼎運曰,新除授掌令李身晦,時在全羅道請乘馹上來事,奏未訖,鼎運旋又起伏曰,臣新入臺地,筵體生疎,俄陳在外臺臣罷職之請。及承下批之後,又請掌令李身晦之下諭,身晦,旣以在外臺臣,竝入於罷職之中,則請以下諭,未免矇然,臣何可一刻仍冒於臺次乎?請命遞斥臣職。上曰,昨日新授者,與他有間,勿辭,亦勿退待。近者曾經侍從,林立京中,而必也此等人苟擬,李身晦遞差,政官,從重推考。上命書傳敎曰,多臺有闕,政官牌招開政,今番以在京無故人,備擬。諸臣以次退出。
癸巳十一月初十日巳時,上御集慶堂。藥房入診時,都提調申晦,提調蔡濟恭,副提調金應淳,記事官金峙默·洪國榮·李勉修,醫官方泰輿·鄭允協·慶絢,以次進伏訖。晦曰,夜間聖體,若何?上曰,一樣矣。晦曰,寢睡·水刺之節,若何?上曰,一樣矣。晦進湯劑,上進御。晦請診候,上曰,置之。命書洞諭大小群工綸音,及兩都八道綸音訖,命內局先退。諸臣以次退出。
癸巳十一月初十日申時,上御集慶堂。藥房入診入侍時,都提調申晦,提調蔡濟恭,副提調金應淳,記事官金峙默·洪國榮·李勉修,醫官方泰輿,以次進伏訖。晦進湯劑,上進御。晦曰,明日湯劑,依例乎?上曰,依。命坐直承旨進前,內局先退,諸臣以次退出。
癸巳十一月初十日申時,上御集慶堂。坐直承旨入侍時,左副承旨申益彬,記事官權偀,記注官宋文楫,記事官洪國榮,以次進伏訖。上曰,下番翰林,以其親病,陳疏徑出,卞益彬曰,與承旨李昌任,有嫌故然矣。上曰,何事也?益彬曰,以李春躋家寓事也。上曰,李聖孝然乎?此則異於他撕捱矣。上曰,承旨不爲謝恩乎?益彬曰,已謝恩,故翰林徑出矣。上命書傳敎曰,諸臣撕捱,其雖嚴飭,今者翰林撕捱,非他之比,若此承旨行公時,將無記事之人,於兼春秋承旨減下,況此乎?右副承旨李昌任,姑許解,其代尹象厚爲承旨,牌招察任,房順房。纔經外任,若令解由勿拘,於今今無撕捱之端,翰林李勉修,牌招入直。上命讀忠淸道赦宥啓本,仍命書傳敎曰,今者忠淸道臣放未放啓本中,所稟三人,與其放類,一體其放事,今日分付,未放中若有可放者,登對以稟事,分付。諸臣以次退出。
上在慶熙宮。停常參,只晝講。
藥房都提調申晦,提調蔡濟恭,右承旨李碩載啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣益苶悶夜長,誰云一陽生?予云十陰生,待敎入侍。中宮殿·惠嬪宮,口傳問安。答曰,知道。
備忘記,古人云,食色性也。予則於食,豈特澹然?益若浮雲。古稱七十生男子,比予猶勝,若今夜何堪?今年四十九日,問于大小群工,此云慶,亦問于諸扁鵲,建功果有功乎。問開東,心少紓,聞開門,見窓明,心開朗也。
備忘記,今夜其長特甚,奚特六更?雖八更,可也。撤漏後,三次起見,其曙漠然,其悶曷勝?呼寫此而問焉,其猶一樣,追慕憧憧,悶夜沓沓。嗟哉,八旬,其何堪乎?於予其皆晝,然後庶可支撑矣。若予者,或令讀書,或見雜技,或與酬酢,而予則二間房中,只與一人,束手開眼而臥撤宵,此亦八旬曰慶乎?良可一哂也,此誠千乘浮雲,萬機草芥也。噫,輿儓皆昏睡,予何若此乎?
傳于李碩載曰,祗迎後,當爲晝講,知經筵戶判爲之,特進官兵曹參判爲之,持大學衍義入侍。
傳于李性源曰,內局入侍,儒臣持追慕錄孝悌篇入侍。
注書權偀病,代以李儒慶爲假注書。
傳于尹得毅曰,奉審承旨,來詣通陽門。
尹得毅,以御營廳言啓曰,去夜犯夜人,無所捉之意,敢啓。傳曰,知道。
又以一二所巡營言啓曰,去夜犯夜人,無所捉之意,敢啓。傳曰,知道。
又以左右捕廳言啓曰,去夜犯夜人,無所捉之意,敢啓。傳曰,知道。
副校理李商鳳疏曰,伏以陽回北陸,慶溢東方,寶算已躋於九旬,縟儀載擧於三呼,鰲忭之忱,八域惟均,況臣職忝邇班,得預蹈舞之列,歡忭攅祝,尤倍常品。仍伏念臣,以無似賤質,幸際洪休,出入經幄而曾無絲毫之仰裨,徒沾雨露之殊私,分已踰矣,愧而深矣。惟當殫竭心膂,奔走京職,庶效涓埃之報,而竊伏覸我殿下,以孝爲治,凡係錫類之典,無不隨物而曲遂,臣若抱至切之私,而囁嚅前却,不爲陳暴,則是乃自外於慈覆之天也。玆敢冒昧控籲,以冀聖心之垂憐焉。噫,榮養及時,人子之至情,甘廚不充,古人之所傷也。臣家世貧寒,甔石屢空,臣父多年立朝,非無代耕之祿,而朝夕蔬糲,常患不繼。臣母平居食貧,勞悴成疾,沈淹床玆,寧日恒少,年今六旬,筋力凡百,無異篤老,而未釋升斗之勞,恒懷契闊之愁,曾臣之添,補蔭路也。臣母之所期望,臣心所祈願,惟在一麾,而從仕有年,便養莫遂,及夫僥倖科弟,翺翔近密,臣身之榮耀則極矣,而臣母艱苦,猶夫舊也。噫,身上之衣,手中之線,徒貽慈母之憂,而滌㵦之供,滋補之際,未效爲子之職,撫躬自傷,不如無生,耿耿私裏,與日俱深,而每念聖算彌高,聖渥彌厚,實非臣子離違京輦之時,故泯默在心,半年于玆,時於靜夜無寐之時,直廬涔寂之辰,公私二念,交攻于中,繞壁彷徨,不能安身者,蓋不知其幾遭矣。乃於長至之日,伏奉宣賜新曆,則臣母之周甲,倏已屆矣,臣於是乎怵然動心,自不覺喜懼之交集。夫難得者,父母之年也,人子便養之願,何歲不切,而前輩之以親年周甲,求補外郡者,誠以愛日之心,尤倍他年故也。今臣獲逢此年,不思所以反哺之道,則此烏鳥之不如也。區區情思,終莫能自抑,遂敢悉攄衷臆,仰首呼籲於黈纊之下。伏乞聖慈,俯垂矜愍,特命銓曹,畀臣一小縣,俾伸愚臣之至願,則隕首結草,未足以仰酬其萬一也。答曰,省疏具悉。今聞爾章,其諒爾懇,令該曹,稟處。
癸巳十一月十一日辰時,上御德游堂。親傳香,仍爲晝講入侍時,右承旨李碩載,記事官權偀·洪國榮·李勉修,以次侍立訖。上具翼善冠·袞龍袍,御庭中傳香訖。上曰,晝講入侍,禮房先退。碩載退出,知事蔡濟恭,特進官宋淳明,參贊官尹象厚,侍講官李,檢討官洪鳴漢,以次進伏訖。上曰,禮房承旨,馳詣昭靈苑,奉審以來。上講大學衍義,自堯典曰至未之有也。上曰,上番讀之。讀訖,上曰,下番讀之。鳴漢讀訖,上曰,文義陳之,曰,安安二字,好矣。自然之性,嵬蕩之德,於是可驗矣。於此留意,則聖學益進矣。上曰,好矣。如昔非不足,今豈有餘者?亦帝堯自然之義也。鳴漢曰,時雍言其氣像之和平也。今我殿下五十年治平,年又相符,益懋氣象之和平,則好矣。上曰,所奏於予可愧矣。濟恭曰,儒臣於變時雍之說,好矣。雍字,和之義也,民之時雍者,帝堯協和之德也。和則體也,雍則用也。今當陽復,益加協和,則在下者當有時雍之休矣。上曰,奏意極好而實爲愧矣。明淳·象厚曰,儒臣·知事,皆已奏之,別無所奏矣。上命書御製詩一句,仍命入侍諸臣賡進,又命書晝講時問答御製文訖。上曰,都提調入侍。藥房都提調申晦進伏。晦曰,寒殿殿坐,聖體,若何?上曰,一樣矣。晦曰,寢睡·水刺之節,何如?上曰,一樣矣。晦曰,寢睡·水刺之節,何如?上曰,一樣矣。上命入侍諸臣往審瑞嚴,諸臣趨往奉審後,還爲進伏。晦曰,前承下敎,而今始仰覩,誠奇異而御筆卓越矣。上曰,大官以下,作瑞嚴頌以進。諸臣以次退出。
癸巳十一月十一日午時,上御集慶堂。坐直承旨·儒臣同爲入侍時,同副承旨金文淳,副校理李商鳳,修撰李在學,假注書李瑞慶,記事官洪國榮·李勉修,以次進伏訖。上命儒臣讀御製追慕錄孝悌篇後,仍命退出。
癸巳十一月十一日未時,上御集慶堂。藥房入診入侍時,都提調申晦,提調蔡濟恭,左承旨李性源,記事官金峙默·洪國榮·李勉修,副校理李商鳳,修撰李在學,醫官方泰輿·鄭允協·慶絢,以次進伏訖。晦進湯劑,上進御。晦曰,副提調有故,不得入來矣。濟恭曰,昨日出去時,以爲必當入來云矣。聞有實病,不得入來矣。上曰,然乎?上曰,金文淳最少云,其年幾何?晦曰,三十矣。上曰,已經承旨乎?晦曰,未經而今爲參議矣。上曰,金鍾正年幾何?晦曰,五十二矣。上曰,都承旨與承旨,與受由承旨許遞,其代,淸川君金鍾正,參議金文淳爲承旨,牌招察任,房順房。出傳敎晦請診候。上曰,只兩廳首醫爲之。泰輿等診候訖,退伏奏曰,脈候左右三部度數調均,而脾胃脈候亦一樣矣。命提調先退,更爲監煎以入。仍命商鳳讀孝弟篇訖,命在學,讀追慕篇訖。仍命儒臣先退,命性源讀奏公事。上曰,藥房提調,持湯劑更爲入侍。出楊敎晦再進湯劑,上進御。上曰,人皆善睡而予則不能,然建功可謂醒睡散矣。晦曰,近夜甚長,寢睡安得不然乎?上命退出。
癸巳十一月十一日初更四點,上御德游堂。禮房承旨入侍時,右承旨李碩載,假注書李儒慶,記事官洪國榮·李勉修,以次進伏訖。上曰,昭寧園役處,果何如?碩載曰,階砌石三四箇,有傾側之處,初不大段矣。上曰,此皆守僕輩驚動,別無修改處矣。仍命讀祭官及祭報府,諸臣,仍命退出。
上在慶熙宮。停常參·經筵。
藥房都提調申晦,提調蔡濟恭,副提調金鍾正啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸醫,趁早入診,詳祭聖候爲宜,臣等不任區區憂慮,敢來問安,竝此仰稟。答曰,知道。身雖在此,心在加峴,夜宿德游,今夜睡勝。其雖然矣,前月今月,幾處修補,嗚呼,暮年,追慕千萬,氣何暇諭?待敎入侍。中宮殿·惠嬪宮,口傳問安。答曰,知道。
尹得毅,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,撤漏後,夜長特甚,幾次强起,其間開東,其悶曷勝?今者內局時體建功,文具脈候,爲朝鮮人皆勸三貼,此時體而然也。可笑扁鵲,皆曰脈候調均,滑體一樣云,文具而然也。朝鮮扁鵲,只依建功皆便,嗟哉,暮君,一日兩貼便苦,此何世界?悶中自哂。
傳于李碩載曰,內局入侍。
備忘記,今年只來月初五日·初九日當祗迎,初十日亦爲祗迎,初五日宿憶昔窩,儀注安徐,只入正時,入直侍衛,皆依前。
傳于李碩載曰,內局入侍,儒臣持續問答,與坐直承旨同爲入侍。
又傳于曰,禮房書吏施賞,禮判何時復命,知入。
備忘記,一陽已復,雖在陽世,何知月日?禮房以直宿,明當何處傳香?聞而乃覺,再明,果孝婦諱日也。嗚呼,十六日何日?卽孝章諱日,我婦必欲同日,其慨歎,其年予紀錄,噫,咸曰邦慶,我子何知,我婦何知?嗚呼,年今八旬,孝章·孝婦,諱日在於數日內,予心豈木,予腸豈石也?十六日當詣舊邸,慰子慰婦而來,定宗統後,沖子依例隨駕,而秋色,若何?世孫隨駕祗迎時刻單子,儀注安徐,挾輦軍六十名,內入直,前廂軍三十名禁營,後廂軍三十名御營,皆以入直軍,只駕前駕後隨駕,訓將領新營標下軍都領,當以駕轎,路由夜晝介,只備堂,三間石橋祗迎,副駕轎安徐,侍衛只入直,待下敎只入正時。
備忘記,嗚呼,今月將滿,若逢來朔,嗟哉,十六日,八旬重逢是日,孝乎?千憾萬慕,亦歇後語也。此時畿甸·三南大歉,於睡已悶夜長,度一夜若一年,而於食强起,食僅數匙,亦何甘?噫,來月猶若此,況八朔乎?嗟,予心,彼蒼照臨,須看須看,今夜長亦何堪乎?誠悶誠悶。
傳于金文淳曰,其君憧憧,中官入睡,金壽光·韓昌愈·李夢良·金潤國·吳希得,竝記過。
備忘記,今日可矜者,八旬其君,君何矜,而於今誠然。近習左右,處處昏睡,何知夜長,而嗟哉,其君,開睫而臥,聞其夜長,甚矣時體,以兩貼建功,代以兩時水刺,累矣扁鵲,敢曰脈勝,大小群工,曰慶曰慶。以陳根代御膳,若此其何兩院?予則曰,內局兼廚院,可也。建功建功,爾須爲造物。
尹得毅,以兵曹言啓曰,新除授慶尙左水使尹重淵,所患痰病,當寒添劇,時月之內,萬無登途赴任之望,呈狀乞遞。實病旣如此,則莫重閫任,不可等待其差復,今姑改差,何如?傳曰,允。
又以兵曹言啓曰,今十一月十一日,江界居幼學金彭老稱名人,自興化西挾門入來,鳴申聞鼓,下該曹推聞,何如?傳曰,允。
又以訓鍊都監言啓曰,去夜無犯夜人被捉之意,敢啓。傳曰,知道。
又以左邊捕廳言啓曰,去夜犯夜人,無所捉之意,敢啓。傳曰,知道。
癸巳十一月十二日巳時,上御集慶堂。藥房入診入侍時,都提調申晦,提調蔡濟恭,副提調金鍾正,記事官金峙默·洪國榮·李勉修,醫官方泰輿·鄭允協·慶絢,以次進伏訖。晦曰,夜間聖體,若何?上曰,一樣矣。晦曰,寢睡·水刺之節,若何?上曰,一樣矣。上曰,御製草持入乎?鍾正曰,然矣。命濟恭先讀問建功御製。晦曰,若使提調撰述,則當有爲建功之言矣。上曰,能爲建功答乎?濟恭曰,惶恐而建功答言,皆當理勝矣。晦請診候。上曰,只兩廳首醫爲之。泰輿等診候訖,退伏奏曰,脈候左右三部度數調均,而脾胃脈候亦一樣矣。命同副入侍,內局先退,諸臣以次退出。
癸巳十一月十二日申時,上御集慶堂。樂房入診入侍時,都提調申晦,提調蔡濟恭,副提調金鍾正,記事官金峙默·洪國榮·李勉修,醫官方泰輿,以次進伏訖。晦進湯劑,上進御。晦曰,明日湯劑,依例爲之乎?上曰,依。上命退,諸臣以次退出。
癸巳十一月十二日申時,上御集慶堂。坐直承旨·儒臣同爲入侍時,同副承旨金文淳,副校理李商鳳,修撰李在學,假注書李儒慶,記事官洪國榮·李勉修,以次進伏訖。上命儒臣讀警世問答,承史次第輪讀畢,仍命儒臣先退。上命傳敎曰,噫,歲將晦矣,開春在近,噫,雖常年,民不願豐歲,猶可矜,況歉歲乎?傳不云乎?邦畿千里,惟民所止。且畿甸若是被歉者乎?予當歲前,將遣御史廉問,若有一民流散之事,當該守令,當重繩,宜體今番下敎,縣內飢民,若同胞之飢餒者,撫之恤之,必也眷顧,其令奠居事,下諭于畿伯。仍命退出,諸臣以次退出。
上在慶熙宮。只常參,停經筵。
夜四更五更,月暈。
藥房都提調申晦,提調蔡濟恭,副提調金鍾正啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。兩朔內若是用心,事皆順成,追慕之心喜曷諭?噫,明日何日?追憶重光,今已二十三年,八旬重逢,予心石歟?氣則一樣,待敎入侍。中宮殿·惠嬪宮口傳問安。答曰,知道。
建明門殿座罷後,政院·玉堂·藥房口傳問安。答曰,知道。
傳于尹象厚曰,明日·再明日,皆相値,次對今日爲之。
尹象厚啓曰,今日次對,兩司長官,當爲進參,大司憲沈頤之,卽爲牌招入侍,何如?傳曰,允。
備忘記,庚子·癸酉年築階,乙亥建閣,嗚呼,八旬,綴文親傳修補,是豈孝乎?亦修子道,噫,明日何日,十六日亦何日?暮年三日內逢此,此豈慈乎?文王五止,孝與慈,皆在其中。嗚呼,悶夜長,心在重,何能交睫,而閹豎,處處昏睡,其君撤宵問更,此亦今日何慶者乎?其雖然,心許宗國,故次對進定,意蓋深矣,曷導莫聞?該房視常,此果凞皥世界,誠若此,其將佐理錄勳矣。
備忘記,於今臺廳,其將鎖矣,而莫重次對,焉敢若此?當該都憲,特施不敍之典,其代政官牌招,以在京無故人備擬,牌招謝恩後次對,建功,其時當進御。今日諸臣,少知其君,其令卽爲臺臣牌招,其令誤傳,莫飭承傳色申德龍,特施刊版之典。
以中官申德龍刊版傳旨,傳于金鍾正曰,安徐。
尹象厚啓曰,大臣·備局堂上,依下敎來待矣。傳曰,次對停。
備忘記,嗚呼,年今八旬,孝耶,悌耶,慈耶?若此而其君日衰,其臣日便,須看蒼蠅月明章,雖人君之尊,恐或憎焉,諸司卯酉法,亦若此也。昔一承宣,竟夕停筆深歎,予尙記諭,豈特此也?昔年勤政,其亦仰覩,注書書停常參,玉堂古事,停經筵,若例書而意皆在也。若今日,有何待漏院記?柏府薇垣其長鎖,以今予懷慷慨,亘遵唐堯古事。今年涼德,噫,御年偶同,當臨門常參,先問興替,只時原任·備堂·下大夫以下侍從來參,軒懸鼓吹安徐,只入直侍衛入直禁軍排立,儀注亦安徐,待下敎只入正時。
傳于金鍾正曰,開政。
備忘記,此人,苟充若此,今日都憲,捨此誰先?韓光會爲其代,牌招入侍,開政依下敎爲焉。
備忘記,國有暮君,而莫能敎子,其敢逡巡,畿伯特施不敍之典,海東臣子,咸知暮年其君,畿伯下敎,代前都承旨金載順爲京畿道臣,其令當日謝恩到界。
又傳于曰,長官如此,而次官撕捱乎?速速開政。
備忘記,噫,有事而卽無焉世界,爲耳目者,焉敢逡巡?
備忘記,記過中官金壽光·李夢良,令內府付籤。今日承傳色中官,此時其敢便焉,牌招內班掌務,申飭,令部官封其門。
傳于尹象厚曰,二中官已下敎,其餘中官,皆安徐而勿出朝報,只政院,知悉爲之。
備忘記,判書朴相德爲冢宰,牌招開政。
傳于金鍾正曰,冢宰明日內入來事,申飭。
傳于李碩載曰,太室望祭,獻官實預差,更爲書入。
傳于尹象厚曰,臺諫多闕,卽爲擬入。
有政。吏批,判書朴相德在外,參判鄭尙淳進,參議洪樂純受由在外,左承旨吳載純進。吏批啓曰,判書朴相德,參議洪樂純,竝在外,小臣獨政未安,何以爲之?敢稟。傳曰,仍爲之。又啓曰,軍資正李謙鎭,典籍李昌漢,俱以身病,勢難察任云,今姑改差,何如?傳曰,允。以洪九瑞爲司諫,徐晦修爲刑曹參判,李命植爲參議,李晉圭爲司僕正,金孝大爲同義禁,金思義爲漢城主簿,宋煥翼爲司饔主簿,尹馹爲內贍主簿,李碩載爲大司諫,吳濬根爲正言。
兵批,判書具允鈺進,參判宋淳明病,參議朴思亨入直,參知任珹病,右副承旨金文淳進,以李邦緯爲慶尙左水使,洪啓遠爲同知,李徵遠爲忠翊將,副司直金應淳·李昌任·申益彬,副護軍尹重淵·李煜。
傳于尹象厚曰,坐直承旨,竝入侍。
吳載純,以吏曹言啓曰,靖陵忌辰祭獻官,副司直李謙煥·李命俊,實預差,啓下矣。俱入於今番罷職現告中,以戶曹參議李蓍建,改付標以入之意,敢啓。傳曰,允。
備忘記,今日海東臣子,頃年已下敎,若知八旬其君,其敢若此,一朔此命,其令此輩,在囹圄令稱慶也。
備忘記,於今則暗哂世界,今日體唐堯臨門時,其官默默,皆當刊名爲鄕人,以木鐸其令先爲知悉。噫,今日朝鮮,興乎替乎?
備忘記,此等順便世界,此人心常恃矣。若此敎子卽若此,雖申飭,豈若何?雖下敎而與子同律過矣。且爲民誠,旣惟遺朝報,專在院吏,聞相臣奏,必頒敎云,前畿伯與承旨李碩載·申益彬,皆只遞傳旨捧入。
尹象厚,以禁衛營言啓曰,去夜犯夜人,無所捉之意,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜犯夜人,無所捉之意,敢啓。傳曰,知道。
癸巳十一月十三日丑時,上御集慶堂。禮判入侍時,禮曹判書閔百興,右承旨李碩載,假注書李儒慶,記事官洪國榮·李勉修,以次進伏訖。百興進伏曰,陵上階陛,少有訛誤之處,旣皆整齊,柱木亦有腐傷之處,亦已修補矣。上仍命百興先退。上命承旨書之曰,數月之內,莫重修補稠疊,暮年用心,其皆善爲修畢,此心喜。禮判兩旬董役,雖可嘉,今年內連爲加資,熟馬一疋面給,郞廳陞敍,監役官·看役守奉官,竝陞六,工匠,令該曹米布賞給,楊·高·廣州,冬節赴役民,令本官,儲置米賞給。上命承旨書之曰,凡紅箭門柱根塗灰,其若趁卽修補,豈有此弊?纔已下敎,此後柱根塗炭,有頉處,畿伯奉審時,執頉以聞,此則下送泥炭,令陵園官卽爲修補事,其令定式。上命退出,諸臣以次退出。
癸巳十一月十三日午時,上御建明門。常參入侍時,行都承旨金鍾正,左承旨李性源,右承旨李碩載,左副承旨尹得毅,右副承旨尹象厚,同副承旨金文淳,記事官金峙默,假注書李儒慶,記事官洪國榮·李勉修,以次侍立訖。上具翼善冠·袞龍袍,以乘輿出通陽門,至建明門內降輿殿座。上曰,大臣諸臣進前。領議政金相福,左議政金尙喆,摠戎使具善行,左參贊鄭弘淳,仁陽君李景祜,行司直李章吾,兵曹判書具允鈺,行司直尹東暹·李潭,刑曹判書趙重晦,禮曹判書閔百興,副司直李潤成,尹得養·李瀰,工曹參判李重祜,戶曹參判徐命善,兼大司憲韓光會,大司諫鄭好仁,副應敎李,掌令慶再觀·沈命德,持平李思祚·李重馥,副校理李商鳳,正言李鼎運,副校理李謙彬,修撰洪鳴漢,副修撰李會遂,修撰李在學,以次進伏訖。相福曰,聖體,若何?水刺之節,亦何如?上曰,一樣矣。今日世界,可謂無事世界乎?承史終日無所書,偃便而已。當此之時,臺諫何爲欲避耶?近日以來,則未聞官師相規矣。在廷之人,有所懷者,皆進前,無隱。昔唐堯,以聖人之姿,猶孜孜求治,況聖人以下之人乎?累次求言,一未應旨,今日勿如前日也。上曰,東西班有所懷進前。戶曹參議李蓍廷曰,臣待罪本職,而近伏聞經費匱乏云,此後則益加節用,千萬幸甚。上曰,甚切實矣。兵曹參知任珹進伏曰,生民休戚,在於守令,守令之擇,在於銓官,另加申飭幸甚。上曰,其言甚切當矣。兵曹正郞姜彝正曰,臣職在兵甲之地,詳知其所重矣。及今修整,然後可以赴急,益加勉焉。上曰,甚好矣。上曰,近來有新差守令乎?允鈺曰,泗川縣監新差矣。上曰,泗川縣監,今日辭朝。出傳敎上曰,泗川縣監入侍。出榻敎儒慶書來,泗川縣監吳彦雋召入進前。上曰,予思汝兄,益愴然矣,汝往而善爲仰報國恩也。上仍命退出,彦雋先退。鍾正曰,湯劑待之矣。上曰,進之。儒臣出來,都提調申晦,提調蔡濟恭,醫官方泰輿召入進前。上進湯劑。相福曰,日前忠淸監司安兼濟,狀請軍保米以錢代納,而覆奏,蒙允矣。軍保納米之難,誠如道臣所陳,況此災年,從民願代錢,實爲朝家惠政,而但軍門之軍兵放料,專靠於保米,湖西若許代錢,則湖南何以責來乎?兩湖尤甚,合爲四十邑所納保米,若皆以錢,則各軍門料米,將大縮而實無自京作米之道云,此不可不慮矣。取考壬午前例,尤甚邑·稍實面納米,之次面納錢,尤甚面納布。今年湖西,爲面分等,依倣前例,只於尤甚邑·尤甚面,軍保米以錢代納之意,更爲分付,何如?章吾曰,軍保則軍餉也。軍糧所恃,只有此米,若以純錢許之,則放料,誠難矣。潤成曰,軍米米條,保米外無他名色,代錢過多,則放料,誠難處矣。泰淵曰,軍門只有保米,無他米條,而若以錢代捧,則放料一款,誠可悶矣。上曰,依爲之。出擧條奉常寺正李鎭恒所懷,小臣待罪太常,適見寺弊,故敢此仰達矣。每於祭物看品之際,或有疏忽不審之患,而典祀官亦晩,則未知何樣品物,排進而已,有欠誠敬。此後則各別申飭,本寺官與典祀官,同坐看品,如有不善擧行,一倂繩罪,爲宜矣。上曰,所奏純實矣。相福曰,日前此人,代人差典祀官,見祭物欠精,有所言於臣,臣方待罪太常提擧,故當該官員,使之遞職,下吏從重科治矣。上曰,所奏,誠是矣。出擧條相福曰,嚮日陵役賞典之時,京監役,猶不免疏漏之歎矣。上曰,頃者賞典時,只陵官·守奉官賞典,今聞亦有京監役有焉,頃者三處監役官,一體陞六,其時其果陞六安徐。出傳敎翼元曰,今當式年,京外漏戶·漏籍之弊,不可不嚴飭,而近年以來,外邑或於帳籍磨勘之後,追後成給戶籍,則文武科擧子,其亦多有之。其漏於帳籍則一也,而其間亦不無奸弊,事甚可駭,此後則一體嚴防之意,行會各道,何如?上曰,依爲之。出擧條重晦曰,各道以逋欠定配之類,日前有仍置之下敎矣。諸道徒流案中,逋欠定配罪人十餘名,皆是今年定配者,而其中三四人,入於放秩中,竝還置仍秩之意,敢達。上曰,竝放,可也。出擧條弘淳曰,均廳歲入,魚鹽船三稅,最爲主宰,或有隱漏,則守令勘以漏結之律,自是事目,而漫忽成習,不知畏法,一任下屬,專不致察,十數之間,每年所縮,殆將萬數,誠極寒心,非有別般申飭,則決知其漫不動念。明年是式年,船隻點檢鹽盆魚箭等厘整案,正在此時,待其稅案之上來,發遣郞廳,按簿摘奸,如有隱漏而現發,則當該守令,依事目論勘,斷不可已。爲先以此出擧條,申飭,以示申令之意,何如?上曰,所奏誠是,依爲之。出擧條允鈺曰,十六日擧動時,留營·留陣,何以爲之乎?上曰,十六日擧動時,留營·留陣,置之。出傳敎允鈺曰,慶尙左水使今當差出,而擬望之人乏少,他道邊將,竝擬,何如?上曰,依爲之。出擧條武兼洪靑行所懷,江界雲陂洞銀店,國中第一大店,年年採銀之數,多至累萬兩,故八路商賈及人民輻湊於此,人摠萬餘,戶數累千。此店之屬戶曹時,物力旣豐,而銀又多出,十餘年間,店民大盛,銀貨至賤,故商賈益出物力,採銀之役,無時少歇矣。自屬本府以後,戶曹貿參錢一萬五千兩,定規式捧稅於店民,而初頭則以銀之多出,足備稅錢,厥後所出之銀,豐凶有時,大不如前,而店民納稅之錢,旣無所出處,則漸漸逃避,人民散落,故貿參錢自四五年來,無處可徵,白地督納,而每患見縮,然則國事之狼狽,居民之困悴,豈不悶且哀憐也哉?且銀穴之多,非減於前,而物力全乏,故役事都廢,豈若向來屬之戶曹,而無參價稅納之弊,商賈多聚,居民自會而各出物力,董其役事之爲便也哉?此店,今日還屬戶曹,則明日商賈必復聚,物力·役事可興,而銀利將如前,生民亦得生矣。上曰,戶判陳之,可也。濟恭曰,此事自外面觀之,所謂屬之戶曹云者,似有益於戶曹,而其實則有不然者。蓋其店稅,有定式之數,而使本官捧納,故能有補於貿參之價。今若屬之本曹,則其勢不過差送別將而已,畢竟別將,盡數偸食,本曹則全無所捧,論以利害,何可革罷已定之規乎?雖然,稅納則有一定之式,而店勢則無長豐之理,視其盛或衰,當有一弛一張,故雖以昨年言之,本官之報其稅錢,只爲八千兩,而本曹亦依此捧之矣。但聞江民之所以稱冤者有二,本曹慮其民弊,雖或蠲減,如昨年之爲本府監色,與差人輩,中間操縱,依數催督,公稅則減其數,而民之所以納稅則直依舊耳。此弊則雖本官,亦未必盡知民之稱冤者一也。捧稅之規,逐朔收聚,堅置官庫,待其貿蔘之節,一齊準給於民,無少虧欠,然後民可以有賴。萬餘兩錢貨,以其留在庫中,故監色輩,作爲自己料利之資,隨捧行盡,至於蔘價不給於當給之時,續續上下,拖至終年,畢竟雖曰盡給,在民則爲無實之歸,此是稱冤者二也。凡此二弊,雖出傳聞,參以事情,難保其必無此事。此則惟係於本官之照察檢飭,檢飭之如何,不可不嚴加申飭,故敢此仰達矣。上曰,今聞所奏,其弊若覩。此後依定式擧行,而若復有弊,予有御史,當廉問,當該府使,當禁錮終身,監色當嚴刑定配,以此,申飭。出擧條光會·再觀·命德·思祚·重馥所啓,近來紀綱解弛,人不畏法,日昨臨門時,有諸道物饌領來人待令之命,義州敢懷干恩之心,混雜其中,莫重淸禁,肆然冒入,事之無嚴,莫此爲甚,請伊日騎曹堂郞,從重推考,義州人,令秋曹刑推定配。上曰,該堂推考依啓,其所擧措,與他無嚴有異,何必若此?令灣尹從重科治。出擧條光會·再觀·命德·思祚·重馥,又啓曰,日昨次對時所下綸音,丁寧懇惻,有足以格神明而孚豚魚,事當卽出朝紙,頒示中外,使大小臣工,咸知我聖上飭勵之盛意,而今過累日,尙不頒布,事之寒心,莫此爲甚,請當該承旨罷職。上曰,其涉駭然,豈特此也?特施不敍之典。出擧條仍命書傳敎曰,再昨綸音,前都承旨,以副提調,雖書在藥院,必也傳于政院,而尙今抱置朝報,卽當日坐直承旨之過也。當該坐直承旨,依臺啓捧傳旨,今日曚然,左副雖當云而所謂江流石不轉,卽吏胥。近者政院事,可謂寒心,若頃者承旨所奏,聽傳敎事,此下吏之過。承旨旣已遞差,則下吏焉可無飭?今番該房書吏,令騎郞決棍懲後。命書傳敎曰,承旨有闕,代前承旨吳載純·前修撰金若行爲承旨,牌招察任。房順房。好仁·鼎運所啓,以我聖上恤民之德,當此陽復之初,前後所下絲綸,丁寧懇惻,凡在群下,孰不欽頌仰體,而第生民休戚,專係守令,守令黜陟,又在道臣,而近來考績之法不嚴,居上考者,未必善治,居下考者,未必不治,生民之受困,職由於此。殿最之月在近,請申飭諸道道臣,嚴明考績之法。上曰,依啓。好仁·鼎運所啓,前大司憲沈頤之,雖未知情病之如何,而今日特敎賓待,無端違牌,事體誠甚未安,請前大司憲沈頤之罷職。上曰,旣已處分,而若頃者下敎,政院不分付,兩司有此做錯,此豈兪允之道?當該承旨遞差,可也。命書傳敎曰,雖由於政院之不能,旣已做錯,則何敢循例請下諭?漢宣之爲漢宣,卽綜校也。雖當暮年,豈可宜飭而不飭乎?長官其雖不察,多臺隨入,其宜提醒,而若是矇然,鎖臺廳幾日,此亦錚錚薇垣諸臺,大損臺體,竝施不敍之典。上曰,讀進不進擧案。鍾正讀訖。上曰,軍令當信,軍職中勿論下大夫堂下,不進人,施以刊版之典。若擧皆含默,初欲一體逐都門,旣有進前者,今番十分參酌,竝施不敍之典。軍職下鄕人,原在外,一竝禁推,過一朔後勘律。晦曰,湯劑待令矣。上曰,進之。上進湯劑,上還入大內。諸臣以次退出。
癸巳十一月十三日初更五點,上御集慶堂。坐直承旨入侍時,右承旨吳載純,右副承旨金文淳,假注書李儒慶,記事官洪國榮·李勉修,以次進伏訖。上命讀瑞岩頌,文淳讀奏訖。上曰,明日,令印札謄書作冊,一件內入,一件入于世孫宮,一件藏于史閣。出榻敎諸臣以次退出。
上在慶熙宮。停常參·經筵。
自辰時至未時,日暈左珥。
藥房都提調申晦,提調蔡濟恭,副提調金鍾正啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趨早入診,詳察聖候爲宜,臣等不任區區憂慮,敢來問安,竝此仰稟。答曰,知道。雖悶夜長,氣則一樣,待敎入侍。中宮殿·惠嬪宮口傳問安。答曰,知道。
備忘記,予卽祚年今此年,與唐堯同,此予罙切慨歎者也。其受大成號,含默大成,其受廣運號,用體廣運,噫,幾次下敎,雖輿儓應旨,昨日臨門,紗帽下皆含枚,是枚纓結於今番花孔乎?此果開泰,其亦基永,歉然者新受八字也。夜長悶予,建功困予,時象慨予,有一於此,暮年何,而況三乎?慷慨亘中,諭於何?自諭靈臺,大呼問世,嗟哉,朝鮮,有君乎,有臣乎?予卽曰,只有八旬其君與沖子,可謂澟然矣。
備忘記,今夜夜長一倍,撤漏後幾巡起而猶夜,悶何堪?昨日臨門,意蓋深矣,何異於唐堯問朝問野?昔堯大聖,其然,於今因擧世暗啞而然,若此而能爲國能爲君,建功建爾,亦一何困予?惟困而已,爾何功?亦今諸扁鵲知悉。
備忘記,若掌務官來奏差備門曰,臘劑方張,眼鼻莫開,且旣下悶建功敎,合劑間停煎云,予若受賀矣。
傳于吳載純曰,禮房傳香後,隨詣奉審以來,都承旨入侍,持明日祭報府入侍。
又傳于曰,內局入侍。
備忘記,予雖暮年,心慨今世道,昨日亦羞。旣問帽帶,當問靑衿,其若有意者,皆令來待,果若昨日,其須在家。若來,予當從容臥問,其有新新,雖苶起坐矣。
備忘記,今憫夜特甚,夜夢見卿,此何由乎?其常惟悶而然,因沖子誠,近五十年,初强受其賀,而卿則在鄕,曷勝悵然?況頃者慶運亦然,常廩過辭,而近於文具雖默,今夜夢見,其宜表意,令本官,米太各三石·肉五斤·魚五尾,令傳,此異於月廩,卽表予意,卿須領受事,令史官傳諭于金奉朝賀,下諭道臣,令本官,當日卽傳。
金峙默病,代以姜爲假注書。
姜在外,代以尹㬦爲假注書。
傳于吳載純曰,內局入侍儒臣持問答,與坐直承旨同爲入侍。
備忘記,兪彦民,前以白脫兼聞其時一次來云,而此後檢擬漠然,若此暮年,何能用人?另飭銓曹。
兵曹口傳政事,副司果鄭日謙。
傳于金若行曰,明日雖相値,前日亦爲之,明日次對,依例爲之。
金若行啓曰,明日次對,兩司長官,當爲進參,大司憲韓光會,待開門牌招,以爲入侍之地,何如?傳曰,昨日進參都憲,其何請牌?明日若不參,則當臨門,以此,申飭。
備忘記,今日諸臣,若知八旬其君,徒勸苦湯,何敢自便待牌乎?且都憲請牌官次對,柏府薇垣長若闕,當臨門,以樹紀綱,以此,申飭。
金鍾正,以吏曹言啓曰,今此宗廟望祭大祝,以侍從塡差,而時無職名人員,令該曹口傳付軍職,何如?傳曰,允。
尹象厚,以兵曹言啓曰,依傳敎,政院書吏金載鉉,決棍十度之意,敢啓。傳曰,知道。
又以御營廳言啓曰,去夜犯夜人,無所捉,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕廳言啓曰,去夜犯夜人,無所捉,敢啓。傳曰,知道。
癸巳十一月十四日巳時,上御集慶堂。藥房入診入侍時,都提調申晦,提調蔡濟恭,右承旨吳載純,假注書李儒慶,記事官洪國榮·李勉修,醫官方泰輿·鄭允協·慶絢·白文昌·崔宗衡·李長周,以次進伏訖。晦曰,夜間聖體,若何,痰候,何如?上曰,終夜無眠,及其日出之後,便如常時,此亦氣勝之致歟?晦曰,此亦建功之效矣。上命讀御製建功歌,濟恭讀訖。上曰,論功則建功可登麟閣乎?濟恭曰,漢光武圖二十八將於麟閣,而獨漏滹河之氷,古人詩云,獨漏滹河一片氷。以功論之,建功亦優入麟閣矣。上笑曰,其言,好矣。晦請開鑰匙。上命進湯劑後,晦曰,診脈,好矣。上曰,只令兩廳首醫入診。泰輿診脈候訖,泰輿曰,左右三部調均,胃脈亦差勝矣。允協診候訖,允協曰,左右三部調均,胃脈亦一樣矣。上曰,兪彦民,今在何處乎?晦曰,已不在世矣。上命書傳敎曰,今朝以兪彦民事下敎,今聞大臣所奏,乃覺作故。噫,其衰可知,爲其君,其忘其臣有無。嗚呼,今朝下敎,可謂一張孟浪,若此而孰能立於廷,事八旬其君?聞此,心不能耐,方有呼寫,捨其此而先諭,伊時知有其子,待闋服懸註調用。上曰,代房承旨入侍。出榻敎上曰,儒生待令,其令入侍。儒慶出來,先率三儒生進前。上曰,三儒生姓名誰也?各告姓名。儒生進伏曰,申綏。上曰,誰之孫也?綏曰,故參判昉之孫也。仍命退。儒生又爲進伏曰,許溎。上曰,誰也?溎曰,別無指擧者矣。金在績進伏,直告姓名。上曰,人皆勸我建功,汝意,則何如?在績曰,爲臣子者,於建功,豈有異同?二貼則恒以進御,一貼則待其欠和進御,好矣。上曰,皆時體矣。仍命先退。上命禁府囚單子,載純讀奏訖。上曰,擧措駭然,今日先見三儒生,此人則皆玆釋褐,帽帶者其何異焉?不無參酌之道,不參者,施以不敍之典,入庭者,施以重推之典,捧傳旨。出傳敎上曰,趙宗鉉,亦入其中乎?晦曰,然矣。上命書傳敎曰,陞補申飭,昨日國子長來到云,原傳旨中,分揀,其令卽爲察任。以此觀也,不無相雜之弊,更爲詳問,傳旨捧入,帶單銜下鄕,亦不過二人,只禁推,一朔下敎安徐。上曰,古人云,如水投石,亦云,和泥投水。嗟哉,今日,亦時體世界,喑啞場中,幾次求言,應旨莫聞。嗚呼,此年何年?以涼德無能,嗣服之年,今年千千萬萬料表同符,此誠偶然。欲效唐堯,歲將暮矣,來月無暇,故昨日臨門,先問於朝。嗚呼,唐堯巍巍蕩蕩,無聲無臭,其所不答,寔由於民不能形言者,而於今紀綱日頹,世道日紊,究其本,其雖否德,齊宣顧左右,心常非之,若謂世道,爭趨於時體皆啞,何曰聾乎?若聞必不然,何云啞乎?非啞亦不然。兩司無傳啓,卽三百年初,故爲臺臣者,雖詣臺,難以無中生有,若有下諭,能傳乎此,而亦無滋味,故在鄕者雖多,其誰詣臺?以若此故,臺廳長鎖,該房視若彝常。嗟哉,沈頤之,予不以此爲期,而無言世界若此,故處分。若不飭不敎,此等世界,何以飭勵下敎?今日因筵中酬酌,聞而乃覺,非逡巡也,其無中生有,誠難而然也。因此有臨門擧措,一般前樣,以在朝在野之意,今日召靑衿而無言者,其令在家,豈謂將無一人先三後七來故?下問無言,故以予深苦之意,仍問建功過否,此則皆從時體。嗟,今世界,卽無言世界,時體世界,自恧此世界君。嗚呼,八旬,其何酬應?無言時體者流,皆勿待令事,分付。出傳敎
癸巳十一月十四日申時,上御集慶堂。藥房入診,坐直承旨同爲入侍時,都提調申晦,提調蔡濟恭,右承旨吳載純,同副承旨金若行,假注書李儒慶,記事官洪國榮·李勉修,醫官方泰輿,以次進伏訖。晦請開鑰匙。上進湯劑後,藥房先退。仍命儒臣入侍,修撰李謙彬,副校理李會遂,以次進伏訖。命讀警世問答,謙彬·會遂讀訖,承史次第輪讀訖。仍命退出,諸臣以次退出。
上在慶熙宮。停常參·經筵。
藥房都提調申晦,提調蔡濟恭,副提調金鍾正啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今月將滿,昨日已過,明日何日?八旬重逢,是豈慈乎?每日初昏,怳若前生,若此而悶夜長,其何堪乎?時體,建功有功,一何若此?鹿茸若茸,其何撤宵?初服有效,此連日兩飮而然,今錫名諸扁鵲,更曰便爵也。氣則一樣矣,次對同入焉。中宮殿·惠嬪宮口傳問安。答曰,知道。
大駕詣彰義宮後,王世孫遣宮官問安。答曰,知道。政院·玉堂·藥房口傳問安。答曰,知道。大駕還宮後,政院·玉堂·藥房口傳問安。答曰,知道。
尹象厚,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
尹㬦在外,代以李成運爲假注書。
備忘記,須看夜中製下百二十句記懷,嗟哉,今予心,孝耶,慈耶?今將興懷,戊申年今月此日,問于禁漏,三更二點,卽明日云,故嗚呼,孝純,欲問而雖先二日爲孝章,今日是正日,而待二點爲十六日。其後聞金奉朝賀奏,凡謂定夜時,三更後果明日云,若此,今日正日,予懷何抑?且於前於後,當今日而其皆依前下敎,今日待令次對停,只備堂,三間石橋祗迎,當着便服,駕轎掩三窓,待下敎只入正時。
傳于尹象厚曰,副駕轎安徐。
又傳于曰,侍衛承旨軍兵,皆毛具。
藥房口傳啓曰,當此寒節,聖體勞動,保護之節,尤不容少緩,而日勢已暮,湯劑尙不進一貼,區區下情,不勝抑鬱,玆敢詣閤陳籲。伏乞亟許引接,以進湯劑,千萬幸甚,惶恐,敢啓。
傳于尹象厚曰,諸司預備。
傳于金鍾正曰,內局入侍,坐直承旨·儒臣,持問答同爲入侍。
尹象厚,以訓鍊都監言啓曰,去夜無犯夜人被捉之意,敢啓。傳曰,知道。
又以一二所巡廳言啓曰,去夜犯夜人,無所捉之意,敢啓。傳曰,知道。
又以左右捕盜廳言啓曰,去夜犯夜人,無所捉之意,敢啓。傳曰,知道。
敎京畿監司金載順書。王若曰,方伯管一面之風化,孰敢委毗,畿甸爲八路之樞要,尤所難愼,寔出心簡,奚待僉諧?惟卿新陞亞卿,夙着令譽,曾經玉箸東壁,襲賢祖啓沃之風,近擢銀臺長僚,任淸朝出納之責,宰西邑而頌譽尙洽,奚止治百里之才?莅東京而剸理最優,已儲按一道之望。眷玆千里民止之域,實是一國王化之源,環湖海於西南,兼管兩都之形勝,杜關防於表裏,元爲三輔之根基,每念三十州重藩,實難其任,苟無二千石良吏,曷副攸期?卿其勉恢令猷,祗服寵命,原濕宣化,盡遠邇撫摩之方,陵園展誠,謹春秋灑掃之節。凡諸裁品,厥有典常,於戲,拔許多宰班之中,予欲試者,處密邇國門之外,卿其欽哉,故玆敎示,想宜知悉。副修撰李會遂製進
癸巳十一月十五日午時,上詣彰義宮。擧動入侍時,行都承旨金鍾正,左承旨李性源,右承旨吳載純,左副承旨尹象厚,右副承旨金文淳,同副承旨金若行,假注書李儒慶,事變假注書辛普謙,記事官洪國榮·李勉修,以次隨駕訖。上以駕轎,掩窓出資政門,詣彰義宮後,仍爲還內。
癸巳十一月十五日二更三點,上御集慶堂。藥房入診,坐直承旨,儒臣同爲入侍時,都提調申晦,提調蔡濟恭,副提調金鍾正,同副承旨金若行,校理李謙彬,副修撰李會遂,假注書李儒慶,記事官洪國榮·李勉修,首醫方泰輿,進伏訖。晦請開鑰匙。上命進湯劑後,上曰,賡韻詩,其皆入來乎?注書持入。儒慶出來,持入以奏。上命若行讀奏,仍命藥房先退,若行讀訖。仍命會遂·謙彬,讀警世問答,承史輪讀訖。仍命儒臣先退,仍命書傳敎,今日次對旣停,明日次對爲之事,分付備局。上曰,民事方殷,長水·金化兩守令,其令明日辭朝。仍命退出,諸臣以次退出。
上在慶熙宮。停常參·經筵。
藥房都提調申晦,提調蔡濟恭,副提調金鍾正啓曰,昨日動駕舊邸,抵暮還宮,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。雖爲隨駕軍回,此心憧憧,故兼召儒生,飮建功二貼,問答,其令入侍人再讀,而入臥問更,猶有三更,是豈夜長,一何若此?讀書時其猶乍睡,入此房若前,若此而悶何堪乎?若睡舊邸,必也勝此,次對同入。中宮殿·惠嬪宮,藥房口傳問安。答曰,知道。
備忘記,傳于金鍾正曰,嗚呼,自三月至今日,忠耶,孝耶,悌耶,慈耶?噫,文王五止,三闕焉。爲三軍回,心在舊邸,何以問答徹宵?五人,皆令兩巡命讀,其間亦乍睡,宜乎五更,其猶三更,此後今夜若五夜,其悶曷勝?若睡舊邸,庶可勝矣。昨日駕轎,卽八朔本,其若詳諭,承宜必也皆知來,故默焉。人皆曰寢命,來月必請,君心若此,甚事可做?且與重光有異,豈命藏樂,而若周文止字,八朔之內,須看須看,若此若此,而何事敢請,何事敢請?若問予心,若金若石,其況此事,大關義理,若此,然後可以修人子道故也。須看予意其諭,今日次對大官重宰。東牗開明,徹宵沓沓,庶可紓,而憧憧此心,一樣矣。
備忘記,傳于金若行曰,今夜長,萬古特甚,其云八十,其若八百矣。
傳于金鍾正曰,內局入侍,御史同爲入侍。
尹象厚啓曰,大臣·備局堂上,依下敎來待矣。傳曰,引見。
朔試射試官望筒,傳于金文淳曰,置之。
傳于金鍾正曰,守宮留待。
吏曹口傳政事,以林鼎遠爲驪州牧使。
傳于吳載純曰,內局入侍。
金鍾正啓曰,卽者副校理李謙彬,以其親病,陳疏徑出,原疏纔已捧入矣。卽當直捧禁推傳旨,而此與無端徑出有異,推考警責,何如?傳曰,允。
傳于尹象厚曰,明日當殿坐,判義禁,牌招謝恩。
尹象厚啓曰,判義禁洪名漢,牌不進推考傳旨,今方捧入,而明日殿坐有命,如是違牌,事甚未安,更卽牌招察任,何如?傳曰,判義禁牌招而不爲謝恩,待明朝牌招。
黃海監司狀啓,甕津沙串浦居能櫓軍沈孝才渰死事,傳于李性源曰,令本道恤典擧行。
記注官宋文楫,臣承命敬奉聖諭,馳往傳諭于仁川府田返面鞍峴里奉朝賀金致仁所住處,則以爲,伏聞睿孝上格,縟儀亟成,景祿維新,擧國同慶,臣跧伏鄕廬,得與田父野老,蹈抃頌祝。卽於千萬夢想之外,近臣儼臨,傳宣聖諭,至以宵寐之感,深示悵然之意,又體諒臣辭廩之不爲無義,別令本道,輸送米太魚肉,俾臣領受,恩齎便蕃,村里驚聳。噫,以臣釁僇之深,得逭邦憲,任便居住,莫非我聖上隆恩大惠,而今此尙置淵裏,重以寵錫,又是格外異數,臣是何人,乃敢當此?稽首奉讀,感淚泉湧,實不知措身之所也。國君周急,古固有之,若臣則雖在田間,尙不至朝夕不食,飢儀不出,況其罪負,又不可以常人論,則上之所以施,下之所以受,毋或近於濫猥乎?然異廩之敎,旣出曲念,更辭於此,誠有不敢,謹當百拜祗受,仰承德意云矣,敢啓。答曰,知道。
金若行,以弘文館言啓曰,本館上番闕直,事甚未安,副校理李商鳳,卽爲牌招,以爲入直,何如?傳曰,允。
尹象厚,以義禁府言啓曰,驪州前牧使許任當親問,令該府卽爲擧行事,命下矣。許任,時在任所,依例發遣府書吏,拿來,何如?傳曰,允。
金文淳,以刑曹言啓曰,各道逋欠定配之類,竝放事,命下矣。依傳敎,慶尙道河東府李載陽,咸鏡道吉州牧韓景億,高原郡劉世章,黃海道豐川府李時春,信川郡安雲亨,長連縣文在中等,竝卽放送事,發關分付于各該道道臣之意,敢啓。答曰,知道。
金文淳,以義禁府言啓曰,副司果南絳老·洪履健禁推事,傳旨,啓下,而南絳老,下去京畿楊根地,洪履健,下去陽城地云,依例發遣府羅將,竝拿來,何如?傳曰,允。
尹象厚,以禁衛營·一二所巡廳·左右捕盜廳言啓曰,去夜犯夜人,無所捉之意,敢啓。答曰,知道。
副校理李謙彬疏曰,伏以臣庸愚鈍劣,文質無當,偏蒙鴻造,歷敡淸華,經幄論思之任,初不近似,量才揣分,未遂循墻之志,隨行逐隊,渾忘濫竽之恥,前後登筵,聖眷偏摯,恩諭屢及於臣祖,臣含恩感激,圖報罔涯。矧今寶算彌高,聖學愈勤,頻許晉接,以責顧問,而臣學識素蔑,未效螢爝之報,夙宵憂愧,若隕淵谷,近因館僚之不備,特被禁者,已多日矣。臣母素患痰癖之症,已成五十年貞疾,常委枕席,澌頓無餘,自昨猝然重添感冒,夜來一倍苦劇,寒熱之候,喘急之症,俱甚危惡,完轉床席,氣息綿淹,急足來到,促臣歸視,臣心神飛越,按住不得,忙陳短章,徑出禁門。伏乞聖慈,亟治臣擅離之罪,以肅朝綱,仍削臣所帶之職,俾便救護,不勝幸甚。答曰,省疏具悉。爾其勿辭,護焉。
京畿監司金載順疏曰,伏以臣空疏賤品,濫蒙洪造,前後叨冒,涯分已踰,緋玉金貂,俱出特簡,天地雨露,若偏臣身,感載之極,愧懼交切,臨淵集木,不足以喩其澟惕,迺者畿藩特授之命,又及於無似之賤,夢寐未到,驚越靡措。噫,方岳爲任,孰非緊重,而邦畿之地,比他尤別,苟非才猷恢通,望實宣著者,則莫宜居之。從前爲是職者,無論上簡與銓選,必也愼擇,未有如臣之苟然濫授者也。竊謂虞廷分牧,恐不當若是無難,顧今郊坰或歉,民憂孔劇,熟路改輈,謏才匪據,其在朝家委任之道,所損顧何如哉?況臣,躐資未幾,踐歷尙淺,旬宣之責,本非可堪,簿書之末,亦且未諳,則雖欲彈竭心膂,少效涓埃,實無異於僬僥之强,商蚷之馳耳。今若不量才器,徒恃寵靈,則覆餗之災,濫竽之譏,猶屬臣自己分上,而畢竟僨誤,辱聖簡而玷公器,非細故也。恩除之下,促令相續,義分是懼,章皇出膺,而任非其才,進無可效,私心恧蹙,歷日靡定,因仍盤礴,義所不敢,玆敢披瀝肝血,仰瀆崇聽。伏乞聖明,諒臣言之非出飾讓,念重任之不可輕授,亟許鐫改,以重藩寄,以安微分,不勝幸甚。
傳于金文淳曰,旣已謝恩到界,何必爲此?其章給之。
癸巳十一月十六日辰時,上御集慶堂。大臣·備局堂上引見,御史同爲入侍時,領議政金相福,左議政金尙喆,仁陽君李景祜,行副司直李章吾,兵曹判書具允鈺,行副司直尹東暹·李潭,訓鍊都正李潤成,行副司直尹泰淵·尹得養,吏曹參判鄭尙淳,工曹參判李重祜,戶曹參判徐命善,行副司直李瀰,大司諫李碩載,掌令慶再觀,副校理李會遂,御史李商鳳·李在學,左副承旨尹象厚,假注書李成運,事變假注書辛普謙,記事官洪國榮·李勉修,以次進伏訖。相福曰,昨日動駕之餘,聖體,若何?上曰,一樣矣。上曰,今者以八十一歲爲九旬,可乎?尙喆曰,臣等之所執,卽是義理之當然矣。蔡濟恭曰,來年邦慶,非比今年。殿下,雖以義理下敎,臣等殊未知義理之如此也。此雖質之堯舜,無愧也。上曰,明年八月以後,可也,八月以前,則大不可也。景祜曰,明年,雖輿儓,皆知其有賀也。允鈺曰,明年卽望九,豈有如此邦慶乎?上曰,予之所守,大義理也。申晦曰,殿下大聖人,非不知此事之爲是也。東暹曰,來年邦慶,不可廢者。上曰,過矣。潭曰,來年邦慶,史冊罕有者也。章吾·潤成曰,臣之所見亦如此。泰淵曰,來年非比今年。得養·尙淳曰,來年邦慶,三代以後初有者,豈以殿下之固拒,其在臣分不請乎?命善曰,明年宜是邦禮稱慶之年也。瀰曰,來年,堯舜以後初有。上曰,耳目·儒臣皆奏。碩載曰,臣等之意,必請乃已,此是擧國之同情。再觀曰,臣意明年,不止於賀。會遂曰,文獻通考,有慶則有賀,自古應行之典禮。上曰,自十六日至來八月,決不聽鼻歌,此則大關義理。尙喆曰,帝堯十六歲卽位,雖五十載治平,年未八十,猶未若今時之盛也。上曰,予之所守,一副當義理,欲以一忘字,授卿等。相福曰,臣等豈敢受乎?尙喆曰,十六日下敎,請更留念焉。上曰,雖質之孔子,不可已者,人君善食善寢善步善視,方可謂之慶,予氣如此,豈曰慶乎?卿等雖百請,予有所守矣。仍命商鳳·在學,讀書啓訖。上曰,已下敎,宜待歲末,而臨門慷慨,命三御史,二御史已復命,而驪州則牧使許任,爲民之誠雖可嘉,聞其書啓,剛果不足,莫戢奸吏,而此猶第二件事,其問者問,飢民奠居與否,未至歲末,其流散者,至於一百六十餘戶之多,此治歟否歟?卽此一事,決難容貸。嗚呼,八旬,聞流民將至於二百戶,問其民,則必將倍蓰,豈比於阿大夫?當親問以勵諸道,先遞其任,令該府卽爲擧行,而其代,令銓曹勿論文武,口傳擇差,辭朝後入侍,其令當日,給馬赴任。雖不修書啓,卽二件事,而其一件,則御史雖據例不請,而民可殘忍,此是徑先不可言者,而一件雖因頃者所奏下敎,而此則不過二件,予何爲民堅持?特許代錢。以此觀之,鄕所猾吏,萬萬無狀。何謂無狀?嗚呼,暮年,八旬其君,赤子若是操弄者也。此則新差守令,其得人則其可捄弊,而聞此,亦何暮年泯默?當復遣御史,若復前日,當令御史,勿拘日次,嚴刑三次後,海島爲奴。此政若歲時懸法之意,望其無刑,以此令道臣,嚴飭本州。齊威之治,亦不過封卽烹阿,驪州旣若是處分,而利川無一人離散,特施重書表裏之典。聞此書啓,誠若予知,嘉者雖嘉,飭者宜飭,利川府使李明中,所爲若見其狀,雖柔必剛,雖愚必明。傳不云乎?噫,作之不已,乃成君子。今予所望於此人者,亦此也。另加着意,以濟吾赤子事,令道臣,申飭。出傳敎上曰,留待守令退去事。出榻敎上曰,昨者政院請牌,今日次官入侍,其涉駭然,故欲爲處分,今聞所奏果然,且精神索漠,意謂二品,聞所奏,亦果一品,以此以彼,甚難强也。韓光會本職都憲許遞。出傳敎上曰,歲末金吾多遞,今聞領相所奏,不可不顧,判義禁徐命膺許遞,一欲下敎而未果。噫,戊申宗社再安,是誰之功?況頃者特除時,已有大司寇之敎,今適有窠,行司直洪名漢,判義禁除授。出傳敎上曰,才已申飭,而今聞吏判到城外云,更加嚴飭,其令今日謝恩。出傳敎相福曰,以御史所奏聞之,驪州之民,已請還穀停捧,此時停捧,雖非可論,而聖上恤民,每歲歲末下停捧之令,故民情如此矣。大抵停捧令下,則奸鄕猾吏之觀望不納者,多售其計,疲殘小民之畏㤼先納者,未蒙實惠,此固外方之通患,朝家之屢飭,而弊習自如。如今災邑,尤宜綜覈,守令若明察詳査,先捧官屬土豪之還,則小民必不敢拒納,以此更爲嚴飭諸道,何如?上曰,所奏誠是,依爲之。土豪鄕吏,若有此弊,予亦有御史,當隨現嚴懲,一體申飭,可也。出擧條相福曰,義州漂民金春等出送事,盛京禮部咨文來到,而自前漂民出送,則例有謝恩而無方物矣。待來頭節使伸謝之意,撰出回咨,定禁軍給馬下送于灣府,使之傳于鳳城將,以爲轉送盛京之地,何如?上曰,依爲之。出擧條允鈺曰,忠壯·忠翊衛將,在外者多,番次苟艱云,竝改差,何如?上曰,依爲之。出擧條濟恭曰,成均館奴婢,移屬本曹之後,一依庚午摠數,給代於本館,而本曹則以其摠數,單擧定式,各道各邑,無弊上納,而至於報恩·牙山兩縣,則當初案中載錄,半是逃故虛名,故到今無査括準摠之勢,每每頉報,年年欠縮,十餘年來,該邑守令之以此見拘解由,便同禁錮者,非止一二人,此不可不一番有變通之道矣。上曰,何以則可捄其弊耶?濟恭曰,臣之思得者,只有二件道理。就兩邑奴婢摠中,減給其折半之數,而旣減其數,則經費之司,亦無公然見失之理,此則不可不以所減之數,減給於成均館,給代之中,如此處置,或可以救得外邑之弊。不然則申飭本道道臣,以兩邑逃故之數,査括移充於道內奴婢有裕之邑,俾無減庚午之摠數矣,此外恐無別般可救之道矣。上曰,爲先道比摠後更稟,此非守令之過,令前守令解由,分揀,可也。出擧條碩載曰,東萊之爲邊上重地,與西北無間,而西北武士,旣設別付料,又有久近遷轉,而萊府武士,抱紅牌而終老,未得沾寸祿,不無向隅之歎,有非朝家勸勵之意,請俯詢大臣·將臣,萊府武士,依西北例疎通。上曰,大臣·將臣之意,何如?相福曰,猝然變通,似難矣。尙喆曰,我國邊地,西則義州,南則東萊,而灣上武士·騎撥·陪持外,無他仕滿遷轉之規,則萊府武士,恐無別般區處之道矣。章吾曰,南邊之東萊,與他自別,銓曹之用人,與西北宜無異同,而至於無前之事,猝不可創開矣。潤成曰,東萊,異他邊邑,宜加軫念,而灣府旣無此例,則事甚難處矣。泰淵曰,東萊武士若此,則統營武士,亦將生心,無前之例,猝難創開,萊府武士之求仕者中,擇其可用者,使銓曹收用,恐似無妨矣。上曰,今聞大臣·將臣,俱皆持難於西北付料,此豈詢問者?予意須者蕩然,依舊例校正屬耳。以本道武士若此,況他道武士,雖一人,不可添付,其勢誠難也。出擧條碩載曰,新除授正言任希雨,時在京畿廣州地,正言吳濬根,時在陽城地,請竝斯速乘馹上來事,下諭。上曰,因臺臣所請,旣下敎,且頃者已有不遠遊之敎,若思八旬其君,何敢以畿甸爲家乎?不可無飭,先遞差後禁推,以勵侍從慢蹇之習。出擧條再觀曰,六鎭守令,責任與他自別,而鍾城府使姜游,莅任以後,謂有身病,全廢職務,政委下吏,民受其害,北來之人,無不傳說。顧今開市當前,事務緊重,如此之人,不可置之於邊上重任,請鍾城府使姜游罷職。上曰,依啓。出擧條再觀曰,享官,前後申飭何如,而今番冬至親傳香時,獻官之不備,至於三員之多,事體之寒心,莫此爲甚。此皆由於塡差之後,互相推託,不卽待令而然矣。頃年大臣,以三品以上獻官,從井間輪次差送之意,明有定式,而數次擧行之後,旋復廢閣,差祭不均,付標相續,致有臨時窘急之患,誠極可駭。請申飭銓曹,依相臣所奏,從今以後,凡諸獻官,一從井間差送,以重祀典。上曰,依啓。出擧條諸臣以次退出。
癸巳十一月十六日巳時,上御集慶堂。藥房入診入侍時,都提調申晦,提調蔡濟恭,副提調金鍾正,假注書李儒慶,記事官洪國榮·李勉修,醫官方泰輿·鄭允協·慶絢·白文昌·金光顯·金守儉,以次進伏訖。晦曰,夜間聖體,若何,痰候,何如?上曰,氣何喩乎?夜則失睡矣。晦曰,請進湯劑。上進湯劑後,晦曰,請診脈候。上曰,姑置之。仍命退出。
癸巳十一月十六日酉時,上御集慶堂。藥房入診,驪州收使。儒臣同爲入侍時,都提調申晦,提調蔡濟恭,副提調金鍾正,假注書李儒慶,記事官洪國榮·李勉修,驪州牧使林鼎遠,副修撰李會遂,醫官方泰輿,以次進伏訖。晦請開鑰匙。上進湯劑後,上曰,注書出往,持三馬牌儒臣,與驪州牧使偕入。藥房先退,鼎遠進伏訖。上曰,許任無狀,流民頗多,爾往而安集之。仍命讀宣諭,鍾正讀訖。仍命鼎遠先退,會遂進伏訖。上曰,爾往察舒川·泰安兩邑,探其守令治否,歷路諸縣,亦皆詳察以奏。仍命授三馬牌,仍爲退出,諸臣以次退出。
上在慶熙宮。停常參·經筵。
藥房都提調申晦,提調蔡濟恭,副提調金鍾正啓曰,伏未審夜間,聖體調攝,若何,痰候,何如?寢睡·水刺之節,何如?臣等率諸御醫,趁早入診,詳察聖候宜矣。臣等不任區區憂慮,敢來問安,竝此仰稟。答曰,知道。悶建功悶夜長,氣何暇喩?待敎入侍。中宮殿·惠嬪宮,藥房口傳問安。答曰,知道。
傳于有大曰,監膳提調,今日入來,金吾堂外大臣以下,皆禁入。
備忘記,必也若此,故悶其鬧,猶默,更思何待十六日?宜其月,今夜氣今夜夢,亦異常,復何默?今喩後,豈特諸承宣?大臣雖請,予何回心?承旨起來,正時安徐,侍衛待令,其皆待令。
傳于魚錫定曰,備忘受來中官記過,前排,延和門待令。
傳于魚錫定曰,許任,禁推例待,令承史時服。
以承傳色口傳下敎曰,今聞許任,尙多如此者,雖請來百姓,豈可食此?令下去御史,反庫以奏。
以承傳色口傳下敎曰,方臥靑商門上古廊,卽頒布後,本草卽爲入之,知頒布後當還入,若不卽頒布,當先爲下敎矣。
傳于趙昌逵曰,今當臨門,判義禁謝恩,催促。
傳于趙昌逵曰,中官李夢良,記過。
備忘記,嗚呼,八旬,建功支撑,其君可依者,卿等八道元元也。嗚呼,須觀京畿府拜,何陵於驪州聞許任供?水刺,若食其穀,豈知何心給吾民聞木角坐淸心樓?噫,驪州若此,三南延白可知。嗚呼,元元若此,强飮建功便臥堂,是豈體昔意乎?興惟及此,五內掩抑,旣下敎,予心若金若石,而此時爲今日群工者,豈特此?何敢生一毫豐亨豫大意乎?爲予言於大小群工。
建明門殿座罷後,政院·玉堂·藥房口傳問安。答曰,知道。
備忘記,以今番觀也,驪州雖知京中兩班鄕,卽畿甸雄牧,意謂勝也。猾吏若是以盛,民心亦若此,今番得人,此後另擇事,申飭銓曹。陰竹御史,何處睡乎?
傳于徐有大曰,驪州府餘戶流散者,當有上京者,其令待令。
諸承旨,有稟達事,來詣請對矣。
洪檢達曰,玉堂上下番,有稟達事,來詣請對矣。
洪檢達曰,時原任大臣,有稟達事,詣閤請對矣。
傳于任希曾曰,初意驪州流民,一人故置之矣。更思之,似是猾吏,爲本倅觀望而來者,令騎郞,坐直房問奏。
傳于魚錫定曰,昨知吏判來到近處,故申飭矣。年少冢宰,不知八旬其君,書吏一人懸之,只請稱慶之臣如此乎?卽爲牌招開政。
傳于錫定曰,竝入侍。
義州府尹沈勗之,惶恐待罪狀啓,傳于趙昌逵曰,勿待罪事,回諭。傳于魚錫定曰,流民一百六十戶中,雖一人如有還集者,御史知而來奏。
備忘記,騎堂有闕,代淸川君爲參議。
備忘記,今日海東臣子,只知君慶,眞知君心,此正理義晦處也。嗚呼,今惟昔年八朔內深夜興政南楹,立睡裹氷於手,連侍下番翰林,怳若昨日。夢中興惟,心隕膽墜,豈比仲由負米?兩次受置,豈寢命乎?卽止撓則李判府所奏異常,大臣若此,諸臣何言?且問咸問追慕心可乎,欲申一稱慶可乎?追慕心莫重,一稱慶不過爲時君人事也,何重何輕?且今下敎,豈比壬申冬下敎?受而從容指揮,可也,則六承宣,若書日記座目,自都承旨至於同副,列坐于門前,政府時任·樞府原任,連袂而困予,此何景像,此何分義?良欲無語,其君微孝心,敢欲低昻,令萬世莫知予心,必欲知申群下爲君誠然,考於三代,豈有此等臣分?問於漢唐臣子,必也爲駭。今予亘心者,嗚呼,爲先心,雖書下,政院阻搪,何顔以拜?將若此,當詣舊邸,若甲戌而臥於永慕堂,其且喧鬧,詣昌德當奏。噫,予雖衰,豈能受弄於今日群臣乎?悠悠蒼蒼,照此心。
備忘記,聞此敎敢書藏,其君爲先心,其君尙坐冷庭,而敢云明朝,此朝鮮臣子,一體刊名仕版。南所衛將,復爲權差,卽爲頒布,頒布然後,予將入房矣。
備忘記,今夜長萬古特甚,氣亦異常,此何由乎?大小太康而然,且欲諭默,心隕故也,復何默?此亦大關義理。建功果有功,其氣若此乎?何待十六?自來朔至來年八月,賀與樂皆停。
傳于錫定曰,若不頒布,則當大小公事留院矣。
備忘記,噫,其君亘中追慕心,其敢阻當,輿儓莫知,有國乎,有君乎?此臣權勝於君也。
傳于昌逵曰,別監不爲待令,自行首至三座,決棍十度。
又傳于曰,明日內局問安,安徐。
又傳于曰,只知承旨,院書吏,決棍十度。
又傳于曰,三座別監決棍安徐,行首·二座別監,明日決棍二十度。
又傳于曰,別監,自內處治,而決棍安徐。
備忘記,嗚呼,昔年此月,此年八旬回甲,雖堯舜,其若今予。人子心,若何,而其敢務勝,嗚呼,心中,其有五倫乎?
傳于檢曰,先下備忘,頒布以奏事,有所下敎矣。方臥靑商門古廊,何至今不奏耶?
又傳于曰,下敎其雖安徐,莫重命召,不待君命,承旨雖以鄕闇爲之,政院書吏無形之致,承旨隨來,政院書吏,令騎曹決棍。
備忘記,前承旨趙載俊·徐有大爲承旨,牌招入直。房順房。
備忘記,趙載俊,代尹養厚爲承旨,牌招察任。房順房。
備忘記,嗚呼,八旬回甲,此月此年此心,若何,而欲伸群意,其敢阻搪,奚特臣子道理?此等義理,萬古豈有?於今快正,朝鮮,以庶幾也夫。
傳于錫定曰,內局留在人,一竝逐出開陽門外。
又傳于曰,明日供上外,雖內局,皆不入。
備忘記,左承旨,代趙昌逵,同副,代任希曾爲承旨,房順房。
有政。吏曹判書朴相德進,參判鄭尙淳不出牌,參議洪樂純呈辭在外,假承旨金泰淵,以宋淳明爲大司憲,以李基崧·李羽逵爲正言,以林得浩爲校理,以李致中爲刑曹參議,以李得宗·閔弘烈爲同義禁,以柳德中爲吏曹正郞,以朴思亨爲鍾城府使,以金基正爲藍浦縣監。兵批,判書具允鈺病,參判金鍾正未肅拜,參議李世演未肅拜,參知任珹入直進,副司直韓光會·尹得毅爲之。
洪檢,以禮曹言啓曰,社稷祈穀祭,每年歲首上辛日,遣大臣攝行事,曾已定式矣。來正月初七日上辛日,社稷祈穀祭,遣大臣攝行,何如?傳曰,心則欲爲,氣誠其苶,大臣攝爲,此豈爲神爲民?
趙昌逵,以義禁府言啓曰,罪人許任,卽其地充軍事,命下矣。以傳敎內辭意,具罪目,卽爲發遣府書吏,押送于卽其地驪州牧配所之意,敢啓。答曰,知道。
洪檢,以弘文館言啓曰,本館上番,無他推移之員,不得已以下番,姑陞入直之意,敢啓。答曰,知道。
魚錫定,以吏曹言啓曰,本曹正郞姜彝福,通禮院相禮李碩九,受由過限未上來,竝依例改差,何如?傳曰,允。
檢,以禮曹言啓曰,今此藏氷主梗官,以奉常寺判官李勉,啓下矣。卽接奉常寺所報,則判官李勉遞職云,其代,以本寺參奉李璡差下,原單子中,改付標以入之意,敢啓。答曰,知道。
趙昌逵,以義禁府言啓曰,前正言任希雨·吳濬根,先遞差後禁推事,傳旨,啓下矣。任希雨,時在京畿廣州地,吳濬根,時在陽城地云,依例發遣府羅將,竝拿來,何如?傳曰,允。
任希曾,以御營廳言啓曰,去夜犯夜人,無所捉之意,敢啓。答曰,知道。
任希曾,以一二所巡廳言啓曰,去夜犯夜人,無所捉之意,敢啓。答曰,知道。
任希曾,以左右捕廳言啓曰,去夜犯夜人,無所捉之意,敢啓。答曰,知道。
大司諫李碩載上疏,伏以臣伏見傳敎下者,有諸臣禁入之敎,噫嘻,此何擧也?今日諸臣之所欲仰請者,實是擧國同情,殿下何忍牢拒,而不許方寸之地,限以禁門,俾不得晉身他群下徊徨禁門之外,靡所因極,此豈堯舜雍熙之世,上下交泰之道乎?臣來詣闕下,而求對疎阻,玆敢短疏仰籲。伏乞聖明,亟加三思,還寢禁入之敎,仍許引接,俾諸臣得而盡分焉。謹昧死以聞。傳曰,噫,羲經又言曰,貞固可以幹事。今予所守,卽子道當然之理也,孰敢撓予?此章給之。
癸巳十一月十七日辰時,上御集慶堂。藥房入診入侍時,都提調申晦,提調蔡濟恭,副提調金鍾正,假注書李儒慶,記事官洪國榮·李勉修,醫官方泰輿·鄭允協·慶絢·白文昌·崔宗衡·李長周,以次進伏訖。晦曰,夜間聖體,若何,痰候,何如?上曰,寢睡少勝昨日矣。晦請開鑰匙。上進湯劑後,晦請診脈候。上曰,姑置之。仍命退出,諸臣以次退出。
癸巳十一月十七日辰時,上詣建明門。殿坐入侍時,行都承旨金鍾正,左承旨李性源,右承旨吳載純,左副承旨尹象厚,右副承旨金文淳,同副承旨金若行,假注書李儒慶·李成運,記事官洪國榮·李勉修,以次序立訖。上具翼善冠·袞龍袍,以乘輿出通陽門,仍詣建明門。命書傳敎曰,嗚呼,體昔年,今日殿坐,此人豈令待令?同義禁金孝大,特解兼任。上曰,金吾堂上入侍,羅卒使之入來。判義禁洪名漢,同義禁魚錫定進前。上曰,許任依例拿入。上曰,汝使吾赤子流散,至於近二百戶,何爲而致此?又命曰,齊威王烹阿大夫者,以其表譽於左右也。汝則以空殼給還何也?上曰,大臣許入事。出榻敎具允鈺曰,驪州昨年亦凶歉,空殼無怪也。上曰,汝以爾祖淸白之風,何忍爲此耶?刑推一次後,命李商鳳使之入侍。商鳳進伏曰,任在官時,以月俸分給飢民,其心則在於愛民矣。上曰,此則果乃祖之孫也。命解縛。上曰,流民從當還集乎?允鈺·商鳳曰,歲前,自當還歸矣。命書傳敎曰,今聞許任供辭,逋欠若是夥然,旣報巡營,則不爲狀聞,若此則其何掩置不聞?其時道臣,特施不敍之典,以勵他道。又命書傳敎曰,嗚呼,暮年一心,惟在元元,此時畿甸·三南告歉,何甘玉食?於予歇後語也。初意則歲末欲爲廉問,臨門自慷慨,先問畿甸三縣。嗚呼,陽生之月,驪州流民,至於一百六十餘戶之多,以民計將至幾百,此月聞此,若恫在已,豈可尋常?今日親問,意蓋此也。昔齊威,雖以求譽,其能烹阿,此豈比於此?此不嚴懲,三南尤甚,諸縣其何董飭?仍以刑推。空殼分給,意謂猾吏,聞渠供,旣知報巡營分給云,嗚乎,若此八旬暮年,幾百赤子給此,何異於給土?聞此不覺憤慨,必欲準次,聞其時御史所奏,以月廩充給不足者,末若之何,以此給云,不無參酌之道,其雖停刑,見欺則已旣知,則何以例給?特停其給,宜更報巡營,而若是矇然,故亦初欲喬桐充軍,卽其地充軍,聞飢民還集,知麥前能濟後當釋。以此觀之,本州鄕所猾吏之弊,九重若見,故仍令前御史,命以査治御史,卽治鄕所猾吏尤甚者,重者刑推二次,輕者刑推一次後來奏,以謝百六十戶無告之民。嗚呼,畿甸·三南尤甚邑守令,莫云九重深邃,予雖衰,爲民心不衰。今者許任,卽周之象魏懸法也,刑推烏可免也?豈特爲君?若思遺體,其令盡心濟民事,今日,自政院下諭于畿甸·三南道臣。上還內,至于通陽門,藥房提調,請進湯劑。上不許。濟恭進曰,殿下以湯劑事,曾有所諭於臣,況今早朝臨門之餘,豈可却湯乎?仍固請。上命進一貼,進御訖。諸臣以次退出。
癸巳十一月十七日申時,上御集慶堂。藥房入診入侍時,都提調申晦,提調蔡濟恭,假承旨金泰賢,假注書李儒慶,記事官洪國榮·李勉修,醫官方泰輿,以次進伏訖。晦請開鑰匙。上曰,觀此世界,豈有飮湯之意乎?晦曰,常進之劑,豈可闕乎?上命進湯劑,藥房先退。上命書傳敎曰,喉院不可無人,只承旨捧傳旨,餘皆安徐,以待下敎。前承旨魚錫定·李在簡·洪檢·金悌行·趙英鎭·李碩載爲承旨,牌招入直,房順房,三院副提調例兼前,承旨金文淳爲薇垣長。上曰,注書尙在乎?國榮曰,藥房注書,俄在入侍,以其藥房先退,而門限將近,催促廳注書而出去矣。上曰,注書誰也?國榮曰,李儒慶也。仍命書傳敎曰,莫重入侍,豈無翰注,而敢曰非次,莫知去處,其涉駭然,注書李成運,先汰後禁推。
癸巳十一月十七日申時,上御集慶堂。時原任·儒臣·諸承旨同爲入侍時,領議政金相福,領敦寧金陽澤,領府事韓翼謩,左議政金尙喆,判府事申晦·李溵·李思觀,行都承旨金鍾正,左承旨李性源,右承旨吳載純,左副承旨尹象厚,右副承旨金文淳,同副承旨金若行,修撰李在學·洪鳴漢,假注書李成運,記事官洪國榮·李勉修,以次進伏訖。鍾正曰,朝者備忘,請還納。上曰,夜夢如此,予豈受卿等之請乎?相福曰,昨旣仰達,而若不允從,擧國臣民之情,當復如何?尙喆曰,殿下何爲而發此藏樂之敎也?上曰,非藏樂也,乃停樂也。陽澤曰,若違於義理,則臣等豈敢爲此請乎?翼謩曰,殿下雖云大關義理,而周公制禮,無此等事也。相福·尙喆曰,明年異於他年,群下方屈指待日矣,今番下敎,實是千不當萬不當矣。上曰,非但大關義理,明年稱慶,千不當萬不當也。尙喆曰,昔日八朔直宿,聖候平復,宜設樂相慶,何爲此擧乎?誠過矣過矣。思觀曰,尙喆之言,是也,明年非藏樂之年也。尙喆曰,明年與堯五十年同符,豈可無慶乎?今日臣等,竊願聖心之允從。上曰,來八月以後,則猶可許也。其前予有所守,卿等休矣。上曰,儒臣何不引經據義以奏?在學·鳴漢曰,藏樂,非典禮,堯時,勅天曲景星歌,正若時也。請還收藏樂之敎。又曰,禮樂,不可斯須去身,豈可公然停樂乎?上曰,何謂公然?晦曰,史官若書之,則必曰公然。上曰,高宗三年,不言一時停樂,何妨之有?伊傅如有之,必不謂過矣。尙喆曰,百官禁入,殊非洞開重門之意,何以入告于后?鍾正曰,臣等雖被罪,今日之敎,決難奉承矣。上曰,噫,頃者再次下敎受置,非爲抑心也,意蓋深矣。今朝忽憶必也正名,大關義理,何待十六日?宜乎月初,故更爲書下,諸承旨先爲守閤,時原任皆來,故今召,欲諭予意而然也。然予誠淺莫曉其重,若是强聒,其若復受,豈曰孝也,亦豈子道,豈可以若是相持?今日時原任大臣·六承旨·兩儒臣,一倂解見任,南所衛將爲承旨權差,其令守院。出傳敎諸臣退出。
上在慶熙宮。停常參·經筵。
傳于徐有大曰,內局雖許入,監劑問安。勿爲之。
備忘記,噫,雖爲其君,豈莫思其君?憶昔懷怳若壬申冬下敎,則爲臣子者,其冥冥,至於追慕下敎,爲朝鮮臣子者,追憶昔年,眼有其君,焉敢若此?其飭,焉可至此,而觀其氣象,大臣·儒臣,若靑若藍,故雖若此,昨夜下敎後,五倫中一,義理大定。雖然,此大關義理,亦予修人子道大義理,今日當詣舊邸,觀其氣象,若復生心,當臥永慕,以遂追慕懷。時任何任,原任何任?予見予見,今予只在乎昔,若思良臣,今予惟者,其惟贈重臣吳光運,故宰臣金尙迪也。當以駕轎,由夜晝介,雖備堂,何祗迎?只入直侍衛承旨時服,世孫祗迎·隨駕留營留陣,儀注時刻實單子,皆安徐,挾輦前後廂禁軍,只駕前駕後隨駕,皆依兩昨日掩三窓,待下敎只入正時。
備忘記,予問朝鮮人,予今詳聞賀宴今何謂,況一事乎?其思萬萬過矣。嗚呼,若此十歲內,年年若此,歲歲若此乎?三十二字,雖夢裏良欲溘然,況此乎?雖然,此若師食,今何足道,而今予心隕膽墜者,大小臣工,且欲遂志,莫思八旬其君,千千萬萬料表,逢回甲,少伸微忱,豈愛君?卽諂君也。嗟,彼戊申風,其果都順,宰臣猶若此,庚申受號,仰體慈敎,而重臣陳章,古則有臣,豈特此也?昔癸巳年,邦慶,若何,而二宰臣立二,而於今世界,其何汨董?況一宰臣子,今爲大官者乎?噫,八朔猶然,大駭小怪,其若踰年,若逢戊戌,庚子三次藏樂,已成古例,況此兩年乎?就敢阻搪,嗚呼,庚子·戊戌,其有人子皆有,若予今八朔者,三代漢唐豈有?一何迷也,一何莫量?予今長呼深慨,大少群工帽帶者。
備忘記,且問朝鮮大少群工,若以君年八旬爲重,令其君,安其心享其年可乎,悶其心其奔走可乎?且問豈云八十,其雖八百,年年賀,年年宴,年年號乎?若此,明年其曰亨九,第二年至第八年曰以連慶,第九年何以近九?於九旬,亦曰享九。嗚呼,三十二字,其惟夙宵歉然,若此若此,將百將千,豐亨張大,孰比於此?寧有是理,寧有是理?亦何光景,亦何光景?於今八朔,予幸免而來年九月,予將若何?興惟及此,千乘浮雲,萬機楚越,來臥舊邸,南窓照日,心朗氣淸,於予得矣。雖然,猶悶者建功,惟悶者夜長,今夜庶可寓懷,而建功隨來,瞻兩郊若侍座側,建功何功,扁鵲何鵲?於今雖中官,帽帶者見而心動,其何以然?況困予何以見虎?來時轎中,其若聞,請掩耳而來臥舊邸,自謂曰,咸一豈可困予?心紓便臥,若此若此,八朔何堪?其雖八朔,何承諭書?興惟及此,心隕膽墜。三公何公,九卿何卿?公卿若此,其況百僚萬民?
備忘記,今予守者,子道當然,而且以理言,古人云仁親以爲寶,亦云惟善以爲寶。今予曰,本固是爲寧,安民是爲寧,君心若此,而其能爲兩寧。
傳于徐有大曰,俄下備忘遲滯駭然,六房書吏決棍。
又傳于曰,有其君,而承旨只一人謝思,臣子之國乎?牌去來下人,竝決棍。
備忘記,其本雖由愛君,觀其擧措,違命也,阻搪也。有一於此,其曰有臣分,況此大關義理,但君追慕子道,令君將爲何君?萬萬可駭,朝鮮讀書人,於今可辦,雖輿儓宜羞。今已頒布,其何復請?雖然,爲倫理,豈可已布而默也?今日大小臣工,咸聽此諭。
李成運汰去,代以黃錫範爲假注書。
大駕詣彰義宮後,政院·玉堂·藥房問安。答曰,知道。
藥房都提調申晦,提調蔡濟恭,副提調魚錫定,有稟達事,來詣閤外請對矣。
傳于魚錫定曰,不知孝之君,可飮建功乎?兩廳首扁鵲,掌務扁鵲,逐之。
備忘記,右承旨,代前承旨吳載純爲承旨,牌招察任。房順房。
傳于魚錫定曰,御史入侍。
傳于吳載純曰,分付隨駕軍兵,各給空石一立。
藥房啓曰,臣於晨赴於院,旣不得問候,卽詣閤外,又未蒙引接,而旋有動駕之命,嚴不敢更請,陪到舊邸,疾聲陳籲於轎前,終莫承兪音,臣等之抑鬱悶迫,姑勿論,殿下仍不念保嗇之道乎?目今悠悠萬事,無過於衛護聖躬,而臣等職忝藥院,承候而奉湯,俱不能爲之,則豈曰有臣乎哉?玆又詣閤仰陳裏懇。乞卽謝罪,俾進湯劑,千萬幸甚,惶恐,敢啓。
備忘記,聞昨奏,追慕中,此心何抑?卽建功也。惟此建功,若猛虎,闕中舊邸,一何守門?若此,則八朔當停矣,今予時休焉。
備忘記,八旬若有誠,今日群工,豈若此?特來舊邸,今已詳諭,效古人掩戶自撾意也。初則今日隨駕軍饋粥,必欲宿爲,聞提調所奏,法言宜從,唐詩風威冷水氣寒冷處同也,豈比乎此,而亦豈若粧點於直處?晝則稍溫,夕後風冷,噫,舊室猶然,況冷處經宿乎?且旣示予意,爲三軍,與十六日同回駕,當臥堂中自勉,諸司預備。
大駕還宮後,藥房·政院·玉堂問安。答曰,知道。
吳載純,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
吳載純,以兵曹言啓曰,依傳敎,政院書吏李德鳳·白景熤·徐重熙·池興謙等,各決棍十度之意,敢啓。答曰,知道。
吳載純,以濬川司啓曰,本司都廳李邦緯外任,代以御營廳千摠尹彝復差下,使之察任,何如?傳曰,允。
吳載純,以訓鍊都監言啓曰,去夜犯夜人,無所捉之意,敢啓。答曰,知道。
又以一二所巡廳言啓曰,去夜犯夜人,無所捉之意,敢啓。答曰,知道。
又以左右邊捕廳言啓曰,去夜犯夜人,無所捉之意,敢啓。答曰,知道。
癸巳十一月十八日午時,上詣彰義宮。擧動入侍時,行都承旨魚錫定,左承旨徐有大,左副承旨任希曾,右副承旨趙昌逵,同副承旨尹養厚,假注書李儒慶·黃錫範,記事官洪國榮·李勉修,以次陪從。上具翼善冠·袞龍袍,乘輿出資政門,至崇政門外,御駕轎詣彰義宮,入宮門後,諸臣退出。
癸巳十一月十八日申時,上御彰義宮日閑齋。藥房入診,坐直承旨·陰竹暗行御史同爲入侍時,提調蔡濟恭,副提調魚錫定,假注書李儒慶,記事官洪國榮·李勉修,醫官方泰輿,右承旨趙昌逵,副應敎李,以次進伏訖。濟恭曰,今日有勿爲問安之敎,常進之劑,日已夕矣,尙不進一貼,臣等之焦迫,當如何哉?上曰,强諭予欲一日休。濟恭曰,目今悠悠萬事,莫如保嗇聖躬,何不體念也?上曰,予之見困,專由此物矣。濟恭曰,今日日氣,雖曰淸朗,卽一之日觱發之時,尙今不進,焦迫何喩?上曰,飮此而予豈受困?濟恭曰,豈以困之一字,加諸彼耶?大臣必知殿下之心,今此邦慶,雖古牒亦未有也。大臣之如此懇請,殿下之如是牢拒,俱是邦慶,殿下何爲移怒於湯劑也?上命進湯劑後,濟恭又請再貼。上曰,其止之。濟恭曰,臣等每想殿下寶算,未嘗不喜懼交切,當此極寒之節,何如是自輕乎?昔司馬光,則爲其兄慮其飢寒,臣則亦豈無爲君父慮飢寒之心乎?今此湯劑,不再進則飢,所御之齋,亦非大內,卽是曠室,雖急急燃薪,必有濕氣。宋臣蘇軾,在黃州作水調詞曰,玉字瓊樓不勝寒之句,此句流入宮中,神宗聞之曰,蘇軾眞愛君。臣等雖無狀,愛君之誠,則豈讓於蘇軾乎?上曰,更爲煎入。濟恭曰,臣乍出煎入矣。上仍命陰竹御史入侍。儒慶出來,率偕入,進伏訖。上曰,所經處,果何如,而賑糴之政,亦何如也?曰,陰竹縣監,恪勤奉公,流民賴此安集矣。上曰,已下敎而陰竹,比諸利川,若是夥然,利川府使,旣賜表裏,則焉可無之,而下敎旣諭,擧措安詳,故今盡令道臣申飭,臘冬更爲廉問,五十餘流民,若無復集之事,則何云其勤,亦無他弊?用道臣決杖。噫,彼流民,亦此令同胞也。其不復來,使城主被杖,則亦豈人心乎?此亦一體下諭道臣,一則令縣令,着意撫摩安集,其雖民人,此不過欲免糴政而然矣,必在近地,令面任,以此曉諭率來,而其若不動,當該面任,亦焉可無飭?一體申飭事,下諭。出傳敎濟恭持湯劑進前。上進湯劑後,濟恭曰,臣等當出而恭竢,惟願卽使還內,以副臣民之望焉。錫定曰,朝者傳敎中,一句語,不可不收還,故仰達矣。上曰,朝者傳敎中,自不字至君字五字,還收。出傳敎上曰,宣傳官一員入侍。出傳敎儒慶出來,率宣傳官偕入,進伏訖。上曰,宣傳官誰也?□□曰,□也。上曰,汝往于鍾閣,見流丐能無凍死之患,而使惠堂給米以來。仍命退出,諸臣以次退出。
癸巳十一月十八日申時,上御日閒齋。御史入侍時,陰竹御史李,右副承旨趙昌逵,假注書黃錫範,記事官洪國榮·李勉修,以次進伏訖。命讀書啓,讀奏。上命書傳敎曰,今聞陰竹書啓與所奏,其所被歉,有若目覩,惻傷曷諭?其流散者,比諸驪州懸殊,且聞年事若此,故㤼於糴政而然,萬石之中,所捧於三居二,其涉安詳,雖嘉,陽月流散若此,惻傷曷勝?撫摩招徠之政,十分盡心,使流民復來後,報巡營狀聞,來春賑恤,必也着意擧行,俾無暮年赤子損脊之弊事,一體申飭之意,今日卽爲下諭道臣。書傳敎訖,曰,臣於書啓外,亦有仰達者矣。上曰,何事耶?曰,本縣有守禦廳,牙兵保米上納者,而値此年荒米艱之時,無以辦備,民情皆願代錢以納,故敢此仰達。上曰,此則大臣入侍時,稟處。仍命退,諸臣以次退出。
癸巳十一月十八日酉時,上詣彰義宮。還宮入侍時,行都承旨魚錫定,左承旨徐有大,右承旨吳載純,左副承旨任希曾,右副承旨趙昌逵,同副承旨尹養厚,假注書李儒慶·黃錫範,記事官洪國榮·李勉修,以次序立訖。上御駕轎出宮門,仍爲還宮,入大內後,諸臣遂退出。
上在慶熙宮。停常參·經筵。
藥房提調蔡濟恭,副提調魚錫定啓曰,昨日動駕舊邸,抵暮還宮,伏未審夜間,聖體調攝,若何,寢睡·水刺之節,亦何如?臣等不任區區憂慮,敢來問安,竝此仰稟。答曰,知道。已詳諭,氣何諭?中宮殿·惠嬪宮,藥房口傳問安。答曰,知道。
備忘記,傳于魚錫定曰,海東一人,其曰邦慶,百人皆應,一人若曰建功,於扁鵲毫分知而百人皆曰可,此汨董朝鮮,時體朝鮮。於此其君,靦然曷勝?
傳于吳載純曰,今已下敎,時原任勿待命事,遣史官傳諭,命召,仍卽傳授。
備忘記,傳于魚錫定曰,兩年太康,尙猶齒酸,其況明年?其問今日朝鮮大小群工匹庶,其於今年,八十稀有,曰慶猶可也,至於來年,卽一歲而已九十乎,百歲乎?宴賀猶豐亨,況一事乎?聞此,此心飛越,命駕來舊邸,暮年欲託身,其奏誠心,且夕時稍寒,爲三軍予心興惟回,身雖在此,心在舊邸。其況咫尺,與子婦孫相依旋回,予心,若何?興惟及此,五內掩抑,夜來曰亦溫,其惜勝道,其若舊邸,庶可便睡,徹漏後三醒若前,悶何堪乎?聞其開東,此心少紓,惟願朝鮮大小群工,莫曰邦慶,令君心便,建功楚越,睥睨扁鵲。其況今日干支甲戌,嗟,今群工,於干支,亦曰慶,良可哂也。
備忘記,傳于魚錫定曰,嗟,今朝鮮今日大小群工,惟知時體邦慶二字,其君雖有千苦萬悶,其臣若風過耳,惟咸曰從余請云,噫,此等世界,萬古初有矣。
備忘記,傳于魚錫定曰,十六昨日,日皆淸明,兩昨今日,其皆陰曀,豈特察影?莫云求速,卽日復日一心也。
傳于吳載純曰,今予一心,追慕與爲民而已。聞陰竹御史所奏,朝者有興惟者,於今萬事,雖楚越,因歲末民事,次對,進定於今日。
傳于吳載純曰,昨日軍號貞同二字,意已示矣。今命次對,其雖爲民,量予氣意亦深,今日次對,長官宜備,柏府薇垣長,牌招入侍。
備忘記,傳于吳載純曰,南至倭館,北至鳳城,令南驛北驛,爲予傳今日我家稱慶世界,建功時體,君年曰八百,建功謂金丹,猶一君予猶默。昨日强回,今玆次對,其雖爲民,意亦深,備局諸堂,今日逡巡,更待何時?其雖原任,卽都提擧,何必在家?都提擧·諸備堂皆來,然後當殿座,一若逡巡,當詣舊闕。
傳于吳載純曰,今日干支甲戌,命次對,令原任·備堂皆來,然後雖夜中酬應,政院知悉。
吳載純啓曰,大臣·備局堂上,依下敎來待矣。
備忘記,傳于吳載純曰,今日次對,豈曰心解而然歟?意實千萬,備局都提調·諸堂,一若闕焉,此俗套曰慶,今日已判,詣舊闕奏舊殿,嗟哉,今臣,其將何謂?咸令知悉,其若闕一,於予可謂得矣。嗚呼,予氣若此,而謂此乎哉?今日大小臣工,自南來乎,自北來乎?若此而彼蒼照臨,敢曰世臣,亦曰知君。今予此敎,可代李密表·諸葛表,宜各尋本心焉。嗚呼,若此而心若前,其何異於南人北人乎哉?
傳于吳載純曰,備局都提調及諸堂,盡爲入來,然後雖夜,當酬應,盡爲入來後以稟。不然,則當舊闕矣。
傳于吳載純曰,謂其君衰,而如是乎?不來備堂,知名以入。
傳于吳載純曰,八旬其君,朝鮮臣子,其不知耶?在豆滿江耶,鴨綠江耶?連爲催促。
傳于吳載純曰,備堂在江郊人,卽爲驅入,若復在江郊,直捧慶源傳旨。
傳于吳載純曰,此後卿宰中,受由外,雖大官卿宰,禁都門。
傳于吳載純曰,自公卿至下大夫,在江郊者,皆驅入,令部官封鎖其門以奏。
傳于吳載純曰,備堂若不入來之人,依昨日,諸司預備。
傳于吳載純曰,何時下敎,備堂尙無消息?備局都書吏,令騎郞決棍。
傳于吳載純曰,中官李夢良記過。
傳于吳載純曰,若此備堂,奔走供職,其何陞六?令騎曹決棍十度,喬桐府充軍。
傳于吳載純曰,法司預備。
傳于吳載純曰,昔日入學時,太學吏,懸之催促。
傳于吳載純曰,聞今下敎,朝鮮臣子,焉敢若此?其能步入,其敢乘軒,若此豈爲苟且次對?當臨門殿坐矣。
傳于吳載純曰,趙曮所住處,鴨綠江乎,豆滿江乎?爲民次對,而若此乎?連爲催促。
傳于趙昌逵曰,爲一備堂,其君如是困乎?趙曮,通津府充軍,次對詣閤。
備忘記,傳于徐有大曰,朝來興惟,辛受采,其何生?明年其將八十歲,何待循例?歲饍來月晦,依歲饌例加帛,令本官顧助意,下諭道臣。
以文臣朔試射望筒,傳于吳載純曰,如此文臣,試射何爲?置之。
傳于尹養厚曰,坐直承旨入侍,儒臣持問答,同爲入侍。
京畿監司金載順狀啓,楊州神穴面私奴蔡莫山女等,爛死·渰死等事,傳于徐有大曰,令本道恤典擧行。
有政。吏批,判書朴相德進,參判鄭尙淳式暇,參議洪樂純呈辭在外,承旨尹養厚進,以李徽中爲大司憲,李壽勛爲大司諫,申應顯爲司諫,洪相簡爲校理,李德師爲司書,韓鼎裕爲兼司書,趙明鼎爲右參贊,李瀰爲同義禁,權坪爲吏曹佐郞,贈吏判洪景輔,贈左贊成例兼,判義禁洪名漢考。
兵批,判書具允鈺進,參判金鍾正病,參議李世演未肅拜,參知任珹進,左承旨徐有大進,以申絅爲同知,白東毅·鄭肅良爲忠翊將,安世溫爲副司果,宋淳明·李性源·洪檢·尹象厚·金若行·金悌行·申在善爲副司直,尹昌東爲知事。
任希曾,以弘文館言啓曰,本官下番,無他推移之員,不得已以上番,姑降入直之意,敢啓。答曰,知道。
吳載純,以兵曹言啓曰,景福宮衛將安在榮·趙廷藺,俱以病難供職,呈狀乞遞,今姑改差,何如?傳曰,允。
又以兵曹言啓曰,宣傳官安宗奎,素患痰癖之症,當寒添劇,時月之內,無望起動供職,呈狀乞遞。實病旣如是,則侍衛之職,不可久曠,今姑改差,何如?傳曰,允。
趙昌逵,以義禁府言啓曰,趙曮,通津府充軍事,承傳啓下矣。以承傳內辭意,具罪目,依例發遣府都事,押送配所之意,敢啓。答曰,知道。
吳載純,以禁衛營·一二所巡廳·左右捕廳言啓曰,去夜犯夜人,無所捉之意,敢啓。答曰,知道。
大司憲宋淳明,掌令慶再觀·沈命德,持平李思祚·李重馥等,聯名疏曰,伏以殿下,何爲而有此擧也?顧今諸臣之請誠,出於天理人情之所不可已,則禁閽之命,却湯之敎,實非大聖人虛心應物之義也。上下否隔,中外憂遑,此豈熙世和泰之象也?臣等方欲相率求對之際,動駕有命隨詣宮門之外,抑鬱之極,不避瀆撓之誅,敢陳焦迫之悃。伏乞聖明,穆然深思,亟收非常之敎,許進常進之劑,仍命召接大小臣工,以副群情,千萬顒祝。
以大司憲宋淳明等聯名上疏,傳于尹養厚曰,建功旣已進御,此上疏給之。
癸巳十一月十九日巳時,上御集慶堂。時原任大臣同爲入侍時,領議政金相福,領敦寧金陽澤,領中樞韓翼謩,判中樞申晦·李溵·李思觀,左參贊鄭弘淳,吏曹判書朴相德,仁陽君李景祜,行司直洪名漢,刑曹判書趙重晦,行司直李章吾,禮曹判書閔百興,兵曹判書具允鈺,行司直尹東暹·李潭,訓鍊都正李潤成,行副司直尹泰淵·尹得養,吏曹參判鄭尙淳,工曹參判李重祜,行司直具善行,行副司直李徽之,戶曹參判徐命善,行副司直李瀰,淸川君金鍾正,大司憲宋淳明,司諫洪九瑞,副應敎李,左副承旨吳載純,假注書黃錫範,記事官洪國榮·李勉修,以次進伏訖。上曰,非爲卿等,以陰竹民事,强爲引對矣。相福曰,臣等之誠意淺薄,雖或不慨於聖心,辭敎何如是過重耶?上曰,昔年邦慶時,二宰臣能立異,而今日則可謂汨董世界矣。尙喆曰,其時事面稍異,兩宰臣,倘在于今日,其心豈異于臣等乎?上笑謂陽澤曰,卿父,昔年立異,而卿則又何若此?陽澤曰,先臣昔癸巳初,爲進宴廳堂上行公矣。適値災異非常,疏論退行之爲宜而已,至於大處,則其時先朝書下御製,謙揖不許,故先臣,以將順之義,略有疏陳。卽今邦慶,寶算之望九,紀歷之滿五,實是三代後初有之慶,八域含生,莫不歡欣蹈忭。在廷諸臣,擧切飾慶之心,顧臣區區傾祝之忱,豈後於人,而日昨傳敎,旣提及於先臣,今玆筵席,又有此下敎,其在下情,極甚惶悚,雖不敢悉奏所懷,莫重盛擧速成,則文字揄揚,臣因不辭矣。上笑曰,擧世諂矣。相福曰,擧國同情矣。上曰,尤甚邑,新還上,欲蠲減其半,何如?尙喆曰,折半則太過矣。上曰,然則三分一,何如?諸大臣竝奏曰,此則實爲大惠矣。上曰,新捧停減,近來有之否?尙喆曰,新捧減數,今年爲初矣。翼謩曰,飢民聞此下敎,則當坌集矣。命書傳敎曰,今日召大臣·備堂,予本意已諭,而其實,因陰竹事。爲尤甚邑,新還上,旣是下諭,諸道中尤甚邑,新還中,三分一特爲停捧,其令體予今日强召大臣·備堂停捧之意,勸諭飢民,必也安堵事,令備局,今日卽爲分付于有尤甚邑諸道。書傳敎訖,翼謩曰,勿論漢唐,以高麗五百年,國朝四百年言之,俱無如此之慶矣,伏願亟賜允許焉,上曰,樂不可極矣。尙喆曰,雖以閭閻人言之,親年望九,則不可無獻壽之禮,臣等區區之忱,豈異于此乎?今日循請,然後邦禮可成,臣分可伸矣。上笑曰,有何可伸之分耶?溵曰,臣等所請,非但天理民彝之所當然,而天經地緯之不可易者矣。上曰,日昨下敎,卿等猶不能曉覺,其可謂迷矣。百興曰,南至後,卽新年也,伏願下循群請焉。上笑曰,此言,尤爲孟浪,來歲猶不可,況今年乎?相福曰,後年雖希貴,猶不如今年矣。尙喆曰,聖算非但望九,卽祚恰滿五紀,雖輿儓,無不歡忻鼓舞,而聖心則終始執謙,臣等抑菀,當如何哉?禮判之一言,可見其心之切迫矣。時原任及備堂,因齊聲固請。上終不允許,因命臺臣入侍。淳明及九瑞,竝請還收日昨停樂下敎。上不答,命書傳敎曰,近者下敎,若何,而嗚呼,以莫重追慕之敎,敢曰禦諸臣之欛柄云,萬萬爲駭。將欲特遞,不可止此,司諫洪九瑞,特施不敍之典。況此非徼還之事,則雖不傳啓,其雖所懷,因此有怪奏,不可無飭,都憲宋淳明遞易。藥房三提調進伏,請進湯劑。上曰,姑退則當復召矣。時原任,齊聲力勸。上曰,大臣·備堂,若退出,則當進御矣。相福曰,臣等誠意不能仰格,非但不賜允許,反以臣等之罪,不進目前之湯劑,當相率胥命矣。上不答,命閉臥戶。翼謩起伏曰,聖敎如此,故臣等分義,尤不敢退出矣。上屬聲曰,若然則速令諸司預備。諸臣遂惶恐退出。
癸巳十一月十九日未時,上御集慶堂。藥房入診入侍時,都提調申晦,提調蔡濟恭,副提調魚錫定,假注書李儒慶,記事官洪國榮·李勉修,醫官方泰輿·鄭允協·慶絢·白文昌·金世彦,以次進伏訖。晦曰,夜間勞動之餘,聖候,若何?上曰,予爲民以召卿等,豈爲建功耶?晦曰,爲民則益加進御。晦請開鑰匙。上命進湯劑後,晦請診脈候。上曰,只兩廳診候。泰輿診脈候訖,泰輿曰,左右三部調均,胃脈亦一樣矣。允協診脈候訖,允協曰,左右三部調均,胃脈亦差勝矣。上曰,藥房提調,持湯劑更爲入侍。出榻敎
癸巳十一月十九日酉時,上御集慶堂。儒臣入侍時,副應敎李柙,校理林得浩,同副承旨尹養厚,假注書黃錫範,記事官洪國榮·李勉修,以次進伏訖。藥房都提調申晦,提調蔡濟恭,副提調魚錫定,追入進前。晦承候畢,起伏奏曰,臣等無狀,雖或不慨于聖心,當直賜威罰,而每以群下之罪,不御恒進之湯劑,臣等焦迫之情,當如何哉?門限漸迫,召命不下,故敢此冒罪入來矣。上曰,使予受困者,皆此物也。百爾思之,邦慶二字,終不可曉矣。濟恭曰,近來則事事皆邦慶矣。上笑曰,此重臣,亦時體耶?一歲而賀,二歲而賀,三歲而賀,若至九十,則當作何慶耶?濟恭曰,望九之慶,比他歲尤重矣。上曰,何謂也?濟恭曰,世俗之以元朝爲一年第一日,卽歲之元月,而元日之元故也。望九之年,卽九十之本也,臣等豈不欲稱慶耶?上笑曰,予若行步,則欲效康衢故事,問建功之當飮與不飮矣。晦曰,帝堯時則問於朝,問於野,而皆不答,殿下若問于康衢,則當有答言矣。仍懇請湯劑。進御一貼後,命更進一貼,三提調姑退。上命儒臣及翰注,輪講警世問答各一章訖,復命內局入侍。入侍後,命承旨退去,養厚及賤臣,先退以出。
癸巳十一月十九日二更四點,上御集慶堂。藥房入診入侍時,都提調申晦,提調蔡濟恭,副提調魚錫定,假注書李儒慶,記事官洪國榮·李勉修,醫官方泰輿,以次進伏訖。晦請開鑰匙。上進湯劑後,仍命退出,諸臣以次退出。
上在慶熙宮。停常參·經筵。
藥房都提調申晦,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率詣御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。再昨强回,其何爲此?筵中旣諭,暮年意深,實則爲民,於今其少施惠,其復何諭?雖然,今相豈若古相,今世亦豈若古世?時體朝鮮與建功困我,建功雖强飮,其於時體,予心若金若石。豈特此也?因追慕以頒布八朔,庶可紓心,而因此氣果益苶,建功何功?其雖酉時,待敎入侍。
中宮殿·惠嬪宮,藥房口傳問安。答曰,知道。大駕詣舊闕後,王世孫遣宮官問安。答曰,知道。政院·玉堂·藥房口傳問安。答曰,知道。還宮後,政院·玉堂·藥房問安。答曰,知道。
備忘記,傳于魚錫定曰,予將數建功過,令諸扁鵲知悉。令予支撑八旬,建功也,使擧世皆曰神丹,是建功也,作一歲時體,一建功也,莫廉恥自矜,是建功也,抱羞揚揚,是建功也,令人喧鬧,是建功也,扁鵲任便,是建功也,日使困予,是建功也,歲歲豐亨,是建功也,小大趨附,是建功也。有一於此,可棍百度,況十乎?自今宜却,而旣諭鐫付,故雖强飮,一猶是矣,況再乎?令掌務扁鵲,自今日,只煎一貼以進。
任希曾啓曰,時原任大臣,率二品卿宰,有稟達事,來詣請對矣。
備忘記,傳于吳載純曰,人君受困於臣,三代後初也。帝堯一百十歲,其豈受困於臣?大舜亦一百十歲,其豈受困於臣?因予誠淺,見此光景,因予巽然,見此諂諛,昨欲語而猶默,今何默焉?當詣舊闕,凡諸等事,皆依兩昨日例,當拜文昭殿,皆黑團領,直入正時,此正若甲戌年,到此時也。
吳載純啓曰,領議政金相福,左議政金尙喆,伏承不敢聞之敎,惶懍罔措,逬出闕外,恭竢嚴命。又啓曰,領敦寧府事金陽澤,領中樞府事韓翼謩,判中樞府事申晦·李溵·李思觀,卽伏見下政院傳敎,萬萬惶懍,逬出闕外,恭竢嚴命。
傳于吳載純曰,當以步輦,承旨侍衛,乘馬隨駕軍兵毛具。
傳于吳載純曰,諸司預備。
傳于吳載純曰,回駕後,入直及內局外,朝臣禁焉。
備忘記,傳于任希曾曰,今番下敎,豈特予懷?嗟哉,大臣卿宰,皆世祿臣,則其心,若何,而君雖追慕,吾輩亦爲君,必欲角勝,萬古豈有此等義理?朝者欲示予懷,呼寫時原任二品求對,命駕詣舊殿基,其欲叩頭殿陛,以謝陟降,因重臣袖遮,莫伸此忱,曷勝抑鬱?噫,昔諸葛八百株十五頃,果若其言,胡文定猶稱大丈夫,予雖誠淺,豈曰孝也,而嗚呼,此敎,專諭方寸而敢阻遏,固心其欲莫遂,此何心術,亦何道理?胡文定見今諸臣,必也爲駭,今爲少丈夫何顔對諸臣,亦何顔臨庶?慷慨亘中,欲諭一大臣一重臣,申判府·戶判入侍,建功灌於庭。
趙昌逵啓曰,領議政金相福,左議政金尙喆,來詣閤外請對矣。又啓曰,領敦寧府事金陽澤,領中樞府事韓翼謩,判中樞府事李溵·李思觀,來詣閤外請對矣。傳曰,竝入侍。
吳載純,以兵曹言啓曰,依傳敎,備邊司郞廳韓尙裕,決棍十度後,喬桐府充軍之意,敢啓。答曰,知道。又啓曰,依傳敎,備局都書吏李性天,決棍十度之意,敢啓。答曰,知道。
京畿監司狀啓,廣州呈以吏曹參議洪樂純病重,上去不得事。踏啓字
吳載純,以御營廳·一二所巡廳言啓曰,去夜無犯夜人被捉之意,敢啓。答曰,知道。
癸巳十一月二十日巳時,上詣舊闕。擧動入侍時,行都承旨魚錫定,左承旨徐有大,右承旨任希曾,左副承旨吳載純,右副承旨趙昌逵,同副承旨尹養厚,假注書李儒慶·黃錫範,記事官洪國榮·李勉修,以次陪從。上具翼善冠·袞龍袍,御步輿出通陽門,仍詣文昭殿舊基,行四拜禮于階下,步詣碑閣前俯伏脫翼善冠,叩頭階石以奏曰,昨今年以來,豐亨甚矣,太康甚矣。今日諸臣之心,或似無怪,而但臣之追憶八朔侍湯之時,使之停賀停樂者,雖不敢謂至誠,亦不可謂不出於至懇也。八朔之內,諸臣安敢以此等事爲言,而緣臣不孝,不能見信,以致此境,臣但叩頭于此,以謝陟降矣。諸臣若請還收停樂傳敎,則臣雖決無聽從之理,猶或可也。此則不然,直與二品以上,齊會闕中,此豈事君之道乎?此後若復陳此等之請,則是亂臣也。奏訖,復叩頭于階下。藥房提調蔡濟恭,以袖遮護,行司直鄭厚謙,追入挾扶,諸大臣,自待命所,鱗次入來,二品以上,亦相率進前,皆免冠泣請。午鼓後,上始還御,步輿暫詣壽宮,未時乘駕轎,掩窓回駕,還入延光門後,諸臣以次退出。
癸巳十一月二十日二更三點,上御集慶堂。時原任大臣入侍時,領議政金相福,領敦寧金陽澤,領中樞韓翼謩,左議政金相喆,判中樞李溵·李思觀,右副承旨趙昌逵,假注書黃錫範,記事官洪國榮·李勉修,以次晉伏訖。諸大臣起伏奏曰,臣等無狀,使聖躬終日勞攘于冷地之上,不勝惶懍萬萬矣。上曰,皆予過也。相福曰,臣等豈不仰認聖意所在,而衷情所迫,敢有强聒矣。誠意淺薄,致激淵裏,罙切悚惶之忱,伏不審勞動餘,聖體,若何?上,下不敢聞之敎。相福曰,臣等事事迷錯,不善奉承,有煩聖慮,此皆臣等之罪矣。上曰,予則所重在矣。相福曰,臣等之心,前後豈異,而聖心如此,今日以後,何敢以此更請耶?上曰,卿等之心,予豈不諒,而賀宴猶過,況一節乎?此則卿等之心,萬萬過矣。尙喆曰,臣等魯下,雖不及古之臣子,而幸遭古臣子未逢之慶,欲伸其衷情之萬一矣。誠未上格,至有今日之擧,臣等雖甚悶迫,安敢復提乎?上曰,若先聞此言,則寧有今日事耶?藥房都提調申晦,提調蔡濟恭,副提調魚錫定,追入晉前。上曰,今日擧措後,復召卿等,仍御湯劑,則雖輿儓必笑予矣。晦曰,冷處勞動,聖躬之貽損不少,而更鼓向深,尙靳召命,臣等焦迫之極,敢此冒罪入來,暫許進御,千萬伏望。上曰,此所謂衝脇受拜,非但輿儓,雖卿等,當退有言矣。晦曰,何必如此下敎耶?諸大臣,仍爲請進御,遂連進二貼後,命退,諸臣以次退出。
癸巳十一月二十日二更,三點,上御集慶堂。申判府事·戶判同爲入侍時,判府事申晦,戶判蔡濟恭,行都承旨魚錫定,假注書李儒慶,記事官洪國榮·李勉修,以次進伏訖。晦曰,聖體,若何?上曰,一樣矣。晦曰,今日之事,卽群下之罪,冷地半晌俯伏,必多損傷矣。上曰,在群下之道,當思君上追先之心,何不思君上之心乎?晦曰,臣等愚迷,不思殿下之聖念,此是臣等之罪。當此氷雪之時,雖曰掃括,必有冷氣,且湯劑,尙今不進,臣等之焦迫,當何如哉?湯劑待之已久,願進之。上曰,仰思陟降,豈有飮湯之心乎?晦曰,仰念之,則尤加進御矣。上命進湯劑。晦請診脈候。上曰,諸醫使之入來。首醫方泰輿進伏,診脈候訖,泰輿曰,左右三部尙不調均,胃脈則似差勝於前矣。允協診脈候訖,允協曰,左右三部微欠調均,胃脈亦少有勝於前矣。諸醫亦以次診脈候後,以次先退。晦曰,領左相,皆來待於開陽門云矣。上曰,領左相命召,令史官傳授。出傳敎上曰,門禁安徐。出傳敎上曰,藥房提調,持湯劑更爲入侍。出榻敎仍命書傳敎曰,業已諒,故傳旨雖踏下,此幾曠日者,前薇垣長金文淳敍用,飭已行,事已貼然,前承旨李碩載·趙英鎭,竝給牒敍用。仍命退出,諸臣以次退出。
癸巳十一月二十日三更五點,上御集慶堂。藥房入侍時,都提調申晦,提調蔡濟恭,副提調魚錫定,假注書李儒慶,記事官洪國榮·李勉修,醫官方泰輿,以次進伏訖。晦請開鑰匙。上命進一貼,仍命退出,諸臣以次退出。
上在慶熙宮。停常參·經筵。
藥房都提調申晦,提調蔡濟恭,副提調魚錫定啓曰,昨日親臨舊闕殿基展拜,過午回鑾,勞動旣多,伏未審夜間,聖體調攝,若何,痰候,何如?寢睡·水刺之節,亦何如?臣等率詣御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。嗚呼,八旬瞻拜文昭殿基碑閣,怳然若承聞,微忱千萬,而因此事已妥怗,是誰賜?追慕億百,此雖然,必有造物,今番若此,於予亦太康,氣何暇諭?待敎入侍。
中宮殿·惠嬪宮,藥房口傳問安。答曰,知道。
吳載純,以都摠俯言啓曰,今日入直內三廳武兼禁軍及軍兵等,中日習射,請出標信。答曰,知道。
備忘記,傳于魚錫定曰,嗚呼,昨日其皆若予心乎?以予氣此心憧憧,猶登北苑,而今朝內局承宣問候來者,聞皆飮草臥休,五倫有君臣乎?予可哂也。
備忘記,傳于魚錫定曰,於今可見其影,兩次舊邸,一次舊闕,其皆晴朗,翌日皆陰曀,咫尺憧憧,朝登北苑見下雪,此誠紓心然也。
備忘記,傳于魚錫定曰,噫,知草知臣昨日已驗矣。
備忘記,傳于任希曾曰,昨夜後,此心靜矣。嗚呼,八朔,心雖千萬,庶可支過,追惟申午,設醞石上,賡韻贈儒川詩,何心見製?延祥立春端午帖,明年皆停。
備忘記,傳于魚錫定曰,今年臘月,內局直宿,予自知也,莫知何日。頃者憶昔窩,命中官令人問於內局,對曰,十六日云,故凡諸下敎,皆稱此日,今日命讀政院日記,取來命考,果初六日,此中官語品本若此,予亦重聽而然也。頃因慨然,自月初下敎,自此前期五日,是豈偶然與?若此而政院違命,抑何道耶?今者此敎,豈特追慕?八旬子道當然,昨日息鬧,可見乾道昭然矣。
傳于尹養厚曰,內局入侍,坐直承旨·儒臣,持問答同爲入侍。
傳于徐有大曰,濟州貢果持來人入來中,今番沈水者,襦衣與袴,卽爲造給。
傳于魚錫定曰,內局入侍。
任希曾啓曰,兼春秋宋文楫,身病猝重,勢難察任云,今姑減下,其代,令該曹口傳差出,何知?傳曰,允。
吏曹口傳政事,兼春秋朴聖泰。
統制使狀啓曰,生靑魚進上,冬至已過,不得封進,惶恐待罪事。傳于任希曾曰,勿待罪事,回諭。
尹養厚,以侍講院言啓曰,本院新除授司書李德師,時在京畿楊根地,書筵入番事緊,斯速乘馹上來事,下諭,何如?傳曰,允。
吳載純,以兵曹言啓曰,今十一月二十一日,武臣賓廳講書日次,而中日相値,不得爲之之意,敢啓。答曰,知道。
趙昌逵,以兵曹言啓曰,今十一日二十一日,洪州居趙氏稱女人,自興化西挾門入來鳴申聞鼓,依定式,下該曹推問,何如?傳曰,允。
吳載純,以訓鍊都監·一二所巡廳·左右捕廳言啓曰,去夜無犯夜人被捉之意,敢啓。答曰,知道。
判義禁洪名漢疏曰,伏以臣宿病沈綿,重添寒感,社門呻蟄之中,忽伏奉判義禁寵擢之命,恩綸念舊,辭旨鄭重,雙擎九頓,涕泣交逬。念臣釋褐立朝,二十年干玆矣,頭臚已判,本末畢露,百無一能,淵鑑所燭,而節次簡擢,冥升不已,名位已極於臣身,榮贈又及於臣父,此豈有所取於無似之賤臣哉?莫非以先之故,幽明隕結,當復如何?噫,一品峻秩也,執金吾重任也。苟非績庸茂著,才德俱備,則上不可以濫授,下不可以冒膺,今乃容易畀之於歷淺望輕之人,而不少難愼,臣家過福之災,有不足恤,朝家綜核器使之道,豈容如是?驚惶隕越,靡所措躬,適緣殿座有命,嚴召荐降,章皇出肅,只爲副急,夤緣盤礴,決無是理,而連値動駕,不敢引私,逶迤周行,視若固有,臣猶知愧,人謂斯何?玆陳短章,略暴衷懇。伏乞聖明,俯賜諒察,亟命收還臣資秩,鐫改臣職名,以重公器,以安私分,千萬幸甚。批答在於傳敎
癸巳十一月二十一日巳時,上御集慶堂。藥房入診入侍時,都提調申晦,提調蔡濟恭,副提調魚錫定,假注書李儒慶,記事官洪國榮·李勉修,醫官方泰輿·鄭允協·慶絢·崔宗衡·李長周·金世彦,以次進伏訖。晦曰,夜間聖體,若何?上曰,昨夜連進建功二貼,睡覺於撤漏,果有功乎?晦曰,夜長益甚,故如是矣。請開鑰匙,上命進湯劑。晦請診候,上曰,置之。上曰,領左相入侍。出榻敎上曰,原任大臣入侍。出榻敎上命讀判䉝禁洪名漢上疏,錫定讀奏訖。上曰,今者陞擢,豈非偶然矣?旣已承命,其何尋章?今於衰年,一何漫酬應?豈云崇品重臣?此章給之。出傳敎上曰,坐直承旨入侍。出榻敎上曰,藥房提調,持湯劑更爲入侍。出榻敎上曰,玉堂下番牌招。出榻敎仍命退出,諸臣以次退出。
癸巳十一月二十一日未時,上御集慶堂。領左相入侍時,領議政金相福,左議政金尙喆,同副承旨尹養厚,假注書黃錫範,記事官洪國榮·李勉修,以次晉前訖。上命承旨讀各道狀本,養厚讀奏訖。命書傳敎曰,頃問貢果領來人次運,尙今遲滯,恐或漂風,方欲下問,今聞湖南道臣狀聞,果若此,而人物皆生活,其欣曷勝?於狀聞,未拯六閣,令牧使更封云,所拯旣多,況此乎?勿爲更封事,卽爲下諭道臣。又命書傳敎曰,今聞北道道臣放未放啓本,所稟者特放,先爲分付,未放中,若有可稟者,其令登對以稟。書傳敎訖,上命取來前癸巳十一月日記,賤臣出來持奏。命養厚考見直宿日子後,上曰,藥院直宿,在于此月初六日,而頃者中官,誤以十六日考奏,可謂無狀矣。尙喆曰,八朔侍湯之餘,聖候畢竟平復,此實邦國莫大之慶也。殿下重逢此歲,孝思豈不罔涯,而若思八朔後稱慶之時,則殿下雖在追慕之中,亦豈無慶幸之心哉?幸伏望俯察群情焉。上曰,予之所執大矣。仍命藥院入侍。都提調申晦,提調蔡濟恭,副提調魚錫定進伏。相福曰,原任大臣爲承候,來待矣。上命入侍。賤臣承命出來,與領敦寧金陽澤,領府事韓翼謩,判俯事李溵·李思觀,偕入進前,以次承候訖。仍進御湯劑,卽命退,諸臣以次退出。
癸巳十一月二十一日申時,上御集慶堂。藥房入診時,都提調申晦,提調蔡濟恭,副提調魚錫定,假注書李儒慶,記事官洪國榮·李勉修,醫官方泰輿,以次進伏訖。晦請開鑰匙。上命進湯劑後,仍命退出,諸臣以次退出。
癸巳十一月二十一日酉時,上御集慶堂。坐直承旨入侍時,同副承旨尹養厚,假注書黃錫範,記事官洪國榮·李勉修,以次晉前訖。上命注書,取前甲午年日記以奏,賤臣出來持入。上命承旨,考奏召對座目訖。又命賤臣,以待傳敎閉門之意,分付政院後,卽命退,諸臣以次退出。
上在慶熙宮。停常參·經筵。
藥房都提調申晦,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。中官駭然,幾乎錯了,嗚呼,初六直宿日也。何意八旬,其逢回甲?嗟哉,八朔,庶可弛心,而追慕何弛?咸曰慶,故氣隨益苶,臥猶陽世間人,片時坐若前世人。建功三貼,氣苶特甚,此何建功?二貼猶悶,況三貼乎?噫,今邦慶皆時體,於建功亦時體,目今朝鮮,時體世界,時體世界,爲君一則誠悶,一則歉然,氣何暇諭?待敎入侍。
中宮殿·惠嬪宮,藥房口傳問安。答曰,知道。
備忌記,傳于任希曾曰,爲予諭建功飾扁鵲,於建功則若有切,飮三貼徹漏後其覺,莫知幾次,扁鵲則若停飮,輒曰脈弱,若飮則曰脈勝,建功有功,則豈若此?扁鵲有鵲,則亦若此,建功藏於鎭鈔,扁鵲逐於開陽。
以承傳色口傳下敎曰,有下敎事,在京奉朝賀。時原任·曾經都提調·重臣中曾經提調,皆令入來。
傳于徐有大曰,竝入侍。
傳于徐有大曰,內局入侍,甲午日記入之,坐直承旨同爲入侍。
吳載純,以禁衛營·一二所巡廳·左右捕廳言啓曰,去夜犯夜人,無所捉之意,敢啓。答曰,知道。
大司成趙宗鉉疏曰,伏以睿孝仰格,聖心克回,節屆南至,禮成嵩呼,擧朔相慶,忭幸曷極?臣於日昨,伏聞常參命下,而適因情私懇迫,晩始詣闕,未及登筵,郵罰之加,義難倖逭,而特蒙曲貸之恩,繼有察任之敎,惶隕感激,靡所容措。均有不參之罪,獨免當被之罰,臣心悚恧,已不可言,而在朝家綜校之政,果何如哉?且臣於是職,初何嘗一毫彷彿,而辭本未徹,飭敎甚嚴,遂至冒沒而出膺,不量人器,抗顔皐比,居然月四易,而考課之役,今又過半矣。文質無當,冞切濫竽之恥,鑑識不明,自多遺珠之歎,尋常愧懼,已切于中,物議嗤點,亦非細故,引分祈免,參倚在前,而況臣目下情理,實有悶急者。臣母年過六旬,早衰多病,居常懍綴,未嘗有一日之安,近因將宣失宜,感冒重添,素患風眩之症,一倍陟劇,冷痰流注,肢體麻木,眞元澌削,寒熱交作,補瀉兩難,病源已痼,差復之效,不可以旬月期。臣方左右扶將,躬親藥餌,離側供仕,初非可論,而歲色駸駸然已垂暮矣,旣始之科試,最爲緊急,而顧此情理,實無多日離捨,趁期擧行之望。若使一味虛縻,不思所以自處之道,以致莫重國試,未免緣臣而廢閣,則論其罪戾,奚但爲尸曠之誅而已哉?且通讀一事,卽八路旅士之所眄望,而講抄纔行,了當尙遠,寒邸棲屑,貽弊不少,其在軫念之道,及時變通,尤不宜少緩,玆不得不疾聲呼籲,仰瀆崇聽。伏乞天地父母,諒臣情之難强,念課士之愆期,亟許遞改,以幸公私,千萬大願。答曰,省疏具悉。爾其勿辭護焉。歲將暮矣,聞升補只六抄云,俟間爲焉,俾無稽滯之弊。
執義洪彬疏曰,伏以臣於見職,豈有一時蹲冒之勢,而向暴危懇,未蒙恩遞,一向縮伏,悰地轉蹙,數朔虛縻,罪戾徒增。日前臨門時,不參諸臣,擧被刊能之典,而臣名獨漏於現告中,未知喉院,有何所據而爲之區別也。罪同罰異,悚恧罙切,自來情勢之外,且又臣難冒之一端,決不可以倖逭而厭然爲自掩之計也。且臣偏母,素抱貞疾,寧日恒少,近添寒感,症形阧劇,胸膈煩悶,食飮專却,寒熱往來,眞元大脫,臣左右扶將,方寸煎灼。此時瀆擾,極知萬萬悚惶,而情私所迫,不暇緩聲。伏乞聖慈,天地父母,俯垂矜察,亟削臣職,仍治臣罪,以便救護,以昭法紀,千萬幸甚。踏啓字
癸巳十一月二十二日午時,上御集慶堂。藥房入診,時原任大臣·奉朝賀·曾經內局提調同爲入侍時,都提調申晦,提調蔡濟恭,副提調魚錫定,假注書李儒慶,記事官洪國榮·李勉修,領議政金相福,領敦寧金陽澤,領府事韓翼謩,左議政金相喆,判府事李溵·李思觀,奉朝賀洪鳳漢,判敦寧李益炡,行司直趙雲逵·沈㲄,綾恩君具允明,仁陽君李景祜,知敦寧徐命膺,行吏曹判書朴相德,行司直洪名漢,兵曹判書具允鈺,行司直李翼元·趙榮進·洪樂性·李潭,禮曹判書閔百興,醫官方泰輿·鄭允協·慶絢·白文昌·崔宗衡·李長周,以次進伏訖。相福曰,日間聖體,若何?上曰,予苦建功,欲減一貼,卿等之意,則何如?諸時原任·奉朝賀·曾經提調,一體仰對,召卿問此事耳。齊聲仰奏曰,此藥,天以爲聖躬指導而然也。再貼進御,亦是十餘年,再貼則便如常時水刺,不可闕一,三貼則待其勞動欠和之時,進御,好矣。上曰,予預知卿等有此言矣。晦請進湯劑。上命進後,樂房·時原任先退。上曰,宣傳官二員立之,騎馬三匹立之。出榻敎儒慶出來,與宣傳官偕入,進伏訖。上曰,汝等往于驪·利間,流民安集與否以奏。仍命退出,諸臣以次退出。
癸巳十一月二十二日酉時,上御集慶堂。藥房入診入侍時,都提調申晦,提調蔡濟恭,副提調魚錫定,假注書李儒慶,記事官洪國榮·李勉修,醫官方泰輿,以次進伏訖。晦請開鑰匙。上命進湯劑後,仍命退出,諸臣以次退出。
癸巳十一月二十二日初更,上御集慶堂。坐直承旨入侍時,右副承旨趙昌逵,假注書黃錫範,記事官洪國榮·李勉修,以次晉前。上命昌逵取讀濟州敗船單子,至某人以船來救處,上曰,眞善人矣。又至水使之造給襦衣處,上曰,善處矣。讀奏訖,命書傳敎曰,初聞左水使啓聞,已知本事,而人物生活亦知,六閣漂流其何惜矣,心庸忻矣。今聞更爲狀聞詳知,而意亦若此,故纔命該曹,造給襦衣。水使旣若此,其涉可嘉,其他人,亦令歸本鄕亦是矣,而趙碩·林莫男,只以渠兩人,能濟活幾十人,造粥以饋,可謂異常,況其中一人,已年過六十者乎?嗚呼,濟我耽羅許多人,京口若此者,猶有賞矣,況此乎?年過六十者,特爲加資,一人,若公私賤,特爲免賤,若良人,一體加資。僅能生活之人,何忍督促?其令從容領來貢果,呈廚院後。嗚呼,耽羅之人,庚子丁丑效功,何嘗忘平?況八旬見赤子復生而來,亦何尋常?若此,故貢果稽滯,辛動問探,蓋此意也。當臨門慰諭,賜米給綿,戶房知悉,來到日,以時服詣閤,予當臨延和門,以此亦爲知悉,時刻安徐,只待令轎子,先遣本鄕人,各令本官,衣資斗米頒給,以示予意事,下諭于道臣。噫,數十閣皆未拯,莫重薦新外,不足惜,豈云六閣?勿爲更封事,已下敎,更爲分付本道,其令切勿更封,徽寧殿薦新,當以自內,命中官爲,亦勿加徵事,分付太常。書傳敎訖,上命注書曰,以傳敎出付該房,門若未閉,急書諭紙頒布,若已閉,待開門卽爲頒布,可也。賤臣承命先出。上遂命退,諸臣以次退出。
上在慶熙宮。停常參·經筵。
藥房都提調申晦,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。此夜悶夜少歇,睡亦少勝。須看御製,待敎入侍。
中宮殿·惠嬪宮,藥房口傳問安。答曰,知道。
備忘記,傳于任希曾曰,昨夜號令建功,睡最勝,若數日停止,睡將便矣,令內局知悉。
任希曾啓曰,右參贊趙明鼎,除拜後過三日不爲出肅,依定式,推考警責,仍卽牌招察任,何如?傳曰,允。
傳于任希曾曰,內局入侍,坐直承旨·儒臣,持問答同爲入侍,宣傳官入來與否,知入。
傳于任希曾曰,御史留待。
傳于尹養厚曰,御吏入侍。
任希曾,以侍講院言啓曰,本院新除授兼司書韓鼎裕,時無職名,令該曹口傳付軍職,仍卽牌招察任,何如?傳曰,允。
兵曹口傳政事,副司果韓鼎裕。
趙昌逵,以義禁府言啓曰,平安監司狀啓,據刑曹粘目內,泰川縣監金載人,移本府處之事,允下矣。金載人,時在任所云,發遣府羅將,拿來,何如?傳曰,允。
吳載純,以御營廳·一二所巡廳·左右捕廳言啓曰,去夜犯夜人,無被捉之意,敢啓。答曰,知道。
右參贊趙明鼎疏曰,伏以臣殘骸弱植,冒竊匪據,其罪一也,今世古調,全眛機關,其罪二也,孤立冥行,不識俯仰,其罪三也。惟此三罪者,臣自知之,其所自處,何待人言之有無,而低回眷顧,未忍便訣,則此又臣之罪也。果然白簡之出,用意甚緊,聲罪頗嚴,惶懍之餘,羞愧欲死,惟我天地父母,深加憐察,薄勘旋命安徐,溫音曲賜開釋,曾未幾何,又有此政府除旨,臣仰感殊遇,俯激寸忱,此生餘日,只思塵刹之報,更何敢爲分疏自明之計哉?第臣事殿下,近四十年,所自許者,愛君如父,所自勉者,憂國如家,聖明之俯取於愚陋者,亦或在此,而今臺臣之言,全事吹覓,太無斟量,危衷莫白,素質都虧,此爲臣難瞑之恨耳。然言者之精神所注,則因其說,略有可以覷得者,臣數月行政,醜拙畢露,欲加之罪,何患無辭,而必以八人者,湊合成案,其意何在?蓋以不問事之虛實,臚列多人,指斥姓名,則謂可以疑亂天聽,遂以宋宅圭之爲妹夫,再從孫閔百權之爲甥姪,同黨親者,强謂之姻婭,已極可笑,鄭枋則遠近間元無族戚之分,而至謂之子婦至親,人猶不可欺,天可欺乎?趙德行之循職次而備擬者,實緣五品之乏望,趙德濟之奉承傳而先陞者,一從都監之舊規,私於族屬之說,臣所未曉。金常行·沈有鎭,俱以名祖之孫,皆居可爲之地,除目之下,公議甚允,瑣瑣微嫌,有不足論,而抑勒竝驅,惟恐其數之不充。至於金悌行宣敎官之說,而虛謊極矣。此則前後聖敎,燭破無餘,彼雖急於擠人,捏合爲辭,獨不念十目之不可掩,四聰之不可眩乎?噫,銓官之罪,莫大於循私二字,臣雖無似,職忝冢宰,抱玆䵝昧,將無以自立於世,若蒙我殿下,特垂終始之眷,試取其所論諸人,俯詢前席,如或有乘物情而循私意者,則請伏鈇鉞之誅。不但此也,此外大小差除,若有偏係不公,仰累平明之治者,則亦宜亟加刑法,以謝國人,天日高臨,焉敢誣也?嗚呼,世道日益危險,人心日益浮薄,爲今日秉銓之臣,得免者幾人,而若臣所遭之奇怪,實未前聞,則官職去就,更無可論,祗奉恩命,不能伸叩謝之忱,胄筵勸講,是臣盡瘁自效之地,而亦不敢抗顔冒進,殘年妄動,其害一至於此,撫躬慙悔,尙復何言?天牌儼臨,承膺無路,謹此隨詣闕外,冒進臲卼之情。伏乞聖慈,俯加矜諒,將許臣屛退田里,全保餘喘,則終始生成之澤,謹當隕結以報。臣無任屛營祈懇之至。答曰,前後爲冢宰者所遭何限,而豈有若卿者乎?其中尤孟浪者,已下敎,此政擧一而三隅及也。卿何若是費心?此亦往事勿說者也。卿勿辭,速行公。
癸巳十一月二十三日未時,上御集慶堂。藥房入診,坐直承旨·儒臣同爲入侍時,都提調申晦,提調蔡濟恭,副提調魚錫定,假注書李儒慶,記事官洪國榮·李勉修,同副承旨尹養厚,校理洪相簡,修撰李在學,醫官方泰輿·鄭允協·慶絢·李敏德·崔宗衡·元命述,以次進伏訖。晦曰,夜間聖體,若何?上曰,今夜睡勝,故氣亦勝矣。晦請開鑰匙。上命進湯劑後,晦請診脈候。上曰,只兩廳入診。泰輿診脈候訖,泰輿曰,左右三部調均,胃脈亦一樣矣。允協診脈候訖,允協曰,左右三部調均,胃脈亦差勝矣。仍命藥房先退。仍命相簡·在學讀警世問答,承史輪讀訖,仍命儒臣先退。仍命養厚讀諸道放未放狀聞,養厚讀奏訖。上曰,昔唐宗齋戒決囚,與次對有間,亦豈臥而酬應者?非一次則二次,其誠難也。聞該房所奏,啓覆文書,已修整云,而今亦誠難。其中如有酌處者,其涉殘忍,已有前例,來朝,時任·該堂,會于賓廳,可以酌處者,兼爲次對,登對以奏。出傳敎上曰,湖南道臣放未放啓本稟中,金亨三,關係倫常,仍,其餘皆放事,今日分付,未放中有可稟者,其令登對以稟出傳敎上曰,藥房,持湯劑更爲入侍。出榻敎仍命退出,諸臣以次退出。
癸巳十一月二十三日酉時,上御集慶堂。藥房入診入侍時,都提調申晦,提調蔡濟恭,副提調魚錫定,假注書李儒慶,記事官洪國榮·李勉修,醫官方泰輿,以次進伏訖。晦請開鑰匙。上命進湯劑。上曰,飭已施,今已多日,頃者臨門常參時,不參諸臣,竝敍用。出傳敎仍命退出,諸臣以次退出。
癸巳十一月二十三日初更一點,上御集慶堂。御史入侍時,驪州御史李商鳳,右副承旨趙昌逵,假注書黃錫範,記事官洪國榮·李勉修,以次進伏。上命御史讀奏書啓。至推治奸猾吏處,上曰,幾人耶?商鳳曰,凡六七人,而隨其輕重治罪矣。上曰,飢民,知停捧下敎否?商鳳曰,十九朝,自監營來頒下敎,故臣招集民人,曉諭聖敎,則莫不歡忭鼓舞。卽日回還者五十餘戶,而人口則合爲二百餘人,皆合掌仰天曰,聖敎如此,小民安敢不還集,而今年身布,亦無以備納,御吏還朝後,陳達吾君,使得滌減云矣。上笑曰,已料如此耳。仍命讀饑民成冊,及未捧還上身布都數後,上曰,其敎不多矣。命書傳敎曰,三分一停捧後,意謂此中,若有粒米豆粟難辦者若何,問于大臣,其民中若此者,亦勿捧云,心少紓,而予心憧憧,何待御史復命,時命宣傳官知來。今聞御史所奏,若見其狀,先聞五十餘戶,聞停捧令來到云,意亦此無奈知皆停捧而然乎?復問曰,其民來後,始知三分一云,若予意此莫知而來,且有呼籲之擧云,聞來若見吾赤子形狀,臥聞,不覺涕潛。況以御史所奏聞,此非姑避可知,旣命招徠,若復捧焉,此罔民也。嗚呼,八旬暮年,爲數縣有此擧,民不蒙實惠,嗚呼,此豈體昔年愛恤之元元乎?驪州·陰竹流民,已知其數,着意招徠,安頓其民等。豈云其等?今年新還上,一倂停捧。以此令道臣,分付,驪州·陰竹,將此敎着實曉諭,懷集安頓後,報巡營以聞。且聞身布亦稱怨云,而其數甚尠,今聞畿甸中,驪州其果特甚云,噫,頃年丹懷,其猶用心,況畿甸一雄州,頃者纔誦邑號賦。嗚呼,驪州,奉兩陵寢,何異楊高?嗚呼,暮年,於此州,其何惜也?一體停捧事,待城門開,下諭道臣,卽爲分付。又命書傳敎曰,雖三分一停捧,若驪州無一升措辦,而民,若何?下問大臣,公事紙尾中,勿以邑計,摠以計之,若難捧者,全爲停捧事,分付云,予心解矣。今聞御史所奏,雖驪州猶莫知云,令備局詳納,更爲分付畿營,着實奉行,使吾民均蒙實惠。書傳敎訖,御吏先退。上命中官,以表信開門。又命承旨讀奏狀本及擊鼓供辭後,上曰,啓覆文書,已修整否?對曰,然矣。上命賤臣持奏副本,持奏後,命昌逵讀奏京外囚結案訖。仍命退,諸臣以次退出。
上在慶熙宮。停常參·經筵。
藥房都提調申晦,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳祭聖候爲宜,臣等不任區區憂慮,敢來問安,竝此仰稟。答曰,知道。今夜一睡而已徹漏,一睡而已開金,此豈睡勝而然乎?其益昏也,氣益苶也,何以知乎?果睡勝則覺後氣必勝也,而其眩特甚,此亦建功功乎?於今昔此年,以儒爲名者,崔植若在,必也立異,自今時體·扁鵲,何足道也?良可歎矣。同入次對。
中宮殿·惠嬪宮,藥房口傳問安。答曰,知道。
趙昌逵,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,傳于任希曾曰,再昨夜睡勝,號令建功而然,昨夜睡勝,誠益昏益苶而然,建功果效,視昏豈若此,步澁豈若此?其何以加重聽?手執者,回轉時莫知在處,侍側物,要時間在於數尺間,其衰可判,此亦建功功乎?爲予言於着時體胄,衣時體甲諸人。
備忘記,傳于趙昌逵曰,今予一心,追慕爲民而已。於驪·陰,若頃年丹懷,此心憧憧,命宣傳官,爲其速回,渠豈廉問,而聞御史所奏,昨日利川相逢云,其涉駭然。此人若此,陰竹宣傳可知,回奏後,皆令騎曹決棍以懲。
備忘記,傳于趙昌逵曰,昔景賢堂正廳作突,爲冬此也,而於予,雖片時何能坐?若此,故有此命,而昨聞六度,大略此擧何益?頃召故領府事,必得疑端而效,故判書鄭益河,其人精詳而過人者,六人中,必也有生,而今予昏耗,何以知也?入侍宜晩,必也十分消詳,若過予聞,嗚呼,暮年,豈忍爲一丈文具?六度中若漠然,歲莫審理,餘度中與莫聞完決與否,必得一人後,入侍次對。
傳于趙昌逵曰,宣傳官爲御史而行故然耶?何如是而寥寥也?申飭宣傳官廳,今日若復寥寥,則當嚴處矣。
備忘記,傳于魚錫定曰,昔殷高宗,得人於傳岩,爰引作相,諭曰,予若調羹爲鹽梅,卽今醋也,助五味者。昔年有飭,古人中有美醋者得入云,近者駭然,若冷水,提調莫察進排官,只隨來禮數而已。於薛里則諸色,皆捧知味而只貪,看色莫辨水醋,何異楚人?噫,暮年其君,供御何等,而焉敢若此?該薛里文鳳周,令內府刊名。
趙昌逵啓曰,大臣·備局堂上,依下敎來待矣。傳曰,竝入侍。
任希曾啓曰,司饔院官員,以監膳提調意來言,今日慶尙道臘肉進上來到,而大殿所封物種中,生鹿一口尾絶,不得已退送,使之改備封進,而莫重進上,如是不謹,事甚未安,道臣推考,當該封進官,從重推考,陪持人,自本院科治,以警日後,何如?傳曰,勿推勿治,生鹿捧入。
趙昌逵,以兵曹言啓曰,昌德宮衛將金礪充,除授在外,過限未上來,依法典,改差,何如?傳曰,允。
趙昌逵,以兵曹言啓曰,依傳敎,宣傳官宋啓休·李漢籌,決棍十度之意,敢啓。答曰,知道。
趙昌逵,以義禁府言啓曰,忠淸監司據刑曹粘目內,前府使鄭汝坤,陰城縣監李世述,移本府處之事,允下矣。鄭汝坤,時在忠淸道忠州地,李時述,時在任所,依例發遣府羅將,竝拿來,何如?傳曰,允。
又以訓鍊都監·一二所巡廳·左右捕廳言啓曰,去夜犯夜人,無所捉之意,敢啓。答曰,知道。
左副承旨吳載純疏曰,伏以臣偏母宿疾,挾感添劇,頑痰流泣,遍身牽痛,胸膈痞憫,食飮不下,委頓床席,達夜叫楚,諸般症情,不欲猥陳,而臣之情理,實無離捨供職之勢,玆不得不冒陳短章,略暴私懇。伏乞聖明,特垂矜察,亟賜遞改以便救護,仍治臣瀆擾之罪,以肅朝綱,不勝幸甚。踏啓字
癸巳十一月二十四日午時,上御集慶堂。內局入診,大臣·備局堂上引見入侍時,藥房都提調申晦,提調蔡濟恭,副提調魚錫定,領議政金相福,左議政金尙喆,仁陽君李景祜,知敦寧徐命膺,刑曹判書趙重晦,行司直李章吾,禮曹判書閔百興,行司直洪樂純,兵曹判書具允鈺,行司直尹東暹·李潭,訓鍊都正李潤成,行司直尹泰淵·尹得養,兵曹參判金鍾正,吏曹參判鄭尙淳,工曹參判李重祜,戶曹參判徐命善,行司直李瀰,刑曹參判徐晦修,刑曹參議李致中,大司諫李壽勛,掌令慶再觀,校理洪相簡,右副承旨趙昌逵,假注書黃錫範,事變假注書辛普謙,記事官洪國榮·李勉修,醫官方泰輿·鄭允協·慶絢,以次晉前訖。相福起伏問寢睡·水刺諸節。上曰,無足問者。晦請進湯劑。上曰,姑置之。命驪·利摘奸宣傳官入侍,入侍後,下詢流民還集數後,上曰,何故稽滯耶?將焉用如此宣傳官也?事當汰去而參酌,速卽退去。上曰,昨聞驪州御史所奏,則若見其狀,遂有停捧下敎,而雖使還集故土,何食而可活耶?相福曰,當全仰還上矣。尙喆曰,來春賑濟誠難,道臣必有移錢等請矣。上曰,俄見草記,則御史失馬牌,曾聞藏牌囊中,而何故見失也?尙喆曰,今番則藏在行擔中而都失云耳。上曰,此必故偸,欲御史之勘罪也。尙喆曰,御史推治奸娟,此輩震摺云矣。上曰,更造不甚難,而人心可痛矣。尙喆曰,若使悉心捕捉,則豈無不得之理耶?命書傳敎曰,今聞御史李商鳳馬牌,藏於行擔見偸云,曾有前例,更造何難,而更思,此關係紀綱。今番御史,於牧使於猾吏姦鄕,大作俑,故此非謂馬牌也,意謂於渠有關係文書偸之者。今番啓覆文書中,僞造印信者一人,此則甚於此啓覆乎?視若尋常而不問,曰有國法,令道臣,分付討捕營,刻期捕捉,其若不動,當該討捕使,北道充軍,將校嚴刑,南沿充軍,而若捉得者,賞百金加資。噫,暮年此敎,非爲一馬牌也,其意深,一體卽爲下諭。書傳敎訖,命進湯劑。晦請診脈候,上曰,此則置之。藥院三提調,先爲退去。相福曰,臣等伏承朝者下敎後,以啓覆文書,詳愼究覈,則如何?必雄者雖曰殺人,不過以一斗麥相詰,誤蹴緊處,因至致斃,以法論之,三尺自在,而原其本情,則非出于欲殺也。渭原僞造印信者,大小非但與莫重御寶有異,且比造謀者,則亦當有間矣。上曰,漢家四百之業,肇基乎三章,唐室貞觀之治,亦由于縱囚,暮年欲拯活一命,故特召卿等,而得聞此二人,誠亦可喜,然可愧于貞觀之治矣。該堂之意,何如?重晦及晦修·致中,以次晉前曰,臣等待罪法官,王章則有難低仰,而特出于我聖上好生之德,則奉承之外,何敢有他議耶?命書傳敎曰,噫,三覆慮囚,其本卽漢高三章,慮戎慮囚,亦貞觀事。非特此也,豈法漢唐?欽哉欽哉,惟刑之恤哉。尙書攸載,欽恤傅生,亦我朝家法,而涼德無能,臨御幾五十載,嗟哉,無辜枉罹者,莫知幾人,戒懼惶惕,何嘗一刻少弛?況其君思不到而然,無佗其私亦無愛惡者,莫過大啓覆,故昔年臨初覆,先命讀又案,尋其傅生。予常仰覩,故自嗣服初,至十餘年前,啓覆文書,入啓則必也徹宵尋見可以傅生者以記,而且頃年李領府事爲玉署時,先令細考,必得疑端。此後儒臣者,皆以此勸,近因靜攝,莫能行焉。噫,當法者稽滯,其猶第二件事,其傅生者,若物故囹圄,則其惻傷曷勝?故每於季冬間,噫,咸曰邦慶之時,嗟,彼固囚囹圄之類,非人非鬼,想像其狀,難臥厦氈,此心,若何?聞承宣已修整文書之奏,予心動矣,何待來月?嗚呼,皆稱邦慶之時,此輩一日滯囚,於予一日否德,故下敎,而亦莫知其端緖,故昨夜命取令讀,誠難誠難。果若此,其果朝紙中文具,豈忍爲此?其亦欺心,故雖審理屬耳,廣考諸文案,亦於未完結中,尋得以奏,而莫知若何,心自謂曰,若無一人。嗟哉,暮年,頃年邦慶,亦有洞開囹圄之事,今予若此,此豈體昔年欽恤之德意乎?興惟至此,予懷曷極?雖只聞結案而然,一何迷也,亦何昏乎?若非輔相,嗟哉,此囚,其將物故囹圄矣。此何囚?卽楊根囚河必雄也。此人已命御史審理者,而亦未蒙放,此第一迷者。其時御吏,殺人則無疑,故雖不卽其時酌處,不過因其被蹴要害處而然也。渠初無必欲殺之心,斷斷無疑,於今更思,射場誤中殞命者,無償命者,於角抵時,亦有誤蹴難救者,此亦償命乎?此一節,可爲今也諭,亦莫云殺人償命,三章攸載也。此言予常白無理,果若此,其何三覆慮囚?昨夜何未覺?予則一番七度中,可以傅生者,卽此人也,亦莫云杖殺者冤,聞此敎,必不冤。至於渭原囚宋興三,予於傅生者,必也此類,初意不無意思,聞更奏,意謂末若之何,今聞所奏,是亦昏也。且刑政倒置,何則?雖殺人,造謀加功,輕重異焉,問其本,用意者本,問其末,從令造成者末也。此無異於江中沿間,而亦有可比者,頃年莫重御器偸竊者置一律,吹鍊者減律,於莫重猶然,況此乎?此揆以大體而言也,而今聞用意造謀者皆酌處,則興三,獨爲置法,予則曰,刑政大段倒錯。此一節,於渠參酌而首端也。然辛動下敎,倖得此二人,庶可曰暮年決囚,河必雄特減一律,嶺沿遠配,宋興三特爲參酌,北塞遠配。噫,或減律,或參酌,意皆在焉。減律卽重三章也,只命參酌而輕重倒置而然也。書傳敎訖,上曰,卿等邦慶之稱,俱不免時體,而奉朝賀百年之說,尤可怪矣。相福曰,國朝三百八十餘年,統計兩朝,則居三分之一矣。尙喆曰,前古所無慶也。相福曰,堯舜以後未有之慶矣。尙喆曰,臣等遭遇無前之慶,擧切欣忭之忱,停樂下敎,詎敢奉承,而假承旨,妄至頒布,如此人,雖不足責,聖心之終始執謙,臣等竟未敢曉矣。上曰,雖非假承旨,誰敢不頒耶?上曰,昨日擊鼓人趙氏,何貫耶?昌逵曰,林川云矣。誰家族耶?對奏曰,故監司某之孫云矣。上曰,此與趙東夏之妻無異矣。相福曰,頃於闕外,有乘轎訴冤者,故問之,卽此人矣。上曰,以何服入闕耶?注書知入。賤臣出問近仗軍士,則曰,以玉色裙子覆首,下繫白裳云矣。承旨以此仰奏。上曰,金應淳頃者所奏,誠然,李命淑,眞是固執者也。然其妻子六十之年,纔已蒙宥,旋復擊鼓,最可惻怛處,而且聞延平子孫云,果然乎?相福曰,然矣。上曰,今欲還給職牒,何如?相福及尙喆曰,聖意如此,則臣等亦無他意耳。上曰,僉議,何如?命膺進前曰,當初處分,以其固執也。且仁廟朝,有延平子孫十世宥之之下敎,聖意其出于好生之德矣。上笑曰,此古談,好矣。諸宰以次進奏,無異議。命書傳敎曰,噫,世間孰無飮冤之人,豈有若兪氏者乎?李慶龍召問者,尙今思焉心酸。大抵玆事之本,百權也。壬叔贊助者,其時處置,猶有惜也。至於李命淑,則家中門長,非徒擧惜之爲駭,供辭其亦無形,焉逭王章,而雖然,渠何心爲此云?近者聞一宰臣所奏,是專由于執滯,信聽權與任叔,以白爲黑,以先聽固執,作此萬萬駭擧者。雖然,旣已置法,復何諭也?今番趙氏,其若頃者趙東夏妻,六十白首,被譎而回,爲其夫飮恨,以何樣入闕門而手撞申聞鼓?嗚呼,暮年,一年之內,前後再見,卽此一事,猶可參酌,於渠亦不無容恕。豈特此也?是誰孫?卽延平孫,而今聞一重臣言,昔有十世可宥之敎,而渠雖誠無狀,其可宥,況本事若此者乎?噫,豈特此人?若無今處分,政若相臣所奏,嗟哉,延平子孫將置於何?權與壬叔在焉,洗冤錄自在團圓。嗚呼,暮年,予何惜一初仕郞階?前參奉李命淑,特爲復官,以謝其妻,因此以聞。見李慶龍若然,父子今皆作故云,聞甚慘然,令該廳,郞施顧恤,以示予意。予所知者,惟兪氏而亦爲延平孫婦者乎?令該府,有子與否,回啓。書傳敎訖,上曰,使行無事入去耳。相福曰,然矣。上曰,平壤比漢陽,何如耶?尙喆曰,稍小矣。上曰,明年則仁陽君入耆社乎?景祜起奏曰,然矣。上笑曰,耆社大廳,將至補添耶?因命藥房,更爲入侍,進御湯劑訖,命臺臣入侍。壽勛啓曰,新除授正言李基崧,時在忠情道溫陽地,正言李羽逵,時在藍浦地,請竝斯速乘馹上來事,下諭。上曰,依啓。又啓曰,罪人河必雄·宋興三之減律定配之命,雖出於我聖上好生之德意,而永乞之卽地致命,實由必雄之所踢,實因分明,興三則僞造密印,渠旣自服,論其罪犯,俱係一律,三尺至嚴,不可容貸,請還寢殺獄罪人河必雄·印信僞造罪人宋興三減律定配之命,依律處斷。上曰,業已詳諭,不允。再觀啓曰,新除授大司憲李徽中,時在忠淸道洪州地,請斯速乘馹上來事,下諭。上曰,依啓。臺臣退出。相福曰,頃日陰竹御史入侍時,以守禦所牙兵保米事,仰達,而有大臣入侍時稟處之命矣。驪州牙兵保米,旣命代錢,陰竹似不異同矣。上曰,一體爲之。相福曰,咸鏡前監司宋瑩中狀啓,火樂偸出罪人張光碩,依律處斷事,有令新方伯更爲詳査之命矣。卽伏見監司李最中狀啓,則以爲各人等,更爲盤問取招,則罪人張光碩,火藥一千二百四十餘斤偸出,箇箇承款,依律處斷,張光來,初與光碩,同謀偸出,及其弟就捕後,以誣罔納招,而空袋納塊,便是執贓,不可全貸,自首廛人申貴延五人,雖流伊買取,究厥所爲,與受同罪,其他金漸興等十六人所賣,或至七八斤二三斤,而至於前後監邑庫子,則甲子以後,今始稱量二千餘斤而縮實由於年年逋欠,不無所據云,而竝請令廟堂,稟旨,分付矣。續大典有曰,軍器偸出者,啓稟梟示,甲戌年定式,火樂偸取者,限以三十斤用一律。今此張光碩,偸竊火藥,至於一千二百餘斤之多,而箇箇承款,道臣旣請,依律處斷,不可低仰,更無可論。張光來,則道臣以爲,更無端緖,宜有詳愼,而不可全貸。廛人申貴延等五人,雖曰與受同罪,而愚蠢貪利之致,非出於誘引和應,渠旣發明,廛人金漸興等十六人所犯,比之申貴延等,亦似差輕。張光來,似當遠配,廛人等,令道臣分多少論輕重而處之,何如?上曰,張光碩則從律文,張光來則定配,其餘,令道臣分輕重勘處,可也。相福曰,所失之火藥措備事及前後監色庫子科治事,令道臣依狀聞擧行,何如?上曰,依爲之。出擧條遂命退,諸臣以次退出。
上在慶熙宮。停常參·經筵。
藥房都提調申晦,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功·時體世界,氣亦太康,待敎入侍。中宮殿·惠嬪宮,藥房口傳問安。答曰,知道。殿座罷後,政院·玉堂·藥房口傳問安。答曰,知道。
備忘記,傳于任希曾曰,兩夜睡勝,今夜特甚,徹漏後,莫知幾次覺,夜夢連見許多堂下文臣,人皆老蒼,指予而然也。聞柑橘到門,欲見貢人,此心憧憧,因此而然歟?命開門,曙色猶漠然,其悶曷勝?
傳于任希曾曰,貢人已來云,當殿座,待下敎只入正時。
傳于徐有大曰,木綿待令。
傳于任希曾曰,於今觀也,嗟哉,時體,流於耽羅,可勝歎哉。良可駭然,予何諭乎?
傳于任希曾曰,內局入侍。
傳于魚錫定曰,坐直承旨,同爲入侍。
傳于李致中曰,儒臣,持問答同爲入侍。
任希曾,以兵曹言啓曰,禁軍來春夏等祿試射時,沒技人別單中,依例懸註以入之意,敢啓。答曰,知道。
徐有大,以兵曹言啓曰,來十二月當上番騎兵二百五十名所着襦衣,依定式,今月二十五日,本曹點考後,仍令該曹題給之意,敢啓。答曰,知道。
趙昌逵,以兵曹言啓曰,依傳敎,興化門當該守門將金聖倜,決棍十度之意,敢啓。答曰,知道。
尹養厚,以漢城府言啓曰,兪氏有子與否,問啓事,命下矣。依傳敎,分付五部,詳問坊曲,則兪氏子李慶麟,時在西部蓮池契之意,敢啓。答曰,知道。
趙昌逵,以禁衛營·一二所巡廳·左右捕廳言啓曰,去夜犯夜人,無所捉之意,敢啓。答曰,知道。
癸巳十一月二十五日辰時,上詣延和門。殿座入侍時,行都承旨魚錫定,左承旨徐有大,右承旨任希曾,右副承旨趙昌逵,同副承旨尹養厚,記事官權偀,假注書黃錫範,記事官洪國榮·李勉修,以次侍立。上御翼善冠·袞龍袍,以玉轎出通陽門,詣延和門,降輿就位後,錫定進奏曰,承旨一員未備,故敢稟矣。命書傳敎曰,承旨有闕,代參議李致中爲承旨,牌招察任,房順房。上顧有大曰,尙爲戶房否?對奏曰,然矣。上曰,戶房換房。出榻敎因命招濟州貢柑人,以次晉前,各奏姓名訖。上曰,八旬暮年,復見爾等,誠是料表,爾等亦萬死一生,來見八旬其君,可謂異事也。有大宣諭訖。上曰,爾等衣服,皆是水營造給否?水使此事,其得體矣。左右對曰,然矣。上曰,爾等所業何事耶?各仰奏曰,或爲某役,或爲某役矣。上曰,追憶子丑兩年,予心萬隕,而自前每當貢果時,頻問到來與否者,非爲柑子也,爲爾等無事來泊也。今番雖失六閣貢柑,人物幸得生活,此何足惜也?特賜五斗米一匹布,以此知番焉。又下敎曰,爾等能識操弓否?爲爾等當爲親臨試射,皆卽來待焉。命書傳敎曰,今番耽羅子弟試射時,試官,騎判·訓御兩將·入直首摠郞。入直首宣傳,議注侍衛安徐,待下敎只入正時,只該房入侍。書傳敎訖,命藥房提調,持湯劑入侍。入侍後,上笑曰,爲建功湯使擊申聞鼓,而尙無消息,豈不苦哉?三提調俱對曰,必無之事矣。上曰,趙氏女子,可謂難矣,而守門將,則不可無飭。命書傳敎曰,遐鄕武夫,無識莫甚,頃者莫重持來者,恣意歐打,懸申聞鼓後,雖非男人,勿禁事,已有下敎,而入闕中人,必須靑巾掛衣,此所以重闕門之意,而況白裳,卽純素服,則其宜拒之,而循例許入,矇然不察,當該守門將,事當汰去,本事旣已參酌,故亦安徐,其在懲後弊之道,不可無懲,伊日守門將,令該曹決棍十度。仍進御湯劑後,乘輿還入大內。諸臣以次退出。
癸巳十一月二十五日午時,上御隆武堂。耽羅貢人試射入侍時,試官兵曹判書具允鈺,訓鍊大將李章吾,御營大將尹泰淵,兵曹佐郞朴聖泰,都摠經歷朴晉陽,宣傳官崔粹曾,左承旨徐有大,假注書黃錫範,記事官洪國榮·李勉修,以次進前。上以平服,御堂上,諸試官肅謝訖,序立于階下。上命呼名,試射一巡後,無入格人,命更試一巡,振武高永觀一中。上命章吾,呼新來後,命進前,下詢居住與所役。上曰,對語頗分明矣。下敎曰,今番試射,意蓋深矣,而爾能一中,故特賜直赴。殿試不遠,事當留待,然爾等萬死一生,父母妻子,必皆懸望,趁卽歸見,來春殿試時,上來應榜焉。命書傳敎曰,耽羅貢人下鄕時,令所經官,給糧事,分付。允鈺奏曰,濟州子弟二人,追後來待矣。上命一巡試射訖,下敎曰,水陸千里,爾等爲何上來否?在前者起伏奏曰,來春聞有萬科,故敢爲赴擧計矣。上笑曰,何故有萬科云耶?對曰,聖壽將爲九十故耳。上連笑曰,予今爲八旬,爾何謂九十耶?對曰,來春則望九,故當設慶科云矣。上笑曰,時體波及于海島矣。允鈺曰,殿下每以邦慶之說爲時體,而海外編氓,亦能言之,此實由中之言,可見擧國之民情矣。上笑曰,卿等之意,欲賞此漢耶?予意則眞欲決棍矣。因下詢軍門窠闕。泰淵起奏曰,此人所奏,眞可用賞,雖加設,臣當超拔矣。上命書傳敎曰,今番試射,追惟子丑年,意蓋深矣,而一人能中,其涉可嘉,甘橘領來振武高永觀,特爲直赴殿試。因此耽羅子弟,一體試射,只有二人,其中玄五龍,其所對,初云時體,細問,其對由中,年今三十六,況本州人乎?將欲下敎,聞御將所奏,可見其心,本廳特爲加設付料,令本廳傳令。又命書傳敎曰,差備官三人,弦弓各一張賜給。因命退,諸臣以次退出。
癸巳十一月二十五日未時,上御集慶堂。藥房入診,坐直承旨·儒臣追後入侍時,都提調申晦,提調魚錫定,記事官權偀·洪國榮·李勉修,醫官方泰輿·鄭允協·慶絢·李敏德·康命懲·金守儉,以次進伏訖。上進御湯劑訖。上曰,朝鮮時體,流入耽羅,其人亦希萬科而來云矣。晦曰,秉彝之天,人所同得也。臣等雖不敢請,而不可不番暴衷情矣。濟恭曰,不可不一番俯察矣。晦曰,列聖十八位相傳,爲二百八十年,而先朝逮殿下爲百年,此豈前古所有之慶乎?臣等所請,非但爲聖躬也。濟恭曰,都提調之言,是也,非以聖躬也。晦曰,診候,何如?上曰,置之。晦曰,金季良,闋服,還屬本院,何如?上曰,依爲之。晦曰,崔源,熟於執針,亦爲闋服,還屬爲好,張宅祚,爲針監造,議樂元命述,熟診中宮殿脈候,鄭允明則東宮·嬪宮痘候平復後,有承傳而尙未調用矣。上命書傳敎曰,今聞都提擧所奏,金季良旣已闋服云,復屬本廳。張宅祚頃者遺敎,依前例,相當職承傳。且聞李德海亦然云,一體承傳,而從先後調用。元命述,入屬已久,加資。鄭允明,承傳已久,尙未調用云,其令銓曹,卽爲調用。上曰,坐直承旨·儒臣入侍。右承旨任希曾,校理洪相簡,修撰李在學進伏,內局諸臣,先爲退出。
上在慶熙宮。停常參·經筵。
藥房都提調申晦,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。湖堂抄學士,能作建功歌,海島來子弟,亦陷時體中,嗟,八旬其自歎,建功勢曷勝言,氣何諭?待敎入侍。最悶者夜長,一夜數百歲。
中宮殿·惠嬪宮,藥房口傳問安。答曰,知道。
李致中啓曰,卽者修撰李在學,奉敎洪國榮,俱以親病,陳疏徑出,原疏纔已捧入矣。所當直捧禁推傳旨,而此與無端徑出有異,竝推考警責,何如?傳曰,允。
任希曾,以弘文館言啓曰,副校理李謙彬,由限已過,卽爲牌招察任,何如?傳曰,允。
傳于李致中曰,內局入侍,坐直承旨與儒臣,持問答,同爲入侍。
備忘記,傳于李致中曰,慶運宮門內居民,前月已試射,有料人皆安徐,只稚童明朝當給米,皆令通陽門待令。
備忘記,傳于李致中曰,其君曰慶,宜恤過時,於士於庶,其過時者,令五部今日內抄奏,其若遺焉,該部官當禁錮,該面任當決杖,皆令卽爲知悉。
備忘記,傳于趙昌逵曰,咸曰邦慶,予何仰報?大臣奉審,曾有前例,況明年乎?當於元朝,只春展謁,替相臣奉審,仍詣昌德展禮,拜毓祥來,況正朝乎?侍衛只入直,世孫同牌隨駕,挾輦軍六十名,挾輿軍二十名內入直,前廂禁營軍三十名,後廂御營軍三十名亦入直,訓將只領新營標下都領,只入直禁軍隨駕,其餘軍留營留陣,時刻單子·儀注皆安徐,待下敎,只入正時,百官只隨駕,展謁時,入昌德時,只備堂隨駕,昌德已闕禮,展拜時,百官隨詣皆安徐,前後鼓吹副輦亦安徐。
濟州牧使狀啓,一島穡事,僅免慘歉,凡係蠲減·停退等事,今亦依前擧行,而事涉擅便,惶恐待罪事。
傳于徐有大曰,勿待罪事,回諭。
傳于李致中曰,開陽門仍留,五部官員入侍。
尹養厚,以兵曹言啓曰,今十一月二十五日,山淸居幼學閔宅洙稱名人,自興化西挾門入來,鳴申問鼓,依定式,下該府推問,何如?傳曰,允。
趙昌逵,以御營廳·一二所巡廳·左右捕廳言啓曰,去夜犯夜人,無所捉之意,敢啓。答曰,知道。
修撰李在學疏曰,伏以臣於見職,終有所踧踖不安者,曾已屢申,庶蒙天鑑之俯燭矣。間或冒膺,雖緣事會而滾迫,然亦不敢久據,輒卽引遞者,竊自謂公私之間,煞有商量,而乍出乍入,不免郞當,去就無據,悚恧恒深。今番除命,適下於動駕隔日,令節問安之際,違傲未勘,荐召有命,則臣又不得不顚倒出肅矣。仍卽持被,間又往役,未獲言私之暇,方切久蹲之悶,卽於直中,得接家信,則臣母素患痰癖之症,重添毒感,寒熟交作,食飮專却,種種形症,雖不敢煩陳,區區情私,終莫能按住,玆控短章,徑出禁扃。伏乞聖慈,俯賜矜察,亟削臣所帶之職,以便救護,仍治臣擅離之罪,以嚴法紀,不勝幸甚。踏啓字
奉敎洪國榮疏曰,伏以臣父往省臣祖母於臣季父楊根任所矣,臣於直中,卽接來信,臣父夙疾,頓添於當寒作行之餘,眩暈疼痛,委淹床玆,便人踵至,促臣來視。臣於是方寸煎灼,按住不得,玆敢忙陳短章,徑發鄕行。伏乞聖慈,亟治臣罪,以肅朝綱,亟削臣職,以安私分,千萬幸甚。踏啓字
持平李思祚疏曰,伏以臣之叨膺憲職,行將一月干玆矣。逐日分臺,殆同該司之奔走,有時登筵,竟無一言之自效,愧恧罙切於虛縻,私情日急於歸者,而義分是懼,未敢言私,徊徨城闉。歲律將暮,扶護久曠,食息靡安,卽接家信,臣父素患風瘖之症,挾感猝劇,氣息懍綴,語言況澁,至若飮啖全廢,藥餌罔效,猶是歇後語也。歸視一念,到此益急,方寸焦灼,按住難抑,萬不獲已,敢此瀆擾。伏乞聖慈,憐臣至情,察臣至懇,亟削臣所帶職名,俾便歸護,千萬幸甚。踏啓字
癸巳十一月二十六日辰時,上御集慶堂。藥房入診,坐直承旨·儒臣同爲入侍時,都提調申晦,提調蔡濟恭,副提調魚錫定,記事官權偀,記注官曺命業,記事官李勉修,同副承旨李致中,校理洪相簡,修撰洪鳴漢,醫官方泰輿·鄭允協·慶絢·李敏德·康命徽·金守儉,以次進伏訖。晦曰,聖體,若何?上曰,一樣矣。晦曰,寢睡·水刺之節,亦何如?上曰,一樣矣。進御湯劑訖,命讀醫官賡進詩。上曰,不偶然矣。晦曰,診候,何如?上曰,依爲之。泰輿曰,脈候左右三部度數調均,滑體一樣矣。其下諸醫,一如泰輿所奏。上命書傳敎曰,內局賡進詩中,兩批者,鹿皮一令,一批者,弦弓一張賜給。三提調先退,致中·相簡·鳴漢進伏。上曰,上番讀問答。相簡讀一章訖,鳴漢又讀一章訖,承史以次讀之。上命書傳敎曰,近者百隷怠慢,故閹豎亦甚,六員郞廳,只有二人,已涉寒心,況新差者,焉敢若此?若不飭勵,其皆自行自止,莫能敎子弟韓聖揆·申德龍,竝越俸三等。上曰,藥房提調,持湯劑更爲入侍。出榻敎都提調申晦,提調蔡濟恭,副提調魚錫定,持湯劑進伏。上進御湯劑訖,諸臣以次退出。
癸巳十一月二十六日初更三點,上御集慶堂。五部官員同爲入侍時,東部奉事魚用元,南部都事尹在寬,西部奉事李星會,北部奉事徐致修,中部都事金載億,左承旨徐有大,假注書黃錫範,記事官曺命業·李勉修,以次晉前。上命有大讀奏五部未婚單子訖,卽命部官,使之職姓名,各起讀以對。上曰,連有下敎,使爾等這這勸婚,而過時未婚者,何若是夥然耶?皆對曰,臣等奉承傳敎,非不着念勸婚,而其中貧殘者,尙多未婚矣。星會奏曰,臣等纔拜部官,初聽傳敎矣。上怒曰,爾之所對無狀。八旬暮年,上則追慕,下則民事,民吾赤子也。爾自蔭官,陞至奉事,豈不聞勸婚朝令,而敢稱初聽傳敎乎?事當棍汰,而十分斟酌,速爲退去。因命書傳敎曰,噫,咸稱邦慶之時,幾次申飭,而若有過婚而莫知咸恒之理,是豈爲人君之道乎?歲將暮,故下敎五部,抄啓者,幾至半百。噫,京中若此,外方何言?其中二十餘歲人,其豈特甚?三十歲人,皆令惠廳給婚需,必於今年內成婚後以聞。其中四十五歲一人,求諸禮經,已過十五,於今初聞,此令部官爲媒妁,惠廳加給婚需,至於今年內成婚後以聞。其餘諸人,若有父兄者,分付,其無尋强近親,皆招致當部。婚姻論財,古人旣云,昔王十朋,以荊釵布裙爲婚,漢鮑宣,勸妻布裳。皆若此,過婚者何若是多?且常人,納彩必豐,故其愆期者多,此曾已申飭者,聞此敎而行酌水成禮,其何羞乎?噫,八旬暮年,爲士庶若此,今歲內其皆成婚,皆得咸恒之理,近五紀臨御,其將少紓,以此分付,其令成婚,成婚後來告當部,其令以聞。過三十者西部近十,而噫,嗣服以後,此予誠勸者,而他部官,其雖恒勸其人,莫能體以奏,而西部奉事李星會,旣陞奉事,而有若今初聞者,此等人雖陞六,豈云百里,何云五里?事當汰去,而十分參酌,欲觀前頭,其令過三十者,成婚前入直當部,無過部門,畢婚草記後替直,若過來月十五日,當臨門決杖充軍,以此分付。噫,今番下敎懇,故若是之多。頃年數三人彌縫,於今綻露,而雖然,旣聞半百之報,布政尹,不可無飭,判尹從重推考。書傳敎訖,上曰,李道燮,今作何官耶?有大曰,方爲某地僉使矣。上曰,其兄尙在否?對奏曰,已作故矣。命書傳敎曰,僉使李道燮,曾已下敎,今聞猶未經防禦使云,噫,此人有兄弟,其兄已作故云,予用愴然。頃年試射時下敎,今過十餘年,以此推之,年過六十可知,其令鑑曹,防禦使待窠調用,旣踐後,亦令西銓,依前下敎調用。書傳敎訖,上曰,承旨曾爲何處閫帥耶?有大曰,小臣誤蒙聖恩,曾經某某處矣。上曰,亦往日本否?對奏曰,重臣趙曮之爲上使時,臣以軍官隨往矣。上仍問倭國飮食·衣服·舸艦·城郭等事,有大以聞見詳細敷奏訖。命儒臣入侍,上番洪相簡,下番洪鳴漢,入來進伏。御製六韻古詩,命承史卽席賡進後,命退。諸臣以次退出。
上在慶熙宮。停常參·經筵。
藥房都提調申晦,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。建功有功,氣何益苶?扁鵲日便,衰君自悶,待敎入侍。
中宮殿·惠嬪宮,藥房口傳問安。答曰,知道。
徐有大,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
傳于徐有大曰,昨日入侍左承旨,率穉童,通陽門來待。
備忘記,傳于尹養厚曰,今日給米人中,年十五者,卽私賤云,旣居此,特爲免賤。
傳于李致中曰,慶運宮御筆書揭戶判·戶郞·寫字官,先詣其處待令,御筆,中官陪進其處,模寫揭板後以奏,鼓吹龍亭,通陽門待令,儀仗安徐。
傳于李致中曰,戶曹參判徐命善。內局,同爲入侍。
傳于趙昌逵曰,驪州·陰竹發遣宣傳官,流民還集之數,知來。
傳于李致中曰,編次人李潭,卽令入來。李致中啓曰,編次人李潭,依下敎來待矣。傳曰,內局入侍,編次人同爲入侍。
傳于徐有大曰,坐直承旨與儒臣,同爲入侍。
以副校理李謙彬牌不進罷職傳旨,傳于李致中曰,只推。
又傳曰,次對進定於明日,領敦寧同爲入侍,都承旨·左承旨,持歲抄入侍。
李致中啓曰,司僕寺官員,以一二提調意來言,本寺分養馬,如有故失瘦瘠病傷不馴,則每於畢上納後,抄出分授營邑,依法典施罰,而有赦令,則例皆蕩滌矣。今年所納分養馬有頉營邑,現告成冊,今始齊到,而係是赦宥前事,似不當循例施罰,何以爲之?敢稟。傳曰,昔人數馬以對,馬政,國之重者。近者駭然,專由於此,況赦則無歲無之,若此,人何懲戢,法何施焉?暮年宜勵,其若循例蕩滌,今日命讀書傳,豈監乎先王成憲之義乎?分三等精抄,入侍時以稟,可也。噫,此豈比時推遇赦蕩滌乎?若此,故馬政蕩然,實由於此。
徐有大,以訓鍊都監·一二所巡廳·左右捕廳言啓曰,去夜犯夜人,無所捉之意,敢啓。答曰,知道。
癸巳十一月二十七日辰時,上御德游堂。慶運宮門內,穉童賜米入侍時,左承旨徐有大,假注書黃錫範,記事官曺命業·李勉修,以次侍立于階下。上命有大讀奏穉童成冊訖,仍命招入穉童等,皆俯伏于庭下。上命有大,各問姓名年齒,有大隨問以奏。上曰,今日召見爾等,意非偶然,各錫三斗米,爾等知悉焉。有大以傳敎宣諭。上曰,十五歲以上,凡幾兒耶?有大奏曰,今年十五者,三兒云矣。上命更爲招入後,下敎曰,爾等,居在宮門內,與他自別。昨日御將,爲耽羅子弟,猶爲加設武士,況人君乎?今已召見,豈可使爾等空還?命書傳敎曰,慶運宮內十五歲穉童三人,加設中禁。書傳敎訖,又敎曰,朝家方申勸婚之令,爾等亦歸諭父母,歲初卽爲婚娶焉。命書傳敎曰,慶運宮十五歲三人,豈比他人?米五斗·錢六兩·米三疋,令惠廳助婚。仍命穉量等退去後,命有大進前,書御製詩一句,命承史及入直諸臣賡韻,遂命退。臣等以次退出。
癸巳十一月二十七日未時,上御集慶堂。藥房入診,編次人·戶曹參判·坐直承旨·儒臣同爲入侍時,都提調申晦,副提調魚錫定,編次人李潭,戶曹參判徐命善,左副承旨趙昌逵,應敎李,修撰洪鳴漢,醫官方泰輿·鄭允協·慶絢·李敏德·金世彦·鄭潙,以次進伏訖。晦曰,夜間聖體,若何?上曰,一樣矣。晦曰,寢睡·水刺之節,何如?上曰,一樣矣。上進御湯劑訖。晦曰,診候,何如?上曰,置之。上命潭讀御製記平生文,又讀御製慷慨吟。讀訖,晦曰,陰竹·驪州流民還集與否,送宣傳官摘奸,而陰竹則安集狀啓,已上來矣。上曰,然乎?晦曰,三南禁御上番軍,合其來往,動費四朔,甚可矜矣。上命書傳敎曰,此未料,今聞入侍大臣所奏,乃覺。其雖勸懇下敎,禁御兩營上番軍四朔治裝,其苦若見,今年畿甸·三南禁御軍,特爲停番事,令備局,卽爲分付。上曰,今番流民還上,三分蕩減事,戶參方爲有司,卿所當之乎?潭及命善,俱對曰,俱爲有司,故詳確行關,不但流民,其中難捧者,雖或全減,以準其三分一停捧事,行關矣。晦曰,詳明爲之矣。上曰,都提調及副提調先退。晦·錫定先退。上命讀說命上篇,讀訖,鳴漢讀中篇,昌逵讀下篇訖。上曰,注書讀上篇註。賤臣·偀讀訖,命業讀中篇註,勉修又讀下篇註訖,·鳴漢先退,昌逵讀諸公事訖。上曰,藥房提調,持湯劑更爲入侍。晦·錫定,持湯劑進伏,上進御湯劑訖。諸臣以次退出。
上在慶熙宮。停常參·經筵。
藥房都提調申晦,副提調魚錫定啓曰,伏未審夜間,聖體,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。悶夜中,加進建功知,孰能爲八旬君撞申聞鼓?氣何暇諭?入侍次對,可也。何謂可也?此僅可也,悶建功而然也。
中宮殿·惠嬪宮,藥房口傳問安。答曰,知道。
備忘記,傳于魚錫定曰,來月在近,用心然乎?近者氣苶特甚。次對歲抄,今日而意皆見矣。建功雖有功,渠何勝予氣?其果然矣。問候批答,申聞鼓下敎,誠沓沓而然矣。今日其皆時體然也。
備忘記,傳于任希曾曰,來月何月?予懷千萬,何以伸忱?惟在祗迎。明日與沖子?祗迎後,予則當宿憶昔窩,儀注安徐,入直侍衛,只入正時。
傳于李致中曰,明日宿憶昔窩,世孫祗迎安徐。
傳于徐有大曰,左承旨詣摠府,奉審以來,昨年二月後瓜滿人,書入。
備忘記,傳于任希曾曰,御筆看役戶判,虎皮一令,郞廳,陞敍,寫字官,旣已資窮,熟馬一匹面給,工匠,令該曹賞給。
備忘記,傳于任希曾曰,御筆陪進中官曺壽喆,次知中官安景宅,已一品,其弟韓景勛,一體加資。
傳于任希曾曰,內官加資下批,口傳擧行。
吏曹口傳政事,內官曺壽喆,今加資憲,內官韓景勛,今加通政,加資事承傳。
傳于魚錫定曰,內局入侍,戶判同爲入侍。
傳于徐有大曰,右議政留待,次對同爲入侍。
尹養厚啓曰,大臣·備局堂上,依下敎來待矣。傳曰,引見。
傳于尹養厚曰,左承旨與戶判,先爲入侍。
傳于趙昌逵曰,頃者中官越俸下敎,置之。
傳于任希曾曰,儒臣,持柳家隨錄·故相李德馨文集,入侍。
傳于李致中曰,承旨,今番纔爲之,與柏府,一體推考。
有政。吏批,判書朴相德牌不進,參判鄭尙淳進,參議未差,同副承旨李致中進,啓曰,判書朴相德牌招不進,參議未差,小臣獨政未安,何以爲之?敢稟。傳曰,仍爲之。以李東泰爲執義,李鎭恒爲司諫,洪履健爲持平,李益烍爲獻納,閔養烈爲修撰,李昌伋爲兼司書,洪樂純爲刑曹參議,金瑞應爲相禮,吳載紹爲西學敎授,安任權爲奉常判官,鄭彦郁爲江東縣監,李邦鳳爲瑞山郡守,洪國榮爲奉敎,泰安郡守王漢禎今加嘉義加資事,承傳。兵批,判書具允鈺病,參判金鍾正病,參議李世演病,參知任珹入直進,以鄭肅良·白東毅爲僉知,安宗奎·金季良·洪彬·申應顯爲副護軍,張志恒·李在簡·具壽國·洪檢·李普觀·李堉·姜始顯·趙載俊·宋載熙·金相定·權穎·金熤·李台鼎·洪龍漢·李漢一·洪梓·李命植·金夏材·金蓍耉·洪樂純·李碩載·金文淳·趙英鎭·吳載純·李世奭·任希雨爲副司直,李思祚·吳濬根·李在學·李奭輔·尹守儉爲副司果。
李致中,以義禁府言啓曰,全羅道羅州牧黑山島永爲能櫓軍罪人黃昇源,特放承傳,啓下矣。放送事,分付該道道臣之意,敢啓。答曰,知道。
又以刑曹言啓曰,今日給米人中,年十五者,卽私賤云,旣居此,特爲免賤事,命下矣。私奴莫奉,依傳敎,卽爲免賤,立案成給之意,敢啓。答曰,知道。
又以禁衛營言啓曰,停番下敎,限明年秋成停番事,命下矣。本營來甲午正月當忠淸道五哨上番軍兵,雖已徵召,亦令退番事,本道監兵使處,分付之意,敢啓。答曰,知道。又以御營廳言啓曰,停番下敎,限明年秋成停番事,命下矣。來甲午正月爲始,本營屬全羅右道立番軍,勿爲上番事,本道監兵使處,分付之意,敢啓。答曰,知道。
又以禁衛營·一二所巡廳·左右捕廳言啓曰,去夜犯夜人,無被捉之意,敢啓。答曰,知道。
癸巳十一月二十八日辰時,上御集慶堂。大臣·備局堂上引見入侍,領敦寧同爲入侍時,領議政金相福,領敦寧金陽澤,左議政金尙喆,右議政元仁孫,右參贊鄭弘淳,仁陽君李景祜,行司直洪名漢,刑曹判書趙重晦,行司直李章吾,禮曹判書閔百興,兵曹判書具允鈺,行司直李潭,訓鍊都正李潤成,行副司直尹泰淵·尹得養,兵曹參判金鍾正,吏曹參判鄭尙淳,工曹參判李重祜,戶曹參判徐命善,行副司直李瀰,大司諫李壽勛,掌令慶再觀,副應敎李,左承旨徐有大,假注書黃錫範,事變假注書辛普謙,記事官曺命業·李勉修,以次進前。大臣起伏承候訖,上命注書。讀奏入侍座目,賤臣讀奏。上曰,注書誰也?有大曰,黃錫範也。上曰,爾祖近來,何如耶?賤臣起伏對曰,幸蒙聖恩,不至癃廢之境矣。仁孫進奏曰,臣在湖南時,奉審于肇慶廟,則凡節無欠矣。上曰,此當先問者,而忘未及之,精神如此,亦可謂慶耶?仁孫曰,臣以湖南民事,有所仰稟者,當追後陳白耳。上曰,兪。仍命內局入侍,進御一貼後,藥房先退。相福曰,領敦寧,有下敎,故入侍矣。上曰,欲詢馬政矣。相福曰,司僕提擧,卽左相也。上曰,然乎?相福曰,然則領敦寧,當先退乎?上曰,兪。湖南民事,何如耶?仁孫曰,太半告歉,而山峽則小登,還上,以三分一分排,則民蒙太惠矣。上曰,明當齋宿,故進定次對,右相適到,故仍命留待矣。相福曰,今年國家惠澤,民無不沾,而至於臣等,下情未蒙俯燭,不勝抑鬱矣。上曰,有何慶事耶?相福曰,五紀臨御,九旬聖壽,前聖後聖,已享百年,此豈往牒所常有之慶耶?仁孫曰,來頭邦慶,非但爲聖上一身所致,自堯舜禹湯以來,豈有如臣等所遭耶?殿下禮使臣等數十年,而猶不許臣子當然之請,臣等不能無憾於天地之大矣。上曰,右相入來,則已料如此矣。尙喆曰,九十人君,展謁太廟,萬古所無,踐其位行其禮,而不得奏其樂,則此豈報謝陟降之意乎?還收下敎,千萬切仰。上曰,非藏樂也,卽停樂矣。相福曰,藏與停,何異乎?仁孫曰,禮藥者,有國之先務,而殿下不許呼嵩之禮,不奏淸廟之樂,若此則我邦,將爲無禮無樂之國耶。上笑曰,予自守者大,卿等所請小矣。其止之,有筵白事奏之,相福曰,此濟州牧使朴聖浹分等狀啓也。備陳本島今年穡事,僅免深□□□捧各寺奴婢貢□□□一升,依近例,捧□□□實有撓民之慮,待明春□□□蠲減·停退等事,一邊□□□依前擧行事,請令廟堂稟處矣。旣已蠲減,且有前例,依狀聞施行之意,分付,何如?上曰,依爲之。相福曰,頃因忠淸監司狀啓,尤甚邑尤甚面軍門保米,許令以錢代納,湖南宜無異同,而湖南則無面分等之事,故不得竝施矣。今聞湖南,雖無面分等之事,尤甚邑中,亦有稍實尤甚之面,守令有所區別者云,就其尤甚邑尤甚面保米,以錢代納,而湖西則面分等已入於狀聞中,湖南則初未狀聞,到今區別之際,易致混雜,道臣,另飭守令,精抄尤甚邑之尤甚面,報備局以爲憑考之地,何如?仁孫曰,湖南被災之面,尤甚之次,別無異同,毋論之次與尤甚,設賑邑設賑面軍保米,竝令代納,則似爲均視之澤矣。上曰,依右相所奏,設賑面代納,可也。相福曰,右參替趙明鼎,陳疏承批之後,尙不謝命,其兼帶賓客,胄筵勸講,責任緊重,申飭行公,何如?上曰,其涉過矣,從重推考,申飭。仁孫曰,臣於湖南之行,民人之來訴於臣者,卽還上停退·禁御軍停番·身布限麥秋停退·軍保米代納四件事,而還上則旣有尤甚邑三分一停退之命,兩營軍亦有停番之敎,而至於身布,則可捧者,列邑幾盡收捧,顧今未及捧者,皆是飢口難捧之類,今若一向督俸,則實有流散之慮。尤甚邑尤甚面身布,從其願,限麥秋姑爲停退,何如?上曰,領左相之意,何如?相福曰,限麥秋停退,其間不過數三朔,而窮民猶可以紓力,軍門亦似無所妨矣。尙喆曰,此不過尤甚□□□其敎不甚多,限以麥秋□□閒不甚遠矣。上曰,時□□□尤甚面軍布□□□秋退捧,可也。仁孫曰,□□□而今番修□□□此雖由於從□□□監司判官眼□□□會減之意,分付該廳,□□□弊,監司·判官隨現重□□□爲之。相福曰,刑判有稟□□□羅放未放啓本仍秩中,可□□□定配罪人文玉奉,取考元□□□因年凶耗乞留□□□世巾家,而其妻潛通世巾,完然同居,故乘憤刃刺其妻,而判付內,與世巾宛然共處,無異奸所,減死定配矣。律文,奸所殺死者勿論,法意有在,且到配年久,屢經大霈,宜有參酌減等之道,故敢達。上曰,聞奏乃覺,其何減等?特放。重晦曰,全羅道亦有與此同罪者矣。羅州定配罪人鄭太玉,取考原案,則太玉出他還家,則幼稚哭在房中,其妻無去處,而太玉母言內,汝妻交奸金三文,棄幼兒逃走云,故急往見之,則其妻與三文共床喫飯,太玉喝出三文,則三文拔刀欲刺,故太玉以石打殺云,而戊寅判付內,以一房同食何以奸所爲敎,而減律定配,此亦到配年久,故敢達。上曰,一體以放,可也。命書傳敎曰,今因秋判所奏乃覺,文玉奉·鄭太玉,無異奸所,此等類,道臣初依本律,勿問可也,雖不然,其宜狀稟,直置刑推,仍登同推文案,故乃至於此。此後有若此者,勿爲完決同推,或以稟或狀聞後,擧行事,其令京鄕奉承傳。已上俱出擧條上曰,張光碩事,雖已允可,而當此歲暮,直用一律,心甚愍然矣。相福曰,領敦寧在海西時,有與此同罪者矣。上命領敦寧,更爲入侍。出榻敎入侍後,上問本事。陽澤曰,臣侍罪海西時,有偸出火藥罪人摘發後,臣坐起于城門樓,決棍六十度矣。上命書傳敎曰,北道張光碩事,予意,若何,而無異軍器,故允可。伊後思之,頃年京營關係軍律者,特貸梟示,令決棍百度。噫,皆云邦慶邦慶,予何因此低仰一律,而其犯漢高三章者,我國□有律文者,其亦減律,此□□律文乎?今日下問,此則果□□□令一原任,曾任海西,所偸者□敎同,此□只棍六十□□□名可據前例,其後定式云,而海西亦有此例,噫,來□□□參酌之道,令道臣設軍容回示三匝後,決棍□□□事,令備局卽爲分付。本□□□以三十斤下敎爲受敎云,此正無異士民□□□百斤者用一律,若非準百者,用次律事,奉承傳,□□□寬法之意。上曰,左參贊,年今幾何?相福曰,六十□□□祜亦珍重矣。相福曰,然矣。臣與重祜,同榜而□□□實愧矣。上笑曰,尙思仁平小子登科之說矣。命□□□中思焉,今聞領相所奏,其果久勤。噫,其時登科,怳若□□□父仁平,爲其時侍衛,此後正二品中有窠,令銓曹問于大臣,直爲加望。尙喆以分養馬各邑抄單仰奏。上命書傳敎曰,重馬政,雖下敎,聞其抄單,其數夥然,屢經赦典,依近例,特爲分揀。尙喆曰,判義禁有稟達事云矣。上曰,奏之。名漢曰,北道·全羅道放未放仍秩中,有可稟者,登對以奏之命,故敢此仰達矣。柳爾胄,以樂安郡守時,濫數裝載,晩時登船,定配於三水府矣。上曰,特放,可也。名漢曰,尹光鼎,以法聖僉使時,濫杖致斃,入於御史書啓,足配於三水府,而本律則爲杖一百徒三年矣。上曰,一體以放,可也。名漢曰,全羅道則權,以持平時上疏,論圓點儒生事,定配於楸子島矣。上曰,大臣之意,何如?相福曰,權,別無所坐矣。上曰,特放,可也。名漢曰,沈煥之,以合啓時玉堂,不卽謝恩事,定配於珍島矣。上曰,此人置仍特敎故然,一體以放,可也。名漢曰,平安道·慶尙道放未放啓本,別無可稟之罪人,竝依狀請,施行,何如?上曰,依爲之。出擧條名漢曰,黃昇源亦在于仍中矣。上曰,聞其母勸承牌而昇源不從云,然乎?相福曰,伊日處分後,其母無悲慽之容云矣。上曰,其母賢哉?命書傳敎曰,黃昇源,判金吾提名,問相臣,其命仍矣。卽席更思,本事,非營護違牌,而然帳殿親問,其敢用謀,故雖刑訊,於今本事旣息,況昇源聞其母語,此亦可恕之一端,昨日亦有因其妻□□□其母乎?特放,其令來見其賢母。仍命讀□□□上曰,再昨見洪相簡賡韻,眞可謂湖堂矣。命□□□夜寓懷賡韻,眞箇湖堂學士,頃者付籤下敎□□□相簡特令拔籤。讀奏歲抄訖,命書傳敎曰,□□□抄中點下者,給牒者給牒,敍用者敍用,捧傳□□□恒本事業已□□□爲敍用,傳□□□何事也□□□隨駕□□□進前。上曰,□□□章吾曰,禁衛上番□□□停番來甲□□□以都監軍當爲替直□□□停番時外各營□□□減數之例,今番則何以爲之乎?上曰,依減數例,擧行出擧條潤成繼奏曰,禁御兩營,上番軍停番事,命下矣。在前停番之時,或限秋成,或限一年,今番定限,何以爲之乎?上曰,限明年秋成,可也。潤成曰,卽今立番之軍,過來月後,當準番矣。自正月上番軍爲始,停番乎?上曰,依爲之。出擧條仍命臺臣入侍。壽勛啓曰,請還寢殺獄罪人河必雄·印信僞造罪人宋興三減律定配之命,依律處斷。措辭見上上曰,勿煩。再觀啓曰,火藥,重物也。罪人張光碩,偸買至於一千二百斤之多,減律定配之命,雖出於我聖上好生之德意,而罪犯關係一律,三尺至嚴,不可容貸,請還寢罪人張光碩減律定配之命,依前下敎擧行。上曰,酌處意在,亟停勿煩。仍命書傳敎曰,於今兩司,可謂無事世界,而其若擧職,豈可無一而果有者?誠難强迫,亦何無中生有?其於薇垣,旣有前啓,則其何多日闕啓?況該房,勿論有無,其宜請牌,而無事世界,囫圇度日,曰有紀綱,亦曰有臺閣,其於長官,則無獨啓之事,安徐於府。多日闕啓諸臺,一竝下司諫院,從重推考,□前啓而闕啓多日,薇垣諸臺,一竝遞差,以醒臺閣□□□院中知其闕啓,不飭□□□愧於故□□□□之典,使海東臣子,□□□間其君多□□□書□□□提調□□□諸臣以次退出。
以上缺重處,而今日臣子,何敢復奏?朝鮮臣子敢如是乎?萬萬駭然,李鎭恒,特施不敍之典,注書若出擧條或書日記,則當嶺沿投畀。
備忘記,傳于李致中曰,噫,其日光景,若何,而亦奏於何處□□□海東臣子於今日,遙瞻西郊,焉敢若此?更惟,心瞻皆隕。初下敎太輕,敢所懷臺臣,永刊侍從案。
傳于任希曾曰,靜惟今日臺臣駭擧,專由於欠誠孝,若何?何心飮建功,何對內局?內局持建功止之,掌務官皆逐。
藥房口傳啓曰,臣等誠意淺薄,俄於前席,終未進一貼湯劑,退出閤外,恭俟召命之際,伏見下政院傳敎,有建功止之之命,臣等相顧愕貽,誠不勝悶迫之至。聖孝不匱,隨時追慕,臣等非不仰體,而因此而不進湯劑,實是萬萬過中。申牌將至,抑菀轉深,敢此煩籲。伏乞更加三恩,亟許臣等持湯劑入侍,千萬顒祝,惶恐,敢啓。
傳于李致中曰,國子□□承旨,牌招察任,房順房。
以修撰李會遂牌不進罷職傳旨,傳于趙昌逵曰,只推。
又傳曰,坐直承旨入侍。
有政。吏批,行判書朴相德病,參判鄭尙淳進,參議未差,右承旨任希曾進啓曰,判書朴相德病不進,參議未差,小臣獨政未安,何以爲之?敢稟。傳曰,仍爲之。
以李爲承旨,金樂洙爲司諫,李普行爲弼善,李重祜爲判尹,李在簡爲大司成,趙載翰爲奉常正,金普淳爲宗簿正,朴師亨爲軍資正,申漢彬爲引儀,兵批,判書具允鈺進,參判金鍾正病,參議李世演病,參知任珹入直進,以李漢豐爲宣傳官,崔昌益·沈東殷爲景福將,以安春君烿爲都摠管,朴晟爲昌德將,朴偉漢爲登山僉使,金汝翊爲美錢僉使,洪舜明爲西生僉使,以閔百福·南益祥·李景春·趙斗臣·元命述·梁世絢·申遇文·金相召爲副護軍,以李翼元·沈鏽·徐有隣·任希敎·沈頤之·金光默·姜游·李得臣·鄭好仁·趙喚·李壽鳳·趙宗鉉·尹養厚·金煊爲副司直,李昌伋爲副司果,別軍職吳道亨今加折衝事,承傳。
任希曾,以弘文館言啓曰,新徐授修撰閔養烈,時在平安道成川地,經筵入番事緊,請斯速乘馹上來事,下諭。副校理李謙彬,旣有只推之命,更卽牌招察任,何如?傳曰,允。
又以弘文館言啓曰,本館下番闕直,事甚未安,副修撰李曾遂,卽爲牌招入直,何如?傳曰,允。
趙昌逵,以戶曹言啓曰,歲末度支一年遺在書入事,已有命下矣。曹中各樣物種歲末遺在,別單書入之意,敢啓。答曰,知道。
徐有大,以義禁府言啓曰,咸鏡道三水府定配罪人柳爾胄,充軍罪人尹光鼎,全羅道靈巖郡楸子島定配罪人權,珍島郡充軍罪人沈煥之等放送,承傳,啓下矣。竝放送事,分付各該道臣之意,敢啓。答曰,知道。
修撰洪鳴漢疏曰,伏以臣猥以荒鹵之姿,忝居論思之任,無所裨補,恒切愧懼,嚴畏分義,黽勉供職。卽於直中,得接家信,臣母宿病,添加於冬候不適之時,寒熱交作,食飮全却,氣息昏瞀,委頓床玆,藥餌時急,促臣歸視。情私煎迫,按住不得,玆敢忙陳短章,徑出禁門。伏乞聖慈,俯垂矜諒,鐫臣見帶之職,以便救護,治臣擅離之罪,以昭法紀,不勝幸甚。答曰,省疏具悉。爾其勿辭,護焉。
江陵府使李亨逵疏曰,伏以我聖上,乃於陽復之日,特下恤隱之敎,十行綸綍,丁寧諒複,有足以導迎和氣,鞏固邦本。如臣不才,適當民社之責,恐無以對揚休命,克體分憂,玆敢略擧其槪而陳之,惟聖明之裁幸焉。臣謹按江陵一府,西跨大嶺,東濱滄海,自東至西,地方殆近三百里。天限東西,風氣絶異,地有腴瘠,物産不同。是故民之生業,亦隨而有貧富□陳焉。蓋大關以東則專尙漁採,貿遷有無,而自均役以後,許多海民之役,幾盡減除,昔之不避危險,朝夕入海,以應身役作生涯,而時或有風濤覆沒之患者。今則太半歸農,保其妻子,日高始起,左餐右粥,旣無人命夭瘥之慘,擧有井閭安堵之樂。臣時因月令之封進,問諸海民,則擧欣欣然以是相告曰,此莫非朝家新法之更民而然云。臣於是竊不勝其與有榮焉。雖以農功言之,東則俱是沃畓,而各倉所在還穀,擧皆精實,且穀數與民戶,多少相當,故春糶秋糴,元無濫授難捧之弊。嶺東之人,毋論農民海夫,固各安生樂業,而惟彼大關以西,有不可不及今變通者。自嶺上,西至橫城界,爲百六十里,又南北距旌善·春川,或爲百里數百里,其間六面,設置倉庫凡六處,地皆窮峽,人民鮮少,閭里蕭條,旣無漁鹽之理,只憑絲麻而生,六面受還之民,不過爲三百餘統,一統爲五戶,則通計民戶,亦不可爲一千五百餘戶,而按簿計穀,則各倉所在各衙門各穀,都數爲五萬三千二百石零,折半分給之數,爲二萬六千六百石零,一戶所受爲十七石零,民少穀多,已不勝其困苦,而其中各倉留在,所謂耳牟一種,爲一萬七千石零,此爲嶺西民之一巨瘼也,何則?耳牟之爲穀,於諸穀最下,故民不願多受,而若以用舊新蓄之法,分半留置,爲明年之計,則輒腐傷爲空殼,峽民深知此弊。故當其分給之時,欲按法留庫,則必願盡受,蓋儲蓄至明年,則播之而苗不立,舂之而米不存,寧於今年,盡受而不至全棄,不欲於嗣歲,受無用之物而貽無窮之弊故耳。爲守宰者,亦明知其然而不敢違法,一依他穀而分留,今年如此,明年如此,其留庫而陳舊者,必至糜爛無餘,民弊之滋甚,將無已時。昔朱夫子提擧淅東也,論糶糴賑貸之法曰,顆粒均精,不雜糠粃,而乾燥堅碩,可以久藏者然後,始可及時救民。噫,古之君子,爲民務實之政,蓋推而知矣。前後道臣,非不欲量宜狀請,轉移他邑,而他邑之民,亦無一願受者,其勢誠末由也。且其數,今雖萬七千石,而一年二年,逐年加耗,則不過十年,將至於累萬斛之多,夫然後,雖欲便宜區劃,比此時,似尤不易,此不可不及今變通也。若令廟堂,詳細講究,就本邑耳牟中,減其數之三分一,而從長處置,則在公家,恐無所損,而於峽民,實爲莫大之幸。此非臣謏淺之見,倉卒臆料,乃衆民日夕之所顒望者。臣旣目見一邑東西民生苦樂之懸殊,徒懷嚴畏,終若泯默,則是負明昭也,虧職分也,臣豈忍爲此哉?且念本府,嶺之東西,俱有黃腸山,東則官府不遠,申禁甚嚴,斧斤不入,蔚然可觀。西則距京師稍近,且通峽江,故夤緣偸竊之弊,從前間或有之,而每自京司各軍門,或稱燔造木·船材,行關於本道巡營,伐木於本府嶺西近水之地,乘時流下,京中奸細之輩,千方百岐,圖得關文,憑籍斫伐,或不無稍犯封山者。臣到任以後,一邊報使,且發遣將差稱以自京來者,搜括逐送,使不得接跡於境內,而若自京司軍門,初無行關之事,則雖有奸徒百輩,無以容其力,而莫重禁山,可免日後童濯之患。至於燔造木船材,雖是京司軍門之所不可廢者,捨封山邑,而必多可取之地,亦自廟堂,一番申飭,則恐合事宜。答曰,省疏具悉。頃者下敎,意蓋爲民,而首能應旨,予庸尙矣。第一件事,令備堂消詳稟處,第二件事,此非稟處者,此弊熟知。曾聞前監司金孝大在任時,嚴禁此輩云。雖然其若用木,捨關東何,刻期嚴禁則不無窒礙之端。大抵牟利之輩,請囑京司,圖得關文,則名雖爲私,必也犯公,誠若所陳,此後凡於此事,切勿見欺於此輩,必循其公,則庶可救弊,亦令備局嚴飭京司,必也報知備局,然後行關事,一體申飭。此蓋大利所在,只充其慾,不顧公私,關文雖曰一株,差人必也百倍,此前道臣金孝大之嚴禁者也。其若不然,於今末世,關東一道,其將遍作平野,可勝寒心,豈特備局申飭?其所操切,在於道臣,若有此弊者,嚴加禁斷,其或有濫斫者,先囚禁而狀聞事,令備局一體分付道臣,可也。
趙昌逵以訓鍊都監·一二所巡廳·左右捕廳言啓曰,去夜無犯夜人被捉之意,敢啓。答曰,知道。
癸巳十二月初一日午時,上御集慶堂。藥房入診,三大臣同爲入侍,詣臺臺臣追後入侍時,都提調申晦,提調蔡濟恭,副提調魚錫定,領議政金相福,左議政金尙喆,右議政元仁孫,記事官權偀,記注官趙夢濂,記事官李勉修,醫官方泰輿·鄭允協·慶絢以次進伏訖。相福曰,離次經宿,聖體,若何?上曰,撤漏後乍睡矣。相福曰,水刺,何如?上曰,一樣矣。上命讀御製訖。上曰,更思之,只八朔停吹,極爲苟且矣。昔年九月,雖進爵,至月又爲直宿矣。尙喆曰,今日之慶,每以關係聖躬爲敎,而不獨爲聖躬仰請矣。上曰,請賀請宴,猶可也。一件事則尤爲不當矣。相福曰,爲稱慶者,實有所重也。尙喆曰,每以孝思下敎,而更奏文昭殿,則祖宗陟降,豈不欣喜乎?晦曰,臣等雖不敢仰達,而鬱鬱之懷亘中矣。相福曰,二十歲時爲摠府,而今八十歲重臨,此豈非大慶乎?上曰,卿等足謂之慶,而予則支離矣。濟恭曰,每於他事,論孔聖過不及之訓,而於殿下,豈不論過字乎?上曰,過字,在於卿等,非在予也。上曰,聞湖西御史言,則湖西晏然云矣。相福曰,靑州雖尤甚,自上有蠲還停役之恩,故皆晏然矣。尙喆曰,間間被災,而非慘歉矣。流民皆姑避,雖以驪·陰兩邑言之,雖有聖敎,民若遠去,則其間豈可盡還乎?晦曰,湯劑已冷,請更溫而來矣。上曰,今日予當不飮矣。晦曰,非如此下敎者矣。濟恭曰,此敎誠萬萬意外矣。尙喆曰,豈爲初六日而不進湯劑於初一日乎?至於常參停止之敎,尤萬萬過中矣,濟恭曰,今日離次撤漏後還內,尤宜加進,前日如此之時,每進三貼矣。相福曰,臣等之意,豈帖然乎?遞改臣等,更代他大臣,則未知何以爲之?而臣則病狀難强,而不敢顧身者,只望此事之行矣。今旣未行,臣當退去矣。尙喆曰,臣亦病脚難動,而未暇顧身者,專爲此事,旣未得爲臣道,則冒居而亦何爲哉?請被罪而退矣。仁孫曰,臣等旣不爲臣職,伏願被罪退去矣。上曰,過矣過矣。晦曰,湯劑更溫而來,伏願進御矣。上曰,今日予當不進矣。晦曰,今日入侍大臣,雖欲退去,未覩進劑,豈敢退去乎?濟恭曰,左相與臣則旣承下敎,如金石矣。上曰,予非激惱諸臣而然也。仁孫曰,旣爲過中不進則等也。上曰,詣臺臺臣入侍出榻敎司諫李鎭恒,掌令李重馥進伏。鎭恒·重馥合辭奏曰,有午前勿爲臺廳啓辭之傳敎,而不善奉承,臣等矇然傳啓,承宣矇然捧納,承宣旣已遞差,臣等均有其罪,何敢晏然冒居於臺次乎?請命遞斥臣等之職。上曰,與曩時有異,其所不察,不是異事,勿辭亦勿退待。鎭恒請還寢殺獄罪人河必雄,印章僞造罪人宋興三減律定配之命,依律處斷。上曰,勿煩。重馥曰,請還寢罪人張光碩減律定配之命,依前下敎擧行。上曰,勿煩。已上出擧條重馥曰,陞庠課製之前後申飭,何如?而歲色乘窮,餘日無多,大司成由限已過,一向引入,莫重課試,一任其遲延,揆以事體,誠爲未安。請當該國子長從重推考,催促擧行。上,下詢曰,當爲之乎?相福曰,自外聞之,則情理亦難强迫云矣。仍命書批答曰,今聞大臣所奏,與無端有異,亦不可爲此人,而莫重課試,歲末遲滯,不可推考而止,遞差,可也。出擧條上命錫定,讀奏畿伯狀聞。上曰,大臣之意,何如?相福曰,三邑之民,不可不濟賑,而畿營有昨年帖價穀及營賑穀,依狀請三千石許劃,何如?若有所餘,必當還納矣。上曰,依爲之。出擧條相福曰,湖南尤甚邑尤甚面,設賑處軍布,限麥秋停退事,有左相所陳達,卽今所納者,麥秋後備納,不過數三朔,而窮民猶可以紓力,軍門亦似無所妨,故特命許施矣。湖西一體爲之,何如?上曰,所奏誠是,依爲之。出擧條相福曰,判尹李翼元,詞訟劇地,受任頗久,今姑許遞,何如?上曰,依爲之。出擧條相福曰,城外有虎患,致有傷人云。令軍門捕捉,何如?上曰,依爲之。相福曰,此則臣等當自外分付矣。上命書傳敎曰,判尹國子長有闕,政事當日爲之。又命書傳敎曰,承旨有闕代,以在京無故人備擬。晦曰,日已晏矣。請進湯劑。上曰,此月此日,予當不進矣。晦曰,今日不進湯劑,豈有義乎?仍奉湯劑跪進。上進御訖。濟恭曰,臣當先退煎入矣。仍爲先退。相福曰,臣等若奉承聖敎,以至明年八月,伈伈而在,則曰有邦禮,曰有臣分乎?尙喆曰,明年非但賀宴也。上曰,然故予志愈固矣。俄而,濟恭持湯劑進伏。上進御訖,諸臣以次退出。
癸巳十二月初一日酉時,上御集慶堂。坐直承旨入侍時,右副承旨李致中,假注書黃錫範,記注官趙夢濂,記事官李勉修,以次進伏。上命致中,讀奏江陵民瘼狀聞訖。上命賤臣曰,勿以藥房入侍往傳,只以判府事及戶判入來之意,往諭焉。臣承敎出來,與判府事申晦,戶判蔡濟恭偕入進前。上以江陵耳牟事下詢。晦曰,耳牟爲救荒資,所不可無者,然其數太多,則有難處置,耳牟四石,換正穀一石云。令道臣從長消詳,或發賣于民間,或換爲正穀,俱爲無妨矣。上曰,黃腸木事,何以則可乎?濟恭曰,此當嚴禁矣。晦曰,近來木物甚踴貴,京中則無處可得,貢人每貿來于嶺東,故或有濫及封山之弊。然一向嚴禁,則木物一款,似當難繼矣。上命書江陵疏批答訖。晦起伏曰,臣等旣已入來,願奉進湯劑矣。上曰,止之。今日則必不飮矣。濟恭曰,俄者入侍時,以日暮後,當進下敎矣。更鼓已下,伏望進御焉。上曰,今日大臣,以第一二件事,又欲困予,是以欲初不進御,便臥此堂矣。晦曰,大臣未得爲所當事,故只達其衷情而已,豈可如此下敎乎?上自呼小字曰,此豈可爲之耶?今若以壽字受號,則誠陋矣。晦曰,國祚如是,將何以形容乎?臺臣處分後,大臣今方胥命,而小臣則職在藥院,猶此抗顔,尤切惶悚矣。上笑曰,時時如此然後,大臣庶可止請矣。命書傳敎曰,勿待命事,遣史官傳諭,仍傳命召,書傳敎訖。濟恭曰,更鼓向深,湯劑尙未進一貼,臣等萬萬焦迫,當冒罪奉入矣。仍趨出,與副提調魚錫定,醫官方泰輿·鄭允協·慶絢偕入力請。上曰,止之。濟恭曰,臣等竟日顒望之餘,幸借方寸之地,若未進湯劑而退,則是無臣分也。雖蒙斧鉞之誅,臣不敢退矣。晦又懇請。上曰,至誠矣。仍起坐,進御一貼訖。命同副承旨李入侍,命讀倭船狀聞後,又進一貼。卽命退,諸臣退出。
上在慶熙宮。停常參·經筵。
辰時,日有右珥。巳時,日有兩珥,日上有背。
藥房都提調申晦,提調蔡濟恭,副提調魚錫定啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。觀今世界,時體世界,問邦慶若此,問建功若此,果若此,十干支皆稱甲,有何他名?十二時皆稱子,亦何他字,再昨夜睡勝,昨夜復若前,此夜後兩飮建功然也。且再昨五更若昔,以踰昨夜,一夜若十五更,其悶曷勝?氣何暇諭?待敎入侍。
中宮殿·惠嬪宮,藥房口傳問安。答曰,知道。
備忘記,傳于李曰,都承旨徐有寧許解,其代洪樂仁爲都承旨,牌招察任,三院副提調例兼,房依前。又傳曰,其敢若此,待開門更爲牌招察任,此後傳旨勿稟。
備忘記,傳于任希曾曰,古則中官有文者多,於今漠然,人人惟純然,故再昨憶昔窩,命書御製,亦有誤書者。甚至於議字,萬古料表,何憶古相名書以誼字,令諸大臣,聞命讀故乃覺,此後凡諸敎文,必待承宣,暮年亦何堪乎?
備忘記,傳于任希曾曰,自古來今,皆有甲乙,議其雖莫重,其請者愛君,立異者亦愛君,而今何純然?其於內局,古則有意異,且其中亦有見王覇者,而然主補者,渠意而然也。主瀉者,其亦意而然也。雖然於今,與古異焉。今日諸臣意,雖由愛君,然體君固心,宜有立異者,暮年衰君,豈云瀉劑?亦有其效,孰敢有異意而然?建功大劑,日勸二貼,豈時中意?且聞其君甚苦敎,宜有過二貼之意,而其亦純然,此一則時體,二則時體,而且一則汨董,二亦汨董,果若此,其將十干支皆稱甲,十二時皆稱子,豈有是理,豈有此理?此大義理係關者,一何若此,一何若此?噫,今八旬,爲時體世界,君汨董世界,君豈有此義,亦豈有此理?中夜興惟,豈特自歉?然靈臺其亦羞,予雖亘中,何云今世?唯俟百世,與我同志者卽此,則關係八旬寄寓近者,雖當隆冬,於頭流汗時,或脫帽而臥汗乾,此亦建功過中而然也。昨夜强飮二貼,今朝頉已見。噫,若聽下敎,豈至乎此?何待撞申聞鼓?入侍當下敎,先令內局知悉。
備忘記,傳于徐有大曰,連爲相値,次對進定明日。
李啓曰,諫院闕啓,事甚未安。除在外外,獻納李益烍,卽爲牌招,何如?
以獻納牌招啓辭,傳于李致中曰,此皆睡乎?若知八旬其君,何待牌招長官?安徐,皆依頃者例捧傳旨,政官牌招開政。
傳于李曰,內局入侍,坐直承旨與敦寧都正,同爲入侍。
有政。吏批,行判書朴相德病,參判鄭尙淳進,參議未差。右副承旨李致中進啓曰,判書朴相德牌招不進,參議未差,小臣獨政未安,何以爲之?敢稟。傳曰,仍爲之。
以南絳老爲獻納,沈翔雲爲右通禮。有政。兵批,判書具允鈺病,參判金鍾正病,參議李世演病,參知任珹入直進。以李益烍爲副司直。
李,以弘文館言啓曰,本館下番闕直,事甚未安。副修撰李會遂,旣有只推之命,更爲牌招入直,何如?傳曰,允。
又以侍講院言啓曰,本院新除授司書李德師,自鄕上來云。卽爲牌招察任,何如?傳曰,允。
趙昌逵,以訓鍊都監言啓曰,城外至近處,有虎患,發軍搜捕事,大臣陳達蒙允矣。都監善放砲手六十名,將官率領,卽爲發送,各別搜捉之意,敢啓。答曰,知道。
又禁衛營·御營廳言啓曰,城外至近處,有虎患,發軍搜捕事,大臣陳達蒙允矣。善放砲手五十名,卽爲發送,各別搜捕之意,敢啓。答曰,知道。
又以禁衛營·一二所巡廳·左右捕廳言啓曰,去夜犯夜人無被捉之意,敢啓。答曰,知道。
癸巳十二月初二日巳時,上御集慶堂。藥房入診,坐直承旨,敦寧都正同爲入侍時,都提調申晦,提調蔡濟恭,副提調魚錫定,同副承旨李,敦寧都正李鎭翼,記事官權偀,記注官趙夢濂,記事官李勉修,醫官方泰輿·鄭允協·慶絢·李敏德·金光顯·金守儉,以次進伏訖。晦曰,聖體,若何?上曰,一樣矣。晦曰,寢睡·水刺,何如?上曰,亦一樣矣。頭部有汗脫帽矣。晦曰,頭部諸陽之會,有汗氣則果好矣。上進御湯劑訖。濟恭·錫定先退,鎭翼進伏。上曰,年幾何?鎭翼曰,四十四矣。上曰,此則非南行承襲也。雖承旨,亦當爲之矣。麟平大君別號謂何?鎭翼曰,松溪矣。上曰,與全恩君爲幾寸乎?鎭翼曰,七寸叔矣。上曰,於予爲九寸矣。上曰,李重祜以何官遷判尹乎?曰,以工曹參判陞遷矣。上命鎭翼,讀松溪記稿燕行日記。仍命書傳敎曰,噫,俗人言,享多年見貴,正謂予也。嗚呼,昔年盛事,自幼熟聞。頃年登朝陽望夕陽,不過一道之間,而其時懸鈴相通,況若親睹?頃年崇文堂,見安興問有御書書答多多云。故命持來,皆奉審,而嗚呼,其中麟平下世後,內殿仍下敎書,付其敎曰,家平床,曾欲爲焉,今設靈寢云,此諺敎也。見此今何忘乎?豈意文集燕行錄之有焉。昨日偶聞都提調,其令敦寧都正李鎭翼持來。噫,八旬何見此文?且御詩多載錄數句讀,此時雖苶,不覺起伏,況御製中所無者多,其誠稀有,豈可泯於後?令芸閣皆闊印,一件給奉祀人,一件內入,當藏于龍興舊邸諸奉安處。嗚呼,昔年事,尙今欽誦。嗟哉,暮年,豈無表意?且此人與李瀁有異,豈止於敦府?今適有窠,工曹參判除授,口傳下批,當日謝恩。嗚呼,全恩父,憶戊戌,尙今思焉。今者回甲,其幾年,且全恩,予常悶焉。頃者通禮副望點下,意蓋在也。右通禮李鎭復,代授敦寧都正,一體口傳下批,亦爲當日謝恩,其令金帶玉圈,拜兩大君祠宇。鎭翼曰,臣家奉兩大君祠宇,又奉兩王子祠宇,雖不敢辭,而誠悶然矣。至於臣身,便成寒士之家,雖欲至誠享祀,何由成禮乎?昨年處分正好,今則與國家偕享矣。上曰,然矣。上曰,南門外讓寧大君奉祀孫誰也?晦曰,李趾光矣。此亦無形勢,故自上特命造祠堂矣。上曰,然矣。上曰,西平府院君有子孫乎?濟恭曰,奉祀孫韓鎭河,特命調用,爲禁府都事,中間遭故,今則罷散矣。上命書傳敎曰,西平府院君奉祀孫,曾命調用,今聞作散云。令該曹隨窠懸注調用。晦曰,誠惶恐,而旣行多日,筋力不逮,伏願許遞焉。上曰,依爲之。晦曰,戶判則比於臣,雖差復,而亦已多日矣。上曰,姑欲置之矣。晦曰,今月爲貶月,尤當遞給矣。上仍命書傳敎曰,最勤莫若藥院,仍都提調奏,仍此以覺提調方帶緊任。副提調家遠,欲下敎而未果,歲將暮,宜一時下敎,內局三提調許解。右相爲都提擧,判尹李重祜爲提調,徐有寧爲承旨三院副提調例兼,房依前。上再進湯劑訖。藥房三提調先退。濟恭曰,向日江永變通時,以三江民戶之殆近萬戶,故一戶所納,以二丁爲定,俾準一萬七千丁之數矣。近因京兆往復,始聞民戶雖近萬數,就其中不得不除其雜頉,則以一戶二丁,決難充一萬七千丁之數云,事勢誠然矣。若以一戶三丁爲定,則於江民,非難辦之事,而在國用,庶無不足之患,故敢達矣。上曰,依爲之。出擧條上曰,詣臺臺臣入侍。掌令沈命德進伏曰,請還寢罪人張光碩減律定配之命,依前下敎擧行。上曰,勿煩。出擧條諸臣以次退出。
上在慶熙宮。停常參·經筵。
藥房都提調元仁孫,右承旨任希敎啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。悶夜長猶少睡,氣則一樣,待敎入侍。
中宮殿·惠嬪宮,藥房口傳問安。答曰,知道。
備忘記,傳于李致中曰,悶夜長悶夜長,踰一夜若百年。今八十若八百,何日慶何日慶?
徐有大啓曰,都承旨洪樂仁,以前任淮陽府使,方在解由未出中,何以爲之?敢稟。傳曰,勿拘。
備忘記,傳于徐有大曰,若知八旬其君,心敢若此,莫能敎子,若今寒,可勝寒心若此。提調·副提調其將闕乎?其令備三員入侍。
傳于徐有大曰,都承旨尙睡乎?更爲催促,備堂旣已整齊,而內局副提調獨不入來,掌務官,令騎曹更爲決棍。
傳于徐有大曰,藥房三提調,尙不備員,掌務官令騎曹決棍十度。
備忘記,傳于徐有大曰,君臣分義,莫逃於霄壤,今日諸臣,若知八旬其君,焉敢若此?一有事則當者其君少年,徒守其志,銓曹亦莫敢檢擬,此何國體,此何道理?若此暮年衰君,其將只自臥殿乎?二品旣來,備堂何若此?連日相値,故强命次對,何爲苟且?今日在京備堂皆來,然後當許入侍以對,暮年紀綱,政院申飭,皆來後以奏。
備忘記,傳于徐有大曰,今日海東人,曰邦慶,曰建功,予則常曰時體,今日已判,若知邦慶,八旬憶戊申帶礪,特增其資,連命內局,若惟其兄,焉敢若此?予則於今曰,熟古氣尙在。噫,彼此人,只名其補,況此月何月,此人何人,焉敢若此?噫,昔正字堂下何如人,而故李奉朝賀,能勸節諭,況其君暮年者乎?二品能來,備堂逡巡,此何國體,此何紀綱?且金應淳今更入侍,予則曰,萬萬料表,此知申時下敎,若何,而其復尋鄕,申飭其令,當詣來京,南衙若此,北寺驕重特甚,暮年何堪?亦可寒心也。
傳于徐有大曰,何時下敎,而備堂尙未盡來云?如是而備郞陞六乎?令兵曹決棍十度。
又傳曰,金相翊睡乎?何如是也。
又傳曰,慢蹇諸臣,其父兄申飭。
備忘記,傳于徐有大曰,於今時體,咸曰邦慶,而此則一套而然也。予自哂也。雖然莫云八旬,其雖步其九,氣雖益衰,心則曰强,此何由乎?靈臺正故也。其若今人,心亦衰矣。雖然權綱在手,猶能制其臣,心亦免昏,閹豎在眼中,深恥漢唐庸君也。雖然難抑者時體,而宜曰戒而何曰抑?此亦意深,一則邦慶時體,一則建功時體,抑雖難也,戒何難也?呼寫幾畢,聞備堂皆來窩中,睡今醒乎?予尙哂也。
徐有大啓曰,大臣·備局堂上,依下敎來待矣。傳曰,竝引見,內局同爲入侍。
徐有大啓曰,明日傳香,禮房承旨當爲齋宿,右承旨趙昌逵式暇,纔已出去。卽爲牌招入直,何如?傳曰,允。
傳于李致中曰,同副承旨內局同爲入侍。
傳于徐有大曰,御製考準儒臣入侍。
兵批口傳政事,以張志恒爲捕盜大將。
傳于徐有大曰,捕將牌招,傳授命召大將牌傳令牌。
徐有大,以吏曹言啓曰,今此社稷·宗廟·徽寧殿臘享大祭,執禮大祝,皆以侍從塡差,而時無職名,令該曹口傳付軍職,何如。
李致中,以兵曹言啓曰,飭已行,前備郞一體特放,仍任實職事,命下矣。依傳敎喬桐府充軍罪人前備邊司郞廳韓尙裕,卽爲放送事,分付該道之意,敢啓。答曰,知道。
又以兵曹言啓曰,依傳敎藥房掌務官金相佑,決棍十度之意,敢啓。答曰,知道。
又以兵曹言啓曰,依傳敎備邊司郞廳權璹,決棍十度之意,敢啓。答曰,知道。
又以兵曹言啓曰,依傳敎藥房請坐掌務官康命徽,決棍十度之意,敢啓。答曰,知道。
李,以義禁府言啓曰,京畿通津府充軍罪人趙曮特放,承傳啓下矣。放送事,分付該道道臣之意,敢啓。答曰,知道。
李致中,以御營廳·一二所巡廳·左右捕廳言啓曰,去夜犯夜人無所捉,敢啓。答曰,知道。
癸巳十二月初三日巳時,上御集慶堂。藥房入診入侍時,都提調元仁孫,提調李重祜,副提調洪樂仁,記事官權偀,記注官趙夢濂,記事官李勉修,醫官方泰輿·鄭允協·慶絢·洪愼讓·崔宗衡,以次進伏訖。仁孫曰,夜間聖體,若何?上曰,一樣矣。仁孫曰,問候批答,有少睡之敎,寢睡,何如?上曰,一樣矣。進御湯劑訖。仁孫曰,診候,何如?上曰,只三人爲之。泰輿曰,脈候左右三部度數調均,脾胃脈候亦勝矣。允協·絢,皆如泰輿所奏。仁孫曰,二貼待下敎矣。諸臣以次退出。
癸巳十二月初三日巳時,上御集慶堂。大臣·備局堂上引見入侍時,領議政金相福,左議政金尙喆,綾恩君具允明,行司直具善行,左參贊鄭弘淳,行司直韓光會,仁陽君李景祜,行判敦寧徐命膺,行司直洪名漢,行司直洪樂性,刑曹判書趙重晦,行副司直李章吾,禮曹判書閔百興,兵曹判書具允鈺,行副司直尹東暹,訓鍊都正李潤成,行副司直尹泰淵·尹得養,吏曹參判鄭尙淳,戶曹參判徐命善,兵曹參判金鍾正,行副司直李瀰·李徽之,大司諫李壽勛,執義李東泰,校理林得浩,左承旨徐有大,假注書黃錫範,事變假注書辛普謙,記注官趙夢濂,記事官李勉修,以次進前訖。相福起伏問,寢睡·水刺之節,何如?上曰,一樣矣。邦慶非時體,於予則已爲太康,而卿等之請,一向如此,豈不沓沓乎?相福曰,洞燭下情,不勝惶感矣。尙喆曰,人君行所當行之事,則不可謂太康,帝舜之時,彈五絃歇南風,而人不謂太康矣。上曰,此時則可以着氣像矣。尙喆曰,今若稱慶,則眞可謂好氣像矣。上曰,賀猶不可,況一節乎?萬萬過矣。相福曰,來年若不上號,則可待何年乎?上曰,八朔內則當固守矣。仍命藥房入侍,進一貼訖。三醫診候而退。上曰,都承旨何過撕捱耶?都提調元仁孫曰,非但情地之自別,院中亦有難安之端云矣。上曰,然乎?相福曰,奉朝賀則少無芥滯之心,而爲子弟則似不得不然矣。上呼儒臣,得浩進伏。命出芸閣,校正御製。得浩承命先退。上曰,初吉下雪,此亦好徵否?仁孫曰,然矣。今歲臘前頻雪,誠爲豐兆矣。上曰,今則民無流散之慮否,雖或姑移他處,旋卽入來矣。上曰,有筵白事,陳達,可也。相福曰,向日臺臣處分後,臣等不勝惶懍矣。上曰,予非以臺啓爲誤也。如此後,本事可止矣。相福曰,臣等雖至被罪,豈敢不奏乎?上曰,建功則八旬君,以此支撑,雖或謂不可一日無,可也,至於賀字,則終不可曉也。尙喆曰,來年若虛過,則國不國臣不臣矣。上曰,此亦時體,眞所謂鄕愿也。尙喆曰,鄕愿者,德之賊也,而臣等所請,民彝物則之所當然也。相福曰,聖孝雖無窮,今者所請,卽擧國同情矣。尙喆曰,殿下若思甲午七月初三日賀班時,則雖追慕中,旣無慶幸之心,而終不允許,臣等寧不悶迫乎?上曰,所重然矣。尙喆曰,臣等愚庸,誠未能上格,若使古之大臣替當,則明主可以理奪矣。上曰,賀則勿論一節,尤可怪異矣。尙喆曰,聖德將何以揄揚乎?相福曰,臣等亦伏聞再昨夜下敎矣。古語偏名不諱,然亦豈無他字乎?上曰,建極大成,後必難踐,以此爲愧矣。尙喆曰,豈敢有此慮乎?歲色已暮,而朝廷事,尙今未爲,此誠切迫矣。上笑曰,未爲者何事也?相福曰,因江陵府使李亨逵上疏,本府還上中,耳牟爲一萬七千餘石,半留則易致腐傷,盡分則民受其弊,請令廟堂變通,而批旨有稟處之命矣。臣等與曾經本道監司之人相議,而無以換作他穀,又難移送隣邑,本道詳定,每患不足,自惠廳年年有所區劃,今若分付道臣,就此耳牟量,宜作錢,報其數於惠廳,自惠廳劃送於詳定不足之代,則似好矣。上曰,曾經道臣,各陳所見,可也。命善曰,江陵耳牟之弊,果如疏陳,曾亦作錢除減矣。其後生耗,又復如前,昨年因御史書啓,廟堂以折米換色之意,覆奏行會,而民皆不願,事遂已云。今若就其中折米或三分一,從市價作錢,補用於詳定不足之代,則似甚便宜矣。鍾正曰,江陵耳牟,還之太多,誠爲民弊,不可不變通矣。雖欲移轉他邑,而他邑絶不願受,雖欲換作他穀,而以代穀法相準,則於民無益而反有害,故民皆不願,所願者,惟在於作錢,而考見監營謄錄,則年前耳牟屢千石作錢之事,今亦以折米或三分一,從市直作錢,則可除此弊,而事似便當矣。上曰,依爲之。相福曰,御史李會遂,以素沙橋改造時,破漕船·戰船中許給之意仰達,有令備局稟處之命矣。此橋在於畿湖兩道之交,公私行人之所共由,而其橋材之難辦,誠如御史所奏,但退船許給,曾無其例,亦是難繼之道,分付兩道道臣,橋毁改造時,容入物力相議,以某樣穀物覓助,何如?上曰,依爲之。相福曰,禁衛大將李潤成,方兼帶捕盜大將,而兩務俱劇,其捕將之任,今姑許遞,何如?上曰,依爲之。出擧條相福曰,趙曮伊日有實病,故不得入來云矣。命書傳敎曰,飭已行,前備堂趙曮特放,給牒敍用,其時備郞一體特放,仍任實職,書傳敎訖。重晦進前曰,諸道狀聞入來後,同罪未放者抄奏事,曾有定式矣。今番放未放啓聞畢到,而其中亦有同罪未放者,故敢達矣。興陽稅穀,符同濫載,以致臭載,罪座首吏房監色·船主沙工,竝爲特敎定配,而座首吏房則蒙放,監官朴東采,色吏金溢,船主金贊己,沙工安正位,入於仍秩矣。上曰,一體放,可也。重晦曰,泰安座首韓得周,色吏韓碩信,以稅船臭載後,極米瞞報事,定配於富寧·三水,此則與濫載不同,而同是稅穀事,何以爲之?上曰,不甚相遠,一體放,可也。重晦曰,封山松偸斫罪,四名蒙放,而碧潼魏太佑,三水文有漢,亦同罪未放矣。上曰,一體放,可也。重晦曰,各道放未放修啓時,雖有特敎定配者,觀其所坐之輕重,或置稟秩,或置仍秩,自是諸道例規,而至於全羅一道,則啓本頭辭,每以特敎定配者,不敢擧論云,而不分輕重,一例置之於未放秩,諸道規式,未免班駁,此後依他道例,一體擧行事,分付,何如?上曰,此則過矣。此後依他道例擧行事,分付,可也。允鈺進伏曰,今番,都政時,營將中軍,姑無準朔者,其中纔滿十四朔者,推以作窠,以爲陞擬之地,何如?上曰,一體爲之,可也。允鈺曰,卽今宣薦出身,厥數甚多,疏通實難,而年前有守門將望勿擬之敎,故自下不敢遷擬,其將仍作定式而遵行乎?上曰,若是數多,予何知之,依用調用,可也。俱出擧條壽勛進前啓曰,請還寢殺獄罪人河必雄,印信僞造罪人宋興三,減律定配之命,依律處斷。上曰,勿煩。又啓曰,新除授司諫金樂洙,時在江原道春川地,請斯速乘馹上來事,下諭。上曰,依啓。又請還寢停樂下敎。上不答。命書傳敎曰,嗚呼,予雖不肖,八朔停吹,寔由追慕,則嗟哉,海東臣子,孰敢異意,而稱以所懷,欲開其端,靜思嚴處,意在嚴堤防,若此其所懷,可謂毛將焉傅。今者李壽勛曰,以所懷欲請于此,何異於彼一時此一時?人君處分,不可異同。噫,春秋胡傳,豈不云以此堤坊乎?噫,頃已堤坊猶若此,若此不已,暮年何堪?於今其何?先後楷梯,大司諫李壽勛亟施不敍之典,以示予固堤坊之意。又命書傳敎曰,此時歲末兩司,豈無長官?薇垣長處分代,承旨任希曾除授都憲,雖已下諭,莫重過歲問候,何可逡巡?自政院另加申飭。又命書傳敎曰,承旨有闕代,敦寧都正李鎭復除授,牌招察任,房依前。書傳敎訖。東泰進啓曰,請還寢罪人張光碩減律定配之命,依前下敎擧行。上曰,勿煩。仍命都承旨入侍。入侍後,上曰,准陽亦有耳牟還上乎?樂仁曰,無此弊矣。上問其土俗及年事豐歉後,下敎曰,湯劑更持來,可也。仁孫曰,纔已進御,稍晩復進,何如?上曰,依之。仍命退,諸臣退出。
癸巳十二月初三日申時,上御集慶堂。藥房入診,同副承旨同爲入侍時,都提調元仁孫,提調李重祜,副提調洪樂仁,同副承旨李鎭復,記事官權偀,記注官趙夢濂,記事官李勉修,醫官方泰輿,以次進伏訖。上曰,日氣頗寒矣。仁孫曰,甚寒矣。上進御湯劑訖。上曰,同副父病,何如?鎭復曰,夏秋痢症甚劇,近則少愈,而連用艱澁,故每不參候班矣。上曰,能酬酢乎?仁孫曰,臣與之言,則能爲酬酢而未能平常矣。上命書傳敎曰,同副承旨特除,意雖在焉,予意夙夜之任,若何?今聞果然,仍任敦寧都正,其代前承旨金若行除授,房順房。上曰,張志恒方在何處乎?樂仁曰,在高陽云矣。上命書傳敎曰,捕將張志恒在外云。將臣體重,其令催促入城,其間令右大將兼察,牌招聽傳敎。上命書明日香祗迎傳敎。仁孫曰,日寒若此,權停伏望矣。上又命書傳敎曰,日寒若此,予亦若何?都提調且奏,旣許明日傳香後禮房承旨五陵奉審回奏。上曰,國子長陞補當善爲之,今日爲七抄,則何時可畢乎?仁孫曰,聞方娶妻云矣。上曰,然則提調此職難矣。仁孫曰,尙遠矣。上曰,婚禮,父母當主管矣。重祜曰,此私事,豈可以此而遞職乎?上命書傳敎曰,因下敎,聞都提調所奏婚禮,人之重者,暮年宜顧,提調子今方成婚云。判尹內局兼帶許遞,其代知敦寧徐命膺除授。上曰,都承旨與李瀰,引嫌相避,過矣。以例事相對,可也。樂仁曰,今因言端,敢達矣。仍泣曰,所遭豈有如臣家者乎?特蒙聖上曲貸之恩,得有今日,而臣父則豈可謂再生之恩乎?百番生成矣。臣之父子兄弟,感祝無地矣。上曰,至誠矣。懷此心而肌膺豈能不敗乎?諸臣以次退出。
癸巳十二月初三日初更,上御集慶堂。坐直承旨入侍時,右副承旨李致中,假注書黃錫範,記注官趙夢濂,記事官李勉修,以次進伏訖。致中以藥房提調出去時,留門事仰請,上命賤臣,出傳開門表信訖。命書傳敎曰,李瀰頃者處義雖過矣,靜思無隱質直,故心庸尙矣。今日入侍下問,知申不欲相語,而奉朝賀勸云,其涉訝焉。曰因此旣已飭勵,則有何若此云,對曰,嫌事云,此千萬過矣。噫,豈特奉朝賀勸也?雖過於此者,仰體昔年,因甘陵下敎勸解,況此乎?此後視若前日而勿嫌事,已面飭,亦爲申飭焉。又命書傳敎曰,許多耆堂,不可人人,故禮單雖到,循例踏下,靜思兪彦述,予不識何狀,晩後乃知,見其所爲,毫無挾雜,質朴可尙,況入耆社若干年,遽聞此報,豈無表意?況兩兪前後聞此,予庸愴焉。令該曹原致賻外加給,以示此意。書傳敎訖。卽命退,諸臣退出。
癸巳十二月初三日二更,上御集慶堂。坐直承旨,儒臣同爲入侍時,校理林得浩,右副承旨李致中,假注書黃錫範,記注官趙夢濂,記事官李勉修,以次進伏。上命致中,讀奏祭報府訖。又命得浩進前,問校正御製事。得浩敷奏訖。命致中讀漢陰集序文後,又命讀梧里集及白沙集年譜,讀奏訖。命退,諸臣退出。
上在慶熙宮。停常參·經筵。
藥房都提調元仁孫,提調徐命膺,副提調洪樂仁啓曰,節屆隆冬,寒事轉劇,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。夜長心悶,日寒氣悶,兩悶兼焉,氣則一樣,待敎入侍,內殿氣候一樣,惠嬪·世孫與嬪宮氣候,亦一樣矣。
中宮殿·惠嬪宮,藥房口傳問安。答曰,知道。
李致中,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
備忘記,傳于趙昌逵曰,來再明祗迎送停,承旨奉審,依今日只十日祗迎,仍宿憶昔窩,凡諸等節,皆依前下敎。
傳于趙昌逵曰,奉審承旨入侍。
傳于李曰,內局入侍,儒臣持問答,坐直承旨同爲入侍。
傳于金若行曰,內局入侍,坐直承旨與儒臣,持月沙集·西厓集,同爲入侍。
黃錫範呈辭代,尹行晉爲假注書。
李致中啓曰,左邊捕盜大將張志恒自鄕上來云。卽爲牌招,傳授命召·大將牌·傳令牌,何如?傳曰,允。
兵曹口傳政事,副司果韓鼎裕·徐有臣·申在善·李世奭·申應顯·郭鎭純·張淀·李福徽·魚錫齡·宋述孫·申昕·李濟萬。
傳于李致中曰,明日次對,如或不爲之,曾有例,亦有下詢事,分付備局,次對依例爲之。
李致中,以訓鍊都監·一二所巡廳·左右捕廳言啓曰,去夜犯夜人無所捉之意,敢啓。傳曰,知道。
癸巳十二月初四日巳時,上御集慶堂。藥房入診,坐直承旨·儒臣同爲入侍時,都提調元仁孫,提調徐命膺,副提調洪樂仁,同副承旨金若行,校理林得浩,修撰李會遂,記事官權偀,記注官趙夢濂,記事官李勉修,醫官方泰輿·鄭允協·慶絢·李敏德·許·元命述,以次進伏訖。仁孫曰,日氣極寒,聖體,若何?上曰,一樣矣。仁孫曰,寢睡·水刺之節,若何?上曰,一樣矣。仁孫曰,中宮殿氣候,若何?上曰,一樣矣。仁孫曰,王世孫氣候,若何?上曰,好在矣。上進御湯劑訖。仁孫曰,診候,何如?上曰,置之。三提調先退,若行·得浩·會遂進伏。上曰,上番儒臣讀問答。得浩讀訖。會遂又讀承史以次讀之。上曰,昨日學製榜持入。賤臣趨出持入。上命若行讀奏訖。諸臣以次退出。
癸巳十二月初四日申時,上御集慶堂。藥房入診入侍時,都提調元仁孫,提調徐命膺,副提調洪樂仁,記事官權偀,記注官趙夢濂,記事官李勉修,醫官方泰輿,以次進伏訖。上進御湯劑訖。上曰,俄讀學製榜,而其中有朴鳳壽,或有同名者被抄乎?仁孫曰,果被抄,而臣亦見其文,夙成矣。上曰,提調方帶芸閣乎?命膺曰,然矣。上曰,麟平大君文集,何時當刊出乎?仁孫曰,校正活印似久矣。命膺曰,詩卷則御製當書極行,賡韻降一字書之,而至於燕行錄,則無極行平行之別,雖是一秩之中,規例則當異矣。上曰,當然矣。命膺曰,旣有言端,敢達矣。文集中御詩,有不登於聖列御製編中者兩首,此則添入於列御聖製中,似好矣。上曰,置之。旣刊其文集,則亦何異乎?諸臣以次退出。
癸巳十二月初四日申時,上御集慶堂。坐直承旨儒臣,同爲入侍時,右承旨李致中,校理李兼彬,副修撰李會遂,假注書尹行晉,記注官趙夢濂,記事官李勉修,以次進伏訖。上命賤臣,右承旨持祭報府入侍,右承旨趙昌逵進前。上命讀祭報府。上命儒臣讀西厓集後,又命李會遂讀月沙集。上曰,今者捉虎領來人,此非小虎,卽大虎,其涉可嘉,弓矢賞給,三殺砲手,依前自內施賞例,分等施賞,擔來人,亦令本營施賞,此虎下本營。出傳敎以次退出。
上在慶熙宮。停常參·經筵。
藥房都提調元仁孫,提調徐命膺,副提調洪樂仁啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。昨夜悶長少勝,而三覺少食,開東時覺,莫知昨今,意謂內局過時,問而知曉,而其猶惝怳,久而雖知,其猶依俙。嗚呼,今曉,益衰已判,萬機何言?日寒少解,此則於予倖矣。氣何暇諭?次對同入。
李致中啓曰,大臣·備局堂上,依下敎來待矣。
傳于李致中曰,引見內局,同爲入侍。
備忘記,傳于趙昌逵曰,於今時體,曰建功謂金丹,果若此予若此,今予詳諭悶夜長數少食,故昨夜二更,少食羹湯,次少食湯粥,而五更前食麪,睡而覺,窓已開東,故誤謂昨夕,夕入侍,若是晩乎?問于左右,今僅開東云,而亦未覺曉,精神惝怳,良久雖知,其亦昏矣。日照窓然後,心開朗而乃覺。此於生人今世人,此甚於頃年夕。噫,賜几杖相,年猶八十八而爲領相,今予僅八旬,若此豐亨時體,建功時體,宜抑可辨。噫,梧里姓名,莫能記,只云賜几杖相。噫,今日次對,領相必稱左相,左相必稱領相,三相只稱二,一相在內局故也。嗟哉,八旬,曷勝苟且焉?
備忘記,傳于洪樂仁曰,頃年晝已若此,今年曉亦若此,於夜曰晝日照窓,然後精神定焉。建功有功若此,欲停一貼,少息心神,今內局知悉。
備忘記,傳于趙昌逵曰,嗚呼,明日何日?卽昔癸巳年隨內局直宿日也。其意冥然,八旬重逢此日,予懷千萬,自此日後,過明年八月晦日,豈特鼓吹?雖草笛何敢?況歲歉猶撤樂,況此乎?明年八月前,大享登軒架,皆依前命,莫重陪進者,亦若例,而大小科唱榜,殿庭軒架,當只設,儀曹禮房知悉。
傳于趙昌逵曰,大學坼榜後,被抄儒生,竝來待。
李致中,以禁衛營·一二所巡廳,左右捕廳言啓曰,去夜犯夜人無所捉之意,敢啓。傳曰,知道。
李致中,以訓鍊都監·禁衛營·御營廳言啓曰,依傳敎本廳捉虎軍,卽令召還之意,敢啓。傳曰,知道。
癸巳十二月初五日辰時,上御集慶堂。藥房入診入侍時,都提調元仁孫,提調徐命膺,副提調洪樂仁,記事官權偀,記注官趙夢濂,記事官李勉修,醫官方泰輿·鄭允協·慶絢·李敏德·李長周·金光顯,以次進伏訖。仁孫曰,俄有一貼減之之敎,而此下敎,決不敢奉承矣。上曰,今日行素矣。仁孫曰,八旬豈可行素乎?上曰,薑桂豈可恣飮乎?仁孫曰,薑桂豈當於行素乎?上曰,鹿茸豈可食乎?仁孫曰,鹿茸豈爲滋味乎?仁孫以手奉湯劑進獻。上曰,今日姑停,亦何妨乎?命膺曰,湯劑尤重於水刺矣。樂仁曰,追慕冞切,而益進湯劑,乃爲仰體之道矣。命膺曰,聽於無聲,視於無形之義,當進之矣。上曰,予以聽無聲視無形之義,當進之矣。上起坐着笠子,進御湯劑訖。仁孫曰,有光聖孝矣。命膺先爲退出,俄而,命膺持湯劑,更爲進伏。上進御湯劑訖。諸臣以次退出。
癸巳十二月初五日辰時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,行司直具善行·韓光會·仁陽君李景祜,行副司直李章吾,禮曹判書閔百興,行副司直洪樂性,兵曹判書具允鈺,行副司直尹東暹,判尹李重祜,訓鍊都正李潤成,行副司直尹泰淵·尹得養,吏曹參判鄭尙淳,戶曹參判徐命善,行副司直李瀰,大司諫任希曾,掌令慶再觀,副校理李謙彬,右副承旨李致中,假注書尹行晉,事變假注書辛普謙,記注官趙夢濂,記事官李勉修,以次進伏訖。上曰,以建功爲金丹,邦慶爲時體,誠可笑矣。大臣以次進伏問候。上曰,予有大覺者,昨日大虎捉得,無奈不好之徵耶?是乃山靈,陽衰陰盛之徵也。右相曰,樹木多處,每有此患。上命御將曰,自本營已施賞乎?對曰,已施之矣。肉則何以爲之?對曰,雖軍卒,不欲食之矣。上曰,喫虎肉則忘症有之矣。上曰,旣得虎,當深冬,三軍門捉虎軍,皆令召還。出傳敎內局請進湯劑。上曰,予今行素,豈飮湯劑?都提曰,殿下今非行素之時,況又湯劑,何關於行素之節耶?上曰,鹿茸入之,此非肉類耶?都提曰,七十飮酒食肉,況今八旬之時乎?上曰,卿等爲予更少矣,此則何爲而然耶?諸大臣交奏其不然之意。上曰,爲祖母豈不如是乎?累進湯劑而不進。上曰,向日大司成望,誰爲副誰爲末耶?左相對曰,趙晙·李性源也。上曰,好矣。上曰,向日臺臣所懷非矣。左相曰,事關禮樂,則臺臣豈不爲之乎?領相以徐命瑞事進奏,右相以徐祖修事進達,而領議政金相福所啓,向者前縣監徐命瑞,以山訟事,被削職之罪,而未入於今番歲抄書入之中,此由於該府之不善擧行云。此後歲抄,依例書入之意,分付,何如?上曰,依爲之。出擧條相福曰,徐祖修事,頃已査辨,而其所定配,實由當初不卽就訟之罪而已。間經大霈,且有罪名,與此相類而蒙放者矣。上曰,一體特放,可也。左議政金尙喆所啓,驪州御史馬牌見失事,臣於當初誤聞,見失於驪州,心有所疑訝,果有陳達矣。追聞遺失於中路云。若然則罪在御史,不可仍置,依續典勘處,何如?上曰,事有料表,當該御史特施不敍之典。出擧條上曰,下番翰林之相貌,有其父之典刑乎?左相曰,頗同矣。上曰,卿見故重臣李匡世乎?左相曰,見之矣。重臣之相好矣。上曰,相貌甚好而心亦好矣。諸臣以次退出。
上在慶熙宮。停常參·經筵。
未時,太白見於巳地。
藥房都提調元仁孫,提調徐命膺,副提調洪樂仁啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。唐詩云,春寒惻惻掩重門,況暮年臘寒乎?古見一書,稱孝子題名,寒徹骨今予冥然,冷徹骨氣何暇諭?待敎入侍。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
傳于李致中曰,內入直食代外,盡爲待令,延和門侍衛安徐,承旨時服,只宣傳官待令。
傳于徐有大曰,六十一年,復踐內班院,令惠廳,米十石賜給。
備忘記,傳于洪樂仁曰,今日何日?昔直宿時,予懷千萬,於今歇後,豈曰孝也?亦豈子道?嗚呼,回甲,復見直處。嗟哉,八朔,今若夢焉。君則追慕,臣則時體,宜稱此也,何云邦慶?甚矣時體何迷昏?八朔從容,須爲予言,脫時體胄,解時體甲,於八朔內,雖草笛何聞?今日地定,孰敢擾予?
備忘記又曰,借問世人,三皇一萬八千歲,其何言,而堯舜百十歲也,其果若予乎?且問建功,其果金丹,秦皇·漢武,何求海中,曰以邦慶,卽時體也。咸曰神丹,亦時體也。於今時體,一何多乎?於今嗟哉風物護匣,已藏於八朔前,孰敢彈吹?追慕雖切,庶可從容,宜將含枚,廣頒時體,逢此今日,予懷千萬。
傳于金若行曰,內局入侍,湯劑置之,只儒生入侍。
備忘記,傳于趙昌逵曰,賜書傳李子,豈爲憶延平?亦有思故相也。
趙昌逵,以內醫院官員,以都提調意啓曰,崔泰齡子,依李行訥例,入屬本廳事,命下矣。崔泰齡子崔遂燁,入屬鍼醫廳,令該曹口傳付軍職,冠帶常仕,何如?傳曰,允。
李致中,以御營廳·一二所巡廳·左右捕廳言啓曰,犯夜人無所捉之意,敢啓。傳曰,知道。
癸巳十二月初六日辰時,上詣延和門殿座。入侍時,行都承旨洪樂仁,左承旨徐有大,左副承旨李致中,右副承旨李,同副承旨金若行,記事官權偀,假注書尹行晉,記注官趙夢濂,記事官李勉修,以次侍立訖。上具翼善冠·袞龍袍,步輿出通陽門,仍詣延和門外,降輿板位。上命入直軍兵進前後,仍爲勞問。上曰,連日日寒若此,厦氈莫能堪,況冷處入直軍兵乎?楚莊雖以五覇主,能令三軍,若挾纊,況今予懷,依昔年愛恤乎?嗚呼,今日卽昔此年直宿日,故因其懷問入直軍兵,豈可聲音文具?今日入直禁軍龍虎營,訓局自訓局,局長廳亦令訓局,禁營亦自禁營,扈衛廳有廳軍,各門把守鄕軍,令兵曹皆門下鑰時,煮粥以饋,饋粥後下鑰。出傳敎還內後,諸臣以次退出。
癸巳十二月初六日申時,上御集慶堂。藥房入診,陞補儒生同爲入侍時,都提調元仁孫,提調徐命膺,副提調洪樂仁,記事官權偀,記注官趙夢濂,記事官李勉修,醫官方泰輿·鄭允協·慶絢·文白昌·金光顯·洪信讓,以次進伏訖。仁孫曰,日寒如此,臨門勞動,聖體,若何?上曰,一樣矣。仁孫曰,寢睡之節,若何?上曰,一樣矣。上曰,今日卽昔年直宿之日也。豈可進湯劑乎?仁孫曰,今日豈可不進乎?陟降俯臨,必以進御爲喜悅,仰體陟降之意,實爲大孝矣。命膺曰,昨日以聽無聲視無形之義進御,今日亦豈不進御乎?樂仁曰,提調言是矣。以親心爲己心之義,進御伏望矣。上曰,當此日豈爲孝乎?仁孫曰,有光聖孝矣。聖壽靈長,邦籙無疆,豈作有光乎?上曰,卿前則善聽矣,今何不然乎?仁孫曰,今日則決不可奉承矣。仍奉湯劑以進獻。上進御訖。儒生崔熽進伏。上曰,誰也?熽曰,承文正字崔烜弟也。仁孫曰,國初相臣崔興遠孫也。誦文退,其下諸儒生,以次進伏奏姓名,誦文訖。上命書傳敎曰,今番陞補被抄人召見時,延平九代直孫李祖應參榜,猶思其父幼時。嗟哉,今日見此人,今朝問其父有子,亦問入長果見,其涉異常。逢再昨月,點下承宣,意已在矣,復見其子。噫,憶其妻父故相,予用愴焉。尤有異常者,八旬暮年,能見五代,豈無示意?書傳具諺解一部,自政院安寶以給。又命書傳敎曰,判書趙重晦子參榜,思其祖,亦思其從祖,予用愴焉。特賜紙二卷·筆五枝·墨三笏,以示予意。命膺持湯劑,更爲入侍。上以湯劑,灌于盒臺。命膺曰,當更爲煎來矣。仍爲先退。上曰,兩首醫入侍。昔癸巳十二月日記持入。賤臣趨出持入。樂仁讀奏。上命書傳敎曰,嗚呼,昔此日,在內局者,今皆曾孫,而只崔泰齡子尙存,其涉異常,今下問,頃者因都提調所奏,只命待窠云。於今日其何遲滯?依李行訥例,一體入屬事,分付內局。又命書傳敎時,上曰,故相李頤命有孫乎?仁孫曰,有曾孫云矣。上曰,幼學乎?仁孫曰,然矣。上曰,今聞內局昔年日記下問,嗚呼,其時都提調李判府事,豈特此日?幾年都提擧,至於庚子,而今無其孫帶職者,予用愴焉問焉。有曾孫云,令銓曹,雖散政,若有窠,爲先懸注調用。其時副提調卽李晩成,而下問亦無其孫有職者云。都提孫調用後,亦爲懸注調用,以表此意。上曰,奉審承旨入侍。右承旨趙昌逵進伏。讀奏祭物單子·祭官擧案。上曰,溫陵無欄石乎?昌逵曰,然矣。上曰,益昌府院君賢矣。仁孫曰,盡其所事矣。上命書傳敎曰,今聞溫陵奉審承旨復命,嗚呼,暮年體昔意復位,今年逢此日,微忱曷勝?嗟哉,益昌府院君,於夜興懷,予則曰無愧古人,雖非追慕,此孫豈可泯焉?其奉祀孫,令該曹卽爲復職調用,若無職,雖散政,都政應陞者,依近例次次以陞,懸注調用事,分付銓曹。命膺持湯劑進伏。上曰,今日豈可進三貼乎?仁孫曰,俄者全未進御矣。上進御訖。諸臣以次退出。
上在慶熙宮。停常參·經筵。
藥房都提調臣元仁孫,提調臣徐命膺,左承旨臣徐有大啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。踰昨日豈曰孝?予猶本固執,內局勝於予,氣何暇諭?待敎入侍。
中宮殿·惠嬪宮,藥房口傳問安。答曰,知道。
李致中啓曰,校理洪樂信特敎牌招之下,懸牌闕下,終不膺命,其在事體,誠極未安,推考警責,何如?
傳于李曰,敢如是乎?謝恩後,當就寢,申勅。又傳于曰,謝恩催促。又傳于李曰,謝恩後,進省記入直。
李致中,以都摠府言啓曰,今日入直內三廳武兼禁軍及軍兵等,當爲中日習射,國忌相値,不得爲之之意,敢啓。傳曰,知道。
又以都摠府言啓曰,都摠管安南君,以社稷臘享大祭亞獻官隷儀事,禮曹晝仕出去之意,敢啓。傳曰,知道。
徐有大,以內醫院官員,以都提調·提調意啓曰,副提調洪樂仁謂有身病,今日不爲仕進,卽爲牌招,備員入侍,何如?無批答。
備忘記,傳于洪樂仁曰,問今世陷於時體人也,其皆靜聽宜醒也。臣曰,慶君自悶,是豈邦慶?近五紀誠偶然,是豈邦慶?八十已稱慶,明年復何言?是豈邦慶?於唐堯亦此體,是豈邦慶?畿甸三南,皆告歉,是豈邦慶?莫能視,建功果金丹,不能步。建功果金丹,加重聽。建功果金丹,於食僅坐數匙,卽席輒臥,觀擧措一懶人,顧其心誠可矜,其亦悶。建功果金丹,坐今世若前生。建功果金丹,今八旬誠冥然。建功果金丹,悶夜長,一夜苦百日。建功果金丹,人皆昏睡,予莫能睡。建功果金丹,宜慰君而何云賀?宜免時體胄,宜解時體甲,庶知干支甲乙,須體昔年此日立二議,宜守本心,莫趨混同,予則曰今世人,沐浴於時體水,皆陷於時體坑。
傳于趙昌逵曰,去夜坐直承旨,由丹鳳門奉審徽寧後來奏。
傳于李曰,內局入侍。
傳于徐有大曰,內局入侍,坐直承旨與儒臣,持問答同爲入侍。
傳于徐有大曰,南衙若是則北寺亦然,內班院掌務官牌招,立庭申勅。
傳于徐有大曰,宣傳官六員待令,騎馬六匹立之。
傳于徐有大曰,開政卽爲之。
注書權偀病代,申應淵爲假注書。
李啓曰,吏曹判書朴尙德,參判鄭尙淳牌招不進推考傳旨,今方捧入,而開政命下之後,不卽擧行,事甚未安。判書·參判竝更加牌招,開政,何如?
傳于李曰,都政月如此乎?若知八旬其君,何時開政命下,而敢若是乎?卽爲牌招開政,副校理牌去來,亦爲申勅,若一人違牌,當建明門殿座矣。吏曹書吏懸之。
傳于徐有大曰,牌去來勿稟。
備忘記,傳于李曰,悶夜長晝亦然,今臘月晝夜平,招內局鎖鈔隨,今予悶一何衆?
徐有大,以吏曹言啓曰,新除授軍資監正朴師亨呈狀內,身病甚重,勢難察任云。依例改差,何如?傳曰,允。
有政。吏批,判書朴相德進,參判鄭尙淳進,參議未差,左承旨徐有大進,洪檢爲吏曹參議,李昌伋爲修撰,金普淳爲副修撰,吳泰讓爲宗簿直長,金養淳爲假監役,尹冕東爲靈巖郡守,愼世益爲萬寧殿參奉,沈逵爲歙谷縣監,金世淸·金養純爲崇靈殿參奉。
兵曹判書具允鈺病,參判金鍾正病,參議李世演病,參知任珹入直進,左承旨徐有大進。
同知單崔昌益,參知單朴晟,副護軍趙啓泰,副司直趙曮·魚錫定·徐有寧·洪趾海·洪述海·洪鑽海,副司果閔養烈·李衍祥,都摠府都事韓尙裕仍任事承傳。
李,以兵曹言啓曰,卽接昌慶宮衛將所報,則衛將宋載文在鄕除授,過限未上來云。守護輪番之任,不宜久曠,依例改差,何如?傳曰,允。
又以兵曹言啓曰,兼司僕將李重錫身病猝重,勢難供職,呈狀乞遞,宿衛領軍之任,不宜久曠,今姑改差,何如?傳曰,允。
又以兵曹言啓曰,依傳敎入直禁軍扈衛軍官有廳軍各門把守鄕軍等處,煮粥以饋之意,敢啓。傳曰,知道。
又以訓鍊都監言啓曰,依傳敎都監入直軍兵及局將廳煮粥以饋之意,敢啓。傳曰,知道。
又以禁衛營言啓曰,依傳敎入直軍兵等處,煮粥以饋之意,敢啓。傳曰,知道。
李致中,以訓鍊都監·一二巡廳·左右捕廳言啓曰,去夜犯夜人無所捉,敢啓。傳曰,知道。
癸巳十二月初七日巳時,上御集慶堂。藥房入診入侍時,都提調元仁孫,提調徐命膺,左承旨徐有大,記事官權偀,記注官趙夢濂,記事官李勉修,醫官方泰輿·鄭允協·慶絢·白文昌·許·金守儉,以次進伏訖。仁孫曰,聖體,若何?上曰,一樣矣。仁孫曰,寢睡·水刺,何如?上曰,一樣矣。上進御湯劑訖。仁孫曰,診候,何如?上曰,置之。上曰,副提調不爲入來,卽爲牌招,可也。諸臣以次退出。
癸巳十二月初七日巳時,上御集慶堂。奉審承旨入侍時,右承旨趙昌逵,假注書尹行晉,記注官趙夢濂,記事官李勉修,以次進伏訖。上問趙昌逵曰,予親審乎?對曰,然矣。上命讀擧案,仍問曰,參奉李晩徽誰也?昌逵對曰,參判李廷喆之子也。又問曰,參奉之年,少乎老乎?昌逵對曰,年過六十矣。又問曰,鬢髮白乎否乎?昌逵對曰,姑無白髮矣。上曰,李廷喆爲耆科乎?昌逵對曰,然矣。昌逵以長陵奉審事,起伏以奏。上曰,禮房承旨馳詣長陵,奉審以來事。出傳敎上暮年當歲暮,故頃者次對申勅,意蓋深矣。豈特爲其人?嗚呼,暮年,欲聚諸臣,以遺沖子意也。諸人猶然,況共休戚人者乎?噫,其心予知,而嗟哉,其君若是爲國用心,則今日臣子,孰敢異意?如此則噫彼當之者,抑何敢思昔?於頃日卽初雖旋免,於今再授後,復仍若此,果若此。噫,彼兄弟,於朝鮮,將作何樣人乎?銓曹之一未檢擬。予則曰萬萬過矣。內局問候,莫問三提調,故入侍時,聞其對知矣。今日聞承旨聲音,非副提調,其若今日入侍,欲問上番翰林名下字,果若此,此則其過萬倍。噫,人皆若此,嗚呼,暮年,何能聚精?事當問備,非無端,故參酌都承旨洪樂仁,卽爲牌招入侍,予雖衰,凡於過者皆抑,此亦其意在外儒臣許遞,政官牌招開政,以在京無故人備擬,而副校理有闕代,前儒臣洪樂信差出,一體牌招察任。出傳敎上曰,都承旨洪樂仁,副校理洪樂信牌去來,勿爲呼望事,下敎。出傳敎諸臣以次退出。
癸巳十二月初七日未時,上御集慶堂。藥房入診,坐直承旨儒臣同爲入侍時,都提調元仁孫,提調徐命膺,副提調洪樂仁,右副承旨李,校理洪相簡,副修撰李會遂,假注書尹行晉,記注官趙夢濂,記事官李勉修,醫官方泰輿,以次進伏訖。上進御湯劑。上命儒臣洪相簡,讀警世問答。又命李會遂讀,又命李讀,又命賤臣讀之。上曰,注書出往,持經世指掌以來。賤臣承命出去,持入以奏。上命洪相簡,考帝王歷年享壽,自三代至明朝。上曰,入侍注書誰也?李對曰,尹行晉也。上又問誰之族也?賤臣對曰,故判書臣尹德駿從玄孫也。上曰,予旣見汝之高祖行,又見其玄孫行,異事異事哉。又問汝登科於何年乎?賤臣對曰,今春增廣矣。又問姓貫。賤臣對曰,南原矣。仍命曰,汝今出六,則殆同無履歷之堂上,而無所踐如李謙煥矣。上問李曰,承文參下爲察訪,而仍陞六品乎?對曰,然矣。上曰,察訪爲之,則稍勝於京仕乎?對曰,果勝矣。上曰,今有窠否?對以不知。上命賤臣,往問于銓曹。賤臣承命出去問之,則今無見窠,賤臣以次入奏。上曰,當今年尋古人,一無其人,且逢此月,聞日記,都提調·副提調孫,皆令調用,今日入侍注書尹行晉,曾知故判書尹德駿從玄孫,而今日入侍,故乃覺。噫,此人從高祖。嗚呼,今年同提調於一司,適値譜略修正,同爲此闕封進,若昨日聞此人,憶其時盛事,予懷曷極?雖然今年登科,陞六驟進,今番都政,察訪首擬,以表此意。出傳敎上曰,昨年陞補被抄人召見,見李明吾孫兩人被抄。嗚呼,此日何日?旣命承旨奉審,其宜表意,況此兩人,於予爲妻曾孫者乎?令該曹後抄,諸具特給,以表予憶其親之意。出傳敎上曰,受由翰林,今已多日,必也過限,而政院何不請牌乎?莫重記史,豈可一向鄕史替爲乎?受由翰林,一竝牌招,追省記入直。出傳敎上曰,以君八旬,咸曰邦慶,其聞雖苦,問於諸臣,於漢於唐,於臣事八旬其君者其誰?噫,今朔何朔?卽予心追慕而已。況都政月,而銓官若是逡巡,是何國體?嗚呼,今之冢宰,其勝於周之冢宰而然耶?另加申勅開政,以此觀也,開坼不遠,京司殿最無闕者乎?政院問之,一體申勅。出傳敎諸臣以次退出。
上在慶熙宮。停常參·經筵。
未時,太白見於巳地。
藥房都提調元仁孫,提調徐命膺,副提調洪樂仁啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。隨歲氣益衰,昨聞指掌,大覺其理,孰敢曰慶?待敎入侍。
中宮殿·惠嬪宮,藥房口傳問安。答曰,知道。
建明門殿座罷後,政院·玉堂藥房口傳問安。答曰,知道。
傳于李致中曰,次對進定於今日,畿伯同爲入侍。
又傳曰,內局次對入侍。
備忘記,傳于金若行曰,於今月萬倍心,夜特者氣益苶,度一日若百年,見古書臘日會,雖此日只此堂,臥聞開門,若飮淸心,夜間指掌,大笑今世,爲予謂扁鵲,休請日再勸,一困雖息,二悶若前。
金若行啓曰,卽者待敎金魯述,檢閱李勉修,謂有情勢,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,仍卽牌招,奉敎洪國榮一體牌招,推移入直,何如?
又啓曰,卽者修撰李昌伋,以兼司書入直春坊矣。因檢閱李勉修,謂有情勢,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
傳于金若行曰,政官其亦下敎,況翰林乎?竝禁推,過十日後擧行。
傳于洪樂仁曰,內局入侍儒臣,持始皇記前代卷入侍,坐直承旨·同副承旨入侍。
傳于徐有大曰,更思之,中官下敎,前已爲之,越俸下敎,一竝安徐。
吏曹口傳政事,以沈鋪爲典牲署提調。
李,以義禁府言啓曰,李魯述良才驛徒三年定配,李勉修重林驛徒三年定配事,命下矣。以傳敎內辭意,具罪目發遣府羅將,押送于各其配所之意,敢啓。傳曰,知道。
李致中,以禁衛營·一二所巡廳·左右邊捕廳言啓曰,去夜犯夜人無所捉之意,敢啓。傳曰,知道。
癸巳十二月初八日辰時,上御集慶堂。藥房入診入侍時,都提調元仁孫,提調徐命膺,副提調洪樂仁,假注書尹行晉,記事官曹命業,記注官趙夢濂,醫官方泰輿·鄭允協·慶絢·白文昌·金宗壽·李長周,以次進伏訖。上謂方泰輿曰,建金丹乎?上曰,宋武·周赧皆壽,大德必壽之義烏在?都提調進伏曰,殿下每以周赧下敎,以塞臣等之所言矣。上進御湯劑,諸臣以次退出。
癸巳十二月初八日辰時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,行司直具善行·韓光會·仁陽君李景祜,行副司直李章吾,禮曹判書閔百興,行副司直李東暹,訓鍊都正李潤成,行副司直尹泰淵,兵曹參判金鍾正,吏曹參判鄭尙淳,戶曹參判徐命善,行副司直李瀰,大司諫任希曾,執義李東泰,副校理洪樂信,京畿監司金載順,左副承旨李致中,假注書李應淵,事變假注書辛普謙,記事官曺命業,記注官趙夢濂,以次進伏訖。相福問聖體調攝,若何?上曰,一樣矣。又問寢睡·水刺之節,亦何如?上曰,亦一樣矣。上曰,周赧王在位六十年,亦何慶之有乎?相福曰,宜以堯舜文武稱之,豈可以周赧·宋高稱之乎?仁孫曰,殿下受祿于天,聖壽無疆,類若堯舜·禹·湯·文·武矣。豈可以此言,防臣之情乎?上曰,此後則大德得位,大德得壽之言,止之,可也。李景祜曰,然則臣等尤可請之矣。尙喆曰,停鼓吹之敎,臣等尙未得請還收,此亦臣等嶺海鈇鉞之罪也。百興曰,前聖後聖,百年之慶,往牒所無,此豈停鼓吹時乎?上曰,予心若長夜,何時通乎?相福曰,若許臣等之請,則庶可通矣。明年不遠,今年則可伸聖孝,而明年則以慶年視之,可也。命書傳敎曰,於今內班院,非特一李夢良,諸承傳亦非時一人,則前月雖因下敎若此,今朔亦然,不可無飭躬自便,諸承傳色,聽其令莫知羞,李夢良一竝越俸一等。京畿監司金載順所啓,本道仁川等七邑民所受城餉,無論山倉平倉,頃者大臣,以捧留本邑之意,筵稟蒙允矣。該廳則以其時擧條,無平倉所納之別爲擧論,謂不入於捧留中,有所催督。當此歲末,事勢可悶,下詢大臣,處之,何如?領議政金相福曰,臣則以平倉軍餉,竝入於捧留知之,而其後前畿伯有所報於備局,故亦以無論平倉與他倉,竝入於捧留之意,題送矣。今已歲暮,所餘想必不多,一竝捧留,似好矣。上曰,一體捧留,可也。大司諫任希曾所啓,臺閣處義,與他有別。日前李鎭恒之被罪也,持平李重馥,旣是同參之人,宜卽詣臺自引,而今已多日,一向泯默,臺體大損,廉防自壞,臣謂李重馥斥罷之罰,有不可已,敢此仰達矣。上曰,亟施不敍之典,可也。諸臣以次退出。
癸巳十二月初八日未時,上御集慶堂。藥房入診入侍時,都提調元仁孫,提調徐命膺,副提調洪樂仁,假注書尹行晉,記事官曹命業,記注官趙夢濂,醫官方泰輿,以次進伏訖。上進御湯劑。上曰,今日爲六日乎?副提調曰,今是初八日矣。諸臣以次退出。
癸巳十二月初八日申時,上御集慶堂。坐直承旨·儒臣同爲入侍時,同副承旨金若行,假注書申應淵,記事官曺命業,記注官趙夢濂,副校理洪樂信,副修撰李會遂,以次進伏訖。上曰,今者翰林徑出,極爲駭然,渠等乃飮乳輩,予豈畏之乎?若以甘凌下敎觀之,則射父之讎猶然,其況此乎?豈以春秋權銜撕捱乎?此若歇治,則都承旨亦有難安之意矣。命書傳敎曰,頃者李昌任事,意非偶然。況下番翰林故也,而今者三翰林違牌,已涉駭然。故令十日禁推,靜思親恙果未瘳而然,則於孝理若何?而下番翰林李勉修違牌,亦涉殊常,故下問俱涉異常。李昌伋,昨日儒臣點下時已料,雖承宣,非下番則不敢撕捱,今則以帶春秋銜,撕捱若此,同是朝鮮人,其將走北乎,走南乎?萬萬過矣。翰林·玉堂有相避,則承旨減下,雖有前例,此則爲翰林減下春秋乎?決無是理。其於李魯述·趙榮進爲承旨,與李勉修大異焉。分義不敢撕捱,況今者知申,已勉飭爲同僚,則況此乎?料表聞此,初則欲問左相,此亦氣昏而然。乃覺年少小官,皆若此。嗟,予大成之號,豈不愧乎?國體紀綱,不可一樣處之,只欲因爲禁推使渠輩囹圄中,聞君步九旬,豈有自愧之敎?不可尋常處之,雖然洪國榮無端違牌有異,先放,李魯述·李勉修當臨門,金吾諸堂來待,禁推例待令,洪國榮待結末,牌招承旨,只入直時服入侍,禮房勿爲入侍。又命書曰,承旨,吏戶房換房,諸臣以次退出。
癸巳十二月初八日申時,上詣建明門殿座入侍時,判義禁洪名漢,同義禁李得宗·李瀰,右副承旨李,同副承旨金若行,假注書尹行晉·申應淵,記事官曹命業,記注官趙夢濂,以次侍立。上具翼善冠·袞龍袍,乘步輦出通陽門,至建明門殿座後,上命李得宗,上罪人李魯述·李勉修伏地。上曰,玉堂與翰林有異,以春秋權銜撕捱,此誠萬萬無據矣。予受大成廣運四字,自以爲愧,當此無偏之時,汝等若此,則偏豈不復生乎?予欲與汝等,好過新年矣。汝等若此,予豈只欲見汝等而來此乎?予豈畏汝等乎哉?李魯述良才驛徒三年定配,李勉修重林驛徒三年定配,今日內到配,令道臣狀聞事。出榻敎奉敎洪國榮牌招,追省記入直事。出榻敎上還入大內,諸臣以次退出。
上在慶熙宮。停常參·經筵。
未時,太白見於巳地。
夜五更,土星入太微垣中。
藥房都提調元仁孫,提調徐命膺,副提調洪樂仁啓曰,向暮臨門,侵夜還內,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。夜則便睡,氣亦差勝,悶夜亦勝,雖然曉夜果長,待敎入侍。
中宮殿·惠嬪宮,藥房口傳問安。答曰,知道。
傳于趙昌逵曰,執禮以下,淸齋與否,吏曹郞廳摘奸,而如有在家致齋者,吏郞當用昨日翰林律,以此申飭。
傳于李曰,强受八字號,將過八旬年,深羞三國孫權。噫,彼二酸臣,咸曰邦慶日,皆良才重林,思君步九旬,臥而自哂也。況當今三世事予者乎?
備忘記,傳于洪樂仁曰,大成廣運,今雖八旬,心常歉然,昨日果驗,坐政院堂後房,嫌金商玉署人,而況曰權銜三字,萬萬駭然若此。居本國皆稱朝鮮人,當走南逃對馬島,當走北越豆滿江乎?古今豈有是理?且三世登科事予,此月若有人心,豈敢若此?一人曾已申飭,焉敢若此?此於黨雖草面,自悶伈伈,作此駭擧,甘凌下敎,尙今誦焉。于今食朝鮮祿,立朝鮮庭,焉敢若此?昨日臨門,意蓋懲一勵百意也。
備忘記,傳于徐有大曰,雖辛丑以後,其人弟子姪爲嫌者,心常爲駭,況纔已諭官,名同爲嫌,昨初聞雖八旬暮,受八字號,此後復若此,豈予臣子乎?卽楚越臣,另加申飭,雖諸臣,亦何敢以此聞於君?亦爲另飭,皆令知悉。
傳于徐有大曰,摘奸吏郞入侍。
傳于趙昌逵曰,內局入侍,坐直承旨同爲入侍,儒臣持前漢書前卷,後漢書末卷及唐鑑末卷,亦爲入侍。
備忘記,傳于洪樂仁曰,問其年,今癸巳明甲午,問其日,今癸巳明甲午,年癸甲已心隕,日癸甲,心若何?必得位必得壽,休其言予已諭,曰邦慶於建功,皆時體予一哂,問其世時體世,昨便睡亦建功,將復來予自悶,果有功豈特昨?休數日甚可安,將此敎示內局。
吏曹口傳政事,檢閱單慶世。
傳于趙昌逵曰,內局入侍儒臣,持高麗史上五卷下五卷,坐直承旨同爲入侍。
李,以御營廳·一二所巡廳·左右邊捕廳言啓曰,去夜犯夜人無所捉,敢啓。傳曰,知道。
癸巳十二月初九日巳時,上御集慶堂。藥房入診,坐直承旨·儒臣同爲入侍時,都提調元仁孫,提調徐命膺,副提調洪樂仁,右副承旨李,副校理洪樂信,副修撰李會遂,假注書尹行晉,記事官曺命業·洪國榮,醫官方泰輿·鄭允協·慶絢·李敏德·李文載·元命述,以次進伏訖。都提調曰,夜間聖體,若何?上命醫官診脈。泰輿診脈奏曰,左右三輔均矣,而無異於前日矣。允協診脈奏,如泰輿言,絢與文載之奏,亦如之。上曰,李勉修事,異於黨矣。上曰,注書是尹行晉乎?右副對曰,然矣。又問注書之年幾何?賤臣對以四十一歲。又敎曰,年何多而至於五十之境乎?仍問入翰薦否?樂仁對曰,入矣。上曰,予視昏聽瑩,莫知來否,今聞右相所奏,近皆稱恙云,而且聞意在都政再次云,其涉過矣。果雖若此,於此月豈可臨陣易將乎?況此月何月?嗚呼,此月,豈可以此用心?以殿最言之,初三日前若爲,庶可省也,而不然,明日後,可爲餘日,不過數三日,兵判牌招察任,令諸司,其令開坼日前皆爲焉。出傳敎上曰,左右史不可不備,且問已有前例云。應付人,令該曹今日口傳下批,待下批下諭。出傳敎諸臣以次退出。
癸巳十二月初九日申時,上御集慶堂。藥房入診入侍時,都提調元仁孫,提調徐命膺,副提調洪樂仁,假注書尹行晉,記事官曹命業·洪國榮,醫官方泰輿以次進伏訖。上進御湯劑,都提調曰,日寒若此,非聖躬出齋之時矣。上曰,予善睡矣。諸臣以次退出。
上在慶熙宮。停常參·經筵。
未時申時,日暈。自初昏至夜四更,月暈。
藥房都提調元仁孫,提調徐命膺,副提調洪樂仁啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。八旬暮年,五享皆攝,是豈孝乎?今日何日?干支甲子,追憶昔年,心膽皆隕,雖在憶昔窩,心懸丹門,氣何暇諭?金丹建功,輿中當飮,明日入侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
備忘記,傳于趙昌逵曰,今夜夢侍微忱,千萬加以億百。嗚呼,暮年,何以此夢,其況此月,此懷何抑?
李致中,以都摠府言啓曰,今日入直內三廳武兼禁軍及軍兵等,當爲中日習射,而臘享大祭齋戒相値,不得爲之之意,敢啓。傳曰,知道。
傳于李致中曰,騎判,今日祗迎侍衛闕焉,牌招入侍,若違牌,當建明門殿座,只旗鼓待令,申飭。
備忘記,傳于李致中曰,享禮與謁禮,皆闕祗迎而宿,以此欲伸微忱也,雖然百祗迎百宿,其何以補?此猶例也,忍過初六日二十一日追憶夜夢,五內欲隕,此豈孝乎?然宿五十年前舊窩,寓懷此則予心少舒矣。
傳于徐有大曰,明日耆堂入侍時,有其人後,可爲之,郞廳亦爲待令。
又傳曰,明日耆社堂上雖入來,各司褒貶,勿以殿座相値爲拘,依例爲之。
備忘記,傳于徐有大曰,此月今已十,猶有二十日。憶昔年懷千萬,且歲初何能堪?雖於此時,追慕爲民,何敢少弛?追慕已命攝,爲民當歲暮,今日卽十日,必有加報來,再昨已下敎,若待令入侍。
傳于洪樂仁曰,卽臘日宣傳官一人,馳往鍾樓,乞人一竝付于惠廳,限明日饋之,問其居住以來。
李致中,以訓鍊都監·一二所巡廳·左右邊捕廳言啓曰,去夜無犯夜人被捉之意,敢啓。傳曰,知道。
癸巳十二月初十日辰時,上詣延和門外。香祗迎入侍時,行都承旨洪樂仁,左承旨徐有大,右承旨趙昌逵,左副承旨李致中,右副承旨李,同副承旨金若行,假注書尹行晉·申應淵,記事官曺命業·洪國榮,以次侍立。上具翼善冠·袞龍袍,乘步輦出通陽門,至延和門外,王世孫隨後侍立。上俯伏板位,香祗迎後,藥房都提調元仁孫,提調徐命膺,副提洪樂仁,持湯劑入侍,進御一貼。仍詣玄武門俯伏,瞻望社壇後,又詣光明殿殿座,御製七言一句,命入侍諸臣賡進。禮房承旨馳詣社壇·太廟·永禧殿奉審以來事。出榻敎命書傳敎曰,今予暮年引進者,卽沈滯人。噫,參知任珹,壬午以堂下見,今年特命陞資,今日見通禮李蓍廷,問其年,於參知,若過數日,其將六十三,問今適有窠,特陞僉知,今日口傳下批,其令齋殿謝恩。上還至延和門殿座,命李讀太祖以上列祖誕生年月日地名,命徐命膺讀御製憶昔吟。奉審承旨入侍,奏以無頉。命讀祭物單子。命書傳敎曰,頃年旣諭,其況八十,明日依頃年例,當於便殿,與耆堂殿最,其令知悉。藥房提調持湯劑更爲入侍,進御一貼。上入憶昔窩後,諸臣以次退出。
上在慶熙宮。停常參·經筵。
藥房都提調元仁孫,提調徐命膺,副提調洪樂仁啓曰,移次經宿,向曙還內,伏未審此時,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。昨宿憶昔窩,今日逢臘辰,予懷千萬,氣何暇諭?
中宮殿·惠嬪宮,藥房口傳問安。答曰,知道。
憶昔窩齋宿還內後,政院·玉堂·藥房口傳問安。答曰,知道。
下直,江東縣監鄭彦郁。
傳于金若行曰,今日殿最後,仍爲晝講,特進官,耆堂中塡差。
李致中啓曰,諫院多日闕啓,事甚未安。除在外外,獻納南絳老,卽爲牌招,何如?傳曰,允。
徐有大啓曰,耆社堂郞,依下敎來待矣。傳曰,先爲入侍。
又啓,吏曹參議洪檢除授後,過三日不爲出肅,依定式推考警責,仍卽牌招察任,何如?傳曰,允。
又啓曰,卽者奉敎洪國榮,以其親病陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于金若行曰,內局入侍,坐直承旨竝入侍,儒臣持高麗史恭愍王以後卷入侍。
獻納南絳老啓曰,罪人河必雄·宋興三之減律定配之命,雖出我聖上好生之德意,而永乞之卽地致命,實由必雄之所踢,實因分明,興三則僞造密印,渠旣自服,論其罪犯,俱係一律,三尺至嚴,不可容貸。請還寢殺獄罪人河必雄,印信僞造罪人宋興三減律定配之命,依律處斷。答院曰,勿煩。
金若行,以賑恤廳言啓曰,因傳敎宣傳官領付鍾樓乞人八名,限明日饋之事,命下矣。夜晝峴居金春卜·金卜,鍾樓居金得大,狀洞居崔九月,金水閣橋居盧奉得·李小中·金金·朴雷同等八人,依傳敎限明日饋之之意,敢啓。傳曰,知道。
李,以備邊司言啓曰,本司武郞廳金㷞奔走勤仕,已滿十五朔,依例六品遷轉事,奉承傳施行,何如?傳曰,允。
金若行,以漢城府言啓曰,今十一月二十六日,五部官員入侍時,傳曰,過三十歲人,皆令惠廳,給昏需,成婚後草記事,命下矣。傳敎內辭意,申飭各部,而卽接西部奉事李星會牒報,則桃渚洞居良人林世珍,與咸召史女,今月初六日過婚,藥田契居良人李廷郁·鄭彦萬女,今月初九日過婚,太平館契居良人全尙輝,與林召史女,今月初十日過婚,阿峴契居幼學徐命祿,與幼學李命龍女,今十月初十日過婚,孔德里良人洪再得,與鄭貴同女,今月初十日過婚。北部奉事徐致修牒報,加佐洞居幼學任琛,與幼學金礪女,今月初十日過婚,司宰監契居業儒李有源,幼學許操女,今月初十日過婚之意,爲先敢啓。傳曰,知道。
李致中,以兵曹言啓曰,今十二月初四日,京居女人李召史,自興化西狹門入來,鳴申門鼓,依定式下該曹推問,何如?傳曰,允。
徐有大,以吏曹言啓曰,新除授繕工假監役官洪義榮,除授後過限未出仕,依例改差,何如?傳曰,允。
又以禁衛營·一二所巡廳·左右邊捕廳言啓曰,去夜犯夜人無所捉之意,敢啓。傳曰,知道。
工曹參判李鎭翼上疏曰,伏以臣百無肖似,特一鹵莽之賤,而偏蒙我聖上敦睦之至仁,纔免屬籍,旋登仕版,郞署縣紱,已諭涯分,先臣在時,每與臣攅手祝天,感載恩私。昨冬敦府特陞之命,又在下邑,待罪之餘,臣固知其出於念故之聖意,而臣之感激兢惶,歷歲靡定。迺於千萬夢想之外,筵對未撤,寵擢有旨,至以臣爲工曹參判者,有隕自天,榮寵備至,臣聞命惝怳,神魂失守,誠不知措躬之所也。惟我殿下今日之恩,豈欲使臣自榮其身,實有先故是念,而十行絲綸,丁寧懇惻,字字恩言,有淚沾臆。苟使臣父,若能有知,其所感泣於冥冥之中,又當如何?臣之父子,遭遇聖明,偏荷雨露,前後恩榮,與天同大,報答無地。臣於是時,不敢自有其軀,張皇出肅,若不知名器之重,公儀之嚴,而顧何可憑恃寵靈,因仍盤礴乎?又況亞卿峻秩,乃朝家命德之器,非望實隆而勞勩著者,莫敢擬議,臣是何人?猥以眇然一蔭吏,不顧踐歷,連歲推遷,而唐突蹲冒,若固有之,其於累聖簡而乖朝廷,何哉?臣雖愚昧,自知甚明,去就一節,已無可論,宜卽控籲,冀垂處分,而間差享官,尙玆泯默,今始略入文字,披露血懇。伏乞天地父母,俯賜體諒,曲加矜察,先收臣新授之資,且治臣瀆撓之罪,使官方重而私分安,千萬幸甚,臣無任屛營祈懇之至,謹昧死以聞。答曰,省疏具悉。今者陞擢,豈爲卿也?意蓋深矣,卿勿辭察職。
奉敎洪國榮上疏曰,伏以臣向陳私懇,得蒙恩暇,歸見父病,感祝殊私,入城之日,適有飭敎,章皇出肅,粗伸分義,又値闕員,承命持被,不過三宿矣。若無至切之私,敢犯離次之科哉?臣父宿病,四十年所,每當節換,挾感闖發,發輒多日,症形危惡,臣居常扶將,不忍離捨,倖第以後,身係于朝,歸覲之日常少,烏鳥之情每切,强雖驅策,心則一日九廻。玆於直中,得接家信,臣父素患,數日以來,益復添劇,食飮全却,神氣漸苶,實有深憂。臣於是方寸飛越,按住不得,昨値淸齋,寒屋離御,聖體勞動,其在臣分,不敢言私,達夜繞壁,寸腸幾絶,以此情理,實無供職之望。又況臣以終鮮之身,家在十里之外,凡於醫藥非臣莫可,反覆思量,有難自抑,玆陳短章,徑出禁門。伏乞聖慈,諒臣情私之切急,遞臣之職,以便救護,治臣之罪,以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
判尹李重祜上疏曰,伏以臣日前賓對,昵侍前席,忽伏承所下傳敎,追提先臣,恩言鄭重,臣莊誦隕越,感涕無從。曾未數日,伏奉京兆寵擢之命,驚惶踧踖,靡所容措,繼以有內局特授,而疏未上徹,禮闕問候,飭敎截嚴,他不暇顧,遂不得不章皇承膺,反顧慙恧,歷日彌深。噫,臣之立朝事殿下,于今三十有四年矣。文質無當,絲毫未補,本末長短,莫逃淵鑑之下,而特蒙我聖上拂拭之恩,敭歷內外,致位宰列,涯分已踰,愧懼徒積,今又冥升不已,濫濟八座之班,此豈臣夢想所自期哉?卿月,峻秩也,名器,公物也,上不可以輕授,下不可以冒受,而如臣紕繆,旣無才德之可稱,又乏績庸之可紀,而徒以通藉之差久,特推念舊之殊私,居然晉擢,不少難愼,其有累於聖朝綜核之政,非細故也。臣家世受國恩,與天無極,父子兄弟,竝列隆顯,前後寵資,皆出特簡,雨露之澤,若偏一家,闔門攅祝,隕結是期,赴湯蹈火,亦所不辭,則豈敢爲飾辭逡巡之計,而弱力重擔,理必無幸,過福招災,勢所不免。臣若不顧濫竽之機,罔念循墻之義,徒恃寵靈,視若固有,則一身顚沛,縱不足恤,其於僨國事而辱聖簡,何哉?反復思量,決不以一時暫出,爲因仍蹲冒之計,詞訟重任,亦不容曠日虛縻,連値淸齋,控免無路,一味泯伏,悚懍益切,今始略入文字,悉暴危懇。伏乞聖慈,天地父母,俯賜諒察,亟命收還臣新授職秩,以重公器,以安私分,千萬幸甚。臣無任屛營祈懇之至,謹昧死以聞。批答在傳敎
癸巳十二月十一日寅時,上詣憶昔窩齋宿後,還內入侍時,行都承旨洪樂仁,左承旨徐有大,右承旨趙昌逵,左副承旨李致中,右副承旨李,同副承旨金若行,假注書尹行晉·申應淵,記事官曹命業·洪國榮,以次侍立。上具翼善冠·袞龍袍,乘步輦,自通陽門,還入大內。諸臣以次退出。
癸巳十二月十一日巳時,上御集慶堂。耆老堂上殿最晝講,同爲入侍時,領府事韓翼謩,判敦寧李益炡,行知事南泰齊,行司直沈㲄行,知事沈星鎭,奉朝賀金始煐,行司直邊致明·趙榮進·高夢聖,知事安,行司直洪晟,守直官黃錫範·金履權,特進官李益炡,參贊官徐有大,侍讀官李謙彬,檢討官洪鳴漢,假注書申應淵,記注官卜台鎭·趙夢濂,以次進伏訖。上命賤臣,讀耆堂坐目。翼謩問聖體,若何?上曰,一樣矣。問中宮殿·世孫宮氣候,亦何如?上曰,一樣矣。上曰,予爲耆社堂上,此亦太康矣。命書貶目後,榮進曰,各司貶座時,例有盤床,臣敢以數器膳仰進,未知如何。上曰,麪一器持來。翼謩曰,請加一器。上笑曰,依爲之。上謂翼謩曰,洪晟之年多於卿乎?曰,然矣。上曰,使予至此,洪晟之功也。命書上。上命只儒臣持冊入侍。耆堂中李益炡爲特進官,玉堂入侍事。出傳敎上曰,今日晝講,與他日有異。予當先讀烈女傳,上下番各讀後,耆社諸臣亦各讀一大文,可也。上曰,比予於諸耆堂,何如?皆對曰,諸臣何敢比乎?上曰,予愈於高夢聖而不及於沈㲄矣。藥房提調持湯劑入侍。上進御一貼。上曰,高夢聖與畵像肖乎。上御製七言一句,命入侍諸臣賡進。時原任大臣入侍事,下敎。賤臣承命出去,與領議政金相福,領敦寧金陽澤,左議政金尙喆,判府事李思觀,右議政元仁孫入侍。上進御小膳後,上曰,予旣先食,時原任及耆堂,同食,可也。翼謩曰,此重臣李益炡,其長子方爲開城留守,其次子在陽城任所,其父以此時離違京闕,有所不敢,尙未一番就養於兩子之任所。且百里外守令,不得上京,頃有飭敎,故不敢上來云。當此歲暮,其老父情私可矜,其在待耆臣之道,宜有軫念之恩矣。若以近地相換,使便宜來覲,似好矣。上曰,其父之情私,宜可軫念矣。仍命書傳敎曰,頃者雖飭,予意,亦若何?今聞道臣,不受由云,其涉過矣。因此有思,家有望八其父,而在於二百里地,其宜體下,令該曹,陽城縣監李禹圭近處相換。又命書曰,持平洪履健啓辭入侍爲之,摘奸宣傳官入侍事,下敎。藥房提調持湯劑,更爲入侍。上進御一貼。又命書傳敎曰,嗚呼,今者此擧,意蓋深矣。耆堂中邊致明·高夢聖,聞其年,予懷萬倍,各賜虎皮一令,以表予意。又命書傳敎曰,今日耆堂安允行病不參,予庸悵焉。令該曹特給食物,以示予意。諸臣以次退出。
癸巳十二月十一日午時,上御集慶堂。藥房入診入侍時,都提調元仁孫,提調徐命膺,副提調洪樂仁,假注書尹行晉,記事官卜台鎭,記注官趙夢濂,醫官方泰輿·鄭允協·慶絢·白文昌·洪性讓·金光顯,以次進伏訖。都提曰,昨日勞動之餘,聖體,若何?上曰,一向矣。仍進御湯劑,諸臣以次退出。
癸巳十二月十一日未時,上御集慶堂。藥房入診入侍時,都提調元仁孫,提調徐命膺,副提調洪樂仁,假注書尹行晉,記事官卜台鎭,記注官趙夢濂,醫官方泰輿,以次進伏訖。都提曰,日寒若此,聖體,若何?上曰,一向矣。仍進湯劑,諸臣以次退出。
癸巳十二月十一日未時,上御集慶堂。坐直承旨儒臣同爲入侍時,右副承旨李柙,同副承旨金若行,假注書申應淵,記事官卜台鎭,記注官趙夢濂,以次進伏訖。上命儒臣,讀麗史恭愍王卷。命寫傳敎曰,八座陞擢,意蓋深矣。雖然尙未行公,則陳章,可也。豈特行公?以內局入侍,則今者尋章,其涉過矣。今方衰苶,此等人事章,何可酬應?其若賜答於頃日崇品重臣,故其行公,亦何牌招,京兆劇務,豈可曠焉?判尹此章給之,其令察任。持平洪履健所啓,火藥重物也。罪人張光碩偸賣至於一千二百斤之多,減律定配之命,雖出於我聖上好生之德意,而罪犯關係一律,三尺至嚴,不可容貸,請還寢罪人張光碩減律定配之命,依下敎擧行。上曰,勿煩。又所啓,臣向忝諫職,以兩司之不得互推,請罪都憲矣。其時諫長,以臣等未諳臺體爲言,蓋兩司之職,許以彈駁,隨事糾正,何所不可,而至於互推,嫌不得爲之者,規例然矣。伊時事在目下,不容泯默,適於請急之章,尾陳之矣。人言旣若此,今何可以事過日久,而晏然仍冒於臺次乎?連値齋日,今始來避,所失尤大。請命遞斥臣職。上曰,往事撕捱,其涉過矣,勿辭亦勿退待。諸臣以次退出。
上在慶熙宮。停常參·經筵。
藥房都提調元仁孫,提調徐命膺,副提調洪樂仁啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。今月將半,微忱千萬,予心若此,而時原任股肱太康,其來其來,意何意何?舊闕若昨,孰敢孰敢?追慕中若是悶,建功楚越,氣何諭乎?昨日擧措,於予太康,待敎入侍。
中宮殿·惠嬪宮,藥房口傳問安。答曰,知道。
傳于徐有大曰,陽城縣監相換單子,今日內口傳擧行。
備忘記,傳于洪樂仁曰,諺云,食豆粥加一歲,陽至日已過前月,臘日昨過若此,予哂今已八十一歲,果然今日時體,喧鬧困我,庶可息也。欲知唐堯甲辰,至今癸巳幾百年,令入直儒臣,考諸指掌,內局入侍時,與坐直承旨入直兩儒臣兼持問答,同爲入侍。
備忘記,傳于徐有大曰,昨日耆堂殿最中,有誤書者,令耆舊正書時,建功二字,更書松節。
備忘記,傳于洪樂仁曰,嗟,君晝夜悶,於今兩時體,邦慶予何問?建功其宜間,嗟哉,八旬君,蹙眉兩飮,宜乎悶君心,其何皆泯默?癸巳有兩臣,於今誠渺然,至於君苦湯,丁酉李時聖,若有異意者,百金超二資,其令撞申聞,人皆陷時體,於今懸賞問,可見八旬心,朝鮮靑衿多,豈乏一人焉?同時體在家,若有懷詣闕,嗟哉,今暮年,豈欺許多儒?
備忘記,傳于金若行曰,文臣當製述在京文臣,皆令入來,提學牌招來待。
備忘記,傳于洪樂仁曰,仍爲便殿文臣製述侍衛儀注建題安徐,試官,右相初命提學鄭尙淳,任珹·李昌任·趙英鎭·具㢞,都承旨入侍,時刻,待下敎只入正時。
備忘記,傳于徐有大曰,嗚呼,其祖,昔年特命陞資,怳若今日,況今年,且靑平都尉·淑明公主奉祀孫受由,承旨許免,今適有窠,通禮沈翔雲爲承旨,牌招察任,房順房。
傳于金若行曰,內局入侍。
又傳曰,製述入侍,同副承旨同爲入侍。
吏曹口傳政事,陽城縣監李禹圭,果川縣監吳道炯相換。
傳于金若行曰,禮房承旨入侍。
下直,鍾城府使朴思亨,靈巖郡守尹冕東。
李,以禁衛營言啓曰,今日本營褒貶時,闕內入直哨官,依前定奪,使之替代來參之意,敢啓。傳曰,知道。
又以御營廳·一二所巡廳·左右邊捕廳言啓曰,去夜犯夜人無所捉,敢啓。傳曰,知道。
副校理李謙彬疏曰,伏以臣猥以無似,忝居經幄,論思啓沃,本非其才,而黽勉持被,隨列登筵,而自顧循省,愧恧無知。況今寶算彌高,朝野同慶,臣職在邇列,豈敢以區區情私,仰瀆崇聽,而仁天覆下,萬物各遂其性,聖明在上,匹夫皆獲所願。今臣情理,實有萬萬懇迫者,玆敢冒死陳籲,僭越之罪,益無所逃。伏乞聖慈,哀憐而垂察焉。念臣母年,已迫桑楡,疾病常委床褥,祟在痰眩,兼以風痿,已成五十年貞疾,以藥餌爲命,滋補支過,而臣計拙謀生,家無擔石,四壁徒立,菽水屢空,一日兩盂,常患不急,投劑補元,尤無其望。噫,立身揚名,以養父母,此實人子之至願。今臣幸忝朝籍,翺翔淸班,一身之榮耀雖極,而歸視病母,寒廚冷落,甁甖俱罄,甘旨莫供,子職都虧,人情到此,能不嗟傷。似此情理,卽通朝之所共知,而親友之所共悶者。顧今崦嵫之暮景漸迫,烏鳥之至情冞切,每誦古人躬耕負米之事,自不覺怵焉愧懼,自悼臣身之不肖也。惟我聖上,以孝爲理,無微不遂,前後朝臣之爲親乞養者,輒皆曲蒙恩許,如臣情事之可矜,有倍他人,抱玆耿耿,徒懷嚴畏,不能及今陳暴,少伸至願,則是臣自阻於錫類之化也。玆敢披瀝肝血,仰首鳴號。伏乞聖明,俯垂矜諒,特畀臣一小縣,使臣將往病母,得備一日之養,則臣當殞首結草,以酬鴻私之萬一。臣無任屛營祈懇之至,謹昧死以聞。答曰,省疏具悉。噫,今予一心,若爾等人,其何循例稟處?特許所請焉。
癸巳十二月十二日巳時,上御集慶堂。藥房入診,坐直承旨·儒臣·畿伯同爲入侍時,都提調元仁孫,提調徐命膺,副提調洪樂仁,同副承旨金若行,京畿監司金載順,副校理李謙彬,修撰洪鳴漢,假注書尹行晉,記事官卜台鎭,記注官趙夢濂,醫官方泰輿·鄭允協·慶絢·李敏德·崔宗衡·金守儉,以次進伏訖。都提曰,夜間聖體,若何?上曰,一向矣。仍進御湯劑。上命畿伯,進奏各邑還上捧未捧置簿記。上曰,今予夙宵一心,一則在於元元。頃者問已過初旬,故畿伯特令入侍,今聞抄奏,已有畢捧處尤甚,邑外所餘者不多,而其中稍實邑中陽智未捧,至於一千三百餘石之多,若此尤甚邑何論?噫,予豈爲糴米,可悶者開春。頃者驪州,旣已處分,尤甚猶然,況稍實,當下敎,而十分參酌,先令越俸,以觀歲末。噫,陽城縣,在於尤甚邑,九千餘石,能畢捧,飭慢奬勤,卽王者政。頃者利川,亦施賞典,況此乎?事當加資,而年少人科道可惜,超右職待窠,府使承傳。出傳敎都提〈調〉曰,靈巖郡守催促下送,何如?上曰,此時湖南,豈可若此?靈巖郡守尹冕東,其令今日辭朝。出傳敎諸臣以此退出。
癸巳十二月十二日午時,上御集慶堂。文臣製述入侍,試官,右議政元仁孫,知敦寧徐命膺,吏曹參判鄭尙淳,行司直具㢞,司直李昌任·趙英鎭,兵曹參議任珹,右副承旨金若行,假注書申應淵,記事官卜台鎭,記注官趙夢濂,以次進伏訖。上命書御題,擬本朝經筵官,請勉飭大小群工,少損周之文致用夏之忠箋。仁孫曰,臣等之請,不外乎夏之忠矣。上命同副承旨沈翔雲入侍。上曰,沈翼雲先爲科乎?仁孫曰,然矣。上曰,其家此後則無弊矣。命書致祭文,上命少退。上命試官,持先呈試券入侍。取四人姜俒·宋相殷·金重燮·姜彝正等。命書傳敎曰,今聞北伯狀聞,申貴延等,旣無可據律文云。依狀請棍放,勿待罪事,回諭。又命書曰,試官持先捧試券入侍。又命書曰,大抵末世,此等弊紛紜。今者李道益事觀之,渠族所爲事,敢以本官私掘申聞,萬萬可駭。若不嚴徵,何以礪末世?事當刑推,而今當歲末,從重決杖,令該曹分付本道。又命書曰,嗚呼,予心追慕而已。憶昔五都尉,此心何抑?今日此命,豈爲人?卽憶昔也,嗟哉,暮年,豈無表意?靑平尉淑明公主房,今日遣同副承旨致祭。噫,故右尹,予知熟矣,況貞夫人,昔年長樂殿·景福殿,相逢若昨日,祭文同爲製下,同副其令一體致祭,執事勿論文蔭,以都尉强近親塡差事,分付該曹。金若行啓曰,京畿監司金載順,依下敎來待矣。命書傳敎曰,居首正郞姜俒半熟馬一匹賜給,今番初欲一時製述,而爲文臣製述白文呈券,分揀。諸臣以次退出。
癸巳十二月十二日初更四點,上御集慶堂。藥房入診入侍時,都提調元仁孫,提調徐命膺,副提調洪樂仁,假注書尹行晉,記事官卜台鎭,記注官趙夢濂,醫官方泰輿,以次進伏訖。上進御湯劑。上曰,藥房提調持湯劑更爲入侍。出傳敎提調出去,持湯劑進伏訖。命進御。諸臣以次退出。
上在慶熙宮。停常參·經筵。
自辰時至午時,有霧氣。未時,太白見於巳地。
藥房都提調元仁孫,提調徐命膺,副提調洪樂仁啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。建功日雖沓沓,應旨尙今漠漠,時體世界,氣何暇諭?入侍則以待敎。
中宮殿·惠嬪宮,藥房口傳問安。答曰,知道。
李,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,傳于李致中曰,暮年次對,豈可闕?一再明開坼相値,其令備局,進定於明日。
備忘記,又傳曰,今日政府殿最云。殿最畢,有午後有下敎者,且前次對旣兩日進定,其令今日次對殿最自次對懸頉。
備忘記,又傳曰,今日撤漏後,夜長萬古,今初奚特六更?加設三更足矣。悶心,已懸賞,着儒巾用謀。嗟哉,今世,一則時體,一則人事,君何堪也?
備忘記,又傳曰,昨日下敎,依古秦門立杖木,而若是漠然,今日復若此,於今在京儒生何論?小科與陞補初試,當一體停擧,皆知悉。
備忘記,又傳曰,昨日下敎,豈乾木水生,今予代今陷時體人諭焉。若有慷慨者,必若曰,建功果有功於吾君,爲中則止,靑囊法戒其過亦聖訓,宜第一意言。若故南奉朝賀童子水時感惜停,可也。第二則君當暮年,何可闕也,而定晝夜,或二進,或一日一進,其宜也。於今一番入侍,水刺尙未能進,而坐席再進,參則一時八錢,近乎一兩,薑桂則故判書尹淳曰,欲少加,其時行首扁鵲,圓眼號令,於今一席進幾錢,曾已諭事君若朋友,若古人於戒,況大劑,以予脾胃,今至幾百斤參,幾十兩薑桂,而進則飮,進則飮,其若一朝有頉,豈特前功?追悔何及而人皆莫醒,何憚懸賞?愛君亘中,況八旬其君,一時蹙眉臣莫敢也。況一日公然幾次蹙眉,若有庭候,當進一兩乎?興惟及此,臣忱自煎,却時體敢來闕中,畢陳其蘊云。萬古眞人,今予代撰曉諭,皆令知悉。
備忘記,傳于洪樂仁曰,朝者下敎有遺予代今世含默人。其若曰,君親雖異,忠孝卽一。爲人子弟,見其甚苦,雖金丹,必曰停,一日雖過,停一貼何惜?少休寬心云,於今世道,一偏時體,臣豈忍爲超二資賞百金?此言一進,衆皆提起,臣亦何顧?蒼蒼可質,豈敢詣闕云?果若此,以一人解萬人停擧,若此後,其雖有駭斥,予必當曰百,雖爲駭,予則曰直,其何喧鬧云。添此下敎,謄傳曉諭,少解八旬其君,若旱雲霓。
李啓曰,大臣·備局堂上依下敎來待矣。傳曰,引見內局,同爲入侍。
備忘記,傳于李致中曰,嗚呼,予年卄九,令此輩齒于學。噫,今諸儒,其皆後生。嗟哉,八旬,丁寧下敎,而莫此一人慷慨者,此時體中者類,豈予章甫?旣下敎,與陞補學製初試人,一竝停擧,使乳嗅諸生,知以君在焉。
傳于李曰,只京儒停擧。
傳于李致中曰,旣有下敎,今日開政。
有政。吏批,判書朴相德進,參判鄭尙淳進,參議洪檢進,左副承旨李致中進。啓曰,臺諫闕員今當差出,而擬望之乏少,外任竝擬,何如?傳曰,允。
以趙載翰爲持平,李晉圭爲左通禮,李素爲禁府都事,李璡爲奉常主簿,崔宗斗爲司饔奉事,朴聖泰爲平安都事,曹命楫爲洪原縣監,李敏輔爲軍資正,金甲孫爲禮賓參奉。
兵批,判書具允鈺病,參判金鍾正病,參議李世演病,參知任珹入直進,左副承旨李致中進。以趙昌逵爲副司直。
兵批啓曰,昌德衛將朴晟昌,慶宮衛將高壽崙,忠翊衛將白東毅·鄭肅良,俱以身病,勢難供職,呈狀乞遞,輪番之任,不宜久曠,今姑改差,何如?傳曰,允。
李,以成均館言啓曰,依聖敎京儒及陞補學製初試人,竝停擧之意,敢啓。
又以訓鍊都監·一二所巡廳·左右捕廳言啓曰,去夜犯夜人被捉之意,敢啓。傳曰,知道。
備忘記,傳于李曰,今予若此,其亦承候人也,何期三度?禮曹亞堂本職許免,令該曹口傳付軍職。
傳于李致中曰,明日傳香後,禮房承旨奉審後來奏。
又傳曰,禮曹亞堂遞差傳旨及口傳付軍職單子,卽爲書入。
兵曹口傳政事,副司直鄭厚謙。
備忘記,傳于李致中曰,嗚呼,今予八旬,若是用心,一則邦慶時體,一則建功時體。若云邦慶,則嗚呼,昔此年,於莫重事,其有甲乙,庚申年亦然。此甲者愛君,乙者愛君,而於今世,只有甲,莫聞乙,是何景像?於建功,見其過聞其敎,而其猶汨董,昨日下敎,若何,而其亦含默,此何心此何意?此亦一則時體,二則時體者也。若此國能國君能君,須看昨日書下軍號慷慨二字,正謂今日也。雖然更思,混然停擧,是豈暮年王政?此陞補莫訖,而有此敎,其將若何?且以三令意,特寢其命,怳若昨日,軍號書入,予則曰陰長,而軍號曰陽長,故近日日寒,果少勝。此時停試,其亦可惜,諸生亦方張,其令太學,仍爲陞補,及此時畢抄了當。雖然此心沓沓一也,諸儒中若古昔,甲午崔哥,有靑囊術者,皆令今日來待,予當親問矣。噫,此亦逡巡乎?
海州儒生金孫等上疏曰,伏以興王之地,必闡揚之,誕聖之鄕,必表章之,此固國家之常典,帝王之徽規。若以興王之地,泯然無稱,誕聖之鄕,晦而不顯,則豈非有國之闕文,而聖世之欠典乎?竊伏惟海州之山川,毓靈而奏祥,爲王跡之所肇,景運之所基,厥惟著矣。昔在麗季,太祖大王,追倭於州之東亭,三射兜䥐,以卜勝兆,而大羽箭十七發,皆中賊左目,戰方酣,遇泥濘之澤,幾不得渡,所御馬,一躍而過,天命之有定,已兆於此。至萬曆癸巳八月十八日,宣祖大王自龍灣廻鑾時,以都城新復,湖嶺猶爲賊藪,仍爲駐蹕於玆州,作行宮於芙蓉堂之西,創宗廟於柏林亭舊址,終收廓淸之功,則王業之中興,亦起於玆矣。九月二十三日,大駕還都,命留中宮殿·妃嬪諸王子,時元宗大王在潛邸于州民家,越三年乙未十一月初七日,仁祖大王誕降焉。是日也,異香滿室,赤光照耀,府夫人申氏,夢赤龍騰于室中。於戲休哉,此聖天眷佑,篤生聖人,肇基無彊之休,而山川之效靈,亦可以驗也,誕聖之地宜卽有表章之擧,而至顯宗大王乙巳歲,始易以公田,築垣以護之,曁肅宗大王戊辰歲,樹貞泯記事實,架閣以庇風兩。噫,誕聖之地,晦顯亦有待歟。玆州卽太祖耀武之地,而竟膺天命,宣廟駐驆之州,而再造邦社,元宗四年潛邸,而誕啓洪休,仁廟千秋慶觀,而重光赫業,則前後王跡之肇基,不啻他州比也。以國家古例言之,則永興有濬源殿,咸興有本宮,松都有穆淸殿,雲峯有大捷碑,今玆海州,乃太祖之雲峯永興松都也。太宗之咸興也,而四邑已行之典,例獨不及於玆州,州之士民,過其澤者,指點勝戰之場,猶說躍馬之靈蹟,踞床之神威,而相與咨嗟之不已,慨歎之不足,過其基者,瞻仰駐蹕之堂,潛龍之邸,誕聖之碑,想像尺五之耿光,鬱蔥之佳氣,蹜踖而如有見,彷徨而不忍去,追慕聖德,歌詠故事曰,玆州何獨無永興之濬源殿?咸興之本宮,雲峯之大捷碑,松都之穆淸殿歟,所以瞻仰敬慕者久矣。去乙未歲,前道臣金楺,去己未歲,前道臣李益炡,因一州士民齊訴,先後馳聞,則於此可以俯燭臣民之同然輿情矣。況今聖上臨御以後,孝思純篤,禮制炳煥,凡於崇報列祖之典,靡不畢擧,而惟此海州,設殿立碑兩事,尙今未遑。玆豈非西民之所歎,而聖世之欠典乎?噫,今年卽宣廟駐蹕海州之三回甲也。人心之興感起慕,有倍於他年,故臣等玆敢不避猥越,相率來籲於紸纊之下。伏乞聖明,一依四邑已行之例,設殿於誕聖之基,立碑於勝戰之場,則非徒增輝於本州,抑亦有光於聖世矣。伏願聖上,亟擧盛儀,設殿立碑,俾臣民悶鬱之歎,臣等無任激切屛營祈懇之至,謹昧死以聞。答曰,省疏具悉。以建功下敎,故聞五儒來,開眼特起坐,命承宣率來入侍,聞焉則五人自本州同來者,而其封章云,故命取令讀,於意雖殊,於今莫知幾何層也。嗚呼,今日,豈意聞此章?況今年十月初四日,昔年回京都御慶運宮日,故以予心仰體昔年,追憶癸亥擧義,卽祚堂平坐受賀堂庭同宴,此一則追慕,二則追慕也。豈意今日聞此章。嗚呼,八旬予心,追慕而已。況慶德·穆淸兩殿,御筆豎碑,卽在昔年豊壤豎碑,追慕洞淨業,舊闕文昭殿基豎碑,皆予繼述追慕而然也。今者所請,豈曰豐亨,亦何豫大?此年此聞,其亦異常。況芙蓉堂聞古事,卽予親書,以揭誕降處,恐或只豎碑,今聞建閣云,與追慕洞文昭殿舊基同,今何加焉?其於東亭豎碑事,盛事豈可泯?嗚呼,爲後昆,昔皇朝仁宗皇帝,雖爲民,謂楊士奇不問有司,況今予聞國初盛事乎?次對雖相値,此何詢問?噫,頃年善竹橋,其猶親書豎碑,況此乎?依文昭殿例,雖視昏,强以特書表勝捷古基五字,下諭道臣,建閣豎碑,裹足封章,其誠可嘉。狀頭,令銓曹當日次次陞付調用焉。
癸巳十二月十三日巳時,上御集慶堂。疏儒入侍時,同副承旨沈翔雲,假注書申應淵,記注官卜台鎭·趙夢濂,疏儒海州進士金甲孫·吳道炯,生員李宗慶·金光潝,幼學金漢壽,以次進伏訖。上命疏儒進前,各奏姓名。又命疏頭讀疏。上曰,此疏善作矣,予則謂爲建功而來,乃爲此而來,誠異矣。命書傳敎後,親書表勝捷古基五字,命道臣豎碑於海州東亭。命書傳敎曰,狀頭旣下敎,其餘儒生,令該曹各紙三卷·筆十枚·墨五笏賜給。諸臣以次退出。
癸巳十二月十三日未時,上御集慶堂。藥房入診入侍時,都提調元仁孫,提調徐命膺,副提調洪樂仁,假注書尹行晉,記事官卜台鎭,記注官趙夢濂,醫官方泰輿·鄭允協·慶絢·金世彦·李敏德·許,以次進伏訖。上曰,無一人言建功之如何,飮建功其有效乎?都提〈調〉曰,湯劑不必如此矣。仍進御湯劑。提調出去,持湯劑更爲入侍。上進御後,諸臣以次退出。
癸巳十二月十三日午時,上御集慶堂。大臣·備局堂上引見入侍時,領議政金相福,左議政金尙喆,右議政元仁孫,綾恩君具允明,左參贊鄭弘淳,仁陽君李景祜,判義禁洪名漢,刑書判書趙重晦,行副司直李章吾·尹東暹,漢城判尹李重祜,行副司直尹得養·尹泰淵·李瀰,大司諫任希曾,掌令慶再觀,校理洪相簡,左副承旨李,假注書申應淵,事變假注書辛普謙,記注官卜台鎭·趙夢濂,以次進伏訖。相福問聖候,若何?上曰,一樣矣。上謂相福曰,昨日沈翔雲家致祭時,卿去參乎?對曰,聖恩罔極,敢不往參乎?上曰,貞夫人爲卿之外祖母乎?曰,爲外曾祖母矣。上曰,尹東暹之八分體,與其四寸東晢,何如?東暹曰,東晢之筆,多有工夫矣。上曰,予亦曾習晉體,而三藏聖敎序善書之筆也。仁孫曰,此則唐太宗集義之善書字也。上曰,儒生若云大劑不可多服云,則臺臣必有言,而予則曰奇特矣。仁孫曰,儒生初不知藥材何入,而妄言之矣。上曰,予若受賀,則卿等爲佐理功臣,可乎?相福曰,臣等雖不敢貪天之功,殿下若有命,則臣等何敢辭乎?上進御一貼。仁孫曰,樂非殿下之樂,乃列聖傳授之樂,大明所賜之樂,殿下之奏於莫重之處而藏之,實爲未安矣。命書傳敎曰,噫,知事辛受采,豈爲其人?卽爲其年也,每問定州人,知其便矣。噫,才命食物,狀聞遽到,予心曷勝?令本道凡諸等需,比京加給,宜在本道,而擔持軍亦爲提給,其賜米輸送三年,以表予意,豈云其人?予重其年,祭文製下,令本官致祭。嗚呼,向者耆耉科,亦有此生人,故特資給貫子,今聞將臣,皆莫知,其存乎,已故乎?在京中人,令該曹卽爲問啓。噫,暮年攸恃,其惟此生人,入耆社而聞其故。嗚呼,此後,於臣何恃焉?大司諫任希曾所啓,罪人河必雄·宋興三,減律定配之命,雖出於我聖上好生之德意,而永乞之卽地致命,實由必雄之所踢,實因分明。興三則僞造密印,渠旣自服,論其罪犯,俱係一律,三尺至嚴,不可容貸。請還寢殺獄罪人河必雄,印信僞造罪人宋興三,減律定配之命,依律處斷。上曰,勿煩。掌令慶再觀所啓,火藥,重物也。罪人張光碩偸賣一千二百斤之多,減律定配之命,雖於我聖上好生之德意,而罪犯關係一律,三尺至嚴,不可容貸。請還寢罪人張光碩減律定配之命,依前下敎擧行。上曰,勿煩。承旨房依前換房事。出榻敎諸臣以次退出。
上在慶熙宮。停常參·經筵。
夜自一更至三更,月暈。
藥房都提調元仁孫,提調徐命膺,右承旨李致中啓曰,伏未審夜間,聖體調攝,若何?痰候·寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。今予最悶,兩時體也,氣何諭乎?待敎入侍。
中宮殿·惠嬪宮,藥房口傳問安。答曰,知道。
延和門殿座罷後,政院·玉堂·藥房口傳問安。答曰,知道。
金若行啓曰,奉敎洪國榮由限已過,卽爲牌招察任,何如?傳曰,允。
備忘記,傳于李致中曰,問諸扁鵲,爾等一何便?一則因予脾胃,一則因其靈丹,三百六十日,其何相爭?亦何用心?於入直於問候,便臥本廳莫知戒,此等扁鵲,車載斗量,將焉用哉?日勸二貼爲能,曷勝寒心?其孰下敎,孰敢自來?以儒爲名,知扁鵲術者其幾人,內局以助,與古有異。此一時下問者,其何帽帶?當以靑衿衣。
傳于金若行曰,陞補爲幾抄乎?知入,已下敎,今日爲之與否,亦爲知入。
傳于李致中曰,內局三廳中,如有勸我者,待令。
又傳曰,何時下敎,而帽帶與靑衿,尙不來,三提調皆退去,諸扁鵲竝逐開陽門外。
備忘記,傳于具㢞曰,嗚呼,今日干支戊戌,其若冥然,五年將過,回甲八旬。歲暮逢此干支,朝來覺此,心何能耐?其況再明干支,卽庚子也。暮年歲暮,逢此兩干支,此心何抑?若是支撑,卽此建功,若是受困,其亦建功,見鎖鈔逢虎狼,臥憶此心膽隕,朝已下敎,渠何自來?今世又有昔甲午崔者,此人人孰莫知?諸扁鵲必也聞知者,雖一二人,卽得以奏然後,當許入侍,豈云靑衿?雖有職者,知靑囊術者,亦奏,予本固執,雖至日暮,聞此後,當許入豈難?若漢張良,造四晧得來,然後當許筵。噫,彼昔留侯,當呂后猶若此。嗟,今內局,爲其君苦心,其宜誠求,豈擇帽帶靑衿,焉可見?予心切悶矣。
傳于金若行曰,已下敎而尙今寥寥,此亦紀綱攸在,漢城府·五部官員記過,延和門待令,承旨以時服詣閤。
傳于李曰,五部官員若未及待令,該堂當下敎申飭,掌務官二人,亦爲記過待令。
事變假注書辛普謙服制代,以宋相殷爲事變假注書。
傳于具㢞曰,已下敎帽帶人,與儒生間入來,然後當許入侍矣。
傳于金若行曰,承旨率儒生入侍。
又傳曰,豈如是撕捱乎?牌去來,勿爲呼望,催促謝恩,開陽門仍留,若違牌,當下敎。
金若行,以漢城府言啓曰,卽接東部都事南眉老所報,則金衆契居閑良趙得昌,與金召史女,今月十三日過婚,於義洞居幼學李東爀,與幼學崔奉義女,今月十三日過婚,西部奉事李星會所報,則奉常寺契居良人丁福得,與田召史女,今月十三日過婚,池下契居良人韓龍雲,與良人朴尙弼女,今月十二日過婚。南部都事尹在寬所報,則靑寧尉契居良人金宗大,與姜就周女,今月十三日過婚。北部都事徐致修所報,則司宰監契居業儒李有升,與閑良朴鎭位女,今月十三日過婚,延秋門契居良人金世大,與良人安起先女,今月十三日過婚之意,敢啓。傳曰,知道。
又以漢城府言啓曰,卽接西部奉事李星會所報,則孔德里居良人河必淸,與獨女金召史女,今月十二日過婚,孔德里居良人洪大興,與良人李遇春女,今月十二日過婚。東部都事南眉老所報,則昌善坊居閑良尹弘龜,與忠義李世玉女,今月十二日過婚之意,敢啓。傳曰,知道。
李致中,以吏曹言啓曰,今此宗廟·徽寧殿望祭大祝,俱以侍從塡差,而時無職名人員,令該曹口傳付軍職,何如?傳曰,允。
又以吏曹言啓曰,禮曹正郞姜俒,繕工監副奉事趙鎭完,俱以身病甚重,勢難察任云,竝今姑改差,何如?傳曰,允。
李,以御營廳言啓曰,今日本廳褒貶時,北二營入直千摠·騎士將·把摠哨官,當爲來參,而宿衛重地,不可一時暫曠,以他將校替代後,使之進參之意,敢啓。傳曰,知道。
又以禁衛營·一二所巡廳·左右邊捕廳言啓曰,去夜犯夜人無所捉之意,敢啓。傳曰,知道。
奉敎洪國榮上疏曰,伏以臣猥陳私懇,擅離職次,罪合大何,譴罰是俟,及承聖批,曲賜救護,寸心感激,隕結而已。今則由限已盡,天牌嚴臨,當此闕員之時,苟非悶迫之甚,豈敢便生遲徊之計哉?臣父所患,日益沈重,別症層生,實有澟然之慮。臣本隻身,獨自扶將,頃刻不離,煎泣罔措,欲出而供職,則私情難抑,欲引而看護,則義分是懼,臣情到此,寧不愍然?思之又思,萬不得已,玆敢復入文字,仰瀆崇嚴。伏乞天地父母,諒臣懇急之私,遞臣職名,俾伸至情,治臣罪以肅朝綱,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭護焉。
癸巳十二月十四日未時,上御延和門。殿座入侍時,右承旨李致中,左承旨李,右副承旨金若行,注書金峙默,假注書申應淵,記注官卜台鎭·趙夢濂,以次侍立。上具翼善冠·袞龍袍,乘輿出自通陽門,至延和門殿座。命宣傳官入前排,拿入漢城府官員朴榮秀。上曰,是誰也?兵判具允鈺曰,靈城君朴文秀之從弟也。上命分揀放送。又命拿入五部官員。上曰,汝等入爲部官,出爲百里之任,再次下敎,不是丁寧,而若是遲滯,如此而豈可以百里任之乎?命分揀退送。命拿入藥房掌務官。上曰,汝等若有情誠,則其君蹙眉之湯劑,何不勸提調而不進乎?儒生則或難致,而方外醫術人,何憚而不召耶?命依法。上曰,醫科四十餘人中,只招一人,敢稱與方泰輿及提調相議,招來方外二人云,此乃詐言也。命決棍十杖拿出。上問掌務官康命輝曰,汝則不令招來乎?對曰,臣雖不分付,臣亦同參,臣何敢辭其罪乎?上曰,直者命察訪承傳。命書傳敎曰,今聞都承旨實恙云。同副承旨卽爲謝命,分義當然,一番伸廉隅,其何强迫?竝許遞,其代行司直具㢞,前府尹洪龍漢爲承旨,牌招察任,房順房。三院副提調例兼,上還入大內,諸臣以次退出。
癸巳十二月十四日未時,上御集慶堂。儒生入侍,內局追後入侍時,左副承旨李致中,假注書申應淵,記注官卜台鎭·趙夢濂,儒生丁希泰·劉天重·李景麟·李熙純·安載天,以次進伏。藥房都提調元仁孫,提調徐命膺,副提調具㢞追入。上謂丁希泰等曰,湯劑之一日兩貼,豈不過乎?對曰,有功於聖躬,豈可廢乎?命退去。命書傳敎曰,幼學李熙純,欲陳私懇冒入,事之寒心,莫此爲甚,停擧。北部都事徐致修,禮賓參奉金甲孫入侍事。出傳敎右議政元仁孫命召傳授,勿待命事。出榻敎藥房提調持湯劑入侍事。出傳敎上問金甲孫曰,勝捷古基地名云何?對曰,東亭。退去,上曰,孔子曰,過猶不及,中則止,乃醫家之書也。一日二貼,豈不重乎?仁孫曰,一日二貼,實不過矣。一向防塞之敎,臣實悶然。上進御一貼。仁孫請診候。上曰,止之。命書傳敎曰,於今兩司,可謂無事世界,而次對則僅爲備員,每請牌招,茶時監察,承牌聽命,而所重在焉,則一啓傳啓,其何難也,而何敢若此?薇垣長外,不詣臺諸臺,一竝施以不敍之典。又命書曰,其相雖莫能知,聞其聲與答,可知純實,旣入屬惠民署云,議藥廳今雖過數,且聞有才云。此後此數中有窠,周命新其令內局卽補。又命書曰,今聞都提調所奏,金相祜宜有分揀之道,其下敎,特爲安徐。又命書曰,明日晝講兼爲開拆,吏兵房同爲入侍,一承宣兼參贊官入侍,藥房提調持湯劑更爲入侍,進御一貼。諸臣以次退出。
上在慶熙宮。停常參,只晝講。
藥房都提調元仁孫,提調徐命膺,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。今日月中,追憶昔年,予懷千萬,最悶者建功,而皆着時體胄,其悶曷勝?氣何暇諭?晝講開拆,釋服後待敎入侍。
中宮殿·惠嬪宮,藥房口傳問安。答曰,知道。
具㢞啓曰,注書權偀呈辭代,假注書申應淵,姑令仍察,何如?傳曰,允。
傳于金若行曰,內局入侍承旨,率童蒙入侍。
傳于李致中曰,儒臣持御製祖訓及繼講冊子,春坊持進講置簿記,同爲入侍。
金若行,以侍講院言啓曰,王世孫進講禮記,今已畢講,因傳敎,以御製祖訓繼講之意,敢啓。傳曰,知道。
具㢞,以戶曹言啓曰,本曹郞廳及各司官員,今癸巳秋冬等褒貶,依前例磨鍊以入,而至於內瞻寺提調有故,不得磨勘。去春夏等司䆃寺·內贍寺褒貶,因各其司提調有故,未得限內磨勘矣。今則其時官員,已多遷轉,有難考績,依近例蕩滌,何如?傳曰,允。
又以兵曹言啓曰,今秋冬等本曹所屬司饔院褒貶啓本中,一處刀擦之意,敢啓。傳曰,知道。
又以戶曹言啓曰,本曹所屬各司,今癸巳秋冬等褒貶磨勘之際,濟用監啓本一處刀擦之意,敢啓。傳曰,知道。
又以禮曹言啓曰,今者本曹褒貶時,奉常寺正趙載翰病不進,承文院副正字黃錫範呈辭下鄕,俱不參謁,事體未安。以各其本司褒貶之不爲,雖不得等第,不可仍置,令吏曹中考施行,何如?傳曰,允。
又以禮曹言啓曰,宗廟署陵殿園墓及本曹郞廳童蒙敎官·四學通院·校書館·歸厚署·禮賓寺·掌樂院·東西活人署·典牲署·觀象監·司譯院·內醫院·典醫監·圖畵署官員等,今癸巳年秋冬等褒貶,等第以入,而社稷署·承文院·成均館·奉常寺·東西氷庫·惠民署·東南關王廟官員等褒貶,各其司都提調·提調堂上有故,不得一時磨勘之意,敢啓。傳曰,知道。
又以刑曹言啓曰,曹屬典獄署官員等今秋冬等褒貶,本曹參議,例與該房承旨同爲磨勘,而參議洪樂純在外未肅拜,不得一體磨勘以入之意,敢啓。傳曰,知道。
又以工曹言啓曰,本曹郞廳今癸巳年秋冬褒貶及屬司中,繕工監·尙衣院·掌苑署·造紙署·瓦署·典涓司,今癸巳年秋冬等褒貶,合七度磨勘以入之意,敢啓。傳曰,知道。
李致中,以兵曹言啓曰,本曹以秋冬等褒貶等第,磨勘以入,而所屬訓鍊院官員等褒貶,因本院堂上有故,不得一體磨勘,典設司官員等去春夏等褒貶,其時官員,已多遞易,依例蕩滌之意,敢啓。傳曰,知道。
又以宣惠廳言啓曰,本廳郞廳等今癸巳秋冬等褒貶等第,磨勘以入之意,敢啓。傳曰,知道。
又以兵曹言啓曰,本曹褒貶啓本中,刀擦十處之意,敢啓。傳曰,知道。
又以濬川司言啓曰,本司都廳及郞廳,今癸巳年秋冬等褒貶等第,磨勘以入之意,敢啓。傳曰,知道。
又以御營廳言啓曰,今癸巳年秋冬等褒貶,依例磨勘以入之意,敢啓。傳曰,知道。
又以禁衛營言啓曰,本營從事及諸將官等,今癸巳秋冬等褒貶,磨勘以入之意,敢啓。傳曰,知道。
又以兵曹言啓曰,今十二月十五日,連山居女人盧召史,自興化西狹門入來,鳴申聞鼓,依定式下該曹推問,何如?傳曰,允。
又以兵曹言啓曰,今十二月十五日,海美居良人金必壽稱名人,自興化西挾門入來,鳴申聞鼓,依定式下該曹推問,何如?傳曰,允。
又以御營廳·一二所巡廳·左右邊捕廳言啓曰,去夜犯夜人無所捉,敢啓。傳曰,知道。
知事安允行上疏曰,伏以臣樗櫟散材,蒲柳脆質,涵宥於壽域春臺之化,歌詠於衢謠華祝之間,八十有二年矣。纏綿忠愛,自信忱誠之不衰,竭蹶奔走,全昧膂力之旣愆。向於至日賀班罷歸之後,素患痰癖,挾感重發,首尾三十餘日,阽在危域,有加無減,宛轉床席,瞻望雲陛,心口私語,半雜呻囈,惟願少須臾存全,賴天之靈,復起爲人,元朝吉日,得豫鮐背鯢齒之列,拜獻南山北斗之祝,以少伸區區之忱,則雖卽日退塡溝壑,亦何憾乎?乃者我聖上親御便殿,進諸耆臣旣行考績之典,又作喜起之歌,君臣之間,至和洋溢,非後世丹霄遊衍之比也。臣於此時,獨淹床第,懸誠闕庭,耿結如丹,豈意慈覆之仁?遽推軫念之私,十行溫諭,藹如春煦,愚老賊臣,何以得此於吾君也?格外恩賜,又出惠養,白餐分太倉之精糳,脂肉輸獸人之圈養,軟炊偏宜於扶衰,滑臠尤適於滋老,不知此生,臣何以仰報萬一也?臣謹當仰體德意,益加調治,幸得一分蘇醒之路,則願趁千載亨嘉之會,扶策罷癃,蹈舞懽呼,擎堯樽而獻萬壽,聆舜樂而和百工,瞻日月之光華,覩盛列之揄揚,不愧爲聖化中一老物,是臣日夜之大願也。感恩靡極,恭陳短章,仰瞻宸極,精爽飛越,臣無任感惶頌祝之至,謹昧死以聞。答曰,省疏具悉。今番此敎,意豈偶然?嗟哉,卿以無心無慮人,朝鮮世界,夫依於妻,妻依夫,今只有卿,豈特頃日不常參?爲卿悶焉。果然今爲四民中,一見其子之服衰在側,子亦五倫中一也,雖欲何抑?中夜興惟,爲卿愴焉。今者此命,豈特爲卿?以表予意,卿須勿辭領受焉。
癸巳十二月十五日辰時,上御集慶堂。晝講,殿最同爲入侍時,同知李重祜,特進官尹東晢,參贊官李致中,侍讀官洪相簡,檢討官洪鳴漢,行都承旨具㢞,假注書申應淵,記注官卜台鎭·趙夢濂,以次進伏。上講大學經一章訖。洪相簡讀之,洪鳴漢又讀。上命書御製七言二句。命入侍諸臣賡進。吏兵房進前,先讀京司殿最,次讀八道守令貶題。至全羅道,上曰,監司之書貶目,極精矣。命書傳敎曰,暮年開坼,豈可循例?廣興主簿李海臣,身爲貢人,官旣有浮謗,則何云財帛?本曹雖欲飭勵,旣聞何恕,以下等施行?掌務官康命徽,今番都政調用事。出榻敎命書傳敎曰,曾已申飭,則軍職官員,有居中者,其涉駭然。今日開坐,其令更爲修正以入。又命書曰,諸童蒙當面試,其令來待,內侍敎官殿最,謂課當自內面試後下敎。都承旨具㢞所啓,卽伏見忠淸監司安兼濟,黃海監司李宅鎭,今秋冬等褒貶啓本,則守令無一人居下,京畿監司金載順,抱川縣監柳明渭題目,致勤點下,江原監司李溎,寧越府使申光洙,平海郡守禹正夏題目,致勤點下,咸鏡監司李最中,慶興府使李周赫,居山察訪張爾良題目,致勤點下,殊無嚴明殿最之意,竝推考警責,何如?上曰,依爲之。左副承旨李致中所啓,卽伏見京畿水使李達海,全羅左水使金永綬,黃海兵使李得濟,慶尙左水使崔朝岳,全羅右水使李應爀,忠淸水使李聖師,黃海水使李愼默,今秋冬等褒貶啓本,則邊將無一人居下,統制使趙濟泰,舊所非浦別將林德潤題目,致勤點下,殊無嚴明殿最之意,竝推考警責,何如?上曰,依爲之。諸臣以次退出。
癸巳十二月十五日未時,上御集慶堂。藥房入診入侍時,都提調元仁孫,提調徐命膺,副提調具㢞,記事官金峙默,記注官卜台鎭·趙夢濂,醫官方泰輿·鄭允協·慶絢,以次進伏訖。仁孫曰,今日酬應旣多,聖體,若何?上曰,一樣矣。寢睡·水刺之節,若何?上曰,一樣矣。仁孫進湯劑。上進御。上曰,飮此而若有效,前則法服雖難,坐荷不難矣。今日此亦甚難,如是而日日服此,豈不苦乎?仁孫曰,今日殿座頗久,聖躬安得不勞困乎?上曰,昔年太室奉審,命大臣攝行,予旣仰覩,故欲於板位,當令沖子奉審,而寧臥於此,旣已躬詣,終使替審,是豈孝乎?仁孫曰,量筋力而行之,聖人所訓。以殿下春秋,雖以閭閻間言之,何行謁廟乎?上曰,今番耆堂,皆能步,筋力果勝於予矣。仁孫曰,至尊之前,竭力而入,故不得不如是,而在私室則難矣。且老人最難聲音,而殿下連行晝講,玉音無減於前,諸耆堂中,豈有能讀書乎?仁孫曰,請診候。上曰,置之。命提調先退,更爲監煎以入。仍命左承旨,與敎官入侍。上曰,藥房提調持湯劑更爲入侍。出榻敎命膺·㢞進伏訖。仁孫再進湯劑。上進御。上曰,童蒙皆能如人,予心喜矣。命膺曰,此輩之俊秀,實爲國家深幸矣。仁孫曰,明日湯劑,依例爲之乎?上曰,依。上命退。諸臣以次退出。
癸巳十二月十五日酉時,上御集慶堂。童蒙敎官入侍時,右副承旨李,假注書申應淵,記注官卜台鎭·趙夢濂,敎官李匡說·洪元燮·兪彦錥·李商烈,以次進伏。童蒙朴應夢,講小學董生行大文。上曰,汝幾歲?對曰,八歲矣。上曰,汝何歲始學?曰,四歲讀詩傳矣。上曰,異常矣。童蒙金元協,讀司馬光與其兄伯康大文。上曰,今之朝臣,一日再勸湯劑,比於司馬光,何如?曰,朝臣不及矣。上笑曰,予能解予悶矣。上曰,予爲世孫勸童蒙矣。今皆如人,誠可喜矣。大成二字,似有效矣。命書傳敎曰,頃年惟以外孫贈職,況今見職參議金省行孫乎?不覺愴焉。此由乎心也。心經一部,特爲安寶賜給,以表此意。又命書曰,悶建功至於懸賞,而無一人應令者,童蒙卽良知能者。故偶然下問,所對脫俗,予不覺動色。噫,彼童子,超二資賞百金,雖不可論,幾朔苦心,孩提能解,豈無表意?且問其年,明將十五云。童蒙金元協,令該廳,婚需比他加給,令當部,歲初勸婚,成童成婚後,草記以聞,以代超資百金賞。又命書曰,旣經開坼,大政當親政,令兩銓同議,來朝擇日以入。又命書曰,純通童蒙,各紙二卷·筆五枝·墨三笏,而其中朴應夢,可謂異常。四歲所讀詩傳,一件賜給,通童蒙,各紙二卷·筆三枝·墨二笏,略童蒙,各紙一卷·筆二枝·墨一笏賜給。噫,雖命調用,莫知其人。今見入侍,追憶故相,此心何抑?何循常例?今都政,洪元燮特爲陞六,兪彦錥·李匡說聞其訓下。嗚呼,今日,庶無愧乎?二字曰其本,不在於敎官,在於其父,童蒙金述醒·郭範大父,令該曹特賜鹿皮一令,以示予意。藥房提調持湯劑更爲入侍。進御一貼後,諸臣以次退出。
癸巳十二月十五日戌時,上御集慶堂。儒臣·春坊入侍時,同副承旨金若行,假注書申應淵,記注官卜台鎭·趙夢濂,校理洪相簡,修撰洪鳴漢,兼弼善朴相甲,司書李德師,以次進伏。上命相簡,讀御製祖訓。命相甲讀世孫進講冊數。命若行讀祖鑑。命鳴漢讀聖學輯要御製序文。命若行讀壬辰十一月太廟第十室上號時日記。命書傳敎曰,沖子講學之浩多,予莫能記。四書二經,能重講,周易,沖年恐或若何?以登高必自卑,行遠必自邇之意,下敎,更思焉。此不過沖子朝夕常目者,而豈可繼講經書?初欲大學衍義心經中,欲命繼講,召春坊,今聞皆講云。若此祖鑑二卷,卽纂輯國朝古事者,豈比予所纂祖訓?以此欲爲下敎,先讀序文,其中有稱元良之句,聞而心酸,思令沖子讀也,於今大覺。聖學輯要,先正所纂。昔年我皇兄銅圍時進講者,尙未講焉,捨此何先?且先正平日精神,專在於此,予亦講召對者,而聞御製序文,若庸學序文,予則必講後製,此沖子兼以此講讀,豈比於一卷祖訓乎?且予已講者,玉署卷多,旣有昔年古事,其何問義?分付春坊,以此書繼講,沖子所讀冊子,藏經閣藏書閣中,懸吐以入,二閣若無取來,芸閣懸吐以入,聖學輯要畢講後,以周易繼講事,仍爲分付,背講臨講,一依景廟朝春邸時例,爲之。
上在慶熙宮。停常參·經筵。
藥房都提調元仁孫,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,暮年深悶,其惟建功,以其縣賞,一皆時體。嗟哉,童蒙,能解予心,雖然其雖有百童蒙,何能知一扁鵲?興惟及此,曷勝其悶?氣何諭焉?待敎入侍。噫,夜長亦猶甚,撤漏後三睡三覺,然後聞其曙,暮年何堪此?亦曰邦慶,亦曰建功,其況今日干支,予懷千萬矣。
中宮殿·惠嬪宮,藥房口傳問安。答曰,知道。
李致中,以都摠府言啓曰,今日入直內三廳武兼禁軍及軍兵等,中日習射,請出標信。答曰,知道。
傳于金若行曰,內局入侍,坐直承旨同爲入侍。
李,以司憲府言啓曰,大司憲李徽中焚黃受由在外,執義未差,掌令二員·持平二員未差之意,敢啓。傳曰,知道。
傳于金若行曰,內局入侍,內侍敎官同爲入侍。
備忘記,傳于具㢞曰,問候已知。提調徐命膺內局兼帶許免,其代前判書李潭爲內局提調。
備忘記,傳于具㢞曰,祖訓,卽予近八旬爲沖子,初勉飭書。故因此其欲潛心背誦,已先讀先講。此後欲繼講聖學輯要,而沖年法祖心可嘉,依此講讀事,分付春坊。聖學輯要此後繼講,而更思其大文,已其再次背誦者,臣按多何以背誦?亦何問議?此則臨講事,令春坊知悉。
金若行啓曰,今十二月二十二日都目政事爲之之意,敢啓。傳曰,知道。
傳于金若行曰,內局入侍儒臣,持月沙集,坐直承旨同爲入侍。
具㢞,以侍講院言啓曰,本院兼司書李昌伋,時無職名,令該曹口傳付軍職,何如?傳曰,允。
兵曹口傳政事,以李昌伋爲副司果。
金若行,以侍講院言啓曰,王世孫繼講聖學輯要背講臨講事,問議于師傅,則師領議政金相福以爲,今以書筵繼講聖學輯要,背講臨講當否,伏承下詢,而此書大體,與大學衍義,相爲表裏,其視全經有間,大學衍義,亦已臨講。今此聖學輯要進講,似無異同,惟在上裁云。傅左議政金尙喆以爲,書筵繼講聖學輯要,背講臨講當否,伏承俯詢,而此書中經傳所出之章句,前後胄筵,已經背講,今於段段分類之文,不必更誦。至於先儒註疏,於經於傳,未嘗竝誦,則亦不必更論,註疏旣如此,則先正按說,不可與註疏異同。今若逐章逐句,反復討論,則臨講與背講,何異哉?惟在上裁云矣,敢啓。傳曰,已下敎矣。
李致中以兵曹言啓曰,今日坼見諸道褒貶啓本,則統制使趙濟泰啓本中,舊所非浦別將林德潤,以束下宜勉爲目,則宜置中考而置諸上考,致勤點下。全羅右水使李應爀啓本中,馬島萬戶馬興麟,事或疎忽爲目,則宜置下考而置諸中考,致勤點下,殊非嚴明殿最之意,當該帥臣所當推考警責,而旣自政院察推無論。林德潤中考施行,馬興麟下考施行,何如?傳曰,允。
金若行,以漢城府言啓曰,卽接東部奉事魚用元所報,則部屬東學洞居幼學田致元女年二十二歲,與廣州居幼學朴弼道子師喆年二十一,今月十五日過婚,新設契居閑良崔尙逸女年二十六,與楊州居閑良朴世煌子繼蕃年二十四,今月十五日過婚之意,爲先敢啓。傳曰,知道。
李致中,以兵曹言啓曰,今十二月十六日楊根居幼學金源嵩稱名人,自興化西挾門入來,鳴申聞鼓,依定式下該曹推問,何如?傳曰,允。
又以訓鍊都監·一二所巡廳·左右邊捕廳言啓曰,去夜無犯夜人被捉之意,敢啓。傳曰,知道。
理山府使尹光紹上疏曰,伏以天開慶運,繼述禮成,陽回周正,寶齡益崇,八域含生,同此蹈抃。因伏念臣猥荷湔拂,特畀邊邑,感激鴻私,圖報一分,凡係軍民弊瘼,思欲隨便釐整,仰酬前席民事之托,而其中四五件事,實關邊防。大要生民切務,有不可自下擅便,故月前具成牒本,冀轉聞,而道臣以情踪兢蹙,不敢爲例外奏狀,悶默徊徨,抱玆耿耿。此際得伏見至日綸音,丁寧懇惻,可泣氓庶,臣逢斯會,倍激愚衷。自念雖不敢備數侍從,亦嘗在薦紳之末,聖敎求聞至此,而徒懷一切之嫌,終不以邊土弊事,上徹黊纊,則是眞負吾君矣。遂敢改修成本,冒死控籲,惟聖明裁幸焉。臣竊見本郡陞府,事在先朝,而其時道臣故相吳命恒,實是建請言,理山於江邊,居中最巨,擇差文武三品,彈壓關防,團束流民,以爲防邊之一助。當初制置,致意如此。蓋本府越邊,乃婆猪江賊路,卽昔年李滿住稱亂之地,最爲要害,則其制兵選戎,宜有成規,屹然爲江邊巨鎭,而顧其軍制單弱,實爲疎虞。所謂壯武甲士兩隊,只是三百九十六名,而其中除各票下雜色百餘名,則赴操實額,爲二百七十七名,未滿三哨,不成部伍,取考隣邑軍制,則碧潼除雜色爲五百四十餘名,渭原除雜色爲三百五十餘名,而乃以理山大鎭,不及甚遠,臣實訝之。在昔壬辰,宣廟駐蹕龍灣也,命道臣故相李元翼,再入江邊,調發土卒,隨天兵成功,半是江邊之健兒,則其爲用,不但爲鎭守關防而已。乃以此二百零卒,將何所藉手於緩急也?今宜採用流民之策,査出冒屬,增置軍額,最爲固邊之要,槪聞本府,地廣民稀,中年內地民人,多遷徙居業,便成土着,而舊例,元軍只以本族代頉,故健實流戶,無役閑遊於此故,道臣所以建請團束者,實出深計,而惜乎當時廢而不擧,至于今徒爲鄕員將校輩私戶餘丁,臣莅任數月,略知其弊,留心査括,已得遊民遊手近千名,曉之以爲國守邊之義,而減其戶役,則民情亦頗安之。若蒙朝令,劃卽施行,則謹當編其隊伍,整其器甲,合正軍標下爲二百九十名,保戶爲五百八十名,與元軍湊成一司五哨之制,統於兵營而合操焉,則規模旣整,精采必新,大有助於固圉之方矣。若其軍裝等費,計義未決,姑不煩陳,此在朝家一指揮,而邊上添得三百健卒,時平則可以鎭守,遇警則可以調赴,此實宗澤變無用爲實用之策,韓琦增置陜西義勇之義也。此其一也。舊制甲士二十名,循環守番於府內者,原其立意,蓋以賤路初衝,爲不虞之式,而隣邑無此規,似是當初移邑之際,邑村單弱,略倣屯戍之意,到今二十零卒,元無損益,而府中諸般雜役,專責此卒,吏奴輩又奴隷使之,如秦時徭卒之見困於咸陽,故一卒所費竝赴操,逐年幾十餘兩錢,其所號冤,倍於三南良役,而聖朝均役之惠,獨不及於此輩,甚乖元初給保之本意。古人所謂爲國養恩,恐不如此。臣憐其弊酷,權行停罷,而或慮其初出於朝令,亦未敢擅加永革,蓋此規,害於甲士,利於邑民,所以前後未嘗議罷也。若自朝家,軫弊劃罷,制爲令甲,解其愁苦,防其復創,則邊卒懷挾纊之感,堅親上之心矣。此其二也。本府江邊把守凡五所,而初不創置把守,只以壯武隊一百四十名,輪回替立,其爲役,勿論風雨寒暑晝夜站立江上辛苦萬狀,而又令春秋操鍊,糜費不貲,愁冤痛苦,甚於水火。范仲淹所謂解防邊之體,損敵愾之氣者,不幸近之。假如隣比有警,撤兵赴援,則婆猪一帶,調守無人,制置固甚疎漏,如碧潼等邑,別置土兵,替立把守,而其赴操正軍,一無侵役,元初江邊創置,宜用一例,而緣何異同如此,臣實未曉也。今欲別置把軍,如隣邑例,則刊冊外,一名不許擅加,旣有定法。若承稟裁,則又當以所査中一百四十名,定爲把守軍官,減役給保,分番輪替,則警守之制備,而壯武之冤解矣。正李網所謂一擧而兩利俱存者也。此其三也。至於民弊,邊邑異於三南,無賦稅征役之苦,而最其巨患,專在還穀,守令之貪漁,吏卒之侵毒,千弊萬蠹,皆原於此。汎論則語夸,細陳則煩鎖,然言不切,不足以動聽,則臣請詳之,蓋邊土爲地,重嶺橫截,穀物有蓄無散,又逐歲生耗,昔年五萬之糴,十年而爲八萬石,民戶則分屬三鎭,故受還之戶,僅爲五六千,一戶大者,受食近二十石,小者亦不下十五六,正月分糶,至于六月八月納糶,迄于冬末,小民終歲奔走,殆無寧息。況其當冬,磎峒巖阻,氷雪凌兢,人畜踣斃,聞見慘心,若不及今變通,不出四五年,又增爲十萬石而將無民可分矣。此穀多之弊也。又常平軍餉等穀,例皆半留半分,而其外各衙門穀物萬餘石,盡數分給,留耗增殖,以此還穀之分,漸次增加,又守令之着手,惟在還穀,故或賣米分錢,或加分取耗,而小民不敢抗威,含淚受去,此濫分之弊也。一邑凡十四倉,而每倉有四個任掌,作爲利窟,公肆箕斂,一斛之捧,幾於加倍,泰虎氷蛇,吮盡民血,畢竟收拾倉屬之族,鼓腹圉圉,而蔀屋已無糠粃,言之可爲於悒,此濫捧之弊也。今欲矯正其弊,莫知先防其源,臣請自朝家定法,各衙門穀物,毋論某樣邊邑,則一竝依常平例,半留半分,又嚴立守令,加分賣還之律,按以贓法,使不敢違越。又就元還中,限六千石,移轉於渭源·碧潼·雲山·熙川等隣邑倉穀差小處。又每年耗穀應下外,以時價作錢,納之該府及各衙門,俾無留蓄生弊,定式施行,則還穀數減,民食自少,而濫捧之弊,半歸無皮之毛,又申飭守令,以嚴法制,束其倉屬,則孑遺生民,可脫於水火矣。朱夫子淅東時,乞行社倉法,而請罷常平屬民之條例者,卽此類也。此其四也。還穀中別有一弊,凡穀物非民逋,而年久自耗者,謂之虛欠。此邑地方東西三百里,其窮倉僻庾,穀物陳積,分給無民,自致虛欠,久者或以半腐,近者亦多耗縮,積置別庫,歷歲而不敢犯如是者,五六倉合爲二萬餘石。若過四五年,必盡化爲土,成小民之巨害矣。臣欲於明春,率一境而移轉均分,使國穀不至永消,而數萬虛包,亦不忍抑配民戶間,嘗折其中參伍之所虛欠,殆爲四千餘石,其一千餘石,臣當査出各年監色公私儹那,充補其數,而其三千石則竊願自朝家特施蕩減之惠焉。今年減了三千包,而明年可得數萬石完穀,永爲惠於生民,其利害亦相遠矣。此土雖乙丙壬午之荒,亦無逋欠,故朝家舊逋蕩減之恩,一未蒙焉。惟此窮倉陳穀,自成虛欠者,臣敢以特恩望焉,別爲條陳。朱子漳州時,乞減屬縣常平虛欠一萬餘石,卽此類也。此其五也。噫,凡此諸條,實關本府防邊恤民之大體,非如小小弊瘼之可以因循度日也。若能及時通變,增補軍額,蠲除侵蠹,使軍民釋其愁怨,樂其生業,則以西土勁健之俗,懷聖朝安保之澤,將蔚然爲塞垣之大防,而他日必得其力矣。臣起廢補郡,義當縮伏,瀆擾宸嚴,極知猥越,而旣不得循例狀聞,又不忍辜負聖旨,敢以遐外弊陋,僭易煩縷於靜攝之中,臣罪萬死。伏乞聖上,俯賜澄省,確議廟堂,隨宜裁處,以幸邊民焉。臣無任屛營祈懇之至,謹昧死以聞。答曰,省疏具悉。知爾熟矣。今覽爾狀,予有言者二,已經風霜,恐或氣衰,今者條陳,可見不衰,此一也。其所條陳,非一時臆度,皆有較量,非予料,此二也。其於蕩滌事,昨夜已諭,此豈混諭?其他條陳事,旣問大臣諸臣,皆許施。嗟,爾體予此意,善爲區處,俾無銷刻之嫌。其中邊穀移轉事,理山雖便,渭原不便,焉可知也?此一節,勿拘常例,面議道臣,從便區處。嗚呼,以予昏耋,莫知外任,將復欲召承宣,覽爾章知焉。此猶若此,他尙何說?雖然今者此敎,意在西北元元,宜體予心,勿以以此解心。若有民弊者,雖細必陳,使江邊之民,莫知厦氈蔀屋霄壤焉。
癸巳十二月十六日巳時,上御集慶堂。藥房入診入侍時,都提調元仁孫,副提調具㢞,記事官金峙默,記注官卜台鎭·趙夢濂,醫官方泰輿·鄭允協·慶絢,以次進伏訖。仁孫曰,日氣寒冷,夜間聖體,若何?上曰,一樣矣。寢睡·水刺之節,若何?上曰,一樣矣。仁孫進湯劑。上進御。上曰,湯劑苦悶,近來尤甚,日必二次,豈不苦乎?仁孫曰,湯劑若以常膳看作,則豈如是乎?仁孫請診候。上曰,湯劑雖不可拒,何必爲此乎?上曰,祖訓沖子,雖欲繼講,而予所親製者,何必講乎?祖鑑似勝於祖訓,故初欲使之繼講,昨日命講序文,則有咨爾元良之文,予果心酸,更思之,則此是爲孝章所作定宗統後,尤宜繼講,而聖學輯要,先正所述,亦不好乎?仁孫曰,然矣,而祖訓編次時,臣亦景賢堂入侍,有所仰覩矣。此是勉飭世孫之文字,世孫若體驗于此,則豈非盛事乎?初命繼講施命,還停世孫,想必缺然矣。上曰,予之所製,雖講何益?仁孫曰,不然矣。上曰,昨日見之,童蒙敎官似不孟浪矣。內侍敎官亦能勸講云。此亦勉飭之效,欲於楹外試講矣。前聞敎官赴科時,中官十餘人,以儒衣儒巾,隨從入來云。儒服非渠服色,予果禁之。頃年申飭祭服之佩玉,更思之,中官輩亦當佩玉,如此則將生金冠朝服之心,故更不申飭防微之道,予意深矣。仁孫曰,爲宗國深遠之慮,至此不勝欽仰矣。上曰,蔡濟恭·洪名漢勸入冢宰望,予之苦心,而吏判自是受辱之地,豈忍驅入乎?仁孫曰,兩人當善爲之矣。旣入其望,臣則以爲一番任用,宜矣。上曰,果然善爲乎?仁孫曰,一人有氣力,一人極精詳,必當善爲矣。上曰,卿善褒貶矣。謂誰氣力乎?仁孫曰,蔡濟恭也。上曰,然矣。仁孫曰,俄者有提調下敎,而李潭在外云矣。上曰,何往乎?仁孫曰,似作覲行矣。上曰,在外提調許遞,行司直李翼元爲內局提調。出傳敎仁孫曰,第二貼當待下敎乎?上曰,依。上命退。諸臣以次退出。
癸巳十二月十六日申時,上御集慶堂。藥房入診入侍時,都提調元仁孫,提調李翼元,副提調具㢞,記事官金峙默,記注官卜台鎭·趙夢濂,醫官方泰輿以次進伏訖。仁孫進湯劑。上進御。上曰,俄者備忘卿見之乎?仁孫曰,臣於閤外,聞承旨所讀,果好矣。上曰,祖訓爲渠所作,故必欲一番誦之,其心是矣。仁孫曰,睿意安得不然乎?仁孫曰,明日湯劑,依例爲之乎?上曰,依。命內局先退。坐直承旨入侍,諸臣以次退出。
癸巳十二月十六日申時,上御集慶堂。儒臣入侍時,右承旨李,假注書申應淵,記注官卜台鎭·趙夢濂,校理林得浩,修撰洪名漢,以次進伏訖。上命承旨,讀理山府使尹光紹疏後,上曰,其文善作矣。仍命書傳敎曰,嗚呼,暮年夙宵一念,一則追慕,一則爲民,若以理言之,則追慕卽一也,爲民卽二也,而咸稱其一者,外面雖若何,裏面則意深。嗚呼,其若追慕,豈忽於民?書曰,本固邦寧,此亦爲追慕之一道也。予雖衰,嗟哉,八旬,當陽復之日,豈可以靜音笑貌,寬其心乎?嗚呼,此心,可質陟降與彼蒼,下敎月餘,側聽多日,其涉寥寥,曷勝慨然?於東於西,前有江陵府使李亨逵,今日理山府使尹光紹,而噫,此人,予則熟矣,而旣經風霜,意謂昔氣今挫,命聞其章,五條條列,無非經理,頗有意見,而爰擧先賢故相,其雖溫批,此亦爲觀瞻,暮年豈忍說?自國初所重,意非尋常,且述編旣云此亦先固藩籬之一道也,豈可循例?令備局稟處,其中還敎虛欠蕩滌之請。噫,關西,西門重地,故頃年聞負債多,特遣李日躋,用孟嘗·馮驩故事。噫,徒擁虛簿之物,噫,臨御五十載,暮年爲民。嗚呼,昔皇朝仁宗皇帝,謂楊士奇,不問有司,此不過一號事,其何惜也,而下詢後,欲爲賜批,故猶嘿其於軍制事,可見經紀,若許不過奉行而已,還穀數多者,亦不過一指揮者,雖然古人云磨礪當如百鍊金,亦云何不忙後錯了,備堂文書中,自大官有曾經西藩人,此章下備局,明朝三公皆來,原任中曾經關亞·大臣與備堂中曾經道臣帥臣者,本司有司堂上來會,先爲講究後入侍,已下敎。此中一號令先飭,豈可諭?此年召命來會者,意蓋此也。又命書傳敎曰,今聞嶺南左水使狀聞,海夫飄風,若是夥然,暮年何聞此?其若漂生則僥倖,若或渰沒,則曷勝慘然?另飭沿邊,期於搜訪事,下諭。上命內侍敎官入侍。賤臣承命出去,與敎官具膺·宋持敬進伏。上曰,是誰耶?曰,一則前監司宋文載之子也,一則都承旨具㢞之弟也。上曰,年幾何?二人各對其年。命書傳敎曰,敎官設置,意非尋常,而至於童蒙敎官,尤涉孟浪,式例講,搜得洞內童蒙應講云。近者申飭之後,頗有其效,根基定矣。況昨日兩童蒙父賞典,予意可知。其如內侍敎官與童蒙敎官有異,闕中設內侍學廳祿職,考講饋酒,此雖大君王子師傅所無者,昨聞殿最題目,意或無乃過耶?卽召學徒,凡親臨殿講敎官,有待令闕中之事,故下問果來,豈特學徒?欲見以召,卽非偶然,一則前監司宋文載子,一則都承旨弟。況具膺,六月都政,未擬受點云,而予何知之?因此皆入侍,雖莫辨耳目,皆見其人,只召連四等學徒試講四人,果頃日自內殿講時純通,而非入仕故拔去者。今又聞講讀,其非過也。況朔講與祿職考講,無一闕焉,前則以敎官有故,不爲者多,若是勤講,於今初聞,其所四等被抄者,可見其精。兩敎官各賜鹿皮一令,以示嘉意。又命書曰,大抵此輩於齎咨,爲利竇故,不顧莫重,貪在物貨,心常非之。今番齎咨官先來手本後,於彼於此,其涉稽滯,此爲卜內而然也,其涉駭訝,欲下敎,昨聞相臣所奏,前例若此云,而予亦以思,近五十年見此,雖果然,靜臥而思,今於邦慶,建功作一時體,以此推之,渠亦朝鮮時體中人,況頭着紗帽,身着冠帶者乎?以邦慶思也,其宜比前速來,思其君暮年持來者,卽時憲書,亦速復命。且於前內局,用唐臘日時,渡江後,有先奏以厥之例,而不顧二事,恐或卜物之不齊,此利竇中貪利人,萬萬可駭。初欲命勿施等第,以勵貪利之人,雖十分參酌,若復中旬前,不爲復命,當以初意下敎,令司驛院,卽爲分付。又命書曰,提調李潭在鄕云,許遞,其代前判尹李翼元爲提調。上命鳴漢讀月沙集行狀訖。仍命退。諸臣以次退出。
上在慶熙宮。停常參·經筵。
未時,太白見於巳地。
藥房都提調元仁孫,提調李翼元,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。長夜夜悶沓沓,氣何諭?同爲入。
中宮殿·惠嬪宮,藥房口傳問安。答曰,知道。
備忘記,傳于金若行曰,噫,豈特三代?雖漢唐,若予八朔侍湯,回甲年重逢乎?噫,冥然八旬,今逢此年,嗚呼,爲先心,王公匹庶何異?嗚呼,今予重逢,萬古帝王,豈有人子以親心爲己心?嗟哉,人臣,其雖曰義,君親一也,則其心揚揚乎憧憧乎,與重光有異,故只命八朔,曰以停吹,意蓋深矣。其復冥然,若復逢戊戌庚子,則又若重光,何云停吹?嗚呼,今予重逢甲午,懷千萬慕億百,旣下敎則爲人子二心,豈子道?況舊闕以後,奏於何,豈特追慕?其重,若何,只人其心莫耐,孰敢請也?今日聞焉,欲以犯春前請云。噫,南有流霞,北有蕩春,而何苦三軍,豈徒三軍?予氣何及?其若復請,氣雖衰,心何衰?當拒諸臣,此等時,亦豈特諸臣,雖內局,其何酬應?此時建功,亦何敢到前?今日聞此臥堂中,竟夕心自焦,其令大小群工咸知焉。
傳于金若行曰,內局入侍,竝入侍。
李啓曰,大司憲李徽中焚黃受由在外,執義未差,掌令二員竝未差之意,敢啓。
傳于金若行曰,內局入侍,春坊官員,祖訓若懸吐,持入,童蒙亦爲入侍。
具㢞,以吏曹言啓曰,今日本曹開坼坐起時,考見諸道褒貶啓本,則濬源殿令李昌禮,以曠直宜警爲目。慶興府使李周爀,以病柰務弛爲目。寧越府使申光洙,以悍俗日訛爲目。平海郡守禹正夏,以須損北强爲目。抱川縣監柳明渭,以識有未逮爲目。居山察訪張爾良,以損體姑恕爲目,則宜竝置下考而置諸中考,致勤點下,殊無嚴明殿最之意。當該道臣推考警責,濬源殿令及守令察訪,竝依定式下考施行,何如?傳曰,允。
李,以兵曹言啓曰,五衛將金圭,忠壯將李奎章,身病猝重,勢難供職,俱爲呈狀乞遞,宿衛輪番之任,不宜久曠,竝今姑改差,何如?傳曰,允。
洪龍漢,以漢城府言啓曰,卽接西部奉事李星會所報,則部屬太平館契居獨女高召史女年二十六,與楊州居良人趙光瑞子大得年二十五,今月十五日過婚。池下契居寡女許氏年二十五,與富平居學生朴師亨子希一年二十三,今月十五日過婚。權政丞契居良人申泰相女年二十五,與安山居良人文喆周子應鎭年二十六,今月十五日過婚。東部奉事魚用元所報,則部屬於義洞居前郡守朴尙淳女年二十一,與春川居幼學愼郁子光雲年二十三,今月十六日過婚。中部奉事尹義厚所報,則部屬琵琶洞居獨女金召史女年二十五,與大寺洞居良人劉五贊子德麟年二十三,今月十六日過婚之意,爲先敢啓。傳曰,知道。
金若行,以禁衛營·一二所巡廳·左右邊捕廳言啓曰,去夜犯夜人無所捉之意,敢啓。傳曰,知道。
癸巳十二月十七日辰時,上御集慶堂。三相曾經關西道臣·帥臣·備局有司堂上,同爲入侍時,領議政金相福,左議政金尙喆,右議政元仁孫,行司直具善行,吏曹判書朴相德,仁陽君李景祜,兵曹判書具允鈺,行副司直尹東暹,行訓鍊都正李潤成,行副司直尹泰淵·金相翊,戶曹參判徐命善,左承旨徐有大,假注書申應淵,記注官卜台鎭,記事官洪國榮以次進伏訖。相福曰,日氣極寒,此時聖體調攝,若何?上曰,一樣矣。上曰,世孫繼講,以祖訓爲之,何如?相福曰,甚好矣。上曰,世孫之必欲講此,誠貴矣,而此非可誦之文矣。所貴者,必欲誦之之意也。相福曰,殿下所製之文,世孫必欲誦之,豈不貴乎?上曰,卿等亦以此爲邦慶乎?相福曰,此實宗社億萬年無疆之慶也。上曰,理山事,卿等若有所懷,其各奏焉。具善行曰,理山軍兵太少,軍制未備,而此則多得充定云,此必是流民矣。仁孫曰,流民雖稱以流民,似是幾爲土着者矣。相福曰,此則除番軍矣。章吾曰,五條條列,雖好矣,而還穀則無非軍餉,似難薄減矣。潤成曰,理山三哨軍太少,把手之說亦好矣。泰淵曰,軍丁本少,得他人充定好矣。允鈺曰,還上則可悶矣。淸北之牟穀,賣移於不定之淸南,可矣。相德曰,還穀則宜有變通,而軍丁則似難矣,景祜曰,還上之陳腐,莫非守令之責,他邑亦然,軍丁則似好,而日後之便否,姑未可知矣。東暹曰,此人本不生疏,必有料量矣。相福曰,軍丁必有所得此則好矣,而還上亦有弊,隣邑之還穀,若少而可以移轉,則亦甚好矣。命書傳敎曰,嗚呼,暮年一心,在於元元,其況西北,體昔年,夙宵敢弛。噫,孟嘗一戰國君,猶能辨此,予雖氣衰,心則不衰。頃年旣命李日躋,本道用馮驩故事。噫,莫云三千石,其雖三萬石陳腐,何用三千石虛欠者?特爲蕩滌,以示予暮年體昔意。昔趙簡子謂尹鐸曰,爲保障哉?嗚呼,西北,亦趙晉陽,今因一理山府使陳章,施惠一府。嗟哉,隣邑之民,豈無徯我后之歎?其令道臣,西關邊地,亦有若此者,必也狀聞,今下敎行移西北。嗚呼,道臣,西北雖異,嗟哉,予心,西北何異?今問六鎭穀雖多,莫若江邊云,而其於三·甲,頃聞甲山前府使朴師崙所奏,甲山若此,三水可知。弊果若理山,令道臣狀聞,而頃者旣問道臣意異焉。今何答哉?今予此敎,專由爲民,更爲詳問三·甲,莫替予意事,令備局今日內,卽爲分付兩道道臣。又命書曰,李判府事,今朔將入耆社,今聞與仁陽,而其子不過一蔭官,於大政,欲下敎,有司果六品者云,何待大政?雖此後,必也懸注調用事,分付銓曹。領議政金相福所啓,左參贊鄭弘淳,近頗差健,而猶未快蘇。今日亦不得入來矣。兼帶惠局,委任繁務,備局有司,今姑減下,何如?上曰,備局有司之任,減下,可也。諸臣以次退出。
癸巳十二月十七日巳時,上御集慶堂。藥房入診入侍時,都提調元仁孫,提調李翼元,副提調具㢞,記事官金峙默,記注官卜台鎭,記事官洪國榮,醫官方泰輿·鄭允協·慶絢,以次進伏訖。仁孫曰,夜間聖體,若何?上曰,一樣矣。仁孫曰,寢睡·水刺之節,若何?上曰,一樣矣。上曰,昨日使讀月沙集,永安尉爲月沙外孫矣。仁孫曰,然矣。上曰,洪國榮有子云,於永安爲七世乎?金相福曰,然矣。上曰,其年幾何云乎?金尙喆曰,洪國榮方入侍矣。上謂國榮曰,汝子年幾何?國榮曰,六歲矣。上曰,予欲見之,率來,可也。仁孫曰,方在江上云矣。上曰,追後率來,可也。仁孫進湯劑,上進御。仁孫曰,久未診候,日寒如此,今日伏願診候矣。上曰,湯劑雖不可拒,今日豈可診察乎?置之,可也。命內局先退。諸臣以次退出。
癸巳十二月十七日申時,上御集慶堂。藥房入診入侍時,都提調元仁孫,提調李翼元,副提調具㢞,記事官金峙默,記注官卜台鎭,記事官洪國榮,醫官方泰輿·慶絢,以次進伏訖。仁孫進湯劑。上進御。仁孫曰,洪國榮之子,入來矣。命進前。上曰,予見七代矣。方讀何書乎?仁孫曰,姑未受學云矣。上曰,昨聞月沙集,問故判書洪萬朝,爲六代孫,有子果有。雖非直孫,思其七代祖,其涉異常。旣見其兒,豈無表意?賜小學俱諺解一部,其令八歲讀焉。出傳敎仁孫曰,明日湯劑依例乎?上曰,依。上命退。諸臣以次退出。
癸巳十二月十七日申時,上御集慶堂。坐直承旨,春坊,同爲入侍時,同副承旨金若行,假注書申應淵,記注官卜台鎭,記事官洪國榮,兼文學吳載紹,兼司書李昌伋,以次進伏訖。上謂載紹曰,世孫背講祖訓乎?對曰,雖非背講,掩卷成誦矣。上曰,常時已讀乎?對曰,曾已熟讀矣。上曰,此與趙襄子出懷中簡讀之之意相似,甚嘉悅矣。命書傳敎曰,鄒聖曰,不嗜殺人者能一之。所謂殺者,戰國相爭之殺也。予聞故相之言,戒予一殺字,尙今不忘,豈特此也?一殺字之戒,夙宵何弛?該曹決刑,雖戒焉,此何則?刑者不可復續之矣。此猶然,況一律乎?故戊申臣武勉戒以太寬者,予不慨焉,噫,此等事猶然,況非比此者乎?嗚呼壬午,雖爲國重法,靜思,比諸戊申,心亦若何?至於辛卯年,所重在焉,旣已陳奏,不可不嚴敎。雖處分,其中一二人,尙今爲過,許燧子,非比士夫通記,予亦讀之。旣得者藏置,何至一律?其一商譯,渠又何知?初欲寬也,爲所重一例置法,中夜以思,每常悔焉,皆若刑訊物故,雖不足道,斷以一律,渠則雖不敢稱冤,體昔欽恤之道,若何?此則於渠輩,無伸冤之事,只施恤典,此兩人,令該廳亟施恤典,亦令該司,其子無礙調用,以示予暮年欽恤之意。旣諭此,其何嘿?嗟哉,權極,欺隱雖無狀,其本不過溺色,策文壯元後,特爲召見者,其時刑推,不過徵勵,而因已物故,尙今嗟惜。此則雖非恤典者,予今不諭,豈特其子?若或其弟,將作何人?雖無伸冤者,旣示嗟惜之意,於渠白脫,子與弟,其令無礙調用。諸臣以次退出。
上在慶熙宮。停常參·經筵。
未時申時,日有兩珥。
藥房都提調元仁孫,提調李翼元,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。歲已暮氣益耗,建功何功?邦慶何慶?待敎入侍。
中宮殿·惠嬪宮,藥房口傳問安。答曰,知道。
備忘記,傳于具㢞曰,見建功對予笑,問其笑知其心,於今日果建功,其答何言亦是,信下敎雖揭板,觀今世必喧鬧,若此時拒諸臣,其若此藏建功,君已便建功便,將此答諭時體,親政何萬機何?於此時兩銓束,果若此便加歲。
備忘記,又傳曰,自明年雖冥然,步九十到百歲。嗟,群工皆含枚,果若此誠愛君。
傳于洪龍漢曰,內局入侍。
傳于具㢞曰,守令講今已爲之,待令,如不爲則置之。
傳于洪龍漢曰,內局入侍,守令講人員,亦令入侍。
傳于李致中曰,再明日次對,進定於明日。
洪龍漢,以內醫院言啓曰,前內醫方泰衍,術業頗精,今已闋服,御醫差下,使之察任,令該曹付軍職冠帶常仕,何如?傳曰,允。
又以漢城府言啓曰,卽接南部都事尹在寬所報,則部屬二間屛門契居獨女宋召史女年二十六,與多坊洞居閑良鄭國彬子聖得年二十七,今月十七日過婚。政丞契居金召史女年二十六,與漢江居閑良卞益成子宅敎年二十九,今月十七日過婚。東部奉事魚用元所報,則部屬中路契居童蒙年二十五,與長位里居業幼朴枝盛女年十九,今月十七日過婚。於義洞居良人李東根女年二十五,與廣州居閑良李喜得子成白年二十三,今月十七日過婚之意,爲先敢啓。
李致中,以御營廳·一二所巡廳·左右邊捕廳言啓曰,去夜犯夜人無所捉之意,敢啓。
癸巳十二月十八日巳時,上御集慶堂。藥房入診入侍時,都提調元仁孫,提調李翼元,副提調具㢞,記事官金峙默,記注官康文祥,記事官洪國榮,醫官方泰輿·鄭允協·慶絢,以次進伏訖。仁孫曰,夜間聖體,若何?上曰,一樣矣。仁孫曰,寢睡·水刺之節,若何?上曰,一樣矣。仁孫進湯劑。上進御。仁孫請診候。上曰,只三人爲之。泰輿等診候訖。退伏奏曰,脈候度數調均,而脾胃脈候,亦與差勝時一樣矣。上曰,今日恭飮湯劑,無乃藏此物之在近乎?仁孫曰,豈以臣等之故,而爲藏字下敎乎?臣等豈敢食息忘之,而每承藏字下敎,故有懷不敢陳,只切抑鬱之忱矣。上曰,有何抑鬱之事乎?仁孫曰,秉彝之心,安得不然乎?上曰,彼重臣昨日之言,可謂攻斥卿等矣。仁孫曰,恬禧二字,臣等受以爲罪矣。上曰,宴賀之請,在卿等之心,不足爲怪,而至於一節,是豈當乎?仁孫曰,殿下受祖宗艱大之業,五十年治平,臣等以爲此一節,尤不可不仰請矣。仁孫曰,第二貼,待下敎乎?上曰,依。命書書示沖子御製訖。上命退。諸臣以次退出。
癸巳十二月十八日申時,上御集慶堂。藥房入診入侍時,都提調元仁孫,提調李翼元,副提調具㢞,記事官金峙默,記注官康文祥,記事官洪國榮,醫官方泰輿·鄭允協·慶絢,以次進伏訖。仁孫進湯劑。上進御。仁孫曰,黃海監司李宅鎭,有私書往復於臣,而以爲頃日所下御筆中,前面無御筆二字,後面亦無年月日,不可不一經筵稟擧行云矣。上曰,今雖下送,可以及乎?仁孫曰,然矣。命賤臣持入,擧條紙一張,臣峙默承命持入,上起坐親寫訖。上曰,都承旨出去,看檢補畵,待開門下送,可也。仁孫曰,明日湯劑,依例爲之乎?上曰,依。上命退。諸臣以次退出。
癸巳十二月十八日申時,上御集慶堂。坐直承旨守令講人員,同爲入侍時,同副承旨金若行,假注書申應淵,記注官康文祥,記事官洪國榮,掌樂主簿金履坤·金顯材,宗廟令洪宣輔,司饔主簿宋煥翼·兪漢寧,東部都事南眉老,北部都事李復顯,引儀趙基泓·南履道,司僕主簿金道淳,繕工主簿申光儁,禁府都事李素·曺允精·沈鉀,掌苑別提金弘道,中部都事金載億,宗親府典簿曺允光,敦寧主簿趙德濟,司宰主簿宋翼漢,內膽主簿尹馹,瓦署別提張濂,氷庫別提韓榮祖·崔璹,造紙別提姜熙彦,以次進伏訖。上命守令講人員各進前,奏職姓名,誦所誦大文。趙基泓進前。上曰,誰耶?若行曰,養正齋主人趙學天之子矣。上曰,然乎?爲人,何如?若行曰,似精矣。命書傳敎曰,噫,以養正齋孫,特命調用,代李廷恢潭陽屬耳,下等豈調用之意乎?其子雖今爲懷德縣監,雖因渠之不能,未數朔而居下。豈憶養正齋之意乎?今日見其次子,雖莫知其狀,聞其聲,可謂了然於大政。若窠窄,雖散政,懸注調用,以表予追慕昔年之意。又命書曰,嗚呼,暮年,大政在近,頃年一番入侍爲之事,近闊故,特命召見,且蔭吏陞六者,字牧治不治,惟在其人,講何難也,而予嘗問焉者,雜岐六品者多,恐或非其人,民受其弊故也。意專在於此,今日入侍之人,惟有雜岐陞六者,皆異予所料,予用欣喜,其中韓榮祖,卽上黨府院君奉祀孫,特命調用者,而聞其年今年六十四歲。噫,若踰今都目,雖講何益?若然,渠不過蔭官而止,非徒惜也。豈特命調用之意乎?噫,韓明會兩國舅,幾何府院君?此人其若止,此豈予憶古之意乎?今番大政時,必先調用,若此,而渠若不能,在渠予何知?以此分付銓曹。又命書曰,纔下敎,旣決棍守門將,身被衰麻者,雖不可言,不然則此門何門,而著白裳欲入,則宜禁換着後許入,而若是矇然,是豈嚴禁門之意乎?今番不可決棍而止,當該守門將令該曹棍汰。又命書曰,旣判付於該曹,令儒臣林德浩,爲審理御史下去,詳覆後來奏。又命書曰,歲已暮,御史䟎程。上命校理林得浩入侍,爲審理御史,授三馬牌出送。諸臣以次退出。
上在慶熙宮。停常參·經筵。
藥房都提調元仁孫,提調李翼元,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。報春在近,予懷千萬,其若五日,八旬加一,一何冥然?夜睡雖勝,撤漏後,聞夜,其猶若前。三十三冬,初親政,三明日八旬冬,將復親政,此亦千千萬萬料表,其且太康也,氣何諭?次對同入。
中宮殿·惠嬪宮,藥房口傳問安。答曰,知道。
李致中,以都捻府言啓曰,今日入直內三廳武兼禁軍及軍兵等,中日習射,請出標信。傳曰,知道。
李啓曰,大司憲李徽中焚黃受由在外,執義未差,掌令二員,持平二員,竝未差之意,敢啓。傳曰,知道。
又啓以文臣朔試射望筒傳曰,時體文官,弓何用乎?置之。
備忘記,傳于具㢞曰,觀今世界,頃者童蒙學時體,此後朝鮮嗣君,若沖年,年至十歲。必曰此就傅年請號年,若二十,必曰冠年請號年,若三十,必曰有室年亦立年請號年,若四十,必曰此始仕兼不惑年,必請號年,若五十,必曰知命年,若六十,必曰耳順年請號年,若七十,必曰從心所欲請號年,若八十,必引此禮請號年,若九旬,必也武王左杖得商年請號年,若百歲,必曰兼堯舜年請號年若此,則於十皆請號,豈特此也?若予明年,每十一歲,必曰步某十年,請號若此,歲歲皆號,年年皆宴,萬古豈有此等義理?此時體異常,故下敎亦抑揚矣。
備忘記,又傳曰,於今時體年,時體月,時體日,時體時,時體臣,時體民,嗟哉,今八旬,豈爲時體君,亦諭其亦時體三公,時體九卿,時體儒臣,時體侍從,時體翰注,時體武士,時體諸君,時體近習,時體左右也。
備忘記,傳于洪龍漢曰,下敎其若着實分付,豈若此乎?此亦國綱,該院掌務官刊名。
備忘記,又傳曰,今日次對,若奏鼓吹事,爲三軍雖默,動駕,自今日至動駕日,當宿憶昔窩,大政自踰月矣。君悶若此,何顧久勸?
備忘記,又傳曰,今予此心,若金若石,今雖奉東朝而有敎,其宜垂涕而辭,此猶若此,孰敢勸予?今日入侍三公·宗伯,咸知焉。噫,今予雖二百歲,若加受二字,此欺心賤丈夫也?若胡文定,八旬欲爲丈夫矣。
李致中啓曰,大臣·備局堂上依下敎來待矣。傳曰,引見,內局同爲入侍。
洪龍漢啓曰,檢閱閔慶世,自鄕上來云,卽爲牌招入直,何如?傳曰,允。
傳曰,內局入侍,坐直承旨與儒臣,持唐記,如有儀注等卷,入侍。
徐有大,以漢城府言啓曰,卽接南部都事尹在寬所報,則部屬雙里洞居幼學金紳國女年二十三,與天安居幼學兪德秀子昌大年二十二,今月十八日過婚。竹廛洞居寫字官彭淳女年二十六,與中部貫子洞居古別將鄭聖禧子廷輝年二十五,今月十八日過婚。政丞契居獨女尹召史女年二十五,與中部水門洞居良人金壽完子義範年二十六,今月十八日過婚。中部都事尹禧厚所報,則部屬水門洞契居獨女池召史女年二十五,與東部踏十里居良人鄭德煥子萬同年二十四,今月十八日過婚之意,爲先敢啓。傳曰,知道。
李致中,以兵曹言啓曰,當該守門將棍汰去事,命下矣。事當卽爲擧行,而伊日當該守門將河景世遞番,家在城外而城門已閉,何以爲之?敢啓。
又以兵曹言啓曰,依傳敎當該守門將河景世,決棍十度後汰去之意,敢啓。傳曰,知道。
又以訓鍊都監·一二所巡廳·左右捕廳言啓曰,去夜無犯夜入被捉之意,敢啓。傳曰,知道。
癸巳十二月十九日巳時,上御集慶堂。藥房入診入侍時,都提調元仁孫,提調李翼元,副提調具㢞,記事官金峙默,記注官康文祥,記事官洪國榮,醫官方泰輿·鄭允協·慶絢,以次進伏。仁孫進湯劑。上進御。仁孫請診候。上曰,置之。命內局先退。諸臣以次退出。
癸巳十二月十九日巳時,上御集慶堂。大臣·備局堂引見入侍時,領議政金相福,左議政金尙喆,右議政元仁孫,仁陽君李景祜,行司直洪名漢,行副司直李章吾,禮曹判書閔百興,判尹李重祜,訓鍊都正李潤成,行副司直尹泰淵,吏曹參判鄭尙淳,行副司直金應淳,戶曹參判徐命善,行副司直李瀰大,司諫任希曾,副校理李謙彬,左副承旨李致中,假注書申應淵,事變假注書宋相殷,記注官康文祥,記事官洪國榮,以次進伏訖。相福問聖體,若何?上曰,一樣矣。命讀黃海監司豎碑狀啓。上曰,此眞勝捷古基乎?仁孫曰,東亭是古基也。上曰,追送御字,能及書之乎?都承旨具㢞曰,明朝若入去,則必及矣。上曰,能知其可書處乎?㢞曰,臣以私書,言其前後面矣。上命致中讀御製訓世孫文曰,卿等亦可喜悅乎?相福曰,喜悅之心,何可勝奏矣?上曰,予知卿等之心不諂,而稱慶豈不過乎?相福曰,臣等於閤外,見下敎,心甚隕越矣。下敎以莫重之事言之,亦不敢强請,而臣等受罪而退,則於心好矣。尙喆曰,下敎似不當如是矣。臣情受罪矣。仁孫曰,臣等若有誠,則豈有莫重之下敎乎?上曰,卿之先卿若在,則必有樹立矣。仁孫曰,臣之父雖在,必請之,而臣則不敢請,臣實不肖矣。命書傳敎曰,領相所奏此人,其亦久任近者,予亦思焉。其若久勤,何拘同姓?洪樂純一體加資。又命書曰,侍從臣與閫帥父,年七十加資者,今幾人,今將歲暮,報春在近,令兩銓問歲饌單子,依昨年例,今月雖爲啓下,其令歲首擧行,禮曹參議李海重,行副司直洪良漢加資事。出榻敎行副司直尹養厚,備局副提調差下事。出榻敎又命書傳敎曰,朴混源子婦申聞,令該府考案以奏,今聞果然。象健旣已白放,則其父竄配,其涉過矣。大抵其時,比戊申峻故若此也。噫,今暮年,今不諭,更何時?特爲給牒。領議政金相福所啓,此平安兵使李仁康狀啓也。以爲雲山郡守曹潤根,留意戒備,除出廩捧,新備器械,旣多舊件,修補又精,其在激勸之道,宜有褒賞之典,新備與修補之數,開坐于後,請令廟堂稟處矣。此狀啓,下兵曹,使之稟處,何如?上曰,此等狀聞,下該曹,循例加資者,今當歲暮,其何楷梯?特爲加資。又所啓,卿宰升擢,臣等實所難愼,而若其釋褐年多,衣緋且久,屢經吏議者,不可無疏通之道矣。上曰,誰也?相福曰,禮曹參議李重海,副司直洪良漢,最久次矣。上曰,此果久勤,一體加資。又所啓,備局副提調久不差下,此出於難愼之意,而若有可合之人,則亦不必靳惜。副司直尹養厚,才諝踐歷,實合是任,差下,何如?上曰,依爲之。大司諫任希曾所啓,近來臺臣在外者多,不但下諭已多日,向來飭敎,何如,而歲律將改,迄無動靜,其在分義,極爲未安。請在外不上來臺臣,竝罷職。上曰,依啓。又所啓,罪人河必雄·宋興三減律定配之命,雖出於我聖上好生之德意,而永乞之卽地致命,實由必雄之所踢,實因分明。興三則僞造密印,渠旣自服,論其罪犯,俱係一律,三尺至嚴,不可容貸。請還寢殺獄罪人河必雄,印信僞造罪人宋興三減律定配之命,依律處斷。上曰,勿煩。諸臣以次退出。
癸巳十二月十九日申時,上御集慶堂。藥房入診入侍時,都提調元仁孫,提調李翼元,副提調具㢞,記事官金峙默,記注官康文祥,記事官洪國榮,醫官方泰輿,以次進伏訖。仁孫進湯劑。上進御。仁孫曰,昨日以祖訓懸吐事,有所下敎,而蔡濟恭前已懸吐,春坊官員,亦已輪示於徐命膺·趙明鼎矣。上曰,徐命膺似善爲之矣。仁孫曰,明日湯劑,依例爲之乎?上曰,依。上曰,昨已下敎,權極依例給牒事,分付。出傳敎上命退。諸臣以次退出。
癸巳十二月十九日申時,上御集慶堂。儒臣入侍時,同副承旨金若行,假注書申應淵,記事官洪國榮·閔慶世,副校理李謙彬,副修撰金普淳,以次進伏訖。上命謙彬,讀事文類聚彭祖事跡卷。上命賤臣持御製祖訓懸吐卷入來。命普淳讀之。上曰,此冊繼四書讀之不可,而世孫必欲講之,其心可嘉。又命承旨翰注讀之。諸臣以次退出。
上在慶熙宮。停常參·經筵。
未時,太白見於巳地。夜自三更至五更,月暈。
藥房都提調元仁孫,提調李翼元,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。悶夜長氣何諭?待敎入侍。
中宮殿·惠嬪宮,藥房口傳問安。答曰,知道。
備忘記,傳于洪龍漢曰,嗚呼,踰十日,其將八十一。若問人世,冥然人。予自淹抑,只嗚咽。此等世何豐亨?深嘆世界。擧世時體,一則豐亨,二則建功。豐亨雖抑,建功猶飮。一猶悶也,其況再乎?此湯與夜,互相困予,夜長雖能,何建功?一號令,扁鵲皆鮮衣。理中藏鎖鈔,其若召內局。鎖鈔必先導,嗚呼,今八旬此湯,何時免?
備忘記,傳于具㢞曰,今朔已仲旬,憶昔懷千億,予心若此,群何豐亨?嗟,擧世皆時體,昨聞訓書,噫誰製,若前生一倍心,今大小體予心,暮八旬庶可安。
備忘記,又傳曰,西檻步入,東牖見明。嗟哉,今夜其長,特甚陋矣。齎官一心,其欲八旬時憲,將踰報春。
備忘記,傳于洪龍漢曰,予年七十一歲,猶能其夏親享夏籥。自資政殿至長樂殿,捨輿幾陞降數處,幾十層層階能步。越二年氣若此,於春數間,莫能運動,夏後猶愈。八月詣西郊兩處,兩日宿,能奉審展禮,而今已八年,豈比於此?嗚呼,昔甲午後,踰六年直宿,今予加二年,勢固然矣。昨冬其亦展禮奉審,今夏且酌獻伸禮,入冬後益衰,今月特甚。由此觀也,益衰可判,建功何功?扁鵲何鵲?須問諸扁鵲,亦曉諭莫知。甘草甘辛,亦莫知何樣,惟從時體。咸曰金丹,諸人建功果金丹,令予强寢展謁歟?興惟及此,心膽皆隕。且問堯舜,皆百十歲,而其服建功而然也。彭祖八百歲服參幾千斤,薑桂亦服幾百斤。今予八年內,已數百斤,其若時體意,年將八十歲乎,寧有是理,寧有是理?若昔譏狗尾續貂尾,朝鮮鹿茸若乏,則將代用獐茸乎?予自一哂,幾次詢問,衆皆聾,萬人皆啞莫能對。徒食而臥,此何世界?今日慷慨,兩灌建功而强勸二飮,若償債焉。八旬暮年,歲亦暮矣,而曷勝其苦?嗟哉,海東千百君子,其中若有誠心悶予者,超時體獻策焉。慷慨下敎,夜已將半矣。
洪龍漢,以禮曹言啓曰,慶嬪墓,每式年歲首,遣內侍致祭事,曾已命下矣。來甲午式年,遣內侍致祭吉日,令日官推擇,則來正月初四日爲吉云。以此日設行,而祭物則依例令本道精備擧行事,分付,何如?傳曰,允。
又以漢城府言啓曰,卽接東部奉事魚用元所報,則部屬中路契居童蒙年二十五,與中浪浦居閑良金廷翼女年二十一,今月十九日過婚。昌喜坊居獨女黃召史女年二十六,與楊州居獨女李召史子金壽太年二十二,今月十九日過婚。南部都事尹在寬所報,則部屬雙里洞居幼學曺光植年二十五,與安山居學生崔樂福女年二十一,今月十九日過婚。本洞居幼學吳彦一年二十五,與水原居幼學崔聖梓女年二十四,今月十九日過婚。中部奉事尹義厚所報,則部屬衣廛二契居獨女沈召史女年二十五,與東部往十里居良人金㖛致女福同年二十四,今月十九日過婚。敦寧上契居獨女朴召史女年二十五,與西部西江居嘉善金龍起子德興年二十二,今月十九日過婚。西部都事李星會所報,則部屬古巡廳契居寡女李氏女年二十一,與永平居古業儒崔守略子景喆年二十三,今月十八日過婚。曺判府事契居故通政吳贊徵女年二十五,與露梁居良人李聖漢子得良年二十七,今月十九日過婚。阿峴居業儒徐命大妹年二十五,與金浦居故業儒柳盛和子鐵年二十八,今月十九日過婚之意,爲先敢啓。傳曰,知道。
金若行,以義禁府言啓曰,京畿黃州府良才驛徒三年定配罪人李魯述,仁川府重林驛徒三年定配罪人李勉修等放送,承傳啓下矣。竝放送事,分付該道道臣之意,敢啓。傳曰,知道。
李致中,以禁衛營·一二所巡廳·左右邊捕廳言啓曰,去夜犯夜人無所捉之意,敢啓。傳曰,知道。
癸巳十二月二十日巳時,上御集慶堂。藥房入診入侍時,都提調元仁孫,提調李翼元,副提調具㢞,記事官金峙默·洪國榮·閔慶世,右承旨洪龍漢,醫官方泰輿·鄭允協·慶絢,以次進伏訖。命龍漢進前。上曰,噫,諸臣咸曰慶予於今年,其衰曷勝?況今月忒甚,殿中數步,喘息莫定,雖用便輿,氣亦難耐,若此而何能展謁,而今年不爲,更侍何時?且辛卯年,予年十八時,八月展謁也,予初隨駕在東門班列,望見展謁後,令大臣奉審仰覩,故嗚呼昔年若此,況衰予乎?遵用此例,聞相臣所奏而乃覺。予則沖子隨駕,何用相臣?雖然心猶憧憧,臥忽憶而自謂曰,昨年旣爲前殿奉審,庶可爲也。更思自齋殿西門,至於廟東門,何以爲能也?展謁奉審,雖與親禴有異,自版位陞阼階,亦何能也?嗚呼,若不能奉審,雖令沖子,代爲坐版位,望十二室,予懷,若何?百爾思之,莫若命寢。且若不豫,命臨時設帳,陟降想必我子我孫,將來無端而撤,其將缺然於廟中,莫若豫寢。更思昨冬雖莫能,只爲展謁奉審,當殿進冊寶,而於後殿只展謁,替令奉審,而於大享,令沖子代攝,臥而待焉。雖然昨冬展謁已爲,今夏南殿展謁酌獻。嗚呼,七十九,已拜太室,今年八十,且拜南殿酌獻。嗚呼,此酌獻,無異奠酌,前後殿予復何憾?太室春展謁,依近例停焉。若此百官,俱無行禮之事,儀注安徐。嗚呼,呼寫于此,不覺涕被面,高聲問於今世,諸群工諸扁鵲。嗚呼,聞此,何敢其復曰慶,建功若有功,令我若此乎?呼寫若此,心膽皆隕矣。出傳敎上曰,是豈孝乎?仁孫曰,何爲而若是下敎乎?翼元曰,聖心憧憧於此等處,故臣等雖不敢仰請,而不必明年,雖年前,行決難行之事矣。上曰,此言是矣。上曰,嗚呼,拜陵,今已六年,曷勝微忱?嗚呼,辛丑承儲,怳若乙酉,而以繼體言,偶然同於本陵,且其時正號時,亦有大臣議奏,而此猶儀節間事,頃年奉考實錄,欲吹笛回之敎,旣諭筵中,微忱曷勝?故只令吹笛入資政門,意蓋體昔,況忌辰日,適値報春日,今於暮年,何循常例?二十三日,先爲香祗迎坐月臺,今年親政,誠是千千萬萬料表。亦若予嗣服二年冬,受謝恩新除守令邊將後入來,仍詣憶昔窩宿而回,儀注安徐,入直侍衛凡諸等節,皆依前。嗚呼,將下敎而先諭,今予伸忱,惟在祗迎,此何孝乎?出傳敎命禮房先退。仁孫曰,夜間聖體,若何?上曰,一樣矣。仁孫曰,寢睡·水刺之節,若何?上曰,一樣矣。仁孫進湯劑。上覆之。仁孫曰,何爲而若是乎?閭閻家老人行禮與否,不能掛念,是則初無可望而然矣。聖心猶以停禮爲缺。然臣等之心,以是爲幸矣。提調出送,當更奉來湯劑矣。命玉堂上下番入侍。臣峙默承命出來,與校理李謙彬,修撰金普淳,偕入進伏。上曰,持入問答乎?謙彬曰,冊名未承下敎,故持入說命矣。命上下番承旨讀訖。上曰,上下番陳文義,可也。謙彬曰,高宗聖君,傅說賢相,而君臣相戒之意,一節深於一節,字字句句,丁寧反覆,溢於辭表,千載之下,有足以感歎矣。普淳曰,念終始典于學,此言儘好矣。聖學已躋於緝熙光明,更無可以仰勉者,而念終始三字最好,故仰達矣。上曰,所奏是矣,而予今日衰,雖有前日所知者,已皆茫然矣。命儒臣先退,仁孫曰,湯劑奉來矣。上曰,今日此下敎之後,豈可飮此乎?仁孫曰,聖人制禮,旣以年齒爲限,則殿下何爲過中之下敎乎?誠萬萬焦迫矣。上曰,其止之。仁孫曰,聖孝所在,臣等豈不仰揣,而量筋力而不行,亦豈非聖孝之大節乎?翼元曰,臣雖愚迷,湯劑之若是不進,決知其萬萬過矣。仁孫曰,臣等萬萬惶悚,而伏願進御矣。上曰,今日當不飮矣。仁孫曰,日日間斷,豈不萬萬悶迫乎?如是瀆撓,雖甚惶悚,而臣等決不敢奉承,湯劑奉入矣。仍進湯劑,上又覆之。仁孫曰,殿下又何爲如是乎?上曰,卿等退去,可也。仁孫曰,湯劑未入之前,臣等決不敢退去,當更奉入湯劑矣。翼元曰,不得請則不敢止矣。命㢞讀奏公事訖,上曰,處分兩翰林,皆有其親乎?㢞曰,李魯述有其父,且有其祖母云矣。上曰,其雖飭勵,意非深也,若或奉親之下,此時,若何?故昨欲下敎而未果,今聞一人,果有父,且有七十歲祖母云,予哂若今稱邦慶之言,歲初若然,此眞直放者,旣示飭勵,亦已多日,且一人若此,則豈可事同飭異?噫,彼一人,其雖永感者,卽三代事予人,豈問存無?噫,其祖與父,尙今思焉,況暮年乎?徒年處分翰林二人竝特放送事,分付該府。出傳敎仁孫曰,奉來湯劑矣。上曰,卿等退去。仁孫手進湯劑曰,若可以奉承下敎,臣等豈如是强聒乎?伏願入之矣。翼元曰,大臣手奉湯劑,殿下豈不進御乎?上曰,其止之。仁孫曰,殿下行應行之事,而若是不進湯劑,豈不萬萬過中乎?上曰,只今日當不飮矣。翼元曰,若一日間斷,則臣等豈敢猥越至此乎?仁孫曰,日已過午,幾至夕時矣。上曰,今日不飮然後,可爲道理,而卿等如是,暮後當飮矣。仁孫曰,今則已過三時,日勢亦已暮矣。上曰,卽席飮此,豈道理乎?仁孫曰,再次旣不進御,無窮聖孝,旣已伸矣,又何爲而如是乎?上曰,起坐着笠,呼寫下敎,臥而飮此,是豈道理乎?仁孫曰,萬萬惶悚,而決非如是下敎者矣。上曰,於三度近因重聽,其命踏下,伊後乃覺,卽副校理洪樂信也。特授之下,近數日入直若是,尋單若此,此等人,文具而已乎?決不若此,後日政復擬,以抑其過。出傳敎上曰,若是困予,當晩後召卿,姑爲退出,可也。仁孫曰,下情誠悶鬱,而下敎如此,亦不可一向强聒,臣等姑當退出,卽下召命焉。諸臣以次退出。
癸巳十二月二十日酉時,上御集慶堂。藥房入診入侍時,都提調元仁孫,提調李翼元,副提調具㢞,記事官金峙默·洪國榮·閔慶世,醫官方泰輿,以次進伏訖。仁孫進湯劑,上進御,仁孫請診候,上曰,置之。命提調先退,更爲監煎以入,命㢞讀奏公事訖,上曰,注書出去,西部入直官員,使之入來,可也。臣峙默承命出傳,上曰,藥房提調持湯劑更爲入侍。出榻敎㢞曰,西部奉事方待令矣。命部官進前,上命奏職姓名,對曰,西部奉事臣李星會也。上曰,已婚爲幾人,而未婚亦爲幾人?星會曰,已婚爲十七人,所餘三人,亦當今明日連行云矣。上曰,部官爲媒妁乎?星會曰,或有媒妁處矣。上曰,成婚與否,何以知之?星會曰,定婚後及成婚後,來告當部矣。命部官先退,仁孫再進湯劑,上進御。仁孫曰,明日湯劑依例爲之乎?上曰,依。上命退,諸臣以次退出。
上在慶熙宮。停常參·經筵。
藥房都提調元仁孫,提調李翼元,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。欲展謁旋寢命,事勢然豈曰孝?强飮湯亦冥然,懷千萬氣何諭?此先書朝來覺,旣下敎忍飮湯,停入侍。嗚呼,若此君,其臣何太康?
中宮殿·惠嬪宮,藥房口傳問安。答曰,知道。
備忘記,傳于李致中曰,噫,三十三冬初親政,今八旬冬,將復親政,是豈千千萬萬料表?建功果有功,一朔幾十貼,欲禮而旋寢乎?良欲溘然,今夜夜長特甚,報漏亦遲,幾覺而撤漏悶聞開東見窓心少舒,此亦建功功,日便文具,入侍諸扁鵲,爲輿㒗建功,鑿氷灌於漢江,幾次勤懇下敎,從時體徒食徒睡,莫思八旬其君,諸靑衿雖着毛笠,爲衆庶其何惜也?嗚呼,一隅海東,晝夜苦悶者,其惟君也。
傳于金若行曰,中官李夢良記過。
備忘記,傳于具㢞曰,嗚呼,於今,其耗已判,陋矣。建功一日兩飮,果功果功,此時群工,咸欲豐亨,何堪何堪?其於親政,心若浮雲,其況楚越建功?明日謝恩,何臨月臺?當受於德游堂矣。
備忘記,又傳曰,中官駭然,予則昏謬,宣陵誤謂獻陵。噫,臘月謂五月,神昏已判,此何孝乎?亦何萬機?祗迎宿窩,下敎安徐,昨日可驗而已歉然,況今日乎?何顔對建功?建功果有功,令我若此乎?今日特停。
藥房口傳啓曰,臣等卽伏承問候批旨及下院備忘,至有忍飮湯,今日特停之敎,臣等相顧愕貽,誠不勝抑塞之至,聖體益篤保護,悅豫陟降之心,卽是聖孝之大節,殿下何不念及於此,而有此決不敢奉承之敎乎?憂迫之極,相率煩籲。伏乞亟許臣等持湯劑入侍,千萬顒祝,惶恐敢啓。答曰,昨已判今日決,深歉然負陟降,建功何功?扁鵲何鵲?坐歉然今何復?予心旣定,建功楚越。
備忘記,傳于具㢞曰,八旬若是昏,建功果有功,今予心神耗,太康兼太康,爲予時體,欲令君至此境,宣獻莫能辨,一敎萬人笑,指冬以謂夏,其果追慕心,扁鵲宜逐門,建功藏鎖鈔,其若此然後,歉然庶可贖。
備忘記,傳于李致中曰,此予此建功,若漢一雍齒,漢高其能封,今予欲百棍,昨日其已判,益耗亦建功。
備忘記,又傳曰,渡江後循例十五日,而旣申飭而今已十二日莫知,今年此書,重眷戀八包慾,此萬古一鄙夫,王命當信,齎咨官,令驛院刊名,時憲書,令禁軍取來。
備忘記,又傳曰,今年親政,千萬料表,依頃者生進謝恩禮,興泰門當受謝恩尊賢,見沖子,講祖訓,侍衛安徐,只兩房承旨入侍。
藥房口傳再啓曰,臣等冒陳所啓,顒俟召命,及伏承批旨,不惟不賜允許,至有不敢聞之敎,臣等益不勝焦迫抑塞之至,昨日臣等,以湯劑之當進,縷縷仰達,獲蒙俯諒者,此實益光聖孝之道,而今日若是牢拒,實非期望於聖明者也。玆敢相率詣閤,冒罪申籲。伏乞亟降召命,俾臣等奉進湯劑,千萬懇禱,惶恐敢啓。答曰,噫,昨日命寢,雖由於衰,建功有功,其氣若此,誤兩命,此亦判決誤莫重,心欲隕,揚揚飮建功,憧憧何時表?此亦擧世豐亨故然,其何來守門?今予心旣定,卿等速休焉。
備忘記,傳于李致中曰,明日親政,豈特惟三十三歲時?嗚呼八旬,追憶癸亥年卽祚堂親政也。
藥房口傳三啓曰,臣等又伏承批旨,天聽愈迫,至以速休爲敎,益不勝悶隘憂迫之至,湯劑之關係聖躬,無異於常膳,聖孝之仰體陟降,惟在於保嗇,則今何牢拒當進之湯劑,至此哉?儻殿下仰念俯畀之重,則不宜自輕如此,臣等職忝保護,不得請則不敢止。玆敢不避猥越,更此冒籲。伏乞亟借方寸地,俾伸區區之忱,千萬至祝,惶恐敢啓。
具㢞啓曰,領議政金相福,左議政金尙喆,有稟達事,來詣閤外請對矣。傳曰,竝入侍。
傳于金若行曰,內局入侍儒臣,持八珍味十八學士所在冊子,坐直承旨同爲入侍。
徐有大啓,以忠淸水使李聖師啓本結城等邑居良人千明等渰死人事。傳曰,令本道恤典擧行。
李致中,以御營廳·一二所巡廳·左右邊捕廳言啓曰,去夜犯夜人無所捉,敢啓。傳曰,知道。
癸巳十二月二十一日巳時,上御集慶堂。藥房入診入侍時,都提調元仁孫,提調李翼元,副提調具㢞,領議政金相福,左議政金尙喆,記事官金峙默·洪國榮·閔慶世,醫官方泰輿·鄭允協·慶絢·李敏德·洪愼讓·崔宗衡,以次進伏訖。相福曰,夜間聖體,若何?上曰,一樣矣。相福曰,寢睡·水刺之節,若何?上曰,一樣矣。仁孫曰,湯劑奉來矣。上曰,五月誤認以臘月對建功,豈不歉然乎?不飮然後,可以仰謝陟降矣。仁孫曰,此不過一時不異之事,何爲而如是下敎乎?相福曰,獻與宣字,音相似,此實不異之事矣。尙喆曰,大舜聖人,而不過五十而慕,豈有如殿下九十之慕乎?仁孫曰,不進湯劑則安知不貽慽於陟降乎?上曰,今日當不飮矣。仁孫曰,明日親政,酬應甚多,且有再明祗迎之敎,此時尤豈可闕進乎?湯劑願入之矣。上曰,日前見洪國榮之子,予見其七代矣。相福曰,閔弘烈則殿下連四代矣。上曰,然乎?仁孫曰,湯劑至今不爲進御,誠悶迫矣。上曰,左相雙生之子,右相之子,皆令率來,則當飮建功矣。尙喆曰,下敎如此,殊甚猥越,豈敢不率來乎?相福曰,李洚明年,卽其進士回榜之歲,而歲初欲行宴,來問于臣矣。上曰,李洚誰之族乎?相福曰,延平府院君李貴之後孫也。上曰,然則李之族乎?相福曰,然矣。仁孫曰,鄭錫百回婚禮,亦在明年,而鄭基安明年亦回榜云矣。上曰,今聞同知鄭錫百,明年回婚周甲云。憶,兩兄,予心愴然,而豈特此乎?己卯年嘉禮時,奉雁已知,而今聞亦負函云,逢此回甲,可謂異常。令該曹米綿題給,以助其禮,且聞同知鄭基安,其雖蔭郞,李洚皆已昔年小科回榜云,其亦異常,於八朔前,樂雖不可言,依李廷喆例,以其時服色,歲初謝恩,予當召見,以此分付,李廷喆時,若有顧助之例,今亦依此擧行事,一體分付。出傳敎尙喆曰,使行入去時,以彼人之增價帽子六千兩銀子,還送灣府云矣。上曰,善爲之矣。相福曰,此是難行之事也。上曰,注書出去,譯官李湛入來事,分付,可也。臣峙默承命出傳命,㢞讀升學入格榜訖,㢞曰,李湛待令云矣。命入侍,臣峙默承命出去,與之偕入進伏,上曰,今番使行,帽子其能買來乎?湛曰,帽子非我國則無可賣處,必爲買來矣。命湛先退,上曰,鄒聖謂梁惠王曰,王何必曰利?噫,彼利字,與慾相對者,譯輩爲國效勞者多,而一般類而屬於靑囊者,陞資除職,無不踐歷,而於譯官,都不過知中樞,曾命調用,聞其時所奏,於此輩利竇,故銓官嫌其調用云,此予則曰,過矣,而亦自取也。噫,數萬兩銀,解於遼野,以飢不可食,寒不可衣者,貿來取利,甚至於不知苦而賣八包。年年赴京者,噫,慾雖亘中,有父兄有妻子,倚門倚閭之望,豈忍忽也?故昔彼中有象譯主人,疋緞必記名,此朝鮮物主,一自禁紋緞後,予聞渠言,其後果去紋,今番灣府狀聞觀之,無紋緞云矣。予臥而自嗟曰,雖無紋,豈有益?況方紬之類,無異我國紬,若鋪綿則東紬方紬何異?昔漢文非帛不煖之言,亦紬也。故近者亦禁廣織與綾,昔蕭道成,不過南北朝君,猶曰,欲使黃金糞土云,此正善可法者也。此無紋緞亦禁,始可謂予八十年事業,而其難者,軍服也。久能着,莫若緞,噫,誠難皆禁也。彼象譯得於彼中,買於此市,以此爲生利計,士·農·工·商,其亦道也。此輩若倒懸,亦不可不顧。故雖默靜而思之,自柵門內,至於我境,處處逗遛。噫,渠亦人也,豈無見父兄妻子之心?而若此者,大慾亘中,其亦手握重利。故將此欲兼色慾,所知者此兩慾也,何暇思父兄思妻子?大抵此齎咨官,於渠大利,故此猶謂渠輩今日,大小曰慶,於予雖悶,亦云時體,顧其心則可諒也。噫,古今雖異,此正朔須看紀年,明年自甲午爲一歲,其君八十一,自在其中,速呈可乎,怠慢可乎?況自渡江計焉,昨日已準十日,五日䟎程,亦何難也?意謂古語,非敢後也,馬不前也。渠心雖速,其亦然乎?雖然開東想必報來,亦漠然,此其魂,同在於八包馱故也,君令當信故下敎,更思昔年內局製免紅元時,唐臘日亦然,故時憲書齎咨官渡江後,日字先有報內局之例,以此觀也。遲滯古今同,噫,彼暮年此輩,亦朝鮮人。工夫取才,倖得此官,而雖載萬金而來,一朝見馱驛院,何異功塔虧焉?旣命禁軍,此則不可顚倒,刊名下敎,特爲安徐,該院掌務官其亦仍存,此雖細事,以示暮年可矜之政焉。出傳敎㢞曰,三童蒙入來矣。上曰,然乎?仁孫進湯劑,上進御。仁孫曰,第二貼,當待下敎乎?上曰,依。命童蒙進前,下詢姓名訖,命誦小學一大文及小詩一首訖。上曰,今日召見左右相子,貴矣。當各賜小學,而亦當安寶以給,退去,可也。上曰,予之恒意,卽有所據也。今朝下敎,予懷曷勝,昨日强飮,其猶靦然,況今日乎?初意今日決不强飮,三相固請,雖然須臾之間,豈爲無所據人乎?諸童蒙,旣見洪國榮子六歲兒召見,況三公乎?因此機,召見左右相子三童蒙,將來皆登科,事沖子者,皆憶其祖,予懷何抑?相臣之子召見,其豈泛然?各小學俱諺解一部,自政院安寶賜給,令三童蒙,他日夙夜,體此予意焉。出傳敎尙喆曰,臣等蒙被不世之恩,無前異渥,至及於賤息,感惶之極,不知所達矣。上命退,諸臣以次退出。
癸巳十二月二十一日酉時,上御集慶堂。藥房入診入侍時,都提調元仁孫,提調李翼元,副提調具㢞,記事官金峙默·洪國榮·閔慶世,醫官方泰輿,以次進伏訖。仁孫進湯劑,上進御。上曰,卿子於予,爲七寸乎?仁孫曰,臣爲七寸矣。上曰,今日見八寸孫,貴矣。仁孫曰,明日湯劑依例乎?上曰,依。上命退,諸臣以次退出。
癸巳十二月二十一日酉時,上御集慶堂。儒臣入侍時,右副承旨李,假注書申應淵,記事官洪國榮·閔慶世,副校理李謙彬,副修撰李會遂,以次進伏訖。上命謙彬,讀八珍味十八學士大文後,儒臣先退,命春坊官員入侍,賤臣承命出去,與兼文學鄭元始,兼司書李昌伋入來,上命元始,讀祖訓戒刑賞大文。上曰,昨日侍講文義,何以爲之乎?昌伋曰,此與他書有異,故賓客亦不敢爲文義矣。上曰,繼讀次聖學輯要懸吐乎?元始曰,已懸吐矣。諸臣以次退出。
上在慶熙宮。停常參·經筵。
藥房都提調元仁孫,提調李翼元,副提調具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。兩昨日與昨日,初則拒末皆飮,其雖强誠歉然,見三童予用喜,爲沖子心有依,今製述示予意,嗟,予心只在此,將親政爲民國,於其時同入侍。
中宮殿·惠嬪宮,藥房口傳問安。答曰,知道。
李致中,以都摠府言啓曰,今日入直內三廳武兼禁軍及軍兵等,當爲中日習射,而親臨都目政事相値,不得爲之之意,敢啓。傳曰,知道。
備忘記,傳于具㢞曰,報初更昨日太遲,撤漏後睡三覺,曙猶漠然,曷勝其悶,嗟哉八日,予將八十一,逢新年此心何抑?日飮建功,其氣益苶,其果有效,揚揚自便者,於今扁鵲,而一夜最悶者,嗟哉八旬君。
備忘記,傳于洪龍漢曰,展謁旣停,世孫祗迎隨駕,安徐。
備忘記,又傳曰,停祗迎停宿窩,何臨門何講訓,便殿當見者見,明日下敎安徐。
傳于具㢞曰,內局入侍,鎖鈔只行,首扁鵲持入,兩銓同爲入侍。
有政。吏批,判書朴相德,參判鄭尙淳,參議洪檢,都承旨具㢞進啓曰,機張縣監李元萬加資事,允下矣。雖已資窮,未經準職,何以爲之?敢稟。傳曰,特爲加資。
以徐有綱爲尙衣別提,朴聖源爲義盈主簿,李昇海爲司圃別提,趙鎭容爲司饔僉正,宋瑩中爲兵曹參判,洪鼎猷爲潭陽府使,鄭允明爲陽智縣監,車亨道爲平陵察訪,申大億爲居山察訪,禮曹參議李海重,行副司直洪良漢,刑曹參議洪樂純,以上今加嘉善,加資事承傳,雲山郡守曺潤根今加通政,加資事承傳,折衝趙象完·金再禧·李洸·金以魯·韓尙佑·金衡一,以上今加嘉善,加資事承傳,以金九重爲平海郡守,尹在完爲陽城縣監,嚴球爲陽川縣監,南公著爲金井察訪,康命徽爲桃源察訪,金克行爲尙衣主簿,金謙柱爲司䆃主簿,李殷濟爲廣興主簿,成德雨爲尙衣直長,鄭崇良爲宗廟直長,朴信圭爲長興直長,丁範祖爲豐基郡守,申暎爲抱川縣監,趙明寅爲禧陵直長,李普瞻爲平市直長,洪楗爲典牲直長,李壽彬爲繕工副奉事,李周憲爲濟用奉事,權綜爲掌苑奉事,張晉煜爲義盈奉事,洪配漢爲司宰僉正,白光澤爲旌義縣監,趙榮觀爲輸城察訪,朴圭壽爲南陽府使,權穎爲寧越府使,尹文東爲平昌郡守,孫相龍爲茂山府使,趙蒙錫爲中和府使,李潤春爲明川府使,張志謙爲碧潼郡守,李軾爲慶興府使,趙漢經爲郭山郡守,李思源爲南部都事,金就大爲機張縣監,金載泰爲禁府都事,黃仁燮爲洪原縣監,鄭華淳爲江西縣監,金致晙爲昌原府使,申大益爲戶曹佐郞,金圭爲海南縣監,前府使李思質年七十,前校理李奎緯父幼學金載禧年七十,前正言金純父以上,今加通政,加資事承傳,以朴左源爲尙瑞直長,李崇老爲內贍奉事,宋煥周爲繕工奉事,金在鎭爲廣興奉事,李寅燮爲敬陵令,李海重爲禮曹參判,鄭元始爲副校理,李鴻祥爲尙瑞副直長,李璨爲順安縣令,鄭國仁爲高山縣監,崔湜爲金郊察訪,韓榮祖爲眞寶縣監,李惟稱爲廣興副奉事,李秀得爲大司憲,黃幹爲執義,宋濟魯爲司諫,李性源爲刑曹參議,鄭厚謙爲同春秋,申爲掌令,洪樂信爲修撰,鄭義達爲文學,金履禧爲宗簿正,安錫佺爲淸河縣監,李宗榮爲掌令,李濟萬爲持平,韓光近爲獻納,韓後翼爲正言,金思穆爲輔德,洪國榮爲說書,朴相甲爲副應敎,金夏材爲禮曹參議,李昌漢爲正言,金復休爲常正,李益烍爲司僕正,卜台鎭爲銀溪察訪,李趾承爲持平,李中權爲禮曹正郞,趙載田爲忠勳都事,徐有綱爲戶曹佐郞,鄭宅東爲兵曹佐郞,李顯發爲刑曹正郞,朴佐源爲氷庫別提,朴孝參爲宗廟令,蔡述夏爲軍器僉正,申光翰爲工曹正郞,洪趾海爲大司成,李寬爲濬源殿令,金圭爲興海郡守,徐命國爲漆源縣監,李鴻祥爲尙瑞直長,李樂培爲金堤郡守,尹得徽爲濟用判官,李顯紀爲軍資判官,宋翼漢爲監察,金相岳爲假監役,姜世東爲尙瑞副直長,曺命業爲兵曹正郞,金基厚爲平市主簿,金履銈爲甑山縣監,鄭最達爲繕工監役,鄭錫祥爲典籍,柳德申爲慈仁縣監,李養吾爲直講,曺信爲興德縣監,權煒爲濟用副奉事,李商逸爲永禧殿令,徐彙爲景陽察訪,金鍾禧爲禮賓主簿,李殷濟爲司宰主簿,朴左源爲工曹佐郞,趙夢濂爲兵曹佐郞,金必澤爲造紙別提,金鍾禧爲監察,金昌祿爲校書校理,洪樂純爲同義禁,兪駿柱爲工曹佐郞,金必澤爲監察,任光鉉爲禮曹正郞,申耆爲廣興主簿,禹禎鳳爲咸鏡都事,許霮爲刑曹佐郞,申應淵爲典籍,金峙默爲宗簿主簿,李斌爲慶尙都事,崔粹曾爲尙衣別提,禹命天爲造紙別提,李佑昌爲氷庫別提,洪元燮爲禁府都事,權坪爲吏曹正郞,李堉爲海南縣監,吳命久爲假監役,李憲泰爲昭寧園守奉官,尹達東爲禁府都事,金樂祖爲氷庫別提,李彦佑爲內資主簿,李振雄爲禮賓主簿,沈公藝爲義禁都事,洪亮猷爲翼陵參奉,李商任爲懿陵參奉,洪若漢爲靖陵參奉,李崇運爲齊陵參奉,李厚彬爲典獄參奉,李重海爲敬陵參奉,李寬鼎爲昌陵參奉,羅烈爲獻陵參奉,李潤明爲肇慶廟參奉,閔百權爲童蒙敎官,金最儉爲兼引儀,黃錫範爲徽陵別檢,崔慶鎭爲假引儀,張志泰爲愍懷廟守衛官,吳鼎源爲吏曹佐郞,韓智海爲定陵參奉,金準成爲義陵參奉,典籍二單李奭濟·洪履祚,奉常主簿單柳明均以上,四館去官,成均博士單許鞏,學正單洪敏海,學諭單鄭衡臣,兼春秋二單安以權·申光翰,以韓光會爲刑曹判書。
傳于具㢞曰,兩銓循例爲之者,竝正書後入侍。
兵批,判書具允鈺進,參判未差,參議李世演,參知任珹,左副承旨李致中進,同知單許璞,僉知三單徐赫修·李鵬運·李顯福,前虞侯魚有南,虞候尹致垕,前縣監金樂豐,及第崔瑞璜,以上今加折衝,訓鍊判官金允瑞,主簿金亨兌·李夏芳·趙殷壽,以上減下,同知單沈東殷,訓鍊主簿單金龜瑞,本院去官,以洪趾海爲同知,鄭觀由爲五衛將,李潤慶爲兼司僕將,尹得逵爲忠壯將,鄭趾新爲忠壯將,徐有和爲羽林將,李萱爲忠翊將,李文爀爲城津僉使,申敬文爲訓戎僉使,趙心泰爲全州營將,申大觀爲咸鏡監營中軍,李仁彬爲京畿監營中軍,趙嵃爲釜山僉使,李顯宅爲阿耳僉使,沈墩爲黃海監營中軍,權必稱爲南虞候,洪和輔爲永宗僉使,林萬擧爲古今島僉使,白興柱爲積善僉使,宋世僑爲馬梁僉使,金鎭岳爲花梁僉使,金愿慶爲西林僉使,朴景洙爲天摩僉使,朴永禧爲淸城僉使,全弘燁爲會寧浦萬戶,申永祥爲豆毛浦萬戶,金雲翮爲呂島萬戶,金就漢爲知世浦萬戶,李邦城爲訓鍊正,申時翕爲全羅左水虞侯,吳道炯爲德積僉使,金應麗爲荏子島僉使,李寅賓爲古城僉使,金鼎禹爲老江僉使,劉以文爲南桃浦萬戶,延百祿爲多慶浦萬戶,朴成垣爲潼關僉使,徐㬦爲安東營將,曺命楫爲大丘營將,李鎭邦爲訓鍊判官,韓師彦爲五衛將,李慶熙爲慶尙監營中軍,朴壽景爲智島萬戶,李漢雄爲馬島萬戶,安爲木浦萬戶,金鼎三爲幕嶺萬戶,申光翼爲植松萬戶,方履正爲靑水萬戶,副司直洪樂仁·洪樂信,副司正趙載偉,副護軍金樂豐,副司果朴絅,以李宅永爲宣傳官,李元萬爲大丘營將,趙重璧爲昌德將,趙東普爲景福將,鄭興濟爲景福將,鄭有康爲威鳳別將,鄭錫曾爲玉江萬戶,金世寬爲防垣萬戶,崔斗元爲古豐山萬戶,金命淑爲正方別將,金俊盛爲林土別將,都萬維爲禿用別將,金熙仁爲慈母別將,金瑞龜爲笠巖別將,金光說爲九月別將,李汝忠爲都摠經歷,金漢謙爲順天營將,南志默爲都摠經歷,柳仁喆爲訓鍊副正,黃暹爲全羅監營中軍,副護軍吳道炯·柳光翼·李邦一·李元萬,閑良白弘箕今加折衝,以丁萬郁·徐命番爲昌慶將,金兌福爲潼關僉使,李光福爲古豐山萬戶,申必漢爲訓鍊主簿,洪重復爲訓鍊主簿,朴晉陽爲訓鍊副正,柳仁喆爲全羅兵虞候,李仁海爲都摠經歷,朴晉陽爲忠淸兵虞候,李壽完爲訓鍊副正,李再馨爲忠壯將,梁龍甲爲武兼,朴慶積爲五衛將,柳懋爲忠翊將,徐命台·金必弘爲景福將,徐德世爲昌德將,任聖儐爲昌慶將,崔璹爲咸興監牧官,金行健爲訓鍊判官,副司直李海重·洪樂純·李在簡·沈翔雲,以韓尙贊爲訓鍊主簿,千世弼爲同知,崔敏行·李永赫爲訓鍊主簿,朴載淵爲訓鍊僉正,南志默爲訓鍊副正,金穀爲都摠經歷,李汝忠爲宣傳官,李度海·鄭雲達爲都摠都事,田景祥爲忠壯將,朴載淵爲都摠經歷,李光宅·徐宅善爲忠翊將,具翼遠爲都摠都事,安翼濟爲尙州營將,李宗煜爲訓鍊主簿,金樂豐爲五衛將,金載厚·金㷞·趙逸鎭爲訓鍊主簿,高雲瑞爲仁遮外萬戶,李仁海爲慶尙右兵虞侯,安鼎福爲衛率,尹衡烈爲都摠經歷,柳光國爲都摠都事,洪仁默爲訓鍊僉正,閔致協爲都摠都事,尹商逸·趙昌大爲五衛將,柳文植爲訓鍊主簿,李潤彬爲都摠都事,金命赫爲中樞都事,邊聖和爲訓鍊判官,李榮逵爲訓鍊主簿,李命鎭爲都摠經歷,張成漢爲訓鍊僉正,申思益爲訓鍊判官,徐潤載·金烜·慶來運·任希莘爲訓鍊主簿,張集紹·徐有龍·李汝鄭·申大順爲武兼,朴載憲爲部將,金興碩·金文澤·河景世爲武兼,陳宗文爲部將,李光燮爲武兼,安橚·李吉培·李恒林爲宣傳官,尹範勳·李彬·趙羽逵·崔秉敎爲武兼,金樂海爲部將,金宗勳爲部將,金處憲·邊德淳·權宜中·高碩崙·鄭重羽·林擎國爲守門將,李鼎運爲部將,副司直具允鈺,副護軍鄭景曾,權管秩,乾川金樂晦,小坡兒張再富,雲頭里李潤宇,廟洞朴輔東。
傳于金若行曰,今日都政之日,亦爲謝恩,弛夜禁事,左右廳其軍門分付。
又傳曰,兵判雖納密符,勿爲捧入,仍置政院,傳授新判書。
又傳曰,開陽門仍留騎判,命召傳授後,下鑰。
金若行啓,以兵曹判書趙重晦牌不進傳旨,傳曰,授命召牌招,何敢若是?更爲牌招,郞爲入來。
注書金峙默陞六,代以李羽晉爲假注書,假注書申應淵陞六,代以李心傳爲假注書。
洪龍漢,以內醫院言啓曰,陽城縣監吳道炯,花梁僉使李春敷,外任遞來,還屬本院,陽川縣監柳光翼,雖居中考,亦有前例,還屬本院,竝令該曹,口傳付軍職,冠帶常仕,何如?
李致中,以兵曹言啓曰,景福宮衛將崔昌益·沈東殷,俱以病難供職,呈狀乞遞,輪番之任,不可久曠,竝今姑改差,何如?傳曰,允。
金若行,以漢城府言啓曰,卽接西部奉事李星會所報,則部屬米廛下契居業武韓命相女年二十,與長湍居業儒許儆子喆年二十一,今月二十日過婚,京營庫契居故僉使朴再茂女年二十五,與高陽居良人李枝弘子春得年二十二,今月二十一日過婚,權政丞居故良人成奇文女年二十六,與高陽居故良人金得成子命麟年二十四,今月二十一日過婚之意,敢啓。傳曰,知道。
洪龍漢啓曰,說書洪國榮,旣在闕中,不爲謝恩,直爲出去,事甚未安。推考警責,何如?傳曰,允。
李致中,以訓鍊都監·一二所巡廳·左右捕盜廳言啓曰,去夜無犯夜所捉之意,敢啓。傳曰,知道。
癸巳十二月二十二日辰時,上御集慶堂。親臨都政,內局同爲入侍時,藥房都提調元仁孫,提調李翼元,副提調具㢞,注書金峙默,記事官洪國榮·閔慶世,吏曹判書朴相德,參判鄭尙淳,參議洪檢,正郞金致九·柳德申,佐郞李有白·權坪,兵曹判書具允鈺,參議李世演,參知任珹,正郞姜彝正·韓鼎運,佐郞安以權·白光澤,左副承旨李致中,假注書申應淵以次進伏訖。上命書御製七言·五言各一句,命入侍諸臣賡進,仁孫問,聖體調攝,若何?上曰,一樣矣。仁孫曰,今日則酬應必多,請進二貼,何如?上曰,今日則神農下敎曰,朝鮮國王服三貼云乎?藥房提調持湯劑入侍,進御一貼。命書傳敎曰,生民休戚,係於守令,而況畿甸三南?且兼歉歲,吾民安然後,君可安也。八旬暮年,一心在元元,爲官擇人事,另飭銓曹。又命書曰,初入仕,漢明豈不云乎?卽宰百里,本也。表端然後影直,況八旬親政乎?另飭東銓。又命書曰,廉吏爲國效節人調用,昔飭勵予仰覩,嗚呼,戊申軍功人員,近五十年,今八旬,若有其人,授例調用事,申飭兩銓。又命書曰,十考十上,五考五上,其豈泛看,可見其勤,況八旬親政乎?另飭東西銓。又命書曰,今聞部將朴瀅,卽庚申勤駕時,聞其時留守故判府事所奏,特命調用,朴奎晃子,問仕滿遭故,今已闋服云,今政聞此亦異常,特爲陞六復職。又命書曰,噫,人間七十古來稀,況其君八十一歲者乎?何拘常例?侍從閫帥父明將年七十人,今都政,與三昨相臣所奏陞資人,一體下批,皆令歲初謝恩,慰其子之心,此是特敎,復豈援例?又命書曰,頃者貢衙門郞廳多闕,不顧其憊入侍,開政差代,而其事載於問答,豈特此?頃年亦爲沈滯政,噫,文武多滯,莫若近年,而其尤甚者,於文於武,徒抱紅牌,老於牖下者,莫知幾千百。噫,今者朴瀅,雖命調用,噫,此人與他人有異,故雖若此,甚於此者,莫知幾人。況故知事李泰和,噫,昔年十年登科人,其年予知,故特命調用,果入耆社,而其他人作故亦幾人,暮年興惟,予心愴然,勿論都政散政,必先此人事,另飭兩銓,以示予暮年之意。又命書曰,時憲書取來,禁軍申光集,松都逢着云,可勝於齎咨官年二十九,三矢百十餘步,取才入格云,年少可嘉,龍虎營敎鍊官,其令待窠塡差。又命書曰,海南請仍任,而此陞資窠,且此人沈滯,雖難仍任,然新除縣監久勤,塡差,若何?吏判親承下敎,他縣備擬,此人猶可堪,其亦生手也。今者海南,其宜另擇,其代勿論文武,以熟手人,另擇備擬,來朝謝恩後,仍爲辭朝,給馬下送。藥房提調持湯劑更爲入侍,進御一貼。又命書曰,親政時入侍注書尙瑞院官員,依例陞六。又命書曰,日傘差備崔弘詳,誤以道路事知公然遞,久勤可矜,雖有數窠,渠不願云,何待來夏?雖散政,若有窠,其令懸注調用。又命書曰,嗚呼,於今南衙北寺,昔人其幾人,朝臣方今下敎,而予知者先諭,中官李國恒,昔年長番者,而皇兄嗣服後陞資人,內府致仕,年今七十三,豈爲人予慕昔?欲爲加資命,今下敎,聞資窮云,今在楊州,令本官特賜衣資米肉,以示予意。又命書曰,侍從閫帥父年七十人亦陞資,況宗臣乎?今年有職者年七十,庶民年八十,皆以加資,今無可論,而於宗臣中,有明春準七十者,今日內書啓,都政下批,其令一體歲首謝恩。又命書曰,噫,唐陽城,豈不云乎?七十古來稀,其況八十乎?中官金德九,上有八十其父,而頃者請由,今見回來,爲君八旬而然也,豈云內堅?其心可嘉,特賜綿紬十疋,以示予意。又命書曰,守門將纔下敎,今聞兵判所奏,事實不然云,其時守門將河景瑞勿汰。又命書曰,親政意蓋此也,長興直長朴信圭,今聞靈城奉祀孫才諭,嗚呼戊申,今近五十年,軍功人已命調用,其況此人乎?今政有窠,陞六窠乏,雖散政,特爲陞六事,分付銓曹。吏曹判書朴相德所啓,慶興府使今當差出,而本府以邊上重地,不可不擇差他道,有聲績未準限守令,竝擬,何如?上曰,依爲之。又所啓,大司成今當差出,而擬望之人乏少,外任竝擬,何如?上曰,依爲之。又所啓,臺諫及春坊闕員,今當差出,而擬望之人乏少,外任竝擬,何如?上曰,依爲之。又所啓,今都目大政,各岐仕滿應遷者相避及未準朔監察禁府都事,戶曹·刑曹·工曹·漢城府·平市署·五部都事各司久任時推人員,竝擬,何如?上曰,依爲之。又所啓,守令多窠,今當差出,而未準朔禁軍將及營將·邊將·虞侯·中軍·都事·守令·察訪,竝擬,何如?上曰,依爲之。又所啓,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮。故自前雖未經九處講,亦有陞六之例矣。今秋冬等褒貶,不得爲之,故當出六品者,未免積滯,依例遷轉,何如?上曰,依爲之。兵曹判書具允鈺所啓,城津·永宗·釜山訓戎等僉使,今當差出,而擬望之人乏少,未準朔禁軍將及同道他道,竝擬,何如?上曰,依爲之。又所啓,訓鍊正今當差出,而可擬之人乏少,外任竝擬,何如?上曰,依爲之。命書傳敎曰,子曰,人無信不立,況王言當信,且有仁陽故事,兵判許遞,以示予暮年踐言之意。又命書曰,嗚呼,暮年歲暮,大司馬豈可曠焉?且動駕在近,騎判有闕,代判書趙重晦除授牌招,傳授命召,此時此任,亦豈曠焉?秋判有闕,代今政備擬待開門,亦爲牌招察任,兵曹參判宋瑩中牌招入侍事。出榻敎命書傳敎曰,昔年小科明年回榜人,昨已下敎,而於諸臣中,於文蔭武,雖郞署,庚子以前入仕者,若有其令,今日內卽爲書奏。又命書曰,歲律將暮,何待後政?前騎判今日政,令次官付軍職。又命書曰,都政爲守令·邊將初入仕爲宣傳官者,謝恩後當召見,其令明朝一體謝恩,若尤甚邑守令,皆令仍爲辭朝,新除兩司,待開門一體牌招,守令中若有未署經者,其令署經。藥房提調持湯劑更爲入侍,進御一貼後,諸臣以次退出。
上在慶熙宮。停常參·經筵。
藥房都提調臣元仁孫,提調臣李翼元,副提調臣具㢞啓曰,昨日親臨大政,酬應侵夜,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候,臣等不任區區憂慮,敢來問安,竝此仰稟。答曰,知道。冥然八旬,以是千千萬萬料表,此月回甲,亦是千千萬萬料表,卄三此月親政,八旬是月復爲,此亦千千萬萬料表,嗟哉建功,一飮猶悶,今日三飮,曷勝悶焉?昨日親政,若踰大峴,其衰已判,日傘差備,問以道路,若此而何云萬機?氣何暇諭?待敎入侍。
中宮殿·惠嬪宮,藥房口傳問安。答曰,知道。
傳于洪龍漢曰,依昨日下敎待令,而初入仕中,陵園官·守衛官皆待令,京初入仕,勿爲待令。
以備忘記,傳于具㢞曰,昨日飮三貼,明將八十一,是果建功效,一倍歎冥然,予懷誠千萬,群何欲太康?豈體君此時體?坐今月明報春,是豈孝亦曰悌,舊殿在咫尺,此堂憶皇兄,興懷此心何抑?昨三飮,今當一建功,扁鵲止。
傳于具㢞曰,禮房承旨馳詣宣陵·靖陵·獻陵奉審以來。
傳于具㢞曰,內局入侍,守令·邊將初入仕,同爲入侍。
吏曹口傳政事,南復五爲機張縣監。
以備忘記,傳于金若行曰,爲予謂今群工,明將報春,其何默乎?春正十日,雖憶昔年受賀,適當八旬,於予太康,追述百餘年前故事,內外養老冥,於予太康。嗚呼,昨冬意雖繼述,因此受千萬料表受享,於予太康。回甲其月,追慕昔年慶運,受賀受宴,豈予受,而於予太康,追憶甲午,仍揷花回,意雖在焉,顧予幾年心,於予太康,明當報春,年將八十一,此正誠千千萬萬料表,於予太康。卅三親政,八旬復爲,冥然冥然,於予八十已料表,其若逢明年,何堪何抑?一年八太康,豈何孝乎?亦何時,嗟哉,大小臣工豐亨心若囊口纓亦若密符封,自今日堅封堅封,令九旬將步君,紓心安心焉。
具㢞啓曰,假注書李羽晉,時無職名,令該曹依例付軍職,冠帶常仕,何如?傳曰,允。
具㢞啓曰,假注書李心傳,時無職名,令該曹依例付軍職,冠帶常仕,何如?傳曰,允。
李致中啓曰,兵曹判書趙重晦,卽爲牌招,傳授命招,何如?傳曰,允。
傳于金若行曰,何敢若此乎?卽爲牌招,違牌望,勿爲催促承牌。
以備忘記,傳于李曰,今夜報春,故予氣若此,而今日軍號,豫稱報春,故更命書入。嗟哉,以八十一故,若是受困,則更何算祝此堂,舊下大夫,故其昏而然乎?其令更爲書入。
以備忘記,傳于金若行曰,其將報春而若此乎?今日予氣,比前萬倍。噫,昨日以前,其猶支撑,昨日於貼加一貼,於蔘各兩二錢,於薑桂皆三錢,果有功,今日當能視,當能步,當能聽,而今日許多召見,只是堂郞,尤莫知貌何樣,豈特此也?今日其蕭誠特甚,機張縣監父,噫,辛丑年磚石洞,見聰總角,今問年近八十,此人若此,予年計九十可也。噫,故將申光夏,辛卯年內試射,宣傳見其妻猶在,宜已九十,而今纔八十,惜乎婦人,故今年闕加,聞其兩年,予哂亦何抑?建功旣飮一貼,昨日旣飮準貼,建功灌於地,扁鵲皆解去,內局速休焉。
以備忘記,傳于金若行曰,庚子前侍御內人,今爲三人,而一則年近八十,一則年過七十,一則年踰六十,該曹各綿紬二疋·米一石·肉三斤,題給。
以備忘記,傳于金若行曰,只憶李國恒,今惟亦有李世泰,卽壬申生而明將八十三也,在京令該曹依李國恒例,衣資食物題給。
傳于金若行曰,御製編次人一人,使之入來。
傳于洪龍漢曰,禮房承旨·儒臣·編次人,入侍。
洪龍漢啓曰,編次人徐命善,依下敎來待矣。
李致中,以禁衛營·一二所巡廳·左右捕盜廳言啓曰,去夜弛夜禁之意,敢啓。傳曰,知道。
癸巳十二月二十三日辰時,上御集慶堂。藥房入診,守令·邊將初仕,同爲入侍時,都提調元仁孫,提調李翼元,副提調具㢞,假注書李羽晉,編修官林箕彬,記事官閔慶世,寧越府使權穎,中和府使趙夢錫,昌原府使金致晙,明川府使李潤春,南陽府使朴奎壽,郭山郡守趙漢經,平海郡守金九重,甑山縣令金履銈,興海郡守金圭順,安縣令李燦,海南縣監李堉,慈仁縣監柳德申,興德縣監曺信,高山縣監鄭國仁,眞寶縣監韓榮祖,淸河縣監安錫佺,洪原縣監黃仁燮,機張縣監金就大,陽城縣監尹在寬,陽智縣監鄭允明,抱川縣監申暎,旌義縣監金光澤,漆原縣監徐命國,釜山僉使趙嵃,阿耳僉使李顯宅,德積僉使吳道炯,荏子島僉使金應麗,花梁僉使金鎭岳,古城僉使李寅賓,天摩僉使朴景洙,潼關僉使金光福,城津僉使李文爀,淸城僉使朴永熙,幕嶺萬戶金鼎三,豆毛浦萬戶申永祥,呂島萬戶金雲翮,西林僉使金愿慶,老江僉使金鼎禹,馬島萬戶李漢雄,南桃浦萬戶劉以文,智島萬戶朴壽景,木浦萬戶安,多慶浦萬戶延百祿,知世浦萬戶金就漢,防垣萬戶全世寬,齊陵參奉李崇運,肇慶廟參奉李潤明,翼陵參奉洪亮猷,昭寧園守奉官李憲泰,醫官方泰輿·鄭允協·慶絢·吳道炯·柳光翼·白文昌·金宗壽·金世彦,以次進伏訖。仁孫曰,夜間聖候,若何?上曰,一樣矣。上命㢞讀朝下備忘,上曰,今則皆封乎?仁孫曰,臣等雖不敢仰請,口豈封乎?此下敎,實難奉承矣。仁孫奉進湯劑,上進御。上曰,昨進三貼,今日則只進一,貼可也。仁孫曰,今日亦當進三貼矣。因請診候,上曰,置之。命初仕進前,詢其年紀地閥,命守令·邊將,以次進前,各詢其門閥,守令則命誦七事,而有經侍從者,命勿誦。上曰,欲爲良吏乎,能吏乎?諸守令皆對曰,願爲良吏,而才力不逮,故不敢指的以奏矣。邊將則或詢關防,或命誦陣法,上命書傳敎曰,陽智縣監卽下等代,未捧千餘石,不可一刻遲滯,新除縣監鄭允明,其令今日辭朝,給馬下送,興德縣監曺信旣命辭朝,亦爲給馬下送。又命書傳敎曰,今聞機張縣監金就大,親年踰七十云,雖與閫帥有異旣非眷率處,則以孝理之道,旣知,何待其狀,特遞,其代口傳擇差,無端見遞,令該曹待窠,京職調用。又命書傳敎曰,此時畿甸,豈可遲滯?況下等代,抱川縣監申暎,初令今日辭朝,今聞其母年八十云,追思故將臣,予庸愴焉。噫,以婦人,今年雖未加資,年若此,噫,其夫於辛卯年爲宣傳官,嗚呼,隆武堂稱其祖,特爲賜物,予其時侍側仰覩,今聞此,豈無顧視?今日辭朝之命,已安徐,其令該曹,特賜衣資食物,以代昔年賜弓矢之恩,令申暎奉母過歲,初三日後,卽令同爲赴任。又命書傳敎曰,漆原縣監徐命國,今聞本縣之次挾尤甚云,亦令今日辭朝給馬。又命書傳敎曰,陽城縣監亦爲給馬,又命淸城僉使,今日辭朝。出榻敎諸臣以次退出。
癸巳十二月二十三日酉時,上御集慶堂。藥房入侍,禮房承旨同爲入侍時,都提調元仁孫,提調李翼元,副提調具㢞,右承旨洪龍漢,假注書李羽晉,編修官林箕彬,記事官閔慶世,以次進伏訖。龍漢奏以各陵奉審無頉。上命先退,上曰,明日報春,將添一歲,時原任入來乎?仁孫曰,然矣。上曰,邦慶雖抑,而建功自內苦人,此亦時體。仁孫曰,兩件皆不可已之事也。上曰,不貴八旬則誠非朝鮮臣子,而至於八十一,何云慶乎?仁孫奉進湯劑,上進御,仁孫請更進一貼。上曰,予以今夜爲除夕,方欲作文,心無二用,其速休焉。仁孫曰,臣等欲侍前席,過此宵矣。㢞奏庚子以前付職宗班人數,上命書傳敎曰,庚子前付職宗班六人中,三人已資窮,而猶有三人,光興君·花城君·密春君,竝特爲加資,依付職例,今月內口傳下批,其令歲首謝恩。又命書傳敎曰,昨年耆舊武榜中具姓人,嗚呼,丁卯生故,舊邸給玉圈,其亦應榜,聞辛受采心勤,問其存否,其時承旨,聽瑩而然乎?尙無以聞,政院問啓,因此以聞辛受采子果調用云,待闋服卽爲懸注復職。又命書傳敎曰,庚子以前小科人,昨聞鄭基安·李洚,以明年回榜云,故下敎。今聞都提調所奏,領相追問白牌中,鄭基安果明年,而李洚卽再明年云,明年只鄭基安,依李廷喆例擧行,而李洚明年雖不參於此,以年問也。三十二歲晩科小科,六十年其亦異常。令該曹,歲初衣資食物特給,以示予意。今年推恩,以前銜人,其豈角圈?其資若二品,勿論不然。噫,人間七十古來稀,況報百者乎?特爲加資,此則歲初口傳下批。上命編次人·儒臣上下番·坐直承旨同爲入侍,編次人徐命善,校理洪相簡,副修撰李會遂,同副承旨金若行進前,上命相簡讀聖學輯要,因下報春日御製文,命命善讀。上曰,編次人中,趙明履至誠矣,其子德成,未及敍用乎?命書傳敎曰,頃者獻官處分久趙德成·李商舟,一人已給牒,一人尙未給牒云。已給牒者敍用,未給牒者給牒敍用,人君處分,其宜一視,今番歲抄中,有只給牒者。噫,今將報春,此日猶靳,更待何時?且其雖敍用,其用在於予,給牒者,令該曹單子書入,一體敍用。上命藥房提調持湯劑更爲入侍,仁孫奉進湯劑,上進御。上曰,今夜已過半,添一歲矣。仁孫曰,臣等陪登前席,得過此宵,誠欣忭矣。諸臣以次退出。
上在慶熙宮。停常參·經筵。
藥房都提調臣元仁孫,提調臣李翼元,副提調臣具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。三更報春,予年,若何?噫,今月逢此月,予懷何可暇諭?待敎入侍。
中宮殿·惠嬪宮,藥房口傳問安。答曰,知道。
以備忘記,傳于洪龍漢曰,今日予心一倍,光城·驪陽·慶恩國舅內外孫成童者童蒙人,皆令來待。
傳于洪龍漢曰,入侍時,儒臣持禮記迎春文卷,同爲入侍。
傳于具㢞曰,內局入侍,俄者下敎人,竝入侍。
傳于李致中曰,明日次對,畿伯同爲入侍。
李致中,以御營廳·一二所巡廳·左右捕盜廳言啓曰,去夜犯夜人無所捉,敢啓。傳曰,知道。
癸巳十二月二十四日辰時,上御集慶堂。藥房入診,時原任大臣追後入侍時,都提調元仁孫,提調李翼元,副提調具㢞,假注書李羽晉,編修官林箕彬,記事官閔慶世,醫官方泰輿·鄭允協·慶絢·吳道炯·柳光翼·徐命緯·李敏德·崔宗衡,以次進伏訖。仁孫曰,夜間聖體,若何?上曰,一樣矣。上下御製五言一句,命入侍諸臣賡進,仁孫奉進湯劑,上進御。仁孫請診候,上曰,置之。仁孫曰,時原任大臣方來待矣。上命賤臣出諭時原任大臣入侍,領議政金相福,領府事韓翼謩,左議政金尙喆,判府事申晦·李思觀進前,相福曰,正朝賀,當今日仰請矣。翼謩曰,含默非好道理,臣等終未得請,下情不勝抑鬱矣。晦曰,自今日爲新年,臣等忭祝益切矣。上曰,此皆時體,於予太康者多矣。仁孫曰,當行而行,豈謂之康乎?尙喆曰,前後內外宴,皆悤悤,可見聖意之戒康,而豈可全然廢禮乎?思觀曰,聖人雖戒康,未聞謂太康而廢禮矣。上曰,堯舜亦受賀乎?仁孫曰,史不傳故耳。相福曰,今日爲新年當行之禮,不可闕也。上曰,此豈九月乎?尙喆曰,藏樂雖出聖孝,誠萬萬過矣,國豈可一日無樂乎?上曰,今番大政,如何?尙喆曰,大政難得無疵,而今番則絶無所聞矣。相福曰,朴師訥·洪梓,今番入守令首擬,而過今年則爲年限矣。上曰,勿論賀與宴,至於一節則過矣。相福曰,豈云過乎?翼謩曰,向日二三重宰,雖有異論,而若使其人,當於今日,則必將力請矣。上曰,故相徐志修在於今日,則亦請之乎?尙喆曰,徐志修非病風喪性,則豈不請乎?今年爲卽祚五十年,此臣等所以仰請之大關節也。上曰,人言卿等之諂,則予將不顧大臣矣。仁孫曰,寧有人言之理乎?上曰,卿等欲爲王安石乎?尙喆曰,此非臣等之不恤人言而然也。思觀曰,事君盡禮,人以爲諂,此臣等所以欲盡禮於今日也。上下御製七言二句,命入侍諸臣賡進。命書傳敎曰,噫,雲臺報春,何待歲初?三陽開泰於今日?噫,人君體元行仁之道,其宜先也。嗚呼,九旬已報,若忽恤民,豈五十年臨民之意乎?諸道捧還,若有未捧者,令到日皆停捧,餘日今只有五日,畿甸今月內,自可頒布,諸道,此令其若踰月,此豈爲民之意歟?以撥便分付處申飭,皆令今朔內停捧,雖非騎撥步撥處,三懸鈴刻日分付,嗟哉,吾民,便過其歲焉。又命書傳敎曰,噫,一體調用,暮年苦心,旣若此,則於嫡庶,已無拘問,而此予知,嗚呼,宗室子,勿論貴賤,其本金枝,而所謂娶良賤三條之目,心常若何,況今乎?此後宗班官案,凡文書,只稱嫡庶,其三條目,更勿書之意,申飭宗親府,與吏曹御覽官案,亦以此修正,大臣先退。㢞讀江原監司停操狀啓,上命賤臣出諭三相臣以許施與否。相福曰,臣等之意則以爲,旣行秋操則似無妨,故次對時,欲以許施回啓矣。賤臣以其對還奏,上命書傳敎曰,江原道臣停操狀啓來到,故問于大臣意亦同,何待回啓?依狀請停操事,令備局卽爲分付本道。諸臣以次退出。
癸巳十二月二十四日酉時,上御集慶堂。藥房入侍,儒臣同爲入侍時,都提調元仁孫,提調李翼元,副提調具㢞,假注書李羽晉,記事官安以權·閔慶世,校理洪相簡,修撰洪鳴漢,以次進伏訖。㢞讀黃海監司狀啓,上命書傳敎曰,嗚呼,幾百年古基,於今豎碑,暮年暮歲,能豎此碑,予懷千萬。況此冬節,其能速成?本道道臣李宅鎭,特爲加資,判官趙載履陞敍,模寫人今聞相臣所奏,暮裨近有寫字官云,果然加資,他人令本道米布賞給,石工先令本道施賞,碑閣畢役後,工匠亦令本道施賞事,下諭,加資,今日口傳下批,與下諭一體下送。仁孫奉進湯劑,上進御。命光城·驪陽·慶恩三國舅內外孫閔秉烈等十餘人進前,詢以姓名年齒後,命先退。命書傳敎曰,今日此人等召見,意蓋深也,豈可只見而已乎?各紙二卷·筆五枝·墨三笏賜給。又命書傳敎曰,今聞具明勳已作古人云,其若辛受采,予用愴焉,令該廳顧恤。命儒臣進前,讀月令相簡讀訖,諸臣以次退出。
上在慶熙宮。停常參·經筵。
藥房都提調臣元仁孫,提調臣李翼元,副提調臣具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昨已報春,今朔只有五日,予懷千萬,加以日寒,莫知陽世,建功何功。扁鵲何鵲?氣何暇諭?次對同入。
中宮殿·惠嬪宮,藥房口傳問安。答曰,知道。
具㢞啓曰,同副承旨金若行,今日不爲仕進,卽爲牌招,何如?傳曰,允。
李致中,以都摠府言啓曰,今日入直內三廳武兼禁軍及軍兵等,當爲中日習射,而正朝望闕禮習儀相値,不得爲之之意,敢啓。答曰,知道。
傳于李致中曰,內局同爲入侍。
以備忘記,傳于洪龍漢曰,宗臣付職年,冬付職,孟春謝恩,況兩新入耆堂,例歲臘傳印,旣報春,故贊善魚有鳳,以報春爲生月,歲首多事,靈來閣謝恩,月正元日爲焉,今日韓領府判敦寧,與新入耆社二堂入侍,而仁陽爲曹司云,依韓領府例,佩印入侍。
洪龍漢啓曰,領府事韓翼謩,判府事李思觀,判敦寧李益炡,依下敎來待矣。傳曰,入侍。
洪龍漢,以弘文館之言啓曰,新除授副應敎朴相甲,修撰洪樂信,竝卽牌招察任,何如?傳曰,允。
有政。吏曹參判鄭尙淳進啓曰,判書朴相德呈辭受由,參議洪檢式暇,小臣獨政未安,何以爲之?敢稟。傳曰,仍爲之。
以徐命膺爲戶曹判書,以尹得養爲兼同春秋,以宋景煥爲注書,以趙重晦爲軍器提調,以洪國榮爲奉敎,兵曹判書趙重晦陳疏,入啓。參判趙瑩中入直進,參議李世演病不進,參知任珹病不進,以洪夏九·姜百能爲護軍,以蔡濟恭·趙德成·李商舟·李萬育爲副司直。
傳曰,旣示予意,且耆社堂上李益炡下敎,安徐。
傳于洪龍漢曰,戶判牌招,謝恩後,下鑰。
傳于李致中曰,俄者老人單子讀奏承旨,入侍。
以備忘記,傳于李致中曰,以崇品重臣,曾經冢宰於度支,宜卽謝恩,而一違命,然則工判·判尹亦若此乎?其涉過矣,其涉過矣,申飭膺命。
李,以侍講院言啓曰,本院新除授文學鄭義達,時在全羅道金堤郡任所,書筵入番事緊,斯速乘馹上來事,下諭,何如?傳曰,允。
李致中,以訓鍊都監·一二所巡廳·左右捕廳言啓曰,去夜無犯夜人被捉之意,敢啓。答曰,知道。
兵曹判書趙重晦疏曰,伏以臣待罪司寇,政蔑禁暴,觸事憒憒,無一善狀,方切尸素之愧,恭俟黜繼之典,不意日昨,忽伏承西銓特除之命。臣於此惝怳震越,五內失守,實欲鑽地以入而不可得也。夫三軍司命有國重任,而振刷紀律,衰選才勇,以爲國家緩急之恃者,全係於此,其責不其重歟?顧今昇平日久,兵備有疏虞之歎,武士積滯,政注無疏通之道。當此之時,苟非長才遠猷,素有時望者,莫宜居之,而乃以如臣無似,濫厠於其間,臣誠莫知其何說也。噫,臣是倥侗一庸夫耳。受性濶疏,文質無當,實無分寸之才,可需當世之用,惟其自知甚明,念絶進取,所以平居杜門,習成散漫,凡於一切事務,都不通曉,雖在閑司漫職,猶患廢事癏職,況此中權之任,是豈臣夢想之所到哉?臣受恩深厚,與天無極,蹈赴湯火,實所甘心,而僬僥之肩九鼎,隕踣摧拉,勢必無幸,臣之狼狽,不敢自恤,而畢竟累聖簡而僨國事,誠非細故,況臣肥盛而骨脆,表實而中虛,脚痿宿疾,源委深痼,脛膝拘攣,行步蹣跚,少有運動,氣喘欲絶。雖使才器稱職,以此病狀,實難冒據於宿衛重任,矧無一分可堪之才,而偪側班行,不思自處,則其於一世之嗤點,何哉?命召體重,天牌荐降,至有牌去來勿稟之敎,嚴畏分義,遽遁不得,黽勉承膺,而百爾思度,自量已審,仍因蹲冒,斷無其望,連値淸齋,呼籲路阻,今始敢入文字,悉暴肝膈之懇,仰瀆崇嚴之聽。伏乞聖慈,天地父母,哀之憐之,特察臣言之非出外飾,亟許鐫改新授之任,移授可堪之人,國事私分,萬萬幸甚。臣無任屛營祈懇之至,謹昧死以聞。答曰,省疏具悉。今者此任,意蓋深矣。亦非陞擢,則卿何過辭?卿勿辭行公。
禮曹參判李海重疏曰,伏以臣姿本庸愚,最居人下,獲際幸會,過蒙洪造,前後歷敭,罔非華要,頓躋冥升,至厠下大夫之列,揆臣涯分,踰濫已極,每自循省,若隕淵谷,乃於千萬夢想之外,忽伏承超資晉秩之命,繼而有春曹亞判之除。臣誠惝怳驚惑,莫知所以致也。噫,臣之出入從班,二十有餘年矣。徒竊寵祿,莫效涓埃,則其本末長短,無所逃於淵鑑之下,而遽以不可堪之恩,加之無所取之身,在臣倖濫,固不足論,而其於朝家懋官之政,果何如也?臣固知殿下特以任使之久,節次推遷,苟欲榮其身耳。獨不念命德之重器,非可以年勞例授,匪人濫躋也耶?臣自聞命以來,寢驚夢愕,歷日靡定,惶蹙之極,輒忘其孤恩之罪,披瀝肝血,干冒宸聽。伏乞聖慈,諒臣至懇,非出飾讓,亟許遞改臣職名,還收臣資級,以重官方,以安微分,公私不勝幸甚。臣無任屛營祈懇之至,謹昧死以聞。答曰,省疏具悉。今者陞擢,其循公議,卿勿辭察職。
副司直鄭存謙疏曰,伏以臣新除春秋兼銜與左議政金尙喆,有三寸姑母夫應避嫌,在法當遞,玆敢援例陳章。伏乞聖明,亟賜免改,以存公格,以安私分,千萬幸甚。臣無任屛營祈懇之至,謹昧死以聞。答曰,卿辭章許免焉。
副司直尹養厚疏曰,伏以臣以跡則至疏逖也,以才則極庸下也。通籍十年,涓埃蔑效,偏荷洪造,歷敭華顯,居常愧懼,若隕淵谷,不自意籌司新命,遽下於常格之外。臣誠惝怳駴恐,罔知所以自措。噫,國家之設官分職,孰非掄揀,而至於宥密之地,尤有別焉。以緋玉之列,參郞廟之務,苟非才猷之素著,望實之俱協者,莫宜居之,其所難愼,自古而然。如臣淺劣,百不猶人,雖微官庶職,尙懼不稱,今乃遽然擬於萬不近似之任,殆同樗櫟之備九楹,僬僥之强千句,不折則仆,理所必至,人雖至愚,自知則明。今臣所叨,有萬必辭之義,無一可進之勢,而不量人器之不稱,徒知趨承之爲恭,揚揚冒進,不思所以自處,則畢竟臣身之狼狽,固不足論,辱名器而累聖簡,亦豈細故也哉?伏惟日月之明,無微不燭,臣何敢一毫飾讓,以自陷於欺慢之科哉?玆敢略暴實狀,冒控至懇。伏乞天地父母,俯察微諒,亟許遞改,臣所帶籌司之任,以重名器,以安私分,千萬幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職,仍傳曰,批下,牌招察任。
兼同知義禁府事洪樂純疏曰,伏以臣之一身,頂踵毛髮,皆我聖上所賜也。不才無能,未有如臣,孤遠疏賤,未有如臣,而自卑官至下大夫,加階增秩,皆出特恩,踰分越涯,偏彼異渥者,亦未有如臣。臣隻身孤立,四無攀援,如非天地之洪私,臣何以至此哉?臣子愛君之誠,固無間於受恩之淺深,而人有恒言,必有感激圖報,此指受恩之最深而言耳。臣受聖上之恩,如河海之莫量,心非木石,豈不知感?區區寸赤,隕結是期,而只緣性拙識闇,絲毫蔑報,每一循省,惶汗浹背,但與老母相對,攢祝洪恩而已,今於夢想不到之地,忽紆晉秩之寵,繼有金吾之命,蟠木無容,自天有隕,樗櫟之散,比數雨露之私,若偏臣身,承命驚惶,瞻天感泣,誠不知其死所也。第伏念班隣卿月,器稱命德,非臣薄劣所可堪承,臣非不知隆私之可感,煩瀆之有罪,而直恐名器由臣而益褻,朝廷由臣而不尊也,玆敢瀝血籲呼?伏乞聖慈,特命收臣濫資,以重公器,以安私分,不勝幸甚。臣無任屛營祈懇之至,謹昧死以聞。答曰,省疏具悉。今者陞擢,其循公議,卿勿辭察職。
癸巳十二月二十五日巳時,上御集慶堂。藥房入診入侍時,都提調元仁孫,提調李翼元,副提調具㢞,假注書李羽晉,記事官安以權·閔慶世,醫官方泰輿·鄭允協·慶絢·吳道炯·白文昌,以次進伏訖。仁孫曰,夜間聖體,若何?上曰,一樣矣。仁孫奉進湯劑,上進御。仁孫請診候,上曰,置之。命藥房提調持湯劑更爲入侍,仁孫奉進湯劑,上進御。諸臣以次退出。
癸巳十二月二十五日巳時,上御集慶堂。大臣·備局堂上引見入侍,時原任大臣·畿伯同爲入侍時,領議政金相福,左議政金尙喆,右議政元仁孫,領府事韓翼謩,判府事李思觀,綾恩君具允明,仁陽君李景祜,行戶曹判書蔡濟恭,左參贊鄭弘淳,知敦寧徐命膺,行司直洪名漢,行副司直李章吾,禮曹判書閔百興,行副司直具允鈺·尹東暹·李潤成,判尹李重祜,判敦寧李益炡,行副司直尹得養,淸川君金鍾正,吏曹參判鄭尙淳,行副司直金相翊·金應淳,戶曹參判徐命善,行副司直李瀰,大司諫任希曾,掌令申昕,副校理鄭元始,京畿監司金載順,左副承旨李致中,假注書李心傳,事變假注書宋相殷,記事官安以權·閔慶世,諸臣以次進伏訖。相福曰,日氣甚寒,聖體,若何?上曰,一樣矣。痰候,何如?寢睡·水刺之節,亦何如?上曰,一樣矣。中宮殿氣候,若何?上曰,平安矣。王世孫氣候,若何?上曰,善過矣。上命編次人蔡濟恭,讀御製翌日書示群工序訖,下政院成冊二卷入內,又作一軸,使各司謄去。上曰,讀此不感,非孝子也。相福曰,聖諭雖如此,群下安得已乎?上曰,予甲午入耆社,今爲班首矣。今日二人耆社之命,亦難矣。相福曰,臣等則下情未伸矣。困字好勝之諭,雖極惶悚,安得已乎?尙喆曰,人非禽獸,安得不敢動,而此皆聖孝莫非慶也。仁孫曰,以絜矩之道言之,聖上豈不體臣等之言乎?上曰,下之於上,亦無絜矩之道乎?濟恭曰,如此大文字,無一罅漏處,臣實欽歎矣。上曰,畿伯入來乎?載順進前,上曰,停捧似已爲之。載順曰,昨日已促行,似已停捧矣。各邑未捧尤甚者,驪州六千餘石,利川一千八百石,陰竹二千八百石,喬桐七百七十餘石,陽智九百餘石。上曰,此則盡爲停捧乎?載順曰,似然矣。上曰,如此則後當何以穀分給?仁孫曰,當以傍近邑移轉矣。相福曰,今年施惠甚多矣。尙喆曰,民更無可請之事云矣。相福曰,此北兵使李漢膺春操取稟狀啓也。以爲行營屬合操及茂山以北各衛軍兵明春巡操,依定式擧行事,令廟堂稟旨分付矣。昨年旣行秋操,今春則停操,何如?上曰,依爲之。出擧條相福曰,龍川漂民許億秋等出送事,盛京禮部咨文來到,而自前漂民出送,則例有謝恩而無方物矣。待來頭節使申謝之意,撰出回咨,定禁軍給馬下送于灣府,使之傳于鳳城將,以爲轉送盛京之地,何如?上曰,依爲之。出擧條相福曰,喬桐水使有實恙,連呈辭狀,而賑政當前,誠可慮矣。上曰,許遞,可也。出擧條相福曰,頃因江原監司李溎放未放啓本稟秩中,本司所管罪人張時昌仍配之意,回啓蒙允矣。追聞稟秩中六人,其時有特放之命,依初下敎放送之意,分付,何如?上曰,一體特放下也。出擧條希曾請還寢殺獄罪人河必雄,印信僞造罪人宋興三,減律定配之命,依律處斷。上曰,勿煩。措辭見上希曾曰,新除授獻納韓光近,正言韓後翼,時在忠淸道洪州地,正言李昌漢,時在京畿廣州地,請竝斯速乘馹上來事,下諭。上曰,依啓。昕曰,請還寢罪人張光碩減律定配之命,依前下敎擧行。上曰,勿煩。措辭見上昕曰,新除授大司憲李秀得,時在忠淸道公州地,執義黃幹,時在報恩地,掌令李宗榮,時在京畿道楊州地,持平李祉承,時在江原道原州地,請竝斯速乘馹上來事,下諭。上曰,依啓。以上出擧條上命讀歲饌單子,上曰,新入耆社二人,韓判府呼新來,可也。翼謩呼思觀·景祜新來,上命益炡,畵墨景祜面上曰,白髮還黑矣。上使益炡,編景祜鬚,命重祜與其兄退出,御書歲饌代,三絃五字賜二人,使之賡進。上曰,嗚呼,今日此擧,暮年意蓋深矣。一則大官,一則噫是誰之子?旣已報春,何待歲首?此一大臣一重臣歲饌,本歲饌外加給,今日輸送,將此過歲。噫,今當暮年,宜結三絃,而今無可論,故卽下手書,依故九十都尉歲饌代風樂矣。出傳敎應製詩擢封後,上曰,居首兼司書李昌伋,貂皮笠耳掩一部,之次修撰洪鳴漢,鹿皮一令,都承旨具㢞,紙三卷·筆五枝·墨三笏,校理鄭元始,紙二卷·筆三枝·墨二笏,承旨洪龍漢,司果徐有慶,各紙一卷·筆三枝·墨二笏賜給。出傳敎濟恭曰,年前因傳敎紙降品,時長興庫進排楮注紙,以下品楮注紙代用事定式,而以其楮注二字,尙帶其名,故近年以來,所捧各司,必欲以本楮注紙捧納,惟意點退,貢人輩,安敢抵賴乎?以故落本甚多,不勝支當,無更加申飭之道矣。此後如有操縱點退,不以下楮注紙捧用者,則所犯下屬,移法司嚴懲,當設官員論責之意,出擧條嚴飭,何如?上曰,昔年紙品申飭,予已仰覩,而予則不爲故,有此弊。噫,子曰,繪事後素,記事足矣。何敢以憑其名而侵貢人乎?此後臨門時下問,若有此弊,則當該官員,當施以制書有違律,下吏令該曹,勿爲懲贖,決杖一百,以此嚴飭,可也。濟恭曰,司宰監乾秀魚等貢物,年前因年凶權減,該貢人不免失葉無依之類矣。其後以該監五種魚鹽之不足,就乾秀魚等權減貢米之留在惠廳者,每年以八百石,移送本曹,以爲別貿魚鹽,而付之於魚鹽元貢人矣。相臣徐志修爲戶曹時,以爲魚鹽價八百石移來者,卽乾秀魚權減之米也。以此換作於權減之貢人,使之進排不足魚鹽者,理直言順,遂以八百石,換作移給,而成置節目,知委該監矣。魚鹽元貢主人等,以渠別貿之貢,公然見奪,至有呈上言之事,而上言之中,一則曰,換作無舊制也,一則所謂乾秀魚貢人者,非舊貢人子孫,不過局外閑民云云。故其時戶判筵席覆啓,更以不爲移給於乾秀魚貢人定奪矣。近年以來,事端不息,自該監兩造詳査,則各貢換作前例,旣已昭昭,乾秀魚貢人來歷之爲舊貢人子孫者,明白無疑,而魚鹽元貢之當初上言者,亦以誣罔納招,故該監屢報本曹,以一依故相處決施行之意爲請。顧此八百石,旣自惠廳移來,則其所移給與否,不遇判堂一處決之事,而以有筵席覆啓之事,故不敢擅便,敢此仰達,臣意亦與故相所處決者同矣。上曰,所奏誠是,依此爲之。此後若復鬧端,非徒勿施,狀頭從重科治,可也。出擧條濟恭曰,臣爲此任,已周年矣。非敢謀避於國事,精力實有不及者,乞解見任焉。上曰,予意亦欲許遞,大臣之意,何如?相福曰,輿誦甚多,許遞甚惜。尙喆曰,雖眞情,實爲可惜。仁孫曰,前則有三四年五六年或十年爲之者,不可許遞。上曰,使之善遞亦好矣。上曰,前戶判誰耶?兵·戶判有闕則予甚難矣。仁孫曰,前戶判趙雲逵而累次爲之矣。上曰,誰爲可合?相福曰,今日入侍中,洪名漢·李潭·徐命膺好矣。上曰,予意在第三矣。上曰,嗟哉戶判,暮年得人,豈可徑遞?而所請至懇許遞。噫,此時度支,豈可曠焉?其代政院牌招開政,待下批牌招察任。出傳旨益炡曰,顧今邦慶,前古所無,而賀儀一節,聖上終不允許,下情不勝抑鬱矣。上曰,退去,可也。益炡曰,聖敎雖如此,應行之典,旣不得行,則下情豈不悶鬱乎?上曰,判敦寧李益炡遞差。出榻敎諸臣以次退出。
癸巳十二月二十五日初更四點,上御集慶堂。承旨入侍時,左副承旨李致中,假注書李心傳,記事官安以權·閔慶世,以次進伏。上曰,歲饌單子未盡讀者讀之。致中讀之,至金弘得。上曰,弘得誰也?致中曰,淸白吏金斗南之子也。上曰,前已下敎,李世聃妻,尙今生存,予心一倍,歲饌歲前加送特給,以示予意。韓顯謩妻,魚錫胤妻,李日躋妻,金光世妻,皆存焉,予用愴焉,歲饌加數以給。噫,人間七十古來稀,況百歲乎?有百四歲者,其涉稀有,何待歲初?今月內加數以給,使百歲老人過歲,此中夫妻俱存,或年九十八十者歲饌,今月內以給,宗臣海昌君妻,卽李彦忠母,礪恩君戊申特加資者,其妻尙存,一體加給歲饌。出傳敎上曰,嗚呼,鄭基安,昔甲午司焉,明年回榜,年八十,韓師直甲午年大增廣乙科第一人,明年皆八十,可謂稀有。今聞其皆嘉義,竝特爲加資,歲初政下批。出傳敎上曰,儒臣持經世指掌入侍。賤臣心傳承命出來,與校理鄭元始,修撰洪鳴漢進伏。上使元始,歷考唐堯以下帝王興王之歲。上曰,午會尙在乎?元始曰,尙在云矣。上曰,一萬八千歲之說,必訛言矣,亦怳惚難知。元始曰,似然矣。上曰,指掌洪啓禧後,徐命膺知之,具庠又知之云,似相傳矣。儒臣先爲退出。上曰,今日李益炡,不先請復樂,而先請賀,可謂先後倒置矣。上曰,冢宰旣行公,戶判其何若此,而今聞違牌云,其涉過矣。違牌望勿施,戶判徐命膺申飭,其亦膺命。出傳敎諸臣以次退出。
上在慶熙宮。停常參·經筵。
藥房都提調臣元仁孫,提調臣李翼元,副提調臣具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。噫,昨日洞諭群工下敎,旣諭卽追慕,今歲將暮,予懷千萬,若此而强飮建功,是豈孝乎?心若此氣何諭?待敎入侍。
中宮殿·惠嬪宮,藥房口傳問安。答曰,知道。
以備忘記,傳于具㢞曰,近日倍用心,此中一問安,過歲與正朝,皆令口傳焉。
具㢞啓曰,注書宋景煥在外,代假注書李羽晉,姑令仍察,何如?傳曰,允。
具㢞啓曰,新除授注書宋景煥,時在忠淸道舒川地,斯速乘馹上來事,下諭,何如?傳曰,允。
以備忘記,傳于李致中曰,令宣傳官,驪州·利川·陰竹·陽智,何日停捧?捧者幾石,餘者幾石,卽爲知來。
以備忘記,傳于具㢞曰,故奉朝賀李燮元子存乎?若故,問其子以奏。
以備忘記,傳于徐有大曰,加給歲饌人子,今日入侍,皆問啓,魚必溟尙今生存,其亦異常,加給歲饌。
傳于李致中曰,魚必溟·金時敎·李普祥使之來待,百四歲人,如可入來,使之來待。
傳于徐有大曰,中官歲饌單子二十七,長番內官已知,而出番內官中,庚子以前入屬幾人?入侍時,知而以奏。
傳于李致中曰,臨門時見之,今歲饌單子,金建相子金得秋,依韓慶郁例,衛將有闕則調用事,分付該曹。
傳于金若行曰,內局入侍,御史同爲入侍。
以備局副提調尹養厚牌不進罷職傳旨,傳于李敎中曰,只推。
以備忘記,傳于金若行曰,以予意言於諸扁鵲,以其大者先諭,建功果有功,連日兩飮,近者兩日三貼,而於今月氣蕭特甚,報春後知焉,建功果有功。今聞金時敎八十一歲,不用眼鏡,能見小說云,今予八十歲若此乎?豈特視昏?步澁近日特甚,加以重聽,報春後其加焉,果建功之功乎?雖在陽世間,若前生焉,人蔘果靈草,豈令予若此,鹿茸果其效,加入幾月而令予若此乎?噫,月正元日今近,慷慨亘中,其何益而諭焉?
兵曹口傳政事,以金時敎爲知中樞。
兵曹口傳政事,知事作闕望,尹昌東落點。
傳于徐有大曰,戶判留待。
傳于洪龍漢曰,內局入侍時,戶判同爲入侍。
傳于洪龍漢曰,內局入侍,入來人同入。
傳于洪龍漢曰,五部婚姻巳畢爲之與否,今日內書入。
傳于李致中曰,儒臣鄭元始馳往三江,稽滯緣由知來,明日以奏。
金若行,以義禁府言啓曰,修撰洪樂信禁推,以制書有違公律,今日內勘處以放,其令供仕事,傳旨啓下矣。洪樂信今已拿囚,以制書有違公律,杖一百收贖,放送之意,敢啓。答曰,知道。
金若行,以義禁府言啓曰,旌義縣監柳翼星,卽其地黑山島勿限年定配事,承傳啓下矣。柳翼星時在任所云,以承傳內辭意具罪目,依例發遣府羅將交代後,仍令押送配所,何如?答曰,允。
李致中,以兵曹言啓曰,今十二月二十四日,茂州居幼學張振翼稱名人,自興化西門入來,鳴申聞鼓,依定式下該曹推問,何如?答曰,允。
李致中,以兵曹言啓曰,本曹堂上軍官禁軍遞兒窠,今方有闕,依節目禁軍別將與各番眼同試取,以其居首者塡差之意,敢啓。答曰,知道。
李致中,以禁營言啓曰,本營上番軍兵,依傳敎限明秋停番下番軍兵,來正月初一日放送,而延和門南營兩處則依前例以訓鍊都監砲手,限停番間替代,本營則京標下四十名入直,火藥庫則以別破陣從其番數入直,南別營則兼別破陣六名守直,宮墻外別巡邏則以標下四名,牌將領率,依例擧行之意,敢啓。答曰,知道。
李致中,以御營廳言啓曰,本廳上番軍兵,限明年秋成停番事,命下矣。下番軍兵來甲午年正月初一日放送,而北二營則騎士將率領騎士仍爲入直,步軍以訓局軍兵替代,千摠·把摠依例移直新營,而京標下軍四十名,別破陣十二名,相替入直,宮墻外別巡邏則京標下軍四名,牌將率領,依例擧行之意,敢啓。答曰,知道。
李致中,以御營廳言啓曰,今此下番別破陣步軍試才賞格,從分數多寡,以本廳所儲木綿分給之意,敢啓。答曰,知道。
李致中,以禁衛營·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
以承傳色口傳下敎曰,必渠漢不知君恩,萬萬駭然,其行首決杖。
癸巳十二月二十六日巳時,上御集慶堂。藥房入診入侍時,都提調元仁孫,提調李翼元,副提調具㢞,假注書李羽晉,記事官洪國榮·閔慶世,醫官方泰輿·鄭允協·慶絢·吳道炯·徐命緯·白文昌·金光顯,以次進伏訖。仁孫曰,夜間聖候,若何?上曰,一樣矣。命㢞讀御製三篇,上曰,經世指掌,其孫不知,徐命膺知之云,而今尙爲午會云,其虛謊矣。仁孫曰,以先儒之言論之,則今果午會矣。仁孫奉進湯劑,上進御。仁孫請診候,上曰,置之。命書仁平君致祭文,因命書傳敎曰,祭文製下,今日贈相仁平君家,遣禮官致祭。上曰,以予之故,朝鮮人各色人,皆加資矣。仁孫曰,今誠爲壽域矣。上命宣傳官一員入侍,宣傳官李義彬進前,上命出江上伐氷所,知內氷庫氷丁畢輸與否以來。命書傳敎曰,昨夜下敎而又復違牌,以予精神,何能記得?銓曹佐貳,其猶陳章,無乃以此撕捱冢宰,政院請牌,欲問以置。今問大臣,其果行公,昨已下敎,判尹違牌,且聞相奏,意欲陳章,崇品度支,萬萬過矣。頃判義禁事,勢固然矣。命給其章,其況此任,戶判徐命膺從重推考,經世指掌,有下問者,更爲牌招入侍。又命書傳敎曰,歲饌,內侍中昔年入屬人,只孫景行一人云,旣報春年九十,特爲加資,依鄭基安例,歲初下批。又命書傳敎曰,特敎之下,尋單故下敎復授,何敢違牌?修撰洪樂信從重推考,牌招察任。㢞讀濟州牧使狀啓,上命書傳敎曰,今聞濟州牧使狀聞,柳翼星所爲,萬萬可駭,牧使旣詳聞以啓,復何更問?卽其地黑山島,勿限年定配,其弟得星段,此等衙屬,若不嚴懲,民何堪焉?亦自其處機張縣定配,福金令牧使依狀請考律以處,能爲擧職,何云早晩?勿待罪事回諭,衙弟悍奴當刑推,而今當報春,其雖參酌,亦不可尋常,皆令倍道押付事,下敎。上命賤臣出問旌義縣監柳翼星薦主以入,上命書傳敎曰,柳翼星旣已處分,故問其薦主,卽黃寀云。噫,薦主不繩,其弊勝言,故頃年大臣,亦捧傳旨,旣聞之後,不可置之,黃寀自政院依例捧傳旨。又命書傳敎曰,李世聃子前參奉李宜馨,魚錫胤子前判官魚用霖,金光世子金載岳待闕,其令銓曹次第調用。上命前知事金時敎入侍,命其子克行,扶入時敎進前,上詢其筋力,時敎曰,臣尙能看書,或與人博奕矣。上命書傳敎曰,嗚呼金時敎,豈特宣懿皇嫂兄,夫歲饌單子,或從來年,或從今年,故嗚呼八十一歲,莫知何年?今聞癸酉生,予懷曷勝?且聞知中樞纔減下云,嗚呼此人,豈見而已乎?令該曹知中樞作窠,口傳以付,特令除謝恩,其令食祿過歲焉。上命諸臺臺臣入侍,持平李濟萬啓曰,火藥,重物也。罪人張光碩偸賣,至於一千二百斤之多,減律定配之命,雖出我聖上好生之德意,而罪犯關係一律,三尺至嚴,不可容貸。請還寢罪人張光碩減律定配之命,依前下敎擧行。上曰,勿煩。諸臣以次退出。
癸巳十二月二十六日未時,上御集慶堂。藥房入侍,戶判·御史同爲入侍時,都提調元仁孫,提調李翼元,副提調具㢞,戶曹判書徐命膺,校理林得浩,假注書李羽晉,記事官洪國榮·閔慶世,以次進伏訖。上曰,昨日李益炡,不請復樂而只請陳賀,豈非老昏乎?仁孫曰,其精神果不建於年前矣。仁孫奉進湯劑,上進御。命得浩進前讀書啓,上曰,三四檢官則無形,而道臣果善處,道臣誰也?得浩曰,安兼濟也。上曰,難矣。得浩讀書啓訖,上曰,御史詳明矣。命書傳敎曰,初聞申聞鼓供辭,意謂,若何?故卽命御史,今聞書啓,果然。噫,若無此擧,兪彦鳳今年何能踰囹圄?且聞道臣致疑,亦若予意,此正書經所謂惟輕者,特減一律,自本道定配,呂光宅聞申聞供辭,予以此爲大疑端,初次無辭自服,再次推問,亦無異語。噫,昔蘇瓊,爲淸河縣時,豈不言乙家兄弟乎?噫,不思其弟,乃有此擧,不可以人理論也。事當刑配,而歲律將暮,亦令道臣參配定配,三四檢官,宜有飭勵,而四檢官今聞已作故云,不可事同,而只一參酌附陳,沿路守令宋翼洙·洪相殷,其涉可嘉,特賜表裏,其令竭意賑政,濟我元元,水原府使徐浩修,以近侍宰百里,而況水原,自古稱外都監,而年少才任若此,予喜者,將來得人,特賜熟馬一匹,令院吏給焉。下諭道臣,今日內三懸鈴分付,俾令過歲前擧行狀聞,其餘守令,俱無表異,亦無其疵,豈下該曹,勿論。上曰,沿路守令,孰爲最優?得浩曰,湖邑則宋翼洙·洪相殷,畿甸則徐浩修治績最著矣。上曰,徐浩修予以年少慮之,治績如此云,可喜矣。御史先退,上命書傳敎曰,旣已勉飭,兄弟何異?其兄許遞,其弟三度踏下,意皆在焉,則弟若是撕捱,其兄將來,必亦若此,予今衰暮,其何勸職?宜先于此,修撰洪樂信禁推,以制書有違公律,今日內勘處以放,其令供仕。又命書傳敎曰,今聞書奏,海昌君有四子,可謂稀有。豈云三四子已武科?其母尙存受歲饌,其老可知。其長子待窠,卽爲懸注調用,以示予恒歎,宗臣零替之意,礪恩君,噫,戊申春慷慨,爲都巡撫之言,特加資,其後亦命使价,而其兄弟爲國效誠,予尙知矣。今只有孫,曷勝愴焉?令銓曹海昌君子調用後,亦爲懸注調用,若已宣薦,令西銓待窠調用,鄭二天子時佐,令軍門,今月內加設調用,其令歲時,養百餘歲父,故亞卿韓顯謩子,此有職已知,李日躋孫,今政付職,亦無可論,竝勿論,魚必溟自泮儒,已知年過八十,子致昇亦令東銓,奉承傳調用。上命命膺進前曰,聞經世指掌,卿與故重臣洪啓禧同爲之云,然否?命膺曰,無是事矣,經世指掌刊行後,臣始得見矣。上曰,其凡例難曉否?命膺曰,臣見其書中,元會運世作井間,令人易曉,然經世書則一世三十年,具書干支,而指掌則略之,故反爲難曉矣。上曰,經世推算果是乎?命膺曰,康節以一元之數,一年之數,大小一致,故十二會,蓋取十二月,三百六十運,蓋取三百六十日,一運之十二世,又取一日之十二時矣。上曰,今時尙爲午會云,然否?命膺曰,一會爲一萬八百年,而今入午會,四千餘年,尙爲午初矣。上曰,指掌中,不書逐年干支,故難於尋見,卿方帶校書提調,更書干支於指掌中,成出一本,可也。命書傳敎曰,今因經世指掌下敎,乃覺寫字官洪聖源,已有守令承傳,而尙今沈滯,其令銓曹,此後待窠,卽爲懸注調用。命膺曰,臣於百事,迂拙齟齬,而至於財用,尤甚焉。臣不以見職自期,人亦不以見職期臣,今忽叨此匪據,誠莫知所措,然此猶近於例讓矣。臣素有實恙,到衰沈痼,年來杜門,謝屛人事久矣。上笑曰,卿若杜門,孰不杜門?命膺曰,昨承牌召之後,欲違召則不敢欲暫出,圖免則難於卽遞,以此懸牌商量,幾至數更,然後始敢不得已違牌矣。上曰,右相之意,何如?仁孫曰,戶判雖以病爲言,然此重臣不爲度支,孰能爲之乎?上曰,俄者懸牌商量之言,出於丹心,故下詢相臣者此也。此時戶判,捨卿誰先?卿勿復言。戶判先退,上命五部畢婚與否草記,又命摘奸宣傳官入侍。竝出榻敎宣傳官李義彬進前奏曰,臣往問氷所,則氷丁未及輸入者,爲一千五百餘丁矣。上曰,該監官員誰也?義彬曰,主差官則鄭最達,主丁官則李晶煥也。又命書傳敎曰,今番藏氷,可謂江民之惠,而外氷庫藏氷已久,內氷庫尙未了當,故已涉異常。昨聞相臣所奏,因江民雇價而然,聞甚駭然。令宣傳官摘奸,未納千五百餘丁云,江民莫知今惠若此,已涉無狀,而該監官員,若能擧職,其皆若此,若此,其將過歲,初春藏氷乎?噫,詩傳伐氷之意,焉在乎?不可無飭,當該繕工監官員,令該府拿處,畢藏氷後以放,其代令該監擇定,而噫予雖暮年,愛民之心,奚弛,而雖子弟,宜飭而不飭,此亦不愛也。三江任長一人,令部官,今日卽詣決杖後草記,其若過歲,餘氷令江民運納。諸臣以次退出。
上在慶熙宮。停常參·經筵。
藥房都提調臣元仁孫,提調臣李翼元,副提調臣具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,悶夜長,悶建功,悶時體,有一於此,其悶曷勝,而況三乎?氣何暇諭?待敎入侍。
中宮殿·惠嬪宮,藥房口傳問安。答曰,知道。
李啓曰,諫院連日闕啓,事甚未安。除在外外,司諫宋濟魯,卽爲牌招,何如?答曰,允。
傳于洪龍漢曰,內局入侍,御史·宣傳官同爲入侍。
以吏曹判書朴相德三度呈辭。傳曰,加給由。
傳于李曰,今下弓矢,幕嶺萬戶金鼎三處給送。
徐有大,以咸鏡監司狀啓,安邊等邑申濟望等,爲虎囕死事,敢啓。傳曰,令本邑恤典擧行。
傳于洪龍漢曰,諸道箋文及方物,晦日入之。
傳于徐有大曰,儒臣·宣傳官入侍時,入侍。
傳于金若行曰,摘奸宣傳官,明日入侍。
以司諫宋濟魯牌不進罷職傳旨,傳于金若行曰,只推。
以備忘記,傳于金若行曰,同御史奏,有踏印有套書者,此時用奸判然,爲藏氷官,一任下吏,何敢若此多日?心怠亦判,其若詳査,皆得以奏,自可免亦若前,暮年初聞,萬古豈有此?曷勝慨然?來朝當臨門,以此申飭。
傳于李曰,更思千五張,孰能趨進?藏於何處,以此鬧端,欲復舊制,雖已藏,懲此若見肝肺曰,君八旬,何敢欺隱?其若直招,官吏皆免,以此申飭。
兵曹口傳政事,以李廷彬爲宣傳官。
李,以備邊司言啓曰,副提調尹養厚,陳疏承批之後,昨免違牌,今日本司之坐,亦不進參,誠極未安,從重推考,牌招察任,何如?答曰,允。
李,以訓鍊都監言啓曰,禁·御兩營上番軍,因傳敎,來正月初一日,竝放送,而內外入直,以都監軍,限停番間,替代入直事目,各該營草記允下矣。禁衛營軍入直延和門軍一百名,南營軍三十名,御營軍入直北二營軍三十名,以都監軍兵將官率領,來正月初一日爲始,替代入直之意,敢啓。答曰,知道。
金若行,以漢城府言啓曰,三江任掌行首各一人,令部官今日內,卽詣決杖事命下矣。依傳敎發遣各該部官,三江任掌及行首各一人,竝爲決杖之意,敢啓。答曰,知道。
金若行,以漢城府言啓曰,五部畢過婚與否草記事,命下矣。五部未婚四十五人,已爲畢婚之意,敢啓。答曰,知道。
李,以御營廳·一二所巡廳·左右捕盜廳言啓曰,去夜犯夜人無所捉之意,敢啓。答曰,知道。
掌令申昕啓曰,火藥,重物也。罪人張光碩偸賣,一千二百斤之多,減律定配之命,雖出於我聖上好生之德意,而罪犯關係一律,三尺至嚴,不可容貸。請還寢罪人張光碩減律定配之命,依前下敎擧行。答曰,勿煩。
副司直洪良漢疏曰,伏以臣散才不中於斤繩,孤植無依於墻壁,而遭逢聖朝,偏沐隆渥,陶鎔於範圍之內,培育於雨露之澤,立朝二十餘年,循次追隊,遂厠下大夫之列,而初無銖寸之勞,未效絲綿之補,每念古人竊祿辜恩之戒,未嘗不顔騂而背汗也。不自意二品晉擢之命,忽下於夢想之外,臣誠驚惶隕越,殆不省攸措,夫朝廷之設官命秩,非苟以榮其身也。量能以授之,論辨而爵之,然後上有風勵之效,下無僥僭之譏,惟此亞卿之階,卽所謂命德之器,將以待望實俱茂,績庸可紀者,如臣譾陋,何嘗彷彿於是,而直以通籍之稍久,資歷之可因,賤名偶入於僉推,謬恩遂竝於諸彦,臣是何人,敢膺斯寵,而獨不有傷於愼惜之義耶?噫,臣之蒙被洪造,與天無極,頂踵毛髮,皆是恩賜,殫竭不擇於夷險,奔走靡懈於夙夜,卽區區矢于心者,前後恩命,曾未敢飾讓,而匪分之招,殆同虞旌,不稱之刺,有甚鵜梁,臣雖欲貪榮冒進,其柰玷名器乖物情,何哉?泯伏多日,罙增踧踖,玆敢猥陳短章,仰暴微懇。伏乞聖慈,俯察肝膈之要,特念嚬笑之節,收還新授爵秩,以重公器,以安賤分,不勝大願。臣無任屛營祈懇之至,謹昧死以聞。答曰,省疏具悉。今者陞擢,實循公議,卿勿辭焉。
戶曹參判徐命善疏曰,伏以臣兄臣命膺,新除本曹判書,臣之所帶之職,自在當避之科。伏乞照例遞免,以存公格焉。臣無任屛營祈懇之至,謹昧死以聞。踏啓字。
兼同知春秋館事尹得養疏曰,伏以臣於昨日政,蒙恩除春秋兼銜,而臣與監春秋館臣金尙喆,爲親査應避之嫌,玆敢援例控籲。伏乞亟賜遞改,以存公格,不勝幸甚。臣無任屛營祈懇之至,謹昧死以聞。踏啓字。
癸巳十二月二十七日未時,上御集慶堂。藥房入診,御史·宣傳官同爲入侍時,都提調元仁孫,提調李翼元,副提調具㢞,假注書李羽晉,記事官洪國榮·閔慶世,校理鄭元始,宣傳官安橚,醫官方泰輿·鄭允協·慶絢·吳道炯·金季良·鄭允說·金孝佺·李敏成,以次進伏訖。仁孫曰,夜間聖候,若何?上曰,一樣矣。仁孫奉進湯劑,上進御。仁孫請診候,上曰,置之。仁孫曰,金季良·吳道炯等,多入來矣。上曰,只兩廳首與新來者診候。泰輿診訖奏曰,脈候左右三部度數調均,胃脈亦一樣矣。允協之奏,亦如之,季良診訖奏曰,小臣久未診候,今則脈體比往歲尤勝矣。道炯之奏,亦如季良,上笑曰,脈勝可喜乎?仁孫曰,慶忭曷已?上曰,此皆建功之功乎?仁孫曰,建功之功,可勝喩乎?橚進前奏曰,臣奉命往陽智,摘奸還穀,則九千餘石之內,已捧八千餘石矣。上曰,舊官不善捧矣。元始進前,上曰,廉問,何如?元始曰,臣昨奉聖敎,先往江上氷所,則氷丁盡爲輸入,官員已入來,而其所以比前遲滯者,前則一齊輸入,今則部官分排各洞內以輸,故差遲矣。上曰,宣傳官太未瑩矣。元始曰,宣傳官初不往伐氷所,只往內庫云矣。臣招問江民,則皆稱大惠,咸頌聖恩,而大抵雇價,兵·戶曹每馱給二錢或一錢餘。故遠江之民,多不願馱,以致遲滯矣。上曰,皆慾耳。元始曰,一千五百丁,自氷所盡爲入去云,而內監則云,以不來,恐是下吏之弄奸,査問該監,則似可知矣。上曰,御史善爲之矣。命書傳敎曰,今聞三江御史所奏,昨夜特命,其果驗矣。因此已知曾前藏氷,駭然可謂寒心,而一千五百丁,稽滯則稽滯,而嗟哉暮年此敎,於江民,可謂惠數分錢差池,比諸曾前,人情不啻霄壤,則此輩心中,其雖利慾,焉敢若此?三江人決杖,其亦寬典,而非御史,何以知之?當該宣傳官無形,下敎在於江,而從近見內氷庫以奏,此等宣傳,將焉用哉?李義彬以末薦施行,若是下敎,則今見任毛將焉傅,令銓曹口傳差代,主差官一夜囹圄可矜,卽放其令復命,予意亦若此,故命御史果然,此無他,若是作俑曰,不若前願,欲因此復舊而然也。此內氷庫所捧人作俑,所捧官其若着實,豈若此?此其爲無狀,有甚於主丁官。噫,八旬暮年,爲江民若此,而乃敢用意,而莫察其惜者,副正也。若嚴査此,豈有投於江,必有去處,今日內,皆捧入庫後草記,今當歲暮,參酌官員下人,亦當勿論,其果欺隱?當該官員,來朝臨門,訊問當該下人,令捕廳合坐,個個杖問,嶺沿爲能櫓軍。噫,奸吏渠雖無狀,今日內無頉,皆赦免,以此分付,許多氷丁,焉知無已捧爲不捧,予則曰,一千五百丁,必也同入庫中,令該監官員,親入庫中計數焉,其軍則京捧下人,主與奴代用擔當。仁孫曰,宣傳官甚無形,而處分誠寬典也。御史先退,上命藥房提調,持湯劑更爲入侍,仁孫奉進湯劑,上進御。上曰,邦慶亦時體也,何爲人人請也?仁孫曰,洪範所謂卿士從庶民從者此也。臣則謂必也賓啓請然後,合於道理矣。上曰,皆抑鬱乎?仁孫曰,元朝擧動,萬民皆瞻仰,豈可停樂乎?翼元曰,禮樂不可斯須去身,豈可停之乎?上曰,禮記有之矣。諸臣以次退出。
上在慶熙宮。停常參·經筵。
藥房都提調臣元仁孫,提調臣李翼元,副提調臣具㢞啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。三明日詣昌德,八十一是豈孝?興懷此心欲隕,金季良曰,脈勝,衆皆欣予自哂,豈建功誠冥然?千五百氷何在?紀綱豎豈若此?氣一樣待敎侍。
中宮殿·惠嬪宮,藥房口傳問安。答曰,知道。
洪龍漢,以都摠府言啓曰,今日入直內三廳武兼禁軍及軍兵等,中日習射請出標信。傳曰,知道。
以備忘記,傳于洪龍漢曰,嗟哉今予心,夙宵惟追慕,今月雖略干,八朔何能抑?三明詣昌德宮,何聞亦何覿,再明何酬應?次對進定明初,一動駕時,百官禮旣定,只備常隨駕侍衛,只入直臣僚猶歉然,而況見衆民,駕轎只前捲,太僕務知悉。
以備忘記,傳于趙載俊曰,問候批答雖諭,亘中何默?聞金時敎奏,却眼鏡猶看書,博奕消日云,而嗟哉今予,雖欲看書,軍號二字,其猶莫知,於書何言?博奕孔聖猶言,而黑白雖知,其板何知?將則大雖辨,車包亦何辨?嗚呼,臥堂中,猶知明與暗,看書乎,博奕乎?口猶生,心若昏,以製文惟消日,苟且莫甚。只自歎惜,建功何功,扁鵲何鵲?今年只有兩日,此三日,一日當飮一貼,此豈却建功?卽予參酌損益意也,其況元朝食餕餘,前一貼豈飮?且月正元日,飮建功亦德譚乎?以請賀意,宜停下也,內局知悉。
以備忘記,傳于徐有大曰,新歲近,此心萬倍,來年八朔逢回甲,是豈孝乎?今夜乍睡乍覺,一夜若百夜,此心稱慶乎?噫,暮年爲藏氷,此可謂天惠,而此匹緞乎,微物乎?一千五百氷,一日自藏來,中間一時何處消融?此萬古初聞,是官莫能察,吏敢用奸,宣傳官只見氷庫,只聞書員言,敢欺曰,一千五百氷,一日當在江邊云,萬萬可駭,況江村人莫知君恩,計較於數分高下,若是遲滯,若干決杖,於渠寬典,關係紀綱,此後江民,莫令入城,畢藏氷單子報故,意謂此自江畢納云,今聞庫入云。噫,一千五百丁,一夜自出來乎?萬萬可駭,內庫藏氷繕工副正,欺隱宣傳官,當臨門親問,令該府以禁推例待令,侍衛只入直殿座後,當次對,次對進定於今日。
傳于李致中曰,決杖江民之部官,臨門時待令。
洪龍漢,以都摠府言啓曰,今日入直內三廳武兼禁軍及軍兵等,中日習射事,標信命下矣。殿座相値,不得爲之之意,敢啓。傳曰,知道。
洪龍漢曰,宣傳官有異前排,延和門待令。
以司諫宋濟魯牌招啓辭,傳于李致中曰,此時豈牌招乎?當該承旨遞差,牌招中人遞差,殿座時禁推例待令。
傳于李致中曰,中官下敎安徐。
兵曹口傳政事,以李柱國爲左邊捕盜大將。
傳于金若行曰,新除捕將牌招,傳授命召大將牌·傳令牌。
以備忘記,傳于李致中曰,承旨有闕,代前承旨趙載俊爲承旨,牌招察任,房順房。
又傳曰,李爲承旨,房順房,三院副提調例兼。
吏曹口傳政事,承政院右副承旨李,今加嘉善,加資事承傳。
吏曹口傳政事,以李爲延豐君。
傳于金若行曰,動駕在近,宣傳官有闕代,今日口傳以入。
兵曹口傳政事,以辛錫範·趙應鉉爲宣傳官。
李致中,以兵曹言啓曰,卽接內氷庫牒報,則本庫藏氷,今已畢役云,今十二月二十八日爲始,曜金門依前還閉,守門將亦爲撤直之意,敢啓。答曰,知道。
李致中,以兵曹言啓曰,內禁衛將閔永喆身病猝劇,勢難供職,呈狀乞遞。宿衛領軍之任,不可久曠,今姑改差,何如?傳曰,允。
洪龍漢,以兵曹言啓曰,羽林衛將鄭胄新,五衛將金樂豐,身病猝重,勢難供職,呈狀乞遞。宿衛輪番之任,不宜久曠,竝今姑改差,何如?傳曰,允。
李致中,以兵曹言啓曰,依傳敎宣傳官李吉培,決棍五度之意,敢啓。傳曰,知道。
以義禁府言啓曰,李義彬喬桐府充軍事,命下矣。以傳敎內辭意具罪目,依例發遣府羅將,押送配所之意,敢啓。答曰,知道。倍道押付。
李致中,以右邊捕盜廳言啓曰,傳敎內內氷庫庫直延就逸,自捕廳決棍六十度,海南縣能櫓軍充定,今日內逐送江郊事,命下矣。傳敎內氷庫庫直延就逸決棍六十度,逐送江郊,氷庫書員鄭昌禧,卽爲放送之意,敢啓。答曰,知道。
洪龍漢,以御營廳言啓曰,依傳敎鄭二天子時佐,本廳加設別武士差下之意,敢啓。答曰,知道。
李致中,以兵曹言啓曰,依傳敎氷庫庫直延就逸,海南縣能櫓軍充定,當日押付之意,敢啓。答曰,知道。
洪龍漢,以訓鍊都監·一二所巡廳·左右捕廳言啓曰,去夜犯夜人無所捉,敢啓。答曰,知道。
吏曹判書朴相德疏曰,伏以臣之忝據銓地,今幾遭矣,貪戀之恥,臣自知之,竊聽輿論,亦曰支離。臣雖至愚且迷,豈不欲膠守循墻之志,而只緣大政迫近,怵畏威命,冒沒承膺,私心愧恧,當何如哉?今則銓事粗了,病狀越添,疾聲之呼,庶蒙矜諒,不自意三告加由,恩出格外,臣誠惶感失圖,莫究其所以也。夫天官責任至重,雖望隆才優者居之,猶懼其不稱,如臣庸愚無似,伎倆畢呈,竊位妨賢,恬不知愧,則臣之一身狼狽,姑捨之,名器之慙輕,未必不由臣而始。臣之乞解一念,何敢食息而少弛也?況今朝廷上,才彦彙征,可備銓任者,不患無人,而臣獨何人,久據於蔑效之地,不思所以自處乎?且臣蒲質早凋,病根已痼,當事皆憒,動輒顚錯,每一循省,未嘗不惶汗浹骨。今若因仍不去,視若固有,則必將啓大戾而後已,其亦何補於國哉?此臣反復思惟,不敢爲復進計者也。玆敢略搆短章,仰籲於天地父母之前。伏乞聖慈,俯賜諒察,亟命鐫改臣所帶銓任,仍治臣瀆擾之罪,以肅朝綱,以安私分,千萬幸甚。臣無任屛營祈懇之至,謹昧死以聞。答曰,省疏具悉。卿之冢宰其屬耳。三度加由之後,便看今世,此時豈可循例而若是多費乎?於卿雖視例,八旬其君,一行百步,況末梢盛稱恙,觀其君之衰苶,奚特不稱老也?卽命撤讀賜批,次對雖若此,歲末起居,豈亦然?故只賜批無牌招命,位在冢宰,此時何敢?卿勿辭速行公。
癸巳十二月二十八日巳時,上御延和門殿座。入侍時,行都承旨具㢞,左承旨徐有大,右承旨洪龍漢,左副承旨李致中,同副承旨金若行,假注書李羽晉·李心傳,記事官洪國榮·閔慶世,以次侍立。上具翼善冠·袞龍袍,乘輿出通陽門,詣延和門外,仍爲殿座,上曰,通禮李晉圭汰去。出榻敎上曰,李義彬拿入,宣傳官李昌和,呼以宣傳官拿入,上曰,紀綱豈如此乎?不以前宣傳官呼之,李昌和汰去。出榻敎上曰,不速拿,入敎鍊官拿入,宣傳官宋載敍,錯呼以宣傳官,上曰,宣傳官宋載敍汰去。出榻敎李義彬拿入後,上曰,汝以氷丁一千五百丈,尙在江邊云矣,一夜之間,何以入來耶?義彬曰,小臣年少生疏之致也,遲晩矣。上曰,予思爾祖,決棍五度而止矣,上曰,李義彬喬桐府充軍。出榻敎上曰,備堂盡爲入來乎?致中未及盡入來矣。上曰,次對不參備堂,竝以禁推例,待令建明門。出榻敎上曰,嗚呼,壬午以後,次對一不闕焉。故今因慷慨,初命再明,其令進定,則今日次對,着帽着帶朝鮮臣子,何待請牌?雖若此,該房承旨其若擧例,政院雖曰,有病,宜先請推,而例呼自謁,循例請牌,故方欲下敎,今聞事在下敎前,故參酌,而當該承旨勿遞,牌招察任,身爲侍從,或違牌或在外,而此等之時,其曰,群心同然云,以繕工監下人江民擧措觀之,亦曰,輿㒗同乎?果非欺乎?不覺慨然,此後邦慶二字,進於前,予當有下敎者矣。出傳敎上仍詣建明門殿座時,判義禁洪名漢,同義禁李得宗·洪樂純,都事鄭智模·吳彦思·沈鉀·曺允精·鄭昌期·李素·金載泰·洪元燮·沈公藝,以次侍立。上曰,李晶煥拿入。上曰,左右捕將入來乎?右捕將李國賢入來,而左捕將張志恒未入來矣。上曰,從事官拿入。拿入後,上曰,左捕將何處去?從事官曰,左捕將有病,不得入來矣。聞命後,方來待開陽門矣。上曰,從事官誰也?從事官以其姓名上達曰,前禁府都事鄭鍊也。上曰,語聲不恭,決棍。決棍十度後,上曰,鼻强大將,欲爲懲勵,故先汝決棍,此後君前無敢使氣焉。上曰,左邊從事官鄭鍊,三等奪告身。出榻敎上曰,備堂進不進,備邊郞尙不知奏,如彼漢,將陞六何用?備邊郞邊聖和汰去。出榻敎上曰,張志恒拿入。拿入後,上曰,爾焉敢來待於開陽門?命決棍三度後,上曰,爾不知爾父,棍一也,爾不知爾祖,棍一也,爾不知君,棍一也。上曰,張志恒特施不敍之典。出榻敎上曰,右邊捕將李國賢牌招兼察。出榻敎上曰,訓將入侍。出榻敎訓將入侍後,上曰,張志恒子,勸武都監敎鍊官傳令,使之入侍。上謂李晶煥曰,汝以氷丁未捧者一千五百丈云矣,一夜之間,何以盡入來矣?汝若欺隱,則雖翼寧君之子,當刑推矣。晶煥曰,七百丈入之,八百張虛錄矣。上曰,虛錄何以知之?晶煥昏㤼不能語,名漢曰,晶煥老昏恇㤼,不省人事矣。上曰,當刑推,而汝昏迷,不以人類責之,且思爾祖爾父爾兄,刑推則姑爲安徐矣。上曰,繕工副正李晶煥汰去,五年禁錮。出榻敎上曰,宋濟魯拿入。拿入後,上曰,爾亦朝鮮臣子,邦慶云者,汝不知乎,何爲不入來?濟魯曰,臣此時豈敢不入來,而足疾恐有顚仆之患。故不得入來,不然則臣豈敢晏然在家乎?上曰,初則欲海南充軍矣,知爾有疾而然,特爲分揀,退去。致中曰,備堂不入者三人,具允明·閔弘烈·徐命善也,允明以犯染故也,弘烈則爲難於父子同入之故也,命善則未付軍職故也。上曰,置之。上曰,捕將入侍。出榻敎上曰,捕將往紫門監,其書員嚴問,上曰,噫,其祖爲頃年軍士房,東郊動駕時,能擧職,若一扈衛故特資,今日臺臣請牌,誤認以次對請牌處分,追聞以下敎前闕啓請牌云,故分揀,其令牌招入侍。大抵此人年雖少,幾次入侍,雖莫辨耳目,深嘉下諭,大臣若牌招,聞其承牌,其涉訝之問焉,不敢遽然在於待漏廳,而噫當今悻悻世界,其心可尙,豈特此也?不負乃祖,嗚呼,此人承襲,予何知之?此心異常,左副承旨李特爲加資,口傳下批,座次單子,承襲單子,仍爲書入。出傳敎上曰,右副承旨旣陞資,今都承旨異於他人,豈待其辭,而身爲近密,公然作闕於再明三明,不無何隅之歎,今適有窠,都承旨具㢞爲戶曹參判除授,仍爲牌招察任。出傳敎上曰,其雖勸武,卽一都監軍,必也正名,其令與宣傳官同入,則亦何苟且,玉堂特除,況宣傳乎?李義彬汰去代,今聞已代,而權慓七代孫云,今姑改差,內乘南宣待闕卽付,其代都監勸武軍官張鉉國差下,其令當日謝恩,明日應射。出傳敎
癸巳十二月二十八日午時,上御集慶堂。藥房入診入侍時,都提調元仁孫,提調李翼元,副提調具㢞,假注書李羽晉,記事官洪國榮·閔慶世,醫官方泰輿·鄭允協·慶絢·吳道炯·金季良·鄭允說,以次進伏訖。仁孫曰,夜間聖候,若何?上曰,一樣矣。仁孫奉進湯劑,上進御。仁孫請診候,上曰,置之。命藥房提調持湯劑,更爲入侍,仁孫奉進湯劑,上進御。諸臣以次退出。
癸巳十二月二十八日午時,上御集慶堂。大臣·備局堂上引見入侍時,領議政金相福,右議政元仁孫,仁陽君李景祜,行司直具善行·蔡濟恭,左參贊鄭弘淳,行刑曹判書韓光會,行戶曹判書徐命膺,行司直洪名漢,兵曹判書趙重晦,行副司直李章吾·洪樂性·具允鈺·尹東暹·李潭,禮曹判書閔百興,判尹李重祜,行副司直李徽之,開城留守李聖圭,訓鍊都正李潤成,行副司直尹泰淵·尹得養,淸川君金鍾正,吏曹參判鄭尙淳,行副司直金應淳·金相翊·洪樂命·李瀰·尹養厚,大司諫任希曾,掌令李宗榮,副應敎朴相甲,左副承旨李致中,假注書李心傳,事變假注書宋相殷,記事官洪國榮·閔慶世,以次進伏訖。相福曰,今日殿座之餘,聖體,若何?上曰,一樣矣。痰候,何如?寢睡·水刺之節,亦何如?上曰,亦一樣矣。中宮殿氣候,何如?上曰,平安矣。王世孫氣候,何如?上曰,善過矣。上曰,一千五百丈欺隱矣。相福曰,今番處分,實爲大惠,而敢如是,可痛矣。上曰,今日得一武弁身手好矣。仁孫曰,豐盈則勝於父矣,關西出將武家人勸武,在用人之道,實爲得當矣。上曰,捕將當卽來而不來,何也?仁孫曰,以頃者處分,渠爲撕捱,陳疏到院,連爲退却矣。上曰,捕將豈敢上疏乎?然則決棍當矣。上曰,前捕將張志恒,意謂今日偶然,聞相臣所奏,撕捱捕將,連爲疏章云,昔聞故相尹趾完爲御將,連爲違牌,稱負大何云,將臣體面異焉。故曾前兵判兼禁將時,騎判雖撕捱,命召卽授,例也。張志恒今雖帶將任,於捕將,不敢若此,於今不過授傳令牌,一捕將何敢書大槪而陳章乎?若此從事官亦陳章乎?今聞萬萬寒心,若此政院循例退却,無一番請推,亦惟允之道乎?前後爲當該者,從重推考,以礪銀臺之風,聞此以後,不可不敍而止,前捕將張志恒,亟施刊板之典。出傳敎相福曰,三南海西,賑政方張,大抵設賑之要,在於抄飢,抄飢之要,在於務精,抄之若不精,則雖飢口多而實效少矣。方伯守令,必當盡心擧行,而更加各別申飭。俾無抄飢不精,公穀濫費,亦無飢口見漏,一夫捐瘠之患,何如?上曰,依爲之。出擧條相福曰,金相翊屢次入闕,兼帶不爲謝恩,不可無飭,而喉院亦無請推之擧,竝爲飭勵,何如?上曰,予莫能記,今聞相臣所奏,金相翊幾次入侍,兼帶經筵,尙不謝恩云,其涉過矣,從重推考,若此而政院亦不請推,一體推考,旣入來,其令今日謝恩。出傳敎相福曰,前密陽府李白圭事,追後更聞,則非晩發之致,而且不濫載云,以有分揀之道矣。上曰,今聞領相所奏,本事有異焉云,前府使李白圭特爲給牒敍用,蕩滌禁錮。出傳敎重祜曰,歲饌單子,纔已啓下矣。其後有追單之來呈者,何以爲之?上曰,一體捧入,可也。出擧條上曰,捕將入侍。出榻敎李國賢進伏曰,臣往紫監,則書員伐氷所去,庫直在氷庫擧行,其幻弄之實,自服矣。上曰,周牢乎?國賢曰,周牢前自服,故周牢則不爲矣。仁孫曰,庫直輩欲爲受價於江漢矣。上曰,李晶煥八百之說,渠自飾非矣。上曰,今聞捕廳招辭,果若予意,噫,爲官員者,若有一分人事,豈若此乎?初則詣內氷庫封藏,因江民無狀遲滯,故若今朝下敎,回臥其家,給扇用套署,而雖其若終始在氷庫,踏印以捧,豈有此弊?此由於踏印套署而然也。況此物非比乎他,非伐氷而來,則亦何能偸食一丈?此皆入庫而曰縮,若見肝肺,故下敎誠然,而噫前徵索者,旣無故,雖欲食於他岐,渠雖無狀,亦一朝鮮之民,則于今焉敢若此?李晶煥八百丈之說,萬萬孟浪,粧撰欺君,綻露無餘,若不嚴懲,何以礪末世?羲經亦曰,開國承家小人勿用,今予曰,海東朝鮮,庸吏勿庸。且今日帳殿見,非昔日李晶煥,年不過五十餘,已若此,年限前何矣。今聞此欲投畀,豈徒思厥祖與父?追思壬申年守衛官,故雖參酌,今思若踰五年,皆必特甚,今日五年禁錮之命,特寢亟施削職之典,其雖給牒敍用於字牧,貢市人衙門,永勿調用事,捧承傳于該曹。延就逸事,當令該曹刑配,而歲將暮矣,何命該曹?自捕廳今日決棍六十度,海南縣能櫓軍充定,今日內逐江郊。大抵官怠吏奸,專由乎江民,莫知君思,相爭馱價,遲滯而然,此豈貧民所爲?卽富民作俑頭,頭入亦當刑配,而旣已決棍,勿入城中,自可懲戢,此後復若此,伐氷官員報監,依前令江民自納。出傳敎上曰,摘奸宣傳官入侍,南部西部官員入侍。出榻敎宣傳官李吉培進伏曰,臣奉命馳往驪州。問驪州牧使臣云云之際,上曰,使驪州牧使自言,則稱臣可也,汝何爲代而稱臣乎?上曰,顔氏家訓曰,敎婦初來,敎兒嬰孩,頃年曺允成爲承旨入侍時,命應製,此人以曾經掌議人,猶曰,武弁酬應,不過酒與色而已,而於今聚韻作詩,尋常非之,何敢應製云?故予笑答曰,掌議勸武人,豈若此乎?仍命應製初授時,莫知何狀?今入侍語言,尙有儒態,驪州·利川府使陳所懷,稱臣可也。爲奉命宣傳官,於驪州·利川,代以稱臣,非亦武態。然則若當敵國,持筆相戰。噫,故靈城筆柄旗之譏,果驗於今日。今於暮年,不可不飭,然歲律將暮,宣傳官李吉培,令入直騎堂決棍五度,以礪武風。出傳敎上曰,備堂徐命善,口傳付軍職。出榻敎上曰,强所不思,卽聖訓,其父帶其任,則子不欲比肩,義理當然,禮判例兼時,閔弘烈備堂姑爲減下。出傳敎希曾曰,請還寢殺獄罪人河必雄,印信僞造罪人宋興三,減律定配之命,依律處斷。上曰,勿煩。出擧條宗榮曰,請還寢罪人張光碩,減律定配之命,依前下敎擧行。上曰,勿煩。出擧條宗榮曰,臣有區區所懷,敢此仰達矣。上曰,自袞闕至於大臣,可言者皆言之,以爲直臣,可也。宗榮曰,樂者,有國之大事也。古之王者,非大警惕大恐懼,則未嘗廢之。殿下今日藏樂,萬萬過矣,況今日邦慶,實唐堯甲辰以後所無之慶也。殿下何爲藏樂,以銷鑠至和之氣也?臣今日碎首天陛,以當面折廷爭之任矣。上曰,此何爲面折者,而予則爲追慕而藏之矣。宗榮曰,此可以爲面折者,而殿下豈爲一身之追慕,以藏莫重之樂乎?上曰,今日大臣重宰,有可非者,隨而彈駁,是予所望於臺臣者,今此之言,非予所望矣。宗榮曰,臣性本狂直,雖大官,有可論,則臣不顧籍矣。今日大官之請,實不易之論也。上曰,李陽元之幾代孫乎?宗榮曰,爲七代孫矣。上曰,若使當今日則何以爲之?宗榮曰,臣祖不幸死於國事,不得當如此邦慶矣,若使臣祖當之,必以力死爭矣。上謂諸大臣曰,卿等好乎?臺臣,卿等必得來矣。相福曰,臣等鬱抑之際,聞臺臣之言,臣實惶愧。仁孫曰,臣等豈敢通臺臣?臺臣實戇直而然也。上曰,予不欲賜批,臺臣退去。宗榮曰,臣不得請,則無出禁門之心矣。臣屢次瀆擾,雖犯死罪如是,然後可以正國家之典禮。上曰,諫長所懷陳之。希曾曰,臺臣之言,甚是矣。相甲曰,復樂一節事,甚是善言矣。上曰,建功臺臣,以爲如何?宗榮曰,藥本是苦口之物,聖上豈不厭於常進乎?然而扶護聖躬,則非此不可也。上曰,時體也。上曰,臺臣兄弟,予知熟矣,故今日憫入。嗚呼,此世界,時體世界,而於此請,其皆純同,予則曰,國之存亡判焉,莫知此臺臣五年後入,亦不思,頃年稱汲戇,果今入侍,亦誦前敎,而予則曰,若詩三百篇,一言蔽之曰,思無邪。予則曰,此臺臣亦陷于此中,問其本古則三字,今則時體二字,曷勝慨然?頃者臺臣,旣已處分,今何異焉,而然歲律將暮,五年內入,宜乎參酌,而然昔稱汲戇之人,於今從時體右祖,若不飭礪,今雖有骨鯁之士,其將陷諂諛之科,豈特此也?予之深歎者今世也,方下敎意,或蔽於彼而開於此,亦問建功,甚矣,一從時體,二從時體,以此觀也。雖有百事,必皆從焉,若此而其國興乎替乎?汲戇之臣,五年間,今若此,於今非三頭六䏿者,孰敢異議於此者?予之深歎者,非特此也,世俗舊臺也。嗚呼,八旬暮年,何能擧直措枉?雖然猶惜前稱號,十分參酌,掌令李宗榮特遞其職焉。出傳敎相福曰,歲初擧動,備堂隨駕,依例爲之乎?上曰,姑置之。諸臣以次退出。
上在慶熙宮。停常參·經筵。
藥房都提調臣元仁孫,提調臣李翼元,副提調臣趙載俊啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今歲只明日,明朔拜昌德宮,何能伸微忱?五內自掩抑,予懷誠若此,建功何困?且以悶夜長,一日度如年,氣何諭?待敎入侍。
中宮殿·惠嬪宮,藥房口傳問安。答曰,知道。
以備忘記,傳于趙載俊曰,今予八旬,已是冥然,明日加一,是豈孝乎?歲律將新,予懷千萬,雖然夙夜此心,一則追慕,二則元元,曾前諸道戶長,元朝見今番,掩左右窓,其何能今日能見?諸道封進吏·耽羅貢人,其令來待。
傳于金若行曰,三堂竝牌招開政,而若一人違牌,則皆置之。又傳曰,今日違牌人,正朝問安闕焉。
傳于尹得毅曰,方物盡納然後,當見封進人,諸道方物,今日內催促以納。
傳于趙載俊曰,耽羅貢人,依近例令惠廳,今日內給糧。
傳于金若行曰,中官年爲九十人,今日政加資,使之明年謝恩。
傳于洪龍漢曰,明年入耆社二人,今日政下批。
以備忘記,傳于李致中曰,今日新舊宣傳官試射時,南宣傳李潤章,柳葉箭貫一中邊二中布二中,其誠可嘉,直赴殿試,其代昨日作闕,權綸差下。
以備忘記,傳于洪龍漢曰,今日見宣傳官李漢豐,問李泰祥年,古來稀年且踰三,今予八旬問此人,此年其可貴也,特爲加資。
傳于尹得毅曰,年終放砲,頃命置之,今入單子,當該敎鍊官記過待令。
傳于尹得毅曰,當殿座承旨,盡爲來詣。
以備忘記傳于洪龍漢曰,以尹得毅爲承旨,房順房。
李啓曰,今日殿座時,承旨當爲備員,右承旨洪龍漢,右副承旨尹得毅牌招,何如?傳曰,允。
兵曹口傳政事,以徐命善爲副司直。
傳于洪龍漢曰,李泰祥加資今日政下批。
洪龍漢,以吏批言啓曰,新除授旌義縣監白光澤呈狀內,矣身父母,年過七十歲矣。法不當冒赴,照例變通云,親年七十歲者,勿敍三百里外遠邑守令載在法典,依例改差,何如?傳曰,允。
有政。吏批,判書朴相德進,參判鄭尙淳進,參議洪檢進,同副承旨金若行進。以金復休爲司諫,李弘濟爲掌令,以李商駿爲說書,以李相簡爲應敎,以徐有元爲左通禮,以李普中爲繕工副正,以李瀰爲同春秋,以朴聖集爲耆老所守直官,以宋重晉爲軍器直長,以李泰祥爲行副護軍。兵批,判書趙重晦進,參判宋瑩中病不進,參議李世演差祭不進,參知任珹入直進。以李達海·宋濟魯·李宋榮爲副護軍,以李瀁爲副司果,以李羽晉·李心傳爲副司正,以宋載岳爲內禁將,以趙升泰爲羽林將,以李黃中爲五衛將,以金用謙爲同知,以韓民敎爲文兼,以徐有大爲京畿水使,以韓景禹爲古豐山萬戶。
傳于洪龍漢曰,內局入侍,陵箋文差員,同爲入侍。
尹得毅,以兵曹言啓曰,新除授古豐山萬戶李光福老母,今年七十七歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。
尹得毅,以兵批言啓曰,五衛將朴慶積,景福宮衛將金必弘·徐命台,病難供職,呈狀乞遞。宿衛輪番之任,不宜久曠,竝今姑改差,何如?傳曰,允。
洪龍漢,以承文院官員,以都提調意啓曰,院寫字官實差訓長李彦佑遷轉,代以豫差訓長洪啓基,依例陞實,而豫差訓長,代以鄭志胤差定,以爲依前勸奬之地,何如?傳曰,允。
李致中,以禁衛營·一二所巡廳·左右捕廳言啓曰,去夜犯夜人無所捉之意,敢啓。答曰,知道。
行判中樞府事李溵箚曰,伏以臣賤疾沈頓,積有源委,初以痰注,終成毒腫,鍼炳罔效,旁癤更肆,不膿不消,症形屢變,醫言多岐,臣實自危,假幸賴天之賜,獲免於殊域,不可以時月,責以生人之事。近者諸大臣,頻蒙引對,或傳筵席盛事,而臣獨見阻,寄命床玆,係情雲天,矧今節氣報春,元正隔日,而顧方一味昏綴,無由致身於餞迓起居之列,廢禮虧分,爲罪滋大,敢乞遄被譴何,以警具僚焉。今臣受國厚恩,與天無極,靡所報效,居常愧負,而今當寶算躋九泰運迎新之會,旣不得自力趨造,少伸歡忭之忱,則伏枕耿耿,寸丹如結。惟願聖上,當衛武抑戒之日,益軫保嗇之道,體武王善繼之義,深思踐行之圖,孝思雖切於追慕,而毋忽聖躬之自護,盛德雖在於撝謙,而克念天休之仰答,于以迓景命於無疆,慰群情於顒望,是臣區區祝聖之至懇也。取進止。答曰,省箚具悉卿懇。曾聞爲卿悶焉,今聞卿箚業已諒矣,未參何傷?卿體此意,安心勿辭,其須善涉焉。仍傳曰,遣史官往諭。
都承旨李疏曰,伏以臣猥以庸陋,通籍立朝,纔已五歲,而節次推遷,歷偏華貫,居常愧懼,若隕淵谷。乃於月初,獲奉銀臺除旨,遽躋下大夫之列,濫竽之譏,不俟人言,循墻之義,臣固自知,而不意特擢之命,又下於千萬夢想之外,恩言鄭重,提及先故臣,臣雙擎百拜,不覺感淚之被面也。噫,臣以眇然新進,濫蒙洪造,一月之內,再叨寵命,未知聖明,何所取於空疏無似之一賤品,而有此濫恩也?夫亞卿之職,自是隆顯命德之器,不宜褻越,則上不可無功而濫授,下不當不量而冒居,臣旣無踐歷之可言。又無勞勩之可記,而從籍先蔭,冥升至此,臣實自愧,人謂斯何。臣自聞此命,惝怳警惕,五內失守,歷夜靡定,福過而災,器滿而傾,卽理之常。儻聖上追念先臣,愍其遺孫,欲推愛欲生之恩,則反汗之命,必不待臣言之畢矣。玆敢肝膈之私,仰干崇高之聽。伏乞聖慈,諒臣才之不稱,察臣之言非飾,亟收恩資,以重公器,以安微分,不勝幸甚。臣無任屛營祈懇之至,謹昧死以聞。答曰,省疏具悉。前後陞擢,其豈偶然?噫,卿祖盡用卿生家祖,其雖拜相,尙今思焉。雖擢下大夫,自謂曰,此人承襲,予何知也?昨日陞擢,非予也,卿勿過辭察職。
癸巳十二月二十九日未時,上御延和門殿座,入侍時,左承旨趙載俊,右承旨洪龍漢,左副承旨李致中,右副承旨尹得毅,同副承旨金若行,假注書李羽晋·李心傳,記事官洪國榮·閔慶世,以次侍立。上具翼善冠·袞龍袍,乘輿出通陽門,詣延和門仍爲殿座,致中曰,藥房提調持湯劑來待矣。上曰,內局進湯劑。仁孫進前曰,今日日寒若此,聖體,若何?上曰,一樣矣。仁孫曰,今日都承旨,陳疏未入來矣。上曰,該房代之。仁孫進湯劑,上進御。上命諸道戶長,使之進前,各擧其所在邑京畿戶長一齊進伏,而陰竹戶長出伏,上曰,向日御史往矣,百姓皆安乎?戶長曰,皆安矣。上曰,歲前食賑乎?曰,食之矣。上曰,幾次食之?曰,歲前一等食之矣。永平戶長出伏,上曰,年事,何如?戶長曰,峽中有山,火田故凶矣。抱川戶長出伏,上曰,年事,何如?曰,年事登,民無故矣。上曰,封倉乎?曰,封倉矣。南陽戶長出伏,上曰,年事,何如?曰,免凶矣。上曰,汝守誰也?曰,舊守李邦一,新守朴奎守也。江原道戶長一齊進伏,而杆城戶長出伏,上曰,年事,何如?曰,大豐矣。上曰,封倉乎?曰,封倉矣。陽口戶長出伏,上曰,年事,何如?曰,豐矣。上曰,封倉乎?曰,封倉矣。忠淸道戶長一齊進伏,而定山戶長出伏,上曰,年事,何如?曰,稍實矣。上曰,封倉乎?曰,已封倉矣。上曰,爾守誰耶?曰,姜必敎也。臨川戶長出伏,上曰,年事,何如?曰,豐矣。上曰,封倉乎?曰,已封倉矣。上曰,爾守誰也?曰,尹心協也。淸州戶長出伏,上曰,年事,何如?曰,年事不好,而已停捧減耗矣。上曰,爾守誰也?曰,鄭景淳也。大興戶長出伏,上曰,年事,何如?曰,稍實矣。上曰,爾守誰也?曰,李彦藎也。黃澗戶長出伏,上曰,年事,何如?曰,山郡故少凶矣。上曰,封倉乎?曰,已封倉矣。上曰,爾守誰也?曰,具允斌也。稷山戶長出伏,上曰,年事,何如?曰,不善成故賑恤矣。上曰,爾守誰也?曰,韓用和也。瑞山戶長出伏,上曰,年事,何如?半免凶,半差勝矣。上曰,汝守誰也?曰,李邦鳳也。上曰,封倉乎?曰,封倉矣。新昌戶長出伏,上曰,年事,何如?曰,爲之次邑。上曰,爾守誰也?曰,柳得養也。鎭岑戶長出伏,上曰,年事,何如?曰,免凶矣。上曰,封倉乎?曰,已封倉矣。恩津戶長出伏,上曰,年事,何如?六面失農故,已爲設賑矣。韓山戶長出伏,上曰,年事,何如?曰,免凶矣。上曰,封倉乎?曰,已封倉矣。唐津戶長出伏,上曰,年事,何如?曰,尤甚邑故,停捧二百石矣。泰安戶長出伏,上曰,年事,何如?曰,尤甚邑故設賑矣。上曰,民皆在乎?曰,民無離散矣。黃海道戶長齊進,而谷山戶長出伏,上曰,年事,何如?曰,豐年矣。瑞興戶長出伏,上曰,年事,何如?曰,免凶矣。全羅道戶長齊進,而羅州戶長出伏,上曰,年事,何如?曰,之次邑。上曰,封倉乎?曰,已封倉矣。咸平戶長出伏,上曰,年事,何如?曰,免凶矣。上曰,封倉乎?曰,已封倉矣。龍安戶長出伏,上曰,年事,何如?曰,尤甚邑。上曰,封倉乎?曰,封倉矣。慶尙道戶長齊進,而東萊戶長出伏,上曰,年事,何如?曰,免凶矣。上曰,封倉乎?曰,封倉矣。知禮戶長出伏,上曰,年事,何如?曰,免凶矣。上曰,封倉乎?曰,封倉矣。善山戶長出伏,上曰,年事,何如?曰,豐年矣。上曰,封倉乎?曰,已封倉矣。居昌戶長出伏,上曰,年事,何如?曰,稍實矣。上曰,封倉乎?曰,封倉矣。金山戶長出伏,上曰,年事,何如?曰,免凶矣。上曰,封倉乎?曰,已封倉矣。南海戶長出伏,上曰,年事,何如?曰,尤甚邑故設賑矣。上曰,爾守誰也?曰,李東植矣。上曰,爾守若始勤終怠,則必有衣繡衣虎狼往矣,以此意往諭也。眞寶戶長出伏,上曰,年事,何如?曰,大豐矣。上曰,封倉乎?曰,已封倉矣。蔚山戶長出伏,上曰,年事,何如?曰,凶年故,邑守自備設賑矣。上曰,爾守誰也?曰,申景祖也。上曰,春間當往繡衣虎矣,善爲之意,諭于爾守。平安道戶長齊進,而祥原戶長出伏,上曰,年事,何如?曰,凶年故設賑矣。上曰,封倉乎?曰,已封倉矣。義州戶長出伏,上曰,年事,何如?曰,豐矣。上曰,封倉乎?曰,已封倉矣。咸鏡道戶長齊進,而高原戶長出伏,上曰,年事,何如?曰,年事豐矣。上曰,已封倉乎?曰,十二月五日封倉矣。上曰,爾守誰也?曰,沈普賢也。上曰,年豐而封倉若是之晩,往諭,速爲覺睡也。文川戶長出伏,上曰,年事,何如?曰,年豐矣。上曰,已封倉乎?曰,封倉矣。永興戶長出伏,上曰,年事,何如?曰,豐矣。上曰,封倉乎?曰,已封倉矣。安邊戶長出伏,上曰,年事,何如?曰,豐矣。上曰,封倉乎?曰,封倉矣。德源戶長出伏,上曰,年事,何如?曰,豐矣。上曰,封倉乎?曰,已封倉矣。上曰,爾守誰也?曰,金智祥也。咸興戶長出伏,上曰,年事,何如?曰,稍實矣,上曰,爾守誰也,曰,鄭一祥也。上曰,封倉乎?曰,已封倉矣。上曰,鄭一祥爲人詳實矣。端川戶長出伏,上曰,年事,何如?曰,豐矣。上曰,封倉乎?曰,十月十八日封倉矣。上曰,爾守爲誰?曰,田昌雨也。上曰,爾守賢故,能早封倉乎?年豐故,一時齊納而然耶?曰,邑守勸農甚勤故然矣。北靑戶長出伏,上曰,年事,何如?曰,豐矣。上曰,封倉乎?曰,已封倉矣。上曰,戶長用印云,何以刻?曰,刻以北靑府矣。定平戶長出伏,上曰,年事,何如?曰,豐矣。上已封倉乎?曰,已封倉矣。明川戶長出伏,上曰,年事,何如?曰,豐矣。上曰,封倉乎?曰,已封倉矣。上曰,爾守誰也?曰,徐㬦也。利城戶長出伏,上曰,年事,何如?曰,豐矣。上曰,封倉乎?曰,已封倉矣。上曰,爾守誰也?曰,李廷運也。洪原戶長出伏,上曰,年事,何如?曰,豐矣。上曰,封倉乎?曰,已封倉矣。上曰,親問進封吏,歲末聞此,心雖紓,聞設賑,若慟在己,亦歇後語也。其中端川,十月封倉云,予今初聞,府使田昌雨特賜表裏,至於高原·三甲外,一道皆豐,而封倉最末於同道,旣奬其勤,宜飭其慢。當該縣令沈普賢,越捧一朔,其令自勉。諸道戶長退出後,上命濟州方物領來吏進伏,上曰,汝等久留爲難,尺文今日皆成給,爾等於明日渡江焉。仍命退出,上命宣傳官,往鍾樓集流丐,付惠廳給米。出榻敎上曰,延和門入直軍,令惠廳各米一斗賜給。出榻敎上命前輩,拿入記過敎鍊官,上曰,予自今朔,至明年八月,凡事皆不爲,故習放取稟以置之爲命,則放砲草記,何爲入之?敎鍊官曰,習放置之,雖奉上敎,年終放砲則安徐之敎,故草記入之矣。上曰,爲人了了矣。仍分揀退出,上乘輿還內,諸臣退出。
癸巳十二月二十九日申時,上御延和門,藥房入診入侍時,都提調元仁孫,提調李翼元,右承旨洪龍漢,假注書李羽晉,記事官洪國榮·閔慶世,醫官方泰輿·鄭允協,以次侍立。仁孫曰,夜間聖候,若何?上曰,一樣矣。仁孫曰,副提調今日不爲入來矣。因奉進湯劑,上進御,藥房先退。
癸巳十二月二十九日酉時,上御集慶堂。藥房入診,詣臺臺臣差員,同爲入侍時,都提調元仁孫,提調李翼元,右承旨洪龍漢,假注書李羽晉,記事官洪國榮·閔慶世,持平李濟萬,利城縣監李慙運,長水察訪金興大,利仁察訪任希澤,詳雲察訪金守咸,靑丹察訪韓龍禧,魚川察訪吳尙顯,桃源察訪康命徽,以次進伏訖。上命讀社稷祈穀祭文,命書傳敎曰,國依於民,民依於農,本固邦寧,予聞經傳。嗚呼,涼德,今近五紀,惠未能及民,亦莫聞大有,是誰是誰?卽予卽予,元春勸農,自古有焉,因予誠淺,徒爲文具,中夜興懷,曷勝歉然?其於昨年,畿甸·三南,其皆報歉,湖西·延白·海州,嗟哉一體同然,暮年厦氈,其悶曷極,夙宵其望,惟在今年,三陽回泰,春耕在近。嗚呼,道臣居留之臣,嗟哉三百六十州守令,體予暮年爲民之心,亦思頃者田畯之敎,勸課之政,夙夜勤勤,勉飭之心,造次孜孜,三農無愆,齊報有年,使八旬其君,紓心於便殿,令八道小民,安堵於蔀屋。嗚呼,須看七事,農桑居一,雖然五畝樹桑,於今莫聞,敬姜親績,其亦怠矣。倖因親蠶,庶有其效,高麗三日,國人皆云,五十者衣帛,八口家無飢,鄒聖旣云,其農其桑,若輪若翼,於今八旬,不飭而何?嗚呼,予心,惟在民國,其須着意,莫替勤諭,噫,彼設賑處,此心愈悶焉,噫,將予赤子,畀諸八道,萬民饑饉,惟在一人,何云一人?由君不飭,嗟哉報歉之道,其宜盡心焉。使我元元,無捐瘠,嗟哉暮年,其可寬心,莫曰言敎,孜孜欽體事,下諭于八道道臣·兩都留守。嗚呼,今見北道二令,勤慢已判,予雖益衰,奬勤飭慢之心不衰,其須猛省欽體事,一體下諭。仁孫奉進湯劑,上進御。仁孫曰,明日卽今年之終日,內局·時原任,豈不欲進見乎?上曰,明日都尉·副尉·僉尉,亦不欲見之矣。仁孫曰,明若不許入侍,則臣等之心,豈不耿結乎?上曰,若許內局進見,則三提調·三史官,尙已多矣,況時原任乎?三明相見好矣。仁孫曰,明日豈不接臣等乎?上曰,今日臨門,欲明日不見臣僚而然也。仁孫曰,左相明當入來云矣。上曰,休之可也。命書傳敎曰,昨日意謂卿同,入聞其奏而知焉。今聞右相所奏,更觀若能則入參起居云。噫,今予所恃者,卿等三人,予則曰,使卿若此卽予也,此前見卿,非前卿也,爲卿悶焉,今果然。噫,卿雖入來,已諭僚相,卽一事可知。噫,奉朝賀勸留京中,君年八十一,臣年六十二,豈不欲見,而噫,明日予心,雖壻,見八人誠難,若見卿八相,同入臥惟于此,誠難誠難。予心若此,須看昨日捲窓下敎,雖再明日,降輿乘轎時大臣諸臣,必也齊來,此時予心,若何?故只捲前窓,自此乘駕轎,欲直詣昌德。噫,明日再明日,此心一也,非二三人則難見,只見都尉乎,只見副尉乎?此猶若此,卿雖入來,何能見予?噫,今日見戶長諸鄕民,召見差員,其令明日回,亦此意也。卿須諒予心,安心善攝事,遣史官傳諭于左相,命讀朔祭物件記,命差員進前,守令則詢以年事,郵官則詢以馬數,因命明日辭朝下去。差員先退,持平李濟萬進前啓曰,火藥,重物也,罪人張光碩偸賣,至於一千二百斤之多,減律定配之命,雖出於我聖上好生之德意,而罪犯關係一律,三尺至嚴,不可容貸,請還寢罪人張光碩,減律定配之命,依前下敎擧行。上曰,勿煩。濟萬曰,臺閣傳啓,事體重大,而俄者傳啓,政院旣捧之後,諉以殿座有命,終不入啓,以致日暮傳啓,揆以事體,誠甚未安。請當該承旨,從重推考。上曰,依啓。諸臣以次退出。
上在慶熙宮。停常參·經筵。
藥房都提調臣元仁孫,提調臣李翼元,副提調臣李啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今歲暮,是豈孝?明春正亦子道,明兩日懷千萬,其何憶昔盛世,今明日何對衆?昨已諭予心定,歲建功再明侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮,政院·玉堂口傳問安。答曰,知道。
大殿·中宮殿,朝廷二品以上·奉朝賀·六曹堂上口傳問安。答曰,知道。
藥房口傳啓曰,臣等於昨夕,以今日入侍之意,屢屢陳達而退矣。及伏承問候批旨,有再明待之敎,臣等相顧愕貽,誠不勝抑鬱之至。今之悠悠,萬事莫重於保嗇聖躬,而保嗇之道,惟在於日進湯劑,而況動駕在明,尤不容一日間斷。惟我聖上,何不念及於此,而遽有此敎乎?悶迫之極,敢此瀆擾。伏乞暫許臣等持湯劑入侍,千萬幸甚。
又啓曰,臣等朝陳口啓,批旨尙靳,益不勝抑鬱之至,日再湯劑,不容間斷,昨已屢屢仰陳於前席,顧今保嗇之方,尤不宜少忽,而申牌已報,尙不得入侍,下情之焦迫姑捨,而儻聖上仰念宗社付畀之重,則決不可自輕若是,臣等職忝保護,不得請則不敢退,相率詣閤,冒罪申籲。伏乞暫許入侍,千萬顒祝,惶恐敢啓。
以備忘記,傳于尹得毅曰,庸闇一小豎,若曹子丹,來予則曰,見渠書曰慶,趨赴時體,意甚叵測,此等可駭人,豈一刻內院踰興化西狹門,逐興仁東郊。
以備忘記,傳于洪龍漢曰,嗚呼,予意,昨已諭左揆,嗟哉,今日,豈比乎前?今夕靜臥,明朝仍轎,人若五人,其豈酬應?內局雖三,翰注兼六,豈特此也。憶昔今日,若有子心,何飮建功?其時直宿,於今問候,亦豈孝乎?只歎冥然,明詣昌德,何覿何聞?此亦文具,五內若隕,豈特此乎?今停春謁,遙瞻丹門,良欲溘然,令欲祗迎,悶其衆會,旣停展謁,若能祗迎,俯仰斯世,此何人哉?興懷及此,只自掩抑,千乘浮雲,萬機楚越,爲予言衆,今明皆默,再明次對,君臣將見。
以備忘記,傳于趙載俊曰,嗟哉其君,咸曰邦慶。嗚呼,畿甸,與三南·海西·延白三州人,忍飢過歲,興懷及此,玉食何甘?昨問嶺南戶長,猶有超等處,聞此欣欣,勸農下敎已諭,明當下諭而何抑?今日先爲下諭五道道臣,體予暮年此心,着意濟任,令吾民與歲同春事,今日卽爲下諭。
以備忘記,傳于洪龍漢曰,世孫其欲同禮,同牌隨駕,春·桂坊只入直,挾輿軍二十名,亦以內入直陪衛。
洪龍漢啓曰,明日正朝望闕禮,依例爲之之意,敢啓。答曰,知道。
洪龍漢啓曰,奉朝賀·時原任大臣,爲承候來詣矣。
以備忘記,傳于李曰,嗚呼,踰今日逢明年,是豈孝也?亦何子道?嗚呼,逢甲戌,心已隕矣,況八十一歲,爲予諭大小群工,此果邦慶,亦何豐亨?今中官安國來予則曰,見渠則曰慶,古今萬古,豈有此等?太監,諂諛時體,卽一鄙夫,此何天道?予悶者今日衆君子群工,嗚呼,今明兩日,八旬今初,嗟哉諸臣,例過明日,其難抑鬱。嗚呼,今予逢今日,將逢明日,良欲溘然矣。噫,昔稱汲黯者,昨日昏暗,噫,八旬暮年,予誰恃乎?
以備忘記,傳于洪龍漢曰,嗚呼,壬辰二月二十二日就邸,其年過歲,問安內宗廳,與前臨陽君諸故都尉問安。嗚呼,今年此日,直宿內班院,故若辛卯年例,自內問安,今年雖臥集慶堂,咫尺古殿,其何隨皇兄起居?興懷及此,五內若隕。嗚呼,朝鮮浮雲,群工楚越,豈特此也?其雖祗迎,恐諸臣猶莫能,是豈孝也?亦豈子道?嗚呼,前摠戎使金孝大,其雖獻官,猶有前判書金器大,前道臣尹泰晢,其雖憶昔當見,若召都尉·副尉·僉尉·恩全當宜隨,今予心,是何酬應八人?嗟哉三都尉,憶昔雖欲見,其何異焉?予心悵然,壻心亦若此,而其猶忍於此,可見予心,旣已下敎,再明當見奉朝賀·時原任,其時入焉。
以備忘記,傳于尹得毅曰,昨者李宗榮,予雖參酌,於耳目,萬萬駭然,而薇垣長讀書堂,心果若此乎?此等人,豈可同參於起居班?皆解見任,令朝鮮人,咸趨正道,今下敎則昨諭太寬,此等侍從,將用焉哉?李宗榮特爲付籤侍從案。
傳于李曰,此時內局酬應止之,奉朝賀·時原任入侍。
傳于金若行曰,臺臣入侍傳啓。
李,以吏曹言啓曰,今此宗廟·各陵殿正朝祭大祝,俱以侍從塡差,而時無職名人員,令該曹,口傳付軍職,何如?傳曰,允。
李致中,以兵曹言啓曰,觀此全羅監司元義孫今癸巳年秋冬等褒貶啓本,明月鎭萬戶安尙宅,以舊謗未衰飭邊宜恕爲目,則宜置中考而置諸上考,致勤點下,殊無嚴明殿最之意,諸道監司推考警責,安尙宅依定式中考施行,可如?傳曰,允。
金若行,以賑恤廳言啓曰,傳敎據耽羅貢人五十一名,各米三斗式,依近例賜給之意,敢啓。答曰,知道。
李致中,以御營廳·一二所巡廳·左右捕廳言啓曰,去夜犯夜人無所捉之意,敢啓。答曰,知道。
癸巳十二月三十日酉時,上御集慶堂。藥房入診,奉朝賀·時原任大臣,同爲入侍時,都提調元仁孫,奉朝賀洪鳳漢,領議政金相福,領敦寧金陽澤,領府事韓翼謩,左議政金尙喆,判府事申晦·李思觀,提調李翼元,副提調李,假注書李羽晉,記事官洪國榮·閔慶世,以次進伏訖。上命賤臣讀時原任大臣座目,鳳漢等曰,夜間聖後,若何?上曰,一樣矣。鳳漢曰,此時異於他時,使伸群下之情,伏望。上曰,此非眞情也,乃諂也。鳳漢曰,雖諂,合於道理則善矣。今殿下,以堯舜之德,享堯舜之壽,今夜以後則望九矣。上曰,八十一豈可謂九十?翼謩曰,自八十一至九旬,通稱九耋矣。上曰,李宗榮非矣,汲黯如是乎?鳳漢曰,朝廷事,臣雖不敢言,使汲黯當此時,可請則請矣。仁孫曰,湯劑方待令矣。上曰,今日□□。鳳漢曰,建功卽神丹也,豈可一日闕進乎?仁孫奉進湯劑,至榻前,上□□□之病愈,入來强進矣,卽進御。尙喆曰,聖敎如此,臣甚惶悚,而明日動駕,與他日有異,百官亦食祿之臣,豈可使不得參乎?相福曰,明日百官豈敢在家不參乎?下敎伏望。尙喆曰,國不可一日無樂,明日具法駕鼓吹,百官皆備,以爲悅豫陟降,無貽慽我陟降,伏望。上曰,卿言正正堂堂,柰予若心何,李宗榮若以不能力請復樂,論劾□□則猶可謂當然也,正名而□□甚苟且矣,尙□□□聖敎臺□語庸劣矣。仁孫請更進第二貼,上命藥房提調,湯劑更爲入侍,仁孫奉進湯劑於榻前,上進御。時原任大臣·奉朝賀先退。上命詣臺臺臣入侍,掌令李弘濟啓曰,火藥,重物也,罪人張光碩偸賣,至於一千二百斤之多,減律定配之命,雖出於聖上好生之德意,而罪犯關係一律,三尺至嚴,不可容貸,請還寢罪人張光碩,減律定配之命,依前下敎擧行。上曰,勿煩。□□曰,臺閣逡巡,前後飭□非止一再,而況又今日,異於他日□□□□動駕□□□雖以人臣分義言之,當非偃便在鄕之時也。在外諸臺下諭之後,已諭多日,計其道里,足以入來,而尙無動靜,極爲未安,不可無飭,請實病實故外,無故不上來臺諫,竝罷職。上曰,依啓。正言李昌漢啓曰,罪人河必雄·宋興三之減律定配之命,雖出於聖上好生德意,而永乞之卽地致命,實由必雄之所踢,實因分明,興三則□□□□印渠旣自服,論其罪犯,俱係一律,三尺至嚴,不可容貸,請還寢殺獄罪人河必雄,印信僞造罪人宋興三,減律定配之命,依律處斷。上曰,勿煩。諸臣以次退出。
