上在慶熙宮。停常參·經筵。
卯時,有霧氣。
大殿·中宮殿·惠嬪宮·世孫宮·嬪宮,政院·玉堂單子問安。答曰,知道。
大殿·中宮殿,朝廷二品以上·六曹堂上·奉朝賀單子問安。答曰,知道。
大殿·中宮殿·惠嬪宮,藥房口傳問安。答曰,知道。
傳于鄭厚謙曰,右副承旨,率宣傳官入侍。
以承傳色,口傳下敎曰,日寒,承旨侍衛百官三軍,竝毛具。
大駕·王世孫,詣太廟入齋室後,政院·玉堂·藥房口傳問安。答曰,知道。
展拜罷後,政院·玉堂·藥房口傳問安。答曰,知道。中宮殿·惠嬪宮·王世孫宮,□□□。
大駕·王世孫,詣昌德宮,入眞殿後,政院·玉堂·藥房口傳問安。答曰,知道。
大駕·王世孫,詣毓祥宮後,政院·玉堂·藥房口傳問安。答曰,知道。
傳于鄭厚謙曰,百官行禮置之。
傳于鄭厚謙曰,諸司預備。
大駕·王世孫還宮後,政院·玉堂·藥房口傳問安。答曰,知道。
大司諫李惟秀上疏,伏以臣,得蒙由暇,專意看護,焦遑之中,感祝猶切,多日稽謝,已甚惶懼,且被臣母勸戒,俄纔出肅,而若其不可暫離之勢,更甚於前日。蓋臣母積傷所祟,深有源委,素患偏頭,右眼失明,風熱上攻,別症隨發。前月隨臣作行,向北遡寒,觸感非細,乍劇而旋歇。又自昨午,右顧卒然浮高,頭痛且兼牙疼,頃刻難忍,時時暈倒,小食必吐,藥亦不能順下,臣心之熬煎罔措,固無可言,而此時職名,去就俱難,適値歲換,縟儀將擧,凡係朝籍者,無不咸造,爲臣伸分,惟此時爲然。臣亦有秉彝,況又適參見職,眷□□親,無術分身,精爽已飛,而義分是懼,反復思量,敢爲此乍膺旋辭之計,誠以恩命不敢不祗謝,情私不容不申暴,臣之只與偏母,相依爲命之狀,聖上或已俯燭矣。若有一分供職之勢,抑何敢只控私懇,連事瀆擾,而勢不獲已。仰恃仁恩,不覺哀籲之至此,若蒙終始垂怜,仍降威罰,一以俾遂子職,一以知畏臣分,則非但臣心獲安,亦可以安病母之心,而俟其少間,粗效常禮,臣區區之祝也。伏願亟賜鐫削焉。踏啓字
己丑正月初一日辰時,上御□□。右副承旨率宣傳官入侍時,右副承旨鄭厚謙,假注書尹勉升,記事官李德師·李師濂,宣傳官□□□以次進伏訖。上曰,標信傳于訓將,詣昌德宮·毓祥宮後,軍兵道上留駐。上曰,歲初展謁,一年藏樂之餘,兼奏復樂,至太廟洞口作樂事,分付掌樂院。出傳敎上曰,今番展禮,誠是料表,予雖心倍,士民之心可見。亦雖正朝賀,多士之心可諒,自興化門外,至兩洞口,毓祥宮石橋,觀光多士,捧袖擧案,明日當月臺試士,試官右相鄭宲·趙雲逵·金漢耆·李在協,入直兩儒臣爲之,試所承旨,禮房入侍,時刻待下敎只入正時,侍衛入直擧行,殿庭軒架鼓吹,依親臨殿試例爲之。出傳敎諸臣以次退出。
己丑正月初一日辰時,上詣太廟擧動入侍時,行都承旨李潭,左承旨嚴璘,右承旨鄭昌聖,左副承旨具庠,右副承旨鄭厚謙,同副承旨朴弼逵,記事官權,假注書尹勉升,記事官李德師·李師濂,以次陪從。上具翼善冠·衮龍袍,乘輿出資政門,詣崇政門外,降輿乘輦。上曰,藥房都提調·提調,持湯劑入侍,時原任大臣入侍。出榻敎藥房都提調洪鳳漢,提調金時默,持湯劑進前。上進御。左議政金陽澤,右議政金尙喆,判府事金致仁·韓翼謩·李昌誼進前。上曰,今年此禮,誠是萬萬料表。僉曰,莫大之慶矣。上詣太廟門外,降輦乘輿入齋室,具冕旒冠絳紗袍,步詣太室,行四拜禮,世孫隨之,亦行四拜。上命領議政洪鳳漢,奉審殿內,仍俯伏板位。鳳漢復命曰,無頉矣。上仍起立,奉審十二室,命世孫隨後,仍降復位曰,今日奉審,誠是料表。鳳漢曰,少無倦疲之色,實爲慶事矣。廟司竝陞敍,守僕等,米布題給。出榻敎上曰,昌德宮·毓祥宮歷臨時,以諸司預備擧行。出榻敎上曰,今年此禮,千千萬萬料表,一年藏樂之餘,豈意復聞鍾鼓之聲乎?前後部鼓吹,令該曹特爲賞給。出傳敎上出廟門,詣永寧殿,行四拜禮,世孫亦行四拜禮,上命世孫,攝行奉審。世孫復命曰,無頉矣。上還入齋室,小頃,具翼善冠·衮龍袍,出齋室乘輿,至廟門外乘輦,詣昌德宮,進善門外降輦乘輿,入眞殿展謁。小頃,上出萬安門,乘輿至進善門外,降輿乘輦。鳳漢·時默,進湯劑。上進御訖。仍詣毓祥宮展謁,初更三點,上出至大門內駐輿。上命厚謙,書下一年藏樂伸何誠一句,命世孫及藥房提調諸承旨賡進。又命書下三百幾年洩予誠一句,命藥房提調諸承旨賡進。又命書下,吁嗟,今日莫云康,一年春色何時康二句,命世孫及藥房提調諸承旨副摠管金應淳賡進。又命書下,今日諸臣是曰康。今辰此擧恐云康二句,命世孫及藥房提調諸承旨副摠管賡進。又命書下,今日朝鮮何太康?可笑諸臣咸頌康二句,今日此擧,無乃太康?吁嗟,諸臣,其各自戒四句,命藥房提調諸承旨賡進。上曰,左承旨何時堂上?昌聖曰,甲申年云矣。上曰,昨日換房時,已有意矣。命書之曰,今日行此禮,誠是萬萬料表。禮房承旨,特爲加資,奉圭都承旨李潭,右副承旨鄭厚謙,各熟馬一匹賜給。出傳敎上曰,禮房旣已陞資,都承旨似當辭遜矣。堂下中久勤誰也?鳳漢曰,沈屈者,不爲不多,而臣何敢指名仰達乎?上曰,向者邊倅望誰也?鳳漢曰,李普觀·李壽勛也。上曰,好矣。仍命書之曰,左承旨旣已陞資,都承旨宜乎請由,戶曹參判除授,其代,李普觀除授,竝牌招,駕前謝恩,承旨房順房,三院提調例兼。出傳敎上曰,此注書誰也?昌聖曰,尹勉升也。上曰,好矣。今番不可無曠蕩之典矣。注書一人誰也?昌聖曰,權也。上曰,尹勉升與尹勉憲幾寸乎?鳳漢曰,再從兄弟也。上曰,出六窠有之乎?該房知奏。庠曰,問於政吏,則典籍無闕云矣。上曰,今日此心何抑?注書尹勉升,卽尹勉憲之至親,今日望八隨駕,可謂稀有。先司果出六,待窠卽付。出傳敎上曰,此人極好矣。鳳漢曰,果然矣。上曰,尹勉憲,予不忘矣,不忘矣。上命璘·普觀,進前背立,親書兩金字於璘衣領,兩玉字於普觀衣領。上曰,此當爲其家寶物也。諸承旨謝恩訖。上出宮門,降輿乘輦曰,更還宮。諸臣以次退出。
上在慶熙宮。停常參·經筵。
藥房都提調洪鳳漢,提調金時默,副提調嚴璘啓曰,元朝復樂,祇謁太廟次詣璿源殿,次詣毓祥宮,聖孝克伸,群情胥悅。當寒勞動,侵夜還宮。伏未審此時,聖體調攝,若何,痰候,何如,寢睡·水刺之節,亦何如?臣等,依下敎率諸御醫,趁早入診,詳察聖候爲宜。世孫宮隨駕之餘,氣候,何如?臣等,不任區區憂慮,敢來問安,竝此仰稟。答曰,知道。萬萬料表,雖伸情禮,追慕一倍,氣何喩乎?世孫氣候,亦一樣,月臺入侍,宜矣。中宮殿·惠嬪宮口傳問安。答曰,知道。
以承傳色,口傳下敎曰,茶先入。
傳于具庠曰,試官右相,代金判府事,鄭宲,代南泰會爲之。
以承傳色,口傳下敎曰,試官金判府事爲之矣。以韓判府事爲之。
傳于具庠曰,試官韓判府事,代金判府事爲之。
傳于具庠曰,試券捧幾軸,知入,丙時來到後,卽爲覆帳。
親臨人日製罷後,政院·玉堂·藥房口傳問安。答曰,知道。
以承傳色,口傳下敎曰,昨日賡韻詩,卽兩巡作也,分作二帖草,一件內入,一件入于世孫宮,昨日賡韻諸臣,各賜一件,表題,以己丑正朝止輿賡韻冊書之。
傳于具庠曰,陳賀時刻,以辰正三刻,擧行,單子置之。
備忘記,傳于李普觀曰,雅樂二鼓爲一成,俗樂六拍爲一成,二鼓六拍之中,親攝異焉,一體申飭該院。
吏曹口傳政事,安川君單烓。
傳于李普觀曰,新舊番禁軍與軍兵,當犒饋,待令於崇政殿月臺。
具庠,以禮曹言啓曰,每年親耕,歲首以稟事,曾已定式矣。來二月初十日,先農祭親行及親耕等節,何以爲之?敢稟。傳曰,攝行。
具庠,以義禁府言啓曰,今日親臨試士時,本府都事十員內,七員赴擧,三員則本府入直,當直入直,公事回公,各自分排,而崇政門·看春門·宜秋門·禁亂都事,無以推移,假都事三員,卽令該曹,依例差出,何如?傳曰,允。
己丑正月初二日午時,上御崇政殿月臺。親臨人日製入侍時,試官判府事金致仁,戶曹判書趙雲逵,判尹金時默,行副司直金漢耆,禮曹參議李在協,校理鄭昌順,副修撰李得福,行都承旨嚴璘,左承旨鄭昌聖,右承旨具庠,左副承旨鄭厚謙,右副承旨朴弼逵,同副承旨李普觀,記事官權,假注書尹勉升,記事官李德師·李師濂,以次侍立。上具翼善冠·衮龍袍,乘輿出資政門詣月臺,仍爲殿坐。上曰,擧案入之。庠曰,蔭官,何以爲之乎?上曰,竝令赴擧。庠曰,試官皆已入來,而南泰會以病不進矣。上曰,試官南泰會,代金時默爲之。出榻敎鳳漢曰,昨日動駕,侵夜還宮,聖體若何,寢睡·水刺之節,亦何如?上曰,一樣矣。鳳漢·時默,持湯劑進伏。上進御。致仁曰,昨日太室奉審,誠是萬萬未料者,勞動之餘,聖體若何?上曰,一樣矣。上曰,若爲稱慶,必有次第事,故毋論京鄕,取二人,此小謁聖也,儒生各盡其才,製進事,分付。懸題後,上曰,此題當以卽景作之,前則禁之,而今則不得不然。致仁曰,必用頌禱之語矣。上曰,勿過用也。上曰,都承旨持草紙進前,命書昨日君臣何太康七字。上曰,書題書下,昨日隨駕,承史·儒臣·左右通禮·春坊官員·相禮·騎省堂郞·文臣侍衛,昨夜賡韻,大臣重臣,今日試官,一體應製。出傳敎鳳漢曰,昨日賡韻詩,當作帖,而臣爲數行文,以跋矣。上命讀之。上曰,文則好,而事則太康矣。鳳漢曰,明日賀班進參人員,皆已敍用,而宗臣中,亦有未敍者云矣。上曰,宗臣罷散人敍用後,口傳付職。出榻敎上曰,金尙重入來乎?致仁曰,入來矣。上曰,今年入耆社只一人,靈壽閣肅拜,當卽爲之。摠府追省記出直事,分付,庠讀祈穀祭報府。上命書之曰,初八日當香祗迎,以此,分付儀曹,儀注置之。出傳敎又命書之曰,其欲香祗迎,恐或欠潔,雖不命下。噫,數年之前,武德門內,瞻望徹夜,其時可勝於今日,而今年誠難。噫,一心憧憧,卽追慕也,元元也,其日雖不若前,奚敢宿於燠室?初六日夜,當率中官,德游堂過夜,此仰體昔年祝有年御製詩也。祭物與諸執事,另加,申飭。出傳敎又命書之曰,簫韶九成,書傳旣云九成之樂,至理存焉,而凡大祭,聲之遲速,親享攝行判異。故雅俗樂,皆置算調籌,莫云勝於前,此中遲速在人,今番春享,九成之樂,必若親臨。初七日七成之樂,其無三獻,只是單獻,其若悤悤,亦莫云鍾鼓,豈有感通之理?雅俗樂一體,申飭。出傳敎上曰,藥房提調,持湯劑更爲入侍。出榻敎鳳漢·時默,持湯劑進伏,上進御。鳳漢曰,明日湯劑,依例入之乎?上曰,依爲之。上曰,收券二三軸後,試官先爲持入,他承旨入侍。出榻敎上還入大內,諸臣以次退出。
己丑正月初二日申時,上御集慶堂。人日製科次入侍時,試官判府事金致仁,戶曹判書趙雲逵,判尹金時默,行副司直金漢耆,禮曹參議李在協,校理鄭昌順,副修撰李得福,同副承旨李普觀,假注書尹勉升,記事官李德師·李師濂,以次進伏訖。上曰,所捧幾何?致仁曰,多矣。上曰,以次讀之。三軸後,上曰,退坐科次。致仁曰,今已夜深,分考,何如?上曰,依爲之。普觀讀江原監司宋瑩中上疏。上曰,雖當其時,諸承宣許解,不過使伸廉隅,則今撕捱於藩任,其涉太過,此章下送。出傳敎上入就寢室,合考後,還出殿坐,諸試官進前坼榜,上曰,居首幼學李永穆,之次幼學趙尙鎭,竝直赴殿試,進士尹昶,生員洪桂漢,幼學趙尙謙,各給二分。出傳敎上曰,入格人,竝令明日來待。出傳敎上曰,賀雖正朝賀,臣僚之心,無異稱慶,臣心若此,君心若何?心若此,不可無示意。故今日先爲試士,二人直赴,殿坐時旣諭,此已慰靑衿之意,禮成後,時推人·越俸人,行禮前居中居下者,一竝蕩滌。歲抄中未敍用者敍用,頃者告身中其有餘者,一等給牒敍用,二等三等,各減一等,諸道徒流中徒年者,一竝特放,以示予體昔矜恤與歲同春之意。出傳敎左副承旨具庠,追後入侍,讀忠淸監司洪樂純,全羅監司金相翊,忠淸兵使閔趾烈,忠淸水使徐有大褒貶啓本及江原監司宋瑩中狀啓。庠曰,忠淸兵使閔趾烈,去秋冬等褒貶啓本中,忠州營將金相台題目,致勤點下。忠淸水使徐有大啓本中,邊將無一人居下,殊無嚴明殿最之意,竝推考,何如?上曰,依爲之。出擧條上曰,噫,勸農下敎,歲初每下,而料表復樂,予心萬倍,歲首復樂,料表行禮,此心尤切。故應下之事,今日乃下,其雖未遑而然,此豈述昔,亦曰,誠乎?先諭自恧之意,仍諭勸農之敎,國依於民,民依於食,可不重歟?歲初雖下勸農之旨,而視若循例,況今加年,兼切追慕,氣益衰敎遲滯,何望在下之恪勤?然今予一心,一則慕先,一則爲民,昨年農事,初望報登,大違所料,夏秋以來,夙宵渴悶,秋成之後,雖異於中,莫云面里,七道告歉,其況東所,尤爲特甚,是誰之愆?諒予否德,一年藏樂,忱何伸乎?今加一歲,慕益難抑。噫,復此際顧昔之民,玉食奚甘?噫,三陽回泰,萬品咸蘇。吁嗟,窮民,豈知其春,興惟及此,奚樂南面?雖常年,勸農宜勤,況今年乎?諸道勸農,另加着意。噫,其雖勸農,設賑之民,何暇農作?亦無蓋藏,種糧何辦,農牛何得?此等之民,可謂無麪不托,宣諭已諭,亦給種糧,豈不載乎?賑濟之民,其猶下手,有土之民,其尤殘忍,其春賑濟勸課之政着意奉行,濟民然後,可以農作,給糧然後,可以助耕。此時此政,比恒年尤倍,飢民皆活然後,食能下咽,勸農宜勤然後,今秋可喩,呼寫及此,身雖在於九重,心則懸於蔀屋,莫云涼德,體此意體此意,懋哉懋哉事,下諭于八道道臣·兩都留守。出傳敎上曰,此時守令,豈可一時曠焉?忠淸道臣殿最中居下守令,令該曹,以不爲署經者,卽爲口傳擇差,當日辭朝。出傳敎上曰,下敎時,謂以逮事昔年,亦諭登科之年,辛丑以前,庶可知也,而噫,每誦誰爲孝誰爲弟之文,其兄尹鳳九,卽昔年師傅受點者,而已作故人,其弟尹鳳五,辛丑年予承儲時桂坊,受點於皇兄者,同入於耆社,可謂稀矣。未施其兄者,宜施其弟,右參贊尹鳳五,特爲加資。出傳敎上曰,今日諸臣中,逮事昔年,而年七十者,勿論文蔭武,特爲加資。思之及此,侍從臣幾無其人,而故判書李泰和,辛卯年十八歲登科者,頃年沈滯。故甄用以推恩,官至八座,入于耆社,今作故人,予心愴然,令該曹待闋服,其子特爲懸註調用。噫,古人之家,貧思良妻,年雖少,爲國之誠,予已尙矣。其兄雖調用,使其人豈無血屬之受蔭?故承旨尹勉憲子,亦待闋服,懸註調用,以示予心常嗟惜之意。出傳敎上曰,心常嗟惜四字,緊用之語也,予每思之不忘矣。三年已過乎?庠曰,未也。上曰,注書必知之,頃年調用者其兄乎?勉升曰,其兄也。上曰,今爲何官?勉升曰,新除三登縣令也。上曰,注書與尹勉憲,誰爲兄誰爲弟?勉升曰,小臣卽爲兄也。上太息曰,兄而如此,弟已作故人,豈不可惜乎?仍命勉升陞六。庠曰,昨已陞六矣。上曰,昨已陞六,則至今留在,未替代之故耶?庠曰,欲參明日賀班而後出去云矣。上曰,是矣是矣,行禮後,卽爲口傳付軍職,可也。上曰,注書一人,誰也?庠曰,權也。上曰,親政時闕記修正,其猶陞六,況衣朝服,隨予入于太室者乎?禮房旣加資,注書一人旣陞六,同隨詣未參陞六者一人,一體特爲陞六,應加資與已陞六者,亦爲明日行禮後,口傳擧行。出傳敎諸臣以次退出。
上在慶熙宮。停常參·經筵。
朴弼逵啓曰,大司憲·掌令一員,持平一員未差,執義洪檢呈辭,持平朴師崙式暇,掌令安正仁在外,今日以監察茶時之意,敢啓。傳曰,知道。
藥房都提調洪鳳漢,提調金時默,副提調嚴璘啓曰,昨日親臨試士,侵夜酬應,伏未審此時,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。伸禮予忱,今禮誠悶,法殿建功,其涉異常,月臺持入宜矣。中宮殿·惠嬪宮口傳問安。答曰,知道。
以承傳色口傳下敎曰,茶先入之。
吏曹口傳政事,以金履信爲天安郡守,鄭東顯爲黃澗縣監,沈錪爲平澤縣監,閔百祿爲扶餘縣監。
傳于具庠曰,新除守令,犒饋時謝恩,仍爲入侍。
嚴璘,以吏曹言啓曰,新除授扶餘縣監閔百祿呈狀內,矣身與本道兵使閔趾烈,有三寸叔姪應避之嫌云。相避之法,在下當遞,扶餘縣監閔百祿,依例改差,何如?傳曰,允。
吏曹口傳政事,以任邁爲扶餘縣監。
李普觀,以吏曹言啓曰,前判府事金相福,在喪終制,當爲置處,而本曹無相當窠,依例送西之意,敢啓。傳曰,知道。
鄭厚謙,以兵曹言啓曰,前判府事金相福終制,送西事,命下矣。依例從座目,領中樞有闕代下批之意,敢啓。傳曰,知道。
有政。吏批,行判書申晦,參判鄭存謙,參議洪趾海,都承旨嚴璘進。
以趙明鼎爲大司憲,李徽之爲大司諫,任瑎爲掌令,金文淳爲持平,鄭來謙爲正言,沈順之爲校理,李得臣爲副校理,沈觀之爲弼善,李得一爲兼弼善,徐命臣爲右尹,鄭存謙爲兼同經筵,徐廣修爲刑曹正郞,尹昶爲司僕主簿,花平君橃·順義君烜,已上今加興祿,加資事承傳,行副司直李光溥·張世文,已上今加正憲事,安允文·金礈,已上今加資憲事,申今加嘉善事,右參贊尹鳳五,今加崇政事承傳,成均博士柳楦,學正元修良·金健修,學錄崔景岳,左尹徐命臣,右尹金鍾正。
兵批,判書具善行,參判兪彦民病,參議趙入直進,參知洪錀病,領中樞府事金相福,副護軍鄭德載·鄭來觀,副司直李惟秀,副司果柳焵·南柱老·洪周萬。
備忘記,傳于鄭厚謙曰,月臺犒饋時,承史以時服入侍,只入直侍衛,再明朝參,以今日侍衛仍,禁軍只入直侍衛。
李普觀,以弘文館言啓曰,本館上番闕直,事甚未安。新除授應敎閔弘烈,卽爲牌招,今日政新除授玉堂,亦爲待下批,一體牌招,推移入直,何如?傳曰,允。
備忘記,傳于鄭厚謙曰,中官李仁栽孫·延壽長·金信豪·金德九·李景和子·鄭尙佑·辛錫祚孫·高雲采。甲辰年中官朴梓元加資,承傳色卽例授,申德龍依例加資。
備忘記,傳于鄭厚謙曰,昔年中官尹完之孫車聖載,子車德中,一體加資。
鄭厚謙,以兵曹言啓曰,景福宮衛將朴景洙,病難供職,呈狀乞遞,輪番之任,不可久曠,今姑改差,何如?傳曰,允。
陳賀罷後,大殿·世孫宮,政院·玉堂·藥房口傳問安。答曰,知道。
鄭厚謙,以兵曹言啓曰,卽伏見忠淸兵使閔趾烈,去戊子冬秋等褒貶啓本,則忠州營將金相台,以追捕不嚴延命非時爲目,則宜置下考,而置諸中考,致勤點下,殊無嚴明殿最之意,忠淸兵使閔趾烈,推考警責,金相台,以下考施行,何如?傳曰,允。
鄭厚謙,以義禁府言啓曰,諸道徒流中徒年者,一倂特放事,命下矣。本府所管徒年罪人黃海道平山府洪禹達,長淵縣金錫挺,忠淸道公州牧趙圭鎭,平安道熙川郡金興起,淸州牧李廷爀,京畿衿川縣韓煋,楊州牧姜五成,唐津縣李黃中,利川府白起文等,依傳敎放送之意,分付各該道道臣,何如?傳曰,允。
鄭厚謙啓曰,明日次對,兩司當爲進參,而除在外·未署經外,未肅拜不爲行公人員,竝待開門牌招,以爲推移入侍之地,何如?傳曰,允。
兵曹口傳政事,副司果權·尹勉升。
親臨犒饋罷後,大殿·世孫宮,政院·玉堂·藥房口傳問安。答曰,知道。
注書權陞六,代以李萬軾爲假注書,假注書尹勉升陞六,代以權漢緯爲假注書。
以承傳色口傳下敎曰,今日之事,百官加代,憶昔爲之,有政官承批,則卽入加資單子,可也,而此政色書吏無形之致,事當決棍,而以今日之故參酌,政色書吏知名以入,單子卽爲修入。朝報拔之,只分付吏曹。
以承傳色口傳下敎曰,雖書吏,必知今日君心,而此則政色書吏,欲爲操縱也,在潛邸時,已熟知之,與受嚴禁。
以承傳色口傳下敎曰,今日予心,雖螻蟻,亦知而猶不知,事當決棍,而以今日之故,參酌。然豈可使便宿於渠家政色書吏?待令於差備門,天明後,使之退去。
己丑正月初三日辰時,上御崇政殿。陳賀入侍時,行都承旨嚴璘,左承旨鄭昌聖,右承旨具庠,左副承旨鄭厚謙,右副承旨朴弼逵,同副承旨李普觀,記事官權,假注書尹勉升,記事官李德師·李師濂,以次侍立訖。上具遠游冠·絳紗袍,乘輿出資政門詣崇政殿,仍爲殿坐,承旨·史官,先行四拜。上親書今日臨殿一何遲?追憶昔年萬倍心二句,下于庠曰,承史賡韻,犒饋時以進。上曰,還入資政門時,當出標信,他餘軍兵解嚴,只犒饋者待令,世孫入就位行四拜禮。代致詞官,讀致詞文,世孫又行四拜禮,上曰,宣敎依法爲之。庠跪啓宣敎,出立東月臺宣敎,世孫又行四拜禮訖,出就次。上曰,太學箋文班首老矣。兩掌議來呈事,分付。上曰,未下直守令,今日犒饋時,殿廷一竝下直。出榻敎宗親·文武二品以上,就位四拜,百官亦行四拜,代致詞官,讀致詞訖,皆四拜,傳敎官傳敎訖。又四拜,世孫入就位,宗親文武隨之,三呼三叩頭,世孫·宗親·文武四拜,宣箋官宣箋,典儀跪啓曰,禮物請付攸司。上曰,望八其祖,近卄世孫,千千萬萬夢想之外,强臨受賀,是豈夢想攸料?宣箋官閔弘烈,特爲應敎除授,代致詞官閔憲,令該曹右職調用,皆令今日政擧行。出傳敎上親書今日殿中杖何闕,七旬有六寔料表二句,下于璘。又親書今日復聞山呼聲,追憶昔年倍予心,今日復見己丑年,昔年此歲予心倍四句,下厚謙。皆令賡韻,領議政洪鳳漢,左議政金陽澤,右議政金尙喆,判府事金致仁·韓翼謩·李昌誼進伏。鳳漢曰,今年復樂,日吉辰良,獲參舞蹈之列,下情不勝慶忭矣。上曰,予不知慶忭矣。鳳漢曰,連日勞動,聖體,若何?上曰,無損矣。鳳漢曰,殿下寶算,三代後初有,安得不慶忭乎?上曰,太康矣。致仁曰,日氣和暖,甚奇異矣。翼謩曰,慶祝之懷,無窮矣。上曰,於予過矣。陽澤曰,受天之佑,聖壽益隆,豈不慶忭乎?尙喆曰,殿下雖以太康爲戒,而儀文尙多不足矣。昌誼曰,應行之禮,寧有太康之慮乎?上曰,予雖眼暗,而再明敎文,頗殊常矣。鳳漢曰,於此復瀆,極知惶恐,而此外又有可奏之事矣。上曰,卿等有他意乎?予受正朝賀而卿等進慶賀乎?予以杜擧之意,三月前必不受矣。鳳漢曰,二月以後,爲之好矣。上曰,予豈爲如此苟且之事?尹領府父子,皆予所嘗任使,而已作故人,其君之如此,豈不可怪?太學掌議,進讀箋文。上曰,今日進箋太學生安櫟,擧措安詳,讀箋開朗,其人可用。望八暮年,得人爲先,令該曹特爲待窠懸註調用,其若有窠,雖今日政,卽爲擧行。出傳敎禮畢,上曰,宗臣從一品幾何?全恩君墩曰,花坪君·順義君也。上曰,雖無百官加,凡事若赦典,花平君橃·順義君烜,特爲加資,今日置處,故下批。出傳敎上曰,朝臣旣下敎,而中官昔年內侍金壽百,庚寅年近侍者,年今七十六歲,一體加資下批。出傳敎上還入資政門,命宣傳官,軍兵解嚴事,分付。諸臣以次退出。
己丑正月初三日未時,上御崇政殿月臺。親臨犒饋入侍時,行都承旨嚴璘,左承旨鄭昌聖,右承旨具庠,左副承旨鄭厚謙,右副承旨朴弼逵,同副承旨李普觀,記事官權,假注書尹勉升,記事官李德師·李師濂,以次侍立訖。上具翼善冠·袞龍袍,乘輿出資政門,詣月臺殿坐。上曰,今日備忘中,常參之常字,以朝字改書下。出榻敎上曰,藥房提調,持湯劑入侍。出榻敎藥房都提調洪鳳漢,提調金時默,持湯劑進伏,上進御。鳳漢曰,今日日氣好矣。上曰,然矣。鳳漢曰,諸大臣皆在,願得一牀共食之。上曰,諸大臣引入。璘曰,今日差出諸守令,皆令帳前謝恩,而扶餘縣監閔百祿,與兵使相避云,何以爲之?上曰,扶餘縣監閔百祿改差,其代,先爲口傳擧行,一體下直。出榻敎上曰,侍從守令,一竝今日下直。出榻敎世孫侍坐,上曰,時原任大臣,國舅入侍。出榻敎左議政金陽澤,右議政金尙喆,判府事金致仁·韓翼謩·李昌誼,領敦寧金漢耉進伏。上命進饌,軍兵列坐殿庭。上命賜饌,鳳漢曰,臣等得陪,今日各獻壽酌,少伸下情,何如?上許之。鳳漢斟酒祝曰,南山之壽,北斗之爵。致仁曰,拜獻萬壽。陽澤曰,萬壽無疆。尙喆·翼謩·昌誼·漢耉,以次獻祝。上曰,諸承旨皆令獻壽。璘·昌聖·庠·厚謙·弼逵·普觀,以次獻酌。上曰,太康矣。仍命大臣·國舅·諸承旨,皆令賜爵。上曰,尹勉升在何處?致仁曰,伏於後邊矣。上曰,特賜一大爵,勉升起身受飮。上曰,似善飮矣。鳳漢曰,常時雖不善飮,此酒安得不飮?上曰,軍兵退去。上曰,禁府時囚罪人,一竝放送。出榻敎濟州人進伏。上曰,貢果改封以來乎?對曰,敗船而改封以來矣。上曰,濟州貢果陪來人,令該廳,元回糧外,各加給二斗米。出榻敎上曰,淹溺者,別賜木一疋,各傳上意,分給其妻子。諸大臣先退,上命宣傳官入侍。上曰,往見街路,若有乞人,令惠廳給糧。上曰,藥房提調,持湯劑更爲入侍。出榻敎鳳漢·時默,持湯劑進伏,上進御。鳳漢曰,明日湯劑,依例入之乎?上曰,依爲之。人日製入格人進伏,上各問姓名,李英穆·趙尙鎭以下,各誦所製。鳳漢曰,尹昹,纔以金吾郞見汰矣。上曰,昨日入格人尹昹,卽頃者金吾郞云,今日召見,令該曹,其必有窠,今日政復職。出傳敎庠曰,校理鄭昌順,謂有身病,無端徑出,依定式禁推,何如?上曰,今値大赦,從重推考。出擧條上命宣傳官,馳往楊北三面設賑事及今已初三,開倉與否知來。上曰,今日受禮,誠是千千萬萬料表,禮雖行矣,諸道飢民,其將盡濟乎?興惟及此,此心何弛?令備局申飭諸道。出傳敎上曰,弘文提學牌招,延祥詩出韻科次。出榻敎上曰,復政之後,六次次對,一不闕焉,況歲初乎?再明朝參相値,備局次對,進定於明日。出傳敎上還入大內,諸臣以次退出。
上在慶熙宮。停常參,只朝講。
藥房都提調臣洪鳳漢,提調臣金時默,左承旨臣鄭昌聖啓曰,親臨法殿,誕受百僚之賀,仍御月臺,遍頒三軍之饋,移時酬應,向晩還內,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。世孫宮氣候,何如?臣等,不任區區憂慮,敢來問安,竝此仰稟。答曰,知道。加一年應萬機,益衰,中心悶而氣則一樣矣。世孫氣候,亦一樣,此則可嘉也。
中宮殿·惠嬪宮,藥房口傳問安。答曰,知道。
備忘記,旣加一年,歲初其欲一行法講,而依前以小學題辭誦講,今日朝講爲之,兼行次對。
備忘記,予二十八歲桂坊,而今爲經筵官,可謂奇矣。今日朝講,其令入侍。
以承傳色,口傳下敎曰,時刻單子,習講除之,集慶堂依前爲之,待下敎只入正時。
又下敎曰,都提調,以領事入侍,朝講後,提調持湯劑入侍。
備忘記,今年何年?昨年料表,況今年乎?且能伸禮,伸禮其雖受賜,於予太康,其雖定也。其將爲何?此心憧憧,其皆禮成,萬萬料表,於予太康,連三日聞軒架鼓吹,予豈樂爲?然於予太康,其雖强爲,臨法殿聞山呼,此心何抑?於予太康,聞鼓吹聲,若江州靑衫,御巾道濕,而猶能爲之。於予太康,一太康,於予懍然,況五太康乎?且今日朝講次對,其心固在,今年料表,明日朝參。噫,二十歲以摠管侍衛此門,豈意七十六歲?臨此門行此禮,此正百懷交中,五日憶太康,惟願今日大小諸臣,諒此意,其抑張大焉。張大者何?卽諸臣之餘意也。
以承傳色,口傳下敎曰,殿坐相値,兼司僕望,依前承傳擬入,單子入之者,依遞付京職例,京職中閒職擬入,朝報拔之,只分付該曹。
備忘記,今年三昨隨駕道路差備中行首,卽己卯嘉禮時中宮殿挾輦人也。隨其代特差文山萬戶,時任萬戶,仍付其代。
兵曹口傳政事,文山萬戶,黃思禮單付。
鄭厚謙啓曰,大臣·備局堂上,依下敎來待矣。傳曰,入侍。
傳于李普觀曰,俄者入侍承旨,入侍。
鄭厚謙,以都摠府言啓曰,今日入直內三廳,武兼禁軍及軍兵等,中日習射,請出標信,傳曰,知道。
李普觀,以侍講院言啓曰,本院新除授弼善沈觀之,兼弼善李得一,卽爲牌招察任,何如?傳曰,允。
鄭厚謙,以兵曹言啓曰,去冬三朔能麽兒考講時,宣傳官趙毅鎭,二次陣不通,宣傳官韓命祥,造紙署別提申大偀,二次病不進,殊無勸課,申飭之意,竝推考警責,何如?傳曰,允。
大司諫李徽之疏曰,伏以三陽開泰,天休滋至,聖候益康,縟儀已擧,臣民慶忭,曷有其極?臣於昨政,伏承聖旨,以臣爲司諫院大司諫,今因次對,庚牌儼臨揆以分義,宜卽趨謝,而第臣私義,有不可冒膺者,丁亥春新通諸臺,皆因其時亞銓之疏,引義自處,而聖明俯燭,俾伸廉隅,臣亦其中之一人,區區自守之義,亦何異於諸人也哉?臣在前忝叨是任,不敢爲出肅之計,良以此也。設令臣無此情勢,言論巽軟,風彩疲劣,本不合於諫長之任。況鐵限當前,自劃已久,復豈有去就之可論者哉?玆入文字,敢陳危懇。伏乞聖慈,少垂諒察,亟遞臣職,仍治臣罪,以肅朝綱,以安私分,千萬至仰。臣旣非臺閣自處,則不宜贅及他說,而憂愛之忱,耿耿于中,尾附一言,庶冀察納。伏惟我殿下,聖學非不高明,德量非不洪大,每有不豫之事,輒下非常之敎,縉紳憂迫,輿儓驚惑,雖卽還收,不如初無,伏想事過之後,穆然深思,亦必有感悔者矣。昔衛武公,當九耋之年,因一時之失,作抑戒章,使侍御朝夕諷誦,以是詩人,作淇澳篇贊美之。臣愚敢誦二詩,以寓新年頌祝之誠。伏願殿下,益懋聖德,毋或少忽焉。嗚呼,國家萬事,亶在於輔導東宮,而其輔導之方,不必遠求,亦在於殿下之躬率,殿下於動靜云爲之際,示以先王之法。俾我東宮,是則是傚,習與性成,則雖欲爲非禮之事,心有所不忍爲也。惟我祈天永命之道,莫大於是矣。詩云貽厥孫謨,以燕翼子,惟聖明留意焉。答曰,省疏具悉。歲初勉陳兩件事,實爲切實,心用嘉之,可不自勉焉。頃者徐命膺之陳,其涉過矣。尙今撕捱,於國體何?爾其勿辭,從速察職。
行都承旨嚴璘疏曰,伏以寶算彌隆,聖體益康,節屆元正,禮展殿廟,庭樂復奏,縟儀載成,臣民蹈抃,八域惟均。如臣無似,猥忝近密,昵陪咫尺之耿光,獲覩曠前之盛擧,區區私心,榮幸已極。不意寵擢之命,忽下於廟門駐輦之際,煌煌御筆,親題袍領,天香襲體,光動簪紳,千古迥絶之異渥,何以偏及於至微至賤之身?乃至於此,且驚且惶,五內失守,逃遁無地。不得不承謝於鑾衛之前,而自不覺感淚之被面,慙汗之浹背也。念臣本以孤畸之蹤,濫蒙不世之遇,前後揚歷,皆出特簡,頂踵毛髮,莫非造化,報答無階,愧懼積中。況此命德之秩,本非夢寐之所期,罔功之賞,尤非朝家難愼之意,踰分之榮,過福之憂,固不暇論,而在聖上惜顰笑重名器之道,亦不宜若是其輕且易也。大賀當前,不敢自引,今始披瀝肝血,冒瀆崇嚴。伏乞聖慈,曲察由中之懇,特推體下之仁,亟命收還,新授資級,以重官方,以安賤分,不勝大願。批答出傳敎
副校理趙㻐疏曰,伏以天休滋至,聖算愈隆,法樂復陳,賀禮克擧,臣民慶忭,曷有其極?仍伏念臣,八耋偏母,方在臣兄任所,而臣數月曠省,今當歲新,將欲往覲,適値國有賀儀,未暇言私矣。俄自庭班退歸,得接衙信,母病有加,玆敢略陳短章,徑尋鄕路。伏乞聖慈,特垂矜察,亟命鐫削臣職,仍治臣罪,以昭法紀,千萬幸甚。批答出傳敎
己丑正月初四日辰時,上御集慶堂。朝講,大臣·備局堂上,同爲入侍時,領事洪鳳漢,知事申晦,特進官洪麟漢·具善復,參贊官鄭厚謙,司諫申景濬,掌令任瑎,侍讀官沈頤之,檢討官李秉鼎,左議政金陽澤,右議政金尙喆,行司直李昌壽,行戶曹判書趙雲逵,行禮曹判書具允明,刑曹判書南泰會,知敦寧鄭弘淳,行副司直韓光會,行副護軍李章吾,行副司直金器大,開城留守元仁孫,同敦寧趙曮,右尹金鍾正,吏曹參判鄭存謙,戶曹參判李潭,江華留守鄭尙淳,工曹參判閔百興,假注書權漢緯,事變假注書金景行,記事官李德師·李師濂,以次進伏訖,上講小學題辭訖。仍命曰,上下番分讀一次,讀訖。上曰,陳文義。頤之曰,臣學識鹵莽,情迹臲卼,不敢以文臣自處,而小學一部,卽聖上一生收用者,德崇業廣,加進聖工宜矣,以是爲新年之祝。上曰,文義好矣。秉鼎曰,我朝立敎造士,以行義爲本,有三代小學之意,而士風不古,躁競成習,利慾紛挐者,不幸近之矣。益留聖意於修明小學之道,以爲端蒙養正士趨之方宜矣。上曰,所奏深得儒臣之體矣。鳳漢曰,忠君悌長,卽小學之道,在下者願忠於上,則殿下有順無彊好,如此然後,上下交孚矣。上曰,此是題外,有他意也。鳳漢曰,邵齡法講,實爲慶幸,四年後臣始陪講,講音有勝於丙戌,無異於少年時矣。上曰,小學故然矣。秉鼎曰,我聖上四紀治化,專在於一部是書,而聖人志氣,雖無盛衰之可言,帝王治法,或有初晩之不同,周武王八十餘歲,召公以功虧一簣爲戒。朱子以爲召公之告武王,若告沖年之君,伏望洞開不諱之門,以初晩不同爲戒焉。上曰,切實矣。上曰,應製詩,該房讀奏,左相科次,科次後,命書傳敎曰,應製,領相洪鳳漢,判府事金致仁,領敦寧金漢耉,各豹皮一令賜給。命書傳敎曰,居首承旨鄭昌聖,大鹿皮一令。之次判尹金時默,紙三卷·筆五枝·墨三笏。參判李潭,承旨鄭厚謙,參知洪錀,兼司書尹錫烈,注書權各紙二卷·筆三枝·墨二笏賜給。命書傳敎曰,以予之氣,以予之視,三陽雖開泰,講讀誠杳然,而旣添一年,故歲初欲一講,此誠千千萬萬料表,豈可講讀而止?今日入侍領事,豹皮一令,經筵官·特進官·參贊官,各虎皮一令,兩儒臣·柏府·薇垣入侍之臣,各大鹿皮一令,入侍記事官及書房色司鑰·排設司鑰,各弦弓一張賜給,本館書吏,令該曹米布題給,以表予歲初開講之意。鳳漢曰,夜間聖體若何?上曰,不意其如此也,此亦太康,進宴事,勿復爲言。鳳漢曰,何爲而下如此敎乎?陽澤曰,玉音洪亮,似勝於前,新春復樂,又此法講,一國欣忭矣。尙喆曰,聖學非不高明,而每於辭令之間,或多過中之敎,以悠久不息安閑不迫八字,爲新年之箴。上曰,力不及矣。尙喆曰,不爲也,非不能也。陽澤曰,每以太康爲敎,而今番賀儀文,亦多不備,下情尙未快伸矣。鳳漢曰,此江原監司宋瑩中狀啓也。備陳道內各邑民事被災遑急之狀,仍以爲今春操之行停,營將巡點與否,請令廟堂,稟處,三鎭勸武都試,依例設行爲辭矣。習操依他道停止,都試依例擧行,如此之年,巡點亦有弊,只令各其邑,官門聚點事,分付,何如?上曰,依爲之。鳳漢曰,此開城留守元仁孫,江華留守鄭尙淳,春操,取稟狀啓也。兩都所屬軍兵,多在海西尤甚之邑,如此之時,宜施恤民之政,詰戎雖重,竝姑停止,何如?上曰,依爲之。豈特兩都,此時誠難,諸道一體停止,鳳漢曰,此江原監司宋瑩中狀啓也。以爲鬱陵島搜討,明春當次,而在前歉歲,狀聞停止,曾有規例,明年搜討,姑爲停止,待後年擧行事,請令廟堂,稟旨,分付矣。本道被歉,果如狀辭,搜討退行,亦有前例,依狀請許施,何如?上曰,依爲之。鳳漢曰,此慶尙左兵使李廷壽春操,取稟狀啓也。本道方爲設賑,固難動民,纔有諸道竝停之敎,此亦一體停操,營城將巡點,亦爲停止,只令各其邑,官門聚點事,分付,何如?上曰,依爲之。鳳漢曰,此南兵使金範魯,三·甲習操,取稟狀啓也。本道雖曰被歉,三·甲不至失稔,西北詰戎,比他尤重,使之依例擧行,何如?上曰,北靑豈不被歉乎?兵使之去,豈無民弊?一體停操,可也。尙淳曰,朝家以本府軍餉添補次,每年劃送嶺營別會耗米五百石,而爲慮船運之有弊,每石代,以錢二兩,辛巳爲始,每年一千兩式輸送,目今庫中留儲,已爲八千兩錢,而雖値豐歲,米直不能相當,以千兩之價,無以貿得五百石米,徒爲有名無實。若令廟堂,從長商確,作米添餉則似好,故敢此仰達矣。上曰,大臣之意,何如?鳳漢曰,作米價之多少,自當隨時處之,只報廟堂而擧行,未爲不可矣。上曰,非筵中所奏,留守推考。弘淳曰,均廳米條,本來不足,常年則以移納或貿米支用,而若値歉歲,則辦穀無路,本廳句管軍作米之在於三南者十萬餘石,每年折半之耗,當爲五千石,以此取用。以補不足之數,事甚便好,而第其穀物,俱在於山郡僻邑,及此歲歉穀貴之際,使之次次轉運,移置於沿海各處,則轉輸雖用民力,而其所願否,自與豐歲穀賤之時有異,自本廳曾已發關諸道,而諸道擧行,似不無緩急之慮,自廟堂一體照管,申飭似好,故敢達。上曰,大臣之意,何如?鳳漢曰,該堂所料量,極爲便好,及今設施,尤似無難。此不必句管於廟堂,只令本道,一從該廳指揮,着實擧行,好矣。上曰,依爲之。鳳漢曰,三南濟民倉穀,皆是臨急充數之故,湖西·嶺南,幸貯實穀,而至於湖南,牟還居多,三年一分之際,輒致腐傷,若久因循,必將等棄,令道臣量宜變通,依準折,米租間,及時換作,有不可已矣。上曰,左右相之意,何如?陽澤曰,牟穀與他穀有異,年久留置,則易致腐傷,量宜換作,似好矣。尙喆曰,牟租相代,自是應行之例矣。上曰,依爲之。鳳漢曰,新年次對,聖敎先及於民生之懷保,臣實欽仰。目今民弊,無過於糶糴之不均,蓋山郡則穀多,而反爲病民,沿海則穀少,而無以利民,究其由,則內而戶曹賑廳,外而諸道營門,凡有發賣,輒捨價歇之山郡,專就價高之沿邑,以致公私之俱困,國無儲蓄之實,民有難支之弊。自今以後,別爲成法,勿論京外沿海穀,廟堂所許之外,俾不得散用,兼以次次移轉,從便換置。且計民口,預定還穀之多少,期以歲月,必滿其數而止,則民國俱便之惠政,當永久不替矣。上曰,依爲之。備堂趙雲逵·鄭弘淳·洪麟漢·趙曮,會于備局,講究以稟。鳳漢曰,備局堂上徐命膺,以其年紀,遽請休致,有駭,聽聞者,與重臣趙暾一般矣。設令致仕,陳賀進參,乃是奉朝賀之職也。今番元朝陳賀,暾則進參,而命膺猶不變動,雖未知病故之如何,而事體極爲寒心,徐命膺罷職,何如?上曰,趙暾進參乎?徐命膺其涉駭然,施以不敍之典。鳳漢曰,守禦使李思觀,本任除拜之後,大小公會,一不進參,以其謹愼之意,有此縮伏之計,而揆以事體,誠極未安,推考警責,申飭行公,何如?上曰,心雖可貴,事體非矣。從重推考,亦爲牌招察任。鳳漢曰,兵曹判書具善行,昨日政事,不爲進參,今日次對,又爲懸病,蓋其本意,不欲久居於重任,大政之後,陳疏而未得承批之故,有此惶恐引入,而事體則極爲未安,推考警責,何如?上曰,豈可如是?從重推考,卽爲牌招察任。鳳漢曰,今番陳賀,雖靳赦典,徒年與罷散者,俱被聖澤,而其外罰名之或輕或重者,宜有均施之道,故臣果錄出一通以來矣。上曰,卿其奏之。鳳漢曰,被謫蒙放秩中,前府使李觀夏,所坐微,而屢越赦典,前校理鄭履煥,向來請勘,臣實靦然矣。上曰,竝蕩滌。鳳漢曰,前正言金容,由於陳章,前持平李命勳,坐於違牌,俱係微眚矣。上曰,竝給牒敍用。鳳漢曰,前持平李海鎭,前掌令李廷烈,前掌令朴奎壽,或疏語之不審,或筵奏之未瑩矣。上曰,竝置之。鳳漢曰,前都事李世聞,其人則先正臣後孫也,過微宜略。前奉事朴龍源,所坐則宗臣家査事也,事久當恕矣。上曰,竝給牒。鳳漢曰,削職秩中,前掌令李心海,風聞事也。前檢閱權禛,引嫌事也。上曰,李心海給牒,權禛置之。鳳漢曰,永刋秩中,前特平申益彬之疏辭,今不可追記,而其一段之關於臣者,誠令人愧服。前掌令李弘濟,不過救申益彬也。上曰,竝給牒敍用。鳳漢曰,姜趾煥之疏語,極知其輕率,而旣經遠謫,似宜容恕矣。上曰,豈可永棄?給牒。鳳漢曰,前典籍金益聲,不解事鄕人,不足責矣。上曰,予常過甚矣,置之。鳳漢曰,削版中前奉事金憙,不過檢獄間事云矣。上曰,給牒。鳳漢曰,放歸秩中,金尙默·宋載經,語雖不審,今已經歲。徐有鄰,論其心,則雖有不諱之意,究其疏,則實無可執之罪矣。上曰,特放。鳳漢曰,申光履筵陳所懷,不自知止,一時警飭,有何不可,而所被罪名,誠過矣。臣則以爲,宜先分揀矣。上曰,匪所望於此人也,而不過飭勵玉成之意,特爲蕩滌。鳳漢曰,以在謫者論之,栫棘秩中,李謙彬·金若行,以疏事也,尹蓍東,以筵奏也。上曰,李謙彬撤籬,尹蓍東非矣,置之。金若行過甚,亦置之。鳳漢曰,申光緝之所坐,今不須論,而始施置島之典,旋蒙撤籬之恩矣。上曰,予何深責?放送。鳳漢曰,尹冕東·金永燮·趙鎭禎·洪一源所坐,不必更陳,而此則何以爲之耶?上曰,金永燮置之,尹冕東·趙鎭禎·洪一源竝放送。鳳漢曰,李奎緯事,右相必欲陳達,故臣則不爲陳之矣。尙喆曰,以言獲罪之人,多被曠蕩之典,如此之時,李奎緯獨何可一向廢置乎?臣之所請,非出矯情,實爲國體矣。上曰,辱人者多,而豈有如李奎緯者乎?非爲卿也,非爲重臣也,實爲世道也,置之。鳳漢曰,準期不敍中,臣之所聞,卽前執義李敬玉,前兵使趙濟泰,此則竝爲收敍,何如?上曰,依爲之。鳳漢曰,法典外,或因特敎而禁錮,則曾有蕩滌之例,而臣未能知爲誰某,此則判義禁,後日入侍稟定好矣。上曰,依爲之。鳳漢曰,前持平趙鎭衡之門地,頃因筵臣奏達,自上至有釋然之敎,今無可拘之義,而其時適有持正,申飭之敎,銓曹或慮聖意之指鎭衡,不敢輕先更擬云矣。上曰,其下敎,予已悔之,申飭,非指此人。鳳漢曰,然則銓曹,自當循例檢擧矣。上曰,然矣。以上出擧條上曰,疏決,以十一日擧行事。出榻敎上曰,朝參時刻,以午正三刻擧行事。出榻敎景濬曰,請還寢鍾城府爲奴罪人天大酌處之命,依律處斷。措辭見上上曰,勿煩。瑎曰,臣於臺職,自劃有素,夫豈有冒進之望,而顧此新除,忽下於進參賀班之餘,賓對有命,召牌下臨,他不暇顧,章皇趨承,獲登文陛,昵近耿光,粗伸區區戀結之忱,而第臣曾忝憲職,以宗臣殺獄事,至被重勘,繼有臺評,至今追思,惶愧冞切,豈可以時月之稍久,晏然仍冒於臺次乎?請命遞斥臣職。上曰,往事撕捱,其雖過矣。臺臣處義,其涉堂堂,依啓。上曰,歲首臺臣,只傳故紙豈不寒心乎?景濬更進曰,臣本疎愚鈍劣,不合於淸朝耳目之任,前後屢叨臺銜,一未承膺,今當邦籙無疆,賀禮載擧,冒沒出肅,粗伸欣忭之忱,隨參賓對,幸遂瞻覲之願,而曾不能出一言論一事,臣心己自愧恧,伏承聖敎,誨責備至,臣惶汗沾背,無地自容,官以諫名,罪在溺職,何敢一刻晏然於臺次乎?請命遞斥臣職。上曰,今者歲初,初登筵席,旣有飭敎,則其何若前苟且,兩臺特遞,景像雖不佳,其若泯默,豈與歲俱新之意乎?儀文末節,實事宜先,旣不擧職,苟簡引嫌,此豈臺臣之過?雖予不能導率之致,循例下批,暮年豈爲?依啓。命次對諸臣先退,命承旨讀疏,至嚴璘疏。命書傳敎曰,今番陞資,所重在焉,則身在內局,若是陳章,其涉太過,其章給之,牌招察任。至趙㻐疏,命書傳敎曰,欲參賀班,其雖行公,其禮纔畢,勉强入侍,一則謄傳故紙,一則强引爲嫌,此則已下敎,而趙㻐陳章,亦涉過矣。其章給之,牌招察任。諸臣以次退出。
己丑正月初四日午時,上御集慶堂。藥房入診入侍時,藥房都提調洪鳳漢,提調金時默,左副承旨鄭厚謙,假注書李萬軾,記事官李德師·李師濂,醫官許礈·李以楷·慶絢·金季良·玄處明·鄭允說·柳光翼·許溫,以次進伏訖。鳳漢曰,夜間聖候若何?寢睡·水刺之節,亦若何?上曰,一樣矣。鳳漢曰,世孫氣候,若何?上曰,一樣矣。請進湯劑,進御訖,請診候,許之。許礈診候奏曰,脈候左右三部調均,滑體亦一樣矣。李以楷·金季良,次次診訖,所奏與礈同。上曰,藥房提調,持湯劑更爲入侍。出榻敎再進湯劑,進御訖,退出。
上在慶熙宮。停常參·經筵。
藥房都提調臣洪鳳漢,提調臣金時默,副提調臣嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣,明日入侍宜矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,茶先入,殿坐時,建功入之。
又下敎曰,有上京守令,使之待令,殿坐時入侍。
鄭厚謙啓曰,今日朝參,兩司無進參之員,除在外傳旨未下·未署經外,大司諫李徽之,卽爲牌招,何如?傳曰,允。
以承傳色,口傳下敎曰,朝鮮若有君,焉敢若此?竝只推,牌招,使之入參朝參,雖一人若闕,則該房承旨當下敎,初牌勿爲呼望。
嚴璘啓曰,今日朝參,承旨當爲備員,而右副承旨朴弼逵,議政府隷儀出去,卽爲牌招入參,何如?傳曰,允。
親臨朝參罷後,政院·玉堂·藥房口傳問安。答曰,知道。
具庠啓曰,卽者吏曹郞廳來言,今日爲政事,命下,而判書申晦,參判鄭存謙,參議洪趾海,俱以病不進,不得開政云。判書·參判·參議,竝卽牌招,開政,何如?傳曰,允。
以承傳色,口傳下敎曰,政官初則聞自內,書啓皆來云矣。又請牌招何也?知入。
又下敎曰,朝參入來政官,以何事出去?知入。
備忘記,開政殿坐時下敎,見政官,書啓,三堂皆來,霎時之間,莫知去處,至請牌招,必有機關而然,則當該承旨,若聾若啞,四紀初見,擧措可駭,國體所在,豈可無飭?李普觀特遞,其代,參知洪錀除授,卽爲牌招入直。
以承傳色,口傳下敎曰,使此承旨知入,則似無末端,故承旨旣下敎,政院必無不知之理,右承旨知之則知入。
備忘記,今者七十六,於予其雖異常,於諸臣豈敢若此,而朝參纔畢,命下開政,則今者擧措,望八初見,國體紀綱,豈飭?李普觀,該曹三堂,一竝下金吾推考,以存國綱。
以承傳色,口傳下敎曰,武藝廳試才爲之矣。夜已深,左右廳·巡廳·當該軍門,夜巡檢撤之事,分付,敎鍊官望前被捉人,決棍安徐。
備忘記,今日武藝廳春等試才時,禁衛營敎鍊官安正福,鳥銃貫三中,依例直赴殿試。
己丑正月初五日午時,上御崇政門。朝參入侍時,行都承旨嚴璘,左承旨鄭昌聖,右承旨具庠,左副承旨鄭厚謙,右副承旨朴弼逵,同副承旨李普觀,假注書李萬軾·權漢緯,記事官金致九·李師濂,以次侍立訖。上具翼善冠·袞龍袍,以步輿由資政門出,降輿殿坐。領議政洪鳳漢,判府事金致仁,左議政金陽澤,判府事韓翼謩,右議政金尙喆,判府事李昌誼,以次進伏訖。鳳漢曰,昨日移時酬應,今日復爲臨門,聖體調攝,若何?上曰,一樣矣。進湯劑,上進御訖。鳳漢曰,昨日只臨於臣等,而今日則百僚同慶,感祝曷勝?向者亦仰達,而進宴,斷不可退行,快賜兪音,以副臣等之願焉。上曰,向以待年豐爲敎,麥秋若登,則予可受矣。致仁曰,麥秋豈有不登之理乎?鳳漢曰,臣等,非不知聖意之攸在,而日長漸熱,則行禮爲難,進行於春和之時則好矣。上曰,不過一二朔間,而三月則不可行禮,二月則非但急遽也。大臣之喪在殯,恐有愧於杜擧也。尙喆曰,杜擧爲今日臣子,則必請行矣。上曰,三陽雖開泰,蔀屋小民,尙未免飢,予心豈不愧恧乎?昌誼曰,年事雖歉,各其邑設賑,何妨於此禮乎?陽澤曰,若賜兪音,則滿庭百僚,相顧欣忭,和氣自發,時和歲豐,可占矣。上曰,過矣,豈其然乎?翼謩曰,人和則天和,天和則氣和,豈不歲豐乎?上曰,丙戌年則予不待卿等之請設行,而今則旣賜半兪,姑爲止之。鳳漢曰,凡外邑糶政,每患不均矣。今當開倉,大小中戶及虛戶漏戶,另加査實,各其守令,親執擧行,俾無虛實相蒙之弊,以爲實惠下究之地,何如?上曰,依爲之。鳳漢曰,婚姻以時,恩推掩骼,王政之所先,方當三陽,宜先此政,過時未婚,過時未葬者,京則各部査問,自賑廳顧助,外則各其守令,詳問顧助,以爲仁恩遍及之地,何如?上曰,所奏誠是,依爲之。尙喆曰,大享攝行時隷儀,則無承旨來參之例,而今日隷儀,承旨出來,問其曲折則以爲,向因特敎,令承旨往審,故今番亦果下直出來云,雖出做錯,有異常規,當該承旨,從重推考,何如?上曰,依爲之。以上出擧條行吏曹判書申晦曰,頃因大臣所奏,文臣中可合守令之人,留意儲養事,命下矣。臣曹當相議擧行,而至於蔭官,每於歲首,勿論京外,三品以上,各薦三人,啓下本曹,則本曹憑此而排擬,當初法意,非不美矣,而近來漸不如前,多不擇薦,事甚未安,此後另加,申飭,何如?上曰,依爲之。以上出擧條行戶曹判書趙雲逵曰,田稅裝發,自有定限,而近來紀綱解弛,各邑上納,率多愆期,臭載之患,無歲無之。又從以假監色,苟充定送,以致幻弄逋欠之弊,事之可駭,莫此爲甚。今年則稅船上來後,監色之實不實,當嚴査論罪,而各邑稅穀,爲趁期上納然後,來頭經用,可以支繼,毋論漕稅船,一依續典定限,使之卽爲裝運,而畿邑則續典中,元無裝載之限,此則解氷後,亦卽運納,無或遲滯抵罪之意。出擧條竝爲嚴飭,何如?上曰,依爲之。若有假監色苟充者,如昨年監色不爲乘船之事,當該守令,準期不敍。出擧條行禮曹判書具允明曰,殿下望八歲首,特開法筵,親講小學,聽聞攸及,莫不欣祝,此實四方興起作成之機也。外方童蒙,小學考講,前後朝家申飭,非不嚴明,每於四孟朔,各道報來形止,而近來此等事,類多解弛,恐爲文具之歸。此後則另飭守令,親自考講,其優等與居末之人,報于各其監營,自監營量宜賞罰,俾知勸懲,畢竟果有實效,則將爲裨補風敎之一端,以此,分付各道,使之着實擧行,何如?上曰,所奏是,另加,申飭。出擧條行副護軍具善復曰,禁營上番之卒,卽宿衛正軍,煙戶雜役勿侵,明有事目。且有年前嚴飭之傳敎,而近來外邑,不善擧行,各道兵使,亦不照察,非但煙役之混侵,使星往來排擺之役,任意使用云,聞極駭然,更爲申飭,若有如前之弊,則當該邑守令及當該兵使,自臣營,隨聞草記論責,何如?上曰,依爲之。出擧條行副護軍李章吾曰,軍餉事體不輕,而近來外邑,不有定式,或有風高後裝發,以致臭載之患,事極寒心,解氷後,卽爲輸納之意,出擧條嚴飭,何如?上曰,依爲之。出擧條執義洪檢,持平朴師崙曰,請還寢東呂·址淳等還配之命,更令王府,嚴鞫得情。措辭見上上曰,勿煩。又啓曰,請還寢定配罪人,者斤萬酌處之命,更令王府,嚴鞫得情,快伸王章。措辭見上上曰,昔年仰聞,若黃順中·金敏才者,多年爭執下敎,此則關係重者而若然。噫,彼者斤萬,其時雖爭,經歲斷斷,匪特過矣,每聞心酸,須望東郊,其勿復煩。又啓曰,請還寢定配罪人金柱泰減等之命。措辭見上上曰,此啓經年,其涉太過,勿爲更煩。又啓曰,新除授行大司憲趙明鼎,時在京畿衿川地,請斯速乘馹上來事,下諭。上曰,依啓。又啓曰,掌令安正仁,事當下諭,而旣在侍從之列,則不係於官職之有無,歲首賀班,宜卽來參,而終不上來,其在分義,極涉非矣,請掌令安正仁罷職。上曰,依啓。又曰,臣等,有區區所懷,敢此,仰達矣。邦慶無疆,寶算益隆,臣僚欣忭之忱,曷有其極?殿下四紀臨御,聖學高明,臣等,豈敢有仰勉者,而第伏念卽今萬事,莫過於保嗇聖躬,語其要則又莫先於喜怒之中節,動作之必愼,而日用事爲之間,或費辭氣而致煩惱,則甚非節宣涵養之道,亦有欠於大聖人中和之極工,伏願益加體念焉。上曰,所陳當留念焉。又所懷,實心實政,王政之大本,而祛文務實,卽聖上四十年苦心,然而近來文勝之弊日甚。此雖由於人心不古之致,而若其標率一世之方,唯在於人主之躬行,至於鎭浮囂抑躁競之道,亦在於賞罰好惡之必得其中,伏願益加三思,俾有上行下效之美焉。上曰,于今風習,予嘗慨焉。今日臺臣,求勉於其君,可不留意,而尙書所載,不過吁咈,君臣交勉,其亦一道,歲聿已更,亦宜體元,爾旣勉焉,予亦勉焉。自己丑年己丑日,滌其因循遲徊之心,精白一心,擧直錯枉,輔我暮政,爲諸臣祝焉。又啓曰,臣等,言議巽軟,不敢以臺閣自處,而飭敎之下,章皇登對,及其傳啓之際,伏承嚴敎,雖卽命寢,其在臺體,勢難晏然,請命遞斥臣職。上曰,又觀末梢,臺體則然,以此爲嫌,無乃太過,勿辭,亦勿退待。獻納李蓍廷,正言李益烍啓曰,請還寢鍾城府爲奴罪人天大酌處之命,依律處斷。措辭見上上曰,勿煩。蓍廷·益烍等所懷,元朝復樂,廟殿伸禮,大庭受賀,翌日臨講,此實吾東方無疆之休運也。然而聖心撝謙,猶戒太康,凡在瞻聆,孰不欽仰?矧今三陽回泰,萬品俱蘇,其在迓天休·順時令之道,無過於保嗇聖躬,而第伏念節宣之方,或失其宜,幸行之際,輒犯深夜,喜怒之發,有欠和平,賞罰之間,未免過中,恤荒之絲綸,每下於八域,而若保之實惠,未遍於蔀屋,此固對揚之失其道,而尤爲聖上之加勉處也。伏願毋曰帝堯之倦勤,益懋衛武之警省,益加愼攝,日新聖德,講究民隱,與物皆春,使一世咸囿於春臺熙皡之域焉。上曰,所奏雖是,暮年臨門,聯袂入侍,不爲官師相規,只勉其君,俄者坐席,不聞柏府勉飭乎?元朝臺臣,若是喑啞,其雖保嗇,予何望誰?慨然慨然。又啓曰,臣等,言議巽軟,本不合於言責重任,而謄傳故紙,草草陳啓,心竊愧恧,聖敎至嚴,誨責備至,臣何敢晏然於臺次乎?請遞斥臣職。上曰,旣承此敎,其何晏然?依啓。命書傳敎曰,頃者下敎之後,一臺不詣,故下問,則往事云,而莫知某事,乃聞,不過咳唾事也。以此爲嫌,其涉太過,其雖過矣。入侍引嫌,亦何不可,而飭勵之下,凝然不動,歲初紀綱之墜,來謙啓之,事之可駭,莫此爲甚,正言鄭來謙,特施不敍之典。命書傳敎曰,再昨政兵批,不過次堂擧行大臣置處耳。吏批亦有政稟,政事,當日爲之。藥房提調,持湯劑更爲入侍,都提調洪鳳漢,提調金時默進湯劑,上進御訖。上曰,上京守令入侍。坡州牧使李潤德,廣州府尹金致恭,麻田郡守吳道炯,加平郡守韓後裕進伏。上曰,以何事上來耶?潤德曰,歲新後,欲見老母而來矣。上曰,還上盡捧耶?潤德曰,新還則盡捧,舊還則督捧之際,有停捧之命,故半未捧矣。致恭曰,以軍務事,欲與廟堂面議上來矣。上曰,年事何如耶?致恭曰,稍實矣。道炯曰,亦有老母而來矣。後裕曰,臣亦有老母故來矣。上曰,還穀盡捧耶?道炯·後裕曰,畢捧於昨冬矣。上曰,其令今日下去,命退出。上曰,欲法堯·舜,當法祖宗,而於恤窮之政,捨三代而誰耶?今日臨門,誠是料表,四民可以懷保矣。仍命書傳敎曰,昔年癸巳,予年二十,以摠管寶劍,侍衛於此門。嗚呼,五十七年,年今七十六,御此門行此禮,此豈夢想攸料?噫,傳云,踐其位,行其禮,奏其樂,而今予以否德,踐其位,以否德,行其禮,以否德,奏其樂,豈徒南面自恧?仰陟降而悚然,綱紀之日墜,國勢之日嶪,生民之日窮,莫若今日,浮囂躁競,豈不曰痼弊?此亦第二件事。昔呂尙,勸周文以行四民之惠,文王不逾日而行焉,此大哉,聖人之政,而予則頃年其雖數次行焉,此不過爲觀瞻近文具,尙今思之,其自恧焉。雖然,鄒聖謂齊宣王,保民而王,莫之能禦,亞聖豈欺我哉?雖然,其若雜焉,此非仁政也。今日前期二日下敎,再明日非親行也,卽攝行也。亦過齋後,爲民祈年,爲民施恤,何作二件事?再明日當臨興化門,體周文之意,行恤四之政,其另飭京兆五部,另加精抄,俾無若前亂雜之弊,亦預爲,分付於該廳。命書傳敎曰,再明日興化門殿坐時,承史與惠廳堂郞,依前以時服入侍,侍衛與禁軍,亦以入直擧行,殿坐時刻,儀注置之,午後待下敎,只入正時,再明殿坐,三明香祗迎,皆由延化門行,以此分付。禮畢後,上還入大內,諸臣退出。
上在慶熙宮。停常參·經筵。
藥房都提調臣洪鳳漢,提調臣金時默,副提調臣嚴璘啓曰,昨日臨門朝參,向夕酬應,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣
中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍。
又下敎曰,頃者洪重孝上來云矣,若在則內局同爲入侍。
嚴璘啓曰,左承旨鄭昌聖,右副承旨朴弼逵,今日不爲仕進,卽爲牌招,何如?傳曰,允。
又啓曰,左尹徐命臣,除拜後過三日不爲出肅,依定式推考警責,仍卽牌招察任,何如?傳曰,允。
傳于具庠曰,昨日下敎備局四堂上,內局入侍,同爲入侍。
傳于具庠曰,內局入侍。
以承傳色,口傳下敎曰,禮房馳詣,進排官摘奸以奏。
又下敎曰,摘奸承旨,待下敎入侍。
又下敎曰,承旨房順房。
具庠啓曰,假注書權漢緯,身病猝重,勢難察任,今姑改差,何如?傳曰,允。
權漢緯改差,代以李祖源爲假注書。
李祖源在外,代以權偀爲假注書。
傳于具庠曰,爲政宦而坐二日耶?斯速催促。
傳于具庠曰,奉望八其君之臣子,敢如是乎?連爲催促。
具庠啓曰,吏曹判書申晦,參議洪趾海,依下敎來待矣。傳曰,參判亦爲催促入侍。
以承傳色,口傳下敎曰,今夜雖至明,見吏曹堂上然後,當爲就寢,參判從重推考催促。
傳于具庠曰,吏曹參判入來與否,知入。
具庠啓曰,吏曹參判鄭存謙,依下敎來待矣。傳曰,吏曹三堂上入侍。
有政。吏批,行判書申晦進,參判鄭存謙進,參議洪趾海進,同副承旨李普觀進。啓曰,大司諫今當差出,而擬望之人乏少,承旨及外任,竝擬,何如?傳曰,允。
以金漢耆爲大司成,洪樂命爲副提學,金魯鎭爲兵曹參知,洪秀輔爲司諫,姜始顯爲掌令,李恒祚爲掌令,李養遂爲獻納,李祉承·鄭彦暹爲正言,洪樂信爲東學敎授,吳鼎國爲監察,洪鳴漢爲氷庫別檢,具彩五爲洪原縣監,金光默爲大司諫,徐命臣爲藝文提學,副護軍柳東茂,今加資憲加資事承傳。
兵批,判書具善行進,參判兪彦民病,參議趙入直,參知未差,同副承旨李普觀進。啓曰,五衛將郭聖濟,昌慶宮衛將安祐,病難供職,俱爲呈狀乞遞,輪番之任,不可久曠,竝今姑改差,何如?傳曰,允。
以安宗大爲同知,李慶一爲僉知,吳載熙爲都摠經歷,邊景鎭爲文兼,李復元爲守門將,李晟爲尙州營將,李弘器爲忠州營將,鄭敏猷爲幕嶺萬戶,副護軍柳懋·鄭宅洙·李泰聖·邊慶遇·鄭與曾·李慶一·李行源·申景濬·任瑎單付,副司直兪彦述·韓必壽·李蓍廷單付,副司果李益烍單付。
李普觀,以備邊司言啓曰,會寧開市,旣已完畢,令承文院撰出回咨,別定禁軍騎撥,下送于義州府,使之傳給鳳凰城將處,以爲轉送燕京之地,何如?傳曰,允。
具庠,以義禁府言啓曰,全羅道靈巖郡楸子島圍籬安置罪人李謙彬,撤籬定配罪人洪一源,慶尙道巨濟府撤籬罪人申光緝,定配罪人尹冕東,蔚山府定配罪人趙鎭禎等放送事,命下矣。李謙彬撤籬,洪一源·申光緝·尹冕東·趙鎭禎竝放送事,分付各該道道臣之意,敢啓。傳曰,知道。
敎三道統制使李國賢書,王若曰,聽鼙思切,誰是當一面之才,授鉞寵隆,爰畀統三路之寄,奚待僉擧,惟簡予心,念玆南洋之巨防,實我東國之重鎭。豹纛專制於千里,設險之臺隍星羅,鯨波久晏於百年,備變之舸艦日朽,矧邇來凋弊之轉甚,顧此時控御之尤難。惟卿,氣度分明,胸襟沈整,系出潢派,恒思休戚之義同,業傳韜靲,咸推誠勤之世篤。歷三鎭而廉謹自守,摠五衛而威望彌彰,惟乃績屢奏於後前,故予意欲試於盤錯。玆授卿以三道統制使兼慶尙右道水軍節度使,卿其祗服恩命,勉殫良圖,壯鎖鑰於海門,宜如在桐閫之日,振紀律於戎壘,益恢鎭鏡營之規。於戲,繼莅舊邦,方喜西平之有子,罔俾殊俗,遽謂南徼之無人。故玆敎示,想宜知悉。弘文館修撰李秉鼎製進
己丑正月初六日午時,上御集慶堂。藥房入診,備局四堂上及行副司直洪重孝,同爲入侍時,都提調洪鳳漢,提調金時默,副提調嚴璘,假注書李萬軾,記事官柳德申·李師濂,戶曹判書趙雲逵,知敦寧鄭弘淳,行副司直洪麟漢,同敦寧趙曮,行副司直洪重孝,醫官許礈·李以楷·慶絢·金季良·玄處明·鄭允說·柳光翼·許溵,以次進伏訖。鳳漢曰,夜間,聖體調攝,若何?寢睡·水刺之節,亦何如?上曰,憊矣。禮房已來耶?璘曰,有待下敎入侍之命,故方待閤外矣。上曰,入侍。具庠承命入侍,上曰,進排官擧案讀奏,奏訖。鳳漢進湯劑,進御訖,請診。上曰,脈前,有先問之事,昨日政官,在闕違牌,事極殊常,故下問政院,政院之奏,亦糢糊矣,卿其知之乎?鳳漢曰,臣亦未克詳知,而似必有不得已事而然矣。因更請診,上許之。許礈診奏,脈候左右三部調均,滑體一樣矣。李以楷·柳光翼,次次診訖,所奏與礈同。上曰,提調監煎,醫官退去,仍爲更問。鳳漢曰,必有事矣,卿則似已聞之矣。鳳漢曰,似非無事,而臣未的知,故聖問之下,不敢臆對,然大體政席間起鬧之事,實非他人所可知也。上曰,予有可知之道矣。命璘書之曰,國綱寒心,故雖已下敎,蕭何繫囹圄,況冢宰?雖然,我國重者儀文,先下敎後問,欲處昨日在院承旨,莫知何事。今問大臣,亦不知焉,雖欲闊狹,焉可得也?雖然,崇品卿列,非重過,其宜參酌,況今日,非可問之日,事則殊常殊常。于今望八,其何泄泄,三堂竝放,令政院卽爲緘問,持緘辭以奏。仍曰,雖當戊申之變,予心晏然,而至於此等事,不勝紆鬱矣。右承旨出去,催促持緘以入,具庠先退。上曰,朴弼逵之不進何也?鳳漢曰,因右相之請推,難安而然矣。上曰,鄭昌聖之不進何也?璘曰,非病狀而晩到之致也。上曰,朴弼逵善人而無雜心矣。命璘書之曰,昨日入侍,明當殿坐,非應頉則其宜仕進,而知申替直,至於請牌,豈昨日臨門飭勵之意乎?其中朴弼逵中官,亦欲下敎,事勢固然,傳旨循例踏下。鄭昌聖其雖承牌,事體萬萬不然,施以不敍之典,殿坐在明,承旨不可不備,同副承旨所奏,其涉糢糊,處分,其後更問伴直承旨,其答亦然,非徒承旨,相臣亦不知,同副承旨處分過矣。勿遞仍任,一承旨代,前承旨金龜柱除授,一體牌招察任,房順房。仍曰,承旨隷儀下直時,中官若稟之,則予決不當循例下答,而近來中官之事,疎忽如此,不可不,申飭矣。命璘書之曰,昨日承旨隷儀下直,其雖錯矣,下直若奏,當有下敎,而循例誤答,可謂一事兩錯。新進中官,其雖不察,當該承傳色,其若擧職,豈有是事?大抵此類,頭帽雲角,則一任其便,不飭少輩,其若飭,宜先乎首,昨日入直行首承傳色,亦施不敍之典。仍曰,近來癌症頗甚矣。鳳漢曰,令內局造省以入好矣。上曰,唯。今年藏杖矣。鳳漢曰,此亦差勝之效,群情萬幸,近來世孫宮氣候,何如?上曰,安過矣。上曰,予不知八方,世孫尤何知之?今番葛藤,不自申晦生耶?鳳漢曰,雖非自晦,三堂之中,一若處分,晦豈獨安乎?上曰,鄭存謙似非露圭角之人矣。鳳漢曰,然。稍異於年位之高者矣。上曰,宣傳官一員入侍。入侍,命往審社壇外,仍命備局四堂入侍,四堂進前,下詢曰,已爲了當乎?雲逵曰,爛漫消詳之,故了當尙遠矣。上曰,何難之有?鳳漢曰,京外往復爛漫消詳然後,方可了當之事也。上曰,然則四堂退去消詳,雲逵等退出。上曰,彼必善爲之。鳳漢曰,然矣。上曰,洪重孝進前,重孝進伏。上曰,昨年告歸,予甚悵然,問卿子,知卿來,所當召見,而近年歲時,卿每上來云,今年尤自別矣。卿旣上來,以卿爲國之心,必須留京。重孝曰,事君無狀,待罪法曹,遭言罔極,還鄕縮伏,恭俟譴何,然當此歲時,慶喜之心,異於前年。且聞有受賀之擧,來伏城外,雖不敢參班,縟儀旣成之後,事當卽還,而狗馬之疾,適此淹留,入侍有命,非以職事之召,故敢此冒沒登筵矣。聖敎至此,感泣無地,敢不奉承乎?上曰,其言好矣。此正是聚會諸臣在京之時也。鳳漢曰,然矣。重孝先退,上曰,彼年幾何?鳳漢曰,六十二矣。上曰,彼重臣少時之事,予則以謂固執矣。及今見之,非固執,乃鄕闇也,洪秀輔無鄕闇矣。鳳漢曰,秀輔登第於重孝出世之後,聞見頗廣,故無鄕闇矣。命璘,讀統制使敎文及老人單子·京外守令邊將薦單及諸道狀聞未了。上曰,藥房提調,持湯劑更爲入侍。藥房再進湯劑,進御訖,鳳漢先退,璘讀至萊伯待罪狀。上曰,馬島之貧,特甚云矣。璘曰,皇明時,嚴禁浙商,而以其大利,故潛商不能禁,馬島所納之椒礬,皆以潛商貿來矣。自雍正間,利其收稅,許通往來,四十年來,浙商之見欺於倭,破産者多。故浙船之不到長畸已數年,以此椒礬絶種,於馬島丁亥條八送使中三送使,昨春始爲出來,而空手之故,尙今不得行進上宴,昨年條八送使,則全數不來,此是於古未有之事。且聞島主平義暢,與舊島主義蕃,互相傾陷,殫竭財力,以此貧匱云,雖未的然,而島貧則蓋甚矣。上曰,倭獻回禮,爲渠大利,則必非無故不出來,而今則如此,可知其貧之實也。仍命領議政入侍。出榻敎鳳漢進伏,上曰,此狀何以處之乎?鳳漢曰,臣亦略聞事情,甚難處矣。璘曰,自前朝令,或不能行於彼人,則自本府責諭而已。旣無笞橽之路,亦無驅逐之勢,而朝家則以罪責萊伯及任譯,知爲警動彼人之策,然此實適中彼人之奸謀也。萊伯及任譯,一番被罪之後,彼又跳踉,如前之爲,則朝廷亦難其連爲加罪於後來之萊伯,不得不從彼之願,以爲無事之道,考之前事,箇箇如此。此不過徒損國體,自今以後,若有難處之端,萊伯雖有可遞之事,勿遞仍之,以不得防塞,則重處之意,俱爲嚴飭,使見在之官,必了其事然後,可折彼人之奸謀矣。倭人若聞萊伯,因邊事被罪,則莫不欣動曰,吾事可成,豈不絶痛乎?向來姜必履,逐送告訃差倭時,譯官崔鶴齡,入館相爭四五十日,則差倭問曰,在前如此相持之時,例有禁府羅將下來之消息,今何不然云?渠輩眞情,盡露於此也。今此進上之遲滯,雖甚可駭,只由其貧,似無他情,今雖極力責諭,亦恐無益。且其所獻之物,得之,不足以裕國,以利害言之,彼旣無獻,我亦無給,其所遲滯,害在於渠,在朝廷之道,不必徵督,徐觀動靜,似合事宜矣。鳳漢曰,知申所達,事理誠然矣。狀啓旣不請廟堂之稟處,當自禮曹回啓,而以今姑安徐,各別責諭,後勿如是之意回啓,則似好矣。若以全然置之爲難,則任譯輩,使營門治罪,亦似無妨,所謂治罪,不過査公罪,而於彼人,則似或略有警動矣。璘曰,彼人視任譯爲王人,而以衣冠之人,每不免受棍於各營之故,反致輕侮,若是大段可罪之事,則或竄或誅,俱無不可,而如此處分,恐不必爲之矣。上曰,彼人尊待譯官云矣。命璘書之曰,此乃彼我國交隣之事,於彼,不過守舊例,於我,亦不過信交隣,朝廷設置萊伯,意在於何?今者狀聞,大違前規,幺麽等事,邊臣何不周旋?有此狀聞,朝廷亦何指揮?此狀聞下送,當該萊伯,從重推考。仍問鳳漢曰,如此處置,何如?鳳漢曰,好矣。萊伯待罪,任譯請治,自歸消融也。上曰,然矣。仍問緘辭何如是寥寥乎?命璘書之曰,下敎已久,尙無緘答,此則國綱攸係,當該承旨,從重推考,其令申飭,來于闕外公廨,卽爲書納。璘曰,本院方有未詳之事,敢此仰達,祈穀祭齋戒,不載續典,故眩於奉行矣。上曰,祈穀重祀,豈無齋戒?曾有受敎,而不載續典,誠異矣。命璘書之曰,祈穀祭,命遣大臣,又用齋戒,卽癸亥受敎,而今聞不載續大典,故眩於奉行云,大不然矣。此不過續大典撰輯時遺漏者,莫重受敎遵行乎?以不載續典,窒礙乎?自今依癸亥受敎遵行,此爲民重事,載於政院故事,仍命摘奸宣傳官入侍。出榻敎宣傳官李東燁進伏,奏以社稷墻外俱潔矣。上曰,宣傳官退去,緘答連爲催促,上聞呼聲喧騰曰,具庠迫阨矣。以此緘答,如彼催督也,近來彈駁,實無倫脊,而趙明鼎何謂慘駁?鳳漢曰,比於逆豎矣。上曰,金致良,亦受此目矣。仍命右承旨,持吏堂緘辭入侍。出榻敎具庠進伏,上曰,緘辭讀之,讀訖。上曰,此事專由於參判也。命庠書之曰,噫,望八臨門,特命開政,爲今臣子者,焉敢若此?昔之高允,爲太武之臣,慷慨不欺君。噫,此三堂,予若循例備位則已,不然,望八暮年,不聞則已,豈忍苟且彌縫?今覽三緘答,予雖衰矣,何敢逃於予?卽鄭存謙也。判書·參議,若是緘答,予則曰,是參判緘答,極爲可駭,此緘答勿施,卽令更爲書納。鳳漢曰,此等事,鎭之好矣。璘曰,通塞之間,言議之不一,無或怪也,不必如是矣。庠曰,若欲更問,則國體損矣。以三緘答觀之,此不過政注間言議參差之事,旣不出人姓名,則只此緘答之外,別無更問之端,而自上如是,則徒有傷人之慮也。傷人損體之事,殿下何必爲之乎?上勵聲曰,承旨推考,速爲分付,此事必由於應敎望矣。鳳漢曰,未能的知也。庠退出,上起坐曰,起坐甚難,而如此之事,不得不起矣。再令緘答,雖傷五六人,亦何恤哉?此乃政官處分關頭,銓長與原任,無掣礙之端耶?鳳漢曰,雖左相,元無相礙之事矣。上曰,同副承旨,追省記入直。出榻敎仍爲下詢曰,李普觀不爲才操乎?鳳漢曰,然矣。獨立已見,故不爲浮議所動,亦未嘗屈於人也。此眞有所不爲之人,而且多讀書矣。上曰,然矣。仍曰,銓長欲爲之事,亞堂阻搪乎?亞堂欲爲之事,銓長不從乎?鳳漢曰,此亦未能知也。上曰,具庠以緘答催促,頻頻出入矣。仍曰,庠之爲人,善且解事,眞難得也。鳳漢曰,乃父之子,如是解事,具允鈺亦是好人,後進實不草草矣。上曰,與仁陽君家爲代矣。鳳漢曰,然矣。上曰,催促捧緘,仍問璘曰,倭館,何如?璘曰,制作異於我國院宇也。昔年倭館近處,有閭閻,通往來之故,故判書權以鎭,重城設門,撤去九十餘戶矣。上曰,以鎭難人也,有力量矣。鳳漢曰,以善爲戶判稱云矣。上曰,緘辭催促,開陽門仍留。仍曰,吏判望悶矣,鄭宲在京乎?鳳漢曰,今日下直矣。上曰,爲人潔矣,故相之孫,不言中尤貴矣。鳳漢曰,然矣。上曰,大司成通淸然後,爲吏議,而薇垣長爲大司成階梯乎?鳳漢曰,然矣。上曰,右承旨持吏曹參判緘辭,更爲入侍。出榻敎庠讀奏緘辭。上曰,其供善爲,而初非塞人之事,從此可謂都無事矣。鳳漢曰,幸矣。上曰,領相與承旨,或恐傷人,故請勿更問,今覽供辭,非通塞,卽通淸早晩也。庠曰,傷人損體,臣實憂之,縷縷請止,而今覽供辭,誠如聖敎,不過早晩之爭也。政注可否,亦非異事,況本無可否之事,而聖心渙釋,在國體豈不多幸乎?上曰,今日新得三政官也。鳳漢曰,申飭行公,則都無事矣。上曰,當勉飭矣。鳳漢及璘先退,上曰,參判之意,初不欲通淸耶?庠曰,以緘答觀之,從容停當,欲待後政也。上曰,本情如此,而仍下處分,則吏參亦豈不曖昧乎?今則消融好矣。上曰,若不如此,則人必致疑,而今則亞銓快脫矣。庠曰,外間之疑不疑勿論,聖心渙釋,此爲朝廷之幸矣。上曰,吏曹三堂入侍。出榻敎仍命小退,罷漏後更命入侍。申晦·鄭存謙·洪趾海進伏,上曰,予過昨年,復見今日,歲初行禮,受賀正門,卿等雖曰國慶,予心如何?卿等若以國慶知之,則其宜同寅協恭,一心事我,而開政命下,在闕違牌,實是夢外,問承宣不知,問領相不知,事極殊常。南寇北寇,予當不動,而如此之事,不勝紆鬱,竝令緘問,破其依俙也。吏判事予年久,參判亦多年任使,而參議奉賀之子,豈有他心?三堂竝入,其心誠爲可嘉,而待卿等不寐,更漏將畢,倚門而睡,致使卿等,久待於閤外也。卿等自此都無事,卽爲開政。晦曰,奉職無狀,見輕儕流,臣何抗顔?聖敎至此,亦不敢更達。存謙曰,緣臣無狀,再次緘辭,過煩聖慮,惶悚無地,豈不欲卽爲入侍,而前事勿論,長僚緘答不韙,受侮之語,難安如何?今雖强爲入侍,官職去就,初非可論,承此下敎,無以爲達。趾海曰,半日就理,卽侍前席,縷縷下敎,至及臣父,感泣無地,臣別無辭。上曰,參判過矣。自此以後,杯酒釋憾,勿爲引嫌,卿等事予,宜同老親,今不開政,朝鮮豈有臣分?庠曰,聞此下敎,必爲感動矣。晦·存謙·趾海,開政先退。上曰,今日事好矣。庠曰,朝廷百事善解,則臣實喜之矣。上曰,吏曹堂上,持望筒入侍出榻敎兵判亦不爲開政耶?知奏,奏以兵判一體開政。上曰,兵判持望筒入侍。出榻敎吏曹三堂,持望筒入侍,受點訖。庠寶啓請,上曰,當下政廳矣。庠啓吏曹三堂下直,上曰,知道。具善行持望筒入侍,受點訖。庠啓兵判下直,上曰,知道。仍命庠書之曰,此時民事方殷,今日新除守令,其令當日辭朝,退出。
上在慶熙宮。停常參·經筵。
夜自一更至四更,月暈,廻火星。
藥房都提調臣洪鳳漢,提調臣金時默,副提調臣嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
洪錀啓曰,行大司憲趙明鼎在外,執義洪檢呈辭,姜始顯·李恒祚在外,持平朴師崙呈辭,金文淳未署經,今日以監察茶時之意,敢啓。傳曰,知道。
備忘記,每年歲饌,卽是前例,而今者此政,昔周呂尙,勸於文王,卽日施惠,豈效周文?昔年澤水齋命圖,卽此也,而負米携錢,其像若覩,頃年先行此政於弘化門留詩樓中,今年七十有六,復行此政於興化門,誠是千千萬萬料表,雖行此禮,豈若周文之實政?冞切歉然,與世孫臨門,凡諸等事,井井齊齊,以示予望八施惠裕昆之意。
鄭厚謙啓曰,今日入直內三廳,武兼禁軍及軍兵等,當爲中日習射,而殿坐相値,不得爲之之意,敢啓。傳曰,知道。
以承傳色,口傳下敎曰,恤民後,有下問者,貢市人盡爲待令。
又下敎曰,今日賜米百姓時,世孫當侍坐。入直春坊官員,同爲待令。
又下敎曰,先呈已入乎?不門某時限,下敎時捧券。
殿坐罷後,政院·王堂·藥房口傳問安。答曰,知道。
王世孫侍坐罷後,政院·玉堂口傳問安。答曰,知道。
備忘記,應題製進領事豹皮·紗帽·耳掩一部,知經筵·參贊官三員,各紙三卷·筆五枝·墨三笏,儒臣二,記事官三,各紙二卷·筆三枝·墨二笏賜給。
承傳色,金景佑不敍傳旨,傳于具庠曰,置之。
忠淸監司李惟秀狀啓,石城居良人嚴千行等渰死事,傳于金龜柱曰,令本道恤典擧行。
具庠,以承文院官員,以都提調意啓曰,淸曆齎官之回,三水·江界兩處,犯越人緩決咨文二道帶來矣。回咨依例撰出,正書安寶後,定禁軍馳驛,下送于灣府,使之傳給鳳城將處,以爲轉送北京之地,何如?
具庠,以吏曹言啓曰,宗廟春享大祭大祝前校理李澤遂塡差矣。時無職名,令該曹口傳付軍職,何如?傳曰,允。
鄭厚謙,以兵曹言啓曰,本曹佐郞尹長烈,身病猝重,累度呈狀乞遞,宿衛之任,不可久曠,今姑改差,何如?傳曰,允。
兵曹口傳政事,副司果李澤遂。
己丑正月初七日午時,上御興化門。殿坐入侍時,行都承旨嚴璘,左承旨金龜柱,右承旨具庠,左副承旨鄭厚謙,右副承旨洪錀,同副承旨李普觀,假注書李萬軾·權偀,記事官柳德申·李師濂,以次侍立。上具翼善冠·袞龍袍,乘步輿出通陽門住輿。上曰,年年已行者,望八何欺?今日恤民後,德裕堂當圓點,儒生人日製述試官,右相·吏判·鄭存謙·洪趾海·李在簡入直兩儒臣爲之。承旨只同副承旨入侍。出傳敎仍詣興化門後,命龜柱,讀五部四民單子訖。上曰,戶房及惠堂看審,各以三斗米分給。上曰,其中懸鶉者,竝令戶曹給衣,兒童則皆令漢城府扶送。藥房持湯劑入侍,都提調洪鳳漢,提調金時默進伏。鳳漢曰,昨日達夜酬應,聖體若何?上曰,一樣矣。進御湯劑訖,上曰,診候則置之,藥房先退。上曰,尤甚邑民,有上來者招入,金化流民一人招待。上曰,汝邑設賑,而能無離散之民乎?流民曰,十月離鄕,故不能知矣。上曰,此時民事方殷,今日政新除守令,其令當日辭朝。出傳敎今日下直守令入侍。出榻敎上曰,貢市人竝招入,各陳弊瘼。長木市人曰,樂昌君家材木價三百兩,尙今不償,故將至破廛矣。上曰,洛昌君家所負長木廛債錢三百兩,令該曹問于本家,代酬,可也。出擧條白木廛人曰,龍洞宮有四百兩未收矣。上曰,龍洞宮白木廛外上四百兩,令該曹酬給。上曰,大臣入侍。領議政洪鳳漢,左議政金陽澤,右議政金尙喆,以次進伏訖。陽澤曰,連日酬應,聖體若何?尙喆曰,昨夜酬應,今日殿坐,聖體若何?上曰,昨夜以銓堂事,苦惱度夜矣。藥房提調,持湯劑更爲入侍,時默進伏,上進御訖,提調先退。上曰,卿等聞吏堂處置乎?陽澤曰,聞之矣。上曰,昨夜强行,今日不參。噫,望八其君,其猶强坐,焉敢若此?鄭存謙旣已重推,更加嚴飭,其令卽爲入侍。出傳敎上曰,惠民倉事,卿等必善爲之矣。僉曰,各道民穀數,報來然後,隨其多少,可定節目也。上曰,然則統營所用必減矣。陽澤曰,待其本道狀來後,當爲闊狹矣。上曰,各道監兵營,若曰,減其所用云爾,則望八旣不苦乎?僉曰,不然。石數則自如矣。鳳漢曰,議藥同參鄭允協,聞已闋服,還屬本院,口傳付軍職,冠帶常仕,何如?上曰,依爲之。出擧條陽澤曰,今曉社稷祈穀祭行禮時,雨雪交下,而壇所油遮日,弊破短小,不能掩蔽,處處滲漏,至有祝幣沾濕之境,事體極爲未安。典設司當該進排官,拿問處之,何如?上曰,依爲之。出擧條尙喆曰,臣差大祭獻官,明日受香,而又有試官之命,何以爲之?上曰,右相爲獻官,其代,韓判府事爲之。時刻,待下敎只入正時。出傳敎命持來祭報府,具庠讀訖。上曰,守令入侍置之。仍還大內。
己丑正月初七日酉時,上御德游堂。人日製入侍時,命官韓翼謩,試官申晦·鄭存謙·洪趾海·李在簡·李得臣·趙載俊,同副承旨李普觀,假注書李萬軾·權偀,記事官柳德申·李師濂,以次進伏訖。命讀儒生擧案。上曰,申敬日入來乎?申晦曰,已作故矣。上曰,今於圓點,試士申敬日不參,故下問,已作故云,愴心曷喩?其令該曹,特爲恤典擧行,其子待闋服,卽爲調用。出傳敎上起立殿端,誨諭多士。上曰,李明吾進前。明吾進階下,上曰,今番亦爲入來,支離矣,第須努力也。上曰,洪宗益誰也?在簡曰,洪宗藎之兄也。上曰,予之今日行此,汝父之功也。命取松節茶來,令宗益進至中階。上曰,南溟學進前。溟學進階下,上曰,鍾城生員南溟學,以北道儒生,特命調用,今以蔭官應製,故有下敎,其答純實,特爲奉事調用。出傳敎命呼名頒紙,而庭燎不明。上曰,莫重親臨試士,不爲待令炬子,其亦駭然,該曹堂上,從重推考。出傳敎呼名時,或有不應者,上曰,莫重圓點科,呼不者夥然,事之可駭,莫此爲甚,不參儒生,竝限三年停擧。出傳敎上曰,吏參違牌非矣,吏判則苦心矣,其日通淸,亦苦心也。薇垣通淸後,國子長階梯乎?申晦曰,然矣。仍還入大內。
己丑正月初七日五更二點,上御集慶堂。科次入侍時,試官韓翼謩·申晦·鄭存謙·洪趾海·李在簡·李得臣·趙載俊,同副承旨李普觀,假注書權偀,記事官柳德申·李師濂,以次進伏訖。仍科次,至天明考訖。上曰,被抄者幾人乎?翼謩曰,欲揀三四人矣。上曰,三人,可也。科作有批點乎?翼謩曰,無矣。旣是三中壯元,則不可無一句批點也。仍命讀合考榜,翼謩曰,皆是能文之人,表題故然矣。上曰,居首生員李夔,直赴殿試,之次生員李商鳳,生員朴吉源,各給二分。出傳敎上曰,入格儒生來待。出榻敎上曰,雖是飭勵之意,今當歲初停擧,特爲分揀。諸臣以次退出。
上在慶熙宮。停常參·經筵。
夜一更二更,月暈。
申時酉時,日暈。藥房都提調臣洪鳳漢,提調臣金時默,副提調臣嚴璘啓曰,昨日正門,施恤民之政,便殿行試士之擧,終日酬應,侵夜乃罷,伏未審此時,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。世孫宮氣候,何如?臣等,不任區區憂慮,敢來問安,竝此仰稟。答曰,知道。氣則一樣。世孫氣候亦一樣,明日入侍宜矣。
以承傳色,口傳下敎曰,湯劑入之,茶亦入之。
中宮殿·惠嬪宮,藥房口傳問安。答曰,知道。
洪錀啓曰,行大司憲趙明鼎在外,執義洪檢呈辭,掌令姜始顯未肅拜,李恒祚在外,持平朴師崙呈辭,金文淳未署經,今日以監察茶時之意,敢啓。傳曰,知道。
香祗迎罷後,政院·玉堂·藥房口傳問安。答曰,知道。
以承傳色,口傳下敎曰,昨日魚必溟入來,有職無職,知入。
備忘記,昔年十六歲,爲本院都提擧之年,逢回甲坐此院,誠是料表。今日入直本院郞廳,特爲陞六,以表予慕昔之意。
備忘記,人生七十古來稀,況八十乎?魚必溟承傳已久,而尙在靑衿,南冥學昨已右職下敎,今日陞六命下人,卽爲陞六,南冥學其代陞敍,南冥學,代魚必溟爲參奉,今日內卽爲擧行。
以承傳色,口傳下敎曰,公然作散則,如何?如有當品守令之窠,卽爲口傳擬入,若無之,雖虛司果,亦付之。
李普觀啓曰,入格儒生,依下敎來待矣。傳曰,入侍。
兵曹口傳政事,副護軍鄭允協。
己丑正月初八日辰時,上御延和門外。香祗迎入侍時,行都承旨嚴璘,左承旨金龜柱,右承旨具庠,左副承旨鄭厚謙,右副承旨洪錀,同副承旨李普觀,假注書李萬軾·權偀,記事官柳德申·李師濂,以次侍立訖。上具翼善冠·衮龍袍,詣延和門外,祗香後,仍步詣興化門乘輿。藥房都提調洪鳳漢,提調金時默,持湯劑進伏,上進御訖。鳳漢曰,步履隨詣此,伏爲憫,而自後瞻望,步履甚輕,實爲伏喜矣。上曰,今來上坐,稍憊矣。上曰,禮房承旨,馳詣太廟,奉審以來。具庠馳去,回蹕仍御司饔院,命該郞入侍,奉事鄭日煥進伏。上曰,與興恩爲幾寸親乎?金龜柱曰,五寸也。仍命奉出先生案,命嚴璘,讀奏己丑四月十二日授都提調狀。又讀稧屛座目廚院完議訖。上曰,一本謄出,別爲完議,依舊封付壁嚴飭。具庠奉審還,讀奏祭物單子及擧案。藥房提調持湯劑更爲入侍,都提調洪鳳漢,提調金時默進伏,上進御湯劑訖。上曰,入格儒生待令則入侍。李商鳳先到進伏,上曰,誦奏科作。誦訖,上曰,善誦矣。仍還大內。
己丑正月初八日申時,上御集慶堂。入格儒生入侍時,儒生李夔·朴吉源,同副承旨李普觀,假注書權偀,記事官柳德申·李師濂,以次進伏訖。上曰,壯元高聲誦奏。夔誦訖,上曰,汝善誦矣,汝爲誰之族乎?夔曰,故密善君格,臣之祖也。上曰,汝然矣?命先退。朴吉源又誦奏,上曰,觀其誦而可知多讀書矣。退出。
上在慶熙宮。停常參·經筵。
藥房都提調臣洪鳳漢,提調臣金時默,副提調臣嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣,而昨日已入侍,明日入侍宜矣。
以承傳色,口傳下敎曰,建功入之,茶亦入之。
中宮殿·惠嬪宮,藥房口傳問安。答曰,知道。
洪錀啓曰,憲府連日監察茶時,諫院闕啓,俱涉未安。除在外·未署經外,未肅拜不爲行公人員,竝卽牌招,何如?傳曰,允。
傳于鄭厚謙曰,明日次對,進定於今日,畿伯同爲入侍,盡會後,午後入侍。
鄭厚謙啓曰,今日次對爲之事,命下矣。諫院無進參之員,大司諫金光默,卽爲牌招,以爲入侍之地,何如?傳曰,允。
以承傳色,口傳下敎曰,此後待窠,卽爲懸註調用。
又下敎曰,魚必溟除拜有意,卽令謝恩,次對同爲入侍。
傳于鄭厚謙曰,大臣·備局堂上,引見。
以全羅監司金相翊狀啓,務安等官夢灘里居朴厚才等渰死事。傳于洪錀曰,令本道恤典擧行。
嚴璘,以吏曹言啓曰,司饔院奉事鄭日煥陞六事,命下矣。當爲擧行,而本曹時無六品窠,送西陞六後,次次單付以入之意,敢啓。傳曰,知道。
己丑正月初九日午時,上御集慶堂。大臣·備局堂上·畿伯,同爲入侍,顯陵參奉,追後入侍時,領議政洪鳳漢,左議政金陽澤,右議政金尙喆,戶曹判書趙雲逵,行司直李思觀,兵曹判書具善行,行副司直洪麟漢,判尹金時默,行副護軍具善復·李章吾,戶曹參判李潭,工曹參判閔百興,京畿監司金華鎭,副校理〈?〉,掌令姜始顯,參奉魚必溟,左副承旨鄭厚謙,假注書權偀,事變假注書金景行,記事官柳德申·李師濂,以次進伏訖。鳳漢曰,自初吉至今日,連爲勞動,聖體何如?上曰,一樣矣。鳳漢曰,先進湯劑,何如?上曰,蔘苓茶代入。鳳漢曰,此摠戎使金時默,守禦使李思觀,黃海兵使尹泰淵,今春習操,取稟狀啓也。諸道習操,一體停止事,旣已下敎,此亦自在停止之中矣。上曰,依爲之。出擧條上曰,備堂所議者何事?趙雲逵·洪麟漢進伏曰,民穀數先知然後,可以定式故然矣。上曰,畿伯奏民穀形便。華鎭進伏曰,畿邑則穀小之邑多矣。穀多邑只四五處,遠地轉移,則民必怨矣。鳳漢曰,此不過均穀之意也。尙喆曰,關西小鎭還上,多至幾千石,量宜減省,則爲惠不啻減布也。陽澤曰,換穀,必有縮矣。鳳漢曰,減於山則伸於海也,不必爲慮也。上曰,恐或撓民,務從順便,可也。華鎭曰,本道尤甚邑中切急之類,今方次第賙救,而空名帖雖蒙優劃,姑未及作穀,臣營所管穀物,亦於當賑邑,或無留儲之可以取用者矣。在前如此之時,就該邑留庫,勿論某樣穀,亦有推移先用之事,今亦依此例擧行,事甚便好,下詢大臣而處之,何如?上曰,大臣之意,何如?鳳漢曰,此不過從便換用者,而多不至千餘石,依前許施無妨矣。上曰,依爲之。出擧條雲逵曰,洛昌君家債錢,自該曹償給事有命,而此無前例,何以爲之乎?鳳漢曰,不可許也。上曰,予欲除民弊故然矣。陽澤曰,雖出敦宗之聖意,而國體則不然也。尙喆曰,分債則蕩減,可也,而此則李益炡必不知也。鳳漢曰,直爲除給洛昌君家好矣。上曰,此好矣。藥房副提調嚴璘持蔘苓茶入侍,上進御訖。鳳漢曰,今年何年?卽四百年初有之年也。二月之宴,不可不許矣。上曰,外宴則猶可許,而內宴則不可受矣。鳳漢曰,今者所請,只懇其速也,人子之心,父母何異?上曰,杜擧有譏矣。陽澤曰,杜擧事不當也。尙喆曰,頃已蒙許,今日之請,卽月日遲速也。上曰,五月豈遠乎?乙酉丙戌,亦已行之矣。陽澤曰,儀文不備矣。上曰,予臥酬次對,而若是困苦乎?鳳漢曰,十二室奉審,昨日迎香,步履如前矣。陽澤曰,日日勞動,少無倦疲,豈非擧國之慶也?鳳漢曰,聖躬無老人之態也。上命三相,細審玉體訖。僉曰,極其敷腴矣。上曰,麥登後當爲之,而福酒松節外無名矣,當用何酒乎?鳳漢曰,松節亦無妨矣。僉曰,此則節目間事,而惟望二月內定行矣。上曰,止之。具善行曰,臣待罪西閫時,五防營都試設行後,封啓矣。臣今待罪本兵,則回啓一事,臣不敢自當,聞有次堂擧行之例,惶恐敢逹。上曰,依爲之。出擧條尙喆曰,日月未定,何敢更奏他語,而受國厚恩,致位至此,無一分報效,乞賜西樞散秩焉?上曰,此何言耶?鳳漢曰,釋負之心,臣等,亦何異乎?陽澤曰,固欲同請,而右相旣發端,臣不仰懇,而辭免極是意外矣。上曰,左相言是也,此時非如此之時也。尙喆曰,非爲身計也。如有一半分見機之事而請免,則是負殿下也。上曰,其止之。尙喆曰,聖敎至此,當限筋力爲之矣。上曰,猶有餘意也。上曰,心則貴矣,齮齕者多,故如是矣。鳳漢曰,無此慮也。上曰,大臣之中,無弊之相,卽左相與韓判府,而李判府亦善爲之矣。觀今世道,右相請免,似無怪矣。尙喆曰,李圭煒,事之實,非矯情也,臣若有言而發明,則無狀矣。遭彈人,則臣與李昌壽從仕,而臺臣則尙今棄置,極爲可悶矣。姜始顯進伏曰,請還寢定配罪人者斤萬酌處之命,更令王府,嚴鞫得情,快伸王章。上曰,頃者朝參時下敎,予豈抑揚?者斤萬其白放,爭執,可也。噫,可問者何事?爲今臣子,頃日望東之敎,臺臣不無聽瑩,予今詳諭,豈特予思?今貳極問者何事?奚徒今日臣子之所不忍,旣承其批,今何復爭,豈云酸鼻?事體萬萬不然,亟停勿煩。出擧條始顯曰,請還寢東呂·址淳還配之命,更令王府,嚴鞫得情。上曰,勿煩。出擧條始顯曰,請還寢定配罪人金柱泰減等之命。上曰,此啓經年,亦涉過矣,其勿復煩。出擧條始顯曰,吏郞之持筆者,手書草望,則某某排擬,豈敢曰不知,而咫尺詢問之下,終不直對,其在告君以實之道,極爲可駭,請吏曹當該郞廳,罷職不敍。上曰,依啓。出擧條始顯曰,尹光纘·趙載敏,敍用命下之日,必有入侍承宣,而默默無一言而退,設置喉院之意,果安在哉?其後三司之臣,竝被不言之罪,則當日承宣,獨不可幸逭,請伊日入侍承宣罷職,上曰,其章旣下送,藩任亦體重,事雖誠難,旣啓之後,豈可相持?依啓。出擧條始顯曰,前大司諫朴盛源之論前吏判也。强引不當引之言,以斥之,而七字之目,尤不襯合於兩重臣,而其指意,有若常漢强辱者然,淸朝臺閣之上,豈有如許風習耶?請前大司諫朴盛源罷職。上曰,依啓。出擧條始顯曰,平安兵使李邦綏之曾任海閫時,巡操後,賞給軍兵時,減例略給,三軍怨諮,別隊馬兵點馬時,徵錢之說,別備銀子,輕價分邊,而以無爲有,瞞報備局之說,狼藉道路,西塞重鑰,南塘巨役,豈可輕畀?請平安兵使李邦綏罷職,而點馬徵錢,別備虛錄,亦令備局査處焉。上曰,果若所奏,其涉無狀,遠外風聞,似難準信,其何循例依啓?使人置諸䵝䵢,令該府處之,虛錄事,邊將其猶檢飭,況帥臣乎?此非交承者可問,特遣宣傳官,摘奸以來,至於徵錢事,身爲閫帥,豈爲此等鄙細之事,設或是事,非堂堂朝廷可問,勿問。出擧條始顯曰,今日次對,不參備堂,實病外,請竝從重推考。上曰,依啓。出擧條始顯曰,新除授掌令李恒祚,時在京畿道通津地,司諫院司諫洪秀輔,時在江原道原州地,正言李祉承,時在全羅道順天地,正言鄭彦暹,時在京畿陽川地,請竝斯速乘馹上來事,下諭。上曰,依啓。近者侍從臣之稱在外,事體寒心,豈可循例?下諭,李恒祚·鄭彦暹,先遞差後拿處。出擧條始顯曰,臣逖違之餘,數次登筵,臣之榮幸極矣,而伏見殿下,不計寒冷,或臨門殿坐,聖上志在宗國軍民,臣庶莫不感仰,而第伏念,聖志不衰,而寶算彌高,血氣不若春秋鼎盛之時,其在群下之情,豈不焦迫乎?伏願更加三思,益軫保嗇之方焉。上曰,心雖在也,勉戒則是體念焉。出擧條始顯曰,臣之事君,猶子之事父,臣子愛日之情,一日遲延,豈不悶迫哉?請勉從群下之請焉。上曰,此雖輿情,大臣之請,予則曰過矣,今者臺請,其曰不然也。出擧條始顯曰,臣旣承非矣之敎,何敢仍冒於臺次乎?請命遞斥臣職。上曰,避嫌太過矣,亦勿退待。出擧條始顯曰,戶曹經費,國家之重,今聞三百兩,劃給洛昌君家,使之移給市井事,旣有下敎,堂堂千乘之國,豈有出給經費,以給私家之債乎?旣有其姪,而其富足當三百兩之債,請還寢成命焉。上曰,臺體則然,依爲之。請寢本事,可也,擧其姪稱其富,非陳於筵席者,有欠篤風也。出擧條始顯曰,旣承墜篤風之敎,何可一刻仍冒於臺次乎?請命遞斥臣職。上曰,一時交勉,其何深嫌,隨事輒避,不亦過乎?勿辭,且勿退待。近者寥寥媕婀,而其猶錚錚,此則尙矣。於者斤萬事,頃者之敎若何?今日之批亦何?旣知其年,此宜引嫌,而先嫌數件,不及于此,爲臺臣慨然也。出擧條始顯曰,初五日下敎,臣旣不能聞之,今日下敎之後,當避不避,請命遞斥臣職。上曰,二件可恕,此件其在國體,誠難假借,依啓。出擧條上曰,耳目寥寥之時,今日可謂錚錚,而因一事,雖爲關係下敎,景像,若何?掌令姜始顯,勿遞。出傳敎上曰,今當此年,萬懷交中,昨日干支卽壬辰,今日干支卽癸巳也。追憶兩年,可謂太平世界,今予暮年,一何一何,自吉朝至于今日,予則何日休乎?一刻之休,自云太康,若此而今年三百六十日,何以支過?初意今日先行試才,明日欲行次對,雪寒若此,故先行次對,次行試才,一則爲元元,一則爲武士。雖然,昨日干支何也,今日干支何也?且可謂萬倍此心矣。噫,今日次對,體予此心焉。噫,昔年御詩,猶今誦之,其御詩曰,年來十九在宮闈,自此那堪得見稀。忙登北苑家何遠,使我增思欲奮飛。癸巳年自江都回,又賜御詩,喜爾回來已下船,遲遲八日度如年。新城綠野春光好,應識斯行氣泰然。嗚呼,今於此下敎,何曾誦御詩,吁嗟,入侍諸臣,乃祖乃父,皆昔年逮事之臣,聞此詩不感動,予何復勸?其莫云一時次對焉。出傳敎上曰,宣傳官一員入侍。宣傳官進伏,上曰,往黃海兵營,別備銀虛實,摘奸而來焉。鳳漢曰,銓堂尙且逡巡矣。上曰,使之一伸廉隅,可也。仍命書傳敎曰,予意已然,大臣之言亦若此,其時承命臣分是矣。予豈無體下之道?吏曹三堂,姑爲許遞,銓曹無人,南泰齊判書除授,李潭參判除授,權噵參議除授。陽澤曰,吏議中第一久勤,爲權噵也,前領相仰達,兪彦民則陞資,而權噵尙未爲之矣。尙喆曰,臣在嶺營時,權噵是東萊已遞之官,而賑政幾盡爲之,實爲感服矣。上曰,然乎?上曰,東伯誰可爲之?鳳漢曰,金漢耆好矣。上曰,叔姪交遞如何矣?仍命書傳敎曰,平閫方當巨役,其代奚滯,頃欲差遣而掣肘,前閫置之。平安兵使代,李柱國除授,關東民事方殷,監司代洪名漢除授,三公先退纔出。上曰,典樂,持樂章入來,典樂進伏窓外。上曰,三大臣更爲入侍。以次進伏訖,上命典樂,讀樂章訖,厚謙讀奏守令薦單。諸臣以次退出。
上在慶熙宮。停常參·經筵。
夜一更,月入東井星。三更四更,月暈廻土星。未時,太白見於巳地。
藥房都提調臣洪鳳漢,提調臣金時默,副提調臣嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣,昨日入侍,今日試才,明日入侍宜矣。
以承傳色,口傳下敎曰,建功湯入之,茶先入之。
中宮殿·惠嬪宮,藥房口傳問安。答曰,知道。
嚴璘啓曰,大司成金漢耆,除拜後過三日不爲出肅,依定式推考警責,仍卽牌招察任,何如?傳曰,允。
洪錀啓曰,卽者掌令姜始顯,以避嫌詣臺,而其所引義,似涉過當,故避辭纔已退却,而不爲傳啓,旋卽出去,事甚未安。推考警責,仍卽牌招,何如?傳曰,允。
鄭厚謙,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于鄭厚謙曰,監軍宣傳官落點矣。試射相値,以入直摠府郞廳爲之,其代,以他郞廳入直。
備忘記,今日春等試射時,南行軍職陳喆輝,柳葉箭十巡居首,南行宣傳官尹文淵·南志博等畫居首,事知兼司僕李益祚,柳葉箭三中,朴世祚片箭二中,竝直赴殿試。
備忘記,春等試射時,宣傳官李周赫,片箭二中,依例加資。
上在慶熙宮。停常參·經筵。
藥房都提調臣洪鳳漢,提調臣金時默,副提調臣嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎入侍,茶則先入之。
中宮殿·惠嬪宮,藥房口傳問安。答曰,知道。
嚴璘啓曰,同副承旨李普觀,今日不爲仕進,卽爲牌招,何如?傳曰,允。
以承傳色,口傳下敎曰,與二相先爲入侍。
又下敎曰,該房該堂近處待令。
備忘記,承旨有闕代,李漢豐除授。
以承傳色,口傳下敎曰,房順房,兵工房換房。
洪錀啓曰,臺諫啓辭,與他自別,而再昨日賓對時,掌令姜始顯啓辭簡通中,有誤書落字處,以至啓下元擧條,改付標以入,而事體殊甚未安,掌令姜始顯,推考,何如?傳曰,允。
具庠,以奉常寺官員,以都提調意啓曰,東籍親耕田所種各穀,先農大祭後,卽爲起墾付種之意,敢啓。傳曰,知道。
又以成均館官員,以同知館事意啓曰,今正月初七日,儒生上旬輪次,當爲設行,而大提學未差,大司成未肅拜,限內不得設行之意,敢啓。傳曰,旣已製述,置之。
鄭厚謙,以兵曹言啓曰,今正月十一日,武臣賓廳武經講書日次,而疏決相値,不得爲之之意,敢啓。傳曰,知道。
洪錀,以義禁府言啓曰,前掌令李恒祚,前正言鄭彦暹,竝拿處事,傳旨啓下矣。鄭彦暹,今方待命於本府,卽爲拿囚。李恒祚時在京畿通津地云,依例發遣府羅將,拿來,何如?傳曰,允。
又以義禁府言啓曰,前平安兵使李邦綏,令該府處之事,傳旨啓下矣。李邦綏時在任所,依例發遣府都事,交龜後,拿來,何如?傳曰,允。
左參贊尹鳳五疏曰,伏以三陽回泰,聖壽增算,千官聳忭,縟儀載行,吾東方億萬〈年〉無疆之休,益復川至,朝野慶喜,何可涯極?臣自昨歲之末,重得寒感,僵臥冷寓,晝夜叫痛,前後起居之班及賀儀,一不得趨參,四朔淹滯,實緣聖上有同爲過歲之敎。又爲歲初鰲抃之儀,巧値疾病呻吟,忱誠莫伸,臣分都虧,以一疏請罪,而又爲喉司所阻,只自惶惕矣。忽於千萬夢想之外,伏蒙加資之命,臣感惶之極,不知所措。且以臣兄爲敎,辭意鄭重,臣於是,益不勝感涕之交逬也。臣宜卽肅命,以謝殊眷,而一品峻秩也。必才與德,與望俱備然後,乃可居之,而顧臣衰劣,無一近似於此三者,臣何敢僥冒?下以貽朝廷之羞,上以累聖上嚬笑之節也哉?臣於伊時,伏承朝講入侍之命,法講開筵,旣出隔年之後,聖學工夫,與歲維新之意,於此可見。百僚莫不喜聳,況於臣,引舊日而敎之,臣心榮感,所宜趨承之不暇,而病未自力,欲起還仆,竟不能進參於講說之後,至今追恨,若負大何,病情日以沈苦,今始收拾精神,謹以文字,仰干宸嚴。伏乞治臣屢次闕禮之罪,所授資級,亦許還寢,以安私分,千萬幸甚。答曰,省疏具悉。雖在於京,歲初莫見,心庸悵然,今者陞資之命,意蓋深矣。卿勿辭焉,從容調理,俟少間而謝命,予當召見焉。
副提學洪樂命疏曰,伏以天佑大德,聖壽無疆,呼嵩法庭,金石諧和,大東群生,孰不蹈舞?臣於此際,伏承副學新除,惝怳驚感,罔知攸措。顧以逖違戀結之忱,豈昧趨造叩謝之義,而第臣自來廉防之外,實有情私之難强者。臣父病狀,近益沈痼,神精昏瞀,而家人時或不辨,飮啖全廢,而眞元日漸澌綴,委頓牀笫,轉側須人,凜凜然月異而時不同矣。臣方左右扶將,夙宵焦遑,是豈人子離捨從宦之日哉?顧此職任,非比閑漫,法講有命,則時參橫經之列,豹直告闕,則或替雙口之番,若不早賜變通,易致臨急狼狽,一日虛縻,實非義分之所敢安,冒控短章,悉暴至懇。伏乞聖慈,天地父母,俯垂矜諒,亟許鐫改,仍命選部,勿復檢擬,俾得專意救護,以伸至情,千萬幸甚。答曰,省疏具悉。予已知,此非過辭,本職特爲許遞,以便護焉。
江原監司洪名漢疏曰,伏以天休滋至,聖算彌邵,新春大庭,百僚三呼,慶溢宗祊,歡均率普,臣於千萬夢想之外,忽伏奉東藩特授之命,惟簡在上,有隕自天,驚惶震惕,莫省攸處。惟彼關東一路,視諸西北·三南,雖有輕重大小之差間,其爲屛翰之責,宜無異焉。矧伊海防巖邑,土瘠民貧,雖在豐年樂歲,猶患承流宣化之難其人,顧今峽農告歉,春賑方殷,須得鍊達之才,亟講拯濟之策,而乃以如臣之疎迂譾劣者,承之於道臣數遞之餘,其在爲官擇人之義,淸朝綜核之政,豈不大相逕庭哉?臣之前後叨竊,皆踰涯分,內外揚歷,無所猷爲,才具素乏於剸理,望實不足於彈壓,此時此任,決知其不可堪矣。與其出而强膺,僨誤國事,曷若自知不稱,退守本分,思命之下,祗肅無路,玆暴血懇,仰瀆崇嚴。伏乞聖明,俯賜諒察,亟命鐫改臣新除職名,以重藩選,以安微分,千萬幸甚。答曰,省疏具悉。其欲試卿,奚特此道?今値大歉,無異雄藩,特授意在,卿何過辭?卿勿辭,往欽哉。
大司成金漢耆疏曰,伏以邦慶無疆,聖算靈長,歲初復樂,縟儀載擧,臣民歡忭,曷有其極?念臣愚騃譾劣,百無肖似,過蒙聖上拂拭之恩,釋褐未幾,遽陞緋玉之列,顧其踐歷,罔非踰涯。居常懷惕,如集于木,乃者國子新命,又下於千萬夢想之外,臣始焉驚怪終焉慙恧,夫是職也,責任甚重,導率多士,培養元氣,則非但爲試講課製之末而已。其所遴揀,本自難愼,前後居此職者,要皆一時之彦,豈有如臣空疎綿劣,而承乏濫竽者哉?且今世級漸降,士習不古,雖使才學地望,爲世所推者當之,亦皆逡巡而退讓焉。以臣無似,不自量度,徒恃寵靈,冒居於師儒之長,則一身顚沛,固不足恤,其於辱聖簡而駭物情,何哉?恩除之下,承膺無路,玆敢隨牌詣闕,仰首嗚呼。伏乞聖慈,俯垂諒察,亟命鐫削臣職名,以重公器,以安私分,千萬幸甚。答曰,省疏具悉。爾勿過辭,察職。
己丑正月十一日未時,上御集慶堂。藥房入診,左右相同爲入侍時,左議政金陽澤,右議政金尙喆,藥房提調金時默,副提調嚴璘,假注書李萬軾,記事官柳德申·李師濂,醫官許礈·李以楷·慶絢·金季良·鄭允說·柳光翼·崔觀泰·許溫,以次進伏訖。陽澤曰,數日之間,聖體調攝,若何?上曰,一樣矣。左相胡爲問候也?陽澤曰,領相有感冒矣。尙喆曰,昨夜食傷,今方病在藥院,不得入來矣。上曰,然乎?病勢如何?陽澤曰,一時食傷,而目前難堪矣。時默進湯劑,進御訖,許診。許礈診奏脈候調均,滑〈體〉亦一樣矣。慶絢·金季良,次次診訖。上曰,提調監煎,醫官退去,仍命該房該堂入侍。出榻敎夕間,上曰,藥房提調,持湯劑更爲入侍。出榻敎都提調韓翼謩問候。上曰,一樣矣。再進湯劑,進御訖,翼謩曰,明日湯劑,亦依前乎?上曰,唯。退出。
己丑正月十一日未時,上御集慶堂。疏決入侍時,左議政金陽澤,右議政金尙喆,判義禁具允明,同義禁鄭光漢·柳脩·洪樂仁,刑曹判書南泰會,參判鄭彦忠,參議柳思欽,校理沈頤之,掌令姜始顯,右副承旨洪錀,假注書權偀,記事官柳德申·李師濂以次進伏訖。上曰,領相何不入來乎?陽澤曰,方在藥院而有身,不得入來矣。上曰,安得不然?仍命書傳敎曰,領相不爲入侍,卽聞相臣,纔闋服,本兼多事,予已悶焉。兼帶藥院,許副,其代,韓判府事爲之,先歸安心調理事,令入侍史官傳諭,分付內局,遣御醫看病,允明持文案讀奏,至任觀周。陽澤曰,遭故矣。上曰,放。尙喆曰,李圭煒事,前已仰達,而今番則放之好矣。上曰,仍。至李謙彬,上曰,爲何事耶?陽澤曰,山林事而前已撤籬矣。允明曰,善溥之後,而所坐不爲大段矣。上曰,減等出陸。至李世澤,上曰,減等。允明曰,頃因大臣陳達,法外禁錮人,有入侍時持奏之命,故列錄持入矣。上曰,誰也?允明曰,前郡守兪彦銖,以山訟事矣,上曰,蕩滌。允明曰,前牧使趙圭鎭,以海倉穀用下事也。上曰,蕩滌。允明曰,前縣監具世溫,以倉穀貸用事也。上曰,蕩滌。允明曰,前郡守李興宗,以稅船添載事也。上曰,因渠幾人傷乎?仍。允明曰,所謂添載,卽若干花盆屛風之屬云矣。上曰,置之。允明曰,前縣監李世珪,以官廳米濫捧事也。上曰,蕩滌。允明曰,前兵使李命峻,以推奴人存問事也。上曰,陋矣。仍。允明曰,前均廳郞李聖模·宋淳明,以貢人上下時,不察事也。上曰,蕩滌。已上竝出擧條上曰,精神索莫,故凡敍用也。只關係內府耶?下問後,下敎於李維新問之,只內府云,故敍用。今日疏決時聞之,渠則已知之,而矇然行公,事之寒心,莫此爲甚,本事雖放,其在國體,不可置之。李維新施以不敍之典,其雖一時誤奏,諸承傳色,皆有耳目,則焉敢不察乎?一竝越俸三等。出傳敎泰會持各道編配文案,讀奏,或仍或放訖。泰會曰,臣以本曹事,有所仰達者矣。律官二人,以殺獄加辜限及擬律差誤事,特命除名律籍,一人以檢狀不察事,有勿差外方檢律之命,而近來律官中,曉解法文者甚少,此三人差有諳鍊之稱,永棄可惜。今當疏決,大小流配,皆蒙霈澤,而此輩獨不無向隅之歎,敢此,仰達矣。上曰,舜典曰,欽哉欽哉,惟刑之恤哉。法豈不重,而甚至於關西律名之低仰,故有此下敎,而大抵諺稱熟鹿皮,大典律旣同也,而低仰之間,判若二律者多,每於雜科後召見,於律官以此,申飭,頃者有此事,若無此飭,多金者輕律,無金者重律,是豈王政之所忍?其所嚴飭,烏可已也,而雖以此隄防,民無所措手足,況下敎屬耳。身爲法官,若是煩請,雖無二三律官,堂堂朝鮮,豈無差遣之人?秋判推考焉。出擧條始顯曰,俄以擧條之付標,至有政院之請推,何可以臺臣自處乎?請命遞斥臣職。上曰,引嫌太過,勿辭,亦勿退待。始顯曰,請還寢東呂·址淳等還配之命,更令王府,嚴鞫得情。上曰,勿煩。始顯曰,請還寢定配罪人金柱泰減等之命。上曰,其勿更煩。竝出擧條上曰,申飭之下,今者兩司違牌,其涉寒心,前後違牌臺臣,施以不敍之典。政官待開門牌招開政,以在京無故人擧行。出傳敎命讀各道狀啓,北評事隱結摘奸。上曰,他道旣命置之,況今北評事,一體置之事,分付。出傳敎京畿水使習操。上曰,旣已下敎,此狀聞置之。出傳敎平安兵使狀啓。上曰,帥臣狀聞已到,旣問大臣,狀聞中九人,竝特爲加資。出傳敎黃海水營蕩債事。上曰,海西監水營狀聞,皆來到,其令備局,講究消詳,作一節目而啓下焉。古人云,磨鍊當如百鍊金,詳細講確之意,言于備局。出傳敎京畿水使移轉米事。上曰,旣問大臣,依狀請施行事,回諭。出傳敎左參贊尹鳳五疏賜批後,仍命書傳敎曰,八十卿宰,齟齬京中若此,令醫司相當藥物題給,以示予意。上曰,同副承旨許遞,其代,將爲下敎,待下敎開門後,牌招察任。出傳敎忠淸道歲饌單子。上曰,今覽湖西歲饌啓本,海美前同知沈淵,年今一百二歲,可謂稀有,依昔年金尙信例,特爲加資,其令該曹,今日內口傳下批。出傳敎諸臣以次退出。
上在慶熙宮。停常參·經筵。
卯時,日有左珥。申時,日有左珥。初昏,月暈。夜一更,有霧氣。自二更至五更,月暈。
藥房都提調臣韓翼謩,提調臣金時默,副提調臣嚴璘啓曰,親臨疏決,入夜酬應,伏未審此時,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來間安,竝此仰稟。答曰,知道。氣則一樣矣。
以承傳色,口傳下敎曰,待下敎入侍,茶先入之。
中宮殿·惠嬪宮,藥房口傳問安。答曰,知道。
具庠啓曰,吏曹判書南泰齊,參議權噵牌不進,參判李潭牌不進後,陳疏入啓矣。推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書更卽牌招,開政,何如?傳曰,允。
備忘記,今年加一歲,月初干支,追慕一何多也?乙酉·丙戌·己丑·庚寅·辛卯·壬辰·癸巳·甲午·丁酉·戊戌·庚子·辛丑·甲辰,卽十三干支也。今年一月,若予一歲,一月三十日猶若此,況三百五十四日乎?噫,壬年以後,一心宗國,明日當行常參,兼行次對於資政殿,儀注置之。時刻,以辰正三刻,待下敎詣閤。
以承傳色,口傳下敎曰,昨夜所奏海西狀聞二張,備局有司堂上,持往領相家詳示後,左右相及前吏判申晦,前海西道臣李潭,午後同爲入侍。
備忘記,再明日當與元良,當爲香祗迎於延和門,分付儀曹,儀注置之。時刻,待下敎只入正時。
李漢豐啓曰,前判書申晦入侍事,命下矣。時無職名,令該曹卽爲口傳付軍職,何如?傳曰,允。
兵曹口傳政事,副司直申晦。
備忘記,暮年予心,一則追慕,一則吾民。頃年以李日躋,用馮驩古事於關西,昨見海西兩度狀聞,三更就寢,心豈弛乎?然於此等事,予本心闊,其何計之?其中有下問者,其令入侍,爲一道民者,予心豈比於一帥臣申大顯乎?今日入侍,時原任大臣,皆令入侍。
傳于具庠曰,內局先爲入侍。
李漢豐啓曰,行判府事金致仁,左議政金陽澤,右議政金尙喆,行判府事李昌誼,行副司直申晦,備局有司堂上閔百興,依下敎來待矣。傳曰,入侍。
以承傳色,口傳下敎曰,疏決,爲民爲之,所疏決者,午前頒布事,分付該曹。
以承傳色,口傳下敎曰,相考畿營啓本,加資雖已爲,實同知,今日政陞資以入。
以別雲劍望筒,傳于洪錀曰,之次爲之。
鄭厚謙啓曰,卽者全羅道界首主人來告,去十二月二十六日,監營下送還上切勿督捧事有旨及皇曆下送有旨受去矣。中路見失云,莫重有旨閪失,事甚驚駭,當該界首主人,從重科治,有旨改書下送之意,敢啓。傳曰,知道。
備忘記,人君施恩,八道宜同,況體昔金尙信古例,特加兩日之由,湖西猶然,傳旣云,況邦畿乎?且雖朔試射,資至崇祿,今日畿伯歲饌啓本中,一人百四歲者,比諸湖西年加二年,三人皆年百歲,一人卽百二歲,皆加一資,今日政下批,待開門,令畿營頒布。
備忘記,前中官李興曄敍用。
具庠啓曰,卽者校理沈頤之,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
具庠,以弘文館言啓曰,校理沈頤之,以其親病,陳疏徑出,上番闕直,事甚未安。副校理李得臣,卽爲牌招,入直,何如?傳曰,允。
兵曹口傳政事,副司果閔弘烈。
具庠,以弘文館言啓曰,本館上番闕直,事甚未安。今日政新除授玉堂,待下批仍卽牌招入直。修撰李秉鼎·趙載俊,一體牌招,以爲推移姑陞入直之地,何如?傳曰,允。
有政。吏批,兼判書南泰齊未肅拜,參判李潭未肅拜,參議權噵進,右承旨具庠進。啓曰,判書南泰齊,參判李潭,竝牌招不進,小臣獨政未安,何以爲之?敢稟。傳曰,只出緊任。又啓曰,本曹判書南泰齊,資級乃是輔國,依例兼判書下批之意,敢啓。傳曰,知道。又啓曰,司僕寺正尹養厚呈狀內,身病甚重,勢難察任云,依例改差,何如?傳曰,允。又啓曰,曾經承旨·參議,年八十者,每於歲初,抄啓加資事,載在法典矣。曾經承旨·參議,年八十人,別單書入之意,敢啓。傳曰,知道。又啓曰,新除授獒樹道察訪具性玉呈狀內,素患痰癖之症,觸寒添劇,日夜苦痛,萬無赴任之望云。身〈病〉旣如是危重,則不可强令往赴,依例罷黜,何如?傳曰,允。
以李廷喆爲大司諫,任希敎爲執義,趙載俊爲持平,鄭煥猷爲獻納,徐有寧爲掌令,丁範祖爲正言,金基大爲校理,洪樂仁爲兵曹參判,朴大有爲吏曹正郞,李翼運爲兵曹佐郞,徐覺修爲茂州府使,徐懿修爲獒樹察訪,副司果宋徵啓,今加嘉善事承傳,兼吏曹判書單南泰齊。
兵批,判書具善行進,參判未差,參議金魯鎭入直進,參知趙病,同副承旨李漢豐進。
副護軍李觀夏,副司直鄭存謙·兪彦民·洪趾海·洪樂命·李普觀·鄭昌順,副司果洪樂信·徐迥修·邊景鎭以上單付,訓鍊參軍單金麗重,奉事單金益重,城機別將單朴良藎。
洪錀,以備邊司言啓曰,義禁府都事閔光晉,本司武郞廳啓下矣。兩處劇任,勢難兼察,依他例,以閒官換差之意,分付該曹,何如?傳曰,允。
洪錀,以義禁府言啓曰,疏決單子中,時囚罪人金兌天·鄭彦暹,未及拿來罪人李漢膺·李恒祚,放逐鄕里罪人任觀周·李維新,定配罪人全羅道樂安郡趙重選,靈巖郡楸子島金世徵,羅州牧智島周命昌,康津縣薪智島金成周,江原道杆城郡閔聖祥,襄陽府閔德祥等放。慶尙道禮安縣李世澤減等,靈巖郡楸子島李謙彬出陸減等。羅州牧黑山島李東三出陸事,付標啓下矣。金兌天·鄭彦暹·李漢膺·李恒祚·任觀周·李維新竝放送。趙重選·金世徵·周命昌·金成周·閔聖祥·閔德祥等放送事及李世澤,仍其配所減等徒三年,改錄之意,分付各該道道臣。李謙彬羅州牧出陸減等,李東三長城府出陸,而竝仍前罪目,依例發遣府羅將,押送于各其配所,何如?傳曰,允。
洪錀,以刑曹言啓曰,疏決爲民爲之,所疏決者,午前頒布事,命下矣。諸道蒙放罪人等,竝卽放送,減等罪人等,依例以徒三年改錄事,卽爲發關各該道之意,敢啓。傳曰,知道。
校理沈頤之疏曰,伏以歲籥載新,聖算彌邵,法樂已復,賀儀誕擧,中外歡忭,曷有其極?臣以庸姿蔑識,謬叨本職,反復揣量,無望承當,而含恩畏罪,抗顔膺命,若其空疎之實,怵惕之情,聖明亦已俯燭,因仍冒據,斷非微分,而瀆撓是懼,黽勉就直,又有日矣。臣父癖積宿症,每當寒節,輒復發作,近因行役勞頓,視前加劇,忽自昨日,重添輪感,諸症越添,食飮全却,氣息綿綴云。臣聞此報,方寸自亂,玆敢拜章徑出,擅便之罪,無以自逃。伏乞聖慈,俯垂矜諒,將臣本兼兩職,亟賜鐫削,俾得專意救護,以伸至情焉。臣無任屛營祈懇之至,謹昧死以聞。答曰,省疏具悉,爾其勿辭,護焉。
吏曹參判李潭疏曰,伏以三陽開泰,聖壽益高,賀儀先行,法樂復陳,臣民慶忭,率普惟均。仍伏念臣,人至下也,迹又畸耳。榮塗華貫,夢魂猶悸,而生逢聖明,厚蒙恩渥。歷試內外,滾到宰列,集木之懼,未嘗一日忘于懷,而猶幸身處散地,與人無競,時參賓對之末,仰聆玉音而退,忽地誤恩,自天有隕,特除臣爲吏曹參判者,聞命逬出,自顧瞠然,不識聖上果奚取於空空之一賤品,而淸朝官方之由此漸淆,亦豈細故也哉?噫,臣以世臣之裔,初無高尙之志,覓科從宦,冀得升斗之祿,以養父母,區區情實,惟在於力避權要,不入睢盱,上不累聖知,下不辱家聲,從前踐歷,罔非踰分,而間或怵迫嚴命,雖有一二趨承,至於選部一路,自劃有素,向年之再叨三銓也。猥陳一疏,悉暴肝膈之懇,屢拒召命,終以罪去。伏想天日之明,或庶有俯記矣。今於更進一步之後,乃反揚揚而冒據,則前之辭,自歸飾讓,臣雖無狀,豈敢爲此?今因開政,天牌儼臨,而必遞之義,參前倚衡,坐犯違傲,冞增兢惶,玆敢冒入文字,仰瀆崇聽。伏乞聖慈,哀臣之愚,察臣之情,亟收〈?〉俾全微諒,以卒天地生成之澤,不勝萬幸,臣無任屛營祈懇之至。答曰,省疏具悉。今者此任,何待其望?卿勿過辭,卽爲入侍,仍爲開政。
開城留守元仁孫疏曰,伏以臣,父墳在京畿廣州地,而身縻居留,久曠省掃,歲籥已新,情私尤切。前後莅是任,而乞由往省者,非止一二,區區微懇,不敢自阻,玆敢仰籲崇聽。伏乞聖慈,特許恩暇,俾伸至情,千萬顒祝。答曰,省疏具悉。卿其依所,請往省焉。
己丑正月十二日午時,上御集慶堂。藥房入診入侍時,都提調韓翼謩,提調金時默,副提調嚴璘,假注書李萬軾,記事官柳德申·李師濂,醫官許礈·李以楷·慶絢·金季良·鄭允說·柳光翼·許溫·李世玉,以次進伏訖。翼謩曰,昨日入夜酬應,聖體調攝,若何?上曰,一樣矣。翼謩曰,寢睡·水刺之節,亦何如?上曰,一樣矣。翼謩曰,中宮殿氣候,若何?上曰,平安矣。翼謩曰,惠嬪宮氣候,何如?上曰,安過矣。翼謩曰,王世孫曁嬪宮氣候,亦何如?上曰,好過矣。仍命該房承旨·時原任大臣·備堂入侍。出榻敎翼謩進湯劑,上進御訖,翼謩請診,上許之,許礈診奏,脈候左右三部,度數調均,滑體如前好矣。上曰,果然好耶?予不信也。翼謩曰,莫重診對,安敢誣乎?金季良·鄭允說,次次診訖,所奏與礈同。上曰,提調監煎,醫官是去。少頃,命藥房提調,持湯劑更爲入侍。出榻敎再進湯劑,進御訖,翼謩曰,明日湯劑,亦依前乎?上曰,唯。退出。
己丑正月十二日午時,上御集慶堂。時原任大臣·備局有司堂上·句管堂上,同爲入侍時,判府事金致仁,左議政金陽澤,判府事韓翼謩,右議政金尙喆,判府事李昌誼,句管堂上申晦,有司堂上閔百興,同副承旨李漢豐,假注書權偀,記事官柳德申·李師濂,以次進伏訖。金致仁曰,昨日侵夜酬應,不瑕有損於保嗇之道乎?金陽澤曰,昨日臣等退去後,承旨又久爲入侍也。金尙喆曰,酬應固好,而事過後,必有損矣。李昌誼曰,不知不覺之中,自然損傷矣。閔百興持黃海水營狀啓進伏,上曰,領相云何?百興曰,朝家旣欲蕩滌,則道帥臣所請外六千兩,盡爲蕩滌,似好云矣。金致仁曰,旣聞之後,不可不變通,而關係紀綱矣。各營門殖利錢,有弊輒減,則非但海西爲然矣。依本道狀,施行,似好矣。金陽澤曰,前後各營錢蕩減,不啻累十萬兩,而此由不分虛實,出給殖利之弊,多散則多利,故以此爲弊也。上曰,以債爲名,則自然如此,蕩減則無弊乎?金致仁曰,以結數將給云矣。金陽澤曰,雖變通,而嚴飭帥臣宜矣。韓翼謩曰,債害甚矣。多處民皆破産,如松都不得已處外,申飭各營門,防塞給債,似好矣。金尙喆曰,甕津一小營,而其害如此,領相之意則旣已變通,則盡滌爲宜云。此大臣之言,而捧債之規,例於歲末捧利也。以本道狀觀之,似已收殺,依狀請施行宜矣。李昌誼曰,外營防債事,臣已仰達,出擧條,嚴飭矣。今番則不得不變通,而此後各別嚴飭,禁之好矣。上曰,三千兩爲三萬兩,弊豈無乎?金陽澤曰,便是加一倍法也。上曰,三萬兩亦不少矣,而已捧之物,亦不可公然蕩減矣。僉曰,道帥臣知裏面事,故其請如此矣。上曰,此亦爲惠乎?金致仁曰,斗小之邑,蕩減者多,爲惠可勝言乎?上命讀李潭疏,賜批曰,今番初除乎?卽令出仕,宜矣。權噵則最久勤乎?陽澤曰,吏議望中,最久勤也。上曰,吏曹參議權噵,只推,更爲牌招。出榻敎上曰,吏參非矣,爲其入來,而先爲下批。又以前道臣命入,則不入矣。陽澤曰,似有實病矣,且以初除爲嫌矣。上曰,欲不爲政乎?陽澤曰,無是慮也。上曰,兵判·訓將入侍,兵曹判書具善行,訓鍊大將李章吾進伏。上曰,馮驩事後,西閫無債弊乎?善行曰,果有之而爲民弊,故臣略爲拮据,已爲停息也。上曰,爲官況給債,非矣。善行曰,此乃爲城池也,而地利不如人和,故依朝令不捧利矣。章吾曰,臥債難捧,比海西尤夥然,不可不軫念也。善行曰,今承下詢,不可不變通也。致仁曰,不但西閫,處處皆然,紀綱寒心矣。上曰,西門保障之地如此,他尙何說?僉曰,此非猝辭間決定事也。上曰,當遣御史,誰可爲之?金尙喆曰,閔弘烈好矣。上曰,弘烈有氣力,必善爲之矣。仍命書傳敎曰,欲命御史,前應敎閔弘烈敍用,今該曹口傳付軍職,牌招入侍。又命書傳敎曰,與循例交遞,事面莫重,況今遣御史者乎?新除平安兵使,其令當日辭朝入侍。上曰,昨夜下敎之後,更思之,此非節目啓下者。若頃者關西事,不過一號令事,其若節目啓下,則堂堂廟堂,豈可計較此等之事?道臣持難,意有存焉。若此今雖除弊,日後亦然,此除一弊而生一弊者也。依帥臣結辭,所請施行,曾前債錢三萬一千九百兩,特爲蕩滌,以示予暮年爲民之意。噫,頃年旣行數道,今年又行于此,而予則朝已下敎,此等之事,心常甚闊而然,此等牟利侵民之事,亦常爲駭。且諸道不無此弊,故頃者大臣旣奏,今日大臣所奏,亦誠然。松都雖不可論,他道不獲已者外,二十年內新創者,一竝嚴禁,其革者,卽爲報備局,雖存者,因此惟意闊狹,操縱吾民者,道臣隨現重繩,該營幕裨吏屬,嚴刑從重勘處事,申飭諸道,胡傳豈不云乎?雖以此堤防,備局不嚴飭,道臣若不奉承,此不過一時文具。噫,昨日侵夜酬應,今日不憚其憊,是爲民苦心也。其或解弛,曰有國法,一體嚴飭。出傳敎上曰,兵判更爲入侍,善行進伏。上曰,蕩滌舊債,則城役無財乎?善行曰,可捧者略捧,負債者使之赴役,以脫其所負則便好,而若未足,則欲以月俸補之,而石城則別無其效。且力綿,甓築或土築好矣。不過萬餘兩,可以成矣,至於地垈種稷事,俱爲磨鍊,有成冊子矣。廟堂有疏鑿,及今給之則好矣。上曰,平安兵使及御史入侍,平安兵使李柱國,御史閔弘烈進伏。上曰,御史下去。李日躋焚券後新設者知來,南塘仍爲詳見而來。仍命書傳敎曰,今仍海西處分,乃思頃年關西事,特召前帥臣,下問李日躋·馮驩故事之後,今者本州民債,甚於海西云。不覺寒心,今復若此,海西三萬餘兩蕩滌之意焉在?且今日諸道,申飭之命,將爲文具,然莫知其後新設者,亦莫知宿債幾萬兩,前應敎閔弘烈,特差安州査正御史,其令馳往本州,詳査來奏,其後新設帥臣,亦令知名以來,予當嚴處,其亦爲民處分,與新帥臣,眼同擧行。上曰,平安兵使,明日常參後辭朝。出榻敎上曰,已在停操中,前統制使習操狀啓置之。出傳敎上曰,昨日疏決時,金永燮·李興宗與任觀周竝奏,而觀周遭故云。故下敎二人,峻敎不許,夜而靜思,莫重稅船,屛障花卉等物同載,其雖可駭,非特此人所爲,旣命嚴處,於此可以參酌,永燮所爲,其亦萬萬可駭。子雖無狀而憑藉,聞其供辭,其母年近九十云,子雖不孝,母何不慈?白首倚門,若在眼前。噫,昨日疏決,意蓋深矣。思之及此,其若不諭,豈挈矩之道,永燮若是,其思興宗,豈可異乎?金永燮特爲放送,使見其母,李興宗先滌禁錮。出傳敎命讀畿內歲饌單子及西關殿最後,以次退出。
上在慶熙宮。只常參,停經筵。
藥房都提調臣韓翼謩,提調臣金時默,副提調臣嚴璘啓曰,伏未審夜間,聖體調攝,若何?痰候·寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣,明日入侍宜矣。
中宮殿·惠嬪宮,藥房口傳問安。答曰,知道。
具庠啓曰,今日常參,兩司當爲進參,除在外·未署經外,未肅拜不爲行公人員,竝待開門牌招,以爲推移進參之地,何如?傳曰,允。
具庠啓曰,今日常參,六曹長官及政府西壁,當爲進參,而吏曹判書南泰齊,刑曹判書南泰會,左參贊尹鳳五,俱以病不來,竝待開門牌招,以爲進參之地,何如?傳曰,允。
以承傳色,口傳下敎曰,今日日氣陰冷,依頃日朝參例,待下敎差晩詣閤,內庭禁軍排立置之,依例食代事,分付。
李漢豐啓曰,臣依定式,今日進詣崇政殿月臺,入直禁軍等,戎器服色點考,則皆無頉,故仍以傳敎內辭意,依例勞問,則亦皆好在云矣,敢啓。傳曰,知道。
李漢豐,以都摠府言啓曰,今日入直內三廳,武兼禁軍及軍兵等,當爲中日習射,而資政殿常參相値,不得爲之之意,敢啓。傳曰,知道。
以承傳色,口傳下敎曰,今覽手本,萬萬可駭,若此騎曹宜草記而暗然,極爲駭然,該堂遞差,郞廳汰去。
洪錀,以義禁府言啓曰,慶尙道巨濟府定配罪人金永燮放送,承傳啓下矣。金永燮放送事,分付該道道臣之意,敢啓。傳曰,知道。
李漢豐,以義禁府言啓曰,中官金始徽,以不應爲公律,決杖一百收贖勘處放送事,傳旨啓下矣。金始徽今方待命於本府,卽爲拿囚,決杖一百收贖後,放送之意,敢啓。傳曰,知道。
己丑正月十三日午時,上御資政殿。常參,大臣·備局堂上,同爲入侍時,行都承旨嚴璘,左承旨金龜柱,右承旨具庠,左副承旨鄭厚謙,右副承旨洪錀,同副承旨李漢豐,假注書李萬軾·權偀,事變假注書金景行,記事官柳德申·李師濂,左議政金陽澤,右議政金尙喆,行司直申晦,行戶曹判書趙雲逵,行禮曹判書具允明,兵曹判書具善行,行司直李思觀·洪麟漢,行副護軍具善復·李章吾,行大司諫李廷喆,執義任希敎,副修撰李得福,以次進伏訖。陽澤曰,連日勞動,聖體若何?上曰,一樣矣。望八常參,而朝體不備,都承旨非矣,原任誰入來乎?陽澤曰,都提調入來矣。韓翼謩·金時默,持湯劑入來。上曰,噫,今日常參,七十六初政也。嗟,彼西班原任,則內局都提擧,而不參班烈,亦不入侍,此何道理,此何事體?都提調判府事韓翼謩,特施不敍之典,以示望八君綱。提調·副提調,一竝遞差。出傳敎尙喆曰,常參,都無原任入侍之例矣。上曰,五上司樞府不入乎?陽澤曰,只知事入參矣。上曰,然則可謂皮不存也,然而樞府旣入參,則豈有知事獨參之理乎?上曰,應南行而不南行,朝儀不備,從重推考。出擧條上曰,左相金陽澤,爲內局都提調,戶判趙雲逵爲提調,參判閔百興,都承旨除授,牌招察任,三院副提調例兼,依頃日下敎擧行。出傳敎雲逵曰,田稅木錢布之由陸載運,自是法例,而近來各邑,或以船路運納,故木布霑傷之患,逢風滯留之弊,比比有之,事之可駭,莫此爲甚。此後上納木錢布,如有違例船運之邑,則當該守令拿處,監色刑配之意,出擧條嚴飭,何如?上曰,所奏誠是,依爲之。出擧條陽澤曰,此前咸鏡監司沈鏽兩度隱結狀啓,而各邑自首隱結,爲五百四十五結十六負六束矣。此全羅監司金相翊狀啓,而各邑隱結自首,爲三百五十三結六十八負三束矣。竝依他道例,出給地部惠廳,使之添入收租案,何如?上曰,依爲之。出擧條陽澤曰,此前平安兵使李邦綏狀啓也。以爲今春淸南各邑鎭巡操,依例擧行事,請令廟堂,稟處矣。關西年事,旣已稍登,詰戎之政,所關亦重,依狀請施行,何如?上曰,依爲之。出擧條允明曰,旌褒節孝,王政之所先,昨年秋,自上特下傳敎,有節義孝廉,採訪以聞之命,諸道姑未及擧行,近來虛僞日滋,實迹難覈,各其道臣,另加採探,精抄啓聞,毋或虛實相蒙,亦令趁卽擧行之意,出擧條,更爲申飭,何如?上曰,依爲之。出擧條仍命書傳敎曰,孝廉,國之重事,況望八暮年乎?今者禮判所奏誠是,豈特此也?下敎以後,於孝於廉,無一登聞,事之寒心,莫此爲甚。一隅禮義之邦,豈無一孝一廉?循例狀聞,凍魚冬筍,人皆有之,其若端的,凍魚莫知去處,冬筍亦莫知去處。此亦關係風敎者,亦有眞僞相蒙者,可勝寒心,諸道道臣,未報留守,一竝從重推考,其令詳審啓聞,啓聞來到後,承旨持奏。申時,奏軍號,上曰,食後卽來,而何間報申乎?禁漏官汰去。出榻敎上曰,兵判及新西閫入侍,具善行·李柱國進伏。上曰,兵判曰土築,而帥臣曰石築云,私酬酢歸一乎?善行曰,非謂土好而石不好也,只緣物力之不贍也。柱國曰,土石之築,各隨地形,而土亦有不可築者也。上曰,世間寧有不宜築之土乎?無狀矣,予何惜一帥臣乎?特施削版,而其代薦之。陽澤曰,李殷春中路遞來矣。上曰,好矣,而此是國家大事,兵判還送好矣。陽澤曰,司馬亦重任也。尙喆曰,此同路傍作舍,旣有經紀,若欲竣事,無過此矣。僉曰,此乃主人差送好矣。上曰,兵判則難矣。李柱國卽一元重會也,欺望八其君無狀矣。上曰,爲國陰雨重計,豈可泛然?今日關西帥臣李柱國所奏,其涉無狀,旣命削版之典,爲國大計,此時何循常例?況爲安州之民,纔命御史,不可付諸生乎?判書具善行,平安兵使除授,當日辭朝。出傳敎上曰,兵判誰可爲之?陽澤曰,新資中有可合人,而今方入侍矣。上曰,好矣。旣非領相之薦,則必無撕捱之事矣。尙喆曰,已經吏判矣。上曰,兵判外任代,行司直洪麟漢除授,牌招入侍。出傳敎上曰,新除授兵判及西帥入侍。麟漢·善行,以次進伏,上曰,西門事,臥而忘之,兵判得人矣。帥臣·兵判,久任好矣。麟漢曰,入侍有命,故入來而退,當以文字奏之矣。上曰,過矣。予當預賜疏批,勿爲之,可也。上曰,莫重謝恩,掩置不奏,當該中官及承傳色,從重推考。下敎之後,其亦寥寥,承傳色申德龍,越俸一等,不入侍郞廳金始徽,令該府處之。施以不應爲公律勘處,承傳色所奏,尤涉寒心,越俸加一等。出傳敎藥房提調趙雲逵,副提調閔百興,謝恩後,持湯劑入侍,上進御訖,藥房先退。又奏申時,上曰,今日二奏時官,事之無謂,莫此爲甚,豈可汰去而止?竝永除其案。出傳敎上曰,中官金始徽,決杖一百,收贖放送。出傳敎廷喆進伏曰,請還寢鍾城府爲奴罪人天大酌處之命,依律處斷。上曰,勿煩。出擧條廷喆曰,新除授正言丁範祖,時在江原道原州地,請斯速乘馹上來事,下諭。上曰,依啓。出擧條廷喆曰,惟我殿下,賴宗社無疆之休,膺臣民如岡之祝,寶算彌高,邦慶日臻,元朝復樂,丹門展禮,治敎德意,與春俱新,朝野歡忭,曷有其極?第伏念,昔之衛武,抑詩自警,乃在於九十有五歲,顧其年德俱邵,宜無所加勉,然而屋漏之戒,圭玷之喩,其自修之嚴切,固無異於盛壯之年。伏願殿下,以衛武之心爲心,凡於幽獨之中,益軫屋漏之工,辭令之間,恒念圭玷之句,則涵養而自底於康寧,省察而日就於中和,惟殿下懋哉。且伏見人日試士,以耳目開廣命題,臣有以見殿下自勅之誠,來諫之實矣。凡在臣麟,孰不欽仰,而第伏念帝舜之明目達聰,在於闢四門之際,其公廳竝觀,物我無間者,如是矣。伏願殿下,以帝舜之事爲法,益加勉勵焉。近者紀綱日頹,名分不嚴,躁競成風,廉恥掃地,有識之寒心久矣。方當歲首一初之政,凡此數事,尤係董飭之先務,惟殿下,益勵群工,痛革此弊,俾有實效,不勝幸甚。上曰,今爲薇垣長,眷眷愛君,兼付陳勉,年今望八,其誠可嘉。噫,豈特衛武?昔之周武,九十得商。旅獒,微物也,召公獻戒,其若幼歲。噫,彼周武,已有盤盂几杖之銘,而其臣猶若此,況予不德,其宜猛省焉。希敎進伏曰,臣於臺地,豈有冒進之勢,而適當新年,區區戀結之誠?只欲一登天陛,粗伸義分,而第臣頃叨諫職,以當論不論之失,致蒙誨責,至被堂僚之論罷,溺職之責,無以自解,其在臺體,不可以時月之稍久,晏然仍冒,請命遞斥臣職。上曰,强引昨歲事,引嫌今歲,其涉太過,勿辭,亦勿退待。出擧條希敎曰,請還寢東呂·址淳等還配之命,更令王府,嚴鞫得情。上曰,勿煩。出擧條希敎曰,請還寢定配罪人金柱泰減等之命。上曰,其勿復煩。出擧條希敎曰,歲初朝參與今日常參,仍行次對之聖意,孰不欽仰則,如應參人,固當一齊進參,而不參者多,事體極爲未安。請今日不入來備堂及不參常參人,耆老實病外,竝從重推考。上曰,所奏誠是,依啓。出擧條希敎曰,新除授掌令徐有寧,時在京畿利川,請斯速乘馹上來事,下諭。上曰,侍從之無端在鄕,其涉寒心,豈可循例?下諭,先遞差後禁推。出擧條希敎曰,殿下聖德彌邵,寶算彌高,賀儀旣擧,法樂復奏,臣民慶忭,曷有其極?顧今三陽載回,庶品俱新,此正人君對天爲政之時也。竊念天之所以行四時成萬物者,由於不已之誠,而各有節焉。人君之體四德理萬機,亦由於不已之誠,而各有節焉。節是無過不及者,如中庸之中字,意義相近矣。殿下於政令施措之間,不已之誠,與天同德,然而毋亟毋徐,務合其中而後,乃可與天地行四時成萬物者,同其功焉。雖以聖躬言之,凡於起居動作之際,每存不踰節之戒然後,太和元氣,益自有流行之妙,臣敢以一節字,略效新年祈願之誠,深加留念,是臣區區之望也。上曰,勉戒雖切實,應行未行,而其猶多言,節之一字,無奈過也。雖然,聞戒則可不留意焉。出擧條藥房提調趙雲逵,副提調閔百興,持湯劑更爲入侍,上進御訖。大臣·備堂,以次先退。上曰,臺臣請推雖允下,其在國體,不可循例,其中未謝恩,實恙外,一竝罷職,以存國體。出傳敎上曰,平安兵使,數日後辭朝。出榻敎上曰,守令薦單持入,漢豐讀奏。上曰,通津府使方泰輿,到任屬耳,申飭之下,通津猶可也,況富平乎?金宗道勿施,當該府使,從重推考。出傳敎上曰,儒臣持貞觀政要入侍,副修撰李得福,持政要更爲進伏,上命儒臣讀訖。又命史官,以次讀訖,上曰,儒臣陳文義。得福曰,太宗納諫,得爲治之要矣。宋太祖曰,唐太宗納諫美矣,而猶不若使其臣下,初無可諫之爲愈。朱子讚之曰,此言可以興邦,我聖上終始之工,克邁唐宗,而新元祈祝,惟以周文王不諫亦入,自期自勉焉。上曰,眞是儒臣之言,當體念矣。以次退出。
上在慶熙宮。停常參·經筵。
夜自三更至五更,月暈。
藥房都提調臣金陽澤,提調臣趙雲逵,副提調臣閔百興啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,祗迎時入侍,茶先入之。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
以承傳色,口傳下敎曰,已經左右將人,年七十人,拔之。
又下敎曰,李柱國亞將勿施。
傳于李漢豐曰,入侍。
洪錀啓曰,刑曹參判鄭彦忠,持朴太寬·鄭榮傑捧招來待矣。傳曰,入侍。
閔百興,以吏曹言啓曰,今此宗廟望祭大祝,前校理徐有良塡差矣。時無職名,令該曹口傳付軍職,何如?傳曰,允。
兵曹口傳政事,副司果徐有良。
判府事金致仁·李昌誼箚曰,伏以臣等,伏聞昨日常參,以諸原任之無一進參,責敎甚嚴,仍有藥院都提調處分,臣等不勝悚懍之至。噫,寶算彌邵,聖志益勵,元日寒殿,特命常參,凡在臣工,孰敢不奔走率職,而臣等愚迷之甚,謬守舊例,終自歸於慢蹇之科,其爲罪,實與被譴之大臣無異,則顧何敢幸其獨免,不思所以自處之道乎?玆拜聯箚,仰瀆崇聽。伏乞聖明,亟降威罰,以存國體,以安私心焉。取進止。答曰,省箚具悉卿等之懇。昨日處分,豈特西樞?誠爲內局,然昨日聞大臣所奏,意或過中,今日取覽五禮儀儀注,常參時,同中樞苟充入侍,亦無異於次對,原任不參,其文旣曰中樞府,此府豈從二品之府乎,正一品之府乎?其若從二品,何載於五上司,亦無同中樞三字,謬例不參,於此益明,予雖衰矣,白首暮年,欲擧國體。雖然,往事勿說,且已有入參原任,卿等何有?噫,年今七十六,自歲初無一日休焉。此宜今日大小臣工,憫予其君之苦心,心加惜懼之前,此正爲諸臣玉成之秋,卿等須安心勿辭焉。仍傳曰,遣史官傳諭。
兼吏曹判書南泰齊疏曰,伏以歲鑰維新,聖壽無疆,法殿稱賀,大樂鍧鏘,臣獲參耆社,躬逢期會,偏承壽域之化,倍切華封之祝。仍伏念臣犬馬之齒,已過懸車之年,而每誦不遠遊之聖訓,未敢爲引經乞身之計,惟是低佪樞銜,得奉起居之班,卽臣區區之至願也。今玆長銓特授之命,又何爲而及於臣也?臣聞命以來,怵焉驚懼,茫然失圖,誠不知何以處此身也?顧臣前後肝血之懇,日月之明,庶幾俯燭,臣何敢更事煩瀆,而臣於年前,待罪西銓也。引義力辭,至蒙其心可貴之敎,聖人一言之褒,炳若丹靑,臣嘗銘鏤心肝,思所以奉而終身,而向來東銓除旨,適降於大政卜日之際,嚴命怵迫,身不得逃遁。事會滾湊,義不敢終辭,冒昧一出,黽勉副急,而若其墜先人謹約之戒,乖平日自劃之志,則無復餘地,至今追思,有靦面目,唯幸恕賜庇覆,薄施恩補,得以外內優閑,今已二周歲矣。竊庶幾自玆以往,永謝華要之列,卒荷生成之澤,而豈意簪履之舊,尙勤聖念,不知駑駘之力盡,强以鞭筴而加之,臣雖欲以桑楡之末景,少效塵露之萬一,而奈臣神精,日益眊聵,筋骨日益衰頹,平居杜門,罕與人接,特牀玆間一殘喘耳。扛負重擔,豈綿力所可堪,銓衡人物,豈昏識所可能,睢盱敲撼之地,亦豈根孤植弱者,所可屢據而不蹶也哉?自知甚明,自矢有素,所仰恃者,惟我聖上,終始全保之深仁大惠耳。昨日政牌,今日常參,洊違嚴召,至再至三,寧被逋慢之誅,不敢爲冒進之計者,臣心苦矣,臣情亦慼矣。玆敢略入文字,仰暴至懇,伏乞聖慈,俯垂矜察,遞臣銓任,俾遂微諒,千萬顒祝。答曰,省疏具悉。今者冢宰,可謂悶矣。白首歲初,捨卿其誰?卿心可尙,若思其君,豈忍若此?年雖七耋,其君望八,猶欲自勉,況纔入耆社之臣乎?卿勿過辭,從速行公。
兵曹參判洪樂仁疏曰,伏以臣於再昨之政,得除騎省佐貳,而父病適苦,未及祗肅,此際臣仲父臣麟漢,特拜本曹判書,揆以法典,在下當遞,玆陳短章,仰瀆崇聽。伏願聖明,亟令該曹,照例稟處,以存公格,以安私分焉。答曰,省疏具悉。在下當遞,本職許遞焉。
己丑正月十四日辰時,上御延和門外。香祗迎入侍時,行都承旨閔百興,左承旨金龜柱,右承旨具庠,左副承旨鄭厚謙,右副承旨洪錀,同副承旨李漢豐,假注書李萬軾·權偀,記事官柳德申·李師濂,以次侍立訖。上具翼善冠·衮龍袍,步輿出延和門降輿,祗迎,仍步詣興化門,還爲乘輿,藥房都提調金陽澤,提調趙雲逵進前訖。陽澤曰,夜間聖體,若何?上曰,身雖在此,心在陵廟矣。進湯劑,上進御訖。上曰,禮房承旨,馳詣太廟,奉審以來。上曰,太慢忽,當該中官,從重推考。上曰,此時守令,豈可稽滯?茂州府使徐覺修,其令當日辭朝。出傳敎上曰,昨日以李興宗·金永燮下敎後,頃者大臣所奏,其雖堅執,曉來思其祖與生祖,欲爲下敎而遺焉。今因徐覺修下敎,乃問故參判徐命珩之子云,其父質實尙今記有,且其孫有鄰,頃者所奏,其本輕着,飭已行,特爲給牒敍用。出傳敎上曰,有鄰,其時擧措則輕着矣。百興曰,有鄰善文,自儒時有聲望也。上詣典設司,藥房提調,持湯劑更爲入侍,上進御訖。上曰,近者挾侍中官,其皆樣一,今者一中官挾待,可見古制,中官曺壽喆,特賜鹿皮一令,越俸下敎,亦爲蕩滌。出傳敎上命召入直鄕軍,問年事及於牟麥。對曰,雪已消,麥將好矣。百興曰,臣於監膳之路,偶見近仗軍士,捉去一白衣人於延和門前,臣不勝驚怪,問其所由,則乃是攔入之鄕民,而自開陽門入來云。當該守門將,常時不能嚴禁可知,事極駭然,而本院請推之外,無他可施之罰,何以爲之?上曰,當該守門將汰去。出擧條上曰,此乃禁囚禁之時,而一則問其事,睡中所致,一則近出鄕闇,鄕民朴大寬與鄭英傑,令該曹分爲囚禁,當日內捧招以奏,保授以待下敎,然與初聞有異,堂郞下敎置之。出傳敎奉審承旨具庠,摘奸後,還奏無頉。上曰,讀祭單及諸執事擧案。上曰,昇平日久,爲內外武將之人,京則以文具度日,外則以聲色爲能,若此之際,其誰夙宵爲國經紀,設或不虞,孰能爲國褁革?思之及此,不覺寒心,予豈過諭?以平閫觀之,一則移文逡巡,一則以昨日土之可築不當築,欲爲苟且遲延,昔之忠武公李舜臣,當其戰而造船勝捷,比諸此人,豈不面赤?若此之故,二年之內,一年則以曾經大司馬爲閫,一年則以今日大司馬左補,其雖爲國事,予則曰寒心亦曰今之武將,可謂胄下粉面,思之及此,不覺氣短,昔韓信,寄食漂母,能陞將壇,其弊由何,卽膏梁望重之致,其若臨陣,以聲色爲行伍乎?昔之孫武,雖用闔廬之姬,此豈比之於此者乎?將望新通,其由捕將,此後雖世代門閥,未能純通武經七書者,切勿輕通之意,申飭銓曹,以示予暮年爲國事重干城之意。出傳敎上曰,子曰言顧行,豈可言敎而止?一欲面講飭勵,在京武臣中,通中軍之人,其令持武經七書入侍,出傳敎,仍還大內。
己丑正月十四日申時,上御集慶堂。通中軍人,持武經七書入侍時,訓鍊中軍李邦曄,禁衛中軍李昌運,守禦中軍具秉勳,前中軍趙啓泰·李觀祥,同副承旨李漢豐,假注書權偀,記事官柳德申·李師濂,以次進伏訖。上曰,秋堂持鄭英傑供辭入侍,兵曹參判鄭彦忠進伏,上命漢豐,讀供辭訖。上曰,放恣矣。仍下水軍判付。彦忠曰,實仰好生之德,而白衣攔入,戶口冒入,俱是杖一百徒二年之律也。上曰,水軍甚於徒配也,彦忠先退,上曰,趙啓泰讀三略初章,讀訖。上曰,七書中次第如何?啓泰曰,孫武·司馬·六韜·三略·李衛公·吳子·尉繚子也。上曰,不偶然矣。注書記之,李觀詳讀李衛公初章,李昌運讀司馬初章,上曰,此乃李壽鳳之姪耶?漢豐曰,然矣。具秉勳讀六韜,李邦曄讀尉繚子初章訖,武臣先退。上曰,我朝以將略稱,忠武公李舜臣爲首,近代卽故相李浣,而若問其次,亦申汝哲也。以予知者言之,咸恩君李森,知識通透,予常心服。故將張鵬翼,卽熊虎之器,干城之將。頃年許解將任時,予有諭焉。皆作故人,近世不易得之人也,可勝歎哉。至於故判書金聖應,中年勸武,雖與兩人異,予常以一國福將爲期,今何爲古人?予已衰,故將皆若此,可勝歎哉。前兵判具善行,年幾六十,莅事精詳,予常倚之,今番淸川江,不負特授,乃遂其功,擔當始初者,卽訓將李章吾也。銳意竭心,能成其功者,卽具善行也,何以能此?一言而蔽之曰,分數,明也。古將之多多益辦,朱子結之曰,分數,明也。今予引用此文,豈過乎哉?今者邦內寧謐,以予心氣,若是眷眷,其豈他哉?此乃繫于苞桑,以便遺昆之意也。不然,當今之時,莫云淸江,雖開小川,人孰肯爲?莫云南塘,雖築土墻,人孰能擔當?特除之意,朝已下敎。昔漢宣帝,能用趙充國,乃成其功,豈云漢宣?猗歟,本朝用金宗瑞,今之六鎭,是誰之功?古人云,有志者事竟成,頃者濬川時,有意乃行,初則成難,末乃成功,此正事竟成者也。今者再命此人西閫,意豈淺淺也哉?雖然,當今人才杳然之時,今不培植,其將若何?故今日武臣召講,意蓋此也。元重會其時雖嚴處,此不過識淺逡巡者,而昨者李柱國所奏,非比于此,意涉無狀,故此等之類,置諸亞將而用何?其嚴飭將望,暮年面試,意蓋深也。趙啓泰·李觀祥·李邦曄,卽五人之先,以能通七書之敎,施行以用,旣有故將李森·張鵬翼。噫,咸恩之子,雖不過書生,已作故人,而惜之者,卽其從兄景琦也。以蔭官觀而勸武,只閫帥而止,只有故將張鵬翼兩孫,而噫,彼志恒,因其執滯,若是沈焉。志豐頃年所爲,亦年少誤事之致也。是誰之子,而皆至亞將,今問其將闋服云,待闋服,卽爲調用,以示予意。出傳敎承史退出。
上在慶熙宮。停常參·經筵。
藥房都提調臣金陽澤,提調臣趙雲逵,副提調臣閔百興啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣。明日入侍宜矣。
以承傳色,口傳下敎曰,茶入之。
中宮殿·惠嬪宮,藥房口傳問安。答曰,知道。
鄭厚謙,以義禁府言啓曰,前掌令徐有寧禁推,傳旨啓下矣。徐有寧,時在京畿利川地云,依例發遣府羅將,拿來,何如?傳曰,允。
傳于具庠曰,國子長,率箴銘頌能誦儒生,午後入侍。
李漢豐,以司僕寺言啓曰,兼內乘李漢昌,身病甚重,勢難供職,今姑改差,令該曹卽爲口傳差出,以爲推移入直之地,何如?傳曰,允。
具庠啓曰,大司成金漢耆,率能講儒生,依下敎來待矣。傳曰,入侍。
己丑正月十五日未時,上御集慶堂。大司成,率能講儒生入侍時,左承旨金龜柱,假注書李萬軾,記事官柳德申·李師濂,大司成金漢耆,儒生朴弼東·李泰岳·南宮澈·李恕·李相裕·吳敬命·洪光胤·宋相殷,以次進伏訖。上曰,承旨誰入侍耶?龜柱曰,小臣金龜柱矣。上曰,承旨之竝泮長入侍,誠是好事也。師儒長,能誦一章乎?漢耆曰,常日無講習之事矣。上曰,予當誦一章,師儒長亦誦之。仍誦顔淵克己復禮章,漢耆繼誦之。上曰,不偶然矣。儒生進前誦之,朴弼東誦太極圖,李泰岳盡誦十箴,南宮澈誦夙夜箴,李恕誦四勿箴,李相裕誦太極圖說,吳敬命誦至無有不善。上曰,然則或有不善何也?敬命不能詳對,上曰,汝當誦十箴,而越誦題辭,如此狼狽矣。洪光胤誦鹿鳴章太極圖說,宋相殷誦四勿箴。上曰,此箴今亦遵行者有之耶?相殷曰,眞箇遵行難矣。上曰,心術不善而然耶?相殷曰,物慾交蔽之致也。上曰,何以則去物慾之蔽耶?相殷曰,克己復禮,爲第一工也。上曰,文義頗精矣。初創此講之時,人笑之,今頗有效也。龜柱曰,不知不覺之中,自然有作成之效,以此觀之,位在君師,導率之方,不可不盡矣。上曰,承宣之言是矣。仍命書之曰,今於歲初,師儒長昨日謝命,而今日請由,故不憚其憊,召見儒生,十五日之內,於予可謂無一日休息,而志則深矣。新除焚香之日,其率儒生八人,能誦十箴,抽講皆能,問對精詳,其涉可嘉。師儒長,特賜大鹿皮一領,入侍儒生八人,各紙二卷·筆三枝·墨二笏賜給,其中宋相殷,年纔二十八,奏對有識,此正奬一聳百也。今該曹懸註調用,以示予暮年勸奬之意,以此觀之,當初箴銘頌講也。傍人皆笑,于今觀之,規模旣正,此正聖人所訓博奕猶賢乎已者也。當初奏定大司成,亦賜大鹿皮一領,以示予望八勸奬之意。龜柱曰,今因泮儒調用之命,有所仰達者矣。頃日申敬日錄孤之敎,雖出於聖上存恤卑微之義,然錄孤之典,事體重大,雖於卿宰,亦宜難愼,況可施於一蔭官乎。恤典擧行,已是特恩,至於錄孤,恐涉太濫矣。上曰,所奏是矣。誠得惟允之體,然予於申敬日,昔頗困之,年至八十,常於泮儒入侍,見之,今甚矜惻,故有是命也。龜柱曰,昨日張志恒傳敎中,有誤字矣。上曰,改之。張志恒固執矣。龜柱曰,有固執然後,亦多做事者矣。大司成及儒生先退,龜柱讀奏守令薦單及違牌傳旨,上命書之曰,於備堂,欲爲下敎而未果,昔年慈聖,於一官之除,皆云過也。同敦寧金孝大,陞資之後,慈敎有曰,莫云未登科而陞資,爲國報效,豈云文蔭?此同敦寧之親承慈敎者也。猗歟,慈敎,尙今誦焉。故於金器大備堂,一欲下敎而未果,一二入侍,其皆不參,予已諒焉。頃者不參,其宜參酌,而於國體雖踏下,予意若此,其豈循他?元傳旨中付標,籌司之望,特爲許遞,以示予遵昔年之慈意。仍問曰,大司成廣州後,初爲掃墳耶?龜柱曰,然矣。上曰,泮儒有效矣。魚必溟支離之故,調用矣。龜柱曰,於渠,天恩罔極也。上曰,今番金器大傳敎,非但爲器大也,似有他日之效矣。退出。
上在慶熙宮。停常參·經筵。
李漢豐,以都摠府言啓曰,今日入直內三廳,武兼禁軍及軍兵等,中日習射,請出標信,傳曰,知道。
洪錀啓曰,憲府連日監察茶時,事甚未安。除在外·未署經·傳旨未下·式暇外,掌令姜始顯,卽爲牌招,何如?傳曰,允。
藥房都提調臣金陽澤,提調臣趙雲逵,副提調臣閔百興啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎入侍,茶先入之。
中宮殿·惠嬪宮,藥房口傳問安。答曰,知道。
備忘記,左副,以年少承旨,自吉朝至上元,其能供職,可嘉。特除春曹參議,其代,騎堂趙除授,一體牌招察任,房順房。
以承傳色,口傳下敎曰,次對進定於明日,入侍時,守令薦單持入,卽爲詣閤。
李漢豐,以弘文館言啓曰,本館上番,連日闕直,事甚未安。校理沈頤之,由限已過,卽爲牌招入直,何如?傳曰,允。
洪錀,以都摠府言啓曰,入直軍兵等,中日習射事,標信,命下矣。雨雪交下,不得爲之之意,敢啓。傳曰,知道。
兵曹口傳政事,兼內乘沈義希。
己丑正月十六日未時,上御集慶堂。藥房入診入侍時,都提調金陽澤,提調趙雲逵,副提調閔百興,假注書李萬軾,記事官柳德申·李師濂,醫官許礈·李以楷·慶絢·鄭允說·柳光翼·李翊臣·玄啓淳,以次進伏訖。陽澤曰,日氣陰冷,聖候若何?上曰,一樣矣。陽澤曰,昨未承候,寢睡·水刺之節,亦何如?上曰,一樣矣。陽澤曰,中宮殿氣候,何如?上曰,平安矣。陽澤曰,王世孫氣候,亦何如?上曰,好過矣。進湯劑訖,許診,許礈診奏,脈候三部調均,滑體一樣矣。柳光翼·李翊臣,次次診訖,奏與礈同。上曰,提調監煎,醫官退去。仍命璘,讀守令薦單後,更命詣臺臺臣及摘奸宣傳官入侍。出榻敎掌令姜始顯,宣傳官元綮鎭入侍,始顯啓曰,物故罪人得輿以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。又啓曰,金柱泰,卽賊潤之子,只施定配之律,在渠亦云幸矣。今此減等處分,雖出於霈澤同流之聖意,減等則爲徒年,而徒年則遇赦卽放,此後國有赦典,則應入放秩,以潤之子,猶爲無故平人,使之晏然行世,寧有如許道理,請還寢定配罪人金柱泰減等之命。上曰,其勿復煩。又所懷,臣待罪柏府,未有出一言論一事,而第有區區所懷,敢此,仰達矣。故直長臣申敬日隱卒之典,已是罔極之恩渥,而伏況其子,待闋服調用之命,誠萬萬過當,下詢大臣,還收成命,似不可已矣。上曰,臺臣旣已得體,其何下詢?依啓。始顯先退,上曰,宣傳官進前。綮鎭進伏,上命讀奏,書啓訖。上曰,何如?陽澤曰,異於虛錄也。璘曰,無見存之銀,臺言亦無怪也。陽澤曰,近來銀路甚艱之故,追後備入,亦成一例矣。上曰,臺言非孟浪也。璘曰,遠外風聞,如此亦罕矣。上曰,錄之於重記乎?綮鎭曰,然矣。上曰,然則非矣。陽澤曰,各營門,多有此等例矣。上曰,錢幾何出給,銀幾何捧上?綮鎭曰,給錢二兩,收銀一兩也。上曰,如此分給,臺言無怪也。所給者,非難捧之類乎?璘曰,各其名下,輕輕分給,收拾似易矣。上曰,一件徵錢乎?璘曰,習操時,點馬徵錢云矣。上曰,此一事,亦爲探問乎?綮鎭曰,臣所奉敎,只在別備銀子之故,此則未及探問矣。上曰,似然矣。綮鎭先退,上曰,新兵使速令辭朝,似好矣。陽澤曰,聞領相有料量之事,姑俟領相之出仕,使辭朝好矣。第其築城物力,多恃城機庫物財矣。旣命御史之後,太半入之於蕩減之中,勢所必然,自朝家更有所區給之物然後,方可以責成也。上曰,然矣。李柱國何不請此,而惟以石築爲言也?璘曰,南塘前面,非石則難以爲基云矣。陽澤曰,虹霓門,當設三處云,物力必多入也。上曰,然矣。璘曰,物力若優,古人留意處,極好云矣。上曰,何處?陽澤曰,昔有李光漢者,築寧邊藥山之時,亦以安州留意,尙今指點,其所區劃處也。上曰,俄者宣傳官,誰族耶?陽澤曰,元弼揆之族矣。仍曰,昨日傳敎中,金器大備堂事,雖出聖上曲念之意,而備堂異於權要。且其人可惜,此等之時,豈不使此人,參於廟謨乎?上曰,雖非器大,豈無備堂乎?特思昔年而然也。陽澤曰,器大歷試外藩,以善治名,觀其外貌,言語簡拙,而察其做事,精約極矣。曾通經筵,進塗有次,而備堂許解,豈不可惜乎?上曰,雖非備堂,豈無進用之道乎?陽澤曰,進用之臣,無不由於備堂,備堂一解,實有蹤迹齟齬之歎也。上曰,然矣。命璘書之曰,金器大下敎,非爲人也,乃思昔也。今日左揆所奏,意亦爲國,遞備堂之敎置之。其令申飭,依前行公,仍問經筵,亞銓階梯乎?陽澤曰,然矣。一通經筵,無論經未經,爲階梯矣。金器大若謂之難行備局,臣之地處,亦何異於器大乎?上曰,過矣。陽澤曰,從今另加申飭,使之行公。上曰,藥房提調,持湯劑更爲入侍。出榻敎再進湯劑訖,陽澤曰,明日湯劑,亦當依前矣。上曰,唯。退出。
上在慶熙宮。停常參·經筵。
藥房都提調臣金陽澤,提調臣趙雲逵,副提調臣閔百興啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎,次對同爲入侍,茶先入之。
中宮殿·惠嬪宮,藥房口傳問安。答曰,知道。
李漢豐,以兵曹言啓曰,宣傳官尹文淵·南志博,日昨內試射時,猥蒙直赴之恩典,所帶之職,係是南行窠,不可仍帶,俱爲呈狀乞遞,竝今姑改差,何如?傳曰,允。
具庠,以兵曹言啓曰,新除授淸州營將李邦和呈狀內,與忠淸兵虞候李儒成,有妻叔姪應避之嫌云,虞候與邊將相避,則未赴任者遞改事,載在法典矣。李邦和姑未赴任,依例改差,何如?傳曰,允。
以承傳色,口傳下敎曰,領相入來云,具善行使之今日辭朝。宣傳官及郞廳入侍時,當下敎,姑爲留待。
具庠啓曰,大臣·備局堂上,依下敎來待矣。傳曰,引見,內局同爲入侍。
傳于閔百興曰,開政卽爲擧行。
以承傳色,口傳下敎曰,慮其若此,有牌招下敎矣。分義敢如是耶?入稟承旨遞差,如是則當臨門親政,此後則勿爲牌稟,牌不進諸堂,從重推考。參議只推,更爲牌招開政。
備忘記,承旨有闕代,朴弼逵除授,牌招察任,房順房。
李漢豐啓曰,前承旨朴弼逵,承旨除授事,命下矣。方在罷職中,何以爲之?敢稟。傳曰,敍用。
以承傳色,口傳下敎曰,政事,命下。又命偕來,則敢若是乎?申時前,使之開政。
備忘記,承旨朴弼逵許遞,其代,鄭昌聖除授,牌招察任,房,依前下敎擧行。
趙啓曰,新除授右承旨鄭昌聖,方在罷職中,何以爲之?敢稟。傳曰,敍用。
以承傳色,口傳下敎曰,承旨房順房,而武承旨爲軍士房,政事催促。
以承傳色,口傳下敎曰,旣爲偕來,而尙今寥寥,當該承旨,從重推考,申飭催促。
備忘記,噫,以予初心,壬午以後,其猶爲國强作,今七十六歲,其猶若此,冢宰之心,予雖知也,纔入耆社之臣,此時焉敢若此?噫,予雖在中年,人臣分義,亦何敢自便?況今年復授之後,亦何敢若此?事體寒心。吏曹判書南泰齊,從重推考,其令卽爲謝命。
都承旨閔百興疏曰,卽伏見所下傳敎,以政官牌招稟啓,有該房承旨遞差之命矣。臣是該房,而僚員適爲替當,至被嚴命,在臣廉隅,其何可晏然於職次乎?略陳短章,敢暴事實,乞命鐫削臣職,以安私分,不勝幸甚。
以承傳色,口傳下敎曰,都承旨廉隅似然,許遞,其代,金器大除授,三院副提調例兼,房,依前下敎爲之,吏判連爲催促。
備忘記,南泰齊之聞今日下敎,若是慢蹇,事體寒心,特施不敍之典,參判則爲判書而若此乎?比南泰齊,宜有差等,口解見任,判書當下敎,以待下敎,參議開政。噫,望八暮年,何爲苟且之政?
有政。吏批,判書·參判未差,參議權噵進,同副承旨李漢豐進。啓曰,判書·參判未差,小臣獨政未安,何以爲之?敢稟。傳曰,只出緊任。又啓曰,前判府事韓翼謩敍用事,命下矣。當爲置處,而本曹無相當窠,依例送西之意,敢啓。傳曰,知道。
以李基敬爲大司諫,以朱炯質爲掌令,以洪景顔爲修撰,以申晦爲刑曹判書,以嚴璘爲兵曹參判,以李惟秀爲右尹,以洪趾海爲兵曹參知,以徐廣修爲漢城庶尹,禁府都事閔光晉,訓鍊主簿吳載徽相換。
兵批,判書洪麟漢進,參判·參議未差,參知金魯鎭入直進,同副承旨李漢豐進。啓曰,前判府事韓翼謩,敍用送西事,命下矣。當爲隨品置處,而領中樞一窠,他大臣今方見帶,依例從座目,判中樞下批之意,敢啓。傳曰,知道。
以鄭宲爲都摠管,以李周赫爲五衛將,以許任爲忠壯將,以白祥瑜爲景福將,以崔昌益爲昌慶將,以李弘遠爲宣傳官,以李永爀爲守門將,以韓光國爲淸州營將,以金履煥·李東曄爲宣傳官,副護軍趙濟泰·李恒祚,司直柳顯章·洪樂仁·李廷喆·閔百興·嚴璘·洪錀·李在協,副司果鄭彦暹·池鵬翰,判府事韓翼謩,知事李益炡,僉知崔壽岳·奇弼朝,宣傳官李周爀,前虞候李重錫,以上今加折衝,賞加。
事變假注書金景行啓曰,臣敬奉聖敎,馳往傳諭于敦義門外前判府事韓翼謩所住處則以爲,臣罪關失儀,罰止不敍,逬出郭外,恭俟大何,千萬不自意,敍命遄下,別諭繼降,偕入有命,史官來守,臣誠惶隕感激,靡所措躬。噫,朝儀莫嚴於常參,臣職無大於嘗藥,而今臣於此,俱有所坐,實非數日勘罷之可贖,而今聖明滌蕩而開釋之,恩言所及,迥出尋常,奉讀以還,且惶且感,區區情勢,有不敢言,固將趨承之不暇,而姑未奉下批。且已迫門限,今方還歸私次,容俟朝日,謹當趨肅云矣。臣旣承偕來之命,隨入,姑爲仍留之意,敢啓。傳曰,知道,先爲入來。
備忘記,判書申晦,吏判除授,前參判李福源,參判除授,待開門牌招察任。
以承傳色,口傳下敎曰,秋判爲吏判代,黃景源除授。
李漢豐,以弘文館言啓曰,本館上番,連日闕直,事甚未安。今日政新除授玉堂,待下批仍卽牌招,入直,何如?傳曰,允。
說書兪漢謹疏曰,伏以三陽回泰,寶算無疆,大庭呼嵩,軒懸復陳,臣民慶忭,曷有其極?仍伏念臣之離親供仕,屢易月矣。今當歲新,情急歸覲,而此際得接鄕信,臣之偏母,素患痰癖之症,觸寒添劇,飮啖全却,眞元澌脫,病裏心弱,催臣歸視。臣自聞此報,方寸焦灼,按住不得,玆敢忙陳短章,徑尋鄕路。伏乞聖慈,俯垂矜諒,亟命鐫削臣職名,俾便救護,仍治臣擅行之罪,以嚴朝綱,千萬幸甚。答曰,省疏具悉。爾其勿辭,護焉。
己丑正月十七日辰時,上御集慶堂。大臣·備局堂上,平安兵使,同爲入侍時,領議政洪鳳漢,左議政金陽澤,右議政金尙喆,行司直申晦,行禮曹判書具允明,行副護軍具善復·李章吾,同敦寧趙曮,大司諫李廷喆,執義任希敎,副修撰李得福,左副承旨洪錀,假注書權偀,事變假注書金景行,記事官柳德申·李師濂,平安兵使具善行,以次進伏訖。鳳漢曰,連日酬應,聖體,若何?上曰,眼鼻莫開,又至半月難矣。鳳漢曰,此全羅兵使李達海習操,取稟狀啓也。諸道習操,旣命一體停止,此狀啓,自在置之之中矣。上曰,依爲之。出擧條尙喆曰,頃日常參圖,有奏對不審之失,至今惶悚矣。上曰,無怪矣。鳳漢曰,上下之言,俱有所據,以中樞府三字觀之,則原任似當入參矣。以堂上一人之文見之,則自下之言,亦不爲無據矣。上曰,此後常參時,三公豈可以堂上一人之文不參乎?原任亦一也,以此定式施行。出傳敎鳳漢曰,西閫事,出尋常萬萬,下情歡幸矣。當初帥臣之南塘城,不煩朝家之說,專恃城機庫所在錢,而今則御史下去,民必妥帖,地利人和好矣。章吾·善行,以次進伏,細奏防守處形址。上曰,曉然矣。鳳漢曰,南塘及左峴物力,不可不自朝家區劃,而若限以監司一年別備數,則似可相當矣。別餉米萬石,木二百同,特爲劃給,而米則自當以多在處劃給,固難趁卽作錢。且戶曹經費垂乏,勢當依例請劃均廳得米,則糶糴與散賣間,徐徐區處,最爲便好,別餉錢三萬兩,劃之戶曹然後,兵營所得米,付之均廳,均廳錢三萬兩,移送戶曹,戶曹所得別餉錢,竝與輸運雜費,而自兵營取用,事甚俱便,依此分付,何如?上曰,左右相之意,何如?左議政金陽澤曰,臣亦與領相,已有爛漫商確,如是區處則好矣。右議政金尙喆曰,已爲相議,依此區劃宜矣。上曰,依爲之。出擧條善行曰,城役時財力,旣蒙朝家區劃,臣不敢更有所請,而只以錢布,則難以成樣,不可不更得糧米然後,可以完役矣。鳳漢曰,事理似然,附近處米千石,更爲劃給,似好矣。上曰,依爲之。出擧條善行曰,帥臣不敢任自離境上一步,則今此左峴相距,爲二百餘里,而方當城役,不可不往董矣。屢次往來,續續狀聞,而待其回啓後馳往,則恐致遲延之弊,從便往來後,啓聞其往來形止,何如?上曰,依爲之。出擧條鳳漢曰,南塘·左峴兩大役,旣已專責於兵使,至於鐵山移邑物力,令道臣專當設施,斯速完畢之意,分付,何如?上曰,依爲之。出擧條鳳漢曰,原任之必參常參,無近例。韓翼謩合有分揀之道矣。上曰,豐原謂韓判府器矣,果然矣。有固執可貴,而今番事,亦固執致然也,其心可取,眞宰相也。鳳漢曰,儀刑百僚,爲國血心也。上曰,然矣。金時默·嚴璘瞹昧,而時默,其人細密矣。鳳漢曰,精神極好,做事詳密,大用之人也。上曰,然矣。陽澤曰,常參儀注,以堂上一員之故,或以知事知之矣。上曰,然矣。尙喆曰,此乃朝儀也。近日則原任,無進參之例,遽然入來亦難矣。上曰,今日更聞所奏,事勢固然,旣知之後,何可踰日?前判府事韓翼謩敍用,大臣置處政事,當日爲之,而政官牌招擧行。出傳敎尙喆曰,開政命下,而西銓多有擧行之事,一體開政宜矣。陽澤曰,今日次對,兵判不爲入來矣。上曰,曾經冢宰之人,況兵判頃日欲一陳章之意以奏,故雖近例答。予答曰,卿若陳章,當以卿勿過辭,卽爲行公賜批云,無異答也,而尙無一章,意謂無乃逡巡云。冢宰雖然,司馬豈若此乎?其批旣諭,西銓多有遲滯者,雖章,勿爲呼望,兵判洪麟漢牌招,一體開政。出傳敎上曰,雖因國體而下敎,惜卿之心存焉。今聞所奏,乃覺,卽予之過,於卿何有?卿須體予慇懃之意,安心勿復芥滯。下批之後,卽爲隨史官入謝,用副此意,遣史官傳諭于韓判府事,下批後,其令卽爲偕來。出傳敎上曰,王子雖六歲封爵,七歲謝恩,雖冠禮之前,謝恩之時着公服,以成冠施行,可也。宗親府有司望其誰?問之恩彦·恩信云,故恩彦時有司,雖欲望備,豈若此乎?欲爲下敎,而更問恩信,恩全云,於於尉三揀擇封爵,此古例也。冠禮後乃謝恩,則豈有總角擬望之事乎?以勳府言之,今雖有裕,若無其人之時,一員行公,例也。只見一面,徑先擬入,若此恩全,亦將爲摠管乎?不可無飭,備擬該堂,從重推考,此望給之。出傳敎上曰,噫,莫重朝鮮,豈無廚院副提調?其將雖單付,難充,豈有是理?若無則廚院副提調,其將兼行乎?堂堂千乘之國,決無是理,凡事窮則通也。此後副提調望,宗臣從二品通擬,而有堂則稱以行副提調,而來頭若有裕,卽革此例事,分付銓曹。出傳敎上曰,閫任體重,宣傳官摘奸之事果然,渠何敢辭拿,而宣傳官復命後聞之,雖與風聞孟浪異焉。虛錄之名果免,玆事若此,況細者乎?且以此觀之,合兩事,流入風聞,其若謹愼自飭,豈有此謗?李邦綏特施不敍之典,重事旣脫空,設或有是事。噫,白首暮年,此等微細事,豈命吏査問?拿問下敎勿施,以嚴國體。出傳敎廷喆進伏曰,臣於詣闕之際,路遇大僚,未及回避,致有下隷之替囚,其何敢一刻晏然於臺次乎?請命遞斥臣職。上曰,勿辭。左副承旨洪錀曰,大司諫李廷喆,再啓煩瀆,退待物論。上曰,知道。出擧條希敎進伏曰,引嫌而退,犯導大僚,替囚下隷,揆以臺例,不可仍在,請大司諫李廷喆遞差。上曰,依啓。出擧條希敎曰,請還寢東呂·址淳等還配之命,更令王府,嚴鞫得情。上曰,勿煩。出擧條希敎曰,請還寢定配罪人金柱泰減等之命。上曰,其勿更煩。出擧條允明曰,和順翁主房奴婢一百五十口,淸衍·淸璿兩郡主房奴婢,各一百三十口,今已望呈啓下,而乙酉年鄭弘淳,爲戶判時,有宮房賜與奴婢,一年一處定給事,陳達蒙允,尙今遵行矣。今此三宮中,和順翁主房,先爲啓下,事當王牌成給,而詳考前例,則他翁主房奴婢賜與,俱爲一百三十口,而該宮望呈之數,則元數外加定二十口,此則依他宮例,以一百三十口成給,而至於兩郡主房,設宮之初,各以六十五口,王牌成給矣。今依他宮例,更有啓下者,臣意則就其中,除其已受出者,加給六十五口,以準一百三十口之數,似好,敢稟。上曰,郡主房,前後合八十口定式,王牌成給,和順翁主房加付者,勿施。出擧條諸臣以次退出。
己丑正月十七日酉時,上御集慶堂。藥房入診入侍時,都提調金陽澤,提調趙雲逵,副提調閔百興,假注書李萬軾,記事官柳德申·李師濂,醫官許礈·李以楷·慶絢·玄處明·鄭允說·柳光翼·許溫,以次進伏訖。陽澤曰,聖體調攝,若何?寢睡·水刺之節,亦何如?上曰,一樣矣。進湯劑,進御訖,許診,許礈診奏,脈候左右三部調均,滑體一樣矣。以楷·光翼,次次診訖,所奏與礈同。上曰,提調·副提調監煎,醫官退去,少頃,仍命藥房提調,持湯劑更爲入侍。出榻敎藥房再進湯劑,進御訖,退去。
上在慶熙宮。停常參·經筵。
卯時辰時,日暈兩珥。
夜一更二更,有霧氣。
趙啓曰,大司憲未差,執義任希敎,掌令姜始顯呈辭,朱炯質未肅拜,持平金文淳未署經,趙載俊傳旨未下,今日以監察茶時之意,敢啓。傳曰,知道。
藥房都提調臣金陽澤,提調臣趙雲逵,副提調臣金器大啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。待其開東,其若一夜,其皆若此,於予一月,若一年矣。氣則一樣矣。
以承傳色,口傳下敎曰,待下敎入侍,茶先入之。
中宮殿·惠嬪宮,藥房口傳問安。答曰,知道。
李漢豐啓曰,卽者檢閱李師濂,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,奉敎金致九,卽爲牌招入直,何如?傳曰,允。
具庠啓曰,新除授右承旨鄭昌聖,時在京畿高陽地,斯速乘馹上來事,下諭,何如?傳曰,允。
傳于具庠曰,韓判府事,內局同爲入侍。
傳曰,內局入侍。
李漢豐,以義禁府言啓曰,忠淸監司狀啓據,刑曹粘目內,平澤前縣監李萬協,移本府處之事,允下矣。李萬協今方待命於本府,卽爲拿囚之意,敢啓。傳曰,知道。
以全羅監司狀啓,本院所出有旨二度,求禮房子負來,而路中遺失,全然不知,祗受形止,尙稽修啓,惶恐待罪事馳啓事。傳于李漢豐曰,勿待罪事,回諭。
己丑正月十八日巳時,上御集慶堂。樂房入診,韓判府事,同爲入侍時,都提調金陽澤,提調趙雲逵,副提調金器大,假注書李萬軾,記事官金致九·柳德申,判府事韓翼謩,醫官許礈·李以楷·慶絢·秦興白·鄭允說·柳光翼·李翊臣,以次進伏訖。上曰,韓判府事入來乎?陽澤曰,來矣。仍爲問候曰,夜間聖體,若何?寢睡·水刺之節,亦何如?上曰,一樣矣。進湯劑,進御訖,許診,許礈診奏,脈候左右三部調均,滑體亦一樣矣。慶絢·柳光翼,次次診訖,所奏與礈同。翼謩曰,待罪藥院,而常參之時,致闕參班,不敍之典,極是薄勘,而一兩日內,又下收敍之命,加之以恩敎鄭重,感惶之極,不暇他顧,卽爲入城,以伸叨謝,而惶悚之餘,感激之至,罔知攸措,無以仰喩。上曰,未諳前例,予過爲之,卿何費辭?翼謩曰,愚迷不省,自速譴何矣。上曰,勿復更引,早退休息,翼謩先退。上命器大,讀京外守令薦及諸道狀聞後,上命器大書之曰,曾已下敎,京中之人,薦擧京中,可也。其若同鄕之人,其猶,可也,而不然,爲守令·邊將,薦擧同郡事,亦已,申飭,則今者薦單中,諸處雜薦一單,此後另加嚴飭。仍命提調監煎,醫官退去。陽澤曰,翰林史草,外人不得見,而朝家事例,惟以堂后日記,取爲憑據之資矣。近來記注,疎略特甚,不但諸臣所奏之不爲詳錄,上敎之關重,亦或遺漏,從前記注之人,雖難盡爲請罪,而此後則各別擇差,申飭詳錄,如不能檢飭擇擬,復有如前疎漏之弊,則承旨亦施責罰,何如?上曰,依爲之。仍命器大書之曰,曾已,申飭,今聞大臣所奏,記注太忽云。此全由於不擇之致,另加,申飭。陽澤曰,聖敎至當矣。上曰,坐直承旨入侍。出榻敎都承旨先退,與提調入來,同副承旨李漢豐入侍,命讀慶尙監司賑狀。上曰,以此觀之,自有斟酌之道矣。命讀全羅監司失諭旨狀聞。上曰,事未前聞,極涉怪駭矣。陽澤曰,房子下去之時,竝失卜物云矣。上曰,循例,以勿待罪,回諭。仍命藥房提調,持湯劑更爲入侍。出榻敎提調·副提調,再進湯劑,進御訖。陽澤曰,明日湯劑,亦依例爲之乎?上曰,唯。退出。
上在慶熙宮。停常參·經筵。
金龜柱啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
李漢豐,以都摠府言啓曰,今日入直內三廳,武兼禁軍及軍兵等,中日習射,請出標信,傳曰,知道。
藥房都提調臣金陽澤,提調臣趙雲逵,左承旨臣金龜柱啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣,明日入侍宜矣。
中宮殿·惠嬪宮,藥房口傳問安。答曰,知道。
上在慶熙宮。停常參·經筵。
李在簡啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
藥房都提調臣金陽澤,提調臣趙雲逵,右承旨臣鄭昌聖啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎入侍,茶先入之。
中宮殿·惠嬪宮,藥房口傳問安。答曰,知道。
具庠啓曰,憲府連日監察茶時,諫院闕啓,俱涉未安。兩司除在外·未署經傳旨未下外,未肅拜不爲行公人員,竝卽牌招,何如?傳曰,允。
傳于李漢豐曰,臺諫牌招,啓辭當下敎,置之。
備忘記,今日儒臣幾何?侍從幾許,而儒臣互相推諉,只有李得福,侍從慢蹇爲能,其中受命弘文館定例,承旨之子,其亦若此,其名雖默,其人可知。着冠坐位,其猶逡巡,一自通淸,喝道在前,百頉交集,此等文臣,何爲朔試射?朔試射置之。今日便殿,漢學應講者,殿講吏文應述者製述,此堂當爲,繖扇侍衛置之。試官,領相·摠戎使趙曮·趙德成·權噵·李性源·洪錀入侍,時刻,待下敎只入正時,只通淸人,應講應製。
備忘記,今日應講後,略粗以下,皆直譯院,能誦試講後,令踰院門製述,三下者置之,其後皆直于承文院,吏文諸篇,隨題製進,能次中後,令踰闕門,令今日慢蹇文臣,少知有君有國。
以承傳色,口傳下敎曰,領相有子置之,其代,韓判府事爲之。
又下敎曰,試官金時默,有其子置之,其代,騎判爲之,金時默在,故金光默初爲之矣。權噵,代金光默爲之,勸武軍官,一件書入。
都承旨金器大疏曰,伏以歲籥聿新,寶算彌高,縟儀載擧,法樂復奏,臣民慶忭,曷有其極?仍伏念,元月常參,寔出我聖上奮勵董飭之盛意,凡厥群工,孰不恪勤趨造,而如臣無似,猥忝籌司,賤疾適苦,虧厥常禮,私心兢惶,恭俟大何,伏蒙聖度,過加寬貸,罰止薄罷,臣方含恩訟愆,歷日靡定,傳旨付標之恩,旣踰常格,備堂減下之命。又出曲體,十行辭敎,隆重懇摯,所以眷念而庇覆之者,不啻慈父之於幼子,秪奉恩言,莊誦再三,瞻天拜稽,感淚自零,不意曾未踰日,遽下籌堂還差之敎,繼有喉院特授之恩,除旨聯翩,寵渥彌隆,有非負罪賤臣,所可得者,而義重嘗藥,他不暇顧,竭蹶承膺,粗伸義分,第今同罪諸臣,尙在譴罷之中,則臣何敢憑恃寵靈,獨自揚揚乎?公格私義,俱難晏然,因仍蹲據,斷無是理,玆從筵退,歸伏私次,冒陳短章,仰暴微懇。伏乞聖慈,俯賜鑑諒,遞臣本兼之職,以安賤分,治臣瀆擾之罪,以昭法紀,不勝萬幸。
左承旨金龜柱,左副承旨具庠,右副承旨趙,同副承旨李漢豐,聯名疏曰,伏以日昨中學儒生李鼎烈,來呈一疏,所論二事,旣係士論,至登儒疏,則其在惟允之道,固當卽地捧入,而學儒獨疏,有違格例,故諸僚以此相持,未卽徹覽矣。今其疏末,盛論臣等壅蔽之罪,語意深峻,咎責備至,臣等於此,瞿然慙忸,無地自容。臣等之數日不捧,雖有其由,溺職之失,誠如其言,顧何敢以辭自解乎?原疏今已捧入,而臣等之不可晏然於職次者,亦明矣。玆敢相率陳章,徑出禁門,伏乞聖明,亟治臣等罪,以謝多士,以安私分,不勝幸甚。
檢閱李師濂疏曰,伏以臣,家有七耋偏母,方在鄕廬,老病侵深,居常懍綴,而臣身縻史局,久未省覲,經年禁直,未嘗不思念紆鬱矣。卽接家信,則臣母重患寒感,症情非細,殆廢食飮,委頓牀席者,亦已多日云。臣自聞此報,情私煎迫,按住不得,玆不得不略陳短章,徑尋鄕路,臣罪至此,無所逃解。伏乞聖明,亟削臣職,仍治臣罪,以肅朝綱,以便救護,千萬幸甚。
以承傳色,口傳下敎曰,檢閱李師濂上疏批答。爾其勿辭,護焉。
又下敎曰,承旨牌去來催促,先謝恩者,先爲詣閤。
又下敎曰,江原道臣,明日辭朝。
傳于嚴璘曰,試官趙曮,代李惟秀爲之,趙德成,代洪良漢爲之。
嚴璘啓曰,金光默方在罷散中,何以爲之?敢稟。傳曰,金光默,代崔台衡爲之。
傳于嚴璘曰,前承旨鄭昌聖·具庠,口傳付軍職,試官除授。
以承傳色,口傳下敎曰,此儒臣傳旨只推,在京諸臺特遞,通淸之人,無一闕到事,政院,申飭,一體應講應製。
以承傳色,口傳下敎曰,李得福連爲入直,應講應製拔之。
兵曹口傳政事,司直鄭昌聖·具庠。
備忘記,今日欲爲,因文臣下敎置之。明日當於隆武堂,三廳勸武軍官,柳葉箭一巡,片箭一巡試射,試官三廳大將入侍。入直騎郞,入直摠郞,試官只該房入侍,時刻,待下敎只入正時。
以承傳色,口傳下敎曰,三廳試射,今日爲之。應講應製命官,崇政殿爲之,入侍科次。
嚴璘,以兵曹言啓曰,今日殿坐敎是時,判書臣洪麟漢,試官入侍,參判·參議未差,參知臣金魯鎭呈辭在外,入直及侍衛,他無推移之路,參知令政院稟旨變通,參判·參議未差之代,令該曹以在京無故人,口傳差出,仍卽牌招,侍衛及入直,以爲備員之地,何如?
備忘記,騎曹只有判書,鄭彦忠爲參判在外,騎堂許遞,李得培·李聖圭爲參議·參知,牌招察任。
洪錀,以禮曹言啓曰,卽接宗廟署所報,則今日日次,奉審宗廟,第八室龕內東邊木斑子,自北第一井,東邊小欄木鐵釘,年久銷鑠,落在於寶欌云。臣曹與本署提調,眼同奉審後,稟處,何如?傳曰,禮判與本署提調,眼同奉審後,禮判卽爲入來以奏。
嚴璘,以漢城府言啓曰,李鼎烈黑山島庶人,當日倍道押送〈事〉,命下矣。罪人李鼎烈,依傳敎黑山島爲庶人,當日倍道押送之意,敢啓。傳曰,知道。
洪錀,以兵曹言啓曰,今正月十九日辰時量,忽有一狗,突入興化東挾門,直走永慶門內云,事極驚駭。使近仗軍士,今方搜得逐捕,而守門軍卒,自本曹從重決棍,同門守門將丁昌宗,常時不能檢飭之失,在所難免,推考,何如?傳曰,允。
中學幼學李鼎烈疏曰,伏以歲律載新,聖算彌高,縟儀旣擧,朝野同慶,臣一布衣耳。每入泮宮,伏覩橋畔石碑,御筆煌煌,大書特書,若曰君子周而不比,小人比而不周。臣莊誦,咨嗟,有以知我殿下,辨別於君子小人之分,至嚴且切,使四方之士,咸有所觀瞻而作興者,亦盛且休矣。然挽近以來,君子之道日消,小人之道日長,何也?嗚呼,君子同道而彙征,小人同利而彙征,自其彙征而觀之,則宜若同歸於周而不比,而自其道與利而觀之,則却是周者自周,比者自比,臣竊以爲君子之潔直寡合,有似乎小人之不周,小人之權術相濟,有似乎君子之不比,而今世之所以觀人,只論其比與周,不論其道與利。故君子小人,遂無以辨別,馴致君子之道日消,小人之道日長,豈不大可寒心哉?伏惟殿下,天覆地涵,用人無方,克恢蕩平之治,每戒偏私之習。故山林之士,謂有標榜,而載諸貽燕之訓,假飾之人,以無稜角而躋之俎豆之列,臣愚死罪,惟此二事,甚非扶植元氣,激礪頹俗之道也。臣請次第陳之,惟聖明察焉。嗚呼,殿下之垂裕元子,元子之繼述殿下,是何等重大之事,而遽以一時激惱之敎,反作後日鑑法之書,固已有欠於古聖人授受之體,而其中有曰,吁嗟,老少,一中何分,若問其本,卽也斯文。又有曰,自稱道學,作此亡國,甚於洪水猛獸,有若世道之浮囂,專由於斯文者然,而至以道學,置之於嚴堤防之科,臣愚死罪,竊爲殿下慨然也。噫,講業讀書,與衆同善,斯固斯文之所樂,則彼一二背於師,而亂賊於國家者,不幸操戈而倡邪說,至于今奔馳橫流,自貳而各立焉,此何嘗斯文,使之分而然哉?黨之不本於斯文,若是其明矣,夫斯文,卽道學之所存也。自古聖王,莫不以崇儒重道爲本,臣未暇遠引前代,試以列聖朝論之,培養士氣,尊禮儒者之道,靡不庸極,自成殿下之家法,豈非重道學之美規哉?山林之士,所讀者,聖經賢傳也,所講者,致君澤民也。出則可以陳善而閉邪,處則可以礪世而勸俗,設或有精粗深淺之不同,經術行誼之有補於世敎,不可比擬於楊·墨之學,則以殿下眷遇之盛,宜培植之旌招之,使人無遺才,野無遺賢之不暇,而乃反加之以洪水猛獸之目,至謂之作此亡國,臣未知古今史牒,有進用道學而亡其國者耶?宋之斥奸黨禁僞學,爲當時陸沈之基,則前鑑昭昭,顧非今日之可戒者乎?吾道日以弊矣,善類日以鮮矣。雖頻繁訪求,慇懃敦勉,猶憂其難得,況筆之簡冊,作爲邦國之大禁,從今以往,有識之士,必將逃匿於草野,不敢出而仕矣。殿下孰與而論道講治哉?臣恐亡國之端,反在於此矣,聖製文字,過中者甚多,臣特擧一二段,先此仰復。伏願殿下,亟收所下裕昆錄,竝其藏板而削之。又下諭于春邸,使知此書,出於一時激惱,而非聖上本意也。嗚呼,世固有欺世盜名者,卽申暻是也。其附合情狀,誠如聖敎,而至於背其祖則冤矣。其外祖故相臣朴世采,幸逢無闕事之時,稍有沒把捉之名,而縱橫之論,極似忠厚,駁雜之學,專用詐力,推移於邪正之間,宛轉於淸濁之中,其學問心術,終非完全之人,雖或有章奏禮說之附合士論者,不足以掩其平生,則此皆暻之所祖述也。如暻者,又何足責哉?噫,朝廷之於世采,前後祭諡,可謂榮且尊矣。今又不待公議之定,而特命配食於文廟,臣愚死罪,此殿下過擧也。夫聖廡從享,事體自別,必也經學甚正,德行素著,爲百師表然後,人主採國人之言,始許躋享,是故,上有重其事之美,下無阿所好之失,當之者,亦稱其位而無愧矣,今世采之享,不可者有三焉。其學行之不正,如右所陳,一也。太學首善之地,八方儒士之所萃,而未聞一人倡其可享,足見公議之不協,二也。甲申道疏之行貨雇人,冒錄奏御,三也。殿下試於筵席晉對之時,不先威怒,從容俯詢曰,世采之學行,一出於純正,而果合於從享耶?太學不請,道疏有謗,則當時特敎,不爲徑先耶?士論未必歸一,而苟且躋享,於世采,安乎,否乎?公論雖如此,而直以黜享之難處,姑爲置之,則於世采,亦安乎,否乎?從享之非其人,孰如黜享之得其體乎?予心固執,以壓物議,則是公乎,私乎?凡此數段,反復平問,使之盡言而無罪,其必有對揚者矣。臣謹按宋之崇寧三年,配王安石於文廟,以楊龜山時一疏,卽令黜享,臣之言論,雖不敢望龜山,而世采從享匪宜,甚於安石,則堂堂聖朝,豈可無黜享之典乎?臣以爲世采之生沒恩榮,無所不可,至於從享,則可黜不可置也。臣至微也,至愚也。然漆室之憂,耿耿在心,自見此二事以來,愚衷倍激,而恭俟聖上之回悟,徐察物議之眞的者,五年于玆矣。朋比,小人之事,而橫被者多,俎豆,君子之享,而濫躐如彼,勸徵乖宜,消長係之,臣愚死罪,爲聖朝惜之,臣之所陳,非惟臣之言也,卽一國共公之論,非惟一國之論,卽亦百世不易之案。伏乞殿下,勿以人微而廢其言也。臣奉此疏,伏闕下已三日矣,喉院之臣,百般推諉,一向牢拒。噫,彼諸臣,職居惟允之地,所掌者何事,而乃爲此壅蔽之擧耶?以爲聖敎堅定,開納未易,則是不能以第一等義理望殿下也。以爲臣跡疏逖,退歸可期,則是又不能以第一等義理責臣也。姑且不顧職事,畏首畏尾,以度時日,則其所自待者,亦可謂太薄也。如此喉院之臣,臣實恥之。臣無任惶慓屛營之至,謹昧死以聞。
己丑正月二十日午時,上御集慶堂。藥房入診入侍時,都提調金陽澤,提調趙雲逵,右承旨鄭昌聖,假注書李萬軾,記事官金致九·柳德申,醫官許礈·李以楷·慶絢·秦興白·鄭允說·柳光翼·許溵,以次進伏訖。陽澤曰,日氣稍解,聖候,若何?寢睡·水刺之節,亦何如?上曰,一樣矣。進湯劑,進御訖。請診,上曰,置之。提調監煎,醫官先退。仍下敎曰,俄已下敎,而儒臣厭直,兩司無聲,學儒又此跳梁,將若之何?承旨第讀其疏。昌聖讀之。上曰,初大文殊常,注書出去,儒生之居處族親知入。賤臣知奏以居京故判書晩成之族。上曰,兩班則兩班,年少乎?昌聖曰,然矣。上曰,名下有等字乎?昌聖曰,無等字,此是獨上疏也。上曰,然則與學儒,異矣。陽澤曰,自古學掌議,無獨疏之例,而鼎烈則以掌議獨爲之,政院之相持,蓋以此也。此是年少儒生,未諳事例,率爾之致,此等處,宜有參酌容恕之道矣。昌聖曰,政院不捧,故侵斥備至,不得已捧入,而諸承旨已爲陳章徑出,診筵體重,臣姑獨留矣。上曰,僉議純同而不捧乎?昌聖曰,然矣。上曰,此是辱先正之疏也。仍命昌聖書之曰,今覽李鼎烈駭章,滿紙不滿,專由黨習,誣辱先正,此等孤雛之輩,自陷王章,何足道哉?其中駭悖,亦何足累唇舌而下敎?不可一刻置之於京輦之下,刋名儒案,黑山島庶人,當日倍道押送。又下敎曰,初欲召問,不緊故置之矣。其人年少則有鬚乎?昌聖曰,若干有之矣。上曰,諸承旨陳章讀之。讀訖,命書之曰,庶人李鼎烈之章,其雖萬萬可駭,當之者若此,其在廉隅,難以强迫,非爲此章也,實爲四維。諸承旨許解,而至於都承旨,事件雖異,其欲同處分,不無所執。因此而他堂,其皆敍用,則亦虧綱紀,一體許遞,其代參判嚴璘,參議權噵·洪趾海,前承旨李在簡·洪錀·李性源,承旨除授,牌招察任,房順房。三院副提調例兼。陽澤曰,金器大與諸承旨,不同矣。上曰,何人差鼎烈爲掌議乎?知入。以中學掌議權中範,代西學掌議尹元履,以鼎烈差出之意知奏。上曰,然則非學敎授國子長所知也。仍問陽澤曰,卿父固執有名,廚院例人情下輩,猶恐金判書知也。李晩成好人也。癸巳年立異,卿父亦然,而玉冊則製進矣。陽澤曰,臣父初果立異,事成之後,製進玉冊矣。上曰,此事,是矣。仍爲下敎曰,鼎烈之疏,只辱先正矣。陽澤曰,談笑處之,誠幸矣。上曰,趙榮順在鄕乎?陽澤曰,然矣。累次申飭,不上來矣。上曰,悶矣。因申暻之怪章,辱及其祖矣。仍命藥房提調,持湯劑更爲入侍。出榻敎藥房再進湯劑,進御訖。陽澤曰,明日湯劑依前乎?上曰,唯。陽澤曰,關西習操,亦令停止,何如?上曰,不覺矣。命書之曰,頃者循例下敎,今聞左相所奏,大覺不審。關西習操,其令停止。陽澤曰,關東賑政方始,新伯催促下送,何如?上曰,所奏,是矣。命書之曰,予意若此。今聞大臣所奏果然,新除東伯,其令再明日辭朝。仍曰,承旨之章,武承旨亦爲之耶?命書之曰,旣已下敎,兩承旨之章給之。陽澤先退。上命承旨書之曰,今日漢學殿講時,只通略人書入,其餘依下敎擧行,製述書題時刻,當書下,科次入侍爲之。退出。
己丑正月二十日未時,上御隆武堂。三廳勸武軍官試射入侍時,試官,御營大將金漢耉,訓鍊大將李章吾,禁衛大將具善復,右副承旨李在簡,同副承旨洪錀,假注書李萬軾·權偀,記事官金致九·柳德申,以次進伏訖。上曰,洪錀持書題,往製述試所,李在簡留此焉。上曰,試官催促,應製及應講擧案入之。沈頤之之父,上來乎?在簡曰,上來矣。上曰,文臣不入番,武臣不應射,畢射後,訓·禁兩將,具戎服射之。在簡曰,令射之聖意,出於飭勵勸武,兵房一體應射,何如?上曰,依爲之。禮曹奏太廟板子毁傷草記。上曰,禮判與本署提調,馳往奉審以奏,勸武畢射後,兩將及兵房沈義希入射。義希中一矢。上曰,精矣。善復中一矢。上曰,太僕熟馬一匹待令。仍賜饌,撤器後,命錀書題,盛于望筒,錀奉題往試所。上命在簡,讀製講擧案訖,又奏追後擧案。上曰,今日下敎,專由於違牌五儒臣,李秉鼎·沈頤之,卽其中人也。況下敎若何,而今乃擧案?事之駭然,莫此爲甚,直以不通施行,卽爲禁推。囹圄中,其令突誦漢學,此非臨講,老乞大能背誦後,予當面試,以此,分付。出傳敎上曰,今日三廳勸武軍官中,御營廳勸武軍官閔百東,柳葉箭三中,御營廳軍官李明圭,禁衛營軍官安秀民,柳葉箭三分,竝直赴殿試,之次二中一中人,明日中日廳,令騎判片箭試射後,當於德游堂頒賞,以此分付。出傳敎上曰,明日頒賞,待下敎入侍。出榻敎上曰,太廟奉審禮判入侍。出榻敎禮曹判書具允明進伏曰,臣與本署提調,奉審太廟,則第八室龕內東邊木斑子,自北第一井,東邊小欄木鐵釘,年久銷鑠,小欄一片墜落矣。雖是龕內,而此乃東邊虛地,所見少無驚悶之端,因用舊木,着釘改排,則事役亦無大段之慮,不必爲擇日,二月朔祭不遠,其時兼行告由,仍爲改葺,似得便好,而告由祭則十二室,竝當依例擧行,敢此仰達矣。上曰,依爲之。告由則只當室擧行,可也。出擧條諸臣以次退出。
己丑正月二十日四更五點,上御集慶堂。吏文製述科次入侍時,試官韓翼謩·洪麟漢·李惟秀·洪良漢·崔台衡·具庠·鄭昌聖,同副承旨洪錀,假注書權偀,記事官金致九·柳德申,以次進伏訖。上曰,科次,可也。翼謩曰,七張則限前,而三張則有下敎,故竝爲捧來矣,一體考之,何如?上曰,依爲之。科次坼封後,上曰,明日內局入侍,領相同爲入侍之意,令入侍注書傳諭。出榻敎諸臣以次退出。
上在慶熙宮。停常參·經筵。
夜自一更至三更,有霧氣。
嚴璘啓曰,大司憲未差,執義未差,掌令二員,持平二員未差,今日以監察茶時之意,敢啓。傳曰,知道。
藥房都提調臣金陽澤,提調臣趙雲逵,副提調臣嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎入侍,茶先入之。
中宮殿·惠嬪宮,藥房口傳問安。答曰,知道。
以承傳色,口傳下敎曰,內局入侍,領相入侍,禮房承旨,持昨日被抄試券入侍。
傳于洪錀曰,江原監司,內局同爲入侍。
備忘記,今日朝鮮,有紀綱乎?況其君,年近八十,雖凡臣,豈若此?爲暮君學士,爲衰君耳目,法講渺然,只以命讀消日。噫,復政之後,其君勸乎,其臣勸乎?望八其君,罔敢或怠,而年少之臣,偃蹇自便。噫,予則其視猶此,其聽若前。今日耳目之臣,目雖見奚云見,耳雖聽奚云聽也,而一也開政,促馬踰江,僅或行公,牌召僅到,釋褐前後,一何異哉?至於儒臣,其雖入直,着冠坐椅,國之待學士,可謂至矣,而其驕蹇之心徹冠,若首髮之衝冠,其便交椅暖席,何日入番?其若公然葛藤,一皆闕直,玉堂書吏,鎖門太息,昔唐十八學士亦然乎?今番五儒臣,甚矣,而其中趙載俊,其可恕也,而放恣者,其父承命,綴文揭之本館,而君命父書,視若尋常,隨類逡巡,頃纔申飭其父,而君飭父悚,付諸前世,佯若逡巡。特敎之後,纔釋褐二少臣,最晩聯臂擧案,其父雖一楚其惜,君雖衰矣,囹圄何衰?顔氏家訓曾讀小學,而猶常欽慕,此二人,欲效慢子弟,可勝寒心。吁嗟,今日庭臣,有子弟者,悶其君之暮年用心,少敎其子弟焉。
備忘記,副司果具㢞,頃年能通,今番亦然,可嘉,準職調用。製述三下李溎·李世演,各給兒馬一匹。
以承傳色,口傳下敎曰,通淸文臣,多矣。殿講製述,同時爲之者,無闕一之意,昨日闕之者,無論在京在鄕,知而入侍。
以承傳色,口傳下敎曰,今日頒賞入侍,昨日隆武堂入侍承史,只率宣傳官入侍,而繖扇侍衛,置之,待下敎詣閤。
備忘記,此時宜有國子長,受由人許遞,其代前大司成權噵除授,卽爲牌招,其令預待。
以承傳色,口傳下敎曰,館掌議·色掌,學掌議·色掌,竝爲待令。
備忘記,在外承旨許遞與權噵,代洪良漢·崔台衡除授,一體牌招察任,房順房。
洪錀啓曰,吏曹判書申晦,參判李福源牌不進,推考傳旨今方捧入,而開政命下之後,如是違牌,不卽擧行,事甚未安。判書參判,更卽牌招開政,何如?傳曰,允。
洪錀,以禮曹言啓曰,卽接昭顯廟守直內官所報,則當此解凍之時,正堂後面階砌石四間許崩頹云。正堂至近之地,有此崩頹之患,不可無慰安之擧。慰安祭,不卜日來二十三日設行,而崩頹處,擇日修改,何如?傳曰,允。
李在簡,以兵曹言啓曰,今正月二十一日,武臣賓廳講書日次,而親臨頌賞相値,不得爲之之意,敢啓。傳曰,知道。
李在簡,以兵曹言啓曰,依傳敎,中日廳三廳勸武軍官,片箭一巡試射後,入格人等,別單書入之意,敢啓。傳曰,知道。
傳于李在簡曰,兵房承旨入侍。
崔台衡,以刑曹言啓曰,本曹新除授判書黃景源,受由下去,時在京畿長湍地,乘馹上來事,令政院稟旨擧行,何如?傳曰,允。
敎江原道觀察使兼兵馬水軍節度使巡察使原州牧使洪名漢書。王若曰。虞咨四岳,咸奏績庸,周置十連,俾責屛翰,自古簡賢而授,顧今捨卿而誰?瞻彼東臬名區,寔我上游重鎭。賓瀛海之出日,灝氣遠挹於扶桑,控關塞之極天,地勢近接於豐沛。其土則山多野少,旱澇霜雹之易災,其民則火耕斫會,賦稅征徭之難辦。矧昨歲飢荒之殆甚,嗟吾民懷保之尤艱。雖廈氈講究之罙勤,不弛乙·丙之慮。然蔀屋凋瘵之政急,莫紓庚·癸之呼?苟欲保釐蘇殘之得宜,必須精鍊識務者托重。惟卿,詳知其質,綜敏之才,繩墨一遵於居家,恒懷簡約,鋒穎自露於臨事。隨處精神,瀛館侈簡拔之恩,爭推掌草誥之藝,萊府授牧禦之任,寔著戢卉服之威。頃薄試未究於邦畿,宜重寄復責於方面。玆授卿以江原道觀察使兼兵馬水軍節度使巡察使原州牧使,卿其祗服寵命,懋殫嘉猷。黜陟幽明,恢公正於考績之際,撫摩綏輯,盡興發於省方之時,政敏蒲盧,宜先方春之賑貸,操勵氷蘗,克守故家之規模。自餘稟裁,厥有常典,推先卿未卒之志,益勵資父事之方。體暮年惟簡之衷,常懷若已恫之意。故玆敎示,想宜知悉。弘文館副修撰知製敎李得福製進
校理李得臣疏曰,伏以三陽回泰,寶算彌邵,大庭呼嵩,法樂復陳,臣民慶忭,曷有其極?仍伏念臣之偏母,自再昨,左手指,猝生毒疔,頃刻浮高,遍於全臂,衝亘牽引,及於左脅。刺痛不堪,坐臥俱妨,連試針焫,少無減勢,左右扶將,臣外無人。今日只推有命,講製且行,而以此煼灼罔措之情,實無趨走承膺之路。玆敢略入文字,仰瀆崇聽。伏乞聖慈,俯垂鑑諒,特遞臣職,以便救護,仍治臣罪,以昭法紀,不勝幸甚。踏啓字。
兵曹參知李聖圭疏曰,伏以歲聿維新,聖算彌高,賀儀載擧,慶祝曷極?仍伏念臣之老母,今年洽滿七帙,衰晩精力,奄奄若下山之勢。時候之易感,風寒之爲祟,病隨而劇,寧日恒少,又自數昨,重得毒感,諸般症情,漸就沈篤,臣方左右扶將,五內煼灼。忽於此際,伏承騎省新命,恩出特授,感切甄錄,在臣分義,固當竭蹶趨承,以伸叩謝之忱,而顧玆目下情私,實難頃刻離捨。嚴召之下,末由趨膺,仗地戰兢,惟譴何是俟。玆敢隨詣禁扄之外,冒陳懇迫之私。伏乞聖慈,特垂憐察,亟遞臣職,以便救護,仍治臣罪,以昭法紀,千萬幸甚。踏啓字。
己丑正月二十一日巳時,上御集慶堂。藥房入診,領相·江原監司,同爲入侍時,藥房都提調金陽澤,提調趙雲逵,副提調嚴璘,假注書李萬軾,記事官金致九·柳德申,領議政洪鳳漢,江原監司洪名漢,醫官許礈·李以楷·慶絢·鄭允說·柳光翼·李世玉·許溵,以次進伏訖。陽澤曰,夜間聖體調攝,若何?昨日侵夜酬應,寢睡·水刺之節,亦若何?上曰,一樣矣。仍進湯劑,許診。許礈診奏曰,脈候左右三部調均,滑體如前好矣。鄭允說·柳光翼,次次診訖,所奏與礈同。上命雲逵監煎,醫官先退,江原監司進前。鳳漢問候,上曰,一樣矣。仍命嚴璘,讀江原監司敎文。上曰,善作矣。下詢名漢曰,有可達之事,達之。名漢曰,未赴任之前,事難遙度,到營之後,如有可達之事,則謹當狀聞矣。上曰,曾已試卿於畿輔,而今又畀之以關東八百里,此出於思用卿父之意,其往欽哉。名漢曰,軫念之敎,及於先臣,賤臣到此,不勝感泣。臣本無才,東藩重寄,恐辱聖簡,而第念多年,出入近密。今當離違,下情缺然,實難形達。上曰,都承旨宣諭。仍命榻前賜物,名漢先退。上曰,昨日被抄表文,知申讀之。顧領相曰,鄕亦見此文乎?領相曰,見之矣。上曰,李溎,誰也?鳳漢曰,李敏坤之侄而善文矣。上曰,領相進前。鳳漢進伏,上曰,予豈爲豎儒用心,而其本以有凝聚者,故予實慮之。鳳漢曰,昨日處分,出於談笑,臣誠爲幸矣。上曰,裕昆錄,予不慮矣。予旣凝然不動,元良亦必如是矣,此後若復以此爲言者,實亂逆也。豈無處置之道,而至於先正事?鼎烈今番比周等說,太緊矣。鳳漢曰,處分旣嚴,此後必無更起之慮,雖或有一種難平之議,物來順應,實區區望也。陽澤曰,生疏儒生,信筆書之,何足深慮?上曰,予豈因口尙乳臭之輩,而用慮之過乎?鳳漢曰,甲辰以後,自上苦心,保合世臣,朝廷和泰,豈不美乎?上曰,一種之類,不知和泰之美也。鳳漢曰,如此之類,談笑處之。常如今番,則自可消沮,無足慮矣。上曰,向來蘇·張之言者,誰也?鳳漢曰,金若行也。上曰,此則異於若行矣。鳳漢曰,然矣。上曰,徐德修事,趙豐原曾有所奏,畢竟伸雪,而予嘗謂只伸德修,不伸金龍澤,則他日無歸拜聖母之顔矣。金龍澤之祖,誰也?陽澤曰,故判書金萬重也。上曰,金萬重於聖后,爲幾寸親乎?陽澤曰,三寸親矣。庚申帳殿文書搜納中,有一封御札,此是聖母賜故判書金萬重之札也。予不勝愴感,封獻于東朝矣。自是以後,予心尤常隱惻,不忘丙戌。予有處分,左相亦知之矣。陽澤曰,臣於其時,伏見處分傳敎,闔門感泣矣。上曰,其後以同事未同伸者事,大臣有所陳達。然其時有所重之事,而不此之請,先請其事,故予下嚴敎,動駕彰義宮,左相則知之矣。陽澤曰,臣於其時,果有不善處之罪矣。上曰,予於諸人,畢竟則果皆伸雪矣。徐判府事,奏以殿下此擧,臣則以爲今亦晩矣云者,其心貴矣。陽澤曰,徐判府事,其日公退時,歷見臣,而所言亦如此,此眞是爲國丹忠也。鳳漢曰,徐判府事之言,誠貴矣,而旣有言端,臣有所達矣。故相臣鄭翬良,常與臣論五人事,每以爲此事,非但其人之冤,關係甚重,宜一陳達伸雪,語及此事,每眷眷不已,其心亦斷斷爲國矣。上曰,然乎?貴矣。鳳漢曰,大訓改本,旣經親覽釐正,宜卽刊布,而其時執筆承旨李徽之,生疏不稟,尙未擧行矣。上曰,然乎,極怪矣。都提曰,其時命時任大臣入侍,而自上親自釐正後,持筆承旨,當以出付藝閣,卽爲刊布之意提稟,而悤擾中忘未爲之。翌日以他事,臣等皆免相,六承旨亦被罪而出,主管無人,一日二日,至于今日,事甚未安矣。上曰,卿等之提稟,善矣善矣。校書館員,使之進來,卽命刊布,可也。鳳漢曰,聖敎如此,實爲欽仰矣。上曰,申暻爲不緊之章,致有今日之弊也。鳳漢曰,然矣。上曰,館學儒生,在前則必當辨誣,而近來則無此事,是予鎭壓之效也。鳳漢曰,然矣。因奏大司成權噵,有情勢不能行公矣。上曰,見辱於何人耶?鳳漢曰,見辱於徐命善也。陽澤曰,慘辱矣。上命嚴璘書之曰,今聞大臣所奏,大司成權噵,有撕捱云,許遞,其代李徽之敍用除授,牌招察任。仍曰,徽之貌美,而心亦美也。鳳漢曰,慈諒底人矣。上曰,今年,幾何?鳳漢曰,少於臣二歲矣。上曰,予嘗思嚴蝺,故彼承宣,今番換房加資矣。今日所使之臣,或有至於四代,予之臨御,不亦久乎?鳳漢曰,臣等所以歡欣忭祝者,亶在此也。上曰,彼承宣之父,與嚴慶遐,俱爲玉堂乎?璘曰,然矣。上曰,承宣之追榮爲之乎?鳳漢曰,以未得開政,尙未爲之云矣。上命璘書之曰,玉堂·兩司俱闕,政官牌招開政。仍曰,金應淳則其父爲嘉善,將無推恩之道乎?鳳漢曰,今則然矣,而應淳之職,亦豈於嘉善而止乎?上曰,吏判,何以爲之耶?鳳漢曰,姑爲撕捱,不啻異事,而李福源親患有之矣。仍奏趙榮順實非忘世之人,而只因難便之端。今雖在鄕,臣則以爲,如此之人,國家之信用,宜矣。若於上來時,除以承旨,以爲進身之路,則好矣。上曰,其所難便,爲備局副提調而然乎?鳳漢曰,惶恐不敢盡達,而難便之端,蓋以此也。上曰,藥房提調,持湯劑更爲入侍。出榻敎藥房再進湯劑,進訖。上曰,左右相,皆以權噵爲久勤云矣。陽澤曰,右相則以權噵之善治東萊仰達也。上曰,洪名漢,亦經東萊乎?鳳漢曰,曾經而此亦善治矣。上曰,爲人甚分明矣。鳳漢曰,不但分數之甚明,且其才猷,實罕其儔矣。上曰,趙榮順爲人,最好矣。鳳漢曰,大是可用之人也。上曰,此亦久勤矣。鳳漢曰,國家用人,或以久勤,或以才猷,可也。榮順則心地周便,而做事亦善矣。上曰,然矣。論豐原乎?鳳漢曰,故相李天輔也。上曰,該曹參判有闕乎?鳳漢曰,有之矣。上曰,鄭彦忠近來見之,誠長者而猪肉退來,詭則詭矣,其心可嘉。鳳漢曰,此非造作,天性然矣。上曰,彦暹與彦忠,爲從兄弟,而相貌則不同矣。陽澤曰,彦忠則頎然矣。因奏提調趙雲逵,方帶劇務,勢難夙宵奔走矣。上曰,然矣。命璘書之曰,頃者位著苟簡,雖命方帶劇務,予有量矣。都提調已奏,戶判提調許遞,其代前判書韓光會敍用除授。仍曰,趙明鼎在京乎?鳳漢曰,方在江上矣。上曰,近來聾病差矣。陽澤曰,快差則難也。上曰,耆社之臣,亦可爲藥房提調乎?鳳漢曰,筋力强健,則豈不爲之乎?上曰,金尙重家在東村,欲赴藥院,則五更當離其家矣。李之億昨日奉審之行,能爲之耶?鳳漢曰,曲念臣隣,無一遺焉,臣實欽仰。上曰,前者領相,以韓光會爲貴云矣,今番之除,其必行公也。鳳漢曰,豈不行公乎?上曰,戶判之不復除銓曹,卿等以予爲過,而戶判則必感予矣。鳳漢曰,聖敎至當。戶判之超然免辱於今世,蓋以此也。上命璘書之曰,工曹參議趙榮順,是誰之孫?一自備局副提調,前日行公者,今則齟齬,豈爲其人?乃思其祖,今不拜,更待何時?特除秋曹參判,其令乘馹上來,有司之任許遞,使之專意本曹。仍曰,榮順見此傳敎,必爲上來矣。鳳漢曰,旣遞有司之任,何不來乎?上曰,從今有進身之路矣。鳳漢曰,李益炡年滿七十,當爲侍從臣父加資,而品是輔國之故,無可推恩之道矣。昔年益炡之父,亦以崇品,不得推恩,其時朝家,代以食物,今亦依舊例,以爲其家之榮光,好矣,而係是于恩,惶恐敢達矣。上曰,益炡强健矣。鳳漢曰,可以爲藥院提調者,此人也。上曰,頃者狼狽於姜始顯,而其言野俗矣。鳳漢曰,始顯之言,非矣。璘曰,不但其言之野俗,朝體大不然矣。上曰,果係朝體,承宣之言,是矣。密昌君眞大臣才也。鳳漢曰,李益炡之爲人和吉,同朝之人,尙不知爲何邊人也。上曰,卿言是矣。予亦不知矣。仍命璘書之曰,予則漠然不量,今聞大臣所奏,乃覺知中樞府事李益炡,怳若其父密昌年七十時,其宜侍從臣父推恩,而以顯祿,故只給食物,今重臣亦然。噫,父子年七十,同見於數十年之內,可謂稀有。令該曹一依密昌君例擧行,以示予憶其父恩其子之意。仍曰,如此經歷,予心苦矣。鳳漢曰,一以和做,勿用聖慮,有罪者罪之。上曰,雖欲和平,殄兄之說出,奈何?鳳漢曰,此則已爲處分者矣。上曰,李瀰之發明,難矣。鳳漢曰,李奎緯以訛傳訛,依俙言之,右相所遭,誠爲孟浪矣。上曰,奎緯與瀰,爲六寸而證之,豈不悶乎?璘曰,雖云六寸,累易姓矣。上曰,然乎?鳳漢曰,李瀰與右相,情同至親,豈有欲彈之理乎?上曰,然則此所謂毛將焉傅者也。陽澤曰,自上旣知瀰冤,迫以職務,則瀰可以出矣。上曰,李昌壽亦如瀰矣。奎緯曾爲翰林時見之,則相頗好矣,不意作如此事也。今若更問,則不知何等怪語,更出於其口也。鳳漢曰,聖敎至當矣。上曰,見李益炡之父子七十,誠爲稀矣。鳳漢曰,然矣。上曰,閔百興相貌之豐厚,勝於乃兄矣。鳳漢曰,目今國家可信者,此人眞宰相器也。上曰,果是宰相器矣。陽澤曰,閔弘烈亦非常矣。鳳漢曰,弘烈之俊邁,肖其所後父,豐厚肖其所生父矣。上曰,然矣。鳳漢曰,曾經承旨參議者年八十,則吏曹例爲抄啓加資,而年前判決事申兼濟,雖未經參議,曾經臺侍之判決事,無異於參議。故其時相臣陳達,亦爲陞資。今聞前判決事李齊嵒,年滿八十,而該曹不得循例抄啓云,老人事,一日爲急,依申兼濟例,特許加資,何如?上曰,何聞之晩也。依爲之。出擧條鳳漢及陽澤先退。上命璘,讀漢學製述擧案,仍命書之曰,昨雖下敎於漢學,二人旣處分,居不者,依例捧傳旨,其餘特爲分揀。吏文製述,昨日下敎中,其亦忘却。未入格者,令直于承文院,本文逐條應製下敎,其後聞之,名雖吏文,本文不題,以他題應製事定式云,若此,此正毛將焉傅。今番特爲分揀,以抄記問之,元在外外,在外者太多,事體寒心,事當嚴處,而其中不無眞僞相雜者。今番一竝分揀,只一日程在外者,限三日其令卽爲上來。雖一日程,元在鄉者亦勿論,來京後,分付軍職廳,報于政院,而過三日不來者,一竝直捧禁推傳旨,過三朔後勘律,以懲慢蹇之習。又命讀北評事洪纘海狀啓,上曰,日供事善爲之矣。又命讀平安監司別薦狀及黃海兵使褒貶狀訖,奏光恩副尉覲親呈辭。傳曰,依例給馬。退出。
正月二十一日未時。上御德游堂。三廳勸武軍官頒賞入侍時,左副承旨李在簡,假注書李萬軾·權偀,記事官金致九·柳德申,以次進伏訖。上曰,沈義希先給豹皮,直赴五人呼新來。仍命宣傳官,打將軍搥,頒賞訖。命讀守令薦單,上曰,李尙正嶺南名儒云矣。在簡曰,然矣。上曰,孫尙龍亦善矣。在簡曰,然矣。上曰,鄭彦忠薦單中,不稱守令·邊將,推考。出傳敎上曰,凡守令兼管雖同縣,皆書,例也,而尙州牧使任薖薦單中,稱本鎭,其涉太便,從重推考。出傳敎上曰,金相勳薦擧單子中,六鎭與他有異,而邊將薦單,以京居者參互,此豈爲邊地之意哉?特遞其職,以慰邊地人。出傳敎上曰,大司成李徽之入侍。徽之進伏。上曰,儒生來乎?徽之曰,遠不及矣。上曰,學掌議·色掌,皆京乎?徽之曰,皆京人,而今番學齋任上疏時,皆被罰,姑未差矣。上曰,大司成,率儒生與坐直承旨,更爲入侍。出榻敎退出。
己丑正月二十一日酉時,上御德游堂。大司成率儒生入侍時,大司成李徽之,儒生南宮澈·李東燁·李泰岳·申宅權,同副承旨洪錀,假注書權偀,記事官金致九·柳德申,以次進伏訖。儒生各奏姓名,上曰,汝等久守聖廟,從享之人,忽造意外之辱,汝等之心,何如?南宮澈曰,年少儒生,過激之言也。若老成之人,則決不然矣。上曰,汝非矣。爲民者,敢於予前,稱以儒名乎?太非矣。仍命書傳敎曰,深慨太學,欲召若干儒生而慰諭,南宮澈所爲,萬萬無狀。以此觀之,今日謂大臣之言,予非過也。事當亟施投畀之典,而歲初其宜參酌,亟施勿限年停擧,當日放逐本鄕。上曰,雨露霜雪,無非敎也。汝等紓心誦四勿箴,四勿深有意也。李泰岳誦訖,上曰,先正事,過激之言,亦奈何而請削,裕昆以君父所作之文,歸之於非者,豈非亂臣乎?泰岳曰,然矣。李東燁·申宅權,以次誦訖,上曰,飭自飭勸自勸,令誦二箴,意蓋在也。進士李泰岳,年七十六能誦,可嘉。紙三卷·筆六枝·墨三笏,特爲賜給,以示予意。出傳敎上曰,諸學掌議,誰也?儒生曰,不知矣。上曰,此後四學掌議,亦勿以京儒充差,以除亂本。出傳敎上曰,謂以先正之見辱,又起辨誣,則此亦戰端也。名官吏郞及生·進壯元,俱爲戰端,故予竝革之矣。退出。
上在慶熙宮。停常參·經筵。
洪錀啓曰,大司憲未差,執義未差,掌令二員,持平二員未差,今日以監察茶時之意,敢啓。傳曰,知道。
李在簡,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
藥房都提調金陽澤,副提調嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎入侍,茶先入之。
中宮殿·惠嬪宮,藥房口傳問安。答曰,知道。
傳于李在簡曰,次對,進定於今日。
嚴璘,以內醫院言啓曰,提調韓光會,時無職名,令該曹口傳付軍職,仍卽牌招,以爲同參問安之地,何如?傳曰,允。
兵曹口傳政事,副司直韓光會。
崔台衡啓曰,因刑曹草記,判書黃景源,時在京畿長湍地,乘馹上來事,令本院稟旨擧行事,允下矣。斯速乘馹上來事,下諭,何如?傳曰,允。
備忘記,耆社諸臣中,可能入侍人,其令入來。
洪錀,以禮曹言啓曰,皇壇壇上及祭器等物,每年孟春,戶禮曹堂上,奉審事定式矣。今正月二十四日,臣曹與戶曹堂上,奉審後,稟處,何如?傳曰,允。
備忘記,勸武軍官李良玉,軍職差下。
李在簡啓曰,大臣·備局堂上,依下敎來待矣。傳曰,引見。耆社諸臣,追後入侍。
備忘記,頃者下敎,體下至矣,則今於復受,若惟其兄,七十六歲其君,其何若此?吏判卽爲牌招,入侍開政。
吏曹參判李福源疏曰,伏以歲籥載新,邦慶罙隆,山呼之儀,協以韶頀,薄海含生,普切蹈忭。臣嘗觀古人之事君也。凡有除拜,先自量度,可堪則受而不辭,旣辭則終於不受,處義不苟,官亦無曠。噫,如臣之愚,何職可堪?從前踐歷,莫非僥踰,而至於選部,尤屬不襯,三除一膺,亦出於黽勉副急,而每念古人之辭受,不覺赧汗之沾衣。宰班濫升,豈不萬萬兢惕,而惟幸其名去銓望,跡還散地,不意見職之命,忽降常格之外,隕越驚惑,不省攸措。忝陪末議,猶愧其不稱私分,況可以更進一步乎?循例通擬,猶懼其不協公議,況可以遽辱寵簡乎?聖志方勵,綜核名實,冗司漫職,亦必難愼,而乃以天官亞席之重,容易加之於無似之身。雖特達之渥,感激心肝,而以才則舛,以恩則䙝,受之無說,循墻而已。且臣有區區懇迫之情,不得不鳴號於天地父母之前。臣父今年七十有九,氣息澟澟,恒少寧日。又自前月中旬,猝得風痰重疾,反復淹延,今至兩朔,種種形症,一味沈篤,神爽迷瞀,語言蹇澁,動作喫着,無不須人。臣方左右扶將,晝夜焦煎,離側供仕,實無其望。況臣見叨,係是要劇,進而赴公聞政,退而尋醫問藥,心無二用,身亦難分,徇情則廢義,奉職則曠私,以臣今日方寸,雖欲勉强周旋,而其勢無奈何矣。銓曹有臣,不足備數,臣父無臣,無以爲命,臣言到此,其亦慼矣。聖明在上,敦尙孝理,臣隣之以親祈懇,無不曲遂,至於臣父,眷念之勤,無異家人,愍衰問恙,德音頻繁,臣之前後陳情,亦輒蒙許,父子相對,未嘗不感泣攢祝,不知所報。今臣情理,若蒙日月之俯燭,則鞶帶之褫,必不待臣言之畢矣。玆敢妄恃體諒之仁,不避僭猥之誅,荐召之下,短章哀籲。伏乞聖上,俯垂矜察,將臣新授職名,亟行鐫改,以重公器,以伸私情,不勝幸甚。
以承傳色,口傳下敎曰,答吏曹參判疏曰,卿其勿辭,先入侍後護焉,一體牌招入侍。
以承傳色,口傳下敎曰,時原任大臣及禮戶判,其令明日午後入侍。
己丑正月二十二日午時,上御集慶堂。大臣·備局堂上,引見入侍,耆社諸臣,追後入侍時,領議政洪鳳漢,左議政金陽澤,右議政金尙喆,行戶曹判書趙雲逵,行禮曹判書具允明,兵曹判書洪麟漢,判尹金時默,行副護軍具善復·李章吾,副司直閔百興,校理金基大,左副承旨李在簡,假注書權偀,事變假注書金景行,記事官柳德申·李德師,知事李益炡,行司直李光溥,知事李吉輔,行司直安允行,工曹判書金尙重,以次進伏訖。洪鳳漢曰,夜間,聖體調攝,若何?上曰,一樣矣。內局入侍。副提調嚴璘,持湯劑入侍,上進御訖。上曰,此乃所以支撑而甚苦矣。金陽澤曰,以茶飯視之,伏望矣。上曰,南宮澈,謂李鼎烈以過激云,此豈所敢言者耶?望八人君,所作文字,欲爲毁削,此非亂臣乎?鳳漢曰,殿下每以自覺不逮昔時爲敎,而臣等實不知少衰矣。思再昨年,則今春春謁,實爲天幸,若用心慮,則恐有所損,勿用聖慮,伏望。上曰,若用心,則今番奇怪之事,談笑處之乎?金尙喆曰,臣等則無朱子天顔非昔之歎矣。陽澤曰,進服八味元,則必有勝矣。鳳漢曰,玉色兩顴滋潤,如少年矣。上出手,掌令·三公·備堂,次次拚拊。鳳漢曰,老人腹部,無如聖躬者矣。上命三相,次第按摩腹部。尙喆曰,可書於史冊矣。上曰,書之史冊,則必以予誇矜矣。鳳漢曰,今雖大射禮,可以行之矣。上曰,此則然矣。鳳漢曰,頃因北道慰諭御史李致中別單,永興斗山地,設交濟一倉事,有登對,稟處之命矣。蓋此當設之意,宰臣徐命膺及前道臣沈鏽,亦已詳陳矣。今則廟議歸一,便是不可已之事,趁今春營建之意,分付該道,何如?上曰,依爲之。出擧條鳳漢曰,頃日坐罷備堂中,一人已蒙敍用矣。其未敍用者,竝敍用,從前元備堂,則今此敍用者,與日前已敍者,備堂及句管之任,依前仍帶,何如?上曰,依爲之。出擧條上曰,金器大事,卿等以爲,何如?鳳漢曰,設以其人之有不足爲敎,則臣等未知也,而以其地處,則豈不用此人乎?上曰,非爲其然也,乃思昔年也。鳳漢曰,北伯,善爲之矣。陽澤曰,質多文少矣。尙喆曰,內堅固而外不欲人知,此是賢矣。上曰,是矣。金時默近見之,則細密矣。陽澤曰,不可以言貌取人矣。殿下於金時默·金器大,初頭則皆未深知其人矣。上曰,然矣。閔百興貌,與其兄,異矣。鳳漢曰,其貌重厚,其心公平,如此之臣多,則豈不爲國家之福乎?上曰,其子則稍異矣。鳳漢曰,此亦遠使之臣矣。上曰,具㢞漢學講,不往譯院,由予而如彼,準職之命,有意矣。尙喆曰,文學甚善,置之春坊,好矣。鳳漢曰,其家亦不願驟躋矣。鳳漢曰,翰林以侍從施行,推恩其父,已有定式,而前翰林李東郁·洪彦喆,行公於定式之前。故其父年皆七十,而未蒙恩典。若不定式,則已旣已定式,則分其前後者,恐似不然,一體計年,推恩之意,分付,何如?上曰,一體爲之。出擧條鳳漢曰,老人一時爲急,速爲推恩,幸矣。上曰,翰林,豈有不通淸之人乎?鳳漢曰,頃者洪霖孫除職時,爲其窠闕之推移,因相臣所奏,仕滿部將任逅,未及遷轉而出代矣。任逅,分付該曹,六品窠首先塡差,何如?上曰,依爲之。出擧條鳳漢曰,沈頤之有故,而不得入來云矣。陽澤曰,李秉鼎亦以其親病,不得入來云矣。上曰,今聞領相所奏,不無參酌。一人若此,豈可飭異?李秉鼎·沈頤之姑放,其令工夫。允明曰,恩信君婚禮主婚人望,入而不下矣。上曰,當下矣。仍命書傳敎曰,恩信君婚禮凡事,一依恩彦君時下敎,另加節約事,嚴飭。鳳漢曰,新刊大訓一件內入事,昨有下敎,而亦當有進獻件,朝廷則三公以下亦下,亦當有頒賜矣。陽澤曰,以前日所頒賜之規,施行於今之諸臣,則自可易於按而行之矣。上曰,然矣。其時頒賜諸臣子若孫,竝爲賜給。鳳漢曰,昨日筵敎,及於故判書金萬重,有以仰聖意之非偶,蓋此故重臣忠孝文章,與其兄光城府院君,竝美於一代,而其兄弟之子孫,與國同休戚之故,幾皆蕩覆於宗社安危之際,爲世所悲者久矣。幸賴我聖上憫恤剪拂之恩,光城之後,則冠冕相望,至有如僚相之致位隆顯,而故重臣家,則殘破零替,已無可言。今之孑然見存者,不過一二人,而其中金敏材,固窮讀書,人多稱許,頃除一命,旋卽作散,當此聖心興感之時,宜有拔例存錄之典,而第其才具雖優,年紀已老,有難遲待其積仕。令該曹出六調用,何如?上曰,所奏,是矣。依爲之。出擧條上曰,金普澤·雲澤,善矣。鳳漢曰,金氏八兄弟矣。上曰,如任家之八兄弟矣。上曰,吏文製述規式,何以爲之乎?鳳漢曰,近者變通,似由於本朝事,爲題之爲難而仍廢。吏文規式,只以閑漫之題試取,有違立法本意,且表文與行文,當因臨時下敎,不可專取表文也。臣意則以高麗以前事出題,而表文行文,依前臨時,取稟,則恐無掣礙之端矣。上曰,左右相之意,何如?陽澤曰,領相之奏,誠然矣。表文行文,當臨時稟裁,而吏文規式,雖有詳略之不同,若而假領,則亦不可全闕,表文中,亦豈無添入之道乎?尙喆曰,領左相之言,誠然矣。上曰,其雖下敎,伊後思之,心甚不然。今日下詢,諸大臣奏,誠是。此後以勝國前事,與諸藩王以奏者,通融以題,添着吏文,而虛頭捨吏文,循例製述者以外,施行。出擧條上曰,耆社諸臣入侍。李益炡進伏。上曰,尙喫乳乎?益炡曰,然矣。鳳漢曰,今筋力可行內局提調矣。仍賜手筆,退。李光溥進伏。上曰,曾爲承旨時,往眞殿奉審事,思之乎?光溥曰,思之矣。又賜手筆,退。李吉輔進伏。上曰,卿兄,何如?能戀予乎?吉輔曰,昨年則語及重宸,輒戀結矣,近來則漸不如前矣。上曰,卿之衰相,何如?吉輔曰,行步難矣。上曰,猶勝於李之億矣。之億,何不入來乎?鳳漢曰,有故不得入侍,故俄至闕內,而還歸云矣。上曰,李之億予拔擢,而至於同入耆社,貴矣。仍賜吉輔手筆,退。安允行進伏。上曰,聞回婚禮爲之云,欲備禮乎?鳳漢曰,聞李德師之言,能略備禮云矣。上曰,領府事奉雁,好矣。仍賜手筆後,命書傳敎曰,料外今聞知中樞安允行,其將回婚云。令該曹婚需題給,依李光迪回榜賜花例,亦令該曹造給本雁,以示予意。金尙重進伏。上曰,卿家入耆社之人,多矣。鳳漢曰,六人矣。此重臣家,共居一籬,貴矣。仍賜手筆,退。上曰,以次更進伏。予與卿等爲講矣。親講董生行初章訖,益炡講小學篇題初章,光溥又講篇題初章,吉輔又講篇題初章,允行講蓼莪初章。上又講其章,尙重講大學初章訖。三公先退。上曰,李德師入來矣,回婚節次詳奏。德師曰,單拜後,列坐獻壽而罷矣。上曰,誰有過回婚者乎?尙重曰,臣之五寸金始煐,過此禮矣。益炡曰,近者耆社臣南泰齊之妹夫黃晙過行矣。上曰,卿與黃晙,往捧東床禮,仍賜饌。撤床後,命書傳敎曰,今日耆社臣只五人,各賜三卷,予心悵缺。令該曹輸送米肉,其令子弟,本家獻壽。益炡曰,上不受宴,何敢設饌乎?僉曰,臣等旣受米肉,而下情極有抑菀之忱矣。上曰,卿等請之,三月則予受宴矣。光溥曰,何待三月?二月好矣。上曰,卿不老矣。三月前,則有社擧之譏矣。在簡曰,二月念後,則可免其譏矣。上曰,今日召見耆社臣,意非聞此,其誠旣邁,特許其請進宴。令該曹二月念後,擇日擧行。凡諸等事,再明日大臣·禮官,入侍稟定,其他節目,待下敎務從節約,廚院檢擧提調,以入侍耆老之臣李益炡爲之。出傳敎僉曰,大臣屢請靳允矣。今此進定,便爲臣等之功,臣等不知蹈舞矣。上曰,今日大臣,必悔先出矣。耆堂退出。上曰,關東·海西歲饌單子中,百歲人加資,今日內口傳下批。承史退出。
上在慶熙宮。停常參·經筵。
洪錀啓曰,大司憲未差,執義未差,掌令二員·持平二員未差,今日以監察茶時之意,敢啓。傳曰,知道。
藥房都提調金陽澤,提調韓光會,副提調嚴璘啓曰,伏未審夜來,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎同爲入侍,茶先入之。
中宮殿·惠嬪宮,藥房口傳問安。答曰,知道。
李性源,以禮曹言啓曰,進宴,二月念後擇日擧行事,命下矣。中宮殿進宴,自當次第擧行,吉日一體推擇以入之意,敢啓。答曰,外猶過矣,況內乎?然今者同朝之請,一則爲予,一則舟梁十一年。君臣猶父子,爲親設宴,必欲兼行,人子之常情。且此亦絜矩之道,爲安允行,命造木雁而勸回婚,諸臣此日之心,予何拒乎?其雖例許,選上妓生,亦吾民也,此豈予心?爲予宴,數年之內再召,豈予之意,而此誠太康,此誠太康也。
李性源,以禮曹言啓曰,進宴二月念後,擇日擧行事,命下矣。進宴廳堂上·郞廳,令該曹卽速差出,以爲擧行之地,何如?答曰,今此草記,予自哂焉,該廳堂·郞,其誰擧行?望八暮年,予何行有司之事而特命乎?予亦何以爲此,牌招政官乎?今日諸臣,若有愛日之心,何循常例?其宜卽謝擧行,予何指揮焉?
李性源,以禮曹言啓曰,進宴,二月念後擇日擧行事,命下矣。進宴吉日,卽令日官推擇,則大殿進宴,來月二十五日,中宮殿進宴,同月二十六日爲吉云,以此日定行,何如?答曰,昨年已諭,而待麥秋欲爲擧行,近者雖請?予猶靳之,因耆社諸臣之請,雖許賀,猶太康,況宴乎?若命豐呈,徹宵憧憧。今覽草記,若行今日,此今之諸臣,果爲予乎?凡諸等事,入侍時當下敎矣。
吏曹口傳政事,進宴廳堂上三,掌樂提調金漢耉,戶曹判書趙雲逵,禮曹判書具允明,郞廳三,掌樂僉正宋翼彦,戶曹佐郞李敬倫,禮曹佐郞李濟萬。
備忘記,今覽吏曹單子,可謂爲昔爲今,而昔之國舅,今之國舅,皆爲該院堂上,於予可謂太康。數年之內,再行此禮,於予可謂太康太康,一太康其猶自勉,況三太康乎?誠太康也,誠太康也。
嚴璘啓曰,時原任大臣禮戶判,依下敎來待矣。傳曰,竝入侍。
備忘記,世孫與領相,皆致詞爵,其餘五爵·五味擧行。金領府事·國舅海運君·錦城尉·戶判,爲進爵宰臣。
備忘記,今者此擧,予豈樂爲?卽予之心,若今日受焉,況於酒,旨酒只用享禮,豈可爲此而釀酒多石?雖於此前,却憶杞豐君兪彦國之對策。今若釀酒,吁嗟旨酒,遍用於兩日,崇政·光明,酒臭遍焉。三年犒饋,其酒旣禁,望八暮年,豈爲宴釀旨酒?三代盛時瓦樽之時,玄酒雖太略,何謂旨酒?今番內外宴,用醴酒事,分付廚院都監。
備忘記,旣有前例,何待手本?一依丙戌年例,大殿·世孫宮排設,中宮殿小次,考例上下,餘皆置之,只下單席事,亦爲分付。
以承傳色,口傳下敎曰,進宴饌品,前例選上,前例禮房考出,同爲入侍。
以承傳色,口傳下敎曰,今日中官,放恣莫甚。中官申德龍·金完碩,延和門外,令騎曹決棍十度。
傳于李在簡曰,申德龍參酌,金完碩只三度擧行。
李在簡,以兵曹言啓曰,中官金完碩,依下敎決棍三度之意,敢啓。傳曰,知道。
有政。吏批,行判書申晦進,參判李福源進,參議未差,都承旨嚴璘進。
以李海重爲吏曹參議,洪樂仁爲大司憲,李正吾爲執義,盧聖中爲掌令,徐秉德爲掌令,李思祚爲持平,金容爲持平,李得福爲獻納,李得一爲副應敎,任希敎爲副校理,尹養厚爲兼輔德,李昌壽爲判敦寧,閔百興爲戶曹參判,李潭爲工曹參判,朴弼逵爲兵曹參知,權噵爲工曹參議,黃景源爲同經筵,沈觀之爲司僕正,李台鼎爲軍資正,權浩性爲刑曹正郞,尹勉升爲典籍,李福源爲奉常提調,南泰會爲社稷提調,李昌壽爲繕工提調,金尙重爲瓦署提調,洪麟漢爲軍器提調,鄭存謙爲典醫提調,韓德一爲善山府使,李祐遠爲慶興府使,李潤禧爲祥原郡守,李鼎秀爲谷城縣監,金彦國爲假引儀,和陵參奉李攀龍,承文副正字鄭基煥,淸川君金鍾正,以上單付。司直李齊嵒年八十,今加嘉善加資事承傳,故修撰嚴慶遂,贈吏曹參判。
兵批,判書洪麟漢進,參判鄭彦忠進,參議李得培未肅拜,參知未差,左副承旨李在簡進。
副護軍李漢豐·任希敎·徐有寧·朱炯質·姜始顯,副司直李昌壽·南泰會·趙明鼎·李潭·金器大·鄭在謙·朴弼逵·金魯鎭·金龜柱·趙·金漢耆·權噵·洪趾海·李聖圭·趙載俊·鄭煥猷·李得臣,副司果朴師建,部將李良玉單付。
司諫洪秀輔疏曰,伏以歲籥載新,寶齡添籌,大庭嵩呼?法樂復陳,欣欣相告,慶祝無疆。念臣頃忝館職,自速臺評,譴罷之罰,實出薄勘,而悚恧之忱,至今靡已。適會鄕信急至,母病添重,臣不得不章皇歸護,雖伏聞敍命旋下,許參庭班,而情私所迫,不忍離捨。竟犯闕禮之罪,縮伏度日,若無所容,不意諫除馹召,次第遠降,榮寵所被,閭里動色。臣且惶且感,不敢久淹,昨始來伏私次,而第念當言不言之斥。雖不專指臣身,若論其行公最久,登筵最多,則臣實爲首,溺職之失,終難自掩,況且伊日承宣?新被臺參,則難安之端,又添一層,廉隅所關,其不可揚揚冒居於言地也決矣。且臣父年來多病,鄕居善攝之時,寧日尙少,近緣京邸疏冷,宿症添苦。毒感不汗,轉成痺痓,虛冷所祟,重患泄痢,委頓床席,症形甚劇,顧臣在鄕則母疾長苦,入城則父病方劇。兩地一身,方寸常亂,加以客裏扶護,無他依靠,晝夜相守,勢難離側,踪地之外,情理又急,反復揣量,供職無路。玆敢短章哀籲,仰干慈覆之天。伏乞亟削臣職,仍治瀆擾之罪,以靖私義,以便救護,不勝萬幸。答曰,省疏具悉。爾其勿辭護焉。
己丑正月二十三日未時,上御集慶堂。藥房入診入侍時,都提調金陽澤,提調韓光會,副提調嚴璘,假注書李萬軾,記事官柳德申·李德師,醫官許礈·李以楷·慶絢·玄處明·鄭允說·柳光翼·李翊臣,以次進伏訖。陽澤曰,夜間聖體調攝,若何,寢睡·水刺之節,亦何如?上曰,一樣矣。進湯劑,進御訖,請診,上曰,置之。陽澤曰,只兩廳首醫,入診,何如?上曰,其亦置之。醫官退去,提調監煎。少頃,上曰,藥房提調,持湯劑更爲入侍。出榻敎藥房再進湯劑,進御訖。陽澤曰,明日湯劑,亦依前乎?上曰,唯。退出。
己丑正月二十三日申時,上御集慶堂。時原任大臣·禮戶判·禮房承旨,同爲入侍時,領議政洪鳳漢,判府事金致仁,左議政金陽澤,判府事韓翼謩,右議政金尙喆,判府事李昌誼,行戶曹判書趙雲逵,行禮曹判書具允明,右承旨李性源,假注書權偀,記事官柳德申·李德師,以次進伏訖。鳳漢曰,耆臣所奏,實是同然之情,應行之事,快賜允許,聖德有光,朝野洽然矣。上曰,今者受宴,乃內殿之德也。上曰,外宴,當撙節矣。鳳漢曰,可節者節,而上下當消詳爲之矣。致仁曰,無或泰節,如何?聖心常以太康爲戒,德之至矣,何必在損器乎?翼謩曰,快允所請,天地欣洽,上下相慶矣。尙喆曰,上下同然。無以太節爲敎,伏望矣。上曰,福酒及松節外,予不飮矣。當用醴乎?僉曰,醴則臣等不敢獻矣。上曰,予許惠嬪之請矣。允明進伏曰,今此進宴處所,依丙戌年例,外宴則崇政殿,內宴則光明殿擧行乎?上曰,依爲之。允明曰,丙戌年進宴時,外命婦雖不入參,翁主·郡主則入參,今番亦依前磨鍊,何如?上曰,依丙戌年例擧行,府夫人一體擧行。允明曰,取考謄錄,則癸亥·甲子年,內外宴習儀,各行一度。丙戌年只行內宴習儀一度,今番則何以爲之乎?上曰,依丙戌年例擧行。允明曰,自前進宴時,選上妓生,例以實預差竝五十名,分定各道,而丙戌年進宴時,因特敎,以三十名選上,其不足之數,以京妓充數擧行,今番選上數,何以爲之乎?上曰,依丙戌年例擧行,以上竝出擧條上曰,今番參宴諸臣,五上司·六曹·漢城府·耆社·奉朝賀·備堂·兩都留守·畿伯·內外四寸親·承旨三司·翰注,只時任人入參。宗親只一品以上時任摠管人入參,春桂坊,隨世孫入侍,依例許參。雖五上司,若中樞府,則只一品以上,忠勳府只有司堂上入侍。出傳敎雲逵進伏,稟器數味數。上曰,一依丙戌年例擧行。大卓與畫龍燭·紅燭,依丙戌年例置之。出傳敎鳳漢曰,臣等昨日奉摩聖躬事,出誇於原任矣。上曰,原任拊之,好矣。致仁奉拊曰,玉色勝於前矣。翼謩·昌誼,次第奉拊,退。鳳漢曰,韓·李雖肥矣,而皆不及聖躬矣。上命皆進前,以手俯捫曰,此好矣。韓勝於李矣。藥房入侍,進湯劑後,都承旨嚴璘仍奏曰,政官待令矣。上曰,入侍開政。吏曹判書申晦,參判李福源,佐郞李重海,兵曹參判鄭彦忠,佐郞李翼運,左副承旨李在簡,以次進伏訖。璘曰,廳內甚窄,出伏退廳,開政,何如?上曰,依爲之。晦進伏曰,玉堂闕員,今當差出,而曾經之人,方在解由未出中,無以推移備擬,合有變通之道,何以爲之?敢稟。上曰,勿拘。晦曰,臺諫闕員,今當差出,而擬望之人乏少,外任竝擬,何如?上曰,依爲之。竝出擧條時原任及諸臣,以次先退。在簡奏兵批軍職訖,兵批先退。上命璘,讀校理洪秀輔疏,賜批後,仍命書傳敎曰,今聞洪秀輔請護之章,其渉可矜。況其父齟齬京邸若此,旣命留京,何無顧助?令該署相當藥物題給,以示予意。仍命璘奏政望,下批訖,以次退出。
上在慶熙宮。停常參·經筵。
辰時巳時,日暈。
藥房都提調臣金陽澤,提調臣韓光會,副提調臣嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎入侍,茶先入之。
中宮殿·惠嬪宮,藥房口傳問安。答曰,知道。
崔台衡啓曰,憲府連日監察茶時,事甚未安。除在外外,未肅拜人員,竝卽牌招,何如?傳曰,允。
備忘記,追憶己卯,今逢己丑,六十回甲後,六甲之中,亦一小回甲,此豈千千萬萬攸料?臣民皆曰慶,予心一倍。況遙憶庚子以前,予心若何?遙憶戊申以前,予心若何,遙憶甲子以前,予心若何?一若何,其猶心隕,況三若何乎?兩日之內,其將百懷交中。且六十六歲嘉禮,七十六歲受宴,今欲同受,予豈好勝?以代昔年奉稱觴,亦仰謝受眷祐而至此也。雖然,七十六年之內,丙戌·庚寅·甲午,仁政·崇政·通明·光明稱觴。己亥年錫宴,進宴集賢,自內只侍觀光,戊申年稱觴兩東朝,癸亥·甲子,稱觴慈聖矣。乙酉年亦受爵於景賢堂,三昨年,予於崇政,遵古例受爵,亦行內宴,而以傍見之。今年仰謝陟降受爵,崇政·光明同受爵,十年十巡奉觴,觀光親受。一則追慕,一則太康,此豈夢寐攸料?此中顧諸道元元,予豈樂爲,予豈樂爲?
李性源,以弘文錧言啓曰,修撰洪景顔,副修撰金履禧,自鄕上來,竝卽牌招察任,何如?
李性源,以侍講院言啓曰,本院新除授輔德南玄老,自鄕上來,卽爲牌招察任,兼輔德尹養厚,時在黃海道黃州地,書筵入番事緊,斯速乘馹上來事,下諭,何如?傳曰,允。
李性源,以禮曹言啓曰,大報壇祭,每年三月上旬,擇日擧行事,曾已定式矣。吉日令日官推擇,則來三月初七日爲吉云。初雖以親祭磨鍊,多有攝行之例,今番則何以爲之乎?敢稟。傳曰攝行。
李性源,以禮曹言啓曰,臣漢蕭,與戶曹參判閔百興,進詣大報壇奉審,則奉室第二位褥席,第三位神榻座·榻蓋覆袱二件,紙位書寫時,所用黃紬袱一件竝渝色,雉尾箒二柄破,風遮大草芚二番及條所竝破,奉室樑上塗灰及四面壝門柱根塗灰,曲墻塗灰,竝間間剝落,壇上壇下方甎及神路御路方甎,庫庫破碎,北壝門年久腐傷,冽泉門樑上塗灰,間間剝落,饌卓巾一件,樽卓巾二件竝渝色,樽羃十五,籩八,瓦㽅七竝破,祭床十三坐竝渝色,黃帳幕一浮,黃帳五浮竝渝色,黃綿絲乼七良衣,黃綿絲三,甲所三良衣,白布遮日一浮,油遮日七浮,竝間間破傷,大束乼中束乼各四艮衣,小束乼二艮衣,三甲所二艮衣竝腐傷,工人所着紅紬衣三件,黑紬衣五件,白紬中單四件,金銅革帶五件竝破,烏皮履二部,麾一,干磬家一,紅條所二艮衣竝破,趁卽改備修補之意,分付各該司,何如?傳曰,允。
以承傳色,口傳下敎曰,四寸親下敎,三黨竝稱,依此擧行。
以承傳色,口傳下敎曰,舊前例及向時前例,檢擧提調,詳考持入。
己丑正月二十四日巳時,上御集慶堂。藥房入診,檢擧提調·禮戶判,同爲入侍時,都提調金陽澤,提調韓光會,副提調嚴璘,假注書李萬軾,記事官柳德申·李德師,檢擧提調行戶曹判書趙雲逵,行禮曹判書具允明,醫官許礈·李以楷·慶絢·玄處明·鄭允說·柳光翼·李翊臣,以次進伏訖。陽澤曰,夜間聖體,若何?寢睡·水刺之節,亦何如?上曰,一樣矣。陽澤進湯劑,進御訖。上曰,診候爲之。許礈診奏,脈候左右三部調均,滑體亦如前好矣。柳光翼·李翊臣,次次診訖,所奏與礈同。上曰,禮房入來耶?璘曰,無入侍之敎,故不入矣。使之入侍乎?上曰,置之。提調監煎,醫官退去。陽澤曰,醫官退去之前,以湯劑,有所仰達之事矣。上曰,何事也?陽澤曰,建功湯前方,薑桂,醫云當減之矣。上曰,諸醫之見,俱如是,則減之,可也。陽澤曰,在外時,爛漫消詳,以各減五分之意也。上曰,然乎?仍命理中建功湯前方中,乾薑·桂枝,各減五分。出榻敎更下敎曰,予於府夫人進爵事,靜而思之,有妨礙之端矣。命璘書之曰,昨日以府夫人一體行禮事下敎,靜而思之,親蠶時於賀亦然,行禮致詞置之,只行進爵。仍曰,此則勿出朝報,禮曹只爲擧行。龍樽有前排乎?璘曰,有四箇矣。上曰,味數單子持入乎?益炡曰,敢此持來矣。命璘達之。雲逵曰,別行果床,禮不可廢也。上曰,漸漸張大矣。雲逵曰,進宴敎下之日,凡百貢人,莫不歡欣鼓舞,自願擔當也。上曰,卿言太過,豈有如此之理乎?內宴,無可設之處,奈何?雲逵曰,當此盛禮,拘於處所,不行應行之宴乎?上曰,恐太康矣。允明曰,器數排定,元不多也。上曰,水刺,一日不過數合,何用不緊之大卓乎?陽澤曰,從古宴享,籩䇺有制,豈可以進御之略狀,而乃減其味爵之應節乎?上曰,所慮者,太康也。陽澤曰,諸臣雖極不肖,豈以太康之事,勸之於君父之前乎?實非太康,卽是應行也。上曰,第奏器數。璘達之。上曰,予於江華,曾受茶啖,器品多於此數矣,以五味定之,可也。陽澤曰,此則大關事體也。五禮儀九爵之數,今減爲七,已是下情缺然之萬萬,況可以七而爲五乎?上曰,何爭之堅也?事事强從,良亦苦矣。命書之曰,因懇請旣許,器雖減,味數旣許甲子例,爵宜同矣。知中樞李益炡,禮判具允明,添其爵數。益炡曰,醴酒一款,實難奉承,以茶代用,所區區望也。陽澤曰,無前盛擧,豈不許一日之澤乎?上曰,故事有酒,房官推考。己亥年參宴官,扶醉而歸矣。卿等之請,一節緊一節,予之所執,幾至蕩然。命書之曰,纔已下敎,大臣諸臣雖懇請,豈可純用旨酒?以松節酒代行事,分付。雲逵曰,昨下備忘中,旣有前例,一依丙戌年例,大殿·世孫宮排設,中宮殿小次,考例上下,餘皆置之,只下單席事,命下矣。大殿·世孫宮排設,中宮殿小次,依傳敎,以丙戌例擧行,而惠嬪宮小次,丙戌有半次上下之例,今番則何以爲之乎?上曰,其時旣有下敎,今番則以半次擧行。雲逵曰,各殿·各宮別監等,團領頭巾,丙戌有上下之例,今番則何以爲之乎?上曰,依丙戌年例上下。仍命藥房提調,持湯劑更爲入侍。出榻敎再進湯劑,進御訖,藥房及益炡·雲逵·允明先退。璘曰,堂后實薦,旣已盡付陞遷,新薦不可不卽速擧行,而應薦之人,或有在外者,催促上來,待其齊到,依例付軍職,以爲受薦之地,何如?上曰,依爲之。仍命詣臺臺臣入侍。出榻敎執義李正吾進伏。啓曰,物故罪人得輿以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。又啓曰,金柱泰,卽賊潤之子,只施定配之律,在渠亦云幸矣。今此減等之處分,雖出於霈澤同流之聖意,減等則爲徒年,而徒年則遇赦卽放。此後國有赦典,則應入放秩,以潤之子,而猶爲無故平人,使之晏然行世,寧有如許道理?請還寢定配罪人金柱泰減等之命。上曰,其勿復煩。又啓曰,新除授掌令盧聖中,時在京畿坡州地,掌令徐秉德,時在忠淸道大興地,持平金容,時在連山地,持平李思祚,時在全羅道咸平地,司諫院大司諫李基敬,時在全州地,獻納李得福,時在京畿長湍地。請竝斯速乘馹上來事,下諭。上曰,依啓。正吾先退。上曰,章吾,幾寸乎?璘曰,六寸矣。退出。
上在慶熙宮。停常參·經筵。
酉時,日有左珥。
夜二更,流星出張星下,入南方天際,狀如拳,尾長三四尺許,色赤。
具庠,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
藥房都提調臣金陽澤,提調臣韓光會,副提調臣嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎入侍,茶先入之。
中宮殿·惠嬪宮,藥房口傳問安。答曰,知道。
備忘記,今番內宴時,內命婦而下敎,此亦太康,此亦太康,內命婦下敎,置之。
備忘記,今者受禮,亦體君臣之義,而顧諸道之飢民,此心憧憧。昨日隨懇請而許之,一受二案,太康太康。且饌案,只有饌品,廚院行果,果與饌品,同設於一饌案。笏記中,只唱提調進饌案,旣已同設,饌品太多,饌案行果,各減二器,大小膳,今亦置之。唐雁鴨子,昔有靑頭鴨之敎,唐雁,予謂有信鳥,而其命停貢,依今下敎擧行。旣有味數果行,果果亦置之,只饌品同設。今者諸臣,爲予意與宴置之,予將高枕而臥。若謂其次,將順其志,可勝於百杯矣。頃覽畿甸狀聞,一道歲饌,用鷄千首,此爲其年爲一宴,而此乾鷄乎?卽活鷄也。頃者食醢生雉,一二日先用,體成湯及禽獸之意,猶不忍先用,況此乎?
備忘記,排設房次入,以三昨年擧行事下敎,更以思之,此次入卽三次,而其年三日內稠疊,故只下一次定例,減一存二,特爲直下事,分付該曹。
鄭昌聖啓曰,檢閱李師濂,自鄕上來云。卽爲牌招入直,何如?傳曰,允。
鄭昌聖啓曰,卽者修撰李秉鼎,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
鄭昌聖,以弘文館言啓曰,本館下番修撰李秉鼎,以其親病,陳疏徑出,下番無他推移入直之員,新除授副應敎李得一,副校理任希敎,與校理金基大,一體牌招,以爲推移姑降入直之地,何如?傳曰,允。
傳于洪良漢曰,戶房承旨入侍。
傳于洪樂仁曰,禮房承旨入侍。
以承傳色,口傳下敎曰,三公·八道句管堂上·貢市堂上,同爲入侍之意,分付備局。洪奉朝賀若在近京之地,同爲入侍事,亦爲分付。
以承傳色,口傳下敎曰,入侍時,內入前例,知入。
具庠啓曰,領議政洪鳳漢,左議政金陽澤,右議政金尙喆,句管堂上申晦·金時默·李潭·閔百興,貢市堂上金鍾正,奉朝賀洪啓禧,依下敎來待矣。傳曰,竝入侍。
傳于具庠曰,世孫當侍坐,擧太學及四學儒生,竝令入參朝參。
以承傳色,口傳下敎曰,今日朝參,國舅行禮及都尉,置之。
傳于具庠曰,何時下敎而如是乎?百官盡爲待令乎?知入。
以寶劍望筒,傳于具庠曰,仍。
備忘記,入侍下敎,爲卿體面,其何過也?卿其安心勿胥命,入參朝參事,遣史官傳諭,傳授命召,仍卽偕來。
崔台衡,以義禁府言啓曰,前修撰金履禧,先遞其職,免爲庶人,旌義縣三倍道押送事,命下矣。免爲庶人罪人金履禧,以傳敎內辭意,具罪目,卽爲發遣府羅將,三倍道押送配所之意,敢啓。傳曰,知道。
崔台衡,以義禁府言啓曰,今日三司啽啞之臣,一倂刋名仕版,放逐城外事命下,而校理沈頤之,副校理任希敎,執義李正吾現告矣。右人等,依傳敎卽爲放逐城外之意,敢啓。傳曰,知道。
具庠啓曰,時原任大臣,有稟達事,來詣請對矣。傳曰,入侍。
副修撰金履禧疏曰,伏以歲籥載新,聖算彌邵,法樂已復,賀禮克擧,臣民慶忭,曷有其極?臣至愚極陋,百無肖似,而倖竊科第,過蒙洪造,濫廁臺端,殆近十載,而涓埃蔑效,罪戾徒積,循省愧惕。若隕淵谷,迺者千萬夢寐之外,猥被玉署之殊簡,馹召恩旨,遠辱於待罪下邑之日,臣聞命驚惶,莫省所措,逃遁不得,來伏私次,而竊伏念國家所以設置經幄之官者,非徒具位備員,奔走就列而已。其將責之以啓沃聖學,成就君德,則苟非高才邃學,有足以應是責者,不宜一日而冒居。雖或不能盡然,夫豈有如臣之空疏謭劣,了無可取,而濫竽者哉?臣少而失學,性且鹵鈍,尋摘末技,亦不及人。晩誦經傳,計在覓第,口讀訓誥,心昧旨義,魚魯之誤,亦所難免,則有何一毫近似於備顧問掌辭命之職乎?臣誠自顧,已多慙悶,凡在瞻聆,其將謂何?區區私心,竊以自劃矣。噫,積違天陛之餘,豈無一近耿光之忱,而古人云,量而後入。今若不自揣量,遽然冒進,則臣身狼狽,固不足恤,竊恐論思重地,由臣而輕,大有累於聖朝愼簡之道矣。況今獻歲發春?天運維新,此正殿下茂對乾元,益懋聖德之機也,固宜頻接講官,日致力於緝熙之工。臣於此時,尤何敢爲晏然承當之計哉?且臣素患痰積之症,沈篤於海隅風霧,强策登途,日益苦劇,僅到輦下,昏不省事。雖是可堪之職,時日之間,萬無承膺之望,召牌儼臨,惶蹙冞切。玆不得不披瀝肝膈,干冒宸嚴,瀆擾之罪,益無所逃。伏乞天地父母,曲察危懇,亟遞新授職名,仍命選部,勿復檢擬於是職,以重官方,以安微分焉。臣方乞免,則不宜以館職自處,而竊有耿耿於愚衷者,玆敢附陳焉。殿下每於激惱之時,輒有過中之擧,至使群下,怵迫嚴威,請罪言官,以爲目前苟安之計,蓋自數年以來,始有此擧。今則便同常事,無所難愼,臣恐若此不已,則其流之弊,將有無窮之慮,可不懼哉?以向來申光緝事言之,罰至栫棘,則未免過當矣。何幸聖度包容,旋卽撤圍,繼降宥命?凡在臣隣,孰不欽仰轉圜之聖德,而曷若初無是事之爲愈也?旣往之事,雖因一時淵衷之過激,而輒皆旋蒙恩宥,則聖明之世,豈有他慮,而誠非所以垂後貽燕之謨矣。書云以禮制心,垂裕後昆。記曰,行必稽其所敝。伏願殿下,懋昭中和之德,凡於施爲,必加審愼,毋或有過中之擧,毋或創無前之法焉。言路之杜塞,莫如近日,而歲初曠蕩之典,以言獲罪之臣,幾盡宥還。人日試士之題,明示來諫之盛意,大聖人包荒廣聰之德莫不顒若,而日昨儒疏,適登於此際,實是擧世公共之論,而敢言人所不敢言者。殿下固當優容假借,以觀來者,何若是過加威罰,以塞草野進言之路哉?甚非所以開廣耳目之道,而竊恐士氣漸益沮喪矣。伏乞聖明,更加三思,收還成命,以恢言路,以光聖德,不勝幸甚。
朝參罷後,政院·藥房口傳問安。答曰,知道。
王世孫侍座罷後,政院口傳問安。答曰,知道。
己丑正月二十五日辰時,上御集慶堂。戶房承旨入侍時,左承旨洪良漢,假注書權偀,記事官柳德申·李德師,以次進伏訖。上曰,凡於大禮,自內例有大修理之事,而一例參酌,崇政殿只塗窓戶,光明殿只塗窓門,西溫堗只鋪下排,廳上下排皆鋪,南北退依例鋪陳,東溫堗亦只鋪下排,德游堂只鋪陳,會祥殿·惠嬪宮·世孫宮,只上排次入,退鋪陳,亦爲次入,會祥殿·惠嬪宮·世孫宮,當自內爲之,窓門次入內入,隆武堂·爲善堂,窓戶鋪陳次入,光明殿月廊,皆只鋪陳,祥鸞堂·鷄鳴堂·魚貫堂·紫蘭堂,皆窓戶鋪陳次入,鳳笙堂·衍福堂·添線堂,只堂窓戶鋪陳次入,小星堂只鋪陳次入。出傳敎勿出朝報,只分付戶曹。諸臣以次退出。
己丑正月二十五日巳時,上御集慶堂。右承旨入侍時,右承旨李性源,假注書權偀,記事官柳德申·李德師,以次進伏訖。上命性源,讀書示沖子御製訖。上曰,以帖冊書出二件,一件則入大殿,一件則入東宮。以次退出。
己丑正月二十五日午時,上御集慶堂。藥房入診,大臣·八道句管堂上·貢市堂上·奉朝賀,同爲入侍時,都提調金陽澤,提調韓光會,副提調嚴璘,假注書李萬軾,記事官李德師·李師濂,領議政洪鳳漢,右議政金尙喆,關西句管申晦,京畿句管金時默,海西句管李潭,關東句管閔百興,貢市堂上金鍾正,奉朝賀洪啓禧,醫官許礈·李以楷·慶絢·玄處明·鄭允說·柳光翼·李翊臣,以次進伏訖。上曰,金履禧,何事陳章乎?南宮澈處分之後,又有此事,實陟降之俯監也。陽澤曰,湯劑鑰匙,開拆矣。上曰,決不飮也。鳳漢曰,夜間聖體調攝,若何?上曰,周公夢三皇,孔子夢周公,予則夢宴,豈非予衰之甚乎?鳳漢曰,惶恐敢達矣。有事卽夢,亦常理也。上曰,如此之時,宴是夢外也。鳳漢曰,談笑處之,勿用聖慮焉。上曰,金履禧,非豎儒之比。仍以玉手拍窓,連下不忍聞之敎。鳳漢曰,批旨之前,臣不敢言。上曰,許宴後如此者,豈朝鮮臣子乎?卿等非矣。請討然後,予當酬應矣。辭旨層激,一筵震越。鳳漢曰,臣等到此,實欲無吪。上曰,其疏入之。璘讀奏,上曰,副修撰,何政擬之?鳳漢曰,弘錄後初除也。上曰,頭辭欲誘予,而渠疏亦書逖違之戀,若知逖違之爲耿結,此等之時,豈爲此也?朝鮮非一邊論之國,敢於章奏之間,以其偏黨之議,肆稱共公之論,人心如此,而國旣不亡乎?卿等退去,二品以上庭請。鳳漢曰,臣以請討被論,宜不敢入對,而臣之一身,非臣自有,沒廉登筵矣。上曰,薄物細故,而卿言無怪,出去胥命。履禧輩,用心不測矣。命璘書之曰,今覽金履禧之章,强許此禮之後,其心可謂路人所知。然予心若何?此予不孝,亦予不孝。金履禧先遞其職,免爲庶人,旌義縣三倍道押送。仍又命書停宴傳敎,璘却筆而爭,大臣及啓禧·晦等,交口力爭。上曰,速書而卽頒之。咸曰,如此之際,國體傷矣。上曰,今日國體,已無餘地矣。間間拍窓,縷縷下敎,罔非臣子不敢言不忍聞,而連爲催促,璘書敎。啓禧曰,今日承宣,若書此敎,豈是臣分乎?陽澤曰,臣等有死而已,豈敢奉承此敎乎?尙喆曰,小霽威怒,察此微誠。晦曰,已處分矣,傳敎速頒,使之擧行,何如?上曰,當與停宴傳敎,竝頒之也。尙喆曰,停宴傳敎,豈有頒布之時乎?命璘書之曰,金履禧之章,昨到而今日乃奏,事之無狀,莫此爲甚。金始徽,令該府施以制書有違三等律。陽澤曰,金履禧及中官處分傳敎,速使頒布,何如?上曰,停宴下敎,傳示八方然後,予之苦心,人可知矣。啓禧曰,入侍諸臣,還此敎則奉請。賤臣偶在其後,其爲與榮,當如何哉?殿下典學高明,試於史冊上,哲王明辟,順天人而定盛禮,中因一人之疏論他事,遽命停止之者有之,則殿下笑之乎,不笑之乎?伏願下敎也。上曰,奉賀之史學,難矣。卿則以爲笑之,而予當以爲其心是矣云也。尙喆曰,若於史冊上,見如此事,則殿下亦必笑之也。上命璘書之曰,金履禧已處分,而此非履禧,卽造物。何云造物?暮年張大故也。下款因諸臣之爭執,承旨亦不受書,望八其年,豈爲無所據之君乎?金商門外,當行朝參,百官齊集後,當諭予意,政院知悉擧行,時刻隨時,只入正時,禁軍以入直排立。仍曰,如此相持,出場無期,予當殿座處之也。詢問百官,百官皆以當然,則予亦有可爲之道矣。咸曰,百官之意,亦豈與臣等毫分異哉?上曰,此亦造物也。履禧與履煥,一而二,二而一也。仍命皆於殿座時待令,諸臣退出。
己丑正月二十五日酉時,上御延和門外。朝參入侍時,行都承旨嚴璘,左承旨洪良漢,右承旨具庠,左副承旨李徽之,右副承旨崔台衡,同副承旨洪錀,假注書李萬軾·權偀,記事官李德師·李師濂,以次進伏訖。上具翼善冠·衮龍袍,乘步輿由通陽門,詣幕次後。上曰,太學及四學儒生,皆來待乎?旣令來待,則何敢遲遲也?太學·四學儒生竝停擧。出榻敎璘曰,儒生則不可同入於百官班矣。上曰,爲儒生營救矣。都承旨嚴璘遞差。出榻敎上曰,都承旨有闕,代洪樂仁除授,牌招察任,房順房,三院副提調例兼。出傳敎上曰,西呼唱引儀汰去。出榻敎庭拜訖,領議政洪鳳漢,判府事金致仁,左議政金陽澤,判府事韓翼謩,右議政金尙喆,判府事李昌誼,率二品以上,以次進伏訖。鳳漢曰,惶恐敢達矣。大慶已定,此何足煩槪於聖慮乎?上曰,此用心也。卿等請討然後,予受之矣。致仁曰,未知誨意之如何,而何若是激惱乎?上曰,此黨人也。黨心盡除後,予當受之矣。鳳漢曰,殿下受宴,而非獨爲殿下一躬之受也。曾敎以仰答陟降矣。尙喆曰,應行之禮,今始允許,豈可復有下敎乎?已加處分,此與彼不干涉也。翼謩曰,非徒一國臣民之顒望也,豈爲一金履禧,止此命乎?陽澤曰,豈以一人之故,而過致煩惱乎?昌誼曰,有光聖孝,所以仰答,此豈是樂爲乎?上曰,此造物,於予玉成也。卿等退去。咸曰,焉敢退去?臣等當受罪矣。上曰,庭燎不明,極爲駭然。仍命書傳敎曰,不能檢飭,工曹堂上罷職,郞廳一竝汰去。又命書傳敎曰,工房承旨,不能檢飭,罷職。又命書傳敎曰,觀今擧措,昨日戶判起舞之說,可謂面慢,當該戶判趙雲逵罷職。仍下敎曰,其人有司及工曹書吏,令兵曹決棍。上曰,退去。鳳漢曰,此莫非臣等之罪也,請待罪矣。仍相率下去免冠。上曰,勿待命事,史官傳諭。賤臣承命,趨出傳諭,還以不承命前,不敢上來之意復命。上曰,予不許矣。徽之曰,此何等事,而仍履禧不受乎?良漢曰,雖百履禧,何關於宴乎?庠曰,於履禧,豈有造物乎?上曰,大臣免冠,而三司終不請討乎?仍命書傳敎曰,今日啽啞之臣,一倂刋名仕版,放逐城外。上曰,當呼禮畢,大臣冠,使之上來。賤臣趨出,仍與偕來。上命呼禮畢,仍乘輿詣延和門內司鑰房,命中官崔德升拿入。下敎後拿出,諸大臣請對入侍。上曰,億萬生靈中,豈有如金履禧者乎?此誠造物也。鳳漢曰,上慰祖宗,下副臣民之大慶也。臣等豈敢假飭乎?僉曰,此事而有此擧,未知聖意之何如,而若不得請,則豈是臣子之道乎?上曰,予誠得其時也。此陟降以爲太濫矣。鳳漢曰,過爲煩惱,下情焦迫矣。明日便殿,當更爲消詳矣。致仁曰,此非明日可爲之事,卽地請兪之外,無他道矣。尙喆曰,今日不許,則明日朝廷擧措,當何如耶?上曰,雖庭請,予當不許矣。陽澤曰,此豈爲殿下一躬乎?實所以仰答也。豈以一人之故而止之乎?初非殿下之樂爲也。上曰,予實樂爲矣。翼謩曰,殿下雖樂爲,豈有毫損於聖德乎?昌誼曰,若是下敎,臣等實爲悶迫矣。豈不念國體乎?僉曰,自此而從容允兪,則好矣。靳而復許,則此天回聖心矣。諸大臣反覆力請。上曰,俯循其請,豈予樂爲,而吁嗟此心,其猶憧憧。今者此擧,予心固矣。三時任·三原任,若是懇請,更漏已下,强勉雖從,此地何地?卽昔年直宿之處也。嗚呼,庚子以後雖見,此心則一倍,何意今日,臥此房諭此敎?此亦萬萬夢想之外。然憶初心復諭,此心曷喩?出傳敎陽澤曰,夜已深,不進湯劑,極爲焦迫,請持入,何如?鳳漢曰,臣雖非藥院,請進御,何如?上曰,藥房提調,持湯劑入侍。提調韓光會,持湯劑入侍,上進御訖。陽澤曰,出去後,煎入蔘橘茶,何如?上曰,依爲之。上曰,師儒之長,數遞可惜,前大司成李徽之,仍任前職,其代前承旨鄭昌聖除授,牌招察任。鳳漢曰,儒生待令門外,而不得與百官同入矣。上曰,今聞所奏,事勢固然,太學·四學儒生停擧之命,特爲勿施。出傳敎上曰,雖慨飭勵,工曹堂·郞之事,不過一時不察,戶判飭勵,其亦過矣。處分下敎,一倂特爲勿施。出傳敎仍還入大內。
上在慶熙宮。停常參·經筵。
藥房都提調金陽澤,提調韓光會,副提調洪樂仁啓曰,昨日親臨朝參,抵夜還內,伏未審此時,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。世孫宮氣候,何如?臣等不任區區憂慮,敢來問安,竝此仰稟。答曰,知道。氣則一樣。世孫宮氣候,亦一樣矣。
以承傳色,口傳下敎曰,待下敎入侍,茶先入之。
中宮殿·惠嬪宮,藥房問安。答曰,知道。
洪良漢啓曰,同副承旨洪錀,旣有勿遞之命,卽爲牌招察任,何如?傳曰,允。
備忘記,耆社外,奉朝賀·時原任將臣·時任摠管·五衛將,皆參宴。
鄭昌聖啓曰,判敦寧李昌壽,戶曹參議李海重,除拜後過三日不爲出肅,依定式推考警責,仍卽牌招察任,何如?傳曰,允。
以承傳色,口傳下敎曰,爲君請宴,何也?宴前下鄕人,竝拔於宴。
以承傳色,口傳下敎曰,三相及昨日入侍諸臣入來。禮判若盡爲儀注草,則亦爲持而入侍。
以承傳色,口傳下敎曰,如此儒臣,豈有益於國乎?諂於儒臣以稟承旨,遞差。
備忘記,此心憧憧,卽予望八,此時揚揚,朝鮮侍從臣,旣若此,予何强勸?今番宴禮,翰注進參,名以儒臣侍從者,皆令置之,以示君君臣臣之義。
備忘記,今日操縱順便,朝鮮此類,予雖衰矣。與此等類同宴,豈特貽笑八方,何聞於隣國?名以文蔭堂下排宴者,果盤置之,將校·武士,皆給果盤。
以承傳色,口傳下敎曰,此下敎,卽爲頒布,使知今日君君臣臣之義。
鄭昌聖,以進宴廳言啓曰,今此進宴廳分差監造官,各有任掌,自無閑隙,內贍寺直長成光默,內資寺奉事柳凝之,禮賓寺奉事金宅東,繕工監監役任瑗,依本廳郞廳例,除本司仕上直,差祭安徐,使之專意察任,何如?傳曰,允。
鄭昌聖,以進宴廳言啓曰,今此進宴時,本廳使役工匠料布所用米木,依丙戌年例,戶曹米九十石,小米三十石及兵曹木十同,移來取用,何如?傳曰,允。
具庠,以禁衛營言啓曰,來二月當五番左部右司屬,忠淸道五哨軍兵,逢點實數六百五十二名,已爲點閱整齊。來二月初一日,與內外各處入直軍兵等,依例替代後,舊軍放送之意,敢啓。傳曰,知道。
具庠,以禁衛營言啓曰,來四月當五番左部後司屬,忠淸道五哨軍兵,來三月二十五日京中逢點,依例準二朔立番之意,本道監·兵使處,預爲知委,何如?傳曰,允。
具庠,以御營廳言啓曰,本廳來二月三月兩朔應立中部左司屬,全羅右道五哨軍兵六百七十名,已爲逢點整齊矣。二月初一日,與前司軍兵替代後,舊軍放送之意,敢啓。傳曰,知道。
具庠,以御營廳言啓曰,今此下番別破陣步軍試才賞格,從分數多寡,以本廳所儲木綿分給後,別單書入之意,敢啓。傳曰,知道。
具庠,以御營廳言啓曰,本廳來四月五月兩朔應立中部中司屬,全羅右道二哨,忠淸右道三哨,合五哨軍兵,三月二十五日京中逢點。四月初一日,與左司軍兵,當爲替代立番,趁期調送事,兩道監·兵使處,依前知會之意,敢啓。傳曰,知道。
具庠,以義禁府言啓曰,中官金始徽,施以制書有違三等之律事,傳旨啓下,而特敎定律名者,勿捧原情,直爲草記勘處,曾有定式矣。金始徽今已拿囚,以制書有違私律,杖一百收贖,奪告身三等,而依承傳,功減一等,放送,何如?傳曰,允。
己丑正月二十六日巳時,上御集慶堂。藥房入診入侍時,都提調金陽澤,提調韓光會,副提調洪樂仁,假注書李萬軾,記事官李德師·李師濂,醫官許礈·李以楷·慶絢·金光國·鄭允說·柳光翼·李長周,以次進伏訖。陽澤曰,夜間聖體,若何?寢睡·水刺之節,亦何如?上曰,一樣矣。進湯劑,進御訖,請診,上曰,置之。皆來耶?璘曰,奉賀亦來矣。上曰,大臣·奉朝賀·諸道句管堂上入侍。出榻敎領議政洪鳳漢,右議政金尙喆,奉朝賀洪啓禧,關西句管申晦,京畿句管金時默,海西句管李潭,關東句管閔百興,貢市堂上金鍾正,行禮曹判書具允明進伏。命璘書之曰,今者此擧,予豈樂爲?其雖强從,心在元元。昨今八道句管堂上入侍之命,意蓋此也。今年節序差早,受禮之前,秋牟靑靑,春牟若耕。雖此禮,予心其可少弛,不然則八珍雖登案,八音雖交奏,予豈樂受?予豈樂受,嗚呼,其君受宴於殿,其民受賑於郡,思之及此,一匙豈下咽,一箸亦豈甘口?諸道道臣·兩都留守,體予此意,於其賑政,若登殿而獻觴焉。嗚呼,殿中九爵之酒,雖欲灑於一道之飢民,烏可得也?呼寫及此,涕沾于枕。懋哉懋哉事,令政院下諭于諸道·兩都。仍曰,卽爲頒布。元元方困,而其君受宴,豈不悶乎?鳳漢曰,毋用聖慮,雖設賑之處,前年非殺年也。有司之臣,體聖上軫恤之念,故民無捐瘠之患矣。上曰,提調監煎,醫官退去。鳳漢問候,上曰,所恃卿等矣。予見臣僚,一陞堂上,勝於堂下之跳踉也。堂下名官,全不知君,思之及此,受爵無心矣。鳳漢曰,此事彼事,兩不相關,更伏望勿用聖慮。陽澤曰,事有不同矣。尙喆曰,物來順應,談笑處之。上曰,予若明哲,渠輩豈若此乎?咸曰,此等下敎,幸勿爲也。上曰,不能行禮於十二室者,亦予誠淺也。歲之告歉,其咎安在?尙喆曰,飢民下敎,足以聳感八方矣,賑濟之於飢民,無異宴也。上曰,其言,是也。諸堂進前,各陳道弊。晦曰,關西姑無弊瘼之可達矣。時默曰,京畿亦無大段之弊矣。潭曰,海西延白之外,無一賑邑,而賑穀優劃,空名帖亦出,兩邑賑事,似無不足之歎矣。百興曰,關東之淮麟尤甚,而兩邑守令,辭朝之時,有不足之事,則陳疏云矣,疏今不至,可知無弊也。上曰,麟蹄·淮陽,其倅,誰也?百興曰,麟蹄李命彬,淮陽沈墢矣。上曰,俱得人也。鍾正曰,近來自上,曲念貢市,故貢市之人,自以無冤。上曰,分付諸道,宴日則飢民饋飯,諸堂先退。仍曰,奉朝賀進前,近來在京乎?啓禧曰,或京或鄕,而宴時則當上來矣。上曰,昨今登筵老臣,得無困乎?趁早退休。仍爲下詢曰,選上,何以爲之乎?允明曰,今朝置之之敎,政院還納矣。上曰,戶判入侍。出榻敎允明讀儀注,上曰,都是浮文矣。樂章,內外宴通用,此亦過矣。鳳漢曰,臣等慶幸,無非爲宗國也。上曰,有人於此,戒予以太康,則豈不翕受之乎?鳳漢曰,果有如此之人,則非臣道也。上仍於儀注之間,或改或刪曰,禮判善爲之矣。允明曰,恩藎郡主婚,何以爲之乎?上曰,當下敎矣。鳳漢曰,李潭仍察備局有司之任,何如?上曰,工曹參判李潭,仍察備局有司之任。出榻敎鳳漢曰,聖敎及於諸道賑濟,臣實欽歎。畿·海東北賑資,幾皆相當,至於兩南,則猶有不足之患,以兩道言,則湖尤不足於嶺,道臣則嚴畏不敢更請,而朝家不可立視,臣等已爲消詳,湖南四千石,嶺南三千石,更於三邑賑穀中,加劃以給,何如?上曰,依爲之。出擧條仍命藥房提調,持湯劑更爲入侍。出榻敎藥房再進湯劑訖。上曰,蔘橘茶一貼,煎入。出榻敎藥房先退。鳳漢曰,昨日工曹堂上,旣入分揀,工房承旨,何以爲之乎?陽澤曰,被罪引儀金彦國,亦以唱有名矣。上命樂仁書之曰,該曹堂上,旣已分揀,況承旨乎?勿遞。引儀新進之人,亦分揀。樂仁曰,承旨房任,有相避矣。上曰,吏戶房承旨,換房。出榻敎大臣先退。上曰,戶判入侍,置之。出榻敎退出。
上在慶熙宮。停常參·經筵。
崔台衡啓曰,大司憲未差,執義未差,掌令盧聖中·徐秉德,持平金容·金思祚在外,今日以監察茶時之意,敢啓。傳曰,知道。
藥房都提調臣金陽澤,提調臣韓光會,副提調臣嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。甚矣,便殿晝夜平在,近夜何一長?更一之內,入睡而覺,其更猶在止漏之後,若頃者敎,雖添二更,其可猶裕。聞其開門,心亦開郞,而臥見東牖,其曙猶靳,苦哉苦哉。此猶若此,二日數十受爵,亦何堪乎?且一睡之中,夢何輒至,其夢維何?爲民較文。若此之際,幾睡一夜,覺而聞點,卽其更也,以此度日,誠悶誠悶,其令廚院,依前下敎,以五爵五味擧行。氣則一樣矣。以承傳色口傳下敎曰,待下敎入侍,茶先入之。
中宮殿·惠嬪宮,藥房口傳問安。答曰,知道。
備忘記,近日夜長,比前十倍,此何由乎?卽受禮而然矣。若唐詩幾許長,借問嗜眠人,覺未嫌夜曙,若如南龍翼詩,二三內侍東西睡,五更五十點,對鍮檠而待曙,一日若何?況三百六十日,雖於此時,歲豐民安,予心可舒,而京中設廳,諸道設賑,予心若何,予心若何?欲將此需,同濟元元,五爵猶然,何心加爵?依前下敎,只爲五爵,加爵之敎,置之。百人雖請,百民同舞,予何復許?其人之名,何卽待之者,而再昨予見,此猶若此,況加貢乎?一番修理,算員仍此操縱市民,其雖一殿,百廛待令,自內爲之,意蓋此也。雖在此中,憧憧者民,令宣傳官二人,詣楊州·果川,濟民之政,今日內知來。
備忘記,殿庭狹窄,只大·中殿,紅蓋·靑蓋待令,餘皆置之。惠嬪宮·世孫宮·世孫嬪宮,繖蓋扇亦置之事,分付。
以承傳色口傳下敎曰,禮判持昨日儀注草入來入侍時,同爲入侍。
以承傳色口傳下敎曰,第一爵敬仙桃金尺,第二爵壽延章荷皇恩,第三爵拋毬樂蓮花臺,第四爵牙拍響鈸,第五爵舞鼓處容,以此擧行事,分付該院。
以承傳色口傳下敎曰,朝鮮政事,宜有之,政官牌招開政。
以承傳色口傳下敎曰,內需司書題草記啓下,而尙在單子,卽爲入之事,分付。
吏曹口傳政事,書題單李東苾。
有政。吏批,行判書申晦進,參判李福源牌不進,參議李海重進,左承旨洪良漢進。以尹學東爲承旨,金應淳爲大司憲,李壽勛爲執義,徐浩修爲應敎,金觀柱爲校理,洪相簡爲副校理,李得臣爲副修撰,李澤遂爲副修撰,洪龍漢爲弼善,金始煐爲同義禁,金敏材爲尙衣別提,金鍾秀爲兼文學,大司成李徽之,仍任事承傳,奉常判官宋述孫單付。
兵批,判書洪麟漢外司坐起,參判鄭彦忠病,參議李得培在外未肅拜,參知朴弼逵入直進。同知崔昌益,僉知李周爀以上單付,副護軍金相勳·朴宗益,副司直嚴璘·李在簡·李性源·崔台衡,副司正朴長源。
同日再政吏批,以金時默爲戶曹判書。
洪良漢啓曰,玉堂上下番俱空,事甚未安。今日政新除玉堂,竝卽牌招,以爲推移入直之地,何如?傳曰,允。
傳于洪良漢曰,玉堂牌去來,申飭。
校理金基大疏曰,伏以三陽回泰,寶算無疆,大庭呼嵩,軒懸復陳,臣民慶忭,曷有其極?仍伏念,臣母所患虛勞,每當換節,輒必增劇,近又因將攝失宜,添之以毒感,委頓床茲,食飮全廢,亦已多日,而身在直所,不敢瀆擾,昨始推移番次,歸護病母。今因下番闕直,天牌儼臨,而顧今臣母病狀,一樣危篤,實無頃刻離捨之望,玆敢隨詣禁扃之外,冒陳懇迫之私。伏乞聖慈,俯諒憐察,亟賜遞改,以便救護,仍治臣罪,以肅朝綱,千萬幸甚。答曰,省疏具悉。爾其勿辭護焉。
修撰李秉鼎疏曰,伏以臣母,素抱貞疾,源委深痼,近因時候不適,寧日甚尠,區區情理,實無離捨供職之勢,而前後嚴敎之下,不敢言私,黽勉持被,亦已有日矣。卽聞母病,挾感添劇,達宵委呻,寢啖全廢云,臣聞此報,方寸煎灼,有不容頃刻按住,玆敢忙控短章,徑出禁門。伏乞聖慈,曲垂矜諒,亟許鐫遞臣職名,仍命重勘臣辜犯,以便救護,以昭法紀,不勝幸甚。答曰,省疏具悉。爾其勿辭護焉。
大司憲洪樂仁疏曰,伏以臣於匪意,伏奉都憲新除,臣惝怳愧懍,實不知何爲,而致此命也。噫,淸朝耳目之選,孰非不重,而至若見職,長於一府,主張言議,地望自別,固非如臣愚魯,所可承當,而區區私義,尤有所難冒者。蓋廟堂臺閣,凡於朝政是非,時事得失,曰可曰否,勢多相礙,故時任大臣家子弟,輒必辭乃已,卽古例然也。且於年前,殿下因臣去就而有敎曰,柏府·薇垣,其父首揆,則雖除曾無行公之人,聖上曲諒之德意,已不勝莊誦萬萬,而伊後乍入諫院,旋辭獲遞,臺端一步,遂不復廁跡。今臣之情地,與前而無異,臣之職任,視昔而尤隆,則其何可弁髦舊引之義,虛縻新授之銜也哉?玆敢略控微懇,仰瀆宸嚴。伏乞聖明,深軫公私難便之端,克恢終始卒惠之道,將臣憲職,亟賜鐫改,仍令選部,勿復檢擬,千萬幸甚。
己丑正月二十七日午時,上御集慶堂。藥房入診,禮判同爲入侍時,都提調金陽澤,提調韓光會,副提調洪樂仁,假注書李萬軾,記事官李德師·李師濂,行禮曹判書具允明,醫官許礈·李以楷·慶絢·金光國·鄭允說·柳光翼·李長周,以次進伏訖。陽澤曰,日氣稍寒,夜間,聖體調攝,若何?寢睡·水刺之節,亦何如?上曰,一樣矣。陽澤曰,批答中,有失睡之敎,伏未知緣何若此乎?上曰,偶然頻悟矣。進湯劑訖,許診。許礈診奏脈候調均,滑體如前。慶絢·柳光翼,診奏與礈同。陽澤曰,俄伏見下敎,有味爵減數之命矣。未知聖意出於何,而如此無前之慶禮,初定味數,亦甚草草,今豈可更減乎?光會曰,當此盛禮,決不可減矣。樂仁曰,盛禮減味,實爲不可矣。上曰,濫故欲減之矣。陽澤曰,不備九數,已是抑鬱,況減初定乎?此非如此下敎之事也。樂仁曰,大臣伏見朝下批旨,來待閤外。上曰,領右相來耶?陽澤曰,檢擧提調亦來矣。上曰,領右相·檢擧提調入侍。出榻敎仍命蔘橘茶停止。上曰,醫官退去,提調監煎。洪鳳漢·金尙喆·李益炡進伏,鳳漢問候,上曰,一樣矣。不請自來,何也?鳳漢曰,庶諒臣等入對之意也。上曰,松茶亦恐多入,故欲以蜜水代之也。鳳漢曰,祖宗眷佑,應行之盛禮,豈可減味乎?尙喆曰,今番許宴,上非爲宴樂之意,下非爲媚悅之計也。出於仰答祖宗眷佑之意,則凡百減削,烏可爲乎?益炡曰,臣父爲檢擧提調時笏記,在臣手中矣,伏望無減也。允明曰,物不及儀,禮不成也。陽澤曰,謙抑之意,已見於七數也。鳳漢曰,減作七數之時,臣等當力爭,而或恐太咈聖心,故泯默至此,況今日下敎,決難奉承也。益炡曰,爲君設宴,太加減損,則必當貽笑於後世也。上曰,過矣,諸臣力爭。上曰,予當精言之,依初下敎,不爲侈也,命樂仁書之曰,朝者內局批答,已諭足云。今日其雖强從,太康懍惕,心所係着,朝者下敎,非謙讓,實由心曲,而諸大臣之若是來請,誠是料表,而觀今擧措,決不止此。若是相持,於予誠苦,一依甲子年例擧行,除大卓,大小膳唐雁鴨子,亦依甲子例代用,仍曰,苦矣。鳳漢曰,幸寬聖慮,勿以康爲敎。上曰,藥房提調,持湯劑更爲入侍。出榻敎藥房再進湯劑,進御訖。上曰,禮判讀儀注,讀奏之際,自上間間刪正後,允明曰,樂章,何以爲之乎?上曰,當下敎矣。仍命樂仁書之曰,第一爵獻仙桃壽延章,第二爵荷皇恩夢金尺,第三爵拋毬樂,第四爵蓮花臺,第五爵牙拍,第六爵響鈸,第七爵舞鼓處容,以此擧行事,分付。允明曰,儀仗亦不可不稟定矣。上曰,地狹實難,依禮擧行矣。又命書之曰,殿庭狹窄,只大·中殿,紅蓋·靑蓋待令,餘皆置之。惠嬪宮·世孫宮·世孫嬪宮,繖蓋扇亦置之事,分付。允明曰,丙戌年內進宴習儀時儀仗,因傳敎置之,今番,則何以爲之乎?上曰,置之。出擧條允明曰,日昨以內宴習儀,只行一度事,有下敎矣。外宴習儀,亦不可不爲之,而丙戌年因傳敎,只以鼓磬行一度,今番則備禮擧行,何如?上曰,依爲之。出擧條鳳漢曰,戶判病不供職,都監事可悶矣。上曰,實病乎?鳳漢曰,實病云矣。上命樂仁書之曰,今聞戶判有實云,許遞,其代今日政擧行,牌招察任。益炡·允明先退。上曰,藥房提調,持湯劑更爲入侍。光會持湯劑進伏,上進御訖,仍問鳳漢曰,戶判,誰可代也?鳳漢曰,金時默當入新望矣。上曰,好矣。熟於理財乎?鳳漢曰,有料量矣。上曰,前則知以率爾處,多矣,近來見之,非常也。鳳漢曰,可恃之人也。上曰,實矣。鳳漢曰,日昨前戶判處分傳敎中,面慢二字,實是人臣不堪聞之敎,亦非聖上使以禮之道也,收還,何如?上曰,日昨前戶判處分傳敎中,面慢二字刪去。出榻敎鳳漢·尙喆及藥房先退。上曰,摘奸宣傳官入侍。出榻敎宣傳官李東燁進伏,上曰,幾巡分給還上乎?東燁曰,三次分還,而賑則不爲矣。上曰,果川非災邑故也。東燁先退。命樂仁,讀諸道狀聞,讀至咸鏡監司蔡濟恭習操狀,上曰,予已慮矣。命書之曰,予意,初已持難而下敎,今覽道臣狀聞,事勢固然,北關今春習操,特爲停止事,令備局卽爲分付。仍命吏批持入,使樂仁讀奏,至承旨望,上曰,崔台衡之遞,過矣,命書之曰,欲爲下敎而未果,承旨遞差,過矣。崔台衡勿遞仍任,牌招察任。房依前。仍爲下敎曰,承旨亦退去,待戶判望,當下御寶於政廳矣。以次退出。
上在慶熙宮。停常參·經筵。
辰時,日暈。
洪錀啓曰,大司憲金應淳在外,執義李壽勛牌不進,掌令盧聖中·徐秉德,持平李思祚·金容在外,今日以監察茶時之意,敢啓。傳曰,知道。
具庠,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
藥房都提調臣金陽澤,提調臣韓光會,副提調臣洪樂仁啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣。明日入侍,宜矣。
以承傳色,口傳下敎曰,建功入之,茶亦入之。
中宮殿·惠嬪宮,藥房口傳問安。答曰,知道。
具庠啓曰,憲府連日監察茶時,諫院許久闕啓,事體俱涉未安,除在外外,未肅拜人員,竝卽牌招,何如?傳曰,允。
洪樂仁啓曰,戶曹判書金時默,昨日違召,今日又不出肅,事甚未安,卽爲牌招察任,何如?傳曰,允。
以承傳色,口傳下敎曰,明日當爲香祗迎,時刻,待下敎,儀注置之。
以承傳色,口傳下敎曰,明日祗迎後,次對爲之。
吏曹口傳政事,以金熤爲左通禮。
鄭昌聖,以弘文館言啓曰,新除授校理金觀柱,時在江原道平康地,經筵入番事緊,請斯速乘馹上來事,下諭。傳曰,依啓。
鄭昌聖,以侍講院言啓曰,本院新除授弼善洪龍漢,卽爲牌招察任,何如?傳曰,允。
洪錀,以司僕寺言啓曰,兼內乘金徽柱,身病甚重,勢難供職,今姑改差,其代令該曹,卽爲口傳差出,以爲推移入直之地,何如?傳曰,允。
兵曹口傳政事,以申思益爲兼內乘。
傳于洪錀曰,明日次對,畿伯同爲入侍。
上在慶熙宮。停常參·經筵。
藥房都提調金陽澤,提調韓光會,副提調洪樂仁啓曰,伏未審夜間,聖體調攝,若何,痰候,何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,祗迎時入侍,茶則先入之。
中宮殿·惠嬪宮,藥房口傳問安。答曰,知道。
崔台衡啓曰,大司憲金應淳在外,執義李壽勛傳旨未下,掌令盧成中·徐秉德,持平金容·李思祚在外,今日以監察茶時之意,敢啓。傳曰,知道。
洪良漢,以吏曹言啓曰,明日香祗迎時,通禮不可不備員,左通禮未差之代,口傳備擬以入之意,敢啓。傳曰,知道。
又以吏曹言啓曰,今此宗廟朔祭大祝,前校理李敬玉塡差矣,時無職名,令該曹口傳付軍職,何如?傳曰,允。
又以禮曹言啓曰,觀察使·節度使薦,正月內當爲議薦,而堂上有故,不得爲之之意,敢啓。傳曰,知道。
又以刑曹言啓曰,觀察使·節度使薦,每於歲首,合坐擧行,而判書黃景源,參判趙榮順,在外未上來,限內不得同議磨勘之意,敢啓。傳曰,知道。
又以工曹言啓曰,本曹每於歲首,例爲觀察使·節度使薦爲之,而堂上有故,限內不得議薦之意,敢啓。傳曰,知道。
兵曹口傳政事,司果李敬玉。
香祗迎罷後,政院·玉堂·藥房口傳問安。答曰,知道。
以承傳色,口傳下敎曰,騎馬三匹立之,入直注書待令。
傳于洪良漢曰,奉審承旨,次對同爲入侍。
傳于洪良漢曰,禮房承旨,先爲入侍。
傳于具庠曰,大臣·備局堂上入侍。
以承傳色,口傳下敎曰,政官牌招開政,在京人擧行。
洪錀,以禮曹言啓曰,卽接獻陵參奉所報,則本陵陵上曲墻後面西邊三處,成隙蹲縮矣。當此解凍之時,一處長十五尺,一處長四尺,一處長二尺許,半邊向內頹落云。陵上至近之地,有此頹落之患,不可無慰安之擧,兩陵慰安祭,不卜日來二月初二日設行,依前例本曹堂上郞廳,進去奉審後,稟處,何如?傳曰,已下敎矣。
以承傳色,口傳下敎曰,祭文當親製,製述官,置之。
又下敎曰,明日開門時當祗迎,開門時入來事,分付。
傳于洪錀曰,承旨先爲入侍。
傳于洪錀曰,禮判入侍。
洪錀啓曰,禮曹判書具允明,依下敎來待矣。傳曰,入侍。
備忘記,旣已解凍,春耕在近。況今年酪粥停止,卽爲放牛,亦令耆社,一體知悉。
以備忘記,傳于洪良漢曰,前中官申宅明,蕩滌敍用。
傳于洪錀曰,中官金始徽,漏於俄者備忘中,一體蕩滌敍用。
有政。吏批,行判書申晦進,參判李福源牌不進,參議李海重進,左承旨洪良漢進。
吏批啓曰,軍威縣監金時訥,今年已滿七十,法不當仍置,依例改差,何如?傳曰,允。
以李顯祚爲執義,李蓍廷爲司諫,金熤爲應敎,閔弘烈爲副應敎,李致中爲修撰,申光履爲兼弼善,洪相聖爲文學,趙明鼎爲判尹,李昌壽爲判義禁,李惟秀爲知義禁,趙宗鉉爲兼中學敎授,尹昌鼎爲軍威縣監,同義禁李惟秀。
兵批,判書洪麟漢進,參判鄭彦忠病,參議李得培在外,參知朴弼逵入直,左副承旨具庠進。
以尹昌東爲五衛將,全春君堦爲都摠管,李潭·鄭在和爲副摠管,金斗煜爲南桃萬戶,金致泓爲舒川萬戶,李贊旭爲正方山城別將,金益三爲長壽山城別將,康廷圭爲潼關僉使,金相台副護軍單付,趙雲逵副司直單付,崔範重副司果單付,申思益副司正單付,白祥瑜同知單付。
刑曹參判趙榮順疏曰,伏以令節三元,聖算萬壽,廟謁之禮旣行,庭賀之儀載擧,金石諧奏,紳笏聳聽,無有遠邇,普切忻祝,臣曩陳告歸之章,冀被擅行之誅,而原本未徹,私心冞悚,早晩譴罰。惟縮伏以俟,乃於此際,伏奉今月二十一日有旨,以臣擢授嘉善大夫刑曹參判,使之斯速乘馹上來者,旣又綸音甚渥,先故是思,至解匪據之任,俾開可進之路,臣俯仰感泣,誠莫知所以自措也。臣竊伏惟念,有國所重,在典與命,典不可僭矣,命不可䙝矣。是以明主,不施無名之恩,君子不受無功之爵,一或失焉,則量才任職之道廢,而喪義曠官之刺興矣。今臣之通籍立朝,已十九年所,忝受告身,亦幾數十餘通,而其出而供之者,蓋不能十之二三。上之無絲毫報效,下之無筋力奔走,默念平生,直是孤恩負德之一賤臣,有何可奬之績,可紀之勞,而今乃拔之冗散,置之宰執,有若循次陞降者然哉?臣家之所被深恩,臣身之所沾隆渥,固已曠絶今古。臣雖不肖,未能仰酬其萬一,若其願忠於先業之餘,陳力於世祿之末者,區區此心,可質神明,而無如踪跡,有時罣礙。情地有時齟齬,或不免於有除輒辭,有召輒違,顧其跡則逋矣,語其罪則慢矣。然而聖上猶且不罪其罪,優容而寬假之,以至今日所叨,而恩命之屑越,德音之鄭重,尤非無狀小臣,所當得者。臣以首頓地,有淚被面,益不知其死所。古語曰,人臣承君召,二節以走,一節以趨,今此召旨,又不啻二節,則在臣之義,固當不俟屨車,亟造文陛,以伸叩謝之忱,而自惟不稱之職,終爲難冒之端,反覆揣量,承膺無路。玆敢瀝陳苦懇,從縣道封章。伏乞聖慈,俯垂鑑諒,亟收臣新授資級職名,使公器無玷官務無滯,千萬幸甚。答曰,省疏具悉。今者陞擢,豈特爲卿?實惟卿祖,況今當參禮,追憶卿祖帶都監之事,予心愴然,亦非偶爾。卿勿固辭,卽日登道察職焉。
戶曹判書金時默疏曰,伏以臣,向蒙寵擢,悉暴血懇,及承聖批,竟靳恩許,怵分畏義,冒沒出膺,而每自循省,愧懍交切,曾未幾何,忽伏奉地部新命,臣誠驚惶隕越,莫省攸措。夫今之戶曹,卽唐·宋之度支三司使也。國計之盈虛,民力之舒慘,一皆由之,則其委任之重,有非人人所可濫叨,而乃以如臣至無能之姿,責之以至難能之事,未知廟堂,何所據而擧之,聖明何所取而委之也。況今稅入漸縮,公用甚繁,雖使古之如劉晏·陳恕之善理財賦者當之,猶恐其難濟,若臣則賦性疏迂,百無肖似,智不足以周事務,才不足以理繁劇,其何可斟量出入,裁酌損益,使公私有裕,而上下俱足也哉?臣自知其如此,而徒貪榮寵,冒膺重任,則畢竟僨誤,已無可言,而其爲累聖簡而辱朝廷者,非細事也,反復思惟,承當無路。玆敢冒入文字,仰瀆崇聽。伏乞聖慈,俯賜諒察,將臣新授職名,特許鐫改,俾重務無曠,私分獲安,千萬幸甚。答曰,省疏具悉。今者度支,其授非偶,卿勿過辭,從速行公。
己丑正月二十九日辰時,上御延和門外。香祗迎入侍時,行都承旨洪樂仁,左承旨洪良漢,右承旨鄭昌聖,左副承旨具庠,右副承旨崔台衡,同副承旨洪錀,假注書李萬軾·權偀,記事官李德師·李師濂,以次侍立訖。上具翼善冠·衮龍袍,乘步輿詣延和門外,祗迎訖,仍步詣興化門乘輿,命昌聖,讀奏祭報府訖。上曰,禮房承旨,馳詣太室,奉審以來。藥房都提調金陽澤,提調韓光會,持湯劑入侍。陽澤曰,祗迎後,仍步詣至此,聖體,若何?上曰,一樣矣。仍進御湯劑訖,上詣光明殿,命戶曹郞廳入侍,李敬倫進伏。度平床長廣及制樣訖,上仍詣長樂殿,小間,還入大內。
己丑正月二十九日午時,上御集慶堂。禮房承旨入侍時,右承旨鄭昌聖,假注書李萬軾,記事官李德師·李師濂,以次進伏訖。上着笠起坐曰,祭物單子先奏之。昌聖讀至白幣一段,上曰,朔祭,豈有白幣乎?誠異矣。昌聖曰,果異矣。上曰,進排官奏之。昌聖奏訖,上曰,禮房先退,次對入侍。領議政洪鳳漢,左議政金陽澤,右議政金尙喆,兵曹判書洪麟漢,行副護軍李章吾,淸川君金鍾正,行副司直鄭存謙,工曹參判李潭,戶曹參判閔百興,副校理洪相簡,左副承旨具庠,事變假注書金景行,京畿監司金華鎭進伏。鳳漢曰,俄者勞動,聖體不瑕有損,數日□承候,寢睡·水刺之節,亦何如?上曰,一樣矣。陽澤曰,俄於隨香,天步如常,群瞻齊幸。上曰,近稍勝矣。陽澤曰,湯劑入之乎?上曰,藥房提調,持湯劑更爲入侍。出榻敎藥房提調韓光會,副提調洪樂仁,醫官許礈·李以楷·慶絢·金光國·鄭允說·柳光翼·李長周進伏。陽澤進湯劑,進御訖。請診,上曰,置之。陽澤曰,明日湯劑,依前乎?上曰,唯。藥房先退。鳳漢曰,此守禦使李□□狀啓也。以爲今春合操,旣已停止,巡點,何以爲之事,請令廟堂稟旨,分付矣。停操旣爲歲歉□弊也,巡點亦□民□亦停止,諸道巡點,一體竝停。只令官門點視之意,分付,何如?上曰,依爲之。出擧條鳳漢曰,禮曹判書具允明,當此都監逐日供仕之時,兼帶判金吾,不無曠務之慮,今姑許遞,何如?上曰,然矣。鳳漢曰,知義禁金始煐,亦以耆老之臣,難於議讞之任云矣。上命庠書之曰,判義禁具允明,知義禁金始煐許遞,今日政,擧行。鳳漢曰,備局堂上沈鏽,自北遠來之後,每每懸病,一不參次對,雖未知病故之如何,而事極未安。推考警責,申飭察任,何如?上曰,依爲之。出擧條鳳漢曰,大司成李徽之,坐罷蒙敍久矣。承文副提調還爲差下,使之察任,何如?上曰,依爲之。出擧條鳳漢曰,王世孫進講孟子,幾乎垂畢,繼講冊子,以大學·論語·中庸,爲第次爲宜。故敢達矣。上曰,好矣。依爲之。出擧條仍爲下詢曰,前戶判之請遞,以向時下敎而然乎?鳳漢曰,此□不安之大者,而病又實狀云矣。尙喆曰,累典度支,一番辭免,人情當然,而□會都監,不敢言私,今則以病以情,俱難强出,故得遂必遞之宿願也。上曰,然乎?仍命楊州摘奸宣傳官入侍。出榻敎宣傳官金履煥進伏,上曰,彼宣傳官,誰也?鳳漢曰,故兵使金時泰之孫履煥也。上問履煥曰,幾巡分給乎?履煥曰,臘月一巡,正月一巡矣。上曰,宣傳官退去,畿伯進前。上仍問華鎭曰,楊州北三面,何如?華鎭曰,北面近山,雖非災年,民之生涯,賴山者多,故今亦無捐瘠之慮矣。上曰,道內,何邑設賑乎?華鎭曰,喬桐專一邑,金浦·通津·水原,只設尤甚面矣。上曰,民無流散之患耶?華鎭曰,早蒙停還之惠,雖或流散,擧皆還集也。上曰,頃聞閔百興之言,麟·淮之民,亦頗還集云矣。鳳漢曰,本倅之上疏不至,則可知無難□之境矣。上曰,麟蹄倅,何如?鳳漢曰,以命植之弟,不但文學優長,且以才猷稱也上曰,京畿守令,皆堪職耶?華鎭曰,交河·通津,俱新到,而今聞治聲漸著,其他則任已久矣,治皆善矣。上曰,交河,誰也?華鎭曰,李白圭矣。上曰,孝昭殿忠義益炫之子乎?鳳漢曰,然矣。其父善治,而白圭則尤有聲績也。華鎭曰,方泰輿亦至誠安集矣。鳳漢曰,京畿,不但守令之善治,監司亦可謂得人也。上曰,畿伯先退。仍曰,華鎭安□□於厥父矣。鳳漢曰,規模亦有異矣。上曰,諸宰有可達者達之。麟漢曰,□管以□衛重地,在外者□□次苟艱,合有變通之道矣。上曰,誰在外也?鳳漢曰,鄭□·金應淳·雲南君也。上□□□摠□□□政擧行□□□好□□□亦甚□□□定例,何如?鳳漢曰,□□□正好矣。上曰,定例,誰爲之也?鳳漢曰,□□□,上曰,李潭進前。仍問□□□聞,何如?潭曰,多有可採之事,□□□見,何如?庠曰,當□□□例盛水不漏,而今者所狀聞者,亦多□□矣。□□□狀聞別無新創之□前所定例,行之十年而無弊者,今不可改□□□有可施之事,則添入條件而已,似無□□變改之道矣。上曰,□□□到任乎?庠曰,然矣。備局先退。庠讀刑曹參判趙榮順疏□戶曹判書金時默疏賜批訖。庠曰,平床下敎,戶曹□詳□□□矣。上曰,以□床□□狹制也。庠曰,屛風下敎,亦未詳矣。上曰,□□□□存,只□□補,可也。仍問彼人亦見定例乎?庠曰,□□□,上曰,定例後□民□弊□。庠曰,比定例前,便同再造也。上曰,然乎?仍命持入。□□丑日記□去者已□□目,命庠讀訖。上命庠書之曰,戶判批下,牌招察任。退出。
上在慶熙宮。停常參·經筵。
巳時,日暈兩珥。
藥房都提調金陽澤,提調韓光會,副提調洪樂仁啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎入侍,茶先入之。
中宮殿·惠嬪宮,藥房口傳問安。答曰,知道。
崔台衡啓曰,大司憲金應淳在外,執義李顯祚未肅拜,掌令盧聖□□□,持平金容□□在外,今日以監察茶時之意,敢啓。□□□以承傳色,口傳下敎曰,祗迎權停。
傳于鄭昌聖曰,禮判入侍。
傳于洪良漢曰,奉審禮堂,持擇日記,待下敎入侍。
以承傳色,口傳下敎曰,禮堂先爲入侍,內局隨詣。
吏曹口傳政事,檢閱兪岳柱單付,以爲左通禮。
鄭昌聖啓曰,新除授藝文館撿閱兪岳柱,時在忠淸道淸州地,斯速乘馹上來事,下諭,何如?傳曰,允。
己丑二月初一日辰時,上御集慶堂。禮判入侍時,行禮曹判書具允明,右承旨鄭昌聖,假注書李萬軾,記事官李德師·李師濂,以次進伏訖。上曰,修葺之役,已畢爲之乎?允明曰,然矣。上曰,其餘無頉乎?允明曰,皆無頉矣。上曰,所落處,鐵丁所着之處乎?允明曰,鐵矣。上曰,鐵丁之自然落來,豈不異乎?允明曰,雖是鐵丁,年久自落,亦無怪也。上曰,習儀,何日爲之乎?允明曰,二十日及二十一日間擇日矣。上曰,禮判先退。昌聖曰,入侍體重,而上番翰林,緩未及同入,推考警責,何如?上曰,置之。仍問,守令薦,限正月耶?昌聖曰,然矣。上曰,守令·邊將,應薦不薦推考,今番分揀。出榻敎退出。
己丑二月初一日午時,上御集慶堂。入侍時,禮曹參判兪漢蕭,右承旨鄭昌聖,假注書李萬軾,記事官李德師·李師濂,以次進伏訖。上着笠起坐問曰,有頉處,何如?漢蕭曰,昨夜奉命馳詣,待天明奉審,則有頉處,卽舊築也。上曰,非前年所修處乎?漢蕭曰,非前所築改處,而卽數年前修築處也。上曰,陵上近處乎?漢蕭曰,大陵地臺石,傾圮西北邊,而其邊曲墻,亦半毁矣。上曰,擇日乎?漢蕭曰,初四日云吉矣。上曰,頹圮處,前所修改時堂·郞知入。仍命昌聖書之曰,今聞奉審所奏,其宜急時修補,日已下問,以初四日擧行,方有下敎,今番着實修補事,分付。告由文還安祭文當製下,以此擧行,禮堂以今日奉審禮堂擧行,今番必也堅緻事,分付。又命書之曰,今番獻官,以昌城尉黃仁點爲之,大祝亦以洪相簡塡差。賤臣萬軾,以前所修改時,只禮郞車鳳轅,監役尹昌濂,往董之意知奏,上命昌聖書之曰,幾百年曲墻,雖一時傾頹,其若堅緻,豈有二三年內崩頹之弊,而今若此擧,不能監董,其可免乎?旣下問,郞廳車鳳轅,前監役尹昌濂,令該府拿問,亟施□□□,令該曹勿爲徵贖,決杖一百。漢蕭曰,臣旣承監役之命,而畢了役事,似鄭一□□矣。上曰,與繕工同往乎?漢蕭曰,然矣。上親製祭文後,漢蕭先退。上曰,內局入侍。都提調金陽澤,提調韓光會,副提調洪樂仁,醫官許礈·李以楷·慶絢·金季良·鄭允說·許溫·崔觀泰,以次進伏。上曰,昨下祗迎之敎,特因日氣,今日權停,而心實難耐。陽澤曰,昨伏見傳敎,下情焦迫,今承權停之敎,群心萬幸。夜間聖體,若何?寢睡·水刺之節,亦若何?上曰,心實憧憧,氣何諭哉?陽澤進湯劑,上進御訖。陽澤請診候,上曰,今日豈許診?置之。陽澤曰,然則只兩廳首醫,診察,何如?上曰,此亦置之。陽澤曰,日氣不順,尤不可闕診也。上曰,雖不使診,豈不支撑乎?置之。提調監煎更入。仍曰,今番陵頉,只仍三物不善交合之致也,誠爲駭然。車鳳轅,誰也?陽澤曰,西路人也。上曰,尹昌濂,誰也?陽澤曰,未詳知矣。上曰,土築成石,則極堅緻矣。陽澤曰,然矣。但今之土築,漸不如古也。上曰,土築善爲之,則何爲古今之異?所以今番土築南塘也。陽澤曰,南塘之役,帥臣必善幹當,而雖曠日月,必以堅緻爲之之意,更加申飭,似好矣。上曰,雖不申飭,必善爲之,而所慮者,南塘多卑濕處云矣。陽澤曰,前面卑濕,此則必築以石矣。上曰,帥臣亦當量宜爲之,而南塘左峴,俱是大役,了當猝未易,以是爲悶。然帥臣則得人矣。陽澤曰,役雖巨矣,關坊所係,亦奈何乎?上曰,雖有城池之險,無人則失守。昔年胡騎,逼踰慕華峴之後,始得知之矣。陽澤曰,靑石失守,已是無限失策也。上曰,南漢非不險矣,亦不能守,奈何?陽澤曰,考見南漢日記,其時不能守,則非以地之不險,乃糧之絶乏矣。軍糧所儲,不過數萬石,如此而安得爲久守之策乎?上曰,安市之守,古今稱之也。陽澤曰,然矣。上曰,都城亦足以守之矣。陽澤曰,然矣。樂仁曰,八道之中,城址之固,設築之壯,無如都城者矣。上曰,全州,何如耶?樂仁曰,四面受敵之地也。上曰,開城府,雄則雄矣。山勢甚麤也。陽澤曰,奪砂且險,豈有如漢陽者乎?眞所謂錦繡山也。慶州之厚重,過於松京,而濁尤甚矣。上曰,然乎?何以歷年最久也?陽澤曰,似是重厚之致也。樂仁曰,地氣厚深,或産異人矣。上曰,朴聖浹嶺人,而似假張飛矣,都提調見之乎?陽澤曰,見之矣。上曰,膽氣似少矣。陽澤曰,近來武弁,元少壯大者矣。上曰,李逸濟可用之人,惜陷色鄕矣,承旨見之乎?樂仁曰,未及見之也。上曰,故將金聖應,昔年進宴都監,觀光入去,猝被驅逐,翻身踰墻,從此以勇稱,至於勸武,論其地處,可謂誤入也。陽澤曰,多年爲將,德洽訓局矣。上曰,一自此重臣作故之後,訓局無紀綱矣。樂仁曰,誠如聖敎。近日訓局軍兵,軍服者少,儒服者多,誠寒心矣。上曰,承旨之言,是矣。陽澤曰,不但城中,八路皆然矣。上曰,北道士亦兵也。樂仁曰,苟有緩急,可恃者親騎衛也。上曰,弓馬之才,西北皆可恃也。陽澤曰,弓馬則西北勝於他道矣。上曰,倭人畏馬,而壬辰之際,不能以我東騎兵蹴踏之,豈不爲大可恨者乎?樂仁曰,水戰則難當矣。上曰,不但水戰,劍術亦難當也。然其爲人性,皆躁急云矣。樂仁曰,然矣。上曰,趙曮奉使守法之故,倭人畏之云,其果然乎?陽澤曰,所聞如此矣。上曰,近來早白者多,永城尉李潤成,俱已白矣。大臣則皆是白髮乎?陽澤曰,皆是生白矣。上曰,韓判府最實矣。陽澤曰,韓·李兩判府俱實矣。上曰,李則紅顔白髮,韓則元氣甚好,亦善飮啖云矣。陽澤曰,臣亦見之,沒喫一大器粥矣。上曰,領相亦多白髮乎?樂仁曰,臣父草土之後,多生白髮矣。上曰,藥房提調,持湯劑更爲入侍。出榻敎光會持湯劑進伏,上進御訖。陽澤曰,日氣如此,蔘茶一貼,更爲煎入,何如?上曰,置之。陽澤曰,明日湯劑,亦依前乎?上曰,依。以次退出。
上在慶熙宮。停常參·經筵。
崔台衡啓曰,大司憲金應淳在外,執義李顯祚傳旨未下,掌令盧聖中·徐秉德,持平金容·李思祚在外,今日以監察茶時之意,敢啓。傳曰,知道。
崔台衡啓曰,憲府連日監察茶時,諫院許久闕啓,事體俱涉未安,除在外外,未肅拜人員,竝卽牌招,何如?傳曰,允。
具庠,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
藥房都提調臣金陽澤,提調臣韓光會,副提調臣洪樂仁啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。氣則一樣矣。以承傳色,口傳下敎曰,待下敎入侍,茶先入之。
中宮殿·惠嬪宮,藥房口傳問安。答曰,知道。
鄭昌聖啓曰,卽者副修撰李澤遂,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,玉堂上下番俱空,事甚未安。卽爲牌招入直,何如?傳曰,允。
傳于鄭昌聖曰,內局入侍。
傳于洪樂仁曰,儒臣持續編問答,入侍
以承傳色,口傳下敎曰,儒臣退去,本館待下敎,入待。
備忘記,永城尉近五十里,今復命可尙,特賜虎皮一令。
傳于鄭昌聖曰,五日次對,進定於明日。
鄭昌聖,以弘文館言啓曰,本館上番闕直,事甚未安。校理金基大,由限已過,與新除授應敎金熤,一體牌招,以爲推移入直,修撰李秉鼎,由限已過,卽爲牌招察任,何如?傳曰,允。
鄭昌聖,以弘文館言啓曰,本館上番闕直,事甚未安。副修撰李得臣,卽爲牌招,以爲姑陞入直之地,何如?傳曰,允。
鄭昌聖,以侍講院言啓曰,本院新除授兼弼善申光履,時無職名。令該曹口傳付軍職,卽爲牌招察任,文學洪相聖,時在忠淸道牙山地,兼文學金鍾秀,時在京畿廣州地,書筵入番事緊,竝斯速乘馹上來事,下諭,何如?傳曰,允。
兵曹口傳政事,副司果申光履。
洪樂仁,以戶曹言啓曰,恩信君夫人供上及乳母以下宣飯所用各種,依前傳敎,自嘉禮日爲始,限三日磨鍊擧行事,分付各司之意,敢啓。傳曰,知道。
鄭昌聖,以禮曹言啓曰,內外宴,各行一度習儀事,命下矣。大殿進宴內習儀吉日,令日官推擇,則今二月二十一日爲吉云。早朝依正日例,中使承旨宮官諸執事,進爵宰臣參宴官,俱以黑團領具鼓樂,崇政殿行禮,中宮殿內習儀吉日,同月二十二日爲吉云。同日早朝,亦爲行禮於光明殿,而應行諸事,令進宴廳,專掌檢擧,何如?傳曰,允。
具庠,以兵曹言啓曰,去正月朔各廳堂下武臣等試射,連因有故,今已逾月,不得爲之之意,敢啓。傳曰,知道。
具庠,以兵曹言啓曰,新除授高嶺僉使洪以謹,素患痰癖之症,挾感添劇,數月之內,實無蘇完赴任之望,呈狀乞遞,病狀旣如此,則不可等待其差復,依例罷職,何如?傳曰,允。
洪樂仁,以進宴廳言啓曰,今此進宴時,各差備妓生等,呈才習樂之際,諸上司各宮房所屬及閑雜無賴之輩,不無紛拏之弊,各別嚴禁然後,可以鍊習。若有作亂犯罪者,自本廳囚禁重治之意,敢啓。答曰,知道。一弛一張,文武之道,已下敎而悶此,必有蕩然之弊,此豈樂爲,而因此以助聲色,則豈望八强行之意耶?且此等之際,互相紛拏,挈東挈西,其弊予已熟知。今復若此,以朝士爲名者,以士爲名人,付諸兩司,隨現論啓,禁其淸顯,以武爲名人,付諸兵曹,草記決棍,亦禁淸職。其他雜人,戶判方帶摠戎使,令摠戎廳,隨現本廳大門外決棍,以示禁聲色之意。宴畢翌日,依丙戌年例,待朝卽爲下送,其到日字,令諸道報于都監,依丙戌年例,令捕廳軍校,至城外十里下去而來。宗班士夫家,若有勒取去之弊,名以朝鮮臣者,限其年禁錮,其他無賴之輩,令左右廳捉來,從重決棍事,其令預爲知悉。
洪樂仁,以進宴廳言啓曰,今此進宴時饌品,一依甲子年例,除大卓,大小饌唐雁鴨子,亦依甲子年例,代用事,命下矣。饌案床器數,依聖敎,以甲子所載謄錄所載,別單書入,而其中背節之物,依前例代用之意,敢啓。傳曰,知道。
洪樂仁,以進宴廳言啓曰,自前進宴時,禁軍將守門將武兼,皆以散果床給之,軍兵則依犒饋例,以餠饌磨鍊矣。今亦依此例擧行,分付,何如?答曰,依爲之。諺所謂下淡宴,此類盤果,其令着實頒給。至於內局,曾前只給侍衛人,而逐日問安,其苦予知,依丙戌年例,擧行事,分付。
崔台衡,以義禁府言啓曰,禮曹前佐郞車鳳轅,獻陵前令尹昌濂等,令該府拿問,亟施制書有違私律勘處事,傳旨啓下矣。車鳳轅,時在平安道寧邊地,尹昌濂,以長水縣監,時在任所云。依例發遣府羅將,竝拿來,何如?傳曰,允。
崔台衡,以刑曹言啓曰,幾百年曲墻,雖一時傾頹,其若堅緻,豈有二三年內崩頹之弊?其時工匠,令該曹勿爲徵贖,決杖一百事,命下矣。當該工匠石手文承理,依傳敎決杖一百之意,敢啓。傳曰,知道。
己丑二月初二日午時,上御集慶堂。藥房入診入侍時,都提調金陽澤,提調韓光會,副提調洪樂仁,假注書李萬軾,記事官李德師·李師濂,醫官許礈·李以楷·鄭允協·慶絢·金季良·鄭允說·崔觀泰,以次進伏訖。陽澤曰,日寒未解,聖體調攝,若何?上曰,一樣矣。陽澤曰,昨有一時氣之敎,今則,何如?上曰,或有一時之氣,本症矣。陽澤曰,寢睡·水刺之節,亦何如?上曰,亦一樣矣。陽澤進湯劑,上進御訖。陽澤請診,上許之。許礈診奏,脈候左右三部調均,滑體如前好矣。鄭允協診奏,三年積違之餘,今始診察脈候,凡百比前差勝矣。上曰,予未記允協之面,他尙何說?慶絢診訖,所奏與礈同。上曰,提調監煎,醫官退去。仍命樂仁,讀司饔院行果啓目,至絡蹄。上曰,撿擧提調老矣。昨命拔之,而今日書入也,絡蹄爻周,代以千葉。陽澤曰,千葉則入於前味數中矣。上曰,疊亦何妨?仍於禮曹節目,命添時任儒臣·兩司長官入參之敎,顧謂陽澤曰,如此然後,李基敬必上來矣。又於禁雜人草記,命書嚴繩洞禁判付曰,妓輩誠殘忍矣。東提西挈,不堪晝夜,而其中無賴輩,尤難支當也。又於軍兵饋草記,判付以內局着實領給之意。陽澤曰,頃有方泰輿勿爲歲謁之敎,故泰輿尙未敢入侍,而顧其抑鬱之情,實出愛戴之意也。上曰,渠豈不然乎?乃父之子,乃祖之孫,而一日勸三貼可憎,故逐之也,今聞所奏,使之上來。仍命儒臣持問答入侍,藥房提調,持湯劑更爲入侍。出榻敎上曰,綾城·靑城,俱有胎氣貴矣。予於此前,謂綾城曰,汝常操心云矣,何以有胎氣?綾城答以陰陽之理,不可不然矣,其言能也。陽澤曰,綾城尉人物貴矣。光會持湯劑進伏,上進御訖。陽澤曰,明日湯劑,亦依前乎?上曰,唯。陽澤曰,近日則蔘苓茶,亦爲兼進,何如?上曰,昨仍日氣之頗寒,旣命之祗迎權停,蓋緣氣憊之致,而茶亦頻進爲難矣。陽澤曰,茶飮異於湯劑,煎入之後,待其虛乏時而進御,則必有效矣。粥水刺亦頻頻進御也。上曰,或粥或麪,夜間進之,而都不過數匙數箸也。陽澤曰,藿羹亦好矣。上曰,好則好矣,亦難多進也。仍曰,進宴速過,則誠無妨也。今無可停之道,悶甚悶甚。陽澤曰,勿此等下敎也。上曰,釋菜及社稷祭報府,持入以奏。樂仁奏訖,陽澤·光會先退。上曰,儒臣待於閤外,坐直承旨入侍。修撰李養遂進伏旋退。以次退出。
上在慶熙宮。停常參·經筵。
具庠啓曰,大司憲金應淳在外,執義李顯祚傳旨未下,掌令盧聖中·徐秉德,持平金容·李思祚在外,今日以監察茶時之意,敢啓。傳曰,知道。
藥房都提調臣金陽澤,提調臣韓光會,副提調臣洪樂仁啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。晝夜平雖近,晝夜俱長,誠悶誠悶。其中最悶,欲設八更,此中無事世界有造物,可笑可駭。氣則一樣矣。以承傳色,口傳下敎曰,次對同爲入侍,茶則先入之。
中宮殿·惠嬪宮,藥房口傳問安。答曰,知道。
以承傳色,口傳下敎曰,都提調持湯劑入侍,醫官置之。
鄭昌聖啓曰,惠山僉使李慶會,下直肅拜單子入啓之後,下直已下,而不爲待令,事極駭然。推考警責,何如?傳曰,允。
具庠啓曰,卽者兵曹參判鄭彦忠,謂有情勢陳疏徑出,原疏纔已退却矣。宿衛重地,不可一時暫曠,而徑先出去,事體極爲未安。推考警責,仍卽牌招,參知朴弼逵,一體牌招,以爲推移入直之地,何如?傳曰,允。
具庠啓曰,大臣·備局堂上,依下敎來待矣。傳曰,引見。
洪樂仁啓曰,今日殿座時,承旨不可不備員,而左承旨洪良漢,右副承旨崔台衡,不爲仕進,竝卽牌招,何如?傳曰,允。
以承傳色,口傳下敎曰,百官來時,文蔭武中,勳戚臣拔之。
具庠啓曰,時原任大臣以下,依下敎來待矣。
傳于鄭昌聖曰,倨慢中官,欲爲決棍,前排使之待令。
政院啓曰,諸承旨有稟達事,來詣閤外求對矣。
以承傳色,口傳下敎曰,心若然,今日爲其下敎乎?其止之。
政院啓曰,時原任大臣以下,旣承便殿隨入之敎,齊進閤外,聚首顒俟,今伏承止之之敎,不勝抑塞,未蒙引對之前,決無退去之理,更爲冒罪求對矣。
備忘記,予豈樂爲?進宴自進宴五字,卿等雖曰,五字,予豈諱之?予心固定,卿等速休焉。
以承傳色,口傳下敎曰,戶曹虎皮,卽爲持來,承旨具庠處傳給,薇垣·柏府在京人,皆知而入侍以奏。
備忘記,今番牌招,其涉駭然。當該承旨遞差,其代鄭彦忠除授,牌招察任,三院副提調例兼,房順房。
政院啓曰,時原任以下,下敎之下,尤極焦迫。傳敎中句語,不敢奉承,謹此還納,冒萬死更爲求對矣。
崔台衡,以義禁府言啓曰,因庭請啓辭,金熤亟施絶島荐棘之典事,依啓矣。罪人金熤,全羅道濟州牧荐棘,而以啓辭內辭意,具罪目,卽爲發遣府都事,卽爲押送配所荐棘,何如?傳曰,允。
以承傳色,口傳下敎曰,金熤應敎通淸,何堂爲之耶?問啓。
以承傳色,口傳下敎曰,金熤應敎通淸該堂,特施不敍之典。
備忘記,以今觀之,頃者親政時應敎通淸,一人則必也金熤,而判書草望,納于袖中,執筆之郞,隱其一人,前郞廳李世孝,待城門開,令該府嚴問,口招後,持草供以奏。
備忘記,韓光會爲吏曹判書,鄭存謙爲吏曹參判,李徽之爲吏曹參議。
政院啓曰,時原任大臣以下,雖承敎,不敢退去,更爲冒罪求對矣。
以承傳色,口傳下敎曰,承旨下敎,何時爲之,而政院牌,豈若是駭然乎?何承旨擧行乎?知入。
以承傳色,口傳下敎曰,政院牌,何去?命牌體重,卽爲推入。
傳于洪良漢曰,都承旨鄭彦忠,待城門開牌招。
以承傳色,口傳下敎曰,如此之時,更點若流水,欲速休而然,監更禁漏官汰去。
以承傳色,口傳下敎曰,批答旣諭,況今日乎?咫尺更點軍二名,今日釋菜相値,拘留騎曹,初六日各決棍二十度。近來更點駭然,京軍與鄕軍知之,初六日決棍。
以承傳色,口傳下敎曰,時原任大臣,閤外求對,而中官或恐殿座,不爲光燭,當該中官,越捧二等。
崔台衡,以義禁府言啓曰,吏曹前郞廳李世孝,待城門開,令該府嚴問口招後,持草供以奏事,命下矣。所當待傳旨啓下,拿囚後卽爲擧行,而判義禁李昌壽,方在本職呈辭受由中,凡口招罪人,次堂例不得擧行,何以爲之?敢稟。傳曰,次堂擧行。
應敎金熤疏曰,伏以歲律載更,寶算彌隆,賀儀旣擧,宴禮且近,中外歡忭,曷有其極?仍念臣於館職,自劃有素,前後祈免,非止一再。是豈臣生逢盛際,自阻於隆眷之下哉?直以忝冒邇列,亦已累年,而徒荷洪造,未效涓埃之報,蔑效之地,不可復叨,辜恩之誅,不可倖逭,用是兢惶,不敢放倒,遂引自劾之義,每申必辭之懇,誤恩益隆,遞授頻仍,臣恒抱慙惶,氷炭交中,不意今者,新命又降。噫,論思重任,已多僥冒之譏,東壁淸選,尤是物情之外,不稱之懼,比前倍加,循墻之願,到此益切,臣豈敢憑恃寵靈,玷辱名器,枉作一世笑端耶?召牌之下,承膺無路,略陳短章,仰暴微諒。伏乞聖慈,終始曲察,亟許鐫削,不勝大幸。抑臣竊有區區憂愛者,不容默已,敢此附陳焉。嗚呼,爲治之術,豈多乎哉?直不過心法二字耳。然而人君之心法爲治,自堯·舜而傳之禹·湯·文·武·周公。周公以後,歷漢·唐數千百年,更未繼之者,此所以三代之後,更無三代之治者也。是故駸駸衰季,習俗已痼。不如堯不如舜,不復爲世主之所深恥,而人臣之以此而言于其君者,亦同於學究之常談,竟歸於空文而已。噫,天豈以純粹公平之心法,獨賦與於堯·舜,而不賦與於漢·唐以後之主哉?特是以私意害之耳。然而執謙德懋實政,恢公道克私意,開言路愼爵賞,實爲治心之節目,而立政之根本也。雖有精粗淺深之各異,而捨是則無以爲治,非特堯·舜爲然。雖漢·唐中主,亦莫不假道於此,此誠治亂汚隆之所由分也。伏惟我殿下,堯齡已高,舜德益邵,聰明睿智,恭儉憂勤,臨御四十有五年,立心制治,必以堯·舜三代爲期。然而政令施措之著見於外者,與殿下之所自期者,大有所逕庭者。噫,殿下自期,非不高矣。只以誠正之工,有所未盡自期之高,而轉至於自聖,一政一令,一動一言,從心所之,不復難愼,方圓不須於規矩,輕重不審於衡石,辭敎之下,不循公卿之吁咈,施爲之間,不許臣工之覆難,以致好臣其所敎,而不好臣其所受敎。臣請以言路一事,爲殿下反復焉。噫,言路者,國家之血脈也。故明主恢山藪之量,以納切直之言,忠臣盡謇諤之節,以效匡救之誠。雖其管窺之見,妄有觸忤廷爭之言,不中事實,猶宜優容而寬假之,以示其容直之美,以資其獻替之益。伏見殿下近年以來,稍聞繩糾之論,遽示拂吝之意,摧折之不足,譴罰之,譴罰之不足,不情之敎,過中之旨,震疊於絲綸之間,處分乖當,擧措失平,時或煩惱之極,過自菲薄,自貶威重。以是而朝廷之上,不敢爲陳閉之言,草野之中,無復有戇直之語,只以巽軟其言,依阿其態,無忤上旨,苟全爵祿,爲當今第一義諦,父以是詔其子,兄以是勉其弟,不復知名義之爲何物,忠節之爲何事?一有杈枒峭勁之論,出於其間,則群嘲衆詈,目之以鄕闇,疑之以起鬧,時義如此,世道可知。噫,殿下常以耳目之啽啞,累發中朝之歎,而及夫聽言之際,反如是焉,豈以聖躬無所失,而群下之强聒爲可罪耶?抑或以逆耳之言,似若彰君之過爲可怒耶?由前之說,則殿下獨不念武王之時,亦有丹書之箴戒耶?由後之言,則殿下獨不念主明臣直,古人所言彰其過,適所以彰其喜聞過之美耶?雖以目下事言之,李鼎烈之尊擡斯文,辨斥濫享,三日叫閽,獨進危言,澟澟有忠愛直截之氣,我殿下培養之化,於斯盛矣。是宜嘉奬而採納之,而反施以竄配之律,放流於瘴海之外,至於金履禧之職居論思,略效匡規之言,而亦被逬裔之典者。未知我殿下,何所怒於是,而處分之過當,輒至於此耶?伏況稱觴獻壽,臣民之同慶也,遇事進言,三司之常職也,進宴自進宴也,進言自進言也。事件各異,脈絡不聯,而激惱於進言,移怒於進宴,至使滿庭臣僚,震蕩罔措,審如聖敎,則華封祝聖之時,不宜有益稷規警之語耶?聖學高明,豈不能見及於此,而惜乎?伊日大小臣隣,無一人爲殿下正論者,特不過顚倒奔走,遑遑彌縫,有若季世之臣,黽勉而扶持者然,有君無臣,臣竊痛焉。伏願殿下,穆然深思,惕然悔悟,前後下敎,一切還收。李鼎烈·金履禧,亟命放宥,使日月之更,人皆仰焉。至若爵賞之太濫,實政之未究,莫不由於言路之於塞。噫,爵賞者,人主勵世之具也,古之聖王,褒有德而懷萬方,顯有功而勸百僚。是以位著尊榮,庶績咸熙,竊伏見近日大小差除,多出上簡。朱子所謂除書未出,物色先定,姓名未顯,中外已知,其非天下第一流者,不幸近之。噫,天無私覆,地無私戴,日月無私照,王者奉三無私,豈可於用人之際,以私恩而病公道也哉?然而大臣不敢言,三司不敢論,唯以窺揣聖衷,先意承迎爲長計,書所謂天工人其代之者,豈如是耶?實政之不能下究,固亦宜矣。嗚呼,殿下之所自期,旣在於堯·舜,群下之所仰望,亦惟在於堯·舜。唯其爲治之本,不得與堯·舜同其大焉,風霆之怒,有時觸發,偏係之私,有時難克,以之而言路之杜矣,爵賞之濫矣。國計民事之種種病敗,不勝其衆。臣不暇逐事論陳,以煩聖聽。惟願殿下,克盡誠正之工,使方寸之地,廓然大公,無一私之潛翳於其間,則夫所謂堯·舜·禹·湯心法之治,止於是耳。向臣數條所論列者,自不可不勉而得其中矣。噫,朱子告於其君曰,凡此六事,其本在於陛下之一心,一心正則六事無不正,所謂天下之大本,急務最急,而不可緩者,旨哉言乎。天下之理,豈有加於此者?臣亦以朱子告君之語,爲聖明誦焉。臣無任瞻天望聖,激切屛營祈懇之至。
己丑二月初三日巳時,上御集慶堂。藥房入診入侍時,都提調金陽澤,提調韓光會,副提調洪樂仁,假注書李萬軾,記事官李德師·李師濂,醫官許礈·李以楷·鄭允協·慶絢·金季良·鄭允說·許溫,以次進伏訖。陽澤曰,夜間聖體,若何?上曰,一樣矣。陽澤曰,寢睡·水刺之節,亦何如?上曰,寢睡少煩展矣。陽澤曰,如此之時,淸心靜度也。仍請進湯劑,上進御訖。陽澤請診,上曰,予之思量,醫輩所云滑體好者,似是痰盛之致也。陽澤曰,鄭允協三年後,始得診候,而其言內以爲,脈候如前無異云,此實可信之語也。上曰,允協之言,亦何可信也?陽澤又請診,上曰,置之。提調監煎,光會·樂仁及賤臣萬軾,先退。
己丑二月初三日巳時,上御集慶堂。大臣·備局堂上,引見入侍時,領議政洪鳳漢,左議政金陽澤,右議政金尙喆,行吏曹判書申晦,兵曹判書洪麟漢,行副護軍具善復·李章吾,左副承旨具庠,假注書權偀,事變假注書金景行,記事官李德師·李師濂,以次進伏訖。鳳漢曰,聖體,若何?上曰,不能寐矣。上曰,今者此宴,豈爲聲色乎?鳳漢曰,旣依甲子例,則選上亦當不減其例矣。鳳漢曰,前則殿座時,天顔有加嚴威矣,近來則臥內而亦然矣。陽澤曰,不盥洗而顔潤,血氣好矣。尙喆曰,韶華不減矣。上曰,時異而刻不同也。鳳漢曰,尹昌濂·車鳳轅,非渠之修改也。上曰,今聞大臣所奏,事件各異焉。禮郞監役官下敎,特爲分揀。出榻敎上曰,尹昌濂,誰也?鳳漢曰,禮判之四寸也。上曰,與承旨爲五寸也。尹德駿·星駿爲同生乎?鳳漢曰,四寸矣。上曰,予與尹德駿,爲宗簿提調矣。上曰,郞廳監役,旣已分揀,則工匠不可異同,勿爲徵贖,決杖一百下敎分揀。出傳敎鳳漢曰,此江華留守鄭尙淳狀啓也。以爲本府屬井浦·鐵串兩堡別將,以下隨卒等,給代料米及兵房軍需應下之需,以還分耗米取用者,爲九百八十石零,而昨年新捧耗米,只八百六十五石零,其不足米一百五十石零,例以舊耗取用,其代待秋捧充上事。令廟堂稟旨,分付爲請矣。此是歉年所行之,例也,依狀請施行,何如?上曰,依爲之。出擧條上曰,金熤疏持來。鳳漢曰,廉隅則不知爲,何如?而不敢不入來矣。尙喆曰,異於常時,故冒沒以進矣。陽澤曰,二相旣奏,而臣則方在藥院,不暇顧嫌矣。上曰,此金相玉之子乎?鳳漢曰,金相奭之子也。命庠讀之,至愼爵賞之句。上曰,題目則好矣。至方圓之句,上曰,方圓,予豈必以木尺度之而後知之耶?若然則今至于東壁,而曾爲啞乎?慮世道可知。上曰,此眞鄕愿也。意則好矣。至李鼎烈事,上曰,陋矣。爲鼎烈右袒,負其父矣。至金履禧事,上以手拍戶曰,陋矣。至進宴自進宴之句,上起而拍手曰,卿等不請討乎?連下不忍聞之敎。尙喆曰,臣等捨身而入來矣。鳳漢曰,請念臣等入來之苦心焉。上連下不忍聞之敎。庠曰,不大聲以敎,伏望。上曰,卿等退去。不庭請,則非事其君者也。尙喆曰,語未善成而然也,渠豈敢有意於進宴而然乎?只以進宴事激惱而言之也。上仍起入大內而下敎曰,率百官入來然後,當許見矣。承史不退,庠高聲奏請許接。鳳漢曰,暫借方寸之地,則奏當奏之言,而出去爲之矣。庠曰,旣聞此下敎,豈忍退去乎?大臣遂下庭立,承史立於階,連聲奏請許接。上自內下敎曰,今此上疏,可謂直臣,特爲加資。庠曰,暫許接後,雖此下敎,亦可奉承矣。鳳漢曰,殿下爲臣等之慈父也。待子何如是迫阨耶?尙喆曰,今日次對有意之敎,實爲諒下情而爲臣等也,何至於此耶?陽澤曰,乞玉階方寸,暫爲許接焉。庠曰,冒沒入來,爲覲殿下也,豈辭赴湯蹈火耶?焦迫臆塞,不知所爲矣。上又自內下敎曰,建陽門當殿座,百官及耆民待令事,分付。庠曰,暫許引見後,當書此傳敎矣。聞原任今皆入來云,先爲冒沒入來之大臣諸臣,豈不先許暫接乎?上曰,若行進宴,則予忘先矣。鳳漢曰,更覲後當有奏言矣。庠曰,原任大臣判府事金致仁,判府事韓翼謩,判府事李昌誼入來矣。以次進立庭下。致仁曰,臣等焦遑入來,暫乞引見接焉。翼謩曰,請暫許引見焉。昌誼曰,乞借方寸之地,暫許引見焉。上曰,建明門堂殿座,以此擧行。庠曰,大臣諸宰,皆有奏言,引見後當擧行矣。俄而轎子已入去,諸臣遂退出。
己丑二月初三日未時,上御建明門。殿座入侍時,行都承旨洪樂仁,左承旨洪良漢,右承旨鄭昌聖,左副承旨具庠,右副承旨崔台衡,假注書李萬軾·權偀,記事官李德師·李師濂,以次立訖。上具翼善冠·衮龍袍,乘步輿,出通陽門,住輿。命昌聖,讀釋菜祭報府及社壇諸執事擧案。讀奏訖,上曰,百官耆民,待令於建明門,前排待令於延和門。仍詣延和門外。上曰,二品中官竝拿入。上曰,安國來·韓聖揆分揀,其餘竝依法,而以單棍擧行上曰,其疏以中官輩,誠難達其措語矣,決棍五度後,竝命拿出。仍詣建明門。庠曰,大臣以下請對矣。上曰,入侍。領議政洪鳳漢,判府事金致仁,左議政金陽澤,判府事韓翼謩,右議政金尙喆,判府事李昌誼,率二品以上,以次進伏訖。鳳漢曰,此臣等之罪也。上曰,予決不受矣。見無禮於君,而卿等不請討矣。鳳漢曰,臣等情地,尙未陳暴矣。上曰,矢于心,予不忘矣。仍下座,向丹門俯伏,諸臣涕泣曰,豈忍爲此,豈忍爲此乎?力請上座,上連下不忍聞之敎曰,卿等奉承然後,當起坐矣。諸大臣同聲奏曰,停止之敎,豈忍奉承乎?鳳漢泣涕曰,如此好時,豈忍爲此乎?上曰,聞進宴自進宴五字,豈爲之乎?聞其句而爲之,則當爲盟誓矣。卿等請討,非爲予身也,此爲萬古綱常也。請討則予當上座矣。鳳漢曰,然則當請討矣。上於是起而上座。鳳漢曰,率百官爲之乎?上曰,予何勸乎?庠曰,大臣冒沒入來,豈辭赴湯蹈火?而自上宜加處分也。鳳漢曰,事面如此,臣豈不爲乎?上曰,應敎之戰,爲金熤發也。以此觀之,徐命臣·李徽之,有先見矣。上命撤涼傘。良漢曰,如此下敎,不敢奉承矣。上曰,耆民入來乎?觀今擧措,予自歉然。有爲君苦心者來陳之。尙喆曰,雖非朝鮮人,日本彼國之人,亦以爲當行矣。致仁曰,此非下詢者也,何必下問乎?良漢曰,此非下問者矣。昌誼曰,承旨之言,好矣。鳳漢曰,百官軍兵中,如有一人不可者,停之,好矣。上曰,第問之。樂仁及庠,趨出問之後還奏曰,百官皆云,一國欣忭,更無所達,耆民攢手而已。上曰,予心已定矣。諸大臣率百官庭請啓曰,今此進宴,上以仰謝於陟降之攸賜,下而俯循乎群下之顒祝,則凡爲臣僚者,孰不歡欣鼓舞?而應敎金熤疏中,五字下語,極爲駭然。致有非常之嚴敎,在臣等道理,不可置而不論,請金熤爲先遞差,亟施逬裔之典。上曰,弱矣。何不直請絶島安置乎?鳳漢曰,然則依聖敎爲之矣。請絶島荐棘。上曰,依啓。出擧條上曰,金熤,何處生乎,非朝鮮之兩班乎?樂仁曰,旣已處分,何必置諸淵衷乎?上曰,處分自處分,予心自予心。樂仁曰,旣已下詢之後,又此下敎,此欺百官市民也。致仁曰,金熤之意,若以進宴爲不受,則是非臣也,豈此之人乎?上曰,然則請罪輕也。上因乘輿,諸承旨竝奏以亟降一兪字後,可以還內矣。仍命輦輿,直前至冶晝介,承史蒼黃,僅得隨到。上曰,大臣,何不來乎?庠當前曰,將何之,而有此萬萬非常之擧乎?上曰,當往舊邸矣。庠曰,決難奉承,而雖往舊邸,亦當淸道警蹕而後動駕,豈可如此乎?樂仁及良漢,遮當輿前。良漢曰,臣等則犯死罪,而決不可前進矣。諸大臣隨到進前,齋聲力請回鑾。上曰,宴休則予當還內矣。旣有臨門下敎,予心鐵石矣。諸大臣齊聲曰,街路上,豈爲如此下敎乎?此時俯從群情,則益有光於聖德矣。上曰,堯·舜之世有此敎,則必奉承矣。翼謩曰,堯·舜之世,無此敎矣。世孫隨詣。上曰,汝何爲而來乎?汝祖見辱矣。上命東宮入去。諸臣咸曰,雖有送入之敎,豈可還入乎?上曰,寔予之過。仍下不忍聞之敎。領敦寧金漢耉進前曰,豈忍爲此擧乎?翼謩曰,觀古史,豈有街路上君臣相持之事乎?尙喆曰,此非常之擧矣。上曰,果是非常之擧也。致仁曰,非常之擧,豈可久爲之乎?上曰,限二十五日不見,則自然不成事矣。依前敎,麥秋後爲之,則可矣。致仁曰,雖卄六日,決不可奉承矣。鳳漢曰,世孫來此請回鑾,豈忍前進乎?上曰,進退難也。庠曰,雖□監,不敢動一足前進也。臣等可以荷舁以還矣。上曰,其言貴矣。具善復·李潤成·趙濟泰·李觀祥,輦輿旋住。上曰,今日將臣忠矣。鳳漢曰,具庠之心,亦欲輦之矣。上曰,禁將具善復,副護軍李潤成·趙濟泰·李觀祥,各熟馬一匹面給。駕前下敎仍各給馬,拜賜訖,仍還至延和門。庠曰,諸大臣請隨入矣。上曰,時原任大臣以下隨入。駕前下敎上曰,近者百隷忘慢,乘轎時下敎者,其間若何,而尙不復命,況今日乎?事之駭然,莫此爲甚。當該承旨,施以不敍之典。出傳敎又命書傳敎曰,承旨有闕,代韓必壽除授,牌招察任。宜有解由勿拘,房依前。仍還入大內。
己丑二月初三日夜二更,上御集慶堂。諸承旨·時原任大臣·二品以上入侍時,左承旨洪良漢,左副承旨具庠,右副承旨崔台衡,假注書李萬軾·權偀,記事官李德師·李師濂,領議政洪鳳漢,判府事金致仁,左議政金陽澤,判府事韓翼謩,右議政金尙喆,判府事李昌誼,戶曹判書金時默,禮曹判書具允明,兵曹判書洪麟漢,守禦使李思觀,行司直李章吾·具善復,戶曹參判李潭,以次進伏訖。上曰,予今來悔矣。鳳漢曰,此莫非臣等之罪也。尙喆曰,若此則傷損國體矣。翼謩曰,此事若非,則臣等豈敢請乎?鳳漢曰,若俯燭下情,則可知其奉承之難矣。陽澤曰,臣等愧具善復矣。上曰,予曾以爲柔善矣,今見則不柔善矣。雖書史記,今日擧措,可謂善矣。鳳漢曰,然矣。致仁曰,臣等若以臣下知之,則有如此下敎乎?上曰,予已盟矣。翼謩曰,此俚俗之言,非王言,竊爲不取也。致仁曰,此下敎還收則無之矣。鳳漢曰,此人君轉圜之量也。上曰,心已定,奈何?鳳漢曰,一時下敎,豈可固守乎?尙喆曰,萬萬過中之敎,其可仍爲施行乎?致仁曰,此不但八方已布,亦陟降之所知也。麟漢曰,朝者下敎,有以請討則當受矣,諸臣請討,豈不受乎?允明曰,因一金熤,有此下敎,國體益損矣。時默曰,金熤誤用文字,而有此下敎,豈不損國體乎?上曰,戶判所奏,非矣。罷職。出擧條善復曰,不可經夜,勉從大臣,伏望。思觀曰,若是靳持,國體壞損矣。章吾曰,一下敎而八路均悅矣。潭曰,大臣·諸臣已達,而決非如此之事也。鳳漢曰,臣等不及古相,古相若在,決不然矣。上曰,古相雖在,予不從矣。陽澤曰,此非初請,已許之事也。良漢曰,盟之一字,非聖人之事也。還收則如日月之更矣。尙喆曰,雖有過中之敎,還收則不關係矣。承旨之言,是矣。以聖人事勉之矣。良漢曰,要盟非盟,不可踐也。强要之盟,孔聖亦有旣敎勿踐矣。上曰,言則是也。是者則予當是之矣。僉曰,善矣善矣。上曰,雖是,旣已下敎矣。尙喆曰,旣是其言,則是已聽也。鳳漢曰,承旨及右相之言,旣曰是矣,則便是已從也。翼謩曰,旣有一箇是字,則聖人之道,豈不從乎?陽澤曰,不可踐也,而聖心從之,則此不踐也。上曰,予欲睡矣。鳳漢曰,夜深而不敢退,乞被瀆擾之罪。大臣以下,仍下庭侍罪。上命庠往諭曰,過矣。卽爲上來。庠傳諭,還奏大臣以下,以爲不承兪音,不敢上來云矣。上曰,此何光景?旣諭上來而不上來,退去。使予少便焉。庠曰,雖諭此敎,豈有退去之理乎?良漢曰,此頃日朝參,尤爲夜深,伏望思之也。俄者回鑾,父老必以爲回天矣。尙此相持,豈非萬萬過中乎?上曰,注書傳諭上來。萬軾趨出傳諭,還奏以爲聖心釋悟之前,終不敢上來云矣。又命庠往諭,庠還奏以爲,臣等誠意淺薄,不能回天,乞被其罪矣。上曰,過矣。台衡曰,非過矣。良漢曰,君臣猶父子,豈不體諒乎?大臣旣至此境,決難上來,且退,無見輿儓之面也。上曰,使之上來。庠曰,殿下雖非樂爲,大臣·諸臣,至於此境,則豈不勉從乎?伏乞更思之。上曰,予有下敎事,上來事,諭之。庠傳諭大臣以下,上來進伏。上曰,以麥秋爲之矣。庠曰,俄者下敎,左右史皆書之,若知此敎,則臣敢往諭乎?鳳漢曰,若有此敎,臣等豈敢上來乎?若命進,則可以奉承,而豈可一日退之乎?有釋然之敎然後,少可退去矣。上曰,刻印銷印矣。尙喆曰,無頒布下敎,則初非刻印也。翼謩曰,退行則虧損國體矣。上曰,不用樂用蜜水,而以進於明日,可乎?致仁曰,進之云者,焦迫之言也。旣有定日,則進退不得也。上曰,以三月爲之。致仁曰,三月雖不遠,而一日不可退矣。鳳漢曰,聖心常以爲如何,故有敎,而快釋之,則豈不有光乎?夜已五更矣,肯允則當退矣。今此强聒,固爲大罪,而不允則不敢退,故然矣。無端退去,則臣將爲臣子乎?尙喆曰,漸向明矣。冀聖心之回也。陽澤曰,奏一言後,欲進湯劑矣。今則夜將曙,請進湯劑。上曰,置之。予欲暫眠矣。鳳漢曰,請龍寢焉。承史出伏戶外,臣等暫留月廊,以待天明,更爲入侍而退矣。承史遂出伏退廳,諸大臣以下,退坐閣道,連以承傳色下敎,諭以退去之意,奏以待明暫爲入侍後退去矣。至開東時,下敎曰,退去後,當進粥水刺,不然,不可進矣。承史及大臣以下,不得已,遂退出閤外。
上在慶熙宮。停常參·經筵。
藥房都提調臣金陽澤,副提調臣鄭彦忠啓曰,昨日移時臨門,向晩還內,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。世孫宮氣候,亦何如?臣等不任區區憂慮,敢來問安,竝此仰稟。答曰,知道。今者太康之擧,見止然後,寢可便,食可匙。氣何諭乎?世孫氣候一樣矣。待下敎入侍,宜矣。以承傳色,口傳下敎曰,茶先入之。
中宮殿·惠嬪宮,藥房口傳問安。答曰,知道。
以承傳色,口傳下敎曰,傳香後,承旨奉審,進排官摘奸後,請承傳色以奏。
以承傳色,口傳下敎曰,送禁軍一人於昌城尉所。今番則雖多日,務令堅完事,分付。令兵曹立馬。
鄭彦忠啓曰,右承旨韓必壽,今日不爲出肅,卽爲牌招,何如?傳曰,允。
鄭彦忠,以內醫院言啓曰,提調韓光會,昨承新命,仍郞出去,今日問安,亦不仕進,事體未安。卽爲牌招,以爲備員入侍之地,何如?傳曰,允。
政院啓曰,諸承旨有稟達事,來詣請對矣。
政院啓曰,時原任大臣,有稟達事,來詣請對矣。
備忘記,以予之氣,以予之心,欲受此禮,予豈樂爲?其章首稱,於禮於宴若干字之內,其心自現。比則予付可笑,而進宴自進宴五字,雖悖子亂臣,豈萌於心而書於文乎?今此造物,吁嗟蒼蒼,垂戒太康,雖百朔守閤,予心固定,使予安其心便其息,其可愈於九爵,今日大小臣僚知悉。
以承傳色,口傳下敎曰,爲今備堂,逡巡撕捱之人,豈曰卿宰乎?申飭。
以承傳色,口傳下敎曰,此時佯若不知,儒臣及侍從臣在京者,竝令該府處之,在外人,許遞其職。身爲備局諸宰,偃便者,禁推傳旨捧入,而傳旨卽爲捧入。
以備堂禁推傳旨下敎,口傳下敎曰,俄者令該府處之傳旨,與此傳旨,竝過一朔後勘律。
以承傳色,口傳下敎曰,備堂傳旨,以不敍傳旨,付標以入。
以承傳色,口傳下敎曰,元在外外,稱在外人,適中其意,一竝令該府處之。
以校理金基大,修撰李秉鼎,兼弼善申光履,副修撰李得臣,前執義李顯祚,前司諫李蓍廷,牌不進罷職傳旨,傳于崔台衡曰,竝令該府處傳旨,卽爲捧入
以承傳色,口傳下敎曰,今日見謝恩,幾年後入來,宜卽見,而心有一倍,當從容見之矣。又下敎于領府事金相福曰,從容後當引見,留待。
以承傳色,口傳下敎曰,知其祖之心,安在?諸春坊衝動世孫,諸春坊從重推考。
以承傳色,口傳下敎曰,旣已下敎,而實爲困矣,奚止其君困乎?隨來輿儓,亦豈不若乎?止之然後,當進水刺。不然則蒼蒼照臨,當不進水刺矣。
以承傳色,口傳下敎曰,勿胥命事,遣史官傳諭,命召竝皆傳授。
政院啓曰,時原任大臣以下,以爲臣等守閤而未蒙許。胥命而未勘罪,迫隘之極,如窮無歸,又不得不冒萬死來詣求對矣。
備忘記,聞今下敎,若是困我,今日爲君,可謂難矣,豈曰大官?君臣切嚴,政院知悉。
政院啓曰,臣等守閤求對,竟日顒俟,迄未承兪音,不勝焦迫。今伏見荐下傳敎,轉益罔措,敢冒死求對矣。
領議政洪鳳漢,領府事金相福,判府事金致仁,左議政金陽澤,判府事韓翼謩,右議政金尙喆,判府事李昌誼,率百官啓曰,殿下何爲,而使國體虧損如是也,使臣等迫隘至此也?周宮稱觴之擧,卽祖宗之眷佑,殿下其不可視爲聖躬之自私也。華封祝聖之禮,卽臣民所同情,殿下其不可視爲聖體之自有也。寶算之隆,已近八旬,舟梁之度,洽踰十載,適値復樂之歲,將行獻壽之典者,天理民彝之所不可遏也,邦禮臣分之所不可緩也。以臣等淺薄之誠,經年瀆擾,始得勉從之旨,吉已涓矣,廳亦設矣。八方爭傳,萬姓胥悅,曠千百年稀有之慶。臣等幸吾身親見,屈指計日,擧功欣忭,而祗緣群下之有罪,以致聖心之貽惱,至有臣子不敢承之敎,仰答休祥之盛擧,其或止乎,俯循群情之慶禮,其可已乎?昨夜前席,悉暴衷懇,殿下不但不以臣等之言爲非,反以聖訓之有據許之。此便是已蒙開可者,而特靳一兪字耳。終朝守閤,天聽愈邈,衷情抑塞,無所因極。玆不得不咸造大庭,齊籲於紸纊之下。伏願聖明,亟賜開納,以副區區顒祝之望焉。答曰,七十六歲,予豈攸料?舟梁十一年,亦豈夢想攸料?乙·丙兩宴,太康太康,二太康猶然,況三太康乎?雖然,若非金履禧·金熤之心,諸臣此誠難抑。故其雖强從,若負萬斤,心切悚懍。今者造物,卽蒼蒼之玉成也。聞五字,蹶然而起,已諭誓敎,及至建明門,此心益固,復諭其誓,凡敎猶踐,況此乎?集慶屋漏已聞,建明軍民亦聽,蒼蒼臨照,方寸瑩然,何敢瞞也,亦何欺乎?吁嗟此宴,鐵甕在前。鐵甕二字,諸臣章奏,予常笑之,其豈泛諭?若昨日之敎焉。此正進宴自進宴,予心自予心,何可以文字相支乎?予有定矣。
備忘記,今觀擧措,何心食何心寢?昌德不敢當詣展拜,訴予此心而來。時刻,待下敎直入三嚴,世孫百官隨駕,兩營留陣,置之。道由夜晝介,只備堂隨駕,副輦置之。挾輦軍,以內入直軍爲之,前後軍,以禁·御兩營外入直軍,訓將·都領侍衛禁軍,亦以入直擧行,餘皆置之。
鄭彦忠,以吏曹言啓曰,明日香祗迎時,左右通禮,不可不備員,而左通禮未差之代,口傳備擬以入之意,敢啓。傳曰,知道。
崔台衡,以義禁府言啓曰,今此擧動時,大駕各差備都事,不可不備員。濟州牧出使都事吳載徽,卽令該曹,口傳相換,以爲分排之地,何如?傳曰,允。吏曹口傳政事,禁府都事吳載徽,監察金履準,相換。
崔台衡,以義禁府言啓曰,新除授都事金履準,受由下去京畿抱川地云,卽令該曹,依例口傳相換,何如?傳曰,允。
鄭彦忠,以兵曹言啓曰,今日擧動時,侍衛不可不備員,參判未差之代。令該曹以在京無故人,卽爲口傳差出,以爲備員之地,何如?傳曰,允。
吏曹口傳政事,兵曹參判望,鄭光忠·柳脩·李翼元。
崔台衡,以義禁府言啓曰,吏曹前郞廳李世孝,嚴問口招,持草供以奏事,命下矣。李世孝今方待命,卽爲拿囚之後,擧行之意,敢啓。傳曰,知道。
崔台衡,以義禁府言啓曰,前副修撰李致中,前校理金觀柱,前持平金容·李思祚,前正言李祉承等,令該府處之事,傳旨啓下矣。李致中下去京畿楊州地,金觀柱下去江原道平康地,金容下去忠淸道連山地,李思祚下去全羅道咸平地,李祉承下去順天地,依例發遣府羅將,竝拿來,何如?傳曰,允。
藥房口傳啓曰,動駕有命,朝湯劑,尙未進御,下情不勝焦悶。玆敢詣閤求對,伏乞暫許臣等持湯劑入侍,千萬懇禱,惶恐敢啓。
政院啓曰,時原任大臣,以爲焦迫之中,且有稟達事,冒死求對,尙未承兪音,轉益罔措,又敢守閤求對矣。
以承傳色,口傳下敎曰,今日齋日,故置之,更待下敎擧行。藥房口傳再啓曰,臣等詣閤求對,日已曛暮,尙未蒙引接,誠不勝萬萬悶鬱。昨日夕湯劑,旣未進御,今日之劑,又不一御,焦迫之極,不可以前啓之未及承批,一向待候。玆又冒罪申籲,乞許持湯劑暫爲入侍焉。惶恐敢啓。
以承傳色,口傳下敎曰,今則內局問候,勿爲之。
庭請再啓曰,臣等擧一國同然之情,陳百僚齊籲之懇,及承批旨,有非臣子所敢承者。聚首抑塞,一倍罔措。繼以動駕有命,不敢更瀆,只爲詣閤求對矣,嚴鼓旣幸停止,微悃亦可申控。臣等自初所悶迫者,卽太康之敎也。寶算躋八旬之隆,壼儀著一紀之化,求諸古牒,曾未有聞於斯時也。臣子之稱觴獻壽,何嘗一毫近似於太康乎?昨日以後下敎,臣等昨夜登對時,臣等已明其不然,聖心許其有據,則何爲復提此萬萬過中之敎,以爲牢拒群情之資耶?臣等被罪之前,無非强聒之日。殿下之於臣等,慈父也仁天也,使滿庭群工,如窮人無所歸者,豈臣等所仰望於吾君也哉?衷情益激,按抑不得,玆又相率呼籲。伏願殿下,特恢三思,亟降一兪,千萬至祝。
答曰,動駕雖停,卽是同日,而一何困乎?予將却膳,卿等百官之心,其將便乎?此今乃初問也。
政院啓曰,時原任大臣以下,以爲庭請批旨,萬萬惶懍,直欲鑽地而不可得。今已侵夜,不敢以文字更爲瀆擾,只臣等率諸宰,進伏閤外,冒死求對矣。
備忘記,今日百官,莫知其君,闕中蹲留,若是隨從,再啓隨參者,一倂解其任。
以承傳色,口傳下敎曰,受來再啓承傳色,延和門前排待令,拿入。
傳于具庠曰,中官韓聖揆,放恣莫甚,爲先拿入。
以承傳色,口傳下敎曰,莫知其君,諸中官申德龍·金完碩·朱好一,竝拿入。
又下敎曰,只知朝臣,莫知其君,當依法,而今日齊日,故分揀。此後着實爲之,拿出。
具庠啓曰,卽下傳敎,有庭請啓辭受入中官,延和門外拿入之命。臣以該房,當爲擧行,此有所不敢奉承者。夫朝廷啓辭之中官受入,自是應行之常例也。若以是而罪中官,則日後無窮之弊,恐將自此而啓,此雖出於一時激惱之致,而關係重大,決難承命之意,惶恐敢啓。
以承傳色,口傳下敎曰,守閤諸承旨,一倂遞差。
備忘記,前參判嚴璘,前承旨李在簡·李性源·李聖圭·洪梓·權噵,承旨除授,牌招察任,房順房,三院副提調例兼。韓必壽·洪錀許遞,其中可以敍用者,敍用。
傳于崔台衡曰,新除承旨肅謝後,開陽門下鑰。
政院啓曰,諸承旨有稟達事,來詣閤外請對矣。
上在慶熙宮。停常參·經筵。
政院啓曰,臣等深夜求對,達曙守閤者,非不知瀆擾之萬萬惶悚,而湯劑之不進,經筵之不許,已兩日矣。昨夕傳敎中,內局勿爲問候之命,尤非臣子所敢奉承者。未知殿下,何爲有此非常之敎也?噫,藥院問候,所重有在,不可一日暫停,則傳敎之未蒙,卽地收還者,此固臣等之罪,而至於經宿而未收還,則臣等之罪,尤當如何?焦遑憂迫,玆敢相率齊籲。伏乞亟寢昨下傳敎,仍許召見臣等,俾得悉陳焉。惶恐敢啓。
李性源,以都摠府言啓曰,今日入直內三廳,武兼禁軍及軍兵等,中日習射,而雨勢如此,不得爲之之意,敢啓。傳曰,知道。
以承傳色,口傳下敎曰,百官下敎,置之,勿待命事,遣史官傳諭,仍傳命召。
李性源啓曰,百官下敎置之事,命下矣。兵曹判書洪麟漢,訓鍊大將李章吾,禁衛大將兼左邊捕監大將具善復,守禦使李思觀,左邊捕監大將李潤成,竝卽牌招,命召密符及大將牌·傳令牌,傳授,何如?傳曰,允。
以承傳色,口傳下敎曰,百官下敎,命置之矣。依昨日下敎頒布,院議啓辭給之,守閤諸承旨,爲先遞差。
以承傳色,口傳下敎曰,前承旨李漢豐爲承旨,牌招察任。
左承旨臣李漢豐,有稟達事,來詣閤外請對矣。
備忘記,宴何宴何?以此受困,以此受困。因金熤之悖說,萬古君臣,豈有因此,而旣諭於便殿,亦諭於建明門,今日大小臣僚,聞鐵甕之敎,必欲角勝,此臣分乎?此事止之然後,將有拜顔,於此坐而呼寫。今則一節深於一節,昨欲拜而誠難强作,故靜臥度夜。近者含粥,其止多日,此時雖冷水之爵,予若受焉,何心以拜,何心以拜,豈云造物?諸臣困我也。諸臣若使金熤之輩,日日生焉,予何堪焉,予何堪焉?廚院該廳,凡諸擧行等節,一皆置之。呼寫于此,氣亦難堪,況宴乎?
傳于李漢豐曰,當此之時,豈如是乎?騎判·訓將·禁將,爲先記過。
李漢豐啓曰,百官下敎置之事,命下矣。守禦使李思觀,右邊捕監大將李潤成,卽爲牌招,密符命召及大將牌·傳令牌傳授,何如?傳曰,允。
以慶尙水使狀啓,興海等邑居砲保李自男等渰死事,傳于李漢豐曰,令本道恤典擧行。
備忘記,可笑。金熤,是誰之子?卽予丁丑知申,同入耆社者,而此可謂背先背君,一陞應敎,立功自效,延興之裔若此,他尙何說?今者角圈在京者侍從案,一竝付籤,以示體傳十章之意。
以承傳色,口傳下敎曰,今目着紗帽者,若入闕門,則延和門當殿座,騎曹堂·郞決棍,以此分付。雖中官,着紗帽者,亦爲勿入。
又下敎曰,今日雖飯監錄事,着紗帽者入闕門,騎曹堂·郞,當決棍,以此分付。
以承傳色,口傳下敎曰,今日當詣展拜,依昨日下敎擧行。
以承傳色,口傳下敎曰,隨大臣,誰敎爲此擧乎?三將記過,建明門外待令,大旗幟旗鼓待令,而劊刺手拔之。
李漢豐啓曰,今日動駕,漢城府堂上,當爲導駕,而判書趙明鼎在外,左尹李惟秀,方在解見任中,右尹徐命臣,卽爲牌招,以爲進參之地,何如?傳曰,允。
以都摠府·藝文館守宮望筒,傳于李漢豐曰,以首爲之。
以兵曹參判望筒,傳于李漢豐曰,置之。
傳于李漢豐曰,入初嚴,禁漏官延和門外決棍。
傳于李漢豐曰,鼓吹待令於淸商門。
傳于李漢豐曰,諸司預備。
傳于李漢豐曰,自延和門依例樂作。
李漢豐,以兵曹言啓曰,依傳敎禁漏官金潤基,決棍十度之意,敢啓。傳曰,知道。
以承傳色,口傳下敎曰,依頒敎例,衮龍袍行禮,以此知而擧行。
以承傳色,口傳下敎曰,賀則當於建明門受之,以此擧行。
大駕詣毓祥宮後,政院·藥房口傳問安。答曰,知道。
世孫宮,政院口傳問安。答曰,知道。
以承傳色,口傳下敎曰,還宮當以來路爲之,義烈宮當歷臨,先後廂道上留陣。
李聖圭啓曰,禮曹判書具允明,有稟達事,來詣請對矣。
大駕詣義烈宮後,政院·藥房口傳問安。答曰,知道。
世孫宮,政院口傳問安。答曰,知道。
李性源,以兵曹言啓曰,依傳敎,通禮院書員金振錫,決棍十度之意,敢啓。傳曰,知道。
己丑二月初五日午時,上詣毓祥宮。擧動入侍時,左承旨李漢豐,假注書李萬軾·權偀,記事官李德師·李師濂,以次侍立訖。上具翼善冠·衮龍袍,乘步輿出通陽門,仍詣建明門,通禮誤奏乘輿。上曰,誤奏通禮,汰去。駕前下敎上命小開門,吹打駿然,旗鼓次知敎鍊官拿入,巡令手次知敎鍊官拿入,決棍二度後,命拿出。上曰,今日期會,不進二大將及中軍竝拿入。上曰,誰也?漢豐對曰,李章吾·具善復及兵判也。上曰,殷蓋,漢高之至親,而韓信亦用軍律。汝等焉敢藉勢於其君乎?除貫縛放砲後回示。仍回示,上曰,大將之背,固如是直乎?軍法不容私,三匝勿施。加回三匝訖,上曰,當施軍法,而十分參酌,受命召領軍焉。三將上來進伏,各受命召訖,上曰,旗鼓退出信地。上仍乘輿,上曰,孱妄內乘申思益,汰去,以李弘遠除授。駕前下敎上曰,時原任大臣勿待命,特遣史官傳諭。駕前下敎上曰,着笠帽下,令兵曹決棍,其官員汰去。駕前下敎上曰,長興貢人,爲郭泰濟而設乎?以此觀之,侵漁貢人可知,郭泰濟汰去。門前祗迎,席下地排,其涉非矣,任薳亦爲汰去。駕前下敎上詣毓祥宮,大門外降輿,仍乘步輿,入大門內,王世孫隨詣進前,侍立輿下,領敦寧金漢耉,永城尉申光綏,前承旨鄭厚謙,隨到竝侍立。上曰,汝故爲隨來乎?國舅,何爲而來也?漢耉曰,世孫令臣隨來矣。世孫將有笏記以奏矣。世孫以史官筆書笏記曰,今因駭擧,聖心旣固,願將臣請滌舊從新。書訖,漢耉讀□。上曰,予孫賢矣,予孫賢矣。漢耉曰,隨來事,分付,而莫知意在□□□賢矣。上曰,率汝外祖及作三寸而來,以爲形勢也。汝雖如此,其已□□□何?世孫對曰,誓敎則臣當替受矣。今日則臣之所新請也。上曰,予孫賢矣。受誓之孫,將何如耶?世孫對曰,此何關乎?上曰,此善對矣。上曰,此亦太康矣。漢耉曰,世孫有誠孝,何與於太康乎?世孫請而受之,則尤有光矣。上曰,今日則有國有民矣,今日則予心大矣。上謂世孫曰,使汝祖爲愚,何如?世孫曰,此非愚也。上曰,此答,則無過於此矣。上曰,江州司馬靑衫濕,予袖自然沾濕也。命世孫拊龍袖,世孫奉磨。上曰,使之看此,乃爲國也。上曰,此太康矣。漢耉曰,世孫從新請之意,豈不美乎?尤有光矣。上曰,國舅每爲以好於予,而言故然也。仍請世孫曰,汝之外祖過也。世孫曰,此非過矣。仍命書傳敎曰,慷慨亘中,欲拜來此,纔到其門,世孫隨來,召聞輿前,問其來也,袖進笏記,且問國舅都尉,皆令隨來云。令國舅替讀,今因駭擧,聖心旣固,願將臣請,滌舊從新云。予問曰,若此予矢,何如?對曰,臣當受云。故又問曰,孫受祖矢乎?卽對曰,何關之有云。嗚呼,此答,今日廷臣之所未科聞之,此昔之江州司馬靑衫濕,于今望八其君,紅袍皆濕,聞之此,若不感動,噫,望八倚孫之意乎?命書至此,而上屢下敎曰,果然難矣。漢耉曰,聖敎辭意,已皆允許之意,而且爲國事矣。上復命書曰,今日此擧,可謂吾東於萬斯年之本,特許其請。今日此擧,非予,亦非我孫。于今受禮,卽陟降攸賜,我孫夙成,亦陟降攸賜,其於舊闕,卽日受賀,仰答陟降,以光世孫之孝,其令儀曹擧行。噫,聞此今日大小臣僚,若不感動,豈曰有臣?百官下敎,侍從下敎,一竝置之。皆令進參,承旨下敎,亦爲置之。入侍承旨外,皆仍前職,隨其次第,三相命召,亦令史官,卽爲傳授。嗚呼,陟降眷顧元元,爲民之心,其若少忽,此負陟降也。予亦自勉,大小臣工,其莫忽焉。自今日限今朔,依正月例,禁其用牌。都民卽貢人·市人也,舊遺在特爲蕩滌,以示予與世孫住輿呼寫之意。金吾時囚者,一竝放釋,秋曹輕囚,今日內卽爲放釋。瑞巖隨入鼓吹,令該曹米布題給,今日隨來差備人,亦賜米布,司謁·司鑰·日傘·道路事知,各賜兒馬帖一隻。詣舊闕時,挾輿軍·禁軍二十人,依例擧行,與今日隨駕禁軍·日傘差備·道路差備·挾輦軍,一體中日廳試射放,過國忌後擧行。行禮時,侍衛禁軍,只隨駕人擧行。上曰,予善有孫,故如是矣。上顧謂上番翰林李德師曰,汝父過回婚禮,而予則行回婚宴矣。仍命德師書傳敎曰,以此爲致辭。仍入宮。
己丑二月初五日夜初更,上歷臨義烈宮入侍時,行都承旨嚴璘,左承旨權噵,右承旨李聖圭,左副承旨李性源,右副承旨李在簡,同副承旨李漢豐,假注書李萬軾·權偀,記事官李德師·李師濂以次侍立訖。上自毓祥宮,乘步輿詣義烈宮門外。禮曹判書具允明進前曰,今此陳賀時,上告下布之節,何以爲之乎?上曰,置之。允明曰,王世孫行禮及進箋致詞,京外進箋等事,何以爲之乎?上曰,只行致詞,餘皆置之。允明曰,中宮殿,王世孫率百官行禮之節及世孫宮賀禮,何以爲之乎?上曰,竝置之。允明曰,凡別陳賀,以絳紗袍行禮,自是禮典所載,而俄下傳敎,有衮龍袍行禮之敎矣。然則百官從上服,當以黑團領磨鍊乎?上曰,依爲之。允明曰,進箋,雖依下敎置之,表裏物膳及外方方物物膳,何以爲之乎?上曰,只表裏封進,餘皆置之。竝出擧條上仍詣義烈宮,二更還宮。上乘步輿出門,漢豐曰,金吾時囚罪人,今當放釋,而李世孝口招以奏事有命矣,何以爲之?上曰,同副承旨李漢豐遞差。賀前下敎仍乘輿。上曰,李漢豐記過,建明門待令。上曰,炬火不明,工曹郞廳記過,建明門待令。上仍詣建明門,殿座後,上曰,工曹郞廳拿入,依法回示,兵判入侍擧行。上曰,旗鼓不卽待令,訓將拿入。上曰,貫耳結縛回示,放砲後仍回示。上曰,雖予之妻四寸,而不可已也。上曰,錚鼓太緩,敎鍊官記過,三匝勿施。更回三匝,回示訖,上曰,訓將李章吾,海南縣充軍。上曰,工曹郞廳拿入,工曹佐郞李性玉拿入。上曰,人君漆夜行次,極爲駭然,仍爲回示訖。上曰,依法決棍五渡後,上曰,參酌拿出。上曰,記過承旨拿入。李漢豐拿入。上曰,參酌拿出。上曰,工曹當該堂上,施以不敍之典。出榻敎上曰,頃者下敎若何,而今又若此,今日紀綱,可謂寒心。其人有司,令兵判各決棍十度於興化門外。出傳敎上曰,承旨有闕,代前廣州府尹金漢耆除授,牌招察任,房順房。出傳敎上曰,當該通禮汰去,下吏,令兵曹決棍十度。出榻敎上曰,賀禮皆備,只入正時,仍入幕次。
上在慶熙宮。停常參·經筵。
端懿王后忌辰齋戒。
以承傳色,口傳下敎曰,爲世孫行之有意,傳香在近,卽爲擧行,陳而不作。
金漢耆啓曰,同義禁李惟秀·鄭光漢·柳脩,持李世孝草供,依下敎來待矣。
親臨陳賀罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
以承傳色,口傳下敎于李聖圭曰,今日傳香陵所奉審,祭物諸執事,摘奸以來,而健元陵奉審,碑閣亦爲奉審以來。
以承傳色,口傳下敎曰,長興庫官員,司宰監官員,下敎置之。
李性源,以備邊司三公言啓曰,政府每於歲首,例爲合坐,薦擧觀察使·節度使可合之人,而連仍公故,限內不得議薦之意,敢啓。傳曰,知道。
嚴璘,以戶曹言啓曰,觀察使·節度使薦,每於歲首擧行,而堂上有故,不得爲之之意,敢啓。傳曰,知道。
李性源,以兵曹言啓曰,以承傳色,口傳下敎曰,批答旣諭,況今日乎?咫尺更點軍二名,今日釋菜相値,拘留騎曹,初六日各決棍二十度事,命下矣。依傳敎,當該更點軍士福同等,各決棍二十度之意,敢啓。傳曰,知道。
李性源,以兵曹言啓曰,依下敎,着笠帽下人掌樂院樂工金再興·洪夏範,禁漏使令李福賢,義禁府羅將鄭重玉·李得良,軍器寺冶匠金世郁等,各決棍十度之意,敢啓。傳曰,知道。
吏曹口傳政事,以尹光烈爲高城郡守,李義錫爲洪原縣監。
兵曹口傳政事,副司果閔弘烈。
傳于李在簡曰,禮堂入侍。
傳于李聖圭曰,奉審承旨入侍。
金漢耆,以刑曹言啓曰,輕囚放釋,今日擧行事,命下矣。輕囚罪人吳昌成·金重云奴福才·金澤瑞奴海叔等,依傳敎放釋之意,敢啓。傳曰,知道。
己丑二月初六日卯時,上御建明門。陳賀入侍時,行都承旨嚴璘,左承旨權噵,右承旨李聖圭,左副承旨李性源,右副承旨金漢耆,同副承旨李在簡,假注書李萬軾·權偀,記事官李德師·李師濂,以次侍立訖。上自小次,出詣殿座。禮曹判書具允明,進伏曰,山呼之節,亦置之乎?上曰,山呼,依例爲之。禮判從重推考。出榻敎引儀奏致詞,至世孫。上曰,世孫自稱當以小孫而稱世孫,春坊官員庸矣。仍命書傳敎曰,其君雖未覺察,其臣宜乎提稟,而矇然莫甚。當該禮判·春坊官員,一倂從重推考。上命聖圭書傳敎曰,今日此禮,卿等知否?老大所不爲,沖子能爲,東國有盤石之安,宗社有永固之基。予有拜顔,卿等益勉。仍命璘傳諭訖,奏禮畢。上曰,聞禮畢好矣,且愧矣。領議政洪鳳漢,領府事金相福,判府事金致仁,左議政金陽澤,判府事韓翼謩,右議政金尙喆上來,以次進伏訖。上曰,領府事入來乎?不料更見卿矣。鳳漢曰,侵夜勞動,聖候,若何?上曰,禮畢幸矣。鳳漢曰,世孫之誠孝如此,臣等鼓舞,而臣等之淺薄,尤無地自容矣。致仁曰,今日兩喜事,誠萬萬幸矣。翼謩曰,焦迫之餘,頌祝得伸,誠幸不可言矣。陽澤曰,世孫誠孝如此,實爲無疆之慶也。尙喆曰,屢日焦遑,今伸頌祝,萬萬幸矣,而求對夜籲解任之地,未得展誠,臣等之罪也。上曰,世孫之奏,宗社有盤石之安,是以喜也。鳳漢曰,傳敎亦然,而是誠萬幸。臣等前後所爲,到今著所失,其在國體,臣固被勘然後,可伸臣分,惶恐待罪。陽澤曰,首揆請罪,而臣亦猥居臺地,伏乞同被也。尙喆曰,罪則同也,請同被焉。致仁曰,臣亦願同罪焉。翼謩曰,誠若有孚,則豈如是乎?臣等之罪也,乞被罪焉。鳳漢曰,事事不善爲,若與諸大臣同罪,則非罪臣者也。上曰,過矣。旣允世孫之請事則幸矣。上曰,領府事久而瞻望,近如何?相福曰,四年後,入闕仰瞻,天顔勝昔矣。上命拊玉手,相福奉拊曰,大勝於前矣。上曰,領府髮白乎?鳳漢曰,領府則髮未盡白矣。陽澤曰,今夜寢未安,請進湯劑。上曰,予不進矣。今日必後生矣。鳳漢曰,豈有如此之臣乎?見昨日傳敎,不感者無矣。致仁曰,今已幾日乎?必爲進御也。藥房都提調副提調,持湯劑入侍,上進御訖。上曰,閔弘烈入來乎?在簡曰,不入來矣。上命在簡,讀書啓訖。上曰,詳爲之矣。李廣漢·曺允成,所占兩基中,具善行欲築,何處耶?鳳漢曰,欲稍小於允成所占基,故臣以不可之意,言送矣。上曰,城機庫事,何如?聞具善行言,則欲爲輕殖,而輕殖不過一時延命也。鳳漢曰,十三萬數,若折半,則實爲西民之大惠也。在簡讀奏北伯請還穀狀啓。上曰,當給,幾何?鳳漢曰,當若干許給,而後日次對,詳議更奏矣。在簡又讀奏北伯高城縣監罷黜狀啓。鳳漢曰,狀啓得體矣。上命書傳敎曰,今覧北伯狀聞,具彩五所爲,其涉可駭。令該府嚴問嚴處,其代今日內,口傳擇差,明日辭朝。鳳漢曰,今番備堂,應參不參者,固非矣。至於重臣韓光會,其前連以內局提調在公矣,伊日則恃以吏判初授之故,不得遽然承命,未免混入現告,此則在所參恕矣。上曰,然矣。分揀。陽澤曰,備堂不參人中韓光會,今旣有分揀之命,則本兼宜無異同,所帶藥院之任,不可一日不進,似當申飭行公矣。上曰,從重推考,牌招察任。出擧條鳳漢曰,戶曹判書金時默,特罷之後,連以臣等之待命兼帶摠戎使,昨夜始爲薦望,而方今戶判之任出,代一時爲急,敢此仰達矣。上曰,不過語次不審,持爲分揀。出擧條鳳漢曰,訓鍊大將李章吾之處分,係是師律,自下陳達,固知其惶悚,而大營門將領之頻數遞易,非細慮矣。上曰,分揀。出擧條上曰,訓將李章吾分揀牌招,傳授命召。出榻敎上曰,摠戎使金時默,分揀牌招,傳授密符。出榻敎上曰,金吾堂上入侍。同義禁李維秀·鄭光漢·柳脩,以次進伏。上命讀李世孝供辭,維秀讀奏,至金熤。上曰,果然是也。仍命書傳敎曰,今覧李世孝供辭,初雖飾辭,今乃直招,分揀放送。上曰,禁軍·挾輦軍等試射,依中日例擧行。出榻敎仍還大內。
己丑二月初六日酉時,上御集慶堂。奉審承旨及陵役禮堂,同爲入侍時,右承旨李聖圭,假注書權偀,記事官李德師·李師濂,禮曹參判兪漢蕭,以次進伏訖。聖圭曰,惠陵陵上及丁字閣無頉,祭物精潔,祭官無頉矣。又奉審健元陵,無頉處矣。上命讀祭官擧案,讀訖。漢蕭進伏曰,十四日馳進始役,臺石十四立安置,頗堅緻,曲墻剝落處,亦皆修補堅緻矣。上命書傳敎曰,今者試射之命,卽其誰?武士咸知世孫之孝也。駕前駕後下敎外隨駕人,一體試射,武藝廳內吹·整輦軍·近仗軍,亦爲試放,隨駕禁·御兩營軍,亦令該廳試射放單子書入。又命書傳敎曰,今者關西御史,意蓋爲民,其民懸望,明日三公·關西句管堂上·曾經關西帥臣,皆令入侍。閔弘烈,令該曹口傳付軍職,同爲入侍。諸臣以次退出。
上在慶熙宮。停常參·經筵。
端懿王后忌辰。
藥房都提調臣金陽澤,副提調臣嚴璘啓曰,動駕伸禮,臨門受賀,勞動之際,酬應亦多。伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。世孫宮隨駕之餘,氣候,亦何如?臣等不任區區憂慮,敢來問安,竝此仰稟。答曰,知道。伸其禮遂其誠,氣亦隨勝矣。世孫氣候,一樣矣。以承傳色,口傳下敎曰,茶先入之。
中宮殿·惠嬪宮,藥房口傳問安。答曰,知道。
李聖圭,以內醫院言啓曰,提調韓光會,今日又不仕進,事體未安。卽爲牌招,同參問安之地,何如?傳曰,允。
備忘記,今者受孝,其宜同示中外,三日製當行於明日崇政殿,各取京鄕一人試券令書,時刻,待下敎只入正時,試官金判府事,戶判閔百興·韓必壽·趙德成,入直兩儒臣,承旨禮房入侍,侍衛入直擧行。其雖殿座,明日試射,依例爲之。隨駕內乘,軍職宣傳官,其令一體試射而懸題後,自光順門,中日廳親臨,試官騎判·訓將·禁將,入直騎郞入直摠郞入侍。
以承傳色,口傳下敎曰,旣已親臨,隨駕中官,一體試射,武藝廳挾輦軍·扈輦隊前排·近仗軍·內吹,一體中日廳試放次待令。
以承傳色,口傳下敎曰,駕前駕後,日傘差備道路差備忠義,一體中日閣擧案,柳葉箭貫革,鳥銃貫革,以前日最多例擧行。
以承傳色,口傳下敎曰,明日傳香後,當殿座矣。又下敎曰,旣命忠義試射,司謁司鑰中,如有能射者,一體擧案事,分付。
金漢耆啓曰,領議政金陽澤,右議政金尙喆,曾經關西帥臣李章吾·李潤成·李泰祥,副司果閔弘烈,依下敎來待矣。傳曰,內局同爲入侍。
李在簡,以義禁府言啓曰,明日親臨三日製時,本府都事十員內,七員赴擧,一員未差,二員則本府入直,當直入直,各自分排,而崇政門·麗春門·宜秋門·禁亂都事及公事回公都事,無以備數,假都事四員,卽令該曹依例差出,何如?傳曰,允。
以承傳色,口傳下敎曰,試官趙德成,代崔台衡爲之。如有敍用事,敍用。
判府事李昌誼箚曰,伏以睿孝仰格,聖心感回,鑾輿穩旋,賀儀載擧,此誠吾東億萬年無疆之休。凡在含生之倫,莫不相告歡欣,況臣歷日焦遑之餘,下情忭幸,曷有其極?第臣日前,偶患寒疾,浹旬彌苦,而急於便殿求對,大庭齊籲,遂乃忍痛奔走。以致重觸風冷,表裏俱傷,轉輾添劇。再昨侵夜胥命之路,忽覺渾身戰掉,中焦痞塞,痰升而呼吸隨促,喉腫而言語不通,僵倒閭舍,不省四到,竟未能自力趨造於嵩呼之列,以少伸區區慶忭之忱,誠禮虧缺,罪合萬殞。病裏惶懍,求死不得,惟有遄被嚴誅,庶可粗安私分。伏乞聖明,亟降威罰,以彰其慢焉。取進止。答曰,省箚具悉卿懇。業已諒矣,卿勿過辭,卿須安心善攝焉。仍傳曰,遣史官傳諭。
己丑二月初七日午時,上御集慶堂。大臣曾經關西帥臣·査正御史,同爲入侍時,領議政洪鳳漢,左議政金陽澤,右議政金尙喆,前平安兵使李章吾·李潤成·李泰祥,査正御史閔弘烈,同副承旨李在簡,假注書權偀,記事官李德師·李師濂,以次進伏訖。鳳漢曰,自上不解任,而政院捧現告矣。上曰,大臣解任,而亦當行公乎?但解百官也。鳳漢曰,臣等亦以此爲意而無區別,故不敢入,而自上必以臣等過爲待命也。陽澤曰,待罪藥院,而解任之故,一日闕候,下情惶悶矣。上曰,相亦有解任乎?尙喆曰,莫非臣等之罪也。鳳漢曰,動駕受賀,連日勞動之餘,聖體,若何?上曰,睡則穩矣。上曰,中軍,以期會不進處分,而及見起來應答,則卿弟賢矣。鳳漢曰,當其時,豈敢恃常寵而泛然爲心乎?上曰,御史進前。弘烈進伏。上曰,當先除何弊耶?弘烈曰,都合十三萬兩,而除三四萬兩,則好矣。上曰,碌碌矣。弘烈曰,爲三分一矣。上曰,粧子撤去,前帥進伏。潤成進伏。上曰,崔鎭海最多爲之,而今無可問之道,此爲民乎,要譽乎?潤成曰,爲給羅卒矣。上曰,專無要譽之意,予將處分,退去。上復問李泰祥曰,依前分給,樂爲之乎?泰祥曰,不得已也。上曰,幾許蕩減,爲好耶?鳳漢曰,四五萬兩,好也。上曰,予則十萬,可也。弘烈曰,盡蕩則庫中全空矣。上曰,蕩其指徵無處,則好矣。鳳漢曰,誠好矣。尙喆曰,不捧於富商,則不緊無徵者,蕩之,好矣。鳳漢曰,昨年南泰齊處分,而泰齊必不過言也。上曰,予是蔡濟恭也。鳳漢曰,一夜生之,朝見而無故,喜而卽啓也。陽澤曰,無則無矣。尙喆曰,卒生而卒無,非爲有也。上曰,其後或化蝶云矣。昔有唐宗吞蝗蝗息,而以予之下敎,豈可以蟲乃自息乎?尙喆曰,古有蝗不踰境者矣。鳳漢曰,泰齊聞而喜之,故卽爲啓聞也。濟恭亦以其所見言也。陽澤曰,濟恭見於北道而來故然也。鳳漢曰,重臣·宰臣相爭,而重臣則以忽生則忽無者,不是異事云,而宰臣則以爲以吾所見,決無如是之理云矣。上曰,公爭矣。其爭也,貴矣。上曰,其時本官,則亦以所見爲報狀也。本官,誰也?鳳漢曰,申晙之子也。上曰,申晙年,幾何?鳳漢曰,八十而爲資憲矣。上仍命書傳敎曰,今因言端,乃聞前校理申光之父,今年八十云,而資至正二品,可謂稀有。令該曹特爲知中樞作窠除授,以示老老之意。鳳漢曰,弘烈於南塘事,未及盡奏,而有處分之敎,故退去矣。上曰,更爲入侍。賤臣偀趨出,與之偕入進伏,詳奏減債城役處及設場市事。上命書傳敎曰,今覧査正御史閔弘烈書啓,召問其奏,雖不獲已,非命御史之意,此中以殖爲名者,一竝蕩滌。雖本中指徵無處者,一體蕩滌,雖餘本者,大臣旣奏,此則以擧條,分付處置。債錢旣無之後,意雖爲民,實則貽弊,其更設者,隨現以傳云。聚斂之臣禁錮,以示暮年爲民之意。初則今存,曾經閫帥,其欲分輕重,下敎一竝勿問,亦令知悉。且御史書啓筵奏中,一則城役,一則場市事也。南塘事,其言誠是,今不然,將若南城乎?依此築城事,分付。場市事,今訓將爲平閫時,置意蓋深矣,則因二三守令之言,半途勿施,其涉可惜。此豈趙簡子,謂尹鐸保障之意乎?況聞御史所奏,不過數十里之間,令帥臣依前復舊事,分付。噫,今番蕩滌債錢,意蓋爲民。令備局亦有指揮之事,以武宗爲西閫。此等之事,不爲規正而來,今何顔見予?嚴立科條,狀聞其限內,其弊若前,令備局草記重繩,次示予暮年爲民之意。鳳漢曰,安州逋債事,方承傳敎,蓋此數十萬公貨,公然爲前後帥臣料理之資,終始爲小民之痼弊。今此利息爲名及指徵無處之特命蕩減,實爲安民再生之惠也。然自備局,嚴明指揮然後,帥臣可以遵而擧行,故敢此仰達矣。元債中指徵無處者,詳加査實,當入者無或無勢而遺漏,不當入者,無或有力而闖入,使我聖上如傷之聖德,得以下究於窮民,旣已停息之後,則雖當捧條,只以本錢收捧,而一時督捧,其勢必難,當捧條幾何內,某年捧幾何,某年捧幾何?次次分排,限四五年鱗次盡捧事,嚴加定式,爲先報備局後,每年所捧數,歲末輒報之意,分付,何如?上曰,依爲之。出擧條弘烈曰,南塘築城基址,自新興門,由天祭峯至南將臺,仍築角道於泰造峯,此卽故兵使李光漢所占處,而已築土堤,尙今宛然。自新興門,至天祭峯下,經由栗山峯,抵南將臺,此卽故兵使臣曺允成所占處也。安州地形,蓋自泰造峯,落脈成局,而泰造·天際兩峯,特立於城外不遠之地,人若登臨,則城內外無不俯觀,李光漢之必欲圍抱此兩峯而築城者,誠以此峯,爲此城之窺峯而然也。曺允成之不由天祭,經由栗山,亦非謂形勝之此勝於彼也,只爲步數稍減,物力寡入,則國家陰雨之備,何可計較於一時物力之多寡,等棄窺峯,使先據此山之勢,不先自占耶?臣意初不築城則已,旣築之後,必依李光漢所占處築城似宜,俯詢大臣而處之,何如?上曰,大臣之意,何如?鳳漢曰,兩處形址,臣因地圖而領略矣,向來帥臣之面議也,以財力之難繼,姑從曺允成栗山之策矣。今者御史,旣爲關防久遠之計,則些少添費,有不可計,一依李光漢所占者而爲限,斷不可已也。陽澤曰,窺峯自是城池之最忌者,以南漢舊事言之,有窺峯而曾未城,故丁丑失守,亦由於此,是宜鑑戒處也。今此兩峯,果爲南塘之窺峯,則李光漢圍築之策誠得之,豈可拘於財力之多費,而不爲廣築乎?依李光漢所占基址而設築,實爲便好矣。尙喆曰,御史所奏,誠有所據,依此設築,恐似得宜矣。上曰,依爲之。出擧條鳳漢曰,安州兵營債錢,可以蕩減者減之,可以徵捧者捧之,又立嚴禁,永防給債。自今以後,安民可以息肩,旣無債利之後,該營需用之比前苟艱者,固不可恤,至於公用,如撥價之類,從便區劃然後,營門可以支吾,帥臣辭朝之時,雖以無所難爲爲奏,此不過謹愼之意,若其事勢則必不然。目下當劃之數,使之從略狀聞後,稟處,何如?上曰,依爲之。出擧條弘烈曰,臣於淸川江事,有區區所懷,故敢此仰達矣。前兵使臣李章吾,疏鑿築筒後,仍作將臺於其傍,又設倉舍,儲留米錢,以爲日後修築時所需,募民數百戶,奠居倉底,移設付近邑价川·博川·本州及寧邊二處合五處場市於村前,以爲居民聊生之地。蓋爲其常時修築,乃不時赴役時,數百軍丁,不煩遠民,卽地募聚之計,其經遠之慮,誠不草草,而人心厭其捨舊就新,行之十餘朔,或因民訴邑報,移設場市者,稍稍罷歸,居民難於聊生,幾盡離散,于今保居者,不過數十戶,此甚可惜。臣意則五處場市,更令依前移設,則人民自可還入,而前頭修補之時,必多得力,俯循大臣,處之,何如?上曰,訓將細陳其由。章吾曰,設場市事,專爲淸川江役處民人聚集,或有修補之事,卽地使役之計,而其時募入人家,將至數百餘戶,臣上來之後,許還本場,故卽今人家,只有數十戶云,於筒事,未免疏漏矣。上曰,大臣之意,何如?鳳漢曰,設始之初,民不樂從,固無足怪,旣設之後,無端還罷,事甚不然,苟有利於淸江,則些少民弊,有不足顧,況數十里之間,初無爲弊之可言者乎?此皆守令之過也。雖不可追咎,依繡衣所請,嚴飭施行好矣。陽澤曰,隣邑附近處,距新設場市,不過數十里,則不至大爲民弊,而亦有補於修築之役,依前設場,似便宜矣。尙喆曰,民情利害,雖在道里之遠近,當初移場,旣爲募民聊生生之計,而使淸江補築之役,因此有賴,則些少民弊,有不足恤,依前施行,似好矣。上曰,依爲之。出擧條鳳漢曰,工曹郞廳,旣不遞職,則當該堂上不敍之典,恐似太過矣。上曰,勿施。鳳漢曰,然則如掌樂院禁府官員之以微眚,當入現告者,亦宜分揀矣。上曰,依爲之。出擧條鳳漢曰,前日所使之臣,皆已爲古人,臣不敢言老,而異於年前,恐不久當矣。陽澤曰,久居而出故然矣,筋力則好矣。上曰,頗老矣,而頻數輪回,則予豈堪乎?領議政臣某謹上,今月內必勿爲之。鳳漢曰,僚相勝於臣,用力不如臣矣。上曰,左相則用心頗少矣。陽澤曰,殘弱故如是矣。尙喆曰,同是大臣,而至於大事,用心則異矣。上曰,金領府事,向時頗弱矣,近來則實矣。鳳漢曰,漸勝矣,且端雅堅固矣。上曰,然矣。大臣中韓相最實,八十則優矣。鳳漢曰,然。上曰,年誰最多?各奏以年歲。上曰,年少矣。鳳漢曰,自上視之則皆少年,而臣則已大衰矣。陽澤曰,殿下皆是生成之人也。諸臣以次退出。
己丑二月初七日未時,上御集慶堂。藥房入診入侍時,都提調金陽澤,副提調嚴璘,假注書李萬軾,記事官李德師·李師濂,醫官許礈·李以楷·鄭允協·慶絢·鄭允說·柳光翼·李翊臣·李長周,以次進伏訖。陽澤曰,昨日臨門酬應,出於勞動之餘,夜間,聖體若何?上曰,氣則一樣。只待造物矣。陽澤曰,寢睡·水刺之節,亦何如?上曰,寢睡爲之矣。陽澤請進湯劑,上許之,進御訖,陽澤請診候。上曰,今日許診則難矣,雖是嫂叔,有母子之義矣。陽澤曰,只兩廳首醫入診,何如?上曰,此亦置之,副提調監煎。璘曰,承旨無人矣。上曰,他承旨入侍。璘退,上曰,藥房副提調持湯劑更爲入侍。璘持湯劑進伏,上再進湯劑訖,退出。
上在慶熙宮。停常參·經筵。
藥房都提調臣金陽澤,副提調臣嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日帳前入侍,宜矣。以承傳色,口傳下敎曰,建功入之。
中宮殿·惠嬪宮,藥房口傳問安。答曰,知道。
李性源,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李聖圭,以內醫院言啓曰,提調韓光會,連日違牌,尙不膺命,事體誠極未安,卽爲牌招,同參問安之地,何如?傳曰,允。
以承傳色,口傳下敎曰,試士試射,其令明日事畢後,擧行事,分付。
以承傳色,口傳下敎曰,軍門明日事畢,差晩爲之事,分付。
嚴璘,以吏曹言啓曰,今此先農壇祭亞獻官,前承旨鄭彦忠塡差矣,時無職名,令該曹口傳付軍職,何如?傳曰,允。
兵曹口傳政事,副司直鄭彦忠。
傳于金漢耆曰,命官金判府事代,以右相爲之。
金漢耆啓曰,試官崔台衡,時無職名,令該曹卽爲口傳軍職,何如?傳曰,允。
金漢耆啓曰,卽者校理金基大,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
兵曹口傳政事,副司直崔台衡。
金漢耆,以弘文館言啓曰,本館上番闕直,事甚未安,副校理洪相簡,卽爲牌招入直,何如?傳曰,允。
校理金基大疏曰,伏以臣母,自昨夕,猝患癨氣,嘔泄無算,飮啖全却,達夜叫痛,症情危惡,家僮急至,促臣來護。臣自聞此報,方寸煎灼,按住不得,玆敢忙陳短章,徑出禁門。伏乞聖慈,俯垂諒察,亟賜遞改,以便救護,仍治臣罪,以肅朝綱,千萬幸甚。踏啓字
備忘記。今下弓矢,惠山僉使李慶會,仁遮外萬戶宋錫孫處,傳給。
上在慶熙宮。停常參·經筵。
夜自二更至四更,月暈。
藥房都提調臣金陽澤,副提調臣嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。以承傳色,口傳下敎曰,依昨日下敎,月臺只持建功入侍。
中宮殿·惠嬪宮,藥房口傳問安。答曰,知道。
以承傳色,口傳下敎曰,世孫當侍坐,只春桂坊入直官員待令,小輿崇政門外待令。
金漢耆啓曰,試官韓必壽,時無職名,令該曹口傳付軍職,何如?傳曰,允。
兵曹口傳政事,副司直韓必壽。
以承傳色,口傳下敎曰,儒臣一人,春坊首番擧行。又下敎曰,欲由光順門矣,懸題後,當由崇政門,知此擧行。
傳于嚴璘曰,尹鳳五,月臺入侍。
以承傳色,口傳下敎曰,試官體重,韓必壽以試官仍置之,李得培以本職亦仍置,承旨從當下敎。
備忘記,前承旨鄭昌聖·李漢豐,承旨除授,牌招入直,房順〈房〉,李漢豐依前房。
金漢耆啓曰,新除授右副承旨鄭昌聖,時在罷散中,何以爲〈之〉?敢稟。傳曰,敍用。
以承傳色,口傳下敎曰,知幾許修改而來,精緻爲之事,分付。
金漢耆,以司饔院進宴廳言啓曰,禮曹節目中,今此進宴時,大殿進止司饔院提調,王世孫進止副提調磨鍊事,啓下矣。本院提調,除檢擧提調及都承旨外,只有三員,應行節次差備,有難推移擧行。今番依甲子年例,提調四員,副提調二員加出,俾無臨時窘急之弊事,分付吏曹,何如?傳曰,允。
金漢耆,以進宴廳言啓曰,今此進宴處所,以崇政殿擧行事,已爲啓下矣。三司熟設處所,當設於崇政殿近處,而取考謄錄,則崇政門外諸司,擧皆挾窄,相去且遠,無可合處,不得已稟旨,分排於內帑庫近處,今亦依此擧行,何如?傳曰,允。
金漢耆,以司饔院進宴廳言啓曰,內外進宴時,別行果味數饌品,熟設處所,依前例設行於局外將廳之意,敢啓。傳曰,知道。
以承傳色,口傳下敎曰,都提調所在處,以都提調·檢擧提調啓曰,前例當然,只以檢擧提調爲啓,異於前例,司饔院進宴廳郞廳云者初見,申飭。
以承傳色,口傳下敎曰,俄者草記,不稱都提調下敎擧行,進宴廳,申飭置之。
以承傳色,口傳下敎曰,侍衛宣傳官,若有下鄕上來者,一體以隨駕服色應射。
以承傳色,口傳下敎曰,試所承旨仍留在,捧二軸後,中日廳捧入。
以承傳色,口傳下敎曰,柳葉箭貫革,鳥銃貫革,排立幾何?知入。
又下敎曰,柳葉箭畢射後卽稟。
以承傳色,口傳下敎曰,五軍門,豈漏一也?摠戎使旣來此,駕後畢射後,其令黑團領應射。
以承傳色,口傳下敎曰,在京前直赴,爲幾人乎?知入。
又下敎曰,閑良三中人直赴,已直赴人,五中四中加資,三中四分邊將除授,三中半熟馬一匹,閑良出身二中人,兒馬一匹,一中人弦弓一張,邊將除授人,依觀武才例,卽爲作窠,開政擧行。
備忘記,昨年庭試後纔五朔,其後直赴豈多?在京直赴,今番慶料,一體唱榜,以示予爲世孫同慶之意。
以承傳色,口傳下敎曰,今番此擧,意有在焉,在京前直赴,一體擧行。
又下敎曰,不但嚴科場,此亦爲士子,入直禁軍二十名抄出,試券上來時排立。
以承傳色,口傳下敎曰,唱榜前例相考事,有命矣,相考與否,問于騎判以奏。
以承傳色,口傳下敎曰,日子甚近,後中人預知之然後,可以待令,先射試記,爲先修入。
以承傳色,口傳下敎曰,前中官李維新敍用。
又下敎曰,中官高雲彩·李漢謙,傍貫革得中自首,試記拔之。
以承傳色,口傳下敎曰,先射試記,何不次次修入,而尙今遲滯乎?申飭。
李在簡,以兵曹言啓曰,今此勤政殿親臨唱榜時,光化門石築處,依例令漢城府撤毁,亦令繕工監,紅箭門竪立事,分付,何如?傳曰,允。
李在簡,以兵曹言啓曰,僉知中樞府事金鼎新,忠壯衛將許任,景福宮衛將金兌齡·白祥瑜,俱以病難供職,呈狀乞遞,不可等待其差復,竝今姑改差,何如?傳曰,允。
副修撰李得臣疏曰,伏以天心不豫,大小焦遑,幸因睿孝之上格,克致聖聰之感回,日月之更,孰不蹈忭?第伏念殿下,一動一靜實關四方之觀聽,一號一令,允爲萬世之型範,以聖上涵養之素,垂裕之謨,宜無所不用其極,而不意日前激惱之時,威怒過中,擧措非常,輦路淸蹕,本非戎行,禁庭法座,且異郊場,而軍容震耀,陣樂喧轟,至使穆穆宸嚴之地,便同詰武之所,佩符三將,捽曳於旗鼓之間,着帽百僚,奔逬於街市之上。承宣之職名雖遞,而罪以喉院,則拿入之擧,前所未有,工郞之擧行雖慢,而事非軍務,則棍治之罰,不亦太重?況如鑾蹕不戒,玉輿先發,路上久駐,實有獨先安之之歎,至於將臣舁轎,雖據斷鞅之義,而廏馬三錫之命,徒歸恩典之褻越,其爲累聖德而有欠於貽燕之道者如何哉?王言貴綸綍,而或欠愼重,聖度宜懋中和,而有時觸激,儻於淸燕之暇,穆然省察,則其必有不遠之復也。臣適在邇列,豈不欲警咳於殿下之前,而嚴畏囁嚅,泯默而退,癏負職責,臣罪萬死,愧汗沾背,茹結在髓,玆敢略控愚悃,仰瀆宸聽,伏乞聖上,克追旣往之失,益免方來之圖,仍命亟削臣職,更勘臣罪,使朝綱稍振,微分少安,不勝萬幸。
備忘記,本事妥帖,今日海東臣子,焉敢更啓此事。此由於臨門四儒臣氣揚揚之致,其宜少抑此輩之放恣,給其章,遞其職。
修撰李秉鼎箚曰,伏以臣,卽伏見傳敎下者,有前副修撰李得臣給章遞職之命,臣竊以爲過矣。噫,當殿下日昨過擧之時,凡在言責之列者,孰無願忠之心,而已過屢日,寂無一言,今始有得臣之疏,若得臣者,亦可謂不負其職矣。以殿下平日轉圜之量,固宜優容嘉奬,以彰不吝之德,而乃反摧折之如此,豈臣所嘗期望於我聖上者哉?臣於歲初,入侍講筵,語及旅獒之訓,敢以殿下宜法武王,廷臣宜效召公仰陳,則天顔溫粹,開納如響,來諫之美,臣實欽仰,金得臣所言,亶出於憂愛至悃,而批旨還靳,處分失當,其爲累大德而虧治功,果何如也?伏乞特加三思,亟寢成命,以昭示深悔旣往之聖意焉。取進止。
以承傳色,口傳下敎曰,頃已下敎,放恣不減,持此心今日敢考文乎?箚子給之,施以不敍之典,今日內逐出門外,試官,春坊下番爲之。
以承傳色,口傳下敎曰,豈特逐乎?成歡投畀,當日押送。
備忘記,今日海東臣子,焉敢勢儒臣,若是放恣?下敎旣輕輕,則身爲試官,一邊讀券,一邊陳箚,此滿腔交中,況囹圄堇放之人,尤焉敢若此?其父雖不敎,其君豈不飭?只知李得臣放恣交中,李秉鼎當日投畀海南縣,倍道押付。
以承傳色,口傳下敎曰,成歡置之,海南縣擧行。又下敎曰,倍道押送。又下敎曰,仍爲刊名侍從案。
備忘記,今番囹圄特放儒臣,莫甚今日,放恣特甚,特放後不直儒,一竝刊名侍從案。
李在簡,以義禁府言啓曰,李秉鼎海南縣倍送押付事,命下矣。以傳敎內辭意,具罪目,依例發遣府羅將,卽爲倍送,押送配所之意,敢啓。傳曰,知道。
兵曹口傳政事,以李守彬·李觀夏·李鼎賢爲忠壯將,以安宗圭·李重錫爲忠翊將。
吏曹判書韓光會疏曰,伏以睿孝上格,克致聖心感回,縟儀載擧,普切群情之懽忭。臣於日昨,忽伏承天官特授之命,伊時藥院求對,下情焦迫,而乃以百無肖似之身,遽叨萬不堪承任,惶蹙之極,不敢留在禁中,逬還私次,惟有縮伏,繼因備堂之譴罷,仍獲新銜之竝遞,私分粗安,以悚爲幸。迺者分揀之敎,出於格外,臣誠惝怳懍惕,莫省攸措,念臣踪地,豈有復廁周行之意,而洪恩異渥,與天無極,區區自效,惟在奔走服勞,嘗藥之地,黽勉冒應,至于一再,而一切榮塗,永矢自劃,庶幾聖鑑,已有所俯燭矣。噫,六部之長,孰非重任,而論其最重,則莫如兩銓,其所以權衡人物,進退百僚,冢宰之任,又不比於參貳,則上不可以輕授,下不可以冒居也,決矣。今乃不由廟剡,出自聖簡,以臣愚鈍之質,畸孤之蹤,在西銓而猶遭猜怒,則況可論於東銓,忝亞席,而追被吹覓,則復何議於長席乎?仰惟上天至仁,曲遂萬物,而欲使僨轍之蹄,更備驅策,不念傷弓之鳥,復近矰繳,祈望之心,不能無憾於天地之大也。若其世道之難平,人器之不稱,臣不暇竝陳,而卽此私義,初無去就之可論,至於保護之任,只緣難冒之節,縻在身上,鎭日遠傲,久曠承候。臣罪至此,萬隕難贖,適値淸齋,疏籲路阻,今始隨牌,悉暴危悃,仰瀆崇嚴之聽。伏乞聖慈,垂憐於一物之微,軫念於四維之重,亟解臣必遞乃已之職,仍治臣累逋嚴召之罪,以肅朝綱,以安私分,千萬幸甚。答曰,覺卿之章,爲卿矜焉,今者此任,意蓋深矣,卿勿過辭,從速行公。
備忘記,吏判批下,兼帶內局,牌招察任。
親臨庭試罷後,政院·藥房口傳問安。答曰,知道。王世孫侍坐罷後,政院口傳問安。答曰,知道。
己丑二月初九日辰時,上御崇政殿。親臨飾喜庭試入侍時,行都承旨嚴璘,左承旨權噵,右承旨李聖圭,左副承旨李性源,右副承旨金漢耆,同副承旨李在簡,假注書李萬軾·權偀,記事官李德師·李師濂,以次侍立訖。上具翼善冠·衮龍袍,出資政門詣月臺,上曰,訓局標下軍,龍虎營標下軍,令各該營擧行及其他侍衛,一體依禮射放。出榻敎命官金尙喆,試官金時默·閔百興·韓必壽·崔台衡·申光履·李秉鼎,以次進伏訖。上曰,再昨下敎,而不卽待令者,士習不然,閉門。上命尹鳳五入侍,鳳五進伏,上曰,猶勝於予矣,辛丑桂坊,今日入侍貴矣。鳳五曰,三月病餘,筋力無餘,全無敬謹之儀,惶悚矣。上曰,留待宴乎?鳳五曰,當留待矣。上曰,早退休焉。仍命別監扶出,尙喆曰,聖體若何?上曰,一樣矣。命題曰,至誠相孚,予見文孫。上曰,文字不僭乎?尙喆曰,豈其然乎?題則好矣,賀後試士,稱慶之意也,三日則尙遠,今此試士,聖意有在,前有別科,以賀爲名好矣。上曰,予以三月知之矣,人日雖進,尙爲其月,今則月亦非三也,卿言是也,如戊申科,其時取三人矣。仍命書傳敎曰,精神索漠,以二月爲三月下敎,命官所奏誠是,須看今題,豈可苟且?此爲國深計,前下敎京鄕各取一人下敎置之,特命科名,名曰爲文孫飾喜科,當取甲乙丙三人,武試畢後,當親臨唱榜,以此令中外知悉。噫,今者此擧,卽陟降攸賜,其唱榜日,與世孫當詣昌德先奏,且昨年何年?唱榜當於勤政殿爲之,一體知悉。上曰,先爲上來,考於帳前,可也。尙喆曰,科名以此爲之,臣之獨當爲難,若有文任則好矣。上曰,閔百興有德,亦可得人矣。上曰,文旣如此,武亦懸望矣。尙喆曰,文用三人,武亦當峻矣。上謂世孫曰,此擧以予爲迂闊矣。上命璘宣諭曰,今日爲科,世孫侍坐有意,須體此意,事國忠心焉。藥房都提調金陽澤,持湯劑入侍。上進御訖,藥房先退,上乘步輿,下月臺住輿,命鄕儒皆立,京儒皆坐。又下敎曰,此非好勝,卽爲文孫也。仍詣中日廳。
己丑二月初九日巳時,上御中日廳。親臨試射入侍時,行都承旨嚴璘,左承旨權噵,左副承旨李性源,右副承旨金漢耆,假注書李萬軾·權偀,記事官李德師·李師濂,以次侍立訖。上具翼善冠·衮龍袍,乘步輿由崇政門出,詣幕次訖。試官洪麟漢·具善復·李章吾,以次進伏。上曰,將臣先射,龍虎將偕射。性源曰,龍虎將則以標下軍試放次出去矣。上曰,御將不來乎?其時隨世孫而來,故有同爲待令之下敎矣。漢耆曰,通之則卽當來矣。上曰,守禦使亦令入射焉,宣傳官射後,中官射之,其後將臣,來待奏之。麟漢曰,忠壯·忠翊,各三員輪直,而卽今入直中,有情理切迫者,多員在外,推移無路,自本纔已草記,而不可無變通之道,故敢此仰達矣。上曰,在外人及草記人竝改差,卽爲口傳差出,可也。出擧條上曰,今日只入直試放,其餘明日待令。上曰,武科直赴人,從其次序,直爲許赴於今番元榜末端。出榻敎上曰,唱榜動駕時,挾輦挾輿隨駕禁軍,以內入直擧行,前後廂軍,以禁御兩營外入直軍,訓將都領隨駕,世孫牌內隨駕,其餘他軍兵置之,扈衛三廳,亦以入直隨駕,有廳軍隨駕,留陣兩營置之。出傳敎文試所試官持券入侍,上曰,有表異者乎?尙喆曰,無表異者,臣不善文,故不知而然矣。上曰,過謙矣。上曰,噫,今予受宴,予豈樂爲?若非沖子,予執豈回,頃日軍號中鼓舞二字,於臣庶未若此,而賀禮纔過,宴禮在近,其若有毫分今日臣子之心,可謂不忍失麾難退,而近侍起鬧於館直,相繼違牌,是豈臣分?初意予志固定,此輩嚴加處分,沖子伸誠,揮涕夬許,囹圄亦開,莫知何境處分者,一夜頭着帽身着袍,若有臣分,其相自謂曰,今日君心,非我儲君,豈至此乎?此雖滿腔舊習者,目下庶可自消,而李得臣卽一禁推被釋者,而纔踰金吾門,尋笠回家,豈特此也?今番之事,事已妥帖,今日海東臣子者,何敢舌頭?更提此事,故其雖處分,不過給之,亦不過遞差,而雖因慨然而敎,一門四儒臣之說,恐或欠於王言,將欲一諭,雖以此一欲勉戒,此何若此,而身爲試官,元良侍坐,不思讀券,與得臣同去就,身爲儒臣,其心在於參宴,若此乎?晩後乃聞,其若自進宴,蹶然而起下敎,此豈辭氣而然?渠自取焉,而雖然,俾譬今日,景像相件,何問大臣,豈待其請?李秉鼎投畀之命特寢,使秉鼎宜遵今日月臺之敎,滌其心於江水,事沖子以誠款,一門四儒臣之敎,亦爲抹去,以示予君使臣以禮之意。出傳敎上曰,李秉鼎聞此下敎而不垂涕,非人心也。尙喆曰,此年少所致也。藥房都提調金陽澤,持湯劑更爲入侍,上進御訖,藥房先退。上曰,今餘步軍,此廳此試官,勿爲督促,皆令盡才。出傳敎上曰,古今豈有侍從案命拔之人,請牌之事乎?事涉矇然,當該承旨遞差,今日難以畢試,幾乎知之,該房不直,其亦循便遞差。出傳敎上仍還入大內。
己丑二月初九日二更,上御集慶堂。科次入侍時,試官金尙喆·金時默·閔百興·韓必壽·崔台衡·申光履·尹錫烈,同副承旨李在簡,假注書權偀,記事官李德師·李師濂,以次進伏訖。上曰,申光履持一軸進前考次。上命讀奏鳥銃試記,在簡讀訖。上曰,挾輦前排試記,何不入來乎?在簡曰,未畢放云矣。上曰,尹錫烈誰也?在簡曰,尹承烈,正烈之族,朴道源·志源之甥矣。科次訖,坼封。上曰,洪樂任三兄弟,爲科壯矣。時默曰,甲子內宴時,以香醞進用,丙戌則薑茶用之矣,今番則外宴旣用松節茶,內外宴,以松節茶一體進用,何如?上曰,依爲之。上曰,明日德游堂親臨頒賞矣。出榻敎上曰,親臨頒賞時,只今日入侍承旨,率宣傳官入侍。出榻敎上曰,參榜三人,其令明日頒賞時來待,唱榜再明日擧行。出榻敎諸臣以次退出。
上在慶熙宮。停常參·經筵。
藥房都提調金陽澤,副提調嚴璘啓曰,昨日親臨試藝,抵暮還內,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,世孫宮氣候,亦何如?臣等,不任區區憂慮,敢來問安,竝此仰稟。答曰,知道。氣則一樣,世孫氣候亦一樣矣。以承傳色,口傳下敎曰,頒賞後,午後待下敎入侍,茶先入之。
中宮殿·惠嬪宮,藥房口傳問安。答曰,知道。
以承傳色,口傳下敎曰,明日動駕時刻,初嚴卯初初刻,二嚴卯正初刻,三嚴卯正三刻,而時刻單子,只書明日動駕時以入。
鄭昌聖,以內醫院言啓曰,提調韓光會,謂有身病,今日不爲仕進,事甚未安,卽爲牌招,以爲備員入侍之地,何如?傳曰,允。
鄭昌聖啓曰,檢閱兪岳柱,自鄕上來云,卽爲牌招入直,何如?傳曰,允。
鄭昌聖,以侍講院言啓曰,王世孫重講孟子,今已畢講,依傳敎,大學繼講之意,敢啓。傳曰,知道。
李在簡,以中日廳試所言啓曰,今日試所諸般差備,擧皆趁早待令,而監的官武兼李萬績·元啓鎭,訓鍊奉事宋尙明,不卽來待,不得已以武兼馬之好金聖麟,定送監的官,今方開場,而不爲待令監的官李萬績·元啓鎭·宋尙明汰去,其罪狀,令攸司處之,何如?傳曰,允。
李漢豐,以刑曹言啓曰,因中日廳啓辭,今日試所監的官武兼李萬績·元啓鎭,訓鍊奉事宋尙明,不卽來待,爲先汰去,其罪狀令攸司處之事,命下矣。李萬績·元啓鎭·宋尙明,係是朝官,移義禁府處之,何如?傳曰,允。
李漢豐,以吏曹言啓曰,明日擧動時,通禮不可不備員,而左通禮朴取源,在外未上來,今姑改差,何如?傳曰,允。
李漢豐,以吏曹言啓曰,明日擧動時,通禮不可不備員,左通禮未差之代,口傳備擬以入之意,敢啓。傳曰,知道。
李漢豐,以刑曹言啓曰,今番慶科文武擧人,依謁聖例,給舞童事,命下矣。在前謁聖放榜時,天童軍,文科則全數定給,武科則只給甲乙科事,已有啓稟定式,今亦依此擧行之意,敢啓。傳曰,知道。
李在簡,以兵曹言啓曰,昌慶宮衛將崔昌益,病難供職,呈狀乞遞,輪番之任,不可久曠,今姑改差,何如?傳曰,允。
李在簡,以義禁府言啓曰,今此昌德宮擧動時,王世孫左右考喧都事,無以推移,假都事二員,卽令該曹依例差出,何如?
傳于李漢豐曰,承旨與頒賞人,詣通陽門。
傳于李漢豐曰,大臣·備局堂上引見。
嚴璘啓曰,卽者吏曹郞廳來言,爲政事,命下,而判書韓光會,參議李徽之,俱以病不來,參判未差,不得開政云,判書·參議,竝卽牌招開政,何如?傳曰,允。
傳于金漢耆曰,今日政,豈如是乎?卽爲開政。
傳于鄭昌聖曰,侍衛守宮仍。
以寶釰望筒,傳于李漢豐曰,依前。
有政。吏批,判書韓光會牌不進,參判未差,參議李徽之進,承旨李漢豐進。啓曰,臺諫闕員,今當差出,而擬望之人乏少,外任竝擬,何如?傳曰,允。又啓曰,判書韓光會牌招不進,參判未差,小臣獨政未安,何以爲之?敢稟。傳曰,只出緊任。又啓曰,玉堂多窠,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,置之。以申暐爲大司憲,安爲大司諫,柳善養爲執義,申應顯爲司諫,以鄭彦暹·朱炯質爲掌令,以李祉承·李益烍爲持平,鄭煥猷爲獻納,成胤儉·李宗榮爲正言,閔弘烈爲應敎,朴志源爲校理,金觀柱爲副校理,趙宗鉉爲修撰,李敬玉爲副修撰,鄭弘淳爲判尹,金鍾正爲兵曹參判,金履基爲典簿,金敏材爲監察,鄭基煥爲司錄,西淸君煋爲司饔副提調,韓栐爲江原都事,尹勉升爲禮曹佐郞,典籍洪樂任,禮賓主簿柳鎭茂,已上文武甲科第一人,贈吏曹判書申思永,知事申晙考。
兵批,判書洪麟漢進,參判未差,參議李得培入直進,參知朴弼逵病,原溪君爲都摠管,鄭允說·李翊臣爲僉知,尹心協爲翊贊,許圭·金世輝爲景福將,金相百爲高嶺僉使,李烒·李繼興爲武兼,尹弘毅爲昌慶將,李宅永爲宣傳官,副護軍慶絢·金鼎新·張志恒·張志豐·沈璧賢·李顯祚·李蓍廷·盧聖中·徐秉德,副司直趙明鼎·洪樂仁·金應淳·洪良漢·李聖圭·具庠·李性源·洪錀·洪梓·李基敬·金致讓·李得福·金基大·金觀柱·趙㻐·金容·李思祚,副司果李致中·李祉承·丁範祖·趙宗鉉,豆毛浦萬戶金弼國,呂島萬戶趙德載,會寧浦萬戶申楫,以上三中四分,北道參軍孫相龍。
李漢豐啓曰,明日動駕時,侍臣無進參之員,今日政新除臺諫,竝待開門牌招,以爲進參之地,何如?傳曰,允。
備忘記,徐有寧校理除授,洪樂信修撰除授,牌招入直。
以承傳色,口傳下敎曰,此兩人中,有敍用者,敍用。
吏曹口傳政事,以南玄老爲左通禮。
傳于李漢豐曰,開陽門仍留,在京新除儒臣,竝牌招謝恩。
己丑二月初十日辰時,上御德游堂。親臨頒賞入侍時,左副承旨李在簡,假注書權偀,記事官李德師·李師濂,以次進伏訖。上曰,昨夜下敎,而何不待令乎?催促入來。上曰,柳善養之子,年少乎?柳家及第多矣,入格人入來乎?柳誼先爲待令。命進前誦文,誼立階前誦奏,至善對之句,上曰,善對何謂也?誼曰,世孫自當之謂也。上曰,善用矣,汝父以其同生故而非其罪也,今仍汝赦之矣。命翰林呼新來,古風訖,誼先退,仍命呼入武直赴,上曰,不卽整齊,訓鍊院官員,各其領來將校記過。上曰,新恩政事,當日爲之。出傳敎上曰,武科比較,以柳葉箭爲之。出榻敎上曰,宣傳官韓命祥汰去。出榻敎上曰,兵房入侍,竝呼試記。同副承旨李漢豐進伏,竝呼名頒給,洪樂任·趙英鎭,追後待令,上曰,入侍。樂任進前立,上曰,見汝幼時矣,面廣似有儀形矣,誦文焉。樂任誦至三句,上曰,命批之句誦之。樂任誦奏,上曰,善寫予心矣。英鎭進前立,上曰,汝之四寸爲科,而汝先爲唱榜矣,予思之,有感愴之心矣。命誦文,英鎭誦訖,上曰,見其文,召試優可爲之。仍命翰林古風,上曰,古風有製詩之規,依曹子建事,進退作詩,可也。德師以參飾喜科爲題作少詩,樂任卽時做誦,上曰,難兒也。英鎭又做誦,上曰,善作矣。新恩先退,頒賞訖,上曰,今番慶科,文武擧人冠服,依謁聖禮爲之,給舞童,該寺給馬,與直赴人,回駕時,文東武西隨駕事,分付。出傳敎諸臣以次退出。
己丑二月初十日午時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,禮曹判書具允明,行司直李思觀,刑曹判書黃景源,戶曹參判閔百興,工曹參判李潭,同副承旨李漢豐,假注書權偀,事變假注書金景行,記事官李德師·兪岳柱,以次進伏訖。鳳漢曰,連日勞動,聖體若何?上曰,一樣矣。鳳漢曰,此咸鏡監司蔡濟恭狀啓也,以爲目今賑政方張,前頭還穀,萬分不足。米穀三萬石,以某道穀區劃,而關東伊川還穀過多,民不支堪,而平康爲隣邑,本道安邊之於平康,不百里。今此三萬石中,平康米穀四五千石,移給安邊,使平康民往受伊川事,竝乞睿諒爲請矣。北道形勢之遑急,猶不至於秋冬,所聞還穀,其雖不足,賑穀所劃,其數亦多,精抄善賑,則必有餘地。以此作還穀,未爲不可,道臣所請移轉,極爲重難,而亦不可全然防塞,伊川·平康穀物推移,不無所據,限三千石,特爲許給,平安道陽德·孟山·寧遠等穀,依前領相所稟定,勿論米太,以一萬石劃給,而分條換賑,必有便宜之道,從便擧行事,枚擧,分付,而東西兩道臣,朝令下去後,星火擧行,俾無遲滯生事之弊事,一體嚴飭,至於嶺南穀,本道方設大賑,有難割出,此則置之,何如?上曰,依爲之。出擧條鳳漢曰,貢人遺在蕩減事,有傳敎矣。今年施惠,尤異於前,諸議皆願過大禮後擧行矣。上曰,何必然乎?卽爲擧行,可也。鳳漢曰,丙戌年乃三千數百餘石,今番當加於此矣。上曰,限五百石爲之,可也。鳳漢曰,三千石外,小數當限五百乎?上曰,然矣。鳳漢曰,還上舊逋蕩減,則何以爲之耶?上曰,一體爲之。鳳漢曰,丙戌年諸路所減之數,合爲四萬五千石矣,今番固當加數,當限幾何乎?上曰,加五千石,可也。鳳漢曰,然則都數當爲五萬石矣。上曰,然矣。出擧條鳳漢曰,史庫曝曬,當依前稟,今年擧行,而諸道今方設賑,姑待秋成,更稟擧行,何如?上曰,依爲之。出擧條陽澤曰,司僕馬帖,親臨頒賞時,以木布代給,曾有筵稟定奪矣。日前擧動時,隨駕司謁·司鑰事知等處,馬帖賜給,而又伏聞別有下敎,入侍記注,亦錄出云,而未有下本寺文蹟,事當一番提稟後,頒賞例擧行與否,可以決定,故敢此仰達矣。上曰,依頒賞例給之,可也。出擧條鳳漢曰,判尹趙明鼎,有情勢矣。上曰,判尹趙明鼎許遞,其代,今日政擧行,牌招察任。出傳敎鳳漢曰,睿孝感篤,仍爲試士賞試,臣等,自下不勝欣悅矣。上曰,予爲足當宴矣。尙喆曰,廚院草記,監膳檢擧提調,各其所當名爲草記矣,頃承下敎至當矣。上曰,進宴設廳用牌,而異於宴饗廳矣。上曰,今番題,京儒則知之,而鄕儒不知,而或以予爲喜而聽之者矣,得中者皆善作矣,其中李敬倫,若爲之則好矣。鳳漢曰,惜矣。上曰,命製進退詩則善作矣,鼓舞八方人,亦好矣。鳳漢曰,不爲不喜,而常懷懍惕之心,故不知喜矣。上曰,編髮時見之,而善長矣。尙喆曰,臣見之則勝於三兄弟中矣。鳳漢曰,柳誼下敎聖矣,對其子有此敎,惶感無地矣,其兄則全不知矣,陽澤感泣矣。上曰,李時中殘忍矣,其父不知,而不忍指其子故然矣,李商芝以疏鳴冤賢矣。上曰,李得臣處分,何如?陽澤曰,霜雪雨露,無非敎也。上曰,予從容處分矣。尙喆曰,至當矣,以此意,臣亦責之矣。鳳漢曰,李秉鼎勝於前矣。陽澤曰,大勝矣。上曰,豈其然乎?鳳漢曰,世祿之家獨子故然矣,聖上善敎而用之則好矣。鳳漢曰,吏判卽參判時所造也,旣任之後,敦勉使之好矣,另爲敦勉,則豈敢不行公乎?陽澤曰,今有實恙,藥房許遞,則明日不隨駕,不必遞矣。尙喆曰,所造後初職,似難遽然承命矣。上曰,戶判曾經此任乎?鳳漢曰,方爲都監矣,入來諸宰,亦多有矣。尙喆〈曰〉,禮判亦入都監矣。鳳漢〈曰〉,守禦使入來,常以老病爲難云矣。上曰,素實矣。上曰,趙雲逵好矣。鳳漢曰,其亦有病矣。上曰,堅固矣。尙喆曰,近來甚瘦矣。上曰,鄭弘淳好矣。鳳漢曰,尙未差矣。上曰,可用人矣。尙喆曰,秋判入來矣。上曰,不可兼此矣。鳳漢曰,許遞,則自當爲變通矣。上曰,今判尹亦難其人,此任不可遞矣。陽澤曰,申晦可矣。鳳漢曰,罷職矣。上仍命書傳敎曰,吏判內局提調許遞,其代,守禦使除授。諸臣以次退出。
己丑二月初十日未時,上御集慶堂。藥房入診入侍時,都提調金陽澤,副提調嚴璘,假注書李萬軾,記事官李師濂·兪岳柱,醫官方泰輿·許礈·李以楷·鄭允協·金季良·金光國·李長周,以次進伏訖。陽澤曰,昨日終日酬應,夜間,聖體若何?上曰,一樣矣。陽澤曰,寢睡·水刺之節,亦何如?上曰,其亦一樣矣。陽澤進湯劑,上進御訖,陽澤請診候,上許之。泰輿診奏,脈候左右三部調均,滑體亦如前好矣。礈·允協,次次診候訖,所奏與泰輿同。上曰,副提調監煎,醫官退去。少頃,上曰,藥房副提調,持湯劑更爲入侍。璘持湯劑進伏,上進御訖,退出。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
權噵啓曰,判尹鄭弘淳,昨日違召,今日又不出肅,事甚未安,卽爲牌招察任,何如?傳曰,允。
李漢豐,以兵曹言啓曰,今日擧動時,本曹堂上侍衛及各差備,不可不備員,而新除授參判臣金鍾正,卽爲牌招,以爲備員之地,何如?傳曰,允。
李漢豐,以義禁府言啓曰,因中日廳草記,刑曹啓辭內,武兼李萬績·元啓鎭,訓鍊奉事宋尙明等,移本府處之事,允下矣。李萬績·元啓鎭·宋尙明,今方待命於本府,卽爲拿因之意,敢啓。傳曰,知道。
大駕詣昌德宮後,政院·玉堂·藥房口傳問安。答曰,知道。王世孫詣昌德宮後,政院·玉堂口傳問安。答曰,知道。
傳于李漢豐曰,諸司預備。
大駕詣主第後,政院·玉堂·藥房口傳問安。答曰,知道。王世孫詣主第後,政院·玉堂問安。答曰,知道。
傳于李漢豐曰,諸司預備。
大駕詣勤政殿後,政院·玉堂·藥房口傳問安。答曰,知道。王世孫詣勤政殿後,政院·玉堂口傳問安。答曰,知道。
金漢耆啓曰,禮曹判書具允明,有稟達事,來詣請對矣。傳曰,入侍。
親臨唱榜罷後,政院·玉堂·藥房口傳問安。答曰,知道。王世孫侍坐罷後,政院·玉堂口傳問安。答曰,知道。
大駕還宮後,政院·玉堂·藥房口傳問安。答曰,知道。王世孫還宮後,政院·玉堂口傳問安。答曰,知道。
李漢豐,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
以承傳色,口傳下敎曰,傳香後當殿座,知悉擧行。
以承傳色,口傳下敎曰,明日月臺親傳香,受新恩謝恩後當試士,知悉擧行,時刻,待下敎只入正時,儀註置之。
己丑二月十一日卯時,上詣昌德宮。擧動入侍時,行都承旨嚴璘,左承旨權噵,右承旨金漢耆,左副承旨李在簡,右副承旨鄭昌聖,同副承旨李漢豐,假注書李萬軾·權偀,記事官李德師·兪岳柱,以次進伏訖。上具翼善冠·衮龍袍,乘步輿由資政門出,上曰,自崇政門內樂作,出崇政門乘輿。藥房都提調金陽澤,提調李思觀,持湯劑入侍。上進御訖,掌令鄭彦忠,牌來呼望。上曰,昨日入直儒臣外,一竝付籤侍從案。上詣昌德宮,辰時還宮。上出乘輿訖。上曰,歷臨主第。駕前下敎上曰,歷臨主第時,前後廂道上留住,只堂上侍衛隨入。駕前下敎上詣景福宮。殿座訖,上曰,今日付籤人,竝分揀。出榻敎禮曹判書具允明進伏曰,班首致辭,領相當爲之,而極爲惶蹙,左相當爲之而無前例,仰稟後可行矣。上曰,領相太過,仍爲之。上曰,今日鍾樓觀光人多矣。噵曰,非但鍾樓,元來多矣。上曰,壯元與其兄同乎?兵曹判書洪麟漢曰,異矣。上曰,趙載選之子,容貌,何如?在簡曰,好矣。上曰,壯元及第,二竝後於其從,而先爲唱榜矣。上曰,領相之意,嫌於賢俊二字,而其子若賢俊,則豈不好乎?當勸導爲賢俊矣。上曰,卽當回駕,文東武西,乘馬以待。璘曰,請進湯劑,何如?上曰,進之。都提調金陽澤,提調李思觀,持湯劑入侍。上進御訖,仍命回駕,通禮未及請板。昌聖曰,通禮推考,何如?上曰,置之。仍回駕詣崇政月臺,命璘呼新來文科三人,更誦文訖,武科五五進退訖,上曰,頃者亦諭,況今科乎?特爲除防。出傳敎上曰,王者之敎,如綸如綍,且孔子曰,人無信不立。今者之科,由於世孫之誠孝,書頭書京鄕下敎者,意蓋此也。不然,取三人中,雖漏鄕儒,豈可惜也?此則雖取二人,王言當信,且書題,於鄕儒誠難。嗚呼,望八爲世孫設此科,欺幾百鄕儒,明日此殿,當只試鄕儒,頃者已有宋左相故事,其雖入格,若冒入,此非予欺也,渠欺君也。以此申飭,試官左相·工判·金鍾正·金龜·李得培,入直兩儒臣爲之,承旨右副入侍,試紙其令用大厚紙,侍衛只入直擧行,殿座時刻,待下敎只入正時。出傳敎上仍還大內。
上在慶熙宮。停常參·經筵。
藥房提調李思觀,副提調嚴璘啓曰,昨日祗謁璿源殿,仍幸景福宮,親臨唱第,向晩還宮,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,世孫宮隨駕之餘,氣候,亦何如?臣等,不任區區憂慮,敢來問安,竝此仰稟。答曰,知道。日氣淸明,事亦順成,志喜氣勝,世孫氣候亦安順矣。
以承傳色,口傳下敎曰,月臺入侍,茶先入之。
中宮殿·惠嬪宮·藥房口傳問安。答曰,知道。
權噵啓曰,判尹鄭弘淳,連日違召,尙不出肅,事甚未安,卽爲牌招察任,何如?傳曰,允。
嚴璘,以吏曹言啓曰,今此毓祥宮春享大祭祝史,以敦寧府判官李命瑀塡差矣。身病猝重,勢難受香,故王外孫中,他無推移之路,不得已司僕寺判官李命楫塡差之意,敢啓。傳曰,知道。
備忘記,左相內局都提調許副,其代,金判府事爲內局都提調。
以承傳色,口傳下敎曰,今日試官,金判府事爲之。
李漢豐啓曰,今此親臨唱榜時,金起西·李宗泰·金良漢·丁啓殷·曺重澤·全世柱·李弼龍·金守三·張暉圭·金麗潭·鄭尙德·李光遇·宋益輝·金鼎郁·宋弼興·金成玉·成順才·李命世·金普弘·李敏哲·表鳳濂·金弘述·金聲集·李億·黃處仁·文興良·林乃元·金大集·都敬宅·金相殷·邊時遇·李鳳華·黃爾泰·羅樞漢·徐慶佐·崔夢鶴·鄭壽甲·李春華·姜晉喆·康鳳逸·鄭弘道·姜泰周·姜正璜·金聖廣·韓福基·方有章·梁命龍·南志博·金致坤·金振西·金浚甲·趙振甲·姜萬郁·高碩采·安慶憲·王得潤·李世根·呂東齡等,俱以在鄕,不呈錄名,依例陳試之意,敢啓。傳曰,知道。
傳于李漢豐曰,俄者入侍承旨入侍。
以承傳色,口傳下敎曰,文臣中,勿論其品,皆爲帿箭擧案,國舅·都尉·騎判,一體擧案。
左議政金陽澤箚曰,伏以臣,入春以來,呻吟日多,而身縻藥院,未敢言病,晨夕强策,日就損傷,榮衛內鑠,形貌外脫,食則嘔噦不順下,寢則痛楚不能就,脚痿而步輒多仆,神眩而坐或如癡,若是殆一旬矣。昨日力疾參班,多失虛汗,重觸寒感,頭疼肢麻,昏瞀不省,頑癖乘憊,衝亘胸脅之間,如鍼亂刺,僵臥床玆,叫苦欲絶。今曉本院問候,末由進參,病裏惶懍,如負大何,略陳短箚,仰瀆崇聽,乞賜鑑諒,亟降譴罰,俾朝綱振肅,殘喘調息,不勝大願。取進止。答曰,省箚具悉卿懇。於內局已知悶卿,自可勿藥,卿其安心勿辭,其須善攝焉。仍傳曰,遣史官傳諭。
領府事金相福箚曰,伏以孤露之生,君上是仰,憂遑之際,義分當伸,臣於服吉之曉,顚倒趨謝,隨諸大臣,同籲共請,而忱誠未格,席藳俟命,幸賴文孫孝感,天心亟回,宴禮在前,賀儀先行,休慶令聞,洋溢懽忭。臣於不呼之餘,獲覩盛擧,仍又昵侍,耿光仰瞻,天顔勝昔,此於賤臣幸畢矣。若其感結之私情,御座崇嚴,雖不敢煩䙝,而爲臣子,蒙曠絶之惠於君父,而不一鳴謝,則非公義私心之所敢安也。念臣之遭罹憂故,所被恩敎,俱非不肖如臣所當得者,而至於贈誥之促令擧行,祭文之親自製下,幽明之間,隕結難酬,惟有賤臣奔走班聯,恪謹無怠,而所抱風痺之疾,轉就沈痼,手臂頑麻,不便運用,言語蹇吃,有時增劇,形殼外存,神精內耗,而痰咳哮喘,方添於寒暄交節之時,不得致身於今日陪從之班,惶恐自列,伏俟譴何。取進止。答曰,省箚具悉卿懇。覧箚諒矣,自可勿藥,卿其安心勿辭,其宜善攝焉。仍傳曰,遣史官傳諭。
己丑二月十二日辰時,上御崇政殿。親傳香,仍爲試士入侍時,行都承旨嚴璘,左承旨權噵,右承旨金漢耆,左副承旨李在簡,右副承旨鄭昌聖,同副承旨李漢豐,假注書李萬軾·權偀,記事官李德師·兪岳柱,以次侍立訖。上具翼善冠·衮龍袍,乘步輿,由資政門出詣月臺,命漢耆,讀祭報府。上曰,朴思健侍從乎?昌聖曰,南行矣。毓祥宮大祝李命楫侍從乎?漢耆曰,南行矣。噵曰,以李命楫塡差事,爲草記矣。上曰,李命俊誰也?兵曹判書洪麟漢曰,以通禮爲堂上經承旨,而李亨俊·命俊兄弟矣。上曰,國之典禮,其宜金石,而特敎定式之下,豈擇文武?其敢苟充,當該郞廳,其將下敎,而李命楫·崔景岳爲之。出傳敎上曰,孝章宮三獻,豈爲孝章?意蓋所重在焉,則以不過侍從堂上苟差,該曹堂上,其將下敎,初獻官以李得培塡差。出傳敎上曰,今番設科試才,其意焉在,若此故雖中官,不能射彈者,皆應射,況宗臣乎?且爲武士,隨駕從略,故各廳應射,而扈衛廳不射,豈無向隅之歎?明日當於隆武堂,宗臣隨駕文臣,帿箭一巡,扈衛三廳隨駕軍,柳葉箭一巡試取,繖扇侍衛置之。試官以入直騎曹摠府堂上·騎郞·摠郞爲之,武承旨一體應射。出傳敎上曰,春坊誰入乎?漢耆曰,申光履·安聖彬矣。上曰,玉堂僅備,入直苟且莫甚,兼弼善申光履,校理除授,牌招入直。出傳敎上曰,洪樂信,其弟爲科,使之出遊,可也。昌聖曰,申光履旣除玉堂,爲試官乎?上曰,依爲之。傳香訖,上仍步詣興化門,上曰,行步遲滯,獻官推考。上曰,紅馬木外騎馬後,香陪吏奉節焉。上曰,右承旨馳往毓祥宮,同副承旨馳往儲慶宮,祭物奉審,執事·進排官摘奸以來。出榻敎上曰,駐其香,步隨闕門,意有所重,爲獻官者,其宜奉櫃趨行,而望其君駐立旣久,慢蹇文蔭,計沙而行,事之可駭,莫此爲甚。李得培與朴師徤,日後此獻官,連三次塡差,以抑驕蹇。出傳敎藥房都提調金陽澤,提調李思觀,持湯劑入侍,陽澤曰,聖體若何?上曰,一樣矣。進御湯劑訖,上曰,閩薑太多,此後少入之,可也。上曰,儒生催促入來,而新恩謝恩先爲之。謝恩訖,上曰,今日齊日,賜酒置之。洪麟漢曰,除防事有敎矣。上仍命書傳敎曰,今榜自願赴防,自願納米,依舊例爲之。上曰,試官李得培代,以李命俊擧行。出榻敎在簡曰,明日擧案,何以爲之乎?上曰,承旨侍衛外,皆以堂下擧案。出傳敎試官金致仁·金尙重·金鍾正·金龜柱·李命俊·申光履·趙宗鉉,肅拜後,以次進伏訖。仍命書題,漢耆及漢豐,奉審入來,上命讀祭擧案訖。在簡曰,臺臣詣臺,何以爲之乎?上曰,詣臺臺臣竝入侍。上曰,違牌只徐有寧乎?在簡曰,李敬玉矣。上曰,違牌儒臣,事之駭然,莫此爲甚,不可循例踏下而止,竝施不敍之典。出傳敎執義柳善養,獻納鄭煥猷進伏,善養曰,臣以無似,本不合於淸朝耳目之任,而柏府恩除,忽下於動駕之時,怵畏義分,章皇出肅,纔詣陪班,旋被特敎。今玆分揀之命,雖出曲諒之度,而旣遞旋仍,則揆以臺體,不可一刻仍冒,請命遞斥臣職。上曰,與他有間,其豈混遞,亦何過嫌?勿辭,亦勿退待。出擧條煥猷曰,臣之自來情勢,豈敢冒膺臺職,而納言除命,適在於動駕隔宵之時,嚴畏義分,顚倒出肅矣。以待牌入來,責敎截嚴,旣命解任,又令付籤,驚惶震越,章皇逬出,聖度包容,雖命分揀,而旣遞之職,不可復叨,付籤之蹤,去益惶懍,以此以彼,豈可一刻仍冒於臺次乎?請命遞斥臣職。上曰,與柏府有間,待牌謝恩,自損臺體,其何假借?依啓。出擧條上曰,先捧五六軸後,在院承旨,持而入侍。出榻敎上仍還大內。
己丑二月十二日夜二更,上御集慶堂。科次入侍時,試官金致仁·金尙重·金鍾正·金龜柱·李命俊·申光履·趙宗鉉,右副承旨鄭昌聖,假注書權偀,記事官李師濂·兪岳柱,以次進伏訖。上命科次,上曰,以董生行作之乎?致仁曰,然矣。科次訖,坼封,致仁曰,壯元鄭趾煥雖居鄕,而文無鄕居之意矣。尙重曰,一當百矣。昌聖曰,善文矣。上曰,居於何處乎?致仁曰,本居忠州矣。龜柱曰,世世居鄕,而京則無家,上來則借宅居之矣。光履曰,四世居忠州矣,上曰,鄭宲年幾何?致仁曰,六十九,明年入耆社矣。上曰,壯元得矣,於故相爲何?致仁曰,曾孫也。諸臣以次退出矣。復有入侍承旨,更爲入侍之命,昌聖及諸史官,更爲進伏。上曰,被抄三孺生,其令明日待令。出傳敎上曰,居首敎官鄭趾煥,直赴殿試,之次幼學金載俊·閔,各給二分。出傳敎遂退出。
上在慶熙宮。停常參·經筵。
藥房都提調金致仁,提調李思觀,副提調嚴璘啓曰,昨日親臨試士,移時還內,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。以承傳色,口傳下敎曰,建功入之,茶亦入之。
中宮殿·惠嬪宮,藥房口傳問安。答曰,知道。
鄭昌聖啓曰,判尹鄭弘淳,連日違召,尙不出肅,事甚未安,卽爲牌招察任,何如?傳曰,允。
以承傳色,口傳下敎曰,見光明殿補階,比前早爲之,當該次知中官·戶曹郞廳,各兒馬一匹賜給,員役工匠,令該曹米布題給,助役軍,令該廳米題給。
嚴璘啓曰,今日殿坐時,承旨不可不備員,而左副承旨李在簡,因持平李祉承上疏中,該房承旨請罷,引義出去,右承旨金漢耆,以伊日伴直,不可獨爲晏然,陳疏出去,原疏纔已退却矣。右承旨金漢耆,卽爲牌招,何如?傳曰,覧其章誠可駭,旣處分,其雖當該,何敢撕捱,況同直者乎?方帶禮房,明日當香祗迎,卽爲牌招入直。
王者用人爲人,以辭文山,逡巡武兼,其志可尙,許解本任,僉使待窠特差。
傳于李漢豐曰,隆武堂試射,皆當應射,只同副承旨入侍。
傳于權噵曰,政事今日爲之。
金漢耆啓曰,卽者吏曹郞廳來言,今日爲政事,命下,而判書·參議,俱以病不來,參判未差,不得開政云,判書韓光會,參議李徽之,竝卽牌招開政,何如?傳曰,允。
嚴璘啓曰,吏曹判書韓光會,參議李徽之牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書韓光會,更卽牌招開政,何如?傳曰,允。
傳于嚴璘曰,參議只推,一體牌招。
有政。吏批,判書韓光會牌不進,參判未差,參議李徽之進,都承旨嚴璘進,慶興君栴,嘉德今加綏德,帿箭二中河南君垙,承憲今加崇憲,安恩君,安昌君燝,已上中義今加承憲,帿箭三中鶴林君焴,昭義今加中義,帿箭四中興恩副尉鄭在和,順義今加資義,帿箭二中右副承旨鄭昌聖,禮曹參議鄭厚謙,已上今加嘉善,帿箭三中,加資事承傳。
兵批,判書洪麟漢進,參議金鍾正入直,參議李得培病,參知朴弼逵病,同副承旨李漢豐進,副司直鄭煥猷,副司果尹文淵·李東曄。
金漢耆,以弘文館言啓曰,新除授副校理金觀柱,在江原道平康地,經筵入番事緊,請斯速乘馹上來事,下諭。本館下番,無他推移之員,不得已以上番姑降入直之意,敢啓。傳曰,知道。
以承傳色,口傳下敎曰,次對進定於明日。
李漢豐啓曰,明日次對,諫院無進參之員,除在外外,未肅拜人員,竝待開門牌招,以爲推移入侍之地,何如?傳曰,允。
以承傳色,口傳下敎曰,前禮曹參議,同敦寧除授。
嚴璘啓曰,假注書李萬軾·權偀,身病猝重,勢難察任,今姑改差,何如?傳曰,允。
假注書李萬軾改差,代以柳誼爲假注書,假注書權偀改差,代以趙英鎭爲假注書。
有政。吏批,判書韓光會牌不進,參判未差,參議李徽之進。同副承旨李漢豐進,啓曰,判書韓光會牌招不進,參判未差,小臣獨政未安,何以爲之?敢稟。傳曰,只出緊任,以林鼎遠爲持平,趙重明爲獻納,洪樂仁爲副提學,尹錫烈爲副校理,沈觀之爲副修撰,金載順爲輔德,金致讓爲禮曹參議,李觀祥爲寧邊府使。
傳于金漢耆曰,秦興白爲入直,今日內局,可謂寒心,內局行首,令該府從重勘處,提調亦爲推考。
傳于李漢豐曰,承旨入侍。
傳于李漢豐曰,今日下敎若此,而中官放恣莫甚,延和門外前排待令金完碩,一體擧行。
傳于李漢豐曰,申宅夏一體拿入。
傳于李漢豐曰,承旨退去,前排置之。
李漢豐,以兵曹言啓曰,依傳敎,吏曹政色書吏李思龍·張繼壽,各決棍十度之意,敢啓。傳曰,知道。
持平李祉承疏曰,伏以天佑宗祊,聖壽彌邵,睿孝所孚,賀儀載擧,朝野歡忭,曷有其極?仍伏念臣,向蒙恩暇,往省臣父,父子相對,感祝冞切,不意諫省除旨,遠辱窮海。繼以有馹召之命,臣驚惶感激,蒼黃上來,纔渡漢則已遞矣。曾未數日,柏府新命,又下此際,臣尤不勝踧踖之至,第臣於中路,重得寒感,歸伏私次,㱡㱡欲絶,玆敢略搆短章,仰瀆宸嚴。伏乞聖明,俯垂諒察,亟遞臣職,以安私分,不勝幸甚。抑臣仄聞,日前大司諫李基敬上疏之到院也,謂以已遞,還爲下送云。臣不知疏語之如何,而諫官言事之章,道臣旣爲封啓上來,則雖或遞職,其在喉院之道,所宜措辭稟啓,而不此之爲,輕先退却,若此不已,則不幾近於朱子第三奏所論言路壅塞之歸乎?臣謂當該承宣,亟施譴罷之典,更令道臣推封李基敬前疏,一經睿覧,以光來諫之美,恐不可已也,臣無任屛營祈懇之至。
備忘記,覧其章,其誠過矣,望八惟允之任,旣爲其臣,爲爾此職,予召此,良可駭也,特遞焉。
己丑二月十三日辰時,上御隆武堂。國舅·都尉·宗臣·文臣試射入侍時,同副承旨李漢豐,假注書李萬軾·權偀,記事官李德師·兪岳柱,以次侍入訖。上曰,當與國舅耦射,設帿百步。上親射,命國舅金漢耉,先中一矢,上曰,當有禮矣。御射中一矢,上命奏鼓聲,御射訖,上曰,國舅令該寺廏馬一匹面給。出傳敎上曰,榮親之心一也,令龍虎營,特給吹鼓手,其令洪樂仁兄弟榮親。出傳敎都尉試射訖,上曰,錦城尉朴明源,廏馬一匹面給,永城尉申光綏,其雖三中,已資窮,廏馬一匹面給,加給豹皮一令,興恩副尉鄭在和,年少多中,其涉可嘉,特爲加資,綾城尉具敏和,虎皮一令賜給。出傳敎漢豐曰,吏曹參議李徽之待令,而有將處分之敎,故不敢入來矣。上曰,昨日下敎置之,使之入射,宗臣及文臣試射,次次奏試記,右承旨金漢耆,試記單子。上曰,今日此擧何在,旣有筵奏,兄弟得中,其可貴也,豈爲能射?日後藩任,其令首擬。出傳敎上曰,諸承旨入侍。出榻敎行都承旨嚴璘,左承旨權噵,右承旨金漢耆,右副承旨鄭昌聖,以次進伏。文臣試射訖,上命吹笛,上曰,入格儒生入侍。鄭趾煥·金載後·閔進前立,上曰,誦文。趾煥誦訖,上曰,退去。載俊及,各問姓名及居住後出,上曰,加資人,當今日下批,政官待令。上曰,今日入侍開政。上曰,入侍開政,帳前頒賞。竝出榻敎諸將臣試射,上曰,今日將臣闕中者,龍頭鳳尾,其令進呈。出傳敎上曰,卽刻進呈於榻前,而守禦使方帶內局,松節茶兼進,可也。吏曹參議李徽之進伏曰,今日政事,帳前爲之事有命,而判書韓光會病不來,參判未差,小臣獨政未安,何以爲之?敢稟。上曰,只今政擧行。出擧條徽之曰,本曹正郞朴大有,加資事,命下矣。雖已資窮,未經準職,何以爲之?敢稟。上曰,待準職擧行。出擧條上曰,兵曹佐郞趙亨謙陞敍。出榻敎上曰,典籍鄭必煥陞敍。出榻敎兵曹判書洪麟漢,守禦使李思觀·摠戎使金時默,各設饌,進呈榻前。上曰,此過矣。時默曰,臣等過矣,荷此曠絶之恩,以微進御矣。仍命國舅及諸都尉三將臣鄭厚謙,次第進松節茶及饌訖,命退賜諸臣,諸臣以次序坐,分食訖。厚謙曰,二十一爲二品職,國朝所無,臣不敢受資矣。上曰,汝不知汝祖之心矣,退去。厚謙縷縷懇辭,上曰,汝之固執,豈可勝予乎?吏兵批奏望訖,上曰,今者此擧意已深也,且意亦在焉,已諭堂前,凡諸等事,一依陞資前五年以前,只擬諸曹佐貳,以示予意,亦循嘉誠,是誰人也?卽禮議陞資者也。出傳敎試射訖,頒賞,上曰,吏曹郞廳記過。出榻敎上曰,吏曹郞廳崔,爲先汰去。出榻敎頒賞至堂下,上曰,呼名不應文臣,竝解見任。出榻敎上曰,延和殿座。出榻敎上仍乘步輿,詣延和門殿座,命崔拿入。上曰,官敎,以大厚紙爲之者初見也,決棍三度後,分揀拿出。宣傳官鄭新達拿入,又命分揀拿出,仍還入,至通陽門外住輿。命書傳敎曰,無識文臣,其涉可駭,故雖勿施,趙宗鉉·洪樂信之入格可嘉,仍賜弦弓一張。仍還入大內。
上在慶熙宮。停常參·經筵。
貞聖王后忌辰齋戒。
藥房都提調臣金致仁,提調臣李思觀,右承旨臣權噵啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,次對同爲入侍,茶入之。
以備忘記,傳于權噵曰,近成規例,都承旨許遞其代,崔台衡除授,牌招察任,三院副提調例兼,房依前。
鄭昌聖啓曰,假注書柳誼·趙英鎭,時無職名,令該曹依例付軍職,冠帶常仕,何如?傳曰,允。
香祗迎罷後,政院·玉堂·藥房口傳問安。答曰,知道。
傳于權噵曰,引見內局,同爲入侍。
以承傳色,口傳下敎曰,以當該,其亦廉隅,右副承旨許解,其代,前承旨具庠除授,牌招察任,房依前。
以承傳色,口傳下敎曰,如此事雖申飭,今番意有在焉,依試記給賞。
又下敎曰,文官解見任傳旨,竝分揀,亦依試記給賞。
又下敎曰,昨日扈衛軍官中,拔去頒賞者,當爲直赴人與否,知入。
傳于具庠曰,奉審承旨入侍。
李漢豐,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
權噵,以漢城府言啓曰,每式年京中五部帳籍二件內,一件則翌年解凍卽時,發遣郞廳,藏置於江都後,舊帳籍曝曬事,曾已定奪矣。戊子式帳籍,今方遣郞廳,藏置江都,而郞廳所騎馬及書吏所騎馬與帳冊載持馬,令該曹依例題給,封褁柳笥空石等物,考例擧行事,分付各該司,何如?傳曰,允。
慶尙道左水使田得雨狀啓,梁山居金用彩等渰死事,傳于權噵曰,令本道恤典擧行。
應敎閔弘烈疏曰,伏以臣,猥以無似之賤品,向蒙東壁之特除,中間除旨,亦已屢辱,而或因門限之已屆,或因職名之旋遞,衷情未暴,惶懍冞切。日昨恩除,又降於暫出郊坰之時,臣聞命驚惶,不敢久淹,昨纔來伏私次,而顧臣區區難冒之義,實有不可放倒者。噫,臣於館職,雖已冒膺,自顧不稱,恒懷愧忸,況此新銜,地望尤別,是豈可人人而濫冒,亦豈可爲一時酬勞之資者歟。嗚呼,臣之謭劣,庶蒙聖鑑之悉燭,而立朝六年,偏荷鴻私,雖於淸銜華貫之必待遴選者,不以公格,每煩聖簡,是朝廷之名器,緣臣而漸輕,聖世之恩數,緣臣而屑越,此臣所以以恩爲懼,居常悶蹙者也。且臣尤有所難安者,凡官職通塞之法,至嚴且重,少有公議之參差,則上不可以苟授,下不可以冒據也,決矣。昨冬都政時,東壁望,任自排擬之說,旣登於伊時諫長之疏,銓家太急之言,亦發於該郞奏對之際,則此雖不獨指臣身,而臣名亦在於歷擧之中,其所難愼之意,蓋可見矣。臣若自恕以不由通擬,猥蒙特簡,徒恃寵靈視若固有,則四維之不張,有關風俗,公議之不恤,亦非細故,臣雖無狀,豈忍爲此哉?玆敢略陳短章,瀝血仰籲。伏乞聖明,亟收臣新授職名,以重公器,以安私分,不勝幸甚,臣無任屛營祈懇之至。傳于具庠曰,若此十八學士,同爲之乎?此章給之。
己丑二月十四日辰時,上詣延和門外。香祗迎入侍時,行都承旨鄭昌聖,左承旨權噵,右承旨金漢耆,左副承旨李漢豐,假注書權偀·柳誼,記事官李師濂·兪岳柱,以次侍立訖。上具翼善冠·衮龍袍,乘輿出通陽門,詣延和門外降輿,就板位祗迎後,仍爲乘輿,上曰,禮房承旨,馳往太廟奉審,進排官摘奸以來,同副承旨,馳往弘陵奉審。出榻敎還入大內,諸臣以次退出。
己丑二月十四日辰時,上御集慶堂。藥房入診入侍恃,都提調金致仁,提調李思觀,副提調鄭昌聖,假注書柳誼,記事官李師濂·兪岳柱,醫官方泰輿·李以楷·鄭允協·慶絢·金季良·金宗壽·許溫,以次進伏訖。致仁曰,聖體調攝,若何,寢睡·水刺之節,亦何如?上曰,一樣矣。致仁請進湯劑,上曰,進之。仍進御,致仁請診候,上曰,依。泰輿等,以次診候退奏曰,左右三部調均,脈候一樣,滑體如前矣。致仁曰,臣於昨日首醫處分傳敎,實爲惶悚矣,元待令醫官外,玄處明·秦興白·金光國三人,或因特敎,或因都提調陳稟,竝許輪回入直,已有年矣。上曰,予亦思之,固疑其如此矣,首醫處分傳敎置之。致仁曰,自今拔於入直乎?上曰,曾已下敎,何可拔之?依前使之入直。出擧條上曰,首醫處分置之。出榻敎上曰,藥房提調,持湯劑更爲入侍。思觀·昌聖,持湯劑進伏,進湯劑,上進御,諸臣退出。
己丑二月十四日辰時,上御集慶堂。大臣·備局堂上,引見入侍時,領議政洪鳳漢,右議政金尙喆,判尹鄭弘淳,兵曹判書洪麟漢,戶曹判書金時默,行副護軍具善復·李章吾,工曹參判李潭,執義柳善養,校理朴志源,正言李宗榮,左承旨權噵,假注書趙英鎭,事變假注書金景行,記事官李師濂·兪岳柱,以次進伏訖。鳳漢曰,夜間聖候,若何?上曰,晴時則少愈,而日氣如此,氣甚不平矣。鳳漢曰,昨日補階速成矣。上曰,前則三日爲之,今則一日爲之矣,戶郞誰也?鳳漢曰,李敬倫。上曰,然乎?鳳漢曰,監市御使洪纘海,旣已還歸,開市定例,依前下敎,使諸堂趁速相會於公廨,另加消詳,仍卽刊行,何如?上曰,依爲之。堂上中李潭亦入耶?鳳漢曰,然矣,趙曮方在罷散中,特爲敍用,俾與諸堂,相議擧行,其中具庠,方帶承旨,亦使之往來察任,何如?上曰,依爲之。出擧條鳳漢曰,備局堂上,因諸宰之前後坐罷,未免苟簡矣,時未敍用人中,前判書申晦·李昌壽·沈鏽,前參判徐命膺·鄭存謙,竝與已敍用之司直趙雲逵·趙明鼎·趙暾·洪樂性,右尹徐命臣,而還差備堂,前參判趙曮,纔因他事而請敍,備堂惠堂,一體還差,刑曹參判趙榮順,有司其雖力避,凡堂義無可辭,亦爲還差,至於句管,則申晦之關西,李昌壽之湖南,趙明鼎之湖西,趙曮之北關,鄭存謙之嶺南,亦竝依前仍差,何如?上曰,依爲之。出擧條上曰,趙暾,宴時入來乎?徐命膺必不來矣。鳳漢曰,趙暾已參頃日賀班矣。上曰,然乎?尙喆曰,徐命膺則雖與趙暾有異,渠何敢不入來乎?鳳漢曰,嶺伯出外,已及三年,治效雖茂著,病情亦難强,賑政就緖,道事無憂,此時召還,諸議同然,特爲許遞,何如?上曰,依爲之。出擧條鳳漢曰,嶺伯代,後日政擧行,似好矣。上曰,依。鳳漢曰,大司成作窠已久,而吏曹參議謂非緊任,再次開政,不爲出代,春寒漸解,月試難曠,此時國子長,豈不爲緊任乎?後日政差出之意,分付,何如?上曰,依爲之。出擧條鳳漢曰,臣等,有囁嚅不發之事矣,向來事,皆臣等不善擧行,以致上心之煩惱,所當卽地堅請,而或恐寢睡之未穩,卽出政院請對後,還入閤外,等待多時,其時承宣罷職好矣。尙喆曰,其時卽欲陳達,而殆若自鳴,不敢爲之矣。上曰,予固執矣。鳳漢曰,御製未及粧黃而伏見之,太過謙矣。上曰,數年之內,又爲此擧,誠萬萬料表,過分矣,太康矣。鳳漢曰,聖敎過矣,何有太康之理乎?尙喆曰,舜大聖人,飯糗茹草,而及其袗衣朝天下,若固有之,何如是下敎?鳳漢曰,雖以私家言之,父母年老,尙有壽酌,況聖壽冞隆,豈有太康之理乎?上曰,年已極矣,況宴乎?上曰,奉審承旨入侍。出榻敎右承旨金漢耆進伏奏,進排官摘奸無頉,祭物精潔後,命讀進排官擧案。漢耆先退。鳳漢曰,進宴時,畿伯當入參矣。上曰,然矣。鳳漢曰,各道監司,皆當進參而遠道之故,不得參矣。上曰,然矣。麟漢曰,禁旅都試,宴禮後設行,而自政府當爲定行矣。鳳漢曰,今番則自然不得行矣。上曰,然矣。善養曰,凡居臺職者,二人以一事同避,而一人蒙遞,則一人不得獨帶者,例也。臣於日前,與獻納臣鄭煥猷,同登筵席,一例引避,及承聖批,煥猷則蒙遞,賤臣則有勿辭,亦勿退待之命,臣誠感激恩敎,爲近耿光,唯當趨膺之不暇,而今臣亦一遞一帶中人,則便是已遞之官,此蓋臺職,與他職不同故也。臣何敢晏然於職次,以貽淸朝仍冒之譏乎?請命遞斥臣職。上曰,頃者下敎,意蓋在矣,伊後思之,予亦知矣,事勢誠然,依啓。出擧條諸臣以次退出。
上在孝章廟,停常參·經筵。
自辰時至午時,日暈。
藥房都提調臣金致仁,提調臣李思觀,副提調臣鄭昌聖啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。丁丑若昨,今何逢此,此日亦何?孝章初度,追憶丁丑,今已十三歲,今者受爵,其雖勉强,來月且近,此忱何耐?明日入侍宜矣。中宮殿·惠嬪宮,藥房口傳問安。答曰,知道。
以承傳色,口傳下敎曰,建功入之,茶亦入之。
備忘記,傳于金漢耆曰,今者此禮,古豈有之?永城尉申光綏子,其令依承傳復職,令同時參宴,今日干支其何?錦城尉朴明源孫,特授初職,其令〈參〉宴,曾已下敎。儀親宜者,令該曹付軍職,況今日乎?前校理徐有寧,特爲敍用,同時下敎者,一體敍用,以示予一視之意,政官牌招開政。
傳于崔台衡曰,開政催促。
又傳于曰,何至今不開政乎?政官入睡乎?
又傳于曰,君爲臣判書乎?卽爲開政。
以承傳色,口傳下敎曰,卽爲開政,雖三堂,捧傳旨,則當該承旨,當下敎矣。
假注書趙英鎭有頉,代以尹在醇爲假注書。
備忘記,傳于崔台衡曰,此日何日?使今日諸臣,其惟望八其君,豈敢逡巡?噫,今日何日?若有黨論之心,何敢逡巡?其若逡巡,此豈海東臣子?今日當詣孝章宮展酌,侍衛只入直擧行,應謝不謝者,其令卽爲謝恩,當以駕轎作行,挾輦軍挾輿軍·前後廂軍,以入直擧行,世孫隨駕。
傳于崔台衡曰,只令入直春桂房陪衛。
李漢豐啓曰,今日動駕時,承旨不可不備員,右副承旨具庠,以式暇不爲仕進,卽爲牌招,都承旨鄭昌聖,左承旨權噵,右承旨金漢耆,所當一體牌招,而拘於廳規,不得請牌,何以爲之?敢稟。傳曰,牌招。
傳于李漢豐曰,只備當隨駕。
傳于崔台衡曰,守宮史官望筒,仍。
傳于李漢豐曰,留營留陣置之。
以承傳色,口傳下敎曰,動駕時,西銓其若不參者,記過。
又下敎曰,今日闕謝恩者,申飭,使之帳前謝恩,如有一人有闕者,當該承旨,當嶺沿投畀,以此申飭。
傳于李漢豐曰,今日謝恩,文武中有闕者,則豈海東臣子?政院知悉。
又傳于曰,謝恩,申飭,爲武臣雖一人,不爲謝恩者記過,諫房知悉。
又傳于曰,爲武臣闕謝恩者記過,延和門待令。
傳于具庠曰,謝恩後當動駕,謝恩催促。
又傳于曰,中官金好大,其涉放恣,記過待令。
傳于崔台衡曰,今日不爲謝恩承牌者,其可謂臣子乎?
傳于李漢豐曰,頃者遺漏中官李維新記過,一體待令。
又傳于曰,傳命承傳色外,中官一倂記過,延和門待令。
傳于鄭昌聖曰,當該承旨遞差,陪衛以入直擧行。
又傳于曰,今日若違招者,以海東臣子外知之。
傳于具庠曰,昨日決棍中官皆踞慢,一倂記過。
傳于金漢耆曰,人君待之可乎,臣子待之可乎?牌去來若不申飭,則諸承旨當下敎矣。
傳于鄭昌聖曰,同敦寧謝恩,速爲申飭。
大駕詣孝章廟後,政院·玉堂·藥房口傳問安。答曰,知道。王世孫詣孝章廟後,政院·玉堂口傳問安。答曰,知道。
傳于鄭昌聖曰,方欲行禮,同敦寧謝恩,卽爲催促。
傳于具庠曰,飭敎之下,使望八其君若此乎?極爲駭然,卽令謝恩,參於行禮,如彼堅執,豈有味乎?
以承傳色,口傳下敎曰,承旨誰乎?當該承旨,爲先遞差。
又下敎曰,政廳臥睡乎?諫房遞差代,同敦寧鄭厚謙,承旨除授,牌招察任。房依前。三院副提調例兼。
又下敎曰,與世孫親臨奠酌,承旨牌望申飭,牌去來遲滯,院隷竝懸於門外。
又下敎曰,擧行書吏外,盡懸之。
有政。吏批,判書韓光會進,參判未差,參議李徽之進,都承旨鄭厚謙進。啓曰,慶尙監司今當差出,而擬望之人乏少,承旨及同道他道守令,竝擬,何如?傳曰,允。又啓曰,內侍敎官鄭趾煥呈狀內,身病甚重,執難察任云,依例改差,何如?傳曰,允。以閔百興爲吏曹參判,徐有良爲執義,尹承烈爲副應敎,申晦爲判敦寧,趙雲逵爲判義禁,李溵爲同敦寧,金漢耆爲慶尙監司,趙曮爲大司成,徐有寧爲司僕正,洪梓爲工曹參議,洪啓瑞爲尙衣別提,李來爲內侍敎官,李聖圭·金龜柱爲承旨,申在善爲宗廟直長,朴紭壽爲英陵參奉。
兵批,判書洪麟漢進,參判金鍾正病,參議李得培病,參知朴弼逵入直,同副承旨崔台衡進,同知單金世輝,僉知三單鄭景曾·李守彬·李重錫,副護軍柳善養,副司直申晦·李昌壽·沈鏽·鄭存謙·徐命膺·趙曮·李溵·嚴璘·鄭昌聖·李在簡·具庠,副司果金頤柱·徐有寧,副司正趙英鎭·柳誼,訓鍊奉事單林夢元。
傳于權噵曰,左副承旨勿遞仍任。房依前。
鄭厚謙啓曰,今日擧動時,承旨不可不備員,右承旨李聖圭,左副承旨金龜柱,右副承旨李漢豐,卽爲牌招,何如?傳曰,新除承旨,牌招隨駕。
傳于鄭厚謙曰,承旨二品以上詣閤。
傳于鄭厚謙曰,入直衛將,假承旨差下。
傳于李道燮曰,通禮院書員,令訓將決棍二十度。
又傳于曰,訓將尙在,記過。
又傳于曰,三嚴置之。
以承傳色,口傳下敎曰,朝鮮有君乎?八道知悉,今日臥此之意,亦諭焉。
備忘記,傳于李道燮曰,其君奠酌,其臣慢蹇,萬古有之,予意旣諭,諸臣知悉,宴何宴,宴何宴?可笑可笑,予已知矣,予已知矣。
備忘記,傳于李道燮曰,今日擧措,可謂寒心,禮判代,吏判韓光會除授,牌招察任。
備忘記,傳于李道燮曰,承旨有闕,代李潭·金龜柱·李在協·洪晟·洪錀·李徽之除授。房順房。
以承傳色,口傳下敎曰,當該傳命中官拿入。
傳于洪錀曰,內局首醫拿入。
又傳于曰,傳命宣傳官,一體拿入。
院議啓曰,諸承旨有稟達事,來詣閤外請對矣。
金龜柱啓曰,諸儒臣有稟達事,來詣閤外請對矣。
李徽之啓曰,卽者中樞府錄事來言,領府事金相福,以爲病未陪班,而今於諸臣不敍之命,闕禮之罪,尤極惶悚,席藳待命於金吾門外之意,敢啓。又啓曰,卽者議政府錄事來言,左議政金陽澤,病重闕禮,惶懍之中,伏聞諸臣不敍之命,尤增悚懼,席藳待命於金吾門外,仍納命召,何以爲之?敢稟。
己丑二月十五日未時,上詣孝章廟。擧動入侍時,行都承旨鄭昌聖,左承旨權噵,右承旨金漢耆,左副承旨李漢豐,右副承旨具庠,同副承旨崔台衡,假注書柳誼·趙英鎭,記事官李師濂·兪岳柱,以次侍立訖。上具翼善冠·衮龍袍,乘輿出資政門,詣崇政門外,降輿乘轎,命庠書傳敎曰,莫知今日此君心,何識他日宗統定?該房承旨,其涉可駭,施以不敍之典。出傳敎上曰,道路以夜晝介擧行。駕前下敎上曰,吏曹開政,彰義宮爲之。駕前下敎上曰,侍衛只堂上擧行。駕前下敎上曰,中官金完碩,崇政門外拿入。駕前下敎命庠書傳敎曰,今日海東臣子,其若知宗統之有定乎?若不知此,君不君臣不臣,海東臣子,皆令知之。出傳敎又命書傳敎曰,勿論文·蔭·武,今日孝章廟大門外,不爲謝恩者,此無臣分也,政院知悉,武臣不爲謝恩者記過。出傳敎又命書傳敎曰,今日入臨孝章廟時,都尉爲二品之臣,皆令入參,令奉常寺,酒果脯醢待令。出傳敎入內後,諸臣以次退出。
己丑二月十五日酉時,上詣孝章廟。行奠酌禮入侍時,行都承旨鄭厚謙,左承旨權噵,右承旨李漢豐,同副承旨崔台衡,假注書柳誼·尹在醇,記事官李師濂·兪岳柱,以次侍立訖。上具翼善冠·絳紗袍,詣神位前,行奠酌禮訖。上曰,侍衛承史,詣懿昭廟,予當自內而往矣,仍詣懿昭廟。上曰,此亦有百官行禮乎,二品以上皆入來乎?予方親臨,諸臣行禮,可也。厚謙曰,二品以上,姑未來矣。上曰,斯速呼唱。厚謙曰,懿昭廟,無百官行禮云矣。上厲聲曰,朝鮮如此,而曰有君乎?命厚謙書傳敎曰,二品以上,施以不敍之典,只世孫行禮。出傳敎上曰,相禮尙不待令乎?執禮以下皆再拜。厚謙曰,今方再拜矣。上曰,執禮事過後,令該府處之。出下敎上曰,守僕令該曹處之。出下敎上曰,執禮令該府處之,依例南間囚。出下敎命厚謙書傳敎曰,通禮院書員,令該曹,今日內勿爲徵贖,決杖一百,諸承旨竝遞差。出傳敎諸臣以次退出。
上在慶熙宮。停常參·經筵。
大殿,政院·玉堂·藥房口傳問安。答曰,知道。世孫宮,政院·玉堂問安。答曰,知道。
以承傳色,口傳下敎曰,國舅宗臣,豈入於此下敎乎?國舅勿論,令史官命召傳授。
又下敎曰,禮判韓光會,亦在二品中云,洪重孝禮判除授,牌招察任。
備忘記,傳于洪錀曰,在外承旨許遞,洪晟仍任本職,鄭彦忠·崔台衡·趙德成爲承旨,牌招察任。房順房。三院副提調例兼。
備忘記,傳于洪錀曰,羲經豈不云乎?有夫婦然後有父子,凡人猶然,況其君乎?噫,彼懿昭,大君乎,王子乎?先奠酌于我子,次奠酌于我孫,此非自內行禮也。承史侍衛皆入侍,雖曰昔年,世孫生辰,二品問安,隨君行禮,豈一毫歉然?到懿昭廟,以予雖立半嚮,無一人隨禮,此豈解見任止,而今日儒臣耳目之臣,皆聾瞽,若思其君,若思懿昭,其宜相率求對,而佯若不知,朝鮮無儒臣耳目也。旣不擧職,其何爲耳目?一倂除名侍從案。
備忘記,傳于趙德成曰,噫,今予此心,惟憶丁丑,觀今日之擧措,曰有其祖,莫知懿昭,予何爲祖?今日海東臣庶,知予心焉。
王世孫口傳啓曰,稱觴之禮,指日以俟,忽伏承下政院六字之敎,繼降先爲還去之命,下情不勝焦迫之至,出中門外,敢此仰請。
備忘記,傳于王世孫曰,頃者展拜日,旣嘉爾誠,噫,爾父初度日,興感來臨,咫尺爾兄,與爾同臨,卽情禮之當然,而無其臣,只祖孫行禮,豈可使聞於隣國?其苦之中得其時,而況此月亦就第之月也,謝苦宴欲便臥,一何困我,一何困我?雖然,今日海東,祖依孫孫依祖,邁邁汝誠,其何依誰?特允爾誠,其須入來,吁嗟,爾祖,於今日可謂再受宴矣,豈予心豈予心?
院議啓曰,臣等,守閤求對,終宵達朝,而尙未承引接之敎,無由借得方寸之地,仰暴焦迫之悃,伏未知聖心之煩惱,何爲而至此極也?臣等之憂遑罔措,雖不足恤,獨不念我東宮邸下露伏陳懇之至誠乎?臣等,旣未蒙許對之敎,則復爲瀆擾,極知死罪,而下情不勝萬萬煼灼,敢此相率陳籲。伏乞俯念東宮之血誠,亦察臣等之微懇,亟降回鑾之命焉,惶恐敢啓。傳曰,已諭世孫,今何多諭?然修職可嘉。
備忘記,傳于洪錀曰,旣嘉世孫之誠,强抑慷慨之心,是誰之功?卽我孫也。昨日諸承宣解見任,其誠過矣,而豈云過與不過?世孫此誠,宜令中外知之,昨日承旨解見任,二品以上不敍之命,今日儒臣耳目下敎者,一倂置之。
以承傳色,口傳下敎曰,大臣命召,遣史官傳授,將臣牌招傳授。
又下敎曰,金領府事左相處,勿待命事,遣史傳諭,左相命召,亦爲傳授。
又下敎曰,有擧行事,禮判卽爲牌招察任。
又下敎曰,申在善·朴紭壽,下敎時忌之矣,曾孫則一也。金魯永一體付職。
又下敎曰,吏判本職仍。
鄭彦忠,以吏曹言啓曰,長寧殿參奉權夢虎呈狀內,身病甚重,勢難察任云,依例改差,何如?傳曰,允。
吏曹口傳政事,以金魯永爲長寧殿參奉。
以承傳色,口傳下敎曰,金漢老宴時付軍職,使之陪宴。
傳于李徽之曰,諸司預備。
大駕還宮後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
傳于李徽之曰,守僕分揀。
假注書柳誼有頉,代以李遠爲假注書。
李徽之,以訓鍊都監言啓曰,依傳敎,通禮書員張允河,決棍二十度之意,敢啓。傳曰,知道。
掌令鄭彦暹啓曰,臣於臺職,豈有一分可堪之望,而日昨恩除,遽下於動駕隔宵之時,怵分畏義,顚倒入肅之際,旋被嚴敎,驚惶震越,蒼黃逬出矣。聖度包容,雖有分揀之命,而旣遞旋仍,不可苟冒,臺體則然,故其時兩臺臣,以此引嫌,竝蒙恩遞,則臣亦伊日解任付籤中一人,卽當引避,而素患胸腹之症,乘時猝發,累日危劇,昏綴不省,以此病狀,萬無詣闕自引之望,一味含默,縮伏俟譴矣。又於昨日,迫於嚴命,冒沒出肅,而仍因盤礴,斷無是理,且今日除名之敎,旋蒙還寢,而難冒之義,又添一端,以此以彼,豈可一刻仍冒於臺次乎?請命遞斥臣職。答曰,勿辭,
己丑二月十六日申時,上還宮入侍時。行都承旨鄭彦忠,左承旨金龜柱,右承旨趙德成,左副承旨李徽之,右副承旨崔台衡,同副承旨洪錀,注書柳誼·尹在醇,記事官李師濂·兪岳柱,以次侍立訖。上具翼善冠·衮龍袍,以步輿出孝章廟門外,降輿乘轎。徽之曰,時原任大臣,爲問候來矣。上曰,進前。領議政洪鳳漢,左議政金陽澤,右議政金尙喆,領府事金相福,判府事李昌誼進伏,鳳漢曰,昨日之事,臣等,全不知之,而未及入參,致此煩惱,莫非臣等之罪也。藥房都提調金致仁曰,湯劑尙未進一貼,下情不勝焦悶矣。上曰,服藥甚厭。致仁曰,然則還宮後當進之乎?上曰,止之。龜柱曰,昨日下敎,旣皆置之,而朴志源獨未蒙宥矣。上曰,執禮朴志源分揀放送。駕前下敎上入大內後,諸臣以次退出。
上在慶熙宮。停常參·經筵。
世宗大王忌辰。
藥房都提調臣金致仁,提調臣李思觀,副提調臣鄭彦忠啓曰,昨日動駕伸懷,經宿回鑾,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,世孫宮隨駕之餘,氣候,亦何如?臣等,不任區區憂慮,敢來問安,竝此仰稟。答曰,知道。期日在近,此心憧憧,其雖脯醢,孝章初度日奠酌,于今近八,同禮懿昭,昔年就邸之月,因宿而來,此日予心,勝於憧憧十爵,氣則一樣矣。以孝章·懿昭之心追諒,必也其若,今番奉爵,庶慰冥冥之心也,世孫氣候,竝一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍,茶先入之。
崔台衡啓曰,大司憲申暐任所在外,執義徐有良引避退待,掌令朱炯質在外,鄭彦暹引避退待,持平林鼎遠·李益烍在外,今日以監察茶時之意,敢啓。傳曰,知道。
趙德成啓曰,禮曹判書洪重孝,昨日違召,今日又不出肅,卽爲牌招察任,何如?傳曰,允。
鄭彦忠啓曰,假注書李遠,時無職名,令該曹依例付軍職,冠帶常仕,何如?傳曰,允。
李徽之,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
以承傳色,口傳下敎曰,彼中日食咨文已來,而觀象監尙今寥寥,使之知入。
又下敎曰,觀象監官員,北京咨文已來,矇然不知矣。下問後,皆以盡爲修置仰對,極爲無狀,令攸司處之,前或咨文來到後,有觀監單子入啓之例乎?使之知入。
趙德成啓曰,禮曹判書洪重孝牌不進推考傳旨,今方捧入,而進宴廳多有擧行之事,連違召命,不爲出肅,誠甚未安,更卽牌招,何如?傳曰,允。
傳于洪錀曰,儒臣內局入侍,同爲入侍。
傳于趙德成曰,入侍。
備忘記,昨見補階,若當日行,癸亥承敎,甲子遵昔年,五年之內,三受其爵,此承敎乎,爲昔乎?雖受眼前入珍,何者魚何者肉?此以苟具其受十爵,只飮而已,此亦苟且,今受此禮,孝章·孝純·懿昭焉在,只謂重者,予心若何?今者此禮,一則世孫,二則世孫,爵數味數,今雖默,其器甫兒,比昔若磁碗。今番適古傳,旣云予豈只受,朝而年七十以上者,過宴後,皆與子孫獻壽,入道兩都,朝而年七十,士庶年八十,皆令依此爲之,而其中窘辦者,令本官以助事,分付,京中庶民年七十以上者,過宴翌日,令禮曹皆給酒饍,以示予一視之意。
吏曹口傳政事,以沈鏞爲醴川郡守。
傳于洪錀曰,新除授醴泉郡守沈鏞留待。
李徽之啓曰,大臣·備局堂上,依下敎來待矣。傳曰,引見。
兵曹口傳政事,副司勇金漢老。
李徽之,以義禁府言啓曰,醴泉郡守尹心宰,令該府卽爲拿處草記,今日入啓,亦令倍道下去事,命下矣。尹心宰時在任所云,依例發遣府羅將,倍道拿來,何如?傳曰,允。
判府事李昌誼箚曰,伏以動駕經宿,還宮萬安,下情憂慮之餘,曷勝忭幸?念臣一疾沈篤,轉就危域,頃上請急之章,冀被闕禮之誅,乃蒙聖慈曲垂矜諒,威罰不加,溫批反降,俾臣得以安意調息,憫念之恩,感惶靡措。第臣所患,源委旣深,醫治失宜,日來諸症,視前倍劇,貼身床玆,跬步難動,前後陪班,俱未趨造,又不能隨諸大臣後,胥命司敗,義分都虧,罪戾層積,席藳悚懍,求死不得,玆敢申控危懇,仰請譴何?伏乞聖明,亟加重勘,以警具僚焉。取進止,答曰,省箚具悉。卿懇業已諒矣,卿其安心勿辭,其須善攝焉。仍傳曰,遣史官傳諭。
正言李宗榮箚曰,伏以臣,官以諫爲名,不得不一言矣。殿下今番動駕,雖出於感舊之至意,而第伏念寶算方躋崗陵,玉候尙在靜攝,和鑾頻戒,已妨節宣,冷邸經宿,尤切焦迫。噫,殿下一身,爲宗社生靈之所依托也,何不念保護之重,而每違攝養之節乎?至於大臣諸臣之處分,誠如聖敎,則今日群臣,何敢曰無罪,而專出於儀未預講事係倉卒,以致暫時遲延也。夫豈有慢蹇之心而然乎?若其宴何宴可笑之敎,尤是過中。噫,靈長之寶算,卽皇天祖宗之所眷佑也,今此稱觴之擧,寔皇天祖宗之賜也。以殿下撝謙戒康之聖德,畢竟允許者,亦出於仰答皇天祖宗之意,則今當宴禮迫近之日,誠不意有此下敎也。何幸睿孝所格,天心感回,旋卽回鑾,前後嚴敎,一竝還收,臣實攢頌欽仰,而大小諸僚,遞罷頻數,一時警責,雖曰匪怒伊敎,得無有損於國體乎?伏願殿下,繼自今加勉中庸敬大臣體群臣之義,益懋中和之德焉。臣又以衛武公抑詩十二章,賓之初筵五章,仰勉於殿下,昔衛武公,行年九十有五,作抑戒詩,使人日誦,作賓筵詩,用之宴飮。臣仰念丁卯秋庭試,昨年菊製,連以抑詩揭題試士,聖學之益修,臣常欽嘆,而顧今聖壽,視武公猶下數十年,則正朱夫子戊申封事,所謂尙遠衛武之年,而益懋誠正之學者,有孚於今日矣。噫,武公之日誦是詩者,欲其左右諷誦,朝夕感發也。伏願殿下,特命書八抑戒一篇,仍又御製抑詩,作爲屛簇,置諸座隅,使近臣日夕諷誦,如武公倚几居寢之箴,則豈不有得於聖學乎?至若賓筵詩,有曰烝衎列祖,以洽百禮,錫爾純嘏,子孫其湛,飮酒孔嘉,維其令儀一篇五章,有無限頌禱箴警之意矣。今番宴禮,樂章自當有別,伏願殿下,將此詩出付樂院,使樂工趁卽隷習,以爲進宴日樂章,則豈不休哉?臣職在耳目之列,未參求對之班,致勤嚴敎,罪合萬殞,而有難終默,敢此敷陳,臣不勝惶悚屛營之至。取進至。答曰,隨事勉陳之,誠可尙,事體不然者,故纔已處分,其處分旣盡,命讀貞觀政要,唐宗勸以納諫,今予處分臺臣,此豈暮年講此之意乎?特寢其命,仍下答,爾須體予心,勿隨流焉。
己丑二月十七日午時,上御集慶堂。藥房入診入侍時,都提調金致仁,提調李思觀,副提調鄭彦忠,假注書尹在醇,記事官李德師·兪岳柱,醫官方泰輿·李以楷·慶絢·金季良·柳光翼·鄭允說·許溵,以次進伏訖。致仁曰,動駕之餘,今日日氣甚寒,聖候若何?上曰,一樣矣。致仁曰,寢睡·水刺之節,亦何如?上曰,亦一樣矣。致仁曰,世孫宮氣候,何如?上曰,一樣矣。進湯劑,致仁曰,敢請診候。上曰,依。泰輿等曰,脈候度數調均,滑體一樣矣。上曰,提調持湯劑更爲入侍。出下敎上曰,儒臣持貞觀政要,內局同爲入侍。出傳敎上曰,其日漸近悶矣。致仁曰,群情則不勝欣幸,而聖上每下如此之敎,殊非通上下情之義也。上命彦忠,讀日食咨文,又命讀慶尙監司還上狀啓,上曰,舊還未捧,入於今番蕩滌中乎?致仁曰,然矣。又命讀慶尙監司設賑狀啓,上曰,善賑與否,在於守令。致仁曰,然矣。讀至正月初七日後始賑邑,上曰,稍緩矣。致仁曰,日字之早晩,可見其邑之實不實,雖遲何妨?上謂賤臣在醇曰,初五日以後設賑邑名,書之草冊,考官案,懸守令姓名以入。賤臣復命,上命賤臣曰,讀奏。賤臣讀畢,上曰,二十五日設賑邑誰耶?彦忠曰,尹心宰也。上命彦忠,書傳敎曰,噫,歲前旣下敎,今覧嶺伯狀聞,吁嗟,元元,方在濟活之中,而近八其君,其雖强從,此時受宴,若如初敎,其待麥秋,予心豈乎至此?非特期日在近,於予再許其宴者,感愛元良,再許其宴,予心憧憧。此際覧此狀聞,心何抑乎?旣已下敎,則其所設賑,遲速不同,或至旬開賑,或過旬開賑,或望後開賑,而至於醴泉,二十五日開賑。吁嗟,其君心,一何閼也?吁嗟,元元,抱飢一朔,以予之心,一晝一夜難堪。嗟,予飢民,何耐一朔?分輕重初欲下敎,臨陣易將,古人所忌,其雖參酌,以視日後賑政勤慢,其若不勤,朝鮮豈無爲守令者乎?當限十年禁錮,以此分付道臣,亦以此嚴飭他道。尹心宰所爲,其涉可駭,何憚易將?令該府卽爲拿處,其代今日內口擇差,當日辭朝,其令陪道赴任,濟我元元。出傳敎彦忠曰,李潭有情勢矣。上曰,何也?彦忠曰,與韓光會同矣。上曰,予不曉然矣。彦忠曰,李潭以工曹除知申後,收還不敍之典,則工參已遞矣。韓光會則旣爲仍任,而李潭則自上無下敎,故不得行公云矣。上曰,工曹參判李潭,依吏判例,一體還仍前職。出下敎再進湯劑,上曰,羅州有船乎?彦忠曰,有二隻龜船矣。上曰,似龜乎?此乃李舜臣方略矣。彦忠曰,臺臣詣臺云矣。上曰,臺臣入侍,在院承旨入侍。出下敎諸臣以次退出。
己丑二月十七日未時,上御集慶堂。儒臣入侍時,副校理尹錫烈,修撰趙宗鉉,同副承旨洪錀,假注書李遠,記事官李德師·兪岳柱,以次進伏訖。上曰,詣臺臺臣入侍。出榻敎上曰,設賑狀啓,苦待久矣,聞狀啓來到,問之中官,則對以日食咨文云。咨文已到,而雲監則尙無呈單之事,怪矣。仍命注書,招入雲監官員。遠承命出來,與雲監官員進伏,上曰,彼中咨文已來,而何爲尙不呈單?雲監官員,伏窓外對曰,前期三朔,故尙未呈單矣。上曰,今日內呈單。雲監官員先退,上曰,尹心宰其雖下敎,此乃民事,有下詢者,三相入侍之意,遣史官傳諭。出傳敎上曰,相臣旣已入來,次對進定於今日。出傳敎執義徐有良曰,臣本愚昧,在門病蟄,言責重任,自知不稱,恩除之下,不敢冒應,驚惶迫隘,罔知攸措。此際伏見傳敎下者,有耳目聾瞽,除名侍從案之敎,旋承反汗之命,實仰聖度之包容,尤倍私心之兢蹙,臺體旣異,庶僚仍帶,曾無其例,臣何敢徒恃寵靈,有所自恕,晏然冒據於臺次乎?賤疾適苦,今始來避,臣罪尤大,請命遞斥臣職。上曰,勿辭。退待勿論。出擧條上曰,正言李宗榮牌招,其令入侍處置。出傳敎上曰,執義徐有良批答,以勿辭頒布。出傳敎上曰,雖値國忌,此乃爲民也,其令該府,尹心宰草記,今日入啓,卽爲擧行,隨新令陪道下去。出傳敎上曰,嶺伯七十二州,設賑狀聞已到,而其餘設賑,諸道遠近雖不同,尙無消息,是豈逐朔狀聞之意?當該道臣,從重推考,食君之祿,宰百里,若不着意濟民,豈事近八其君之義乎?令備局嚴飭諸道。出傳敎錀曰,正言李宗榮箚子來到,而以國忌正日,不得入啓矣。上曰,其所辭何事?錀曰,大臣處分過當云,而亦有進宴事矣。上命遠持入,命錀讀奏,至大臣諸臣遞數之句,上曰,停讀。命書傳敎,仍厲聲拍戶,多下不忍聞之嚴敎,仍命錫烈,讀貞觀政要,至納諫篇,上曰,太宗實難矣,唐宗旣如是,而予暮年自强之時,豈責諫官乎?命還入傳敎,改以批答。仍命輪讀政要後,諸臣退出。
己丑二月十七日初更四點,上御集慶堂。大臣·備局堂上,引見入侍時,領議政洪鳳漢,左議政金陽澤,右議政金尙喆,行司直李昌壽·趙雲逵,兵曹判書洪麟漢,行副護軍具善復·李章吾,工曹參判李潭,行大司諫安,副校理尹錫烈,正言李宗榮,右副承旨崔台衡,假注書李遠,事變假注書金景行,記事官李德師·兪岳柱,以次進伏訖。鳳漢曰,聖體若何?寢睡·水刺之節,亦何如?上曰,一樣矣。上曰,今番京外減逋之命,豈爲其宴,宴爲邦慶,若無此宴,其命可止。今覧嶺南設賑狀聞,噫,彼吾民,其春食粥,嗟,彼其君,高坐受爵,俄者李宗榮下敎,感政要而雖寢其敎,旣諭,豈可泯於後,其敎有曰,癸亥受爵,仰體慈意,甲子受爵,仰遵己亥,而噫,彼庚子丁丑之後,宴之一字,於予固執,而乙酉受爵,爲予沖子,丙戌受爵,興懷昔年,前二後二,其非予料,而惟於諸臣,若是抑鬱,其若固拒,四紀君臣之情義焉在,其雖勉强,憶我子我孫之意,以脯醢先酌,以慰冥冥,而期日已近,於晝於夜,此心憧憧,經過此宴然後,庶可弛心。噫,可笑二字,予豈詼諧,意由慨然,中外減逋之命,待朝卽爲頒布,以示予八道元元,知其君之此心焉。出傳敎上曰,唐太宗·高宗之事,今日晝講,已有所論,而大抵父子之間,無犯無隱,今番世孫之事賢矣。鳳漢曰,聖上爲宗社之心,臣等,不勝幸矣。上曰,予以衛武公之意,不懈於問答矣,李宗榮已處分之後,覧政要改之,始知讀書有效矣。尙喆曰,然矣,願殿下思之,臣下或有過失,惟含容焉。鳳漢曰,俄者傳敎中,有四十年君臣之義,請於義字上加情字,臣等之於殿下,猶父子間,何獨曰義而已乎?上笑許之,上曰,予覧政要,唐群臣有說於封禪,而予則曰封禪無益也,唐宗不受封禪,而予則受宴,其豈可乎?鳳漢曰,聖上以少壯時種種設宴,則臣等或以太康告之,而至於今日,雖魏徵亦可以請矣。上曰,魏徵則必不然矣。上曰,予於爲民之事,無所惜矣。上曰,醴泉郡守沈鏞入侍。出榻敎遠出來,與鏞進伏。上曰,此人誰之族也?鳳漢曰,故靑陽君奉祀孫判府事金致仁外四寸,其才可宰百里,而倍道之行實難矣。上曰,醴泉郡守倍道之命置之。出傳敎上曰,禮判違牌,意或撕捱,今聞領相所奏,其果實恙云,許遞,本事業已洞察,亦豈臨陳易將,綾恩君具允明,復授前任,牌招察任。出傳敎上曰,祥原郡守·軍威縣監,除一司署經,待明朝辭朝。出榻敎鳳漢曰,向來銓曹三堂,因事竝罷,其時首堂,蒙敍已久,參判李福源,參議李海重,亦一體敍用,何如?上曰,依爲之。鳳漢曰,重臣南泰齊,坐罷已久矣,此是耆社之臣,宴禮期近,特爲敍用,以爲進參之地,何如?上曰,依爲之。鳳漢曰,判敦寧申晦,以敦寧之故,不得行公,今日次對,亦無以進參矣。當遞之本職,不必待其陳章,卽爲許遞,使之專意備局,何如?上曰,依爲之。鳳漢曰,今番宴禮,宗臣則限一品進參事,有命矣。追聞宗臣一品者,除廚院提擧及摠府侍衛,則當參者不過一兩人云,極以埋沒矣。上曰,正二品以上,入參,可也。鳳漢曰,前統制使李漢膺,初有奪告身之命,繼有拿處之命,拿處重,故奪告身,則依例未捧傳旨,旋因赦典,未及就拿而見放,當初所命奪告身之罰,尙在未了之案,更承下敎後,該曹自可擧行云矣。上曰,一體分揀,可也。以上出擧條上曰,前判書南泰齊,前參判李福源,前參議李海重竝敍用。上曰,申晦判敦寧許遞。上曰,觀象監官員分揀。以上出榻敎上曰,明日政官牌招開政。上曰,二十五日次對,進定於二十四日。以上出傳敎,行大司諫安曰,臣於見職,何敢承當?賤疾且苦,未卽肅謝,付籤之敎,極其惶悚,其時諸臺,引避皆遆,在臣處義,不可暫冒,連値淸齋,且拘院例,今始煩避,所失尤大,請命遞斥臣職。上曰,勿辭。右副承旨崔台衡曰,行大司諫安,再啓煩瀆,退待勿論矣。上曰,知道。正言李宗榮曰,臣本不合於淸朝耳目之任,而逖達宸陛之餘,適除諫省,一時冒膺者,亶出於進宴在近?獲覲耿光之願,而再昨日諸臣求對之班,果未趨參,自速嚴敎,敢陳短箚,略暴憂愛之忱,兼伸悚蹙之私,而批旨未下之前,不敢來避。及承聖批,辭敎鄭重,臣奉讀未半,惶蹙交集,不知所措,仍命入侍處置,卽當奉承之不暇,而第伏念臣,伊日同在耳目之列,旣闕求對之班,致勤嚴旨,則其在臺職,不可仍授而冒居。臣之情勢,旣與執義徐有良無異,則何暇論人,冒當處置,請命遞斥臣職。上曰,勿辭。右副承旨崔台衡曰,正言李宗榮,再啓煩瀆,退待物論矣。上曰,知道。以上出擧條諸臣以次退出。
上在慶熙宮。停常參·經筵。
藥房都提調臣金致仁,提調臣李思觀,副提調臣鄭彦忠啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,茶先入之,待下敎入侍。
崔台衡啓曰,大司憲申暐任所在外,執義徐有良引避退待,掌令朱炯質在外,鄭彦暹引避退待,持平林鼎遠·李益烍在外,今日以監察茶時之意,敢啓。傳曰,知道。
鄭彦暹啓曰,行大司成趙曮,除拜後過三日不爲出肅,依定式推考警責,仍卽牌招,何如?傳曰,允。
以承傳色,口傳下敎曰,竝以申飭爲之後,內局當爲入侍,卽爲擧行事,分付,口傳付軍職單子,先爲入之。
兵曹口傳政事,副司直鄭厚謙。
以承傳色,口傳下敎曰,何時下敎,政官牌去來遲滯,申飭,宴禮在近,雖軍職,陳章捧入。
傳于鄭彦忠曰,開政催促,兩守令,內局同爲入侍。
鄭彦忠啓曰,吏曹判書韓光會,參判閔百興牌不進推考傳旨,今方捧入,而開政命下之後,如是違牌,不卽擧行,事甚未安,判書·參判,更卽牌招開政,何如?傳曰,允。
以承傳色,口傳下敎曰,予心雖若此,今日海東臣子,何心違牌乎?二十五日前違牌人,雖一品,拔去侍從案。
傳于鄭彦忠曰,開政催促。
鄭彦忠啓曰,吏曹判書韓光會,參判閔百興,再牌不進,推考傳旨,今方捧入,而特敎開政,申飭之下,連違召命,不卽擧行,誠極未安,所當更請牌招,而一日三牌,有傷事體,何以爲之?敢稟。傳于鄭彦忠曰,今日內局下敎若何,而何敢違牌乎?卽爲牌招,牌去來不爲,申飭當該承旨,從重推考。
又傳曰,開政後,內局當召見,以此嚴飭
以承傳色,口傳下敎曰,牌去來遲滯,吏曹書吏皆懸罰。
吏批,判書韓光會進,參判閔百興進,參議未差,行都承旨鄭彦忠進。吏批啓曰,禮曹佐郞尹勉升呈狀內,身病甚重,勢難察任云,依例改差,何如?傳曰,允。以李瀰爲吏曹參議,李昌壽爲判敦寧,趙暾爲知敦寧,鄭厚謙爲戶曹參判,李海重爲敦寧都正,金復休爲吏曹正郞,鄭致儉爲司僕僉正,柳義養爲高山察訪,柳宅夏爲咸鏡都事,仁川府使洪晟仍任事,承傳。
兵批,判書洪麟漢病,參判金鍾正病,參議李得培病,參知朴弼逵入直進,左副承旨李徽之進。兵批啓曰,前判書南泰齊,敍用送西矣,資級係是輔國,當付知中樞,而時無見窠,依例作闕下批之意,敢啓。傳曰知道。知事作闕,申晙,副護軍李漢豐·申晙,副司直申晦·洪重孝·李福源·李海重·權噵·李聖圭·李在協,同知單許圭,副司正李遠,知事單南泰齊。
傳于趙德成曰,入侍。
傳于崔台衡曰,旣已批下,戶曹參判鄭厚謙,牌招察任。
又傳曰,聞今日下敎,敢若是乎?牌望勿捧,使之催促。
趙德成,以弘文館言啓曰,新除授副應敎尹承烈,時在忠淸道溫陽地,經筵入番事緊,請斯速乘馹上來事,下諭。傳曰,依啓。
傳于崔台衡曰,旣載御製,此後只戶禮工三曹,敦寧府摠府備擬事,分付兩銓。
李徽之,以兵曹言啓曰,今二月十七日,武臣堂上朔試射日次,而國忌相値,不得爲之之意,敢啓。傳曰,知道。
又以兵曹言啓曰,內禁將鄭克濟,素患痰癖之症,輒復發作,無望供職,呈狀乞遞,宿衛輪番之任,不可久曠,今姑改差,何如?傳曰,允。
戶曹參判鄭厚謙疏曰,伏以臣,年今二十有一矣,蒙騃而學未通經,疏迂而職未周事。不幸早竊科第,濫蒙洪造,遍玷華顯遽至于下大夫之列,歷數國朝以來,豈復有如臣者哉?此非臣文藝夙詣,如古召試童子,又非臣勞勩可記,如古起家少年,祗以所處之地,異於他人,而雨露之澤,偏及一物而然也。淸朝之貽羞,微臣之懷懍,日夕屛息,未曾自安,日昨文臣試射時,偶然帿箭三中,已是臣幸會偶致者,而萬萬夢想之外,忽因無前之格例,擢臣以嘉善大夫,此誠臣命卒之秋,臣不顧分義,徑暴肝膈,而矜許終靳,辭敎至嚴,且値殿座之時不得不蒼黃肅命,敦府知申,除旨聯翩,而動駕時,屢次促敎,有非臣子所敢承聞者。到此地頭,他不暇顧,又不得不顚倒趨承,跡涉冒沒,無面可顯,因事旋遞,於心稍安而若其冥陞之懼,則歷日靡定,懍懍若淵谷之墜,而不意令者,又有戶曹參判新除之命矣。噫,有國所重,在典而已,典不可僭,況二品命德之秩,何等尊重,而乃委於童穉無似之臣,有識之憂歎,四方之傳笑,不但彼其不稱之譏而已。臣將何辭以自解乎?至若爵賞之太濫,國體之隳隕,非臣所暇言者,天道惡盈,神理好猜,此固冥應之所必然,而雖以易見者言之,以千斤之重,壓之鳥卵之上,立地摧破,必無幸矣。此朱夫子所以深戒乎人微而任重者也。以聖上日月之明,少賜俯燭,則庶幾諒臣辭之非飾,憫臣情之難强矣,愛臣而玉成之,惟我殿下也,憐臣而曲保之,惟我殿下也,念臣終始,而必欲生成之,亦惟我殿下也。玆敢冒犯死罪,仰干宸聽,伏願殿下,惜公器之至重,察微臣之至懇,亟命收還,以重賞典,以全微諒,千萬幸甚。答曰,省疏具悉。覧此章雖嘉心,今番之事,豈曰偶然?志喜試射,得中陞資,惟體宜受,予旣諭若何?此要職,卿勿過辭,從速察職,期日在近,實職陪宴。
己丑二月十八日未時,上御集慶堂。藥房入診,守令同爲入侍時,都提調金致仁,提調李思觀,副提調鄭彦忠,假注書尹在醇,記事官李師濂·兪岳柱,祥原郡守李潤禧,軍威縣監尹昌鼎,醫官許礈·李以楷·鄭允協·金季良·玄處明·李翊臣·李長周,以次進伏訖。致仁曰,夜間聖候,若何?上曰,一樣矣。致仁曰,寢睡·水刺之節,何如?上曰,亦一樣矣。進湯劑,致仁曰,敢請診候。上曰,依。礈曰,脈候左右三部,度數調均,滑體一樣矣。上曰,藥房提調,持湯劑更爲入侍。出下敎上曰,守令進前。潤禧·昌鼎進伏,上曰,昨日所下傳敎,爾等應已見之,而各別愛民焉。二守令誦七事,聽宣諭後先退。上曰,夜長故甚難,而初昏時難堪,欲署時則尤難矣。致仁曰,頃於彰義宮,瞻望玉色,精神少無不如前矣。再進湯劑,上曰,此是四合猶難矣。致仁曰,若好而進御則不難矣。上曰,予素不喜水飮,故每每難矣,少時則夏月服五味子,而今則雖服之,而色不過堂上官團領色,至於甘味,不堪近口矣。致仁曰,在前終日入侍,無進茶之事,而至於動駕時之不過沾唇而已,誠幸其不進水矣。上曰,雀舌茶則有時服之矣。致仁曰,雀舌多服,則亦無所益,此後則願勿頻頻進御焉。諸臣以次退出。
上在慶熙宮。停常參·經筵。
藥房都提調金致仁,提調李思觀,右承旨趙德成啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。此宴何宴?心悶心悶,再明何日?卽也習儀,何云習儀?其若親受,一日二日,五日六日,二受二受,予羞唐宗,諸臣羞徵,五年之內二受,二受此豈予心,此豈予心?於晝心輾,於夜臥轉,晝夜輾轉何耐?問候一般,氣亦一樣,知予心者,其惟此堂,建功其入,明日入侍。中宮殿·惠嬪宮,藥房口傳問安。答曰,知道。
以承傳色,口傳下敎曰,二十四日驪州傳香,何日爲之?使之知入。
又下敎曰,前有進宴圖入之例,而今番日子在近,尙今不入,使之知入,卽爲入之。
下直,潼關僉使康廷圭。
備忘記,傳于李徽之曰,今下弓矢,潼關僉使康廷圭處,給送。
備忘記,傳于趙德成曰,夫子曰言顧行,近八暮年,宜遵聖訓,自省編旣云,自傳香日致齋云,予心若何?問禮房再明日,卽傳香日也。噫,予之承儲,其若乙酉,其於驪州傳香,奚云內外?香在于道,作樂于殿,奚特予心,豈蒼梧山色暮雲中之意乎?再明日當香祗迎,內外習儀置之,今予此心,惟在昔年矣。
副校理尹錫烈,修撰趙宗鉉,聯名箚曰,伏以大司諫安,以臣於見職,何敢承當?賤疾且苦,未卽肅謝,付籤之敎,極其惶悚,其時諸臺,引避皆遞,在臣處義,不可暫冒,連値淸齋,且拘院例,今始煩避,所失尤大,引嫌而退,嫌旣與同,義難各異,揆以臺體,不可仍在,大司諫安遞差。取進止。
以承傳色,口傳下敎曰,多有處置臺臣,而何獨安爲之乎?
又下敎曰,二品與侍從,其日默默一也,而作爲二件,極涉苟且,此箚給之,箚子儒臣遞差,當該捧納承旨,亦爲遞差,承旨有闕代,前承旨李在簡除授,牌招察任,房順房。
又下敎曰,入直儒臣若此,況諸儒臣乎?一體解見任。
備忘記,傳于趙德成曰,今日下敎,可謂當然,而諸臣必也抑鬱,何待其請?明日午前,行外習儀,午後行內習儀之意,分付都監。
備忘記,傳于趙德成曰,在直儒臣若此,則況諸臣乎?一體解職,今番三黨外,當與堂上正三品行禮,引嫌諸臣,一倂許遞,政事過宴後以稟,噫,予其神乎?
傳于趙德成曰,明日習儀不參諸臣,竝拔之於正日。
又傳于曰,行禮前,勿爲政稟事,分付。
備忘記,傳于趙德成曰,唯戒太康,予何勉飭,而爲世孫爲諸臣,故今臨光明,豈爲予乎?寔爲宗國,今日逡巡者,政院察奏,刊名侍從案。
傳于李徽之曰,禮房承旨,入侍詣閤。
傳于李徽之曰,該房承旨,延和門待令。
以承傳色,口傳下敎曰,中官揚揚,延和門前排待令安國來·朱好一記過。
備忘記,傳于趙德成曰,今於惟允何望?當該承旨遞差,其代,韓必壽除授,牌招察任,房順房。
傳于李在簡曰,左右番行首別監記過,決棍二十度。
又傳于曰,一品外,入直中官,一倂拿入。
以承傳色,口傳下敎曰,聞此下敎,奚特該堂?爲大臣慨然,若此而請宴乎?
李在簡啓曰,卽者議政府錄事來言,領議政洪鳳漢,左議政金陽澤,右議政金尙喆,以爲下敎之下,不勝惶悚,席藳待命於金吾門外,仍納命召,何以爲之?敢稟。以承傳色,口傳下敎曰,勿胥命事,遣史官傳諭,命召亦爲傳授,明日習儀入參事,傳于大臣。
又下敎曰,當該承旨遞差,其代,李漢豐除授,牌招察任,房順房。
傳于李漢豐曰,中官安國來,決棍五度。
又傳于曰,中官金興燁,決棍十度。
以承傳色,口傳下敎曰,君心雖若此,明日習儀,雖百官中,一有闕者卽捧,永不敍用傳旨。
又下敎曰,在外人,明日習儀,未及知之,其令正日進參事,分付。
李漢豐,以侍講院言啓曰,本院兼弼善申光履,兼司書尹錫烈,時無職名,令該曹口傳付軍職,以爲進宴習儀進參之地,何如?傳曰,允。
又以進宴廳言啓曰,內外三黨四寸親,參宴事,命下矣。前銜無職名人員,令該曹卽爲口傳付軍職,明日習儀時,使之進參,何如?傳曰,允。
兵曹口傳政事,副司果申光履·尹錫烈·尹東晢·徐仁修·李明吾·徐有祜·李命培。
傳于趙德成曰,承旨入侍置之。
備忘記,傳于李漢豐曰,予之外曾孫,皆付職參宴,則況慈聖同氣之孫乎?尹東晢之子,其令該曹,特爲付職,使之參宴。
備忘記,傳于李漢豐曰,臣雖忘君,君何忘臣?明日習儀,侍從俱闕,政官卽爲牌招開政,待下批,今何牌招?其令一體進參。
有政。吏批,判書韓光會服制,參判閔百興進,參議李瀰牌招不進。右副承旨李漢豐進啓曰,判書韓光會服制,參議李瀰牌招不進,小臣獨政未安,何以爲之?敢稟。傳曰,仍爲之。又啓曰,尹東晳子付職事,命下矣。今日政當爲擧行,而時無相當付職之窠,姑不得擧行之意,敢啓。傳曰,知道。以鄭存謙爲副提學,金載順爲應敎,朴取源爲副應敎,洪樂信·徐有寧爲校理,李致中·趙宗鉉爲副校理,李得福·李鎭復爲修撰,趙載俊·洪相簡爲副修撰,洪樂任爲兵曹正郞,姜翰爲禮曹佐郞,待敎單李德師。
兵批,判書洪麟漢病,參判金鍾正入直進,參議李得培病,參知朴弼逵病,左副承旨韓必壽進,副護軍閔弘烈·尹承烈,副司直洪樂仁·李徽之·李在簡·洪錀·朴志源·金觀柱,副司果洪樂信·趙宗鉉·沈觀之·李澤遂。
備忘記,傳于李漢豐曰,明日習儀,予心何耐,今日諸臣,習儀逡巡,旣下敎,豈特闕正日?此爲子而忘其親也,其令大小臣工知悉。
李漢豐,以進宴廳言啓曰,今此進宴時,三寺凡事,不無窘束之慮,自今爲始,勿論晝夜,看役然後,可以及期,三寺監造官,依例別省記,各司次知·算員·工匠·員役等,除省記入宿使役之意,敢啓。傳曰,知道。
又以進宴廳言啓曰,今此進宴時,各司盤排器皿等物,必不無散失破碎之患,令兵曹別定勤幹部將數三人,多率衛軍,一一收拾,分給該司,亦令捕廳,擇定軍官,嚴守各門,如有偸去者,各別科罪之意,依前例,分付,何如?傳曰,允。
又以進宴廳言啓曰,外宴中排設,必於殿庭內爲之,而他無排置處,分付兵曹禁軍廳及忠義廳,姑令移接他所,使之推移排置,何如?傳曰,允。
又以進宴廳言啓曰,今此進宴時,參宴諸臣出入之際,多有紛紜之患,且補階之下,餘地甚窄,儀伏軍及軍兵排立之後,床排往來,極爲苟簡,諸臣跟隨,不可不從略率入,一依定式,一人外,俾勿加率,亦令兵曹多定軍人,把守各門,俾無雜人混入之弊,何如?傳曰,允。
韓必壽,以兵曹言啓曰,今此內進宴時,諸宮家跟隨各宮人帶率,似不無闌入雜亂之弊,守門將則自本曹當爲嚴飭,而第念大內禁雜之道,有難區別,亦依前例,差備內官處,一體申飭,何如?傳曰,允。
又以兵曹言啓曰,今二月二十日,文臣朔試射日次,故試官望,備擬以入矣,進宴習儀相値,不得爲之之意,敢啓。傳曰,知道。
又以兵曹言啓曰,今二月二十日,禁軍等戎器點考,依例設行事,纔已啓下,而進宴習儀相値,以無故日退行之意,敢啓。傳曰,知道。
行都承旨鄭彦忠疏曰,伏以臣,無似賤品,濫蒙洪造,數月之內,恩除聯翩,感激惶悚,罔知攸措,從前所叨,罔非踰分,而至於見帶之任,乃是一院之長,地望自別,決不可人人而冒受,況如臣之一無肖似,最居人下者乎?再次膺命,每在動駕之辰,他不暇顧,章皇出肅,而不恤冒玷之嫌,濫據匪分之榮,臣心愧恧,已不可言,而其於累聖簡而辱淸朝何哉?連値淸齋,未及陳懇,今始短章自列,益切慙悚。且解由之法,便同金石,而臣之南邑解由,尙未成出,則其在公格,亦難冒膺。伏乞聖慈,俯賜鑑諒,亟命鐫削,以安私分,以存公格,千萬幸甚,臣不勝屛營祈懇之至。傳曰,解由勿拘,其章給之。
慶尙監司金漢耆疏曰,伏以臣,性本鈍滯,才又淺短,而濫竊科第,過蒙洪造,立朝三四年之間,遽廁下大夫之列,榮官顯職,殆無不遍,歷數朝臣,未有如臣之速化而濫竽者也。居常懍惕,若隕淵谷,而前後除旨,一味承膺,不敢爲辭巽之計者,只以聖恩如天,報答無地,昵侍耿光,筋力奔走,以爲一分自效之圖耳。迺者嶺臬新除,遽下通班陪扈之際,聞命惝怳,章皇逬出,私心愧懼,歷累日而靡定。噫,是職也,卽古所稱二千石,而上而承宣聖化,下以彈壓守宰,其爲任至重大也,其爲選至難愼也。況玆嶺南,素稱雄藩,幅員之廣,跨於兩湖,民物之富,冠於八路,漕舶之達于漢洛,而貢賦孔殷,壤地之界于蠻館,而供接多端,且今歲値大歉,賑政方張,其救濟之策,撫摩之道,將無所不用其極。當此之時,雖使通才熟手當之,猶患不勝其任,今乃不計才猷踐歷之如何,擧而畀之,不少留難,俾以管轄七十一州郡,懷綏十數萬生靈,此何異於强僬僥以千匀之重也?夫知其不可任而授之,非朝廷爲官擇人之道也,知其不可堪而受之,非古人量而後入之義也。畢竟顚沛,縱不足恤,其於累聖簡而僨國事何哉?反復揣量,愧恧冞切,一向蹙伏,亦甚惶悚,玆敢不避猥越,畢瀝肝膈。伏乞天地父母,俯察危懇,曲垂矜憐,將臣職名,亟令鐫改,回授可堪之人,以重藩選,以安私分,千萬幸甚,臣無任屛營祈懇之至。答曰,省疏具悉。今於嶺藩,予曰得人,卿勿過辭,先陪宴往欽哉。
左副承旨李徽之疏曰,伏以臣,與左議政金陽澤,有親査應避之嫌,臣所帶春秋兼銜,揆以法典,在所當遞,玆敢仰籲。伏乞聖明,特命有司,依例減下,以存公格,以安私分,千萬幸甚,臣無任屛營祈懇之至。無批答還下
修撰洪樂信疏曰,伏以臣,才旣鹵下,識亦空疎,有何一毫近似於論思之職,而過蒙誤恩,屢叨見任,自切濫竽之愧,實有循墻之願,而義分是怵,黽勉輙膺,每自省顧,徒增惶恧。況今臣兄臣樂仁,方居本館長席矣,兄弟之作僚周旋,其在私心,萬萬不安,而從前先輩之如臣情勢者,率多引義祈免,雖以近規言之,亦皆陳懇,輙蒙俯諒,則仰惟體下之仁,必有一視之恩,宜卽自列,以冀曲循,而連値齋戒,呼籲路阻,今始略入文字,冒瀆崇聽。伏乞聖明,特垂照察,亟許遞解,以安私分,不勝幸甚,臣無任屛營祈懇之至。無批答還下
上在慶熙宮。停常參·經筵。
夜五更,月暈兩弭。
藥房都提調臣金陽澤,提調臣李思觀,副提調鄭彦忠啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今當習儀,予若臨焉。諒予此心,明日入侍,宜矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,茶入之,建功亦入之。
李在簡,以都摠府言啓曰,今日入直內三廳,武兼禁軍及軍兵等,當爲中日習射,而崇政殿進宴習儀相値,不得爲之之意,敢啓。傳曰,知道。
備忘記,承旨有闕,代前承旨李在簡除授,牌招察任,房順房。
鄭彦忠,以吏曹言啓曰,今日習儀時,百官中如有不來者,令本曹草記事,命下矣。捧袖擧案,則竝入參之意,敢啓。傳曰,知道。
以承傳色,口傳下敎曰,何時來會,而來會後以稟,待下敎擧行。
又下敎曰,昨日下敎,則朝鮮臣子,今日敢如是乎?在京儒臣,今日不謝恩者,付籤侍從案,一日兩習儀,尙此寥寥,如是而爲習儀,當該禮房承旨遞差,斯速備待後以奏。
又下敎曰,君命當信,在京不爲謝恩者,耆社外,雖一品,付籤。
又下敎曰,殿座,鼓吹後擧行,寥寥事過,左右通禮,令該府處之。
又下敎曰,予心則雖如此,諸臣豈其然乎?百官中捧袖擧案,如有不參者,令吏參草記。
又下敎曰,咫尺之地,喧嘩特甚,勿論差備人,取其號牌,明日令騎曹決棍。
又下敎曰,纔已申飭,喧嘩尤甚,當該禁喧郞廳記過,如此而亦不能禁,騎判當記過,以此分付。
又下敎曰,如此致詞,萬古所無,後日入侍,當減之矣。
又下敎曰,世孫進爵後,當宣敎,而百官致詞,而尙不宣敎,該房承旨及禮判,爲先推考。
傳于李在簡曰,都監郞廳,司饔院郞廳,造果從事官,排設從事官,竝記過。
又傳曰,排設從事官記過。
又傳曰,司鑰李啓範·崔益星記過。
又傳曰,檢擧郞廳記過。
又傳曰,今日不爲待令,駭然故下敎矣,行禮不遠,今日下敎,竝置之。
又傳曰,都監書吏,司饔院書吏,過今日後,決棍十度。
韓必壽,以吏曹言啓曰,今此寧陵忌辰祭獻官預差,前承旨趙德成塡差,而時無職名,令該曹口傳付軍職,何如?傳曰,允。
又以進宴廳言啓曰,今此進宴時班次圖中,東西班坐次圖形,每位異位重行,旣已磨鍊以入,而第殿庭補板之上,不無狹窄之患,因地形排設之意,分付,何如?傳曰,允。
又以進宴廳言啓曰,今此進宴時入參人員班次,圖寫以入之意,敢啓。傳曰,知道。
正言成胤儉啓曰,罪人天大之窮凶情節,昭載於乙亥鞫案,至今全保首領,終是失刑之大者。旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。新除授司憲府大司憲申暐,在平安道寧邊府任所,請斯速乘馹上來事,下諭。司憲府掌令鄭彦暹,以臣於臺職,豈有一分可堪之望,而日昨恩除,遽下於動駕隔宵之時,怵分畏義,顚倒入肅之際,旋被嚴敎,驚惶震越,蒼黃逬出矣。聖度包容,雖有分揀之命,而旣遞旋仍,不可苟冒,臺體則然,故其時兩臺臣,以此引嫌,竝蒙恩遞,則臣亦伊日解任付籤中一人,卽當引避,而素患胸腹之症,乘時卒發,累日危劇,昏綴不省。以此病狀,萬無詣闕自引之望,一味含默,縮伏俟譴矣。又於昨日,迫於嚴命,冒沒出肅,而仍因盤礴,斷無是理,且今日除命之敎,旋蒙還寢,而難冒之義,又添一端,以此以彼,豈可一刻仍冒於臺次乎?執義徐有良,以臣本愚昧,杜門病蟄,言責重任,自知不稱,恩除之下,不敢冒膺,驚惶迫隘,罔知攸措。此際伏見傳敎下者,有耳目聾瞽,除侍從案之敎,旋承反汗之命,實仰聖度之包容,尤倍私心兢蹙,臺體旣異庶僚,仍帶曾無其例,何敢徒恃寵靈,有所自恕,晏然冒據於臺次乎?賤疾適苦,今始來避,臣罪尤大。大司諫安,以臣於見職,何敢承當?賤疾且苦,未卽肅謝,付籤之敎,極其惶悚,其時諸臺,引避皆遞,在臣處義,不可暫冒,連値淸齋,且拘院例,今始煩避,所失尤大。正言李宗榮,以臣本不合於淸朝耳目之任,而逖違宸陛之餘,適除諫省,一時冒膺者,亶出於進宴在近,獲覲耿光之願,而再昨日諸臣求對之班,果未趨參,自速嚴敎,敢陳短箚,略暴憂愛之忱,兼伸悚蹙之私,而批旨未下之前,不敢來避,及承聖批,辭敎鄭重。臣奉讀未半,惶感交集,不知所措,仍命入侍處置,卽當奉承之不暇,而第伏念臣,伊日同在耳目之列,旣闕求對之班,致勤嚴旨,則其在臺體,不可仍授而冒居,臣之情勢,旣與執義臣無異,則何可論人?冒當處置,竝引嫌而退,引嫌旣同,義難分異,揆以臺體,不可冒居,請掌令鄭彦暹,執義徐有良,大司諫安,正言李宗榮遞差。答曰,不允。下諭事,處置事,依啓。
上在慶熙宮。停常參·經筵。
自卯時至巳時,日有兩弭。自一更至三更,有霧氣。
藥房都提調臣金致仁,提調臣李思觀,副提調臣鄭彦忠啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。同行一日,此心便,氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍,茶先〈入〉之。
香祗迎罷後,政院·玉堂·藥房口傳問安。答曰,知道。
李漢豐啓曰,大司憲·執義未差,掌令二員未差,持平二員未差,今日以監察茶時之意,敢啓。傳曰,知道。
備忘記,人臣駭然卽瞞君,漢宣亦綜核,金致恭所奏守禦廳事何事,卽問于該廳以奏。
以承傳色口傳下敎曰,爲民而心憧憧,祗迎罷後欲見之,上來鄕民,興化門外待令,貢市人,亦爲待令事,分付。
又下敎曰,守令或受由上來者,其令入侍。
備忘記,今者立廛,幾千金徵斂,此廛何廛,卽衣服奢侈,豈不恧於王梅妓荊敍布裙乎?今若不飭,今至千金,將至萬金,此後凡婚需,禁其彼中之物,名以廣織者,日後赴京時,爲禁物。
備忘記,近者立廛,曾無是事,有此事聞,此雖下敎,其涉訝之,召問廛人,於壽進宮以下,無負債者,而於洛昌君一千二百兩,靑城尉一千一百兩,洪梓二千五百,宋樂休一千五百云,事之寒心,莫此爲甚,若此而吾何堪?李益光,中官金壽賢·洪梓·宋樂休,令該府·該堂處之,皆還償後放。
備忘記,貢市之堂,何爲以設?白地以懲一廛五千金之多,近者朝鮮,耳目雖聾瞽,此等民弊,聽若不聞。身爲該堂,焉敢若此?竝越俸一等,該市提調,從重推考,該市郞廳先汰,令該府處之,以示予暮年爲民之意,今日令該府處之人有職名者,特施准期不敍之典。
備忘記,古人云爲君難,今日奚特難也?侍從之臣,欲免參宴,尋常違牌,柏府·薇垣無人,只有北道文臣一人,可勝寒心,此何臣則以此之故,爲都民之心?其量而白地徵歛,爲元元之心,視若尋常,欲免殘邑,有此之心,何以事近八十君,慷慨亘中?特諭,使之書批靑史焉。
備忘記,於貢市人,庶幾無弊,古人云,彼爲象箸,必爲玉杯,昨年百金,今年過千金,將至過萬,若此而吾民何堪?以此觀之,人家借入,亦將依前,設貢市堂之意焉在,越俸輕,特施不敍之典。
傳于李漢豐曰,摠戎使,禁將姑爲兼察。
李漢豐啓曰,摠戎使,禁將兼察事,命下矣。禁衛大將具善復,卽爲牌招,以爲聽傳敎之地,何如?傳曰,允。
以承傳色口傳下敎曰,騎判及李潭,爲貢市堂上,卽爲擧行後以奏。
傳于李漢豐曰,貢市堂上,卽速擧行後以奏。
兵曹口傳政事,副司直趙德成。
兵曹口傳政事,副司勇朴紭壽。
吏曹口傳政事,以鄭昌聖爲楊州牧使,李寬鎭爲加平郡守,趙德章爲朔寧郡守。
吏曹口傳政事,李琰爲朔寧郡守。
以承傳色,口傳下敎曰,守令三人望,備局回薦而然耶?申飭。
傳于崔台衡曰,朔寧郡守,今日內使之赴任。
又下敎曰,憑藉今番,若有侵漁市民者,則當爲海島充軍,雖差備人,亦如之官員,當爲限十年禁錮,以此申飭。
又下敎曰,靑城尉房任掌行首,令該曹勿爲徵贖,決棍一百,卽爲草記。
又下敎曰,今日下敎四人外上貢市堂上,坐於公廨,詳細捧給貢市人後,入奏。
又下敎曰,他守令皆謝恩,而趙德章,薄其郡而然耶?令該府處之,更爲擬入,而必以恪勤者擧行。
又下敎曰,盡爲捧給以奏後,當進水刺,以此分付,
又下敎曰,三相入侍事,遣史官傳諭。
鄭彦忠啓曰,領議政洪鳳漢,左議政金陽澤,右議政金尙喆,依下敎來待矣。傳曰,入侍。
兵曹口傳政事,副司勇金魯永。
吏曹口傳政事,以金麟柱爲長寧殿參奉。
以承傳色,口傳下敎曰,俄聞貢人,侵漁貢人之內贍官員,斯速知名以入。
又下敎曰,爲此然後,可除其侵民,當該內贍官員遞差。
崔台衡,以進宴廳言啓曰,內瞻寺分差監造官成光默,因傳敎遞差,其代,本寺奉事鄭存玉差下,使之專意察任,何如?傳曰,允。
金龜柱,以賑恤廳言啓曰,本廳所管平安道三和桂巖筒屯畓摘奸事,發遣本廳郞廳,令該曹給馬之意,分付,何如?傳曰,允。
崔台衡,以義禁府言啓曰,中官金壽賢,工曹參議洪梓,參奉宋樂休等,令該府處之事,傳旨啓下矣。金壽賢·洪梓,今方待命於本府,卽爲拿囚,而宋樂休以靖陵參奉,方在直所,替直後,拿囚之意,敢啓。傳曰,知道。
己丑二月二十一日辰時,上詣延和門外。香祗迎入侍時,行都承旨鄭彦忠,左承旨金龜柱,右承旨韓必壽,左副承旨李在簡,右副承旨李漢豐,同副承旨崔台衡,假注書尹在醇·李遠,記事官李師濂·兪岳柱,以次侍立。上具翼善冠·袞龍袍,乘輿出延和門外,降輿就板位,命承旨讀祭報府,祗迎後,仍乘輿興化門祗送,還詣建明門住輿時,藥房都提調金致仁,提調李思觀進前曰,夜間,聖體若何?寢睡·水刺之節,亦何如?上曰,一樣矣。致仁曰,昨日日氣好,內外習儀,俱得順成,幸矣。上曰,過分之事,決難順成。致仁曰,小無過矣。仍進湯劑,上進御,上曰,禮房承旨馳往寧陵奉審,諸執事摘奸,英陵一體奉審以來。出榻敎必壽曰,禮曹判書具允明,有稟達事來待矣。上曰,入侍。允明進伏曰,外宴儀註中,宣敎一節,日前因下敎,依故例磨鍊以入矣。昨伏承下敎,王世孫致詞後,宣敎之節,當別爲磨鍊矣,措辭何以爲之乎?上曰,以今擧世孫之觴爲辭,可也。允明曰,然則宣敎後儀節,自多有掣礙之端,儀註更爲磨鍊書入乎?上曰,宣敎一節外,餘皆依前儀註擧行,可也。允明曰,京中庶民,年七十以上者,過宴翌日令禮曹給酒饍事,命下,而此與賜宴傳敎有異,臣曹之所以擧行者,不敢臆斷,敢此仰達矣。上曰,丙戌年賜樂乎?允明曰,其時賜樂云矣。上曰,然則依丙戌前例,賜宴賜樂,可也。允明曰,二去丙戌以後,凡三次賜宴,而皆以八十以上擧行,今番則以七十以上下敎,何以爲之乎?上曰,以七十以上擧行,可也。出擧條藥房先退,上仍詣典設司,召入鄕民,問居住及所以來曲折,春秋牟農形,仍命退出,又命貢市人召入,問今番都監,各處有弊與否,或奏無弊。至立廛,上曰,立廛則卽今未知無弊乎?對曰,別無弊端,而多有外上,故有弊矣。上曰,頃者申飭,今聞市民之言,立廛四宮負債太多云,而其中於義宮旣償,次知中官,初無負債之多,而其餘莫知。今日內,其雖負債於他,市民負債,皆令其無,若是下敎之後,受宴前負債於市民中官,勿令陪宴,且聞貢人之言,動駕時求索油紙,其習無狀,當該廂庫弓房中官,當施重繩,而以此觀之,崇政殿殿座,必有徵索者,此後嚴飭,侵漁貢人者,除名內侍府事,分付。出傳敎上仍命在京守令入侍,廣州府尹金致恭進前,上曰,春秋牟,何如?致恭曰,春牟則方耕播,而秋牟則蘇醒矣。上曰,以何事上京乎?對曰,守禦廳有相議事故也。上曰,非矣,一報狀足矣,何必往來乎?此乃任便故也,欲爲處分,而十分參酌,今日內渡江,可也。長湍府使趙德濬進前,上曰,汝誰之族也?德濬曰,故判書趙正萬之從孫也。上曰,農形,何如?有何事而上來乎?對曰,爲飢民,欲得還上於營門而來矣。上曰,本府猶有卽今可給之穀,則畢給然後,來請營門,可也,此乃托事也。上曰,爲民耿耿,召見京外之民,意謂農事方殷,而守令其或來京,下問果六人,廣州府尹金致恭,以近侍宰百里,稱託軍務,來留京中,事當下敎,而十分參酌,其令當刻渡江,長湍府使趙德濬,本府有尤甚五面,而頃者下敎若何,而忌其接濟,來臥京中,事之可駭,莫此爲甚,以施不敍之典,其代,五衛將李周爀除授,其令帳前謝恩,卽爲下去。出傳敎上曰,藥房提調,持湯劑更爲入侍。出榻敎都提調金致仁,提調李思觀,副提調鄭彦忠,再進湯劑,上進御,上曰,其餘四守令,促令入侍。致仁曰,麻田郡守吳道炯,則身病甚重,不得待令云矣。上曰,楊州以下守令,予當處分矣,在潛邸時,則楊牧當以城主待之,而北三面尤甚,其將托於誰乎?暮年除郡,豈爲渠?實爲民也。上曰,兩守令旣下敎,其餘四守令,一人卽楊州牧使朴師訥,頃者宣傳官下去時,已無其官,今日亦云在京,而莫知去處,北三面其誰接濟,豈近侍莅民之意乎?牧使朴師訥,特施三等之律。加平郡守韓後裕,頃者纔入侍,一何滯京,朔寧郡守金魯,其陞郡守,豈爲渠也,而莫知其君之心,倏往倏來,一倂施以不敍之典,其代,卽爲口傳擇差,今日內下送,一則麻田郡守道炯也,而今聞其恙難强云。噫,此人乙酉之冬,非特其功,內局倚任者而若此,令醫司相當藥物題給,勢難赴任,遞差,其代,曾已下敎,金季良除授,其令帳殿謝恩。出傳敎上曰,楊州文武交遞之窠乎?兵判洪麟漢曰,不然矣。上曰,噫,今宴料外,而昨行習儀,今日干支卽甲戌也,甲戌回甲後,已十六年,逢此干支,予心一倍,而顧此諸道,則食猶不甘,況宴乎?此心耿耿,今日香祗迎後,特召京外民,仍召來京守令,下敎中已諭,而君心若此,其臣如何,此豈夙宵爲民之意乎?以此觀之,諸道可知,莫知君心,一皆偃便,吁嗟,赤子,予將爲誰?申飭諸道,畢賑前守令,切勿許由,以示予爲民之意。出傳敎上曰,詣臺臺臣入侍。出榻敎掌令朱炯質曰,請還寢定配罪人金柱泰減等之命。上曰,其何若此?須勿復煩。炯質曰,請還寢東呂·址淳等還配之命,更令王府,嚴鞫得情。上曰,勿煩。以上出擧條措辭見上上曰,今番下敎,意蓋在矣,旣已下敎,亦何中止?旣已付職,不過此宴,何論實職·軍職,朴紭壽遞本職付軍職,其代,尹東晢子光心除授,與紭壽一體陪宴。出傳敎上還入大內,諸臣退出。
己丑二月二十一日申時,上御集慶堂。三相入侍時,領議政洪鳳漢,左議政金陽澤,右議政金尙喆,右副承旨李漢豐,假注書尹在醇,記事官李師濂·兪岳柱,以次進伏訖。鳳漢曰,夜間,聖候若何?上曰,一樣矣。鳳漢曰,寢睡·水刺之節,亦何如?上曰,亦一樣矣。鳳漢曰,臣等,頃於毓祥宮駐輿時,不知何爲,而其後知之,則爲臣等而駐輿,其爲感泣,如何?上曰,問于香室,則今日傳香,故予欲祗迎,而習儀相値,頃日下敎中,亦云香在于途,習樂于殿,有所如何?命停習儀而後,追思卿等之心,想必困予,果以昨日兼行內外習儀矣。鳳漢曰,俯燭臣等之忱,不勝惶恐,而伊日備忘下後,臣等,各在涯角,故先使戶判·禮判,入送闕中,臣等,追後赴闕之際,伏承進定之敎,果爲停止,而臣等,則愚迷不覺,殿下視臣等如孺子,諸臣抑鬱之敎,諸臣,孰不感祝?上曰,往事勿說,前日或有無習儀而行禮之事,今番則已行習儀,此使是受宴,仍爲停止則好矣。鳳漢曰,每下如此之敎,下情悶矣,昨過習儀,而臣等之心如是喜幸,若過正日,則臣等懽忭之忱,豈可勝言哉?尙喆曰,日氣淸朗,習儀已行,臣等之心,只願正日之速來矣。鳳漢曰,今番宴禮,初以四寸親入參爲定而更以五寸親爲定,則金麟柱乃是同氣之親,烏可不參?分付政官,使之口傳付職,何如?上曰,依。尹東晢乃是慈聖同氣之子,予豈獨官予孫,而不思慈聖同氣之子孫乎?是故,昨果遞差朴紭壽,而除尹光心矣。鳳漢曰,聖德事也,初付職司勇,事涉如何?問于政官,若有窠則使之卽付,若無窠則金魯永·尹光心中遞差,而當付之矣。上曰,金魯永則雖遞差,而尹光心則不可爲也。仍命漢豐書傳敎曰,金麟柱付職參宴事,領相旣奏許之,而有當窠,依請口傳擧行,若無當窠,依朴紭壽例,金魯永付軍職,其代,口傳備擬。出傳敎,上曰,此是於予太康矣。鳳漢曰,殿下受天之佑,福祿是享,此是我國所無之事矣。尙喆曰,無前之慶也。鳳漢曰,玉堂徐有寧,與李致中有嫌,洪相簡,亦與朴取源有嫌,四人中,若二人移職,則自可順便而無相礙矣。朴取源則方有輔德窠,徐有寧自司僕正而來,或除春坊,或仍任本職則,似好矣。上曰,應敎朴取源許遞。出下敎鳳漢曰,吏曹參議李瀰,與參判閔百興有相避矣,今姑許遞,吏曹則備三堂上,使之參宴,似好矣。上命漢豐書傳敎曰,近日儒臣違牌,其渉駿然,開政稟,有過禮前勿稟之敎。今聞乃覺,傳旨當踏下,春坊亦有闕員,待開門政官牌招,開政擧行,且聞吏曹參議,卽應遞之窠,許遞。出傳敎鳳漢曰,趙德章家在龍山江,故入來之際,自爾遲滯,非故作遲滯者也,合有分揀之道矣。上命漢豐書傳敎曰,今聞不無參酌,趙德章特放,仍任桂坊。出傳敎鳳漢曰,今日立廛外上人處分正,聖德事也。上曰,予嗣服初,有閭家借入及貢市外上之敎,而其後,申飭,非止一二,今日備忘中,亦有所云,彼爲象箸,不無深意,百而爲千,則幾何千爲萬乎?百姓呼冤,而國君食豈下咽。鳳漢曰,設賑時,雖至微至賤之類,殿下無不顧恤,而況貢市人乎?上曰,以補階言之,在前則以新材用之,而今番則以舊材用之。聞洛昌君家則用一千二百兩,洪梓則二千五百兩,靑城尉一千一百兩,宋樂休一千五百兩云。此非貸錢而用,卽取物貨而用者也。鳳漢曰,洪梓與宋樂休,所用宜同,而宋樂休則次次償之,洪梓則姑未償之,故似多於宋家矣。上曰,若禁綾廣織則好矣。鳳漢曰,誠如此則儘聖德事也。上曰,婚禮時,若用綿紬,則於立廛,無取用之事矣。漢之丙吉,不問殺人,問牛喘,予則必使今日內盡償之矣,內贍官員,予亦處分,而取磁器而用之,不給其價,則此是侵漁貢人者也。尙喆曰,磁器之取用也,自前先用後,從價上下,其器則遺在,而爲日後之用,此官家之失,而貢人之所得。上曰,取用而不給價,則安得無冤?尙喆曰,無不給價之事,而姑先取用而後給價矣。上曰,貢市堂上,耳皆聾乎?六千餘兩取用,而胡爲乎不知也?命漢豐讀嶺伯狀啓,鳳漢曰,此慶尙監司李溵狀啓也。備陳災年還穀不足之狀,仍請其加分矣,事勢雖如此,所請太多,尤甚邑三分一,之次邑四分一,許其加分,何如?上曰,依爲之。出擧條又命漢豐,讀全羅右水使啓本,漢豐曰,卽伏見全羅右水使李永輔,去秋冬等褒貶啓本,則邊將中,無一人居下,殊無嚴明殿最之意,推考警責,何如?上曰,依爲之。出擧條鳳漢曰,長湍今雖不爲,防禦使自是兼營將雄府,踐歷未多之新陞資者,恐難鎭治,新除李周爀,今姑改差,仍任本職,待日後相當守令窠,首先擬差事,分付,何如?上曰,依爲之。出擧條上曰,長湍府使李周爀改差,仍任本職。出下敎上曰,貢市堂上入侍。出下敎貢市堂上洪麟漢·李潭進伏,上曰,誰家先償?麟漢曰,洪梓家先償之矣。上曰,盡償之乎?麟漢曰,然矣。上曰,安知非姑先彌縫乎?麟漢曰,市人納盡償手表,故知之矣。上曰,此後則似少勝矣,貢市堂上之不捧給與所用外上者之不償,誰較重也。鳳漢曰,相似矣。上命漢豐書傳敎曰,噫,年已望八,一心憧憧,惟在元元,百隷怠慢,紀綱雖弛,其猶行者於閭家,豈特借入?不敢貰入,貢市校正之後,貢人市人,庶可息肩,今番之事,可謂寒心。以此觀之,侵閭家之弊,亦將復起,不憚其憊處分,而召相臣者,意亦深矣。今則六千兩錢,其果盡償於本廛乎?不然,貢市兩堂之爲子産,雖是知也,果若此,國將亡矣。雖然,旣曰償也,則不可滯囚,況洪·宋兩家處分,其祖其父班駁,且今聞此非中官所干涉者,洪梓·宋樂休·金壽賢竝放,宋樂休不敍之命亦置之,其雖放,違越禁令,負債廛人,其若今焉,豈有是事,互相侈大,以至于此?從負債輕重,洪家家長洪梓,施以告身二等之律,宋家家長宋宜孫·沈鼎之,施以告身一等之律,金壽賢雖非渠之皆犯,身爲次知中官,沈順安家外,旣有房名,施以罷職不敍之典。李益光與洪梓等,大不相同,此非侈而然,必也聲色之致,令該曹勿爲徵贖,決笞五十,於儒於武,限五年停擧,若臨陣易將,旣示飭勵,故下詢相臣,皆請參酌,而大而覺之,所犯者四,而句管者一,其堂二,何謂一乎?此摠其名而謂者也。吁嗟,都民,一則貢人,一則市人,而立廛其首也,六千兩物貨,盡入於勢家,何謂勢家違君命而侵小民?夫豈曰非勢?若不嚴飭,卽爲參酌,其曰君爲君國爲國乎?不敍之典太輕,貢市堂上金時默·金鍾正,亟施削職之典。噫,此等之事,今日臺臣,其雖聾瞽,若是喑啞乎?予則曰此亦國不國之一端也。往者雖不可追,近者亦何不飭?今春以後爲耳目者,一倂施以不敍之典,令聾者其聞,啞者其言,此非該署一郞廳所可擔當者,推考汰去之命置之。該署提調,越俸一等,三郞廳,皆制書不應爲公律勘處以放。出傳敎上曰,必也端本,若禁綾廣織,奢侈似減矣。鳳漢曰,然矣。又命漢豐書傳敎曰,以此觀之,今日下敎不誤,禁奢之飭誠然,依油蜜果例,凡婚時,禁其唐物。至於綾廣織,予嘗深惡者,及此不飭,更待何時?雖然更思之,今番燕貿,卽是令前,勿禁,雖此後,毛緞大柳子,無紋漢府緞,亦勿禁,依今日下敎,綾廣織貿來者,亦依紋緞例,書狀灣尹嚴禁,若有犯者,以潛商施行事,定式施行。噫,欲法堯·舜,何不云乎?我朝自內便衣,古有綠紅襦衣,曾仰聞於慈敎矣。且我國冠帶戎服,自有雲紋緞,婦人圓衫,自有鄕織,奇怪綾廣織,何苟求於燕市乎?以此申飭,以示予暮年益自飭之意。以今番立廛事觀之,非特務奢務勝,市民受困,皆由於此,此後國婚時,闕中中官內人以待者,皆用綿布,禁其紬緞,爲中官內人而違令待之者,恣意違令受之者,皆重繩事,一體定式施行。出傳敎上曰,如此則國婚時,果省弊乎?鳳漢曰,然矣,自此以後,孰不欽仰我殿下聖德事也?又命漢豐,書傳敎曰,莫重都監,豈無其堂,此時宜召前人,行司直趙雲逵,戶曹判書除授,牌招察任,兼帶判義禁許遞。出傳敎又命書傳敎曰,摠戎使代,更待下敎備擬。出傳敎鳳漢曰,李潭,方以開市定例多事,摠管之任,今姑許遞,何如?上曰,依爲之。出擧條上曰,副摠管李潭許遞。出下敎麟漢曰,明日有戎器點考頉稟擧行矣。上命漢豐書傳敎曰,開政有戎器點考,過宴後爲之事,分付。出傳敎
上在慶熙宮。停常參·經筵。
午時未時,日暈。
藥房都提調臣金致仁,提調臣李思觀,副提調臣鄭彦忠啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍,茶則先入之。
李漢豐啓曰,大司憲申暐任所在外,執義未差,掌令一員未差,持平林鼎遠·李益烍二員未肅拜,掌令朱炯質呈辭,今日以監察茶時之意,敢啓。傳曰,知道。
以承傳色,口傳下敎曰,去夜徹宵氣倦,明日入侍,茶與建功入之。
又下敎曰,今日始知之,尹東晢已闋服矣,如有當窠付實職。
傳于崔台衡曰,新除參奉金麟柱,使之卽爲謝恩。
又傳曰,徐有祜·徐日輔,尙在罷職中與否,知入。
傳于鄭彦忠曰,徐有祜·徐日輔,解由分揀,令該曹付軍職,使之參宴。
兵曹口傳政事,副司果徐日輔。
吏批,判書韓光會進,參判閔百興進,參議未差,都承旨鄭彦忠進。吏批啓曰,玉堂闕員,今當差出,而曾經之人,多在違牌坐罷中,無以推移備擬,合有變通之道,何以爲之?敢稟。傳曰,敍用。又啓曰,臺諫及玉堂闕員,今當差出,而擬望之人乏少,相避外任,竝擬,何如?傳曰,允。以權噵爲吏曹參議,李聖圭爲大司諫,李敬玉爲執義,朴大有爲掌令,李惠祚爲正言,徐浩修爲副應敎,朴志源爲輔德,李福源爲兵曹參判,李瀰爲工曹參議,李昌壽爲判義禁,申晦爲司僕提調,南泰齊爲觀象監提調,李昌壽爲繕工提調,閔百興爲典醫監提調,沈鏽爲典牲提調,趙暾爲奉常提調,李溵爲惠民提調,鄭存謙爲宗簿提調,尹東晢爲司䆃僉正,金持默爲司饔僉正,閔潤洙爲兵曹正郞,南泰會爲大司憲,李鎭恒爲司諫,洪樂任爲正言,李奎徽爲掌令,尹勉升·尹長烈爲持平,奇彦觀爲獻納,鄭昌順爲校理,閔恒烈爲順安縣監,南柱老爲典籍,尹珖爲長湍府使,具㢞爲司僕正,金觀柱爲修撰,金基大爲副修撰。兵批,判書洪麟漢進,參判李福源未肅拜,參議李得培入直進,參知朴弼逵病,左副承旨李在簡進,以任逅爲武兼,具顯謙爲內禁將,李邦城爲宣傳官,鄭厚謙爲副摠管,金相定爲衛率,金尙健爲古今島僉使,具敍五爲忠翊將,同知單尹弘毅,五衛將李周爀,衛率趙德章仍任事承傳,護軍李漢膺·吳道炯。
以承傳色,口傳下敎曰,新除摠管牌招。
傳于李在簡曰,摠管牌去來,申飭。
崔台衡,以弘文館言啓曰,本館下番闕直,事甚未安,修撰李鎭復,副修撰洪相簡,竝卽牌招,以爲推移入直之地,何如?傳曰,允。
傳于李漢豐曰,次對進定於明日。
崔台衡,以戶曹言啓曰,貢人市人舊遺在蕩滌事,命下矣。取考文書,則丙子以上遺在,曾已蕩減,丁丑遺在蕩減,實數依定奪,三千五百石分排,別單書入之意,敢啓。傳曰,知道。
李在簡,以兵曹言啓曰,禁軍等戎器點考,過宴後爲之事,命下矣。依此擧行之意,敢啓。傳曰,知道。
又以兵曹言啓曰,忠翊衛將安宗奎,素患痰癖之症,挾感添劇,無望供職,呈狀乞遞,輪番之任,不可久曠,今姑改差,何如?傳曰,允。
李漢豐,以刑曹言啓曰,靑城尉房任掌行首,令該曹勿爲徵贖,決杖一百事,命下矣。靑城尉房任掌行首鄭益壽,依傳敎,卽爲決杖一百之意,敢啓。傳曰,知道。
又以刑曹言啓曰,李益光,令該曹處之,皆還償後放事,命下矣。李益光,依傳敎促來嚴因之意,敢啓。傳曰,知道。
又以刑曹言啓曰,李益光令該曹勿爲徵贖,決笞五十事,命下矣。李益光卽爲決笞五十度,而其所負錢,旣已還償,依傳敎放送之意,敢啓。傳曰,知道。
又以義禁府言啓曰,前縣監宋宜孫,順安縣令沈鼎之等,施以告身一等之律事,傳旨啓下矣。宋宜孫·沈鼎之,旣已拿囚,依律文各杖六十收贖,奪告身一等,而依承傳,功議各減一等放送,何如?傳曰,允。
又以義禁府言啓曰,時囚罪人宋樂休放,金壽賢施以罷職不敍之典放,洪梓施以告身二等之律,放送事,命下矣。宋樂休依傳敎放送,金壽賢罷職不敍放,洪梓依律文杖七十收贖,奪告身二等,而依承傳,功議各減一等,放送,何如?傳曰,允。
又以義禁府言啓曰,楊州前牧使朴師訥,特施三等之律事,傳旨啓下,而特敎定律名者,勿捧原情,直爲草記勘處,曾有定式矣。朴師訥今已拿囚,杖八十收贖,奪告身三等,放送之意,敢啓。傳曰,知道。
又以義禁言啓曰,平市署令趙鼎鎭,主簿李胄永,直長李璨,皆以制書不應爲公律勘處事,傳旨啓下矣。趙鼎鎭·李胄永·李璨等,旣已拿囚,以制書不應爲公律,竝杖一百收贖,而依承傳功議各減一等,放送,何如?傳曰,允。
上在慶熙宮。停常參·經筵。
仁宣王后忌辰齋戒。
藥房都提調臣金致仁,提調臣李思觀,副提調臣鄭彦忠啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎次對同爲入侍,茶先入之。
李漢豐啓曰,今日次對,兩司當爲進參,除在外外,大司憲南泰會,大司諫李聖圭,司諫李鎭恒,正言洪樂任,竝待開門牌招,以爲推移入侍之地,何如?傳曰,允。
又以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
備忘記,宴日在近,此心憧憧,今朝侍從,許多謝恩,雖爲一日,萬萬異事,聞喝導諸聲,心尤眩矣。此卽五日京兆,因此禮,始知有近八其君,亦予太康,其雖此際,此心在民,畿伯兩都留守,雖陪此宴,七道道臣帥臣,若見卿心而濟活吾民,勝於陪宴。今予之心,以九爵松節之茶,欲灑八道七道道臣,諸道帥臣三百六十守令,若陪今宴,體予此意,益勉濟民之政,瞻彼安州,予用思卿,南塘左峴之役,皆將若何?卿須勤心此役,以代陪宴之意,令籌司,下諭諸道道臣帥臣與平安帥臣。
以承傳色,口傳下敎曰,今日內,卽爲下諭。
傳于李漢豐曰,引見,內局同爲入侍。
兵曹口傳政事,副司直金時默。
兵曹口傳事,副司直趙明鼎·金鍾正。
又傳于曰,乙酉年禮房承旨金應淳,使之陪宴,丙戌年禮房承旨知入。
以承傳色,口傳下敎曰,進宴時禁軍,只入直參宴乎?癸亥·甲子·丙戌年前例,使之知入。
又以進宴廳言啓曰,內贍寺分差監造官直長成光默遞差代,以本寺奉事鄭存王差下察任矣。今因傳敎,成光默旣有特爲分揀之命,本寺監造官,使之仍爲察任,何如?傳曰,允。
鄭彦忠,以禮曹言啓曰,今此進宴翌日,庶民七十以上,依丙戌年例,賜宴賜樂事,命下矣。依聖敎,庶民耆老,過宴翌日設行,而酒饌及床排風物等事,令各該司依前例擧行事,分付,何如?傳曰,允。
己丑二月二十三日辰時,上御集慶堂。大臣·備局堂上,引見入侍時,領議政洪鳳漢,左議政金陽澤,右議政金尙喆,判敦寧李昌壽,判尹鄭弘淳,吏曹判書韓光會,行副護軍具善復·李章吾,吏曹參判閔百興,工曹參判李潭,大司憲南泰會,大司諫李聖圭,副校理趙宗鉉,左副承旨李在簡,假注書李遠,事變假注書金景行,記事官李師濂·兪岳柱,以次進伏訖。鳳漢曰,聖體調攝,若何?寢睡·水刺之節,亦何如?上曰,一樣矣。鳳漢曰,春雨孰非喜雨,而今日預下,誠多幸矣。在簡曰,兩司長官皆入來,而正言洪樂任,亦爲避嫌而來矣。上曰,詣臺臺臣入侍。出榻敎景行承命出去,與樂任進伏。鳳漢曰,頃以致詞之多爲敎,而此宜依丙戌年例爲之,且欲形容歡忭之情,則八句誠不過矣,依前用之,何如?上曰,依爲之。鳳漢曰,貢市堂上金時默·金鍾正,當初施罰,聖意有在,而終似太過,當此宴禮迫近之時,尤宜收敍矣。上曰,特爲敍用。鳳漢曰,前判書趙明鼎·金時默,前參判金鍾正敍用之命,全爲參宴之地,必帶備堂然後,可以進身,竝還差,何如?上曰,依爲之。已上出擧條上曰,前判書趙明鼎·金時默,前參判金鍾正竝敍用,還差備堂。出榻敎鳳漢曰,咸平縣監李惠祚,昨除臺諫,而災年數遞,極爲可悶矣。上曰,咸平縣監李惠祚,臺職遞差,本職仍任。出傳敎鳳漢曰,前郡守金魯,自是善治之人,而除朝辭赴任,故延命次上來云,臣旣有所聞,故敢達矣。上曰,今聞相臣所奏,朔寧前郡守金魯,事件異焉,特爲敍用,日後待窠,卽爲懸註調用。出傳敎鳳漢曰,內贍官員,一依戶曹前例爲之云矣。上曰,內贍直長成光默,再昨欲爲下問而置之,今聞事件果然,特爲分揀。出傳敎鳳漢曰,此時守令,不可不卽送。上曰,誰也?鳳漢曰,順安·長湍也。上曰,長湍府使尹珖,順安縣令閔恒烈,民事方殷,其令當日辭朝入侍。出傳敎景行承命出去,與珖·恒烈進伏。鳳漢曰,李秉鼎頃日逐出處分時,後有投畀之命。言未畢,上曰,此事予當笑而處分矣。鳳漢曰,又有如此者,任希敎·李正吾·沈頤之是也。上曰,李秉鼎前後處分,特李昌壽之子,故其欲玉成,當今非徒侍從,在於命逐之中,父子間,闕昏定久矣。任希敎予知其過,沈頤之此正方長不折者,況李正吾,混被其中,予常可矜,前者下敎,一竝分揀。出傳敎尙喆曰,被罪者,旣皆參宴,臣有仰達者矣。上曰,誰也?尙喆曰,李瀰,而李奎緯旣以昏迷失對爲言,則今無撕捱之端也。上曰,孟浪曾已知之,故前後申飭,而撕捱太過,今聞所奏,乃覺李奎緯自服此堂,予聞今則正若皮不存,其在分義,豈可復事撕捱?況以故相李㙫之孫,故判書李周鎭之子,厥兄尙在嶺營,渠獨在京,尤焉敢撕捱?工曹參議李瀰,卽爲牌招察任。出傳敎上曰,今番無當窠而然,旣有右職調用之命,司䆃僉正尹東晢,日後待窠,依承傳調用。出傳敎上曰,予意爲都民,其欲過宴,領相旣下敎,摠戎使金時默,復授前職,口傳付軍職,卽爲牌招,仍授前密符。出傳敎樂任曰,臣以蒙騃賤品,濫竊科甲,過被洪造,遽叨薇垣,恧蹙驚惶,靡所容措,淸朝耳目之選,爲任甚重,有非如臣巽懦新進,所可承當,而且區區私義尤有所難冒者,蓋廟堂臺閣凡於朝廷是非,時事得失,曰可曰否,勢多相礙,故時任大臣家子弟之居臺職者,必辭乃已,公議然也,古例然也。前輩已行之事,固不必遠引,雖以臣家言之,臣父方在首相,故臣叔臣兄,屢除臺銜,輒皆引義而蒙遞。今臣自處,旣無異同,則虛縻泯默,亦極惶悚,玆敢登筵自列,請命遞斥臣職。上曰,勿辭。左副承旨李在簡曰,正言洪樂任,再啓煩瀆,退待物論矣。上曰,知道。出擧條聖圭曰,從前引嫌,亦有其例,今玆援據,不無所執,請正言洪樂任遞差。上曰,依啓。出擧條措辭見上上曰,臺臣處分時,予有商量,一體捧傳旨,其中不爲行公之人,一竝分揀。出傳敎上曰,今日敍用中,應參宴禮人,竝口傳付軍職。出榻敎上命尹珖·閔恒烈進前,誦七事,宣諭別諭後退出,上命在簡,讀諸道狀啓,鳳漢曰,囹圄若有時推,則似當有處分之道矣。上曰,金吾時囚罪人,一竝放送。出傳敎上曰,頃者已諭,大禮在近,而顧囹圄中,豈不矜惻?金吾秋曹囚徒,卽爲取來,予當放釋,而王者視民,豈云京外?令秋曹卽爲分付八道兩都,雖有先後,令到日,輕囚卽爲放送以聞。出傳敎上曰,再昨以國婚時,凡諸自內人接待,綿布代行事下敎,伊後思之,若此立廛之人,其可休息,白木廛之人,亦何支撑,王者視民,宜一也。且思之,非特一二人往來,凡於大婚時,內外差備,其皆面幣,其數將至千億,以國婚弊吾民,豈王者之道乎?此後非徒國婚,凡諸等事,何論細綿?此等受幣之人,勿論內外,繩以重律事,嚴飭施行,因此欲飭而猶默者,曾聞豐原所奏,自燕回謂予曰,譯院通事,於進排燕貿,至無欲生之意云。猶默者,不禁細瑣之意,而靜而思之,循例面幣,渠何苦哉,而一人徵索,百人效之,一物進退,侵漁百辱,何能支堪?燕貿進排,在近嚴飭,掖庭署宜捧者外,憑藉侵漁者,隨現除名事,嚴飭。出傳敎備堂先退,上曰,儒臣持貞觀政要入侍。出榻敎遠承命出來,與副校理趙宗鉉,副修撰洪相簡進伏。上命上番讀之,宗鉉讀畢,上命下番讀之,又命承史,以次輪讀,讀訖,上曰,注書誰也?在簡曰,李遠也。上曰,貌似其祖也。諸臣以次退出。
己丑二月二十三日午時,上御集慶堂。藥房入診入侍時,都提調金致仁,提調李思觀,副提調鄭彦忠,假注書尹在醇,記事官李師濂·兪岳柱,醫官許礈·李以楷·鄭允協·金季良·鄭允說·許溫·李長周,以次進伏訖。致仁曰,雨來而日氣陰濕,夜間聖候,若何?上曰,一樣矣,雨或止耶?致仁曰,預來好矣,寢睡·水刺之節,何如?上曰,亦一樣矣。進湯劑,致仁敢請診候,上曰,依。礈曰,脈候左右三部,度數調均,滑體亦好矣。允協等曰,脈候左右三部,度數調均,滑體一樣矣。上曰,藥房提調,持湯劑更爲入侍。出下敎致仁曰,醫官吳道炯,旣遞外職,依例還屬本院,口傳付軍職,冠帶常仕,何如?上曰,依爲之。出擧條再進湯劑,致仁曰,二十五日二十六日,一依丙戌年例,只口傳問安,湯劑則停止乎?上曰,依。請臣以次退出。
上在慶熙宮。停常參·經筵。
仁宣王后忌辰。
藥房都提調臣金致仁,提調臣李思觀,副提調臣鄭彦忠啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。明將行禮,卿等之心雖喜,予心何抑?五年中三受禮,是豈予心,心憧憧,氣何諭乎?
中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍,茶先入之。
又下敎曰,於領相若何,洪樂仁備堂差下,其令參宴。
兵曹口傳政事,副司直洪樂仁。
兵曹口傳政事,副司直金應淳,副司果徐有寧。
以承傳色,口傳下敎曰,因此予心憧憧,欲見許燧而受宴乎?今日入診停。
又下敎曰,聞今日下敎,政院其若逡巡,其有舟梁十年之意乎?政院知悉。
備忘記,受宴在明,此心倍,嗚呼,今夜懿昭阿寶,撤宵夢見,我孫之心,伊後覺然,其於習日,予意若此,況正日乎?二十六日卽英陵傳香之日也,世豈有祖孫若予者乎?我孫之見夢日,是爲祖玉成,明日當兼行內外宴,依此擧行,受爵宰臣於外,仍受內爵,古豈有之,誠豈偶然?其令朝臣知悉。
備忘記,今已蕩償後,雖有一錢一粟,其若負者,予何受宴?申飭,皆無後以奏。
備忘記,爲受香而停習儀,當祗迎而受其宴,豈曰英陵有孫,亦豈曰爲先忱誠?明日兼行下敎,質諸聖賢無疑,兼行下敎,仰籲昔年爲無憾,其若苶不受,其令中外知悉,其雖稱賀,人孰何焉?仍令中外知悉。
以承傳色,口傳下敎曰,明日初嚴,以卯初初刻爲之,前單子勿施。
又下敎曰,以兼行事,大臣·諸臣,如有求對者,政院初勿以稟。
又下敎曰,過宴後,呈辭章奏必紛紜,若有捧入承旨,當嶺沿投畀。
備忘記,昔年記事,敎於嬰兒,人或過也,而七十六歲之君,往牒豈有?今日洞開囹圄之後,當遵古事,其令知悉,不然,予當何顔臨殿,卽爲擧行。
傳于韓必壽曰,今日下敎,奉承然後,明日當臨殿矣。
鄭彦忠啓曰,時原大臣,進宴廳堂上,檢擧提調,有稟達事,來詣請對矣。
以承傳色,口傳下敎曰,爲先爲宗國,時刻,以寅正三刻擧行。
又下敎曰,此下敎之後,大臣求對不知,政院知悉。
又下敎曰,中官皆好之,皆記過,延和門待令。
備忘記,今日朝臣,與中官無異,可勝寒心,韓聖揆·申德龍延和門外,各決棍十度。
以承傳色,口傳下敎曰,二十六日二十八日,當爲香祗迎,政院知悉儀註置之。
傳于韓必壽曰,奉審承旨入侍。
又下敎曰,今日無心,旣知之,奉審承旨退去。
又下敎曰,何時下敎,而監造官擧行遲緩,以此心欲行宴乎?此後如此,則次知中官及三寺郞廳當充軍,三寺郞廳,發牌立庭,分付。
又下敎曰,問之則今始爲之云,若朝鮮臣子,則豈如是乎?今日此宴,予豈樂爲,其若不勤,當該中官與官員充軍,下吏爲奴,以此分付。
傳于李漢豐曰,下敎之後,明日若有未及之事,則當該中官檢擧提調當記過,以此分付。
傳于韓必壽曰,明日宴禮,松節茶若和水以入,則行首掌務官,當用軍律,勿出朝報,只分付藥房。
又傳曰,進宴後予知之,俄已嶺㳂下敎於承旨,而如是呈辭疏章來呈之下人,則政院三日懸之。
備忘記,羲經上經有乾坤,下經有咸恒,今日此禮,乃爲舟梁而有所重,有下敎,則今日求對,譏下敎譏盛宴,其若此,宴禮將停,政院知悉。
傳于韓必壽曰,大臣若求對,則進宴當停,豈可如是,不知其君乎?
傳于李在簡曰,中官爲大臣揚揚,記過,延和門外待令。
以承傳色,口傳下敎曰,此宴爲君而行乎,何如是困之乎?求對捧入承旨遞差。
傳于李漢豐曰,司謁徐興進,決棍五度。
又傳曰,中官申德龍·金完碩·韓聖揆,決棍五度。
以承傳色,口傳下敎曰,承旨遞差,特爲分揀。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
以承傳色,口傳下敎曰,今番進宴時應賞人,依丙戌年例,書啓捧入。
傳于李漢豐曰,明日耆老宴中,八十以上及七十以上人幾許乎?都數知入。
韓必壽,以進宴廳言啓曰,弘文館副修撰金觀柱,今本職肅拜矣,一體參宴之意,敢啓。傳曰,知道。
己丑二月二十五日卯時,上御崇政殿。進宴入侍時,行都承旨鄭彦忠,左承旨金龜柱,右承旨韓必壽,左副承旨李在簡,右副承旨李漢豐,同副承旨崔台衡,假注書尹在醇·李遠,事變假注書金景行,記事官李師濂·兪岳柱,領議政洪鳳漢,領府事金相福,判府事金致仁,左議政金陽澤,判府事韓翼謩,右議政金尙喆,判府事李昌誼,領敦寧金漢耉,知中樞府事李益炡,奉朝賀洪啓禧,知中樞府事南泰齊,行副司直申晦,判敦寧府事李昌壽,奉朝賀南有容,行戶曹判書趙雲逵,行禮曹判書具允明,左參贊尹鳳五,行副司直沈鏽·李思觀·沈星鎭,奉朝賀金尙翼,行大司憲南泰會,行副司直金始煐,知中樞府事李吉輔,行副司直李光溥·李之億,判尹鄭弘淳,行副司直趙明鼎,知敦寧府事趙暾,吏曹判書韓光會,行副司直安允行,刑曹判書黃景源,兵曹判書洪麟漢,行副司直金時默·鄭汝稷,行副護軍具善復,左尹李惟秀,行副護軍李章吾,行副司直李應協·李潤成,完恩君李殷春,右尹徐命臣,開城留守元仁孫,行副司直徐命膺·鄭光漢,行大司成趙曮,淸川君金鍾正,副提學鄭存謙,京畿監司金華鎭,工曹參判李潭,江華留守鄭尙淳,禮曹參判兪漢蕭,吏曹參判閔百興,兵曹參判李福源,行副司直洪樂仁·金應淳,禮曹參判趙榮順,工曹參議李瀰,敦寧都正李海重,吏曹參議權噵,兵曹參議李得培,敦寧都正李瀁,大司諫李聖圭,刑曹參議柳思欽,戶曹參議趙榮曾,兵曹參知朴弼逵,輔德朴志源,應敎金載順,兼輔德尹養厚,副應敎徐浩修,兼弼善申光履,兼文學金鍾秀,弼善洪龍漢,副校理李致中,校理鄭昌順·洪樂信,兼司書安聖彬,文學洪相聖,說書兪漢謹,奉敎金致九,待敎柳德申,檢閱李德師,海運君槤,錦城尉朴明源,永城尉申光綏,鶴城君楡,全恩君墩,咸溪君櫄,昌城尉黃仁點,花平君橃,慶興君栴,恩彦君䄄,恩信君禛,安川君烓,安豐君,光興君橏,樂林君埏,綾城尉具敏和,光恩副尉金斗性,興恩副尉鄭在和,河南君垙,新溪君㮩,茂林君塘,靈川君壄,銀溪君楔,河淸君壕,安恩君,安昌君燝,唐恩僉尉洪益惇,行副司直李重祜·金孝大·全春君堦·原溪君,工曹判書金尙重,安春君,西淸君煋·密春君焌,副管具秉勳·許瑬,戶曹參判鄭厚謙,五衛將李普祥·申鏶,行副司直金器大,副司果尹東晢·李永培,英陵參奉尹光心,副司果徐仁修·徐有祜·徐有寧·徐日輔·李明吾,慶尙監司金漢耆,副司勇金漢老,長寧殿參奉金麟柱,副司果金頤柱,副司勇朴紭壽,宗廟署直長申在善,副司勇金魯永,掌樂僉正宋翼彦,戶曹佐郞李敬倫,禮曹佐郞李濟萬,內贍直長成光默,內資奉事柳凝之,禮賓奉事金宅東,司饔奉事尹顯基,繕工監役任㻐,左通禮南玄老,右通禮李世演,相禮韓宗濟,掌樂正金用謙,引儀洪駿漢,禮曹正郞李運永,尙衣主簿尹耆東,司僕主簿金思穆,廣興主簿申光藴,漢城主簿李琜,翊衛金尙厚·李潚,司禦朴師都·李守鎭,翊贊李商進·尹心協,衛率趙德章·金相定,副率李述源·韓用和,侍直李耉永·宋瑋明,洗馬趙潞鎭·李琜,兵曹正郞韓民敎·尹光禮·李溎·閔潤洙,佐郞趙亨謙·崔宗謙·李翼運,都摠經歷吳載熙·林永老,尙瑞直長洪善養,副直長趙鎭容,承文副正字成彦檝·宋樂,宣傳官閔範洙·李元萬·李潤春,濟用判官申光勉,儀賓都事李學源,贊儀李行源,掌儀金守儉,引儀許溵,兼引儀申·李挺民·李惟銓·吳載漢·金最儉·李喜孫,假引儀崔慶鎭·金載逵·金興大·閔憲·李滾·金彦國,通津府使方泰輿,前郡守許礈·李以楷·鄭允協,前縣令金履固·慶絢,麻田郡守金季良,僉知鄭允說,前僉使柳光翼·金鼎新,內醫院判官安世淵,掌務官崔宗衡·金致儉,內醫院奉事方泰智,以次侍立。上具翼善冠·衮龍袍,乘輿出資政門,軒架樂作,上詣東月臺住輿,命進右承旨,問寧陵奉審事。必壽曰,皆無頉矣。上仍御正殿,進饌訖,藥師二人,唱御題樂章,王世孫進爵,致詞官代致詞訖,王世孫就位四拜訖,鳳漢進爵,致詞官代致詞訖,鳳漢就次四拜,王世孫以下參宴諸臣,三叩頭山呼四拜,王世孫就殿內後,進花官進花。上曰,行杯,申飭。上曰,茶則松節用之,而三寺酒檢擧提調,持來嘗之,可也。上曰,內三廳陞階食之,守門將下階食之,果然否。上曰,禁軍七百,與樂工同食乎?上曰,依唱榜例則似遲,撒花行杯同爲之。上命進宣傳官二員問名,上曰,汝往東西階上,見禁軍扈衛軍官有廳軍官,賜饌何如來奏。上曰,何能各床?對曰,非各床,餠與肉三物矣。進第二爵·第三爵·第四爵·第五爵·第六爵·第七爵·第八爵·第九爵畢,上曰,前例則舞童各皆入之後,處容次之,而今番此舞童後,處容卽入事,分付。樂師仍奏鄕唐樂處容舞,樂止。上曰,噫,今者此宴,予豈樂受?追憶昔年,此心隕墜,顧諸諸道,吁嗟,元元,方在賑濟之中,而嗚呼,近八之君,若是太康,此心何抑?玆以下敎八道,飢民其皆賴便然後,今日下箸之饌,庶可下脧,今將宴畢,以祝有年三字,頌八道元元。出傳敎必壽曰,今日旣兼內外宴,老人宴,明日進定乎?上曰,庶民耆老宴,明日爲之。出榻敎諸大臣進伏,上曰,卿等應飾喜,而於予還爲不樂矣。鳳漢曰,一國臣庶,莫不欣忭,願勿爲如此下敎。鳳漢曰,勞動之餘,聖候若何?上曰,一樣矣。上曰,卿等退待賓廳,食賜饌,知內宴消息而去。上還入大內,諸臣以次退出。
上在慶熙宮。停常參·經筵。
藥房都提調臣金致仁,提調臣李思觀,副提調臣鄭彦忠啓曰,日氣和朗,宴禮順成,景福滋至,擧國同歡,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,王世孫陪宴之餘,氣候,亦何如?臣等,不任區區憂慮,敢來問安,竝此仰稟。答曰,知道。憶昨年藏樂時,今年此禮,誠是料表,憶己卯奏殿時,今爲一回甲,誠是料表,習儀其日僅行,因過正日,誠是料表,朝者微雨,心切寒心,幸而開朗,誠是料表,以此用心,兩宴同行,誠是料表,以予之氣,將若至何?其猶少勝,誠是料表,昔漢光武自謂而有志者事竟成,而今予則何有志而竟成乎?誠是異事,誠是異事,於予誠太康,於予誠太康,諸臣雖喜,予則心墜,況五年之內三受宴,今則一日之內再受,雖免造物,只自懍惕,吾民受之賑恤,其君若是豐侈,顧瞻元元,冞切憧憧,然其雖受宴,只聞贊拜,只聞樂歌,自恧苟且,自恧苟且。予與內殿一樣,惠嬪·世孫與嬪,亦一樣矣。中宮殿·惠嬪宮,藥房口傳問安。答曰,知道。
進宴翌日,大殿·中宮殿·惠嬪宮·世孫嬪宮,政院·玉堂口傳問安。答曰,知道。大殿·中宮殿,朝廷二品以上單子問安。答曰,知道。
以承傳色,口傳下敎曰,茶先入之,下敎時入侍。
備忘記,傳于金龜柱曰,甲子以後,於予宴若鐵甕,五年之內三受,昨日則兩受,古往今來,豈有是禮?同班衣欲獻壽,暮雲猶漠,昨日此禮,慈聖雖俯瞰,予何知乎?其中自內,昔年此宴之人皆在,而其中有七十六歲者,漢文旣云,令該曹米二十石,入于內殿,其令代肉而食焉。
以承傳色,口傳下敎曰,鳳頭別監李允芳,昨日有功,此後兼司僕有闕,依承傳直差。
備忘記,傳于李在簡曰,今日隆武堂,文臣候箭貫革一巡,內乘軍職內三廳武兼,當柳葉箭一巡試射,試官騎判訓將禁將入直騎郞入直摠郞,以該房承旨入侍,侍衛亦以入直入侍,武臣戎服,待下敎只入正時。
傳于韓必壽曰,雖殿座相値,禮曹所爲之事爲之。
韓必壽,以禮曹言啓曰,宣陵兩陵上,靖陵陵上石物塗灰有頉處,今二月二十九日修改事,啓下矣。兩陵同奉一局之內,本曹堂上郞廳,依例兼進,以除廚傳之弊,何如?傳曰,允。
又以禮曹言啓曰,健元陵陵上,穆陵三陵上,崇陵兩陵上石物塗灰有頉處,今二月二十九日修改事,啓下矣。三陵同奉一局之內,本曹堂上郞廳,依例兼進,以除廚傳之弊,何如?傳曰,允。
又以禮曹言啓曰,光陵兩陵上,泰陵陵上,康陵兩陵上石物塗灰有頉處,今二月二十九日修改事,啓下矣。三陵相距不遠,本曹堂上郞廳,依例兼進,以除廚傳之弊,何如?傳曰,允。又以進宴廳言啓曰,今此進宴時,宰臣以下入參人員及內外三黨四寸親,依聖敎別單書入,而不陞殿者,亦依前例,一體書入之意,敢啓。傳曰,知道。
香祗迎罷後,政院·玉堂·藥房口傳問安。答曰,知道。
崔台衡,以禮曹言啓曰,進宴之禮,今已設行,京上妓生罷送之意,分付該院,何如?傳曰,允。
李在簡,以都摠府言啓曰,今日入直內三廳,武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
李漢豐,以刑曹言啓曰,洞開囹圄事,令下矣,依傳敎,典獄署時囚罪人三十三名,一倂放送後,洞開獄門之意,敢啓。休紙還下
又以左邊捕盜廳言啓曰,本廳所囚罪人權潤平·王貴贊·李雲齊·盧應年·崔一倜·皇甫來·朴漢水等罪犯,與輕囚有異,今此傳敎之下,不可一刻留滯,一倂放送之意,敢啓。休紙還下
傳于李在簡曰,來詣入正時。
己丑二月二十六日辰時,上詣延和門外。香祗迎入侍時,行都承旨鄭彦忠,左承旨金龜柱,右承旨韓必壽,左副承旨李在簡,右副承旨李漢豐,同副承旨崔台衡,假注書尹在醇·李遠,記事官李師濂·兪岳柱,以次侍立。上具翼善冠·衮龍袍,乘輿出通陽門,詣延和門外降輿,就板位祗迎後,仍詣司饔院。上曰,時原任大臣入侍。出榻敎藥房都提調金致仁,提調李思觀,領議政洪鳳漢,領府事金相福,左議政金陽澤,判府事韓翼謩,右議政金尙喆,判府事李昌誼進伏。致仁曰,夜間,聖體若何?寢睡·水刺之節,亦何如?日氣好,大禮順成,幸矣。上曰,氣小勝矣。鳳漢曰,舟梁十年之敎,於群下之心自別也。上曰,老而無意,故有是敎,便是回婚禮矣。致仁曰,回婚之敎,尤爲慶幸矣。鳳漢曰,王世孫氣候,何如?上曰,渠則爲好矣。鳳漢曰,含笑入門矣,內宴雖未入覩,自外想像,則景福川至矣,再昨求對,或慮日力之不足矣,果有餘矣。上曰,今日亦可行之乎?鳳漢曰,以慶則日日宴亦可矣。進湯劑,上進御。致仁曰,臣等之心,猶不若兩日行之矣。上曰,苦哉,明年又欲請之乎?致仁曰,明年卽庚寅,昔年行宴之歲也。上曰,昨日雨卽晴,天以余爲老給由矣。僉曰,天所賜。翼謩曰,聖人樂以天下,順物之情,大小事,一從和泰好矣。上曰,此大臣,又爲如此說也,近日松節,如冷水矣。鳳漢曰,昨日連下珍羞,故請於都提,盡醉而歸矣。陽澤曰,昨日異於他日,故群情自然同樂矣。上曰,韓判府亦飮乎?鳳漢曰,都提力勸,故飮之矣。翼謩曰,素不知飮,而連飮數杯矣。上曰,予則不多飮也,大臣七人乎?提調出去,松節入來,各勸予一杯,可也。鳳漢曰,臣等得沾餘瀝則幸矣。上曰,多入之,竝與承旨飮之,親蠶,國朝有之,而回婚則萬古所無也。鳳漢曰,韓判府旣以陳達,而聖心和泰,則慰億萬蒼生之望也。上曰,予不知樂也。上曰,禮房承旨,齊陵·厚陵奉審以來。出榻敎翼謩曰,可樂者,樂之可也。陽澤曰,日日欣忭,頌祝之時也。上曰,庚寅必請矣。鳳漢曰,左相有不自安者,其孫金斗恒,因特敎除職,方爲部官,而以下隷直治事,見過於政院,此不過年少生疎之致,僚相則以其謹愼家規,必欲請其飭責,而亦不敢自仰達,臣意則以公而宜守其體統,以私而宜遂其美意,金斗恒拿問勘處,何如?上曰,纔過大禮,置之。左副承旨李在簡曰,事雖微細,而有關體統,故本院方欲陳達而未及矣。上曰,事體則然矣,而特爲分揀,可也。出擧條茶至,鳳漢擧酌上壽曰,敬伸昨日餘祝,此萬萬壽也。諸大臣以次獻壽,上曰,三次宴也。相福曰,惟願聖心和泰也。鳳漢曰,國舅在外矣。上曰,國舅·都尉入侍。出榻敎領敦寧金漢耉,錦城慰朴明源,永城尉申光綏,昌城尉黃仁點,綾城尉具敏和,光恩副尉金斗性,興恩副尉鄭在和,唐恩僉尉洪益惇進伏,次至翼謩進杯曰,領相旣有奏,敢進億萬歲杯,以和樂聖心焉,此乃太和湯也。僉曰,心和則氣和,天地之和應矣,惟望聖心不煩惱也。漢耉進觴,上笑曰,丈人獻壽矣。諸都尉以次進觴,上仍命騎判及諸承旨上壽,麟漢及彦忠等,以次進觴。上仍命諸大臣輪飮曰,今日卽後宴,殆同後庭試也,雖醉倒前席,不以爲咎矣。仍親執杯,遍賜諸大臣及承旨,或二次或三次。相福曰,古人云,侍宴旣過三酌喧嘩,竊恐非儀,乞勿過賜也。上曰,聞卿飮則有言,言則直言矣。仍命賜摠管具秉勳許瑬飮,又命賜參知朴弼逵飮,又命斗性曰,勸飮妻外祖。鳳漢曰,損福之事也。上曰,卿則如此,而每每困予乎?領相似不醉,興恩又爲之。鳳漢曰,不但興恩,又有唐恩也。上曰,韓判府每困予,故又賜一杯,予貴卿矣。翼謩曰,矧敢多又。致仁曰,心和則氣和,雖或有激惱之事,勿用聖慮好矣,可怒在彼,如此萬事太平矣。翼謩曰,酒後之言,亦有可觀,聖心和泰,則一國太平矣。上曰,提調持湯劑,更爲入侍。出榻敎再進湯劑,上進御。相福曰,聖上之進,御松節,非爲其味,爲其益於聖候也,小則調和氣血,過則其害甚大,伏願戒之。鳳漢曰,今日必許盡醉焉。相福曰,領相失言矣,臣下方戒君上,而何敢先自過醉乎?上曰,領府之言是也,前日韓判府,嘗有所勉矣。仍命相福·翼謩進前,各賜一杯曰,嘉言之賞也。翼謩曰,下言曲許,極爲感幸矣。鳳漢曰,領府之言,不欲使殿下多進松節,故使臣等勿多飮也。致仁曰,領府之言極是。台衡曰,刑判黃景源待令矣。上曰,何事。鳳漢曰,日昨洞開囹圄之傳敎,實仰如傷之聖德,一律所關罪人,似不當混同擧論,故敢達矣。上曰,然矣。出擧條上曰,一律罪人,竝還囚。出榻敎上曰,試官騎判代,守禦使爲之。出榻敎上還入大內,諸臣以次退出。
己丑二月二十六日午時,上御隆武堂。親臨文臣內乘軍職,內三廳武兼試射入侍時,試官行副司直李思觀,行副護軍具善復·李章吾,兵曹佐郞李翼運,都摠都事白東毅·金樂豐,左副承旨李在簡,假注書尹在醇·李遠,記事官李師濂·兪岳柱,以次進伏訖。上曰,宰樞執鼓。仍命試官謝恩,上曰,內三廳若有闕者,拔之試記。上曰,文臣多矣。在簡曰,春坊·玉堂竝入,故多矣。上曰,除尺量貫五邊三。上曰,射法如戲,申飭。上曰,摠府入直堂上亦射矣。上曰,在院承旨入侍,承史竝擧案入射。上命訓將李章吾耦射,章吾先一中,上亦一中。上曰,中乎?僉曰,然矣,至五矢,上又中。上曰,異哉。還御帳殿,上曰,諸承旨入侍。出榻敎遠承命出來,與左承旨金龜柱進伏。上命龜柱曰,同與耦射。龜柱曰,雖重臣,尙不敢爲耦,臣以小官,安敢乎?上曰,無傷也,爾從西貫革。龜柱曰,猶不敢。上曰,予盡射後應射乎?龜柱曰,然則謹奉命。上乃發矢貫中,上射畢還御,顧謂龜柱曰,中不中無論亦好矣,爾則不中禮以進。上謂章吾曰,卿亦一中,可進龍頭鳳尾。上謂善復曰,卿則曩時不參,今可有禮。上曰,曾前大射禮時,予得累中,今亦偶中,異哉。善復曰,癸亥大射時,臣亦倍從,仰瞻御矢之累中矣,今又矢力如是,慶幸矣。射員射旣畢,龜柱先退,上命讀平兵左峴設關狀及海伯賑民狀,上命藥房提調思觀曰,禮物入來時,茶亦同入。俄而禮物及茶進來,上命三將及左副進觴,思觀·善復·章吾及在簡各進觴。上進御曰,味勝於朝矣。仍賜思觀·善復·章吾飮,又賜在簡飮曰,思爾叔也。又賜一杯曰,代左承旨飮,又賜具秉勳·許瑬飮,又賜史官飮。至遠,上曰,一杯則以爾飮,一杯則以爾祖飮。上曰,李遠之祖賢矣。又賜一杯曰,以爾從祖飮,予同甲矣。仍賜入侍諸臣內饍,又以進御所餘禮物賜之,使之飽食曰,旣醉以酒,旣飽以德,今日之事,可謂貴乎?僉曰,樂矣貴矣。上曰,玉堂無不來者乎?在簡曰,方欲稟而未及矣,徐浩修·金觀柱,有情勢未到矣。上曰,副應敎徐浩修,修撰金觀柱,文兼作窠除授,其令帳殿謝恩。出傳敎上曰,禮判入侍。出榻敎遠承命出來,與具允明進伏。上曰,耆民盡饋而何時罷乎?允明曰,庶民宴禮,例有郞官領之矣。聞今日頗殽雜末,或有不得食者云矣。上曰,禮判率耆民,明日來待。出榻敎允明先退,退錚後頒賞,諸臣以次退出。
上在慶熙宮。停常參,只晝講。
辰時,日暈。未時,日暈。申時酉時,日有兩珥。
藥房都提調臣金致仁,提調臣李思觀,副提調臣鄭彦忠啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,今日晝講爲之,時刻午正三刻,依前以小學題辭爲之。
又下敎曰,禮判,晝講同爲入侍。
又下敎曰,內局,晝講同爲入侍。
又下敎曰,晝講,原任入侍,乃是前例,都提調同爲入侍,入侍單子,先爲入之。
傳于鄭彦忠曰,晝講後,耆杜諸臣中,當入之人,皆入侍。
鄭彦忠,以禮曹言啓曰,健元陵·光陵·宣陵·靖陵·泰陵·康陵·穆陵·崇陵陵上石物塗灰有頉處,今二月二十九日修改事,啓下矣。本曹三堂上,明日辭朝,當爲分進,而參議金致讓在外未肅拜,今無推移進去之員,令政院卽爲稟旨變通,何如?傳曰,參議許遞,其代,卽爲口傳擧行。
吏曹口傳政事,以洪趾海爲禮曹參議。
崔台衡,以吏曹言啓曰,今此各陵殿寒食祭獻官,實病公故外,他無推移之路,刑官依前例,通融塡差之意,敢啓。傳曰,知道。
又以吏曹言啓曰,今此各陵殿寒食祭獻官·典祀官·兼大祝,時無職名人員,令該曹口傳付軍職,何如?傳曰,允。
兵曹口傳政事,副司果李命勳·徐有寧·鄭文柱·金養心·李弘濟·宋濟魯·李世奭·洪彦喆·李東遇·吳鉉胄·李思祚·宋霮·李師曾·林鼎遠·姜游·李東顯·李趾承·金觀柱。
以承傳色,口傳下敎曰,金孝大·李惟秀,獻官換差。勿出朝報,只分付吏曹。
李漢豐,以司僕寺內乘,以一二提調意啓曰,兼內乘沈義希,身病甚重,勢難供職,今姑改差,其代,卽令該曹口傳差出,以爲推移入直之地,何如?傳曰,允。
兵曹口傳政事,以閔惠洙爲兼內乘。
李在簡,以兵曹言啓曰,兼司僕將權伋,羽林衛將鄭趾新,病難供職,俱爲呈狀乞遞,宿衛輪番之任,不可久曠,竝今姑改差,何如?傳曰,允。
又以兵曹言啓曰,新除授幕嶺萬戶鄭敏猷,歷辭之際,落馬重傷,時月之內,萬無屈伸登途之望,呈狀乞遞,不可等待其差復,依例準期不敍,何如?傳曰,允。
崔台衡,以賑恤廳言啓曰,因傳敎,宣傳官領付流丐七名,饋飯後放送之意,敢啓。傳曰,知道。
以承傳色,口傳下敎曰,次對進定於明日,李漢豐啓曰,明日次對,兩司當爲進參,除在外外,不爲行公人員,竝待開門牌招,以爲推移入侍之地,何如?傳曰,允。
全羅監司金相翊狀啓,三月朔石首魚,節候尙早,限內不得封進,惶恐待罪事,傳于崔台衡曰,勿待罪事,回諭。
執義李敬玉疏曰,伏以卽伏見俄下傳敎,則有洞開囹圄之命,此固出於我聖上好同慶之德意,而其中有御寶僞造及殺越人命,造銀僞牌等重囚,至於三十餘名之多,不論其罪犯之輕重,一倂放釋,其在嚴邦憲而杜後弊,決不當如是也,伏乞亟收成命,以重王章,千萬幸甚,臣無任激切屛營之至。答曰,省疏具悉。業已下敎矣。
下直,寧邊府使李觀祥,麻田郡守金季良。
己丑二月二十七日午時,上御集慶堂。藥房入診入侍時,都提調金致仁,提調李思觀,副提調鄭彦忠,假注書尹在醇,記事官李師濂·兪岳柱,醫官許礈·李以楷·慶絢·鄭允協·金季良·柳光翼·鄭允說·李翊臣,以次進伏訖。致仁曰,夜間聖候,若何?上曰,一樣矣。致仁曰,寢睡·水刺之節,何如?上曰,亦一樣矣。進湯劑,致仁曰,敢請診候。上曰,置之。上曰,藥房提調,持湯劑更爲入侍。出下敎上謂思觀曰,俄有賜饌者矣,卿及副提調食之耶?思觀曰,食之矣。上曰,副提調年幾何?彦忠曰,六十四矣。再進湯劑,上曰,卿等則食饌,而勸予苦藥矣。諸臣以次退出。
己丑二月二十七日午時,上御集慶堂。晝講,判府事金致仁,特進官具允明,知經筵黃景源,參贊官金龜柱,侍讀官金載順,檢討官金器大,武臣具秉勳,假注書李遠,記事官李師濂·兪岳柱,以次進伏訖。上曰,予先誦題辭,諸臣以次讀之,上乃誦訖,命儒臣讀之,載順讀之,上問文義,載順曰,此文言小學,而亦言大學之敎,言性而及情,言性情而及盡性,爲聖爲愚,只在盡性·汨性之間矣,蓋衆人則牿其天性,故惟聖斯惻,有建學立師之敎,有小學·大學之序,明明德新民是也,大堯之明峻德,伊尹之覺後覺,正宜君師之所自勉,故臣以平章之化,惟聖斯惻之義,竊有望於殿下,上曰,予雖不衰,學問之工,初無可言,況今已衰,實無進就之望矣,又命下番讀之,問其文義,基大曰,灑掃應對,雖甚微細之事,推以至於修齊治平,則聖人爲學之工,可見由淺入深,由小至大矣,上曰,善哉,略而盡矣,俄者上番所奏,平章百姓之語,予無望焉,致仁曰,不必如是下敎,上下番所奏,誠是矣,堯·舜·衛武之年,亦多於殿下,而皆有治平之功,殿下何必不能自居也,願勅勵,以加聖工,上曰,予則實無望矣,仍命知經筵,講文義,景源曰,大臣及儒臣所奏,已盡之矣,明明赫然,罔有內外之言益好,聖上春秋雖高,政是加意學問之時也,願聖上益勉焉,上曰,言則好矣,而非予所堪當也,又命特進官講文義,允明曰,諸臣已言之矣,然人皆可以爲堯·舜,且寶算,非甚倦勤之時也,伏願益勉,上曰,卿等之言俱好,而顧予難行,又問參贊官,龜柱曰,文義則上下番·儒臣已盡之,臣無可達者,而第念詠歌舞蹈,思罔或逾之文,最甚可觀,蓋聖心和樂,則應事之際,發皆中節,若不樂則或不中節,至於近日拿入記過之擧,雖由一時之激惱,而實非禮使之道,則非所以思罔或逾之義也,再昨宴禮,今日講筵,燕安之中,不忘典學之工,臣不勝其欽仰,故敢以聖心和樂之說,復申大臣之餘奏,上曰,藥石,於予眞得惟允之體也,致仁曰,承旨之奏,斷斷愛君之誠,聖心若煩惱,則未及發皆中節矣,上曰,頂門上一針也,予固不逮,補闕宜矣,致仁曰,孝廟之敎曰,七情之中,惟怒難制,大哉王言也,臣以承宣之言爲得矣,載順曰,殿下以惟允之道,責於喉院,而臣則以爲初無可責於惟允之地者,尤好矣,上曰,果能如是,豈不善哉,基大曰,承旨之言好矣,此後則每事必以發皆中節爲念,是臣之望也,上曰,予非聖人,安能如是,龜柱曰,聖敎誠過矣,程子大賢也,猶有觀獵之事,顔子亞聖也,違仁於三月之後,人孰無過,改之爲貴,何必如是退托也,上曰,言甚切至,豈不體念,仍命先退經筵,致仁曰,聖體若何,水刺之節亦何如,上曰,昨日則果憊矣,致仁曰,昨見玉色,甚好矣,上曰,非予樂聞,老宜稱老,何常稱勝,致仁曰,聞昨貫中,可知臂氣不衰,何必玉音洪亮,臣等幸矣,上曰,藥房提調,持湯劑入侍。出榻敎都提調金致仁,提調李思觀進湯劑,上進御,上召問禮判曰,昨耆宴何如,允明曰,初則濟濟矣,末梢人多,不堪紛拏,故幾有闕食者云,上曰,耆柱諸臣入侍。出榻敎遠承命出來,與行知事李益炡·南泰齊,行副司直沈星鎭·金始煐·李光溥·李之億,知事李吉輔,行副司直安允行,工曹判書金尙重進伏,上命賜諸臣饍,上曰,此予太康也,致仁曰,在下爲榮,在上爲恩,何太康之有,上問耆宴日,上曰,今聞耆社諸臣,來月當耆社會宴云,依甲子年例賜樂。出傳敎耆臣退出,上召李之億曰,仰瞻予面,又敎曰,卿不知乎,之億曰,豈敢不知,上顧遠謂都提〈調〉曰,卿見密陽君乎?致仁曰,見之,上曰,其人碩大,今李遠亦大矣,致仁曰,然,上命承旨,讀諸道狀啓及丙戌宴後頒賞謄錄,上曰,今番進宴時,進爵宰臣領議政·領中樞·領敦寧,各鞍具馬一匹面給,錦城尉廐馬一匹面給,廚院都提擧廐馬一匹,一體面給,其餘進爵宰臣賜馬與進宴廳堂上郞廳監造官,進花承旨,次知廚院提調,中官以下,郞廳贊儀以下賞典,皆依丙戌年例擧行,典樂·算員·飯監以下等,亦依丙戌年施賞,而次知別監崔昌福·林尙楫·崔命祥·李大喜,竝書題除授,排設司鑰崔泰恒,別座除授,此中一人,雖兼數事,亦勿疊受。出傳敎上曰,禮房承旨,率諸耆民,來待于崇政殿東階。出榻敎龜柱曰,以呈辭章奏勿捧之敎,臣有所稟達事矣,上曰,今月二十四日呈告章奏勿捧下敎,勿施。出榻敎諸臣以次退出。
己丑二月二十七日申時,上御崇政殿東階,禮房承旨,率耆民入侍時,行都承旨鄭彦忠,假注書李遠,記事官李師濂·兪岳柱,以次進伏訖,上具翼善冠·衮龍袍,乘輿出資政門,詣東階,仍爲殿座。上曰,禮判率耆庶人入侍。允明率耆民進前,上曰,五部皆有之乎?允明曰,多少不一,各部有之。上曰,不能步者,使禁杖軍扶入,可也。上曰,述編已云,況一則追慕,一則興慨而然,予亦自知其過,今日晝講,參贊官金龜柱,文義之外,勉我闕遺,今覽貞觀政要,太宗之爲太宗,卽嘉直也,千縑百帛,其猶賞焉,況一令虎鹿,特賜虎皮一令,噫,此賞卽勉之意也。出傳敎上曰,左承旨金龜柱入侍,虎皮一令帳前親授。出榻敎龜柱謝恩後先退。上命耆庶,次次進前,奏其姓名年歲。上曰,丙子耆老科及庚子爲武藝別監者及爲丁酉溫科者,有戊申軍功者,皆別立一邊。上命鄭益周進前,使講其四祖。上曰,今日見汝異哉?益周曰,蒙國恩,已爲知中樞矣。上曰,奇哉,渠爲正卿之職,其子爲武兼宣傳官,快雪矣。仍命賜諸耆庶饍,上曰,老人爲一千二百云,一城之內,雖除兩班及婦女,其數若是夥然矣。命召龍虎營敎鍊官,使給細樂手於別立老人等處曰,汝等率此樂,往龍虎營,以賜饍盡歡而歸。耆庶先退。上問彦忠曰,卿前食賑粥然否?彦忠曰,是則無矣。上曰,公卿家子弟外,兩班之飢者何限?實則兩班最可憐也。上曰,藥房持湯劑,更爲入侍。出榻敎藥房都提調金致仁,提調李思觀進湯劑,上進御。都提調金致仁曰,俄間聖體若何?上曰,一樣矣。上命彦忠,讀各陵修改文及祭報府。上降椅而坐。上曰,吏禮房代房乎?彦忠曰,然。上曰,今日入直誰耶?彦忠曰,右副崔台衡也。上命讀執義李敬玉疏。上曰,一罪已還囚矣。上還入大內,諸臣以次退出。
上在慶熙宮。停常參·經筵。
自辰時至未時,日暈。
藥房都提調臣金致仁,提調臣李思觀,副提調臣鄭彦忠啓曰,昨日親臨月臺,召饋耆民,移時酬應,抵暮還內,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,茶先入之,待下敎入侍。
李在簡啓曰,大臣·備局堂上,依下敎來待矣。以承傳色,口傳下敎曰,祗迎後次對,當行於崇政殿,命入正時之時,次對一邊來詣。
傳于李在簡曰,嶺伯,次對同爲入侍。
香祗迎罷後,政院·玉堂·藥房口傳問安。答曰,知道。
以承傳色,口傳下敎曰,禮房承旨,馳詣太廟,進排官摘奸,左承旨詣毓祥宮,進排官摘奸以來,左副承旨詣永禧殿,進排官摘奸,來時詣儲慶宮,一體摘奸,請承傳色以奏。
備忘記,傳于鄭彦忠曰,今番此禮,何爲而然?今番造果次知金德九,排設次知延壽長,本殿承傳色金景浩·申宅夏,一倂加資。
備忘記,傳于崔台衡曰,幾年之內,其子爲廚院檢擧提調,可謂稀有,李益炡其宜加資,代其子李禹圭懸註,右職調用。
備忘記,傳于崔台衡曰,今番此禮,古牒豈有?況旣參今日祗迎,可謂異事,左右通禮加資,相禮準職除授,豈特今番大禮?南西奉審,其勤可尙,禮房承旨韓必壽,特爲加資。
備忘記,傳于崔台衡曰,已有前例,都承旨鄭彦忠,兵曹參判除授,前承旨金光國·洪錀,除授三院,副提調例兼,房順房。
備忘記,傳于崔台衡曰,前通禮南玄老·李世演,承旨除授,牌招察任,房順房,金光國·洪錀下敎置之。
以承傳色,口傳下敎曰,何時下敎,而牌去來若是遲耶?特召之下,焉敢若此?申飭闕門外來到後,卽爲以稟。
又下敎曰,昨日忘未下敎矣,金斗器卽金斗梁之兄,其姪曾入於宣政殿都監者,令龍虎營特給吹鼓。
又下敎曰,旣已加資,本賞置之,今日內口傳擧行。
又下敎曰,鳳頭人李允芳,此後事知有窠,首擬。
傳于李在簡曰,牌招承旨,來到開陽門外,卽爲留門啓請。
傳于李在簡曰,牌去來,使之催促矣,至今不入來,極爲駭然,當該承旨推考。
以承傳色,口傳下敎曰,何時下敎,而不知承旨所在處,今始稟之,當該承旨,爲先遞差,李世演承牌,仍留門催促。
傳于崔台衡曰,西小門留門,新除右副承旨,使之入來,卽爲謝恩。
全羅右水使李永輔啓本,耽羅貢人等,入送遲滯,惶恐待罪事。傳于崔台衡曰,勿待罪事,回諭。
領議政洪鳳漢箚子,伏以,日吉辰良,兩宴順成,山呼崗祝,百僚同慶,臣於伊日,戴花歸院,曁乃僚而更霑珍羞,皆君餘也。又於翌朝,聯珮趨禁,叨前席而復醉香醞,亦聖渥也。自念如臣無似,際史牒罕有之嘉會,紆人臣難得之至榮,中心感幸,曷有其極?大堯著欽明之德,高年克享,而今殿下有之,文王闡壽爲之化,多士以寧,而今殿下有之,今日臣工之所以匡輔勵翼,興起作成者,雖萬不及於土階靈臺之諸彦,若欲吾君爲堯爲文王之誠,豈下於古人哉?伏況我聖上,臨需雲之讌而存太康之戒,聽鍾鼓之音而輙推如傷之恩,有以仰得唐風之遺意,符姫家之至治,滿庭群下之蹈舞於法宴之末者,殆若覩蓂庭之瑞日,聞梧崗之鳴鳥,區區欣悅之忱,有如是焉,則我殿下之仰對天休,俯答群情者,亦豈不以堯·文王之所以行者,益加勉勵乎?一動靜而務存審度,一政令而輒加愼重,去其不如堯不如文王者,而必取其如堯如文王者,不咈民心,克合天理,則安安允恭,乃所以聖益聖也。亹亹不已,乃所以福益福也,惟殿下懋哉懋哉,履盛求助,明主之美德,遇慶進戒,人臣之常分。玆當歡忭之餘,略附䕤望之悃,微臣忠愛,庶蒙體諒,至於錫馬之命,實多惶愧之忱,手奉北斗之酌,口獻南山之祝者,寔爲臣身之至幸,有何微勞之可紀?格外恩賞,不宜冒受,亦願亟令收還,以安私心焉。取進止。答曰,省箚具悉卿懇。今者賞典,寔遵舊例,聞卿之箚,一何費乎?宴已太康,卿箚亦太康,雖然,箚中勉陳,於予藥石,昨日承宣爲施賞,卿箚又若此,不益勉焉,卿須安心勿辭領受焉。仍傳曰,遣史官傳諭。
領府事金相福箚子,伏以,宴禮,行於一日,慶抃極於群情,至於廚院賜對,異渥淡肌,千載嘉會,永言祈祝,臣昨伏奉傳敎,以臣猥忝進爵之列,有鞍馬面給之命矣。臣叨陪盛宴,幸伸嵩呼之忱,又進而至御座之前,擎獻壽樽之斟,此於微臣,榮幸極矣。乃反因是而徼恩,至蒙廐駟之殊錫,則歡欣之情,歸於愧惶,而賞賚之重,涉於輕䙝,雖其有例,不可已乎?玆敢短箚陳懇。伏乞亟寢成命,以安私心焉。取進止。答曰,省箚具悉卿懇。此乃舊典,卿須安心領受焉。仍傳曰,遣史官傳諭。
領敦寧金漢耉箚子,伏以,天佑宗枋,景福滋至,崗陵之壽,已躋八旬,舟梁之慶,已踰十年,日吉辰良,宴禮順成,又況乾坤合德,兩殿同臨,此非但國朝之所未有,抑亦往牒之所未聞八域含生,莫不鼓舞於壽域春臺之中,而臣之歡欣頌禱,有倍常品。仍念臣,幸際斯會,獲參末筵,手奉北海之觴,口獻南山之祝,在臣身榮幸極矣,而今承傳敎下者,有錫馬之典,亦及於臣,夫賞者,乃所以酬勞也,而勞無可紀,賞則誤下,私心惶蹙,當復如何?玆敢略入文字,仰陳巽辭之義。伏乞聖慈,俯垂諒察,收還成命,以重賞典,以安私分,不勝幸甚。取進止。答曰,省箚具悉卿懇。今番此禮,是誰之功?且有前例,卿須安心領受焉。仍傳曰,遣史官傳諭。
右議政金尙喆箚子,伏以,邦慶無前,法讌同日,擧國歡忭,孰不攢手,而至於廚院盛擧,尤是千古君臣所未聞,與覩未席,感惶罙切,此際伏見傳敎下者,上駟殊錫,混及臣身,臣誠瞠焉驚惑,莫省其何爲而有此也。今玆賞典,皆按往例,而如臣者,旣非進爵之人,又乏監膳之勞,則嚬笑之節,明主所惜,罔功之賞,古人攸譏,慶曠今古,聖意雖在於博施,恩出常格,私心有愧於冒受,敢入文字,仰瀆崇嚴。伏乞聖明,亟命收還,以重恩典,以安微分焉。取進止。答曰,省箚具悉卿懇。今玆賞典,非爲卿也,寔表今禮,卿其安心,勿辭領受焉。仍傳曰,遣史官傳諭。
知事李益炡疏曰,伏以,邦慶無前,法讌順成,臣民慶忭,曷有其極?念臣猥以耆社之臣,幸須臾無死,獲覩盛儀,誠不勝榮感之忱,卽伏見傳敎下者,以檢擧提調錫馬之典,混及臣身,臣誠惶感,莫省攸措,今番進宴時,特差是任,固知出於追念先臣之聖意,而此不過職分內事,有何一毫可紀之勞,而誤恩何爲而至此?臣心實愧於冒受,玆敢陳章仰籲。伏乞聖明,亟命收還,以重賞典,以安微分,千萬幸甚,臣無任屛營祈懇之至。答曰,省疏具悉卿懇。數十年之內,父子爲此任,追憶昔日,予懷曷諭今者賞典?寔遵舊典,卿何若此?卿章未到,亦有下敎,此乃惟舊,卿竝勿辭焉。
兵曹參判李福源疏曰,伏以,慶禮,同擧於一日,天休益迓於萬齡,舞手蹈足,薄海惟均,而臣適忝衛班,與覩盛光,區區歡忭,有倍恒品,臣之目下情理,實無供職禁省之勢,而縟儀隔日,不敢言私,旣出而肅命矣。又値兩僚差祭,番次苟簡,將入而替職矣。臣父宿症之外,忽添感冒,神氣益就昏苶,食飮頓覺減少,達夜煩瞀,不省四到,臣方左右扶將,心不遑他,離側持被,決無其望,玆敢疾聲仰籲於孝理之下。伏乞聖慈,俯垂諒察,遞臣職名,俾便救護,不勝幸甚,臣無任屛營祈懇之至。答曰,省疏具悉。禮已行,昨又召而卿父不參,予用嗟惜,卿之爲親之心,業已諒矣,況此任?特爲許遞焉。
執義李敬玉疏曰,伏以,邦慶無疆,盛禮載擧,臣民歡忭,曷有其極?仍念臣老母,年近八耋,累經喪威,素抱奇疾,轉成癃痼,委頓牀褥,須人轉側者,積有年矣。每切焦迫之私,永斷榮塗之念,乃者柏府除旨,適下於宴禮隔日之際,葵忱所激,不敢言私,抑情出肅者,蓋欲伸一日之分,初非爲蹲據之計也。方以賓對,天牌儼臨,而母病痰眩虛泄之症,越添於寒暖不適之時,飮啖全廢,氣息澟綴,臣旣終鮮,將護無人,一劑之試,一匙之勸,非臣莫可,以此情理,實無頃刻離捨之勢,玆詣闕外,陳章徑歸,瀆擾之罪,臣實難逃。伏乞聖慈,俯垂鑑憐,亟遞臣職,以便救護,仍治臣罪,以肅朝綱,千萬幸甚,臣無任屛營祈懇之至。答曰,省疏具悉。爾其勿辭護焉。
持平尹勉升疏曰,伏以,邦慶無疆,縟儀載擧,區區懽忭,曷有其極?仍念臣,無似賤品,濫竊科第,荐被洪造,遽叨柏府,驚惶感激,岡知攸措,顧此耳目之職,責任不輕,是豈如臣巽儒,所可堪勝者哉?祗以宴禮迫近,跛躄皆興,在臣分義,不得不冒沒出肅,而因仍盤礴,斷無其路,且臣有私情之萬萬切急者,臣父今年六十九矣。衰邁旣甚,疾恙且痼,居常懍懍,寧日絶少,近因春氣稍和,强爲省墓之行於京畿楊州地矣。五十里鞍馬之役,重以觸風撼頓,本病之外,又添毒感,頑痰塞胸,呼吸喘促,食飮全却,氣息昏綴,種種諸症,俱係危篤,而孤寄空舍,看護無人,臣自聞此報,心神飛越,不能頃刻按住,方將坐待門鑰,直尋鄕路,今因次對有命,庚牌儼臨,而未由趨進,玆敢隨詣闕下,拜章徑歸。伏乞聖慈,俯賜諒察,亟遞臣職,以便救護,仍治擅行之罪,以肅朝綱,不勝幸甚,臣無任屛營祈懇之至。答曰,省疏具悉。爾其勿辭護焉。
持平尹長烈疏曰,伏以,日吉辰良,法宴斯擧,宗國有慶,朝野均懽,區區慶忭之忱,曷有其極?仍念臣,以年少庸愚之資,倖竊科第,猥荷洪造,前後踐歷,罔非踰分,居常愧懼,若隕淵谷,迺者柏府新命,忽下於千萬夢想之外,臣怵分畏義,章皇出肅,粗伸叩謝之忱,而仍因蹲據,非臣所敢安者,敢陳不稱之實,亟賜鐫遞,不勝大願,臣不敢以言官自居,而事在自下,有不容泯默,召牌之下,隨詣略陳,惟聖明裁處焉。顧今上下同樂,神人胥和,霈澤旁流,無物不遂,而惟彼以言獲罪之人,幽囚海島,流離瘴徼,獨未蒙放還之澤,此豈雷霆無竟日之象,而得不有歉於我聖上包容之大德哉?臣謂前後被罪之人,竝命宥還,可也。近日以來,銓路崎嘔,屬望漸輕陵夷,至於頑鈍鄙汚愚騃無識之人,竊居重柄,若固有之,去就之義,廉愧之節,不可責之於此輩,惟以政注間一事言之,臺閣通選,何等難愼,而敢以地微望蔑之人,肆然首撿於淸朝耳目之任,行政未幾,縱恣如此,臣謂吏曹判書韓光會·閔游,竝賜刊改,斷不可已也。大抵官方之淆雜,日甚一日,春坊,重任也,納言,淸選也,而洪相聖·金樂洙,或有處地之可議,或無門閥之可稱,至於李一曾通擬之初,公議不協,日月稍久,餘譏未已,臣謂一體刊改,宜矣。燕行貨物,禁條莫嚴,苟有犯者,劃卽馳啓,以竢朝家處分,而去冬使行時,許多法外之包,至發於灣上搜撿之際,狼藉銀貂,輸之府藏,犯禁隷徒,任其逃散,括之以公法,用之如私物,畢竟無歸屬之處,道路相傳,醜言喧騰,臣謂當該使臣削職,以懲其不能撿下之罪,義州府尹徐命善,令該府嚴處,以正邊黷貨之罪,可也。臣無任屛營祈懇之至。答曰,省疏具悉。令日侍從,只過其日,纔過三日,其命次對,爲人臣之道,其宜昵侍,設有所懷,近者耳目寥寥之時,今者所陳,非特一二,何不錚錚,而若此已涉慨然,而首陳事,前者此等請者,其雖勉飭,噫,洞開囹圄之敎,豈爲寡躬?意蓋深也,而今遵右事,事涉太過,相臣且奏,故其命已止,此猶然,況所請者乎?雖然,金若行關係不輕,雖不可論,其餘諸配,囹圄命開,況此乎,一放何惜?特竝放釋,噫,今之冢宰,爲耳目藉口者乎?一番此任,傾軋輒至,此何氣象,若此不已?朝鮮冢宰一窠,其將無矣,況此人,至於西銓,始爲齮齕,若是甘心,雖非爾言,腸肚一也。新入臺地,效傾軋而若此,良可駭也,閔游同薦一望,以甲齕乙,此豈美風?金樂洙,噫,凡用人取其人,何拘其地?予則曰過矣,李一曾事,其亦過矣。八包申飭之時,有此駭擧,三使臣中,必有當者,其當者,奚特削職?拿問處之,其人旣奏,只有潛商之物,灣尹之屬公,體例當然,黷貨二字,其果公子,此等之習,今雖近八,予其不取也。噫,逢此日雖蕩滌,言獲等說,何敢陳於其君乎?雖不飮宴杯,此正擧國同醉之日也,亦何敢謂以不飮,而挾雜舊習乎?勿辭察職。
備忘記,傳于崔台衡曰,爲今日海東臣子,臣子雖曰恩義,君親其豈異也,而初待其牌,已無臣分,其旣若此,則何待今日?意涉巧便,分義都虧,今日賜批,可謂君綱墜矣,然與達牌有間,其批勿施,竝皆遞差。
崔台衡,以義禁府言啓曰,前持平尹長烈,令該府緘問持入以奏事,命矣。所當依傳敎卽爲擧行,而本府則元無緘問之規,依例令該曹擧行,何如?傳曰,依爲之,該堂卽爲緘問,入侍以奏。
崔台衡啓曰,刑曹參判趙榮順,持尹長烈緘辭,依下敎來待矣。傳曰,在院承旨,同爲入侍。
己丑二月二十八日辰時,上御崇政殿庭。香祗迎入侍時,行都承旨鄭彦忠,左承旨金龜柱,左副承旨李在簡,右副承旨李漢豐,同副承旨崔台衡,假注書尹在醇·李遠,記事官李師濂·兪岳柱,以次侍立訖。上具翼善冠·絳紗枹,乘輿出資政門,詣崇政殿庭,降輿詣板位,上祗迎後,還御崇政殿。上曰,大臣·備局堂上入侍。出下敎上曰,嶺伯入侍,內局入侍。出下敎領議政洪鳳漢,左議政金陽澤,右議政金尙喆,判敦寧李昌壽,行副護軍具善復·李章吾,應敎金載順,事變假注書金景行,慶尙監司金漢耆,藥房都提調金致仁,提調李思觀,進伏訖。致仁曰,夜間聖候若何?上曰,一樣矣。致仁曰,寢睡·水刺之節,何如?上曰,亦一樣矣。致仁曰,臣等屢起伏,而尙有喘促之氣,而聖上則不然,誠幸矣。上曰,若是其甚乎?進湯劑。致仁曰,醫官待令,敢請診候。上曰,依。許礈·鄭允協·柳光翼等,診候曰,脈候左右三部,度數調均,滑體亦一樣矣。上曰,藥房提調,持湯劑更爲入侍。出下敎鳳漢曰,大禮後,連爲勞動,聖體若何?上曰,似憊矣。鳳漢曰,伏聞再昨,御矢連中,臂氣不衰,臣等,不勝喜幸。上曰,何嘗稱不衰也?鳳漢曰,再昨賜茶時,臣果過醉,失儀者多,臣等,誠惶恐無地矣。上曰,尙無臥者矣,聞韓相注之于袖云,果不善飮矣。鳳漢曰,麻田郡守金季良,昨已辭朝,而渠之私情便否,姑勿論,此時內局之人,不可出送於遠邑,在前醫官外任時,多有近邑相換之規矣,陽川道里最近,邑治難易,亦如麻田相當,以此換差之意,分付,何如?上曰,依爲之。出擧條上謂漢耆進前曰,卿才足爲嶺伯,往欽哉。漢耆曰,臣才無似,何以仰副聖意?上曰,此人善矣。鳳漢曰,足當七十州之治矣。漢耆曰,舊監司臣李溵,有以賑穀事,書議於臣者,蓋各邑飢民,至於四萬餘口之多,而所得穀物,將有末稍絶乏之慮云,臣姑未赴任,雖未知事狀之如何,而以舊所報觀之,若得私賑穀五六千石,則似免絶乏之患,大臣今方入侍,下詢處之,何如?上曰,大臣之意,何如?領議政洪鳳漢曰,本道賑資之前後所劃,不爲不多,雖或加劃,一二月後,始可更議,而道臣旣已面陳,不必靳持,私賑自備穀中三千石,特爲加劃,使新監司下去後,觀其形勢,不足則補用,不然則還錄爲好矣。右議政金尙喆曰,私賑穀名,異於他穀,本道賑穀,若有不足之慮,則加數劃給,何可已也?畢賑後,餘穀,各道例爲還錄矣。上曰,三千石則太小,依其請,五千石許施焉。出擧條漢耆先退。上命在簡,讀湖南賑狀曰,民事也,必欲先聞焉,飢民多少,何如?鳳漢曰,湖南非甚饑,而抄之似多矣。上曰,湖西則不來乎?鳳漢曰,湖西不設賑矣。上曰,今日通禮誰也?尙喆曰,南玄老·李世演也。上曰,皆參宴乎?尙喆曰,自宴前行之久矣。鳳漢曰,今日次對,備堂之懸頉夥然,極爲非矣,除公頉實病外,一倂推考警責,何如?上曰,依爲之。出擧條鳳漢曰,聞將臣言,則李潤春,以參下三中四分,而賞格則以邊將除授,判下矣,參下官之邊將,有違格例,敢此仰達矣。上命在簡,書傳敎曰,宣傳官李潤春,邊將除授勿施,以陞六更爲付標以入。出傳敎鳳漢曰,昨日金龜柱所奏誠好,而至蒙賞典,實仰聖德焉。上曰,以近來事,有所陳戒,而言甚切至,故予果嘉納,而予則言顧行矣。陽澤曰,承旨之言誠是,而聖上嘉納之量,亦盛矣。尙喆曰,臣等,欽仰聖上虛受之量焉。致仁曰,嘉其言不足而賞之,賞其言不足而至有自勉之敎,臣等,不勝欽仰焉。鳳漢曰,臣等,蒙錫馬之恩,俄上箚矣。上命讀之曰,堯·文王之聖與壽,卿何爲我說乎?史官將書日記,予用恧焉。鳳漢曰,堯·舜以後,無如聖上之壽矣。上曰,望之以堯·舜云,則吾不辭焉,而今之所言,直爲堯·舜,予豈無慙恧之心?又命讀尹長烈疏曰,長烈誰之至親?龜柱曰,尹學東五寸姪也。鳳漢曰,尹得徵之孫也。上曰,閔游誰也?龜柱曰,沈墢之婦姪也。鳳漢曰,兵使之孫也。上曰,兩班也,洪相聖則洪啓禧之族,而金樂洙則誰之族耶?陽澤曰,故參判金德基之從孫也。上曰,金德基曾以都承旨自遞,無門閥之可稱者,指金樂洙而有地處之可議者,似指洪相聖,孰有知者?諸臣皆對以不知矣。上曰,物貨等說,又措誰也?尙喆曰,聞搜之於書狀卜中云矣。上曰,然則灣尹冤矣,灣尹則執法而已。尙喆曰,若執潛商,則藏之於運餉庫,而非灣尹之所自用也,若自用則當施臟律矣。上曰,李一曾則武弁之子矣。鳳漢曰,然矣。上曰,今日臺臣不來乎?鳳漢曰,無來者矣。上曰,旣陪宴,一人不來,此等處則當處分矣。鳳漢曰,陪宴者只兩司長官也。上命在簡,書傳敎曰,必若此,故申飭疏章,意蓋在矣,其命勿施,衆章沓至,已涉寒心,而昨日法講,今日命次對,爲令臣子者,來日雖舊習,今日焉敢若此,而陳章外,一皆達牌,此何事體,此何分義?予則曰,今日無冢宰無臺閣然後,鬧將息君可便,今日達牌臺臣,一倂施以罷職不敍之典。出傳敎又命在簡書傳敎曰,噫,予雖衰矣,若心未衰,曾亦諭,漢宣之爲漢宣,其本卽綜核也,噫,白首近八,侍從之臣,豈可置諸䵝昧之中?噫,爲侍從,若有他處之可議,其在揚淸之道,亦何置之列陳?洪相聖·金樂洙,先書此目,此非相聖而何?已有故例,尹長烈其令該府,卽爲緘問,持入以奏。出傳敎又命在簡書傳敎曰,次對無一臺臣,而達牌傳旨,尙今杳然,事之駭然,莫此爲甚,故將欲下敎,今聞卽中官之稽滯,當該中官金性完,施以削職之典,昨日下敎,今日牌去來,其若門前申飭,豈有此弊?當該承旨,亦爲遞差。出傳敎漢豐趨出。上命在簡書傳敎曰,大臣雖已請推,今日次對,備堂只三員入侍,其中被彈者,雖不可言,四昨此臺受飮,今日此殿逡巡,曰有國體,應參不參人,從重推考。出傳敎又命在簡書傳敎曰,承旨有闕,代前承旨洪錀除授,牌招察任,房順房。出傳敎再進湯劑,藥房先退。鳳漢曰,大禮已過,此臣得閑之秋也,頃旣有下敎,乞賜許副焉。上曰,奉承傳乎?此時則非其時矣,纔過數月,豈捨卿乎?陽澤曰,臣久居匪據之職,近來病情難强,筋力精神,耗損特甚,無以行公,乞賜垂憐而許副焉。上曰,效領相而請之乎?陽澤曰,非敢然也,卽今病勢,實難强行,今此仰請,非爲偃便,亦非詐實也,病若快差,則復授前職,亦何妨也?上曰,何時知卿之病愈乎?還入內,復命在簡書傳敎曰,旣命令該府緘問勢難行公,持平尹長烈,爲先遞差。出傳敎諸臣以次退出。
己丑二月二十八日二更三點,上御集慶堂。刑曹堂上持尹長烈緘辭入侍時,刑曹參判趙榮順,左副承旨崔台衡,假注書尹在醇,記事官李師濂·兪岳柱,以次進伏訖。上曰,坐直誰也?台衡曰,臣與李在簡伴直矣。在簡則俄已遞出,新除承旨南玄老·李世演,方入來矣。上曰,捧章則同副爲之,呈辭則都承旨主之矣。台衡曰,然矣。上謂榮順曰,予不辨卿之面矣。仍命榮順讀緘辭。上曰,洪相聖,於洪啓禧爲誰?榮順曰,十寸孫矣。上曰,洪龍海有是事否?台衡曰,臣俄聞秋曹堂上之言,金績熙墨名四大臣,仍又生墨,而尹光纘罰金績熙,其後洪龍海,落金績熙於掌議薦云。上曰,尹光纘·金績熙事,在其時無怪矣,是辛壬年間事乎?榮順曰,丁巳年間事也。上曰,春坊淸選,乃說書乎?榮順曰,文學也。上曰,此是建祠後事耶?榮順曰,然矣。上曰,秋堂仔細言之。榮順曰,臣家事,故臣不敢言也。上曰,予使言之,則卿其奏之。榮順曰,金績熙墨名四大臣,而旋又生二大臣名,尹光纘付黃金績熙,洪龍海落金績熙之掌議薦,而金績熙則乙亥年,自上已處分矣。上曰,洪龍海則非墨名人也。台衡曰,俄聞秋堂之言,則洪龍海非墨名人,而乃罰金績熙之人云矣。上曰,生墨大臣誰也?榮順曰,臣祖及李健命也。上曰,金績熙則誰耶?台衡曰,故相臣金宇杭之五寸姪也。上曰,秋堂之祖,爲丙戌年都監堂上矣,憶舊事愴然矣。榮順曰,去丙戌,則臣祖爲都監堂上,今丙戌則臣爲禮房承旨矣。上曰,然乎?仍命台衡書判付。仍曰,尹長烈緘答,若右袒金績熙,則言辭渾厚,而金績熙之墨名四大臣,歸之於洪龍海者,是渠反辱四大臣也。又曰,尹長烈說書乎?台衡曰,經實注書矣。上命台衡書傳敎曰,與翰圈有異,注薦太灆,故有此尹長烈,此後注薦完薦後,依翰圈例當召試,以此分付。出傳敎榮順曰,判書在外,參議差祭,故臣果持入緘辭,而誠不得已也。上曰,是矣。榮順先退。上曰,秋堂好矣,甚從容,所對精矣。上曰,新除承旨入侍。出下敎右副承旨南玄老,同副承旨李世演進前,台衡先退。上曰,右副守廳,儒臣持政要入侍。出下敎校理鄭昌順,副修撰洪相簡進伏。上曰,下番儒臣之祖,今番不來乎?相簡曰,臣祖於習儀·正日俱參矣。上曰,然乎,方在家乎?相簡曰,數日後欲下鄕矣。上曰,奉朝賀洪啓禧,明日內局同爲入侍。出下敎上曰,李世演能繼其叔爲承旨,奇哉,且能文矣。昌順讀政要,相簡次讀,世演次讀,在醇次讀,以次退出。
上在慶熙宮。停常參·經筵。
藥房都提調臣金致仁,提調臣李思觀,副提調臣韓必壽啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝且仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,茶先入之,待下敎入侍。
又下敎曰,所受來者,藥房入診時持奏,而領相內局,同爲入侍事,遣史官傳諭。
傳于李世演曰,內局入侍,領相及洪奉朝賀,同爲入侍。
李世演啓曰,領議政洪鳳漢,依下敎來待矣。傳曰,入侍。
領議政洪鳳漢,掃墳呈辭。傳于韓必壽曰,給由馬,澆奠牀備給。
以承傳色,口傳下敎曰,實注書薦,在京人,盡爲書入。
又下敎曰,注書薦望者幾人,斯速知入。
備忘記,傳于韓必壽曰,注書被薦人,今日當召試此殿,繖扇侍衛置之,只禮房入侍,試官左相李昌壽·鄭存謙·金光國·李基德,入直兩儒臣入侍,時刻,待下敎只入正時。
崔台衡,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
以承傳色,口傳下敎曰,承旨李在簡仍。
李世演啓曰,明日朔祭傳香,禮房承旨,當爲齋宿,而右承旨李在簡,所當請牌,而拘於廳規,不得請牌,何以爲之?敢稟。傳曰,牌招。
南玄老,以義禁府言啓曰,全羅道羅州牧出陸減等罪人李謙彬,海南縣荐棘罪人尹蓍東,濟州牧荐棘罪人金熤,旌義縣免爲庶人罪人金履禧等放送,承傳啓下矣。竝放送事,分付道臣之意,敢啓。傳曰,知道。
又以漢城府言啓曰,黑山島免爲庶人罪人李鼎烈放送,承傳啓下矣。放送事,分付該道道臣之意,敢啓。傳曰,知道。
崔台衡,以兵曹言啓曰,武臣賓廳講書及武經講書,前後被抄之人,或外任遷轉,或有頉,應講之員甚少,武臣中可合人,依例加抄,別單書入之意,敢啓。傳曰,知道。
有政。吏批,判書參判未差,參議權噵進,同副承旨李世演進,以李昌壽爲吏曹判書,傳于李世演曰,新判書命招,同參政事,參判前望單子入之,以李潭爲吏曹參判。傳于李世演曰,吏曹參判李潭,一體牌招。啓曰,判書李昌壽,參判李潭牌招不進,小臣獨政未安,何以爲之?敢稟。傳曰,只出緊任,以李得宗爲大司憲,李燮元爲大司諫,姜潤爲執義,李顯祚爲司諫,韓鏶爲掌令,李得福·李東遇爲持平,朴相老·姜游爲正言,朴取源爲副應敎,申光履·沈頤之爲修撰,李致中爲左通禮,沈觀之爲右通禮,李碩九爲吏曹正郞,尹慶龍爲兵曹佐郞,李琜爲刑曹佐郞,禁府都事李養鼎,內侍敎官李在亨相換,漢學敎授二單徐浩修·趙㻐。
兵批,判書洪麟漢病,參判鄭彦忠入直進,參議李得培病,參知朴弼逵病,右承旨李在簡進,副護軍李漢豐·朴取源·李敬玉,副司直韓光會·閔百興·申暐·李福源·李基敬·李徽之·金致讓·尹長烈·尹勉升,副司果洪樂任·徐浩修。
慶尙監司金漢耆疏曰,伏以,邦慶無疆,宴禮順成,臣民懽忭,曷有其極?臣旣冒膺行,將辭陛,而臣父母墳山,在於永平·瑞山等地,職事所縻,久曠省掃,今赴嶺外,遠隔畿·湖,瞻望松楸,益切霜露之感,陳懇往來,亦有前例,玆敢不避猥越,仰瀆宸聽。伏乞特許旬餘之睱,俾伸至情,千萬顒祝,臣無任屛營祈懇之至。答曰,省疏具悉。卿其依請往省焉。仍傳曰,贈相墓省掃時,澆奠牀備給。
己丑二月十九日辰時,上御集慶堂。藥房入診,領相·奉朝賀,同爲入侍時,領議政洪鳳漢,奉朝賀洪啓禧,都提調金致仁,提調李思觀,副提調韓必壽,假注書尹在醇,記事官李師濂·兪岳柱,醫官許礈·李以楷·鄭允協·柳光翼·李翊臣·許溵,以次進伏訖。致仁曰,連日勞動,聖候今日若何?上曰,難矣。致仁曰,寢睡·水刺之節,何如?上曰,一樣矣。進湯劑。致仁曰,敢請診候。上曰,依。礈等曰,脈候左右三部度數調均,滑體一樣矣。上曰,藥房提調,持湯劑更爲入侍。出下敎鳳漢曰,夜間聖體若何?上曰,果難矣。上顧謂啓禧曰,洪相聖,於卿爲幾寸?啓禧曰,八寸之孫也。上曰,今番之宴,予知其太康矣。啓禧曰,聖上每以太康爲敎,而太康者,過樂之謂也,當行之禮,何必曰太康?閭閻五十之老,無能如聖上之音聲,而至於讀書之時,聲音之洪亮,尤爲所難,臣亦以書消日,而讀時則喘促不能矣。上曰,卿何年入耆社?甚不衰矣。致仁曰,再明年當入矣。啓禧先退。必壽曰,俄承注書召試之敎,而時未及薦,何以爲之乎?上曰,今日注書召試傳敎置之,注薦催促爲之。出下敎上曰,昨日一巡,又中二矢矣。鳳漢曰,臂氣之不衰,誠幸矣。上曰,予不能遠視,而昨日則少見貫章矣。鳳漢·致仁曰,慶幸矣。上曰,洪龍海之父誰也?必壽曰,洪啓章而曾經溫陽倅矣。上曰,世道怪矣,欲問昨日處分之如何,果召領相矣。予先言之,金績熙墨名四大臣,而二相則旋又生墨,洪龍海則又落績熙之薦云,此必以二相生墨之故,落薦無疑矣,故相金宇杭之堂姪,何如是乎?故相則福相,而未嘗見敗於人矣。鳳漢曰,昨日下問,及於臣矣,而果未知指何事,故臣不得仰達矣,洪龍海事,非則非矣,而非渠手犯,若就其中分等,洪龍海輕矣。上曰,謂之落金績熙之薦則,可也,而尹長烈所謂墨名云者何也?鳳漢曰,此則尹長烈誤知矣,洪相聖善文,而容貌端妙矣,洪龍海若首犯,則雖枳洪相聖,可也,而此非洪龍海之首犯者,則洪相聖何官不做也。上曰,金績熙則心腸易,而洪龍海則有甚麽私意,尹長烈之直驅於墨名之科則怪矣。鳳漢曰,欲彈人者,風聞之初,有關於四大臣云,則不復問而彈之矣。上曰,尹長烈誤,則洪相聖洗矣。鳳漢曰,臣以爲勿論某也,乙亥所漏人,勿問,可也。上曰,向者朴道仁事,予亦善爲之矣。鳳漢曰,近見權禛,則其相好矣,宰相材也。致仁曰,大可用之人也,初雖罪之,豈可久不收用乎?上曰,因一尹長烈,予有所悟,可謂玉成也。鳳漢曰,凡通塞之止於其身者,尙可詳審,況延至累世者,尤宜致愼,粵昔癸丑庭請,其時相臣韓孝純之名,首書於初啓中,若以文字之流傳者言之,專由於八十老病惶怯之致,且自再啓稱病不進,至被自中之論劾,及至癸亥,罪止奪職,其當初參啓之不得已,後來公議之猶不峻,或可想知也。其後孫韓命相,登科於先朝,連除慶州·東萊,近來韓宗纘亦登科,至通臺職,臣意則以爲癸丑所犯之人,雖父難恕,爲其後孫者,在他職,雖不必盡拘,至於通淸之職,有不可蕩然,故年前果有所筵奏矣。近聞諸議,多以臣之所執爲過,如今入侍之原任及判府事臣韓翼謩之論亦如此,臣於此,亦未信臣之所見之必是,又有所矜悶者,孝純之諸孫時存者,至於百餘人之多,宗纘外,如德厚者皆善出,因臣之言,而一人見枳,則其百餘人,將永爲廢族,此在朝家守堤防疏滯鬱之道,未知得失之如何也。此非造次立決者,自上一番廣詢於諸臣而處之似好,故敢此仰達矣。上曰,原任之意,何如?致仁曰,臣意則本如領相之初見,然有不同矣,癸亥以後,堤防非不嚴矣,而孝純之子若孫,猶不廢仕路,以此觀之,公議之待孝純者,與挺弘耉輩,有所差殊,可知也。君子之澤,五世而斬,小人之澤,亦五世而斬,今宗纘輩,於孝純爲五六世矣,隨其才而漸示疏通,不害爲聖世用人之道,非獨臣意爲然,他原任及諸卿宰之意,亦多如此矣。上曰,卿之初奏,旣非私意,原任所奏,予則曰誠是,以卿之心,猶有百餘人之歎,而卿之今奏,可謂不負,倚仗之意,前奏旣無私,今奏一段爲國公心,深用感歎,自韓宗纘無礙調用事,分付銓曹。出擧條鳳漢曰,世之論己巳群壬,輙稱睦·閔·柳,而睦□□□至於權大運,則以一番人濁亂時首相,豈無可言之事,而亦無大段得罪□名義者,與自中有顯累之家,有異矣,其後孫師彦登科後,至蒙收用承傳,而□□□仍以沈帶,甚非疏通之道,更加申飭,依前下敎,擧行,似好矣。上曰,所奏誠是,一體分付銓曹。出擧條上命必壽書傳敎曰,噫,人君用人,雖垢宜滌,況不然者乎?尹長烈之疏,地處可議四字,決不可置諸䵝昧,故昨有緘問之擧,無此,豈知本事?金績熙已處分,玆事止於此,可也。若此而往事,其皆追提,今日海東臣子,孰能措手足,況以越一階者,其緘辭中,若洪龍海事者,然對問,其心不美,亦豈筵奏,無渣滓之人從姪言乎?此人若此,況他人?噫,幾十年苦心,治效漠然,受爵纔數日,親政陞六之人,若有爲君惜懼之心,當前懽欣之意,其豈爲此?以此觀之,其君之心,不可少弛,尤可知之,百人雖鬧,一人之心,固守而已,嚴飭銓曹,洪相聖依前調用,噫,乙亥以前,豈特此人?國是大定,處分旣嚴,此後以乙亥所不累者抉摘,陳於堂陛者,予雖衰矣,太阿握手,當繩重律,以此嚴飭。出傳敎上曰,注書誰也?必壽曰,尹在醇也。上曰,誰也?致仁曰,尹勤子也。上曰,予亦知之矣,昨夜善讀書矣。致仁曰,善文矣。鳳漢曰,讀書時,可知其善文矣。上顧謂必壽曰,通明殿所奏誠是。鳳漢曰,若非聖上,何以到此地位?上曰,尹長烈事,以閔游同一望,故有此事也。鳳漢曰,宜通之人,奈之何不通?勿以臺通事,罷銓堂則,似好矣。上命必壽書傳敎曰,昨夜處分,非適中尹長烈之意,一望薰猶之通,不可無飭,若金熤事而處分,今聞領相所奏,其宜參酌,以遞差捧傳旨。出傳旨上曰,銓官事可悶矣,出輒如此矣,誰可代之?卿其奏之。鳳漢曰,李昌壽·趙雲逵兩人,自上申飭則行公矣。上命必壽書傳敎曰,吏判有闕,政事今日爲之。出傳敎上曰,吏判之材,有好人而不可爲也。鳳漢曰,昨已迎達,必遞臣職焉。上曰,若以吏判之故而捨卿,則非其時矣。再進湯劑。諸臣以次退出。
上在慶熙宮。停常參·經筵。
午時未時,日暈。
藥房都提調臣金致仁,提調臣李思觀,右承旨李在簡啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,茶先入之,待下敎入侍。
崔台衡啓曰,憲府連日監察茶時,諫□□□未安,除在外外,未肅□□□牌招,何如?傳曰,允。
韓必壽,以吏曹言啓曰,今此□□□祝,前校理尹師國,徽寧殿朔察大祝,前正言兪□□塡差,而俱以時無職名,令該曹口傳付軍職,何如?傳曰,允。
兵曹口傳政事,副司果尹師國·兪恒柱。
李在簡啓曰,卽者副修撰洪相簡,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,何如?傳曰,允。
備忘記,明日當行三日製親臨,試官金判府事·南泰齊·鄭存謙·金光國·李基德入直兩儒臣,試所承旨,禮房爲之,侍衛只入直擧行,時刻,待下敎只入正時。
以承傳色,口傳下敎曰,明日入侍夜進茶亦入之。
又下敎曰,往領相家,宴酒戰,明日來奏。
備忘記,今番賜宴,覽其宴需,深嘉卿心,特賜豹皮一令,令入直注書□□□須盡歡焉。
以承傳色,口傳下敎曰,注書亦往參宴,飽食而歸。
又下敎曰,孰醉與否,承旨往見來奏。
韓必壽,以弘文館言啓曰,新除授副應敎朴取源,卽爲牌招察任,何如?傳曰,允。
□□□文館言啓曰,本館□□□甚未安,副修以下缺。
上在慶熙宮。停常參·經筵。
章敬王后忌辰齋戒。
藥房提調臣李思觀,右承旨臣李在簡啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。〈答曰,〉知道,今逢此月,何堪正日?今日試士,意蓋深矣,月臺入侍。
中宮殿·惠嬪宮,藥房口傳問安。答曰,知道。
以承傳色,口傳下敎曰,茶先入之。
李在簡啓曰,大司憲李得宗未肅拜,執義姜潤,掌令李奎徽·韓鏶□□□未下,李東愚在外,今日以監察茶時之意,敢啓。傳曰,知道。
傳于李在簡曰,夜長而試官今始稟之耶?試官金時默·李惟秀·洪錀,爲近,此後勿稟。
以承傳色,口傳下敎曰,都提調許副,領相爲都提調,今日試官,領相爲之。
親臨三日製罷後,政院·玉堂·藥房口傳問安。答曰,知道。
又下敎曰,鳳頭李胤芳事知懸註首擬事,分付騎曹。
備忘記,初六日·初八日·二十五日殿庭祗迎,依例擧行,儀注置之。
備忘記,正日月臺行禮,依前爲之,初九日當展拜,侍衛挾輦軍,前後廂一哨,只禁軍,皆以內外營入直軍擧行,世孫祗迎,隨駕百官行禮置之,三嚴卯正三刻單嚴,方以駕轎,夜晝介作行,只備堂隨駕,儀注置之。
備忘記,綾城尉以下,解見任,皆逐門外。
崔台衡,以兵曹言啓曰,去二月朔,各廳堂下武臣等試射,連因有故,今已逾月,不得爲之之意,敢啓。傳曰,知道。
判府事金致仁箚曰,伏以,臣於夜中,猝患瘧症,胸腹亘痛,吐瀉兼發,頃刻之間,若將垂絶,連灌藥物,少回急勢,而達曙辛苦,神息澟綴,藥院問安,義重保護,三製試命,事係往役,而自力無望,未克趨詣,廢職虧分,罪實難逭,玆陳短箚,恭俟重誅。伏乞聖明,亟降處分,以嚴國體,以安賤心焉。取進止。答曰,省箚具悉卿懇。業已知矣,且副內局,卿須安心善攝焉。仍傳曰,遣史官傳諭。
都承旨韓必壽疏曰,伏以,海屋添籌,法殿稱觴,上下同慶,神人胥悅,臣昵近耿光,獲覩盛儀,懽忭之忱,倍切于中,翌日廚院之叨陪,亦與藥醞之親賜,百拜受飮,萬隕難報,恩資特陞之音,又出於千萬夢想之外,臣聞命震越,罔知攸措,急於復命,卽爲出肅,而此實法外之曠典,則臣何敢灆叨苟冒,若固有之,不思循墻之義乎?仍伏念臣自遭宋霮之疏,銀臺一步,不可復廁,而月初有承宣除命,略陳短章,適値淸齋之日,未得上徹,自外徑歸,卽蒙許遞之恩矣,日前除旨之又降也。更伸前日未達之章,而見却喉院,法宴在近,嚴畏義分,不敢言私,黽勉出肅,而旣經盛禮之後,仍因蹲冒,斷無是義,玆以不避煩屑,敢暴當時之事實,惟聖明少垂察焉。昨夏校理閔鍾烈之陳疏也,適當試士之日,臣以該房入侍矣。中官有以疏入之意仰稟,則自上,卽命臣,書中官決杖傳敎,仍命書出給其章之敎。故臣果書出頒布,而其後始爲下詢其疏槪,臣以大體辭職,而間附所懷之意,仰對,則自上,又下敎曰,欲徹辭疏,必挾所懷矣,當日筵敎,入侍大臣以下,無不聞之,左右史,皆亦書之,臣何敢誣也?臺言則反以爲由臣誤奏,章未上達,而至謂臣漫漶以對,肆然欺蔽,其所聲罪擬律,至嚴且峻,其章之出給,旣在下詢疏槪之前,賤臣之所對,未嘗只稱辭職而已,則以此論罪,可謂不諒之甚矣。幸蒙聖慈,曲賜俯燭,十行綸批,開釋無餘,臣於其時,奉讀感激,涕泣無從,第緣身在外邑,不能登時自明,而彈駁之章,旣發於臺端,則不可彈冠揚揚,承膺如前,而況此誤恩之下,尤豈可晏然苟廁,貽羞朝紳也哉?玆敢悉陳微懇,仰瀆宸嚴。伏乞聖明,亟賜鐫改,一以重名器,一以安微分,千萬幸甚。答曰,省疏具悉。今者賞典,豈爲卿也?卿勿過辭,卽爲察職。
應敎金載順疏曰,伏以,日吉辰良,景福川至,宴禮順成,臣民歡忭,仍伏念臣於昨年,待罪宮僚時,猥上請急之章,仰冀遞鞶之恩,聖批若曰曾已知矣,爲其護許遞焉。伊時臣母之病,政在危域,幸蒙恩遞,專意扶護,賴是之力,得至少間,天地洪私,感戴至今,不意嚮者除旨荐降,稱觴禮近,祝岡誠切,不敢他顧,章皇出膺,叨陪末班,仍卽持被,而離違病側,心焉如灼,纔自直次,歸省母病,則宿恙之外,又添他症,痰火上升,眩暈兼作,宛轉牀褥,一倍澟綴,蓋其源委深痼,榮衛已敓,一有失攝,致此增劇,臣本窮命,傍無同氣之弟昆,下無繼姓之嗣續,藥餌扶將,百責萃一,病體便否,惟是臣在側與不在側耳,崦嵫易迫,寸衷怵焉。顧視病枕,萬事灰心,盡情看護,無虧子職,庶免爲孝理之罪人,而職事有縻,一身在公,秤水之愆時,飮啖之失宜,罔非疏闕,言其情事,良亦慼矣。伏惟大孝錫類,無物不推,如臣至懇,宜蒙矜諒,窮而呼天,不暇緩聲,瀝血爲章,仰籲崇聽。伏乞聖慈,亟賜鐫免,仍治瀆擾之罪,特許長暇,俾勿檢擬於後,幸有將治之效,終至痊可之境,從今臣母餘年,莫非聖主之賜,其恩輕重,非臣隕結所能報也,臣無涕泣懇禱之至。答曰,省疏具悉。覽爾之章,矜爾之請,本職許遞,以便護焉。
文學洪相聖疏曰,伏以,邦慶無前,宴禮載成,臣民欣忭,曷有其極?念臣姿性鹵鈍,學識空疎,胄筵勸講之任,夫豈有可堪之望,而情切陪宴,未免出膺,早晚公評,固所自料,豈意橫被誣衊,至如今日所遭哉?幸伏蒙聖明在上,昭晣備至,判付傳敎,俱極懇摯,雖使臣自爲之辭,何以加焉?闔門感泣,不知死所,而第其本事,非臣陳暴,則雖以日月之明,亦無以盡燭,玆敢仰首,嗚呼,以冀垂察焉。臣叔,曾在齋任時,果落薦金績熙,而初非關於四大臣事也。久遠之後,事實寢爽,臆逆之過而捏合之,捏合之過而勒加之,似此無根之言,縉紳間亦有考見日記,而明其脫空者,則其所落薦之由,初不近似於世所傳訛,況此削墨之云,誠未知何所稽而發也。噫,右袒兇徒,是何等題目?彼雖急於搆人,決不可無所據,而容易加人,臣雖急於自鳴,必不敢無所據而丁寧告君,事之虛實有無,不在臣之費辭自辨,一按文蹟,昭然可覈。伏願亟命攸司,考出泮中日記,得以詳覈事實,則亦有關於朝家綜核之政,非但臣申暴之幸而已,臣無任千萬顒祝之至。答曰,省疏具悉。玆事豈待爾陳?業已洞釋,而近者以綜核二字下敎,故爾章若此乎?以金績熙事,謂爾叔,近是無謂,落薦亦非削薦,覽爾章本事,知謂皮不存,數句悖說,其何足辨,本事於爾叔,可謂落空,君之處事,宜視大體,復何煩問?爾叔猶然,況爾乎?爾其勿辭察職。
持平李得福疏曰,伏以,惟天惟祖宗,默佑我聖躬,寶算彌隆,茀祿是膺,日吉辰良,兩宴順成,慶忭之忱,中外惟均。仍伏念臣於昨日政,除授是職,而臣兄臣得宗,方帶都憲之任,則揆以公格,自在當遞,玆於召牌之下,敢陳引例之章。伏乞聖慈,俯垂鑑諒,亟賜鐫改,俾便公私,不勝幸甚。惟彼政官,坐銓已久,似必爛熟於應避之格例,而一政迭擬,無少拘礙,臣未知今日臺閣,必欲取其如臣疲軟者而然耶?誠未可曉也,臣無任屛營祈懇之至。答曰,省疏具悉。覽爾疏,應遞之科,依施焉。
己丑三月初一日辰時,上御崇政殿月臺。親臨三日製入侍時,左承旨金龜柱,右承旨李在簡,左副承旨崔台衡,右副承旨南玄老,同副承旨李世演,假注書尹在醇·李遠,記事官李師濂·兪岳柱,以次侍立。上具翼善冠·袞龍袍,乘輿出資政門,詣月臺,仍爲殿座。在簡曰,金基大試官爲之命下,而其父入之,何以爲之乎?上曰,試官金基大,代以春坊上番爲之。出榻敎上曰,入門之聲,何其壯哉?在簡曰,多矣。命官洪鳳漢,試官金時默·李惟秀·金光國,洪錀·鄭昌順·朴志源四拜後,以次進伏。鳳漢曰,聖體若何?上曰,一樣矣。仍命提調,持茶以入。予欲飮領相兄弟矣。上曰,昨日備忘遣承旨者,意深矣,然太平二字,非予所當矣。鳳漢曰,眞太平盛事也。龜柱曰,行司直趙明鼎沐浴呈辭,日前臣果捧入,而追聞曾有禁令,臣之捧入,不免爲矇然之歸,臣則惶恐待罪,而趙明鼎呈辭,勿施,何如?上曰,勿待罪,此後沐浴呈辭,許捧,可也。上曰,呈辭者幾人,左承旨出去知來。龜柱曰,都承旨韓必壽疏批未下,不得入來矣。上曰,都承旨批下牌招。出傳敎內局進酒,鳳漢·麟漢等進酌,上進御。上命賜鳳漢一杯,鳳漢曰,請與諸承宣同飮,好矣。上曰,提調亦賜飮,可也。上曰,昨日卿家之宴,勸飮國舅乎?鳳漢曰,不多勸矣。上曰,昨又射革,而初巡又一中矣。鳳漢曰,幸矣。上曰,提調持湯劑更爲入侍。出榻敎提調李思觀進湯劑,上進御,仍命書題。上曰,何如?鳳漢曰,好矣。上曰,寒食東風御柳斜之意同,而古今之意,何如?鳳漢曰,古則三代以上之古,今則今也,而與春塘古今之意不同也,仍爲懸題後,有一人擊錚殿庭。上曰,取號牌以奏,奏之。仍命停擧,昌順曰,不可以停擧罪之。上曰,洪天普所爲,其雖可駭,不可深治,故只命停擧,儒臣所奏,可謂得體,其聞事實,亦涉無意,令該府亟施投畀之典。出傳敎上以乘輿,詣崇政門,仍問多士曰,汝等何爲多來?對曰,進宴後,似有設科故來矣。上曰,宴豈樂爲?又問居住。上曰,八道皆來,紙頭各書京鄕,還詣月臺住輿。上曰,五衛將誰也?麟漢曰,李普祥也。上命進前曰,汝亦參宴乎?普祥曰,然矣。上仍命賜酒。上曰,捧券五軸後,他承旨與試官入試。出榻敎上還入大內,諸臣以次退出。
己丑三月初一日申時,上御集慶堂。科次入侍時,命官洪鳳漢,試官李時默·李惟秀·金光國·洪錀·朴志源·鄭昌順,同副承旨李在簡,假注書李遠,記事官李師濂·兪岳柱進伏。上曰,考券,可也。上曰,讀券誰也?鳳漢曰,朴志源也。在簡讀收券單子。上曰,壯哉,古今同,主意,何如?鳳漢曰,與朝者排置,無異矣。上曰,似然矣。鳳漢曰,分考,何如?上曰,依。上命在簡書御製曰,今日此辰幾歲回,予心,其曰是年逢今日命題,豈曰偶?吁嗟,片片是予心。仍使侍衛承史試官賡進,諸臣少退,俄而還入侍。上仍爲合考,科次仍命定京鄕壯元,上親自坼封,命在簡讀奏,在簡讀之。上曰,鄭元始誰也?在簡曰,昌兪之子也。上命在簡,又坼封讀奏。上曰,鄭在信誰也?鳳漢曰,必是鄭宲之族也。至金持默,上曰,此文優於壯元矣。仍命批一句。至李敬倫,上曰,惜哉。出榜後,鳳漢曰,俄奉御製,待諸臣賡和,共爲作帖上達,何如?上曰,依爲之。鳳漢曰,功臣嫡長孫無後,移宗於支泒而爲奉祀孫者,秩至二品,則例爲承襲封君矣。今都承旨韓必壽,卽亦端廟朝功臣西原君韓明溍之支孫,而移宗奉祀者也,旣隆二品,依例襲爵事,言于銓曹,何如?上曰,依爲之。鳳漢曰,洪相聖之疏來到,而渠言則當如是矣。上命在簡讀奏。至公評二字,上曰,自稱以公評,是矣。又命更讀。至右袒兇徒何等題目之句,上曰,其言則實怪矣。上曰,以金績熙事,似驅之於龍海矣。上曰,相聖之貌,何如?鳳漢曰,白而圓,以貌見之,其人甚平坦矣。上曰,頃者下敎,已過多日,尙無狀聞,故下詢領相,頃者因閔弘烈筵奏,有下敎者,若其請,噫,文王,其猶掩體,豈忍爲此?今聞以此,將欲狀聞云,何待其聞?若此之際,恐費日子,一依曺允成設施築城事,令備局,卽爲分付關西帥臣。出傳敎上曰,旣聞領相之懇,內局都提擧許副,其代以金領府事爲都提擧。上曰,政事明日爲之。已上出傳敎諸臣以次退出。
己丑三月初一日,上御集慶堂。禮房承旨入侍時,右承旨李在簡,假注書尹在醇,記事官李師濂·兪岳柱,以次進伏訖。上曰,承旨入來乎?在簡曰,入來矣。上曰,承旨拔草紙書之,仍呼曰,今日命題豈曰偶?吁嗟,片片是余心,押心。朝者月臺入侍侍衛承史,今者試官以下賡進。諸臣以次退出。
上在慶熙宮。停常參·經筵。
章敬王后忌辰。
藥房都提調臣金相福,提調臣李思觀,副提調臣韓必壽啓曰,昨日親臨試士,侵夜酬應,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,待下敎入侍。
李在簡啓曰,大司憲李得宗未肅拜,執義姜潤,掌令李奎徽·韓潗,持平李東遇在外,一員未差,今日監察茶時之意,敢啓。傳曰,知道。
南玄老,以都摠府言啓曰,今日入直內三廳,武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
以承傳色口傳下敎曰,懿昭墓誰爲之乎?知入。
又下敎曰,問安雖闕,此等處,宜爲之,興恩副尉,懿昭墓獻官爲之。
又下敎曰,今番御製儀軌塡寫,寫字官李胤彬,令該曹僉使待窠調用。
李在簡啓曰,卽者校理鄭昌順,以其親病,呈單徑出,原單,以國忌正日,今姑留院矣,所當直捧禁推傳旨,而此與無端徑出有異,推考警責,何如?傳曰,允。
備忘記,今番製述京居首鄕居首,直赴殿試,餘皆給二分,被抄六人,其令入侍。
傳于李在簡曰,內局入侍。
傳于韓必壽曰,綾城尉以下,解見任,傳旨置之。
韓必壽啓曰,卽者吏曹郞廳來言,今日爲政事命下,而判書李昌壽,參判李潭,俱爲未肅拜,參議權噵病不來,不得開政云,開政命下之後,不卽擧行,事甚未安,判書·參判·參議,竝卽牌招開政,何如?傳曰,允。
又啓曰,吏曹判書李昌壽,參判李潭,參議權噵,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判竝更牌招,何如?傳曰,允。
以吏曹參議權噵牌不進罷職傳旨,傳于李在簡曰,只推,更爲牌招開政。
李在簡,以弘文館言啓曰,本館上番闕直,事甚未安,副校理趙宗鉉,卽爲牌招入直,何如?傳曰,允。
備忘記,明日崇政殿命官,文臣製述,入侍科次試官,金領府事守禦使鄭運維·李得培·金光國·洪錀·李在協,承旨同副爲之,書題待敎。
己丑三月初二日辰時,上御集慶堂。藥房入診,入格儒生同爲入侍時,都提調金相福,提調李思觀,副提調韓必壽,假注書尹在醇,記事官李師濂·兪岳柱,醫官許礈·慶絢·鄭允說·金光國·李翊臣·許溵,入格儒生鄭元始·鄭在信·金持默·李得永·朴敦浩,以次進伏訖。相福曰,夜間聖體若何?上曰,一樣矣。相福曰,寢睡·水刺之節,何如?上曰,亦一樣矣。進湯劑。相福曰,敢請診候。上曰,依。礈等曰,脈候左右三部度數調均,滑體亦一樣矣。上曰,藥房提調持湯劑,更爲入侍。出下敎上曰,被抄儒生進前,元始進伏。上曰,於鄭光忠幾寸?元始曰,四寸孫矣。誦試券而退,在信進伏。上曰,誰族?在信曰,於鄭宲爲八寸孫矣。誦試券而退,持默進伏。上曰,領相以金持默事,謂不安於今番科,何如?相福曰,有何不安之端?誦試券而退,得永進伏。上曰,誰也?相福曰,故判書李台重之子也。上曰,思之愴然。誦試券而退,敦浩進伏。上曰,居在何鄕?敦浩曰,居原州矣。誦試券而退。上曰,注書持昨日賡進詩以入,賤臣在醇趨出。上曰,今日注書誰也?必壽曰,尹在醇也。上曰,是尹勤之子,而其人善矣,命必壽讀賡進詩。上曰,金光國之詩,憎則憎,而詩則好矣。相福曰,素是善文者也。上曰,注書一人誰也?必壽曰,李遠也。上曰,都提調見密陽君乎?相福曰,不見矣。上曰,此亦似有氣矣。相福曰,李遠之叔彦默,經學凡百,稱大儒矣。上曰,吏判何爲牌不進?是無撕捱之事矣。相福曰,別無撕捱之事矣,當行公矣。必壽曰,參議則以李得宗兄弟臺望事,李得福疏中,有爛熟二字,故以爲嘲,已俄者陳章,而自院退却矣。上曰,彼此別無辭氣之不平乎?必壽曰,不平之辭則無之矣。再進湯劑。命必壽,讀嶺伯彦陽倅褒啓。上曰,以小邑而能爲事業,難矣。諸臣以次退出。
上在慶熙宮。停常參·經筵。
藥房都提調臣金相福,提調臣李思觀,副提調臣韓必壽啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,茶與建功入之。
又下敎曰,試官李在協,代洪趾海爲之。
又下敎曰,文官雖驕,豈如是乎?集慶堂當爲親臨,令盡爲入來,而親臨後,不卽入來者,當拔去侍從案。
又下敎曰,此則召耆社郞廳分付,再明日設宴,前承旨馳往,宣醞而來。
又下敎曰,再明次對,進定於明日。
備忘記,聞今日之設宴,意雖若何?異於正日,故其今問卿等休云,嘉卿等心,其於再明,耆舊皆歡,其欲賜樂,於予今月若何?故只令承宣,代賜樂以宣醞,卿等循例張樂以歡焉。
傳于李世演曰,試官來詣。
以吏曹參議權噵,牌不進罷職傳旨,傳于崔台衡曰只推。
韓必壽啓曰,吏曹參議權噵,旣有只推之命,卽爲牌招開政,何如?傳曰,允。
以領敦寧金漢耉,忠淸道瑞山地掃墳呈辭,傳于韓必壽曰,給由馬澆奠牀備給。
李在簡,以弘文館言啓曰,本館上番,無他推移之員,不得已以下番姑陞入直之意,敢啓。傳曰,知道。
南玄老啓曰,明日次對,兩司長官,當爲進參,大司憲李得宗,待開門牌招,以爲入侍之地,何如?傳曰,允。
南玄老,以兵曹言啓曰,今三月初三日,全羅道務安居童蒙金旭稱名人,自興化門入來,差備門外擊錚,依例令攸司,囚禁治罪,當該守門將崔壽彭,依定式推考,何如?傳曰,允。
又以義禁府言啓曰,洪天普,令該府亟施投畀之典事,命下矣。洪天普慶尙道淸河縣投畀,而以傳敎內辭意,具罪目,依例發遣府羅將,押送配所,何如?傳曰,允。
又以義禁府言啓曰,八包申飭之時,有此駭擧,三使臣中,其當者,拿問處之事,傳旨啓下矣。分付該道道臣,當該使臣,査問灣府,指名狀聞後,待其回還,拿問處之,何如?傳曰,允。
領議政洪鳳漢箚曰,伏以,臣,昨日筵中,以西原君韓明溍奉祀孫必壽,旁照他家例,襲爵事陳稟蒙允矣。退而追聞,則若有未審者,凡功臣家嫡嫡相承之奉祀孫,是爲嫡長宗孫有故,自朝家特令次泒奉祀,仍以傳承,則亦爲嫡長宗孫,無子,以支泒立後爲子,則是亦爲嫡長,至於西原君家,則長泒奉祀孫無子身沒,亦不能繼後,故其一家諸人相議上言,使必壽奉祀,一如他家親盡後,最長房移奉之例,其實則必壽未嘗繼後於宗家,必壽以上,親爲小宗者,亦未承移宗爲嫡長之朝令,然則今以必壽,謂之嫡長孫,而遽許承襲,似異於臣之所聞前,例也。然前後諸功臣家,亦有非繼後,只奉祀,而又爲襲爵之前例耶?臣姑不能明知,而承襲延恩,國之重事,臣旣辭朝而出,有難遲對登筵,玆以短箚,略陳事實。伏願亟令勳府及禮曹,更爲考例後,稟旨施行幸甚。取進止。答曰,省箚具悉。箚陳者,卿造朝後,與禮判與勳堂,入侍講定焉。仍傳曰,遣史官傳諭。
己丑三月初三日巳時,上御集慶堂。文臣製述入侍時,命官金相福,試官李思觀·鄭運維·李得培·洪趾海·金光國·洪錀,同副承旨李世演,假注書李遠,記事官李德師·兪岳柱進伏。上曰,藥房提調持湯劑入侍。出榻敎上曰,文官驕矣,使之促入。上曰,予不辨花開,苦矣,有時乎開朗,毋論某物,似分明,怪矣。相福曰,此火也。上曰,帝王家,易有此症,而予則尤有燥症矣,若下學問工夫,則似勝矣。相福曰,若留意於聖學,則豈不好也?上曰,松節茶,雖取松節之效,而亦取曲蘖之味也,松節則脚力有效,建功則於予爲君子矣。相福曰,然矣。上曰,松茶有降下之效矣。相福曰,少進則有效,過進則氣不能下行,而反爲上陞,大有害矣。上曰,卿言誠是矣。相福曰,臣外祖沈廷輔,嘗嗜飮,先朝賜杯,而有詩戒之矣。上曰,其杯何杯?相福曰,銀杯,而御製則曰,惟玆曲蘖,易蕩難禁,備禍,何如?戒在崇飮,爲此戒飭之辭,實符古訓,臣外祖受賜之後,每節飮矣。上曰,其杯何在?相福曰,借置臣家,而敬誦聖訓,故敢陳矣。上稱歎曰,聖訓極至當矣。上曰,藥房副提調特湯劑,更爲入侍。出榻敎上命金光國讀奏試券。科次後,上曰,待敎柳德申半熟馬一匹賜給。出傳敎上曰,文臣製述時,入庭不作人,竝推考。出傳敎上曰,藝館執鞭矣,此後,有更付下番者乎?德師曰,無矣,方有新榜,若翰圈則有當付者矣。上曰,旣有新榜,翰圈明日擧行,分館亦令明日爲之事,分付。出傳敎北伯設賑形止,未卽擧行,惶恐待罪事。上曰,勿待罪事,回諭。出傳敎諸臣以次退出。
上在慶熙宮。停常參·經筵。
藥房都提調臣金相福,提調臣李思觀,右承旨臣李在簡啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,依下敎率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。嗟,今日予心何抑?氣則一樣矣。中宮殿·惠嬪宮,藥房口傳問安。答曰,知道。
以承傳色,口傳下敎于藥房曰,茶先入之,次對同爲入侍。
以承傳色,口傳下敎曰,禮房承旨,馳詣太學,朝食堂到記持來。
又下敎曰,次對,心旣若此,差晚當爲之,翰圈早爲之,入侍時持入。
以備忘記,傳于李世演曰,六年餘曠省,卿心,若何?何拘動駕?依請詣焉,昆季同拜焉。
以承傳色,口傳下敎曰,令史官書之,傳于國舅。
備忘記,傳于李世演曰,此亦絜矩之道也。
以承傳色,口傳下敎曰,此下敎,添書傳諭。
又下敎曰,國舅當入侍,俄者下敎,卽爲傳諭。
備忘記,傳于李世演曰,明日到記儒生·四學儒生殿講試官韓判府事·申晦·徐命臣·李得培·朴弼逵入直,兩儒臣同副承旨入侍,侍衛儀注置之。
以承傳色,口傳下敎曰,明日雖殿座,耆社設宴,依例爲之。
又下敎曰,拔之朝報,皆示于備堂後,作帖二件,一則內入,一則入于世孫宮。
崔台衡啓曰,大臣·備局堂上,依下敎來待矣。傳曰,引見。
李在簡,以弘文館言啓曰,新除授修撰沈頤之,時在京畿龍仁地,經筵入番事緊,請斯速乘馹上來事,下諭。傳曰,依啓。
傳于李在簡曰,分館今日爲之乎?知入。
海運君槤,京畿楊州地父母墳拜掃呈辭,傳曰,給由馬澆奠牀備給。
李世演啓曰,假注書李遠,身病猝重,勢難察任,今姑改差,何如?傳曰,允。
以李萬軾爲假注書。
崔台衡,以兵曹言啓曰,忠壯衛將李守彬,病難供職,呈狀乞遞,輪番之任,不可久曠,今姑改差,何如?傳曰,允。
又以兵曹言啓曰,忠翊衛將具敍五,景福宮衛將金舜民,俱以病難供職,呈狀乞遞,輪番之任,不可久曠,竝今姑改差,何如?傳曰,允。
又以兵曹言啓曰,昌德宮·昌慶宮差備內窓戶,令戶·兵曹郞廳,春秋摘奸事,曾有傳敎矣。依例發遣本曹郞廳,與戶曹郞廳,眼同摘奸之意,敢啓。傳曰,知道。
又以摠戎廳言啓曰,水原別驍士春等都試,依定式,今月試取於本營之意,敢啓。傳曰,知道。
以承傳色,口傳下敎曰,今覽報府,朴弼逵入於報府中,試官朴弼逵,代趙德成爲之,李得培,代李性源爲之。
李世演,以弘文館言啓曰,本館下番,連日姑陞入直,事甚未安,今日政,新除授玉堂,待下批,竝卽牌招,以爲推移入直之地,何如?傳曰,允。
有政。吏批,行判書李昌壽未肅拜,參判李潭進,參議權噵式暇,同副承旨李世演進,啓曰,判書李昌壽陳疏入啓,參議權噵式暇,小臣獨政未安,何以爲之?敢稟。傳曰,仍爲之。以洪秀輔爲司諫,李崇祜爲持平,閔弘烈爲應敎,朴志源爲副應敎,金鍾秀·朴相老爲副校理,韓光會爲刑曹判書,金應淳爲工曹參判,閔百興爲左尹,申晦爲判敦寧,洪麟漢爲知經筵,李昌壽爲知春秋,李昌壽爲左賓客,金鍾正爲同經筵,李重祜爲同義禁,鄭存謙爲同春秋,金時默爲同成均,洪鳳漢爲宗廟都提調,洪鳳漢爲奉常都提調,金相福爲軍器都提調,李昌壽爲社稷提調,金時默爲濟用提調,洪相宜爲漢城主簿,安杓爲靈巖郡守,李顯模爲栗峯察訪,閔膺世爲刑曹佐郞,申光履爲兼中學敎授,洪相簡爲兼西學敎授,徐浩修·李得福爲校理,洪龍漢爲修撰,金觀柱爲副修撰,校書若作單李陽普,麻田郡守金季良,陽川縣令韓錫相換,左尹徐命臣,右尹閔百興,左賓客尹汲,右賓客李昌壽。
兵批,判書洪麟漢進,參判鄭彦忠入直,參議李得培病,參知朴弼逵病,左副承旨崔台衡進,以尹重淵爲兼司僕將,趙爲羽林將,姜百能爲忠翊將,李崇爲忠淸兵虞侯,李亨吾爲智世浦萬戶,韓光漢爲幕嶺萬戶,李如缺爲威龍別將,南舜喆爲忠壯將,鄭在博爲景福將,副護軍金載順,副司直黃景源·鄭存謙·韓必壽·李得福,副司果洪尙德·金殼爲武兼。
行吏曹判書李昌壽疏曰,伏以,日吉辰良,法讌順成,第祿無疆,匝域均懽,臣猥忝陪班,與覩盛儀,於萬之祝,倍切于中,臣於匪意,伏承天官除旨,惝怳驚惑,歷屢日而靡定。夫以臣之滓穢畸危,誠不宜廁跡周行,而一自昨秋以來,有官輒膺,有命則赴,居然若無故之人,是豈臣樂爲而然哉?亶以千古曠絶之恩數,非惟不敢負,亦所不忍忘也,而若其心迹之刺謬,廉防之墮喪,固已甚矣。每一念至,忽忽如狂,唯有避遠名塗,優游漫局,上以少答隆渥,下以獲全微諒,爲臣一分自靖之圖,間嘗以此,屢懇於前席,備陳於辭疏,仰惟日月之明,庶幾照燭,而顧此新命,又何爲而及於臣身哉?噫,臣之矢心而自畫者,卽淸要之官耳,若論淸要,政曹爲最,則是任也。雖曰臣屢試之地,而在今日,便作匪分之職,其何可視以宿趼,冒昧趨承,使前後苦懇,都歸於矯飾欺天之科也哉?度支勉膺,已愧初心,而尙有可諉者,以其差間於世所稱華峻之選也。然嚮令臣,苟能於彼,而抵死力辭,則以聖上體下之仁,必無今玆之誤恩矣。臣之處義不審,到此而無以自解,倘復轉輾披猖,以至於兠攬銓柄,則無論臣區區素執之蕩然壞盡,其爲累治化而羞當世,果何如也?惟我殿下之於臣,湔拂生成,實與天地而同功,其所以終始哀憐,遄解見職,俾伸匹夫咫尺之守者,恐不待臣辭之畢矣。卽者特敎甚嚴,召牌儼臨,而反復思量,轉動無路,惶隕悶隘,惟譴何是俟?玆敢略暴衷懇,冒干崇聽,欲望聖慈,曲垂鑑諒,亟許鐫改臣新授職名,以安私分,不勝幸甚,臣無任悚恐懇禱之至。答曰,省疏具悉。今者家宰,意非偶也,皆若卿也,朝鮮將無銓長,今者所辭,亦涉太過,卿勿辭,速行公。
己丑三月初四日午時,上御集慶堂。藥房入診,大臣·備局堂上,同爲入侍時,都提調金相福,提調李思觀,右承旨李在簡,假注書尹在醇,記事官李師濂·兪岳柱,左議政金陽澤,右議政金尙喆,行司直申晦,行禮曹判書具允明,兵曹判書洪麟漢,左尹徐命臣,副護軍具善復·李章吾,淸川君金鍾正,修撰申光履,左副承旨崔台衡,事變假注書金景行,醫官許礈·李以楷·鄭允協·玄處明·柳光翼·李翊臣·李長周,以次進伏訖。相福曰,夜間聖體若何?上曰,一樣矣。相福曰,寢睡·水刺之節,何如?上曰,亦一樣矣。進湯劑。相福曰,敢請診候。上曰,依。礈等曰,脈候左右三部度數調均,滑體亦一樣矣。上命在簡書傳敎曰,此時三提調,豈可曠焉呈辭?副提調許遞,其代李惟秀除授,牌招察任,房順房,三院副提調例兼。出傳敎上曰,藥房提調持湯劑,更爲入侍。出下敎陽澤曰,夜間聖候若何?上曰,逢今月,而六月只隔數朔難耐矣。陽澤曰,寢睡·水刺之節,何如?上曰,無睡可悶。尙喆曰,逢此月,故聖心如此,而願勿疚懷焉,聖心若不用,則於寢睡之節,亦有益矣。上曰,領相以爲,吏判無撕捱之事,而何不行公乎?左相曰,果無撕捱之事矣。尙喆曰,向來所遭,非銓官事也。上曰,李潭有何撕捱之事耶?陽澤曰,無撕捱之事矣。上曰,官師相規,則誠是好事,而近來銓官,誰肯當之?坐席未煖,輒有事矣,朝鮮將無家宰乎?陽澤曰,開政命下,各別申飭,則兩堂皆行公矣。命台衡書傳敎曰,開政命下之後,尙未擧行,若此不已,近八飭勵之時,開政無期,觀今擧措,吁嗟,海東,將無冢宰而後已,若此之故,人皆逡巡,此何事體,此何分義?判書佐貳,俱無撕捱之端,而今以三牌爲稟,參議撕捱,尤涉可笑,三堂卽爲牌招開政。出傳敎上曰,予於都提調,亦有言矣,眼視或有開朗之時,或只見紗帽冠帶矣。相福曰,此乃氣之升降也。陽澤曰,醫官等,每以爲八味元有益矣。相福曰,必有效矣,臣退與醫官相議,後日當稟定矣。上曰,韓必壽事,無前例乎?允明曰,考之禮典,未得如此例矣。陽澤曰,無前例則不可爲矣。尙喆曰,今若開路,後必有弊,若無前例,則不可爲矣。允明曰,有故,臣使之考出而未及矣。上曰,原任意,如何?相福曰,頃有領相還朝後稟處之敎矣。上曰,領相還後,考李□□例,禮判入侍允明曰,臣有所達者矣,上曰,卿其奏之,允明曰,明陵·翼陵,有頉處矣。上曰,頉處,何如?允明曰,明陵主峯,翼陵東麓,有沙汰處矣。上曰,何如是而至於今耶?允明曰,次次漸汰,至於此,而此是兩陵外麓,故陵官亦不報狀,今始牒報矣。陽澤曰,臣聞具善復之言,土性軟弱,易爲涉汰云矣。上曰,禮判及禁將,明曉看審以來。上曰,宣傳官一員入侍。出下敎宣傳官尹載大進伏。上曰,汝問于禮判,斯速往兩陵外麓鶯峯下沙汰處,摘奸其木根,亦審其樵路以來。允明·載大先退。上曰,禮判及禁將往來時,除辭朝焉。善復曰,命召則何以爲之耶?上曰,仍佩往來。陽澤曰,雖不出朝報,似有文蹟矣。上命台衡書傳敎曰,因兩陵官所報,禮判禁將有奉審之事,此是峯外,其令除辭朝往來。出傳敎,勿出朝報上曰,兩司入來乎?台衡曰,自外已稟而無來者矣。陽澤曰,翰林圈點事,命下,而奉敎金致九,以親病呈辭在外,待敎李德師以設宴在外,今無備員圈點之路,在外翰林竝催促上來,使卽擧行,何如?上曰,依爲之。出擧條陽澤曰,刑曹判書黃景源,聞有事先壟,在外多日,姑無上來之期云,秋曹劇務,不可一任其瘝曠,今姑遞解,何如?上曰,許遞,今日政擧行。出擧條上命台衡書傳敎曰,大臣旣奏,秋判許遞,其令今日政擧行。出傳敎麟漢曰,初九日擧動時,留營留陣,何以爲之?上命台衡書傳敎曰,初九日動駕下敎時,遺漏,留營留陣置之。出傳敎再進湯劑,藥房先退。上曰,徐命善事,亦何如?尙喆曰,不幸有此事,而其人好矣。陽澤曰,東萊·義州,關係非細,而兩邊倅,皆得人矣。上曰,弟勝於兄,無古談矣。尙喆曰,爲國事勤檢,則兄弟互有長短矣。大臣·備局堂上先退,上曰,儒臣持政要入侍。出下敎光履及副修撰金基大進伏。上命台衡書傳敎曰,堤堰灌漑,農政之大者,今覽湖西道臣狀聞,乃覺近者春水頻,仍諺有所稱,此時貯水灌漑,最先務,令堤堰司另加嚴飭,予當以抽栍摘奸,一體申飭。出傳敎光履讀政要,基大次讀,台衡次讀,在醇次讀。上曰,注書誰也?台衡曰,尹在醇也。上曰,注書入翰圈乎?賤臣在醇曰,入矣。上曰,幾次見之乎?賤臣在醇曰,今餘一次矣。師濂次讀,岳柱次讀。上曰,儒臣上番復讀。光履讀畢。上曰,注書復讀。賤臣在醇讀之。上曰,今餘幾編?光履曰,三編餘矣。上曰,唐太宗,每以近習爲戒,而終以近習亡矣。光履曰,近習亦有鑑戒處矣。上曰,唐太宗之爲太宗,以有賢臣故也。光履曰,然矣。上曰,後世人君,當以承乾爲戒,而大凡君有厭聞事,則臣下初不爲言,以至於亡國,寧不澟然?光履曰,此等處,不可不念。上曰,予以問答爲講,而自講政要後,大有助矣。光履曰,臣以館中事,仰達,上下番外,無一人行公者矣。上命台衡書傳敎曰,一自宴禮之後,玉署乏人,只有上下番呈辭人在外人,一倂許遞,其代,今日政盡數擧行,待下批牌招察任。出傳敎上曰,宣傳官入侍。宣傳官李邦城進伏。上曰,金觀柱許參乎?邦城曰,已許參矣。上命台衡書傳敎曰,今聞文兼徐浩修,卽先進,金觀柱免□云,本職一倂許遞,今日政,復擬館職。出傳敎諸臣以次退出。
己丑三月初四日酉時,上御集慶堂。鶯峯摘奸宣傳官入侍時,同副承旨李世演,假注書尹在醇,記事官李師濂·兪岳柱,宣傳官尹載大,以次進伏訖。上曰,木根多乎?載大曰,木根則無之,而有樵路,故問之,則乃巡山路也。上曰,有歧路乎,巡火巢而有路乎?載大曰,村家之往來陵所路也。上曰,沙汰處,與路遠乎,涉汰處,或犯路乎?載大曰,或犯沙汰,或遠矣。上命世演書傳敎曰,意謂若此,令宣傳官審察樵路,則果有云,以此推之,其所沙汰,焉知無以此由之,頃者此等處,已爲申飭,則主峯近處,焉敢作行?且聞作行處,下有村家云,其涉可駭,該官當嚴處,而此非一夕之故,故十分參酌,伊後若有此弊,當該官員,當重繩,令該曹嚴飭。出傳敎諸臣以次退出。
上在慶熙宮。停常參·經筵。
夜五更,坤方·巽方,有氣如火光。
藥房都提調金相福,提調李思觀,副提調李惟秀啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。
中宮殿·惠嬪宮,藥房口傳問安。答曰,知道。
南玄老啓曰,大司憲李得宗,執義姜潤,掌令李奎徽·韓鏶在外,持平李東遇未肅拜,陳疏入啓,李崇祜在外,今日以監察茶時之意,敢啓。傳曰,知道。
崔台衡,以都摠府言啓曰,今日入直內三廳,武兼禁軍及軍兵等,當爲中日習射,而親臨儒生殿講相値,不得爲之之意,敢啓。傳曰,知道。
金龜柱啓曰,明日傳香禮房承旨,當爲齋宿,而右承旨李在簡,今日不爲仕進,牌招,何如?傳曰,允。
李世演,以吏曹言啓曰,今此大報壇,遣大臣攝行祭,諸執事多以侍從塡差後,時無職名人員,令該曹依例口傳付軍職,何如?傳曰,允。兵曹口傳政事,以金養心·崔·洪相簡·李敬玉·趙載俊,副司果單付。
崔台衡,以兵曹言啓曰,卽接東道參軍牒報,則御營廳所授鷹峯下體城四間半許,崩頹云,依例令繕工監,把子圍排,分授軍門,急速修築,而把守軍兵,亦令該軍門多數定送,限修築間,各別守直之意,分付,何如?傳曰,允。
又以御營廳言啓曰,因兵曹草記,本廳分授鷹峯東邊體城四間半許頹毁處,急速修築,把守軍兵,亦令該軍門多數定送,嚴加守直事,命下矣。修築則卽當擧行,而今日爲始,本廳將校,率領鄕軍二十名,限修築間,輪回守直之意,敢啓。傳曰,知道。
以封進官咸興判官李山重狀啓,二月令生松魚,限內不得封進,惶恐待罪事。傳于李世演曰,勿待罪事,回諭。
以承傳色,口傳下敎曰,儒生食堂,依例從容早爲之。
以判府事金致仁掃墳呈辭,以承傳色,口傳下敎曰,給由馬澆奠牀備給。
又以興恩副尉鄭在和病親呈辭,以承傳色,口傳下敎曰,給由馬。
又下敎曰,大臣單子稽滯,當該中官,越俸一等。
以備忘記,傳于李世演曰,噫,今月其君之心,若何,而諸中官放恣,擧皆昏睡,呼而不應,近習若此,其君何堪?今日入直,一竝越俸一等。
傳于李世演曰,試官申晦,代李昌壽,李性源,代金光國爲之。
又傳于李世演曰,試官李昌壽,代騎判爲之。
以備忘記,傳于金龜柱曰,耆社旣諭,效漢文之意,今日宴會諸臣,令該曹各賜帛一匹。
傳于李世演曰,明日傳香,以左副承旨擧行。
又傳于李世演曰,試官以下入侍。
傳于金龜柱曰,禮曹判書具允明,行副司直具善復入侍。
以承傳色,口傳下敎曰,右承旨李在簡許遞,其代金光國除授,待明朝牌招察任,房順房。
判敦寧申晦疏曰,伏以,臣於昨日政,伏承敦府新命,含恩畏義,固當趨謝之不暇,而第臣旣無敦寧,則自在當遞之科,有不可一日虛帶,玆敢援例陳籲於崇嚴之下。伏乞聖明,俯賜照察,亟令該曹稟處焉。答曰,省疏具悉。本職許遞焉。
己丑三月初五日巳時,上御集慶堂。到記儒生殿講入侍時,同副承旨李世演,假注書尹在醇·李萬軾,記事官柳德申·兪岳柱,以次進伏訖。上曰,試官肅拜,催促爲之。世演曰,試官洪龍漢,洪麟漢之弟,故不敢入來矣。上曰,春坊上番誰也?世演曰,尹養厚也。上曰,洪龍漢,代以尹養厚爲之。世演曰,右承旨李在簡有實病云矣。上曰,當下敎矣。試官韓翼謩·徐命臣·金光國·趙德成·朴志源·尹養厚,藥房都提調金相福,提調李思觀,副提調李惟秀進伏。相福曰,夜間聖體若何?上曰,一樣矣。相福曰,寢睡·水刺之節,亦若何?上曰,寢睡則爲之矣。相福進湯劑,上進御訖。敎曰,湯劑少頃復入之。相福曰,未末申初,當入之,而丸劑,加眼部所屬之材,則似是好矣,明日入診議定,何如?上曰,置之。相福·思觀·惟秀先退。上曰,詩傳入之。翼謩曰,近間聖體若何?上曰,一樣矣。仍曰,儒生呼名爲之,而能講者,書給講章,不能講者,使之直不,可也。黃日洽·李錫祐直不,至李明吾,上曰,汝何爲而來也?麟漢曰,欲見製述之故也。上曰,到記之盛,今番爲最,皆待圓點,而然今日以後,必皆散去矣。李德履·洪彦岳·李恕·韓秉成·洪昇·李明弼·權浩彦·李重馥·吳光源·李弘齡·尹東衍·李範洙·金重祚·任昌祚·南象一·朴行淳直不,金奎祚請誦。上曰,不偶然矣,誰家人也?世演曰,故相金宇杭之族矣。上曰,故相亦明經矣。奎祚誦未幾,不通而出。上曰,彼春坊,與尹鳳五爲幾寸乎?養厚曰,六寸祖孫間矣。上曰,尹鳳五今日來詣耆社云,貴矣。翼謩曰,今則病差,故進去云矣。上曰,到記科,無過二人定式,純通者多則比較矣。翼謩曰,然矣。上曰,予雖對卷,不見黃籤,奈何?柳焴·南建箕·李光烈·李日運直不,金希孟·洪光胤請誦而不,郭漢逵·金廷鄰·鄭煿·金得悰·金行儉·朴弼東·李泰岳·李奎應·李泰岳·李光復·徐就修·白師周·金義之·閔光運·沈濟權·李東燁·丁忘默·沈禧·李相裕·宋賢圭·安鼎尹·姜弼言·李龍舒·洪宗益·李希燁·韓應濂·金履祚·卞赫祚·徐有容·李準海·金禹儉·李聖儒·姜在望直不,李東馨亦直不。上曰,東馨誰也?世演曰,故校理儁徽之子,而有名於陞庠儕類之間,以大科期待者也。上曰,相貌何如厥父?世演曰,勝於厥父矣。洪桂漢直不。上曰,兵判之幾寸乎?麟漢曰,故奉朝賀重徵之孫也。姜忱·洪相臣·金光晉·鄭垕·李潤衡·崔致白·李商球·金載復直不,吳載紹亦直不。上曰,故大提學之子也。翼謩曰,然矣。上曰,使之擧頭,載紹擧頭。上曰,其貌似佳,而不能詳見矣。翼謩曰,不但容貌之佳,擧止凡百,亦極佳矣。徐有防直不。上曰,有隣之弟耶?其身似長於其兄矣。翼謩曰,有鄰善文,而此亦名下士矣。上曰,蔡濟恭以北關監賑爲報,而北關似無監賑處也。命臣曰,自明川而始爲北關,傳聞明吉,亦不豐矣。上笑曰,近日洪相簡,不直玉堂,予甚怪之,今乃思之,以朴志源故也。麟漢曰,勢必然矣宋相殷·李彦一請誦而不,李瑞五直不,寄齋生白哲漢·金廷九·柳榮鎭·李春履·李鵬逵·車重來·李東起·金致亨·李宗濂·盧儼·李燮五皆不。上命少退,而已復命入侍。仍命藥房提調持湯劑,更爲入侍。出榻敎相福·思觀·惟秀進湯劑,上進御訖。相福曰,明日湯劑,亦依前乎?上曰,唯。相福·思觀·惟秀先退,禮曹判書具允明,禁衛大將具善復,左承旨金龜柱,因承傳色,下敎進伏。上曰,卿等往審形地,何如?頉處近地,有路乎?允明曰,果有小逕,而非樵路也,卽巡山之路也。上曰,大體言之。允明曰,沙汰處內,則二處外邊,亦有數處,而目今見之,皆不緊急,稍稍頹圮,則恐有犯山脊之慮,及今不可不修補矣。大抵陵官所報,出於小心之故,不得盡言其形地也。上曰,禁將當蜂峴役,此比蜂峴,如何?善復曰,蜂峴則取土甚易,此則取土甚難矣。上曰,然矣,役當倍前耶?善復曰,招問陵軍輩,則或有對以十倍者,而此則雖過也,以臣所見言之,當爲五六倍矣。上曰,書啓入之。龜柱讀訖。上曰,今雖云一尺二尺,安知異日爲幾尺也?第於潦水前,畢築,可也。仍命龜柱書之曰,今聞禮官奉審圖形,雖未詳其所補土,何可遲滯?令該曹擇日擧行,依蜂峴例,用募軍,曾已諳鍊,令禁衛大將具善復看檢,而仍佩往來,其間,令禁將兼察,禮判亦依蜂峴例,往來看檢,監董人,領役部將,募軍多少,禮判禁將,親承下敎,依此擧行。上曰,蜂峴役事時,禮判誰也?善復曰,李益炡也。上曰,其時禮判往來看審乎?善復曰,然矣。上曰,役軍當用幾何?善復曰,一日思用五百名矣。上曰,其時郞廳者役誰也?善復曰,安載健也。上曰,汝不忘其人也。善復曰,此與嚮來事有異,役處有內外,臣似難獨爲看檢矣。上曰,誰有可爲者?善復曰,前府使趙,前營將金相玉,勤幹可任使矣。上曰,好矣,率去,使之看檢,可也。禮曹判書具允明曰,看役之人,則依昨日下敎,前僉使許圭,今日已率去矣。上曰,卞興瑞亦率去,可也。允明曰,領役部將則依近來定式各軍門久勤當次者率去,而捕校二人,因昨日下敎,今日率去矣,此則何以爲之乎?上曰,旣有定式,各軍門首久勤中擇去,而捕校兩人,蜂峴時所使者,亦爲率去,可也。出擧條允明曰,蜂峴役事時,有告由祭,今番則何以爲之乎?上曰,封築之際,恐有震動之慮,先行告由,可也。允明·善復先退。上問龜柱曰,今日耆會,無病不進者乎?龜柱曰,實病外,皆來矣。上曰,尹鳳五·南有容亦來乎?翼謩曰,南有容頃日進宴,亦參矣。龜柱曰,今日下敎,有九老減一之文,而耆社之會,實則九老,加二矣。上曰,然則改之,尹鳳五,何如?龜柱曰,耳雖聾而筋力則好矣。翼謩曰,御製宣醞耆社,勝事矣。上曰,休言之,予於太平盛事句吐,命書諺文字矣。翼謩曰,謙抑過矣。龜柱先退。上曰,詩傳之雅頌,難矣。翼謩曰,然矣。金鳳郁誦畢,收生純通。上曰,何處人也?翼謩曰,關西人也。上曰,關西難矣。翼謩曰,然矣,金致和·申博淵誦而不,金致浩誦純通。上曰,何處人也?翼謩曰,又是關西人也。上曰,然乎?西關果難矣。翼謩曰,八道不能當矣,金士珍不,安浩權略,金楌不,車載大純略,車大復·盧·鄭弘善·林尙彦·李命源·李章圭·金晉潝·李中行·李仁和·白信煥·金光璉皆不,承綸通,朴弘圭·許圭·宋民載皆不,辛普謙純通,尹德圭通。上曰,見落則留齋,反勝於初試乎?命臣曰,講經輩,以初試爲貴矣。上曰,比較速速爲之金鳳郁·辛普謙純通,金致浩通,金澤宇不。上曰,致浩·澤宇,俱可惜也。命世演書之曰,居首幼學金鳳郁·辛普謙,竝直赴殿試,之次幼學金致浩·金澤宇,竝直赴會試,幼學承綸·尹德圭,各給二分,幼學安浩權·車載大·咸性浩,各給一分。上曰,京儒前則多入於學,李亨元·申益彬,皆從此爲科矣。麟漢曰,金普淳亦然矣。上曰,金鳳郁·辛普謙,翰林招政院使令,呼新來呼新來訖。上曰,金致九,使之催促上來,李德師設爵後,使之上來,卽爲完圈,以次退出。
上在慶熙宮。停常參·經筵。
藥房都提調金相福,提調李思觀,左承旨金龜柱啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。噫,莫能躬禮,今幾年乎?身雖在此,心懸於何乎?此際徹曉風聲,心眩心眩,今日祗迎後,當留典設司,翌朝回入,氣何諭哉?明日入試,宜矣。
中宮殿·惠嬪宮,藥房口傳問安。答曰,知道。
崔台衡啓曰,大司憲李得宗,執義姜潤,掌令李奎徽·韓鏶,持平李崇祜在外,李東遇陳疏入啓,今日以監察茶時之意,敢啓。傳曰,知道。
以承傳色,口傳不敎曰,典設司留宿時,承旨留住於前日留住處。
又下敎曰,都承旨許解,其代宋瑩中除授,牌招察任,房順房,三院副提調例兼。
金龜柱啓曰,新除授都承旨宋瑩中方在罷職中,何以爲之?敢稟。傳曰,敍用。
以承傳色,口傳下敎曰,日氣如此,祗迎後,留典設司,待奉審以來,當還內,知悉擧行。
崔台衡啓曰,御營大將金漢耉,以掃墳事,今方出去矣,將兵之任,不可一時無摠察之人,在前如此之時,有兼察之例,今番則何以爲之?敢稟。傳曰,禁將兼察。
又啓曰,領敦寧金漢耉,以掃墳事,今方出去矣,所受兼帶御營大將命召,來請還納,何以爲之?敢稟。傳曰,仍佩往來。
又啓曰,御營大將,以禁衛大將兼察事,命下矣。禁衛大將具善復,卽爲牌招,聽傳敎之地,何如?傳曰,允。
傳于李世演曰,禮判·禁將來待。
李世演啓曰,禮曹判書具允明,禁衛大將具善復,依下敎來待矣。傳曰,入侍。
傳于崔台衡曰,承旨侍衛皆雨具。
香祗迎罷後,政院·玉堂·藥房口傳問安。答曰,知道。
以承傳色,口傳下敎曰,禮房豐壤碑閣奉審,何許人守直知來?來時親耕田,幾種播付與否,看來以奏。
又下敎曰,騎馬三匹立之,宣傳官一員待令。
以備忘記,傳于李世演曰,此時內局,豈可一刻曠焉?禮使之道,具宜一伸廉隅,都承旨許遞,其章給之,鄭運維除授,牌招察任,房依前,下敎三院副提調例兼。
以備忘記,傳于李世演曰,進箋體重,雖諸道定差員封進,京則重者細,仗鼓吹,次則只盛龍亨,或進於殿庭,或進於差備門,例也。噫,謂今日耆社進箋,問焉寥然,故必也祗迎相値而然矣。晚後雖到,若太學生進箋,亦依校書館獻冊盛架子,一郞陪進,昨日手書下郞乎?事體攸關,宜飭,耆社諸堂推考,雖承旨耆社,雖若此,宜請承傳色入也,而若凡公事而捧入,其涉駭然,捧納承旨,特遞其職。
以備忘記,傳于南玄老曰,凡事不重則不威,況付紅籤箋文乎?此後雖太學生箋文,禮房承旨,特請承傳色內入,凡春坊表裏看品內入,請承言色,亦此例也。
以承傳色,口傳下敎曰,此後雖諸道箋文,請承傳色以入事定式。
南玄老啓曰,臣與同副承旨李世演伴直矣,纔已遞差出去,伴直無人,左副承旨崔台衡所當牌招,而拘於廳規,不得請牌,何以爲之?敢稟。傳曰,牌招。
以備忘記,傳于南玄老曰,承旨有闕,代前承旨李漢豐除授,牌招察任,房順房,李漢豐爲軍士房。
吏曹,右承旨李漢豐,左副承旨金光國,右副承旨崔台衡,同副承旨南玄老。
以備忘記,傳于南玄老曰,三明動駕時,三嚴,以卯正三刻單嚴,雲寶侍衛,依前,其餘侍衛,入直擧行事,分付,儀註置之。
又備忘記,初九日延和門,先爲祗迎,當動駕,以此分付。
又備忘記,以雨用心,今則霽已久矣,此心少弛夜何其?遙望憧憧致敬爲之事,申飭諸執事,燈燭若在眼,替拜若聞焉。
以承傳色,口傳下敎曰,今方五更,遣中官當知之,騎馬二匹立之。
傳于南玄老曰,遣中官矣,遲滯宣傳官一員,給馬催促,歸路往鍾閣,習讀守直與否知來。
行都承旨宋瑩中疏曰,伏以,天佑我東方,寶算彌高,宴禮載擧,八域含生,擧切歡忭之誠。仍伏念臣於昨冬,待罪本職,歲抄入待時,有尹光纘·趙載敏敍用之命,其在唯允之道,宜卽爭執,而見于昏謬,未及發言,忽承東藩特除,蒼黃退出,終不敢爲獻然自掩之計,陳章請譴,乃有還下送之敎。臣於是,惶悚兢蹙,無地自容,果然臺論峻發,聲罪甚嚴,聖度天大,還至薄罷曾未幾何,遽蒙拂拭之恩,有此甄復之旨,臣感激洪造,義當竭蹶趨承,以伸叩謝之忱,而顧念彈墨未乾,又復揚揚冒出於僨誤之地,則其爲放倒廉隅,當復如何哉?玆敢坐違嚴召,短章自列,而目下病勢之難强,有不可仰溷於崇高之聽。伏乞聖明,亟命斥退,以爲人臣溺職者之戒,不勝幸甚,還給之。
己丑三月初六日辰時,上詣延和門外,香祗迎入侍時,左承旨金龜柱,右承旨金光國,左副承旨崔台衡,右副承旨南玄老,同副承旨李世演,假注書尹在醇·李萬軾,記事官柳德申·兪岳柱,以次侍立訖。上具翼善冠·袞龍袍,乘輿出通陽門,詣延和門外,降輿,就版位。敎曰,龍亭先行。獻官執事,雨具祗迎後,上隨香,步詣建明門瞻望。仍命傳香承旨,馳往奉審,龜柱稟藥院待令。上曰,藥房提調持湯劑入侍,都提調金相福,提調李思觀,持湯劑進伏。相福曰,冒雨隨香,聖體若何?上曰,一樣矣。湯劑入之,進湯訖。乘輿還入典設司。仍命禮判·禁將入侍。禮曹判書具允明,禁衛大將具善復進伏。上親製告由祭文後,下詢允明曰,今雖告由,慰安等節,似無之矣。允明曰,然矣。上曰,取土之節,何以爲之耶?善復曰,遠處取來,則自當交遞,又於役所近處,有田,初頭則可以取用。上曰,民田何可取乎?允明曰,給價用之矣。上曰,給價何難,而旣已播種,其在方長不折之義,誠難矣。允明曰,昨日書啓,只論山脊也。上曰,自黔巖望見之耶?善復曰,於磚峴望見之矣,承命之後,達夜思之,或石或木,役處甚大矣。上曰,垓子內耶?善復曰,然矣。允明曰,事役則難,而不妨地理云,是實幸矣。善復曰,相地官,昨日奉審時,依下敎率去,而前頭役事時,則何以爲之乎?上曰,誰有可往者乎?善復曰,金道貞屢經國役矣。上曰,好矣,率去可也。出擧條善復曰,莎草亦多入矣。上曰,何處浮來?善復曰,限十里則亦豈無之乎?蜂峴之役,一築之後,永久無弊,而此則實有後慮,臣與禮判,自以爲預負大何矣。上曰,民田則勿侵。允明曰,募軍料布,當爲磨鍊,而每日五百名使用之意,禁將昨日陳達,然則其料布,似非辛巳年之比,當以米幾石,布幾同取用乎?上曰,辛巳年例,何如?允明曰,聞其時賑廳米三百石,兵曹木十三同取用云矣。上曰,米五百石,木二十同,取用,可也。允明曰,前頭如果不足,則更爲稟請,亦未晚矣,五百石則姑似過矣。上曰,然則四百石取用,可也。允明曰,聞辛巳年,則監董諸人員役等糧饌,以三百石外,別下米五十石支給云,而今番則元數四百石中磨鍊,竝給,何如?上曰,依爲之。出擧條允明曰,補土時,空石器機木物等屬,當依辛巳年例,往復於畿營各軍門·濬川司而取用乎?上曰,依爲之。允明曰,辛巳年則不用枺木,而今番則枺木,當多入云,分定於各軍門及畿營而取用乎?上曰,畿營則有弊,取用於各軍門,可也。出擧條仍命金光國書之曰,凡事防微爲貴,因小成大,因少成多,當初些小沙也,陵官巡山時,雖有尺地片土罅隙者,自有五陵守護軍,竭意補土,豈有此弊?小時泛看,大然後報狀,此正涓涓成江海者也,若是補土後,隨時摘奸,泛看泛過陵官,莫云某陵,卽是一局,五陵陵官,小者汰其任,大者禁錮,陞敍以此,令該曹嚴飭,豈特此陵?令諸陵陵官,皆令知悉,噫,東·西郊一也,而於西郊,雖爲予而若此,於東郊,理不無參差,而況代遠之陵,而幸數日程者乎?今欲爲此,是誰之過?若負其何,五陵陵官,何以混飭?以渠言之,祖先之山,若在一局,何忍曰嫡長衆子而輕重?以五陵守護軍,言之,其小時,同爲顧助而不至此,則豈比於至大而多日奔走乎?亦爲嚴飭于諸陵官,凡兩等殿最前,禮曹東西郊分遣郞官,無頉處純褒,若有不謹處,輕者置中,甚者居下,古人云,擧石然後紅顔,若或泛忽,雖奉事何陞?噫,今日下敎,亦莫曰衰耗過云,皆有祖先,其曰過矣,何云孝乎?一體嚴飭。仍曰,陵官,重於百里之任,初若擇差,豈有是事?渠輩若以陵寢,知爲渠山,則略干有頉云,初必不泛過,而今日傳敎之後,不感動陵官,非臣子也。且以役軍言之,予實欲親自負土,禁將須知此心,善爲使役,俾衆心成城也,陵官則實無狀矣,今雖補土後必如此矣。允明曰,關係至重,前陵官,過於小心,未及卽報,或無怪矣。崔台衡奉審後,入侍奏以無頉。上曰,祭物單子讀之。台衡眼暗,不能讀。上曰,金光國讀之。光國曰,臣則年多於台衡矣。上笑曰,年少承旨入來讀之。金龜柱進讀訖。上曰,金光國之久勤,久於黃景源矣。龜柱稟藥院。上曰,藥房提調持湯劑,更爲入侍。出榻敎相福·思觀,醫官許礈進湯劑。上進御曰,建功,或辛或不辛,誠怪矣。許礈曰,辛味加減,在於煎之濃淡矣。都提曰,煎藥,自有定限,何敢有或濃或淡之煎乎?上曰,然矣。煎無濃淡之別,而似由於予氣之好不好時矣。相福曰,明日湯劑,亦依前乎?上曰,唯。相福·思觀先退。允明曰,昨日奉審時,則有除辭朝出去之命,故依下敎爲之,而前頭往來時則何以爲之乎?上曰,除辭朝往來,可也。出擧條善復曰,蜂峴之役,亦有子來者,故其時別給糧資矣。上曰,今亦有之,亦給糧資。仍命龜柱書之曰,噫,六十八歲,有蜂峴之役,七十六歲,有此鶯峯之役,此心何抑?想必有若蜂峴,必有憶昔子來之民,令該廳亦遵昔年慈聖之意,饌米六十石特給,若予臨而董役,其令禁將,將此來助者平均給糧,且聞其時,雖非子來之民,其或饋餠云,噫,彼募軍,亦昔年之遺民,依此例爲之,一體令禁將知悉。仍曰,宣傳官馳往大報壇墻外不潔。明禮部將守直四中官,摘奸以來。乘輿還內,以次退出。
上御慶熙宮。停常參·經筵。
自辰時至未時,日暈。夜一更二更,月暈,廻土星。
藥房都提調金相福,提調李思觀,副提調鄭運維啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。憧憧經夜,氣何暇諭?
以承傳色,口傳下敎曰,心憧憧,尙今待下敎入侍,茶先入之。
中宮殿·惠嬪宮,藥房口傳問安。答曰,知道。
金光國啓曰,大司憲李得宗,執義姜潤,掌令李奎徽·韓鏶,持平李崇祜在外,李東遇疏批未下,今日以監察茶時之意,敢啓。傳曰,知道。
金光國,以摠戎廳言啓,水原別驍士,今春等都試居首者一人閑良,則直赴殿試事,已有定式矣,該邑所報,六兩騎蒭鞭棍入格者二十五人等,柳葉箭·片箭試取計畫後,其中居首者一人,別單書入,其餘入格之類,使該邑依例施賞之意,敢啓。傳曰,知道。
鄭運維啓曰,右尹閔百興除拜後,過三日不爲出肅,依定式,推考警責,仍卽牌招察任,何如?傳曰,允。
以備忘記,傳于鄭運維曰,昨夜雨霽順成,今朝淸明,是誰之賜?東望朝宗,一倍此心,頃年其日,朝詣展拜,今則闕焉,是曰忠乎?況伸禮在再明,仲旬前一日二十六日,猶有兩日,此心何耐,此心何抑?且鶯峯補土,身雖在於集慶,心則懸於峯下,其文雖親綴,豈若躬詣?禮堂·禁將,體予意,昨已諭,募民亦遺民,恤哉恤哉,以安予心之意,更爲申飭,其日獻官,永城尉塡差。
傳于南玄老曰,內局入侍。
以承傳色,口傳下敎曰,再明動駕時,摠府·騎曹堂上,盡爲隨駕,其餘入直外,置之。
金光國,以侍講院言啓曰,王世孫,大學,今已畢講,因傳敎,論語繼講之意,敢啓。傳曰,知道。
又啓曰,兼司書尹錫烈,以其親病,陳疏徑出,原疏不得捧入,所當直捧禁推傳旨,而此與無端徑出有異,推考警責,何如?傳曰,允。
又以侍講院言啓曰,兼司書尹錫烈,連日入直矣,以其親病,陳疏徑出,下番闕直,事甚未安,司書安聖彬,說書兪漢謹,竝卽牌招,推移入直之地,何如?傳曰,允。
持平李東遇疏曰,伏以,天休滋至,邦籙無疆,禮擧稱觴,頌騰祝崗,臣民懽忭,曷有其極?仍念臣,鹵愚之質,百不猶人,從前見叨臺地,未嘗以言責自居,涓埃之報,愧懼之忱徒積,適於月前寒食,見差陵享典祀官,祗往將祀之後,旋因雨露私感,轉往鄕楸,不意柏府除命,遽降此際,臣感惶之餘,分義是懼,不敢久淹,因卽還歸,而區區自畫之義,未暇煩陳,目下情私,誠有萬萬切急者。臣之老母,素抱貞疾,居常綿綴,纔徑臣妹慘慼,積傷悲疚,眞元銷鑠,澟然有難支之憂,近緣日候不適,將攝失宜,重添感冒,寒戰氣縮,諸症陡劇,委頓牀褥,昏昏度日,臣以終鮮之身,晝夜看護,不容頃刻離捨,以此焦遑之狀,雖欲黽勉出肅,其勢末由,玆敢不避猥越,冒陳微懇。伏乞聖慈,天地父母,特加矜察,亟許鐫遞臣職名,俾便將護,仍治臣瀆擾之罪,以肅朝綱,不勝幸甚。答曰,省疏具悉。爾其勿辭護焉。
己丑三月初七日午時,上御集慶堂。藥房入診入侍時,都提調金相福,提調李思觀,副提調鄭運維,假注書尹在醇,記事官柳德申·兪岳柱,醫官許礈·李以楷·鄭允協·金光國·鄭允說·柳光翼·許溵,以次進伏訖。相福曰,夜間聖體若何?上曰,一樣矣。相福曰,寢睡·水刺之節,何如?上曰,亦一樣矣。進湯劑。相福曰,敢請診候。上曰,依。礈等曰,脈候左右三部度數調均,滑體一樣矣。上曰,藥房提調持湯劑,更爲入侍。出下敎相福曰,丸劑自外,與醫官爛漫相議矣。礈曰,枸杞子·甘菊加入矣。上曰,甘菊明目乎?礈曰,然矣。相福曰,湯劑回脾胃,丸劑固下元。礈曰,以醫書言之,丸劑乃是王道。上曰,今則藏几杖,而行步有時乎頻數矣。相福曰,昨日臣亦仰瞻,行步益勝於前日,不勝慶幸矣。上曰,予年若五十,則建功,亦有效矣。相福曰,進御丸劑,兼進湯劑,則尤似有功矣。上曰,雖少年之脈,不加於此矣。仍命相福診察。礈曰,都提調多年奉老親,故亦知脈矣。相福曰,八味元,外人或食前一次服之,而今者聖上,則當無時進御矣。上曰,八味元,於眼視,好乎?若以明目而言之,則予當服之矣。礈曰,甘菊乃是明目之劑,若加意進御,則必有益矣。上曰,甘菊幾兩乎?礈曰,甘菊二兩,枸杞子三兩矣。相福曰,敢請榻敎書出。上曰,予當思之矣。相福曰,丸劑進御時,必以白甘粥,松節茶,米飮之屬呑下,而勿以雀舌茶爲之也。上曰,加減八味元前方中,澤瀉減一兩,官桂加減,五味子·茴香·杜沖·牛膝,加枸杞子三兩,甘菊二兩,一劑製入。出下敎命相福及諸醫,仰瞻眼睛。上曰,眼睛,何如?相福曰,少無不如前矣。礈等曰,眼睛甚明朗矣。再進湯劑。相福曰,明日湯劑,當如今日,而稟定矣。上曰,依。諸臣以次退出。
上在毓祥宮。停常參·經筵。
自未時至酉時,日暈。
藥房都提調金相福,提調李思觀,副提調鄭運維啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。晝長夜長,心衰氣衰,一倍一倍,何抑何抑?明日口傳問安,三明日入侍,宜矣。
中宮殿·惠嬪宮,藥房口傳問安。答曰,知道。
崔台衡啓曰,大司憲李得宗,執義姜潤,掌令李奎徽·韓鏶,持平李崇祜在外,李東遇陳疏受由,今日以監察茶時之意,敢啓。傳曰,知道。
李漢豐,以都摠府言啓曰,今日入直內三廳,武兼禁軍及軍兵等,當爲中日習射,而毓祥宮忌辰祭齋戒相値,不得爲之之意,敢啓。傳曰,知道。
鄭運維,以吏曹言啓曰,今此翼陵告祭,獻官前承旨宋瑩中,典祀官兼大祝前校理洪景顔,先蠶祭初獻官前承旨韓必壽,亞獻官前承旨李世演,預差,前承旨李在簡塡差,而俱以時無職名,依例令該曹口傳付軍職,何如?傳曰,允。
兵曹口傳政事,宋瑩中·李在簡·李世演,副司直單付,洪景顔副司果單付。
崔台衡,以義禁府言啓曰,明日擧動時,大駕各差備都事,不可不備員,而參下都事李在亨,與新除授同義禁李重祜,有三寸叔侄應避之嫌,卽令該曹依例口傳相換,以爲分排之地,何如?傳曰,允。
吏曹口傳政事,禁府都事李在亨,氷庫別檢洪鳴漢相換。
李漢豐啓曰,禁衛大將,令訓將兼察事,命下矣。禁衛大將具善復,今方奉命出去,訓鍊大將李章吾,卽爲牌召,使之聽傳敎之地,何如?傳曰,允。
又啓曰,左邊捕盜大將牌,傳令牌,令右將兼察事,命下矣。右遞捕盜大將李潤成,卽爲牌召,使之聽傳敎之地,何如?傳曰,允。
金光國啓曰,卽者司書安聖彬,以其親病,陳疏徑出,原疏,以昭寧園忌辰齋戒纔已退却矣,所當禁推傳旨,而此與無端徑出,有異,推考警責,何如?傳曰,允。
金光國,以侍講院言啓曰,本院司書安聖彬入直矣,以親病,陳疏徑出,兼司書尹錫烈,陳疏受由,說書兪漢謹牌不進,傳旨未下,兼說書未差,下番他無推移之員,兼弼善申光履卽爲牌招,以爲姑降入直之地,何如?傳曰,允。
傳于金光國曰,禮判·禁將,來待于典設司事,分付。
香祗迎罷後,政院·玉堂·藥房口傳問安。答曰,知道。
以備忘記,傳于李漢豐曰,今年逢此日,明日行禮,豈曰孝乎?況六月若逢,若此日,已有前例,今日當詣,三嚴以單嚴,擧行,待下敎爲之,禮房承旨,明日當傳香,仍留傳香後來。
鄭運維啓曰,今日擧動承旨,不可不備員,左承旨金龜柱,纔已出去矣,卽爲牌招,何如?傳曰,允。
吏曹口傳政事,以吳鉉胄爲吏曹正郞,宋聚行爲吏曹佐郞。
以承傳色,口傳下敎曰,徐浩修補外,當然,而倍道則過矣,倍道二字抹去。
又下敎曰,特敎之下,其若申飭,判書焉敢若此?書下敎承旨,當該承旨,爲先遞差。
又下敎曰,爲吏曹郞廳謝恩,其君臥乎?新除吏曹郞廳刊案,使假郞廳,卽爲開政。
又下敎曰,欲爲參議望則遲滯,前參議李海重除授,過政後,牌招察任。
又下敎曰,今日開政如是乎?當該判書,下義禁府,推考傳旨,還宮後捧入。
又下敎曰,摠管騎堂中,今日闕謝恩者,當以期會律擧行,回駕後知奏。
又下敎曰,吏判其雖固執,欲勝其若乎?俄者傳旨置之,卽爲牌招開政後,當爲動駕,政院申飭。
以寶劍望筒,以承傳色,口傳下敎曰,金尙重·鄭在和,代安春君及新除副摠管爲之,守宮密春君爲之。
以備忘記,傳于南玄老曰,閔百興·李在簡承旨除授,牌招察任,房依前,下敎三院副提調例兼。
吏曹,行都承旨閔百興,右承旨李在簡,左副承旨李漢豐。
傳于南玄老曰,中官越俸,一竝置之。
又傳于南玄老曰,今番差祭人動駕時,勿參。
又傳于南玄老曰,吏判牌招置之。
以副修撰趙昌逵望單子,傳于南玄老曰,置之。
傳于南玄老曰,新除授玉堂·春坊,卽爲牌招,若有一人違牌,則限十年削名侍從案。
以承傳色,口傳下敎曰,侍從案十年刊名,則適中其意,限十朔禁推,初下敎置之。
南玄老,以吏曹言啓曰,今日動駕時,通禮不可不備員,左通禮有闕代,口傳備擬以入之意,敢啓。傳曰,知道。
吏曹口傳政事,以李敬玉爲左通禮。
大駕詣毓祥宮後,政院·玉堂·藥房口傳問安。答曰,知道。
王世孫,詣毓祥宮後,政院·玉堂問安。答曰,知道。
行禮罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
朴弼逵啓曰,新除授左承旨李聖圭,方在罷職中,何以爲之?敢稟。傳曰,敍用。
以承傳色,口傳下敎曰,世孫·靖嬪宮,欲爲行禮,侍講院率相禮,南門待令。
又下敎曰,挾輦·挾輿禁軍,代以隨駕外軍替直。
朴弼逵,以兵曹言啓曰,在前經宿擧動時,闕內巡檢,使兵曹,都摠府入直堂上申飭事,啓稟分付矣。今亦依此擧行之意,敢啓。傳曰,知道。
又以兵曹言啓曰,今此毓祥宮擧動時,禁軍,代以隨駕外軍替直事,命下矣。以二羽將金海柱,率本番禁軍,贊直之意,敢啓。傳曰,知道。
又以訓鍊都監言啓曰,依傳敎,挾輦軍·挾輿軍,代以隨駕外軍替直之意,敢啓。傳曰,知道。
又以訓鍊都監言啓曰,依傳敎,外營入直軍隨駕之代,以他軍替代入直之意,敢啓。傳曰,知道。
備忘記,以予此心,豈特憧憧,長夜何耐?今則予心少舒,若曰過矣,曰有人子之心乎?予見熟矣。
有政。吏批,判書李昌壽未肅拜,參判李潭進,參議未差,左副承旨金光國進。
吏批啓曰,判書李昌壽牌招不進,參議未差,小臣獨政未安,何以爲之?敢稟。傳曰,仍爲之。
以李得一爲校理,以趙載俊·洪景顔爲副校理,金載順爲輔德,趙㻐爲弼善,李澤遂爲文學,洪相簡爲兼文學,徐有寧爲副修撰,李普觀爲兵曹參議。
兵批,判書洪麟漢進,參判鄭彦忠入直,參議李得培病,參知未差,右承旨李漢豐進。
以安恩君爲都摠管,申爲副摠管。
己丑三月初八日辰時,上御崇政殿。殿庭香祗迎入侍時,都承旨鄭運維,左承旨金龜柱,右承旨李漢豐,左副承旨金光國,右副承旨崔台衡,同副承旨南玄老,假注書尹在醇·李萬軾,記事官柳德申·兪岳柱,以次侍立訖。上具翼善冠·袞龍袍,乘輿出資政門,詣版位後。上曰,高品中官,便臥內班院,事之寒心,莫此爲甚,今日內,放逐鄕里。祗迎後,上隨香步詣建明門瞻望,還乘輿。鄭運維稟藥院待令。上曰,入侍,都提調金相福,提調李思觀進伏。相福曰,俄者勞動聖體,若何?上曰,一樣矣。夜夢甚異,達夜見金奉朝賀兄弟,無乃故臣思予而然也。相福曰,俄者批答,有三明日入侍之敎,下情不勝紆鬱。上曰,再明日爲之。相福曰,此亦太闊矣。上曰,何闊之有?相福進湯劑,上進御訖。仍曰,俄者中官下敎置之,而安國來則越俸三等。仍召金光國下敎曰,分付院隷,去待享官朝飯,跟審踰沙峴後來奏。又敎曰,宣傳官一員待令,騎馬三匹立之。出榻敎仍入典設司曰,禮判禁將入侍。出榻敎禮曹判書具允明,禁衛大將具善復進伏。上曰,兩陵俱爲告由乎?允明曰,然矣。上曰,許圭來乎?允明曰,已爲出去役所矣。上曰,趙則從容,而金相玉多氣,另加分付,勿爲鞭朴役軍。善復曰,相玉近來無舊時氣矣。上曰,枺木爲之,則有效耶?善復曰,層層爲之,則必有其效,而臣等所慮峻急故耳。上曰,然矣,人力之築,終不如天作也。善復曰,堅築之後,雜種辛荑蘿葛,久而根蟠,則似爲一助矣。上曰,辛荑果好矣。善復曰,小臣方帶捕將,命召一節,何以爲之乎?上曰,左捕將命召仍佩往來,大將牌傳令牌,令右將兼察。出榻敎光國曰,明日祗迎時刻,何以爲之乎?上曰,明日香祗迎時刻單子置之,三嚴後,隨時只入正時。出榻敎允明·善復先退。上曰,禮房讀今日祭報府。光國讀至大祝徐逈修,上曰,過甚矣,其君,不以逈修名士待之,而其臣,以名士待之,必欲角勝其君,寧有如許道理?祭色郞廳,知名以奏。仍命光國書之曰,獻官宋瑩中,代以綾城尉具敏和塡差,噫,所奏何殿?其處分者,亦何門外,而其雖蕩滌,靳點若前,況所救尹蓍東,亦爲處分,僅被其放,其君不以名官待之,而其臣,敢爲務勝,徐逈修焉敢塡差於此陵大祝乎?事之放恣,莫此爲甚,當該郞廳,施以告身三等之律,該堂,亦爲從重推考,徐逈修大祝勿施,其代修撰洪龍漢塡差。仍曰,近來駭然事多,俄者通禮乘降輿呼聲,不成模樣。命光國書之曰,通禮乘降輿,莫辨其聲,事之駭然,莫此爲甚,通禮李致中,施以削職之典。仍曰,李致中,以北道御史,奔走效勞之故,初欲斟酌矣,國綱所係,終不可默也。金龜柱稟享官,踰沙峴矣。上曰,藥房提調更爲入侍。出榻敎相福·思觀·運維進湯劑。上進御訖曰,明日豈忍進湯乎?相福曰,下敎如此,則以茶飮進之乎?上曰,蔘苓茶,尤難矣。仍命明日理中建功湯停止,蔘橘茶二貼煎入。出榻敎尹在醇,以差祭吏郞趙榮弼知奏。上曰,趙榮弼誰家族乎?相福曰,鄕人也。上曰,榮弼黨心矣,似是趙榮順之遠族,然此類則難,而如趙榮順者,好也。相福·思觀先退。上曰,吏曹郞廳,祭官諸執事,齋宿摘奸以來。出榻敎仍命光國讀先蠶壇祭報府。至朴士建,上曰,南行乎?光國曰,然矣。上曰,朝鮮臣子,若知國母,則敢如此乎?如此臣子,將焉用哉?此前玉堂番誰也?光國曰,申光履·金基大也。上命光國書之曰,三百年後,乃行親蠶禮於此壇,則翌年陞此壇者,其宜另擇,而初亞獻外,南行未通淸者,苟充以差,諸執事泛泛塡差,國有紀綱,焉敢若此?該堂施以不敍之典,該郞,業以重事處分,飭不可疊,且三等之律,於渠其亦準備,壇上執禮副應敎朴志源,壇下執禮軍資正李台鼎塡差,使中外之人,咸知再昨年親蠶之體重,初獻官錦城尉朴明源,亞獻官光恩副尉金斗性,終獻官唐恩僉尉洪益惇,典祀官兼大祝以校理申光履塡差。仍厲聲下敎曰,此有意內殿陞臨處故耳,今日群下,不知所重,誠萬萬駭然矣,分付祭色郞,齋郞祝史,亦以侍從擇差。又命書之曰,世孫欲爲同禮,其誠可嘉,令同牌隨駕挾輿軍六十名,亦以內入直擧行。上又問春坊入直誰也?運維曰,尹養厚·安聖彬,而聖彬則徑出矣。上出典設司乘輿時,以挾侍中官之茹葷近觸,故命台衡書之曰,曾已申飭,而今日祗迎之時,挾侍中官茹葷之臭觸鼻,其涉放恣,越俸一等。仍命催促吏曹,使之差入齋祝。吏曹以色郞之未及待令,小致遲滯。命台衡書之曰,執事二人塡差,其何難也,而其君坐待,該郞左顧右瞻,不敢下手,此等銓郞,將何用哉?汰去,仍問吏曹郞廳,何其不備也?台衡曰,二郞連爲被罪,亦有受由及在外未上來者矣。上曰,受由者誰也?台衡曰,李重海云矣。上曰,駭然矣。命書之曰,銓郞之受由過限,事之可駭,莫此爲甚,李重海令該府處之,過一朔後勘律。更詢曰,玉堂誰某代直也?南玄老曰,閔弘烈·李得福代直,而方在牌不進,傳旨未下中矣。上曰,然乎?命玄老書之曰,閔弘烈·李得福只推,閔弘烈爲祝史,李得福爲齋郞。兵曹判書洪麟漢曰,俄者王世孫隨駕傳敎,有挾輿軍六十名擧行之敎,而此是無前例之事,何以爲之乎?上曰,然矣,予果忘之矣。更命王世孫隨駕時,挾輿軍,以二十名擧行。出榻敎麟漢曰,騎堂·摠管,或有實病,亦有在外者矣。上曰,騎堂·摠管口傳差出事,榻敎擧行。光國曰,玉堂·春坊俱闕直矣。上曰,在前齋日,亦有開政之事矣。命書之曰,玉堂·春坊在外人許遞,政官牌招,只玉堂·春坊,以在京無故人擧行,待下批牌招察任。仍曰,騎堂·摠管俄命口傳,而今當開政,事當一體擧行矣。命南玄老書之曰,都摠管金尙重許遞,在外騎堂摠管許遞,一竝今日政擧行。光國曰,春坊亦有呈辭違牌者矣。上曰,誰也?光國曰,徐浩修·洪相聖矣。上曰,相聖之一欲辭遞,無或怪也,而浩修之尙今撕捱,極爲非矣。命光國書之曰,噫,徐命膺父子,七十六歲其君,其將欲困乎?徐浩修違牌,其涉駭然,不可循例踏下而止,亦不可以此一向羈縻,成歡察訪除授,其令當日辭朝,倍道赴任,到任日子,令道臣狀聞,時任察訪遞付京職,洪相聖侍從之臣,當以四維待之,所遭已過,業已知之,而今之尋單,事勢固然,遞差,其代,與徐浩修代,今日政,一體擧行。光國曰,吏郞無人,何以爲之乎?上曰,此則政前擧行,然後可以參政矣。命書之曰,開政雖命,銓郞無人,銓郞代,爲先口傳擧行,直令卽爲謝命。仍爲還內,以次退出。
己丑三月初八日申時,上詣毓祥宮擧動入侍時,行都承旨閔百興,左承旨金龜柱,右承旨李在簡,左副承旨李漢豐,右副承旨崔台衡,同副承旨南玄老,假注書尹在醇·李萬軾,記事官李德師·兪岳柱,以次侍立訖。上具翼善冠·袞龍袍,乘輿出通陽門,至延和門外乘轎,通禮伏,告乘轎。上曰,通禮誰也?百興曰,沈觀之矣。上曰,我國文官,雖君父之前,不欲高聲矣。命百興書之曰,纔已下敎,則通禮之聲,僅成喉中,此乃文官驕蹇之致,當該通禮汰去,侍從案爻周,以能聲者,啓下通禮。兵曹判書洪麟漢曰,軍兵替直,何以爲之乎?上曰,前後廂軍兵之代,亦以他軍替直。出駕敎內乘李弘遠捲簾啓請。上曰,捲三面。百興曰,儀註中,未及磨鍊矣,百官行禮一節,何以爲之乎?上命百興書之曰,不重則不威,今日進詣,意蓋在矣,百官行禮,依例擧行,儀記則置之。王世孫隨駕,出興化門至毓祥宮前路,下馬碑駐轎,內乘趙嵃俯伏撤簾。上曰,此內乘誰也?漢豐曰,趙嵃也。上曰,內乘趙嵃,陞敍調用。出駕敎因乘輿入毓祥宮門。上曰,同副誰也?漢豐曰,南玄老矣。上曰,朝者書,傳敎承旨誰也?漢豐曰,金光國矣。上曰,光國之代,誰爲之?漢豐曰,李在簡矣。上曰,在簡來此乎?漢豐曰,以明日傳香,齋宿本院矣。上曰,可便休矣。仍命漢豐書之曰,嗚呼,今日,來二十五日,六月初七日,卽予焦心之日也,豈意忍過昨年?今逢此月此日,已料表,嗚呼,二十五日,雖欲伸禮,其何得也?興惟及此,心隕膽墜,噫,昨夜之夢舊臣皆見,年少中官,乘時作俑,其雖霎時之夢,懷罙切而深戒閹豎,雖欲孔聖夢見周公之誠,爲國防徽之心,豈敢少弛乎?此際補土之役,亦相値,朝諭,莫曰心無二用,此則豈曰爲此執氣?承旨再明進詣役處,問募軍名數,見始役若何,以予之心,其亦慰諭,日暮來奏,而若有氣憊難堪者,許令代休。使百興進前曰,夜夢金奉朝賀兄弟,見而又見,誠異矣。仍命書之曰,下敎旣諭,其豈文具,昨夜夢見者其誰?卽金奉朝賀兄弟也,初睡之夢,後睡再見,而若是數三,此豈予憶舊臣之誠耶?卽兩相惓惓于予而然也。回駕後,皆遣承旨致祭,而祭文欲呼寫,此誠心無二用也。待祭文書下擧行,左副右副進去。上降輿,顧漢豐敎曰,軍兵替直,明朝爲之,各軍門隨駕軍饋粥。出駕敎又下敎曰,承旨卽爲隨入,上入就版位良久,左·右通禮不備。上曰,左·右通禮雖權差,豈可若是乎?使之卽爲備員,通禮進來遲滯。上命百興書之曰,人君行禮,左·右通禮不備,當該銓官,施以不敍之典。因問儒臣誰隨駕,百興曰,李得福矣。上曰,已經準職乎?金龜柱曰,未經矣。上曰,隨駕而可爲通禮者知入。龜柱曰,徐有寧·具㢞隨駕矣。命龜柱書之曰,徐有寧·具㢞左·右通禮除授,其令入待。仍問世孫相禮誰也?百興曰,相禮在外云矣。上曰,寒心矣。使之卽爲權差,權差相禮入侍。上曰,誰也?百興曰,訓鍊主簿云矣。上曰,節節寒心矣。命龜柱書之曰,銓官雖已處分,相禮以訓鍊主簿塡差,此三百年初聞,不可循例不敍而止,準期不敍。又命百興書之曰,其君詣版,左·右無通禮,其曰有國,通禮院書員,過明日後,勿爲徵贖,決杖一百,在外侍從臣,其令申飭上來,其若過限,直捧各其地投畀傳旨。仍曰,不能檢飭,該房之罪也,命該房承旨,從重推考。出榻敎上與王世孫行禮訖。命漢豐書之曰,百官行禮者,竝書入。仍曰,朝鮮士大夫,不知其君久矣,予到於此,益切痛心也。連下不忍聞之敎,諸臣惶恐退出後,命承旨入侍,龜柱進伏。命書之曰,若此而不能檢飭,今日入侍諸承旨,一竝解見任,前都承旨宋瑩中·洪趾海,參知朴弼逵,前承旨李聖圭·李徽之,承旨除授,牌招察任,房順房,三院副提調例兼。退出。
上在毓祥宮。
中宮殿·惠嬪宮·王世孫,遣宮官口傳問安。答曰,知道。
李在簡啓曰,兵曹郞廳·都摠府郞廳來言,闕內各處入直禁軍及軍兵等,夜巡檢之意,敢啓。答曰,知道。
上在慶熙宮。停常參·經筵。
未時·申時,日暈。酉時,日有左珥。夜自一更至三更,月暈。
大殿,政院·藥房口傳問安。答曰,知道。
世孫宮,政院口傳問安。答曰,知道。
中宮殿·惠嬪宮·王世孫,遣宮官問安。答曰,知道。
大殿,朝廷二品以上單子問安。答曰,知道。
李聖圭啓曰,今日動駕時,承旨當爲備員,而都承旨宋瑩中,不爲出肅,所當牌招,而拘於廳規,不得請牌,何以爲之?敢稟。傳曰,牌招。
李徽之啓曰,新除授右承旨洪趾海,時在京畿楊州地,斯速乘馹上來事,下諭,何如?傳曰,允。
又啓曰,御營大將,以禁衛大將兼察事,頃有成命矣。禁衛大將具善復,今方奉命出去,兼察御營大將之任,何以爲之?敢稟。傳曰,訓將兼察。
又啓曰,御營大將,以訓將兼察事,命下矣。訓鍊大將李章吾,卽爲牌招,使之聽傳敎之地,何如?傳曰,允。
李在簡,以訓鍊都監言啓曰,依傳敎,軍兵替直之意,敢啓。傳曰,知道。
又以訓鍊都監言啓曰,依傳敎,隨駕將校·軍兵等處,設粥分饋之意,敢啓。傳曰,知道。
又以御營廳言啓曰,依傳敎,隨駕駕前別抄等處,設粥分饋之意,敢啓。傳曰,知道。
又以禁衛營言啓曰,依傳敎,本營隨駕軍兵等處,設粥以饋之意,敢啓。傳曰,知道。
又以兵曹言啓曰,依下敎,隨駕禁軍及駕後禁軍與標下軍兵等處,設粥分饋之意,敢啓。傳曰,知道。
大駕還宮後,政院·藥房口傳問安。答曰,知道。
世孫宮,政院口傳問安。答曰,知道。
吏曹口傳政事,以李溎爲吏曹正郞,安聖彬爲吏曹佐郞。
李徽之啓曰,明日次對,兩司當爲進參,除在外外,持平李東遇待開門牌招,以爲入侍之地,何如?傳曰,允。
己丑三月初九日夜二更一點,上〈詣〉毓祥宮擧動還宮入侍時,左承旨李聖圭,左副承旨李在簡,右副承旨李徽之,同副承旨朴弼逵,假注書李萬軾,記事官李師濂·兪岳柱,以次侍立訖。上具翼善冠·袞龍袍,乘輿出毓祥宮門。命在簡書記懷。因乘轎,聖圭曰,藥院待令矣。都提調金相福,提調李思觀,仍進前奏曰,昨者行禮,少伸至忱,終晷留此,更展聖懷,聖體若何?上曰,忍耐過去,氣何可諭乎?相福曰,朝者茶飮進之乎?上曰,進御矣。相福曰,再茶待令矣。上曰,今日雖茶飮,豈忍再進乎?相福曰,値此勞動,夜又深矣,進御茶飮,區區下情,所顒望也。上曰,如是懇請,當强飮之矣。相福進蔘茶,上進御訖。仍爲下詢曰,承旨俱爲謝恩乎?聖圭曰,都承旨牌不進,右承旨在外矣。命徽之書之曰,頃者特遞,體下深矣,復受此任,若是違牌,此何分義?事體寒心,都承旨宋瑩中,特施不敍之典,在外承旨,亦爲許遞,參判趙榮順,前承旨李世演,承旨除授,牌招察任,房順房,三院副提調例兼。相福曰,明日湯劑,依前乎?上曰,依。在簡曰,今日因吏郞之俱闕,省記尙不得入之,政官所當牌招以請開政,而次堂俱在罪中,判書昨入闕中,欲爲謝命,更因嚴敎,待命金吾之故,亦不敢請牌,省記一節,何以爲之乎?上曰,吏判昨果承牌乎?在簡曰,然矣。上曰,吏判勿胥命事,分付,卽爲牌招謝恩,吏曹郞廳,口傳擧行。出駕敎聖圭曰,昨日傳敎,有執筆承旨,往審役所之敎,而執筆承旨李漢豐,已爲遞出,明日役所,往審一節,以何承旨爲之乎?上曰,卽今承旨誰也誰也?在簡曰,俄者承旨下敎之後,都承旨則趙榮順,左承旨則李聖圭,右承旨則臣當陞之,左承旨則李徽之,右承旨則朴弼逵,同副承旨則李世演也。上曰,陵所役處,右副承旨進去看審。出榻敎仍曰,昨日通禮院書員,似非其辜矣。在簡曰,然矣。上曰,通禮院書員決杖下敎置之。出駕敎還入興化門時,上曰,宣傳官卽爲出去,使之解嚴。還入通陽門時,上命李在簡入侍,讀記懷。在簡讀訖。上曰,作帖以入。卽爲還內,以次退出。
上在慶熙宮。停常參·經筵。
卯時日暈兩珥,辰時日暈。
藥房都提調臣金相福,提調臣李思觀,右承旨臣李在簡啓曰,展拜經宿,孝思克伸,侵夜回鑾,勞動旣多,伏未審此時,聖體調攝,若何?痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,王世孫隨駕之餘,氣候,亦何如?臣等,不任區區憂慮,敢來問安,竝此仰稟。答曰,知道。雖伸微忱,餘懷萬億,氣何諭乎?世孫氣候一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,茶先入之,次對同爲入侍。
傳于李徽之曰,次對爲之。
傳于李徽之曰,金判府事次對,同爲入侍。
備忘記,傳于李在簡曰,噫,莫重之地,有此巨役者,此該官員者,只食其祿,便臥陞敍之致,若此而漢明所云,宰百里何云?特遣禮曹三郞,東·西郊·驪·廣州沙汰與否,松根多少,摘奸以奏,其若隱諱,此郞官,將何用之?亦爲禁錮,一體嚴飭。
以承傳色,口傳下敎曰,綾城尉,騎宮馬,馳詣鶯峯,與禁將募軍,饋點心後,復命。
又下敎曰,使都尉饋之者,其若親行也,凡諸擧行等事,令畿營依例擧行。
傳于李徽之曰,騎馬一匹立之。
備忘記,傳于李世演曰,嗚呼,其君,嗚呼,其君,憧憧之餘,心猶在補土處,而放恣諸承傳色中官,任便自便,爲先從重推考。
以承傳色,口傳下敎曰,綾城尉所往處,依例爲之與否,問于畿營知入。
又下敎曰,宣傳官一員,招來五百名中,京募軍幾何,鄕募軍幾何,自來軍幾何?仔細知來事,分付。
備忘記,傳于李在簡曰,予心若此之時,爲多處官員者,何敢偃便?皆合番,一則守本處,一則監董事申飭,予當隨時摘奸,其慢者,當嚴處,一體分付,若此爲其便,必有督過,令募軍眼鼻莫開之弊,予當廉問嚴處,亦爲申飭。
以承傳色,口傳下敎曰,下敎而無呼兵曹之聲,當該承旨遞差,其代前承旨李漢豐除授,牌招察任,房順房,李漢豐爲軍士房。
又下敎曰,宣傳官尙今寥寥乎?知入。
備忘記,傳于李世演曰,黔巖咫尺而臥而待來,則此等武臣,將何用哉?騎判從重推考,當該宣傳官,令騎曹棍汰。
備忘記,傳于李世演曰,曾昔聞李碩寬之言,古之傳命宣傳官,聞牽者躍馬而行云矣。今則前遮後擁,若坐藍輿而行,若此而能裏馬皮,此等驕蹇之習,令武宗嚴飭。
備忘記,傳于李世演曰,都尉承命,何等重也,而其所擧措駭然,綾城尉準期不敍之典,畿伯之視若尋常,越俸一等,其饋飯,令昌城尉替行。
以承傳色,口傳下敎曰,今日次對,騎判·訓將,似當入來,使陪騎手慢蹇宣傳官李邦城,催促復命後,令騎曹棍汰申飭。
備忘記,傳于李世演曰,今日之臣,莫知君心,其曰臣乎?京募軍回來時,當詣敦義門勞問,政院知悉,侍衛挾輦軍,只入直擧行,時刻只入正時。
備忘記,傳于李世演曰,今日次對,予豈樂爲?其恃者宣傳官,而騎判問奏,其不檢飭,衰君何爲?越俸一等,復命後,令騎判棍汰。
傳于李世演曰,騎曹能走馬一匹,待令催促。
傳于李世演曰,次對漸晚,宣傳官催促入來。
傳于李世演曰,申時次對爲之乎?催促。
傳于李世演曰,宣傳官李邦城決棍次,騎曹待令。
以承傳色,口傳下敎曰,何諂於綾城尉之宣傳官,何處用之乎?決棍二十度汰去。
又下敎曰,李邦城以末薦施行,此後闕內直處,異物相接者,枳礙。
傳于李世演曰,再遣宣傳官,寥寥,決棍二十度汰去。
傳于李聖圭曰,內局入侍。
傳于李世演曰,大臣·備局堂上引見。
李漢豐啓曰,卽者兼司書尹錫烈,以其親病,陳疏徑出,原疏停朝市,纔已退却矣。所當直捧禁推傳旨,而此與無端徑出有異,推考警責,何如?傳曰,允。
李漢豐,以侍講院言啓曰,本院兼司書尹錫烈入直矣,以親病,陳疏徑出,司書兼說書未差,說書兪漢謹牌不進,傳旨未下,下番他無推移之員,不得已以上番,姑降入直之意,敢啓。傳曰,知道。
又以兵曹言啓曰,昌德宮衛將奇弼朝,病難供職,呈狀乞遞,昌慶宮衛將尹弘毅,除授在外,過限未上來,竝改差,何如?傳曰,允。
又以兵曹言啓曰,新除授知世浦萬戶李亨吾,以其母病沈重,勢難遠離赴任,呈狀乞遞,不可强令赴任,依例準期不敍,何如?傳曰,允。
又以兵曹言啓曰,內禁衛將申暾,母病甚重,昌慶宮衛將崔壽岳,身病危篤,俱爲呈狀乞遞,領軍之將,輪番之任,不宜久曠,竝今姑改差,何如?傳曰,允。
又以兵曹言啓曰,今三月初七日,京居幼學李義冠稱名人,自興化門入來,差備門外擊錚,依例令攸司,囚禁科罪,當該守門將朴載謙,依定式推考,何如?傳曰,允。
金光國,以刑曹言啓曰,本曹新除授判書韓光會,時在京畿砥平地,乘馹上來事,令政院稟旨擧行,何如?傳曰,允。
李漢豐,以兵曹言啓曰,今三月初十日,入番各色掌盧聖大稱名人,差備門外擊錚,依例令攸司,囚禁科治,何如?傳曰,允。
金光國,以義禁府言啓曰,吏曹佐郞趙榮弼,施以告身三等之律事,傳旨啓下矣,趙榮弼旣已拿囚,依律文杖八十收贖,奪告身三等放送之意,敢啓。傳曰,知道。
吏曹口傳政事,以李徽之爲兵曹參議,李普觀爲兵曹參知。
李漢豐啓曰,臣與同副承旨李世演伴直矣,纔已遞差出去,伴直無人,左副承旨金光國,右副承旨朴弼逵致祭事出去,左承旨李聖圭所當牌招,而拘於廳規,不得請牌,何以爲之?敢稟。傳曰,牌招。
行大司諫李燮元疏曰,伏以,日吉辰良,宴禮順成,臣民歡悅,曷有其極?臣於千萬夢想之外,又伏承薇垣除命,驚惶感激,不知所以自措。臣於昨年春,猥叨是職,略貢微忱,恩批鄭重,至有四十二字,令政院書入之聖敎,惶愧至今,尙不覺感淚之被面也。且以亡母遺戒,爲三十年鐵限之私意,已附於其時疏籲,今不必更煩,而第臣素患痰眩之症,適又添發於換節之際,專廢飮啖,委頓牀席,實無强氣趨命之勢,不得已仰首陳懇。伏乞聖慈,俯賜矜察,特許鐫遞,以礪臣分,以安私忱焉。因竊伏念,臣廢處鄕郊,此生永休,涓埃報答,已無其路,只於元朝及誕辰候班,粗修起居之禮,少伸愛戴之忱矣。昨秋候班,獲隨諸臣之後,猥承入侍之命,咫尺黼座,恭瞻耿光。又伏聆親誦朱晦菴小學題辭,字句不錯,無異臨讀,玉音洪亮,不減盛時,臣有以仰我殿下五十年修齊治平之功,亶本是書,而又有以仰認平日講讀之勤矣。繼又命耆社諸臣,循次讀奏,黃髮交輝,講聲洋洋,絶勝於絲竹管絃之美,臣歸伏田廬,耿耿在耳,猥以葵藿傾陽之誠,遂追藩墻置筆之義,竊取是書章句中七節,敷演爲說,各附箴警之辭而猥越是懼,不敢封進矣。今則病情,旣如是危篤,重瞻罘罳,已絶其望,使訣之懷,耿結之私,終無以自違,敢此冒萬死,繕寫以進。伏乞聖明,恕其罪而察其忱焉。嗚呼,小學書,有曰,孔子曰非禮勿視,非禮勿聽,非禮勿言,非禮勿動。夫孔子,以天縱之聖,規聽言動之際,猶以非禮爲戒,年至七十,從心所欲而不踰矩矣。今殿下,於孔夫子不踰矩之年,又加六蓂,徯志之治,已至於從心所欲矣。倘遇激惱之時,言動之節,又輒以踰矩爲戒,則聖人之能事畢矣,帝王之極工著矣,惟殿下念哉。小學書,有曰,孟子曰大舜五十而慕。夫大舜之孝,天下一人而已,五十而慕,孟子歎之。今殿下羹墻之慕,八旬彌篤,享祀之典,展謁之禮,誠敬備至洞屬不已,迎香之儀,亦由孝思,而祁寒酷暑,猶不廢焉,少不顧聖躬將護之節,是雖出於八十而慕,終非所以重承宗廟意也,惟殿下念哉。嗚呼,小學書,有曰,君使臣以禮,臣事君以忠。夫大臣者,人主,所以共天位治天職者,而今殿下禮遇之誠,每常隆摯矣。然而一言一事,或不當聖心,則無異如庶官之解任,其何以抗顔率職於百僚之首,而能爲格心正事之責歟?惟殿下念哉。嗚呼,小學書,有曰,君子以文會友,以友輔仁。夫山野讀書之士,人主所以爲師友者,而今殿下招延之禮,亦嘗篤厚矣。然而山人之事,或樸野,或闊疎,不害爲其長處,而每食四簋,輒有不承權輿之歎矣,惟殿下念哉。嗚呼,小學書,有曰,諸候有爭臣五人。夫諫爭之臣,論斥廊廟則宰相待罪,語及乘輿則至尊動色,其爲國家利益,爲如何哉?今殿下樂聞之誠,來諫之意,未嘗不藹然於絲綸之間,而言或過中則輒賜擯斥,或至有錮棄於聖明之世者,惟殿下念哉。嗚呼,小學書,有曰,由儉入奢易,由奢入儉難。今殿下從儉之德,卓越百王,殿宇不設屛帳,御衣多用瀚濯,茅茨土階,不獨專美,而竊觀夫一世貴近之家,棟宇之宏麗,服食之侈華,古亦無之,或由於不善導率而然歟?惟殿下念哉。嗚呼,小學書,有曰,文王之爲世子也,朝於王季日三。今我東宮,天姿夙就,睿學早成,省定之禮,日三彌勤,仁孝之誠,萬姓延頸,而第於燕閑之際,接賓師時少,對御時多。惟願殿下,頻賜侍坐,使玉署·春坊之臣,或講讀經傳,或討論史籍,究覈義理之源,辨析治亂之分,殿下亦抽奧旨,使之仰對,則不但有惟斅之益,而其所以將就睿德者,殆勝於十年之讀矣,惟殿下念哉。噫,今臣此言,雖甚狂瞽,而竊追千秋進鑑之義,要勉暮年秉燭之工,惟殿下,倘以臣言謂非甚衰,更乞示我東宮,以知我殿下致治之本,實在是書,而有以追光我聖考之至化,俾作爲家法焉,臣無任屛營激切之至。
右承旨李在簡疏曰,伏以,臣於該房承旨遞差之命,有不勝悚恧者,蓋此傳敎之下也,臣實奉受,而第伏念宣傳官發遣之時,若無立馬之命,則自下,例不敢呼騎曹聽傳敎,故擧行之際,未免因循,致勤該房遞差之嚴,而臣旣聽敎,咎實在臣,今何可諉之以非該房而獨自晏然乎?玆敢短章自列,徑出禁門。伏乞聖慈,俯賜鑑諒,亟遞臣職,以安微分,不勝幸甚,臣無任屛營祈懇之至。
行知中樞府事李益炡,致仕奉朝賀南有容,右參贊尹鳳五,行副司直沈星鎭,知事李吉輔,行副司直李光溥,行副司直李之億·金始煐·安允行,工曹判書金尙重,聯名疏曰,伏以,臣等,俱以無似,忝在耆堂之列,前後恩私,與天同大,而迺於法讌陪懽之餘,繼有本司宣醞之命,寵之以雲漢之章,申之以筐篚之惠,上自朝紳,下至閭巷,莫不嘖嘖艶歎,傳爲昭代勝事。凡玆八域含生之類,孰不鼓舞於仁壽之化,而顧臣等,所蒙被,曠絶今古,雨露涵濡之澤,殆若偏於一身,其歌詠報答之誠,庸有極哉,而今於循例節目間事,亦不能致敬盡禮,飭敎斯勤,至有問備之命,夫進箋事體之至重且大,臣等豈不知,而適値齋日,未敢備儀,誤引謬例,自歸疏略之科,相顧慙惶,實無措躬之所,雖蒙聖度曲恕,薄施警飭,而罪大罰輕,終難自貰,玆敢相率陳章,恭俟譴何?伏乞聖明,亟勘臣等之罪,以重典例,以安微分,不勝幸甚,臣等,無任屛營祈懇之至。
傳于金光國曰,此時疏章,何可酬應乎?其章給之,李益炡等外,竝本職許遞。
幼學李雨普疏曰,伏以,天佑大德,聖算無疆,飾喜之節,稱觴之禮,次第而成,百靈湊喜,萬姓懽呼,臣亦同囿於壽域之中,易勝康衢之蹈舞哉?仍竊伏念,從古賢者之汚衊於毒正之輩,前後何限,而豈復有如先正臣朴世采所遭乎?世降哲萎,知德者鮮,白地構誣於蒙獃蔑識之如李鼎烈,而其言之無倫,不啻倍蓰於向時,金若行之疏,此斯文之大厄會,世道之至變怪,言之及此,寧不痛心?何幸淵鑑孔昭,處分嚴正,我聖上尊賢衛道之誠,於是至矣。臣固欽仰之不暇,顧臣區區私義,不容不瀝血痛辨,而猶冀其一線公議之未泯,徊徨抑塞,亦有月矣。臣徒知瀆擾之是懼,而不一昭暴,則無以明先正志事於天下後世,敢此溯本而陳之,伏願聖明垂察焉。臣祖故知事臣世瑍,自少受業於先正之門,家庭之間,粗聞緖論之萬一矣。及今前輩淪亡之後,知先正本末者,恐無如臣,故臣敢冒死而言之,先正以愷悌和粹之姿,加戰兢臨履之工,論其資質則如精金良玉,語其氣像則如瑞日祥雲,眞知力踐,躬行心得,不堦師承,直造導奧,自在蚤歲,大名藹蔚,涵養旣久,盎和著見,則允矣大成之君子也。究厥淵源之正,操履之篤,則一遵洛·建法門,意以謂毫髮差過,便不是人,動合規度,語無偏霸,粹然天德,雖謂之置水不漏,可也。先正臣宋時烈,亦嘗言論說格致,明白痛快,深得紫陽之本旨,學問之工,今世罕及,又其平生所著三十餘書,悉行于世,可以一按而燭其工夫之純篤,規模之廣大,而禮學尤邃,燦然節文,世方遵用,其羽翼經傳之功,嘉惠後學之盛,實是吾東方所罕有,尙論者,又以爲著述之盛,卽朱子後一人,此可見先正之道學矣。是以當寧考求治之日,擧以置賓師之位,契合之昭隆,經綸之密勿,可謂千載一値,大老同進,啓沃贊襄,而戊辰之五袖箚,甲戌之萬言疏,勤勤懇懇於筵對章奏之間,立經陳紀,拔本塞源,其堯·舜君民之志,若是乎巍卓,而尤嚴於淑慝之辨,懲討之典,表揭五等之案,別單四條之箚,權衡乎箕疇之敷用皇極,孔聖之擧直措枉,仰贊錫福之聖化,亶出破朋之苦心,懲亂賊而甄人材,扶天彝而植民紀,有若截鐵斬釘,磊落光明,造辟陳謨,無非大公至正之意,自是以來,朝野依歸,有倍前日,參差者卒至於瀾漫,而倍之如神明,仰之如山斗,及其歿也,寧考擧哀震悼,若曰負一世重望,爲士林領袖。又曰小子依毗,不啻柱石,筵對章奏,皆從一斗腔血中流出,此固立朝大略,而寧考所以尊尙之曠絶千古者,國乘昭載之,士林咸誦之,何待臣一二言而可知也?師友之間,分割有漸,則不忍爲袖手而旁觀,上勉下責,必欲保合縷縷丁寧之言,一皆出於苦心血誠,而此亦事初時所爲,及其潰裂益深,狼狽轉甚,則曰犯分凌節,專斥其不明於三一之義,而至有著書而發明者,實所謂師友攷證是也。炳然精義,質聖旡疑,自其是非堅定之後,當時諸人,不惟景仰而尊畏之而已。大老臨終,亦以書訣,又托世道大冬之殿,頹波之障,全付先正,道義交際,終始不替,臣未敢知先正學問心術,一如若行所謂糢糊混淆,鼎烈所謂駁雜詐力,則夫以文正之嚴毅峻正,何所取而故爲是期與之鄭重,先輩掌論,至於竝享李文成公俎豆之院,亦何所見而然耶?文敬公臣金楺,曾已病陳之,臣雖欲童皇爲說,終未若其言之鑿鑿符據,文簡公臣李喜朝,因羅良佐·趙得重自絶之書,援據證明,此兩臣者,親灸躬聆,言固信的,竝令取入,一經睿覽,則亦可悉燭先正扶陽抑陰之實狀矣。且以其雜出於士友間文字者言之,忠文公臣閔鎭厚代撰之文曰,山河間氣,洛·閩正學。李喜朝祭文曰,龍亡虎逝之歎,山摧梁折之痛,蓋擧一世而同然。又據其曾祖文忠公李廷龜所撰李文成行狀中一段語以悼之曰,恰恰相符於文成生歿之時。故參判臣李澤疏曰,天資甚高,道德純粹,著書立敎,嘉惠後學,實是一世之眞儒,百代之宗師,頹波之世道,訖今撑拄而維持,則雖謂之功不在禹下,可也。文敬公臣朴弼周所撰墓文曰,吾夫子刪詩·書定禮樂,而宰我以爲賢於堯·舜,朱子證正群書,以爲準則,黃勉齋·李果齋,又以爲非近代諸儒,所能髣髴,豈非以事功乎?求之於我東儒先,則其言著書以嘉惠後學,莫過於玄石朴先生。又曰,爲天地立心,爲生民立極爲,先聖繼絶學,爲萬世開太平,若先生者,庶幾於斯四語矣,所謂玄石,卽先正之號也,故判書臣尹鳳九書曰,爲世山斗,壁立千仞,後有侵貶先正之論者,則是不欲尊畏尤翁所相與之儒先,凡此長德之言,可徵於百世,決不爲阿其所好而如是稱道者,豈無所以而然乎?此豈其知覺見識,不及於今之時輩而然乎?一自從享以後,俗趨頓變,一種忮忌之徒,拍頭胡叫,雄唱雌和,茫昧微言,公肆詬詈,語意轉益深緊,醜詆無復顧忌,推移宛轉之目,已極謬盭,而至於引用安石,尤甚駭妄,噫,此輩何曾夢寐影響於道學之藩籬?亦有何等大眼目大力量,能知先正之事行,而容易爲說,妄作至此乎?狎侮先賢,終非吉祥,誠亦不仁之甚矣。當初腏享之擧,以聖上象德之誠,倣宋朝已行之典,孰不仰聖上曠感之盛意哉?請享之士論,始自戊戌,三賢之竝擧腏享之聖意,示於丙子,特命之賜祭,其敢曰,聖意之獨斷,士論之全泯乎。然而事近特施,稍異常格,則是時甲乙之歧貳,夫誰曰不可,而數千多士,奉承於臨門之詢諮,累十縉紳,對揚於藏匱之章牘,致使重典旣擧,國是大定,而六年蹐享之後,弁髦先輩之推重,徒隨時論之波動,不較當否,勒成題目,專以誣辱爲主,逞憤爲快,抑獨何心?僞學之目,朱子之所不免,稷弘之誣,昔賢之所橫罹,則今於先正,何足怪哉?年少跳踉,已無足道,而老成之論,亦或前却,擧世靡然,視若骨怨,初以文字而譏詆之,末乃挺身而誣毁之,時勢之至此,臣亦莫知其所以,臣竊惑焉。大凡歷代庶享之規,或以有功於一經,或以有敎於一時,不一其例,而若先正則尤有大焉,其學問之純粹,言行之明正,今不更事覼縷,而其進則竭忠盡誠,矜式一世,其退則立言設敎,牖迪後學任丕責於繼開,壽正脈於無窮,見其表裏而粹然,考之始終而無瑕者,豈與一經一敎而論哉?鼎烈隱然以龜山自居,而以臣見之,不過爲祖述玄齡之邪論,而況其流涎於媒進,生艶於沽名,則雖欲不爲,得乎?倘不有聖上穆然深思於方來之憂,則臣不知幾箇影從者,換名迭頭,釀成無限事變,而斯文之禍,罔有止屆,政朱子所謂懍然而寒心者也。臣目見先正慘被罔極之誣,亦怵時議而囚舌不言,則實無歸見亡祖於九地之顔,玆敢疾聲哀籲於慈覆之天。伏乞聖明,洞辨先正之受誣,十行昭晣,永垂燕謨,俾邪說者,不得肆行,不勝大幸焉,臣無任屛營祈懇之至。答曰,省疏具悉。嗚呼,先正道德樹立,寔予欽慕者,而其中建極,先正苦心,百代龜鑑,況予涼德受此號,心常恧焉,此正與我同志者,其惟先正,排群議,息浮囂,特命從享,腏食儒賢,國是大定,自此以後,其可息邪說,鎭囂雜李鼎烈·金若行,無異桓魋,其於先正,其何累哉?頃者申暻之擧,豈特忘其祖,誠忘其君,何足道哉?鼎烈·若行之輩,掇拾浮薄之意,其敢跳梁,是渠自辱也,先正何累?噫,乾坤雖混沌,先正從享,吁嗟,海東,孰敢異議?其復有鼎烈·若行,朝鮮所以亡也,焉敢生意於後昆?今覽爾章,卽召見,非他也,卽予甘盤故舊李世瑍之孫也,不覺興愴,豈特爲先正之大誼也?雖不受學於爾祖,勸予學問之簡,其豈忘也?況辛丑冬桂坊入侍誠正閣之事,怳若昨日殿庭陪宴,而君莫能知心,悵然歸,靜臥思之,猶今悵然,嗚呼,先正門人,其豈小也,而今爾述爾祖之志,誦先正之德者,其惟爾也,可勝歎哉?若是陳章,是乃辨誣耶?不曰辨誣者,此正宵小鬼蜮,何累於先正者也?國是大定於頃年,此批痛晣於今日,可謂庶可伸君臣相感於百代矣。邪說自消於浮雲,道德垂名於千載,予無憾焉,爾亦何憾焉?
己丑三月初十日午時,上御集慶堂。藥房入診,大臣·備局堂上判府事,同爲入侍時,都提調金相福,提調李思觀,左承旨李聖圭,假注書尹在醇,記事官李師濂·兪岳柱,左議政金陽澤,行吏曹判書李昌壽,兵曹判書洪麟漢,行司直金時默,淸川君金鍾正,副護軍李章吾,校理李得福,同副承旨李世演,事變假注書金景行,判府事金致仁,醫官許礈·李以楷·鄭允協·慶絢·鄭允說·柳光翼·李長周,以次進伏訖。相福曰,追慕之中,動駕而經宿回鑾,聖候若何?上曰,雖伸微忱,餘懷憧憧,氣無足諭。相福曰,寢睡·水刺之節,亦何如?上曰,不如再昨日矣。相福曰,湯劑待令矣。上曰,今日則當不服矣。相福曰,然則少俟氣降而進御,似好矣。上曰,其止之。相福曰,然則以蔘苓茶煎入乎?上曰,依。今日則不當診候,醫官皆令退去。致仁·陽澤曰,動駕之餘,聖候若何?上曰,難矣。二十六日不遠,尤難强抑矣。致仁曰,禮則有節,乃是聖訓,凡事願勿預料焉。上曰,右相不入來乎?陽澤曰,有故不入來矣。上曰,以金尙重事矣,知人誠難,耆社闕一矣。致仁曰,金尙重貌雖强,而外間則皆以不遐壽知之矣。相福曰,如此等事,願勿掛念。上曰,金判府婚禮已定乎?致仁曰,尙無定處矣。上曰,時原任爲金判府求婚,可也。相福·陽澤曰,非不爲之求婚,而第無所聞矣。上曰,雖新郞自求,亦無所愧,非後娶急而嗣續急矣。致仁曰,君臣猶父子,前後屢承聖敎,感泣無地矣。上顧謂鍾正曰,一門相議,得來一婦人也。鍾正曰,臣亦爲之求婚,而姑無可合處矣,爲私家,如是軫念,聖意惶感。上曰,理中建功湯,今姑停止,蔘苓茶煎入。出下敎上曰,承旨誰也?陽澤曰,李世演也。上曰,今日次對,則同副何爲入侍?世演曰,李漢豐當入侍,而姑未肅謝,故臣果代入矣。上謂相福曰,具壽國事,予未夬知,不盡用矣。相福曰,具壽國,發啓姜世胤事,故臣於伊時,以爲渠有事,而豈可論人乎矣?上曰,卿不曰不可近乎?相福曰,臣之所達者,非謂渠不可近矣,近來臺言,有一段事,而臣之所奏,則異於此矣。陽澤曰,領府事所奏者,乃是姜家事,而非謂具壽國不可近矣。上曰,此後則具壽國,無所礙矣。上曰,藥房提調持蔘苓茶入侍。出下敎思觀進湯劑。上曰,都承旨入來乎?相福曰,有病不入來,而提調亦有病,今日雖入來,似難行公矣。上曰,予亦慮其礙於提調矣。仍命世演書傳敎曰,幾年苦心,豈可曲循?其嫌太過,因一撕捱,豈遞兩任?特遞知申,其宜代,其代,前參判趙榮順仍任前職,差李翼元,使白首其君,無弊用人。出傳敎又命書傳敎曰,趙榮順,代李翼元爲之,房依前,三院副提調例兼,牌招察任。出傳敎麟漢曰,初遣宣傳官李邦城,已爲棍汰,而再遣宣傳官金履煥,未入來,來當棍汰矣。上曰,勿棍,只汰。昌城尉黃仁點進伏曰,臣奉命往畿營前路,則綾城尉入來,故臣則自其處還歸矣。上曰,退去。仁點先退,致仁先退。上曰,好往來也。宣傳官金履煥進伏奏曰,臣往役處,則綾城尉方饋飯役軍,而役軍無不感祝天恩矣。上曰,宣傳官金履煥·李邦城勿汰。出下敎上曰,陵所補土,限畢役,撥馬移設於京營口近處。出下敎上曰,騎判推考,畿伯越俸勿施。出下敎命世演書傳敎曰,都承旨許遞,與右承旨代,前承旨鄭運維·金光國除授,牌招察任,房依前,下敎三院副提調例兼。出傳敎上曰,藥房提調持蔘苓茶,更爲入侍。思觀進湯劑後,藥房先退。上命世演書傳敎曰,祭文製下,工判金尙重成服日,遣禮官致祭。出傳敎陽澤曰,各邑穀簿,近甚鮮少,今因賑事,亦多減縮,農民所須,全賴於此,而方當東作方殷之時,農糧排巡,善給然後,可以力農望秋,而守令若不親檢另察,則有根善農之民,不得優受遊食廢業之類,不免濫取,或假借他戶,或巧作名色,濫雜之弊,種種有之,若此之故,業農之良民,無以聊生,來頭麥事豐歉,亦未可知,及此時另飭守令,使之着意親執,精實分給,無一毫淆雜之弊而後,可收實效,以此分付八道道臣·兩都留守,以爲惕念擧行之地,何如?上曰,依爲之。出擧條陽澤曰,假相禮趙德亮差定之後,屢度催促,不卽來待,極爲駭然,其在懲後之道,不可以事過而置之,拿問嚴處,何如?上曰,依爲之。出擧條陽澤曰,假相禮趙德亮,不卽來待之故,本院書員,怯於生事,不由銓曹,自下招來,訓鍊主簿,任自替定,事之可駭,莫此爲甚,書員旣有嚴治之敎,故雖不更爲請罪,而事實如此,則吏曹參判李潭,不敍之典,宜有區別之道矣,上曰,分揀。出擧條陽澤曰,兵曹參議·參知,皆作窠,宿衛重地,不可曠闕,吏判今方入侍,使之開政擧行,何如?上曰,令該曹口傳擧行,牌招察任。出擧條陽澤曰,吏曹郞廳李重海,頃以受由過限,有拿處之敎矣,近聞遭其同氣之慼,以致過限,而非無端過限者也,合有分揀之道矣。上曰,分揀放送。出擧條麟漢曰,本曹之二軍色,專管經費,責任甚重,得其人而久其任然後,庶可收效,而前正郞李溎,昨除他職,數遞誠可悶,請仍前任,多有前例,敢此仰達矣。上曰,仍任。出擧條上曰,耳目之官,無之乎?陽澤曰,俄以兩司,俱無進參之員之意,欲爲仰達未及矣。大臣·備局堂上先退。上曰,陳疏儒生入侍,李雨普進伏。上曰,汝祖受學於先正乎?雨普曰,然矣。上曰,汝與李克生幾寸?雨普曰,五寸侄矣。上曰,亦如汝尊仰先正乎?雨普曰,同是臣祖之孫,則安得不尊仰乎?上命雨普讀其疏畢。上曰,汝不爲先正子孫,而爾祖不過爲先正弟子,則汝何至誠如此,果是汝之苦心乎?雨普曰,臣祖篤信師事,則臣豈無一辨之志,而門生子孫,或有不可一箇論者。上曰,先正配享後,生巨焰之心,而有李鼎烈輩疏乎?雨普曰,先正之道德學問,聖上之所洞知,而先輩長德,擧皆尊畏而景仰之,未嘗有毫分侵詆之事矣,一自從享以後,一種時議,醜辱狼藉,臣不勝憤痛而陳章,而瀆擾是懼,隱忍亦已三朔矣。上曰,申暻怯乎?雨普曰,後生無相從之事,故未知矣。上曰,鼎烈輩果是黨習乎?雨普曰,彼輩公然作不平之心而如此矣。上曰,汝爲汝祖之孫則痛陳之然後,汝可爲汝祖之孫矣。雨普曰,先正主張皇極,事未半而中途云逝。上曰,汝言是矣,汝言是矣,予之所以尊仰者此也,洪範九疇,皇建其有極,惟遑作福作威,洪範奈何而不好也?雨普曰,聖上奉三無私,大公至正之意,群下孰不知之哉?上曰,用蘇·張字乎?雨普曰,蘇·張之說,金若行之疏,而李鼎烈疏中,有甚於安石之句,甚於安石者,誠未知何事也。上曰,故師傅若在,則當陳章乎?雨普曰,不但陳章,必絶食痛哭矣。上曰,汝之父若在,則亦當陳疏乎?雨普曰,當爲之矣。上命世演書批答後,給雨普先退曰,守此心,善讀書,事國焉。雨普退出。上曰,補土所看審承旨入侍,朴弼逵進伏。上曰,見之乎?弼逵曰,臣日暮時回還,而京募軍二百七十名,鄕募軍二百四十名,自來軍一百五十八名,先築七層,復築七層,方築二級,而役處峻急,不能着靴,故以草鞋下上矣。上曰,綾城饋飯乎?弼逵曰,盡饋之,略有餘米,故臣宣布聖意於役軍而分給矣。上曰,善爲之矣,民皆樂赴乎。弼逵曰,然矣。上曰,禁將以戎服見承旨乎?弼逵曰,初以戎服看役,而見臣時,則着冠帶矣。上曰,陵官亦皆來乎?弼逵曰,然矣。上曰,陵軍亦來乎?弼逵曰,四十餘名來矣。弼逵先退。上曰,使臣先來,首譯及軍官入侍,首譯崔俊成,軍官崔珪進伏於窓外。上曰,北京有何事?俊成曰,無他事,而緬甸國在極南,距北京爲二萬二千里,其人强悍而叛,故以首閣老傅恒,爲征南大將軍,以二月出師矣。上曰,皇后不冊封乎?俊成不能對,上厲聲曰,汝往北京,不知皇后冊封與否,將焉用彼首譯哉?汝爲漢學乎?俊成曰,漢學矣。上曰,然則誦老乞大。俊成曰,此冊廢之久矣,以耦語代誦乎?上曰,汝徒知商賈矣,欲除譯案,而以萬里行役,故十分參酌,退出可矣。仍又曰,承旨不能禁其猥屑,遞差。諸臣以次退出。
上在慶熙宮。停常參·經筵。
藥房都提調金相福,提調李思觀,副提調鄭運維啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎入侍。
中宮殿·惠嬪宮,藥房口傳問安。答曰,知道。
金光國啓曰,大司憲未差,執義姜潤,掌令李奎徽·韓鏶,持平李崇祜在外,李東遇傳旨未下,今日以監察茶時之意,敢啓。傳曰,知道。
金光國,以都摠府言啓曰,今日入直內三廳,武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
李聖圭,以戶曹言啓曰,景福殿與月廊及眞殿及報春門齋室·於義本宮,依定式,判書臣趙雲逵,與正郞臣洪獻輔,工曹參議臣李瀰,佐郞臣洪忠海進詣奉審,則養志堂·南行閣二庫雨漏,防草二張折傷,臨淵閣一庫雨漏,愛蓮齋風遮草芚破傷,於義宮·樂善齋·繼慶軒·朝陽樓瓦子庫庫脫落,繼慶軒薍簾破傷,內外墻垣瓦子間間脫落,分付各該司,使之卽速修改,而亦令本曹郞廳監董擧行,何如?傳曰,允。
傳于李在簡曰,領議政·內局,同爲入侍。
傳于鄭運維曰,內局入侍。
李聖圭啓曰,因刑曹草記,新除授判書韓光會,時在京畿砥平地,乘馹上來事,令本院稟旨擧行事,允下矣,斯速乘馹上來事,下諭,何如?傳曰,允。
以承傳色,口傳下敎曰,承旨有闕,代具庠除授,牌招察任,房依前,下敎擧行。
鄭運維啓曰,假注書尹在醇,身病猝重,勢難察任,今姑改差,何如?傳曰,允。
以承傳色,口傳下敎曰,宣傳官一員招來,往役處,役軍六百名尙在,或加來與否及供饋,何如?封築所分排兩處與否,亦爲知來,騎馬一匹,分付。
假注書尹在醇改差,代以韓光近爲假注書。
以承傳色,口傳下敎曰,禮判閉門時,入來禁將,住於其處,與否知入,昨日進去右副承旨,待明進詣,仔細知來以奏。
又下敎曰,有下詢事,時任及關西句管堂上,明日內局入侍,同爲入侍事,門隙招備局郞廳,分付。
己丑三月十一日辰時,上御集慶堂。藥房入診,領相同爲入侍時,都提調金相福,提調李思觀,副提調鄭運維,假注書尹在醇,記事官李師濂·兪岳柱,醫官許礈·李以楷·鄭允協·慶絢·柳光翼·李世玉,以次進伏訖。相福曰,夜間聖體若何?上曰,一樣矣。相福曰,寢睡·水刺之節,亦何如?上曰,夜則甚虛矣。相福曰,如此則有何進御者乎?上曰,䭜飢矣。進湯劑。相福曰,敢請診候。上曰,依。礈等曰,脈候左右三部,度數調均,滑體亦一樣矣。上曰,今年花早開乎?相福曰,然矣。上曰,花盡開故予見亦快矣。礈曰,進御湯劑,而丸劑亦加意進御,則尤勝於今矣。相福曰,聖上所視之勝於前日,於此可知,醫官之言,誠好矣。上曰,勿說無益之言。上曰,領相入侍。領議政洪鳳漢進伏曰,近日聖體若何?上曰,一樣矣,卿亦好往來矣。鳳漢曰,其間動駕經宿而回鑾,兩宮佳安,下情不勝喜幸矣。上曰,耆社闕一矣。鳳漢曰,勿掛念焉。上曰,頃日同一席而飮,豈料今日哉?上曰,藥房提調持湯劑更爲入侍。出下敎鳳漢曰,向日耆社臣進箋時,以郞廳代行而不入來者,誠不善爲之之事矣。上曰,老人欲速歸,故如此矣。鳳漢曰,兩陵役處,皆始役矣。上曰,卿來時見之否?鳳漢曰,距大路稍間,故臣則未及看審,而聞承旨朴弼逵之言,則役處浩大矣。上曰,果然矣。鳳漢曰,朴弼逵熟於此等事矣。上曰,昨日所奏者,誠熟矣。相福曰,朴弼逵外貌雖似不知,而內實幹事矣。鳳漢曰,居官亦淸簡矣,自上,若以承宣看則無過於朴弼逵者矣。上曰,先正辨誣之疏,予果待之,昨日來矣,卿見之乎?鳳漢曰,臣未及見而聞之矣。上曰,都提調則見之乎?相福曰,見之矣。上曰,何如?相福曰,爲先正之言,故如此。鳳漢曰,聖心雖堅定,第恐一往一來矣。上曰,予亦慮其更有言,而予心則堅矣,李克生則好人,而申暻則不滿矣。鳳漢曰,兩陵補土之役,臣於歸路,進往火巢外,瞻見其頉處,則果由於積年漸汰,而旣是補役,則有非容易完訖者,所劃給之米木,姑未知足不足,而凡如此之役,有錢然後,可便於目前需用,畿營適有備局句管之錢,其中五百兩,特爲劃給,使主管人,從便取用,旣得此錢米木,若精用而有餘則,似好矣,以此分付,何如?上曰,依爲之。出擧條上命運維書傳敎曰,淑愼公主祠宇重建,故有手本請得者,而其數太多,此等處,例有該曹顧助之事,特遣郞廳所入之物,該曹顧助米布郞廳,計其入量,與兵曹顧助,畢重建後,亦令該曹修理。出傳敎又命運維書傳敎曰,花山府院君孫權尙殷,特命調用五衛將而止,是豈特敎調用之意乎?令西銓善地僉使待窠,懸註調用。出傳敎又命書傳敎曰,嗚呼,靑丘,其有配享功臣之孫,攝祭已過,行禮在近,嗚呼,三臣中,朝鮮有其孫者,卽李薰也。且有其祖畫像,令其孫不祧以奉,是豈爲其人之意?其可與日月而不泯,以此分付。出傳敎鳳漢曰,豐德,昨年爲第一凶歲,而今春則民皆安堵,此皆時府使之善治故也。上曰,誰也?鳳漢曰,金光白也。上曰,長湍·臨津,卿見之乎?鳳漢曰,兩處村閭日盛,樹木漸茂,一帶江岸,屹然有城塹難犯之勢,當初聖算,到今尤仰,凡百之未盡者,自當次次修擧,而入墩外,數三墩,不可不加設,此是從前已定奪者,不必自朝家別劃物力,自摠廳,一二年經理,可足爲之,分付該廳,使之從便擧行,且此形止,主管之人,躬往周察然後,不但目下審視,將入心上經劃,使摠戎使,從近往審,何如?上曰,依爲之。出擧條鳳漢曰,臣於歸路詳見坡州設施,則各樣公廨累百間,一新橫亘於洞府之中,若將有緩急得力之形,此皆元重會·李昌運一心奉公之效也,如此有資級之武弁,雖不可擧論,至於前後董役將校,不可無施賞激勸之道,如自摠廳,已爲狀聞,則卽爲回啓如未,則使之斯速狀聞,仍卽覆奏,而京裨借名者,嚴飭勿預,必以土居將校蒙賞之意,分付,何如?上曰,依爲之。出擧條鳳漢曰,坡州諸公廨皆一新,而客舍亦方頹圮,故時牧使李潤德,今方經紀改建,坡州之故,長湍亦興起,客舍之多年廢棄者,前府使趙德濬,經理財力,欲爲改建,而未及始役而徑遞,新府使尹洸,繼而設始,而此兩處,以畿邑事力,告訖未易,如此之役,例有朝家顧助之事,令畿伯卽爲狀聞後,稟處,何如?上曰,依爲之。出擧條上曰,文殊山城,亦何如?鳳漢曰,文殊山城事,下敎旣及,故臣有可達者,當初築斯,實是先朝深遠之聖算也,雉堞軍器,自不免歲久傷毁之患,竊想設施時,必有主管之處,而亦必有啓下之節目,自備局,詳考節目,嚴飭該掌,使之隨毁隨補,以爲緩急有恃之地,何如?上曰,依爲之。出擧條再進湯劑。諸臣以次退出。
上在慶熙宮。停常參·經筵。
申時,日暈。夜自二更至五更,月暈。
藥房都提調金相福,提調李思觀,副提調鄭運維啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房問安。答曰,知道。
以承傳色,口傳下敎曰,待下敎入侍。
備忘記,都承旨許遞,其代前承旨洪樂仁除授,牌招察任,房依前,下敎擧行,三院副提調例兼。
備忘記,翰圈中,在京人,明日當先爲名試,儒臣以入直,入侍承旨,右副便殿入侍,時刻隨時,儀注繖扇侍衛置之。
具庠啓曰,明日翰林召試爲之事,命下矣。領監事春秋館堂上·館閣堂上,竝待開門牌招,何如?傳曰,允。
備忘記,前都承旨,旣已下敎,儒臣亦豈事同而飭異,申光履一體特遞其職。
傳于具庠曰,儒臣在京在外人,知入。
以承傳色,口傳下敎曰,翰圈中在京人,令藝文館申飭。
李漢豐啓曰,關西句管堂上申晦入侍事,命下,而時無職名,令該曹口傳付軍職,何如?傳曰,允。
以承傳色,口傳下敎曰,俄下傳敎中,氣質難化四字,以其宜益勉,改書頒布。
兵曹口傳政事,副司直申晦。
金光國,以弘文館言啓曰,新除授副校理洪景顔,卽爲牌招察任,何如?傳曰,允。
洪樂仁,以吏曹言啓曰,工曹正郞閔濟烈,宗廟署直長申在善,長寧殿參奉金麟柱呈狀內,俱有身病,勢難察任,竝依例改差,何如?傳曰,允。
李漢豐,以兵曹言啓曰,今三月十一日,靈光居漕軍崔致晚稱名人,自興化門入來,差備門外擊錚,依例令攸司,囚禁治罪,當該守門將丁錫相,依定式推考,何如?傳曰,允。
具庠,以義禁府言啓曰,假相禮趙德亮拿問嚴處事,傳旨啓下矣。趙德亮,以禮曹郞廳,南郊各陵木根莎汰處,摘奸事出去云,待其入來拿囚之意,敢啓。傳曰,知道。
金光國,以內醫院言啓曰,御醫鄭潙,已爲闋服,依例還屬本院,口傳付軍職,冠帶常仕,何如?傳曰,允。
刑曹判書韓光會疏曰,伏以,天休滋至,法讌順成,第祿無疆,匝域均歡,仍伏念臣,冒膺匪據,自速躗言,迺蒙天鑑照燭,開釋備至,間被薄譴,亦出曲庇之恩,歸伏松楸,庶爲息補之道,秋官新命,遽降於蓬蓽之中,雙擎祗受,感惶交極,滓穢賤臣,何以得此?臣本迂愚樸拙,百無寸長,濫荷聖上特達之知,節次冥升,涯分已溢,自昨秋所遭以來,永謝周行,積逋威命,而嘗藥之地,義重保護,黽勉奔走,只欲自效,而猥叨匪分之職,適値震迫之會,未免,怵嚴敎而喪素守,矧今銓部,世稱禍宅,以臣畸蹤,一番出脚,固料其立見顚沛,而人言果至矣。詬詆蹈躙,殆無倫理,古人所謂臣何足言,有辱朝廷者,正爲臣今日道也。第其所以聲罪而爲案者,在於臺通一事,而伊日罪罷夥然,排擬極艱,採取僚議,略加疏通,何敢曰盡叶公議,而彼亦新通中一也。不思自反,必欲修隙者,秪見其可哀,不足難也。噫,臣則虛舟,與物無忤,而未遂循墻之志卒蹈懷璧之罪,滄浪縷足,罔非自取,此臣所以屛身丘園,避遠駭機,以爲自靖之圖者也,玆敢略暴危苦之情,從縣道陳籲。伏乞聖明,俯賜矜諒,亟賜鐫削臣職名,仍許臣放退,俾得以優遊田里,歌詠聖澤,飭銓曹勿檢擬,以快人心,以安賤分,不勝幸甚。傳于具庠曰,近八,豈酬應此等章奏乎?給之。
傳于李漢豐曰,內局入侍。
傳于金光國曰,儒臣持夙夜箴,內局同爲入侍。
己丑三月十二日辰時,上御集慶堂。藥房入診,大臣·關西句管堂上·儒臣,同爲入侍時,都提調金相福,提調李思觀,副提調鄭運維,假注書李萬軾,記事官李師濂·兪岳柱,領議政洪鳳漢,左議政金陽澤,關西句管堂上申晦,校理李得福,修撰申光履,醫官許礈·李以楷·鄭允協·慶絢·鄭允說·柳光翼·李翊臣·鄭興祥,以次進伏訖。鳳漢曰,夜間聖體調攝,若何?上曰,一樣矣。鳳漢曰,寢睡·水刺之節,亦若何?上曰,寢睡則爲之,而水刺雖欲進,眼不辨飮食,悶矣。鳳漢曰,昨日頗熱矣。上曰,予發汗,日果熱矣。相福進湯劑,上進御訖。相福請診,上許之。許礈診奏,脈候左右三部調均,滑體一樣矣。允協·翊臣次次診訖所奏,與礈同。上曰,老人元多汗乎?相福曰,篤老之人,無汗矣。上問鳳漢曰,丸劑進御,何如?鳳漢曰,八味元,自來聖藥及今進御,誠爲多幸矣。陽澤曰,良劑更勿間斷焉。上曰,甘菊屬於眼部,而草決明亦好耶?礈曰,草決明性涼矣。上曰,時時有如何之氣,恐是風漸也。鳳漢曰,似是一時眩氣,宜不足深慮也。上曰,老人之脈,異於少年乎?礈曰,然矣。上曰,提調監煎。相福曰,臣有四寸眼暗之後,用陳椒爲枕,得復明而效矣。上曰,予則所由來積矣,然陳椒,何如?相福曰,多油云矣。上曰,然則難矣。鳳漢曰,自下仰瞻,眼部精神,少無異前,而聖敎每以視瞻之太減爲念,其爲仰悶,如何可達?第於臣等入侍之時,則仔細辨其某某乎。上曰,卿等,僅爲分辨,而或見畫像,則亦不分明矣。鳳漢曰,每當夜筵,大燭煌煌,甚妨眼力矣。上曰,然矣,聞李喆輔眼睛白矣,洪象漢,如何?鳳漢曰,無餘地矣。上曰,今番進宴知之乎?鳳漢曰,其子等,不敢告期云矣。上曰,欲來之致耶?鳳漢曰,然矣。上曰,雖欲入參,何以起動也?鳳漢曰,不量筋力,欲爲入來,則豈不憫然乎?臣之從兄,事殿下,已三十年,常時氣稟,上必俯念,而每於言語之際,實多氣力,今則默然終晷,瞻望板子而已,或當午而命設衾枕,或見燭而謂以朝,明矣。上曰,洪樂性情境可矜,而李福源之情事,亦然矣。鳳漢曰,樂性比福源,尤難矣。上曰,予觀燭光焹煌上下矣。鳳漢·陽澤咸曰,外間之人,如此之時,多以黑帖紙,用障燭光矣。上曰,工巧矣,申後尤難也。礈曰,以醫書論之,申後之難肝氣也,長進丸劑,似有效矣。相福曰,甘菊不但作枕,竝枸杞子而浸茶以進則,似好矣。上曰,諸醫達之。礈曰,杞·菊屬於壽藥,且有明目之效,浸茶以進則實爲好矣。以楷·允協·絢·允說·光翼·翊臣·興祥所奏,與礈同。上曰,杞·菊自明日浸進,予之所慮,風有漸矣。相福曰,聖慮及此,則進茶一款,不可不節,而冷服尤妨也,少進則效,大多進則害夥矣。上曰,是矣。韓判府,頃以此意達之故,予以賞杯矣。陽澤曰,久久節進,必有效矣。上曰,去冷亦有弊矣。鳳漢曰,殿下過於節約,障燭,以工巧而不許,茶飮,以溫服而爲弊,是實臣等悶迫處也。上曰,卿言是矣。鳳漢曰,伏願自今,勿拘小節,極其保嗇之方也。上曰,句管堂上入來乎?鳳漢曰,然矣。申晦進伏。上曰,灣尹事何如耶?鳳漢曰,潛商所捉,少則爲賞格,多則入餉庫矣。陽澤曰,自官,雖欲犯之,十目所視,無可奈何也。上曰,兄弟規模異矣。鳳漢曰,然矣。上曰,使臣越江不遠,誰當比包乎?鳳漢曰,都事爲之矣。上曰,灣尹撕捱耶?鳳漢曰,畢竟撕捱,無或怪也,而今則使行當前,似不敢爲矣。上曰,書狀犯之乎?鳳漢曰,聞其軍官事矣。晦曰,嚴加搜驗,則易生此弊矣。上曰,此則不然矣。陽澤曰,在昔韓搆爲書狀,以淸白名,而嚴加搜驗之故,遭此事云矣。上曰,書狀則似不親犯也。鳳漢曰,然矣,國綱所係,豈有如此之人乎?上曰,灣尹之見辱,冤矣。鳳漢曰,書狀則雖非自犯,容或可論,而豈以黷貨之目,加諸灣尹乎?上曰,然矣。鳳漢曰,徐命膺聞頃日下敎,而尙不動,事體不然矣。上曰,西南二邊,俱得人矣。陽澤曰,邊倅貴廉,而李命植,本以儕流中有名望者,出爲東萊,淸嚴爲治云矣。上曰,金尙重未經藩任乎?鳳漢曰,然矣。上曰,沈滯矣。鳳漢曰,聖上每於臣隣,如此軫念,猗歟盛矣,今亦有一可念處矣。上曰,誰也?鳳漢曰,鄭汝稷今方病重,似當有藥物之惠也。上曰,然乎?汝稷善人也。鳳漢曰,汝稷無勢特甚,而內外將任,旣皆踐歷,是誰之賜乎?上曰,然矣,非予,莫能致此也。仍命運維書之曰,知訓鍊鄭汝稷家,相當藥物,令該司輸送。仍曰,藥房提調持湯劑更爲入侍。出榻敎思觀持湯劑進伏。相福進之,上進御訖。相福曰,明日湯劑,亦依前乎?上曰,依,相福·思觀率醫官先退。命運維讀諸道狀。至畿營飢民狀,鳳漢曰,交河郡守李白圭,善治云矣。至畿營雨澤狀,鳳漢曰,道路所見牟麥大豐矣。至開城留守試才狀,上曰,沒技多矣。鳳漢曰,近來武技果勝於前,向者申晦之爲西伯時,以沒技之多,臣亦爲言,而追聞事實,則無一濫報者去矣。晦曰,西路武技,實爲難當矣。鳳漢曰,畿伯日前事,僚相已達,實出於未及周旋之致也。上曰,綾城未瑩矣。鳳漢曰,綾城雖非未瑩,事出倉卒,亦無奈何,似宜有分揀之道矣。上曰,然乎?仍命書之曰,大臣旣奏,綾城尉下敎,畿伯下敎,一竝分揀。鳳漢曰,金載順之許遞玉堂者,蓋出於憫念其情理之聖意,而旋除春坊,未免違牌,致有限今朔禁推之命,恐未及俯燭,故敢此仰達矣。上曰,分揀放送。出擧條上曰,金載順分揀放送。出榻敎陽澤曰,洪樂性之當初所遭,誠非常矣,當之者,雖無束帶供職之心,在朝家禮待之道,不宜一向抛置,任其撕捱,而聞有親病,實難離側云,雖不可以强之以奔走供劇,置諸閑局,以示開釋之意,使之時近耿光,好矣。上曰,卿言是矣,使之入侍,則當入來乎?鳳漢曰,若令入侍,則渠雖有無面可顯之心,亦敢違逋乎?上曰,人言何也?鳳漢曰,金尙默言內,債官貨職,雖是閑司,亦難任之云矣。上曰,然則無可爲之官乎?尙默非矣。陽澤曰,近來有所遭之人,自上,皆有飭敎開釋矣。鳳漢曰,以李昌壽而尙且行公,洪樂性則比此輕矣。上曰,然矣,寧有慘於李昌壽者乎?仍曰,因樂性而思其父,情理可矜矣。鳳漢曰,樂性之父,今年六十九,只望其捱入耆社矣。上曰,近來六十之人,示以爲老,而樂性之父特衰,怪矣。仍曰,李益炡,錄今時耆堂及將來當入之人云矣。陽澤曰,常以此錄,置囊中矣。上曰,癖矣,金光國·黃景源俱滿六十,而景源則不衰矣。鳳漢曰,然矣,凡百無異少年也。上曰,金應淳獨子,而其父戀鄕耶?陽澤曰,應淳有二弟,而其父果戀鄕矣。鳳漢曰,大訓旣已釐改,義理益復昭明,其五人中,曾有官爵者,自當復官,且諸家子孫,亦當使之循例科宦矣。上曰,然矣。左議政金陽澤曰,旣蒙伸雪之典,則曾有官爵者,其職自當自如矣。鳳漢曰,凡復官,例以單子啓下,而若特命給牒敍用,則此亦爲復官之典,何以爲之乎?上曰,給牒敍用之意,擧條啓下,可也。出擧條鳳漢曰,具善復當此國役,取用枺木凡百,不可使善復所帶之軍門專當,令備局分定各軍門,似好矣。上曰,然矣,依爲之。仍曰,役何時畢乎?鳳漢曰,善復則期以一朔,而少不下數十日矣。上曰,自來者少乎?鳳漢曰,今雖少矣,來頭必多矣,日前自來民,則聞高陽倅饋飯矣。上曰,高陽誰也?鳳漢曰,金載岳也,雖無地方官看役之命,常在役所云矣。上曰,昨日役所進去宣傳官入侍,騎馬一匹立之。出榻敎宣傳官李邦城進伏。上曰,卽進役所看審以來。邦城先退。上命書之曰,洪樂性頃者所遭,業已洞察,況金尙默,以是誰之孫?爲此心,尤慨然者也,今則事已浮雲,其語不擇,人孰不知?噫,父子兄弟事,予其父晚年篤衰,登對無期,其子無意仕宦之際,若是受困,予嘗矜惻,如是下敎之後,當之者,何敢一向撕捱?聞此敎,洪樂性兄弟,豈無感動底心,申飭此後不敢更爲撕捱,予有下問其父者,方帶備堂,日後次對,其令入侍。鳳漢曰,金尙默與洪樂性,實非如此之間,而忍爲此事,誠爲非也,然尙默,亦是可用之人矣。陽澤曰,樂性·尙默,兩用好矣。上曰,灣尹駁目,千萬不當也。鳳漢曰,以捉潛商爲黷貨,則實不成說,此乃尹長烈年少之致也。陽澤曰,近來彈駁,太不稱量,是可悶也。上曰,左相之言,果然矣。鳳漢曰,疏是告君父者,而語不稱量,則其外辭說,尤無可論也。上曰,尙默誰孫乎?鳳漢曰,故御將之孫,聖采之子,而樂性之父,與聖采,情若只弟,抵老篤好,今至於此,誠可傷矣。上曰,雖有世誼,可言則言之,而此非可言,乃慘辱也。仍曰,申光履入來乎?運維曰,入來矣。上曰,與故相爲娚妹,而可用之人也,故向來蕩滌,亦有意也。陽澤曰,精雅可用之人也。上曰,與句堂,爲幾寸乎?晦曰,七寸矣。鳳漢曰,申光健之被罪,冤矣。陽澤曰,一時生,一時滅,固非異也。上曰,光健之意,不在他,悶予敎而爲之也。鳳漢曰,聖上果俯燭矣,向當悶災之時,或有此報,人情道理,固然處也。上命書之曰,頃者之事,此人之心,其時已諒,實爲抑他之意,今因大臣所奏,下問已敍用云,道臣無礙而用,則況守令乎?前果川縣監申光健,令該曹循例待窠調用。仍曰,申光健調用,傳敎命意如此然後,人不復言之矣。鳳漢曰,下敎誠好矣。上曰,光履之父,頃得知中樞官敎乎?鳳漢曰,然矣。上曰,申晦曾論洪樂性父,而今則無間云,其果然乎?晦曰,今果然矣。上曰,如此用人,誠好矣,樂性若見俄下傳敎,則必感激入侍矣。鳳漢曰,屢屢聖敎,傍聆代感,況當之者乎?上曰,此後雖萬請,不許宴矣。鳳漢曰,非預言之事矣。上曰,雖九月,勿困予。鳳漢曰,下情安得不有請乎?運維稟奉審宣傳官廻還,邦城進伏。上曰,詳陳之。邦城曰,自願軍倍前,而役事皆着實爲之。上曰,看役者達之,邦城奏至徐克悌名。上曰,此亦來矣。仍命書之曰,以東萊武人,奔走國事者多,其中,房應文已作故人,只有徐克悌,頃問流落本鄕云,今則在京否,奚特軍官?此後相當邊將調用,以示予思功勞之意。邦城先退。上曰,李徽之以大司成,爲承旨乎?鳳漢曰,然矣。上曰,時任泮長誰也?鳳漢曰,趙曮而三度呈辭矣。上曰,曮之病,何如?鳳漢曰,苦歇無常矣。上曰,兄弟皆有病乎?陽澤曰,暾·無病矣。上笑曰,趙暾則欲爲奉朝賀奈何?陽澤曰,小臣賤事羈縻,三年不省墓,實多霜露之感,及此時,一欲往省,玆敢陳懇矣。上曰,然乎?往省,可也。鳳漢·陽澤·晦先退。上曰,儒臣進讀,得福·光履輪讀夙夜箴。上曰,文義爲之。得福曰,此篇宗旨,便一敬字,聖學高明,臣豈仰勉,而動靜語默之間,念念此篇,以敬爲主。上曰,所陳是矣。得福曰,先正之於此箴,分段言之,以爲學問上次第工夫,而其實,敬爲主也。光履曰,今者下問,出於衛公抑戒之意,然如臣蔑學,實無可達,保嗇之道,亦是學問中大節也。上曰,所達好矣,當留念焉,予於孝章,刻付莊敬日彊圖書,而今則便同書自我自,莊敬工夫,實難行矣。得福曰,聖人無衰,雖當晚暮,尤爲自勉,莊敬之本,主一爲綱矣。上曰,精一二字,我朝心法,而予之常日着工者,亦惟勤也。秦伯雖不知其人之如何,而以此箴觀之,實有挅執者矣。光履曰,秦伯出處,先正之所莫考,實爲後輩之恨。上曰,儒臣先退。光履曰,罰或過中,有妨聖德,以臣所見,近日之中,兩通禮處分,誠過矣。上曰,其言果是矣,當一體分揀,而此後補過,亦所望也。運維曰,向日吏郞處分,亦過矣。光履曰,吏郞則與通禮事件異矣。上曰,然矣,李致中·沈觀之,皆以聲低矣。命書之曰,纔因大臣所奏,綾城畿伯下敎之時,欲爲下敎而未果,儒臣所奏若此,大抵通禮啓請之聲駭然,故有此下敎,而處分則過,頃者承宣嘉奬之後,猶有過中,此亦其宜益勉者,隨事匡救可尙,李致中·沈觀之處分,一體分揀,以示予嘉。運維曰,役所進去承旨入來云矣。上曰,明陵進去承旨入侍。出榻敎運維曰,近日呈告甚難,而修撰申光履,每以捧單懇請矣。上笑而不答。同副承旨朴弼逵進伏,運維·得福·光履先退。上曰,役事,何如?弼逵曰,以初頭所見,恐費多日,今番見之,則誠爲神速,旣乎半成矣。上曰,速成亦有速頹之慮也。弼逵曰,甚堅緻無此慮矣。上曰,今亦有自來軍乎?弼逵曰,近三百名矣。上曰,禁將如何看役乎?弼逵曰,禁將爲國至誠之故,長立役處,脚已浮矣。上曰,幾日了役乎?弼逵曰,若費四五日,可了內役矣。上曰,領相則知之以杳然,俄對,以一月可了矣。弼逵曰,臣之所達,只在內役,領相所達,通內外而言也。上曰,外役則姑不始耶?弼逵曰,然矣。上曰,役事之神速如此,則不無過督之慮矣。命書之曰,今聞承旨所奏,誠是料表,其勤可尙,此際不無過督乎?曾已諭,業亦諭,今日宣傳官下敎者,募民亦昔年遺民也,撫之恤之之意,申飭役處。仍問禮判出去乎?弼逵曰,然矣。上曰,不傷田穀乎?弼逵曰,下敎之故,有願鑿池者,而不敢取用矣。上曰,俄者鄭運維所達,誠屑越矣,李惟秀之向遞知申,以何故也?弼逵曰,與李在簡有嫌故也。上曰,李重祜曾經知申乎?弼逵曰,然矣。上曰,左尹誰也?弼逵曰,徐命臣矣。上曰,鄭運維徒善之故,作不緊聲矣。命書之曰,其所下敎,欲存體貌,而大臣旣奏分揀,通禮所爲,其涉寒心,處分則過中,故因儒臣所奏,命置之,過者雖若此,其在國體,直者不可不飭,副提調所奏,其涉屑越,不可無飭,都承旨鄭運維特遞其職,承旨有闕代金鍾正除授,牌招察任,房依前,三院副提調例兼。以次退出。
上在慶熙宮。停常參·經筵。
自午時至申時,日暈。夜一更二更,月暈。
藥房都提調金相福,提調李思觀,副提調洪樂仁啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。夜雖無睡,猶有睡時,今夜只報漏撤而莫睡,此豈他哉?纔下敎,而心懸役處,且此日則戊戌暮春第三日也。昔曾子,其親嚙指動心回,今夜全不睡,其豈偶然乎哉?預呼寫其答,庶寓其心,而氣則一樣,召試時入侍,宜矣。
中宮殿·惠嬪宮,藥房口傳問安。答曰,知道。
備忘記,噫,今日何日?卽戊戌年此月第三日也。且心在役處,誠難交睫,故中官若有下敎之事,其令以待門前,欲睡未睡,報漏已撤,故其欲預寫問候批答呼之,便臥溫室,事之可駭,莫此爲甚。承傳色中官韓聖揆,特施不敍之典。其君若此,而諸內豎,亦皆便睡,金景佑·金好大,越俸三等,凡諸君飭,隨事護焉,故此輩若此,亦由於此矣。
備忘記,噫,于今暮年,過昨年已料表,逢今年,一向氣隨衰,況今月?且昨夜,徹宵欲曙,僅睡苶然,卽例語,前則慮若明,氣亦醒矣。今則徹宵辛苦,故朝前,氣昏特甚,見日後定焉,及今不爲,更待何時?仍使氣一向爲者,卽寢,可也,卽赦,可也,本事異焉者,豈可混淪?若此之故,過者洋洋謂自無過,處分數數,一向無混淪,是誰之過?卽予之愆也。今朝下敎,莫云重焉,自勉一樹綱也。
備忘記,己卯下敎之後,僅爲入睡,而覺東牖曙,而此際爲國强,氣不衰,昔故判書李秉常,謂予曰,凡事處分時必實,旣處分則宜久云,此言尙今在耳。予過予知,處分時或過矣,故置之頗數,旣知後,何待建功?頃者之事,處分雖似過矣,李致中其雖名官,身爲通禮,高聲歉然,聲不能聞,沈觀之申飭之下,尤爲無據,豈可同飭?噫,人君拜禮半晌,信仗通禮無人,訓鍊主簿相禮,古豈有之?非爲綾城也,代予命焉,命給官馬,而馬前引路,猶若問安中官之行,國體之虧,君命不重,若例過,循例分揀事,雖微矣,紀綱大損,昨日下敎勿施,宜有階梯,決不可視若例事而勿施,李致中給牒敍用,沈觀之敍用,侍從下敎,此則過矣,置之。綾城尉分揀下敎,亦置之,循例敍用。至於畿伯則當之者,不爲分付,畿伯何以知之?此同爲分揀者,依昨敎分揀,一以示予自勉之意,一以示予暮年,凡事不爲混圇之意。在京儒臣旣多,則旣有定例,何不循例替直?有此駭擧,此亦紀綱,不替直諸儒臣,一竝從重推考。噫,以予心氣,徹宵不寐,今方苶然,而猶有此敎,可見爲國之苦心矣。
備忘記,今朝下敎,已諭於處分之際,猶有過中,此予自勉,而都尉,一攝予奉命,若中官之行,身爲通禮,微微奏聽,莫能聞焉。板立良久,俯伏,無一通禮,且古今豈有訓鍊院官相禮乎?雖然,恐或過中,皆分揀,故一知申之奏,屑越莫甚。儒臣呈單,乘此嘵然,可勝寒心?雖然,一皆只遞者,由於自勉而然也。噫,今之國綱,末若之何矣。
左議政金陽澤掃墳呈辭。傳曰,給由馬澆奠牀備給。
金光國,以弘文館言啓曰,校理李得一,自鄕上來,卽爲牌招察任,何如?傳曰,允。
金光國,以侍講院言啓曰,本院下番,姑降入直,事甚未安,兼司書尹錫烈由限已過,卽爲牌招察任,何如?傳曰,允。
金光國,以吏曹言啓曰,奉常寺主簿李九成除授後,過限未上來,依例改差,何如?傳曰,允。
具庠啓曰,明日次對,兩司當爲進參,除在外外,未肅拜不爲行公人員,竝待開門牌招,以爲入侍之地,何如?傳曰,允。
金光國,以吏曹言啓曰,今此宗廟望祭,大祝,前校理李致中,前修撰沈順之塡差,而時無職名,令該曹口傳付軍職,何如?傳曰,允。
兵曹口傳政事,副司果李致中。
具庠,以兵曹言啓曰,內禁衛將具顯謙,兼司僕將徐赫修,俱以病難供職,呈狀乞遞,宿衛輪番之任,不可久曠,竝今姑改差,何如?傳曰,允。
有政。吏批,行判書李昌壽進,參判李潭不進,參議未差,左承旨李聖圭進。以洪樂命爲吏曹參議,以李溵爲大司憲,李商芝爲大司諫,李翼運爲正言,鄭昌順爲司書,尹鳳五爲判敦寧,李吉輔爲工曹判書,李海重爲禮曹參議,兪彦民爲大司成,李彦衡爲敦寧都正,宋志淵爲司僕正,宋持常爲工曹正郞,李商逸爲禁府都事,李端會爲長寧殿參奉,洪秀輔爲修撰,尹承烈·朴相老爲副修撰,韓光傅爲宗廟直長,李思曾爲吏曹正郞,李潭爲同經筵,金鍾正爲右尹,兼漢學敎授單洪龍漢,校書著作單邊聖遇,校書副正字單洪愼猷,海溪君在喪終制,刑曹參判趙榮順,兵曹正郞李溎,仍任事,承傳。兵批,判書洪麟漢進,參判鄭彦忠受由在外,參議李徽之入直,參知李普觀未肅拜。以柳鎭夏爲內禁衛將,李邦緯爲兼司僕將,權時大·金時秋爲昌慶將,朴宗益爲內禁衛將,張顯慶·金再郁爲文兼,辛錫箕爲白翎僉使,金益麗爲智世浦萬戶,趙廷廉爲昌德將,副司直李惟秀·李得宗·李燮元·趙曮·鄭運維·李翼元·李得培·李海重·洪趾海·李在簡·洪梓·李世演·洪樂信·鄭昌順·金鍾秀·朴相老·洪相聖,副司果沈順之·金觀柱·金基大·申光履·李亨元·金麗海。
承傳色口傳下敎曰,明日當爲祗迎,儀註置之擧行。
金光國,以黃海監司狀啓曰,三月朔薦新及進上生石首魚,限內不得封進,惶恐待罪事。傳曰,勿待罪事,回諭。
己丑三月十三日辰時,上御集慶堂。翰林召試入侍時,領春秋洪鳳漢,知春秋李昌壽,同春秋徐命臣·成天柱,校理李得福·洪龍漢,右副承旨具庠,假注書韓光近,記事官李師濂·兪岳柱,以次進伏訖。鳳漢曰,日間聖體調攝,若何?上曰,達夜不寐,尤覺疲因矣。鳳漢曰,臣連見下敎,精神所及,出尋常萬萬,下情誠幸矣。上曰,老人精神,何可恃乎?鳳漢曰,今此召試,臣以領事進,臣弟龍漢,亦參試,似涉如何矣。上曰,何妨乎?鳳漢曰,以古規言之,則殿試試官,元無相避之規,且召試,異於科場,不必嫌避,而至於七試官試士,則不可與庭謁聖分考之科,比而同之,父子兄弟,宜不容同爲試官矣。上曰,然矣。鳳漢曰,然則依此所稟,出擧條施行乎?上曰,依爲之。出擧條庠曰,上下注書,皆赴召試入侍,則以事變替行,何如?上曰,可也。李萬軾及光近,先退出,命懸題擬東漢圖畫中興功臣二十八將於南宮雲臺,詔諸赴試人,命賜紙筆墨,赴午前製進。上曰,聞朴弼逵之言,陵役似速訖矣。鳳漢曰,臣見其始役,意謂曠久矣。伊後所聞,果似速訖矣。命讀平兵狀啓。上曰,安州錢蕩減事,何以爲之乎?鳳漢曰,雖是指徵無處,三分之一,或多或少,惟在聖上處分矣。諸備堂皆曰大臣所奏誠是,臣等所見,亦如此矣。命書傳敎曰,今覽關西帥臣狀聞,其欲當減者,不滿千數幾萬兩命減之後,此正九牛之一毛,是豈近八暮年爲民之意乎?其由何故?初曰皆已臥債,雖以指徵無處爲名,予意雖減幾萬數,指徵無處,尙有餘矣。今覽狀聞,所謂指徵無處之外者,張三得李四,李四得張三,有若新貸者然,故帥臣狀聞,雖若此,予則曰,皆亦無異指徵無處者也。噫,孟嘗君一戰國中,封君者,而聞一馮驩之言,斷而行之,四君何足道哉,而其猶若此,況千乘之君?豈云千乘?承列朝重熙累洽之餘,臨海東億萬蒼生之上,不命則已,卽命之後,吁嗟,暮年,何行碌碌庸庸之事乎?何云庸碌?不滿千數者蕩滌,曰以施惠。嗚呼,白首,其雖不自愧,負一州元元,將何顔,拜列朝乎?呼寫及此,不覺涕沾于枕,人君其宜持大體,況爲生民,豈可些少計較?予若今焉帥臣,予知其分數明之,臣自可周旋奉承,且狀聞中,民所云,債纏骨髓者,誠不覺殘忍。嗚呼,吾民骨髓之苦,若不快示其寬,豈曰臨億兆乎?且其本吾民骨髓之弊,他日亦將爲吾民骨髓之流弊,今則勿論指徵無處與否,直以折半蕩滌爲名,善劃善處,使安州一府之民咸知此意,其餘者,依頃者下敎,一竝停息寬捧,本若無也,此後亦然。頃者下敎債路一節,一竝嚴禁,其犯帥臣,此於予,爲聚斂之臣。噫,聚斂之臣,曾傳謂何?噫,三春猶在,正當人君施仁之時,無過此月,卽爲擧行後,條列狀聞,將予此意,當日內,令政院下諭于平安帥臣,何不曰關西,而曰平安乎?此爲本州民,知平安之意,深軆深體,莫孤予近八苦心之意事,一體下諭,此下諭,異於他下諭,書寶,善寫安寶,令院吏齎傳。上曰,今覽嶺伯賑政狀聞,吁嗟,近八其君,內外受爵,嗟哉,七十二州數千飢民,奔走官庭受糧,雖曰殿氈蔀屋,其若霄壤,苦樂一何相反?覽狀聞,幾萬飢民,若在眼前,予心何抑?思鄒聖之訓,以二十五日,旣設賑外,饋飯事,下敎,他道以聞,本道無聞,何異於徯我后之歎?備局不爲分付而然耶?列邑慢不擧行而然耶?道臣不善申飭而然耶?備局不爲分付,道臣不善申飭,則此備局·道臣之過也。旣分付而七十二州,其他邊將·察訪,無一人奉行者,此等幺麽之事,若是泛忽,賑政何爲?其令備局卽爲査問以奏。出傳敎上曰,朝者下敎,而近八其君,徹宵酬應之餘,今朝坐此,而予見熟矣。古則於內班院,傳殿坐,於重光院,傳坐堂,則其皆現身,今無此例,豈特內班院?在月廊者,莫知其君之面。以今日言之,初令一中官申德龍,彌縫入侍,此中官,與予徹宵者,而其餘便臥,事之可駭,莫此爲甚,故欲爲下敎而置之。每日自朝至暮,問中官曰,諸道狀聞來否矣?昨日自朝至暮,俱曰,無矣。今日齊到,故復問,果昨日入啓者,於入侍,視若尋常,於爲民,不體君心,此等內豎,將何用哉?當一竝下敎而今番參酌,當該承傳色中官金景龍,當該郞廳中官蔣良臣,亟施準期不敍之典,使諸內豎,知其君之衰,知其君之心。出傳敎庠曰,日前以中官之受入庭請啓辭,有延和門外拿入之傳敎矣。朝廷啓辭之中官受入,例也。以是而罪中官,則日後之弊,有不可言,臣於其時,適在該房,以不敢承命之意啓辭,未及入徹,而仍卽遞出矣。今始入侍,故敢此仰達。伊時傳敎,伏望還收焉。上曰,所奏眞得唯允之體,前下敎置之。出擧條命書傳敎曰,違牌傳旨,欲爲下敎而置之,今日下問李海重,違牌非無端,日事違牌,徒損事體,遞差。申飭之下,李東遇當次對,而違牌,其涉寒心,洪景顔意謂或有撕捱,而然昨置傳旨,今聞其無可嫌者,以人君一飭爲自劃,今日豈有朝臣?此則頃者,亦有飭他者,不可以一任其慢蹇,今番參酌,竝只推,牌招察任。洪景顔承牌後,其令追省記入直。出傳敎上曰,昨日知申處分,何如?鳳漢曰,好矣。上曰,宜不止遞差,而其人老且鄕暗,故斟酌矣。李海重之爲吏議非久,而又爲欲遞,何也?鳳漢曰,向以通淸事,有臺言,諸僚皆遞,故義難獨行矣。上曰,勢固然矣。李潭則今無撕捱乎?鳳漢曰,向來撕捱,必爲有特敎故也,今則似欲撕捱矣。上曰,朝者下敎李潭事,兩事俱非銓堂做錯,一體分揀。今詳聞,果非番次苟簡而然,知申儒臣,旣已處分,旣知其非推諉,則問備薄勘,其宜分揀,其下敎置之。出傳敎鳳漢曰,在外侍從投畀有命,而初無年月之限,似當分揀矣。上曰,今朝欲爲下敎,而恐或損氣泯默,爲君難,誠爲予準備之言也。近者文臣之習,可謂寒心,而飭而不悛,若解其職,朝解職而暮尋鄕,或有除旨,越江郊而稱在外,紀綱大墮,南衙若是,北寺尤甚。以昨夜觀之,年少堂郞外,其君追慕輾轉,中官深睡煥室,以至於今朝入侍而極矣。數昨侍從臣下敎,雖由於此,靜而思之,臣雖慢蹇,君可禮使,欲爲下敎,而思而忘,又思又忘,至于今日。今聞相奏,乃覺此正處分之過中者,旣知過中,其何踐焉?亟寢侍從臣投畀下敎,以示暮年予意。噫,今日臣子,聞此若不感動,予何復飭?出傳敎上曰,尹鳳五在京乎?鳳漢曰,然矣。昌壽曰,朝議皆以爲此人贈職之故,擬職甚急,自上,有年七十,勿擬判金吾之敎,故今則當爲判敦寧,而前後入堂,凡三次,未蒙天點矣。上曰,然乎?予始知之,可以區處矣。仍命書傳敎曰,政官牌招開政,再昨下敎已諭,故判書金尙重子,曾見於明倫堂,待闋服,懸註調用,以示予思故人之意。鳳漢曰,故相臣趙相愚緬禮,聞方過行云,大臣遷窆之時,輒有朝家顧助之規矣。今亦考例擧行之意,分付,何如?上曰,依爲之。出擧條上曰,諭書體重,今無注書,令承文院官員卽爲書寫。出傳敎召試納券畢,科次出榜,取宋樂·韓光近二人,諸試官先退,藥房提調持湯劑,更爲入侍。上曰,明日祗迎後,備局次對進定。出傳敎上曰,今聞參贊尹鳳五尙在京云,令該曹柴炭題給,以示予尊年之意。出傳敎東五陵奉審禮郞入侍,讀奏書啓。上曰,時時送人,俾警陵官之睡,可也。諸臣以次退出。
上在慶熙宮。停常參·經筵。
藥房都提調金相福,提調李思觀,副提調洪樂仁啓曰,伏未審夜間,聖體調攝,若何?痰候,何如?寢睡諸節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
以承傳色,口傳下敎曰,次對同爲入侍。
又下敎曰,今日祗迎後,當座建明門,次對,仍於其門爲之,有上來守令待令,立廛市民與鄕民,一體待令,同副承旨朴弼逵,卽詣役所,仔細看審,待門限入來。
具庠啓曰,大臣·備局堂上,依下敎來待矣。
傳于洪樂仁曰,耽羅貢人來到,一體待令。
金光國啓曰,卽者檢閱李師濂,以其親病,呈辭出去矣。所當直捧禁推傳旨,而此與無端徑出有異,推考警責,奉敎金致九,待敎柳德申,竝卽牌招,以爲推移入直,何如?傳曰,允。
以承傳色,口傳下敎曰,禁將有下敎事,趁門限入來,與禮判同爲入侍,右副承旨持去己丑日記入侍。
傳于李聖圭曰,噫,今日干支何日?卽丁酉,昔年溫泉侍衛之年也。此月何月?卽同年隨駕之月也。于今七十六,逢昔年干支,且逢此月,此心萬倍,且此際臨建明門時,聞領相所奏,中官與差備所屬,皆募軍自來,助其役,而聞禁將之言,辭其糧米云,而又聞平市提調所奏,今日市民,亦將助役云,故特命宣傳官李邦城問來,見其書錄,豈特此也?軍職廳與軍門將校,諸宮所屬,亦皆來助,而普光寺僧,奉元寺僧,其皆來助。噫,今日逢此干支,聞此自來之多,自歎冥然之中,此心何抑,其何以然?此誠昔年盛德深仁,浹民飢髓而然,而內則再明當畢役云,噫,何異於靈臺庶民子來?至於市民,今日建明門,已諭舊遺在量減之命,濬川時猶然,況今番乎?其誠可嘉,予意宜示軍職廳與軍門將校及差備所屬諸宮家人操弓者,當試柳葉箭,武藝廳名係軍兵者,僧軍當鳥銃試取,而畢役後,與看役將校及領役部將,一體親臨慕華館試取,令禁將,其廳其軍門,詳細記錄,俾無混雜之弊,元募軍外來者,只給赴役時糧,而名係軍門者,令該軍門頒給,以示予追慕之意。
備忘記,畢役後,試取日子,待下敎擧行。
具庠,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
李聖圭,以戶曹言啓曰,盤松坊碑閣,令戶郞春秋奉審,有頉處,卽爲修補事,曾有傳敎矣。發遣本曹郞廳奉審,則碑閣北邊女防草壹張,墻垣女防草貳張,中門女防草壹張折損,卽令修改之意,敢啓。傳曰,知道。
金光國,以侍講院言啓曰,本院新除授輔德金載順,弼善趙㻐,除拜累日,尙不出肅,卽爲牌招察任,司書鄭昌順,時在京畿楊州地,書筵入番事緊,斯速乘馹上來事,下諭,何如?傳曰,允。
金光國,以弘文館言啓曰,新除授修撰洪秀輔,時在江原道原州地,副修撰尹承烈,時在忠淸道溫陽地,經筵入番事緊,請竝斯速乘馹上來事,下諭,〈何如〉?傳曰,依啓。
有政。吏批,行判書李昌壽進,參判李潭式暇,參議未差,左承旨李聖圭進。以李徽之爲吏曹參議,以南泰齊爲判敦寧,申應顯爲司諫,金時默爲左參贊,申昕爲奉常主簿,李濟萬爲兵曹佐郞,李瀰爲副提學,趙重晦爲敦寧都正,洪啓瑞爲司饔主簿,柳炯爲典籍,洪樂信爲兼司書,趙明鼎爲瓦署提調,鄭趾新爲積城縣監,具允斌爲廣興奉事,綾城尉具敏和敍用事,承傳。兵批,判書洪麟漢病,參判鄭彦忠受由在外,參議李徽之入直進,參知李普觀未肅拜。以具明謙爲副護軍,尹鳳五·閔百興·洪樂命·李彦衡·金龜柱·崔台衡·南玄老爲副司直。
兵曹口傳政事,左邊捕盜大將李殷春。
傳于李聖圭曰,新除捕將,卽爲牌招,命召及大將牌·傳令牌傳授。
判敦寧尹鳳五疏曰,伏以臣於日前,隨諸耆僚,進呈謝箋,伏承嚴敎,又參聯名引咎之章,不惟不賜勘罪,反有還給之命,惶惕之情,彌日靡定。不意昨政,以臣爲判敦寧者,臣感激恩數,固當竭蹶出肅,以伸微忱,而第臣本無敦寧,宜在當遞之科,敢此援引公格,仰陳短章,伏乞照例許遞焉。且臣昨日伏奉柴炭題給之命,臣於今番上來,屢蒙寵錫,益爲臣衰耋之故,特示優異之恩,臣感戴洪恩,揆分慙惶,莫知措躬之所也。答曰,省疏具悉。頃者卿不參宴云,心用悵焉,耆宴同參,已示下敎於御製下之時,拜箋雖疎忽,不過不察,其章特給,只存國體,卿何爲嫌?特給柴炭,爲老人留京之意,亦何辭焉?其於敦府,纔已下敎,卿答何有?然豈特以孝爲治?今予之心,於此等處,一倍而然,卿須諒焉,其卽謝命。
敦寧都正李彦衡疏曰,伏以天休滋至,聖候益康,法讌順成,大化旁達,臣民歡忭,曷有其極?仍伏念臣,愚鈍憒憒,百無一能,曩叨藩任,觸事僨誤,瘡庞疊出,罪戾徒積,畢竟譴罷,恩出薄勘,杜門屛伏,愆尤是訟。不自意,甄敍未幾,繼而有敦府新除,臣誠以惶以感,莫省攸措。臣敢不仰戴涵容之聖眷,益激報答之愚忠,顚倒趨承,以伸叩謝之忱,而第臣與知敦寧臣趙暾,有婚家應避之嫌,揆以法例,臣在當遞,玆敢略陳短章,仰瀆崇聽。伏乞聖明,俯垂諒察,亟命該曹照例刊改,以存公格,以安私分,不勝萬幸。答曰,省疏具悉。在下當遞,本職許遞焉。
司書尹錫烈疏曰,伏以寶算彌高,邦慶無前,稱觴禮成,率土歡均。仍伏念臣,家有偏母,素抱痰火之症,源委旣深,便成痼疾,居常澟綴,殆無寧日,在臣情理,實無暫時離捨之勢,而分義是懼,不敢言私,實兼諸職,隨除輒膺,顧今所叨,已過四朔,近仍僚員有故,持被旣久,須資無路,私情煎鬱,當如何哉?果於日前直中,得聞母病添重之報,精爽飛越,他不暇顧,敢投短章,蒼黃歸視,則諸般症形,有加無減,痛勢轉劇,元氣益敗,全却飮食,委頓床席,臣方左右扶將,晝夜焦遑,離側供仕,初非可論,召牌之下,萬無承膺之望,玆敢不避鈇鉞,疾聲呼籲於天地父母之前。伏乞聖慈,特垂矜察,亟遞臣見帶之職,仍治臣違傲之罪,以嚴朝綱,以便救護,千萬幸甚。
己丑三月十四日辰時,上御延和門。香祗迎入侍時,行都承旨洪樂仁,左承旨李聖圭,右承旨李漢豐,左副承旨金光國,右副承旨具庠,假注書李萬軾·韓光近,記事官李師濂·兪岳柱侍立訖。上具翼善冠·袞龍袍,以步輿出延和門外,降輿就位板,香祗迎,仍御建明門,藥房都提調金相福,提調李思觀進伏。相福曰,夜來聖體調攝,若何?上曰,一樣矣。進湯劑訖。上曰,大臣·備局堂上入侍。領議政洪鳳漢,左議政金陽澤,行戶曹判書趙雲逵,行司直洪樂性,兵曹判書洪麟漢,行司直金時默,行副司直徐命臣,行副護軍李章五,行副司直鄭存謙,校理李得福,持平李東遇,事變假注書金景行,以次進伏訖。鳳漢曰,夜間,聖體若何?上曰,八味元服之順下,似有效矣。鳳漢曰,順下則分明有效,幸勿間斷焉。上曰,關西臥債,終始思之,折半甚輕,全減,何如?鳳漢曰,折半減下,已是大惠,緩急所用之物,何可全減乎?上曰,今留折半,則將來民弊,有不勝言,卿等更爲消詳,特許全減,俾究其惠,可也。命召鄕民,載寧·中和·安城等邑諸民入來,各問農形賑政,又召市民問弊瘼。對曰,曲蒙聖念,盡捧舊債,今無一分餘矣。上曰,斯未之信也。麟漢曰,市民及掖庭諸屬,聞方自願赴役云矣。上曰,然乎?是豈爲予也?實由昔年遺澤,予用感焉。仍命分付該曹,立廛市民遺在量減。出擧條鳳漢曰,近聞城內,或有虎患,方自禦營,捉來云矣。上曰,入之。宣傳官持兵曹量虎尺進前。上見之曰,頗不少矣。捉虎砲手,令兵曹給木一疋。命召濟州貢人等。上曰,何時封單,而何時發船乎?對曰,正月十二日發行,正月二十九日抵陸矣。上曰,濟州年事,何如?對曰,免凶矣。上曰,昔汝來時,自內劃給糧,今番則有落後者云,汝等猶食其糧乎?對曰,自前劃分,與落後者矣。上曰,耽羅貢人回糧,令惠廳題給。出榻敎上曰,藥房提調,持湯劑更爲入侍。提調李思觀進湯劑訖,先退。上曰,宣傳官一員入侍。出榻敎宣傳官李邦城進伏。上曰,馳詣陵西市民自來者,優數給糧之意,分付禁將。命樂性進前。上曰,若令無時入侍,則卿必持難,故玆以次對,命入侍,予意有在矣。卿父之病,今則何如?樂性曰,臣之情勢,實難登對,而旣承問臣父之敎,故不敢不入來矣。臣父之衰病,今則殆無餘地矣。上曰,今年設宴之事,卿父果知之乎?樂性曰,初則知之,而萬無進參之勢,故臣等諱之矣。上曰,精神,何如?對曰,往往不識家間人矣。上曰,寢食,何如?對曰,食不過五六匙,寢則或達夜失着矣。上曰,用藥餌乎?對曰,間或用之矣。上曰,先公後私,臣子之節,而人君以孝爲治,卿所謂非任職之身者,予固知之,此後則勿復介滯,可也。樂性曰,聖敎至此,感泣而已。上曰,備堂洪樂性,今姑許遞。出榻敎又命書傳敎曰,昨政雖付標,意謂若何?今日洪樂性備堂旣爲許遞,則況銓堂乎?何待其章?吏曹參議洪樂命,本職特爲許遞,以示予意。鳳漢曰,濬川堂上,今方有闕,不可付之生手,以行司直沈鏽,更爲差下,備局堂上鄭存謙,使之仍察有司,金時默使之句管京畿,何如?上曰,依爲之。出擧條行司直沈鏽,濬川堂上差下,備局堂上鄭存謙,仍察有司,金時默句管京畿事。出榻敎鳳漢曰,將臣具善復,方任大役,竢事遲速,有未可知,兼帶捕將之任,姑爲許遞,何如?上曰,依爲之。鳳漢曰,武臣張志恒,終制之後,卽帶軍門,久不察任,仍發遠行,亦不請由,紀綱所關,誠極駭然,不可不拿處之矣。上曰,依爲之。竝出擧條禁衛大將具善復捕將之任,今姑許遞,武臣張志恒拿處。竝出榻敎上曰,昨政末擬付標,豈特爲其人?以孝爲治之道,其令推恩,而然今覽其章,豈特授之意,況其年八十二者乎?判敦寧尹鳳五,本職許遞,吏判方帶緊任,金吾兼帶許遞,其代前判敦寧尹鳳五除授,一品遞授事重,政官牌招開政。出傳敎上曰,陵所進去承旨,入侍禮判入來,則入侍禮房承旨,進詣太廟,祭物奉審,進排官摘奸以來。竝出傳敎持平李東遇啓曰,臣於臺地,非但自劃有素,情私煎迫,無望供職,頃者猥陳辭疏,獲蒙恩暇,得以救護母病,攢祝洪私,感惶萬萬。第臣母病,纔經慘慼,積傷悲疚,挾感添劇,頻頻昏塞,症情危惡,臣煎泣罔措,不忍暫離,冒犯違傲,只俟重戾。不意聖度優容,罰止只推,臣驚惶震澟,未敢顧私,章皇出肅,而第伏念,所被誨責嚴截,至以寒心爲敎,臣罪至此,無以自容,卽當引避,而昨値日暮,泯默退出,冒昧登筵,今始自列,所失尤大,何敢仍冒於臺次乎?請命遞斥臣職。上曰,若有悚意,宜思其滌,今者引嫌,亦涉太過,勿辭亦勿退待。出擧條又啓曰,請還寢東呂·址淳等還配之命,更令王府嚴鞫得情。措辭見上上曰,勿煩。出擧條又啓曰,請還寢定配罪人金柱泰減等之命。措辭見上上曰,其勿復煩。出擧條又啓曰,新除授大司憲李溵,時在慶尙監營任所,執義姜潤,時在慶尙道安東地,掌令李奎徽,時在江原道春川地,掌令韓鏶,時在忠淸道淸州地,司諫院大司諫李商芝,時在京畿廣州地,獻納奇彦觀,時在全羅道光州地,正言姜游,時在京畿利川地,請竝斯速乘馹上來事,下諭。上曰,依啓。都憲交龜後,自當上來,勿爲下諭。出擧條上命諸臣退,遂還入大內,諸臣以次退出。
己丑三月十四日申時,上御集慶堂。禮房承旨·右副承旨入侍時,左副承旨金光國,右副承旨具庠,假注書李萬軾,記事官柳德申·兪岳柱,以次進伏訖。上曰,奉審承旨達之,獻官誰也?光國曰,韓必壽矣。上曰,祭物單子及祭報府讀之。光國讀奏訖。上曰,禮房承旨先退。光國退出。上曰,右副先讀諸道狀聞。庠讀平安監司·江華留守·忠淸監司農形狀及慶尙監司祗受狀後,至兵曹開城府論賞狀回啓,以依回啓施行判付,至摠戎使坡州論賞狀回啓。上曰,後錄讀之。庠讀訖,上措辭判付後,仍曰,近來中官,矇然特甚,今日下問,所對多漏,不可不飭矣。命庠書之曰,每日下問,卽民事狀聞矣。今日下問,只江華農形狀聞,嶺伯有旨祗受狀聞云矣。讀時乃聞,且有關西·湖西道臣農形狀聞,有回啓二張而不奏,當該承傳色中官申德龍推考,以飭其慢。摠戎使狀聞,公然混下,故相臣所奏,其令狀聞,今聞回啓,果爲來到。頃者不緊已知者提奏,此則混下,矇然忒甚,中官金時輝,越俸一等,庠讀奏判敦寧尹鳳五辭疏。上曰,判義禁,誰也?庠曰,李昌壽也。上曰,昌壽有敦寧乎?庠曰,似有之矣。上曰,然矣。李判府曾爲敦寧也。賜鳳五批,仍問謝恩後,爲推恩乎?庠曰,雖不謝恩,推恩則爲之矣。上曰,判敦寧·判義禁,俱爲推恩乎?庠曰,然矣。上曰,金尙重亦推恩乎?庠曰,爲之矣。上命書之曰,昨政末擬付標,豈特爲其人?以孝爲治之道,其令推恩,而然今覽其章,豈特授之意,況其年八十二者乎?判敦寧尹鳳五本職許遞,吏判方帶緊任,金吾兼帶許遞,其代前判敦寧尹鳳五除授,一品遞授事重,政官牌招開政。仍問曰,追召試人幾人乎?庠曰,幾七八人矣。上曰,向日才操者,尹某烈乎?庠曰,尹長烈也。上曰,所論者,誰也?庠曰,韓光會等也。上曰,予則以尹長烈知之,昨日踏下尹承烈,此亦尹承烈少休之時也。承烈則好人矣。庠讀李彦衡疏,上賜批,仍曰,此東伯後初疏也。旣與知敦寧相避,則今日政,當變通矣。庠曰,然矣。上曰,聞宣傳官之言,京外人自來助役者夥然云,心庸嘉之,俄有給糧滌逋之命,從今以後,此輩必鼓動矣。其數太多,則恐近於雜,禮判·禁將,使之入侍者,蓋以此也,實欲禁其濫也。庠曰,以今日下敎觀之,自來之民,若是夥然者,蓋緣殿下雖有過中之事,激腦之擧,無一失民心故也。上默然良久曰,承旨知予心矣。予性躁急,故或有過中之事,然百姓則庶無負我者矣。庠曰,深仁厚澤,浹洽于民也。上曰,李羽逵入翰圈乎?庠曰,然矣。上曰,李喆輔之病,甚可悶也。尹鳳五則最不衰矣。庠曰,然矣。上曰,南泰良聞易簀時,能沐浴云,精神貴矣。如李喆輔·洪象漢爲其子弟者,雖日用三牲之養,有何滋味?庠曰,果爲矜悶矣。上曰,綾城已敍用,而何不謝恩也?庠曰,有命於過政之後,故未及還付矣。命庠讀己丑日記,至承旨元聖兪名,上曰,元聖兪,予亦見之。庠曰,有院中揭壁詩矣。上曰,禮判·禁將,役所進去,承旨入侍。禮曹判書具允明,禁衛大將具善復,同副承旨朴弼逵進伏。上曰,承旨先達之。弼逵曰,內役善成,堅緻異常矣。允明曰,土石築之,雜以莎草,大抵甚堅固矣。上曰,禁將勞矣。允明曰,晝夜山上,親自監董者,禁將也,臣則不過往來看審而已。上曰,禁將達之。善復曰,築石假山,因用木抹添補,而庶民子來之故,功役神速,只用募軍,則雖三四朔,決難了當矣。上曰,差備下人領役而往乎?善復曰,然矣。上曰,中官亦去乎?善復曰,內外朝自別之故,雖不來,臣所坐處,亦來坐於山腰矣。上曰,抹木何處取用乎?善復曰,取用於各軍門及畿營,而陟絶處用,同副承旨防川經綸矣。上曰,彼承旨不行公,於玉堂近來見之,則有妙理矣。允明曰,只以內役言之,若非自願軍,則動費多月矣。上曰,雖彼民庶,自來之心,誠貴矣。善復曰,赴役之人,前後近萬名,而無一失足,亦無因此而病者,莫非王靈之曁也。上曰,卞興瑞尙能上下乎?善復曰,勝於小臣矣。上曰,試才下敎後,三軍必盡往矣。允明曰,似然矣。上曰,以此役事,心常耿耿,今聞卿等之言,若坐予於鶯峯之下矣,比諸蜂峴役,不啻倍矣。弼逵曰,聞禁將今日內,卽欲還赴役所也。上曰,然乎?其心,是矣。卿之出去,須以予欲往董,勢不得已,惟昔之民,一心憧憧,先爲勞問役軍也,明日亦當遣承旨勞問矣。以次退出。
上在慶熙宮。停常參·經筵。
藥房都提調金相福,提調李思觀,副提調洪樂仁啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,明日入侍,宜矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,建功湯入之,茶先入之。
以承傳色,口傳下敎曰,尹鳳五推恩,昨日政爲之乎?如不爲之,則其或未知,而不爲耶?卽爲口傳啓下。
以承傳色,口傳下敎曰,同副承旨進詣鶯峯看尋軍人處,諭此勞問。身雖在此,心在其處,夙宵奚忘?雖憶昔年而爲之,別爲此役,知予此意,善爲之。元募軍則已經屢日,使之早休,六十石,可以支用於自來軍與否,亦爲知奏。
以承傳色,口侍下敎曰,今日則自來軍,爲幾何?申時,從容入來。
洪樂仁啓曰,靈巖郡守安杓下直單子入啓之後,不爲入來,事甚未安,推考警責,何如?傳曰,允。
以承傳色,口傳下敎曰,以城內捉虎事,分付三軍門矣。尙無草記,虎之有無,知之乎?問于三軍門以奏。
洪樂仁啓曰,左副承旨金光國,同副承旨朴弼逵,今日俱不仕進,竝以牌招,何如?傳曰,允。
洪樂仁,以吏曹言啓曰,本曹佐郞安聖彬,典獄參奉趙重國,俱有身病甚重,勢難察任云,依例改差,何如?傳曰,允。
具庠,以義禁府言啓曰,武臣張志恒拿問處之事,傳旨啓下,而張志恒時在京畿豐德地云,依例發遣府書吏拿來,何如?傳曰,允。
己丑三月十五日酉時,上御集慶堂。同副承旨入侍時,同副承旨朴弼逵,假注書韓光近,記事官柳德申·兪岳柱,以次進伏訖。上曰,役事幾何爲之耶?弼逵曰,內役則被莎草,已過半矣。諸處周覽,自致遲遲,旣奉申時還奏之敎,而未及趁時,極爲惶悚。上曰,下諭果盡諭於軍人否?對曰,然矣。上曰,自來民,爲幾何耶?對曰,各司人及廛民,皆赴役,今日則爲三千八百九十二名矣。役糧則四百石外,爲先推移加用六十石矣。上曰,禁將能幹事矣。仍命坐直承旨入侍,右副承旨具庠進伏。上命書傳敎曰,今聞承宣所奏,膳米六十石,皆已用,而本米中加用,亦至過半云,膳米·本米,皆該廳之米,而命此者,意蓋所重,亦體昔年慈愛,若予臨觀之意,膳米六十石加給,惠廳米一百石,亦爲加給。又書傳敎曰,十九日,月臺行禮時,侍衛只入直擧行,勿出朝報。上曰,俄書傳敎,同副出去,卽爲頒布,可也。弼逵退出。上曰,摘奸禮郞入侍。出榻敎禮曹佐郞權鍾秀進伏。命讀書啓,庠讀奏,至明·翼陵無頉。上曰,今方始役,何謂無頉?若曰補土外無頉則可也,至如皆曰無頉者,極爲無形矣。遂命書傳敎曰,今覽禮郞權鍾秀奉審書啓,則竝皆無頉,憧憧之中,於此心雖弛也,而至於西道五陵,今方陵役,故不在此中矣。雖一體奉審,巨役方張,書啓中,宜云今方補土外,無頉,可也。況聞禁將所奏,此外,亦有微汰處,而與至近處有異,故不聞云,以此觀之,其果全然無頉乎?文甚不白,以此亦推,其他無頉,亦何信乎?事當嚴飭,而由於鄕闇所致,十分參酌,權鍾秀爲先只重推,其令更詣五陵奉審,雖令微細沙汰者,皆爲書奏,亦令五陵入番陵官,今月內,率諸守護軍補莎,按書啓,予當令宣傳官摘奸,明日內使之詳細奉審以奏。若是下敎之後,予有宣傳官,當知勤慢,若復怠忽,豈云禮郞?當逐本鄕,以此嚴飭。南道奉審禮郞趙德亮進伏,命讀書啓,至英陵內白虎有水道沙汰處,案山有風折木,至懿昭墓沙汰處。上曰,此守衛官之罪也。命書傳敎曰,噫,其使近八之君,是夙宵憧憧,近萬軍民,又若是勤勞者,問其本,卽其前陵官之慢忽,此正若頃者下敎涓涓之水者也。纔已下敎,今者五陵官,其令目覩,雖有此等處,微細時,着實修補,此皆陵官之慢忽,若無今者陵官之報狀,靜思寒心。以東道奉審觀之,西道陵官之無形,勝言?雖由於陵官,今聞五陵守護軍,凡自來軍,雖一日,問其弊本,召渠輩,而今日下問,只三日赴役云,事之寒心,莫此爲甚。陵軍已給其田,又給其保,而所守者何等莫重,而其不若無保軍民乎?雖然,莫云給保位田,其酬應之苦,予已知之,不然,頃年豈有陵官善政碑乎?以此觀之,容有可赦?故若不覩焉。自明日,五陵入番外,陵官限畢役,待令役處,以謝近萬軍民,亦令懲創,此後年年奉審,若有微沙不報者,當該陵官,先汰,永勿調用事,更爲嚴飭。且此弊,亦由於陵官巡山時,恐其逢虎,行路除雜木,甚至於踏土罅隙之致,一體申飭。又命書傳敎曰,今覽禮郞書啓,雖與東道五陵,無頉有異,或有沙汰處,此則爲新令,事當嚴飭,而事在令前,依今番下敎,令陵官卽爲今月內補土後,更令禮官奉審以奏。至於懿昭墓,都城咫尺之地,沙汰若是廣大,則不報守衛官,只食而守直乎?事當令該府決杖汰去,而今番十分參酌,亦令今月內,補土補沙,予當令宣傳官互遣摘奸,不謹若前,當依初下敎施行。以此申飭,其有新令,來頭其宜踐行,亦爲嚴飭諸陵官。頃年已有松根摘奸,而今則不然,雖若此執頉,不過一二株,其愼可知。比諸東道五陵所無者,其亦不勤事,當令該府處之,而方有補土之令,十分參酌,執頉一株處,限一朔越俸,執頉二株處,限二朔越俸。噫,近八,雖在靜攝中,此心夙宵,惟懸諸陵之意,亦令恪守知悉。命讀諸道農形狀聞,上曰,有土之民,還穀最重,故想必有狀聞矣。今覽湖南伯狀聞果然,況今年乎?此狀聞,下備局,大臣與湖南句管堂上,明日內局入侍,同爲入侍稟定。出傳敎諸臣遂退出。
上在慶熙宮。停常參·經筵。
藥房都提調金相福,提調李思觀,副提調洪樂仁啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎,與相臣同爲入侍,茶先入之。
又下敎曰,敦義門開時,聞囂動之聲,意謂募軍,而問之,果然貢人·軍人云,遣宣傳官一人,某某處所往與否,詳細書來以奏,騎馬一匹立之。
以承傳色,口傳下敎曰,禮判昨日入來云,尙在則同爲入侍。
洪樂仁啓曰,工曹判書李吉輔,禮曹參議李海重除拜後,過三日不爲出肅,依定式推考警責,仍卽牌招察任,何如?傳曰,允。
傳于朴弼逵曰,尹鳳五,內局入侍,同爲入侍。
傳于具庠曰,摘奸宣傳官,待下敎入侍。
傳于朴弼逵曰,內局入侍。
備忘記,心雖尙矣,若有毫分希望之心,豈云誠也?其若誠也,奚特閑良·貢市人·僧軍赴役者,誠爲誠也,而勸武軍官·閑良欲赴者,朝鮮民人,豈特此輩,一心希望?差備所屬,希望文具者,其令承傳色自內決笞。噫,白首暮年,莫重役處,豈用希望之軍乎?令到前,卽是令前許記,令到後,軍若貢市人·白徒順民,皆許赴,餘皆嚴禁事,令宣傳官馳詣,分付禁將,而爲此輩,其若遲滯傳命,當該宣傳官,令該曹棍汰,一體分付。噫,冕旒遮前,此令之後,意必有此弊而泯默,今覽景像,下詢差備人。噫,其君欲負土之時,旣不着帽濬川,已知一三太助土,其何難也,而其皆用奴,李胤芳一人,其敢見能故已決笞,而京中內外,豈只有閑良,只吾民乎?聞却慷慨,不覺蹶然而起,有此下敎矣。
傳于具庠曰,武藝廳,今番試放,拔之。
傳于洪樂仁曰,右副承旨入侍。
備忘記,今日承旨具庠所奏,可見忠愛之心,特賜虎皮一令,以副予意。
朴弼逵,以弘文館言啓曰,新除授副校理趙載俊,時在全羅道益山地,經筵入番事緊,請斯速乘馹上來事,下諭。傳曰,依啓。
具庠,以御營廳言啓曰,依傳敎,本廳勸武兵房李漢昌汰去之意,敢啓。傳曰,知道。
具庠,以訓鍊都監言啓曰,依傳敎,勸武兵房軍官李邦一汰去之意,敢啓。傳曰,知道。
具庠,以禁衛營言啓曰,依傳敎,勸武兵房軍官李彦熙汰去之意,敢啓。傳曰,知道。
具庠,以兵曹言啓曰,今日將官朔試射時,闕內入直訓鍊都監把摠·哨官及禁衛營哨官等,依定奪,以先射人員代直出射之意,敢啓。傳曰,知道。
以承傳色,口傳下敎曰,李胤芳承傳下敎勿施。
朴弼逵啓曰,明日常參,兩司當爲進參,除在外傳旨未下外,未肅拜不爲行公人員,竝待開門牌招,以爲入侍之地,何如?傳曰,允。
朴弼逵,以黃海監司狀啓曰,三和居鄭外不里等渰死事。傳曰,令本道恤典擧行。
吏曹口傳政事,以趙榮進爲兵曹參判,朴道源爲兵曹參議。
生員金寧等疏曰,伏以人生於三,事之如一,惟其所在,卽致死焉,此天地之常經,人生之大倫,蓋父生之,君食之,師敎之,成己之恩均,而報效之義一故也。苟有冤枉之當辨,心事之可暴,則固當沫血飮泣,不避湯火,不如是則烏在其致死之義,而何以自立於天地之間乎?故贊成臣宋明欽,卽臣等死事之師,而生而衷情,未暴於聖明之世,死而罪案,尙在於裕昆之編,臣等安得不疾聲哀籲,以冀天心之感回,師冤之得伸也哉?玆敢千里裏足,仰瀆宸嚴,惟聖明垂察焉。嗚呼,臣師淵源之眞,門路之正,行義之純篤,造詣之精深,固非臣等末學,所可蠡測,而小少求道,晚益自信,固守東岡,不求聞達,而惟其愛君憂國之誠,炳然如丹,不以遯跡山樊,而果於忘世,以我殿下尊賢重道之聖念,亦嘗禮遇而旌招之者,殆數十年矣。逮夫壬癸之間,恩眷益隆,聖念愈切,御墨輝熿,敦召絡繹,數朔之間,十反不止,絲綸之懇惻,曠絶千古,臣師於是乎感不世之遇,顧世祿之義,出而膺命,以副我殿下側席之念。夫殿下之必欲招致臣師之勉回遐心,豈徒然哉?故以臣師堯·舜君民之志,仰體我殿下如渴之盛意,必欲畢陳素蘊,隨事無隱,上自人主一心,下至時政得失,無不極言竭論,以酬聖恩之萬一者,卽臣師之至願,而登筵數語,臨歸一疏,不過千百之一二耳。徒以一言不槪,天怒震疊,戔戔之玉帛,鈇鉞於俄頃,溫粹之天語,雷霆於須叟,臣師片片赤心,未見白於當時,而聖上前後非常之敎,極其嚴截,此臣師所以悲惋於生前,抱冤於地下者也。及夫卒逝之,上聞,乃降隱恤之常典,大聖人所作爲,出尋常萬萬,此不但臣等之私心哀隕感激,亦知聖念,悼傷於死生之際,有以俯燭臣師之忠悃,豈不有光於聖德乎?雖然,臣等之所痛迫,實惟在於裕昆錄中,臣師之至冤極痛,亦惟在是,臣等請一一垂涕而陳之。臣師之疏陳數條,蓋出於扶植頹綱,整頓弊政,納吾君於無過之地,而至其所引赤芾之詩,蓋論其賢邪進退之機,而是不過斷章取義,夫豈有一毫他意哉?古人章奏,引用者何限,而聖明乃謂之譏斥,至下臣子不敢聞之敎,此豈非臣師之至冤乎?聖敎所謂迎江勸成,掇拾人言,尤是萬萬情外,臣師平日感激殊遇,憂愛願忠之意,蓋未嘗頃刻而忘于懷,其胸中草本,所欲爲明主一言者,充積輪囷,特無緣發出耳。適當可言之會,不覺其觸發,雖其臨行草草,百不記一,而一字一句,無非血忱中出來,是豈他人所能贊一辭者哉?受嗾陳章,世俗自好者,亦耻爲之,況以臣師,而豈爲是哉?咫尺筵席,都兪纔罷,而情志之未孚,辭敎之過中,一至於此,不亦冤乎?嗚呼,臣師以草野遐蹤,一旬造朝,蒼黃逬退,只是編戶之匹庶,聖世之畸人,有何一半分可畏之威,可誘之利,而殿下以三司之視若例事,疑其有權,夫權者,人臣之極罪,臣師之見疑於君父,若是,此亦臣師之至冤也。至於譬之於權臣閹豎,驅之於洪水猛獸,憂其稱道學而亡國,將以嚴隄防而裕昆,殿下之失言,何爲而至此?夫道學者,非別件物事,只是日用當行底道也。昔在隆古,人人而道學,家家而道學,自身而家,自家而天下,其爲治也,莫不本於道學,顧何嘗別立名稱,作爲標榜,而及夫後世,斯道不明,爲學者鮮,故始有道學之名矣。然講是道而爲是學者,只從當行上務實,未嘗自居乎其名,今殿下加以自稱之目,顯示厭惡之意。嗚呼,道學,何負於國家,而殿下斥之以亡國,欲爲之堤防,書之簡策,藏之史庫,與勘亂·昭鑑等書,對〈峙〉竝列,不少顧惜。王言一出,萬口傳誦,臣師之冤,猶屬細事,其爲聖德之累,顧不大歟?況又淵衷激惱於臣師,追讁至及於淵源,此尤臣師之所齎恨而入地者也。臣師在時,每對臣等,以爲吾身之狼狽顚跌,顧何足恤,而徒致君父之過擧,終歸貽累於斯文,康慨嗚咽,不能自已,於此亦可見臣師愛君之丹忱,憂世之苦心,可質神明,而獨未蒙日月之鑑燭,此臣等所以不能無憾於天地之大者也。臣等服事多年,粗知事一之義,而徒抱安倣之痛,不思所以伸暴,則豈免爲呂祖泰之罪人,而將何顔,歸見臣師於地下乎?伏惟殿下,聖學高明,閱理甚熟,儻於淸燕之中,虛心平氣,穆然深思,則必有以洞燭臣師之冤,而前後聖敎之失當者,不待臣等辭畢,幡然而悟,赫然而改,其爲聖德之光,斯文之幸,當如何哉?伏願殿下,俯察微衷,亟命撤去所藏之板,明示悔悟之意,則雖使臣等,卽地隕首,庶無所恨,而可以慰臣師不瞑之魂,臣等無任祈懇之至。批答出傳敎
判敦寧府事南泰齊疏曰,伏以臣,生老太平之世,涵濡仁壽之化,位躋上卿,名列耆帖,區區始願,夫豈及此?我聖上所以覆燾臣·慈育臣者,天地也,父母也,隆恩厚渥,宜如何報,而自念立朝以來四十有三年,實無寸長片善之可紀。惟以筋力奔走,爲平日所自勉者,而顧今年益衰而病益痼,外貌雖稍旺,神精之耗減,殆無餘地,聖念記識,每眷簪履之舊,而賤質已朽,不任鞭策之勞,慙負恩私,秖增罪戾,卽於新除之下,義當竭蹶,而臣素無敦寧之可據,揆以公格,自在應遞之科,玆敢略入文字,仰瀆宸聽。伏乞聖慈,亟命照例鐫改,以安私分,不勝幸甚。
兼弼善申光履疏曰,伏以臣,屢叨館職,恒懼不稱,絲毫無補,醜拙輒露,至於日前由單事,而臣之罪極矣,聖敎截嚴,私心悚懍,薄遞之罰,未足以贖其辜犯,歷日訟愆,靡所措躬。噫,臣雖愚迷,不至全昧事面,則豈不知法綱之可畏,朝體之至嚴也哉?呈病之意,不過私相酬酢,而猥瑣之情,至煩崇聽,先退之後,初未聞其筵奏,而旣許之單,遽已入徹,伊日知申所達,不知緣何事端,而臣誠駭惑,究其由而不得也,然初無辭單之到院,則豈有此事,而致煩匪怒之敎乎?事雖由人,孼涉自作,竟歸越分之科,遂犯墜綱之罪,滿心慙惶,無以爲解,在臣自處之道,何敢諉以本職之已遞,而揚揚周行,重犯無忌憚之誅哉?且臣八耋老父,宿抱貞固之疾,不能運步,居常澟澟,近當換節之際,又添毒感,寒痰遍體,牽痛轉劇,寢啖全失,精神昏綴,以此情理,實無離捨供仕之望。伏乞聖慈,俯垂矜諒,特命鐫遞,以便救護,仍治臣未盡勘之罪,以昭法紀,不勝幸甚。
以承傳色,口傳下敎曰,南泰齊旣無敦寧許遞,其章給之,申光履此等事,竝爲陳章乎?其章給之,捧入承旨推考。
行吏曹判書李昌壽疏曰,伏以臣於昨日政,以洪樂信首擬兼司書而受點矣。樂信之兄樂仁,方帶吏房承旨,法宜啓請,而臨政倉卒,矇然備擬,臣之昏謬不察,無所逃罪,玆敢露章自列,仰請譴何,欲望聖明,亟賜勘罰,樂信新授之職,亦命遞改,以存公格,不勝幸甚。答曰,省疏具悉。一時不察,其何深嫌?卿其勿辭。口傳有命,從速行公。
敦寧都正趙重晦疏曰,伏以聖算彌高,邦籙無疆,宴儀載擧,慶溢宗祊,臣民歡忭,曷有其極?臣昨奉除旨,以臣爲敦寧府都正者,臣誠感激惶隕,靡所容措,第玆敦寧之職,非敦寧則無得居其任焉。顧臣本無敦寧,則揆以公格,宜在鐫免,玆敢略陳短章,仰瀆宸嚴。伏乞聖慈,亟命照例遞改,以安私分,不勝幸甚。踏啓字。
兼司書洪樂信疏曰,伏以臣,向蒙恩暇,往省母墳,情理粗伸,感祝冞切,纔歸私次,伏奉春坊除旨,在臣分義,固當竭蹶趨承,而第有區區難冒之義,臣兄臣樂仁,方任吏房承旨,而該曹不爲啓請,循例檢擬,則旣違政格,自在當遞,玆敢短章呼籲。伏乞聖明,俯垂諒察,俾卽遞改,以存公格,以安私分,不勝幸甚。踏啓字。
己丑三月十六日辰時,上御集慶堂。藥房入診,大臣·禮判·判義禁·宣傳官同爲入侍時,都提調金相福,提調李思觀,副提調洪樂仁,假注書李萬軾,記事官柳德申·兪岳柱,領議政洪鳳漢,右議政金尙喆,禮曹判書具允明,判義禁尹鳳五,宣傳官李邦城,醫官許礈·李以楷·鄭允協·慶絢·柳光翼·許溫·李文載,以次進伏訖。上曰,勸武輩赴役,必是僥倖之望,誠過甚矣。命樂仁書之曰,旣下敎。嗚呼,其君夙宵焦心,而觀今擧措,非爲先也,卽啓僥倖也。朝鮮之民,豈止閑良?閑良之民,雖不足道,士夫子之勸武軍官,焉敢若此?旣有兵房軍官,渠豈自來?三廳勸武兵房軍官,事當棍汰,而噫,此亦體昔年愛恤武士之意,故棍雖參酌,汰豈已乎?一倂汰去。鳳漢曰,其在抑僥倖之道,下敎至當,而大抵今番興起者多,雖士夫家,潛送奴僕,暗自助役,而宮屬,亦無不往矣。上曰,濬川時則掖屬,躬自荷鍤,而今者李胤芳則不然,代奴赴役,誠無形也,已有下敎事矣。昨聞具善復之言,領役中官,內外朝自別之故,不得見面云,其語貴矣。鳳漢曰,夜間聖體若何?上曰,一樣矣。鳳漢曰,寢睡·水刺之節,亦何如?上曰,亦一樣矣。丸劑三日,豈責其效,而若有開胃之時也。相福曰,似是痰候之減矣。鳳漢曰,老來丸劑,服之甚難,而惟我殿下,旣不以服食爲難,亦不無卽地之效,誠萬萬幸也。且向日親射,有從傍仰瞻者,語臣以天顔渥丹,雲日之表,與鼎盛無減云,此言,是矣。上曰,過矣。予自戊辰,已爲藏弓,而向來一箭,偶然得中,亦異事也。相福進湯劑,上進御訖,相福請診,上許之,許礈診奏脈候,左右三部調均,滑體一樣好矣。以楷·允協次次診訖,所奏與礈同。上曰,提調監煎。思觀率醫官先退。上曰,尹鳳五入來乎?鳳五進前。上曰,昔年桂坊,今日相見,一堂之上,其君近八,卿則望九,豈非稀有之事乎?古者玉堂,猶謂之少友,則桂坊舊僚,尤爲自別矣。鳳五曰,諭及疇昔,不勝惶感矣。上曰,今者除命,非爲卿也,卿年已高,要使推榮故也。鳳五左右視不能對。上曰,耳則聾矣。鳳漢曰,然矣。上曰,留卿過歲,尙今留京,其心可嘉,而旅托京邸,能不齟齬乎?鳳五曰,爲宴而留,適添賤疾,雖未還鄕,亦別無齟齬之歎矣。上曰,有子幾人乎?相福曰,其子心協,方爲桂坊矣。上曰,再登筵席,於卿亦幸矣。早退便休,鳳五先退。鳳漢曰,以彼重臣之帶金吾,尹心宰議處,不得爲之云矣。上曰,醴泉前郡守尹心宰議處,令次官擧行。出榻敎又曰,宣傳官進前。邦城進伏。上曰,勸武幾人自來乎?邦城曰,果有自來者,而禁將以試射之有命,初不許役矣。上曰,善處,置矣。今亦出去,持傳敎分付役處。邦城先退。上顧尙喆曰,卿之從兄,纔入耆社,遽至於此,愴然,歇後語也。卿以拘忌,久不入侍乎?尙喆曰,臣之從兄,稟氣不固,父兄在時,皆慮以非壽骨矣。幸値壽域,又蒙天恩,特入耆社,及夫身沒,聖念至此,筵席之上,累示鄭重之意,闔門惶感,無以爲喩。臣與從兄家,在各洞,亦經多日,敢此登筵矣。上曰,其子如人云矣。尙喆曰,名則載鎭,而能文矣。上曰,李吉輔能爲肅拜而自見,洪樂性心甚矜憫矣。仍問鳳漢曰,樂性之父,全無知覺耶?鳳漢曰,臣弟往見,則以爲汝爲兵曹佐郞乎?兵曹則無都目云矣。上笑曰,予恐如此暴衰也。尙喆曰,丙戌以後,聖候漸復,精神如昔,益加保嗇,是所望也。相福曰,勿以暴衰爲慮,惟以善攝爲念也。鳳漢曰,殿下心學,深得靜養之道,益加保嗇,則堯·舜之享,不難期也。上曰,過矣。鳳漢曰,全羅監司金相翊,以還穀加分之意狀請,有大臣入侍稟定之命矣。以本道事勢論之,當有尤甚·之次·稍實之緩急可言,而通一道五分一許施,使之商量闊狹,以繼種糧之意,分付,何如?上曰,依爲之。出擧條仍曰,卽時分付,命禮判進前。允明進伏。上曰,米餘幾何?允明曰,今日下敎之後,似無不足之慮矣。上曰,今日軍門赴役幾人乎?允明曰,六千餘名云矣。鳳漢曰,勸武下敎,雖抑僥倖,而掖屬則最初赴役,實爲偏勞也。上曰,然乎?俄者下敎,欲爲分揀矣。尙喆曰,勸武軍官,若親自負土,則雖曰希望,其誠亦貴,扈衛廳則代奴爲之,實無怪也。上曰,僧軍實矣。允明曰,誠實,過於募軍矣。上曰,內外各司,一日赴役乎?允明曰,或爲二日,而樂工鼓吹而來,僧軍旗鼓而至,實爲可觀也。上曰,藥房提調持湯劑更爲入侍。出榻敎思觀持湯劑進伏,相福進之。上進御曰,予可謂深得蔘精矣。若使他人,如此服蔘,必也見敗也。鳳漢曰,然矣。相福曰,明日湯劑依前乎?上曰,唯。相福·思觀先退。鳳漢曰,故相臣鄭翬良緬禮,定行於來月云,大臣遷窆,輒有顧助,今亦依例擧行之意,分付,何如?上曰,然乎?依爲之。出擧條鳳漢曰,三南舟師·邑守令之於統制使,相避有無,無以的知,續典以爲,三南水軍節度使,與統制使相避,又以爲舟師邑,與水軍節度使相避,以法文文勢觀之,其邑守令,當只避水使,不避統使,以朝家體統言之,統使乃水使之上官,而與管,屬於水使之下官,無所相避,亦似如何。今靈巖郡守安杓,與統制使李國賢,有親嫌,而當避不當避,諸議不一,故其去就,要決於廟堂,而臣等亦不可以一時所見,有所斷定,此不可不稟旨指揮矣。上曰,三道統制使與節度使相避固也,許多守令·邊將,豈可盡爲相避乎?鳳漢曰,然則以此下敎定式,使之勿爲相避乎?上曰,依爲之。出擧條鳳漢曰,旣以勿爲相避定式,則安杓促令赴任,好矣。上曰,安杓,精明矣。命書之曰,靈巖郡守安杓,其令今日辭朝。鳳漢曰,臣於向日,以前都承旨韓必壽承襲事,有所仰稟,追聞諸議,皆以爲勳臣家嫡長之法甚嚴,原孫無后,則支派必爲繼后然後,始爲嫡長,若其不繼后,只奉祀者,不可承襲云,臣爲慮所稟之或誤,箚請其詳考前例矣。今以禮曹勳府所考出者觀之,太祖朝功臣吉昌君權近長派六代孫璜無后,以支派八代孫盼,因其諸宗之上言,定爲奉祀,襲封吉川君。世祖朝功臣全城君李禮長,長派十代孫德垕無后,以支派九代孫徵瑞,因其諸宗之上疏,定爲奉祀,襲封全昌君。權盼於權璜爲十四寸族叔,李徵瑞於李德垕爲十九寸族叔,其非繼後於宗家可知,只以功臣奉祀而承襲,亦可決矣。今韓必壽,乃端宗朝功臣韓明溍支派孫,而以長派孫應暹之無后,年前因其宗人之上言,定其奉祀,以支派而奉祀,非繼后而承宗者,與權·李兩家例,少無異同,權·李之例,雖未知於禮如何,而獨於韓家,不可別議,則必壽之依權盼·李徵瑞例,許其襲封,有不可已,僚相及禮堂之兼勳堂者,今方入侍,下詢處之,何如?上曰,次次達之。右議政金尙喆曰,勳臣家承襲之必取嫡長,法意其嚴,則韓必壽之只以其奉祀,遽許襲封,初以爲如何矣。今此所考出權·李兩家之舊例,如是明白,權·李兩家,謂非繼後之嫡長,而其所承襲,若因此釐正則已,旣有此已行可據之例,而獨於韓家,有所持疑,恐似斑駁,惟在自上處分。行禮曹判書具允明曰,勳府文迹,以李徵瑞之嫡長,謂之立後,臣亦始疑其出繼宗家,而爲嫡長矣。其後聞之,果無繼後之事云,然則與韓家事,別無異同,似可爲可援之近例矣。上曰,旣有權近·李禮長家故例,依此例施行,此後以此爲法,可也。出擧條鳳漢曰,臣不知舊例,輕先陳箚,惶恐待罪矣。上曰,隨聞輒陳,是爲無隱,有何惶恐之事乎?允明曰,旣發言端,敢此仰達矣。所謂移宗之法,昉於何禮,而得罪國家不可立後者,家有變怪不可奉祀者,勢將不得不移宗,而不然則立後奉祀,實是大經大法,宗法至重,決不當輕易移遷,萬分迫不得已者外,不可移宗之意,嚴立科條,使一世曉然知之,好矣。下詢大臣處之,何如?上曰,所奏是矣。大臣之意,何如?領議政洪鳳漢曰,禮判之言,固是矣,而凡宗孫無后者,若有親兄弟·親叔侄及四五寸以下近族,則爲其父·祖·曾·高祖,必當立后乃已,支孫雖欲移宗,有不可得。若其世代寢遠,寸數漸疎,則遠祖功臣之祀,非不爲重,而疎族繼后之道,自多難處,此所以宗家或不能繼后,支孫或至於移宗也。今若不問事勢變故之如何,只欲施以一切之法,則安保其能無掣礙之端乎?雖然,功臣奉祀之移遷,事體甚重,其家諸孫,雖有上聞啓下者,該曹·該府,毋得徑先覆奏,必就議廟堂,徑稟筵中然後,始爲決定,似合難愼之道,以此定式,好矣。所奏誠是,依爲之。出擧條鳳漢曰,如此定式之後,實得難愼之義也。上曰,然矣。仍問允明曰,從今以後,五陵陵官,各懷修補之心乎?允明曰,豈不然乎,鳳漢曰,此役,雖異於陵上之役,而臣等亦欲一覽之矣。上曰,予有是意,欲爲下敎而未果,卿先言之,所請,是矣。鳳漢曰,右相亦欲同往矣。上曰,一時往見,好矣。鳳漢曰,往還不遠,除肅拜乎?上曰,除肅拜往來,可也。仍曰,昨日趙德亮所奏未瑩,故今日更送,而五陵陵官,亦無形矣。允明曰,德亮之來,初不見役處故也。上曰,今番報狀,翼陵陵官首倡乎?允明曰,然矣。上曰,陵官監董乎?允明曰,兼監役之故,終日待令矣。上命書之曰,勸其勤飭其慢也。昨已下敎,初不若此,今豈至此?泛之者雖慢,許多陵官,難以査實,今雖置之,非今之報役,將至何境?役無兼監役之號,其雖畢役,不可論也。其慢雖不飭,其勤宜勸,噫,若無此擧,予何以知之?亦豈有是役?雖不監役,問其功,陵官爲首。雖然,洪大顯·李正模,今者所重鶯峯,雖不聯名以報,其何差後?其欲賞也,宜乎差等,以勸他人,姜碩龜·金樂材竝陞六,洪大顯·李正模,直長陞敍,仍問金魯永·恩信君,同是洪大顯之壻乎?鳳漢曰,然矣。上曰,李正模,誰也?允明曰,故相李畬家人也。上曰,鄕軍出來乎?尙喆曰,正軍之故,不敢出送矣。上曰,勢固然矣。命書之曰,噫,其雖飭,其僥倖於軍兵,則噫,此乃昔年愛恤之遺兵,因此而同入禁令,豈特渠輩向隅之嘆,瞻望西郊,陟降必也矜憐,思之及此,不覺飮涕。予意則不然,皆將赴役,而其前,何稱標下軍?今日下問,以正軍三營不敢云,旣下敎,勿論三運兩運,軍兵則三軍門京鄕軍,許其赴役,而此外,亦有三廳扈衛軍官,此則予已諒矣。凡諸動駕,此人皆扈衛,故戊申扈衛時,此輩元數外,不過持弓矢者,故其無軍裝環力,代以寅劍代佩,予亦聞矣,亦令勿禁,三軍門軍兵,與扈衛軍官中,察其心而特許者,其何强令?除草記,皆從其願赴役事,一體分付。鳳漢曰,中軍以下應射與否,何以爲之乎?尙喆曰,替番爲之則好矣。上曰,然矣。正軍幾何?鳳漢曰,四千矣。上曰,役處傳命宣傳官入侍。出榻敎邦城進伏奏,以敬奉聖敎,馳往頒布矣。上曰,宣傳官退去。邦城先退。上曰,朴弼逵自稱無文,而今番看役,聽其奏對,實解事可用者矣。鳳漢曰,前除理山有故未赴,昨冬銀臺,自上特除試用之道,今始有之矣。上曰,李商岳,於趙明履爲何親,而登第之初,予有下敎矣。鳳漢曰,今此體下之敎,又及於李商岳,渠必感泣,蓋聞其從前撕捱,亦有由焉。年前聖敎中二字云云,固出於開釋慰藉之眷,而在商岳,反爲惶悚不自安之端,今若明示聖敎本意,俾勿自恐,則聖德有光,而亦可開商岳進身之路,此後如有職名,嚴飭行公,好矣。上曰,其時下敎,予無深意,卿言是矣,依爲之。出擧條仍曰,金尙重慘矣。鳳漢曰,何如是傷懷乎?鄭汝稷之病,亦不起,誠可惜矣。上曰,然乎?汝稷爲人,確且善也,今失良將,心深惜焉。命書之曰,吁嗟,暮年,缺一高枕倚仗之將臣,今聞却疑非眞,其子卽侍從何勤?闋服調用,而祭文製下,令禮官致祭,以示予暮年思故將之意。仍爲親製祭文。鳳漢曰,汝稷世以福將稱之,今當壽域,享年不足矣。上曰,年幾何?鳳漢曰,丙戌生矣。上曰,果不足矣。與張鵬翼,爲何親?鳳漢曰,鵬翼之妻侄,而弘佐之孫也。上曰,將任幾年?鳳漢曰,五經閫任,爲將十三年,而身歿之後,奉此高枕便熟之褒於君父,誠是爲將臣者萬幸矣。尙喆曰,聖恩至此,足可以感動臣隣矣。鳳漢曰,吏判陳疏矣。上命讀賜批。仍曰,予得一好冢宰矣。鳳漢曰,謹愼自守,久任責效,好矣。上曰,得人則得人,而所可畏者,意外之斥也。以次退出。
己丑三月十六日申時,上御集慶堂。右副承旨入侍時,右副承旨具庠,假注書韓光近,記事官柳德申·兪岳柱,以次進伏訖。上命入去己丑·庚寅·辛卯·壬辰·癸巳日記,光近持入,庠讀之。命只讀晝夕講座目,至己丑八月敬陵擧動。上曰,讀之。至庚寅進宴。上曰,讀之。古則陳宴,有再三度習儀,而今年則只一習儀,內外兼行,誠埋沒矣。仍命書綸音曰,噫,其於甲年,每令讀日記,況今年乎?令讀至于五月,晝講頻頻爲之,或有兼爲夕講之時,猗歟盛哉,季夏·孟秋未行焉,此因靜攝而然也。八月謁陵,猶於二十七日爲之,九月初一·初二·初三,乃行晝講,雖六十年後,冞切欣祝之心。嗚呼,伊後仲冬·季冬,無晝講所載,此亦因靜攝而然也。嗚呼,此時焦悶之心,恍若今日,嗚呼,其時亦因纔康復之故也。其陵何陵?卽敬陵,而展拜明陵申飭莎草,豈意今年此月,補土陵岡?誠非偶然。嗚呼,此後於西郊,未聞臨焉。今聞日記,心隕膽墜,若無不換金正氣散,豈有康復之慶?庚寅初春·仲春猶停晝講,三月初八日,有只晝講之命,初九日亦有晝·夕講之命,而是月晝講·夕講,亦頻,因幾年之後,追憶其時秋冬,欣慶曷喩?依然若今逢,而嗚呼,幾月靜攝之餘,若非勤講之聖意,豈有是命?思之及此,六十年後,其猶心隕,嗚呼,不肖冥然六十年,今聞此日記,微忱曷喩?且心隕者,己丑夏禴親行後,更不復聞。噫,予常欽慕古禮,故廟階東補簷,深望昭穆之班,若逢盛擧,其時,予將爲帶恩監之下,雖無在上不驕之戒,凡於此等事,卽予苦心,而莫能仰覩,此予遺恨,豈云此乎?今予夏禴不行,今幾年乎?此豈曰誠?讀至初夏。嗚呼,此月,內外歡忭之時也。噫,先設爵于光明殿中,予則二十五日崇政殿階侍宴,二十六日光明補階參宴,比諸冬春,四朔焦遑,變成欣忭,何以至此?若進宴日,領相李畬詩傳假樂章,豈區區陳根奏效?己丑回甲之年,今聞于此,嗚呼,盛事,何復仰覩?況一倍此心者,何則?自內設酌,怳若夢焉。兩日陪宴,追思嗚咽,況予年十三丙戌,始進酌于內外宴,逢此年,憶其時其年,卽太平盛時也。一則追慕,一則揄揚,不待請而自受,此豈樂爲?然以予本心,心切懍惕,豈特此也?其於乙酉受酌,今年又受宴,懍惕於予,可謂歇後語,追慕之中,戒懼冞切。今聞日記,何耐于心?嗚呼,此後辛卯·壬辰,有謁陵禮,辛卯卽康·泰陵,此予就邸前隨駕者,壬辰年卽貞陵,此予就邸後,以摠管侍衛者也。嗚呼,於後,更不復覩此禮也。癸巳夏北漢侍衛,丁酉春夏溫泉侍衛,一則臨保障,一則爲溫浴。嗚呼,戎服侍衛,只四次矣。嗚呼,癸巳冬直宿,甲午八月始就邸,其年冬復直宿,嗚呼,七年侍湯,不肖誠淺,其年六月,龍馭莫拚,藝文館五朔居廬,十月隨轝到陵,其年冬,復就邸行練事,纔過一月,八月二十一日,承皇兄建儲之命,入銅闈,越二年甲辰秋,又辭皇兄,于今七十六歲,居昔年皇兄所御集慶堂,聞此日記,其雖不肖,心豈鐵石?命讀有心,此錄之意,亦深,悠悠蒼蒼,孝耶悌耶?雖然,只命讀,無繼述,尤豈孝哉?嗚呼,己丑以後,勤講若此,嗚呼,不肖因其視昏,雖二三晝講,不過誦紫陽小學題辭,明日,卽己丑年此月晝講之日,雖欲行焉,誦近文具,何以瀉微忱?常參·經筵,人君一事,明日於資政殿,當日常參。昔己丑,卽宣政,今己丑卽資政,昔經筵,今常參,微忱庶可少洩,殿坐正時,以辰正三刻,只入正時,侍衛亦以入直擧行,禮曹儀注,置之,禁軍砲手排立,亦安徐。己丑暮春旣望綸音,集慶堂中呼寫,令政院寫帖二本,一則入于予,一則入于元良,陵所奉審禮郞入來。上曰,渠亦小心,速往速來矣。命讀書啓。上曰,今覽禮郞,更爲奉審書啓,果無執頃處,而其中微頉處,守護軍昨雖下敎,今番此役安徐,令陵官率守護軍,補土補莎,外山之外,見土色處,此曾予道中望見,令宣傳官奉審處也。尙有本色,此亦陵官之慢忽,五陵之官,率守護軍,散植莘荑花,春則花開,夏則葉靑,秋冬則若莎根,豈不有益哉?此處無他補土,只此而已,焉敢依前,視若尋常?春夏前,若復慢忽,自此官始,諸陵官,當永錮,以此嚴飭,此等處,此後禁取松葉事,令禮判·禁將,一體分付。出傳敎上曰,勸其勤,飭其慢也。昨已下敎,初不若此,今豈至此?泛之者雖慢,許多陵官,難以査實,今雖置之,非今之報役,將至何境?欲無兼監役之號,其雖畢役,不可論也。其慢雖不飭,其勤宜勸,噫,若無此擧,予何以知之?亦豈有是役?雖不監役,問其功,陵官爲首,雖然,洪大顯·李正模今者所重鶯峯,雖不聯名以報,其何差後,其欲賞也?宜乎差等,以勸他人姜碩龜·金樂材竝陞六,洪大顯·李正模直長陞敍。出傳敎上曰,旣下敎。嗚呼,其君,夙宵焦心,而觀今擧措,非爲先也,卽啓僥倖也。朝鮮之民,豈止閑良?閑散之民,雖不足道,士夫子之勸武軍官,焉敢若此?旣有兵房軍官,渠豈自來?三廳勸武兵房軍官,事當棍汰,而噫,此亦體昔年愛恤武士之意,故棍雖參酌,汰豈已乎?一竝汰去。出傳敎上曰,噫,其雖飭,其僥倖於軍兵,則噫,此乃昔年愛恤之遺兵,因此而同入禁令,豈特渠輩向隅之嘆?遙望西郊,陟降必也矜憐,思之及此,不覺飮涕。予意則不然,皆將赴役,而其前何稱?標下軍今日下問,以正軍三營不敢云,旣下敎,勿論三運兩運,軍兵則三軍門京鄕軍,許其赴役,而此外,亦有三廳扈衛軍官,此則予已諒矣。凡諸動駕,此人皆扈衛,故戊申扈衛時,此輩元數外,不過持其矢者,故其無軍裝環刀,代以寅劍代佩,予亦開矣,亦令勿禁。三軍門軍兵與扈衛軍官中察其心而特許者,其何强令?除草記,皆從其願赴役事,一體分付。出傳敎上曰,翰林追召試在外人,一竝期日申飭,過限者,令該府拿處,近畿者爲先申飭,而其中李羽逵之置七十其父於京中,雖曰京畿,若此若此,豈不遠遊之義乎?先爲申飭,卽日入京,遠道在外者,其令定日步撥,其令倍道入京,至限者,體下敎擧行。出傳敎上曰,儒疏入之。此疏,亦對擧疏乎?庠曰,非對擧疏也,故贊善宋明欽之弟子,爲其師辨冤疏矣。上曰,京儒乎?對曰,或京或鄕矣。上曰,疏則勿讀,只奏其疏錄名字。庠讀奏金寧等十一人名。上命書傳敎曰,白首暮年用心之時,此等奇奇怪怪之輩,何敢跳踉,疏中十一人,竝限五年停擧,以示其君固心,此章給之。上曰,城內虎患,近亦有之云耶?庠曰,然矣。古之劉混,一太守也,能致渡江之化,況人君修德,何異不消?伏願留神焉。上曰,所奏誠是。此與虎北渡河相反,予實愧焉,可不留念?庠曰,顔子作聖之工,不過有過則知之,知則不復爲而已。臣自向日,竊有區區之忱,而未得從容,今始陳之,向來請討言官之不可,臣已發端,而未得畢暴矣。大凡庭請之規,必收議可否然後爲之,而今則蒼黃罔措之際,在廷者,亦未及知其措辭,此由於君臣上下激惱泯勉之擧。若謂有深慮,則聖明之世臣,保其必無是事,而一次二次,便作循例,萬一縱意之君,好權之臣,引以爲援,則難言之弊,可勝道哉?上曰,所謂請討,何事也?對曰,卽鄭履煥·申光緝·金熤等事也。上曰,是矣。予當留意。庠曰,人君之樂,有動則作,法宴則作,不然則雖法樂,不可入大內。向來奏樂之事,比諸年前奬館箚之擧,不啻十漸矣。上曰,樂者,何樂也?對曰,樂則梨院樂矣。上曰,政院之所不知而入之耶?對曰,政院則不知矣。上曰,豈有是理?從何得聞耶?對曰,聲徹于外,人孰不聞?臣亦得聞之矣。上曰,有則改之,無則加勉,退去,可也。諸臣遂退出。
上在慶熙宮。停常參·經筵。
藥房都提調金相福,提調李思觀,副提調洪樂仁啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,常參,只卿等入侍,宜矣。
以承傳色,口傳下敎曰,茶先入之。
中宮殿·惠嬪宮,藥房口傳問安。答曰,知道。
具庠啓曰,大司憲李溵任所在外,執義姜潤,掌令李奎徽·韓鏶在外,持平李崇祜未肅拜,李東遇呈辭,今日以監察茶時之意,敢啓。傳曰,知道。
具庠,以都摠府言啓曰,今日入直內三廳武兼禁軍及軍兵等,當爲中日習射,而常參相値,不得爲之之意,敢啓。傳曰,知道。
又以兵曹言啓曰,今三月十七日武臣堂上祿試射日次,故試官望,備擬受點矣。常參相値,無故日退行之意,敢啓。傳曰,知道。
傳于金光國曰,時刻待下敎入之。
傳于朴弼逵曰,宣傳官處,馬分付,騎馬待令。
金光國,以侍講院言啓曰,本院上番,連日姑降入直,事甚未安,今日政,新除授待下批,仍卽牌招,推移入直,何如?傳曰,允。
有政。吏批,判書李昌壽進,參判李潭進,參議李徽之式暇,同副承旨朴弼逵進。
以李商岳爲兼司書,沈鏽爲判尹,成天柱爲禮曹參判,李應協爲同敦寧,金致讓爲工曹參議,申晦爲判義禁,李九成爲禮曹佐郞,成光默爲尙衣別提,趙載田爲光陵參奉,宋載岳爲利城縣監,崔光璧爲吏曹佐郞,尹昌柱爲尼山縣監,韓必壽淸恩君單付,西原君韓明溍奉祀孫承襲封君事承傳,折衝金光奎今加嘉善賞加。
兵批,判書洪麟漢病,參判趙榮進未肅拜,參議朴道源在外未肅拜,參知李普觀入直進,左副承旨金光國進。
以鄭弘淳·兪漢蕭·鄭彦忠·趙重晦,副司直單付,梁泰廈爲三田渡別將,趙廷濂同知單付,姜百能·南舜喆·金時秋僉知單付,南泰齊知事單付,張顯慶·金再郁副司果單付。
己丑三月十七日辰時,上御資政殿。常參入侍時,行都承旨洪樂仁,左承旨李聖圭,右承旨李漢豐,左副承旨金光國,右副承旨具庠,同副承旨朴弼逵,假注書李萬軾·韓光近,記事官柳德申·兪岳柱,以次進伏訖。領議政洪鳳漢曰,聖體調攝,若何?上曰,一樣矣。鳳漢曰,今日常參,寔出感舊之聖心,臣等不任欽仰矣。上曰,今是昔年晝講之日,予心一倍矣。禮判入來乎?對曰,方往陵所云矣。上曰,注書出去,宣傳官一人使之入侍。李邦城進伏。上曰,馳往役所,自來民多寡及畢役遲速,詳知以來。鳳漢曰,俄者聞之,內役則垂當畢之云矣。上曰,然乎?昨聞權鍾秀之言,各陵多有沙汰處云,故申飭陵官,使之補土,而若又慢忽,則當施永錮矣。鳳漢曰,他民赴役者,雖以舊遺在蕩減,而至於宗廟守僕輩,則甚難處,高陽民人等,亦似自別矣。上曰,此則欲減大同矣。仍命書傳敎曰,今番試射放,卽追慕酬勞之意,濫觴則屑越,雖軍門,領軍赴役之人,許射,其餘雖中軍以下,望僥倖嚴飭,此外名係軍門應役者,依前例許射,守僕輩吏隷赴役者,若操弓者,卽是閑良許射放,其他率軍赴役者,國之勸奬,宜簡不濫,一人勸奬,可懲百人,勿問武藝廳,已許放,而雖差備所屬,助軍赴役者,依初下敎,只操弓者應射,中官旣有成冊云,成冊中操弓者,一體許射。市民貢人,自有名色,亦有前例,臨門時,只下敎,事過後,市民減分,貢人舊遺在中量減,太學所屬受成冊,宜準貢市人,懸房贖量減,名係僧徒者,亦依濬川例許射,鄕民畢役後,令備局問于本官,舊逋大同中,稟旨量減。鳳漢曰,昨日進言承旨,特賜皐比,臣等實仰包容之聖德矣。伏願此後,幸勿煩惱聖心焉。聖心和樂,可爲祈天永命之本,臣以卑辭仰勉焉。上曰,卿言切矣,可不體念?行戶曹判書趙雲逵曰,卽接長興庫所報,則向日殿坐典設司,下詢貢市弊瘼時,因該庫貢人輩,以薄油芚革罷之意,仰達。自上,有爲弊者卽爲革罷,依前爲之之下敎,而自政院,尙無捧承傳分付之事,故臣曹,不得擧行,敢此仰達矣。上曰,今無內入之事,皮之不存,毛將焉傅,革罷,可也。出擧條雲逵又曰,各倉米儲,僅支二月,而今朔料祿,無路推移,故畿內稅穀,解氷卽爲運納事,頃已筵稟申飭,又自臣曹,發關催促,非止一再,而此月過半,尙不運納,事體極爲未安。當該守令,爲先推考警責,更加嚴飭,使之卽速上納之意,分付該道道臣,何如?上曰,依爲之。過今朔不上來守令,過賑後,堂上侍從拿處,堂下決杖。出擧條上曰,方欲下敎,戶判旣奏,豈爲稅米?雖然,於稅米,聶夷中云,誰知盤中飡,粒粒皆辛苦?豈不重歟?頃年賑穀,五道載運時,着實申飭,守令亦着實擧行,故無一臭載,而於稅船不勤,故視若尋常,甚至於色吏陸路隨來,或藏於海中,或歸於船格之幻弄,可勝寒心?況昨年千餘石沈水,非特思之心酸,其時聞御史所奏,其臭觸鼻云,尙今豈忘?今番申飭諸道,必也實監色同騎。頃者賑穀船運時水路,予自圖以覽,所經各邑,着實候望,無弊經過者,報該曹,若是下敎之後,不勤擧行守令,當施十年禁錮之律,監色與沙格,雖試一律,何惜之有?令該曹以此嚴飭諸道。出傳敎上曰,今者常參,意蓋追慕,其若追慕,懍惕自勉,宜倍于中。昔周武王年九十,尙有盤盂几杖之銘,旅獒,一貢獒,而召公警戒。朱夫子曰,如敎小兒,升鼎雊雉,不過一物,而祖已豈不云?先格王心,豈云此也?舜大聖,益戒,毋若丹朱傲,於舜豈有象箸爲玉杯,而造一漆器,諫者七人,以大舜之聖,猶受此戒,況中主以下乎?以衛武言之,猶有賓之初筵,靜夜深思,不覺興歎,目下有媿古人者,虎入城,豈祥徵?十餘年前,有此事,予默不言者,意蓋諱異,伊時不逞之徒,以寶馬入端門,帳殿納供,此際若聞此報,此助亂之本故也。其後十餘年,更無此聞,今年軍門,捉豹於城中,臨門時以升,噫,何云媿古人?劉琨,一守令,而能修政敎,故其猶虎北渡河。噫,予以千乘之君,其如修德樹綱,豈有此事?何待祖已之正厥事乎?聞此,心甚瞿然,況今日臨殿者乎?昔秦諱亡,二世而止。嗚呼,羲經曰,亡能繫苞桑,孰戒孰則?先諭戒懼猛省之意,求勉諸臣,莫曰予衰,匡救不德,精白一心,同寅協恭,使我三百年宗社永固焉。出傳敎上曰,金吾滯囚可悶,判義禁尹鳳五,其代,政官牌招開政。上曰,昨已下敎,何待擧條?韓必壽,令該曹今日政擧行。竝出傳敎上曰,注書出去,金吾·秋堂囚徒案持入,可也。光近退出持入。上曰,秋曹輕囚中,金昌起外,竝放,而以重臣下人,捉囚市民,豈申飭之意乎?況以一人,囚三所住,亦涉駭然,該堂罷職,以示予申飭之意。出傳敎上曰,金吾時囚中,張志恒不過飭勵,何可對吏?分揀放送。趙德亮一體放送。出傳敎藥房提調持湯劑,更爲入侍。上曰,侍衛從重推考,五衛將汰去。出榻敎宣傳官李邦城復命。上曰,今日役事,幾何爲之耶?對曰,內役幾乎告訖,方植莘夷花矣。命讀自來民數書啓。上曰,莫非遺澤所及矣。宣傳官退出。兵曹判書洪麟漢曰,京外穿窬之患,固可悶,而雖以近日言之,畿郊咫尺之地,屢失驛馬,尤極寒心,曾令捕廳另爲詗察,因使之嚴飭討捕營,刻期機捕,而已過多日,終未捉得,左右捕將推考警責,更加申飭,何如?上曰,依爲之。鳳漢曰,言端旣發,敢此仰達矣。城內則不但賊患,且虎跡可悶,此弊或由於惠化·彰義二門之早開,此後則此二門,雖開於罷漏後,必令該門禁軍,率其守門軍,限天明排列嚴肅,無時摘奸,時若有離次疎虞之弊,則禁軍以下,各別重繩,而本兵亦難免其責,以此嚴飭,宜矣。上曰,依爲之。出擧條校理李得一曰,今者臨殿常參,渙發絲綸,寔出於追慕之思,戒懼之意,臣等職在經幄,區區歡忭,有倍常品,聖學高明,燭理旣熟,螢爝之微,何足以仰裨日月,而中和二字,蓋爲聖神之極工,帝王之能事矣。近伏見殿下辭令動作之間,喜怒威賞之際,輒多煩惱之時,不免頻復之悔。伏望澄心觀理,隨物順應,以至於極其中,極其和,則其所位育者,實爲轉災爲祥,祈天永命之本,益加留念,卽臣等之望也。上曰,可不體念?出擧條持平李東遇啓曰,請還寢定配罪人金柱泰減等之命。措辭見上上曰,其勿復煩。又啓曰,請還寢東呂·址淳還配之命,更令王府嚴鞫得情。措辭見上上曰,勿煩。又曰,臣竊有區區所懷敢達矣。卽伏聆所下傳敎,我殿下動法三代,求助之盛意藹然,其在臣僚對揚仰陳之道,宜亦不外於非堯·舜不陳之義,而雖以下敎中衛武公事一段,敢此先陳。武公年九十有五,作抑戒詩,以求交戒之益,我殿下寶算彌高,而比武公,猶可謂鼎盛。伏乞務加勉勵,尋常辭敎之間,勿以晚暮退拙焉。抑詩中,有愼爾出話,敬爾威儀,無不柔嘉之語,而竊伏念我殿下,聲律身度之工,非不至矣,而群下之事,有不槪,或致淵衷之過爲煩惱,大小官遞仍之際,亦不無頻復之失,自今以後,必以聖益聖之意加勉,是臣之望也。伏見近日連有自勉之敎,莫不欽仰感歎,而章疏或不賜批,至有欠於大聖人察邇詢蕘之德,亦願竝垂體念焉。上曰,大體是,其何條列?衛武公抑詩勉戒,其宜體念。出擧條諸臣以次退出。
己丑三月十七日未時,上御資政殿。承旨入侍時,同副承旨朴弼逵,假注書李萬軾,記事官柳德申·兪岳柱,以次進伏訖。上命賤臣萬軾書之曰,諸承旨無拜而退,一竝推考。以次退出。
上在慶熙宮。停常參·經筵。
藥房都提調金相福,提調李思觀,副提調洪樂仁啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎入侍,茶先入之。
中宮殿·惠嬪宮,藥房口傳問安。答曰,知道。
金光國啓曰,大司憲李溵任所在外,執義姜潤,掌令李奎徽·韓鏶在外,持平李崇祜未肅拜,李東遇呈辭,今日以監察茶時之意,敢啓。傳曰,知道。
李漢豐,以兵曹言啓曰,今三月十六日,各廳堂下武臣等,朔試射時,訓鍊院正尹性淵,主簿尹得偉,參軍金麗重,武臣兼宣傳官李國幹·李榮逵·李泰章,內乘趙嵃,部將柳仁喆,訓鍊都監哨官金章魯,禁衛營哨官黃翼振,御營廳把摠具宅柱,摠戎廳把摠李章漢,哨官韓卨欽等,俱未滿四中,竝依例汰去。宣傳官鄭信達,訓鍊都監哨官李藎輔,禁衛營哨官張宅夏等,柳葉箭二中,騎芻一中,以矢數計之,雖未滿四中,騎芻例有倍劃之規,今亦依前例,勿爲汰去,而至於稱病之類,試所豈知其實病?竝與呈辭受由人等退試次,姑爲懸頉以入之意,敢啓。傳曰,知道。
又以兵曹言啓曰,今三月十七日堂下武臣朔試射時,訓鍊院主簿洪繼哲,欲免才落,募得騎芻善射之人而代射,卽地現發,捉來査問,則業武裵贊壽言內,爲其貪窮,受賂代射之意,平問之下,明白納招,事極痛駭,洪繼哲爲先汰去,其罪狀,竝與代射人裵贊壽,令攸司依法勘處,何如?傳曰,依啓,身爲朝官,焉敢若此?代射者,依本律施行,洪繼哲本律,雖非充軍,除本律,充軍懲他。
金光國,以侍講院言啓曰,本院新除授兼司書李商岳,時在京畿廣州地,書筵入番事緊,斯速乘馹上來事,下諭,何如?傳曰,允。
以承傳色,口傳下敎曰,昨日役處,欲爲知之,領右相,內局入侍,同爲入侍。
又下敎曰,令昨日再次進去宣傳官,更往詳審以來。
又下敎曰,先傳于安允行,使之入來,內局入侍,同爲入侍。
又下敎曰,聞國舅今日入來云,入來之意,招敦寧府錄事傳之。
又下敎曰,日氣連淸,故心喜之,今日雨勢如此,停役休軍事,卽使宣傳官分付禁將。
又下敎曰,此非請標信者,只開陽門,待下敎留門。
以備忘記,傳于洪樂仁曰,今日何日?若問干支,卽予二十日回京翌日,承建儲之命日也。況明日何日?忠耶孝耶?其君若此,近侍中官,視若尋常,或便臥於其家,或便飮於月廊,咫尺待令者,一堂中官,二郞中官,曰有朝鮮,曰有國乎?古今豈有是事?其中,僅具人形金興曄,角弓發身金好大,有曰,以若自生受,何足道也?抵其內班院高品,事之可駭,萬倍于此。二人若此,呼寫下敎,而常時待令承傳色,而亦皆呼久乃侍,事之寒心,莫此爲甚。將於宣傳官來,其宜着念,而逶迤郞廳,垂袖傍觀,亦有三堂中官,一皆偃便,一逾金吾門,何足惜也?若此不已,政院當有堂下承宣,可勝寒心?事當一竝處分,而今番十分參酌,故相李浚慶旣有況其君乎?當該內班院掌務,自政院,牌召立庭,分付今日宣傳官曰,承傳色曺壽喆來奏,可乎?郞廳凡中官金完碩來奏,可乎?此皆紀綱攸在,雖皆參酌,此後嚴飭。
傳于金光國曰,內局入侍。
傳于金光國曰,摘奸宣傳二員入待。
司諫申應顯疏曰,伏以邦慶無疆,聖算益高,禮擧稱觴,頌騰祝崗,臣民歡抃,曷有其極?臣於前月,喪制纔畢,禫期未盡,而忽伏承亞諫新除,悲苦之中,虛縻爲悶,旋仍事罷,竟蒙分揀,且悚且感,一味跧蟄,曾未幾何,又叨前職,數旬之內,除旨聯翩,無似如臣,何以得此?惝怳感激,莫省攸措。臣之積違天陛,今爲六年之久,犬馬之戀,豈不欲卽日入肅,一覲耿光,而苫塊餘生,萬念俱灰,手奉恩誥,只自哽咽。念臣命運險釁,早失所怙,惟與偏母,相依爲命,而積殃在身,奄見捐背,頑如木石,不能從死,衰麻之制已闋,風樹之痛彌結。噫,當臣母之在堂也,無論內外,凡有恩除,毋輒攢手向天,感祝洪私,今則官是昔年所叨,而毋則漠然不知,區區祿養之計,廓無其所,以榮爲悲,五內摧裂,尙以何心,彯縷就列,爲一身之榮而止哉?且臣風痰之症,十年沈痼,形殼雖存,神精已脫,尸居餘氣,見者危之,自力從宦,尤無其望。以此悲苦之情,癃痼之病,雖尋常職務,尙難堪當,何可與論於言責之重也哉?今以常參有命,庚牌儼臨,而反復揣量,末由承膺,玆敢悉暴哀懇,仰瀆崇聽。伏乞天地父母,俯賜矜諒,亟許鐫免,以昭法紀,以安私分,千萬幸甚。臣方乞解之不暇,不宜開口言事,而孤露以後,惟殿下是仰,有所懷而何敢囁嚅不陳乎?目今悠悠萬事,莫過於保嗇聖躬,飮食起居之間,當十分愼節,不宜一毫過度,至於松節茶,雖以藥進御,而過則無益而反有害焉。伏聞殿下近日,不存濫觴之誡,相臣至以此陳戒云,殿下旣爲睿疾而進御,則雖不能如晉帝之因王導一言而覆觴,亦豈無酌量樽節之道也?古人曰,本能飮酒,而以甚,荒思廢業,故止之,向來過擧,閭巷竊言,皆以爲,未必不由於此云,此豈非甚可悶者乎?雖以將臣回示事言之,大司馬,實摠戎重,殿下之所嘗禮遇者也。訓鍊大將,司命三軍,殿下之所托心膂者也,而因一微事,遽加回示之擧,無或近於軍法爲戲耶?至於承宣拿入,工郞棍罰,儒臣已言之,而未幾,吏郞又被棍罰,殿下非不知其爲過擧而悔悟之,旋復如前頻復之咎,臣實惜之,故判書金安國,卽我中廟朝名臣也。嘗奉使皇朝及還,自上,問皇朝消息,安國對曰,皇帝於殿庭,杖朝臣,此亡國之擧也。如使安國,在於此時,則果以爲何如耶?此等過擧,不但有害於聖躬節宣之方,其爲累於聖德,甚矣。書曰,德將無醉,孔子有百榼之量而不及亂,只可以治疾而已,又何可至於過耶?伏願自今以往,務從節適,以盡攝養之道焉。答曰,省疏具悉。近者無風生浪,傾軋日甚,聞爾章來,知爾爲人。雖有所懷,有何此弊云,而雖然,世事難測,故意或若何?今聞爾章,豈特不負予志?於予藥石,其中數句語,誠頂門一針,爾今言之,寔予之過,寔予之過,況近者自勉者,倍焉,昨日下敎中,賓之初筵,亦自勉之一事故也。近命讀貞觀政要,暮年尤爲自覺者多,故亦諭都提擧,噫,雖衰矣,嘉其言,不爲猛省,其將與昏君同套,將爾勉戒,當代抑詩以自勉焉。予諭若此,爾何逡巡?亦於爾,誠盡忠於其君之日也,其勿辭,速察職。
弼善趙㻐疏曰,伏以臣,本以庸騃,濫蒙洪造,前後踐歷,罔非華顯,揆以義分,惟當竭蹶奔走,以效其職,而顧臣八耋偏母,疾病沈篤,寧日絶少,區區私情,實無離側從宦之勢,每當除旨之下降,欲進則志爲憂奪,欲不進則罪隨恩加,去就兩難,往往自底於顚沛矣。況臣纔遭重慼,臣母驚悼悲疚,病日以劇,臣焦慮熏心,而春坊新除,又在此際,臣含恩畏義,不敢違逋,謹己趨詣文陛,以謝寵命,而方寸旣亂,供職無路。伏惟我殿下,以孝爲治,錫類之化,洋溢於八域,如臣情理,在所矜惻,玆敢疾聲哀籲於仁覆之天。伏乞聖慈,俯垂矜察,亟命鐫削臣職,仍又許臣長暇,俾得專意救護,則臣當生隕死結,以報聖恩之萬一矣。答曰,省疏具悉。爾其勿辭護焉。
己丑三月十八日巳時,上御集慶堂。藥房入診,領·右相,行副司直安允行,同爲入侍時,都提調金相福,提調李思觀,副提調洪樂仁,假注書李萬軾,記事官李德師·兪岳柱,領議政洪鳳漢,右議政金尙喆,行副司直安允行,醫官許礈·李以楷·鄭允說·慶絢·柳光翼·許溫·李文載,以次進伏訖。上曰,役事,何如?鳳漢曰,善成矣。上曰,幾了三分一云,其果然乎?鳳漢曰,以頉處見之,役功之今幾至三分一者,亦可謂神速矣。上曰,頉處如此,而陵官之今始論報者,豈不無狀之甚乎?鳳漢曰,所築處,自下達上,幾五十步,五百募軍,時月之間,萬無了役之望,而庶民子來,功役神速,此莫非聖上孝思攸感之致也。上曰,此非由予而然也。先朝之深仁遺澤,尙洽于民也。鳳漢曰,夜間聖體若何?上曰,一樣矣。仍問具善復,如何看役。鳳漢曰,善復年不少,而長時帽帶,上下山坂,其誠可嘉。上曰,然乎?此後則使之着軍服。鳳漢曰,都廳有給糧之敎,而善復不在此數,亦令該廳給糧好矣。上曰,令該廳給之。尙喆曰,自善復以下,至于役夫,勞力則深,而俱無苦悶底意,出於誠心,樂爲之赴矣。上曰,今雖完築,不知明年,又如何也。尙喆曰,聞善復之言,雖役畢,復命之後,春秋奉審,作爲自家事云矣。上曰,其心貴矣。仍顧右相曰,右相知之矣。先朝御容,昔年移模,遂予至願之故,還宮之日,予以餕餘,與都監堂上,作樂於景賢堂,右相其時,陳箚勉戒,予果給賞而賜手批也。金德夏有功於移模,予實愛之,見右相殿最之後,深以爲過甚,其後更不召見矣。今番瑞石之擧樂,有感於獻陵,上皇起舞之敎,與世孫作此擧,其與景賢作樂之意,前後一般,而具庠言之,其誠可嘉,庠之言內,鄭履煥·金熤之事若此不已,則慮啓日後權奸之作威云者,誠極是也。有如此之臣然後,國可以爲國,言人所難言,擧動雍容,其人之尤難,推此亦可知矣。予甚嘉奬,至下皐比之賞,其言切直,昔有右相矣,今復見具庠也。尙喆曰,聞具庠所奏,實出忠愛之誠,臣等亦用欽嘉,而聖上嘉納,下敎如此,瞻聆所及,誠不勝感歎也。鳳漢曰,聖敎如此,感歎曷已?具庠常時對臣等,亦以此等言,爲國耿耿,而向有所達,大抵自斷之說,好矣。上曰,自斷之說,出於赤心,而自下請討,謂之太非,則其言亦有弊矣。鳳漢曰,樂事,臣等之所未聞也。尙喆曰,庠似是當日承旨矣。上曰,金龜柱之言,亦難矣。鳳漢·尙喆咸曰,果是嘉矣。上曰,具宅奎有孫也,景賢堂批旨,右相思之乎?尙喆曰,往年之事,尙留聖衷,若是追提,感激無地。上曰,質直之辭,予實貴之。頃日諭都提擧時,有予欲爲聖之敎也。相福曰,前承旨金龜柱,承旨具庠,皆進忠言,而竝賜嘉納,臣實萬萬欽仰矣。上曰,嘉直之心,卽予本情也。相福曰,俄仍領相問候,雖承聖體一樣之敎,而寢睡·水刺之節,若何?上曰,亦一樣矣。相福進湯劑,上進御訖。相福請診,上許之,許礈診奏。今日滑體,比前尤勝矣。李以楷·鄭允說,次次診訖,所奏與礈同。相福曰,丸劑連進乎?上曰,然矣。服丸則眼可復明乎?相福曰,雖難其必,而久久進御,亦豈無效乎?第於如此之時,視瞻之節,若何?上曰,如此之時,則視瞻尤難,如漆夜矣。仍曰,提調監煎,醫官退去。思觀先退。鳳漢曰,聖人之事,非高遠難行,事事得中,是爲聖人也。上曰,宴則太康矣。鳳漢曰,可爲而不爲,則亦非中也。今年宴禮,極是合中,以此爲康,實非中和之道也。上曰,明日當行望拜禮矣。仍命樂仁書之曰,噫,頃日取讀明史,吾皇諱時,卽啓東時也。明日望拜,可謂文具,而旣曰行也,則未能親祭於皇壇,過時行禮,豈曰忠乎?明曉撤漏後,當卽行禮,開門撤漏後,卽爲仍詣閤外。上顧相福曰,安允行,入來耶?相福曰,今方入侍矣。上曰,進前。允行進伏。上曰,回婚時儀註達之。允行曰,恩賜木雁,傳置內廳床上,因行四拜禮,以謝賜雁之恩矣。上曰,此後借此雁者,必夥矣。鳳漢曰,此乃稀有之事,豈不然乎?上曰,有來受東床禮者乎?允行曰,無之矣。鳳漢曰,此重臣之精神筋力,好也。上曰,然矣。有如此老人,豈不貴乎?命賜允行饌。鳳漢曰,古有遺細君之語,彼重臣亦必齎去餘饌矣。上曰,昨日入房連床而宿耶?允行曰,然矣。上曰,如彼重臣之子,是何八字?洪樂性·李福源,想其情境,誠可矜悶矣。仍問允行曰,精神筋力,內外俱强乎?允行曰,臣妻衰甚於臣矣。上曰,卿則善飮啖乎?允行曰,一生只兩時飯矣。尙喆曰,臣於少時,見彼重臣之飮食草草,無異於齊民也。上曰,貴矣。鳳漢曰,年未衰老,別般調養者,老必多病矣。尙喆曰,未老之時,別般調養,反有其害,而旣老之後,調養之道,不可不另爲也。上曰,右相之意深矣。仍問允行曰,子名爲何?允行曰,宗仁矣。上命書之曰,予見二奇事,昔年李光迪,逢登科回甲年,受賜花而謝恩差備門,予已仰聞,其人亦入耆社,今年七十六,見前判尹安允行,七十八歲,行回婚禮,今聞妻年八十云,可謂稀有,豈云七十八?其壻爲相,亦豈古有?其壻執其御賜木雁,亦豈古有?今日皆賜御筆召見,豈至此而止?其子安宗仁,聞其年近五十云,其令該曹特爲懸註調用。相福曰,湯劑再進,何如?上曰,藥房提調持湯劑更爲入侍。出榻敎思觀持湯劑進伏,相福進之,上進御訖。相福曰,明日則當以口傳問安,而湯劑則何時進之乎?上曰,明日建功湯停止,蔘橘茶煎入。出榻敎一貼則就版位時持入,一貼則行禮罷後持入,予有預定者,今可明言之矣。仍曰,此後藥房,不爲入診時,建功湯勿爲煎入,蔘橘茶煎入。出榻敎鳳漢曰,一自人蔘京作貢之後,幸絶關東先進排之弊,而至於京貢,則引等先用,幾至一年之用,貢人形勢,誠極難支,而其在國體,亦不可不給其先用之價,而又爲次次引用,不可不使惠廳隨便計給,而該廳亦何能辦此許多重貨乎?臣等不無料量者,令該堂就議廟堂,從長拮据,趁速擧行,何如?上曰,所奏最是,依爲之。出擧條仍曰,一月一斤二兩蔘,豈不難乎?鳳漢曰,關係聖躬,則蔘劑多少,固不可計,然進御而有害則決難多進,而惟我殿下,深得蔘效,不計多少,連進之外,無他道也。上曰,昔則惡聞肉臭,近則不厭,其亦怪矣。相福·思觀·允行先退。尙喆曰,昨日常參,以諸承旨無拜而退,有推考之命,故臣考見五禮儀,常參,無後四拜矣。上曰,非四拜,乃曲拜也。尙喆曰,曲拜則爲之云矣。上曰,然乎?鳳漢曰,問於敬陵,則果然東上矣。上曰,然矣。因其時承旨之奏請也。樂仁曰,役所進去宣傳官朴鎭陽·李邦城,待令矣。上曰,進前。鎭陽·邦城進伏。上問於鎭陽曰,今日自來者幾人?鎭陽曰,三千餘人矣。上曰,鎭陽誰家人也?鳳漢曰,知誡之後,李邦綏之甥也。上問於邦城曰,汝往傳敎,役事卽停乎?邦城曰,然矣。鎭陽·邦城先退。命樂仁讀諸道狀聞及各司草記,至兵曹朔射才落草記。上曰,可矜矣。鳳漢曰,情雖可矜,法無奈何,臣於代外,以其代至公差擬之意,言于兵判也。至訓鍊主簿洪繼喆請罪草記。上曰,措辭處之。至刑曹李福麟請罪草記。上曰,福麟所爲,其涉可駭,先汰,依法科治。至戶曹立廛遺在減給啓目。上曰,此時只立廛故,有此下敎,其後赴役之廛多,畢役後,問于役所,就議廟堂,一體擧行。至童蒙金旭擊錚原情,命道臣査實,至崔致晚擊錚原情措辭特放。鳳漢曰,臣於昨日役所,見可矜之事,而涉於干恩,不敢仰達矣。上曰,何事也?鳳漢曰,有一女人戴土助役,故臣等問於善復,則以爲彼女之夫,以紅牌僞造,負犯至重,而自上,特貸恩謫七年之故,感激無地,當此國役,其姑勸送云矣。上曰,其夫之名,誰也?鳳漢曰,河漢章也。上曰,然乎?此是紅牌僞造主人罪犯誠難,而其妻之事,聞甚矜惻矣。仍命書之曰,今聞相臣所奏,一女人戴土助役云,而且問聞八十其姑之言,欲報國恩爲此云,決非希望其夫之赦,誠若關西洪女,比諸今番差備所屬,頃年濬川持鍤入水,今年莫重巨役,遣奴坐見,不啻霄壤,問其夫名河漢章云,若是下敎之後,其若更犯,不若其母其婦,雖殺何惜?噫,今予心,雖鷄犬效力,欲給其米,況人乎哉?河漢章,令該曹分付該道,特爲放送。至李義冠擊錚原情。上曰,安恩之父,迂闊特甚,權䙗慘被其辱,其子如此,無乃效其父舊習乎?措辭判付後,上曰,冠字爲名,必是常人矣。至盧福大擊錚原情。上曰,綾昌之孫,無狀矣。措辭判付。至弼善趙晙疏賜批,至司諫申應顯疏讀未半,上擊節歎賞,讀至金安國句語。上曰,此予向日之所云云也。應顯之面目好,人且潔矣,其疏誠切中予病也。仍賜批。鳳漢曰,此批一下,可以感動一世,惟我聖上,豈眞有過,而十行絲綸,勤勤懇懇,莫非悔悟之意。臣愚到此,感歎之極,涕泣無從。尙喆曰,昨下傳敎,今賜批旨,俱可以感激一世矣。鳳漢曰,隨事陳達,實係無隱,近日以來,巡牢近六十名,常爲待令於闕外近處,瞻聆所及,實爲如何矣。上曰,頃因承旨之奏,已命退送也。尙今留在耶?卽速退送,可也。仍曰,具庠之言,是則是矣,而不無弊也。太阿在手,何待群下,而見無禮於君父者,如鷹鸇之逐鳥雀,群下之道,烏可已乎?鳳漢曰,具庠之言,大體則是矣。上曰,有言弊,而人則從容也。鳳漢·尙喆先退。上曰,領右相更進前,當諭予過矣。若無申應顯一疏,幾乎作衰年昏君矣,可不澟然而寒心哉?鳳漢曰,聖敎至此,實宗社生民之福,雖是私家父兄老年之過,實難一朝之幡改,則惟我聖上,不以晚暮而志氣之或衰,若是幡然知日更,臣等感幸之極,無以爲喩。上曰,前後過擧,非公然而作也。此後則飮福例進外,更不進茶矣。卿等此後,亦勿以困予事,請之也。鳳漢曰,事係將來事,勿須預用聖慮也。小臣事殿下三十年,丙子及今年,再伏見千古卓越之勇斷,然丙子則靈城先言之,趙曮繼之,而今番則自上幡然快悟,有此下敎,勇斷之難,倍於丙子矣。上曰,少進則有益矣。尙喆曰,當初進茶,爲其有利於聖躬也,若過則反有害焉。殿下若自量,則可以自知之矣。必須量氣而進,無使茶氣反勝,實所望也。上曰,果然矣。茶氣勝則明有其害矣。具庠·金龜柱之言,出於無隱,予深嘉之,此實貞觀政要之效也。魏徵剛直,尙且包容,則予豈不容受庠·龜柱之言乎?尙喆曰,二承宣陳達,非不嘉矣,而此後則使如此承宣,更無如此可言之事也。上曰,鄭履煥處分時,亦因酒矣。鳳漢曰,丙子勇斷之後,已致十年之治平,今日勇斷,倍於丙子,從此治平,又不知幾十年也。丙子年則全然禁之,而今日則不禁撙節者,又是至難事也。上曰,予之此心,果是善矣。金龜柱亦以予爲大勇矣。鳳漢曰,茶飮若全然不進,則亦必有害矣。上曰,然一進則必生更進之心難矣。鳳漢曰,勇斷是心,區區之望,以殿下心學,決不爲是心之所撓也。上曰,予心今果堅定,近來,色則如楚越,而酒則不絶,以是推之,酒難於色矣。狂藥非佳味之句,眞格語也。鳳漢曰,悔悟之敎,頻繁及此,眞所謂大聖人作爲,出尋常萬萬也。鳳漢·尙喆仍退。上曰,領右相又進前。如此洞諭,可見予心之堅操也。鳳漢曰,此誠國事之幸矣。上曰,非但國事之幸,實是予身之幸也。尙喆曰,臣等職忝輔相,爲殿下願忠之誠,豈下於金龜柱·具庠,而尙此囁嚅者,常以爲吾君,間因激惱,雖或有一時過中之擧,後必悔悟,臣等相對,竊庶望有今日之敎矣。上曰,然乎?卿等果恃予矣。因以兩手,把兩相之手,下敎曰,卿等知予心矣。尙喆曰,臣等以請罪言官,一任一世之譏議,而猶未暇恤,殿下有過中之擧,而爲大臣者,未能隨事匡救,臣實自愧,人將謂何,而亦未暇恤者,惟恐聖心之煩惱,轉輾層激,非畏罪而然也。於此,庶燭臣等情事之罔措矣。上曰,此蓋領相爲國苦心,而可知其任謗而忘其身者矣。然具庠之言,善則善矣,而終有弊也。鳳漢曰,此不可一槪論,而大臣之請罪言事人,非垂法之道,臣以百責攸萃之身,謗亦任之,譽亦任之,而言官之自下請討,心常愧悚矣。上曰,領相之甘心爲此,可見血衷矣。鳳漢·尙喆退出。樂仁曰,昨日下敎,猗歟盛哉。如臣無似,豈敢更勉,而悔悟之際,易於退遜,伏願聖上,益加振發焉。上曰,其奏,是矣。樂仁曰,日月之更,廓然自守,尤所望也。上曰,益當留念焉。以次退出。
上在慶熙宮。停常參·經筵。
皇壇望拜禮罷後,政院·玉堂·藥房口傳問安。答曰,知道。
大殿·中宮殿·惠嬪宮,藥房口傳問安。答曰,知道。
以承傳色口傳下敎曰,宣傳官一員,卽詣役處,始役與否,探知,來軍之幾許數,亦爲知來。
以承傳色口傳下敎曰,俄者御製及下敎,竝以特爲調用書之,文則分付東銓,武則分付西銓。
以承傳色口傳下敎曰,只興化門西挾開陽門留門,雨勢若此,待下敎,詣閤,只入正時。
洪樂仁啓曰,兵曹參判趙榮進,參議朴道源除拜後,過三日不爲出肅,依定式推考警責,仍卽牌招察任,何如?傳曰,允。
備忘記,今下弓矢,高嶺僉使金相台處給送。
傳于李漢豐曰,李提督奉祀,誰爲之耶?知入。
備忘記,李提督後調用者,今問其父,以江華人,每於歲初,來拜於拱北門,因御史所奏,爲五衛將,召見李葂也,令該曹爲常人後,宣傳官·部將中,懸註調用。
備忘記,李提督奉祀人,特爲調用,依田尙書後調用事,分付西銓,於義東墻漢人,亦爲永世給復之意,分付京兆。
洪樂仁啓曰,今三月二十日,祿都目政事爲之之意,敢啓。傳曰,知道。
李漢豐啓曰,明日次對,兩司當爲進參,除在外牌不進傳旨疏批未下外,司諫申應顯待開門牌招,以爲進參之地,何如?傳曰,允。
李漢豐,以義禁府言啓曰,因兵曹啓辭,訓鍊院主簿洪繼哲,以代射事,充軍承傳啓下矣。洪繼哲全羅道沃溝縣充軍,而以承傳內辭意,具罪目,依例發遣府羅將,押送配所,何如?傳曰,允。
李漢豐,以義禁府言啓曰,務安居童蒙金旭擊錚原情,據刑曹啓目判付內,其時縣監李普溫,令該府拿處,待査啓來後,受供事,判下矣。李普溫,以抱川縣監,時在任所云,依例發遣府羅將拿來,何如?傳曰,允。
具庠,以刑曹言啓曰,代射罪人裵贊壽,依本律施行事,命下矣。罪人裵贊壽,依傳敎,全羅道興陽縣定配所,發配之意,敢啓。傳曰,知道。
具庠,以刑曹言啓曰,盧福大擊錚原情,其祖着署放良,而有此駭擧,令該曹問其名,亟施定配之律事,判下矣。幼學李成圭,依判下,忠淸道稷山縣定配所,發配之意,敢啓。傳曰,知道。
李漢豐,以兵曹言啓曰,卽接北所衛將牒報,則武德門西邊宮墻一間半許頹落云,令紫門監爲先把子圍排,急速修築,而西營入直砲手十名,依例除出,修築間守直之意,敢啓。傳曰,知道。
己丑三月十九日寅時,上詣崇政殿月臺。皇壇望拜禮入侍時,行都承旨洪樂仁,左承旨李聖圭,右承旨李漢豐,左副承旨金光國,右副承旨具庠,同副承旨朴弼逵,假注書李萬軾,事變假注書金景行,記事官李德師·兪岳柱,以次侍立訖。上具翼善冠·黑圓領袍,出資政門,步詣崇政殿月臺,就版位,行望拜禮訖,仍俯伏良久,樂仁稟藥房待令,都提調金相福,提調李思觀進伏。相福曰,雨勢如此,日氣寒濕,伏乞還內也。上不應,稍久。相福曰,濕地俯伏,亦已久矣。群情不勝焦迫矣。樂仁曰,不但雨濕,風勢亦甚不佳矣。上又不應。相福曰,今太久矣。寒雨添濕,玉體損傷,勢所必然,豈不切迫乎?上又不應。相福曰,今日日氣,異於他日,上雨下濕,誠萬萬悶迫也。樂仁·聖圭·漢豐·光國·庠·弼逵,齊聲奏曰,雨勢如此,伏乞速速還內也。思觀曰,聖心雖無窮,聖躬豈不顧?上滲下濕,群情焦迫矣。上曰,不忍耐不忍抑矣。光國曰,不但群下之情,我皇帝在天之靈,亦必爲之俯悶矣。上曰,當待日明矣。相福曰,決難待日明矣,而已,東方將啓。相福曰,東已啓矣,伏願還內也。上始爲起立,命撤香床,相福進蔘橘茶,上進御訖。相福曰,徹曉俯伏,上雨下濕,聖體若何?上曰,少伸微忱,若干不安,何關之有?相福曰,再貼茶當入之,而待日晚,率醫暫入診,何如?上曰,今日豈忍爲酬應乎?置之。相福曰,今日尤當愼重矣。上曰,愼重,非可言之時矣。仍命宣傳官一員奉審皇壇,一員往審役處。又命樂仁,書御製風泉文訖,命光國作帖內入,乘輿還內。以次退出。
上在慶熙宮。停常參·經筵。
藥房都提調金相福,提調李思觀,副提調洪樂仁啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。日雖過,枕尤缺,氣何暇諭乎?同入次對焉。
中宮殿·惠嬪宮,藥房口傳問安。答曰,知道。
傳于金光國曰,金判府事·內局,同爲入侍。
傳于具庠曰,次對姑待之,內局·禮房承旨入侍,摘奸宣傳官,亦爲入侍。
金光國啓曰,禮曹參判成天柱,工曹參議金致讓,除拜後過三日,不爲出肅,依定式,推考警責,何如?傳曰,允。
以承傳色,口傳下敎曰,二十五日,月臺當爲親傳香,該房知悉,擧行儀註置之,當製二十五日祭文,禮房同爲入侍。
以承傳色,口傳下敎曰,宣傳官一員,馳詣役處,昨日雖未如前,今日始役與否,自來軍幾許數,知來。
以承傳色,口傳下敎曰,醫官卽爲待令。
以承傳色,口傳下敎曰,俄者入侍醫官及許礈·李以楷,率而入侍。
李漢豐,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,今日軍職春等試射時,南行職·李良玉,片箭二中,直赴殿試,朴尙謙·徐完碩·崔東岳,片箭二中,依例加資。
金光國,以吏曹言啓曰,本曹佐郞李重海呈狀內,身病甚重,勢難察任云,依例改差,何如?傳曰,允。
李漢豐,以兵曹言啓曰,御營廳敎鍊官,禁軍遞兒窠,今方有闕矣。依節目,禁軍別將,與該營中軍,眼同試取,以其居首者塡差之意,分付,何如?傳曰,允。
李漢豐,以御營廳言啓曰,本廳分授鷹峯下東邊體城頹毁處,今當改築,而所入石子浮出然後,可以始役矣。東郊道修菴近處所在石子,浮出以用之意,敢啓。傳曰,知道。
李漢豐,以義禁府言啓曰,慶尙監司狀啓,據刑曹粘目內,右兵虞候鄭汝益,移本府處之事,允下矣。鄭汝益時在任所,依例發遣府羅將,交代後拿來,何如?傳曰,允。
有政。吏批,行判書李昌壽進,參判李潭式暇,參議未差,左承旨李聖圭進。以尹勉升爲吏曹佐郞,鄭弘淳爲知經筵,申晦爲知春秋,朴恒源爲敬陵令,姜壽仁爲內贍直長,海運君槤爲宗簿提調,具善復爲軍器提調,金相兪爲典獄參奉,曺允亨爲報恩縣監,李俊永爲加平郡守,閔膺世爲兼春秋。兵批,判書洪麟漢進,參判趙榮進陳疏入啓,參議朴道源病,參知李普觀入直進。啓曰,知訓鍊今當差出,而當品中,無擬望之人,以從二品備擬,何如?傳曰,允。又啓曰,訓鍊院正,今當差出,而擬望之人乏少,未赴任·已赴任守令,竝擬,何如?傳曰,允。以趙明鼎爲知事,具以謙爲訓鍊正,李瀚爲司禦,李章吾爲知訓鍊,李仁彬·徐㬦爲訓鍊主簿,李潤元·李纘徽爲武兼,黃處垕爲部將,李必華爲武兼,南益祐爲慶尙右兵虞候,嗭洞權管單安弼聖,同知單卞興瑞,僉知李道燮·李光錫·申潚,副司果鄭兼濟。
同敦寧李應協疏曰,伏以天祐大德,聖算彌高,宴禮載擧,純禧誕膺,臣民蹈抃,曷有其極?臣於杜門泯伏之中,忽奉敦府除命,驚惶感激,靡所容措。日前李鼎烈,獨自挺身投匭,誣辱臣外祖先正臣文純公朴世采,遣辭絶悖,全沒倫理,臣不勝骨顫膽掉之至。惟我聖上之崇報先正,亶出象德之盛意,而昨年金若行,恣爲毒正之邪說,幸聖明赫然嚴處,十行誕諭,庶幾定士趨而息異論。今鼎烈繼起,前唱後喁,慢侮詬詆,異議之朋興,職由疑懟其敷箕疇·破朋黨之緖論,矇昧其揭名義·明彝倫之事功,造出斷斷,如印一紙,縱詖辭,莫眩於淵鑑。嗟,厚誣,至及於泉塗,不但臣心之傷痛,抑亦輿論之齊憤。噫,先正臣,道德事業,心學禮論,制作之富,繼開之功,國乘載之,儒林誦之,實非謏識輩,所敢窺測,亦非臣一二贅陳。惟彼後生輩,不識本末,鼓煽浮議,嚆矢一唱,詆疵四起,堂疏亦相繼右袒,臣若緘封無辨,則抑恐先正志事,晻翳於今與後,只就渠輩所謂陰陽涇渭,縱橫詐力之說,略辨之。噫,先正工夫,篤於誠正,蓄其剛大,明是非則尊王黜伯,辨薰蕕則斬釘截鐵,粹然一出於醇正。生値朋比之世,獨持鑑衡之公,始以憂世之苦心,灼見黨禍之亡國,每欲打破彼此色目,消融洗滌之論,一從先正臣李珥志道,先正戊己之權度,恰符文成癸甲之矩矱,囊封筵奏,力扶皇極,仰贊寧考錫福之隆化。我聖上善述宏模,受用格論,奉三無私,保合大同,陶鑄和平之福,四紀間範世會極之神功,卓越百王,式至今休,與天地而同德,薰太和而咸囿,聖明朝暮遇而起曠感者也,然明良之不同時,古人之所共恨,此志士所以興歎於有君無臣也。噫,極者,極天下義理之正者也。先正之秉執主宰,以孔聖之擧直措枉,朱子之辨別賢邪,爲其標準,先事見幾,絶鐫斥抗,先儒之所共推服者也。著考證之書於門墻變起之後,樹名義之重於亂賊容護之日,若其出也,施措用捨,則只奬與其素著樹立者,惟滌甄其有才無瑕者,扶陽抑陰,卞涇別渭,此與宋世調停之論,混糅囫圇者,奚啻天淵之判?戊辰之進五箚,壁立千仞,甲戌之登三事,砥柱頹波,罔非明天理而正人心,雖天不假年,志業未究,儘俟百世而不惑者也。蓋先正臣,出處終始,秉春秋之大義,型治至論,贊皇極之大道,扶植民紀,揭名義之彝則,平生秉此三箇宏綱大用,若夫初主調和,晚成定案,亶出於大公至正,姸媸莫逃於水鑑,心秤不爲物輕重,何嘗毫毛近似於渠所云云者乎?楚山訣書,托以世道,三月制服,實遵先賢,則終始無間,推此可知。衛閑彰癉之功,光明偉燁於水落石出之後,當時士論,推爲宗主,高山之仰,世無異辭,此皆昭載於遺書及諸儒先刊行文字,門下名碩之所纂錄,證明闡揚,可按覆而知,焉敢誣也?挽近以來,微言浸遠,異論喧豗,老成皆知敬畏,後生公肆詆侮,不覺氣短,人心,疑則不得其正,激則不得其平,終至好惡之反常,彼蓄疑嘵嘵者,不過曰扶抑之不峻,初晚之差殊,而先正臣之隨事隨時,惟義是比,正如分金秤上,稱停過來,從古儒賢之言論,煞有前後之不同,後來遵信,每在於晚年之定論,畀之書牘,何至大驚小怪乎?若其磯激於時論,反欲貽累於先賢,甚矣其惑,尤不滿一哂也。先正秉持之極,正如仁義大道,善學而大用之,則爲純王大德,百世之下,設或有識不逮而不善學,馴致末流之弊者,金鐵判異,珷玉迥別,則干先正甚事,而茫昧本領之影響,妄加雌黃,不亦傎乎?噫,躋廡盛典,自是百世定案,道德造詣,本非末學蠡測,戊戌之道疏,庚子之泮章,皆請竝躋三賢,伊時儒之所停當,則玆獨非公議乎?只付之於大眼目·高見識,容俟百年之定論而已,在臣私義,何可與渠輩,濡舌較挈於妄論腏享之事乎?臣所痛心者,渠敢橫加悖辱,略無顧忌,烏可泯默無言乎?顧臣不肖,無能爲役,若其根秉彝之血忱,嚴忠逆之義理,一循名義繩尺,半生藉手,思贊敷極之聖化,將以闡明先臣志事,此臣素蓄積也。先誣旣憯,淵源受詆,私義痛迫,憂懣結轖,豈料聖明御極,如日中天,而國是震撼,詖論日滋?抑先正志事,晦而不章,是臣之所大懼也。顧今後裔零替,門徒凋喪,臣若不言,是負臣之外祖也。每欲以得之家庭,聞諸緖餘者,援據證晣,刳肝瀝血,一陳暴焉。區區處義,屛退自靖,抱玆耿耿,久而靡化,今叨除旨,玆敢露章。若臣所帶之職,敦寧親盡,在法當遞,呼籲伸理之是急,悉暴危迫之情,兼陳引例之私。伏乞聖明,俯賜鑑察,昭燭先正之志事,洞晣前後之誣辭,仍命鐫遞臣職,以存公格,不勝萬幸。答曰,省疏具悉。噫,國是大定,廟廡腏食,則怪鬼跳梁,其可自消,不待章而予知,其何若是過費?其於本職,旣無敦寧,許遞焉。
工曹參議金致讓疏曰,伏以天休滋臻,聖算彌邵,禮擧稱觴,歡普匝域,猗歟其盛矣。伏蒙我殿下,迺於前,特念臣叔與臣父,寶墨親揮,近侍臨祭,恩言鄭重於十句,殊私曠絶於千古,匪直臣心隕結是圖,臣父有知,亦當掩泣,區區感祝之懷,歷旬日而靡艾,臣罪通神鬼,移禍先臣,不克滅死,苟延喙息,至于今遂復爲人,爲子不孝,未有如臣之冥且忍者,隙駒三載,祗深廓然之慟,此際伏奉水部除命,榮光攸曁,誰與告語,以首九頓?尤不勝血淚之被面。仍念臣之事君,猶子之事父,是以昔人,每願移孝而爲忠,況似臣者,世受國恩,百年于玆矣。追先臣未卒之志,酬聖朝罔極之私者,此正臣大願也。臣雖下於人萬萬,愛君一念,炳然如丹,豈不欲逐旅進退,隨分殫竭,而自經苫塊來,疾病痼而蒲柳先凋,神精鑠而形骸徒存,重以餘哀尙薰,百慮俱灰,遑遑乎忽忽乎,無復生人之事矣。束帶趨朝,尙可以擬議乎哉?牌召之下,進詣闕外,略陳悲苦之情。伏乞天地父母,哀之憐之,亟命鐫臣職名,俾得沒齒松楸,不勝幸甚。答曰,省疏具悉。今覽爾章,思爾父而愴焉。若感其恩,宜仕報效,其勿辭,速察職。
應敎閔弘烈疏曰,伏以臣於見職,竊有不可遽然冒膺之義,向陳辭章,反承嚴敎,至今追思,尙有餘懍。頃有享官特差之命,祀典體重,往役義大,黽勉暫出,今已有日,而第臣區區情勢之外,目下私懇,實難供職,臣之偏母,素有宿疾,三十餘年于玆矣。每當節序交換,輒必一倍添劇,近以日候之不適,重添輪行之毒感,舊症新恙,一時交劇,委席昏綴,症係不輕,臣以孑然之身,藥餌刀圭之節,左右挾護之方,惟臣一人,以此情理,萬無頃刻離捨之望,館銜之一味虛縻,亦切惶悚,玆敢疾聲陳懇,仰瀆崇嚴。伏乞仁覆之天,曲加矜諒,亟賜鐫免,俾得安意救護,仍治臣瀆擾之罪,以肅朝綱焉。答曰,省疏具悉。往事撕捱,其涉太過,況下敎者乎?爾勿辭護焉。
持平李東遇疏曰,伏以臣於見職,豈有一分堪承之望,而飭敎之下,惶隕震懍,未敢言私,章皇出肅,連登文陛,獲覲耿光,區區犬馬之忱,曷勝榮幸?第臣目今情理,實有所萬萬悶迫者。臣之老母,浹朔沈病,居恒澟綴之中,臣之老父,又自昨日,猝然寒戰,似瘧非瘧,素患喘症,一倍闖劇,嘔逆竝作,殆難堪耐,雜試藥餌,雖或暫定,而頃刻之間,進退無常,癃羸澌削之餘,眞元益復陷下,精神氣力,無以收拾,委頓呻痛,轉側須人。臣無他兄弟,而母病旣重,父病又如此,臣左右扶將,焦遑罔措,到此地頭,不容暫時離側,豈復有供職之勢乎?玆敢不避猥越,疾聲呼籲於仁覆之下。伏乞聖明,特加矜察,亟許鐫遞臣職名,俾便救護,仍治臣瀆擾之罪,以昭法紀,千萬幸甚。答曰,省疏具悉。爾其勿辭護焉。
兵曹參判趙榮進疏曰,伏以邦慶無前,宴禮順成,欣抃之忱,八域惟均,仍念臣,自承昨秋嚴敎,一味惶蹙,杜門省愆,八朔于玆,騎省除命,忽下此際,仰感收錄之恩,靡所容措。在臣分義,固宜竭蹶趨承,而第臣於向來,以知申時事,所被儒臣疏論,至今追思,尙覺危蹙,其所論列,全出於不諒臣心,而所關不細,爲言頗緊,有非尋常規警之比,藉曰時移事宿,情地之臲卼,固自如也。且因臣子妄言,橫被人詬辱,臣固付之一笑,不欲呶呶,而亦豈容晏然而已乎?去就一節,今無可論,宿衛重地,不可暫曠,昨違嚴召,冞增惶悚。伏乞聖慈,俯諒臣情勢之難强,亟遞臣所帶之職名,以靖私義,以安微分,不勝幸甚。答曰,省疏具悉。往事,予已付浮雲,卿何必撕捱?卿勿過辭,從速察職。
以承傳色,口傳下敎曰,賓廳講書置之,入直宣傳官·武兼部將·訓鍊都監·入直將官·禁衛將官,當爲能麽兒講,本廳堂郞待令,待下敎詣閤。
己丑三月二十日巳時,上御集慶堂。藥房入診,判府事·禮房承旨·宣傳官同爲入侍時,都提調金相福,提調李思觀,副提調洪樂仁,假注書李萬軾,記事官李德師·兪岳柱,判府事金致仁,左副承旨金光國,宣傳官李邦城,醫官許礈·李以楷·鄭允協·崔宅中·柳光翼·李翊臣,以次進伏訖。上命光國書明陵忌辰祭祭文訖,光國先退。相福曰,昨日月臺,冒雨望拜,聖體調攝,不瑕有損?上曰,氣則一樣,而半時行蔬,亦頗難矣。服丸之後,滯痰似下,是或效乎?致仁曰,丸劑異於湯劑,實難責效於時日之間也。上曰,幾進半劑矣。相福曰,自上所進,倍於外人也。上曰,欲爲眼明之致也。相福曰,寢睡·水刺之節,夜間,若何?上曰,水刺一樣,而寢睡三更就寢,曉漏後罷,無乃丸劑之效乎?相福曰,八味之功,潤中爲上,寢睡之稳,無或怪也。致仁曰,伏見祭文,有典設司留宿之敎,雖出聖孝不匱之思,群情焦迫,當復如何?伏望更加三思,及時改之。上曰,豈可爲之乎?其勿言也。相福曰,判府之言,出於血悃矣。上曰,更勿請也。相福進湯劑。上進御訖,仍曰,有下敎事,兩廳首醫入診。相福曰,昨日有蔘茶進御後,待入侍時下敎之敎矣。上曰,蔘茶進之矣。許礈診奏脈候,左右三部調均,滑體一樣矣。允協·絢次次診訖,所奏與礈同。上命礈·以楷·允協·絢進前曰,中宮殿有痰候靡寧已久,而全然諱疾之故,予未知矣。俄始知之,若不及今議治,則實有後日之慮。鄭允協·慶絢待令,金季良亦令待令,除問候,診候議藥,入侍以奏。相福曰,今承下敎,伏不勝驚惶之至。待令醫官,雖已下敎,而徐命緯·李翊臣等處,亦爲廣詢,何如?上曰,依。相福·思觀率醫官先退。致仁曰,特蒙恩暇,往省先壟,區區情私,不勝感激。其間聖候,一向康寧,朝紙之上,悔悟之敎,至再至三,奉讀感歎,萬萬靡已。上曰,卿父昔年,謂予以大勇也。致仁曰,小臣則再伏見殿下之大勇,三代以後所無之事,衛武不足稱也。上曰,末杪善政矣。致仁曰,此實啓治平之大機會,未知此後幾十年治平也。迓續休命,此其基也。伏願堅守此心,以永休命。上曰,予亦堅定矣。致仁先退。上問邦城曰,役事,何如?邦城曰,昨日則若干爲之,今日則自來軍三千餘名之故,着實爲之矣。以次退出。
己丑三月二十日午時,上御集慶堂。大臣·備局堂上引見入侍時,領議政洪鳳漢,右議政金尙喆,行吏曹判書李昌壽,行戶曹判書趙雲逵,兵曹判書洪麟漢,行副護軍李章五,吏曹參判李潭,行副司直閔百興,司諫申應顯,副應敎朴志源,右承旨李漢豐,假注書韓光近,事變假注書金景行,記事官李德師·兪岳柱,以次進伏訖。鳳漢曰,今行望拜禮,早朝勞動,聖體若何?上曰,精神昏昧如是,而何以過二十八日六日乎?鳳漢曰,禮云量筋力而行之。聖算望八之時,何以行素乎?上曰,皇朝之恩,萬古所無,九章八音,誕錫東土,再造藩邦,偏荷洪恩,我國不亡之前,不忘其恩是矣。尙喆曰,追慕皇朝,寔出忠孝之心,而保嗇聖躬,亦爲報效之道矣。鳳漢曰,各道還穀釐正節目,今方啓下,而大抵山郡之民,以穀多而有勒授斂怨之弊,沿海之民,以穀少而有乏糧廢農之患,移轉裒益,非不好矣。一邑穀之移遠邑,中間各邑,擧皆騷擾,況所移者,非一邑乎?此所以移轉之爲難也。此外矯捄之策,略擧於節目中,而此乃責效於磨以歲月之後,未足爲目下救民之實政,今若於西南山郡中,穀物優多處,較量民戶,限幾萬幾千儲留後,其餘則趁窮春作錢,又就沿海還上乏少處,待豐作穀,則此正暗合於漢代常平之法,可以不費力而大有賴於民國。若其發賣授貿之際,或不無官吏犯科之慮,而京司堂上,該道方伯,一心秉公,區劃明白,則王法昭在於上,孰敢冒犯於下?此其大略,臨時擧行事宜,廟堂亦可與議,此乃右相之所熟量者,而春初亦已陳達於筵席,諸宰中,曾任道伯者,亦主此論,故臣於此,斷知其無弊而有益,下詢僚相而處之,何如?尙喆曰,諸道各邑,次次移轉,爲裒益之政,而無偏多偏少之弊,則非不好矣。但此亦間多有窒礙,行不得之處,若未能一一轉輸邑邑平均,而徒使穀多邑,歲歲益加,穀少邑,歲歲益減,則其爲民國之憂,豈不萬萬可悶?從今以後,勿論某道某邑,穀物最多,民弊孔劇,除其有餘,趁春發賣,俾於穀少邑,待秋貿置,補其不足,則可除移粟之勞,而庶爲矯弊之道,臣等之意,與備堂中主此論者,所見略同,曾亦仰達,惟在處分矣。上曰,所奏是矣,依爲之。出擧條鳳漢曰,還穀變通,爲祛民弊,而依此遵行之際,道臣則自不無損益之可言,且近來三南巡營財力之見削者漸多,此已可悶,況均役時,三南營需之酌定會錄於均廳者?始因眷率之革罷,旣復眷率之後,需米之不爲復舊,名甚不正,趁此時,一竝還給,使之就此繼用,毋得違越於今此新定式之地,何如?尙喆曰,均役設施之初,罷方伯眷率之法故,營需米之定數會錄於均廳者,蓋此也。顧今諸道之眷率則復舊,需米之會錄則自如,國體苟簡,臣常病之,此則還給,宜矣。上曰,好矣。依爲之。出擧條鳳漢曰,大司憲李溵,旣遞藩任,還朝不遠,還差備堂,何如?上曰,依爲之。鳳漢曰,前吏曹參議權噵之坐罷,由於蠶壇終獻官之不擇,而蓋此終獻官,例以堂下差定,則該郞,當受其責,堂上若無罪然矣。上曰,事件如此,卽爲敍用。鳳漢曰,昨年使行時,潛越現捉者,卽地逃走,不但邦法未施之爲駭,當該官員,亦豈不悚悶乎?嚴飭本道,使之從速譏捕,何如?上曰,分付本道,刻期譏捕。竝出擧條鳳漢曰,前吏曹佐郞吳鉉胄·宋聚行,以不卽肅謝,至被刊案之罰,而聞其時事勢,十分迫急,決未及回旋入來云,然則宜有分揀之道矣。上曰,依爲之。鳳漢曰,判義禁申晦,方有實職,議讞,重任瘝曠可慮,今姑許遞,何如?上曰,許遞政官,明日牌招開政。竝出擧條鳳漢曰,奉常寺酒中米,元貢一百五十五石零,每患不足,乙亥年以一百七十八石零,加上下,臣於癸未各種釐正時,永罷加用請受之路,故酒米,亦以乙亥數永定,此蓋有餘不足間,一付本寺,俾不得續續煩報於戶曹之意也。昨年福酒復舊時,戶曹不知定式本意,乃以乙亥以前之數,改定其所不足,本曹亦知加用價,如前上下時,豈無從中弊端乎?依癸未釐正,以乙亥所下數磨鍊之意,分付,何如?上曰,依乙亥癸未定式擧行。出擧條上曰,判義禁申晦許遞,明日政官牌招開政,前吏曹參議權噵敍用,前吏曹佐郞吳鉉胄·宋聚行分揀。竝出榻敎麟漢曰,日前試射傳敎中,守僕輩,吏隷赴役者操弓者,許試射放事,命下矣。書吏·書員等,固當許射,而庫子以下皂隷輩試射之節,何以爲之乎?不可不稟定區別,故敢此仰達矣。上曰,庫子以下則試放,可也。出擧條上曰,今覽朔試射單子,禮曹佐郞姜翰,曾已善射,而今番四紀初見,其涉可嘉,特爲陞敍。出傳敎司諫申應顯曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條又曰,俄者承宣奏對之際,一字妄發,雖出無心,不可無飭,推考警責,何如?上曰,依啓。應顯曰,臣於日昨辭章,猥陳悲苦之情,尾控憂愛之悃,而語涉狂妄,不勝悚懍。其日卽伏見常參時所下遇災求助之傳敎,引衛武賓之初筵,藹然有周文不諫亦入之意,臣誠欽仰攢祝,而及伏承批旨,十行諄諄,虛受之量,河海同大,不吝之德,日月皆仰,奬許嘉尙,恩數曠絶,螻螘賤臣,何以得此於聖明?至於盡忠日之敎,臣尤感泣,不知死所,他不暇顧,冒沒出肅,入參筵席,獲覲耿光於六年積違之餘,私心榮幸,雖卽退塡丘壑,無復餘憾矣。竊伏念消災之道,莫過於求助,而求助之要,實在於洞開言路,然君臣之間,等分截嚴,雖和顔而待之,懸金而購之,尙患其畏㤼而自沮,況當雷霆之下,無不摧折者乎?近日殿下,方講貞觀政要,唐太宗自知神采爲群下所畏,常溫顔接之,道小人使諫,人主求諫之道,當如是矣。言可用則用之,不可用則不用之,雖或不槪於聖心,務爲優容,則將見嘉言讜論,日奏於紸纊之下矣。孔子曰,卵破則鳳凰不下,胎刳則麒麟不至。言者之罪未盡解,而使之盡言難矣。前後以言獲罪者,大臣筵奏,臺臣疏請,雖竝宥釋,其中尙多未及收敍,名除從案者云,臣謂爲先蕩滌收用此等之類,以示優容言者之意,則庶有求助之實效矣。上曰,疏批旣諭,謝其命登前席,予用尙矣,猶有惓惓者若是所懷,可謂不負疏批,今者爾請,意雖是也,若今之請書傳,只稱都,何謂咈?況近者傾軋忒甚之時,若是混圇?亦豈孔聖所云擧直措枉,能使枉者直之意乎?頃者金若行一人外,皆命放釋者,此乃大蕩滌之意也。況吳漢,亦不云乎?其無斟量,此爲小人也,其弊可勝言哉?是者是,非者非,王政之大者,其於此奏,勢難蕩然矣。出擧條應顯曰,臣傳啓之後,繼陳所懷,忱誠未格,誨責縷縷,不賜允從,臣實瞿然慙悚,其何敢一刻仍冒於臺次乎?請命遞斥臣職。上曰,此乃君臣交勉之意,所辭無乃過乎?勿辭,亦勿退待。出擧條上曰,雖無署經,欲爲下敎而未果,今日乃聞在京臺臣,薇垣,只有入侍臺臣一人,柏府,只有受由臺臣一人,事體寒心,在外臺臣,一竝許遞,其代明日政,在京無故人擧行,待下批牌招署經。出傳敎上曰,摘奸宣傳官入侍。李邦城進伏。上曰,役事幾何爲之乎?對曰,內役幾盡爲之矣。上曰,自來民,連果赴役耶?對曰,首尾相接,役事之速成,良以是也。上曰,慕華館擧動時軍兵,依濬川時例擧行,設布帳置之,京募軍,其令慕華館待令。出傳敎諸臣以次退出。
己丑三月二十日午時,上御集慶堂。藥房入診入侍時,都提調金相福,提調李思觀,副提調洪樂仁,假注書李萬軾,記事官李德師·兪岳柱,醫官許礈·李以楷·鄭允協·慶絢,以次進伏訖。上曰,醫官言之。許礈曰,今此中宮殿患候,非氣虛之致,乃濕盛之故也。以脈候論之,微是帶數云,必是外感而然矣。上曰,以何藥議定乎?礈曰,俄於三提調之前,爛漫消商,則皆以爲,此患候,非一朝之故,已自前年十月而始,先用養胃之劑,爲當云故,以人蔘養胃湯三貼定之矣。上曰,繼進之劑,以何藥定之乎?礈曰,香砂六君子湯,似是當劑也。上曰,李以楷亦達之。以楷所奏,與礈同。上曰,內殿,晝夜處靜,動作節小,濕滯必然之勢,且不擇生冷,痰盛亦其固也。養胃湯之緩,似不如香砂六君子湯之緊矣。第奏兩藥名,礈奏養胃湯,允協奏六君子湯。上曰,藿香草菓似有意矣。久感,氣亦虛也。礈曰,六君子,實是當劑,而香砂之加,古人用才處也。相福曰,香砂六君子湯,蔘力若不足,則加五分用之,似好矣。上曰,內殿入診醫官之見,何如?以楷曰,六君子湯主劑矣。上曰,當用幾貼乎?以楷曰,先用四五貼,爲宜矣。上曰,五貼必不足矣。礈曰,臣等先用之奏,亦欲觀勢,次次繼進之意也。上曰,六君子湯,不入藿香,誠可惜矣。相福曰,便香附,是婦人聖藥也。上曰,慶絢達之。絢曰,臣等不敢以香砂先請者,蓋出至謹至愼之意也。相福曰,只用六君子湯,而不加香砂則似弱矣,而首醫則恐妨外氣,先以養胃湯達之也。上曰,濕痰根本,直用香砂,似好矣。相福曰,白豆寇亦能消能磨矣。上曰,香砂六君子湯,本方,加人蔘五分,藿香七分,五日日次煎入。出榻敎相福曰,明日問安中宮殿氣候,入之乎?上曰,勿爲之。仍曰,近來心弱,世孫一日不見則悵然之故,向者三日不見,及其問安之時,撫背而見之矣。內殿今番病患,恐爲他日長時服藥之張本也。礈曰,中宮殿聖德之極,小小病患,每每諱之,是實悶矣。上曰,不言於予者,豈可言於汝輩乎?相福曰,半乾鰒當節,而統營,以發海毒狀聞,而慶尙左兵營,則無此事云,何以爲之乎?上曰,竝置之。鹿尾,領相爲都提時,進之矣,今不進焉。領相若當則必爲進之,可謂人存政擧也。相福曰,然則進之乎?上曰,豈爲一尾而殺鹿乎?奉常寺作醢時,尾則進來事,分付。相福進湯劑,上進御訖。相福曰,日前筵敎臺批,洞示悔悟之意,臣等到此,實不勝欽仰之至。飮者止酒,從古爲難之中,無量節飮,尤是難事。苟非大勇,不能辦此也。上曰,何難之有,而丙子則禁之,今則撙節,稍是難矣。韓判府嘗言,少飮爲藥,而過飮爲害云矣。相福曰,病在枝末,則苟非酒力,難以行氣,而若或過進,則其害亦爲無窮,以凡人言之,心氣不平之時,或思飮而飮則助氣,故無事之時,雖或飮之,而至於供職而爲國事之時,多害於事,故不敢飮矣。卽今所入甚小,無可仰慮,而或當有事之時,動作之際,必加詳愼而切戒焉。上曰,是矣是矣。俄者諭國舅,以此後,予或過飮與否,探於內殿而知之之意也。相福曰,極爲屑越,而臣亦有數杯之量,小爲過飮,則醒後氣極有害矣。飮酒之人,或喜早或喜晚,而卯時之飮,古人尤戒者也。上曰,卯酒爲難矣。相福曰,近日所進,果適中乎?上曰,不過四合,而一時飮之,則頗有醉氣,是亦氣衰之致也。仍命樂仁讀諸道狀聞,備局還穀釐正節目後,以次退出。
上在慶熙宮。停常參·經筵。
藥房都提調金相福,提調李思觀,副提調洪樂仁啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
承傳色口傳下敎曰,待下敎入侍。
傳于金光國曰,內局入侍。
備忘記,今下弓矢,幕嶺萬戶韓光漢處給送。
李漢豐啓曰,假注書韓光近,身病猝重,勢難察任,今姑改差,何如?傳曰,允。
金光國,以弘文館言啓曰,修撰洪秀輔,自鄕上來,卽爲牌招察任,何如?傳曰,允。
金光國,以侍講院言啓曰,本院弼善趙㻐,由限已過,卽爲牌招察任,何如?傳曰,允。
金光國,以吏曹言啓曰,年九十婦人抄啓封爵事,載在法典矣。年九十婦人,別單書入之意,敢啓。傳曰,知道。
吏曹口傳政事,以洪儆爲健元陵令,繕工主簿宋載德,健元陵令洪儆相換。
朴弼逵,以侍講院言啓曰,本院文學李澤遂入直矣。特除獻納出去,下番闕直,事甚未安,司書鄭昌順,自鄕上來云,卽爲牌招入直,何如?傳曰,允。
李漢豐,以司僕寺言啓曰,兼內乘趙嵃,今番堂下武臣等朔試射時,未滿四中汰去矣。其代,卽令該曹口傳差出,以爲推移入直之地,何如?傳曰,允。
金光國,以義禁府言啓曰,因持平尹長烈疏批,當該使臣指名狀聞後,拿問處之之意,行會本道矣。卽接平安監司狀啓,則以爲三房卜駄之說,初發於搜檢之際,而無別爲指名現告之事云故,査問司譯院,則三房使臣,以書狀官李永中現告,依例發遣府羅將,待其回還,拿來,何如?傳曰,允。
金光國,以濟州牧使南益祥狀啓曰,正朝方物進上,海路極險,不得放船,歲飜過限,惶恐待罪事,回諭。
傳于朴弼逵曰,尼山縣監退去。
有政。吏批,判書李昌壽進,參判李潭式暇,參議李徽之進,左承旨李聖圭進。以金應淳爲大司憲,李仁培爲大司諫,申大脩爲執義,金蓍耉爲掌令,朴相老爲獻納,洪彦喆爲正言,李光溭爲同敦寧,權噵爲敦寧都正,趙雲逵爲判義禁,鄭日煥爲禁府都事,宋在淵爲司宰僉正,尹顯基爲活人別提,李光泂爲軍資奉事,行副護軍朴尙謙·徐完碩·崔東岳以上加資事,承傳。兵曹判書洪麟漢病,參判趙榮進未肅拜,參議朴道源入直進,參知李普觀病。以姜潤·李奎徽·韓鏶爲副護軍,以李在協·李溵·權噵·李商芝,奇彦觀爲副司直,姜游·李商岳爲副司果。
傳于李漢豐曰,新除臺諫,卽爲牌招署經。
兵曹口傳政事,兼內乘李東燁。
承傳色口傳下敎曰,此時守令,豈可曠焉?牌去來催促,卽時爲之,仍令辭朝,內局同爲入待。
承傳色口傳下敎曰,能麽兒講日,集慶堂當爲之,繖扇侍衛置之,只該房承旨入侍。
又下敎曰,金季良上來欲知,與昨日,何如?當爲入侍,率慶絢,近處來待。
承傳色口傳下敎曰,將來慕華館試射時,當以駕轎爲之,分付儀曹,侍衛守宮仍。
假注書韓光近改差,代李祖源。
左議政金陽澤箚曰,伏以臣,獲蒙省掃之暇,又命澆奠之惠,丘壟生輝,感結幽明,情事旣伸,不敢久淹登途,而觸冒風雨,重患寒感,昏痛在床,未卽反面,悚甚悚甚。仍念臣,久竊匪據之位,無一報效,屢當焦迫之會,無一裨補,撫躬慙恨,如負大何,仄聞日前一二臣進言,聖上虛襟而受之,褒賞而嘉之,如臣不職之罪,於是乎益著,乞降威罰,以光聖政焉。臣方訟愆之際,伏覩追下綸音,警飭之意,求助之敎,藹然於辭表,猗歟一言之善,足以興邦而有餘,瞻聆所曁,孰不欣從乎?惟我聖上,明睿臨下,仁恕爲治,學力所到,未見有闕遺,而或淵衷不怡,則辭敎輒多失平,事端有激,則施措不免過中,朝象泮渙,欲擧綱而綱益頹,群情恇擾,欲救罪而罪愈積,臣職忝輔相,徒以尸素爲懼,生際昇平,乃反憂虞度日。今幸天心遄復,聖德益新,凡前後過擧之未匡救者,一皆幡然改之,使擧世之人,咸仰日月之光,是固聖世轉移之一大機會,然而以臣區區憂治之悃,竊有所仰勉,昔殷之說,告于君曰,非知之艱,行之惟艱。知固是未易,猶不若行其知之尤難,殿下之知之,今到十分,以已知,又能力以行之,念念不捨,勉勉不已,九仞之功,毋虧一簣,而存養善端,如扶護穉陽,則泉達火燃,自有不蘄然而然者,惟聖明懋哉懋哉。臣又有獻愚者,自古哲辟,非無納言之美,而必亟稱禹之拜昌言,禹之拜昌言,猶不如舜之察邇,拜昌非不盛矣。尙有屈己勉之之意,惟舜之察邇,大有捨己取人之樂,臣竊以堯·舜成己成物之功,望於殿下也。臣入京,詳聞聖敎,夜而喜不能寐,剪燭構箚,略附微悃,乞賜財察焉。答曰,省箚具悉卿懇。未卽反面,予已諒焉。卿何若此?噫,昔之漢武爲漢武,卽一秋風悔萌,雖然,予則曰非漢武,豈能如此,而然不若初無是事,況悔心在晚,此予惜之。噫,四紀臨御,不德無能,何事其做?況益衰益暮之時,能自强自勉,此則無媿於自古帝王,而噫,其雖自强,年已暮,其雖自勉,氣益衰,此予所以自嗟者也。箚中拜昌言,其猶爲不足察邇勉予,深用欽歎。卿須體予此意,安心善攝,俟少間,其卽入來,用副嘉尙之意。仍傳曰,遣史官傳諭。
洪樂仁疏曰,伏以前席奏辭,何等愼重,而臣於昨日筵中請退之際,以致一字語之先錯,卽改,雖出無妄,爲悚則多,古人誤一劃,而猶稱死罪,今臣所失,有大於此,況亞諫請推,臣固自甘,而旣登臺評,理難晏然。今日問候,不敢進身,臣罪於此,尤無所逃,玆控短章,仰瀆崇嚴。伏乞聖明,亟賜譴罰,以安賤分,以警具僚,不勝幸甚。以承傳色,口傳下敎曰,太過給之,卽爲牌招察任。
己丑三月二十一日巳時,上御集慶堂。藥房入診入侍時,都提調金相福,左副承旨金光國,假注書李萬軾,記事官李德師·兪岳柱,醫官許礈·李以楷·鄭允協·慶絢·金季良·柳光翼·金宗壽·李翊臣,以次進伏訖。相福曰,夜間,聖體若何?上曰,一樣矣。相福曰,寢睡·水刺之節,亦何如?上曰,亦一樣矣。相福曰,中宮殿患候,何如?上曰,一時痰滯矣。相福曰,中宮殿湯劑進御之後,顯有差勝之漸乎?上曰,然矣。相福進湯劑,上進御訖。相福請診,上許之,許礈診奏。左右脈候調均,滑體一樣矣。允協·季良次次診訖,所奏與礈同。上曰,提調監煎,醫官退去。相福曰,提調有拘忌,不入來矣。上曰,然乎?命光國書之曰,提調許遞,其代韓光會除授,牌招察任。仍曰,都提調監煎,能麽兒試官及講官入侍。出榻敎相福及醫官退出。
己丑三月二十一日午時,上御集慶堂。能麽兒講入侍時,試官李漢膺·李昌運·張志恒·李道徽·李思景·李格·金宗漢,右承旨李漢豐,假注書韓光近,記事官李德師·兪岳柱,以次進伏訖。應講人次第給冊進講,至朴誠源。上曰,雖不見面,而聞其聲,似赳赳矣。漢豐曰,其貌雖小而甚剛矣。至金㲄,上曰,其聲極精矣。漢豐曰,然矣。仍命書傳敎曰,武臣堂下朔試射,纔行,故今者此講,意蓋在矣,此意在勸奬也,非欲執頉也。不通人,特爲從重推考,以礪他人。其中宣薦參下武兼二人中,湖西朴誠源,視面雖難,聞聲赳赳,畿甸金㲄,聞其聲而精,可知遐方。此等之人若無此等之事,何能參望?令該曹待窠卽爲懸註調用,以示予暮年擧一聳百之意。出傳敎上曰,今講,見洪霖孫洪儆,予心愴然,令該曹,若有窠,特爲口傳陞六調用,以示予暮年不忘忠臣之意。其若無窠,此後待窠,其爲懸註調用。出傳敎上曰,注書出去,兵吏曹六品相當窠有無知入。光近還告,只有陵令一窠云矣。上曰,噫,褒忠奬節,人君之大政,豈意今年,見洪霖之孫乎?況越二日,干支卽戊申也。自古豈無忠臣?洪霖之戊申年,爲將立節,可謂罕聞,人君褒奬,亦豈一紙文具而止乎?今聞當窠,只有令云,此則宜擇,洪儆先爲口傳擬入,下批後,以當品京蔭相換,以示予樹風聲於百代之意。出傳敎上曰,曾前申飭,今番入直將官能讀,訓鍊都監把摠李漢五,身爲堂下首將官,申飭之下,講陳俱能讀,可嘉。哨官金宗一,以松都之人,與李漢五,皆爲通略,慢者旣飭,勤者宜賞,特賜半熟馬。禁衛哨官張宅夏,以富寧人,爲將官入侍,特賜弓箭,以示予柔遠人之意。出傳敎上曰,誤出粗栍試官推考。出榻敎上曰,三臺臣旣下敎,而今問且一人在外,一人違牌云,事之寒心,莫此爲甚。朴相老之在外,政官何以知之?特施不敍之典,其代,文學李澤遂除授牌招,其爲署經,申大脩每每違牌,此何分義,此何事體?大脩若不膺命,此曰有朝鮮,與受由李東遇,一體牌招,卽令署經。署經後,守令亦卽入侍,牌去來,不爲申飭當該承旨,從重推考。出傳敎藥房提調持湯劑,更爲入侍。右副承旨入侍事。出榻敎上曰,提調許遞,其代,韓光會除授,牌招察任,加平郡守入侍。出榻敎右副承旨具庠進伏。上命讀濬川以後日記,至頒賞,命書傳敎曰,今覽濬川後,試射日記,今可爲授例。各貢人,頃者只頭目,而今番旣下敎,依今下敎擧行,各市民,亦依今下敎擧行。內需司四宮與各司員役吏隷,今番有操弓者,應射砲之命,頭目則限二年除役,依濬川時例擧行。太學典僕,其時贖錢,限二十日勿捧,豈比今年?頃者大臣詳考以奏事已奏,今得前例,何待以奏?勿論頭目,限一朔勿捧。三官祿官,高品付祿,一依濬川時例擧行,應射者許射,而賞豈疊授?旣射者,高品付祿置之,中官其勞,旣無應砲,免役亦勿施,勿論有職前銜·生徒操弓者,皆令許射。司謁以下,司鑰應射者許射,餘皆限一朔,依祿官例,以高祿擧行。武藝廳自在應砲之中,而各殿差備所屬應射者應射,應砲者應砲,不參砲射者,限一年免役。加平郡守李俊永進伏,命誦七事先退,命儒臣持貞觀政要入。副應敎朴志源,校理洪龍漢進讀,承旨·翰注輪讀,諸臣以次退出。
己丑三月二十一日申時,上御集慶堂。藥房入診入侍時,都提調金相福,副提調洪樂仁,假注書李萬軾,記事官李德師·兪岳柱,醫官許礈,以次進伏訖。相福進湯劑,上進御訖。相福曰,明日湯劑,依前乎?上曰,依。相福曰,副提調雖仍飭敎入來,而提調在外矣。上曰,何處在乎?相福曰,砥平矣。上曰,鄭弘淳在京乎?相福曰,然矣。上曰,無撕捱事乎?相福曰,然矣。上命樂仁書之曰,在外提調許遞,其代鄭弘淳除授,牌招察任。仍曰,欲以洪麟漢爲提調,以副提調相避,今姑止之矣。都承旨引嫌過矣。相福曰,領相則使之勿引,而當者之一番陳疏,似無怪也。上曰,近來內局,頻稱小人之故也。相福曰,然矣。以次退出。
上在慶熙宮。停常參·經筵。
自昧來至辰時,有霧氣。
藥房都提調金相福,提調鄭弘淳,副提調洪樂仁啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。明日入侍,宜矣。
中宮殿·惠嬪宮,藥房口傳問安。答曰,知道。
具庠啓曰,大司憲金應淳在外,執義申大脩呈辭,掌令金蓍耉呈辭,崔在外,持平李崇祜·李東遇傳旨未下,今日以監察茶時之意,敢啓。傳曰,知道。
洪樂仁啓曰,左副承旨金光國,今日不爲仕進,卽爲牌招,何如?傳曰,允。
洪樂仁,以吏曹言啓曰,本曹佐郞尹勉升呈狀內,身病甚重,勢難察任云,依例改差,何如?傳曰,允。
李漢豐,以兵曹言啓曰,兼司僕將李邦緯,素患痰癖之症,挾感添劇,無望供職,呈狀乞遞,宿衛輪番之任,不宜久曠,今姑改差,何如?傳曰,允。
以備忘記,傳于洪樂仁曰,以今者巨役觀之,前後之官,只食君祿,偃便准仕,以至于此,雖已陞奉事可惜,直長亦可惜,爲莫重處官員,其能擧石,旣不能擧石,顔紅何言?其溺職怠慢,可勝言哉?此後畿伯春秋奉審時,詳細執頉,以聞聞矣。令禮曹草記直請,當該官員,從重勘處,以此奉承傳施行。
傳于洪樂仁曰,禮判如入來,明日同爲入侍。
傳于李聖圭曰,宣傳官一員待令,騎馬三匹立之。
以承傳色,口傳下敎曰,學儒誰也誰也?盡爲書入。
又下敎曰,沈儀之,誰之子,而年幾何,知入。
以備忘記,傳于朴弼逵曰,先正腏食,其幾年,國是之定亦幾年,而一二人跳踉,萬萬駭也,況五十人乎?此眼無其君,眼無其國者,不敎子弟,欲先飭而參酌,此類豈可循例處之?一竝停擧,章頭製寫人,刊名靑衿錄。
以承傳色,口傳下敎曰,停擧人刊名人,使成均館卽爲擧行,大司成若在親往卽爲擧行,如無則同知館事,卽往擧行,掌務官卽爲來奏政院,若遲延,五十人當嶺沿下敎,斯速擧行。
以備忘記,傳于朴弼逵曰,噫,不思其君,若是其衰,雖敎子弟,此無臣分者也。渠雖自爲,此五倫無二者,昨已下敎,政院之不捧,國體當然,侵辱喉院,此豈靑衿?以此撕捱不仕進,聯名陳章,可謂巽軟,處分旣嚴,尤焉敢若此?此章給之,卽爲牌招,其君用心之時,只留下位,有此擧措,其涉駭然。都承旨·左承旨,自今日修省記,下敎前,其令連爲入直。
以承傳色,口傳下敎曰,牌去來催促,卽爲修省記入之。
傳于朴弼逵曰,捧省記則卽爲入之。若入傳旨,其曰有君乎?
以承傳色,口傳下敎曰,圓點及講經人,皆鄕儒,自夕食堂着名,皆爲爻周。
又下敎曰,向者入侍李挺郁子,知名以入。
又下敎曰,旣已承牌,省記已入,自來日,循例省記。
以備忘記,傳于洪樂仁曰,噫,予之特命腏食先正,其意深焉,可謂雖百世不敢擾者也。雖有怪怪之輩,何敢售計,而或爲祖師卞誣,或爲外祖卞誣,招此萬萬駭擧,予則曰誠非爲其祖也。魍魎自魍魎,其何若旗鎗,與魍魎交戰乎?雖衰,自笑焉。
以承傳色,口傳下敎曰,成均館擧行草記,何時下敎,而尙今遲滯乎?成均館堂上爲之乎,國子長爲之乎,知入,該堂爲先從重推考。
以備忘記,傳于洪樂仁曰,噫,暮年雖自强,氣日益衰,何益之有哉?此際日夜窺伺者,乘機跳踉,有此心,其何儒衣儒巾,遊於東國乎?雖然處分旣嚴,自可自消,無風浪何自起,其若無聞,亦何有此?今者此章李應協,可謂召也,爲祖乎,爲君乎?頃者旣默,今何此擧?特施不敍之典,使國人咸知,雖無應協,國是團圓,知予嚴凝飭僚之意。
以承傳色,口傳下敎曰,卄五日次對,進定於明日。
以備忘記,傳于李聖圭曰,食堂旣爻周,寄齋與學生,此正毛將焉傅者,其代,宜卽塡焉。在外國子長,何可等待?兪彦民許遞,其代李徽之除授,卽爲牌招擧行。
李聖圭啓曰,明日次對,兩司當爲進參,除在外傳旨未下外,司諫申應顯,執義申大脩,竝待開門牌招,以爲入侍之地,何如?傳曰,允。
以承傳色,口傳下敎曰,圓點及講經表表者,使之抄入,其已擧行乎?夕食堂着名爻周,亦已擧行乎?知入。
又下敎曰,頃者遣禮郞下敎矣。今日遣中官,則善爲之可嘉,下弦弓二張,傳于守衛所,餘處,亦令善爲之意,待開門,令院吏傳之。
又下敎曰,沈鍓·鄭勗煥何許人,誰某之子?知入。
敎慶尙監司金漢耆書,王若曰,重二千石良吏,古難其人,按七十州雄藩,今屬之子,豈惟予簡?實循僉謀。惟卿,名祖後孫,乃兄乃弟,家燀爀而心存樸素,謙謙自牧之規,世浮囂而口絶雌黃,休休有容之器,掌出納於尙書之省,旣多惟允之譽,任保障於廣陵之城,益著乃茂之續,朝廷之期待自別,豈緣地處而然?國家之休戚與同,尤宜歷試乃可。眷言海東八路,最重嶺南一方,地按新羅之邦,關防克壯於表裏,境接日本之國,桑土素講於綢繆,陸輓水漕,貢賦等荊楊之土,家詩戶禮,風俗說鄒·魯之鄕,顧前年穡事之告荒,而此時按使之宜擇,惟剸煩理劇之地,得人爲先,矧蘇殘濟飢之辰,捨卿誰任?玆授卿以守慶尙道觀察使兼兵馬水軍節度使巡察使大丘都護府使,卿其祗服寵命,往宣德音,嚴三考黜陟之章,無憚大吏,盡一道喣濡之責,曲恤小民,專精圖治,宜祛列郡之弊瘼,承流宣化,須體九重之旰宵,至若稟裁,厥有彝典。於戲,逖矣南土,予雖惜其去朝,藹若陽春,民應誦於來暮,行且召矣。益勉欽哉,故玆敎示,想宜知悉。校理洪樂信製進
都承旨洪樂仁,左承旨李聖圭,右承旨李漢豐,左副承旨金光國,右副承旨具庠,同副承旨朴弼逵疏曰,伏以四學儒生等,以文純公朴世采出享事,昨呈一疏,而關係乎此者,旣有勿捧之敎,故臣等,連爲退却矣。卽者又爲來呈,侵斥臣等,責之以蔽聰,嘲之以無耻,原疏則成命之下,雖不敢入徹,在臣等廉義,亦不可晏然在公,玆敢略入文字,相率徑出。伏乞聖明,亟遞臣等之職,仍治擅離之罪,以肅朝綱,以靖私義,不勝幸甚。還給之。
上在慶熙宮。停常參·經筵。
自昧爽至卯時,有霧氣。
藥房都提調臣金相福,提調臣鄭弘淳,副提調臣洪樂仁啓曰,伏未審夜間,聖體調攝,若何?痰候,何如,寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎入侍。
中宮殿·惠嬪宮,藥房口傳問安。答曰,知道。
李漢豐,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。答曰,知道。
李漢豐啓曰,大臣·備局堂上依下敎來待矣。
傳于李漢豐曰,左議政,次對同爲入侍。以承傳色,口傳下敎曰,內局先爲入侍。又以下敎曰,昨日鄭勗煥,與鄭宲·鄭履煥爲幾寸,沈鍓與沈鏽爲幾寸,知入。學掌議·色掌誰某,昨日入疏錄乎?書製何人?仔細探知,承旨入侍以奏。又以下敎曰,兵曹草望來到乎?知入。又以下敎曰,幾入來乎?幾盡爲之乎?知入。
備忘記,傳于洪樂仁曰,承旨朴弼逵,代李在簡除授,牌招察任,房順房。
備忘記,特敎定式之下,備堂不參者多,豈近八今日强忍爲之之意乎?無故不參人,一竝從重推考,卽爲牌招入侍。以承傳色,口傳下敎曰,俄者欲下敎者申大脩也。入侍時,提奏政官,牌去來申飭,使之卽爲開政。
金光國啓曰,判義禁趙雲逵,持禮曹三郞草供,依下敎來待矣。傳曰,入侍。以承傳色,口傳下敎曰,其君明日酬應乎?遲滯擧行政官,從重推考,承旨先爲詣閤。
有政。吏批,判書李昌壽牌不進,參判李潭進,參議未差,小臣獨政未安,何以爲之?敢稟。傳曰,仍爲之。以鄭弘淳爲兵曹判書,李性源爲大司諫,任希敎爲司諫,吳鉉胄·安聖彬爲持平,洪相簡爲獻納,朴師崙爲正言,沈頤之爲副修撰,李敬玉爲輔德,金鍾秀爲弼善,尹錫烈爲文學,任希簡爲說書,兪恒柱爲吏曹佐郞,李顯發爲司饔奉事。
兵批,判書鄭弘淳病,參判趙榮進病,參議朴道源病,參知李普觀病,右承旨李漢豐進。啓曰,新判書命招,同參政事,何如?傳曰,允。同知單鄭在博,僉知單李觀夏,副護軍趙載俊,副司直尹鳳五·南泰會·洪麟漢·兪彦民·李光溭·宋瑩中·李廷喆·安·朴盛源·李仁培·朴弼逵·金光默。
具庠啓曰,大司成李徽之,依下敎來待矣。傳曰,入侍,政官同爲入侍。
又有政。吏批,判書李昌壽,參判李潭進,參議未差,右承旨李漢豐進。趙重晦爲吏曹參議,李堉爲執義,李魯一爲寧陵參奉,安宗仁爲思陵參奉,尹欽烈爲顯陵參奉,李宜白爲泰陵直長,李萬軾爲徽陵別檢,洪紹海爲昭寧園守奉官,嚴思晚爲長陵參奉,金東淵爲康陵別檢,尹在寬爲順康園守奉官,李普恭爲靖陵參奉,韓鼎裕爲徽寧殿參奉,李敬一爲貞陵令,金思渾爲獻陵令,柳凝之爲宣陵直長,趙鎭完爲崇陵參奉,鄭文啓爲懿陵參奉,尹行元爲穆陵參奉,梁學謙爲章陵參奉,宗簿正單申大脩,準職除授事,承傳。
兵批,判書鄭弘淳病,參判趙榮進病,參議朴道源入直進,參知李普觀病,右承旨李漢豐進,無政事。
李漢豐,以禮曹言啓曰,卽接泰陵·康陵參奉聯名所報,則近來虎患狼藉,十數日之內,囕殺人命於齋室近處,白晝橫行於紅箭門內外,夜夜咆哮於守僕房門外,上直巡山,不得如常云,陵寢至近之地,虎患若是狼藉,誠極驚駭,卽令該軍門發遣軍校,期於捕捉,何如?傳曰,允。
李漢豐,以訓鍊都監言啓曰,東六陵二陵思陵,惡虎橫行矣。三軍分排捕捉事,命下矣。健元陵·顯陵·穆陵·徽陵·崇陵·惠陵都監善放砲手六十名,將官率領出去之意,敢啓。傳曰,知道。
又以禁衛營言啓曰,東六陵二陵思陵,惡虎橫行,令三軍門分排捕捉事,命下矣。思陵本營善放砲手六十名,將校率領,卽爲出送之意,敢啓。傳曰,知道。
又以御營廳言啓曰,因禮曹草記,大臣陳達,泰陵·康陵及東六陵內,令三軍門分排捉虎事,命下矣。泰陵·康陵陵內,本廳將校率領砲手六十名,今日出送之意,敢啓。傳曰,知道。
金光國,以義禁府言啓曰,禮曹三郞,卽爲嚴問口招事,命下矣。禮曹郞廳桂德新·權鍾秀·趙德亮等,今方待命,竝卽爲拿囚後,嚴問口招之意,仰啓。傳曰,知道。
李漢豐,以義禁府言啓曰,傳敎內,承服符同,自當刑推,王府訊杖,不用於渠,而用於何事?當囚南間,限直招刑推,而非爲渠也。若此三四日滯囚王府,此等無狀之人,雖一刻不可置之於輦轂之下,特除刑推,本律中,亦除杖,一竝以奪告身三等之律勘處,當日內放送,逐本鄕事,命下矣。時囚罪人桂德新·權鍾秀·趙德亮等,依傳敎,竝奪告身三等勘處,卽爲逐送各其本鄕之意,敢啓。傳曰,知道。
又以刑曹言啓曰,令該曹,贖貢所受之物,分給陵軍,其過年六十者,珍島郡定配,倍道押送,其外書吏二人,海南·南海散配,使令三人,竝逐送江外,不敢復渡京江,此類皆令今日內,越江事,命下矣。書吏·使令等所受賂錢,一一徵出,移送禮曹,使之分給於陵軍,而罪人李震馦,依傳敎,全羅道珍島郡定配,當日倍道押送,朴根森海南縣,金履煥慶尙道南海縣,竝定配所,卽爲發配,使令吳興弼·李枝盛·金聖泰等,竝卽逐送江外之意,敢啓。傳曰,知道。
知敦寧李光溭疏曰,伏以臣,本以疎逖之蹤,生逢聖世,屢叨誤恩,前後踐歷,罔非踰涯,年迫桑楡,報答無堦,投閒置散,歌詠太平,無復一分世念,乃於千萬夢寢之外,猥蒙陞資之命,秩踰二品,榮動一門,攢祝洪私,與天靡極,卽者敦府新除,忽降此際,臣誠驚惶感激,無所容措。其在分義,宜卽祗肅,以伸叩謝之忱,而第臣旣無敦寧,則揆以公格,自在應遞之科,玆敢略陳短章,仰瀆宸嚴。伏乞聖明,亟命照例遞改,以安私分,不勝幸甚。答曰,省疏具悉。旣無敦寧,本職許遞焉。
弼善趙㻐上疏曰,伏以臣,猥陳懇迫之私情,獲承救護之恩批,今纔三日耳,而召牌又降,顧臣母病,一向沈淹,諸症轉劇,八耋之年,氣息澟綴,臣之情理,實無離捨供仕之勢,玆不得不更申衷懇,仰控宸嚴。伏乞聖慈,俯垂矜諒,亟命鐫削臣職,以治臣瀆擾之罪,以昭法紀,千萬幸甚。批答出傳敎
己丑三月二十三日辰時,上御集慶堂。藥房入診入侍時,都提調金相福,提調鄭弘淳,副提調洪樂仁,假注書李萬軾,記事官李德師·兪岳柱,醫官方泰輿·許礈·李以楷·鄭允協·慶絢·金季良·秦興白·鄭允說·柳光翼·徐命緯·李翊臣,以次進伏訖。相福曰,夜間,聖候若何?上曰,一樣矣。相福曰,寢睡·水刺之節,亦若何?上曰,亦一樣矣。相福曰,中宮殿氣候,何如?上曰,痰候少愈矣。相福進湯劑,上進御訖,相福請診,上許之。泰輿診奏,脈候左右三部調均,滑體比前差勝矣。礈·允協,次次診訖,所奏與泰輿同。上曰,徐命緯入侍診之。命緯診奏,脈候調均,滑體凡百,顯勝於前矣。上曰,今番湯劑,似爽然,是何故也?礈曰,痰去之效也。弘淳監煎先退。上曰,方泰輿來,聞內殿患候,以爲如何耶?泰輿曰,伏聞諸醫之言,都是胃間痰滯之致,所進湯劑,極是當劑也。連爲進御,則胃氣自然回旋矣。上曰,其言是也,徐命緯所見如何?命緯曰,此緣痰滯氣不順旋之致,所定,實當劑也。上曰,香砂,何如?命緯曰,有香砂然後,可責速效矣。上曰,果是善用之藥矣。相福曰,昨日所進蔘茶,亦爲進御乎?上曰,認以建功不飮之,此後則旣知之,當進之矣。礈曰,丸劑進御之後,優進米飮然後,善爲調解也。上曰,丸劑旣進三分二,一劑更製,可乎?相福曰,然矣。上曰,加減八味元一劑加製以入。出榻敎相福曰,當進再劑矣。上曰,藥房提調持湯劑更爲入侍。出榻敎弘淳持湯劑進伏,相福進之,上進御訖。相福曰,明日湯劑,亦依前乎?上曰,依。以次退出。
己丑三月二十三日辰時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,行吏曹判書李昌壽,行戶曹判書趙雲逵,行禮曹判書具允明,左參贊金時默,行副護軍李章吾,開城留守元仁孫,行副司直鄭存謙,吏曹參判李潭,行副司直閔百興,執義申大脩,應敎朴志源,右承旨李漢豐,假注書李祖源,事變假注書金景行,記事官李德師·兪岳柱,以次進伏訖。鳳漢曰,日間,聖體若何?上曰,一樣矣。陽澤曰,痰候,何如?上曰,亦一樣矣。尙喆曰,寢睡·水刺之節,亦何如?上曰,亦一樣矣。上命讀統營狀啓訖,仍命書之曰,今以統制使狀聞下敎之後,仍以下問,有前統制使李柱國狀聞,尙在備局云,而聞其略,極涉殊常,取來令讀,卽昨年仲春啓聞者。若俄者下敎,近者備局公事,無一遲滯者,而此啓本之尙今置諸高閣,爲難處而然耶?抑欲許施而然耶?若難處則莫重爲民處分,其何歇視?若欲許施,世豈有此事?予則曰,忠武公雖在今,而有此請於此事,決不許,此則猶大領,其啓聞中許多辭說,不過欲爲諸營領袖,貽弊下民者,莫云遞歸,若此而爲君乎,爲民乎?因遞此請,尤爲無狀。其中均字,爲統云者,輕視國法,尤涉放恣。予則曰,何待有弊而伏其律?此一款,宜先伏其律者。噫,莫云其往,其若因循到今,予則曰,赤子之化龍蛇,莫過於此,此果爲海門而此請乎,爲肥統營而此請乎?噫,統營望肥,吾民何辜?此不嚴懲,此等怪怪之論,其何懲也?噫,其復十年海民之弊,海民難堪,必倍於前,豈忍武臣所爲?前統制使李柱國,渠旣欲無端貽弊三道海民,特施三等告身之律,使三道帥臣沮其心而懼國法焉。又命書之曰,今覽統制使李國賢啓本,大臣入侍時下詢,難以依狀請,姑爲安徐爲請。予則曰不然,曾已多見,凡備局回啓,分姑置之四字,勿論事之輕重,卽常茶飯,故心常笑之,而近者豈曰勤乎?隨事勉勅,故於今備局回啓,此四字莫見,大抵利統營錢萬兩,卽爲減布而然也。以其後更給觀之,不可比前可知,而該廳猶爲戀惜復徵。噫,今欲下敎,而愴然思故將,故將鄭汝稷爲統帥時,筵中陳奏,其令復給矣。且因該堂之持難代捧二千石米,此時難泛依,事涉苟且。夫子不云乎,必也正名。當初此擧,雖由爲民,今慮均廳之或耗,其惜萬兩錢之全給,乃有二千石之代捧,其名,正乎否乎?旣知不正,統營因此大憊,其何持難?依本萬錢,二千石代俸之令,永除。噫,今者此敎,莫知予意乎?不然,關西債錢,其將見折統營也。大脩進伏曰,虎豹之入於城內,事係災異,殿下戒存苞桑,渙發德音,恐懼修省之意,足以轉災爲祥。程子曰,因災異而修德則無損,因祥瑞而自將則有害。伏願殿下,益懋聖德,勉勅臣工,勿以災已過而少忽警惕之念焉。上曰,前已諭矣,依允。出擧條又曰,昨日疏儒處分時,初頭辭敎,極其溫醇,大聖人不大聲色之德,不勝欽仰,而末後淵衷,似未免失平,古人有言曰,事來勿與較,事過心淸涼,更願聖明,益加涵養省察之工,使言動施措,一出於和平,毋至過煩聖慮,有妨攝養之道焉。上曰,文廟腏享,何等重事,而將近十載之後,有此駭擧,其雖飭勵,豈可止此,而亦云末勘,此則追思故奉朝賀元景夏之言,以論治之之意矣,而所謂末梢下敎者,莫知何事,而其若勿論圓點講生,夕食堂爻周之命,則今問所謂稱四學儒生者十餘人外,皆是寄齋四學云,雖無食堂爻周之命,此乃應在停擧中,而以此觀之,其爻周之命,不過生進圓點者,且聞圓點,以東堂圓點擧行云,此敎旣無施。噫,爲先正,爲國是,雖衰,豈無此敎?不思其君之苦心,有此所懷,事體寒心,以有則無則之意,宜脫略以看,其何煩諭焉?出擧條又曰,如臣謭劣,其於其地,自劃已久,而飭敎截嚴,冒沒出肅。今日登筵,只爲一覲耿光,而區區一言,竊附無隱之義,斷無他腸。及承聖批,至以事體寒心爲敎,臣實萬萬悚懍,何可仍冒於臺次乎?請命遞斥臣職。上曰,俄者下敎,不過重國是,而今聞引嫌,旣曰斷無他腸云,則寒心之敎,無乃過乎?勿辭,亦勿退待。出擧條又曰,向日禮曹郞,以各陵木根摘奸事,出去,不體嚴飭之聖敎,一任下報之操縱,致使恐喝陵軍,恣意捧賂,多數執頉,仍卽掩置,亦有追到闕外而彌縫者,終至於無一處執頉,傳說狼藉,當該摘奸郞廳溺職之罪,不可置之,拿問處之,何如?上曰,其何白首暮年,爲園寢,有此命,則豈敢爲此?今日雖置正日,所重何在?令金吾·秋堂,三郞·三吏·三隷,卽爲嚴問口招,入侍以奏,聞此所爲,專在其郞。今於此日若是嚴問之下,其若隱諱,當嶺沿定配,永錮其身。以此添問目,嚴問以奏,吏隷其若隱諱,過國忌後,嚴刑三次後,當海島爲奴。噫,此輩今日赴役何心?放恣受賂於莫重之事,亦何心?果若此,可謂殺之無赦,直招當施完典,嚴問以奏,可也。都提調金相福曰,臣以武庫事,有所仰達者矣。本寺一年所造弓子,不過六百張,而卽今所存,僅爲五百矣。在前試射時,本寺弓不足,則訓局兵曹外,自各其軍門弓子賞給之例矣。上曰,依爲之。出擧條允明曰,前頭慕華館動駕時,王世孫闕外祗送祗迎及隨駕等節,何以磨鍊乎?上曰,以隨駕磨鍊,可也。出擧條鳳漢曰,今番大祭時,祭官之差塡,極爲苟艱,違牌坐牌人,一竝敍用,何如?上曰,堂上堂下侍從坐罷人,一竝敍用。出傳敎鳳漢曰,堂上堂下侍從,旣以收敍,至於申益彬,向者亦命給牒敍用,而侍從案拔去之敎,未及還收矣。一體蕩滌然後,銓曹始可檢擬矣。上曰,一體勿拘,可也。出擧條承旨讀奏湖南孝廉狀啓訖。上曰,孝廉下敎之下,今乃有二道各二人,前湖西孝廉各一人,今湖南只廉二人,其精抄可知,湖南之塡其孝,予庸尙矣。旣聞之後,不爲調用,亦豈歎左揆箚知行之意乎?其令該曹,其中年老人,今政,爲先懸註調用,以示予擧一聳八道之意。出傳敎上曰,金吾·秋曹,當入侍時,其日入直寢郞與守奉守衛官,皆只書姓名,知入。上曰,金吾·秋曹,皆以持草供入侍。出傳敎上曰,禮曹三郞三隷,今日令金吾·秋曹,卽爲嚴問口招以奏。出榻敎上曰,摘奸宣傳官入侍。出榻敎宣傳官進伏奏曰,明陵卄四日當畢役,翼陵卄九日當畢役云矣。仍先退,承旨讀奏徐逈修供辭訖。上曰,處義良當,罷職放送,以禁府公事判付下。上曰,因禮曹草記允下,今因大臣所奏,且知東六陵官狀報纔來,取而令讀,惡虎橫行,若是甚焉,不可不捉,若此思陵,焉知無此虎?令三軍門,禮曹草記二陵六陵官所報,與思陵,分排捕捉事,分付。承旨讀奏嶺伯飢民饋飯狀聞。上曰,勿待罪事,回諭。上曰,兵判,予意亦若此,今日特召違牌云,實恙可知。噫,纔闋服,當劇任,豈不若此?爲先遣內醫看病,本職許解,以便調理,明日非特傳香,莫重此任,豈可曠焉?其代,政官牌招,開政擧行。鳳漢曰,備堂皆參,而其中有實病而不參者矣。上曰,誰也?尙喆曰,兵判以病不參云矣。仍命書解職傳敎,上命讀趙㻐上疏訖。仍命書之曰,果難供職,違牌,可也。一護再章,分義瀆屑,循例捧納,亦涉矇然,陳章之人,捧納承旨,一竝遞差,以尊堂陛,近者捧章紛紜,此後申飭。諸臣以次退出。
己丑三月二十三日申時,上御集慶堂。判義禁,持草供入侍時,判義禁趙雲逵,同副承旨具庠,假注書李祖源,記事官李德師·兪岳柱,以次進伏訖。庠讀奏湖南道臣農形狀及開城留守農形狀訖。上曰,刑曹參判趙榮順入侍。出榻敎榮順進伏後,上命讀禁府·秋曹草供案,仍命書之曰,勿問渠知與否,莫重奉審,使陵軍行賂於禮吏,不聞則已,旣聞之後,渠等,焉敢仍其職?李正模·姜碩龜·韓德彬·洪遇海外,伊日入直人宋載淵·尹晦東·金景澤·鄭宅祚·申涵·韓文洪·魚必溟·吳大益·洪亮猷·李彦容·吳璹·鄭啓淳·趙命世·宋樂休·宋斗相·趙瑗·李壽仁·李宜耆·黃宅仁·徐退修·朴左源·朴師轍·李馨德·趙好彦·尹命基·李禹圭·朴鎭宇·李敬彬·安宗裕·兪漢參·尹啓東·金光潤·金光暉·許㵓·韓琬,一竝汰去。噫,無此事,何以申飭此類?爲莫重,何惜近四十人乎?此有倍於頃者太常官,莫重寢郞多闕,豈可經夜?政官牌招,卽爲開政,入侍承批。噫,漢明豈不云乎?應列宿,宰百里,擇差然後,爲官可望。頃者太常官,其亦親政,況此乎?另飭銓曹,擇擬入侍,俾無臨政殿座勅勵之弊。又命書之曰,噫,今番此命,所重若何?帽帶之人無形,吏隷何言?雖然,初已下敎,渠輩赴役何心?因此看審之時,放恣受賂,符同庸官,欺君何心?昔飭此弊之敎,有曰梟示之律可用也,凡受賂猶然,況此者乎?以供辭觀之,一處受去,將至十餘貫錢,及到闕門,囑庸官,彌縫書啓,節節無狀,雖施一律,何足惜也,而初敎中,其莫直招,施寬典,君命當信,令該曹,贖貢所受之物,分給陵軍,使陵軍咸知此後不敢生意於莫重之事,其中若桂德新,六十禮吏,求行踏山,此滿腔其慾者,不然,禮曹豈無書吏,而六十豈爲此乎?尤爲無狀。其過年六十者,珍島郡定配,倍道押送,其餘書吏二人,海南·南海發配。噫,法曹而用奸,猶有申飭,況春官·六曹首吏者乎?此外使令三人書吏若此,使令何論?竝還送江外,不敢復渡京江,此類,皆令今日內越江。上曰,宣傳官入侍。出榻敎宣傳官進伏。上曰,持標信,崇禮門留門,罪人出去後復閉。又命書之曰,噫,今日爲官者,若思近八其君,勿論京鄕人,孰不盡心奉行,而三禮郞之書奏,其涉孟浪,而至於權鍾秀,尤爲無狀,故更命巡審。以今觀之,趙德亮·桂德新,其雖無狀,比諸權鍾秀,不無輕重,而權鍾秀則再次看審,再次看審,亦涉糢糊,渠等亦朝鮮臣子,嗚呼,此時亦豈敢太放肆?復不問,今因臺臣所奏,奸狀綻露。噫,當今巨役,爲莫重,而有此命,而無異於子産之見欺於魚者爲先之心,其若今日君憂,其豈若此?勿論渠輩毋狀,不覺悚然。噫,彼三郞,或南或西,俱是講經之人,其所直赴,亦皆親臨時,況桂德新,以年六十,殿講時,只渠登科,其姓關西稀姓,故有一敎,而且年六十,直爲陞六,則不思君恩,年至甲年,有此無狀。噫,郞官其若親進,下吏有何受賂?下吏受賂,官雖不知,此則不無可恕,而臺臣所懷中,甚至於至闕外彌縫之事云,其若不知,此亦下吏彌縫,果然。此渠輩不直,若不符同,下輩何敢操縱?決無是理。渠供中,不知中三字,告君之辭,焉敢若此?旣有是事,故不知中三字漫漶者,尤涉巧詐。渠若供以着草鞋遞踏,旣以構草而來,則闕門外彌縫,非爲吏隷受賂而何?着帽橫帶,不思近八其君,予雖參酌,渠何顔,立於朝鮮一步地?況究其心,則就吏時,先自約束于吏隷曰,初已嚴飭,不知中何知?余則當納供願,爾等從實以供,莫累於予約束者。無異親問,此亦萬萬極無狀。且渠等,以外方之人,何以先知此弊,而約束之丁寧,一何其至此?其招三人,一串貫來,三郞之約束,其亦綻矣。名雖曰招官吏,約束粧撰,不忍正視,讀聖賢經傳,作此無狀之擧,此非特負其君,卽負聖賢也。此等之類,豈可一竝置之於縉紳案?尤爲無狀者,桂德新也。承服符同,自當刑推,王府訊杖,不用於渠,而用於何事?當囚南間,限直招刑推,而噫,非爲渠也。若此三四日,徒滯囚於王府,此等旡狀之人,雖一刻置之於輦轂之下,特除刑推,本律中,亦除杖,一竝以告身三等勘處,當日內逐送本鄕。上曰,大司成入侍。出榻敎諸臣以次退出。
己丑三月二十三日夜二更,上御集慶堂。政官·大司成入侍時,吏曹判書李昌壽,吏曹參判李潭,大司成李徽之,同副承旨具庠,假注書李祖源,記事官李德師·兪岳柱,以次進伏訖。上曰,同知館事,已停擧三人云,國子長,亦已塡代耶?徽之曰,已塡代矣。命先退。上命承旨書之曰,今者親政,事體異焉。今日湖南狀聞中,年過六十人淸白吏子孫,御史薦中,爲先擇擬。上曰,受賂之弊,一至於此,爲先摘奸其捧除未捧,至於一百十兩之多,事之寒心,莫此爲甚。以此觀之,春曹吏隷猶然,況法司吏隷,差備所屬乎?此後,其與受者,一竝隨現,施以同律事,另加嚴飭。出傳敎上曰,近者耳目聾瞽,而媕婀之時,執義申大脩,十年之後,初登筵席,能陳所懷,其涉嘉尙,其中一件事,初意若何?下敎,斷無他腸爲嫌,故予意已釋,第三所懷,若無大脩,予何知之?予何飭勵?比諸聾瞽,可謂錚錚,常嘅媕婀,此人能聲,亦可尙也。今職亞長,無他陞敍之道,執義申大脩,特爲準職除授,以示予嘉尙之意。宗簿正今方就理,先遞,其代,今日政備擬。上曰,今日未決末陵墓官十四人中,應作窠八人,令該曹卽爲査問草記後,其代,政官牌招,開政擧行,新除陵園官,皆令明日,內局同爲入侍。上曰,俄者下敎而未果,身爲京兆郞摘奸後,持圖形與供辭以聞,可也。今番京兆郞,不無隱扶李義冠之語,義冠旣置負科,隱扶該郞,焉無其飭?汰去。上曰,漢城府郞廳汰去事,下敎,與有處有異,汰去則過,飭則不可無,勿汰,令該府處之,施以不應爲公律勘處以放。竝出傳敎政官持政望進伏,受點後,諸臣以次退出。
上在慶熙宮。停常參·經筵。
藥房都提調臣金相福,提調臣鄭弘淳,副提調臣洪樂仁啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍。又以下敎曰,入侍前,先爲診候,慶絢·金季良·徐命瑋,待令于中宮殿差備。
又以下敎曰,以同爲入侍下敎,則謝恩者,何如是數少乎?申飭。又以下敎曰,夜來徹宵之後,新進郞官如是乎?入侍前,未及謝恩者,當以闕施行,以此申飭。
又以下敎曰,申飭禮曹,今日內,使之知入。趙暾之子,應在京,而尙今不爲謝恩,若思昔年壬子,焉敢若此?亦欲爲奉朝賀而然耶?極爲寒心,申飭。
又以下敎曰,日氣如此,役軍休之耶?送宣傳官使之知來。
又以下敎曰,明日祝文草,月臺親傳,典設留宿云耶?知入。
又以下敎曰,典設留宿,改以此堂留宿,禮房進去,精爲洗補。
傳于李在簡曰,內局入侍。
李在簡,以侍講院言啓曰,兼文學洪相簡,移拜獻納出去,上番闕直,事甚未安。輔德李敬玉,兼輔德尹養厚,兼弼善申光履,竝卽牌招,推移入直。弼善金鍾秀,時在京畿廣州地,文學尹錫烈,時在京畿楊州地,書筵入番事緊,竝斯速乘馹上來事,下諭,何如?傳曰,允。
己丑三月二十四日巳時,上御集慶堂。藥房入診,新除陵園官,同爲入侍時,都提調金相福,提調鄭弘淳,副提調洪樂仁,假注書李萬軾,記事官李德師·兪岳柱,貞陵令李敬一,獻陵令金思渾,宣陵直長柳凝之,泰陵直長李宜白,思陵參奉安宗仁,顯陵參奉尹欽烈,靖陵參奉李普恭,穆陵參奉尹行元,長陵參奉嚴思晚,懿陵參奉鄭文啓,順康園守奉官尹在寬,昭寧園守奉官洪紹海,徽寧殿參奉韓鼎裕,醫官方泰輿·許礈·李以楷·鄭允協·慶絢·金季良·秦興白·鄭允說·柳光翼·許溵,以次進伏訖。相福曰,夜間,聖體若何?上曰,一樣矣。相福曰,寢睡·水刺之節,亦何如?上曰,亦一樣矣。相福曰,昨有玉音似澁之敎,經宵,更如何?上曰,尙然矣。相福曰,中宮殿氣候,若何?上曰,議定內殿所進之劑乎?相福曰,以藿香正氣散本方,當加草果五分及桂枝一錢云矣。上曰,誰主草果之論?礈曰,感氣未解之故,欲用之矣。上曰,諸醫達之。泰輿以下,皆以草果可合之意,達之。上曰,性味,何如?礈曰,順矣。上曰,香砂六君子湯,今姑停止,藿香正氣散,加桂枝一錢,草果五分,三貼製入于內殿。相福進湯劑,上進御訖。相福請診。上許之。泰輿診奏脈候左右三部調均,滑體亦一樣好矣。礈·允協次次診訖,所奏與泰輿同。相福曰,方泰輿以爲,自上進御腎瀝湯,日月頗久,趁此時更進,則實爲好道云矣。上曰,予曾服此劑而得效,實無甚厭之意,而諸醫之中,惟泰輿獨主此論,何也?相福曰,泰輿首倡,諸醫皆同,而惟金季良以爲,昨承玉音艱澁之敎,今以腎瀝稟定,則聖心恐或動矣。姑觀數日,徐徐稟定爲好云矣。上曰,其言亦是,而此時正宜服大劑,更問於諸醫,可也。泰輿曰,腎瀝與建功,性味差異,間間進御,則效必遠及。且於此前,以春秋,各進數貼爲定,方春和時,不可不進御矣。上曰,次第達之。礈曰,臣等雖於此前,亦欲稟定,而姑未遑者,則實是及今之當劑矣。以楷·允協·絢所奏,與礈同。季良曰,臣之所謂姑徐數日云者,只出於恐或動聖慮之意,而知此藥之爲今當劑,則臣見,與他一般也。興白·允說·光翼·溵,竝以可合之意,達之。上曰,腎瀝,日熱則難服,顧其時則可矣。然殺一羊,恐非殺一不辜,得天下不爲之意也。相福曰,當進之劑,豈以此爲念乎?上曰,加入定之乎?相福曰,以人蔘加五錢爲定,而分三貼,日再進,自明日始進,似好矣。上曰,好矣。仍命理中建功湯,自明日,姑爲停止,腎瀝湯本方,人蔘加五錢,三劑煎入。出榻敎相福曰,提調當於本院入宿監煎矣。上曰,似然矣。礈曰,衣襶,幸勿早進單薄也。相福曰,頃日望拜,濕地露伏,不知之中,玉體必損,後勿如是,亦所望也。上曰,今日語音似倍昨日之澁,良可異也。腎瀝亦當有效於此症乎?僉曰,實爲此症之當劑矣。相福·弘淳,率醫官先退。上曰,陵官進前。李敬一進伏。上曰,誰也?樂仁曰,鰲城府院君奉祀孫矣。上曰,不遇盤錯,無以別利器,郞官,宰百里之本,須小心爲之。金思渾進伏。上曰,汝與他異,況本陵,尤當懲創處也。柳凝之進伏。上曰,誰也?樂仁曰,全昌尉之後也。上曰,汝亦異他,雖逢摘奸,勿使下輩行賂也。李宜白進伏。上曰,誰也?樂仁曰,宜老之弟,而今番被汰參奉宜耆之兄也。上曰,以汝同生爲戒,須善爲也。安宗仁進伏。上曰,相貌,何如其父?樂仁曰,相好矣。上曰,見汝貴矣。欲思報效,用力於此陵也。尹欽烈進伏。上曰,誰也?樂仁曰,錫烈之弟也。上曰,勉力爲之,彼烈字多矣。李普恭進伏。上曰,於仁平,爲幾寸乎?樂仁曰,仁平之八寸,文臣普溫之同生,而善文,多被節製矣。上曰,須思深夜除拜之意,努力爲之。尹行元進伏。上曰,誰也?樂仁曰,故相尹志完玄孫也。上曰,須思先相,報效此陵。嚴思晚進伏。上曰,今見汝,若見汝父,予用嚴璘,亦出思汝父之意也。鄭文啓進伏。上曰,相貌,何如?樂仁曰,好矣。上曰,金孝大之妻侄乎?文啓曰,五寸姑母夫矣。上曰,努力爲之。尹在寬進伏。上曰,誰也?樂仁曰,尹勤之族矣。上曰,勤之子,有注書出入者矣。與汝爲幾寸乎?在寬曰,八寸矣。上曰,極加小心,十分善爲也。洪紹海進伏。上曰,奉賀之族,而貌亦佳乎?樂仁曰,然矣。上曰,須善爲也。韓鼎裕進伏。上曰,有判府典刑乎?樂仁曰,好風儀而又望士也。上曰,於汝,不須申飭矣。樂仁曰,章陵參奉梁學謙,寧陵參奉李魯一,康陵別檢金東淵在外,崇陵參奉趙鎭完與臣親嫌,故吏曹當草記遞差,而徽陵別檢李萬軾,今方注書入侍矣。上曰,梁學謙鄕薦,而李魯一於潭爲幾寸?趙鎭完相貌,與其父叔同乎?樂仁曰,魯一,潭之八寸孫,鎭完之相,與父叔差異,而世稱必達之人也。上曰,李萬軾翰林召試,先呈見屈,今爲陵官矣。樂仁曰,然矣。上曰,魚必溟,僅僅復職,而今又見落矣。樂仁曰,今番不過飭勵,此後更擬,亦何妨乎?上曰,一得參奉之稱,於渠亦幸矣。仍命藥房提調持湯劑更爲入侍。出榻敎相福·弘淳持湯劑進伏,相福進之,上進御訖。相福·弘淳先退。上曰,兵房承旨入侍。出榻敎左副承旨李漢豐進伏。上曰,招禁御兩營將校,明日雖値殿座,新舊番交遞,依例爲之事,分付。以次退出。
上在慶熙宮。停常參·經筵。
仁元王后忌辰齋戒。
藥房都提調臣金相福,提調臣鄭弘淳,副提調臣洪樂仁啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。噫,冥然到今年,逢今月,而忌辰在明,冞切此心,氣何諭乎?
中宮殿·惠嬪宮,藥房口傳問安。答曰,知道。
親傳香罷後,政院·玉堂·藥房口傳問安。答曰,知道。
李漢豐啓曰,大司憲金應淳,執義李堉,掌令金蓍耉·崔,持平安聖彬竝在外,吳鉉胄未肅拜,今日監察茶時之意,敢啓。傳曰,知道。
以承傳色,口傳下敎曰,禮判使之入來。又以下敎曰,持壬午嘉禮日記入侍。又以下敎曰,藝文館,有壬午年嘉禮儀軌乎?知入。
傳于李漢豐曰,承旨雨具。
有政。吏批,判書李昌壽進,參判李潭進,參議趙重晦未肅拜,同副承旨具庠進。以李濟萬爲禮曹正郞,南柱老爲禮曹正郞,柳炯爲禮曹正郞,睦善恒爲禮曹佐郞,李復顯爲昌陵參奉,李再漢爲溫陵參奉,安錫佺爲弘陵參奉,曺爲獻陵參奉,金光遇爲順懷墓守衛官。
兵批,判書鄭弘淳病,參判趙榮進病,參議朴道源病,參知李普觀入直進,同副承旨具庠進。無政事。
李在簡,以禮曹言啓曰,依傳敎,西郊八陵墓,書員輩不給情債一款,詳細査問,則齊陵·厚陵·恭陵·順陵·孝陵·禧陵,昭顯墓·孝章墓下屬,無所給云矣,敢啓。傳曰,知道。
備忘記,今日夕時,有役處知來事,差備待令人,給馬以遣,將閉門也,城門雖入,闕門幾閉也,開陽門仍留,以待其入,其命傳矣。半晌乃奏曰,門已下鑰云。城門閉前,若入到開陽門後,當奏故,以待夜深後,以睡聲,醒予而奏曰,某人來到云。敦義之於開陽咫尺,初鼓前,必也入也,而豈有至此乎?果今到乎問之。亦以睡中,喉間聲。僅對曰,然矣,此等幺麽小豎,慢君若此。噫今夜雖睡,此臥於戶前,諸中官,今日則皆入,謂以知人事矣。此心何心,只堂下中官,年少中官二人待令,四人皆便睡於月廊房中,使年少中官,若是慢忽,事之可駭,莫此爲甚。晚奏中官申德龍,便睡等中官等,一竝越俸二等。
己丑三月二十五日辰時,上御崇政殿月臺。親傳香入侍時,行都承旨洪樂仁,左承旨李聖圭,右承旨李在簡,左副承旨李漢豐,右副承旨金光國,同副承旨具庠,假注書李萬軾·李祖源,記事官李德師·兪岳柱,以次侍立訖。上具翼善冠·衮龍袍,以乘輦,出資政門,詣月臺降輦。上命書之曰,六陵官一守衛官果然。敬陵·昌陵·溫陵·弘陵·順懷墓官員,一依他例,竝汰去,其代,政官牌招。只此擧行,兩陵官姜碩龜·李正模,禮官之混同看審,其雖無形,方當巨役,用賂而謀無頉,其若卞菽麥者,豈至此乎?其官若此,今秋巨役,亦豈易哉?雖然,當功過相準,功旣賞,功豈無勅?竝越俸一等。以此觀之,禮郞之供辭,決不可謂之官員,而吏隷之直招所爲,雖無狀,於此猶可謂勝於其官,於七於八,一無差錯。子曰,可以人而不如烏乎。今番此事,正若此矣,此皆處分。以此觀之,東南道摘奸,其官爲領袖,下人慾亘于中,全然無頉,決無是理。以今五陵報狀觀之,衆虎橫行之時,此等無形官員,其能冒虎巡山乎?亦無是理。今日內,更遣稍剛禮郞,詳細摘奸而以奏。今番若或有欺隱之事,當該禮郞,永錮其身,以此嚴飭。噫,俗稱朝鮮賂國,豈若是甚乎?此亦國綱攸係,況大役方張,所命何重,而三郞之行受賂,至於過百貫之金?吏胥亦海東之民也,焉敢若此?回甲之禮郞,不思報效,年六十禮吏,爲其慾能耐憚,靜夜或覺,思之亦陋。今番吏隷,若有一文事受賂之事,當施一律。陵書員,若有此擧,當終身爲奴海島,以此嚴飭。非特此也,推此觀之,末流行賂之弊可知,申勅闕內闕外隷屬,若有犯者,依昔年受敎擧行。受敎伊何,因關東一令之陳章,梟示之律,亦可用也。慾雖亘中,律不畏乎?另加嚴勅。旣已下敎,此後,與受同律。上歷臨典設司。又命書之曰,今聞禮曹六郞中,只有二人云,今者分差之後,無他替直之路,受由人遞差,與見汰三人,今日政,卽爲擧行。近者禮郞,多不擇差,有此駭擧,今番十分精擇事,一體申飭。承旨讀東伯加分狀啓,仍命書之曰,今覽江原道道臣狀聞,酌量輕重,分數詳備,再昨他道,雖有三分一先許之事,覧其狀聞,若是了然,則豈可靳持?令備局,依狀請許施,而卽爲分付,俾無苟艱之弊。上曰,左相入侍。出榻敎上曰,禮曹郞廳入侍。出榻敎又命書之曰,當初下敎時,皆命汰去,親政時,只以行賂處作窠,今日旣已畢査。若不下敎,其代外,雖分揀,當之者,猶在見汰之中,差代外,陵官一竝分揀。上曰,吏曹堂上入侍。又命書之曰,今番內外補土處,植木然後,可以完固,令禁將,申飭陵官·守護軍,生養其木,一依新陵例,着實擧行事,申飭。且聞左揆所奏,本陵官,方在待勘中云。今旣處分,依例看役事,一體,分付。又命書之曰,頃者之事,雖有不善周旋處,飭已行。其中宋樂休,數月之內,父子俱處分。予於貢市人若閭家借入,志固定,雖洪梓二等,宋宜孫一等,此間豈有差等。洪梓·宋宜孫,特先給牒。上曰,三軍門捕虎人,入侍,分立階下。分付後,命先退,諸臣以次退出。
己丑三月二十五日未時,上御集慶堂。藥房入診入侍時,都提調金相福,提調鄭弘淳,副提調洪樂仁,假注書李萬軾,記事官李德師·兪岳柱,醫官許礈,以次進伏訖。相福曰,朝者新湯劑進御之後,何如建功進御之時乎?上曰,久不進此劑,朝進以後,頗有順下之意,似緊於建功也。內殿患候,予亦不知。一貼進御之後有效云,幸矣。相福曰,此藥之力,重於建功,似有應來之效也。內殿患候,一貼奏效,果是萬幸處矣。上曰,建功若常茶,而此劑味甚殊常矣。相福曰,然非苦口之劑也。上曰,果非苦口之劑矣。相福進湯劑,上進御訖。弘淳曰,今日雖無更煎之事,而旣煎之劑,只付醫官輩經夜,事甚未安。臣當今夜陪藥,宿本院矣。上曰,過矣。相福曰,道理當然,分三貼排日,則終貼所進之日,只爲一貼矣。上曰,觀勢繼進,亦何妨乎?相福曰,提調陪宿,恐不可不矣。上曰,依。相福曰,中宮殿湯劑,明日後,更加議定矣。上曰,依。仍問樂仁曰,今日政事,善爲之矣。樂仁曰,然矣。以次退出。
己丑三月二十五日未時,上御集慶堂。奉審承旨入侍時,左承旨李在簡,假注書李祖源,記事官李德師·兪岳柱,以次進伏訖。上命書之曰,都承旨與政官,入侍。出榻敎又命書之曰,同副承旨,入侍。出榻敎在簡奏陵上殿內,俱無頉,祭物亦精潔矣。上命寫祝文草,下春曹。又製下六月初七日明陵忌辰祭祭文。又命書之曰,噫,當今日親傳香,誠是冥然。況季夏而于今追慕一倍,其間只有兩月,而泯默乎?今當下敎,六月初七日,當詣昌德,先展拜,宿于門外,翌曉當行禮,而回動駕三嚴。以辰正三刻,單嚴擧行。世孫祗迎隨駕置之,前後廂軍,以二哨擧行。禁軍一番,馬軍一哨,扈衛軍官,依常時入直數隨駕,以此步軍。昌德·昌慶入分直,禁軍,扈衛軍官,以隨駕軍入直。回駕時,隨駕有廳軍,訓局將入直,留營置之。昌德宮門,只敦化門,金虎·丹鳳門,回駕後復用。北營步軍一哨留陣,馬軍營,以隨駕馬軍入直。回駕時隨駕,廣智營,以禁衛軍一哨。西營,以御營軍一哨,以都監軍一哨,入直。回駕後,除標信解直,百官稟旨,就次,依例擧行。御將,領新營標下軍,新營留陣侍衛,守廳仍。吏曹首·亞堂,入侍。判書李昌壽,參判李潭,洪樂仁·具庠進伏,吏堂,承批後,與樂仁先退。諸臣以次退出。
上在慶熙宮。停常參·經筵。
午時未時,日暈。酉時,日上有冠。
藥房都提調金相福,提調鄭弘淳,副提調洪樂仁啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。一倍此心,氣何諭哉?待下敎,入侍宜矣。
中宮殿·惠嬪宮,藥房口傳問安。答曰,知道。
金光國啓曰,大司憲金應淳,執義李堉,掌令金蓍耉·崔,持平安聖彬在外,吳鉉胄未肅拜,今日以監察茶時之意,敢啓。傳曰,知道。
李漢豐,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
又以禁衛營言啓曰,來四月當,五番左部後司屬忠淸道五哨軍兵,逢點實數六百五十二名,已爲點閱整齊,來四月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來六月當,六番中部前司屬京畿五哨軍兵,來五月二十五日,京中逢點,依例準二朔立番之意,本道監司處,預爲知委,何如?傳曰,允。
又以御營廳言啓曰,本廳來四月五月兩朔應立中部中司屬全羅右道二哨,忠淸右道三哨,合五哨軍兵六百七十名,已爲逢點整齊矣。四月初一日,與左司軍兵替代後,舊軍放送之意,敢啓。傳曰,知道。
又以御營廳言啓曰,本廳來六月七月兩朔應立中部右司屬忠淸右道五哨軍兵,五月二十五日,京中逢點,六月初一日,與中司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
洪樂仁啓曰,工曹參判閔百興除拜後,過三日不爲出肅,依定式,推考警責。仍卽牌招察任,何如?傳曰,允。
以備忘記,傳于李漢豐曰,三明日慕華館,當親臨試射,以駕轎,由敦義門,動駕前後廂軍,已下敎矣。三嚴,以卯正三刻單嚴。
又以備忘記,傳于李漢豐曰,今番統藝者必多,殿座後,洗馬臺,命試官,當兼設慕華館柳葉箭,設六貫革,統貫革以二十待令洗馬臺,只統貫革,依前設立。
以承傳色,口傳下敎曰,洗馬臺試官,今日擬入。
又下敎曰,更知之。草記云,其下中官下敎拔之,該堂誰某,入侍時知奏。
傳于李在簡曰,摘奸宣傳官,內局入侍,同爲入侍。
又傳于李在簡曰,內局入侍。
以承傳色,口傳下敎曰,內局入侍。
又下敎曰,只命有司堂上,入侍矣。有下詢事,三公率有司堂上入侍事,招備局郞廳,分付。
己丑三月二十六日巳時,上御集慶堂。藥房入診入侍時,都提調金相福,提調鄭弘淳,副提調洪樂仁,假注書李萬軾,記事官李德師·兪岳柱,醫官方泰輿·許礈·李以楷·鄭允協·慶絢·金季良·玄處明·鄭允說·柳光翼·徐命緯·許溵,以次進伏訖。上曰,祭報府讀之。樂仁讀過申大孫。上曰,是大脩之族乎?樂仁曰,故參判申昉之子也。上曰,徐廣脩,誰也?樂仁曰,徐宗汲之從孫也。相福曰,夜間,聖體若何?上曰,一樣矣。相福曰,寢睡·水刺之節,亦何如?上曰,寢睡如前爲之。自服腎瀝,頗有思食之念,或其效乎?相福曰,順下之故,有消食之效矣。仍進湯劑,上進御訖。相福曰,晚後當更進劑矣。上曰,內殿患候,尙未快復。令諸醫更議繼進之劑。礈曰,感候尙今彌留,藿香正氣散數貼加進,然後繼以六君子湯,似好矣。泰輿曰,正氣散解挾食,養胃湯破結痰,則實爲當劑矣。以楷·允協·絢所奏,與泰輿同。上曰,金季良·徐命緯達之。季良曰,外氣未解,且有挾食之漸,不可不加用正氣散數貼矣。命緯曰,養胃湯,非不好矣。目今緊着,正氣散似急矣。上曰,雖明日快復,正氣散,亦可加用乎。僉曰,然矣。上曰,加用之外,無他策也。命藿香正氣散三貼,加製以入于內殿。相福請診,上曰,今日豈可爲之乎?姑置之。相福曰,昨日進湯後便道如常乎?上曰,一次登廁而順滑矣。礈曰,好矣。上曰,果是好兆乎?諸醫達之,泰輿以下所奏皆同。上曰,似有應驗矣。相福曰,然矣。上曰,小便近頗澁矣。此劑進服後,亦順利矣。相福曰,小便或澁,若進木米飮,則亦爲通利矣。上曰,然乎?相福曰,木米,利此症也。上曰,腎瀝不滯乎?礈曰,無此慮矣。相福曰,丸劑亦連進御乎?上曰,連爲進御矣。當此日進此劑,予豈忍爲,而昨日申後,中氣稍勝,進御之外無奈何矣。相福曰,以日前下敎論之,此劑果是及時之藥矣。上曰,膝痰入腰,此緣平日不善調護之致,而予常見極調護之輩,心實奇怪之矣。相福曰,此實群下之悶迫處也。上曰,頭部常有汗氣,何也?礈曰,頭部諸陽之會,陽氣上升之致,而腎瀝爲功,利於引氣,進此之後,此症似減矣。上曰,諸見亦同乎?泰輿等,俱奏礈言是矣。礈曰,日氣猶寒,腰部易冷,幸加腰帶也。上曰,苦矣。礈曰,不必厚也,祫亦好矣。上曰,着襪而寢,如何?相福曰,好矣。上曰,予常薄着,手末必寒,不脫吐袖矣。相福曰,領相亦爲薄着之故,恒着吐袖矣。上曰,然乎?樂仁曰,然矣。上曰,腎瀝之羊,必用雄乎?相福曰,然矣。腎非外腎,卽內腎也。上曰,然乎?相福曰,外腎則不用矣。上曰,予則錯認以外腎,心常以爲如何矣。然齊宣易羊,湯德及獸,予則不然,豈不悶乎?相福曰,藥用則聖人之所不得已也。今番羊,以丙戌所餘,付諸軍門及戶曹者,推用之矣。上曰,然乎?建功長服亦難矣。礈曰,群下,必無長服建功之人,亦以腎瀝言之,丙戌則連用八劑,凡人脾胃,必不堪當矣。上曰,然乎?相福曰,必然矣。上曰,徐命緯近於何邊乎?命緯曰,命字,皆十寸矣。上曰,李長周,長夏之弟乎?相福曰,然矣。上曰,向診見之,年少矣。相福曰,長周術業,領相信用矣。上曰,許溵,銚之子乎?銚常以爲,獻一子云矣。礈曰,所獻之子,卽溵之兄溫也。相福曰,溫則韓判府陳白加資,溵則前因特敎出六,爲引儀矣。礈曰,腰帶不可不造入矣。上曰,甚妨置之,昔則不着吐袖與小冬衣矣。相福率醫官先退,弘淳曰,臣以試射事,有不可不稟定者矣。上曰,達之。弘淳曰,軍門所屬,皆有統率,而其餘京鄕自願之流,旣無統率。只以役所,成冊分排試才之外,實無他策,以此擧行,何如?上曰,好矣。依爲之。弘淳曰,內吹及近仗軍士·旗差備扈輦隊,亦以役所所錄,成冊擧行,何如?上曰,依爲之。弘淳曰,堂下侍衛服色,何以爲之乎?上曰,靑天翼擧行。命書之曰,宜酬其功,或濫,宜飭。軍職武藝廳,依例擧案。中官及差備所屬,與內司四宮所屬,皆令單子,先啓下後,修正試記。其餘各司所屬,與此外赴役者,令本所修送成冊,於射於砲,修正單子,而覽書來,濟州領來人,其亦赴役,可嘉其誠,此皆是名係軍摠者,雖其中邑吏,何異京吏耶?此則成冊來到後,射砲中,從自願修正單子,其中,若有先欲下去者,亦令從願施行,內吹·扈輦隊·近仗軍及其他前日試射時應射砲者,亦從本所成冊修正單子。仍曰,等待雖難,齋日相値,不可不退定矣。命書之曰,精神索漠,且欲酬其功之心勝,追思夏禴下敎,命讀祭報府,昨夜已行誓戒,其日,卽隷儀也,所重雖在,前則不可,後則其晚,不過半日事。且來月初四日前,攝行之心憧憧,豈行他事?無故則初五,而伊後六七日,亦値國忌正齋,慕華館親臨,以初八日擧行事,更爲分付。又命書之曰,射砲貫革,雖已下敎,人摠旣多,雖此數外,一依庚辰例擧行。樂仁曰,昨有洪梓·宋宜孫給牒之命,而退聞之,則其時該府,以功議,各減一等懸入,竝在蕩滌中云矣,上曰,然則其下敎爻周,而前者處分之下,豈可自下任意懸功議而蕩減之乎?命書之曰,頃者洪梓·宋宜孫就理後,依下敎,只爲草記擧行,而循例捧供,皆爲無故蕩滌,其涉不察,今可追提,不無其飭,該堂從重推考。矇然承傳色,混下中官,越俸一等。以次退出。
己丑三月二十六日酉時,上御集慶堂。藥房入診,宣傳官同爲入侍時,都提調金相福,提調鄭弘淳,副提調洪樂仁,假注書李萬軾,記事官李德師·兪岳柱,宣傳官李邦城,醫官許礈,以次進伏訖。上曰,宣傳官先奏役處形地。邦城曰,役事,再明當畢役而自願軍則今日亦一千四百餘名矣。上曰,壯哉。可謂神速也。相福進湯劑,上進御訖,相福曰,午間,聖候若何?上曰,大便今則乾矣。相福曰,滑而乾,亦好兆也。年前,臣有賤疾,服腎瀝湯,而便則滑矣。上曰,然乎?領相亦服之云矣。相福曰,親臨試射,更定日矣。上曰,以初四進之者,蓋有意也。差備所屬中,東班職者,依中官例,使之擧案。相福曰,新湯劑進御之時,醫官區區之慮,恐或過滑,今承便乾之敎實緣胃健之致,如此大劑,胃氣勝之,豈不幸乎?上曰,果是大劑矣。相福曰,肉氣毋使勝食氣,古人攸戒,況藥石之氣,決不可勝食氣,伏願水刺,着意進御也。樂仁曰,金吾該堂問之,則乃李惟秀,而雖是特敎,草記勘處之時,例同本府之勘處,而懸功減也。上曰,然乎?樂仁曰,然矣。上曰,終是非矣。命樂仁,讀狀聞,樂仁讀開城留守狀聞。上曰,白川郡守,李趾光乎?樂仁曰,然矣。命樂仁書之曰,嶺東狀聞,已直爲下敎,而今者松都狀聞,且來,而雖係軍餉,保民一也。豈可遲滯?令備局有司堂上,問于大臣,明日內局入侍時,同入以奏。以次退出。
上在慶熙宮。停常參·經筵。
自夜五更,流星出河鼓星下,入西方天際,狀如拳,尾長四尺許,色赤。
藥房都提調臣金相福,提調臣鄭弘淳,副提調臣洪樂仁啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李漢豐啓曰,憲府連日監察茶時,諫院許久闕啓,俱涉未安,兩司除在外外,未肅拜人員,竝卽牌招,何如?傳曰,允。
又以啓曰,訓鍊大將李章吾,依下敎來待矣。又以啓曰,中官金時輝,放逐其鄕草記。
傳曰,公事追入已知,此草記置之。
李在簡,以弘文館言啓曰,本館下番修撰臣洪龍漢,以漢學敎授,今日院試坐起,晝仕出去,而一日之間,勢難畢試。每每草記,事涉煩瀆,限入直間,除草記往來之意,敢啓。答曰,知道。
李漢豐啓曰,明日次對,兩司無進參之員,除在外·傳旨未下外。大司諫李性源,待開門牌招,以爲入侍之地,何如?傳曰,允。
李在簡,以弘文館言啓曰,應敎閔弘烈,由限已過,與新除授副修撰沈頤之,一體牌招察任,何如?傳曰,允。又啓曰,本院新除授兼司書李商岳,自鄕上來云,卽爲牌招察任,何如?傳曰,允。
洪樂仁,以吏曹言啓曰,新除授崇陵參奉趙鎭完呈狀內,矣身與都承旨洪樂仁,有妻三寸姑母夫應避之嫌,斯速入啓遞改云。除拜時,旣有吏房承旨相避,則不可仍置,依例改差,何如?傳曰,允。
李漢豐,以御營廳言啓曰,今此下番別破陣步軍,試才賞格,從分數多寡,以本廳所儲木綿分給後,別單書入之意,敢啓。答曰,知道。
李聖圭,以戶曹言啓曰,奉常寺酒中米元貢數,依乙亥癸未定式擧行事,命下矣。酒中米乙亥年元數一百七十八石二斗四升二合六勺內,丁亥復舊一百五十五石四斗四升六合四勺外,不足中米二十二石十二斗九升六合二勺,分道磨鍊,別單書入。己丑條爲始,依此擧行之意,分付宣惠廳,何如?傳曰,允。
李在簡,以承文院言啓曰,本院官員,以都提調言啓曰,本院寫字官,實訓長洪聖猷有頉,代以預差訓長李彦佑,依例陞實。預差訓長陞實,代以張壽仁差定預差訓長,以爲依前勸奬之地,何如?傳曰,允。
李漢豐,以義禁府言啓曰,漢城主簿朴存源,以不應爲公律,勘處以放事,傳旨啓下矣。朴存源今已拿囚,以不應爲公律,杖八十收贖,而依承傳,功減一等放送,何如?傳曰,允。
又以義禁府言啓曰,前統制使李柱國,特施告身之律事,傳旨啓下矣。李柱國今已拿囚,依律文,杖八十收贖,奪告身三等放送之意,敢啓。傳曰,允。
又以兵曹言啓曰,忠壯衛將南舜喆,昌德宮衛將趙廷濂,俱以病難供職,呈狀乞遞。輪番之任,不可久曠,竝今姑改差,何如?傳曰,允。
又以兵曹言啓曰,今三月二十七日,京居幼學李義冠,通津居熢燧軍趙泰永,稱名人,自興化門入來,差備門外擊錚,依例令攸司囚禁科治,當該守門將丁昌宗,依定式推考,何如?傳曰,允。
以承傳色,口傳下敎曰,待下敎,入侍。
又以下敎曰,傳于騎判,砲前例多數知入。又以下敎曰,禮判若在京,內局同爲入侍,若進去則禁將具善復,使之持成冊入來。
又以下敎曰,訓將,詳知捉虎事狀,入侍。
又以下敎曰,慶絢·金季良,待令于中宮殿差備。
李聖圭,以江原監司狀啓,啓曰,楊口居金後種等燒死·壓死·囕死·渰死事。傳曰,令本道恤典擧行。
又以慶尙監司狀啓,啓曰,南海居崔奉元等渰死事。傳曰,令本道恤典擧行。
以承傳色,口傳下敎曰,竝入侍。
又以下敎曰,吳鉉胄通淸,誰爲之耶?知入。又以下敎曰,入侍。
又以下敎曰,吳鉉胄下敎,勿爲頒布。明日,入侍持入。
錦城尉朴明源疏曰,伏以,臣之父母丘墓,在於坡州地,以不利形家言,經營移窆,積有年所矣。今始占山於湖西之天安,而顧臣夙罹愍凶,兄弟淪喪,孑然孤影,無與爲謀,計其扦穴竢役,將費許多日子而後,窀穸之事庶無憾於心矣。今將離違丹陛,遠出數百里之外,區區戀結之忱,誠不勝耿耿,玆將懇迫之私,猥陳乞由之章。伏乞聖慈,俯賜矜諒,特許恩暇,俾伸至情,千萬幸甚。答曰,覽其章,許其請,而仍給由焉。
兼輔德尹養厚上疏曰,伏以臣,跡甚疎賤,性又譾劣,濫蒙洪造,歷踐淸華,每日念之,騂汗自發。況此胄筵輔導之責,爲任不輕,實非如臣魯蔑,所可承堪,而有除輒膺,視若當來者。只以筋力趨走,爲一分涓埃之報。第臣目下私情,又不能自抑者,臣之所生偏母,年迫八耋,疾病沈淹,居常凜然,藥餌扶將,而爲取便養。方往臣兄任所,顧臣名編朝紳,跡滯城闉,去留之際,每致徊徨煎迫,不得自由,種種瀆擾,亦甚惶懍。離違病母,于今屢月,卽接衙信,臣母所患,近又添重,痰火痞隔,食飮頓減,委頓牀席,轉側須人。臣自聞此報精神飛越,按住不得,略暴血懇,徑尋鄕路。伏乞天地父母,特推體下之仁,亟許鐫遞臣所帶兼銜,因治臣擅便之罪,以肅朝綱,俾便往護,千萬幸甚。踏下
持平吳鉉胄上疏曰,伏以臣空疎謭劣,最居人下,晚通朝籍,遽玷臺選,前後叨冒,罔非踰涯,居常感激,惟其隨事盡分,以效涓埃之報矣。月初天郞恩除,適在開政催促之際,承命趨進,及到闕外,嚴旨已下,蒼黃退出,杜門省愆,日夕惶蹙,不意分揀之敎,纔降。又伏承柏府除命,召牌儼臨,臣於是驚惶震越,莫省攸措。噫,淸朝耳目之寄,顧何等重任也。苟非戇言直論,謇諤堂階之間,風裁氣節,激揚臺閣之上者,不足以當是責也,則如臣才謏識蔑,言議巽軟,何嘗一毫彷彿,而況此罪戾之蹤,餘悚尙切,去就一節,尤無可論。昨又伏見所下傳敎,以耳目媕婀,聾瞽爲敎,臣亦其中之一人,以此以彼,進身無路,玆敢隨牌來詣,短章陳懇。伏乞聖慈,亟削臣職,以重臺選,以安賤分,不勝萬幸。臣方祈免之不暇,豈容贅及他說,而耿耿憂愛,不敢終默,略此附陳,惟聖明澄省焉。伏惟我殿下,堯齡益高,舜德彌邵,宗社之所倚毗,臣民之所祈祝,惟在於殿下一身,則當今第一急務,無過於聖躬之保嗇,而大小臣僚,每以涵養節宣之方,前後陳勉,凡幾次矣。留意體念於批旨,非不勤摯,而及其動作施爲之際,終未有實效,動駕幸邸之太頻,率多風寒之觸冒,試射臨門之連仍,不憚酬應之煩勞,政令做措之間,常患急迫,喜怒賞罰之際,或致失中。每當淵衷激惱之時,輒失大聖人中和之德,以至三將之回示,二郞之棍罰,全欠臣隣禮使之道,實非聖世之治象,而國體之虧損無餘,臣愚死罪,殿下本原之工,有所未至,攝養之方,未得其要。伏願自今亟加涵養,益懋省察,無致頻復之悔,而自底康寧之福焉。今日之大本,惟在於輔導東宮,成就德性,而況惟我王世孫,英姿天挺,睿學日成,進德修業,此其時也。惟其輔翼之道,必須草野經學之士,左右胄筵,朝夕講討,則必多裨益。伏願殿下,務積誠意,招延宿德,畀薰陶啓發之任,以責將就之功,則非特爲燕翼之貽謨,亦足有光於禮遇之聖德矣。噫,國家治亂,專繫於言路之開閉,而杜塞之患,未有甚於近日。間有一二言事之臣,略效匡救之忱,則遽加摧折,竄逐相繼,實非聖世之美事,而何幸聖度包容,霈澤旁流,被罪諸臣,一竝侑還,轉園之量,孰不欽仰?而甄敍之典,亦宜繼降,以示優容言者之意,益恢來諫之路焉。月前,前大諫李基敬,縣道言辜之章,且阻喉院。有一臺臣疏,斥其不捧,而請納元本,則殿下不惟不賜允從,反罷臺臣之職,此不幾於設法禁言,而豈不有欠於樂聞之聖德乎?嗚呼,顧今世道,義理晦塞,是非貿亂,駸駸然入於囫圇之域,將無以卞別,幸有韋布之疏初發,玉署之章繼至,足可見公議之所在,而斯文是非,有非一人所可自辨,則惟彼李應協之不有一世公共之論,敢挾私意,肆然陳章,滿紙章皇,豈不可駭之甚者乎?不敍之處分,雖仰天鑑之孔昭,臣則以爲薄勘而譴削之典,斷不可已也。臣無任屛營祈懇之至。
己丑三月二十七日巳時,上御集慶堂。藥房入診,大臣備局有司堂上·禮判·訓將同爲入侍時,都提調金相福,提調鄭弘淳,副提調洪樂仁,假注書李萬軾,記事官李德師·兪岳柱,領議政洪鳳漢,左議政金陽澤,右議政金尙喆,行禮曹判書具允明,訓鍊大將李章吾,工曹參判閔百興,吏曹參判李潭,行副司直鄭存謙,醫官方泰輿·許礈·李以楷·鄭允協·慶絢·金季良·鄭允說·柳光翼·徐命緯·李長周,以次進伏訖。相福曰,夜間,聖體若何?上曰,一樣矣。相福曰,寢睡·水刺之節,亦何如?上曰,亦一樣矣。相福曰,中宮殿氣候,若何?上曰,差勝矣。相福進湯劑,上進御訖。相福曰,連進新湯劑,稍有動靜之可言乎?上曰,尋常而味辛,勝於建功也。相福請診,上許之。泰輿診奏脈候,左右調均,滑體一樣矣。礈·允協次次診訖,所奏與泰輿同。上曰,慶絢·金季良亦診,絢·季良診奏與礈·允協同。上曰,內殿所入藥,盡於何時乎?相福曰,今日當更製入矣。上曰,藿香正氣散前方加人蔘五分,三貼製入於內殿。相福曰,玉音之澁,今則如何?上曰,今日似勝矣。相福曰,再貼當於夕時入之矣。上曰,依。相福率醫官先退,鳳漢問候,上曰,一樣矣。鳳漢曰,腎瀝湯,似是有效之劑,而及時進御,下情誠幸。上曰,進用似宜,故果爲進用矣。鳳漢曰,凡人服此藥,皆作三貼,日只一飮,而胃弱者,猶不能善下矣。上曰,腎瀝初進,似有動靜,三貼以後,便同冷水。若此則雖日飮十三貼,似不難矣。鳳漢曰,中宮殿氣候,若何?上曰,今日,可謂康復矣。仍問允明曰,明果訖役乎?允明曰,然矣。上命樂仁書之曰,試射旣命踰月,禁·御兩營下番軍及濟州貢人,濡滯可悶。況雖正日,旣分所,再明日,各其營只鄕軍試拔後,其賞當下敎於兵判,待下敎畢拔後,亦自本營賞給。下送濟州貢人,付諸禁衛營,一體擧行。鳳漢曰,坎然土坑,旬月之間,築之此屹,誠可謂神速也。陽澤曰,了役後,植木一款,亦當着力爲之矣。上曰,昨日兵判,稟以自來軍民,依役所成冊,擧行射砲云。無或有見漏之歎乎?允明曰,雖一二名,這這錄置,分類成冊。軍兵送兵曹,貢市送戶曹,畿民送畿營,以爲平均添惠之道,而若其遠方單來者,亦爲別錄以待矣。上曰,差備所屬少,而四宮則多,政院只二人云,若先下敎,數必夥然也。鳳漢曰,然矣。上曰,大體射少砲,多矣。鳳漢曰,然矣。上曰,募軍,用於何役乎?允明曰,募軍則效力於內役矣。上曰,再明隷儀後,建明門殿坐,欲爲勞問募軍,而空言勞問,事涉,如何?竝外方單來者,而給糧勞問,似好矣。鳳漢曰,然則,分付賑廳,使之給糧,則惠必均添矣。上曰,貢市人,何以區處乎?鳳漢曰,庚辰則各其頭目蒙惠之故,澤未均矣。上曰,市中白徒,予常知爲孟浪,濬川時見之,實不然矣。南·北漢僧軍,亦難當也。命書之曰,取覽庚辰日記,太學典僕,已下敎,而貢市人,則其時只頭目,故今番全數舊遺在量減事下敎。今聞大臣所奏,貢人則限千石蕩減,市民則依太學典僕例,以日計月,限一朔除役事,分付,仍問貢與市,孰多添惠乎?鳳漢曰,市似少而貢似多,然貢舊遺,而市新得矣。命書之曰,今番自願軍中,坊民應役者,依他例,一朔除役。其中無屬處,一二京鄕民應役者,其誠尤可嘉,而於賞於減皆漏。此等之人,令役處修正成冊,送于賑廳,參酌題給,其餘外方民赴役者,亦令役處成冊修送備局,高陽民,宜加顧恤。今春大同,特減一斗,其餘依賑廳顧恤例,特爲各其官給米。今番役所赴役,兩陵守護軍,初慢可懲,而今勞宜恤,一年結錢,特減,以示予意。仍曰,鄕軍先放,試記當減矣。鳳漢曰,外方減稅,當於高陽爲之,而其他若干或自來之邑,實難減之矣。上曰,高陽倅,誰也?鳳漢曰,金載岳也。允明曰,外方僧徒,添付南北漢矣。上曰,善爲之矣。募軍,近來非契軍云,其然乎?鳳漢曰,募與契異矣。命書之曰,今番赴役募軍勞問,欲於慕華館親臨日爲之,雖初定日,不無紛沓,況今則且踰月幾一朔?勤勞之民,豈可曠日遲待?明日畢役後?再明日,當親臨建明門,勞問賜米,侍衛以入直擧行。承史亦以時服入侍,殿座時刻,隷儀畢後,待下敎,只入正時,賜米則以十石擧行,禁將,闕門外,平均分給,仍問當給幾許乎?鳳漢曰,十名二斗定式矣。上曰,果如此,故十名擧行,而使禁將分給於闕外也。鳳漢曰,好矣。上曰,地方官,不可無酬勞之典矣。命書之曰,畢役後,明日,當有賞典,而近一朔待令,地方官獨漏。此正比諸陵官,若張醢李飮,高陽郡守金載岳,特施陞敍之典,仍問當爲府使乎?鳳漢曰,果是府使階梯,而除高陽屬耳。府使亦猝難矣。上曰,雖遞來,當用承傳矣。鳳漢曰,今番補土之役,自畿營,凡百責應者甚多,而此則本營道理然矣。不必擧論,而至於穀物之先爲,取用者,不可置之。以公穀中會減之意,分付,何如?上曰,所奏誠是,依爲之。出擧條陽澤曰,太僕所屬,何以爲之乎?上曰,一例爲之。仍命章吾進前,問曰,何處捉虎乎。章吾曰,穆陵近處矣。上曰,以傷人乎?不問馬之意,論之,則虎不當問,而近來虎患,太涉變怪矣。鳳漢曰,捉虎賞典,近年以來,無異全防,諸陵虎變,若不入紅箭門,則不許發捕,故如是熾盛者,似有緣也。上曰,捉虎賞典,近來甚防矣。鳳漢曰,懿昭墓近處,亦有虎跡云矣。上曰,四門外,皆合議察,而北山尤當着意也。章吾曰,近聞北山,亦有小跡矣。上曰,有司堂上誰某入來乎?鳳漢曰,閔百興·李潭·鄭存謙入來也。上曰,承旨讀狀聞。樂仁讀奏京畿監司金華鎭,坡州·長湍客舍修葺物力,請得狀聞,上曰,此則,何如?領議政洪鳳漢曰,此事,臣旣陳達,使之狀請者,而各邑如此之役所助給者,曾不過十數石,或二十石,此亦不可破格優劃,儲置常賑中,兩邑各米二十石上下,以爲添補完役之地,何如?上曰,依爲之。出擧條樂仁又讀華鎭加分狀聞。上曰,大臣之意,何如?領議政洪鳳漢曰,畿民形勢,當春尤急。臣意則雖盡許狀請之數,似無不可,而僚議持難,尤得斟量之宜。留庫中,三分一特許加分,何如?上曰,依爲之。出擧條樂仁又讀咸鏡監司蔡濟恭捧未捧狀,慶尙監司李溵,江原監司洪名漢捉虎狀。上曰,蔡濟恭·洪名漢,同是嘉義乎?樂仁曰然矣。鳳漢曰,近來差祭極艱,昨見報府,則摠戎使·守禦使,俱爲獻官預差,蓋以重臣受由在外之夥然故也。凡受由朝臣,趁限還朝,法例則然,今此諸宰,不可一任在外,竝加催促,使之從速上來,何如?上曰,依爲之。出擧條鳳漢曰,坡州防營軍餉,限千石加置事,前旣陳達,大興山城移轉,竝與糧餉廳穀物,未得蒙允,至有更商以稟之敎矣。退而料度,不但無他好道理,且此防營,自是摠廳管轄,摠廳當任其憂。禿城餉穀,其數稍裕,三百石依前稟劃給,此外則臨津·長山軍餉中七百石推移移給。使本州從便糶糴,以備軍需。兩鎭所劃之代,則北漢每年添餉條中,依此數換置,極涉順便。摠使雖或煞有持難,係是關防大計,豈可不思共濟?臣旣自下相議,使之依此擧行,何如?上曰,依爲之。上同仍問鳳漢曰,卿見政事,新除陵官,何如?鳳漢曰,俱好而再政尤好矣。上曰,初政多表表者,故其後則命差淸白吏子孫矣。又問允明曰,卿無未盡達之事乎?允明曰,無之矣。上曰,摘奸禮郞,何尙今不來乎?允明曰,未知何故也。上曰,李之直,誰也?鳳漢曰,五子登科,而廣州之李也。仍奏再明,晦日矣。上曰,然矣。命書之曰,再明殿座相値,次對進定於明日,鳳漢·陽澤·尙喆·允明·章吾·百興·潭·存謙先退,命讀吳鉉胄疏,至贅他說。上曰,此疏,今何始入之也?鉉胄之子,有及第耶?樂仁曰,吳鼎源也。讀畢,上曰,怪無摸稜,疑晦甚矣。元是,何處人乎?樂仁曰,湖南人矣。上曰,年多乎?樂仁曰,似踰五十矣。上曰,極怪矣。命書之曰,噫,予雖衰矣,方當自勉喑啞之中,其若錚錚,宜將扶植,而今者吳鉉胄陳章,綴拾前人,可謂紙中無隅之石。雖然宜戒鳥卵,何惜例批,而其中李應協處分,其宜止此,何敢扶抑?噫,不有一世共公之論等說,其心,與頃者學儒未登徹之章,一串貫來,事之放恣,莫此爲甚。其在息邪說,嚴國是之道,不可尋常處之,此章給之。持平吳鉉胄,特施刊版之典。仍曰,中官今始持入,亦過,甚矣。命書之曰,公事命入之際,吳鉉胄之章,分二以奏,幺麽小豎,何心挾雜?中官金時輝,今日內,令該府放逐其鄕,以次退出。
己丑三月二十七日申時,上御集慶堂。藥房入診入侍時,都提謂金相福,提調鄭弘淳,副提調洪樂仁,假注書李萬軾,記事官李德師·兪岳柱,醫官許礈,以次進伏訖。相福進湯劑,上進御訖。相福曰,午間聖體一樣乎?上曰,此際稍勝矣。相福曰,八味元,以日勢之陰濕,明當製入,而生鰒旣命置之,稚鰒代入,何如?礈曰,稚鰒好矣。上曰,置之。仍命坐直承旨及儒臣,持貞觀政要入侍。出榻敎相福·弘淳·礈先退,左副承旨李漢豐,校理李得福進伏。漢豐曰,有儒臣入侍之命,而修撰洪龍漢,晝仕出去矣。上曰,下番必趁門限入來,來卽入侍事。都承旨出去,分付,樂仁先退。上曰,儒臣讀政要。得福讀九板,上曰,承旨讀之。漢豐讀三板。上曰,注書讀之。賤臣萬軾讀五板,上曰,上番翰林讀之。德師讀三板,上曰,下番翰林讀之。岳柱讀四板,漢豐曰,下番玉堂入來矣。上曰,進前修撰洪龍漢進伏。上曰,讀之。龍漢讀至貞觀中,告訐百官,上曰,更讀之。仍曰,古猶今矣,興歎不已。仍命書之曰,人君學問,豈比匹庶?善者,師之,不善者,斥之。昔漢先主戒後主曰,勿以善小而不爲,勿以惡小而爲之。此萬古帝王之格言也。故紫陽朱夫子,載於小學嘉言篇。予雖氣益衰心益苶,臥召儒臣,令讀古文,其文伊何?卽貞觀政要也。古人云,非堯·舜,不陳於君。噫,彼漢·唐,何比三代,而然古人云,善可法惡可戒。且云善惡皆吾師,須觀漢·唐,然莫云借仁借義,言則善也。唐太宗爲唐中主,問其治本,卽一部貞觀政要,暮年令讀,不無一助。噫,近日微忱憧憧,惟誦蓼莪而嘐嘐故,吁嗟,學士,只宿其館者多日,今日乃召之。令讀至杜讒邪其中,有一太宗之言曰,告訐百官,細無可採。噫,告訐百官,太宗猶爲,此於百官,其雖若此,君能卞眞僞,自可妥帖,今之傾軋,亦豈比此?頃者,黨習忒甚之時,以大官爲先,而君心固,讒莫售,故近者,次至重臣,六卿之中,免讒者,其幾人,坐席未暖,朝將無人,可勝歎哉。其尤甚者,卽家宰也。若問其本,此人隨逐然後,吾心可濟云,而其心可謂迂矣。正若其無沛公之言,日隨其逐,予雖衰矣,四十年苦心若一,其豈無人?此輩,何敢遂其計?吁嗟,唐時,不過宵小告訐,嗟彼今世,可謂酷矣。甚至於自亞銓,斥八座,究厥其心,人孰不知?若此而國能國,君能君,臣能臣乎?其雖憊苶,聞此,不覺蹶然長吁。且因此,心切恧然者,何則?太宗謂此人,只曰無識,而予則今世人,決非無識而然也。太宗且云,今後訐人小惡者,以讒人治之云,可謂得君之體。予則否德,雖治不悛,雖飭不遵,今年甚於昨年,今日亦甚於昨日。昔齊宣王,聞鄒聖四境不治之問,顧左右而言他,其雖千載之下,令人愧笑。噫,朝廷四方之標準,而若此,董子所云,正朝廷,正百官,正萬民,何暇言也,究厥其由,卽在一人,一人,其誰?卽否德也。表端則影直,因予否德,旣不能正心,其何能正朝廷?朝廷若此,亦何望正百官?百官亦若此,正萬民,其何言哉?興惟及此,自恧,亦歇後語也。頹臥之中,聽其文,自不耐。講讀未畢,先爲呼寫,吁嗟,海東臣子,感予此敎,體予苦心。吾東其庶幾,吾東其庶幾也哉?書訖,又命龍漢讀之。漢豐曰,入侍注書,以省記外人,門限將迫,使之替入,何如?上曰,依爲之。賤臣先退,假注書李祖源替入,龍漢讀訖。上曰,儒臣退去,奉審宣傳官入侍。得福·龍漢先退,宣傳官李邦城進伏。上曰,役事,今果畢乎?邦城曰,元役今畢,明日則衣莎種花而已。午前可畢,而京鄕民,單來自願者,亦多矣。上曰,然乎?命書之曰,今聞宣傳官所奏,京鄕民一二人來者,今日太多。其令該廳鄕民明日內,給米。濟州人願砲者,其令禁衛營試放,而不願砲者,亦令惠廳明日內,一體給米。又命書之曰,今番砲賞,一依丙戌年例爲之。令兵曹前例書付兩營,畢放後,依此施賞,貫三中者草記。又命書之曰,明日午前,畢役云,近一朔赴役人,何可復集?明日皆令自敦義門入來,興化門待令,皆到,政院只入正時,予當臨建明門,勞問賜米,令各回其家,以此分付。又命書之曰,此時通津守令,豈可遲滯?方泰輿,明日卽令回官。又命書之曰,雖已下敎,靜而思之,吳鉉胄其章,一世公共之論六字,甚於金若行輩。噫,金若行等,不過一二人駭然,至於學儒,豈特甚於一節?尤涉無狀。今者鉉胄,敢稱一世,末以爲公共之論,放恣無狀,莫此爲甚。噫,鉉胄,亦一朝鮮臣子也,而渠之持正通,可云濫也,則何敢追從標榜,稱以公共?此則海東宵小也。處分豈乎至此,而今予之意在焉。今者處分,豈不愈於竄逐旌放乎?然其人已故,通淸人,雖不云持正通,卽爲汰正,以示予之嚴好惡之意,漢豐讀尹養厚缺。
上在慶熙宮。停常參·經筵。
貞熹王后忌辰齋戒。
藥房都提調臣金相福,提調臣鄭弘淳,副提調臣洪樂仁啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
李漢豐啓曰,大臣·備局堂上,依下敎來待矣。傳曰,引見。內局,同爲入侍。
備忘記,今番慕華館試官,三軍門大將隨駕,摠府宣傳官,皆一郞廳,入侍。洗馬臺,摠戎使·龍虎大將·摠府宣傳官·次郞廳試官。
備忘記,一依濬川試射時例,當戎服,隨駕人及試官,皆着靑戎衣,只佩劍,留營·留陣置之。傳曰,政事,當日爲之。
傳于李在簡曰,禮曹郞廳,肅拜後留待。
洪樂仁,以吏曹言啓曰,殿座時,左右通禮,不可不備員,而右通禮具㢞呈狀內,身病猝重,勢難察任云。今姑改差,其代,口傳備擬以入之意,敢啓。答曰,知道。傳于李在簡曰,禮曹郞廳及摘奸宣傳官,入侍。
吏批口傳政事,以洪檢爲右通禮。
洪樂仁,以吏曹言啓曰,新除授右通禮洪檢在外云。當此殿座之時,通禮不可不備員,右通禮洪檢,今姑改差,其代,口傳備擬以入之意,敢啓。答曰,知道。
吏曹口傳政事,以李敬玉爲右通禮。
李在簡,以待講院言啓曰,本院兼輔德李敬玉入直矣。移拜右通禮,出去,兼輔德·兼弼善,兼文學俱未差,弼善金鉉秀,文學尹錫烈在外。上番他無推移之員,不得已以下番姑陞入直之意,仰啓。答曰,知道。
有政。吏批,判書李昌壽進,參判李潭病,參議趙重晦傳旨未下,左副承旨李漢豐進。以南鶴宗爲司諫,李世奭爲持平,洪纘海爲修撰,柳善養爲輔德,朴志源爲兼輔德,李致中爲兼弼善,金基大爲兼文學,趙宗鉉爲兼司書,鄭弘淳爲軍器提調,尹錫烈爲西學敎授,李得一爲中學敎授,李基任爲兵曹佐郞,金樂材爲內資主簿,柳凝之爲北部都事,權爲典籍,李福徽爲典籍,姜錫龜爲典籍,金憲行爲崇陵參奉,趙重明爲獻納,成德雨爲內資奉事,宋鼎休爲掌苑奉事,行副護軍具善復今加資憲,行副護軍趙·金相玉今加嘉善,以兩陵沙汰處補土時,堂上及都廳加資事承傳,行副護卞興瑞今加正憲,行副護軍徐克悌今加資憲,行副護軍許圭今加嘉善,前縣監金道鼎今加通政,兩陵沙汰處補土時,別看役加資事,承傳。
兵批,判書鄭弘淳病,參判趙榮進病,參議朴道源病,參知李普觀入直進,右副承旨李漢豐進。副司直徐命善·李命植,同知單權時大,訓鍊參軍單金益重,奉事單車萬輪。
殿座罷後,政院·玉堂·藥房問安。答曰,知道。
以承傳色,口傳下敎曰,待下敎,次對,同爲入侍。
又以下敎曰,堂上竝入來後詣閤,入正時。
又以下敎曰,通禮亦稱在外,洪檢,令該府處之。
又以下敎曰,申飭之下,諸承傳色,一不待令,越俸一等。
又以下敎曰,洪檢,今番試射頒賞後,勘律。
李在簡,以侍講院言啓曰,本院下番,姑陞入直,事甚未安,今日政,新除授待下批,仍卽牌招,推移入直,何如?傳曰,允。
以承傳色,口傳下敎曰,禁將以下加資,今日政,下批事,分付。又以下敎曰,俄者賞格下敎中,七人落漏,弓矢特給,一體許射。
李聖圭,以賑恤廳言啓曰,因傳敎,濟州人不願砲者九名,給米一斗之意,仰啓。答曰,知道。
己丑三月二十八日辰時,上御集慶堂。藥房入診入侍時,都提調金相福,副提調洪樂仁,假注書李萬軾,記事官李德師·兪岳柱,醫官方泰輿·許礈·李以楷·鄭允協·慶絢·金光國·鄭允說·柳光翼·徐命緯·李長周,以次進伏訖。相福曰,夜間,聖體若何?上曰,一樣矣。相福曰,寢睡·水刺之節,亦若何?上曰,其亦一樣矣。相福曰,中宮殿氣候,若何?上曰,差勝云矣。相福進湯劑,上進御訖,相福請診,上許診。方泰輿診奏,脈候左右三部調均,滑體亦一樣矣。許礈·鄭允協次次診訖,所奏與泰輿同。相福曰,泰輿今當還官,故入診矣。上曰,此前則周回爲之矣。相福曰,提調鄭弘淳病不得入來矣。上曰,監煎之故,生病乎?相福曰,適然之病,豈是監煎之致乎?上曰,李昌壽無故乎?領議政洪鳳漢,次對入侍。對曰,旣非都政時,則雖帶銓任,可謂無故矣。上命樂仁書之曰,提調鄭弘淳,許遞,其代李昌壽除授。相福曰,夕間亦當進一貼矣。上曰,苦矣。相福曰,玉色似勝矣。繼進一節,何以爲之乎?上曰,前進八劑而得其效乎?相福曰,然矣。上曰,下詢諸醫,決定,可也。方泰輿勿托以外任,先奏之。鳳漢曰,泰輿之不欲言藥院事,正若領府事,不預廟堂事也。泰輿曰,腎瀝湯雖非一向多進之劑,而今番所進,似不足責效,加進一劑爲宜矣。礈·以楷·允協·絢·光國·允說·光翼·命緯·長周所達,皆與泰輿同。鳳漢曰,四貼排日,至於晦日則好矣。上曰,腎瀝湯一劑,明日更煎以入。出榻敎以次退出。
己丑三月二十八日辰時,上御集慶堂。大臣·備局堂上引見入侍時,領議政洪鳳漢,左議政金陽澤,右議金尙喆,行司直申晦,行吏曹判書李昌壽,行戶曹判書趙雲逵,行副護軍李章吾,行副司直鄭存謙·趙曮,校理李得福,左副承旨李漢豐,假注書李祖源,事變假注書金景行,記事官李德師·兪岳柱,以次進伏訖。鳳漢曰,夜間,聖體調攝,若何?陽澤曰,痰候,何如?尙喆曰,寢睡·水刺之節,亦何如?上曰,一樣矣。都提調金相福,進伏問候,上曰,亦一樣矣。上命書之曰,雖已下敎,靜而思之,吳鉉胄其章,一世公共之論六字,有甚於金若行輩。噫,金若行等,不過一二人駭怪,至於學儒,豈特深於一節?尤涉無狀。今者吳鉉胄,敢稱一世,末以爲公共之論,放恣無狀,莫此爲甚。噫,鉉胄,亦一朝鮮臣子也,而渠之持正通,可云濫也,則何敢追從標榜,稱以公共?此則海東宵小也。處分豈乎至此,而今予之意,在焉。今者處分,豈不愈於竄逐旌放乎?然其人已故,通淸人,雖不云,持正通,卽汰去,以示予嚴好惡之意。又命書之曰,以耆社臣,飭已行,前判義禁尹鳳五敍用。鳳漢曰,義州府尹徐命善,情勢難强,必欲一遞,東萊府使李命植,病狀甚危,有難察任,邊上重地,瘝曠可悶,竝姑許遞,何如?上曰,依爲之。上曰,義州府尹徐命善,東萊府使李命植,許遞。出榻敎上命書之曰,判尹沈鏽,京非劇務,豈可久曠?況兼濬川,而尙未謝命,其涉過矣。今聞左揆所奏,以北伯事,其欲撕捱云,其章給之予意在焉,則分義事體,焉敢若此?從重推考,牌招察任。鳳漢曰,翰圈人洪樂恒·李顯模·宋煥喆,以召試時,不爲進參,至有拔去翰圈,勿擬春坊之命,而或本是在外,覲親在外,則其時未召待令,事勢固然,宜有分揀之道矣。上曰,今聞所奏,處分過矣。特寢其命。昌壽曰,健元陵令宋載淵,頃日禮郞摘奸時入直,而其後移拜司宰僉正,不入於陵官汰去中,蓋汰去與罷職,有異。在本職則施之,移他職則不施,是乃前例也。今載淵,旣移他職,汰去一款,似當有參酌之道,故敢此仰達矣。上曰,旣參摘奸,則自當汰去,何論職之某也?鳳漢曰,灣尹萊伯,俱有可合人矣。上曰,誰也。鳳漢曰,萊伯具庠甚好矣。上曰,果好矣。予欲爲方伯而無窠,未及其人,靜而不撓矣。鳳漢曰,灣尹則趙甚好矣。此人有固執而勝於乃兄矣。上曰,然乎?雲逵曰,臣以繕工外監事,有所仰達矣。繕工監所管外監,近因貢人之不實,木物之絶貴,爲弊日甚。每當國役,輒致生事,若不趁今變通,則將有渙散難保之慮。大抵外監,自前多弊,去而益甚。往在己巳,繕工提調徐宗伋,戶曹判書朴文秀,陳達於筵席,以外監,作爲外都雇,募得京江勤實人,差應國用木物矣。乙亥年奉朝賀李喆輔爲戶曹時,以外都雇名色不正,事體苟艱,終非永久之道,本貢人及外都雇中人,另擇其可合者,通同復設,使之差應之意,更爲陳白蒙允。于今十五年之間,使外監擔當差應,而所謂外監雇募者,不能支堪,轉買於新募人,自丁丑至癸未,已五易主矣。惠廳之一年元貢米二千二百餘石,本曹年年別貿之錢,小不下四五千兩,今以米錢合而計之,則一年所給,殆過一萬三四千兩之多,以此貿木進排,豈有不足之理,而卽今貢人輩,俱是貧殘不實之類,以其一年所受,不能當一年進排。又從以出債於諸軍門及私家公私新舊之債,今爲四萬二千餘兩,渠輩如無犯手消融之弊,則其所負之債,豈若是夥然乎?如不及今變通,而此後國用木物,專責於此輩,則未知來頭所費,非但至於無限之境,時急國役,亦無及時擧行之路,此係目下切急之痼弊矣。大臣今方入侍,下詢處之,何如?上曰,大臣之意,何如?鳳漢曰,外都雇,非顚撲不破之好道理,而靈城君之以此變通者,亦救急之要道,其後又爲復貢,未知其意,而卽今外監,則積弊轉甚,勢將更爲變通,而節目之間,必十分商量,然後可以永久有效矣。雲逵曰,臣意,與大臣所達,無異同矣。元貢之米,別貿之錢,足可當一年國用木物。依大臣所達,革罷外監,募得勤實人,作爲外都雇,差應木物,外監貢米,本曹以元米推來,竝與別貿之價,而留置於本曹,隨用隨貿,使本曹郞廳,句管該監本色郞廳,一體照管,亦定算員二人,次知文書,則可防中官尾閭之泄,故敢此仰達矣。上曰,公私債,何以爲之乎?雲逵曰,外監雖已革罷,本曹留在軍門債物,俱是公貨,所當徵出,而所謂新募者,渠皆貧殘之類,勢難一時督捧,何以爲之乎?此亦下詢大臣而處之,何如?鳳漢曰,本貢旣罷,貢價屬於戶曹,則勢將自戶曹,次次略略還報矣。上曰,豈可遞當貢人之債乎?竝蕩滌。鳳漢曰,聖敎誠然,而私債則固當置之。至於公債則各軍門許多重貨,皆入其中,此若專失,各營事勢,亦可悶。雖不以報債爲名,同是公貨,戶曹軍門,互相推移,未爲不可,計其目下都數,特爲停殖,限十年或十五年,自戶曹,每年定數移送各軍門,事面極似有據矣。雲逵曰,貢人之所負債,雖曰公貨,自本曹擔當還報,事面如何,而大臣旣以從便拮据,限年報之意,仰達。本曹不得不依此擧行,而臣意則問于該軍門,竝計當初賣買之本價,給債之元數,每年分排多少,次次還報,何如?上曰,依爲之。鳳漢曰,本所請罷外監,爲都雇一節,姑未承明白下敎,至於遺在,則本貢若罷,有歎一時徵出於舊貢人,姑爲別錄,則頭區處之外,似無他道矣。上曰,事勢如此,何嫌刻印銷印?依前都雇爲之。本曹留在者,外監旣革,此正毛將焉附,而噫,王者視民,京外一也。以前後觀之,由於無恒心,而然爲貢人時若此,今則若龜背刮毛,何以辨償,亦何以支撑?此將數萬兩之物,使十餘人,眼視爲乞者,亦若關西安州人,莫云十餘人。張三得於李四,李四得於張三,流來之弊勝言,而所謂留在,特爲蕩滌,以示予同視京鄕之意,而雖若此,曾前復外監,其本在何?噫,無恒産之人,其見一時利,昨投其監,今作乞人,使朝令顚倒,國財浪耗,可勝言哉?此後,不無百計圖謀,以請爲堂者,亦不無牽於顔私特許之弊,都雇尙今遂行,其後所負,亦豈有之?其敢生心,請復外監者,該曹據例以稟,刑推定配。該曹其若非特不稟,反從其請者,令備局入啓重繩。雲逵曰,大臣以爲役價米,出給繕工,然後本監可以成樣云,此誠是矣。其中煩瑣者,臣不敢一一敢達,而外監革罷,則該監,將不成樣,役價米,亦不可不出給。且此是大變通,以今日擧條作爲節目,稟議廟堂,踏印謄置,以爲永久遂行之地,何如?上曰,所達,是矣。依爲之。諸臣以次退出。
己丑三月二十八日未時,上御建明門。殿座入侍時,行都承旨洪樂仁,左承旨李聖圭,右承旨李在簡,左副承旨李漢豐,右副承旨金光國,同副承旨具庠,假注書李萬軾·李祖源,記事官李德師·兪岳柱,以次侍立訖。上命書之曰,承旨朴弼逵,受命往視多焉。特賜虎皮一令。又命書之曰,左通禮徐有寧,令該府處之。又命書之曰,今聞當初所給米石中,餘數猶多云,此是異於渠輩口吻中物,今日十石甚零星,所餘中二十石,一體待令,合而分給。又命書之曰,濟州人,禁衛營添射放時,今聞願射三人,願砲者四人云。砲賞,依昨日下敎擧行,於射,閑良三中者,草記。其餘三中,半熟馬帖,二中,兒馬帖草記後,使政院分付該寺,皆令當日代布題給。一中人,自本營,弓子施賞後,草記。又命書之曰,今番都廳看役·領役部將,皆令許射。又命書之曰,噫,身雖在此,心懸鸎峯,未滿二十日,訖工而來,何以致此,五百名募軍?初則茫然。嗚呼,昔年深仁惠澤,浹民肌髓,故自來之民,至於四萬三千餘人之多,此等重役,不日而成。思之及此,今者呼寫,不覺涕沾。躬臨此門,募軍回來者,豈可踰日?勞問賜米,軍猶若此,況監董之人乎?其於賞典,亦豈踰日?其皆知之,何待書啓?禁衛大將具善復,曾於蜂峴,已效勞,今者此役,豈比於此?其誠可嘉,特爲加資。禮判其雖往來,終始勤勞於帳殿外,廐馬一匹,面給。都廳趙·金相玉,看役卞興瑞·許圭竝加資,而至於卞興瑞,效勞國役幾次,年亦六十,此後善地僉使,待窠調用。徐克悌,追後下敎。今聞隨大將,自初看役云,與前縣監金道鼎,一體加資。至於徐克悌,則東萊武士,與方應文二人,今只此人,難以軍門調用,爲本廳軍官。噫,此人,豈可久爲流落本鄕?況年過六十?分付諸軍門,雖久勤而爲邊將,遞來後,仍付軍門事,着實奉承傳於諸軍門,領役部將十人,單子啓下後,竝邊將除授。金宇彬蜂峴,與此處兩巡效勞,此二人,令該曹先爲調用。凡邊將承傳者,名雖美也,反不如銓官之所知。嗚呼,近八此敎,古豈有之?此後勿論散政·都政,次次待窠調用事,另飭銓曹。募軍今將召見,而昨日下敎中一二人赴役者,該廳賜米,皆令當日擧行草記。一二僧軍,雖云皆付南·北漢僧統,本是浮雲之類,而客浮雲遺漏,不無其弊。若有一二遺漏者,當該摠攝,當重棍,預爲申飭鄕民。各其邑賜米,隨其遠近,令到日,不踰日,卽爲擧行後狀聞事,分付諸道臣。噫,高陽民,卽地方民,在於咫尺,減租等節,亦卽擧行狀聞事,申飭畿營。上曰,藥房提調,持湯劑入侍。上命書之曰,文臣之慢蹇,莫若近日。爲玉堂者,不遵定式,爭番闕直,爲耳目則顧瞻左右,便身爲計。雖今之痼弊,甚至於朝在京而夕稱在鄕,已萬萬寒心。通禮雖曰三品正職,不過該司一郞官,昔年見之,沈最良其猶白首此任,自古其有不美之習,此等之人,其若準朔,乃爲陞資,甚至於二十八九朔作窠之事。予幼時,心常非之,故頃年洪相直之父,下敎準朔名官,必也塡差。申飭之後,不過該郞,而多般稱托,一日之內,或兩遞,事之寒心,莫此爲甚。若不嚴懲,君何以用臣?洪檢之在外,予聞苦矣。年少徐有寧之前期下敎,不卽待令,特爲竝施制書有違之律,例有欲勅,雖懸註功議踏下之事,昨於尹心宰踏下承旨,意或不察以稟,故下敎而不覺自笑。今者兩人私律勘處,不敢措辭以稟,直本律擧行事,分付該府。此亦適中其願,豈可中其願而弛其飭乎?今日紀綱,可謂末若之何矣?又命書之曰,今者巨役,其本在何?陵官之慢忽,豈守護軍之辜,豈特在處赴役?內外諸沙補莎本役之外,效勞其多,兩陵守護軍,旣減結錢,而其於二陵守護軍,同在一局之內,而無酬勞之事,亦結錢減軍事,分付該廳。具庠曰,日前傳敎,有翰林召試人過限者,令該府處之之命矣。閔鼎烈·趙英鎭·金東淵,今已過限,而尙不上來,故敢達矣。上曰,何故也?庠曰,閔鼎烈在自如任所,趙英鎭則下往其父蔚山任所,金東淵則以其親病,不得上來云矣。上曰,金東淵置之,其餘拿處,而羅將則勿爲下送,待上來擧行。李在簡曰,左通禮徐有寧,屢度催促,終不入來,莫重殿座,以致假通禮替行,其在事體,誠極未安,本院請推之外,無他可施之罰,何以爲之?敢稟。上曰,令該府處之。上曰,今番試射時,宗宰置之。時原任大臣,依例入侍。出榻敎禮曹判書具允明曰,今番役事時,朝家所給錢布,盡爲用下,米則六百二十石內,百石初不持去,而今已畢役,前頭或有補沙之役,則取而用之爲好,今此所餘百石,仍付該廳,何如?上曰,依爲之。役軍賜米罷後,上卽還御。
己丑三月二十八日夜二更,上御集慶堂。禮曹佐郞·摘奸宣傳官入侍時,禮曹佐郞李九成,宣傳官李邦城,右承旨李在簡,假注書李祖源,記事官李德師·兪岳柱,以次進伏訖。上命書之曰,頃者心甚訝之,今聞承宣所奏,豐德·驪州傳香,先後倒錯,因其儀軌而然,甚至於光陵之下云,此分明誤錯,其張更書,粧䌙粘封,書以舊張,同置藏中,而禮房看檢擧行。上曰,摘奸宣傳官,入侍。出榻敎上命書之曰,莫重下敎遺漏,申飭之下,不爲待令,當該承傳色中官申德龍,爲先從重推考。又命書之曰,頃者翰圈,命拔人李顯模·洪樂仁·宋煥喆,因大臣所奏,其命旣寢。今番追召試,皆令庭試,亦令翰苑,催促上來。又命書之曰,南道摘奸禮郞書啓,事之寒心,莫此爲甚。以此推之,東道摘奸郞之執頉,莫知幾何,初則其豈若此之甚耶?只命東南道,何可泯默?禮曹入直郞睦善恒,命詣禧·孝陵,恭·順陵,豐德兩陵沙汰處,與松根,更爲詳細摘奸以來。驪州兩陵,亦命禮郞柳焵,沙汰松根,摘奸以來。睦善恒親承下敎,待城門開,其令進詣。柳焵亦令明朝下直,內局同爲入侍,聽傳敎。又命書之曰,木根摘奸,行之久矣,故今番兼命。古人云,金可以通神,雖然,莫重之處,豈敢售此計?以今番行賂觀之,嗚呼,暮年,不可不審,故更令禮郞摘奸,今覽書啓,其所放恣無形,一何至此?以渠等所奏聞之,着草鞋,詳細摘奸云,庶可闊略幾十株狼藉,其何不知?推此觀之,行賂非吏隷,卽其郞也。渠雖無狀,欲數貫錢,欺君若此乎?此不過爲吏隷符同欺隱者,而旣已現捉之後,奚比於奸吏偸國穀?其中矇然不察者,松木一二株執頉處,當從株數越俸。新官勿論,直長金相迪,參奉任璛,竝越俸一等。參奉林重遠·朴左源四株之多,而一人行賂,旣已先汰,林重遠一體汰去。令申涵,參奉閔百全,放恣無狀,可勝言哉?其所新斫,至於四十九之多,何不滿五十?噫,其思昨春,尤焉敢此擧?若此而豈不行賂?其犯者,雖施盜陵木律,渠何敢辭也?見此而曰,以無頉之禮郞,其持心叵測,無異陵官,曾覽御史條目,偸竊國穀,送賂京中。予則曰,阿大夫與常譽者,雖復生於今,帽帶之人,豈有是事云?今見于此陵松,較重於國穀,陵官,卽偸竊國穀者,禮郞,卽送賂受食者,聞甚寒心,思亦陋矣。亦曾前此摘奸時所未聞者,不可尋常處之。所犯申涵,海南縣定配,閔百全,南海縣定配,受囑不奏趙德亮,鍾城府定配。人君政事,懲勸而已,此亦擧直措枉之意也。面勅之下,竭心摘奸,其心可嘉。以此推之,百里何有?況海島文臣,若是勤實,尤可尙矣。李九成特除守令,愍懷墓執頉,其亦四十二株,此人雖與陵官有異,銓官亦不檢擬,已有陵官陞敍之命,則焉敢若此?此處若此,況大處乎?然不無差等,守衛官李昌宇,特配鴻山,金光暉,特配林川。噫,以此觀之,豈特漢帝,應列宿,宰百里之言耶?初仕愼擇,益驗于此也。明日政官牌招,開政擇差,其令入侍受付標。又命書之曰,因今番臣役,追思濬川時,令宣傳官摘奸川渠,除諸橋·水標橋昨年高築者,而三尺沈土云。今春其若加滌,豈至乎此?且五間水門,亦不能開云,事之寒心,莫此爲甚。濬川堂上,今堂新授,前堂從重推考。都廳郞廳事,當令該曹決棍,而大祭不遠,今番參酌,來月望前,摘奸若前,當一竝棍汰,以此嚴飭。諸臣以次退出。
上在慶熙宮。停常參·經筵。
貞熹王后忌辰正日。
藥房都提調臣金相福,提調臣李昌壽,副提調臣洪樂仁啓曰,昨日臨門,向晚還內,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
李漢豐,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。答曰,知道。
李聖圭,以漢城府言啓曰,判尹沈鏽,昨日違召,今日,又不出肅,事甚未安,卽爲牌招察任,何如?傳曰,允。
傳于具庠曰,禮曹郞廳入來,則使之待令,帳前入侍。
傳于李漢豐曰,禁將具善復,帳前入侍。
傳于李聖圭曰,宣傳官一員待令,騎馬三匹立之。
備忘記,募軍猶問,況子來兩營鄕軍乎?且其中,有耽羅人,畢試後,當座金商門內施賞,應受賞者,待令於建明門,待令後,只入正時,今亦以時服,入侍。
洪樂仁啓曰,殿座事,命下矣。承旨不可不備員,而右副承旨金光國,以式暇不爲仕進,卽爲牌招,何如?傳曰,允。
以承傳色,口傳下敎曰,待下敎,入侍。
又以下敎曰,東都進去禮郞,幾至五六日,而尙無消息,入來與否,問于禮曹,禮房承旨,往議政府,實差則當來,而預差亦來待乎?知來。領相禮畢後,與右相,同爲入來事,承旨傳之。
又以下敎曰,禮房往見議政府後,仍馳詣奉審,進排官摘奸以來。
又以下敎曰,大祝受誓戒則已參乎?知入。
備忘記,昔人人能孝也,隣里咸服,昔唐董生,其孝,畜物猶知,而因予淺孝,追慕象設,爲寢郞者,恣意食松錢彌縫。今番夏禴,心在丹門,而其進者,誓戒只一人,三人其誰代請,而享色郞廳,視若尋常,今於隷儀,只亦一人,今者文臣,其雖驕慢,若惟近八其君,豈敢若此?且通禮下敎,若何則亦豈至此?以雖儒臣猶可爲,旣誓戒春坊,何敢代之?稱頉大祝,溺職吏郞,將下敎,而朴志源·洪景顔·洪秀輔·趙宗鉉爲大祝,獻官更爲領率,登軒架置之,更爲隷儀於政府後,入侍。
備忘記,噫,今日,其曰有國之君乎?予則曰,只有臣之國,只有一大祝,而苟且禮儀,苟且誓戒,是誰之過?卽一人,其若有誠,豈有至此?只自歎冥然,自歎冥然。對案何食乎哉?
以承傳色,口傳下敎曰,此下敎後,雖一人,若有闕者,當下敎矣。
又以下敎曰,禁·御兩營,幾何爲之?勿爲催促,知入。
又以下敎曰,只頒賞,入侍置之。
又以下敎曰,禁·御兩營畢試入來時單子,依本營頒賞例懸註,賞物亦爲待令。
又以下敎曰,承旨卽爲馳往政府,禮儀與齊會與否,知來以奏。
藥房口傳啓曰,臣等,伏見下政院傳敎,有入侍置之之命矣。朝者本院之批,有待下敎入侍之命,而尙未承下敎,當此湯劑再進之時,日已過午,不勝憂悶,敢此求對,卽許入侍,千萬伏望,惶恐敢啓。答曰,旣至三劑,若飮冷水,氣蓋苶然,予今覺,予志定,其何自歎度日,欲休而飮建功,下敎日入侍。藥房口傳再啓曰,伏承批旨,有下敎日入侍之敎,臣等,不勝悶迫之至。今此湯劑,分排繼進之意,旣已稟定,而未滿三劑,遽下此敎,入侍尤不容少緩,卽許引對,千萬伏望,惶恐敢啓。答曰,氣益衰,心益墜,誠益渴,而大劑如飮冷水,中則止。古人旣云,料深而止,亦一道也。集慶堂中,如丹門外,其欲靜過,正日餘湯,灌於淨潔處,待下敎入侍,宜矣。
藥房口傳三啓曰,連伏奉批旨,未蒙入侍之命,區區下情,轉益焦迫,莫重湯劑,旣定數日之後,中止雖有此下敎,而末由奉承。玆敢詣閤求對,暫許入侍,千萬懇禱,惶恐敢啓。答曰,昔之諸葛草堂詩,大夢誰先覺云?今予暮年,大夢覺云。噫,大祝不備爲肄儀,三百年初聞。於秋享,若徽寧殿一大祝,將讀祝,寔予不孝。近者氣益衰,此乃其徵,靜而謝過,靜而欲攝,此等,陳根何益?豈云磁石?予心輕若浮雲。又以口傳下敎曰,帳殿入侍。
備忘記,噫,其君雖淺孝,臣何敢若此?況大祝二人,於渠代盡,則若此,渠之家廟,亦稱頉乎?二人尤爲寒心,令宗簿提調,譜略體重,加現錄,爲先卽爲付籤。
備忘記,尤爲駭然,雖下敎,豈可止此?與諸人,限十年侍從案爻周,噫,此命,其亦予衰而然矣。已誓戒,大祝改差,其涉昏暗,當該吏郞,亦施刊版之典,備忘記,視若尋常。袖手傍觀,二郞一也。一體施以刊版之典,其代,令該曹卽爲口傳擧行。
李在簡啓曰,領議政洪鳳漢,依下敎,肄儀更爲設行後,來待矣。
具庠啓曰,領議政洪鳳漢,右議政金尙喆,依下敎來待矣。
吏批口傳政事,以李思祚·李益烍爲吏曹佐郞。
傳于李漢豐曰,政官入侍。
有政。吏批,判書李昌壽進,參判李潭進,參議趙重晦,傳旨未下,同副承旨具庠進。以趙榮順爲大司憲,鄭恒齡爲執義,李顯祚爲司諫,宋霮爲持平,李祉承爲持平,尹錫烈爲獻納,李壽勛爲左通禮,吳載徽爲工曹佐郞,林鼎遠爲正言。
兵批,判書鄭弘淳病,參判趙榮進病,參議朴道源病,參知李普觀入直進,承旨具庠進。無政事。
有政。吏批,判書李昌壽進,參判李潭進,參議趙重晦,傳旨未下,承旨具庠進。以洪相宜爲司宰僉正,洪周萬爲典籍,洪大顯爲宣陵直長,尹達東爲翼陵參奉,洪純輔爲萬寧殿參奉,洪相格爲獻陵參奉,徐迪修爲章陵參奉,丁志元爲翼陵別檢,朴相鼎爲昌陵參奉,李檍爲愍懷墓守衛官,李命漢爲愍懷墓守衛官,許溵爲平陵察訪,兼春秋單姜翰,西學訓導單鄭履玉,南學訓導單趙夢濂,沈宗之爲顯陵令,具善復爲漢城判尹,李殷濟爲順康園守奉官,具宗謙爲泰陵參奉,徐有綱爲徽陵參奉,權楗爲光陵參奉,鄭華淳爲明陵參奉,李龜運爲懿陵參奉,柳偁爲惠陵參奉,韓德厚爲惠陵別檢,權偀爲崇陵別檢,權漢緯爲穆陵別檢,任瑗爲漢城主簿,金宅東爲引儀。
兵批,判書鄭弘淳病,參判趙榮進病,參議朴道源病,參知李普觀入直進,承旨具庠進。無政事。
洪樂仁,以吏曹言啓曰,來月初一日,行宗廟朔祭及徽寧殿朔祭·雩祀壇祭,諸執事皆以侍從塡差,而時無職名人員,依例,令該曹付軍職,何如?傳曰,允。
兵批,兵曹口傳政事,行副司直沈鏽·韓光會,護軍金道鼎,副司果李致中,副司果朴志源·具㢞·徐有良·申景濬·尹勉升·李鎭復·李壽勛·李命勳。
李在簡,以侍講院言啓曰,本院新除授兼弼善李致中,兼司書趙宗鉉,時無職名,令該曹口傳付軍職,何如?傳曰,允。
李漢豐,以義禁府言啓曰,申涵全羅道海南縣定配,閔百全慶尙道南海縣定配,金光暉林川郡定配,而右罪人等,以傳敎內辭意,具罪目,依例發遣府羅將,待城門開,卽爲押送于各其配所之意,敢啓。答曰,知道。
李漢豐,以備邊司言啓曰,備邊司郞廳,以領議政意啓曰,今日隷儀時,大祝沈觀之·李命勛·朴取源,屢度催促,一向推委,終不進參,以致肄儀之過時未行,事之駭然,莫此爲甚。竝拿問嚴處,何如?答曰,已下敎矣。
具庠,以宗簿寺言啓曰,宗簿寺官員,以提調意啓曰,李命勛·李鎭復,加現錄,爲先卽爲付籤事,命下矣。依下敎。李命勛·李鎭復,加現錄付籤之意,敢啓。答曰,知道。旣下敎,李鎭復付籤當日,卽爲拔之。
具庠,以賑恤廳言啓曰,因傳敎,鶯峯補土所自願軍中,京民七十名,鄕民十六名,各米三升,已爲分給,而其餘鄕民一百十一名,則依此分給事,行關諸道之意,敢啓。答曰,知道。
李漢豐,以義禁府言啓曰,參奉趙榮建,臨陂縣定配,禮曹前正郞桂德新,堤川縣定配事,命下矣。以傳敎內辭意,具罪目,依例發遣府羅將,卽爲押送于各其配所之意,敢啓。答曰,知道。
李漢豐,以義禁府言啓曰,右通禮洪檢,令該府處之事,傳旨啓下矣。洪檢,時在京畿驪州地云,依例發遣府羅將拿來,何如?傳曰,允。
己丑三月二十九日未時,上御金商門。親臨頒賞入侍時,行都承旨洪樂仁,左承旨李聖圭,右承旨李在簡,左副承旨李漢豐,右副承旨金光國,同副承旨具庠,假注書李萬軾·李祖源,記事官李德師·兪岳柱,以次侍立訖。藥房都提調金相福進前問候,仍請進藥,上苦止之,三相又縷縷請進,移時後,進飮。上命書之曰,俗稱武宗,今者武宗,李章吾·具善復也。具善復昨已賞加,今日政,當備擬。而況訓鍊大將李章吾,將望在先,今何遺乎?特除秋判。鳳漢曰,今因言端,敢此陳之,宗社再安,實是綾城府院君具宏及其子綾豐府院君仁墍之力也。赫世勳閥,爲世所推,今其子孫,非不貴顯,而以其宗家言之,則官享之絶,久矣。自朝家,宜推嫡生孫錄用之典,而僚相之議,亦如此矣。上曰,右相之意,亦然乎?依爲之。仍命綾城府院君奉祀孫錄用。出榻敎禮曹佐郞姜翰,使之進前讀書啓訖。仍命書之曰,今覽東都看審,禮郞書啓,陵官雖無形,用賂彌縫禮郞,其若嚴國法之心,焉敢欺君?尤無旡狀者,桂德新之忘君恩也。昨有定例,二株見捉,令宋載德,參奉李邦賢,參奉權栒。三株,令沈澥。二株越俸二等,三株越俸三等。四株,令洪鼎猷,別檢李錫濟,五株,別檢崔鈺。六株,守衛官趙義逵,參奉洪景厚,別檢朴鎭宇,參奉兪彦銻,參奉兪漢敬。八株,參奉金履溫,一竝汰去。參奉趙榮建,比諸獻陵,其雖五分之二,世間豈有若獻陵陵官之偸斫者乎?臨陂縣定配,禮郞桂德新堤川縣定配。皆令今日政擧行。禮郞書啓,極爲詳備,姜翰,亦令銓曹右職調用。上曰,秋判韓光會,判尹沈鏽許遞出榻敎吏曹判書李昌壽所啓,左通禮徐有寧,有就理後,有制書有違私律施行之命,而以未及勘處之故,尙帶本職,而動駕不遠,通禮不可不備員,似當有變通之道矣。上曰,乞遞差。領議政洪鳳漢所啓,從前親臨試射放時,試記,間或差誤。至於分所,則大甚,此皆差備官等,幻弄之致,事之痛駭,莫此爲甚。今番則各別惕念,俾無如前之弊事,先爲嚴勅於兵曹,何如?上曰,依爲之。三軍門役軍排立,頒木罷後,命還御。
己丑三月二十九日夜二更,上御集慶堂。政官入侍時,行吏曹判書李昌壽,吏曹參判李潭,同副承旨具庠,假注書李祖源,記事官李德師·兪岳柱,以次進伏訖。上命書之曰,噫,予之耳目,皆聾瞽故,若今可駭之事,其誰聽也,其誰言也?事之寒心,莫此爲甚,此習不飭,將至於君不君,國不國,故今朝下敎,更而思之,此無於法之法也。雖非荊棘,噫,白首暮年,裕昆之道,豈創無前之法?旣示予意,特寢元在外之侍從臣書奏下敎,噫,此雖寢也,飭可已也。今問兩司,李性源外,十臺皆在外云,事之寒心,莫此爲甚。執義李堉,持平安聖彬·李世奭,司諫南鶴宗,獻納趙重明,正言朴師崙,雖施旣寢之敎,無一毫惜也。若此而雖逐日開政,非徒銓官之誠難備擬,大損國體,可勝言哉?一竝先遞差後拿處,待下敎捧供,都憲以奉親之人,雖在近畿,勢難强迫,一體許遞。守令未署經者,尙有二人,其中亦有設賑處,今日政,在京無故人擧行,待下批,牌招察任。又命書之曰,當該入侍中官,不爲近侍,伏於承旨之後,已涉駭然,而一聽下敎之後,莫知去處,事之可駭,莫此爲甚,曾以昏劣申飭,則何敢若此乎?承傳中官金興濂,特施不敍之典,兩銓,持政望入侍,受點後,先爲退出。上命書之曰,凡事怠慢莫甚,故禮房雖已摘奸,依近例,令中官更爲摘奸。因此若干官摘奸,今日朔祭進排官,工曹佐郞李性玉,闕點祭官,申飭之下,焉敢若此?特施不敍之典。南學·西學,竝皆闕點云,名官有此可駭,故此背,其亦慢忽,南學訓導全佑大,西學訓導金漢宗,一竝汰去,其勿復擬,懲後慢蹇事,分付該曹。今番處分,陵官其皆準期不敍事,亦爲分付銓曹。又命書之曰,今日大祝下問之時,受誓戒趙宗鉉進去,肄儀李鎭復進去云,以此推之,誓戒·肄儀,皆一人進去,故此三百年所無之事也。有下敎有處分,于今詳聞,於誓戒趙宗鉉·李鎭復·沈觀之·李命勳四人進參果是,而因趙宗鉉之爲春坊,朴取源差代之後,取源與沈觀之,推諉不進,只李鎭復進參,故獻官分付,以尹師國·李壽勛·兪恒柱塡充,行肄儀云。朴取源·沈觀之·李命勳之擧措,其雖無狀,於誓戒·肄儀,俱皆備員。今朝下敎,大異本事,聞此後,心雖少弛,春坊·玉堂,其不塡差,卽是謬例,若然則玉堂·春坊,勝於大享乎?其涉非也。因趙宗鉉之爲春坊,已誓戒者,公然拔讀,誓文之意焉在?不讀誓文者,臨時充差,以此招鬧,乃至于此。二郞處分,三大祝下敎,固宜,而因此李鎭復,混被付籤加現錄。初聞,予謂含恩,其豈若是不敎子云爾?今則其父子,自歸無過,旣知之後,雖一刻,不爲分揀,李鎭復付籤,卽爲勿施。此亦此輩之習,可懲之一端,此後,以此不爲懲戒,豈海東臣子?其復誓戒後,無端稱頉者,該曹草記,限五年,雖各司微官,勿爲檢擬,雖係。
人,而無非宿將重望,今以如臣無似,一朝濫據,其爲辱朝廷而玷名器,當復如何?臣之頂踵毛髮,莫非造化,夷險燥濕,義無所擇,而今此所叨,則人器不稱,萬無堪膺之望。文字飭讓,極知猥屑,而廉愧且重,不容泯默,玆敢疾聲,陳籲於天地父母之前。伏乞聖慈,倚加諒察,特命刋改,以嚴公器,以安私分,不勝萬幸。答曰,省疏俱悉。旣承元戎,八座何過?卿其勿辭,從速行公。
漢城判尹具善復上疏曰,伏以臣,於日昨入侍之時,忽蒙晉秩之恩,繼而有京兆之新命,臣五內驚惶,莫省所措。臣之家世受恩,與天無極,逮夫臣身,雨露若偏,一物頂踵,都歸造化,而臣本庸愚,無以自效,筋力圈報,寸心如結。今玆鸎峯補土之役,庶民子來,畚鍤競勸,雖成之甚亟,莫非深仁厚澤之攸曁,臣有何一分勞勩於其間哉?藉使臣,奔走於土石之間,親董於版鍤之中,此乃臣職分事也。固無可紀之勞,而今忽以八座之晙秩,加之罔功之賤身,聖朝綜核之政,明廷名器之重,竊恐緣臣而玷累,此非細故也。鄕軍試射期迫,雖不得不張皇入肅,而至於詞訟劇務,責任自別,尤非如臣謭劣所可承當,負乘之懼,去而益深,循墻之忱,終難自抑,玆敢披瀝肝血,冒入文字。伏乞聖慈,天地父母,俯賜矜諒,察臣由中之言,亟命還收新資,仍遞臣職,以重賞典,俾安微分,不勝幸甚。答曰,省疏具悉。豈特酬勞?意亦在焉,卿勿過辭,從速行公。
行副司直尹鳳五疏曰,伏以臣,年及耄耋,跡遠山野,豈有束帶造朝之望,而逖違天陛,歲月已多,犬馬之情,不禁戀主。昨冬之忍死前進,蓋爲一覲天顔,而屢蒙引對,已副宿願,前後恩數,尤越常例,直非如臣衰廢所可得者,臣方圖報無地。矧又以先臣追榮,至勤聖念,特除臣崇品實職,臣伏奉贈誥,涕淚被面,闔門感祝,臣隣聳聽,臣雖卽日滅死,無復遺憾矣。臣於其後,因一迷謬,至被罪罷,曾未幾日,亦施蒙敍,且感且愧,不知所諭。臣疾病侵尋,尙今留滯,若復眷係榮寵,遲回輦轂,則以此朝不慮夕之身,實有生行死歸之慮。臣身狼狽姑勿論,其違天地生成之化,貽聖朝仁祥之累,當如何哉?戀闕之忱雖切,首丘之願正急,且焚黃一節,不宜稽緩,今治疏籲閽,將欲渡漢,回望象魏,魂夢依然,區區所祈祝者。惟願我聖上,聖體康寧,如扛柏之茂,聖壽無疆,如南山之久,以膺川至之慶,以鞏盤石之基焉。答曰,省疏具悉。噫,自古君臣,誰無際遇,而豈有若卿者乎?辛丑陞儲之月,卿則爲桂坊僚屬,豈近八今年,與卿遊瞻彼耆社乎?噫,初則以過歲勉卿,大庭之賀,法殿之宴,卿皆參焉,本府同會,卿亦與焉。豈特事曠于前?今覽卿章,今將尋鄕云,予心悵然,其苦尙留,一見予而行焉。
李在簡,以刑曹言啓曰,金景祚·南正復,各刑推一次後,湖沿散配事,命下矣。金景祚曾經同知云,係是朝官,移義禁府處之,何如?傳曰,允。
己丑四月初一日午時,上御資政殿。常參入侍時,行都承旨洪樂仁,左承旨李聖圭,右承旨李在簡,左副承旨李漢豐,右副承旨金光國,同副承旨具庠,假注書李萬軾·李祖源,記事官兪岳柱·宋樂,以次進伏訖。上曰,喧嘩特甚,軍士房遞差。上曰,日昨判尹沈鏽牌招傳敎中,其章給之四字刪去。出榻敎,上命書之曰,自古君明臣直,君暗臣諂云,卽是常事,而噫,四紀臨御,否德無能,綱紀日墜,浮囂轉甚,可勝其嘅,是誰之過?卽余之愆。雖然,今日諸臣,其若循法而飭其逭者誰?嗚呼,股肱與我同勞,而其雖卿宰,左斥爲逐之中,因其君之苦心調劑,悶其君之日益衰暮,僅能成樣,而甚矣。今日侍從之臣也,從天而降乎?從地而升乎?卽一海東臣子,其若僅爲行公,則頃者申大脩外,不過謄傳故紙,甚者,稟紙於吾民,貽苦於書寫,滿紙張皇,此嘉言乎?善謨乎?頃者申應顯外,不過訐人讒人,不爲於此,亦不爲於彼,則違牌爲先務,稱鄕爲妙計,無他撕捱,而視命牌于楚越。若聞草望,驅馬走城,此豈帽帶士夫之所爲?此亦非渠輩之故,亦予之過,以此之故,甚至於昨日駭擧,以予無睡,夜而靜思,若陟降臨於殿中,顔·曾笑予左右。噫,雖若此帳殿,撤宵酬應,聞承旨讀公事,不覺睫夢,而睡中猶不忘國事,不知承宣之猶在,高聲呼中官,而因聲大覺,承旨猶在座前,以此觀之,予衰可知。噫,今日藥院之批已諭,雖當夏禴之月,不思孔聖如不祭之訓,仍命攝行,誓戒已過,肄儀僅行,莫云氣衰,寔予不孝。嗚呼,今日諸臣,雖不思朱夫子減却非昔時之嘆,亦不知惜此日之已過,懼來日之無多之意,揚揚自行,不顧近八其君。今日左右之史,其若有一董孤,必也特書,特書者,何?不過年少臣放恣五字。噫,太公史筆,雖書藝園,君猶不能飭揭板,亦能自言乎?昨日之事,遙望西郊,淚若瀉焉。君雖否德,臣亦不忠乎?以此之故,陵官偸陵樹於五十之多,禮郞爲吏隷之百金賂,此亦國不國君不君之一端。以此推之,今日侍從之臣,頭載帽·腰束帶,凡於入試場之時,無立身事君之意,必曰其若釋褐,宜從時體。此等讀書之士,雖求諸唐之十八學士,必無一人。噫,十八學士之所不爲,百學士一何至此?頃年一臣,以君道日亢勉予,予自笑之,觀其臣之氣象,其君,亢乎?其臣,强乎?此反謂者,此笑者也。尤可悶者,食僅數匙,昔之文王,求賢妃而輾轉,今予否德,衰益甚而輾轉,夙夜憧憧,惟在于昔,而眼不能視,步不能行,其雖强爲作氣,消耗日益甚焉。況前月之內,難堪者幾巡,而若是過月,節屆朱明,冞切此心,亦予不肖。嗚呼,且明日干支,卽昔年嗣服之干支,追思于此,今坐此殿,此殿能知。噫,汨於浮囂躁竸之人,雖諭其耳,必不覺也,不忍言于殿以易知諭焉。彼殿西爲文閣,庚戌雖爲此,其時只有柱之月廊,卽予王子時,五朔陪奠之處也。觀今擧措,豈以便裕昆之道乎?嗚呼,近八所依,其唯沖子,今思他日,若狂者多,何以然乎?悶予沖子之他日受惱也。且昔之己丑此月,御經筵者多,而今予則泯泯度日,故頃者只强行常參,況今日予心乎?特命常參,意蓋此也。噫,殿前雖無水,近八其君,臨殿投石,雖不自恧,亦不愧于殿中屋屬乎?古人云,見諸萬之表,其不感動,此不忠也。見李密之表,不爲感動,此不孝也。忠與不忠,孝與不孝,以舜之聖,猶有五品不遜之歎,不才無能,何望有效,而雖然蒼蒼臨照,陟降俯察,令承宣呼諭殿中,非望於諸臣,唯望蒼蒼陟降之俯臨也。今諭予意,大臣卿宰與玉署·兩司,陞殿者陞,無語者退去。又命書之曰,今日大諭之後,豈可泄泄?侍從堂下元在外者外,逗留畿甸者,一竝拿問處之,方帶臺職,先遞差,過三朔後勘律。噫,今日爲此敎後,雖大官,爲此輩,其若營護,豈曰國綱?又命書之曰,閔弘烈方在罷散中云,特爲敍用。又命書之曰,守令一司,旣已署經云,一司除署經,其令下直,常參入侍。又命書之曰,漢之叔孫通之制禮,不過朝班,漢高猶以爲乃知尊,常參意蓋深也,則喧嘩雜沓,聲徹注殿,該堂該郞,旣已下敎,而不能檢飭單士房,亦豈逭也?遞差。又命書之曰,莫重常參,承旨不可不備員,噫,故相予不能盡用,尙今咨嗟,況頃日已諭,予亦日衰,及今下諭,更待何時?且若思故相,宜用其子,前應敎閔弘烈,承旨除授,牌招備員,承旨讀高山察訪柳義養狀啓及北伯狀啓訖。命書之曰,今覽北伯狀聞與高山察訪狀聞,萬萬可駭。金景祚·南正復,旣有贓物,何待其供?令攸司各刑推一次後,湖沿散配。當該兵使,爲褊裨猶若此,況漁色,何?其在懲他之道,不可尋常處之。特施準期不叙之律,李光宅亦涉無狀,先罷。令該府亦施本律,其於兩妓,非付諸京司者,先來者,分付該曹,押送本道,依道臣狀請勘處,其雖見欺,不無其飭,當該道臣,從重推考。柳義養可謂擧職,至於帥臣,體貌異焉,雖陳其事,循例直請非也。若不飭知,成歡察訪,雖道臣必將直請,特施罷職之典,以嚴體統。承旨讀灣尹望單子,首望趙落點,讀萊伯望單子,首望具庠落點。又命書之曰,承旨具庠外任,代朴弼逵除授,牌招入侍。房順房。又命書之曰,不無難處之端,旣思故相特除,意蓋深矣。且仕進多日,且有故例,知申本職許遞,其代趙榮順除授,牌招入侍。房順房。三院副提調例兼。又命書之曰,昨因錯奏,混被付籤者,其雖命拔,今番大祝中,誓戒·肄儀皆參者,只李鎭復一人,雖因善訓子而然,慢者旣飭,則勤者豈默默?李鎭復,特令銓曹右職調用。又命書之曰,秋曹劇務,豈可曠焉?秋判批下,卽爲牌招察任。又命書之曰,藢垣長傳旨,不卽踏下,昨政闕焉,事體寒心,當該中官金好大,從重推考。司諫李顯祚,正言林鼎遠所啓,新除授獻納尹錫烈,時在京畿楊州地,正言洪彦喆,時在江原道春川地,司憲府掌令金蓍耉,時在忠淸道忠州地,掌令崔,時在淸州地,持平李祉承,時在全羅道順天地,請竝斯速乘馹上來事,下諭。上曰,依啓。令方侍從在外者,一竝欲爲拿問,尹錫烈自在其中。不答。又所啓,罪人天大之窮凶情節,昭載於乙亥鞫案,至今保全首領,終是失刑之大者,旣拿旋配,雖出於聖上好生之德,此等凶徒,次不容一向涵貸,請還寢鍾城府爲奴罪人天大酌處之命,依律處斷。上曰,勿煩。報恩·定平二守令,入侍謝恩後,仍爲下直。吏曹判書李昌壽啓曰,日昨傳敎,有二人雖下敎,豈可止此?與諸人限十年,侍從案爻周之命矣,傳敎中二人及諸人,一經筵稟,然後可以奉行,故敢此仰逹矣。上曰,其時不參肄儀之大祝諸人也。戶曹判書趙雲逵啓曰,成均館奴婢,再昨年,因大司成洪樂仁陳達,一依庚午摠敎,移屬本曹,其貢代,自本曹輸送矣。奴婢旣屬本曹之後,則貢木上納之限,解由拘礙之法,當如本曹奴婢例施行,然後外邑擧行,可無稽緩之弊,以此出擧條,分付諸道,何如?上曰,依爲之。諸臣以次退出。
己丑四月初一日酉時,上御集慶堂。漢學殿講入侍時,試官金致仁·申晦·趙曮·李潭·洪良漢·金致讓·洪鑰,右承旨李在簡,假注書李萬軾·李祖源,記事官兪岳柱·宋樂,以次進伏。上曰,藥房提調,更爲入侍。都提調金相福,提調李昌壽進伏,進湯劑後,命先退。上命書之曰,判尹批下,其曠旣久,牌招察任。承旨讀禁府草記後,諸臣以次退出。
己丑四月初一日夜三更,上御集慶堂。吏文製述科次入侍時,試官金致仁·申晦·趙曮·李潭·洪良漢·金致讓·洪鑰,右承旨李在簡,假注書李祖源,記事官兪岳柱·宋樂,以次進伏訖。上命試券科次,洪秀輔·李涯·趙宗鉉爲之。上命書之曰,漢學殿講時,副司果具㢞,頃年今年,俱爲居首,吏文製述,修撰洪秀輔居首,俱賜半熟馬一匹。殿講居不者,講述白文呈券者,今番特爲勿論。又命書之曰,侍從臣慢蹇之弊,豈可尋常申飭?此後,除拜後非覲親與衆所共知之公故在外外,稱在外者,初巡三朔禁推,再巡卽其地徒三年投畀。上曰,腎瀝湯元方中,去川芎,加白朮一兩,二劑加煎以入,出榻敎,又命書之曰,行司直尹鳳覽,其今將尋鄕云,其批旣諭,行則已矣,若不行,明日內局入侍,其令同入。試官先退,追命金致讓,入侍。上曰,汝闋服後初見汝,予心甚感愴矣。致讓曰,聖敎如此,實不勝感泣矣。卽命退出,又命書之曰,明日文臣試射時,只該房承旨,入侍。以五巡擧行,殿座時刻,食後爲之,待下敎,只入正時。諸臣以次退出。
上在慶熙宮。停常參·經筵。
藥房都提調臣金相福,提調臣李昌壽,副提調臣趙榮順啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
趙榮順啓曰,同副承旨閔弘烈,今日不爲任進,卽爲牌招,何如?傳曰,允。
以承傳色,口傳下敎曰,待下敎入侍。傳于李聖圭曰,內局入侍。
李聖圭,以弘文館言啓曰,除授副修撰洪纘海,卽爲牌招察任,何如?傳曰,允。
吏曹口傳政事,定平府使,田光羽落點。
以承傳色,口傳下敎曰,明日當爲香祗迎,知悉擧行,時刻待下敎,只入正時。
又以下敎曰,祗迎延和門爲之。
又以下敎曰,吏曹郞廳招來,淸齋與否知來。
同副承旨閔弘烈上疏曰,伏以臣,猥以無似,濫蒙洪造,前後歷敡,罔非踰涯,曾茂絲毫之補,徒切惶愧之忱,卽者承宣特授之命,又下於千萬夢想之外,十行絲綸,追念先臣,恩言鄭重,悼惜懇至,臣奉讀未半,不覺血淚被面。嗚呼,終古人之受知於君父者何限,而豈有如先臣之生死衰榮,愈久而愈摯者乎?臣旣猥竊科第,出而事君,則追先臣未卒之志,報殿下罔極之恩者,惟在於不擇夷險,隨處盡分,固何敢假飾虛讓,仰負隆恩,而第此緋玉之班,已切人器之不稱,特簡之命徒降,恩數之屑越,至於相避之法,在下下當遞,而長僚之緣臣遞職,此亦臣難安之一端。昨値殿座,備員有命,故他不遑顧,張皇出肅,而目仍蹲冒,有關廉隅,玆敢隨詣仰懇。伏乞亟遞臣新授職名,以安私分,千萬幸甚。答曰,省疏具悉。噫,爾折其家,爾曾祖·爾祖·爾父,二則大匡,雖有先後,皆予四十年內拜相。爾之三代俱事予,爾今始下大夫,今見爾章思之,自謂異矣。予旣若此,爾心,尤若何?昨諭旣諭,末端撕捱,亦卽故金相舊例。爾勿過辭,從速察職。
己丑四月初二日巳時,上御集慶堂。藥房入診,行副司直尹鳳五,同爲入侍時,都提調金相福,提調李昌壽,副提調趙榮順,假注書李萬軾,記事官兪岳柱,行副司直尹鳳五,醫官許礈·李以楷·鄭允協·慶絢·金季良·鄭允說·徐命緯·李翊臣,以次進伏訖。相福曰,夜間聖體,若何?上曰,一樣矣。相福曰,侵夜科次,寢睡之節,得無妨乎?上曰,無所妨矣。相福曰,中宮殿繼進湯劑後,氣候,何如?上曰,差勝云矣。仍問彼入來者,誰也?相福曰,尹鳳五矣。上曰,然乎?相福進湯劑,上進御訖,相福曰,川芎代加入白朮之後,味似勝矣。上曰,不知其然矣。相福請診,上許之。礈診奏脈候,左右三部調均,滑體比前顯然勝矣。以楷·允協,次次診訖。所奏與礈同。相福曰,丸劑製入之矣。上曰,果爲入來,而升數減於前矣。相福曰,未知減縮之爲幾何,而製藥自有兩數,似無大減之理矣。上曰,太不如前矣。相福曰,是誠怪矣。大抵今番製入材料,有兩半之減矣。上曰,兩半之減,決不如此顯然矣。昔爲三榼,今爲二榼矣。相福曰,今承下敎,誠是異事。此後製藥時,則依臘製例。每一兩剩一錢,何如?上曰,依爲之。相福曰,再明動駕,太勿早也。還宮之亦不以晚,是區區望也。上曰,當留念爲之。相福曰,動駕日,當口傳問安,而今日夕湯劑,帳殿入之,何如?上曰,依爲之。相福·昌壽,率醫官先退。上曰,尹鳳五進前。鳳五進伏,上曰,辛丑之於今年,幾何?榮順曰,四十九年矣。上命中官,持入紙筆,親書五十年來君臣皆耉八字,賜鳳五。鳳五起伏奏曰,聖恩罔極。至於賜筆,惶隕感激,不知所云。上親握鳳五手。鳳五曰,賜筆之餘,加以握手之恩,惶感罔極,不知死所矣。上曰,彼重臣鄕居契闊,必也淸貧,而還鄕之後,亦無祿矣。榮順曰,其家淸貧,世所共知。上曰,犀帶何處借來乎?鳯五曰,尹汲之帶也。上命榮順書之曰,噫,自古君臣知過者鮮。況司直尹鳳五,辛丑建儲後,予年二十八,初拜洗馬。其年於予,不過加六歲。年近六十登科,豈意今四十九年,君臣同老,同遊耆社乎?昔漢桓榮,卽漢帝甘盤故舊,而其年決不若此。噫,其時春·桂坊之人,皆無一人,只有此人,予心,尤若何?昨冬之來,勸與予過歲,其能君臣同過歲,今日尋鄕,予心悵然。特書賜八字,仍思雖有職名,下鄕後祿隨無,況軍職乎?此重臣貧寒,予已知矣。漢文有云,老者非肉不飽,非帛不暖。況八十二歲耆舊乎?令本縣食物·衣資輸送,以示予尊年之意事,政院下諭道臣。仍問德山縣監,誰也?榮順曰,金載七也。上曰,彼重臣,何時登科?鳳五曰,乙丑登科矣。上曰,何日下去也?鳳五曰,今日不雨則當發矣。上曰,還鄕便休,以送餘年。鳳五曰,小臣多年病伏之餘,重瞻天顔,荷此罔極之恩,今當還鄕,耿結之懷,無以爲喩。上曰,此實君臣間稀事也。榮順曰,然矣。鳳五先退,上命中官,持入公事。仍問曰,汝何以長爲入侍乎?命書之曰,今之中官,比諸癸亥反正時,不趐幾倍,若權極,對策侍從之多,昔年反正後中官,不過若干人,而其後多焉。下敎曰,此昏朝同也。尙今歎誦,若癸亥初,則難以輪侍,而今則已有須資者,而逐日入侍,可謂無廉恥。不爲須資者,慢蹇甚於此人。中官金好大,越俸一等,慢蹇中官,越俸二等。榮順讀奏同副承旨閔弘烈疏,上賜批,仍命書之曰,同副承旨批下,更爲牌招,追省記入直。上顧榮順曰,予於卿家見三代,而弘烈則四代事予矣。榮順曰,然矣。上曰,尹鳳五追榮單子持入乎?榮順曰,持入矣。因讀奏,上曰,只一代追贈,何也?榮順曰,鳳五之祖,則鳳五之從兄鳳朝,似已追贈矣。上曰,然矣。榮順讀全羅監司金相翊加分狀,命書之曰,半留之規甚嚴,而若非兩南之比,則宜不敢請也。而然此亦近規成風,過昨年後,亦豈無請,至於軍餉,過矣?何待其稟?此一節勿施,今者此請,其亦混同,元還中特許尤甚邑四分之一事,令備局分付。雖許此,予之所惜,豈他意乎?卽在民也,其所活狹,惟在守令。更加商量,其勿濫觴事,亦令備局申飭于道臣。仍曰,北閫裨將事,誠爲過甚矣。命書之曰,更爾思之,大抵此輩之泛濫,莫若近者,而北閫二幕裨所爲,萬萬放恣。雖北帥携官妓,決不敢若此,幺麽幕裨,敢以此輩,焉敢乘轎,亦何敢乘驛?況濫騎驛馬,已有其律,散配誠太寬,湖沿之命,仍卽其地充軍,昨日下敎,該曹尙無擧行草記,其涉寒心,該堂從重推考。又爲下詢曰,定平拿來乎?榮順曰,然矣。命書之曰,此時北道守令,豈可曠焉?定平府使代,令該曹,卽爲口傳擧行,其令當日辭朝。仍命藥房提調,持湯劑更爲入侍。出榻敎相福·昌壽,持湯劑進伏,上曰,湯劑進來,相福進之。上進御訖,相福曰,大劑如是連進,實爲難矣。昌壽曰,以此推之,可見聖人胃氣之盛,而再進時刻則稍急矣。上曰,飮未移刻,已下臍下,連進何妨乎?咸曰,胃健之致也。諸臣以次退出。
己丑四月初二日午時,上御隆武堂。親臨文臣朔試射入侍時,試官原溪君樺,密春君焌,兵曹參知李普觀,都摠經歷林永老,都事金樂淳,兵曹佐郞尹慶龍,左副承旨金光國,假注書李萬軾·李祖源,記事官兪岳柱·宋樂,以次進伏訖。上曰,吏曹郞廳入侍。出榻敎試射罷後,諸臣以次退出。
上在慶熙宮。停常參·經筵。
藥房都提調臣金相福,提調臣李昌壽,副提調臣趙榮順啓曰,伏未審夜間,聖體調攝,若何?痰候何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍。
傳于閔弘烈曰,禮郞留待。
又傳于閔弘烈曰,藥房入侍。
以承傳色,口傳下敎曰,御將試官拔之,其代騎判爲之。
又以下敎曰,頃者肄儀已見,祗迎前堂上執禮以下,盡見之,祗迎時以奏。
又以下敎曰,此禮郞來則其禮郞,去已久矣,門前可入來乎?卽時知入,如可入來,趁門前,使之入來。開陽門仍留。
又以下敎曰,往豐德者,四日入來,則驪州不過一處,三日而尙寥寥,申飭禮曹。
又以下敎曰,禮郞入侍時,新舊官員姓名,書入。
金光國,以都摠府言啓曰,今日內三廳入直武兼禁軍及軍兵等,當爲中日習射,而夏享大祭齊戒相値,不得爲之之意,敢啓。答曰,知道。
朴弼逵,以訓鍊都監言啓曰,今此試射放時射砲單子,已爲啓下矣。有頉之數,試記中,依例懸頉之意,仰啓。答曰,知道。
朴弼逵,又以禁衛營言啓曰,今此親臨試射時,將校·軍兵等小名單子啓下後,有病故雜頉之類,試記依例,懸頉以入之意,仰啓。答曰,知道。
朴弼逵,又以御營廳言啓曰,今此親臨試射放時,本廳將校·單兵中應參者有頉之類,依前例,試記懸頉之意,敢啓。答曰,知道。
朴弼逵,又以義禁府言啓曰,前府使李光宅,令該府亦施本律事,傳旨啓下矣。李光宅,以定平府使,時在任所云,依例發遣府羅將拿來,何如?傳曰,允。
朴弼逵,又以義禁府言啓曰,因刑曹啓辭,同知金景祚,移本府刑推定配事,允下矣。金景祚,爲先拿囚後,待無故日擧行之意,敢啓。答曰,知道。試射頒賞畢後,翌日擧行。
朴弼逵,又以刑曹言啓曰,南正復,刑推一次後散配,太寬湖沿之命,仍卽其地充軍事,命下矣。罪人南正復,已爲捉囚,待無故日擧行之意,敢啓。答曰,知道。試射頒賞畢後,翌日擧行。
香祗迎罷後,政院·玉堂·藥房問安。答曰,知道。
己丑四月初三日辰時,上御延和門。香祗迎入侍時,行都承旨趙榮順,左承旨李聖圭,右承旨李在簡,左副承旨金光國,右副承旨朴弼逵,同副承旨閔弘烈,假注書李萬軾·李祖源,記事官兪岳柱·宋樂,以次侍立訖。上曰,藥房都提調,入侍。金相福進湯劑問候,上曰,一樣矣。上命書之曰,今番三軍門中訓局軍皆試放者,隨駕置之。以禁·御兩營新番軍不爲試放者六哨,爲先後廂,隨駕事,分付。又命書之曰,喧嘩特甚,故下敎騎郞,今聞畿甸人云,勿汰仍任。又命書之曰,兵曹參判趙榮進,許遞,其代前都承旨洪樂仁除授,牌招察任。上曰,宣傳官一員待令,騎馬三匹立之。出榻敎承旨讀忠淸兵使閔趾烈狀啓,仍命書之曰,西閫飭敎之後,以此懲創,不無自修之道,而今聞忠淸兵使閔趾烈狀聞,所謂元數,請特減乎?只請停殖乎?初則盛陳,末則何以爲之以請,帥臣事體,焉敢若此?當該兵使閔趾烈,罷職。首尾條列民弊則可知,令備局登對時,稟處。兵曹判書鄭弘淳曰,今番試射時,內外入直中,應射放者,以先試人,替代以參,有前例矣。上曰,依爲之。除標信。弘淳又曰,禁·御兩營鄕軍隨駕事,命下,而領率則無下敎矣。上曰,訓將都領,諸臣以次退出。
己丑四月初三日申時,上御集慶堂。藥房入診入侍時,都提調金相福,提調李昌壽,副提調趙榮順,假注書李萬軾,記事官兪岳柱·宋樂,醫官許礈,以次進伏訖。相福曰,俄間聖體若何?上曰,一樣矣。相福進湯劑,上進御訖。相福曰,明日湯劑,依昨日下敎待令乎?上曰,依。卿等,仍退以次退出。
己丑四月初三日夜三更,上御集政堂。禮曹佐郞入侍時,禮曹佐郞睦善恒,同副承旨閔弘烈,假注書李祖源,記事官兪岳柱·宋樂,以次進伏訖。善恒進伏,讀書啓訖,上命書之曰,今聞摘奸郞廳書啓,執頉雖少,前郞之無頉書啓,欺隱可知。雖然旣以處分,今無可論。執頉中新斫松木一株者,直長趙瑗,參奉李亨彬,其中兩岐松木斫一枝,用處之無據,無異全斫。參奉具明遠·尹晦東,一體越俸一等。諸臣以次退出。
上在慶熙宮。停常參·經筵。
巳時午時,日暈。
大殿·中宮殿·惠嬪宮,藥房口傳問安。答曰,知道。
以承傳色,口傳下敎曰,此等事,令有不行,隨駕郞廳中官與摠郞·騎郞中,如有近似淺淡服者,當該承旨,帳前請記過。
又以下敎曰,如此喧嘩,今始初聞,其若整齊,則如是乎?禁喧郞廳入門官記過,待令。
備忘記,九十六歲之人,以前日守僕時見者,今見巨役,來此奏予,其誠可嘉。令該曹賜帛一匹。
又以下敎曰,今日異於他日,宣傳官·訓鍊院·掌務官分揀。
又以下敎曰,三軍外,其餘雜色軍,盡送于洗馬臺。
又以下敎曰,回駕時,自作門至京營,捧上言。
傳于閔弘烈曰,禮郞留待。
又以下敎曰,回駕時,以訓鍊都監吹打,立之。
又以下敎曰,次對,明日爲之。
大駕還宮後,政院·玉堂·藥房·朝廷二品以上·六曹問安。答曰,知道。
世孫宮,政院·玉堂·藥房問安。答曰,知道。
吏曹口傳政事,禁府都事李得源,落點。
以承傳色,口傳下敎曰,御製及諸臣賡進作帖,一件內入,一件入于世孫宮,賡進諸臣處,各賜一件。
又以下敎曰,頒賞崇政殿,當親臨,侍衛,只入直擧行。
上曰,禮曹正郞柳焵,更爲入侍。出榻敎傳于閔弘烈曰,今日異於他日,騎曹堂上傳旨,以遞差傳旨,捧入。
閔弘烈,以義禁府言啓曰,今日擧動時,大駕各差備都事九員,王世孫考喧左右都事二員,本府入直,各以十二員分差,而都事沈宗之遷轉之代,卽令該曹口傳差出,假都事二員,亦令差出,以爲分排之地,何如?傳曰,允。
己丑四月初四日辰時,上詣慕華館。擧動入侍時,行都承旨趙榮順,左承旨李聖圭,右承旨李在簡,左副承旨金光國,右副承旨朴弼逵,同副承旨閔弘烈,假注書李萬軾·李祖源,記事官兪岳柱·宋樂,以次隨駕。上登沙峴,望見鶯峯,御製手書沙峴登臨,鶯峯雲烟,心欲奮飛,只涕泗然十六字,命侍衛承史·藥房三提調賡進。上曰,訓將·禁將,除標信入侍。駕前下敎上曰,司僕內乘記過。駕前下敎上御慕華館,卽命藥房都提調入侍,都提調金相福,進前問候,答曰,一樣矣。藥房先退。上曰,禮判,入侍。出榻敎禮判具允明進伏,上曰,今聞驪州·寧陵,有沙汰處,聞如否?允明對曰,纔聞陵官已修補,今無可慮云矣。命退出,上曰,左副·右副,換房。出榻敎上曰,腎瀝湯,停止,建功湯,自明日,依前煎入。出榻敎命書曰,銃則下敎,柳葉箭,閑良五中·四中·三中,直赴,執事·閑良外五中·四中,加資,三中四分,邊將除授,三中,半熟馬帖,其餘皆二中兒馬帖。一中弦弓一張,單子來後,依此書入。上曰,兵曹參知李普觀,罷職。出榻敎命書曰,金光國,思其年可嘉。特令虎皮一令。上曰,知訓鍊李章吾,從重推考,內外入門官,竝汰去。出榻敎上曰,宣傳官李元萬,汰去。出榻敎命書曰,莫重親臨試射,豈敢計較於先後,不爲待令?事之寒心,莫此爲甚。守禦使·摠戎使,一竝從重推考,兩營中軍,爲先記過。上命書之曰,年今回甲,以軍士房,能登沙峴,宜令就便,參知除授,承旨有闕,代應敎朴志源除授,房順房。一體牌招察任。上曰,兵曹佐郞,仍任。出榻敎命書曰,明日,以李判府事,命官爲之?洗馬臺一體同爲,慕華館銃手,分半試取。兵曹判書鄭弘淳曰,賞格待令,各營·戶·兵曹,當依例擧行,而今此無屬處,名色賞賜,何以爲之?上曰,自兵曹擧行。承旨讀嶺伯加分狀啓,上曰,大臣之意,何如?鳳漢曰,前因本道狀聞,已許加分,則今此加請,未免徑先,使其形勢,終苦切急,則新伯想必更請,今姑置之。至於濟民倉,法意甚嚴於此,或有一番定式外加糶者,而卽因其腐傷,從便換色,不可仍此爲例,直請加分道臣,推考警責,所請置之,何如?上曰,依爲之。承旨讀平安監司狀啓,上曰,大臣之意,何如耶?鳳漢曰,其所請中鐵山移邑基址,與東林入防革罷事,誠有意見。僉議詢同,至於濤江僉使移鎭處所,春初兵使具善行,以爲東林旣已仍置,則當使淸江僉使移守,且使兼管左峴云。諸議多以爲是,故依此施行事,有所稟定矣。今此道臣,則以還移西林爲主,第未知該府中軍之守直,一如水原禿城,則果有實效,而亦可無疎虞於左峴兼管之道乎。西林前此,空置久矣。今番鐵山移邑後,則西林單弱之憂,較重於東林而然耶?不可不更問於兵使,此狀啓所請諸條,竝許施。淸江移置處所,道臣與帥臣,反復消詳,更爲狀聞後,稟處,何如?上曰,依爲之。上又製下,一則濬川,二則憶昔,前年今年,六十七十十六字,命東宮及六大臣賡進。上曰,訓將入侍。出榻敎大駕還宮。
己丑四月初四日夜三更,上御集慶堂。禮曹正郞入侍時,禮曹正郞柳焵,左副承旨朴弼逵,假注書李祖源,記事官兪岳柱·宋樂,以次進伏訖。焵讀書啓訖,上命書之曰,今聞禮郞,更爲摘奸,單子莫云一二松,初摘奸之掩置,極涉無狀,旣已處分,今何言也?其中新除者,今無可論。二松執頉人前郞,越俸二等,一松執頉人,越俸一等。聞九十餘歲前守僕之言,有沙汰處云。故此心憧憧,先問禮官,以補荹已報云,而此心其猶未弛,今聞更爲奉審,禮郞單子,且詳問郞廳,無頉果是,今則諸處已皆再審,後何餘憾焉?佐郞睦善恒,往來神速,正郞柳焵,特諸前郞,看審以奏精詳,各賜鹿皮一令。諸臣以次退出。
上在慶熙宮。停常參·經筵。
申時酉時,日暈。
藥房都提調金相福,提調李昌壽,副提調趙榮順啓曰,昨日郊館臨試,抵暮還宮。伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。王世孫陪扈之餘,氣候,亦何如?臣等,不任區區憂慮,敢來問安,竝此仰稟。答曰,知道。昨日望西郊而回,懷則益切,心有所得,氣亦勝矣。世孫氣候,亦一樣矣。
以承傳色,口傳下敎曰,次對,同爲入侍。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂,翌日,口傳問安。答曰,知道。
趙榮順啓曰,左承旨李聖圭,今日不爲仕進,卽爲牌招,何如?傳曰,允。又啓曰,假注書李祖源,身病猝重,勢難察任,今姑改差,何如?傳曰,允。
假注書李祖源改差,代以任希遠爲假注書。
以承傳色,口傳下敎曰,宣傳官一人,慕華館洗馬臺,至午留在,兩處幾何爲放,幾何餘在,探知以來。又下敎曰,昨日直赴及加資者,幾何?書入。
朴弼逵啓曰,大臣·備局堂上,依下敎,來待矣。傳曰,引見。
傳于朴弼逵曰,承旨入侍,宣傳官一員,待命。
朴弼逵,以兵批言啓曰,昌慶宮衛將權時大,病難供職,呈狀乞遞,不可等待其差復,今姑改差,何如?傳曰,允。
有政。吏曹判書李昌壽進,參判李潭進,參議未差,左副承旨朴弼逵進。以李徽之爲吏曹參議,以黃柙爲大司憲,以李宜老爲大司諫,以尹承烈爲執義,以鄭昌順爲獻納,以徐命膺爲刑曹參判,以李益烍爲文學,以鄭聖錫爲監察,以李瀚爲司饔主簿,以宋煥五爲禮賓奉事,以崔重璡爲桃源察訪,以丁範祖爲持平,以李運永爲金城縣監,以尹東昇爲敦寧都正,以南紀雲爲監役。
兵批,兵曹判書鄭弘淳進,參判洪樂仁入直進,參議朴道源病,參知鄭光國病,同知洪若水進。以李殷春爲兼訓鍊都正,以鄭宅洙爲兼司僕將,以具明謙爲羽林將,以梁世絢爲忠淸兵使,以李宜濟爲五衛將,以李景春爲忠壯將,以安敬顯爲景福將,以吳載熙爲訓鍊副正,以具大遠爲部將,以金景敏爲昌慶將,僉知崔之翼,以沈廷德爲昌德將,以李漢昌爲南兵使,以兪彦摯爲安興僉使,以金宇彬爲善積僉使,以金夢臣爲西生僉使,以安允基爲漢江別將,副護軍李漢豐·趙國鎭,副司直趙榮進·尹東暹·尹東昇·李普觀·金應淳·權噵。
敦寧府都正權噵疏曰,伏以臣,頃佐銓任,罪重罰輕,私心悚蹙,久而靡已,曾未幾何?恩叙遽降,敦府除旨,忽下於病淹鄕廬之日,臣誠惶隕感激,不知所措。宜卽趨詣京輦,以伸叩謝之忱,第臣旣無敦寧,在法當遞,病情且劇,無以起程。玆敢從縣道,敢陳短章,臣之罪尤大矣。伏乞聖明,俯賜鑑察,亟令該曹,照例遞改,千萬幸甚。踏啓字。
己丑四月初五日辰時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,行副司直鄭存謙,吏曹參判李潭,工曹參判閔百興,漢城左尹金鍾正,司諫李顯祚,校理李得福,左副承旨朴弼逵,假注書李祖源,事變假注書金景行,記事官兪岳柱·宋樂,以次進代訖。鳳漢曰,夜間,聖體調攝,若何?上曰,一樣矣。陽澤曰,痰候,何如?上曰,亦一樣矣。尙喆曰,寢睡·水刺之節,亦何如?上曰,亦一樣矣。上命書之曰,政事,當日爲之。南北閫闕,旣有命官,兩試官足矣。兵判入來開政事,分付。鳳漢曰,判府事金致仁,有稟達事來待矣。上曰,判府事金致仁,入侍。出榻敎致仁進伏奏曰,臣待罪社稷,已有年所,而近見第一壇東南隅石,圮下漸傾,壇土亦漸凹低,所見未安,詢問速改爲好矣。上曰,依爲之。鳳漢曰,臣亦以宗廟事,有仰達者矣。宗廟月臺東邊亦少傾,不可不及時修改矣。上命書之曰,今聞太室東月臺,亦有傾仄處云,宗社一也。何修何不修,其宜一體擧行,祭文當製下,望祭兼告由擧行。又命書之曰,今聞社稷都提調所奏,社壇不可不及時修補,祭文製下,令儀曹擇日擧行。又命書之曰,社壇·太廟修補處,三曹判書董役事,分付。司諫李顯祚啓曰,罪人天大之窮凶情節,昭載於乙亥鞫案。至今全保首領,終是失刑之大者。旣拿旋配,雖出於聖上好生之德,此等凶徒,決不容一向涵貸。請還寢鍾城府爲奴罪人天大酌處之命,依律處斷。上曰,勿煩。上曰,禮房承旨,入侍。出榻敎上曰,宣傳官,入侍。出榻敎上曰,試所進去承旨,入侍。出榻敎上命書之曰,凡軍門捉虎時,例有驅軍,凡陵內主峯後左右前相見處,切爲輕放事,分付。鳳漢曰,北道開市定例,宰臣李潭,與從前諸御史消詳,就故道臣李彛章所錄之本,更加修整者,極有條理矣。下送本道,使刊印遵行,何如?上曰,依爲之。上曰,忠兵狀啓,何以爲之耶?鳳漢曰,蓋聞此營給債,始自三十年前兵使韓範錫之別備取殖也。其時則營樣稍裕,以其所殖,只補於軍需矣。及夫庚午均役之後,仍作營中之經用,而每年營用恒數之外,輒計利上之利,其數至於數三萬,而都成臥債,隣族橫侵,害及營下軍民,此若不變通,淸州一境,將不可鎭安。今此已捧八千兩外,萬無及時加俸之勢云。其未俸一萬八千四百餘兩中三分一,特爲蕩減,其餘爲先停殖,限十年分排徵捧,會錄如是釐正之後,本營成樣之道,不可不念。今以所捧八千兩,一竝作穀,仍爲糶糴,使之全耗取用,山城軍餉米·太中,每年五一耗,亦爲劃給。營中無名浮費,另加裁損,以其需用,俾敵於此區劃之數。此後本營給債之路,嚴加禁斷,如有犯,依律重繩事,一體分付,何如?上曰,依爲之。依關西例,折半蕩減。鳳漢曰,此債錢,積歲逋欠,每每以未捧爲己捧,孟浪莫甚。時虞候李儒成,任怨督捧,只報實數,以逋謂逋,自甘其責,兵使之請罪,亦事勢之所未免。今則本債,旣命蕩減,儒成論罪一節,何以爲之乎?上曰,聞所奏,其心可嘉,特爲分揀。諸臣以次退出。
己丑四月初五日巳時,上御集慶堂。藥房入診入侍時,都提調金相福,提調李昌壽,副提調趙榮順,假注書李萬軾,記事官兪岳柱·宋樂,醫官許礈·李以楷·鄭允協·慶絢·金季良·鄭允說·柳光翼·徐命緯·李世玉·李長周,以次進伏訖。相福曰,昨日勞動之餘,夜來聖體若何?上曰,一樣矣。相福曰,寢睡·水刺之節,亦若何?上曰,寢睡則爲之矣。相福曰,臣等,區區之慮,或恐勞動,妨於靜攝。伏承俄者批旨,以勝爲敎,不勝萬幸矣。相福進建功湯,上進御訖,相福曰,中宮殿所進湯劑,明日當議定矣。上曰,內殿氣候,尙今未快矣。礈曰,當用香砂六君子湯,調脾矣。上曰,廣詢諸醫。以楷曰,香砂六君子湯,實爲當劑矣。允協·絢·季良·允說·光翼·命緯·世玉·長周所奏,皆同。上問季良曰,汝診察內殿氣候矣,以脈道論之,則果已解表乎?季良曰,雖若微數,外氣似已和解矣。上曰,然則香砂六君子湯,不可不用也。以此製入。相福請診,上許之。許礈診奏脈候,左右三部調均,滑體比前尤好矣。允協·季良次次診訖,所奏與礈同。上曰,提調監煎。昌壽·榮順,率醫官先退,上曰,藥房提調持湯劑,更爲入侍。昌壽·榮順,持湯劑進伏,相福進之,上進御訖。仍曰,腎瀝勝於建功矣。相福曰,明日湯劑依前乎?上曰,依。以次退出。
己丑四月初五日西時,上御集慶堂。承旨入侍時,左副承旨朴弼逵,假注書任希遠,記事官兪岳柱·宋樂,以次進伏訖。朴弼逵曰,禮房承旨留待下敎,而入侍命下,故臣敢來矣。上曰,禮房,又爲入侍。注書出去,與李在簡,同爲入侍。上命朴弼逵,讀嶺南孝節狀聞,上又命李在簡讀之。讀奏訖,上命皆啓下。命承旨書之曰,今覽嶺南孝節狀聞,噫,本道卽鄒·魯之鄕,故童蒙許初與等孝子·烈婦,若是夥然,而無凍魚冬笋之浮奬,只稱其節,亦可見質實。令禮曹卽爲署經,其中卓異者,先爲旌門,垂其孝節於海東。噫,李述源之忠,無愧唐之張巡,其他贈職,必欲效此,此過矣。贈承旨,何等重也,而苦是敢請乎?此一節,直爲勿施。東萊贈職,倒次,不可不校正,令該曹後日政,卽更以相當品啓下,其中故宣傳官趙益道特賜精忠錄,尙今存焉云。噫,予於昔年,見印本精忠錄。且昔年御覽,此本仍令自內,圖寫以置。印本卽得覽者,而寫本在於闕中今無。若自省編命製明皇試鑑錄,心常嘆惜。聞其本之尙有,可奇。令道臣取上,仍令藝閣,模寫刊印本,本仍給本主刊布,以示予追昔之意。出傳敎又命書之曰,今覽嶺南前道臣狀聞,西北此例,其雖過矣,頃年其命復舊,予已仰聞,前者雖難革,後者何可濫也?況嶺南此規,因故金奉朝賀所奏爲此,此亦古無勸奬之事。且以今番觀之,近三千中其無。以此推之,濫觴可知。今者狀間中,操弓觀光者,今不滿百名云者,其亦過矣。若此春秋試射,其誰爲之?三百年所無之事,特許春秋二人直赴,已是爲嶺南之意,其何若此?予意則不然。此狀聞下備局,後日登對時,稟處。出傳敎上又命讀各道上言,讀奏訖,上又命承旨書之曰,今覽李鍾植上言,其祖曾於辛丑年陵所往來時,與其父同見,故有所下敎,尙未調用。今則只有其子,若此而屢次甄用之命,焉在?上言中書寫忠義稱勞,其涉猥濫,故上言雖拔之,丁亥特敎之下,尙未擧行。若此銓曹用人,反重於特敎耶?事體寒心。其欲特推,而多官難推故參酌,此後李益然之子玄圭,特爲待窠懸註調用事,申飭銓曹。出傳敎又命書之曰,今番動駕,畿甸外,人孰知之,而其所上言,極爲太多,故初則京中·近畿上言外,其欲皆拔。更思于今此擧,初豈攸料?效勞之人皆試射放,則上言之類,亦昔年遺民,故太猥濫者拔之,不拘其違,一竝啓下。雖非已有定式,依定式,不爲現身者,直草記勿施,而其中爲親推榮,請以繼後者,勿拘定日,待現身回啓。出傳敎上曰,左副出去,試所承旨更爲入侍。閔弘烈入來,上曰,有五中人乎?弘烈對曰,未能的知,而似無矣。上曰,注書出去,知丙戌年慕華館親臨試射例以入。注書復命,上曰,依丙戌年例擧行。上曰,閔恒烈,今帶何官?弘烈曰,今爲順安縣監矣。上曰,誰之子也?弘烈曰,故右尹閔道洙之孫也。諸臣以次退出。
上在慶熙宮。停常參·經筵。
文定王后忌辰齋戒。
藥房都提調金相福,副提調趙榮順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。明日,入侍宜矣。
中宮殿·惠嬪宮,藥房口傳問安。答曰,知道。
朴弼逵,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。答曰,知道。
以承傳色,口傳下敎曰,明日月臺,當爲頒賞,時刻隨時,待下敎,只入正時。
以備忘記,傳于閔弘烈曰,今番鳥銃者多,故以貫三中下敎,只有二人,其涉零星。五十餘人太多,曾有前例,三中五分人。摠府·騎堂二人,中日廳比較以入。
傳于閔弘烈曰,中日廳比較時試官,以入直摠堂·騎堂爲之,而摠堂,以上番擧行。
以承傳色,口傳下敎曰,柳葉箭加資入直赴人,鳥銃貫三中人·三中五分人,擧條紙都數,大書以入。又下敎曰,銃貫三中及三中五分人,幾何?知入。又下敎曰,此比較,雖一中二中,皆書入。
以承傳色,口傳下敎曰,今番牽馬陪近仗·內吹三中闕乎?知。柳葉箭頒賞者幾人,鳥銃頒賞者幾人乎?知入。
以備忘記,傳于閔弘烈曰,今番御營廳,得虎者多,而二大二中,得二大者,特爲加資,二中者,令本營陞用。
閔弘烈啓曰,鳥銃三中五分人,中日比較以入事,命下矣。其中僧軍,亦有三中五分者,而僧則元無直赴之例,何以爲之?敢稟。傳曰,僧木五疋,其餘比較。
以備忘記,傳于閔弘烈曰,今番比較時,諸軍門皆得中,予心欣矣。單子中得中者,一體直赴殿試,其餘三中五分人,皆木棉五疋賞給。
傳于李在簡曰,舊嶺伯,明日帳殿,入侍。
傳于朴弼逵曰,明日頒賞人,使之差晚待令。
上在慶熙宮。停常參·經筵。
文定王后忌辰齋戒。
藥房都提調金相福,副提調趙榮順啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣,殿座時入侍宜矣。
中宮殿·惠嬪宮,藥房口傳問安。答曰,知道。
李在簡,以內醫院官員,以都提調·副提調意啓曰,提調李昌壽,謂有身病,不爲仕進,卽爲牌招,以爲備員入侍之地,何如?傳曰,允。
以備忘記,傳于閔弘烈曰,內則鷄初鳴之訓,今之政院,外視以笑之,中官則昔年月廊人,開東前洗乎?先示於內班院,今則內班院月廊同時起,此法解弛,故旣已申飭,而今日開門時,有下敎者,召承傳色,其在睡中,事之可駭,誰甚於此?行首承傳色,特爲重推,以懲怠慢。
以承傳色,口傳下敎曰,世孫當爲侍坐,分付侍講院,今日雖齋日,有下敎則爲之,守令署經爲之後辭朝,帳殿入侍。又下敎曰,金城懸令李運永,當爲署經者乎?署經者,當日辭朝,帳殿入侍。
備忘記,心猶若此,下問幾乎差等於前年,今則予心舒矣。京外幾皆擧行耶?度支·惠廳,政院問奏,諸道令備局問焉。
以承傳色,口傳下敎曰,今番少銃直赴,三昨年慕華館親臨試射,以貫三中爲之乎?以三中五分爲之乎?數則幾何,知入。又下敎曰,日霧後當爲之,木棉賞置之,直赴貼卽爲擧行,加資官敎,亦爲安寶以待。
以備忘記,傳于閔弘烈曰,今番試才,追慕若何,而旣用三昨年前例,則直赴其若差等,豈追慕之意乎?直赴亦依三昨年例施行,其中僧則三中五分,木綿五疋賞給。
以承傳色,口傳下敎曰,三中五分之僧,通政貼題給,今番都廳以下領役·看役·部將,亦皆試射乎?知入。日勢猶如此,當頒賞整齊以待。又下敎曰,禁將月臺,入侍。
傳于李在簡曰,前中官韓聖揆,叙用。
傳于閔弘烈曰,日勢如此,待開霽待令。
以承傳色,口傳下敎曰,初聯句第二聯句世孫所作,作帖,二件入之。
朴弼逵,以刑曹言啓曰,金德遠特放,令該曹今日內分付本道。令道臣擧行形止,卽爲狀聞事,命下矣。咸鏡道明川府定配罪人金德遠,依傳敎放送後,擧行形止,卽爲狀聞事,發關分付於本道道臣之意,敢啓。答曰,知道。
頒賞罷後,政院·玉堂,藥房口傳問安。答曰,知道。
世孫宮,政院口傳問安。答曰,知道。
己丑四月初七日午時,上御崇政殿。親臨頒賞入侍時,行都承旨趙榮順,左承旨李聖圭,右承旨李在簡,左副承旨朴弼逵,右副承旨閔弘烈,同副承旨朴志原,假注書李萬軾·任希遠,記事官兪岳柱·宋樂,以次侍立訖。上具翼善冠·衮龍袍,以乘輿出資政門,詣月臺下輿,御板位。都提調金相福進伏曰,夜間,聖體若何?上曰,一樣矣。相福曰,寢睡·水刺之節,亦何如?上曰,一樣矣。進湯劑訖,上命承旨書之曰,提調李昌壽許遞,其代摠戎使金時默除授。出傳敎上曰,頒賞人使之整齊頒賞,直赴以其日試射,次第擧行。兵曹判書鄭弘淳曰,鳥銃三中四分者直赴事,下敎矣。今聞禁衛鄕軍金先起,貫一中邊二中,而已受賞木,何以爲之乎?上曰,直赴擧行,賞給置之。出擧條上命吏郞催促入來,吏郞李碩九進前,上曰,誰也?趙榮順曰,李碩九而嶺南人云矣。上曰,僧軍待令於何處乎?李在簡曰,待令於興化門外矣。上曰,自其處頒賞乎?榮順曰,是摠廳所屬,命摠廳分賞乎?上曰,想必抑鬱,頒賞罷後,當親臨建明門矣。上曰,午後建明門當殿座,守禦使·摠戎使待令,僧軍興化門外待令。出榻敎上曰,扈衛·三廳將,入侍。出榻敎三廳將進前,上曰,直赴中有兩班乎?榮順曰,兩班有下敎,故元無之矣。弘淳曰,扈衛軍官金振玉,以出身邊四中,當入於加資秩,而單子中,誤以閑良書塡,以直赴啓下故敢達矣。上曰,加資。出擧條弘淳曰,扈衛軍官柳思崙試射時,一中之後,代射現發,移送秋曹矣。單子中當爲拔去,而誤爲書入單子中,當付標,故敢達矣。上曰,依爲之。出擧條上曰,扈衛二廳出身金振玉,加資,扈衛二廳軍官柳師崙,拔去。淸州鄕軍閑良金先起,直赴殿試。出榻敎弘淳曰,御營廳捉虎將校,大虎加資,中虎施賞事,傳敎矣。俄者該營將校,以其大將意來言,大虎二首,卽二人各捉一首者,中虎二首,卽一人所捉,雖是大虎,一首獵捉,比諸二首捉得,宜有輕重之分云,故敢達。上曰,二首者加資,一首者施賞。出擧條上命承旨書之曰,女人爲役,其涉可尙,河漢章所犯重也。而特爲放釋,此後此輩,皆令逐之。今聞禁將所奏,金德遠,仍其禁令,使兩子,仍爲赴役云,其誠可尙。況聞本事,不可比諸河漢章者,其在金德遠特放。令該曹今日內,分付本道,令道臣擧行形止,卽爲狀聞。出傳敎又命書之曰,南北漢僧外,各刹中若有全刹遺漏者,束手下鄕,其涉可矜,其若留京者,今日建明門當賜米,其令待令。出傳敎上曰,兵·刑房順房。出榻敎上曰,五軍門中軍,皆令入來,禁軍別將李殷春,都監中軍李漢膺,禁衛中軍李昌運,御營中軍張志恒,守御中軍具秉勳,摠戎中軍趙,以次進前。李殷春進前,上曰,都監中軍乎?殷春對曰,乃龍虎將矣。上曰,禁軍直赴者,爲幾人乎?對曰,無之矣。李漢膺進前,上曰,標下軍幾人入格乎?漢膺對曰,未能詳卞矣。上曰,此豈與士卒,同甘苦之意乎?記過,崇政門外待,次至李昌運·張志恒·具秉勳,次至趙,上曰,幾人入格乎?對曰,六人矣。上曰,僧軍受賞者,爲幾人乎?對曰,通計都敎,而未能辨其僧軍之爲幾何矣。上曰,不分明矣。此豈與士卒同甘苦之意乎?記過,崇政門外,亦爲待令。上曰,都監中軍李漢膺,摠戎中軍趙,竝記過。出榻敎上曰,前排入之,李漢膺·趙,一竝拿入。上曰,李漢膺則俄者入侍時,問其職姓名,則君父之前,只擧都監中軍,不稱其名,已極放恣。所領者,卽輦下親兵,而不知其入格之數,此豈與士卒同甘苦之意乎?濬川時挾輦將,不知其軍赴役之數,明光門決棍事,汝豈不知乎?以忠武公之孫之如此,將何用之乎?當爲依法,而方爲三軍酬勞,故只爲汰去,趙則所當整齊以待,而不知其僧與俗幾何,所當依法,而汝旣年少,且思今番之勞,故姑爲參酌。上曰,張志恒曾經都監中軍乎?榮順曰,已經矣。上曰,聞有固執矣。弘淳曰,有可觀者,方有固執矣。上曰,能善文云矣。弘淳曰,然矣。上命承旨書之曰,御營中軍,以故大將張鵬翼之孫張泰紹之子,暮年欲用,捨此誰先?訓鍊中軍,特爲差下。出傳敎上曰,有未下直守令乎?榮順曰,有金城縣令李運永矣。上曰,金城縣令李運永除一司署經,卽爲辭朝,入侍帳殿。出榻敎李運永入侍。上曰,七事爲之,運永奏訖。上曰,汝聞金城消息乎?對曰,未及聞也。榮順曰,昨日爲之矣。上曰,於台重爲誰?榮順曰,台重之姪也。上曰,台重之姪則誰之子也。榮順曰,箕重之子也。上曰,藥房提調持湯劑,更爲入侍。進湯劑,頒賞罷後,上仍幸建明門。上曰,都承旨謝恩於何處乎?榮順曰,闕內資政殿爲之矣。上曰,試射日欲雨,歸後始雨,今日又免雨,於軍兵幸矣。慶尙前監司李溵,入侍。上曰,何時爲之乎?溵對曰,再作年臈月也。上曰,杳然如二十年矣,爲民事而貽勞矣。賑政,何如?對曰,飢口雖多,幸而無一捐瘠之患,無非朝家德意矣。上曰,麥農,何如?對曰,大登矣,上曰,何時可食乎?對曰,今月內優可食矣。上曰,新自南而來,若有所懷,可悉陳也。對曰,道內事則別無弊端矣。上曰,旣當大賑,守令,何如?對曰,其中雖不無優劣之可言,而以大體言之,則皆極盡心矣。今又畢賑不達,畢賑後,亦當有道臣之區別矣。頒賞罷後,上還入大內,諸臣以次退出。
上在慶熙宮。停常參·經筵。
藥房都提調金相福,提調金時默,副提調趙榮順啓曰,昨日親臨頒賞,向晚還內,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。王世孫侍坐之餘,氣候,亦何如?臣等,不任區區憂慮,敢來問安,竝此仰稟。答曰,知道。今逢令日,追憶辛卯·甲午·甲辰,此心一倍,氣何諭乎?明日入侍宜矣。世孫氣候,亦一樣矣。
中宮殿·惠嬪宮,藥房口傳問安。答曰,知道。
備忘記,幾朔憧憧,親臨試射,豈爲渠輩?親頒賞亦豈偶然?欲知直赴,召問五軍門中軍,令奏職姓名,則李漢膺,只曰,都監中軍云。以予之視,何知張三李四,君前臣名,何敢若此?且爲元戎·亞將,領幾千軍。若頃年濬川時俠輦將,其知矇矓,以忠武公之後,一何儱侗?君心憧憧,而領幾千之元戎·亞將若此,君雖耗矣,一心在三軍,而五軍門中第一中軍若此,若此不勝寒心,此後中軍,其令擇差,昨日張志恒特差,予意在焉。李邦綏,予則曰,得人矣。
以承傳色,口傳下敎曰,明日當於延和門外香祗迎,儀注置之,待下敎,只入正時。又下敎曰,御製一件,書示都提調。
李在簡啓曰,吏曹參議李徽之,除拜後過三日,不爲出肅,依定式,推考警責。仍卽牌招察任,何如?傳曰,允。
備忘記,連得八虎,御營廳大虎三·中虎二,禁衛營中虎一·小虎一,都監中虎一,足可以戢餘虎,諸軍連在山中,皆令入來。
以備忘記,傳于李在簡曰,近者百隷怠慢之中,內府特甚,堂下䀝睨其堂,品高者受制品低。以頃者之事觀之,氣臣宇宙者,見侮而使氣,宜羞而揚揚,故以至於同是堂下,中官恣意疊呈,而在內班院者,拱手默默,此何足道,而承旨之矇然捧納,其虧國體,故此則已下敎,而初則意爲同呈,皆命置之。追聞乃是朴昌文之追呈,只昌文之單,置之。
又以備忘記,傳于李在簡曰,一時中官兩呈,自古有禁,故一則朝,一則申,例也,而二中官一呈,承旨·曚然捧入,中官混踏,承旨中官,一體重推,其單皆置之,以遵三百年前例。
又以備忘記,傳于李在簡曰,三百年古例宜遵,百徒解弛之時,豈可重推而止?當該承旨,特解見任,混踏中官,令內府一體擧行,都承旨有闕,代宋瑩中除授,牌招察任,房順房。三院副提調例兼。
同副承旨朴志源上疏曰,伏以臣,與新除授都承旨宋瑩中,爲內外兄弟之親,揆以法例,自在當遞,玆敢略入文字,援例陳懇。伏乞聖慈,亟遞臣所帶之職,以存公格,以安微分,千萬幸甚。臣無任屛營祈懇之至,謹昧死以聞。
以備忘記,傳于李在簡曰,同副承旨許解,其代金致讓除授,牌招入直,房順房。
以京畿監司狀啓,江華等官居良人金業同等渰死·囕死,極爲驚慘事。傳于閔弘烈曰,令本道恤典擧行。
以慶尙監司狀啓,四月令薦新生竹芛,限內不得封進,惶恐待罪事。傳于李在簡曰,勿待罪事,回諭。
以備忘記,傳于金致讓曰,再明次對,進定於明日。
金致讓啓曰,明日次對,兩司當爲進參,而憲府多員俱在外。諫院無進參之員,除在外外,大司諫李宜老,司諫李顯祚,正言林鼎遠,竝待開門牌招,以爲推移入侍之地,何如?傳曰,允。
閔弘烈,以刑曹言啓曰,慕華館親臨試射時,金得源肆然代射,所當照律勘處,而係是出身,移義禁府處之,何如?傳曰,允。
金致讓以訓鍊都監言啓曰,依傳敎,城內外山行軍撤還之意,敢啓。傳曰,知道。
金致讓,又以御營廳言啓曰,依傳敎,泰陵·康陵陵內捉虎山行軍及城外捉虎山行軍,竝爲撤還之意,敢啓。傳曰,知道。
金致讓,又以禁衛營言啓曰,依傳敎,本營捉虎山行軍,撤還之意,敢啓。傳曰,知道。
金致讓,又以義禁府言啓曰,右通禮洪檢,以制書有違私律,試射後勘處事,命下矣。時囚罪人洪檢,以制書有違私律,杖一百依例收贖,盡奪告身,放送之意,敢啓。傳曰,知道。
金致讓,又以義禁府言啓曰,因刑曹啓辭,代射人出身金得源,移本府處之事,允下矣。金得源,今方待命於本府,卽爲拿囚之意,敢啓。傳曰,知道。
上在慶熙宮。停常參·經筵。
自昧爽至辰時,有霧氣。
藥房都提調金相福,提調金時默,副提調宋瑩中啓曰,伏未審夜間,聖候若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道,建功日再服,八元食四升,而氣益衰視益昏,蔘何功,菊何效乎?只苦哉一樣矣。
以承傳色,口傳下敎曰,次對,同爲入侍。
中宮殿·惠嬪宮,藥房口傳問安。答曰,知道。
朴弼逵,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
香祗迎罷後,政院·玉堂·藥房口傳問安。答曰,知道。
朴弼逵啓曰,大臣·備局堂上,依下敎,來待矣。傳曰,引見。
備邊司薦望,以黃景源爲江華留守。
宋瑩中啓曰,假注書李萬軾,身病猝重,勢難察任,今姑改差,何如?傳曰,允。
假注書李萬軾改差,代以蔡弘履爲假注書,事變假注書金景行汰去,代以韓德厚爲事變假注書。
傳于李聖圭曰,今番直赴人,皆令待令於通陽門外。
傳于朴弼逵曰,坐直承旨,率直赴先來人詣閤。
李聖圭啓曰,右副承旨金致讓以式暇,纔已出去矣,旣有換房入侍之命,卽爲牌招,何如?傳曰,允。
宋瑩中,以吏曹言啓曰,內贍寺直長姜壽仁,徽陵別險李萬軾呈狀內,俱以身病甚重,勢難察任云。竝依例改差,何如?傳曰,允。
李聖圭,以戶曹言啓曰,鸚峯補土時,赴役貢人舊遺在,限千石蕩減事,命下矣。取考各貢人赴役成冊,分排磨鍊,別單書入之意,敢啓。傳曰,知道。
李聖圭,又以戶曹言啓曰,全羅道扶安民人金壽才上言,啓下後,三日內不爲現身。依定式,勿施之意,敢啓。傳曰,知道。
朴弼逵,以兵曹言啓曰,平康居邊基,江陵居安德善,東部居崔世輝等上言,啓下而限內不爲現身。依定式,勿施之意,敢啓。傳曰,知道。
朴弼逵,又以兵曹言啓曰,忠壯衛將李觀夏,素患痰癖之症,比前添劇,無望供職,呈狀乞遞,不可等待其差復,今姑改差,何如?傳曰,允。
金致讓,以兵曹言啓曰,五衛將鄭景曾,素患痰癖之症,近益添劇,無望供職,呈狀乞遞。宿衛輪番之任,不可久曠,今姑改差,何如?傳曰,允。
朴弼逵,以刑曹言啓曰,南正復,刑推一次後,湖沿充軍,先來妓押送本道事,命下矣。罪人南正復,嚴刑一次後,全羅道光陽縣充軍定配,南正復率來妓二梅,卽爲押送本道之意,敢啓。傳曰,知道。
朴弼逵,以義禁府言啓曰,因刑曹啓辭,前同知金景祚,移本府,刑推一次後,湖沿充軍事,命下矣。臣等,今日開坐,金景祚,旣施一次之刑,全羅道興陽縣充軍,而以傳敎內辭意,具罪目,依例發遣府書吏,卽爲押送配所,何如?傳曰,允。
以承傳色,口傳下敎曰,昨日疊呈下敎,只謂中官,非謂朝臣,知悉擧行。
有攻。吏曹判書李昌壽,參判李潭牌不進,參議李徽之進。吏批啓曰,判書李昌壽,參判李潭,竝牌招不進,小臣獨政未安,何以爲之?敢稟。傳曰,只出緊任。以李得一爲應敎,以朴相老爲副修撰,以尹養厚爲兼輔德,以洪麟漢爲禮曹判書,以姜游爲吏曹佐郞,以金思穆爲刑曹正郞,以李命揖爲淸道郡守。
兵曹口傳政事,同知單沈廷德,副司直朴志源。
弼善金鍾秀上疏曰,伏以臣母,篤老痼疾,居常懍懍,實無離側赴朝之勢,前冬之荐被召命也。悉暴衷懇,續蒙準許,烏烏私情,蓋已見諒於孝理之下矣。向來乍膺兼銜,只爲誠切陪宴,畢竟自犯擅行,輒又恩速褫鞶,臣方感戴洪私,日夕訟祝,不自意春坊除書又降,馹召繼辱,臣驚惶踧踖,不知置臣身於何地也。噫,恩召殆無虛月,職名又係宿踐,祗合聞命趨造,豈容備禮辭遜,而顧今母病,又添於寒煥換節之際,宿證新感,表裏作劇,寢食廢失,氣息昏綴,臣方左右扶將,離捨無路。仄伏聞動駕城外,東宮隨後,而竟不克致身於陪扈之列,曠職虧分,臣罪萬死。玆不得不猥入文字,從縣道上聞。伏乞聖慈,察臣情理之難可復强以職事,亟命遞臣之職,以便救護,勘臣之罪,以肅憲綱,公私幸甚。臣無任懇迫悸恐之至,謹昧死以聞。答曰,省疏具悉。爾其勿辭護焉。
左參贊鄭宲上疏曰,伏以臣,向蒙恩暇,歸省松楸,情事粗伸,感祝冞切,離違天陛,月已易矣。宜卽趨朝,以伸反面之禮,而顧臣病狀,厥有積漸,非一時偶感之比,蓋臣自西營歸路,正當嚴冬,衛寒作行,觸傷旣重,及其自京受由而歸也。又値積雪,十顚九倒,僅僅還稅,自此以後,舊症新,一倍添劇,頭部如碎,意夜叫吼,頑痰塞胸,呼吸亦促,轉輾沈痼,便作貞疾。此際伏聞宴儀已定,期日漸迫,此固邦家莫大之慶,在廷臣僚,擧皆鼓舞歡抃,趨參於需雲之列。臣若賴天之靈,病勢少愈,則必欲强策登程,躬覩盛事,故多試藥餌,强進粥飮,庶幾少須叟無死,以遂此願。而只緣臣犬馬之齒,已迫七耋,積衰餘氣,難與病敵,一日二日,有加無減,治任欲發者屢矣,而終未果焉。不得不冒昧陳章,以俟處分,而喉司不諒,未免退還,今臣病旣如許,自陷闕禮之罪,疏亦見阻,未暴請譴之忱,臣罪至此,尤無所逃。一向泯默,有所不敢,玆又席藁私次,冒入文字,仰籲於宸嚴之下。伏乞亟遞臣本兼諸任,仍治臣罪,以安私分焉。且臣治疏將上之際,以臺臣以前後通淸,有所論劾,而其中李一曾之納通,卽臣年前在銓時事也。臣本無適莫,惟公議是取,而到人言如此,則此亦臣難安之一端也。竝乞俯察,不勝幸甚,臣無任瞻天望雲屛營祈懇之至,謹昧死以聞。
己丑四月初九日辰時,上詣延和門外。香祗迎入侍時,行都承旨宋瑩中,左承旨李聖圭,右承旨李在簡,左副承旨朴弼逵,右副承旨金致讓,同副承旨閔弘烈,假注書李萬軾·任希遠,記事官兪岳柱·宋樂,以次侍立訖。上具翼善冠·袞龍袍,出通陽門,詣延和門外,香祗迎後,命宋瑩中,讀奏祭報府訖。上曰,禮房承旨,馳詣社壇奉審,進排官摘奸以來,入侍以奏。出榻敎上還入大內,諸臣退出。
己丑四月初九日巳時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,戶曹判書趙雲逵,兵曹判書鄭弘淳,行司直洪麟漢,判尹具善復,刑曹判書李章吾,行副司直趙曮,右尹金鍾正,大司諫李宜老,校理洪景顔,左副承旨朴弼逵,假注書任希遠,事變假注書金景行,記事官兪岳柱·宋樂,以次進伏訖。洪鳳漢曰,數日之間,聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢曰,中宮殿氣候,亦何如?上曰,差勝矣。上命承旨,讀箕伯狀聞,鳳漢曰,一城之內蕩減,至於十七萬兩之多,前後惠澤,無過於此矣。金尙喆曰,一人所減,幾至四十兩云矣。奉審承旨李在簡還奏曰,進排官諸執事,皆無頉矣。上命讀擧案訖,又命讀嶺伯狀聞,鳳漢曰,此慶尙前監司李溵狀啓也。所請者二件事,而一則以爲,東萊別騎衛在前,則每年左兵使巡到時,以五技優等,一技沒技者,竝許直赴矣。一自己巳初覆試設行之後,武事解體,請依最初節目試取矣。蓋此初覆試之創行,由於萊府之爲獨鎭。且此規非獨本府爲然,雖以水原言之,亦如此規,則今於東萊,有難獨許更變。一則以爲左水營屬武士,在前秋撲試射放時,沒技皆直赴,而甲戌後,始爲防塞,請依前例許施矣。甲戌該曹之防奏,實援續典,而續典之許於統營,不許於左水營者,必有所據,今不可猝然輕議於法典之外,兩項所請,竝姑置之,何如?上曰,依爲之。出擧條鳳漢曰,江華留守瓜滿矣。上曰,誰可代之?鳳漢曰,黃景源,尙未及外試矣。臣在閤外時,與諸宰有所酬酢矣。上曰,好矣,而爲人,亦安詳矣。鳳漢曰,禮判有實,勢難行公云矣。上命承旨書之曰,禮判許遞,其代政官牌招,開政擧行,待下批牌招察任。出傳敎,又命書之曰,特敎之下,備堂不進者,事體寒心,衆所共知,實外,一竝從重推考。出傳敎大司諫李宜老曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條宜老曰,新除授司憲府大司憲黃柙,時在京畿陽城地,執義尹錫烈,時在忠淸道溫陽地,持平丁範祖,時在江原道原州地,請竝斯速乘馹上來事,下諭。上曰,依啓。出擧條上命承旨書之曰,違牌臺臣,一竝只推。出傳敎又命書之曰,旣已親製,廟社豈可異同?望祭依今月例當祗迎,禮房知悉,儀注置之。出傳敎上曰,鄭宲陳章,不欲上來乎?鳳漢曰,有實云矣。上命承旨書之曰,噫,其君近八之歲,未及七旬,職在卿列,若是逡巡,正卿何以備員?況政府閑局乎?左參贊縣道之章下送,其令卽爲上來。出傳敎上曰,鄭宲曾以補外,爲箕伯矣。鳳漢曰,然矣。上曰,明年入耆社者爲幾人?鳳漢曰,位未及者多矣。上曰,位未及者,黃押亦然矣。鳳漢曰,然矣。上命承旨書之曰,依頃者下敎,承旨·左·右·副換房。出傳敎陽澤曰,忠淸兵營債錢狀啓,日前覆奏之際,多有論難,而廳注書,不爲簡問,徑先書入,以致擧條之疎漏,事甚未安。追聞廳注書,其時以傳命出入之故,初未記得,而亦已遞去,勢難請罪,而事變注書,以次對注書入侍,則係是職責,而旣不錄出。又不傳說於廳注,昏謬,甚矣。不可無警,當該事變注書,拿處,何如?上曰,何必拿處?汰去。出擧條上曰,事變假注書金景行汰去。出榻敎陽澤曰,臣前以政院日記事,有所仰達矣。自前公私有事之時,多有考據日記而爲之者,關係不輕,而近來堂后記注,疎忽忒甚,不但諸臣所奏之多不記實,莫重上敎,亦或不錄,事之寒心,莫甚於此。此若不飭,則來頭雖有考知之事,將何所憑信乎?此後宜另飭記注,而亦使承旨,然管申飭則好矣。尙喆曰,雖以入侍說語言之,啓下擧條之外,凡係聖敎及諸臣所奏中,有可以作日後考據者,則所當纖悉截錄,而近來日記之疎漏,比前忒甚,此莫非堂后出入之人,專不用力之致,此後雖一時假官,另加擇差,可責其效矣。鳳漢曰,凡筵中上下說話,入侍承旨,其若着意申飭,則注書雖欲放忽,焉可得乎?此後日記之疎略者,不但注書之論罪,其同入承旨,一體致責,則自可無此弊,以此嚴加申飭,恐好矣。上曰,今聞所奏,事甚駭然,另加申飭。此後注書,各別擇差。出擧條鳳漢曰,向者姜翰諸陵草記中,顯陵令洪鼎猷被頉,只四株,而皆爲舊斫云,宜有參酌之道矣。上曰,誰也?鳳漢曰,右相李之壻也。上曰,更入單子,注書出去,持單子入來。上命承旨書之曰,今聞大臣所奏,更爲取覽單子,洪鼎猷被頉,其雖四株,皆是舊斫,特爲分揀。出傳敎陽澤曰,臣前以內農圃馬事,有所仰達矣。更考本寺事蹟,則近來馬政解弛,殆無以成樣,此後則申飭該寺,使之禁其私用與換給之弊,年限亦令置之,然後可以責效,如此後,若有犯者,隨現重繩,則庶可爲後日之定式矣。上命承旨書之曰,內農圃馬,卽在官案者,用時取用,未用時是本寺之馬,而依軍兵例,定其年限,故多有掣肘之端云,依舊例,定年置之。官供外若有私用之弊,農圃下人,隨現重繩,旣有馬籍案,該寺若有換給之弊,亦令本寺,隨現重繩。出傳敎上曰,捉虎,至幾何?鳳漢曰,幾至八九矣。上曰,軍兵露處乎?鳳漢曰,或露處矣。上命承旨書之曰,一朔之內,得虎其八,此曾所未有,其濫可知。雖爲軍兵,命來分付,東道九陵陵官,若復有形影,其卽報禮曹草記。今番訓·禁兩營所得甚鮮,其苦用捕之事若一處,先令訓局就捕,若二處,用訓·禁兩營捕捉,令多得之營休息。出傳敎尙喆曰,命撤捉虎軍,無乃徑先乎?陽澤曰,其數爲九,未及盡捉也。上曰,豈能的知其數?尙喆曰,臣聞諸峽人之言,峽中火田漸起,殆無餘地,虎無隱身之所,散下於野中,故如此云矣。上曰,淑愼翁主之房修改處,亦見之乎?趙雲逵曰,無下敎故,未及見之矣。上曰,賞給,幾何?雲逵對曰,匹木十同,錢五百兩,米五十石矣。上曰,足矣。若有不足之事,則必來困我矣。終無所言,故予怪之矣。諸臣以次退出。
己丑四月初九日午時,上御德游堂。坐直承旨率直赴人入侍時,左承旨李聖圭,假注書任希遠,記事官兪岳柱·宋樂,以次進伏訖。上曰,昨日承旨家,果設宴乎?聖圭對曰,然矣。上仍下手書,以賜聖圭上曰,訓鍊院官員,率直赴人以入。直赴人進立訖,上曰,以次奏名,汝等出身後,皆有稱名矣。次次奏名訖,上命退出,上召訓鍊校鍊官下敎曰,此後虎若形影於東西郊,則訓鍊都監,先爲就捕,可也。上曰,政官入侍承批。出榻敎吏曹參議李徽之入侍,承批訖,先退。上命承旨書之曰,此時守令,豈可曠官?淸道郡守李命楫,其令明朝辭朝,內局入侍,同爲入侍。出傳敎上曰,宣傳官二人,入侍。出榻敎宣傳官入侍。上曰,今朝有霧氣云。汝等二人,馳往東西郊,看審以來。上命承旨書之曰,於義宮耆民,大隱巖耆民,西學洞耆民,延秋門耆民當賜饌,其令待令。出傳敎上曰,應赴召試,皆來京乎?聖圭曰,尙未盡來云矣。上曰,不來者,誰也?聖圭曰,宋煥喆·趙英鎭,不來云矣。諸臣退出。
上在慶熙宮。停常參·經筵。
藥房提調金時默,副提調宋瑩中啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道,昨霧用心,今淸心欣,氣則一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,批答,都提調入來後爲之。
又下敎曰,待下敎,入侍。
又下敎曰,中官無狀漏此,朱好一·金性完,越捧一等。
致讓曰,大司憲黃柙在外,執義尹承烈在外,掌令金蓍耉在外,崔在外,持平李祉承在外,丁範祖在外,今日以監察茶時之意,敢啓。傳曰,知道。
傳于弘烈曰,內局入侍。
傳于聖圭曰,守廳承旨入侍。
致讓啓曰,臣今日依定式,進詣崇政殿月臺,入直禁軍等戎器·服色點考,則皆無頉,仍以傳敎內辭意,依例勞問,則亦皆好在云矣,敢啓。答曰,知道。
備忘記,領府事內局詳解,其代領相爲都提擧。
弘烈,以弘文館言啓曰,新除授應敎李得一,時在江原道鐵原地,經筵入番事緊,請斯速乘馹上來事,下諭。副校理趙載俊,自鄉上來,卽爲牌招察任,何如?傳曰,允。
弘烈,以侍講院言啓曰,本院新除授兼輔德尹養厚,時在黃海道黃州地,書筵入番事緊,乘馹上來事,下諭,何如?傳曰,允。
弘烈,以吏曹言啓曰,本曹佐郞李思祚呈狀內,親病甚重,勢難察任云。依例改差,何如?傳曰,允。
弼逵,以兵曹言啓曰,今四月初九日,富寧居私奴順奉稱名漢,自興化門入來,差備門外擊錚,依例令攸司,囚禁治罪,當該守門將丁昌宗,依定式推考,何如?傳曰,允。
致讓,以御營廳言啓曰,今番泰陵·康陵陵內捉虎山行軍等,今月初八日,適逢大虎,放砲得中,而虎逸林藪,未及搜殺之前,因傳敎撤還,而留置砲手二名,使之搜得矣。今日果爲覓得來納,故依例封進之意,敢啓。答曰,知道。今日聞領相所奏,得虎三,前例加資云,故已命矣。
備忘記,河應澄連得三虎,依例加資。
傳于致讓曰,俄下秋曹公事,今日內擧行。
致讓,以刑曹言啓曰,礪城君孫,爲綾昌君後,頃者投畀,飭已行矣。卽令特放事,命下矣。稷山縣定配罪人李成圭,依傳敎卽爲放送事,發關該道之意,敢啓。答曰,知道。
致讓,以刑曹言啓曰,朴聖俊不思其祖母,不顧其叔,隱匿本事,欺罔其君,事當重處,而旣爲其父,雖十分參酌,此弊不懲,何樹紀綱?令該曹當日內決杖,以礪末世風俗事,命下矣。朴聖俊,依傳敎,決杖八十度,懲礪放送之意,敢啓。答曰,知道。
致讓,以刑曹言啓曰,俄下秋曹公事,今日內擧行事,命下矣。依傳敎,卽爲發關各該道之意,敢啓。答曰,知道。
以武臣賓廳講望筒,傳于致讓曰,置之。
以咸鏡監司狀啓安邊等官居入作人李尙奉等,爲虎囕死,極爲驚慘事。傳于弘烈曰,令本道恤典擧行。
領府事金相福箚曰,伏以,臣久違軒陛之餘,獲叨保護之任,效誠殫分,職惟在是,而臣受氣甚薄,嬰疾且痼,人或謂不甚凋落。臣自知徒存形殼,右手麻痺,左臂疼痛,痰閼胸脇,發爲咳嗽,盡而阻食,夜則失眼,如是者今十有餘年矣。有時乎加劇,而自昨夕,感傷甚深,諸症頓添,强欲赴院,而無以自力,問候進劑,事體至重,而緣臣被疾,未克備員,區區下情,不勝悚缺之至。伏乞亟降威譴,以安私心焉。答曰,省箚具悉卿懇。此由於晨昏勞攘之致,爲卿悶焉。業已知,故兼帶更許解,卿須安心,勿辭善攝焉。因傳曰,遣史官傳諭。
己丑四月初十日午時,上御集慶堂。藥房入診,淸道郡守同爲入侍時,都提調洪鳳漢,提調金時默,副提調宋瑩中,假注書任希遠,記事官兪岳柱·宋樂,淸道郡守李命楫,醫官許礈·李以楷·鄭允協·慶絢·鄭允說·金季良·徐命緯,以次進伏訖。洪鳳漢曰,夜間聖體若何?上曰,一樣矣。鳳漢曰,世孫宮氣候,亦何如?上曰,一樣矣。進湯劑訖,許礈診候曰,脈候左右三部,度數調均,滑體一樣矣。李以楷·鄭允協·慶絢等,次第診候曰,脈候左右三部,度數調均,滑體一樣矣。上曰,中宮殿進御湯劑,前方人蔘減五分。出榻敎上命承旨書之曰,春務方殷,陽川縣監金季良,草芝僉使徐命緯,其令今日回官。出傳敎鳳漢曰,社稷都提調與禮·戶判奉審後,使臣亦爲更稟故敢達矣。月臺則當爲補築,而灰墻,亦爲間間補頹矣。更爲詳察,則不得不改築,故戶曹郞廳,方爲來待矣。上曰,誰也?鳳漢曰,故參議李德重之子,臣之甥姪也。上曰,戶曹郞廳入侍。出榻敎戶曹郞廳進伏,上曰,着實看審,可也。灰之堅固,當在於善搗矣。戶曹郞廳先退,宋瑩中曰,淸道郡守入來矣。上曰,誰也?瑩中曰,李命楫矣。上曰,命植之兄云乎?鳳漢曰,麟蹄縣監命彬,亦其弟也。上曰,七事爲之?命楫奏訖,上曰,淸道農形,何如云耶?命楫曰,峽邑故爲災,不至大段云矣。上曰,李溵謂有大豐之徵,而予心不弛也。曾經守令,幾何?瑩中曰,三次矣。原州亦有遺惠云矣。上命讀上言回啓,鳳漢曰,京兆·秋曹回啓辭意,誠爲勤幹矣。上曰,具善復,爲判尹乎?鳳漢曰,然矣。此人本來無遺漏之事矣。上曰,注書出去,持具善復追贈官敎以夾,賤臣回奏,招問吏曹書吏,則自本家,無書送之事,故未反出云矣。上曰,何爲其遲緩也?前已有追贈之事而然否?鳳漢曰,臣雖不知,而想已參原從功臣矣。上命承旨書之曰,今因秋曹回啓判下時,聞相臣所奏,故宗臣礪城君孫,爲綾昌之後,頃者特命投畀云,筋已行矣。其令特放。出傳敎上曰,藥房提調持湯劑,更爲入侍。出榻敎進湯劑訖,上曰,刑曹回啓結語,善爲之矣。鳳漢曰,頗善文而爲進士矣。上曰,非武臣之文也。鳳漢曰,具善復,亦爲進士矣。上曰,他承旨入侍,右副承旨金致讓入侍,藥房先退。上命承旨書之曰,秋判李章吾,今番多少回啓俱是,而其中朴聖俊,則以關係風化,回啓置之,而聖俊則語涉糢糊,故心甚訝之。命考徒流案,果是關係風化,其不循例覆讞。詳考徒流案若此,已涉可尙,而聖後則不思其祖,不顧其叔,隱匿本事,欺罔其君,事當重處,而旣爲其父,雖千分參酌,此弊不懲,何樹紀綱,令該曹當日內決杖,以礪末世風俗。出傳敎諸臣以次退出。
上在慶熙宮。停常參·經筵。
藥房都提調洪鳳漢,提調金時默,副提調宋瑩中啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道,予則一樣,明日入侍宜矣。
中宮殿·惠嬪宮,藥房口傳問安。答曰,知道。
金致讓啓曰,大司憲黃柙,執義尹承烈,掌令金蓍耉·崔,持平李祉承·丁範祖在外,今日以監察茶時之意,敢啓。傳曰,知道。
以平安監司李景祜狀啓,平壤官居別武軍洪範柱等壓死·燒死事。傳于閔弘烈曰,令本道恤典,擧行。
閔弘烈,以弘文館言啓曰,校理李得福,連呈辭單,無意行公,與新除授副修撰朴相老,一體牌招察任,何如?傳曰,允。
朴弼逵,以兵曹言啓曰,景福宮衛將金世輝,素患痰癖之症,近又添劇,無望供職,呈狀乞遞。輪番之任,不可久曠,今姑改差,何如?傳曰,允。
上在慶熙宮。停常參·經筵。
藥房都提調洪鳳漢,提調金時默,副提調宋瑩中啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎,入侍。
又下敎曰,此自內殿坐,秋曹外各司坐起,依例爲之事,分付。
又下敎曰,自內欲望武德門隙,試射所承旨,禮房承旨,使之入來,仍爲詣閤。
又下敎曰,兩儒臣,待明朝牌招,追省記入直。
金致讓啓曰,大司憲黃柙,執義尹承烈,持平李祉承·丁範祖在外,掌令崔未肅拜,金蓍耉牌不進。今日以監察茶時之意,敢啓。傳曰,知道。
金致讓,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
備忘記,今番遺漏西北付料軍官,隆武堂試射,試官入直摠管·騎堂二人,騎郞·摠郞二人,入侍繖扇侍衛,時刻置之,待下敎只詣閤,該房承旨,入侍。
金致讓,以都摠府言啓曰,軍兵等,中日習射事,標信,命下矣。親臨試射相値,不得爲之之意,敢啓。傳曰,知道。
傳于李在簡曰,李益炡內局,同爲入侍。
傳于李在簡曰,內局入侍。
備忘記,延卜之入柵門,今已多日,渡江消息渺然,令備局分付灣尹,問于鳳凰城將以奏。
閔弘烈啓曰,明日翰林追召試事,命下矣。領監事·春秋館堂上·館閣堂上·對讀官,竝待開門牌招,何如?傳曰,允。
傳于閔弘烈曰,儒臣持貞觀政要,入侍。
閔弘烈,以刑曹言啓曰,今覽湖南道臣之金大中査啓,囹圄中,敎誘童稚之子,來京登聞,萬萬無狀。依啓聞,同推期於直招,狀頭令本道臣,刑推放送,他餘事,亦依啓聞,道臣闊狹處決事,亦爲分付事,命下矣。依傳敎,卽爲擧行後啓聞事,發關該道之意,敢啓。傳曰,知道。
閔弘烈,以刑曹言啓曰,卽者西部居金召史呈狀內,其子三弼,被打於金䃫處致死云,故依例初覆檢事,捧甘當部,移文漢城府矣。初檢官西部都事李得老牒呈內,腎囊左右邊,各有皮脫處,狀如大棗葉,幾至作痂微硬,實因以被傷懸錄,覆檢官漢城府主簿任瑗移文內,腎囊左邊傷處,一庫圍圓長四寸二分,紫赤色微硬,腎囊右邊傷處,一庫圍圓長四寸,紫赤色堅硬,實囚以被踢懸錄矣。初檢所謂腎囊左右及脫作痂微硬處,覆檢則謂以腎囊左邊圍圓長紫赤微硬,右邊圍圓長紫赤堅硬,初檢實因,則以被傷懸錄,覆檢實因,則以被踢懸錄,初檢覆檢之傷處實因,若是相左,其在重獄體之道,不可因循擧行,發遣本曹郞廳,依例三檢後處之,何如?傳曰,允。
開城留守元仁孫疏曰,伏以臣母,方住臣弟瑞興任所,而瑞興距臣營纔宿舂,緣臣官守有限,久闕省覲,離違毋例,今已數朔,卽接衙信,臣母宿,近因朝盡異候,挾感彌留,宛轉床笫云。臣自聞此報,瞻望徊徨,方寸飛越,殆不能按住,臣之目下情私,憫且切矣。從前居留之臣,陳籲請由,越境往來者,非止一二前例,班班可按覆也。區區至懇,不敢自阻於孝理之下,冒死援例,仰瀆崇聽。伏乞聖慈,俯賜曲諒,特許恩由,俾便往護,以伸至情,千萬顒望。答曰,省疏具悉。卿其依請往來焉。
江華留守黃景源疏曰,伏以臣,至愚極陋,無所比數,謬蒙殊私,猥玷隆顯,循省愧懼,若無所容矣。不自意居留之命,又下於夢寐之外,臣誠驚惶,不知所以自措也。自古留後,所以保釐一方也。其爲任之重且大,不比他職,故前後膺是命者。蓋一時之選,曷嘗有如臣無似之濫竽者哉?至於沁都,則自祖宗朝,委之以保障之責者,尤有深焉,而見今城堞之修補,船艦之整理,軍伍之簡閱,又有與平昔絶異者,則朝廷之所以掄選者,亦宜益加難愼,不可以苟然塡充也,明矣。臣庸駑最出人下,過被洪造,奄躋卿列,而未有絲毫之報,居常慙悚,有不可言,而若其空疎迂拙,無能往來之狀,不惟自量己審,抑亦公朝之所共悉也。今玆新命,反出於時望之外,竊恐擧措之乖舛,非細故也。臣反覆揣量,實無一分冒承之望,與其誤叨而卒致僨圮,無寧懇辭而冀獲解免,玆敢披瀝危悃,仰瀆於宸嚴之下。伏惟聖明,俯賜鑑諒,亟解臣新授居留之任,以安私分,不勝幸甚。答曰,省疏具悉。今者此任,於卿晚矣。曾經文衡,今莅沁都,予意豈淺?卿勿過辭赴任。
己丑四月十二日巳時,上御集慶堂。藥房入診,行知中樞府事李益炡同爲入侍時,都提調洪鳳漢,提調金時默,副提調宋瑩中,假注書任希遠,記事官兪岳柱·宋樂,醫官許礈·李以楷·鄭允協·慶絢·金季良·鄭允說·徐命緯,以次進伏訖。洪鳳漢曰,夜間,聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。中宮殿氣候,亦何如?上曰,差勝矣。進湯劑訖。許礈診候曰,脈候左右三部,度數調均,滑體一樣矣。李以楷·鄭允協·慶絢等,次第診候曰,脈候左右三部,度數調均,滑體一樣矣。鳳漢曰,昨聞重臣李益炡之言,耆堂宴會時,多有可觀歡娛之事云矣。上曰,設宴乎?李益炡對曰,然矣。上曰,壻爲領府事,亦稀有矣。益炡曰,去月特賜米肉,使之獻壽,而去月卽値國忌,亦臣讐月也。今月初八日,始爲設酌,而其翌日,又下手書,今日謝箋,又爲賜對,臣實榮耀,感泣無地矣。上曰,李之億,今何如?鳳漢曰,他職則不能行公,而今爲宗廟提調,欲爲看役矣。上曰,然乎。益炡曰,昨年春,臣等四人,同時入耆社之後,以各成畫像,添附舊貼之意,筵稟蒙允矣。昨年以前入耆社諸臣中,亦有未及圖像者,宜可一體爲之,令該曹依舊例,助力磨鍊以給,何如?上曰,依爲之。出擧條上曰,予善於擇人,前後多驗矣。鳳漢曰,臣等,亦嘗欽慕矣。上曰,李山斗年,幾何?益炡曰,九十而方往於山寺矣。上曰,未嘗着帽矣。命承旨書之曰,唐詩云,少年天子愛邊功,身到凌煙畫閣中,詔覓勳臣寫眞樣,長生殿裏作屛風,古勳臣猶然。況今同入耆社者乎?且己亥以後耆社中,無一不圖,知中樞李山斗,以安東故老,年今九十,雖同在耆社,君未能見其臣,臣未能見其君,心常思焉。漢明於勳臣,詔覓眞樣,況近八同在者乎?令耆社送一善繪圖來,御覽後同貼,而圖來時,令其子孫中持來。出傳敎,鳳漢曰,明廟畫見退溪所居矣。上曰,予則因畫而見山斗之面,山斗則何以見予之面乎?益炡曰,臣竊有所稟者矣。所下御製,揭于耆社堂,而考諸五禮儀,靈星壇在於南郊,請更考五禮儀而設行之,可也。上曰,欲使予,諂於靈星乎?命注書,持五禮儀以入,上命讀星壇祭祝文式。益炡曰,老人星躔屬箕尾,而見於秋分,列聖朝皆祭之,而不知其廢,在於何時,明宋朝亦皆設行矣。一年一祭,似得宜矣。上曰,七十六歲,何可求福於靈星乎?鳳漢曰,此議一出,恐不可禁矣。益炡曰,雖以報本之意言之,宜可祭也。百歲老人,漸漸繼出矣。上曰,老人多出,予其喜乎。鳳漢曰,臣等,更爲稟達矣。上曰,置之。鳳漢曰,此等事,不宜如此下敎也。上曰,詣臺臺臣,入侍。出榻敎司諫李顯祚進伏曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條鳳漢曰,侍從不上來者,固不可擧論,而其中李世奭,則有慘切情境云矣。上曰,是五世紅門者乎?鳳漢曰,然矣。上命承旨書之曰,旣聞大臣所奏,李世奭,特爲分揀放送。出傳敎,上曰,藥房提調持湯劑,更爲入侍。出榻敎進湯劑訖。瑩中讀奏湖南狀聞,上命承旨書之曰,今覽湖南道臣之金大中査問之啓,則條列五件,俱有意見,而以旭之招觀之,大中近十年,敢生求生之計,囹圄中,敎誘童稚之子,來京登聞,萬萬無狀,何待回啓?若不嚴懲,近者紀綱解弛之時,若有能步之子,其弊勝言?依啓聞同推,期於直招,遐方此等等狀,心常惡之,其旣等狀?今曰不知云者,亦涉可駭,其在懲他之道,不可置之狀,頭令道臣刑推放送之意,一體分付。他餘事亦依啓聞,道臣闊挾處決事,亦爲分付。以此觀之,前務安縣監李普溫,今無可問之端,卽爲放送事,分付該府。此時守令,豈可曠官?抱川縣監,卽令當日回官。出傳敎,又命書之曰,今聞湖南道臣賑政啓本,其中或稱一巡者多,意謂從民多少若此云。此中有十口之處,其亦三巡分給,雖或數少,而都給,亦依式而分給者,而飢民中,若或未能分排而食,則爲官長者二十日,則高枕便臥乎?非予憧憧飢民之意,令備局申飭本道,出傳敎,金時默曰,日前大臣,以臨津禿城屯餉一千石,移劃於坡州事,筵稟定奪矣。禿城米三百石,當爲劃送於坡州,而臨津屯餉,則設關之後,所重自別,且已分給於各邑移轉,勢難劃送矣。若以本廳今年添餉條中七百石價,劃給坡州,使之從便貿米,因作還上,其餘付之臨津·長山,以爲存本取剩,作爲城墩修補之資,恐合事宜矣。上曰,依爲之。出擧條瑩中讀奏趙英鎭拿處草記,上曰,赴召試者盡來乎?鳳漢曰,盡來,而其中一人,有實故云矣。上曰,誰也?鳳漢曰,宋煥喆也。上命承旨書之曰,明日翰林召試爲之,儀注·殿座時刻·繖扇侍衛置之。待下敎,只入正時,對讀官二人,以入直儒臣爲之。出傳敎上曰,趙英鎭,是載選之子乎?聞年少端雅云矣。鳳漢曰,然矣。諸臣以次退出。
己丑四月十二日午時,上御隆武堂。西北付料軍官試射入侍時,右承旨李在簡,右副承旨金致讓,假注書蔡弘履,記事官兪岳柱·宋樂,試官副摠管申,兵曹參判洪樂仁,兵曹佐郞李基任,都摠都事金樂豐,以次進伏訖。上乘步輿,出隆武堂,詣紫極門,在簡曰,試官方待令於閤外矣。上曰,只入摠管·騎堂,可也。在簡曰,通禮則姑置之乎?上曰,置之。上御紫極門,上曰,社壇役處,可望見乎?在簡曰,從松間略可望見矣。上曰,年前李之億看役時,早春故前無礙林,庶可通望矣。今則樹木已茂故難辨矣。上曰,此門,何名?在簡對曰,紫極門也。上曰,彼門,何名?在簡對曰,玄明門也。上還御隆武堂,在簡曰,明日翰林召試時,承旨當備員矣。上曰,從當下敎矣。在簡先退,上命宰樞執鼓,上曰,矢量除之,以貫五邊三擧行。致讓曰,一貫革入射,幾人乎?上曰,以四人,分排作隊,可也。上命知入明日召試人數,賤臣知入以奏。上曰,其中任希遠,今爲注書矣。致讓曰,然矣。上曰,頃者一巡試射時,西北人中,有直赴乎?致讓曰,義州人爲直赴云矣。上曰,今番漕船,爲幾隻也。致讓對曰,未及知聞矣。上曰,漕船上來時,皆懸旗云,然乎?樂仁對曰,然矣。上曰,嶺南船最堅固云,然乎。樂仁對曰,然矣。上曰,他處則何不若嶺南也?樂仁曰,他處船材,不及嶺南故也。付料軍官射畢頒賞訖,上曰,宣傳官及武兼,頃者一巡試射時未射,今番則以冠帶入射,可也。上命宣傳官呼名,上曰,具以謙與綾城尉,爲幾寸乎?樂仁對曰,七寸矣。上曰,濁春秋之號,曾以具賢謙知之矣。更聞則具嗚謙,爲濁春秋云矣。上曰,法聖在靈光乎?樂仁對曰,然矣。年前以添裁花草事,有處分矣。上曰,漕運船,都事領來乎?樂仁對曰,僉使領來矣。尙瑞院官員,持吏曹官敎進前,上曰,誰也?致讓對曰,趙鎭容,卽趙暾之子也。上曰,有其父典刑乎?樂仁對曰,稍有其父典刑矣。宣傳官武兼射畢頒賞後,上曰,頃者館所隨去差備官,亦爲擧案入射,可也。上曰,訓鍊權知,亦如承文權知乎?對曰,然矣。上曰,摠管强矣,足當承旨之役矣。差備官射畢頒賞後,上命宣傳官,馳往社壇役所,摘奸以來。諸臣遂退出。
己丑四月十二日初更四點,上御集慶堂。儒臣持貞觀政要入侍時,副校理趙載俊,修撰洪秀輔,同副承旨閔弘烈,假注書蔡弘履,記事官兪岳柱·宋樂,以次進伏訖。上曰,趙載俊入來乎?弘烈曰,入來矣。上曰,上番與趙榮順,姓·貫同乎?載俊曰,趙榮順,卽楊州趙氏矣。上曰,明日見召試人趙英鎭,與趙榮順,同行列乎?秀輔曰,英字異矣。上曰,然乎?命讀江原道農形狀啓,又命讀北伯狀啓,上曰,今覽北伯狀聞,兩裨濫把,俟隙於新舊官交遞之時。其所無狀,在於營裨,已無可論,而以狀聞觀之,此時善治守令,其遞可惜,勿問。頃者狀聞中,旣特推已勘處,故勿待罪事,不爲下敎,今覽狀聞,方在待勘中云。此時北道,豈可曠職?已推考勿待罪事,一體下諭。出傳敎,上曰,使行尙無消息,甚怪矣。弘烈曰,誠怪矣。命儒臣輪讀政要,上曰,馬融·孔穎達輩,亦入廡乎?載俊曰,入矣。命陳文義,載俊曰,五經皆漢儒之表章,而後値大朝之亂,復爲表章,誠太宗崇儒之致,而唐宗,只行五經之敎,未行五經之道矣。秀輔曰,政要不過節目間事,太宗長處,在虛己從人,而皆出勉强,所以爲後世恨矣。上曰,上下番文義俱善矣。命入漢書,命載俊讀羽獵賦。上曰,此文,何如?載俊曰,稍有規諷之意也。命秀輔讀子虛賦,上曰,初頭似浮虛矣。秀輔曰,皆浮虛誇張,非實地文也。上命儒臣先退,上曰,下番之父,仍欲在鄕乎?秀輔曰,趁九月誕辰上來矣。上曰,何待九月?從速上來之意,必須言之也。秀輔曰,聖念及此,臣不勝惶感矣。秀輔曰,館僚行公者甚少,而洪纘海,違牌傳旨尙未下,本館入直,甚苟艱矣。上曰,洪纘海,自前不欲行公矣。秀輔曰,頃以僚員中有嫌避,陳疏違牌矣。弘烈曰,今則無之矣。上曰,誰也?秀輔曰,朴志源也。上曰,然則今無可論矣。秀輔曰,李得福亦違牌矣。上曰,校理李得福,副修撰洪纘海只推,待明朝牌招察任。出榻敎命讀吏曹推恩回啓,上曰,吏曹推恩回啓,旣已啓下。噫,古人云人生七十古來稀,況八十人乎?且其中有九十餘歲者,其令兩銓,口傳啓下,啓下時,當下寶政院安寶。出傳敎上曰,明日翰林召試時,只禮房入侍。出榻敎上曰,親臨試射,事體何等,而豈敢代射借射?代射之人,令該府旣已勘處,借射者,一體勘待事,分付該曹。出傳敎,上曰,明日都承旨,知各處回啓與百以入,可也。上曰,申晙筋力,近者亦强乎?弘烈曰,有疾病,難於轉側,而筋力則好矣。諸臣遂退出。
上在慶熙宮。停常參·經筵。
辰時日暈,左珥。自午時至酉時,日暈。
藥房都提調洪鳳漢,提調金時默,副提調宋瑩中啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣,召試時同爲入侍,宜矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,入直宣傳官·部將·兼將官,當試講,該廳堂郞,依例入侍。繖扇侍衛,置之。待下敎,承旨一員率,而來詣於通陽門。
又下敎曰,次對,進定於明日。
弘烈啓曰,憲府連日監察茶時,事甚未安,除在外·傳旨未下外,掌令崔,卽爲牌招,何如?傳曰,允。
傳于弘烈曰,受由承旨,許遞,其代以前承旨李世演除授,牌招察任,房順房。
傳于瑩中曰,義州府尹,留待。
吏曹口傳政事,以趙榮順爲大司成。
領府事金相福,淸州地掃墳呈辭,傳曰,給由馬,澆奠牀備給。
致讓啓曰,明日次對,諫院無進參之員,除在外·陳疏入啓外,司諫李顯祚,正言林鼎遠,竝待開門牌招,以爲推移入侍之地,何如?傳曰,允。
弘烈,以刑曹言啓曰,代射之人,令該府旣已勘處,借射者,一體勘律事,命下矣。借射罪人柳師倫,已自臣曹,依法典照律,決杖一百,移送兵曹,身充水軍之意,敢啓。傳曰,知道。
弘烈,以刑曹言啓曰,昨日以金䃫打殺劉三弼獄事三檢之意,草記蒙允矣。發遣本曹郞廳閔膺世,使之三檢,則三弼屍身腎囊左邊傷處,一庫圍圓長四寸六分,紫黯色微硬。右邊傷處,一庫圍圓長四寸五分,紫黯色堅硬。比諸覆官所錄,傷處無甚異同,而初檢所錄,則謂以腎囊左右邊,各有皮脫處,狀如大棗葉微硬。不書形色,亦不尺量,被蹴實因,泛以被傷懸錄,有失檢體。其在愼獄之道,不可無警,當該初檢官李得老,令該府處之,初檢律官·醫生·下吏等,自臣曹考律嚴處,以重獄體,何如?傳曰,允。
己丑四月十三日巳時,上御集慶堂。藥房入診,翰林召試同爲入侍時,都提調洪鳳漢,提調金時默,副提調宋瑩中,監春秋金陽澤·金尙喆,同春秋成天柱,藝文提學徐命臣,對讀官李得福·洪纘海,右承旨李在簡,假注書蔡弘履·韓德厚,記事官兪岳柱·宋樂,醫官許礈·李以楷·鄭允協·慶絢·玄處明·鄭允說·柳光翼·許溫,以次進伏訖。上曰,任希遠,今見召誠乎?在簡對曰,然矣。鳳漢曰,夜間,聖候若何?寢睡,亦何如?上曰,一樣矣。進湯劑,上進服,請診候,上許之。礈曰,脈候左右三部調均,滑體亦一樣矣。上曰,儒臣,誰也?在簡曰,李得福·洪纘海也。鳳漢曰,昨日親臨,武德門役處觀望乎?上曰,咫尺地而不能望辨矣。何時畢役乎?鳳漢曰,明日間,似當了當矣。上曰,宗廟役事,何以爲之?鳳漢曰,有補土處,而不甚大段矣,今番畢役後,東月臺亦觀勢塡土,似好矣。上曰,有塡土處,隨毁隨補,可也。上曰,使臣已渡江矣。鳳漢曰,然矣。命讀別單,上曰,所謂苖蠻,似是孟獲之後也。鳳漢曰,的是其後也。上曰,以象譯隨使臣,銜命彼中,今聞渡江狀,因報櫬來,予用惻傷,其子弟中,若有譯院者,其令該院其子則待闋服,卽爲調用,其弟先爲調用,以示矜惻之意。出傳敎鳳漢曰,昨日統營生熱緩停封狀啓,入來矣。上曰,李國賢之子,以亨字作名乎?鳳漢曰,然矣。鳳漢曰,未炎前,加進腎瀝湯好矣。上曰,當觀勢爲之矣。上命呼唱諸試官進前,陽澤曰,聖候若何?上曰,一樣矣。命入懸題紙,上曰,熙寧,何時也?在簡曰,神宗時也。命懸題頒紙,陽澤曰,星壇事,果在國朝典禮。殿下,不必以自己事撝謙矣。事件,亦異昭格署矣。上曰,予豈諂謏於老人星乎?尙喆曰,此非創開者,上下詢諸臣。得福曰,此自古行之,時亦正合矣。纘海曰,古則有之,中間廢之,今時復修誠好矣。上曰,下番問議於汝父,可也。午橋改名,皆因洪啓禧,而善爲矣。命臣曰,載於五禮,且在國朝典禮,必應行之事也。天柱曰,臣則待罪禮官,當健請之不暇矣。上曰,難矣。在簡曰,不必求福,旣在國朝典禮,則必當行之禮也。弘履曰,旣載典禮。且大臣·重臣僉曰可,然則似當復修矣。德厚曰,此乃典禮所載,必是應行矣,岳柱曰,旣在國朝之典,惟是修行矣。樂曰,臣何有知,而旣在國朝典禮,當復行矣。上曰,不待諸奏,予已料諸奏如是矣。天柱曰,本曹判書,今適入來,收議大臣,定禮行之伏望焉。上曰,七十之年,豈如儒臣之名而求福乎?當求福不回矣。尙喆曰,此乃人情合於天理之事也。益加三思焉。上曰,蠶繭種子,今則,何如?在簡曰,小臣雖非親受,臣父在藩任時祗受故果有之,而今則次次取種,誠夥然矣。上曰,必多矣。在簡曰,詣臺臺臣,待令於閤外矣。上曰,諸臺臺臣,入侍。出榻敎掌令崔進前曰,請還寢定配罪人金柱泰減等之命。措辭見上上曰,尙今爭執,其亦過矣,其勿復煩。曰,請還寢東呂·址淳等還配之命,更令王府,嚴鞫得情。措辭見上上曰,勿煩,曰,近日聖心警惕,雖以發於絲綸觀之,敬天反躬之意,溢於辭表,有足以感泣臣民,迓召和氣,而第伏念天道,貴於不息,至誠在於自强,一日二日,恒存間斷之戒,堅此心如金石,守此政如四時,無斁亦保,終始無替。日新又新,則大禹拜昌之德,帝舜闢四之化,亦無以加此,而挽回至治之休,專在於斯矣,豈不美哉?惟殿下念哉。上曰,今此所奏,言甚切實,於予卽一建功,可不且加猛省焉。曰,目今悠悠萬事,莫過於保嗇聖躬,而前後入對之臣,莫不以是爲言,殆近陳腐,下以是爲例談,上以是爲例答,殊無孚格之實敎,臣不勝憂慨矣。聖算彌高,往牒所罕,雖以凡人言之,其扶持保養之方,恒如奉盤水之時,而殿下,不少自恤。動作之際,酬應之間,過費辭氣,太用精神,巨細不遺,率皆躬親,早晏不計,有妨靜攝,殊欠軒皇修養之方,有違大易宴息之戒。在廷諸臣,雖不能隨事爭執,而擧皆以是爲焦迫憂悶。繼自今益加三思,除非不可不躬行者外,凡係微細之事,或付之有司,其可已者,則一竝省減,無致傷損之節,備盡頥嗇之道焉。上曰,其所勉戒,誠由愛君。噫,今予之心,一則追慕,一則爲民,其於追慕,曰衰少弛,是豈孝也?其於爲民,曰衰放過,亦豈誠也?昔之衛武,年過九十,猶作抑詩,周之武王,九十得尙之後,猶有盤盂几杖之銘,予則唯恐此心之或替。古之諸葛,不過漢相,楊儀之言,垂涕以對,豈比一相?予之方寸,旣許宗國,亦豈敢少忽也哉?然旣嘉愛君,自强之中,其宜勉爲矣。出擧條陽澤曰,內農圃馬事,臣遍考司僕近百年文蹟,則自前農圃之馬,本寺例以馬匹,分給農圃之民,使之喂置出役矣。今若移置太僕,只用時牽去,則不但喂養之不實,反有圃民窘急生事之弊,自今依下敎,革罷限年改授之規,留喂一節,如前付之圃民,另加申飭,俾無慢忽之弊,似爲便穩故敢達矣。上曰,依爲之。出擧條上曰,使行何時渡江也?在簡曰,在念間云矣。上曰,莫重邊地,曠務已久,今則使臣,其亦渡江,豈可一向遲滯?義州府尹趙,其令今日內辭朝,入侍。出傳敎上曰,藥房提調持湯劑,更爲入侍。出榻敎上進服,上曰,義州府尹,入侍。出榻敎上曰,上言未回啓中,吏曹則若有爲親請推恩者,豈可曠日?其令今日內回啓,漢城府則令次官亦令今日內回啓。國子長有闕,代令該曹卽爲口傳擧行,牌招察任,亦令今日內回啓。出傳敎鳳漢曰,判尹之引嫌太過,不必令次官擧行矣。上曰,今聞大臣所奏,判尹不當其涉過矣,令判尹回啓。出傳敎趙進前,上曰,勿如徐命善,善爲之,可也。對曰,當盡力爲之矣。命除七事,命承旨讀宣諭。上曰,萊伯·灣尹皆從容,必善爲矣。仍賜物,命退出。上曰,試券幾張捧之,試官持入,可也。命纘海先讀券,陽澤曰,一天四天之文稍可,而四天之文尤勝矣。尙喆曰,題難,大體無善作,用一人,何如?上曰,然則用一人,可也。考畢,命拆皮封,上曰,洪樂恒,誰也?尙喆曰,領相之族矣。上曰,然乎?上曰,同副承旨踏下,代前承旨李漢豐除授,牌招察任,房順房。出傳敎在簡曰,禮曹回啓未下矣。上曰,然乎?章陵守護事,使之卽爲回啓,可也。命讀吏曹回啓,上曰,國子長未差乎?在簡曰,然矣。上曰,崔在何鄕,在簡曰,在淸州云矣。諸臣遂退出。
己丑四月十三日酉時,上御德游堂。能麽兒講入侍時,同副承旨閔弘烈,假注書蔡弘履,記事官兪岳柱·宋樂,禁衛中軍李昌運,能麽兒堂上張志豐,郞廳李道徽·金宗漢,以次進伏訖。弘烈曰,能麽〈兒〉堂上一人,郞廳一人先入,而其餘,未及來待矣。上曰,試官不必備員,爲先開講,可也。上曰,布陳當抽栍,郞廳出去,木禿等物,催促持入,可也。弘烈曰,御營中軍李邦綏來待,而以罷職,未入云矣。上曰,置之。命給冊講畢,上曰,五行陣最便易云矣。志豐曰,然矣。上曰,木禿陣設布,而旗色,分別以奏,可也。宣傳官李漢五,擧旗以奏,上曰,此與左副,幾寸?弘烈曰,四寸矣。上曰,布陣,能善爲矣。上命入望祭報府,上曰,社壇役軍名數,明日香祗迎知奏。上曰,今日因翰林召試書題,召入直武臣試講,其中有講陣俱不者。況武兼一人,則頃者不通,今者亦然,怠慢可知。事當令騎省決棍,而今番參酌,與他講陣俱不者,其令入直能通後,令兵曹草記替直,此中三月入仕人勿論。訓鍊把摠李漢五,頃者居首,賜半熟馬,今番亦爲居首,可嘉,其問已內外三品云,此後營將待窠,懸註調用。今日乃聞能麽兒講,其涉寒心。其中亦有遐方人,講規雖難刻苦,亦豈可一任偃便?此講不爲申飭,則已以三營亞將爲堂上,若是文具,豈設廳之意乎?此後其宜弛張,三次不通者,越俸一等,六次不通者,依定式汰去事,分付。出傳敎上曰,一日之內,文武勸奘,一則臥試,一則坐試,其豈他哉?近者益衰,一則自强,一則寓懷之意,非此何以知其人?部將洪健祚,雖不能見其面,聞其講聲,卽武士也。以宣薦之人,沈滯部將其可惜,令銓曹宣傳官待窠,懸註調用。出傳敎諸臣遂退出。
上在慶熙宮。停常參·經筵。
夜自一更至五更,月暈,廻木星。
藥房都提調洪鳳漢,提調金時默,副提調宋瑩中啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道,莫重之處,前後修補壇臺,此心惟在壇壝阼階,氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,鄕民上來者問之,待令於興化門近處。
致讓啓曰,大司憲黃柙,執義尹承烈,持平李祉承·丁範祖在外,掌令一員未差,崔呈辭,今日以監察茶時之意,敢啓。傳曰,知道。
漢豊啓曰,大臣·備局堂上,依下敎,來待矣。傳曰,引見。
傳于弘烈曰,儒臣持貞觀政要入侍。
弘烈啓曰,領議政洪鳳漢,依下敎,來待矣。傳曰,入侍。
瑩中,以吏曹言啓曰,今此宗廟望祭大祝,前獻納李養遂塡差矣。時無職名,令該曹,口傳付軍職,何如?傳曰,允。
兵曹口傳政事,副司果李養遂。
瑩中,以吏曹言啓曰,爲親請推恩者,今日內回啓事,命下矣。今番上言八十二張內,五十九張,已爲回啓,而餘存二十三張,待其戶口現納,次次回啓之意,敢啓。傳曰,知道。
弘烈,以禮曹言啓曰,社稷壇壝有頉等處修改時,臣麟漢,與戶曹判書趙雲逵,工曹判書李吉輔,依傳敎董役,今已畢役之意,敢啓。傳曰,知道。
知中樞李益炡箚曰,伏以,頃日宸章之頒下耆社者,臣旣承命寫揭,而至南星照堂一句,適有所感歎者,及登前席,敢以星祭修擧事,略陳愚見,而咫尺嚴畏,辭不達意,退而耿耿不能自己,更此敷奏,仰備省察焉。惟玆老人星之祭,昭載於國朝祀典中,而今有其文,而無其祀,蓋我朝儀章,間多沿革,斯心偶闕而未遑者也。噫,此星司人壽考之命,躔屬箕尾,次於朝鮮之野,節當秋分,示以昭明之祥,則列聖朝以來,庸備秩祀,克致情文者,意實有在矣。雖其中間興廢,難以攷證,而自在漢·唐,靡不崇報,至于皇明,儀節尤備,今據五禮儀所載老人星條曰,壇在南郊。其祝式曰,載居南極,載昭壽徵,神錫扶佑,胡考是膺,此可信而有徵也?顧今躋聖算於近八,慶溢添籌,斂時福於享五,民無夭折,而近歲以來,闕中之上下凡民,多享遐壽,黃髮鮐背,無處不有,年滿百歲者,亦多有之。從今聖壽齊天,星靈匝地,囿斯民於仁壽之化者,安知非南極餘輝,遍熙於靑丘一城,以有待於今日而然耶?念臣之頂踵毛髮,何莫非造化生成,而須叟無死,幸値嘉會者,寔荷聖朝敷錫之福,猥以衰耗之喘,荐蒙優異之渥,前後所被恩榮,千古曠絶,闔門老少,相對攢手,惟切岡陵之祝,而莊誦之雲章,寸忱益激,適因賜對之恩。竊附獻言之規,而今臣所陳,旣非無稽,則當聖朝修明舊典之日,宜有報賽之節,以圖祈永之方,伏顧聖明,博詢古禮,亟擧曠典,以備壽域之盛事焉。答曰,省箚具悉。此何請也,此何請也?予先以大上數答之,圖前果有老人星壇,而堯·舜壽過百歲,其時亦有報謝之禮乎?爲民得雨,其惟報謝,此則爲萬民,其君多年報謝,萬古豈有,奚特予止之?不然。將貽隣國之羞,氣雖益衰,近者可謂無事世界,卿何爲有事世界乎?世界有事,其猶第二件事,因此而近八其君,豈不多苦乎?若歧山鳴鳳,南極雖來,今日予則但擧手以謝,所謂謝者,非謝禮之謝,何云休請?只二字答焉,其字伊何?卽邁邁也。已結末端,而餘意耿耿予心,兩麥俱登,百穀秋成,史官若書有年,此則語近抑揚,五禮儀只有靈星壇,其壇雖難復,予當權設壇而謝后稷焉。
李司諫李宜老疏曰,伏以,臣於杜門病勢之中,忽伏承薇垣除命,臣誠驚惶感激,莫省措躬之所也。日前次對有命,召牌儼臨,不敢坐違,章皇出肅,獲瞻耿光,少伸微忱,而反其登筵,只是謄傳故紙,未效一日之責,顧臣溺職之罪,於是乎著矣。第伏念臣之老母,素抱奇疾,居常凜凜矣。自數昨以來,脫着失宜,宿症添劇,食飮全却,氣息昏綴,臣方焦遑罔措,左右扶將,顧此情境,實無一刻離捨供職之望,玆敢疾聲哀籲於天地父母之前。伏乞聖慈,憐臣至懇,特遞臣職,以便救護,仍治臣瀆擾之罪,以肅朝綱,千萬幸甚。臣於乞免之章,不宜贅及他說,而事在目下,有不敢終默,略貢愚見,惟聖明裁察焉。竊伏念士論,有國之元氣,不可一日無者也。元氣牿喪,則國不可爲國也,明矣。試以近日事言之,向來一二儒疏之出也。未經睿覽,而不賜一字之批,直爲處分,此豈平日所仰望於聖明者,而殿下待士之道,恐未免太薄矣。士氣由是而沮喪,人心自此而抑鬱,臣竊憂歎焉。列聖朝三百年所培養者,士氣也,我殿下四十載所扶植者,亦士氣也。凡於名敎之所關,義理之所存,莫不導之使言而優容者,自是我殿下家法也。凡係尋常章牘,必皆登覽而賜批,則況彼儒疏,無異於大臣之箚者乎?曾於儒臣之陳箚也,初不賜批,歷累日而旋示悔悟之意,仍下數行之批,臣於此實仰大聖人轉環之量,而莊誦欽歎矣。惟此儒疏,比之堂箚,尤是自別。伏顧殿下,亟加三思,前後儒疏之未徹者,一竝取覽,特賜批語,毋以旣往之失,終累扶植之聖德焉。守禦使之任,自古極揀,而國家之所倚重者深矣。不可人人冒玷,而時任之人,器重偏淺,人望素輕,決非保障之才也。冒居半載,物情謹然,莫重將任,不可委之於如此之人,臣謂守禦使李思觀,宜施罷職之典也。兩司亞長,自是淸選,苟非人地之俱稱者,不得通擬也,而如李弘稷之分隷國子,素乏地望者,濫通是職,物議駭異,久而未已。臣謂李弘稷亞長之望,卽令拔去,斷不可已也。批答出傳敎。
己丑四月十四日辰時,上詣延和門外。香秪迎入侍時,行都承旨宋瑩中,左承旨李聖圭,右承旨李在簡,左副承旨李漢豐,右副承旨金致讓,同副承旨閔弘烈,假注書任希遠·蔡弘履,記事官兪岳柱·宋樂以次侍立訖。上具翼善冠·袞龍袍,乘輿出通陽門,詣延和門外降輿,就板位祗迎後,仍詣建明門祗送。在簡曰,宗廟負土役軍,先以百名,始役云矣。上曰,然乎?弘烈曰,社壇役軍名數問知,則二百名云矣。上還詣御典設司。藥房都提調洪鳳漢,提調金時默,副提調宋瑩中進湯劑,鳳漢曰,今日勞動,聖體若何?上曰,一樣矣。上進湯劑,鳳漢請診候,上曰,置之。上曰,宣傳官一員待令,騎馬三疋立之。出榻敎上曰,禮房馳往宗廟,奉審以來,可也。上曰,內局批答已諭,始役之日,都提擧豈可不參?內局入侍,再明爲之,其令專意進參。出傳敎鳳漢曰,然則明日啓辭,以提調擧行乎?上曰,依爲之。上曰,三曹堂郞,看役兩處,竣事後當下敎,而社壇旣畢役,本署令尹遇東,監役官南紀雲竝陞敍,該署守僕,令該曹米布參酌題給。出傳敎上曰,監役官出六之後,卽爲守令乎?鳳漢曰,雖將來用之,蔭官則有益矣。上曰,各處監董之人,見生甲法乎?鳳漢曰,然矣,此處則乙生爲合,社壇則壬子己丑生好矣。上曰,夾侍承傳色,今日始入來,越俸一等。出榻敎上曰,洪樂恒,使之待令。出榻敎上曰,禮曹佐郞姜翰,次對同爲入侍。出榻敎命鄕民入西夾,上曰,汝居何邑乎?鄕民仰對曰,居通津矣。上曰,本倅詳審賑恤乎?鄕民仰對曰,然矣。上曰,方泰輿必善爲矣。金城民進前,上曰,爾邑霧災,何如?鄕民仰對曰,不大段矣。廣州民進前,上曰,汝着氈笠何也?鄕民仰對曰,出入兩班家故着矣。上曰,能知上下名分矣,可嘉,特給木一疋。安東民進前,上曰,汝知李山斗乎?鄕民仰對曰,不知矣。禮房承旨復命,伏奏祭物單字及進排官擧案。上曰,進排官,卽左相之孫乎?在簡曰,然矣。諸臣遂退出。
己丑四月十四日辰時,上御集慶堂。備局堂上引見入侍時,領議政洪鳳漢,左議政金陽澤,右議政金尙喆,兵曹判書鄭弘淳,判尹具善復,刑曹判書李章吾,右尹金鍾正,吏曹參判李潭,工曹參判閔百興,司諫李顯祚,掌令崔,副校理李得福,左副承旨李漢豐,假注書蔡弘履,事變假注書韓德厚,記事官兪岳柱·宋樂以次進伏訖。上曰,今日招見鄕民,則霧後之風,反有益於農事云,然乎?鳳漢曰,日前之霧,不甚大段,而今則稍旱,亦無妨矣。鳳漢曰,今日勞動之餘,聖候若何?上曰,一樣矣。陽澤曰,昨日僚相已奏,而重臣又上疏矣。上曰,其疏之來,固已慮之矣,其重臣飮乳而卧好矣,而作此怪言矣。命讀李益炡疏,至國中上下凡民多享遐壽句,鳳漢曰,此段極好矣。上曰,祭星之擧誠怪矣,予何有報謝之意乎?鳳漢曰,一域生民壽考,亦豈無報謝之道乎?上曰,萬古豈有星壇乎?尙喆曰,若然則初豈有壇乎?鳳漢曰,右相之言是矣。命書批答,其疏可憎,卿懇拔之。命讀李宜老疏,上曰,初爲長官乎?鳳漢曰,已經矣。上曰,無狀矣,此亦一邊也,雖不的指先正,亦不無意思也,李思觀題目,亦不當也,無摸捉也。上曰,予與李思觀俱長壽,故恩觀亦致此位也。上曰,明年入耆社者誰也?鳳漢對曰,鄭宲應入矣。上曰,朴志源事,已年久矣。鳳漢曰,今則渠亦追悔矣。上曰,李惟身才局可惜矣。鳳漢曰,今則鄭光漢才局凡節,誠難矣,國有大事,則可堪當矣。上曰,忽弱矣。鳳漢曰,不然矣,眞可用矣。上曰,李潭之縛鄭益良,誠多氣矣,胡人則必生劫矣。上曰,近來沈滯,莫如洪重一矣,今則,何如?陽澤曰,此人曾入吏議望,名官常着草鞋,誠貴矣。上曰,昔漢昭烈,戒其太子曰,勿以善小而不爲,此萬古格言也。予日益衰,豈可雖一人,仍爲沈滯歟?今諭筵中,吁嗟,暮年,亦豈只美其言乎?況此人若此,亦由予也,頂玉沈滯,今幾十年,可謂今下大夫之首也。予不擢用,其誰?行副司直洪重一,特爲加資,下問之後,乃聞此人,年今七十云,此亦異事,予之欽慕而寬心者,鄒聖莫非命命一字,亞聖豈欺我哉?今者此人,非予之授,卽彼蒼也,適北而在外金吾堂許遞,豈可徒美曜金?仍授同義禁,牌招察任。出傳敎上曰,俄見進排官,卽卿之孫也。陽澤曰,然矣。上曰,同義禁亦追贈乎?鳳漢曰,然矣。鳳漢曰,同義禁李重祜,行公已久,受由在外,且有身病云,議讞重任,不可久曠,今姑許遞,何如?上曰,依爲之。出擧條上曰,同義禁適在外而遞,亦非偶然。尙喆曰,洪重一,今番加資,誠聳動一世矣。上曰,莫非天也。鳳漢曰,各處回啓,多有未下者矣,大司成方在外,回啓若急爲,則以知館事替行,而似好矣,若不然則姑待之,亦無妨矣。上曰,親在不遠遊,曾已諭,況是誰之孫,其君近八者乎?因其誤捧一小豎之單,乘其隙而解見任之墨未乾,倖倖尋鄕,此何分義,此何事體?大司成趙榮順,從重推考,縣道章勿捧,其令卽爲上來。出傳敎上曰,李宜老,卽李喬岳之孫云,李喬岳之子誰也?鳳漢曰,未知也。上曰,李宜老之不請改正,請罷職,必以禁令故也。鳳漢曰,似然矣。上曰,古人云以國士,士報之,噫,臺之祖誰也?玉署頂玉,是誰之賜?暮年憶昔,若今原任,其兄其弟,必也眷眷爲國報效,何比國士?若云大體,豈謂批耶?直爲處分,而其中有重臣,豈可罷之?糢糊論守禦使事,誠是料表,國之用人,惟才而已,何拘閥閱?其雖文官,予卽曰得人,況故將李汝發之孫,李基夏之姪乎?可謂世代將臣,今者此章,擇軟地乎,抑亦挾雜乎?其雖擇地,亦宜飭也,若挾雜,此誠負也。其尤駭者,諸重臣備辱之餘,以李喬岳之孫,執鞭追從,浮囂者流者也。其雖挾雜,覽其條列,不過請改差而已者,而此請,其果襯合乎?其於李弘稷事,此則庸中佼佼,而亦請勿復檢擬,可也。欲免禁令,拔其二字,其何務新?小事旣已下敎,大者不可不嚴處,義理等說,泛然扶奬,左袒怪儒,此人予已知矣。豈爲此?究其心萬萬可該,其請守禦使者,誠爲自道,然此則太輕,大司諫李宜老,特施不敍之典,此章給之。出傳敎上曰,吏判兄弟,則不如是矣,爲人果好矣,吏判之貌亦好矣,本來原任家人,過爲小心矣。鳳漢曰,然矣。上曰,藥房提調持湯劑,更爲入侍。出榻敎鳳漢進湯劑,上進服,上曰,召試入格人洪樂恒入侍。出榻敎樂恒進前,上曰,此領相之族乎?鳳漢對曰,然矣。上曰,爲人精矣。上命姜翰進前,上曰,汝在嶺南時,見李山斗乎?翰對曰,數十年前,一番見之,而近來則未見矣。上曰,其狀,何如?翰曰,似精明矣。鳳漢曰,畿伯論報於備局,以爲明陵·翼陵陵軍減結錢,昌陵·敬陵·弘陵,順懷墓守護軍,何以爲之云,蓋高陽一境之民,蒙惠於減大同之中,而今此守護軍,元是給草復之人,大同之減不減,別無加損,又不入於減錢之中,勢當依他民例,分給糧米矣。上曰,與凡民異,此則特爲倍給。陽澤曰,錫馬之典,是固賞典之不輕者,而廐馬與鞍具馬,事體九有別焉,在朝家,固宜愼惜,在本寺,亦有擧行難便之端矣。上曰,果眩於擧行矣。陽澤曰,廐馬與鞍具馬,俱是賞典之最重者,而但厩馬,則以內寺馬賜給,鞍具馬,以外寺馬賜給,內寺馬賞典,近來便番,馬群漸空,而代立之道,極爲艱辛。至旋鞍具馬,事體之重,與厩馬別無所損,而本寺擧行,則稍有紓力之道,故敢達矣。上曰,此後當書下內外廏馬,以此擧行,可也。出擧條鳳漢曰,翰林當付者多,則自前例爲次次陞六矣,今亦依前例,一奉敎數人,當次次陞六乎?上曰,誰也?鳳漢曰,金致九·權禛·柳德申也。上曰,陞六,可也。出擧條臺臣,以國忌齋戒,停傳啓。鳳漢曰,秋判雖乞遞,使之姑爲行公,好矣。上曰,然矣。弘淳曰,昨日能麽講時下敎中,以六次不通者汰去,定式矣。曾前則以三次不通汰去,然則眩於奉行矣。上曰,至六次不通後,論罪論,可也,此勉張之意也。上曰,洪趾海亦堂上中久矣。鳳漢曰,然矣,重臣常欲恬退,而自遭其事,頉然退去,臣等之每眷眷於洪趾海家,亦有意矣。上曰,李成中子,爲蔭仕乎?鳳漢曰,李商逸,爲參奉矣。上曰,曾見林象元,爲人好矣。鳳漢曰,似有滯氣矣,李商逸一家商鳳,貌似徐浩修,而似勝矣。尙喆曰,商鳳之弟商駿,亦俊邁矣。上曰,然乎?諸臣遂退出。
己丑四月十四日申時,上御集慶堂。儒臣持貞觀政要入侍時,校理李得福,修撰朴相老,左副承旨李漢豐,假注書蔡弘履,記事官兪岳桂·宋樂以次進伏訖。上命讀統營賑狀。上曰,中官無狀,已下之狀聞,尙今留滯,事之可駭,莫此爲甚,越俸一等。出傳敎命儒臣讀政要。上曰,領議政入侍事,守廳注書傳諭。出榻敎上曰,李益炡答批後,卿等不必更請矣。鳳漢曰,近間所廢更修,似涉如何,豈敢强請,而事則可爲矣。鳳漢曰,秋判開坐,以宗廟修改相値,欲姑置云矣。上曰,開座則姑置,可也。鳳漢曰,秋判云今番殺獄,初檢雖小異於再三檢,而大頭腦則別無同異,然則初險官李得老,似不過公律勘處矣。上曰,似然矣。上曰,金領府事,一兩日內下直云,多日往來,欲爲饋饍,過國忌後再明,先受饋膳,內局同爲入侍事,其令史官傳諭。出傳敎命入秋曹囚徒案。命漢豊讀奏。上曰,今覽秋曹囚徒,過三月捉囚,豈不已甚?況春慶事,至夏囚禁,亦豈鄕效卽放之意乎?二節,卽爲放送,該堂從重推考。出傳敎上曰,秋曹輕囚中二節,業已下敎,而順奉,其雖例刑,勿爲刑推,卽爲捧供,依受敎當日先放。全壽漢,此必使酒之致,杖一百徒一年徵贖,當日逐送江外,李夢良·長福,竝卽放。出傳敎上曰,金吾時囚中,尹錫烈·安聖彬·李堉·趙重明·南鶴宗,竝分揀特放,此後若復稱在外,限三朔禁推,施以徒一年之律,使不知近八其君慢蹇此輩,其須徵戢焉。金得源,以充軍律,當日擧行,李得老,以不應爲公律勘處,當日放送。出傳敎上曰,噫,今朝行祗迎,仍行次對,當午始食朝膳,而噫,昔之諸葛,食之不過數升,予則食不過數匙,故晚後乃食,其宜勝也,而莫辨魚肉,有何滋味?匙已小而盛亦少,無異幼少者之下匙,八匙停匙,氣何作也?頹臥過夏晝誠難,故復召儒臣,予則雖臥酬應,莊東入侍之人,與儓待令之類,豈不苦乎?昔之光武我自樂,此非謂予者,而予雖因此而寓懷,自歎欠於恕之一字,下敎呼寫,儒臣乃讀,卽論務農末篇。今日予意,偶合皇明命選于此者,不覺欽慕,唐宗勉飭之言切實,其令備局,寫此頒布諸道,此雖唐宗之言,實則予心,其令一體知悉。出傳敎上曰,一欲下敎,而其間不無爲民掣礙者故猶默,昔六朝齊王,猶欲黃金爲糞土,此則不足道也。三代盛時,禁奢可法,唐時王涯何足稱,而猶歎一釵千金,曾聞故賢都尉東平,若見珠屬,必也搗臼云。心常嘉歎者,彼珠貝之屬,本非奇貴,雖盆巾之水,盛久自成五彩,況海中之蛤,久呑其氣,甲內自成五彩者乎?珠屬皆此類,何可貴也?得其初者,無價而得,重價而賣,爲其首飾,轉相高價。噫,予禁紋縀之時,此亦宜乎同禁,而若右下敎而未果,其買者,初雖因奢,貧窮之後,飢不可食,寒不可衣,故爲其衣食而轉賣,其猶不足,其所殘忍,孰甚於此?此類初不囚禁,又有所不忍者,雖不能賑其飢,亦何忍使抱珠而餓?以此之故,尙今泯默,日益疾而不諭,近者時體之時,末流之弊勝言,此若紋縀之務勝,一人以十珠飾,二人必也倍焉。今年爲百,明年當千,世間誰有王涯之識見?反助其奢而爲之買給,其中無據者,貪者堇以十金求賣,而居間持賣者,必稱百金而弄私,以侈飾爲務者,雖至千金不惜焉,其迷惑,甚矣。昔之漢文,雖爲萬乘,猶惜露臺之費,況凡人乎?富而買時,雖千金不惜,貪而賣時,雖十金難售,初雖可駭,末則可矜。今若禁奢,先禁其濫,若問其濫,卽居間持賣之類,此蓋汨於奢而昧於理之致。此後珠貝之屬,售價至百金者,先爲嚴禁,隨現重繩,爲其奢,濫費百金而貿者,使其家長一體嚴禁,人雖不若古,豈不若一王涯乎?噫,事雖微也,其亦禁奢之一端,衰年頹臥,何不飭勵?以一事言之,眞德秀,已云芬華波蕩,唐詩亦云六宮粉黛,予則深惡于此,故後庭左右,四十年來,無一芬華,有何粉黛之可論?此非予外飾,以兩次宴禮觀之,侍人之其無彷彿於此,諸道選上輩之所共覩者也,吁嗟,中外之人,咸知予廣袖之戒焉。出傳敎上曰,噫,暮年命讀,卽鑑戒也,讀至幾致刑措之文,自不覺赧然。噫,唐太宗,卽唐之中主,而其致此,今予五十年臨御,刑措之效漠然,予自恧焉,唐宗豈不笑我?此與寫頒布之文,可謂相表裏。吁嗟,京外之臣,深體此意,豈特體予意?體尙書欽哉欽哉惟刑之恤哉之訓,予雖否德,先以敎化導率,次以欽恤爲本,京外官吏,須體此意,使一夫一婦,其無枉罹事,令備局,同爲,分付。出傳敎上曰,此傳敎,領相讀之,有點改處,奏之,可也。鳳漢曰,伏見傳敎,不勝欽仰矣,近來奢侈熾盛之時,貽弊者多矣。得福曰,奢侈之物初雖微,其害必大,人君撙節,誠宜矣。相老曰,伏見傳敎,殿下崇儉之意,實不勝欽仰矣。命開陽門仍留,諸臣遂退出。
上在慶熙宮。停常參·經筵。
恭惠王后忌辰齋戒。
藥房提調金時默,副提調宋瑩中啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,不任區區憂慮,敢來問安。答曰,知道。氣則一樣,依下敎,明日入侍宜矣。
中宮殿·惠嬪宮,藥房口傳問安。答曰,知道。
李漢豐,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
宋瑩中啓曰,左承旨李聖圭,今日不爲仕進,卽爲牌招,何如?傳曰,允。
備忘記,路遊之類,豈何足道,而三朔後此擧,亦涉已甚,故特釋重推,而此時重色輕禮,恣意畜妓,有關義理,故其若士夫正風敎之道,欲飭下問,卽讀書士子,世間豈畜妓?此大關風敎,靑衿貪色,何謂靑衿?在君師之位,正士習之一端,金基長,特爲停擧,其令以士爲召者,知禮之重,色之宜誡焉。
金致讓,以刑曹言啓曰,今日輕囚放釋時,二節放送,順奉卽爲捧供,依受敎先放,全壽漢,杖一百徒一年徵贖,當日逐送江外,李夢良·長福,竝卽放事,命下矣。婢二節·奴順奉·李夢良·奴長福等,依傳敎,爲先放送,全壽漢,杖一百徒一年徵贖後,卽爲逐送江外,奴順奉,待無故日,捧供之意,敢啓。傳曰,知道。
金致讓,又以義禁俯言啓曰,今吾時囚中,尹錫烈·安聖彬·李堉·趙重明·南鶴宗,竝分揀特放,金得源,以充軍律,當日擧行,李得老,以不應爲公律,勘處放送事,命下矣。尹錫烈·安聖彬·李堉·趙重明·南鶴宗等,依傳敎,竝分揀放送。金得源,杖一百依例收贖,慶尙道熊川縣充軍,而發遣府羅將,卽爲押送配所,李得老,以不應爲公律,杖八十收贖放送,何如?傳曰,允。
以統制使狀啓,以間朔所封生熟鰒進上,海毒尙不止息,不敢循例封進,惶恐待罪事,傳于李漢豐曰,勿待事,回諭。
上在慶熙宮。停常參·經筵。
自未時至酉時,日暈。夜一更二更,月暈。五更,月暈。
藥房都提調洪鳳漢,提調金時默,副提調宋瑩中啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。心在阼階,而細雨霏霏,其亦憧憧,氣則一樣矣。
中宮殿·惠嬪宮,口傳問安。答曰,知道。
以承傳色,口傳下敎曰,待下敎入侍。
以武臣堂上朔試射試官望筒,又下敎曰,明日中日廳,當爲親臨,試官用此試官騎郞·摠郞,入侍侍衛,亦入直侍衛,正時待下敎,只入正時,射員其令食後待令。
又下敎曰,雖宗班中,有率育者,知奏,年少都尉中,若有此事,一體擧行。
又下敎曰,當建明門殿座,侍衛入直擧行,時服擧行,令金吾郞拿來,而帳前樣減之,秋曹堂上,同爲入侍。
又下敎曰,漢城判尹,卽時點考擧行後,卽爲草記。
又下敎曰,該府堂上,同爲入侍。
又下敎曰,令當直都事擧行,判尹亦爲入侍。
又下敎曰,該府所囚都事,盡爲上之。
金致讓啓曰,大司憲黃柙在外,執義尹承烈在外,掌令崔呈辭,一員未差,持平李祉承在外,丁範祖在外,今日以監察茶時之意,敢啓。傳曰,知道。
傳于李在簡曰,金領府事·內局,同爲入侍。
傳于李在簡曰,內局入侍,金領府事饋膳後入侍。
備忘記,今日德游堂,當漢學殿講,試官譯院都提調·提調·漢學敎授入侍,本院漢學前銜,時任被選人,同爲應講,繖扇侍衛置之,時刻待下敎詣閤,只入正時。
宋瑩中啓曰,今日漢學殿講時,承旨不可不備員,左承旨李聖圭,不爲仕進,左副承旨李漢豐以式暇,不爲仕進,竝卽牌招以爲備員入侍之地,何如?傳曰,允。
傳于宋瑩中曰,只禮房承旨入侍。
吏曹口傳政事,以徐命臣爲司譯提調。
傳于閔弘烈曰,差備所屬,今方出去,判尹卽爲與之點考。
傳于閔弘烈曰,士子·中官執捉事,分付。
傳于閔弘烈曰,金吾堂上入侍。
金致讓,以御營廳言啓曰,本廳分授鷹峯東邊體城頹毁處修築事,前已啓下矣。今日爲始,修築之意,敢啓。傳曰,知道。
金致讓,以刑曹言啓曰,金基長,施以笞五十徒一年定配之律,囚禁押送,以示爲潛谷飭其孫之意,而然渠雖駭然,士不可辱,笞則徵贖,配則畿甸,竟夕囚禁,待門限發配,以消私欲之腸肚事,命下矣。金基長,依傳敎,卽爲囚禁,笞五十收贖後徒一年,定配所於京畿楊州牧,待門限發配之意,敢啓。傳曰,知道。
金致讓,以刑曹言啓曰,金基長,徒一年畿甸,其亦太輕,徒三年藍浦定配,倍道押送,到配日子,令道臣狀聞事,命下矣。罪人金基長,依傳敎,徒三年定配於忠淸道藍浦縣,卽爲發配,倍道押送,而到配日子,令道臣狀聞事,分付道臣之意,敢啓。傳曰,知道。
閔弘烈,以漢城府言啓曰,五部首吏,勿爲徵贖,各決杖一百事,命下矣。依傳敎,五都首吏,各決杖一百之意,敢啓。傳曰,知道。
閔弘烈,以漢城府言啓曰,今月十六日藥房入侍時,內局惠民署·尙方·工曹此類士夫率畜者,令京兆當日搜檢,皆屬本處事,命下矣。依聖敎,內醫院醫女,尙衣院鍼線婢,惠民署醫女,工曹鍼線婢,一一詳査,則內醫院,無縉紳士子率畜者,尙衣院鍼線婢玉娘·春丹·終蟾,工曹鍼線婢月下仙,惠民署醫女以節等,還屬本處之意,敢啓。傳曰,頃者二裨將,已涉駭也,而今者一靑衿,萬萬可駭,故有此下敎。今覽草記,奉君之命重乎,溺愛娼類重乎?決不止此,惠民署,亦豈惟一人,而以已處分二節彌縫,事之可駭,莫此爲甚,判尹適謂不然,爲此類其不嚴査,暮年嚴飭之意焉在?判尹爲先從重推考,五部官員,若不一一現告,當坐興化門嚴問,今日入直五部官員,姑除枷杻南間囚,五部首吏,勿爲徵贖,各決杖一百。予雖衰矣,此等貪色縉紳士子,何不嚴懲?予則曰都城內金基長,必也其百,以百數査問,雖九十九,判尹焉敢免欺君之律?惟以欺隱,尙於興化門,家長當嚴刑,以此一體嚴飭,初更內問奏。
獻納鄭昌順疏曰,伏以臣之自來情私,無望供仕,每奉除旨之下降,已覺方寸之先亂,而含恩畏罪,不敢辭避,間或抑情乍膺,終必陳懇獲遞,前後叨冒,屢犯瀆擾,區區烏烏私懇,或見諒於孝理之下矣。今臣母病,日益癃痼,念臣情理,日益煎急,尤豈有一日離捨之勢哉?近因臣兄將母之邑,臣亦隨來扶護,而日昨宮銜之除,適在母病少間之時,坐稽恩召,跡涉慢蹇,暫伸叩謝之忱,擬控懇迫之私,初非爲離側供職之計,而銓曹不諒,隨窠輒擬。納言新命,又降此際,臣誠迫隘悶鬱,他不可顧,急於歸護,投章徑發,任情行止,罪無所逃,聖度曲加涵貸,職名尙靳鞶遞,諫省緊任,緣臣瘝曠。臣罪至此,尤合萬殞,顧今母病,比前有加,食飮殆至專却,氣息長時昏綴,眞元內鑠,感冒外襲,委身床席,須人轉側。臣方日夕焦遑,左右扶將,離違赴朝,萬無其路,玆不得不猥從縣道,申控至懇。伏乞聖明,諒臣之情,亟賜鐫免,治臣之罪,以嚴朝綱。答曰,省疏具悉。爾其勿辭護焉。
己丑四月十六日辰時,上御集慶堂。藥房入診,領府事金相福進後入侍時,都提調洪鳳漢,提調金時默,副提調宋瑩中,假注書任希遠,記事官兪岳柱·宋樂,醫官許礈·李以楷·慶絢·鄭允協·鄭允說·柳光翼以次進伏訖。洪鳳漢曰,夜間,聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢曰,中宮殿氣候,亦何如?上曰,差勝矣。進湯劑訖,許礈診候曰,脈候左右三部,度數調均,滑體一樣矣。李以楷·慶絢·鄭允協等,次第診候曰,脈候左右三部調均,滑體一樣矣。鳳漢曰,中宮殿進御湯劑,向者稟達,而前日議定之劑,今已進御,更爲繼進,似好矣。上曰,中宮殿進御香砂六君子湯,依前方,加製五貼以入。出榻敎鳳漢曰,臣伏見太廟役處,則當爲修補處頗不少,故役事似未易畢矣。上曰,更思之,非二節之罪,卽率畜者之罪也。鳳漢曰,捉囚二節者,非李益炡,乃鄭亨復也。上曰,雖老而難矣。鳳漢曰,國舅方帶尙衣提調,而以提調之威,有不能禁,故欲爲一番筵奏云矣。上曰,寒心矣。命承旨書之曰,頃者囚徒,稱中樞府,意謂檢擧提調知中樞,故有特推之命矣。今聞大臣所奏,卽惠民署提調云,九十能爲此,其志可嘉,宜賞何推?勿推,此輩何咎?其命卽放。靜而思之,朝鮮士夫此時,豈蓄儀仗差備者,此不可不飭故下問,非縉紳也。卽靑衿也,聞涉駭然,其雖略處,餘意耿耿,欲爲下敎,何則孔聖於齊禁倡,頃聞至於內局此輩,率蓄仍走,處置便成葛藤,其於二次選妓,待朝下送,其意禁其宗臣士夫之惑妓也。于今觀之,豈特縉紳,儒衣·儒巾者,其亦率蓄,該署莫敢誰何,該廳亦招不應。以此推之,革帶儒生若此,況縉紳勝言,以北閫褊裨事言之,甚至於此輩,令乘轎騎驛馬,可謂罔有紀極,惠民署·尙方·工曹人皆率蓄,縉紳唱之,士人效,中庶亦效,三處將無使喚之人,況惠民署選入,內局·尙方,手造衣襨,事體何等重也?若此不已,何人選入,何人縫造?且前則冕服絳紗袍,自內爲之,因其掣肘,令尙方製進,事體之重,比前加矣。身爲縉紳士子,選入之類,莫重縫造之人,何敢私自率蓄,其欲飭也,宜先現者,噫,爲潛谷之孫有此犯,於渠羞先大矣。停氣之律,可云太寬,金基長,施以笞五十徒一年之律,當日先囚禁,旋卽押送,以示爲潛谷飭其孫之意,而然渠雖駭然,士不可辱,笞則徵贖,配則畿甸,此外內局惠民署·尙方·工曹此類,士夫率蓄者,令京兆當日搜檢,皆屬本處,常人勿論,敢欺者,縉紳限己身禁錮,士人永拔靑衿錄,而京兆擧行草記中,只名還屬者,勿書其夫。噫,下敎若此之後,其敢隱匿,是誰之欺,何顔立於海東之地?以裨將言之,裨將若此,況爲道臣·閫帥·守令·營將者乎?癸未年嚴飭之後,以今番裨將觀之,此輩若此,禁弛可知,以癸未爲限,癸未以〈後〉率來者,皆令刷還後,令道臣狀聞。噫,其夫雖犯禁,若有子枝,此幾朱壽昌,遍於京中,此亦勿論,此後更加嚴禁,官妓率來踰境者,限己身禁錮事,捧承傳施行,外方則令備局,分付。出傳敎又命書之曰,因金基長事,今者處分,可謂大處分,該府其若顔私隱匿,曰有法府,隱匿者,何敢擧顔於朝鮮?若有犯者,與其夫同啓事,皆令知悉。今日內卽爲草記,金基長之以士爲名,蓄置此物,豈孔聖所云非禮勿視之義乎?今者處分,可云末勘,其於囚禁,大臣雖請不許者,究其本則基長也,基長何不一見囹圄?且負祖先忘國體,節節可駭,竟夕囚禁,待門限發配,以消私欲之腸肚,此後復循此習者,宗臣令宗簿寺,隨現草記,以制書有違私律施行,縉紳。噫,近者耳目,其雖聾瞽,旋此,亦豈聾瞽。隨現論啓,永錮其身,至於士人,儒衣·儒巾,口誦聖賢之書而若此,今乃初聞萬萬可駭,此後若此者,令師儒之長糾正,永拔靑衿錄,勿齒士子,其若掩匿,師儒之長,施以制書有違律,掌議亦拔靑衿錄事,亦爲嚴飭。噫,此亦暮年正風敎之一端也,以此觀之,放恣犯夜,必也此輩,況有直提學以下之文,夜禁不捉此人,當該夜禁將,當施軍律,雖中官,淆悖者皆亦有之,況末世乎?一體捉奏事,分付巡廳·捕廳·三軍門。出傳敎上曰,金領府事入侍。相福曰,近來,聖體若何?上曰,一樣矣。相福曰,寢睡·水刺之節,亦何如?上曰,一樣矣。上曰,漢學敎授誰也?鳳漢曰,一則洪龍漢,受由在外,一則不能記也。相福曰,趙㻐也。上命承旨書之曰,司驛提調有闕代,令該曹卽爲口傳擧行,牌招入侍。出傳敎又命書之曰,漢學敎授在外代,一體口傳擧行,亦令入侍。出傳敎上曰,藥房提調持湯劑,更爲入侍。出榻敎進湯劑訖,宋瑩中曰,洪纘海,以老人星事,依前下敎,見其父而來待閤外矣。上曰,副修撰洪纘海入侍。出榻敎纘海進伏,上曰,雖使洪啓禧見此敎,必以爲是矣。鳳漢曰,豈有不欲爲者,而此敎則皆以爲是矣。上曰,云何?纘海對曰,漢·唐之時,皆有壽星壇,而國朝,兵火以前則祭之云矣。上曰,今無可議矣。鳳漢曰,俄聞領府事之言,凡祭星之事,或不致潔,則不可求福云,然則爲之亦難矣。相福曰,臣等,在外聞,載於五禮儀,故以爲祭之,似好矣。今伏見問答,下敎事當然矣。鳳漢曰,太廟大祭後,福祭封進,例也,今則福酒旣復,依例封入,不但重事面,亦爲自下惕念之道矣。上曰,何必入之?獻官及太廟提調,飮福,可也。出擧條瑩中讀奏各道狀聞。上曰,平安兵使狀啓,今已入來,卽爲覆奏,可也。鳳漢曰,今則諸議歸一,而事係關防制置,後日次對時,與僚相及諸宰,更議稟處,似好矣。上曰,不過許施者,何必持久乎?鳳漢曰,兵使狀啓,以爲據險守固之策,莫如宣川之移邑,而旣不移邑而置鎭,則中軍與僉使,別無異同,擇差道內前銜中有望者啓下,名號規模,一如水原禿城之例,淸江移鎭於西林,則兩城俱有關守,庶免疎虞之歎,道臣狀聞,與前日所請一樣,而又以爲中軍方防,異於新設,且有中軍·都城將,料所變通者,不過擇差啓下而已,令兵使作節目擧行爲請矣。此事諸大臣,皆以如是設施爲便,一依監·兵使狀聞,東林之宣川移防,特爲停止,以道內有履歷有計慮武弁,本府自辟中軍啓下,如禿城之爲,接濟規模,令兵使成節目,報備局施行。淸江僉使,移鎭於西林,改稱西林僉使,而今適作窠,後日政擇差,催促下送,何如?上曰,依帥臣所請施行。出擧條上曰,海伯加分狀啓,卽爲回啓,可也。鳳漢曰,其狀啓備陳尤甚邑民間切急之狀,仍請還穀留庫中,折半加分矣,事勢誠如所請,而折半太多,三分一許施,何如?上曰,依爲之。出擧條上命承旨書之曰,今聞大臣所奏,部官金吾郞,不無參酌之道,勿汰,內局行首掌務官,事件果不然云,其命特爲置之。出傳敎上命讀江華留守敎文,上曰,製者誰也?瑩中曰,朴志源也。上曰,似善作矣。鳳漢曰,然矣。諸臣遂以次退出。
己丑四月十六日申時,上御德游堂。漢學殿講入侍時,試官金致仁·徐命臣·趙晙·李致中,右承旨李在簡,假注書任希遠·蔡弘履,記事官兪岳柱·宋樂以次進伏訖。在簡曰,生徒服色,當以黑團領,而或有時服者,何以爲之?上曰,置之。致仁曰,聖候,若何?上曰,一樣矣。致仁曰,中宮殿問安,漸向差乎?上曰,猶未完蘇矣。致仁曰,王世孫問安,何如?上曰,好過矣。上曰,築墻一日間爲之,或恐不完固矣。致仁曰,階石皆完固一新,墻高則不過數仞,雖一日間,足可爲之矣。上曰,然乎?上命呼名生徒,自第一板告柱,上曰,華人言語時,必頭轉手撓,怪矣。上曰,此輩講,頗成樣矣。致仁曰,洪龍漢,爲前敎授,受講甚精云矣。上曰,然乎?上曰,玉堂入直中,有漢學者乎?在簡曰,朴相老爲之矣。上曰,修撰朴相老入侍。出榻敎相老進前,命讀漢學,上曰,足成樣矣。上曰,廳注書,以東音,讀奏老乞大,可也。賤臣讀奏,上曰,不知漢學者聽之,如婦人之聽眞書矣。命生徒,製祝有年頌,命入御製元草,示致仁。致仁曰,聖學至矣,在下者只贊襄矣。上曰,金領府事精祥矣,祭星若不潔,則反有害云矣。致仁曰,然矣。上曰,金始煐內作故云,世間事難信矣,趙今至何處,萊伯,何時下去?在簡曰,待使行,見其叔後,欲下去云矣。生徒製畢,命考,上曰,司譯院祿官前銜,殿講時通略者,紙二卷·筆二枝·墨二笏,純略與略粗者,紙一卷·筆二枝·墨一笏賜給。製述居首李鎭復,頃者殿講時,年尤少也,而能誦故,以等第施行,已燕行,今亦能誦,製述三中,年纔二十五,其涉可嘉,令本院準職徐授,玄啓禎三下,一令本院,右職調用,李師夏三下,令本院陞六調用。出傳敎上曰,予之不祭星壇,不愧於漢光武矣。命臣曰,誠出尋常萬萬矣。上曰,日後諂媚之輩,若當嗣服初,必請祈福矣,九月則卿等,亦困予矣。致仁曰,九月則天理應行之典,異於此矣。上曰,彼生徒,亦入庭試科場乎?命臣曰,然矣。上曰,莫重下敎誤傳,當該承傳色中官推考。出擧條上曰,初命不書夫名,其意若何,而不思感動,溺此流而欺君,事之無嚴,莫此爲甚。今後則竝書夫名,此類若不自現,令秋曹勿爲徵贖,當日內各決杖一百,濟州牧爲婢,此輩率蓄人豈不知,而渠焉敢欺隱,該府亦焉敢掩諱?其若一遺,判尹當湖右投畀,以此嚴飭,竝還本後,令各其司,點考有無以啓。出傳敎上曰,金基長其誰,以潛谷六代孫,世世謹愼之家,而有此萬萬該擧,爲其祖,不覺憤駭。徒一年畿甸,其亦太輕,徒三年藍浦定配事,更爲分付該曹,倍道押送,到配日子,令道臣狀聞。出傳敎上曰,若無二裨將一靑衿,予豈爲此?若是下敎之後,其若欺隱,有職名者,其雖重臣,終身禁錮,嶺沿投畀,以士爲名者,拔去靑衿錄,湖沿充軍,以此更爲嚴飭。噫,身爲京兆尹,顔私縉紳士子,豈敢欺君,嚴飭京兆。出傳敎上曰,都承旨許遞,其代行副司直李翼元除授,牌招察任,房順房,三院副提調例兼。出傳敎上曰,莫重標信,何等重也,而開門標信下敎之後,以宣傳標信,不稟誤傳,其涉駭也,當該承傳色吳命來罷職。出傳敎上曰,明日武臣堂上朔試射,當於隆武堂爲之,依此擧行,只該房入侍。出傳敎致仁曰,譯官品高,然後雖入彼中,彼人必以資級敬待云,而見今首譯資級,不過從二品矣,與廟掌相議,其中可爲加資者,自本院抄啓擧行,似好矣。上曰,然則抄啓,可也。上曰,今番御製後,雖重臣,似不更請矣。致仁曰,向者之重臣所請,出於誠懇,而伏見批旨及此御製,此文字義理譬諭,儘卓越,雖重臣,似不更請矣。上曰,此後如有更請者,當折之矣。命臣曰,此文字出尋常萬萬,可爲法後世也。上曰,亦可質諸聖賢而無愧矣。致仁曰,然矣。上曰,洪重孝,亦欲以九月上來云,九月實難免,預爲悶苦矣。致仁曰,今番則當行之事,何可已乎?上曰,周公制禮作樂,而誕日賀,未之聞也。致仁曰,漢·唐後則有千秋節矣。諸臣遂退出。
己丑四月十六日三更五點,上詣建明門。殿座入侍時,右副承旨金致讓,同副承旨閔弘烈,假注書任希遠·蔡弘履,記事官兪岳柱·宋樂以次侍立訖。上命金吾堂上入侍,又命入直儒臣爲問郞,命先上五妓之夫,上曰,昨也,講政要,因以欲放輕囚,而至有此擧,乾道昭昭矣。命判尹入侍,命讀草記。具善復曰,月下仙則李儒成棄之,年久云矣。上曰,宋翼洙則勿爲拿入,可也,其餘皆拿入。上曰,金基長,已發行乎?致讓曰,似然矣,李儒成,自任所未及上來云矣。上曰,然則竝置之。致讓曰,承旨當備員矣,命牌招宋瑩中·李聖圭·李在簡·李漢豐,追後入侍。上命問禁府都事姓名。上曰,奏姓名,若是遲滯,君父前何敢若是?欲拿入,而非軍務故止之。上曰,禁府都事李得源汰去。出榻敎命禁將進前。上曰,欲備百數故,書吏市井,皆書來乎?究其本則卽基長也,怪矣,二節卿見之乎?具善復曰,無可觀矣。上曰,此所謂醜妻惡妾,勝空房者也。命入前排。上曰,趙台鉉·任希耉誰也?致讓曰,一則趙宗鉉之族,一則任希遠之族也。上曰,春坊之族,注書之族皆入,怪矣。上曰,趙台鉉,以朝士而如此,尤爲無狀,罪無可惜,然以三令五申之法,今則只削職矣。上曰,希耉則以故承旨之子,獨不愧乎?率畜妓物,豈非禮勿視之意乎?父稱承旨,亦不自愧乎?欲鑽地而入矣,汝父予尙今思之矣,爲小科乎?漢豐曰,未爲云矣。上曰,如此者安得小科乎?士子如此,而無言之者,可謂無臺臣無掌議也。上曰,今日擧行,多稽緩矣。上曰,金吾當該堂上,從重推考。出榻敎上曰,秋判不能檢飭,從重推考。出榻敎上曰,此後武藝廳,若率畜妓物,訓將捧手本汰去,可也。上曰,左·右巡將,納牌入來,可也。命讀草記。上曰,不能捉一士夫,昨日監軍宣傳官,亦無狀矣,令兵曹決棍,可也。上曰,今覽本廳草記,御營廳巡邏時,守門將李永赫,幼學趙學衡,昨夜犯夜者,萬萬無據,豈可循例?本廳決棍而止,李永赫,令兵曹決棍汰去,趙學衡,渠雖無狀,當以儒處之,亦不可杖士,拔去靑衿案,限五年停擧。出傳敎上曰,飭敎之下,在巡廳巡監軍,捕廳草記三人,無一捕捉,其涉駭然,各決棍十度。出傳敎上曰,旣已下敎,縉紳猶涉駭然,世豈有冠儒冠衣·儒衣帶革帶家?蓄莫重代役之類,特敎之下,不爲自現,尤涉放恣。趙台鉉身爲朝官,不有君命,放恣莫甚,削職永不叙用,任希耉,一基長已無可言,今爲二基長乎?羞賢關辱靑衿,尤爲無狀者,今作僧尼,猶貪其色,豈讀經者之所爲?且可駭者,其父尙今思之,而其子忘焉,尤萬萬無狀,此忘其君父者也,不可一刻置之於儒案,亦不可汚諸城中,拔去靑衿案,待開門,放逐鄕里。宋翼洙以八議,雖不拿入,以故承旨宋敎明之子,闋服數月,犯禁蓄此類,豈特此也?游於謹身之門,何不制慾,豈可事同而飭異?施以削職之典。玉娘·月下仙,一則名係內局,一則線婢,其於率蓄,雖非渠之故,今聞判尹所奏,萬萬怪事,謀計削髮,已涉叵測,而今日嚴飭之下,摘奸時以聞,以頭陀身,敢蒙頭着男衣,恣到府門,置裳于房而現捉,便一古之黃順徵,節節陰憯,都內今方禁令,秋判於南門外萬民所覩中,開坐究其事,雖梟示何惜?渠亦人命,十分參酌,箇箇嚴刑一次後,大靜縣爲婢,當日押送。春丹·終蟾,亦非渠之故,隱然挾勢,嚴禁之下,京兆府門外,乃敢蒙頭,放恣莫甚,此類不懲,亦若關北裨將之率妓,其將乘轎,各刑推一次,永屬殘邑婢,使渠之類懲戢焉。以節則頃者特放之後,基長處分之下,宜卽縮伏該署,而隱然以基長小家自處,放恣蒙頭,節節放恣,嚴刑一次後,黑山島爲婢。徐弘柱·黃一淸·李福金·徐贊柱·朴技成·金澤龍·金廷善等,以禁中親兵,益宜謹塡,況思壬午年事,尤何敢放恣?其所無據,將近十人,不可尋常處之,令訓將待朝於沙場,回示諸軍,決棍二十度汰去。李仁光·韓弼良·馬聖觀·金國良,入內後,秋判鍾街開坐,萬人咸睹中,半杖半贖決杖五十度,仍爲除下。丁道熙,尤爲無狀,無他處分者,其決杖六十,羅將之犯此,放恣莫甚,門外刑推一次後,放逐江外,不敢使復踰都門,至於捕校,此習尋常惡之,何以惡之?借其名而恣淫行者也,令訓將沙場決棍二十度兼捕盜汰去,其他或吏隷或市民,噫,遐方此類,若無此人,何以衣何以食?雖非禁者,然惑於此輩,隱然若妻,使此類各生放恣心,百計謀頉,不肯本役之弊,其令見鍾閣諸人決杖,使此輩見而懲戢之意也。其或若渠已物,拒逆國役者,令該院·該署草記,與其夫嚴刑定配,此後爲縉紳爲士子,非徒率蓄此輩,接於其門者,朝士禁錮不齒,縉紳士流,尤可駭也。永拔儒案,終身停擧,以示暮年澄世之意。李儒成則雖不拿入,於渠,亦云前事,而月下仙,屬之內局,放恣削髮,聞判尹所奏,渠則曰有眷恋云,以此觀之,削髮非謀頉,欲從儒成之意。噫,武弁挾娼,其何足怪,而誇引光頭,且問其本則渠也。卽施永不叙用之典,此後若在直中,淸禁至嚴,何敢無禮於直處?伊後此輩,若尋武臣直中之弊,則騎判,隨現請棍,使此類莫重禁直見此類,而莫云一人,其令若逢今番九虒焉。出傳敎上曰,令尙方·工曹·惠民署郞廳,考案點考,不參者,擧名草記,此後五日點考,若有闕點者,査問其夫,縉紳士子草記,常人依下敎,竝與本夫而刑配。出傳敎上曰,名屬內局之人削髮,曾所未聞,朝入差備,暮爲僧徒,叵測曷諭,局房行首,常時其若操切,其豈若此?其時行首之人,二掌務官,特施不叙之典出傳敎上曰,部官擧行解緩,極爲無狀矣。上曰,當該五部官員金斗熙·金斗恒·柳凝之·崔守謙·權惠應汰去。出榻敎上曰,當該都事金愚汰去。出榻敎上曰,其闕多,待開門,政官牌招開政。出傳敎上曰,尙衣院·工曹·惠民署郞廳,卽爲考案點考後,內局入侍時以奏。出傳敎上曰,長番申德龍,輕着特甚,越俸一等。出傳敎上曰,書吏·市民中,有犯此者,今番免役中拔之。上曰,此輩京中蒙頭,故外方乘轎,路柳墻花,其豈遮顔?此後許着氈帽,嚴禁蒙頭。出傳敎上曰,金基長,眞爲善文,然乎?弘烈曰,此不過略知詩句而已矣。上曰,金時默之幾寸也?弘烈曰,五寸矣。上曰,金基長追後下敎中徒三年三字,爻周。出傳敎宋瑩中曰,藥房方待令矣。上曰,藥房提調,持湯劑入侍。出榻敎鳳漢曰,達宵勞動,聖候若何?上曰,一樣矣。上曰,今日處分,何如?鳳漢曰,傳敎未及見之矣。上命示傳敎。鳳漢曰,處分誠好矣。上曰,此後則庶可懲戢矣。鳳漢曰,日已明,問安,何以爲之?上曰,藥房只口傳問安,待下敎入侍。出榻敎上曰,翠蘭夫丁道熙,尤無狀矣,此乃今番登科者之父也,先來者四十餘人,皆常漢乎?善復曰,然矣。上曰,此輩何足責也?其中士夫爲名者,駭惡也。上命金吾堂上·趙雲逵·鄭光漢·柳脩先退。上曰,秋判先退,出去鍾街上,決棍擧行,騎判本曹開座,決棍擧行,可也。諸臣遂退出。
上在慶熙宮。停常參·經筵。
卯時,有霧氣。
大殿·中宮殿·惠嬪宮,藥房口傳問安。答曰,知道。
金致讓啓曰,大司憲黃柙,執義尹承烈在外,掌令崔式暇,一員未差,持平李祉承·丁範祖在外,今日以監察茶時之意,敢啓。答曰,知道。
以承傳色,口傳下敎曰,卽爲入之後,當見內局,以此申飭。
又下敎曰,承旨政官,申飭之時,承傳色放恣,申德龍,越俸一等。
傳于洪趾海曰,內局入侍。
以承傳色,口傳下敎曰,其君集慶堂,獨不就寢,而政官若是偃便,政官雖無,猶可爲也,國綱當樹,一竝罷職,中官朱好一,掩護政官,越俸一等。
又下敎曰,尙方·工曹·惠民署,卽爲點考郞廳,內局入侍以奏,五日點考,依下敎擧行,其中陪吏殊常,何處陪吏,何處傔從?詳知以奏。
備忘記,開政何時下敎,而將至半午,亦寥寥,事之寒心,莫此爲甚,當該承旨遞差,銓堂一竝越俸一等,以存紀綱。
以承傳色,口傳下敎曰,今日可駭六儒臣率蓄之物,待城門開先逐之,若欺隱,卽其地當下敎,判尹坐於京兆直房,卽爲擧行,草記以奏。
又下敎曰,此後禁推,皆以南間擧行。
又下敎曰,判尹拔於入侍,坐直房,六儒臣率蓄之物,卽爲知入。
又下敎曰,有莫重擧行者,禮戶判,拔於入侍。
又下敎曰,一家雖兄弟之間,六儒臣率蓄之物,卽爲只入。
又下敎曰,判尹於直房,六儒臣奴子,捉來杖問,卽爲知入。
又下敎曰,知入後當酬應,卽爲知入。
又下敎曰,一時下敎,偃臥其家,申德龍,更爲本律勘處。
又下敎曰,判尹爲先從重推考,卽爲催促。
又下敎曰,今日戶禮外,不爲入來者,直捧禁推傳旨。
又下敎曰,君父下敎,有無當卽爲,而尙今寥寥,六儒臣皆禁推,過一朔後擧行。
又下敎曰,此傳旨,今始捧入,當該承旨遞差。
又下敎曰,中官安國來,放恣莫甚,令該府處之,依申德龍例擧行。
又下敎曰,今日臣下如是乎?傳旨遲緩書入,注書汰去,承旨遞差,其代吏曹參議洪趾海除授入侍,房順房。
又下敎曰,諸朝臣中,豈無一人率妓者乎?知其君則如是乎?漢城府郞廳·五部官員,竝汰去。
又下敎曰,今日首唱,卽李得福也,海南縣投畀。
備忘記,承旨有闕代,尹東暹除授,牌招察任,房順房,三院副提調例兼。
金致讓啓曰,大臣·備局堂上,依下敎來待矣。傳曰,入侍。
傳于李在簡曰,同副承旨入侍。
備忘記,近日中官,放恣特甚,承傳色中官,袖手傍觀,敢以郞廳,中官替奏,朱好一,越俸纔命,放恣揚揚,金性完,其若黃口,詐謀特甚,申德龍,令該府施以不能爲公律勘處,朱好一,越俸加一等,金性完,越俸三等。
李在簡,以兵曹言啓曰,因御營廳草記,守門將李永赫,昨夜犯者,萬萬無據,豈可循例?本廳決棍而止,李永赫,令兵曹決棍汰去事,命下矣。依傳敎,守門將李永赫,決棍十度後,汰去之意,敢啓。傳曰,知道。
李在簡,以御營廳言啓曰,守門將李永赫,幼學趙學衝,去夜初更,犯夜撗行,被捉於本廳邏卒處,故依更數治罪之意,敢啓。傳曰,知道。
兵曹判書,以金時默爲之。
李在簡啓曰,新除授兵曹判書金時默,卽爲牌招,傳授命召,何如?傳曰,允。
閔弘烈啓曰,兵曹判書金時默,牌招不進,推考傳旨,今方捧入,而命召傳授不可遲滯,更卽牌招,何如?傳曰,允。
備邊司薦望,以申晦爲守禦使,以金孝大爲摠戎使。
傳于閔弘烈曰,守禦使申晦,摠戎使金孝大,竝卽牌招,傳授密符。
閔弘烈,以義禁府言啓曰,中官申德龍以不應爲公律勘處事,傳旨啓下矣。申德龍,旣已拿囚,以不應爲公律,杖八十收贖,而依承傳,功減一等放送,何如?傳曰,允。
洪趾海,以禮曹言啓曰,恩信君婚禮儀軌,今已成出,內入之意,敢啓。傳曰,知道。
李在簡,以訓鍊都監言啓曰,依傳敎,武藝別監成弘柱·黃一淸·李福壽·徐贊周·朴枝成·金澤龍·金鼎先等,露梁沙場盛軍儀,回示三匝後,各決棍二十度汰去,捕校朴壽彬,決棍二十度汰去之意,敢啓。傳曰,知道。
金致讓,以刑曹言啓曰,婢玉娘·月下仙,各嚴刑一次,大靜縣爲婢,春丹·終蟾,各嚴刑一次,永屬殘邑婢,二節,嚴刑一次,黑山島爲婢,羅將金振玉,嚴刑一次,放逐江外,不敢復踰都門事,命下矣。婢玉娘·月下仙各嚴刑一次,濟州牧大靜縣爲婢,婢春丹·終蟾,各嚴刑一次,春丹,慶尙道泗川縣,終蟾,全羅道光陽縣,永屬爲婢,婢二節,嚴刑一次,羅州黑山島爲婢,羅將金振玉,嚴刑一次,卽爲放逐江外,使不敢復踰都門之意,敢啓。傳曰,知道。
金致讓,以刑曹言啓曰,李仁光·韓必良·馬成觀·金國良,鍾街各決杖五十,半杖半贖,丁道熙,決杖六十事,命下矣。李仁光·韓必良·馬成觀·金國良等,依傳敎,鍾街上杖五十,半杖半贖,丁道熙決杖六十之意,敢啓。傳曰,知道。
李在簡,以訓鍊都監言啓曰,依傳敎,犯夜人閑良金烷,決棍二十度之意,敢啓。傳曰,知道。
金致讓,以右邊捕盜廳言啓曰,去夜本廳所捉犯夜人,別監金鼎完,決棍十度除名事,命下矣。別監金鼎完,依下敎,決棍十度之意,敢啓。傳曰,知道。
金致讓,以漢城府言啓曰,任希耉卽逐鄕里事,命下矣。依傳敎,罪人任希耉,卽逐鄕里之意,敢啓。傳曰,知道。
傳于金致讓曰,承旨詣閤。
又傳于曰,京北堂上,從重推考。
備忘記,昔帝云,宰相須用讀書人,正若此,儒臣宜用端正人矣。
備忘記,頃年爲雉城,登敦義門,李得宗之家在其下,故自劫托登城,而勉我箚,有李得福與至親,皆曾經守令,故今者爲建德而揚臂類此,下番求對亦然,多氣一也。忽然無風生浪,北關妓物皆古稱,末書洪纘海,從北關來,而若禆將雄唱雌和,若見洪景顔亦然,令判尹嚴査問奏。
洪趾海啓曰,臣與同副承旨閔弘烈伴直矣,纔已遞差出去,伴直無人,右副承旨金致讓,卽爲牌招入直,何如?傳曰,允。
金致讓,以義禁府言啓曰,中官申德龍,更爲本律勘處事,命下矣。申德龍,卽爲還囚後,依前下敎,以不應爲公律,杖八十收贖放送之意,敢啓。傳曰,知道。
李在簡,以漢城府言啓曰,因傳敎,洪景顔·趙載俊·洪秀輔·朴相老·洪纘海等事知奴子捉來,其矣上典率蓄之物,各各嚴杖究問取招,則元無率畜之物納招,而李得福,家在城外,不得擧行之由,纔已草記之意,敢啓。傳曰,決無是理,決無是理,判尹罷職,其中洪纘海·朴相老,必有必有。
金致讓,以左邊捕盜廳言啓曰,去夜初更量,前五衛將金省身,前縣監權尙鎭,幼學金烷等,犯夜披捉,金省身·權尙鎭,係是朝官,令攸司科罪,金烷自本廳,依更數治罪之意,敢啓。傳曰,世間豈有前任五衛將犯夜?令騎曹決棍二十度,前縣監權尙鎭,一體決棍十度,金烷今聞閑良云,令訓將決棍二十度。
金致讓,以右邊捕盜廳言啓曰,去夜二更量,大殿別監金鼎完,犯夜被捉,依更數懲治之意,敢啓。傳曰,決棍十度除名。
弘文館校理李得福,副校理洪景顔·趙載俊,修撰洪秀輔,修撰朴相老·洪纘海等,伏以去夜臨門之擧,又何爲也?若其本事,則寔出於我聖上樹風敎勵習俗之盛意,而部官之不善奉行,誠有罪矣。囚之南間,殊非當律,豈不爲萬萬過中之擧乎?設有査問之事,則有司存焉。何遽至於勞動聖躬,侵曉臨門,乃以堂堂千乘之尊,下行有司之事,擧措急遽,景色蒼黃,此不但有欠於不大聲色之義,亦豈不貽損於節宣攝養之方乎?竊覸近日以來,絲綸之下,多從平恕,政令之間,務適中和,凡在瞻聆,莫不歎畿,曾未幾何,復有此擧,臣等竊恐前日悔悟之敎,反爲無實之歸,臣等所以爲殿下深惜之者此也。事雖旣往,戒在方來,伏願殿下,穆然深思,翻然改圖,以示不遠復之意焉。答曰,爾等謂予曰此何擧措,而予則曰此何分義?今之朝臣傾軋,黨習爲事,日夜慨歎,豈特此也?京外畜妓率妓,淫風大熾,爲其君,豈可不飭?雖然入侍大臣承宣俱知,而自初擧措雍容,所謂不遠復者何也?良可笑也,此正爲建德報復也,亦何顔雖一刻,坐於弘文館,以累經筵座席,予將特處焉。
副司直李思觀疏曰,伏以臣,樗散之材,無當於世用,畸孤之蹤,不適於時宜。崇班要路,夢匪曾到,而天地生成之仁,不遺一物,過加抆拭,驟躋隆顯,蚊山鵜梁,每自知媿,人非鬼猜,理宜招災,一念憂畏,惟在於辭權避謗,而不意匪分將任,添臣危蹙之端,倉卒承命,本非仍冒之計,而早晚顚沛,實所自料,日昨臺章果發,公議甚峻,而顧臣見職,未蒙處分。臣於是,益復狼狽惶憫,不知所以自措也。噫,南城保障之責,有國所重,而臣迺負乘,文宰掌戎之任,素稱極選,而臣卽匪據,人器之不稱,物情之不平,固其所也。不待臺臣之爲國家深憂,區區私心,固已有公私兩敗之慮,夙夜懍惕,如坐針氈,籌坐賓座,一未進身,屢被何責?微守莫變,而仍循荏苒,奄及半載,今玆臺評之來,亦云晚矣。其所糾切之言,臣固自省之不暇,初無介介於胸中,而臣所自幸者則有之,顧臣受任半年,未嘗一日忘遞,而疏單路阻,揆地不諒,抱玆耿耿,遂成盤礴,深恐若情至懇,無以自達於四聰之下,而惠文白簡,卽臣解脫之會,今而後,臣得間矣。廉隅一防,淸朝之所先,禮使群工,明主之所務。惟我聖上,凡於前後遭彈之臣,輒加體諒,卽許一遞,曲遂之仁,莫不欽仰,則如臣之目下情跡,不容一時虛縻,惟有亟解見職,退守本分,俾免於無恥無憚之科者,卽聖上終始之惠,而爲微臣息補之圖,伏想日月之明,必已俯燭,不待臣辭之畢矣。念臣受恩罔極,無所報效,到今蒲質盡變,黔技已殫,風波閱歷,病亦隨之,陳力就列,實無其望,惟當優游冗散,杜門息跡,涵濡壽域之化,以圖塵刹之報而已,其不可强策衰鈍,復備器使之末,明矣。此又不待人言,而臣所自劃者也,玆敢瀝血封章,悉暴衷懇。伏乞聖慈,曲賜照諒,臣必遞之義,不可暫冒,將臣見帶之任,亟行刊免,以安賤分,以重戎寄,不勝萬幸。答曰,省疏具悉。予於卿晚年,晉用度支·騎曹,未能專意用之。今於此任,料表見駁,非徒爲卿嗟惜,誠爲世道慨然,故於此,予不待卿章,臺批洞諭,於卿有何毫分撕捱之端,而然四維,不可不顧,故其欲下敎,而其在禮使之道,欲見卿章泯默。卿章果到,人或曰古人云,疑之勿任,任之勿疑,此言誠是,其章已無可謂,則宜周守予意,而位至八座,必欲一免,其勢固然。若此而靳持,豈曰誠也?兼帶守禦使,其雖許解,自嗟曷喩?卿須體予意,其於閒職,必也膺命,以副予暮年嗟惜之意。呼寫及此,予心悵然,卿心若何?體此意體此意。
己丑四月十七日午時,上御隆武堂。武臣堂上朔試射入侍時,試官申暐·趙,左副承旨李漢豐,假注書任希遠·蔡弘履,記事官兪岳柱·宋樂以次進伏訖。上命宰樞執鼓。上曰,以柳箭五巡,片箭一巡擧行也,貫五邊三除尺量,一貫革射員六名入射,可也。上曰,銓曹目今無人,兵判鄭弘淳,吏曹判書除授,前參議洪趾海,吏曹參議除授,牌招開政,兵判前單入之。出傳敎漢豐曰,吏曹參議,承牌入來,而拘於長官,尙未開政云矣。上曰,然乎?漢豐曰,吏判雖除拜,而以兵判時罷職,本院不得出牌,政廳亦不入,獨政啓辭云矣。上曰,姑置之。命讀奏試記冊,上曰,呼名時,勿爲懸吐事,申飭呼名官,可也。上曰,西貫革封箭,極爲駭然,監的官推考。出擧條上曰,守·摠兩營皆闕,其令備局,今日內薦望。出傳敎諸臣遂退出。
己丑四月十七日初更,上御集慶堂。同副承旨閔弘烈,假注書蔡弘履,記事官兪岳柱·宋樂以次進伏訖。上命讀玉堂箚子,至堂堂千乘行有司之句,上勵聲曰,怪矣。且讀不遠復之句,上拍門曰,無狀矣,此可謂讀書之士乎?昔者某某,有不爲物之捨,而其復行之耶?事正猶此也,承旨亦見予事果有過擧乎?弘烈曰,以侵夜勞動,有損於節宣故爲慮矣。上曰,此類皆犯妓物,予當發奸矣。上曰,外方妓物逐送之命,其旣多日,而尙無草記之擧,事之寒心,莫此爲甚,勿論大官·卿列·儒臣·侍從,一竝今夜內擧行草記。出傳敎上曰,官妓代口免賤,卽其子枝也,爲官物乎?今者下敎,雖謂曲盡,可謂太寬,故今日此類,有此駭擧,雖有子枝,一竝當日內刷遷後,草記事,分付。出傳敎上曰,朝鮮其無臣矣,淫風大振矣。至穆然深思之句,上勵聲曰,深思者何思也。此輩盡逐,然後予將安矣,所謂不遠復者,尤極駭然。上曰,國綱今將墜矣,其欲臨門下敎,大臣·備堂,其皆來待。出傳敎弘烈曰,臣極知惶悚,而又有臨門之敎,達夜勞動,實爲焦迫矣。上曰,臨門事下敎,而承宣之奏,由於愛君,當於此堂酬應,以此分付。出傳敎弘烈曰,箚子之意,亦非謂過擧也,只慮深夜勞動矣。上曰,不遠復者怪矣,必是李得福之事擔當,爲首唱矣,恐逐渠輩之妾,故如是矣,李得福之妾,必有子矣。上曰,爲儒臣助淫風,爲臺臣不糾正,其雖衰耗,何以默默?勿論在京在外,今日儒臣·臺臣,施以不叙之典,聯箚者,特除侍從案。出傳敎諸臣遂退出。
己丑四月十七日五更三點,上御集慶堂。大臣·備局堂上入侍時,領議政洪鳳漢,左議政金陽澤,右議政金尙喆,行司直申晦,綾恩君具允明,行司直沈鏽,刑曹判書李章吾,江華留守黃景源,漢城右尹金鍾正,工曹參判閔百興,右承旨洪趾海,事變假注書韓德厚,記事官兪岳柱·宋樂以次進伏訖。鳳漢曰,今已夜深,聖體若何?上不答,拍窓厲聲曰,女慾與黨習,甚矣,唐有十八學士,爲右文之治,東國有六儒臣困我矣,君貴乎,妾貴乎?多下不忍聞之敎。鳳漢曰,臣誠惶恐,而殿下屢十年使臣等,旣召臣等,宜許臣等之開陳,而不答問候,辭敎非常,過損聖躬,不勝焦迫矣。陽澤曰,過費辭氣,有妨靜攝,下情悶切矣。尙喆曰,罪在群下,貽惱聖心,一則臣等之罪,二則臣等之罪也。晦·允明·鏽·章吾·景源·鍾正·百興,起伏齊聲曰,聖心煩惱,辭敎截嚴,臣等惶悚,而寬泰聖心,伏望。上曰,李得福,爲行首陳箚,箚中此何擧?不遠復等語無狀矣。厲聲連命中官,催促漢城府草記。鳳漢曰,昨今連爲勞動,恐損玉體,臣等宜早退,無使聖躬,過爲酬應矣。陽澤曰,今已向晨,尙未就寢,下情焦悶矣。尙喆曰,漏聲漸稀,曙色方催,酬應多時,聖體不瑕有欠損之節乎?上暫入小次,還爲殿座。鳳漢曰,水刺進御乎?上曰,小進矣,予之今番之擧雖過矣,而諸儒臣之箚,豈不怪乎?近來予多追悔,承宣進言,亦賜皐比,儒臣之箚所以成也。鳳漢曰,殿下旣示容諫之量,諸臣進言,實非異矣。陽澤曰,容諫之聖心,孰不欽仰乎?鳳漢曰,湯劑不可不進御矣。陽澤曰,湯劑一貼,僚相已待令於外矣。上曰,姑置之。鳳漢曰,摠使望好矣。上曰,金孝大必爲國事矣。陽澤曰,前已有公論,而新望果好矣。上曰,備堂誰某入來?鳳漢指名以對。上曰,沈鏽進前。鏽進伏,上曰,沈履之,久未用矣。鳳漢曰,方入矣。上驚曰,然乎?曾以何事見駁?鳳漢曰,以家舍事及湖南道伯事也。鏽曰,敢與君命相抗云者,臺言罔測矣。鳳漢曰,家舍摘奸時,以威喝府吏爲言,故彼重臣,曾經判尹,以是爲嫌,而不必撕捱者,且濬川事甚緊矣。上曰,安心行公,可也。新除判尹,何如?鳳漢曰,曾有陞薦之議,而果好矣,人亦質實可用矣。上曰,屢徑竄配,鬚眉已白,年幾何?鳳漢曰,六十九矣。上曰,與卿之從兄同甲,而明年又得耆社,年老而尙實矣。鳳漢曰,然矣。上曰,京兆長,得不少柔乎?鳳漢曰,同僚以堅確稱之,似不柔矣。上曰,李昌儒久無職名矣。鳳漢曰,亦入矣。上驚曰,然乎?三年幾過乎?尙喆曰,尙遠矣。上曰,摠使曾經東伯,似有所畜矣。鳳漢曰,非但摠使,入侍人中,令前則亦多所畜矣。上笑曰,卿亦有乎?鳳漢曰,惶恐,而臣亦有之,今雖多子,自臣文法,還送好矣。上笑曰,豈使一國領相,爲鱞夫乎?鳳漢曰,右相年前得雙生,左相亦以內病,不得不有所畜矣。上曰,大臣皆有畜乎?尙喆曰,金判府無之矣。上曰,貴矣,宜乎再娶矣。金領府有之乎?鳳漢曰,無子故有所畜,生一女,與守禦使,爲査頓矣。上曰,然乎?鳳漢曰,臣等,旣有犯禁,他人雖甚愧悚,而此後當嚴禁,外方妓案考出後可知,宜爲行關,而京則醫女·鍼線婢,皆有案易考矣。上曰,無法則已,切禁,可也。鳳漢曰,限年禁之爲宜,自癸未年下敎日後禁之,得當乎?上曰,豈特癸未與今年?昔年亦有此事,國初中葉,亦有三百刷還之事。今聞相臣所奏,問于本官,然後可以擧行云,此則大不然,堂堂千乘之國,此令豈不行,査問本官乎?況因金基長,有昨夜事,而靜以思之,豈特此類?以北關裨將事觀之,此輩若此,爲閫任者可知,儒衣·儒冠者若此,況諸道乎?帥臣若此,道臣必也同然,豈特道臣同然?守令亦然,若此不已,三百六十州,一遞易之間,率三百餘人,其弊可勝?然昨日復敎,雖因慨而然,初敎可謂寬典,依初下敎,有子息者勿論,自癸未禁令日率來者,名爲縉紳朝官者,皆令自現下送後,令京兆草記,令道臣亦聞,以裨將觀之,衙客豈無犯?中房亦無異裨將,凡衙客之類,裨將之類,隨自現下送。若是嚴飭之後隱匿者,朝官以上,禁錮終身,雖大官何免?衙客之類,令秋曹勿爲徵贖,決杖一百,嚴査以遣。裨將中房之類,嚴刑一次後査送,猶復隱匿者,限己身海島定配,亦爲分付諸道,考其案報漢城府。若有欺隱者,官婢勿爲徵贖,決杖六十,下送本道,犯者朝官以上,衙客·裨將以下,依此律勘處。所謂衙客,儒生爲名者,亦在其中,還本役後,令道臣狀聞。今後自令日後,依前下敎,此輩後踰該道地境,道臣施以制書有違之律,當該守令,與犯者同律事,嚴飭諸道。噫,聞命之後,其若一刻遲徊,此非朝鮮臣子也。令漢城府隨現這這草記以聞,所謂隨現,觀其遲速也,若過數日限五日,京兆堂上,亦施制書有違之律,犯者,亦同律施行,今番竝與夫名而草記。出傳敎上曰,男丘史之稱,何也?鳳漢曰,丘史代,故稱男丘史,而非王牌,則或有侵責之弊矣。上曰,凡事必也正名,凡賜牌法,官奴五,官婢十五合二十,而官婢稱丘史矣。頃年此輩,卽助色之端,故特命草之,二十人皆言官奴,今聞稱男丘史云,其名不正,竝稱官奴,因此思之,昔之五今爲二十,外方官奴何堪,且其時欲寬,而然雖五,當時無捧貢之規,而歲遠然後,受苦必多,雖無此輩,有他賜牌奴,旣知本官與渠輩有弊,則豈可冒其名而貽弊?王者處分,尤宜正大,況聞其弊,乃覺此輩之受弊,無異南·北漢義僧,以存羊之義。只存官奴五名,丘史代十五名,特爲永草,以示予除評多人之弊,所餘官奴五名,以取在者,卽爲王牌啓下,俾無藉此侵漁外方之弊,下敎前王牌啓下者勿論。出傳敎鳳漢曰,此實惠矣。上曰,似省弊矣。鳳漢曰,然矣。上曰,六儒臣中,必有家畜者矣。鳳漢曰,皆無家畜云矣。上曰,諸儒臣,予之臨門時,謂以過矣則善,而陳箚怪矣,俄者上氣,故予辭氣過,而近來頗示優容,故亦如是矣。鳳漢曰,旣示容諫之量,故諸臣進言矣。陽澤曰,頃者慕華館騎郞,旣汰旋仍,月臺又恕武臣之不察,臣等,實欽仰矣。尙喆曰,辭氣實仰雍容矣。鳳漢曰,京兆堂郞,以畜妓人不卽知奏,至被罪罰,而難搜旁曲畜妓處,勢似然矣。上曰,分揀。鳳漢曰,部官亦同入分揀中乎?上曰,漢城堂郞·五部官員處分下敎還寢。出榻敎鳳漢曰,纔有備堂不參人禁推之命,而備堂多有實故云矣。上曰,不參備堂禁推分揀。出榻敎鳳漢曰,然則具善復將任,自在乎?上曰,旣寢,具善復,卽爲牌招,傳授命召。出傳敎鳳漢曰,閔弘烈,亦在遞差中矣。上曰,閔弘烈不易得之承旨矣。鳳漢曰,吏判之混入罷職中異矣。上曰,該房亦不察,而中官混下傳旨矣。上曰,當該中官,從重推考。出榻敎鳳漢曰,吏議方有闕矣。上曰,何以有闕?鳳漢曰,吏議洪趾海除承旨,方入侍矣。上曰,近來初入侍乎?趾海曰,頃以試官入侍矣。上曰,彼承宣舊勤矣。鳳漢曰,然矣。上曰,政官傳旨中,前兵判不當入,而入付標,當該承旨遞差,吏判無撕捱之端,牌招察任,坐直承旨閔弘烈,亦爲勿遞,政事判書旣命牌招,參議亦爲仍任,一體牌招,依前下敎開政。出傳敎鳳漢曰,誤入傳旨,責在政院,臣欲請罪該房,而自上已特敎遞差,故未果矣。上曰,該房李漢豐當之乎?鳳漢曰,然矣。上曰,傳旨踏下時,亦混下矣。鳳漢曰,洪趾海旣仍任吏議,承旨有闕矣。上曰,鄭昌聖在京乎?鳳漢曰,已嘉善,而方爲楊州牧矣。上曰,然矣。鳳漢曰,今當承旨有闕,敢達矣。上曰,誰也?鳳漢曰,李徽中亦宜一番用之矣。上曰,前銜何職?鳳漢曰,曾經參議矣,上曰,承旨有闕代,前參議李徽中除授,牌招察任。房順房。出傳敎鳳漢曰,今已日曙,湯劑不可不進御矣,小臣出去持入乎?上曰,藥房都提調持湯劑入侍。鳳漢出去,奉入湯劑,副提調李翼元進伏,趾海先退。上進御湯劑訖,鳳漢曰,今日口傳問安,待下敎入侍乎?上曰,今日口傳問安爲之,待下敎入侍。出榻敎鳳漢曰,摠戎使,申飭行公好矣,而判尹尙未行公,左尹未差,右尹今方入侍,本府多有急速擧行事,右尹金鍾正,先爲出去擧行之地,何如?上曰,依爲之。鍾正先退,陽澤·尙喆起伏曰,臣等,不能謹愼,致犯禁令而率蓄,惶悚無地矣。上曰,過矣。鳳漢曰,藥房提調陳辭職疏矣。上曰,何時加資?鳳漢曰,已經年矣。上曰,今番宗廟役處,何如?鳳漢曰,初見之時,數磚石傷矣,次次有不得不修改處,故役處頗大矣。上曰,都令年幾何?鳳漢曰,殆滿六十矣。翼元曰,承旨旣仍任,牌招,何如?上曰,仍任承旨牌招。上命退出,諸臣以次退出。
上在慶熙宮。行常參,停經筵。
大殿·中宮殿·惠嬪宮,藥房口傳問安。答曰,知道。
閔弘烈啓曰,大司憲·執義·掌令二員,持平二員未差,今日以監察茶時之意,敢啓。傳曰,知道。
閔弘烈,又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金致讓,又以都摠府言啓曰,軍兵等,中日習射事,標信命下矣。常參相値,不得爲之之意,敢啓。傳曰,知道。
以備忘記,傳于閔弘烈曰,特命中官,摘奸南間,纔命下,申德龍乃敢窺見,放恣莫甚,今番施以公律,施行三朔後放。
以承傳色,口傳下敎曰,中官申德龍,屢次下敎,放恣特甚,令該府更加勘律施行。又下敎曰,朝臣若此,中官特甚,承傳色曺壽喆外,越俸三等,判尹卽時催促。
以備忘記,傳于金致讓曰,洪纘海之愚濫,白摠角已知,裨將猶然,況監市御史,而見其色,其豈束手自回?嚴問口招,其若隱諱,予當親問,令次官卽爲開坐口招,以草供持奏。
閔弘烈啓曰,同義禁鄭光漢·柳脩·洪重一,持洪纘海口招,依下敎來待矣。傳曰,入侍。
備邊司薦望,禁衛大將具善行·李潤成·尹泰淵。
以承傳色,口傳下敎曰,今日特除之下,焉敢若此?更爲牌招,卽爲擧行,而擧行後,當許內局陳章及牌勿爲呼望,今番則夫名,亦爲書入,招當直,卽令嚴重傾軋禁之。又下敎曰,今聞丁道熙,有他丁道熙云,加杖六十度拘留,知而卽爲草記。
以備忘記,傳于李在簡曰,今日特授之下,尙今稽謝,可謂娚妹一也。李徽中,施以不叙之典,其代朴志源除授,牌招察任。房順房。
假注書蔡弘履汰去,代以李羽逵爲假注書。
李聖圭啓曰,假注書李羽逵,時無職名,依例付軍職,冠帶常仕,何如?傳曰,允。
以禁衛大將薦望,以承傳色,口傳下敎曰,此望置之,訓將姑令兼察。
金致讓啓曰,禁衛大將,以訓將,姑令兼察事,命下矣。訓鍊大將李章吾,卽爲牌招,聽傳敎之地,何如?傳曰,允。
以承傳色,口傳下敎曰,此草記爲見,更入而留置之,本草記草本必有之,以知道,分付。又下敎曰,金九重,敢如是耶?令騎曹決棍十度。
以備忘記,傳于閔弘烈曰,鬂鬚皓白,誠是久次,徐命臣,判尹除授,牌招擧行。
以承傳色,口傳下敎曰,漢城府爲膏塊耶,何其少也?該堂從重推考,今日內滿百以入。又下敎曰,判尹使之催促。
以備忘記,傳于金致讓曰,暮年操心之君若此,皆是朝鮮名官學士也。今日備擬之時,其宜詳擇君子,箚中遺名,其心可尙,洪龍漢傳旨中付標,以未措枉之意,其時入番,一體跳踉,下番卽朴好源之子,而父在外方,豈無蓄者,而乃敢欺隱,唐津隣縣,一體投畀。噫,觀昨夜光景,雖大臣,焉敢營護?其若營護,君何爲君?
以承傳色,口傳下敎曰,草記中裨將率來者,依他例決棍事,分付。又下敎曰,判尹催促。
以備忘記,傳于李在簡曰,人君下敎,豈可數數若此之故?群下放恣,判尹部官下敎置之命,一竝置之。
以承傳色,口傳下敎曰,朝臣其令今日內,盡爲自首,雖一人或遺漏,則與家長同律,其令今日內,卽爲擧行。又下敎曰,以此觀之,軍官·中房·儒生必有之,今日內,若不盡爲之,沙場決棍百度充軍,以此分付。
傳于金致讓曰,騎馬三匹立之,宣傳官待令。
以承傳色,口傳下敎曰,此草記給之,李溵·具庠,豈可今始自現乎?施以不叙之典,以此觀之,遺漏者似多,該堂越一等,更爲得入,邸吏令該曹,決杖一百。
以承傳色,口傳下敎曰,今日資政殿待草記,常參爲之,只備堂入侍爲之,時刻待下敎,只入正時。又下敎曰,新除儒臣,牌招入直,兩司一體牌招,入侍來詣,入正時,三司追後入侍。
李在簡啓曰,常參爲之事,命下矣。今日政新除授兩司,竝待下批牌招,以爲推移進參之地,何如?傳曰,允。
李在簡又啓曰,玉堂上下番俱空,事甚未安,今日政新除授玉堂,竝待下批牌招,以爲入直之地,何如?傳曰,允。
金致讓啓曰,禁衛大將具善復,時無職名,令該曹卽爲口傳付軍職,何如?傳曰,允。
兵曹口傳政事,副司直具善復。
傳于李翼元曰,兵判批下,況兼內局,牌招察任。
李在簡,以侍講院言啓曰,本院兼司書趙宗鉉,連日入直矣。移直玉堂,下番闕直,事甚未安,新除授司書洪樂信,卽爲牌招入直,何如?傳曰,允。
李在簡,以兵曹言啓曰,依傳敎,前裨將李景說,決棍十度之意,敢啓。傳曰,知道。
李在簡,又以兵曹言啓曰,漢城府草記。傳曰,知道。其有褊裨者,事當重處,而莫知乘轎,雖然當懲一勵百,外司郞廳,各決棍十度事,命下矣。依傳敎,折衝池興龍,捕盜廳前軍官高德謙,閑良朴文煥等,各決棍十度,前同知趙德根,以摠戎廳軍官,受由下去京畿漣川地,罔夜捉來,追後擧行之意,敢啓。傳曰,知道。
李聖圭,以漢城府言啓曰,因傳敎,李得福奴子,當爲捉來杖問,而家在城外,不得擧行,其餘五人奴子,隨其捉來,嚴杖重問之意,爲先敢啓。傳曰,知道。
李在簡,以刑曹言啓曰,邸吏令該曹,決棍一百事,命下矣。慶尙道大丘府邸吏李枝茂,依傳敎,決杖一百之意,敢啓。傳曰,知道。
李在簡,又以刑曹言啓曰,黃一淸,令該廳依頃日例,沙場回示,決棍二十度,湖沿充軍事,命下矣。黃一淸,依傳敎,全羅道康津縣充軍,卽爲發配之意,敢啓。傳曰,知道。
李在簡,又以刑曹言啓曰,市民尤何敢若此?令秋曹決杖六十度,以懲日後事,命下矣。市民金振喆,依傳敎,決杖六十度之意,敢啓。傳曰,知道。
李在簡,又以訓鍊都監言啓曰,依傳敎,黃一淸,露梁沙場盛軍威,回示三匝後,決棍二十度,出付刑曹之意,敢啓。傳曰,知道。
閔弘烈,以義禁府言啓曰,時囚罪人朴相老,康津隣縣,一體投畀事,命下矣。朴相老,康津隣縣靈巖郡投畀,而以備忘記辭意,具罪目依例發遣府羅將,卽爲押送配所,何如?傳曰,允。
金致讓,以義禁府言啓曰,中官申德龍,令該府更加勘律施行事,命下矣。申德龍,卽爲還囚後,依前下敎,更以不應爲公律,杖八十收贖放送,何如?傳曰,允。
閔弘烈,又以義禁府言啓曰,中官安國來,令該府處之,依申德龍例擧行事,傳旨啓下矣。安國來,旣已拿囚,依申德龍例,以不應爲公律,杖八十收贖放送,而依承傳,功減一等放送,何如?傳曰,允。
閔弘烈,又以義禁府言啓曰,李得福,海南縣投畀事,命下矣。以傳敎內辭意,具罪目,依例發遣府羅將,卽爲押送配所之意,敢啓。傳曰,知道。箚子無據已諭,入直猶駭然,況齊會院,以爲首陳箚,則不待其批,處於城外,擧措端正乎?倍道押送。
金致讓,又以義禁府言啓曰,海南縣投畀罪人李得福,倍道押送事批下矣。卽爲倍道,押送配所之意,敢啓。傳曰,知道。
閔弘烈,又以義禁府言啓曰,前校理洪景顔·趙載俊,前修撰洪秀輔,前副修撰朴相老·洪纘海等禁推,過一朔擧行,禁推者皆以囚南間事,命下矣。洪景顔·趙載俊·洪秀輔·朴相老·洪纘海,依下敎,竝囚南間之意,敢啓。傳曰,知道。
閔弘烈,以右邊捕盜廳言啓曰,去夜初更量,中和居出身劉季龍,着白衣犯夜,被捉於巡邏軍官處,而係是出身,自本廳,不敢擅便,何以爲之?敢啓。傳曰,夜禁,申飭之日,其涉駭然,況着白衣,無異常漢,自本廳,從重決棍。
李在簡,以右邊捕盜廳言啓曰,本廳所捉犯夜出身劉季龍,草記傳曰,夜禁,申飭之日,其涉駭然,況着白衣,無異常漢,自本廳,從重決棍事,命下矣。出身劉季龍,依傳敎,決棍十五度之意,敢啓。傳曰,知道。
李聖圭,以漢城府言啓曰,今月十八日,大臣·備局堂上入侍時,依初下敎,有子息者勿論,自癸未禁令日率來名爲縉紳朝官者,皆令自現下送後,令京兆這這隨現以聞,今番竝與夫名而草記事,命下矣。依傳敎,各別嚴飭於各該府,則咸興婢福貞,判書沈鏽率來,江界婢玉伊,判書李章吾率來,淸州婢鳳月,參判鄭厚謙率來,而竝於日前,已爲下送,咸興婢香蘭,參判金器大率來,尙州婢小點,前營將金相勳率來,春川婢松月,前府使朴盛源率來,麟蹄婢香娘,前縣監李顯白率來,瑞興婢進丹,前縣監李率來,安州婢芙蓉,前牧使朴弼逵率來,龍川婢次暹,故參判金善行率來,昌城婢西關春,水使申大顯率來,忠州婢梨花,佐郞洪獻輔率來,全州婢雪愛,校理申光履率來,而今方下送云。故更加另飭,使之卽卽發送,其他未及自現者,隨所到,這這草記之意,爲先敢啓。無批答李聖圭,以漢城府言再啓曰,癸未禁令後率來者,隨所現,竝其夫名,纔已草記,而續接各該部所告,則昌原婢次貞,前府使田光勳率來,鳳山婢德梅,郡守李海文率來,鳳山婢蟾月,郡守朴宗益率來,安邊婢蓮色,前都事元繼孫率來,而已爲下送,碧潼婢今娘,郡守成壄率來,鐵山婢玉暹,府使李義錫率來,珍山婢元德,前郡守具宅柱率來,東萊婢新月,前同知柳綠率來,東萊婢銀節,前同知柳邁率來,東萊婢愛堂,前僉知尹應莘率來,東萊婢丁郞,前哨官韓啓祚率來,機張婢麻堂春,前縣監宋載明率來,居昌婢允梅,前府使洪龍鎭率來,永川婢美月,前郡守尹象厚率來,金海婢金悅,前僉知趙廷采率來,陽德婢二德,縣監金九重率來,昌城婢洞庭,府使梁世純率來,熙川婢喜聘,前掌令鄭彦暹率來,故另飭該府,使之卽卽下送之意,敢啓。無批答李聖圭,以漢城府言三啓曰,癸未後率來者,其纔已連續草記,而又接各該部所告,則安東婢貴梅,監司金華鎭率來,奉化婢朝靈,前縣監宋在淵率來,順興婢有貞,前府使李叙中率來,醴泉婢長梅,前郡守申景祖率來,咸陽婢愛暹,前府使李壽松率來,咸興婢明愛,前審藥金尙輝率來,鳯山婢禮今,折衝池興龍率來,安州婢姜愛,前同知趙德根率來,興德婢暹愛,前縣監許冥率來,錦山婢杏花,別監黃一淸率來,珍山婢龍愛,前郡守李毅壽率來,高敞婢竹娘,前縣監李宜柱率來,安州婢興安,承旨閔弘烈率來,熙川婢菊色,前郡守田光烈率來,祥原奇里花,前郡守洪啓燧率來,孟山婢姜愛,前捕校高德謙率來,咸從婢含園春,故營將李邦和率來,宜寧婢桂煥,閑良朴文煥率來,德原婢再郞,前府使李鎭璧率來,永興婢翠娘,前判書朴相德率來,而已爲下送,德原婢喜欽,前府使李尙直率來,故另飭各該府,使之卽卽下送之意,敢啓。傳曰,知道。具中有褊裨者,事當重處,而莫知乘轎,雖然當懲一勵百,外司郞廳,各決棍十度,渠諸道審藥足矣,何敢率來?此輩永除本署案。黃一淸,卽武藝廳,再昨處分時,不爲自首,今乃追現,事之無據,莫此爲甚,此輩不懲,何以樹紀綱?令訓將依頃日例,沙場回示,決棍二十度,湖沿充軍。草記中腰金頂玉之人,一人外,無自首者,其君分揀而然歟,京兆不敢而然歟?其涉可駭,在京人今日內不爲自首者,竝與率蓄,嶺沿投畀,雖宗臣·都尉,皆令自首。
李聖圭,以漢城府言四啓曰,癸未後率來者,纔已連續草記,而又接各該部所報及各道京主人所告,則義州婢密花珠,前參判鄭光漢率來,義州婢蘇鶴仙,監司洪樂純率來,熙川婢七月仙,前郡守沈喜鎭率來,安州婢英愛,咸溪君櫄率來,富寧婢翠蓮,前參判李心源率來,義州婢小雪梅,故參判元景謙率來,北靑婢不二心,前虞候金喜澤率來,鏡城婢春雪梅,前判官李命俊率來,公州婢新色,前郞廳具道圭率來,三陟婢正丹,前府使徐日修率來,英陽婢美蟾,市民金振喆率來,故另飭各該部,使之卽卽下送之意,敢啓。傳曰,知道。市民尤何敢若此?令秋曹決杖六十度,以懲日後,況其中北關,雖進宴不召,意蓋深矣,何敢若是放恣?此則高山察訪若守法,豈若此?此後不禁掩置者,與犯者同律,以此定式遵行。
李聖圭,以漢城府言五啓曰,癸未後率來者,連續草記矣,又接各該府所報及各道京主人所告,則安州婢梨花,完恩君李殷春率來,保寧婢鳳愛,前水使李彦熙率來,朔州婢蓮愛,副護軍李潤成率來,江界婢終愛,前牧使趙圭鎭率來,慶興婢完月,府使李邦五率來,江界婢魯江月,前兵使趙率來,江界婢趙愛,前僉使李光洙率來,豐川婢一今,前司諫申景濬率來,任實婢得花,前縣監鄭奎祥率來,新寧婢雲深,前察訪金宅洙率來,晉州婢義英,裨將李景說率來,義興婢義蘭,前縣監鄭義達率來,寧海婢蓮善,前府使金養心率來,密陽婢翠玉,前牧使李益炫率來,嘉山婢二春,前郡守李鉉相率來,而今方發送云,故另飭各部,使之卽卽下送之意,敢啓。傳曰,知道。
李聖圭,以漢城府言六啓曰,癸未後率來者,連續草記矣,又接各部所報及各道京主人所告,則全州婢仁愛,府使元義孫率來,泰仁婢白中丹,前縣監金履信率來,竝已爲下送,嘉山婢眞珠德,前郡守權伋率來,羅州婢正化,良人高天老率來,羅州婢愛玉,良人池世奉率來,羅州婢明愛,前縣監李俊永率來,淳昌婢一暹,前察訪鄭必忠率來,興陽婢益丹,幼學吳載采率來,康津婢楚臺月,前府使尹泓率來,忠州婢末愛,前營將金得成率來,甕津婢八丹,折衝李克濟率來,故另飭各部,使之卽卽下送之意,敢啓。傳曰,知道。
李聖圭,以漢城府言七啓曰,卽又接諸人自首,則大丘婢貞愛,前監司李溵率來,大丘婢丹愛,府使具庠率來,富寧婢張愛,前承旨金霔率來,竝已下送云,而部長及邸人輩,皆以爲搜括已盡,更無可得云。臣等,姑爲退去,而此後更有自現者,則隨卽草記之意,敢啓。無批啓
李聖圭,以漢城府言入啓曰,傳敎之下,不勝惶恐,五部及各道邸人處,更爲各別査問,則所告內,江界婢黃娥,前府使李文德率來,安義婢義蟾,前察訪李恭華率來,永川婢美節,前府使尹得聖率來,密陽婢喜娥,前正郞李枰率來,同福婢順良,前縣監鄭寅煥率來,咸從婢郭禮,前營將金海柱率來,慶州婢桂得,參議李海重率來,慶興婢完月,前府使金相勳率來,新昌婢糞德,前縣監李觀輝率來,全州婢姜娘,出身崔重輪率來,公州婢孔德,前府使沈勗之率來,龍潭婢香蘭,僉正金廷藎率來,故另飭各部,使之卽卽下送之意,敢啓。無批答
李聖圭,又以漢城府言啓曰,嚴敎之下,各其頭目與次知該色,萬端嚴覈,而內局醫女,與他自別,渠輩中若有行娼,則擧廳退黜,故元無縉紳士子率蓄之事。惠民署醫女,則抄出年少聰慧者,移送內局,本署所存,俱是老麤之物,以此率蓄者,擧皆中人常漢,士子率蓄,只有一婢,故俄已抄啓,尙方及工曹率蓄諸婢,亦已抄啓,而四處婢子額數,竝計九十二名,五名外,若有率蓄之人,焉敢有一毫欺隱不奏之理哉?臣不勝惶恐待罪之意,敢啓。傳曰,知道。
有政。吏曹判書鄭弘淳牌不進,參判李潭受由在外,參議洪趾海進,右承旨李在簡進。吏批啓曰,判書鄭弘淳,牌招不進,參判李潭,受由在外,小臣獨政未安,何以爲之?敢稟。傳曰,只出緊任。以鄭尙淳爲大司憲,以李秀得爲大司諫,以洪相直爲執義,以申大脩爲司諫,以李台鼎·朱炯質爲掌令,金叙九·李宗榮爲持平,以洪應輔爲獻納,以姜游·安聖彬爲正言,以徐有良爲校理,以姜潤爲副校理,以趙宗鉉爲修撰,以尹錫烈爲副修撰,以洪樂信爲司書,以李彦中爲司僕判官,以洪錀爲兵曹參議,以洪重一爲左尹,以金樂材爲司僕主簿,以徐命天爲安岳郡守,以宋聚行爲吏曹佐郞,以金時默爲訓鍊都監禁衛御營提調。
兵批,判書金時默進,參判洪樂仁病,參議未差,參知金光國入直進。以尹昌東爲曹司衛將,以李邦和爲五衛將,以申晛爲忠壯將,以張緯漢爲景福將,以李敏輔爲司禦,以柳光斗爲守門將,以徐有和爲都摠經歷,同知單安敬顯,護軍李堉·南鶴宗·李漢豐·李慶一,司直宋瑩中·鄭尙淳·朴弼逵·朴道源·趙重明·尹錫烈·李世奭·尹東暹·安聖彬,司果金致九·柳德申,司正任希簡。
兵曹判書金時默疏曰,伏以臣,至庸極陋,百無肖似,濫蒙洪造,驟玷隆顯,前後踐歷,罔非踰涯,每自循省,寢夢猶驚,不意中權新命,遽下此際,臣誠且駴且惑,湟汗浹背,罔知所以自措也。夫今之本兵,卽古周官大司馬之職,五營之機務悉摠,衆武之進退咸係,則得人與否,而戎事之善敗決焉,國家之安危在焉。其倚毗之隆,擔負之重,爲如何哉?雖使才識優長,望實俱著者處之,猶患其不克有濟。況如臣者,一介空空,素乏寸長之可取,才不足以管轄軍務,智不足以甄別入物,顧何有絲毫彷彿於是任者,而今乃不少難愼,擧而畀之,是何異於策駑蹄以聘遠,試蚊力於擔山也?負乘致寇,翹足以待,臣身顚沛,固不足恤,其爲辱聖簡駭物情,誠非細故也。且臣於兩營之任,不能力辭,黽勉承命,而焦僥勻擔,涓埃蔑效,有時反顧,猶不覺其萬萬愧恧,況可以與論於夏官之長,克喆之政乎?噫,升高者必顚,酌滿者易溢,理之常也。臣雖愚騃,亦能知此,其何敢徒恃寵靈,冒膺匪據,以自取其狼狽也哉?亦惟我殿下,天地於臣,父母於臣,不待臣區區瀝血之懇,思所以曲諒而全安之矣。百爾思量,承膺無路,嚴召再辱,輙犯違傲,臣罪至此,實合萬殞,玆敢冒陳血懇,仰瀆崇聽。伏乞聖慈,俯垂憐察,亟賜鐫改,以重公器,以安私分,千萬幸甚。答曰,省疏具悉。今者此任,欲試于卿,卿勿過辭,從速行公。
己丑四月十八日卯時,上御集慶堂,藥房都提調·副提調,持湯劑入侍時,都提調洪鳳漢,副提調李翼元,假注書任希遠,記事官兪岳柱·宋樂,醫官許礈·李以楷·鄭允協·慶絢·鄭允說·柳光翼以次進伏訖。鳳漢曰,夜間,聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。上曰,藥房提調持湯劑入侍。出榻敎進湯劑訖,鳳漢曰,醫官診候乎?上曰,置之。上命承旨書之曰,承旨有闕代,前參知李徽中除授,牌招察任,房順房。出傳敎又命書之曰,旣寢具善復處分,卽爲牌招,傳授命召。出傳敎上曰,仍任承旨牌招。出榻敎上命讀東萊狀聞,上曰,承旨眼昏乎?李翼元曰,然矣。上曰,守廳承旨入侍。出榻敎右承旨李在簡入侍,上曰,左右巡監軍,使之入侍。賤臣承命回奏曰,巡將已納牌而出去,只有監軍二人矣。上曰,左右監軍入侍。出榻敎一所林榮老進伏,上曰,今夜有犯夜人乎?對曰,只有一人矣。二所監軍梁塤進伏,上曰,汝亦有所捉乎?對曰,無所捉矣。上曰,今日只口傳問候,待下敎入侍。出榻敎諸臣以次退出。
己丑四月十八日未時,上御資政殿。常參入侍時,行都承旨李翼元,左承旨李聖圭,右承旨李在簡,左副承旨金致讓,右副承旨閔弘烈,同副承旨朴志源,假注書任希遠·李羽逵,記事官兪岳柱·宋樂,領議政洪鳳漢,左議政金陽澤,右議政金尙喆,判府事韓翼謩,行司直申晦,刑曹判書李章吾,兵曹判書金時默,江華留守黃景源,工曹參判閔百興,校理徐有良,副修撰趙宗鉉以次進伏訖。上曰,常參小朝會,當爲鴛鴦拜,其不爲諸承旨推考。出擧條上曰,兵房誰也?弘烈曰,金致讓也。上曰,古則以無啓辭,官退云矣,一退字極沒略,自今以後,加出字呼之,可也。鳳漢曰,夜間,聖體若何?上曰,一樣矣。鳳漢曰,寢睡·水刺之節,亦何如?上曰,今日則少睡矣。鳳漢曰,中宮殿氣候,何如?上曰,差勝矣。鳳漢進湯劑,上曰,京兆戶房所管乎?鳳漢曰,然矣。聖圭進讀京兆自首草記,上曰,宋在淵誰也?鳳漢曰,是思欽之子也。至閔弘烈自首,上拍案大笑曰,奇哉,末如何矣?至洪啓燧自首,上曰,是吾所擢除宣傳官者耶?鳳漢曰,然矣。讀訖,上曰,率來者奚但止於是而已?俗稱麗事三日,而今番則予將猛禁矣。鳳漢曰,此外雖或有之,應在年限之外,故似不入於草記中矣。上曰,年限外則在勿問中耶?鳳漢曰,然矣,而雖在勿問中,在下之惶懍,尤當如何?臣雖不詳知,似或以醫女選來者畜之,或爲行商,往來外邑,而畜之者有矣。上曰,大抵皆非矣,近來夜禁則果嚴乎?鳳漢曰,至嚴矣,臣等赴闕時,陪從甚苟簡,書給勿禁帖,而猶被捕捉矣。上曰,直學尙有禁,況常人乎?上曰,畿內亦有娼物乎?鳳漢曰,聞水原有之,而其餘則無矣。上曰,金吾堂誰也?志源曰,鄭光漢·柳脩·洪重一也。志源進讀金吾洪纘海供辭,至遲晚字,上曰,豈合遲晚乎?上曰,是誰之子,其豈欺君?分揀。出傳敎上曰,此李彦衡之壻耶?鳳漢曰,然矣。上曰,纘海髯髭甚麤,其兄則不然,而此人兄弟中,無佳態矣。鳳漢曰,其家奴口招中,以其上典之不近女色,爲家業云,語甚可笑矣。上曰,家業,是常漢口業也,洪龍漢,何不入草記耶?鳳漢曰,龍漢適以省墳在鄕,而雖在京,初無是事矣。在簡進讀灣啓,上曰,是所謂黷貨者耶?鳳漢曰,曾被彈矣。上曰,使臣先來,而其餘則追後上來乎?尙喆曰,二十四五日間,當到京云矣。上曰,藥房提調持湯劑,更爲入侍。出榻敎時默曰,今月二十日,當爲中日習射,而事有拘礙,停之,何如?上曰,依。時原任諸宰先退。上曰,諸承旨以一字進伏。上命儒臣,讀貞觀政要,承史輪讀訖。上曰,唐時如張蘊古輩,補導君德,人才甚盛矣。上曰,判尹入侍,臺臣追後入侍。出榻敎上曰,注書誰也?志源曰,李羽逵也。上曰,是靑海伯後裔乎?賤臣對曰,然矣。上曰,隋文帝,倉廩有餘,而不賑饑民,甚無狀矣。志源曰,爲政如是,故自促喪亡,太宗之所以惜之者此也。上曰,東西都賦,注書持來。上又命儒臣讀訖。判尹徐命臣趨進,上曰,卿自京兆而來乎?命臣曰,臣方在京兆,修正草記,聞有入侍之命,章皇入來矣。命臣退出。上曰,判尹筋力頗精强,而下階之時,猶有扶憑之狀,果衰老矣,掌令李台鼎,正言安聖彬,追後進伏。台鼎曰,請還寢東呂·址淳等還配之命,更令王府,嚴鞫得情。措辭見上上曰,勿煩。台鼎曰,請還寢定配罪人金柱泰減等之命。措辭見上上曰,其勿更煩。台鼎曰,新除授大司憲鄭尙淳,時在江華府留守任所,執義洪相直,時在京畿安山地,持平金叙九,時在坡州地,持平李宗榮,時在忠淸道牙山地,請竝斯速乘馹上來事,下諭。上曰,依啓。鄭尙淳交龜後,自當上來,勿爲下諭。安聖彬曰,請還寢鍾城府爲奴罪人天大酌處之命,依律處斷。措辭見上上曰,勿煩。聖彬曰,新除授大司諫李秀得,時在忠淸道公州地,獻納洪應輔,時在忠州地,請竝斯速乘馹上來事,下諭。上曰,依啓。兩司退出。上曰,近者命讀貞觀政要,晚後不無一助,赦令四章,後世人君可法者也。昔東漢吳漢曰,王愼無赦,誠格言也,近歲豈特一年數赦,甚至於一朔再赦,此於予自勉者,何則頒敎爲頒赦,人君之命也。此後於國,不可不赦外,必也頒敎,勿疊赦事定式,使君臣鑑戒焉。儒臣又退。志源進讀京兆草記,上曰,同副亦經高山察訪耶?志源曰,臣曾待罪是郵矣。上命承史退出。
上在慶熙宮。停常參·經筵。
閔弘烈啓曰,大司憲鄭尙淳,任所在外,執義洪相直在外,掌令朱炯質·李台鼎呈辭,持平金叙九·李宗榮在外,今日以監察茶時之意,敢啓。傳曰,知道。
藥房都提調洪鳳漢,提調金時默,副提調李翼元啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。日再服建功·八元將二劑,視昏一樣,氣益苶,昨夜入侍,卿等已知,予心恧焉,內局心何?氣則一樣矣。中宮殿·惠嬪宮,口傳問安。答曰,知道。
建明門殿座罷後,政院·玉堂·藥房口傳問安。傳曰,知道。
以備忘記,傳于李翼元曰,心有循便,能者若漑,豈云其首?近涉使能,勉其益衰。
傳于李海重曰,江華留守·內局,同爲入侍。
以承傳色,口傳下敎曰,建明門當殿座,判尹及漢城府郞廳待令,內局亦於建明門入侍,五部官員待令。
又下敎曰,在院承旨,入直儒臣,有率畜者,懸入。
又下敎曰,聞夜下敎,而朝鮮臣子若是乎?漢城若是遲滯乎?斯速申飭。
以備忘記,傳于朴志源曰,今日建明門殿座時,若復欺隱,何顔見其君?以此分付。
又以備忘記,傳于朴志源曰,無據儒臣,入直首唱,樂赴聯箚,古今豈有此等齊會?陋矣誠萬旨玉堂之羞,此何擧措,下行有司四字,不遠復三字,靜而思之,氣苶之中,若將漑焉,若此之故,京兆諂諛文官部官受囑者類,不顧國法,今日設座,豈下行有司之事乎?乃樹國朝法典,世間七年之間,豈特守令·褊裨·衙客·中房?其幾千數,焉敢若是零星?嚴飭嚴飭。此後諸道狀聞內,無今番草記,任自遣者,當與遺漏同律,朝者京兆堂郞以下部官下敎,雖衰豈食言?名士犯者,其令先爲嚴督。
備忘記,噫,君臣之義,無所逃於霄壤,聞下敎,其若隱匿,與忠反,與忠反則是何人?今日殿座後若前,當親問部官,判義禁置之,同義禁以下諸禁郞,先令待令門外。噫,今日朝鮮,卽士夫世界,在京曾經閫帥與褊裨,其若欺隱,當慕華館殿座,棍百度充軍,褊裨,聯懸首於旗竿,卽爲嚴飭。
備忘記,不惜萊府,不惜勳府,若是下敎若何?豈效無據儒臣之箚,而可行有司之事可乎?今日殿座建明門時,京兆堂郞·五部官員皆入侍,入侍時,五部自首者以奏,若無,該堂當施中道之律,以此嚴飭。世間許多侍從下大夫,豈可逐其婢而已,欺君莫甚。
以承傳色,以傳下敎曰,此無撕捱之端,呼望亦勿爲之,卽令謝恩。
又下敎曰,承旨除授下敎中,以李性源改塡書,分付。
又下敎曰,雖卿列,皆令知奏。
又下敎曰,殿座之時,草記而入,受名宦之囑,卽爲彌縫,而然名宦下大夫中,若不得奏,則當依下敎擧行。
又下敎曰,承旨有闕代,洪鑰除授,牌招察任,房順房。
又下敎曰,殿座時,令草記以奏,令以若干彌縫,該堂從重推考,奉納承旨遞差。
又下敎曰,東萊府使,觀望而然耶?卽爲擬入。
又下敎曰,卽今入直玉堂,欲右袒朝臣而立矣,更爲催促。
又下敎曰,今日試講者有窠,則今日內善地口傳擧行,無窠則善地待窠,懸註調用。
又下敎曰,古則三百矣,有子者拔之,癸未年以後旣久,豈止於此?今日內備百搜得後入侍。
又下敎曰,殿座後雖得百數,當不施行,以卽今搜得事催促。
備忘記。今日新差武藝廳者多,故特爲試才,欲爲看勢招來,龍虎營敎鍊官前僉使鄭再搏,能誦一篇,僉使擇地,懸註調用。敎鍊官前駕後金載禧,亦能誦一篇,題目可嘉,特爲善地邊將,懸註調用。
備忘記。得人雖重,國體何輕?具庠今番所爲,其涉可駭,其惜充軍,宜顧國法,豈可參酌?備局進擬。承旨李在簡,東萊府使除授,其令帳殿謝恩,其代李瀰除授,牌招察任,房順房。
備忘記。予則雖逐日詣闕時到門,開門以報,深羞其門,近者諸內豎,雖有待漏廳,只守直者,雖至日高,此類則晚後乃入,意氣揚揚,事之可駭,莫此爲甚。循往來者勿問,初日入來者,平明來者,令守門將禁,入報于騎省草記。着笠中官,自古漑到,而待漏廳之設,爲時仕中官,而頃者秋曹前銜之類,待漏傍借一間,敢爲來留,帽笠亂雜,事之可駭,莫此爲甚。繁纓細物,而孔子惜之,此名分紊亂之一道,着笠坐待漏廳者,一切嚴禁,若有犯者,令內府草記逐鄕。
備忘記。今番査得中褊裨·所謂良人·幼學·武藝廳率來年條詳査,臨門時以奏,其時掩護守令,亦令吏曹査奏。
備忘記。昨夜入侍,不能敎子,晚後更現,一則故判書李周鎭之子,一則今判書具允明之子,事當嚴處,而思頃者之勤,今且擧行,十分參酌,綾恩君具允明,越俸一等。
備忘記。尙今逡巡關防,稱儒臣槪由於無狀,下筆六文官翩聯之致,首倡李得福,多氣朴相老,倍三道押付事,卽爲分付。當直禁推者,傳紙外嚴禁書札,其若不嚴,該堂當重治,該郞當關東充軍,以此嚴飭,京兆敢以今無草記,該房循例捧納,當該承旨遞差。
備忘記。承旨有闕代,洪良漢除授,牌招察任,房順房。
備忘記。捕廳所捉,巡將·監軍不捉,當該巡將·監軍,令兵曹各決棍二十度,當該禁衛營巡邏牌將,一體決棍。
兵曹口傳政事,副司直李章吾。
兵曹口傳政事,以鄭在博爲西林僉使。
閔弘烈啓曰,明日次對,諫院無進參之員,除在外傳旨未下外,正言安聖彬,待開門牌招,以爲入侍之地,何如?傳曰,允。
李海重,以侍講院言啓曰,本院兼司書趙宗鉉入直矣,移直玉堂,司書洪樂信牌不進,說書·兼說書俱未差,下番他無推移之員,不得已以上番,姑降入直之意,敢啓。傳曰,知道。
李性源,以漢城府言啓曰,各部及各邸人處,連續嚴問,則以爲松禾婢桂蟾,司錀徐仁碩率來,三和婢有色,閑良沈師聃率來,東萊婢松娥,前僉使具善亨率來,全州婢鳳雲,察訪吳道鈺率來云,故卽卽下送之意,另爲嚴飭。昨今所査,合爲一百十四,而弩末之勢,搜得絶難,臣等,惶恐待罪之意,敢啓。傳曰,知道。徐仁碩,至于今日可駭,故欲汰査問,已送云,勿問,沈師聃,今聞褊裨云。予則曰此輩,可謂計百,而今乃自首,尤爲放恣,令訓將南門外決棍五十度,黑山島爲奴。具善亨,其雖業儒,將臣至親,頃者特命調用者,則不思君恩,挾其勢放恣若此,今日僅爲自首,今方拿問,而處分後,珍島郡勿限年充軍。旣有具善復,而知乎否乎?不爲先聞,名爲將臣,事當先拿棍嚴處,而名雖將臣,此則非軍務,施以告身之律。察訪吳道鈺,名雖中人,尙今欺隱於百餘人之後,令該府當日刑推一次後,楸子島定配。
閔弘烈,以義禁府言啓曰,具善亨,康津縣薪智島,勿限年充軍事,命下矣。以傳敎內辭意,具罪目,吳道鈺,令該府當日刑推一次後,楸子島定配事,命下矣。臣等,開坐本府,罪人吳道銓,旣施刑推一次,以傳敎內辭意,具罪目,竝依例發遣府羅將,卽爲押送配所之意,敢啓。傳曰,知道。
又以刑曹言啓曰,沈師聃,今乃自首,尤爲放恣,令訓將南門外決棍五十度,黑山島爲奴事,命下矣。罪人沈師聃,依傳敎,全羅道羅州牧黑山島爲奴,卽爲發配之意,敢啓。傳曰,知道。
又以漢城府言啓曰,今日滿百搜得後入侍事,命下矣。各部及各邸人處,更加各別嚴問,則平壤婢投松,前府使元厚鎭率來,安州婢甘丁,大興中軍林世茂率來,慶州婢文里化,業儒辛光允率來,谷城婢梅月,校檢尹謐率來,興陽婢世辰,故良人李等巨里率來,谷城婢壬辰,監司李景祜率來。故卽卽下送之意,已爲嚴飭,而此外雖有略干所告者,或以爲癸未禁令前率來,或以爲有子女,虛實眞僞,無以的知。今日則亦姑無自首之人,今方嚴加究覈,以爲隨得隨啓之地,而顧此實數,若是零星,臣等,不勝萬萬惶悚之意,竝以敢啓。傳曰,知道。良人李等巨里,此輩豈有此事,而本官說若尋常,其時興陽縣監問名,禁錮十年,校檢尹謐,下敎若何,而身爲朝官,忘其君愛其畜,此等之類在京,得人依着,古雖有之,此輩焉敢率娼京中,今乃自首乎?節節放恣,刋名官案,旌義縣定配,倍道押送。辛光允,名雖業儒,其本士也,而在京至今日敢欺,其涉無狀,金城縣勿限年充軍。
又以義禁府言啓曰,校檢尹謐,旌義縣定配,倍道押送事,命下矣。以傳敎內辭意,具罪目,依例發遣府將,卽爲倍道,押送配所之意,敢啓。傳曰,知道。
又以刑曹言啓曰,辛光允,名雖業儒,其本士也,金城縣勿限年充軍事,命下矣。罪人辛光允,居在京畿楊州地,令本道依傳敎嚴配後,卽爲啓聞事,分付道臣之意,敢啓。傳曰,知道。
又以兵曹言啓曰,漢城府草記中褊裨者外司郞廳決棍事,命下之後,其中前同知趙德根在外,故催促捉來,追後擧行之意,草記蒙允矣。趙德根,今始來現,依傳敎,決棍十度之意,敢啓。傳曰,知道。
又以兵曹言啓曰,捕廳所捉,巡將·營軍不捉,當該巡將·監軍,令兵曹各決棍二十度,當該禁衛營巡邏牌將,一體決棍事,命下矣。依傳敎,左邊巡將朴枝文,監軍鄭忠達,右邊巡將鄭東詹,監軍申光道,禁衛營巡邏將尹鎭世等,各決棍二十度之意,敢啓。傳曰,知道。
又以義禁府言啓曰,徐命臣,成歡驛中道付處,金鍾正,稷山縣投畀,徐廣修,金溝縣定配事,命下矣。以傳敎內辭意,具罪目,依例發遣府都事書吏羅將,竝卽爲押送配所之意,敢啓。傳曰,允。
又以義禁府言啓曰,囚南間罪人洪秀輔積城縣,趙載俊金城縣,洪景顔端川府,洪纘海結城縣定配,今日卽爲倍道押送事,命下矣。以傳敎內辭意,具罪目,依例發遣府羅將,今日卽爲倍道,押送于各其配所之意,敢啓。傳曰,知道。
朴志源,以義禁府言啓曰,海南縣投畀罪人李得福,靈巖郡投畀罪人朴相老,倍三道押付,禁推者,傳言外嚴禁書札事,命下矣。投畀罪人李得福·朴相老,旣已發配,使之倍三道押付之意,發關,分付於押去羅將,所到處禁推罪人書札,一切嚴禁之意,敢啓。傳曰,知道。
又以義禁府言啓曰,申大脩珍島郡庶民,其令倍道押送事,命下矣。以傳敎內辭意,具罪目,依例發遣府羅將,卽爲倍道,押送配所之意,敢啓。傳曰,知道。
閔弘烈,以義禁府言啓曰,五部官員,一體湖沿散配事,命下矣。西部都事崔守謙,全羅道茂長縣定配,本部都事金斗熙,咸平縣定配,中部奉事金斗恒,扶安縣定配,東部奉事權惠應,務安縣定配,北部都事柳凝之,沃溝縣定配,而以傳敎內辭意,具罪目,依例發遣府羅將,竝卽爲押送于各其配所,何如?傳曰,允。
吏曹口傳政事,以李彦煥爲東部都事,以李文源爲奉事,嚴球爲西部都事,徐侃修爲奉事,韓光綮爲南部都事,李宗祿爲奉事,黃㰔爲北部部事,李邦賢爲奉事,李善中爲中部都事,金相念爲奉事。
閔弘烈,以義禁府言啓曰,沈義希,晉州牧投畀,金範魯,卽其道鏡城府投畀事,命下矣。以傳敎內辭意,具罪目,沈義希,發遣府書吏,卽爲押送配所,而金範魯,以南兵使,姑未遞來,發遣府書吏交龜後,仍令押送配所之意,敢啓。傳曰,知道。
又以義禁府言啓曰,務安縣定配罪人權惠應,只削職,而特爲勿配事,命下矣。權惠應,旣已發配,削職放送事,發關,分付之意,敢啓。傳曰,知道。
又以義禁府言啓曰,宣傳官尹載大,海南縣水軍充丁事,命下矣。以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
又以義禁府言啓曰,徐廣修,成歡驛徒三年定配,當日押付事,命下矣。以傳敎內辭意,具罪目,依例發遣府羅將,當日押付配所,到配日字,令道臣狀聞之意,敢啓。傳曰,知道。
又以義禁府言啓曰,中官韓聖規,稷山縣定配,當日押送事,命下矣。以傳敎內辭意,具罪目,依例發遣府書吏,當日內卽爲押送配所之意,敢啓。傳曰,知道。
又以義禁府言啓曰,當該羅將,興化門外,令當直都事,各杖一百事,命下矣。當該外直羅將崔廷國,依傳敎,決杖一百之意,敢啓。傳曰,允。
又以訓鍊都監言啓曰,依傳敎,沈師聃,南門外決棍五十度後,出付刑曹之意,敢啓。傳曰,知道。
朴志源,以右邊捕盜廳言啓曰,去夜初更量,出身崔東振,着白衣犯夜,被捉於巡邏軍官處,而係是出身,自本廳,不得擅便,何以爲之?敢啓。傳曰,此等之犯夜,一何多也?莫重都內,身着三幅衣,恣意夜行,若不嚴懲,何以懲他?令訓將南門外聚會,此輩決棍二十度。
閔弘烈,以訓鍊都監言啓曰,依傳敎,出身崔東振,南門外決棍二十度之意,敢啓。傳曰,知道。
藥房口傳啓曰,臣等,略陳焦迫之忱於帳殿,仍以還內後,持湯劑入侍之意,仰達矣。更鼓已深,煩瀆極悚,而憂悶之極,冒死煩請,伏乞暫爲賜對,千萬顒祝,惶恐敢啓。答曰,其止之。
藥房再啓曰,再次煩瀆,未承兪音,柳鬱之極,只自罔措,湯劑尙不再進,則在臣等情理,其可止之乎?臣等所請,不過暫時進前而已,以殿下體下之仁,豈忍一向牢拒乎?更此冒萬死煩籲,特允臣等之請,以副區區之祝,千萬至禱,惶恐敢啓。答曰,如此極苦,其止之,欲就寢矣。
以承傳色,口傳下敎曰,承旨有闕代,朴弼逵除授,牌招察任,房順房。
敎江華留守黃景源書,王若曰,陪京爲國本之要,所以董晉之治東都,重臣有居留之規,所以晏殊之尹西夏,自古難其人也。當今屬之誰乎?惟卿,於文貞爲肖孫,於忠烈爲猶子,風儀皎潔,名著於珥筆之初,講論精詳,誠茂於橫經之日,中官之竝沈何有?前後之眷遇實深,由詞館而進文衝,喜實叶於衆望,歷銓部而擢卿月,惜未試於外庸,眷彼環沁一洲,卽是保障重地,形便則金城天府,險阻是憑,積峙則錢穀甲兵,責任最巨,惟民力之方屈,凋弊多端。況雖事之纔經,懷保政急,玆授柳以江華府留守兼鎭撫使,卿其祗服寵命,勉恢良圖,以分司而參廟堂之謨,得君重耳,解秋官而摠軍民之務,往汝欽哉。於戲,整部伍而修城池,奚但地利之足恃?課農桑而恤惸獨,莫如人和之首先,故玆敎示,想宜知悉。副司直朴志源製進
左副承旨金致讓疏曰,伏以臣母,自經喪禍以來,衰疚內熏,疾病轉痼,居常有懔懔之憂,近添感症,喟呻在床,而不敢言私,黽勉供職,卽者自班退出,則病勢陡劇,氣息昏綴,臣心神焦撓,末由離捨,玆敢短章陳籲,仰于崇聽。伏乞天地父母,諒臣情私,遞臣職名,仍治瀆擾之罪,以肅朝綱,以安私分,不勝幸甚。啓下無批答
右副承旨閔弘烈疏曰,伏以臣於前兵曹判書罷職傳旨捧入承旨遞差之命,有不敢獨逭者,蓋其受納密符,雖有該房,傳旨捧入,臣實當之,其何可諉之以倖免,晏然自在乎?臣於承牌入闕之後,始詳本事,今始露章自列,徑出禁門,其冒昧出肅之失,尤無所逃。伏乞聖明,特加照察,亟賜鐫削,以安私分焉。批答在傳敎中
司諫申大脩疏曰,伏以臣,見識寡陋,言議拙訥,其於耳目重寄,初非一分近似,前後僥冒,輒事逡巡者,蓋其自量之已審,而塡叨柏府恩除,怵畏嚴旨,黽勉出脚,偶貢目下之一言,過蒙匪分之褒,仍命移授準職,臣誠感祝無地,而不意玆者。又伏奉亞諫除旨,震懍惝怳,益無所措,匪據之地,一遭冒玷,已貽嗤點,豈可漫漶所劃,隨除輒膺,有若眞有可堪之實者哉?召牌之下,轉動無路,敢陳短章,仰暴血忱。伏乞聖慈,亟命鐫遞臣職,俾安微分,不勝幸甚。臣旣不以言官自處,豈敢有所論列,而今臣職名,一日在身,誠不忍終無一言,以孤大聖人恢聽虛受之盛意也。玆敢仰陳替說,以冀澄省焉,夫昵近娼妓不正之色,以程子責周行己之言待之,則固可謂大防之難犯,然自古鴻碩之臣,名節之士,亦或有犯此戒者,而世級旣降,人心易溺,此風之漸長,蓋已久矣。殿下之深惡而痛禁者,在所不可已,而亦不可因一人之無狀,盡疑百人之同然也。噫,彼亦儒臣,果犯邦禁,則聖敎至嚴,部官行直之時,自當首實,而夫何雷怒轉激,處分非常,以至於杖問其事知奴子,强覈其所無之事,臣愚死罪,竊以爲過矣。殿下怒儒臣而杖其奴,則是杖儒臣也,殿下於其犯者,敎以士不辱,則獨於儒臣,不念禮使之道耶?數日以來,景像不美,聽聞惶駴。伏願聖上,更加三思,亟降明旨,收還六儒臣處分之命,以光聖德焉。批答於傳敎中
己丑四月十九日未時,上御建明門。殿座入侍時,行都承旨李翼元,左承旨李性源,右承旨洪錀,同副承旨朴志源,假注書任希遠·李羽逵,記事官兪岳柱·宋樂以次侍立訖。上具翼善冠·袞龍袍,乘步輿出通陽門,詣建明門,上曰,率去畜妓褊裨者誰也?知奏。翼元曰,南兵使金範魯也。藥房都提調洪鳳漢,提調金時默進伏,鳳漢曰,夜間,聖體若何?上曰,一樣矣。鳳漢曰,寢睡·水刺之節,亦何如?上曰,亦一樣矣。鳳漢請進湯劑,上進御湯劑訖。上曰,萊伯望,何如?鳳漢曰,果得人矣。上曰,朴志源甚緊矣。鳳漢曰,志源多質少文,奉公恪勤,而不事衒能,恥爲矯詐之態矣。上曰,於洪啓禧,有何嫌却而爲妄擧乎?鳳漢曰,志源事國多年,經歷已熟,年又向衰,豈無變移之道乎?上曰,翰召時事甚非矣。上曰,京兆草記持入。翼元曰,承旨不備員,而金致讓,以母病陳疏不來,閔弘烈,以有傳旨捧入承旨遞差之命,故亦陳章徑出矣。上曰,左副承旨許遞,其代參議李海重除授,牌招察任,房順房,承旨閔弘烈,其章給之,其時傳敎勿施,牌招。出傳敎上曰,李性源叙用。出傳敎江華留守黃景源入侍,上曰,同副傳諭,可也。志源立讀,上曰,傳諭則坐矣。上曰,方今賑政政急,卿其親自賑民,無一夫之不獲也。景源曰,臣雖不才,敢不竭力賑濟,以副我聖上至誠憂民之意乎?上命賜弓矢,景源受退。錀進讀申大脩疏,讀未訖,上曰,疏中所陳,止於是乎?錀曰,然矣,上曰,今覽申大脩之章,萬萬無狀,觀其六囚臣之放恣無嚴,且隱忍畜物,其敢欺隱,雖訊問未爲不可,而杖問其奴,亦爲參酌,昔因査得宗臣之奴,宗簿其猶訊問,今日京兆,隱匿者杖問其奴,何關於君,而其疏若此乎?此諂諛士夫家奴臺臣,而其心揚揚,乃敢右袒,萬古豈有右袒囚人臺臣,事之無據,莫此爲甚。噫,聞昨夜下敎,海東臣子,當以戰慓心膽,宜欲攢地而入,其雖未自現者,其宜恐或過時,自首京兆之門,心也盈矣,而其日入侍判尹,左右顧瞻,不能擧職,況殘劣部官,何足道哉?此際申大脩,跳踉若此,若此不已,一隅海東,將爲士夫之場乎?此護黨,豈可色目謂之?申大脩,可謂大黨也,申大脩爲先遞差,爲珍島郡庶民,其令倍道押送。出傳敎上曰,朝鮮豈兩班之國乎?予嚴禁金吾書簡矣,今覽此疏,相通可知矣。上曰,四囚書簡相通不禁,入直金吾郞,一竝項封拿來,當該羅將,興化門外,令當直都事,各杖一百。出傳敎上曰,喉院使令,聲甚低微,都使令,令騎曹決棍二十度。上曰,事極駭然,入前排,當直都事拿入,可也。上令金吾郞告姓名,對曰,李商逸。上曰,是誰也?翼元曰,故判書李成中之子也。上曰,汝俄受傳命者耶?對曰,非臣矣。上曰,爾則無罪,特賜分揀。仍命退前排,上曰,愚騃李得福,多氣朴相老,誘引稚癡四儒臣,爲此擧措,甚切痛矣。錀讀申大脩處分傳敎,誤讀儒臣字。上曰,承旨洪錀,爲六囚阿諛,此等承宣,將何用哉?永刊仕版。出傳敎上曰,再昨夜中官對答,可謂無狀,其無請律,今予當飭,中官韓聖規,稷山縣定配,當日押送。出傳敎上曰,京兆草記,斯速持入。郞廳徐廣修進獻。上曰,是誰也?弘烈曰,故判書徐宗伋從孫也。上曰,汝府堂上則不呈,而汝以郞廳替納何也?予當依法重治,而非軍務,則予不施棍,故姑爲參酌矣。命拿出,上曰,徐廣修,成歡驛徒三年定配,當日押付驛所,到驛日子,令道臣狀聞。出傳敎上曰,宣傳官傳命未瑩,今日番行首尹載大拿入。上曰,汝往何處,而何敢達滯若是?載大曰,臣爲受將軍牌,而未及待令矣。上曰,予非軍務,則雖不決棍,汝亦玉署學士乎,隱避崇政殿,而使幼癡下位傳命,汝豈無罪?誠萬萬巧詐矣,罪當梟示,而參酌決棍,今日受棍,是矯詐之罪也,命棍二十度。上曰,汝雖無狀,旣以汝爲水軍充定,保得軀命,然後可至海南,故姑爲參酌矣。上曰,宣傳官尹載大,謀免入侍,敢言詐對,節節無狀,令訓將當梟示沙場,而十分參酌,只決棍,此等矯詐武士,用則何時?海南縣水軍充定。出傳敎上曰,今日內草記,當盡爲搜得以納,不然則判尹,當中道付處矣。性源進讀草記,至李景祜,上笑曰,此則未及聞令,而今始自首矣。翼元曰,子姪皆不在京,而新萊伯雖在,不敢證父兄,使之自然知報於京兆云矣。上曰,善處矣。上曰,具善亨,令訓局待令於興化門外,金吾堂郞入侍,五部官一竝拿入,同義禁鄭光漢·柳脩·洪重一,都事李益燦·李勉修入侍。上曰,羅將之聲甚微弱,金吾堂推考,西部都事崔守謙,南部都事金斗熙,中部奉事金斗恒,東部奉事權惠應,北部都事柳凝之竝拿入。上令各對姓名,上曰,汝輩曾已見汰,而今行着帽更來耶?弘烈曰,初汰者,自上特命仍任,再汰者仍罷,而今此部官,乃初汰還仍昔故待令矣。上曰,人君與士夫,就重孰輕,汝爲臣子,觀昨夜光景,而草草彌縫,安得逃其罪乎?直爲納供。上曰,京兆更有搜得則入之,不得則判尹,直爲待命。上曰,斗恒,斗熙誰也?志源曰,斗恒今在相之族孫,斗熙是金相翊之從姪矣。上曰,斗恒·斗熙停刑,其餘三人,竝加刑訊。上曰,斗恒·斗熙,予有所思,而雖爲參酌,爲臣子而欺君父,何不刑杖乎?各杖一度。權惠應曰,臣何敢欺君?竭力搜覓,終不能得,便同弩末之勢,故所納止於是矣。上曰,是金孝大至親耶?志源曰,似然矣。上竝命停刑,使之進前,下敎惠應曰,宋翼洙之名,尙不能記,況汝名乎?依斗恒等例,特爲解縛,柳凝之·崔守謙,亦使解縛。上曰,犯禁者無狀,而部官之掩謨護亦有罪,權惠應,予忘其名而杖矣,守謙·凝之之竝釋,實賴惠應之力矣。上曰,京兆草記,此何遲滯?斯速持入。郞廳朴存源,持草記以進曰,判尹則方待命,故臣今替納矣。上曰,擧措殊涉殘劣,退去,可也。上下敎部官曰,或稱有子,或稱年限外者誰也?翼元曰,此則判尹當知之,非部官所當知矣。上曰,判尹人侍。出傳敎上曰,徐命臣已入耆社乎?筋力甚精矣。志源曰,聞以明年,入耆府云矣。上曰,元繼孫·義孫,俱入草記,而仁孫獨免誠異矣。上曰,京兆草記遲滯,何若是也?性源曰,今方捉來各邑邸吏究問,故似是遷延矣。鳳漢曰,蓋六七年之間,率畜者多至百餘,誠前古所無矣,至於李在簡,則不忍以子侄而證父兄,今始自首云矣。上曰,以子證父,有關風敎,而非但父子,以弟證兄,亦不可矣。鳳漢曰,禁令之下,何敢顧私?李溵家事,不無形勢之可恕,而至於具允明,則居家非不訓飭其子弟,其子弟亦非不奉承家訓,然今番事,偶然至此,實非其父之過矣。上曰,今聞大臣所奏,李溵罷職,綾恩君越俸,特爲分揀。出傳敎上曰,金斗恒·金斗熙,旣不結縛,而權惠應,漠然忘焉,伊後思之,問之果其人,豈斗恒·斗熙不結縛之意乎?予心若此,一度之刑,與數昨宋翼洙八議,下敎大相不同,追悔何及,何以謝其悔?權惠應只削職,而特爲勿記事,卽爲分付該府。出傳敎鳳漢曰,今者處分至嚴,爲人臣者,孰能不自首乎?上曰,今雖遺漏,後若現露,則當視以逆臣矣。鳳漢曰,苟有人心者,上敎至嚴之下,安敢生欺隱之心乎?上曰,六年之間,其數若是夥然,若不限年數,則將近千餘矣。徐命臣,自金吾門趨入,上曰,李等巨里,是何樣人耶?命臣曰,部官報以良人矣。上曰,常漢豈有畜妓之理之乎?命臣曰,間或有矣。命臣退出,上曰,君命當信,今日此擧,豈可中止?況再昨夜入侍之人,亦何敢若是泛泛?若不嚴處,將至於君不君臣不臣。判尹徐命臣,成歡驛中道付處,左尹金鍾正,亦再夜入侍之人,稷山縣投畀,當該郞廳徐廣修,卽是該掌云,判尹·左尹,旣已處分,則豈可徒年一驛而止?金溝縣定配。五部官員,一體依下敎,湖沿散配,使今日諸臣,知君命之重焉。出傳敎翼元曰,五部官,今無見在者,卽當口傳擧行乎?上曰,五部官員十員,卽爲口傳擇差。出傳敎上曰,吏曹參議入侍。出榻敎吏議洪趾海進伏,上曰,以勤幹人差出,可也。上曰,侍臣起立,良可駭也。上曰,當該中官,擧措駭然,從重推考,史官一體推考。出榻敎上曰,群下之盛,莫若貞觀,張蘊古大寶箴,其亦名作,以蘊古,其猶囚人團欒,況來世乎?吁,今之玉堂,卽唐十八學士,而十八學士中,決不若六囚者,渠則曰此何擧措王,而予則曰此何駭擧,渠則曰下行有司,予則曰右袒者類,其下不遠復,雖觀之者,其覺捧腹,予雖涼德,於今番事,有行不遠復之事乎?只學其文,莫知用處而然也。此等學士,貞觀時亦有乎?愚濫李得福,多氣朴相老,自夜徹宵,問郞俯伏,翌朝敢生駭怪之心,首唱簡請,不足道也。其中洪秀輔,以洪重孝之子,予知其人已久,趙載俊,卽右相至親,況異於他人,宜爲謹愼,洪景顔曰,其人必不浮薄,而皆如律令從,其雖無狀,其曰入直儒臣足矣。看作大事,隨參其名,抑何心也。至於洪纘海,下敎中對宰相須用讀書人,儒臣必用端正人云者,政指李得福·洪纘海也,不學其父家業,雖不率來,旣溺於北妓,豈特洪纘海?其六囚決不戒色。以此之故,雄唱雌和,敢作駭擧,吁嗟,今日事,可謂復古,何待其請,而何心曰不遠後乎?良可笑也。唐之十八學士,決無六囚,黨習護黨,於色右袒,萬古豈爲此等學士?甚矣首倡二人之麤多氣也。此則已處分,洪秀輔積城縣投畀,趙載俊金城縣投畀,洪景顔端川府投畀,不體其父,不思其君之洪纘海,結城縣定配,開門後放,倍道押送,今者終不自首之類,申大修放恣,皆此輩樹亂,亦此輩引導也,此飭焉可無也。出傳敎上下敎部官曰,或稱有子而不自首者,是何人耶?惠應曰,金養心,方有子云矣。上曰,人君下再昨之敎,而汝不親審,矇然以奏,汝諂諛金養心乎?甚陋矣,聞今所奏,一度之刑,不足懲其罪矣,然旣已處分,拿出,可也。上曰,羅將之聲低微,是亦諛諂士夫耶?行首羅將,令騎當決棍,不禁書簡都事亦拿入。上曰,旣囚南間,而嚴禁之下,書札何以往來乎?商逸曰,書札之潛自相通,雖或有之,臣則果不知矣。上曰,若無書札,豈有申大脩之章。然予無執贓之事,而所奏又直,特賜分揀。命拿出,退羅將,更命入前排,拿來具善亨,上曰,汝以將臣至親,宜勉謹飭之道,而爲褊褊裨犯邦禁,汝隨何人,而有畜物乎?善亨曰,臣非爲褊裨,曾於邊將時率來矣。上命依法曰,汝以庶孽爲邊將,畜妓而操縱邸吏,今始自首,甚放恣矣,決棍二十度。上曰,騎判捉來邸吏,杖詣其受嗾,可也。上曰,具善亨杖問,卽非褊裨時,初邊將時率來云,若是不已,人皆爲之乎?尤爲無狀者,恃其勢不卽自首,雖强爲自首,臥其家,使京主人,替納于判尹,事之放恣,尤莫甚焉,豈可充軍於有官府之島?改以薪智島,勿限年充軍。出傳敎仍命拿出,退前排。上曰,徐覺修·李叙中·沈公猷·吳載衡,身爲守令,於士夫其雖諂諛而媕婀,此等微賤之人,亦若是顧護而勿問乎?若此而循例遞來,於渠僥倖,陋矣此等守令,何以治百里?一竝刊名仕版,禁錮十年,使日後者懲戢焉。閔百奮,到任雖屬耳,三月之內,若束此輩,焉有此弊?從其月越俸之等,曾已下敎,今番刷還外,若有餘者,而掩置不聞,當以欺君不敬之律勘處,刷還之類,隨其狀聞査啓之事,亦卽擧行事,分付諸道道臣,而若是處分之後,遺漏者,貪色之類,陋矣不足言,前已惑人,末乃逗留,節節放恣,此査啓之時,其族屬,爲先嚴刑一次囚禁,待來放送事,一體分付。若此先立其本,纔經湖南道臣,而豈敢晏然侍衛?騎堂洪樂仁,爲先解見任,北道異於他道,故雖莫重宴禮不召,況此乎?相考京兆草記,其時道臣,卽施削職之典踰嶺,高山察訪,關東定配,使往來關東時,知而懲戢焉。許送不問守令,爲其地守令身犯者,卽其本處定配,身爲北伯·北閫率來者,施以不敍之典。噫,昔則年雖多,不過三百,今則七年之內,其數百十餘人,若前後竝刷還,莫知幾千,遺漏者亦莫知幾百,國綱塞寒心,可勝言哉?此後此輩,率踰其境者,卽無臣節也,放恣許送者,此卽士夫之守令,豈人君之守令?一體嚴飭,少存末世綱紀。出傳敎上曰,宣傳官持標信,往留南門,罪人徐命臣出送後,還閉,可也。上曰,當該承傳色安國來·金好大,令該府拿囚,施以不應爲公律勘處,過今夜後放。出傳敎上曰,侍衛有咳唾之聲,從重推考。出榻敎翼元進奏部官口傳政事。上曰,李邦賢誰也?時默曰,統制使李國賢之兄也。上曰,宋宜孫,是處分者耶?志源曰,宜孫之子樂桀休,以陵官汰罷矣。上曰,俄者下敎中官金好大,今日摘奸時所奏,可謂純直,下敎中分揀。出傳敎上曰,噫,近八其君,因一金基長之駭擧,雖至于此,幾日酬應,況思再昨光景,諸臣果有有生之心乎?無此心,豈曰海東臣子哉?雖然予已見此人,卽忘恩負國申大脩也。幾日其君受困,而予則曰決不止此,今雖皆處分,外方狀聞來到之前,其皆自首,其嘅雖無狀。當以今者處分處之,其若啓聞現露,士夫自重臣至名官,先刊仕版放逐鄕里,蔭官則永刊仕版,永錮其身。至於武臣,自閫帥至營將,先施永刊之律,限己身不齒名武,而其餘武臣,當沙場回示決棍,散充軍於沿海。於褊裨以下隱匿者,當令該當,嚴刑三次,限己身爲奴海島,以此嚴飭,勿犯此律。噫,定其年於七年,有子枝者,亦令勿問,可謂曲盡,豈特此也?思再昨光景,其畜物雖有妲己·西施之色,其宜蒙面而逐,一何放恣乎?今此下敎,卽刑期無刑之意,而溺於色巷,猶不自首,非特非海東臣民也。雖禽獸,必也惡食其餘,其勿效前判尹之徒善,泛泛五部官之可駭,詳細,分付,勿陷此法,此敎不善頒布,若陷此刑,渠之無狀,雖不足道,京兆部官,亦豈異哉?噫,幾日酬應,侵夜臨門,不知自礪,予豈任何人?雖然今世之人其昏,若今之見炬光,噫,幾年黨習困我。今又暮年,溺色而忘君,其心頭有秉彛之心乎?予則曰無矣。出傳敎鳳漢進湯劑,上曰,許礈泛濫,拔去入侍。上曰,今日諸臣,不思再昨光景,猶不自首,予何心服建功乎?卿勿苦請。鳳漢曰,今番處分如此,孰敢不懲勵而首實乎?上曰,明燭在前,自明日予不進湯劑矣。鳳漢曰,罪者罪之,乃王政之常也,今日事有何一毫所關於藥院,而有此敎乎?聖心因慨而觸發,下此激惱之敎,此因臣等之罪,而至於湯劑,則不可一刻少遲矣。上曰,今日臣庶,宜皆自首,而猶事欺隱,不念君父之用心,堂箚所謂不遠復者,是果成說乎?鳳漢曰,臣忝居百僚之首,不能董飭群僚,至有聖上之過費煩惱,若究其本,罪在賤臣,伏乞勘臣之罪,以飭群下焉。上曰,卿則何罪?其言過矣。鳳漢曰,殿下旣赦臣罪,則何不俯諒臣等之情,而建下不敢聞之敎乎?實不勝抑鬱悶塞之至矣。時默曰,聖上煩惱至此,此誠臣下之罪,而湯劑尙未進御,誠悶迫矣。上曰,予苦聞矣。鳳漢曰,秋判李章吾,身病已痼,今雖力疾行公,觀其情勢,實難供劇,姑使之休養調攝,似好矣。上曰,今聞所奏,宜令休息,秋判許遞。出傳敎上曰,訓將李章吾,卽爲口傳付軍職。出榻敎上曰,判尹誰可代者,李昌壽無故乎?鳳漢曰,然矣。上曰,此時京兆,豈可一刻無長官?前判書李昌壽,叙用除授,牌招察任,以一時下敎,其若撕捱,人君何事?申飭,判尹陳章,切勿呼望,以嚴紀綱。出傳敎上曰,有下敎事,漢城判尹其令卽爲入侍。出傳敎翼元繼讀申大脩疏批,上曰,如此放恣之輩,予不欲見之矣,近來稍覺閑靜,而忽使予煩惱過慮,將焉用彼輩哉?不知君臣之義者,是無臣節也。仍命時默曰,申大脩尙在都內,則是無君也,留門卽爲逐送。上曰,騎判不善擧行,從重推考。出擧條上命宣傳官,留西小門,出送罪人後還閉。上曰,今明內若不自現,當以大不敬之律施之,卿於此時,亦請討,可也。鳳漢曰,聖敎如此,臣何敢不請欺君之律乎?上曰,名官中自首者,只有朴志源·申光履等數人而已,此外豈無畜妾之人乎?上曰,俄者下敎旣諭,下敎者卽名官搢紳也,微賤者勿問,此後差備人率畜針線婢惠民署者,嚴刑三次,海島爲奴,中官李興祿,刊名內府,逐送本鄕。出傳敎上曰,中官李興祿,一體分付逐送西小門。出榻敎上曰,秋判代,沈鏽可合矣,卿意,何如?鳳漢曰,沈鏽亦在犯禁中,豈可安心行公乎?上曰,北妓雖進宴時,無上來之規矣。鳳漢曰,夜氣已深,玉體易傷,敢請還內焉。上曰,今若有自首者,予或分楝,而若過明日,則卿等亦宜請討也。鳳漢曰,處分旣嚴,聖敎又申複,若過明日,而猶不自首,是無臣分也,欺君之罪,烏得免乎?臣等,待罪藥院,所恃者建功,而殿下,因此觸發,至却湯劑,而下此不敢聞之敎,臣等,議困知攸措矣。上曰,以申大脩疏觀之,朝鮮是名官之國,予何顔對名官乎?朴相老太愚濫,儒臣宜用安靜人矣。上曰,彈李思觀者,是李宜老耶?誠奇怪矣。眸子甚不良,而亦非端正人也。上曰,京兆牌去來催促。上曰,政院使令,擧行稽遲,令騎曹決棍二十度。上曰,書吏雖賤,非軍務則不用棍,代以杖一百。上曰,近來夜禁果嚴乎?鳳漢曰,臣之錄事,猶見被捉,而僅僅圖脫而來云矣,自古稱禁營巡羅至嚴,而今則御營甚嚴矣。上曰,今日諸臣,旣聞再昨夜下敎,又覩君父幾曰殿座之擧,而猶以欺隱,無意自首,誠極痛駭矣。鳳漢曰,渠輩或爲姑息之計,而雖不首實,他日諸道狀聞中,自當現露,雖欲脫漏,烏得免乎?上曰,然矣。判尹李昌壽入侍。上曰,今日臣子,旣聞再昨下敎,身爲名官,若或隱諱,是無臣分也。申光履外,無一人自現,滿朝名官,豈皆貞男?今明日內,盡爲搜得以奏。昌壽曰,聖敎如此,臣敢不竭力搜覓乎?昌壽先退,上曰,新除五部官員,皆令今夜內謝恩。鳳漢更請進湯劑,上曰,止之。上乘步輿將還內,鳳漢進輿前曰,湯劑尙不進御,以口傳更啓乎?上又曰,其止之。今日名官如此,炬之燭照,則豈使予闕建功乎?鳳漢曰,此輩雖萬萬無狀,而殿下,獨不念保嗇之節,而何如是過費聖慮乎?上曰,大抵爲守令者,多犯之矣。鳳漢曰,爲守令者,畜妓甚易,故是以多矣。上曰,承文校檢,亦入草記,名官亦豈無之?上回輿至通陽門前,上曰,今聞率妓褊裨帥臣,卽沈義希云,此不嚴懲,何以勵此輩?沈義希,晉州牧投畀,以此視之,金範魯之準期下叙太輕,卽其道鏡城府投畀,池應龍,今聞不過京主人云,事之無據,莫此爲甚,令秋曹當日嚴刑一次後,古今島爲奴。上還內,諸臣遂退出。
上在慶熙宮。停常參·經筵。
藥房都提調洪鳳漢,提調金時默,副提調李翼元啓曰,昨日臨門酬應,深夜還內,伏未審此時,聖體調攝,若何?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予志定矣,其休問候,亦休入侍。
中宮殿·惠嬪宮,藥房口傳問安。答曰,知道。
閔弘烈啓曰,大司憲鄭尙淳,任所在外,執義洪相直在外,掌令二員未差,持平金叙九·李宗榮在外,今日以監察茶時之意,敢啓。傳曰,知道。
又以備邊司言啓曰,京兆方有時急擧行之事,而左尹未差,右尹洪重一,身病猝重,不得行公云,今姑許遞,玆令該曹口傳差出,仍卽牌招察任,何如?傳曰,允。
吏曹口傳政事,以金孝大爲左尹,宋瑩中爲右尹。
閔弘烈,以備邊司言啓曰,安岳郡守任㻐,曾經承旨,返柩時依例擔軍題給之意,分付所經各道,何如?傳曰,允。
朴志源,以弘文館言啓曰,新除授副校理姜潤,時在慶尙道安東地,經筵入番事緊,請斯速乘馹上來事,下諭。答曰,依啓。
李性源,以漢城府言啓曰,臣昌壽,昨夜帳殿承命之後,卽爲仕進本府,各道妓生率來人,今方各別搜覈,而本府郞廳四員中庶尹·判官,俱皆有闕,此時郞官,不可不備員,有闕之代,令該曹卽爲口傳差出,以爲擧行之意,敢啓。傳曰,知道。
吏曹口傳政事,以李憲鎭爲漢城庶尹,崔景興爲漢城判官。
李性源,以漢城府言啓曰,臣於昨夜,親承聖敎,卽爲仕進本府,一邊捉致各邑邸人,嚴杖究問,一邊發遣五部官員,廣加搜覈,則鏡城婢敬禮,前察訪洪善人率來自首,羅州婢夢愛,前營將邊慶遇率來,渭原婢愛春,閑良兪漢翼率來,嘉山婢曲暹,良人張茂善率來云。故另飭各該部,使之卽卽發送,其他未及發現者,隨所到,這這草記之意,敢啓。傳曰,知道。
又以漢城府言啓曰,各邑邸人處,各別嚴杖究覈,則滿浦鎭婢宗惠,前僉使南舜喆率來,還爲下送自首,晉州婢世禮,前營將朴奎煥率來,還爲下送自首,靑松婢厚梅,進士李得會率來,還爲下送自首,黃州婢得每,前牧使金履長率來,還爲下送自首,理山婢山月,前牧使李宜老率來,還爲下送自首,泰仁婢桂娘,前察訪鄭履玉率來,還爲下送自首,江陵婢白蓮,嘉善張德裕率來,永柔婢者斤娥,閑良金說行率來,鏡城婢次禮,前察訪安率來自首云。故嚴飭各該部,已下送者,使之摘奸,未下送者,使之卽爲下送,其他未及發現者隨所到,這這草記之意,敢啓。傳曰,點下者,結縛待令興化門,墨闔者,朝士令金吾拿待,士人令秋曹拿待,竝其枷杻。
閔弘烈,以刑曹言啓曰,池興龍,不過京主人云,事之無據,莫此爲甚,令秋曹當日嚴刑一次後,古今島爲奴事,命下矣。罪人池興龍,所當卽爲嚴刑發配,而時在平壤地,故其子得駿處,各別嚴問,則以爲上年十二月,其父爲興販,下去平壤,姑未還來,而昨自兵曹,因特敎決棍時,爲其父,欺瞞受棍云。莫重成命之下,肆然欺罔,代現受棍者,誠甚駭然,池得駿瞞告之罪,自臣曹,考律嚴處,其父興龍,依傳敎,嚴刑一次後,爲奴定配於全羅道康津古今島之意,發關,分付於關西道臣,何如?傳曰,允。
又以一所巡廳言啓曰,去夜巡將監軍,巡檢至北部昭格洞字內,二更量犯夜人中學生鄭履和,三更量犯夜人幼學徐季修,執捉之意,敢啓。傳曰,身爲士子,欺君爲事,莫重夜禁,恣行若此,今日朝鮮,可謂此輩世界。噫,此輩少有臣子之分,夜深殿座之時,豈若是放恣?其心可問,秋曹諸堂押領,興化門待令。
藥房口傳啓曰,臣等,伏承問候之批,至有亦休入待之敎,臣等,相顧抑塞,只自罔措,昨夜旣不進湯劑,今日又未蒙許診,職在保護者,直欲鑽地以入也。聖意所存,臣等,豈不仰體,而此非關於藥院,昨已陳之,以聖上至仁之德,庶或俯諒臣等焦遑憂迫之情矣。此時診候,不容少緩,湯劑亦不容間斷,玆敢冒昧煩籲。伏乞深加三思,亟降臣等暫爲入待之命焉,惶恐敢啓。答曰,氣雖衰,心則固矣,其止之。
閔弘烈,以義禁府言啓曰,當該承傳色安國來,令該府拿囚,以不應爲公律,過今夜後勘處事,傳旨啓下矣。安國來,昨已拿囚,以不應爲公律,杖八十收贖,而依承傳,功減一等放送,何如?傳曰,允。
以承傳色,口傳下敎曰,判尹該府郞廳,申飭宜矣。
又下敎曰,建明門當殿座,侍衛只入直擧行,以時服爲之。
又下敎曰,備局次對,亦置之。
又下敎曰,判尹昨聞下敎,尙今寥寥,爲先越俸一等,郞廳興化門待令。
以備忘記,傳于李性源曰,近者外方貽弊,專由副尉,道臣體重雖默,朔朔受由太過,而政院顔私,捧納再次,承旨已遞,猶不下敎,光恩副尉越俸一等,興恩副尉父,遞付京職。
又以備忘記,傳于閔弘烈曰,能得士子二人呈過,其涉可尙,昨日巡將監軍加資,其若參下,陞六,雖一品,巡邏時墻花之家,若有藍輿者,夜禁草記,此曾已知矣。
以承傳色,口傳下敎曰,侍從未通淸人及在京儒臣,建明門待令。
以備忘記,傳于閔弘烈曰,今者堂下名官勿論,侍從儒臣,一竝下金吾以待,有職者解職,其中若有自現者置之。
以承傳色,口傳下敎曰,何時下敎,而傳旨寥寥,當該注書汰去,該府郞廳,記過待令,該堂從重推考,午前未及者,以南間擧行,有自首者置之。
假注書李羽逵汰去,代以李萬軾爲假注書。
以承傳色,口傳下敎曰,詣文臣下敎之時,中官豈可混入?中官申德龍,付過放送。
又下敎曰,下敎誤傳,當該承傳色曺壽喆記過。
又下敎曰,中官金完碩·金時輝·朱好一記過。
又下敎曰,抹之者拔之,其中在外者拔之,傳旨斯速書入。
又下敎曰,以此觀之,判尹若是少少爲之,判尹推考,入直五部官員,京兆郞廳,興化門外待令。
又下敎曰,侍從外在京文臣蔭官堂下武臣中,曾經守令者,皆令待令,在京者一有遺漏者,當限己身禁錮,已爲分付,初下敎孟浪誤傳爻周,此下敎擧行。
又下敎曰,中官金好大記過。
又下敎曰,草記中點下者,當令騎判問之,前排待令,結縛待令,圈下者,興化門外,亦爲結縛待令。
以備忘記,傳于李海重曰,承傳色只有二人,前承傳色金景佑敍用。
以承傳色,口傳下敎曰,金載順·趙宗鉉·徐有良拔之。
閔弘烈啓曰,卽者議政府錄事來言,左議政金陽澤,右議政金尙喆以爲,與首相罪無異同,義難獨逭,惶懍之極,伏金吾門外,恭竢處分云,仍納命召,何以爲之?敢稟。
又啓曰,卽者義禁府都事來言,左議政金陽澤,右議政金尙喆,今方胥命於金吾門外,係是大臣去就,敢啓。
李海重,以禮曹言啓曰,太室月臺有頉等處修改時,臣麟漢,與戶曹判書趙雲逵,工曹判書李吉輔,本署提調李之億,依傳敎董役,今已畢役之意,敢啓。傳曰,知道。令鄭存中陞敍,監役金斗烈,一體陞敍,今則皆畢役,領議政洪鳳漢,判府事金致仁,各豹皮一令,戶曹判書趙雲逵,禮曹判書洪麟漢,工曹判書李吉輔,提調李之億,各熟馬一匹賜給,看役卞興瑞加資屬耳,弓帒筒箇弓矢賜給,本署守僕,依社壇例,米布參酌題給。
閔弘烈,以義禁府言啓曰,罪人李宜老,大靜縣定配,倍道押送事,命下矣。以傳敎內辭意,具罪目,依例發遣府書吏,卽爲倍道,押送配所之意,敢啓。傳曰,知道。
又以義禁府言啓曰,罪人金履長,海南縣定配,當日押送事,命下矣。以傳敎內辭意,具罪目,依例發遣府羅將,當日押送配所之意,敢啓。傳曰,知道。
又以義禁府言啓曰,罪人鄭履玉,蔚珍縣定配事,命下矣。以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
又以義禁府言啓曰,洪善人,黑山島限己身充軍事,命下矣。以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
又以義禁府言啓曰,罪人安儲,杆城郡勿限年充軍事,命下矣。以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
又以義禁府言啓曰,南舜喆,大靜縣充軍,朴奎煥,旌義縣充軍事,命下矣。以傳敎內辭意,具罪目,依例發遣府書吏,竝押送于各其配所之意,敢啓。傳曰,知道。
又以義禁府言啓曰,尹性淵,全羅左水營限己身水軍充定,倍道押送事,命下矣。以傳敎內辭意,具罪目,依例發遣府羅將,卽爲倍道押送配所之意,敢啓。傳曰,知道。
又以義禁府言啓曰,宋宜孫,嚴囚南間事,命下矣。依例具枷杻,嚴囚南間之意,敢啓。傳曰,知道。
又以義禁府言啓曰,李彦藎,具枷杻囚南間事,命下矣。依傳敎,具枷杻嚴囚南間之意,敢啓。傳曰,知道。
又以兵曹言啓曰,依下敎,羅將李億世,木綿二匹,崔國柱,木綿一匹分給之意,敢啓。傳曰,知道。
又以兵曹言啓曰,罪人張德裕楸子島,金說行蝟島,永定水軍事,命下矣。上項罪人張德裕,楸子島永定水軍,金說行,蝟島永定水軍,卽爲定驛子發配之意,敢啓。傳曰,知道。
又以刑曹言啓曰,欺隱各邑邸吏,令該曹嚴刑一次事,命下矣。平安道江界滿浦京主人金重澤,理山京主人趙道成,永柔京主人李完成,慶尙道晉州京主人金大得,靑松京主人趙福得,全羅道泰仁京主人鄭福良,江原道江陵京主人曺命澤,黃海道黃州京主人朴南山,咸鏡道鏡城京主人李惡金等,依傳敎,各嚴刑一次之意,敢啓。傳曰,知道。
又以刑曹言啓曰,徐季修,旌義縣充軍事,命下矣。罪人徐季修,依傳敎,全羅道濟州牧旌義縣充軍,卽爲發配之意,敢啓。傳曰,知道。
又以刑曹言啓曰,鄭履和,大靜縣充軍事,命下矣。罪人鄭履和,依傳敎,全羅道濟州牧大靜縣充軍,卽爲發配之意,敢啓。傳曰,知道。
又以刑曹言啓曰,兪漢翼,珍島郡充軍事,命下矣。罪人兪漢翼,依傳敎,全羅道珍島郡充軍,卽爲發配之意,敢啓。傳曰,知道。
又以刑曹言啓曰,張茂善所爲,萬萬無狀,今去義州云,令灣尹嚴刑二次,爲奴義州,其若中道還歸,令灣尹捉去擧行事,命下矣。罪人張茂善,令義州府尹,依傳敎,嚴刑二次,爲奴本州,其若中道還歸,捉去擧行事,分付道臣之意,敢啓。傳曰,知道。
建明門殿座罷後,政院·玉堂·藥房口傳問安。答曰,知道。
藥房口傳再啓曰,臣等,旣伏承今夜待下敎入侍之命,方此持湯劑,守閤恭竢,而更鼓已深,召命尙遲,焦鬱之極,冒死瀆擾,卽賜進接,千萬伏望,惶恐敢啓。答曰,入侍。
傳于李翼元曰,內局入侍。
己丑四月二十日丑時,上御集慶堂。藥房入診入侍時,都提調洪鳳漢,提調金時默,副提調李翼元,假注書任希遠,記事官兪岳柱·宋樂,醫官許礈·李以楷·鄭允協·金季良·慶絢·鄭允說·柳光翼以次進伏訖。鳳漢曰,連日酬應,氣候,何如?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢曰,中宮殿氣候,亦何如?上曰,一樣矣。鳳漢曰,中宮殿氣候,亦何如?上曰,差勝矣。鳳漢曰,湯劑尙今未進,下情不勝焦迫矣。上曰,置之。鳳漢曰,豈如是下敎乎?上曰,予志已定矣。鳳漢曰,不進湯劑已幾時,而如此下敎乎?上曰,此心少弛,然後可以進之耳。鳳漢曰,時原任大臣,來待閤外矣。上曰,時原任大臣入侍。出榻敎鳳漢曰,湯劑將冷,更溫之乎?上不答。判府事金致仁,左議政金陽澤,判府事韓翼謩,右議政金尙喆入侍。鳳漢曰,俄者連有所達,而一不賜答,無乃寢睡而然乎?請進湯劑。上又不答。致仁·陽澤·益謩·尙喆曰,聖體若何?上曰,一樣矣。致仁曰,寢睡·水刺之節,亦何如?上曰,一樣矣。鳳漢曰,臣豈敢唐突冒入,而職在輔護,敢此入來,而聖敎尙如此,豈不憫隘乎?上曰,予志固定矣。鳳漢曰,有罪則勘治,而何關於湯劑乎?上曰,予皆見之矣,令該府處之者,予皆曲護爲之,左相之族,亦拔二人矣。鳳漢曰,此亦左相感泣處也。陽澤曰,臣蒙昨日嚴敎,而今此入來者,全爲湯劑也,何不下諒臣等之忱誠也?上曰,沈鼎之,故奉朝賀之孫乎?所奏甚直,予甚嘉之。鳳漢曰,其時則臣,等未及見矣。上曰,乙亥處分時,猶進湯劑矣。鳳漢曰,昨日處分,猶未及於乙亥矣,不進湯劑,何也?上曰,卿等退而休息,可也。鳳漢曰,不進湯劑之前,臣等,不敢退矣。上曰,當爲卿等强進矣。仍進湯劑,鳳漢曰,醫官診候乎?上曰,可也。許礈診候曰,脈候左右三部,度數少不調均,而左三部滑體,似不如前矣。鳳漢曰,連日勞動,故似如此矣。上曰,然,不如是則怪矣。命諸醫皆診候,李以楷·鄭允協·金季良·慶絢等,次第診候曰,脈候左右三部,度數少不調均,而左三部滑體,似不如前矣。陽澤曰,不待醫官之言而可知也。鳳漢曰,湯劑又爲進御,何如?上曰,藥房提調持湯劑,更爲入侍。出榻敎進湯劑訖,鳳漢曰,昨日處分時,李得會,異於平人之故,旣蒙參酌,而又有所矜惻者,重臣朴相德,雖有卽其地定配之命,亦在憂故中,故敢此仰達矣。上曰,昨日李得會,旣已分揀,況重臣乎?此人分揀。出擧條上曰,定配人朴相德分揀。出榻敎鳳漢曰,茂朱府使徐覺修,以錦山婢爲人率畜事,至被重勘之典矣,。蓋厥婢,以鍼線婢上京,年久之後,爲人率蓄之年條,適在覺修任本郡之時,故謂以地方官而抵罪者,誠極冤枉,此則宜有參恕之道矣。上曰,勿揀。出擧條翼元讀奏在外臺囚草記,上曰,南鶴宗,向者就理矣,今已下去乎?翼元曰,皆元在外,而有勿問之敎矣。上曰,朴弼逵上來乎?翼元曰,不來云矣。上命承旨書之曰,承旨朴弼逵許遞,其代前承旨李漢豐除授,牌招察任,房順房,李漢豐爲軍士房。出傳敎又命書之曰,昨日次對,今日爲之。出傳敎鳳漢曰,臣等,請少退。上曰,次對,內局同爲入侍。出榻敎藥房·時原任大臣先退,上曰,他承旨入侍。出榻敎右副承旨閔弘烈入侍,上曰,向者領相所奏三翰林,皆出六乎?兪岳柱對曰,金致九·柳德申出六,而權禎,方在削職之中,故未及出矣。上曰,藥房今日,只口傳問候,待下敎入侍。出榻敎諸臣以次退出。
己丑四月二十日午時,上御建明門。殿座入侍時,行都承旨李翼元,左承旨李性源,右承旨李海重,右副承旨閔弘烈,同副承旨朴志源,假注書任希遠·李萬軾,記事官兪岳柱以次侍立訖。上具翼善冠·袞龍袍,乘輿出通陽門,詣建明門殿座後,命入前排。翼元稟藥院待令。上曰,兩班無可恃矣。都提調洪鳳漢進伏,上曰,退去。鳳漢曰,區區衷情,雖不無可達者,聖敎之下,不敢强聒,姑爲退俟,更當入對矣。上曰,犯夜人徐季修·鄭履和拿入。拿入訖,上曰,非軍務,不當用棍,而犯夜棍治,法典所載,彼輩犯夜,如非作奸,必是慰問,今更深淺,依法擧行,履和決棍十度,季修決棍十六度。上曰,雖常時夜禁,汝輩豈敢犯,而況當昨夜殿座嚴飭之時,揚揚冒禁,放恣之罪,雖殺無惜,彼輩登科,若爲玉堂,陳箚救解,必在色界,寧不駭然,大靜·旌義,充軍以送,隣近居謫,往來犯夜焉。仍命徐季修,旌義縣充軍,鄭履和,大靜縣充軍。竝出榻敎傳命之際,弘烈類煩起伏。上曰,右副何爲兵房事也。弘烈曰,左副承旨朴弼逵在外故也。上曰,洪善人拿入。訓將入侍,章吾進前,善人拿伏,上曰,善人卽好人之庶弟,而曾爲守門將者也。國法庶或知之,今始自首,欺罔之罪,懸首無惜,而始爲參酌,更勿毫隱。善人對以曾往親山,昨來今現矣。上曰,如汝賤弁,安敢蓄妓?善人對以喪妻之後,眄妓生子,人情到此,絶亦難矣。上曰,君父之前,敢稱人情,依法善人。決棍十度後,上命章吾,回示三匝,章吾冠帶承命。上曰,訓將當爲戎服,而冠帶入侍,非矣。命弘烈書之曰,世間豈有帽帶大將?回示命下之後,以冠帶入侍,其涉駭然,訓將李章吾,從重推考,仍爲依例,砲三聲貫耳,勿犯肥膚,令旗,以訓將令旗擧行。回示訖,上曰,洪善人,黑山島限己身充軍。出榻敎仍曰,拿囚諸文臣,亦當,申飭矣。命弘烈書之曰,拿囚諸文官自首者,卽爲草記,渠不自首,朝鮮曰有君乎?以此嚴飭,其雖西間傳食外鎖門,書札嚴禁。翼元稟漢城左右尹口傳望,讀至李得宗名,上曰,得福纔處分,而敢擬其兄於亞尹之望乎?得宗之名墨削。命翼元書之曰,昨夜處分之李得福之兄,何可備擬於亞尹望?此眼無國也,吏曹參議洪趾海,亟施削版之典。仍問,兵參有窠乎?弘烈曰,然矣。上曰,鄭彦忠在京乎?弘烈曰,在外矣。命弘烈書之曰,兵曹參判有闕代,申暐除授,牌招察任。弘烈稟旗鼓退出,上曰,姑置之,草記中閑良人,結縛以入。閑良兪漢翼拿伏,上曰,汝之所蓄,何處物乎?漢翼對以渭原官婢之自來者,許接作妾矣。上曰,官婢任意往來,而不飭守令,誠可怪也,洪善人所率來者,何邑妓乎?弘烈曰,鏡城矣。上曰,道臣守令,俱有罪矣。命弘烈書之曰,昨已下敎,洪善人率來妓,卽鏡城婢云。問其年,當該道臣守令,依昨日下敎擧行,兪漢翼率來妓渭原婢,聞渠供,非渠率來,其前來京者率蓄云,率來猶可駭,況官婢任自來京,而無管涉,萬萬無據,當該守令査問,巨濟府定配。仍令章吾,回示漢翼,結縛貫耳,砲旗鼓等節,與上同。三匝訖,上曰,兪漢翼,珍島郡充軍。出榻敎仍問,判尹待令乎?弘烈曰,然矣。上曰,入侍。漢城判尹李昌壽進伏,上曰,何以爲之乎?昌壽曰,昨奉下敎,終夜嚴究,不無加現,方此草記,而尙無堂下名官現犯之事,惶恐俟罪矣。上曰,京兆草記讀之。性源讀訖,上曰,以此草記言之,則徐命臣付處,誠不冤也。命書金吾秋曹拿待判付訖,又命性源書之曰,今覽草記,萬萬可駭,犯者今將處分,而欺隱各邑邸吏,令該曹嚴刑一次。弘烈曰,左尹金孝大,當一體請牌,而疏批未下,何以爲之乎?上曰,待下批牌招。仍爲拍案下敎曰,世道如此,國爲國乎?墨者南舜喆·朴奎煥及墨者李宜老等,斯速拿待。弘烈曰,南舜喆·朴奎煥,已爲拿待矣。上曰,拿入。舜喆·奎煥拿伏,上曰,舜喆異於他弁,而無狀如此,奎煥不思乙亥再生之恩,放恣至此,一倂懸首,實無可惜,亟爲遲晚。舜喆·奎煥,俱對以惶恐遲晚,萬死無惜。上曰,訓將回示。章吾小開門啓請之際,聲甚惶怯。上曰,訓將何如是無氣乎?咸曰,實病難强矣。上曰,然乎?訓將斯速退休,兵判擧行。章吾先退,兵曹判書金時默進前。上曰,舜喆·益祥之幾寸乎?翼元曰,益齡之孫矣。時默稟舜喆·奎煥結縛面灰貫耳回示砲等節,上曰,兵判代訓將勞矣,回示時令旗,以御前令旗爲之。回示後,時默稟拔貫耳。上曰,肥者必汗矣。翼元曰,兵判健矣。上曰,昔者靈城,自稱可合兵判,此重臣,亦是可合者矣。更命舜喆·奎煥拿伏,敎曰,汝等負國之罪,決棍充軍,實爲末減,而十分參酌,令兵判南門外各決棍五十度。仍命南舜喆,大靜縣充軍,朴奎煥,旌義縣充軍。竝出榻敎舜喆·奎煥拿出後,時默稟回信地吹打,吹打訖,上曰,退鼓前排。命金吾堂上入侍。出榻敎羅將列立,弘烈曰,判義禁,何以爲之乎?上曰,判義禁置之。弘烈曰,同義禁洪重一,有實病矣。上命弘烈書之曰,同義禁洪重一遞差,申暐除授入侍。同義禁申暐·鄭光漢·柳脩,禁府都事金履準·洪鳴漢進前,上曰,李宜老·金履長·安·鄭履玉,具枷上之,罪人催促之聲,喧鬧不已。上曰,何如是遲滯乎?弘烈曰,姑未拿待矣。上曰,前排入之,當直都事拿入。都事李得源拿伏,上曰,旣命拿待,而如是稽滯,誠爲寒心,斯速押來事,分付拿出,亦退前排,催促又不止。上曰,極爲駭然,金吾堂上,越俸一等。出榻敎宜老·履長··履玉,次第拿伏,上曰,李宜老誰也?弘烈曰,李喬岳之孫,而曾經薇垣長矣。上曰,宜老蒙頭乎?弘烈曰,不爲之矣。上曰,旣令枷杻,則何敢不蒙頭也。命當該守直都事汰去。出榻敎宜老蒙頭進前,上曰,汝以薇垣長,見再昨光景,今始自首,亟正邦刑,小無所惜,今命刑推,可謂末減也。仍命解拁,勸杖如法。宜老曰,適往父墳,未及卽現矣。上曰,所去之地何處也?宜老曰,楊州矣。上曰,楊州於京,幾日程乎?宜老曰,九十里矣。上曰,宜老向時論,何人乎?弘烈曰,李思觀及李弘稷。上曰,汝知善辱李思觀,而不知君父矣。宜老曰,所論非辱矣。上曰,過甚矣,連爲勸杖,汝忘汝祖,何以事予乎?宜老曰,聖敎至此,萬死無惜。上曰,妓妾重乎,君父重乎?重勿欺予,須作精白之鬼。宜老曰,矣身雖極無狀,豈不知君父之重乎?上曰,下敎之後,晏然度日,今始現告,知君父者,亦如是乎?各別勸杖。宜老曰,家有老母,生顔復見,懇迫之祝也。上曰,國有八十君父,家亦有老母,而汝之所犯,如此無狀,不忠不孝遲晚可矣。汝雖在鄕,汝子在京,邦禁之下,胡不通也?宜老曰,矣身之子,令出之後,卽送厥女,昨始通之故,矣身罔夜馳還,直現京兆,推此可知矣身之心,而況且矣身所蓄之物,本非邑婢,不載妓籍,邸人之所不知,本府之所不關。矣身若不自現,則今世,實無知者,而惶悚之極,聞命卽現,其無欺隱之情,庶蒙日月之察矣。上曰,汝子不告汝,而送汝愛物,朝令之下,又卽使汝知之,可謂不知父不知國者,萬萬不肖矣。宜老曰,矣身之子,亦同往矣。上曰,俄稱汝子逆厥女,今云汝子從汝往,送厥女者,其果誰也?宜老曰,老母送之矣。上曰,今雖準次,更爲勸杖,汝若初對以聖敎之下,老母逐送,則豈不光於汝母乎?宜老曰,迷亂失對矣。上曰,雖極迷亂,豈不知母與子乎?此等之類,大臣似必請討,而尙無消息,予當以二次刑訊,代其請討矣。命弘烈書之曰,昨日予則以今日,已命寬限,而領相謂予曰,臣則今夜後是逆臣云。渠雖無狀,以曾經薇垣長之人,犯此罔測,帳殿親問,其聲四聞,今日次對,大臣諸臣,其可聞也,而果請討乎?此學於具庠者也。至於領相,身帶保護之任,其君却朝食,灌湯劑之時,咫尺聞聲,其若不聞,昨日奏予,其果誠乎?宜先首相,領議政洪鳳漢,特施罷職之典。仍曰,次對諸宰,無益於國,使之退去。弘烈曰,領議政命召來納矣。上曰,當下密匣矣。弘烈,又以左右相來,納命召之意達之。志源曰,左右相待命之意,金吾草記矣。上曰,當爲言送,而爲此草記,事極寒心。命弘烈書之曰,大臣納命召,雖待命都事,宜來告于政院,若草記而書呈,此三百年所無之事,當該都事汰去,宜老準二次。上曰,解縛。命性源書之曰,負國欺君罪人李宜老,再昨光景若何?其君昨夜徹宵若何,而今日始爲强忍自首,已萬萬無據,而敎曰昨聞今來,且曰其子十七日先送,設若其言,楊州九十里,十七日渠子,其父沈溺之此物先送,則宜卽於其時,走報其父。以此見之,其雖庸馬,八日朝可到,而渠若有人心,聞此報,宜卽來自首,而何至今日?此無他,負國忘恩,不獲已自首,若見其心,今聞其母先送,宜彰其母之賢,而以已隨渠之子,掩其母之賢,此忘恩負國不孝者,豈可尋常處之?大靜縣倍道押送。仍問,金履長誰也?上之。弘烈曰,省行之子也。履長啓蒙頭,上曰,何年率來乎?履長對以今年二月自來,而適往驪州之故,未卽自現矣。上曰,渠雖無狀,其父宜念,而大抵以履長之地處,有此色禁之犯,無狀中無狀矣。命弘烈書之曰,罪人金履長,忘君忘父,事當嚴刑定配,而所惜者渠父也,十分參酌,海南縣定配,當日押送。又命鄭履玉上之。履玉啓蒙頭,上曰,汝是何處入乎?履玉對以居龍仁矣。上曰,文臣乎?光漢曰,文臣矣。上曰,今始自首何也?履玉對以出外,而昨始來也。上曰,汝旣文官,見再昨光景,今始自首,其心絶痛,依法勸杖,勸杖準次。命弘烈書之曰,罪人鄭履玉所爲,萬萬無狀,旣施一次之刑,刊名仕版,蔚珍縣定配。時默稟至南門外決棍擧行。上曰,兵判初草記中良人者,捉來問之。仍曰,張茂善者,尤可痛矣。命性源書之曰,張茂善所爲,萬萬無狀,此輩若此,官妓將無,今去義州云,令灣尹嚴刑二次,爲奴義州,其若中道還歸,令灣尹捉去擧行。志源曰,俄以金吾草記事,有都事汰去之命,而臣實率爾,錯以言送,認爲草記矣。上曰,安上之。啓蒙頭,上曰,汝以軍官得來乎?無隱直招。對以曾爲被謫,托生無路,有此所犯矣。上曰,依法勸杖,而所供頗詐,箇箇嚴刑,準次。命弘烈書之曰,安旣施嚴刑一次,杆城郡勿限年充軍,書訖,使受偖音,稍爲遲之,上曰,莫重帳殿,遲晚拒逆,加刑第六度。上曰,雖萬萬無狀,參酌停刑,此後則對汝者流,須戒以色。命性源書之曰,羅將李億世,幾年之後,今於帳殿執杖,問其年,卽六十,給綿二匹,羅將崔國柱,今初執杖,而聞聲精緊,亦給綿一疋。又命張德裕·金說行拿入。德裕·說行拿伏,上曰,德裕何爲加資?德裕對以城役加資矣。上曰,何以率來?德裕對以酒禁時,被謫關東,有此所犯矣。上曰,說行何等物?說行對以金昌業之妾子也。上曰,何以得妾?說行對以永柔地得來矣。上曰,兵判進前,彼兩漢過甚,決棍五十度。仍命張德裕楸子島,金說行蝟島,永定水軍。出榻敎弘烈曰,金吾所關罪囚,已盡了當矣。上曰,金吾堂郞退去,羅將退送。暐·光漢·脩·履準·鳴漢先退,上曰,秋曹堂上入侍。出榻敎刑曹參議柳思欽,刑曹佐郞閔膺世·金思穆進前。上曰,牌頭列立,李得會拿入。思穆催促拿入,上曰,郞廳誰也?弘烈曰,金思穆矣。上曰,思穆今頗壯大矣,其父不得爲小科,而渠則兩場矣。得會拿伏,上曰,何以得來?得會對以矣父,爲靑松府使時得來矣。上曰,今番無一衙客,幸得汝,可以懲一礪百矣,依法刑推。得會供以矣身所犯,雖極無狀,父死未葬,伏乞葬父而死矣。上曰,葬前喪人,而尙不自首,元無狀矣。得會準次,上曰,解縛。乃使罪人聽傳敎,得會起伏,上曰,汝若昨日自首,庶免此刑,而聞在縗麻,十分參酌,不爲定配,永除儒案,卽爲放送。使之四拜,得會四拜而出。上曰,李得會永除儒案。出榻敎性源曰,父死未葬,而犯此極罪,軫念之敎,至於白放,渠當感泣,萬萬罔極矣。上曰,秋曹堂郞退去。牌頭退送思欽·膺世·思穆先退,上曰,思穆仔詳矣。弘烈曰,詳明非常也。志源曰,今日凡百擧行如飛矣。上曰,前排入之,中官金好大·金時輝拿入。拿入訖,上曰,汝君幾日勞動,而汝輩,何致君父之勤責乎?適多擧行之事,十分參酌,此後則善修人事。仍命拿出,前排退送。弘烈稟禮曹宗廟修改畢役草記,命書賞給判付後,上曰,禮曹判書·工曹判書·宗廟提調入侍。出榻敎禮曹判書洪麟漢,工曹判書李吉輔,宗廟提調李之億進伏,上曰,今則無慮乎?麟漢曰,然矣。東月臺,幾盡改築,西月臺,間多修補矣。上曰,李之億入來乎?弘烈曰,然矣。上曰,彼重臣,見之久矣,須爲瞻望。之億瞻望奏曰,許久離違,今得瞻望,天顔勝昔,頌祝曷喩?上曰,卿若入殿,陞高豈不難乎?於此見卿,卿之幸也,李吉輔亦入來,二耆臣仍事入侍,其亦貴矣,卿等早退休焉。麟漢·吉輔·之億先退,上命弘烈書之曰,今日朝鮮,有臣子乎?有紀綱乎?若問臣子,爲色欺君爲事,若問紀綱,幾日親鞫,文官侍從若干人自首,褊裨·衙客,其皆率畜,甚至於馬主輩,亦爲率來。今日朝鮮國法,予則曰無矣,再次臨門,其猶孟浪,今日前薇垣長二堂武一儒生,少加懲礪,而許多多官,其皆囚禁,自首渺然,予則曰今日,卽名官朝鮮,可勝寒心,今日傳旨中分揀者,非私意也。首書朴取源,以朴志源之兄,豈有可問者?洪樂信·洪樂任,卽領相之子,予已信矣。鄭恒齡,曾聞僅在其世,其何可問?李澤遂·李養遂,意亦在焉,金載順,曾見其章之至懇,此人豈有是事?李秉鼎·趙宗鉉·金基大·李鎭復·李崇祜·洪相簡知其人,豈有是事?況徐有良,纔闋其服,亦宜分揀,金養心有子,亦分揀,李顯永分揀,亦意在矣。其他就理幾十文官,予則曰,今日處分人,渠雖無狀,猶不若此輩,噫,再昨下敎,爲食祿文臣,無鑽地之意,因其深慨,建功尙不納口,朝膳乎,晝膳乎?今將向昏,而莫知其飯之冷煖,噫,役囹圄諸臣,傳食旣許,必將食矣。且最晚强就理者,朝晝將皆食,世間豈有此等義理?內局之批旣諭,予志固定,聞此輩囹圄中自首者,朝鮮曰有其君,令金吾知悉,此輩咸使聞之,書敎之際,句語之問,多有不敢書之語,弘烈每每停筆懇達,上連下不忍聞之敎,翼元·性源·海重·志源·時默,縷縷力爭。上竝命改之,仍問朴志源,最初自首乎?弘烈曰,志源則如洪啓禧,世稱拙男矣。上曰,然則取源分揀,尤得體也,而李顯永誰也?時默曰,故左尹秉淵之孫矣。上曰,徐有良,必感泣也,今日自首,實無臣分,大臣諸臣,叩頭請討,無不可矣。弘烈曰,今日自首,實非人心,而罪者罪之,自是當然,惟我殿下,何費辭氣乎?翼元曰,大臣昨日,已以勘律之意達之矣。弘烈曰,大臣今日,雖有可請之事,然嚴問之下,處分之前,未敢遽達,事體卽然。上曰,此敎畢書後,當臥典設矣,黨人昔困予淫者又如是,豈不痛惡之甚乎?堂下申光履外,亦豈無犯者耶?弘烈曰,光履外亦多人矣。上曰,然乎?弘烈奏以某某。上曰,傳敎中改以若干人,可也。命弘烈書之曰,今者此事,關係存亡,比諸昨夜之奏,三相諸卿宰,何無沬血之討?予則曰,言行不相孚,今日知之,故先以在近領相下敎,靜以思之,無乃輕先否?噫,予雖衰矣,今乃畢言,一相處分,二相胥命,若此不已,予雖至夜深不食,眼前只有提調·副提調·四承旨,而胥命大臣外,其無原任乎?予皆知也,予皆知也。偏飭時任,亦無乃過乎?今日國事,可謂板蕩,特寢領相處分,遣史官傳授命召,左右相亦勿胥命事,遣史官傳諭。仍傳命召,仍曰,予雖寬之,群下則請討是也。弘烈曰,大臣姑候處分之故,不敢爲之也。上入小次,時默曰,一時爲急者,湯劑尙未進之,下情焦迫,敢此仰請矣。上曰,置之。少頃命弘烈書之曰,精神索漠,雖覽傳旨,其何辨也,因鄭彦暹一人下問,其果有諸人傳旨中,其果有此人,卽爲付籤,其令放,俄者下敎中三儒臣及春坊中分揀者,一倂復授前任,牌招察任。翼元曰,文南武曾經守令人,待令矣。上曰,待令於典設司前路。仍乘輿至典設司前。命曾經守令,使之各陳姓名,洪鼎猷·李彦煥·朴敬行·宋宜孫·申旭·李龍中·盧泰觀·金良弼·李顯白·朴濬源·趙·鄭宅濟·鄭致儉·申大遜·李得永·趙鎭禎·柳煥德·鄭汝坤·李纘徽·具宅柱·李厚坤·朴師健·鄭宇璧·沈毅鎭·黃瓛·申大觀·洪大源·沈鼎之·李憲鎭·李奭輔·許侙·趙德章·李明吾·崔景興·金相肅·李彦中·金履基·李錫圭·金相定·柳煥猷·李頤炳·李元祥·柳錫麟·尹東晢·李珪輔·沈垙·洪啓禭·金相戊·具彩五·南益初·金埈·金恒柱·徐日修·李普中·李衍祥·徐好修·韓聖儉·田泰祥·李檏·趙載萬·洪命億·李永培·徐有祜·徐日輔·李益炫·尹性淵·李壽弘·李喜觀·金用謙·李彦藎·李玹相·尹得聖·鄭游良·金尙敎·金思重·趙德浩等,各陳職姓名。上曰,此中亦有已爲自首,入於草記者,固無可問,而今番擧措,乾道昭昭,仍放輕囚,得一履長,乃至於此,不然朝鮮官婢,幾乎盡矣。君父多日用心,臣子之道,雖西·妲之色,卽爲逐送,亦爲自首,而汝輩之中,猶有遲疑者,今若自首,予當貸之,而若仍諸道狀聞而綻露者,當施一律,汝輩今夜,必須首實,無有後悔。李彦藎起伏自首,上曰,何以率來?彦藎曰,自來之物矣。上曰,自來之說無據矣。仍命前縣監李彦藎,囚南間。出榻敎尹性淵起伏奏曰,待罪雲山時,果有所犯,至於生子,子死而遞官,不爲率來矣。上曰,怪矣,此亦自首乎?有則曰有,無則曰無,道理當然,而君父之前,雜談進呈,是何心也?龍虎營前排入之。尹性淵拿入,拿入訖,上曰,尹家人,本如是罔狀矣,依法決棍,至二十度。上曰,近來棍罰,無過十度,而日前具善亨,太涉無狀,特施二十,性淵罔狀,甚於善亨,故玆用其例矣。咸曰性淵,果罔狀矣。上命性源書之曰,今日召文蔭武者,意蓋深矣,雖或有隱匿者,今於轎前自首,其復勿問之意,尹性淵所奏,萬萬罔狀,萬萬無嚴,此等之類,豈可置之於名武之類?旣棍二十度,全羅左水營,限己身水軍充定,爲水使者,若或召見,當遣宣傳官卽其地梟示。噫,予雖衰矣,太阿不鈍,令兵曹以此嚴飭左水使,倍道押送。李憲鎭曰,臣則自首於京兆,而以有子勿論矣。上曰,在官犯色者多乎?沈鼎之,對以在官之時,有妓之邑,故臣亦犯之矣。宋宜孫曰,臣則戒切在色,雖居官而亦不犯矣。上曰,前縣監宋宜孫,囚南間。出榻敎君父之前,敢稱在色之戒乎?男女情慾,人事之大者,在官犯色者,不啻異矣。弘烈曰,都提調待令矣。鳳漢進前,上曰,見卿愧矣。鳳漢曰,惶恐無地,何敢仰達,而目今切急,湯劑一事也。上曰,予決不進,以待囚入之自首也,李宜老,何如?鳳漢曰,虞分之前,臣等,未及言之,臣等之罪,惶恐以俟,而湯劑時急,他不暇達,只此冒請矣。上達下不忍聞之敎,鳳漢涕流沾襟,懇懇以請,上曰,予皆見之矣,時任來及爲之,則原任亦當爲之,而終不爲之,國事如此,實無可恃矣。鳳漢涕泣不已曰,臣等之罪,臣實知之,而日終晷而夜將深,湯劑切急,聲淚俱下,懇迫至深。上曰,予當思量矣。仍至通陽門,鳳漢連爲泣請,上曰,姑俟。鳳漢曰,旣下姑俟之敎,承旨書出入侍之敎,宜矣。上曰,欲書則書以待下敎入侍,可也。鳳漢曰,待下敎則何時可入乎?伏乞添得今夜字,何如?上笑曰,都提調善知幾微,奈何?命翼元書之曰,藥房今夜,待下敎入侍。鳳漢曰,臣等仍在閤外,以俟入侍矣。上曰,都提調聞命卽入來,忠臣也。仍爲還內,以次退出。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。藥房口傳啓曰,曉者退出時,更爲持湯劑入侍之意,仰請,蒙許入侍,則初以待下敎稟定,繼以次對兼行,稟定矣。次對旣命退行,本院則依初稟定,待下敎入侍之意,惶恐敢啓。無批答
閔弘烈啓曰,大司憲鄭尙淳,任所在外,執義洪相直在外,掌令朱炯質·李台鼎呈辭,持平金敍九·李宗榮在外,今日以監察茶時之意,敢啓。傳曰,知道。
閔弘烈,又以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以承傳色口傳下敎曰,內殿進御六君子湯停止,以待下敎。又下敎曰,昨日其下敎,盡爲頒布於金吾乎,頒布而佯若不知耶?招當直問之。
以承傳色口傳下敎曰,今日有可爲之事,次對明日爲之,入來相臣,使之休退。又下敎曰,次對,以明日欲爲之矣,以再明日爲之。
備忘記,於度支,宜付熟乎,吏判鄭弘淳除授,吏判代判尹,今已準事,李昌壽除授,是皆曾經,一體牌招察任。
以承傳色口傳下敎曰,下敎之後,至今寥寥,今日朝鮮,名官之國乎?當親問,皆以禁推例上來,自金吾門外,至開陽門,只着笠來待,而若有一人騎馬,一奴隨來,則該府郞當處分,卽爲分付。侍衛入直擧行,時服爲之,設布帳置之,金吾堂郞皆待令。又下敎曰,中日勿爲催促,盡爲之後詣閤,都監前排,今日休之,龍虎營前排待令,中官記過,前排待令,下敎勿出朝報。
傳于閔弘烈曰,禁推人,該府郞押來。
以承傳色口傳下敎曰,慢蹇侍從,於此若此耶?斯速押來。又下敎曰,中官諂諛於文官,聽若尋常,安國來記過。
傳于閔弘烈曰,摠戎使批下,牌招,次對同爲入侍。
以承傳色口傳下敎曰,戶判應牌,吏判一時些少申飭,何可撕捱?陳章勿捧,牌去來,申飭,同參開政。
以司書洪樂信牌不進,罷職傳旨,傳于李瀰曰,焉敢若此?只推,更爲牌招。
殿座罷後,政院·玉堂·藥房口傳問安。答曰,知道。
傳于朴志源曰,儒臣持貞觀政要入侍。
有政。吏曹判書李昌壽牌不進,參判李潭,受由在外,參議李海重進,同副承旨朴志源進。吏批啓曰,判書李昌壽,牌招不進,參判李潭,受由在外,小臣獨政未安,何以爲之?敢稟。傳曰,只出緊任。以李行源爲司諫,以李致中爲校理,以徐有隣爲副修撰,以安允行爲刑曹判書,以南泰會爲判尹,以權噵爲禮曹參議,以李聖圭爲兵曹參知,以申晦爲判義禁,以鄭麟煥爲軍資主簿,以李正模爲內贍直長,以李商進爲禁府都事,以朴弼逵爲安邊府使,以鄭文柱爲北靑府使,以李宇喆爲鏡城判官,以沈鏶爲興陽縣監,以許浹爲竹山府使,中部奉事金相念,廣興奉事具允斌相換,南部奉事李宗祿,司宰奉事洪復漢相換,以李世奭爲吏曹佐郞,嘉善李徵聖,今加嘉義,加資事承傳,訓鍊都監提調金時默,以申大孫爲咸興判官。
兵曹,判書金時默病,參判申暐入直進,參議金光國病,參知李聖圭未肅拜,同知單金景敏,副司直洪重一·權噵·李聖圭·朴弼逵·金致讓·洪良漢。
李性源,以漢城府言啓曰,各邑婢率來人,連爲査出事,臣等齊會,嚴飭五部官員,究問各道邸人,而姑無自首與搜得之意,敢啓。傳曰,知道。
李瀰,以侍講院言啓曰,本院下番闕直,事甚未安,司書洪樂信牌不進,傳旨未下,兼司書趙宗鉉,以本職入直玉堂,說書·兼說書俱未差,他無推移之員,不得已以上番,姑降入直之意,敢啓。傳曰,知道。
閔弘烈,以義禁府言啓曰,堂下侍從,下金吾以待事,命下,而傳旨中所錄侍從人,次第拿囚,而其餘任希敎在安岳,李思祚在通津,金蕃耉在忠州,南鶴宗在溫陽,洪相聖在牙山,韓光協在廣州,盧聖中在坡州,趙鼎耉在平壤,鄭景瑞在利川,崔益男在楊州,金夢華在善山,朴弼淳在天安,李永祜在公州,鄭彦郁在扶餘,金敍九在坡州云,依例發遣府羅將,竝拿來,何如?傳曰,下敎中原在外,旣有勿問之命,而此專由中官傳下敎遺漏之致,分揀。
閔弘烈,以義禁府言啓曰,罪人權極,黑山島限己身,爲鄕民事,命下矣。以傳敎內辭意,具罪目,依例發遣府羅將,卽爲押送配所之意,敢啓。傳曰,知道,倍三道押送。
摠戎使金孝大疏曰,伏以臣,無父孤兒,幼而失學,長亦無成,庸騃謭劣,最居人下。迺伏蒙我殿下悶臣家之零替,垂異恩於遺孤,年未弱冠,濫通仕籍,其初所期,不過乎郞署末官,州縣下僚,而不意天眷彌隆,異涯層加,內而喉舌淸要之地,外而藩闌旬宣之任,俱出特授,罔非格外,節次推排,遽躋宰列,從前踐履,殆無異於文華從班之臣,歷敡無礙者,然居常怵惕,若隕淵谷。今乃於千萬夢想之外,忽伏承摠戎新命,臣驚惶震越,五內失守,罔知所以自措也。噫,今玆之任,內鎭京營,外統畿輔,軍國之所屬望,緩急之所倚重,其爲職責,莫重且大,苟非績庸夙著,威望素隆者,雖文宰武帥,猶不容輕畀。況臣庸駑末蔭,夫豈有彷彿近似於此,而一朝苟授,不少留難何哉?念臣前後受恩,天地莫量,一毛一髮,莫非造化,脫有金革之事,雖非此職,執及前驅,肝腦塗地,是臣之素所蓄積,而至若匪據之重寄,實無毫分堪承之勢。且臣家世謙退,臣祖臣父平生謹畏之規,卽我聖明之所洞燭也。今使臣之不肖,不自揣量,徒侍寵靈,揚揚冒據於匪分之地,以駭瞻聆,自速僨誤,則臣身顚沛,固不足言,而其爲累聖簡墜家法,又當如何哉?此臣所以懍然驚懼,不能自已者也。日前冒膺,只爲受符之體重,而側聽踰日,迄未聞駁正之論,玆不得不瀝盡肝膈之懇,仰瀆崇嚴之聽。伏乞聖慈,俯諒至悃,亟命刊改臣新授職名,以安私分,以重戎寄,千萬幸甚。答曰,省疏具悉。今者此任,意豈偶然也?追憶曩昔,予懷曷諭,豈特憶昔,予卽得人,卿其勿辭,從速察職。
敎守禦使申晦書。王若曰,建繼昇平,綱繆先詰戎之政,任重保障,鈐轄貴擇人之方,方是時,屬之誰乎?非此子,莫可使也。唯卿識而警,才贍且敏,以樂易之心,而秉純固之誠,良由父兄之遺敎,處浮囂之世,而無是非之累,可謂身名之俱全,謀,慮周長於事爲,孰不曰兼資文武?才能著見於外內,予固將注意安危,眷彼漢城之符,亦卿前日所帶,士卒服習,摠是訓鍊之餘,形勢便宜,盡入範闈之內,固知綜理之微密,必已別有宿規,欲求精神之折衝,豈可付諸生手?適當本鎭之缺帥,乃有僉議之屬卿。玆授卿以南漢山城守禦使,卿其圖功攸終,爲政由舊,干戈衛社,旣殫宣勤夙夜之勞,甲胄在躬,毋忘奮身行伍之義。於戲,前旣申諭,今何多言?就爾熟路,輕車毋嫌寇公之再屈,莅爾巨防,重鎭勉卒尹鐸之遠猷,故玆敎示,想宜知悉。副司直臣李普觀製進
己丑四月二十一日未時,上御光順門。殿座入侍時,行都承旨李翼元,左承旨李性源,右承旨李漢豐,左副承旨李海重,右副承旨閔弘烈,同副承旨朴志源,假注書任希遠·李萬軾,記事官兪岳柱·宋樂以次侍立訖。上先御章德門,以承傳色口傳下敎曰,禁推諸文臣,斯速拿入。又下敎曰,拿入遲滯,前排入之,當直都事拿入,宣傳官低聲,入直一竝拿入,中官安國來記過。又下敎曰,宣傳官分揀,禁府都事李商逸拿伏。又下敎曰,君父幾日勞動,而阿諛文官,何如是遲滯擧行乎?依法勸杖,決棍第二度。又下敎曰,汝雖可駭,思汝父故判書李成中,而參酌,卽爲申飭,商逸拿出後,催促不已。又下敎曰,令兵判禁府書吏決棍十度,此異於尋常禁推,皆項封上之。又下敎曰,刑房都事記過,中官金好大,傳命錯誤,拿入。拿入訖,又下敎曰,金好大放恣特甚單裙,依法決棍第二度。又下敎曰,拿出。諸囚項封拿伏,又下敎曰,各人之前,箇箇散杖,以醒其心。上仍爲光順門殿座,命金吾堂上入侍。同義禁鄭光漢·柳脩,都事金履準·洪鳴漢進前,上曰,常時躁競,違牌爲事,又使君父若是勤責,汝輩道理,顧何如也?四十人中,豈無一人之犯者乎?忠逆人鬼,今當立判,欲自首者起立。安聖彬,起立奏曰,臣於十七日,自首京兆,則京兆謂以有子不捧,昨日又爲自首政院則亦然,身有所犯,尙未上達,跡涉欺隱,惶恐無地。上曰,已有子乎?聖彬曰,然矣。上曰,直矣,安善有子也,分揀放送,而亦使卽地着笠四拜。聖彬四拜退出,權極起立,上曰,誰也?弘烈曰,權極矣。上曰,無狀矣,侍從三百云者乎?蒙頭下之,依法具格。極奏以有所達之事矣。上曰,具格然後,當受汝供矣,具格之際,稍爲遲之。上曰,羅將欲諂文臣乎?令兵判決棍十度,仍命除他,爲先勸杖,極供以待罪鏡城,曾有所眄,渠自上來之故,姑爲留置,而亦無率蓄之事矣。上曰,自首於京兆乎?極供以昨年,監司已爲,刷去,旣去之物,自首如何,不得爲之矣。上曰,然則今胡自首也?極供以雖在囹圄,耿耿則深,聖敎之下,敢此首實。上曰,汝放恣矣,初不自首,欺君遲晚。仍命連爲勸杖。極供以怪女隨來,而卽已下送矣。上曰,雖已下送,見下敎之後,尙不自首,非臣分也,君父之前,敢稱怪女,可知毒氣之撑䏴,各別勸杖,直爲負國忘君遲晚。極供以實無負國之心矣。上曰,若無此心,則豈不自首乎?極供以已下送故也。上曰,有子,安聖彬尙爲自首,則諉以下送,終不自首者,豈臣分乎?昨有李宜老,今有權極,亦天道也,權極策問,已有驕氣矣,斯速欺君罔上遲晚。極供以非欺君矣。上仍令蒙頭勸杖曰,毒眼必向上忤視也。極供以願伏欺君之律。上曰,李宜老,旣準二次,權極當依此例,雖準一次,勿告準次,速爲勸杖。極供以乞貸一縷之命矣。上曰,所爲如此,生亦何爲,以汝才操,希覬玉堂,若不如意,則挾憾主國之人,仍生怨國之心,必如昔年之趙鏛也,汝之情狀,萬古小人。今日此擧,實爲世道,除一亂賊,若汝生置,則不知他時,爲何凶擧也。古人云開國承家,小人勿用,如汝者,眞小人也,亂賊遲晚,斯速爲之。極供以亂賊則冤矣。上曰,諸囚聽敎,安聖彬·權極,一處見之,君子小人,於此立判,今若自首,予當容恕,勿以李宜老·權極爲怯也,望八其君,決不欺汝輩矣。仍又下敎於極曰,汝何不直招,雖梟示,汝亦無惜也,以汝之請,南兵使以下幾人,梟示乎?爲法反受,自古然矣。極準二次,上曰,諸囚目擊此狀,而無一言請討者,可謂庸劣矣。諸囚一時,起伏齊聲曰,權極欺君,甚於夢䥃,請正法焉。上曰,一段秉彛,可見不泯,自今懲極,勿復作浮囂之事,竝令着笠特放,亦皆仍任前職。諸人四拜而出,命弘烈書之曰,爲國慷慨效忠,下敎之下,懲創浮囂,四十人可見秉彛之不泯,爲元良,予心欣喜,嘉賞之意,豈可今日帳殿而止乎?特書其名,藏於政院古事之櫃,以示予體昔年對柱之意。又命諸侍從解見任傳旨爻周。出榻敎志源曰,無犯諸人,嚴敎之下,悶無自暴之路,齊憤交口,一時討極矣。弘烈曰,藥房符令矣。都提調洪鳳漢,提調金時默進伏,上曰,今日事誠可幸矣,四十文臣,齊聲討極也。鳳漢曰,凡人之失本色者,必有弊也,而極失本色,與李渙相鬨,若非自上俯察,則渙必被害,且其平日所親儕流,無不呑噬,臣亦慮其日後之何如,今果如此,聖敎中開國承家小人勿用八字,至當矣。上曰,湯劑持來,今當快飮矣。鳳漢進湯劑,上進御訖,鳳漢曰,夕湯劑,殿座臨罷時入之乎?上曰,依。鳳漢曰,吏曹無人,參議有闕矣。上曰,參議前望入之,入之。命性源書之曰,前參議權噵,吏曹參議除授,牌招察任。又命記過中官安國來分揀。出榻敎鳳漢先退,上入小次,小頃還爲殿座。仍下問於極曰,汝之昔論李渙,公心乎,私心乎?極供以渙己巳黨,故公心爲之矣。上曰,汝何黨乎?必出枳心矣。極供以實非枳心矣。上曰,以同色而爲此者,希覬進用之意也。極供以當時大臣,亦以矣身之疏,有向國之誠云矣。上曰,汝幾直招矣,要得向國之譽,欲爲玉堂之計也。極供以矣身非論渙,乃論萬恢也。上曰,萬恢則何以爲之乎?汝流之中,萬恢之家向用之,故出於猜心而爲之乎?極供以渠亦侍從,矣身亦侍從,何猜之有?只出公憤矣。上曰,汝罪當死,淸脫平人,豈不是乎?極供以相親之間,有此所論,實是薄德矣。上曰,汝何敢用德字乎?極供以不善爲之矣。上曰,直以私心遲晚,可也。極供以與萬恢不好問也。上曰,不好之節次,斯速直招。極供以矣身,不過逆杭之七寸,逆邵之八寸,則果非二賊之至親,而亦非儕流之當棄也。惟被萬恢輩,謂矣身以逆族,卒然棄絶擯斥之,甚不以儕流待之,矣身到此,豈不絶痛乎?挾憾陳章,良有以也。上曰,今者此擧,實爲李萬恢之幸也,如此然後,可謂淸快矣。咸曰,權極之招,極爲妖惡矣。上曰,其爲妖惡,與趙鏛同一心腸也。乾道昭昭,今除亂本,不但世道之幸,抑亦國家之幸,然濟州定配,則絶海大島,又未知做得何等凶謀也。命弘烈書之曰,罪人權極,忘君負國,含憾誣人陳章,渠旣箇箇自服,四十侍從人,同聲請討,可見秉彛之不泯,他事於渠,雖薄物細故,忘君負國,渠何敢免邦刑,而今當暮年,置之重律,然後其何快也?此正萬古小人,羲經開國承家小人勿用者也。十分參酌,欲配濟州,而此囚有小才,其配海中,若古之許筠,將水滸誌,敎誘島民,倣傚此類,言雖陋矣,卽曾經侍從也。此等大州,其宜審愼,噫,昨日有前大司諫李宜老無狀之事,今日有曾經臺諫權極,叵測之事,有倍宜老,黑山島限己身爲鄕民,不齒士夫之類,以示予惡惡之意。仍命光漢,讀聽傳敎後,着枷押送罪人,拿出後,上曰,禁堂退去,羅將退送,分付南所,掃除穢惡。光漢·脩·履準·鳴漢先退,上曰,金吾堂上一員更入侍。光漢進伏,上曰,羅卒當此時,作弊外邑易矣。命弘烈書之曰,今番罪人押去羅將,當此設賑時,若有求索外方之弊,令道臣狀聞,嚴刑三次,卽其地爲奴。吏曹參議在外堂。命弘烈書之曰,吏曹參議權噵在外云,許遞,其代承旨李海重除授,牌招察任。仍問李瀰在外乎?弘烈曰,在京矣。命弘烈書之曰,承旨有闕代,前副提學李瀰除授,牌招察任,房依前。海重謝恩稍遲。上曰,莫重殿座,吏議謝恩,何如是遲乎?吏曹書吏,懸于政院,謝恩後放送。海重謝恩單子入啓。上曰,懸吏之效也。性源曰,北道道臣現告捧入之際,金器大,當入而漏,不察之失,臣實惶恐待罪,而器大進捧現告,何如?上曰,承旨勿待罪,削職之罪,豈可疊施乎?命前北道道臣金器大,旣以道臣處分,分揀於削職現告。出榻敎性源曰,率來現告中金相勛·李邦五,則一妓二夫也,雖出於嚴畏之義,而事甚絶例矣。上曰,怪矣。志源曰,令嚴可知矣。上曰,金相勛,當爲分揀乎?志源曰,然矣。上曰,北道守令卽其地定配傳旨中,金相勛分揀。出榻敎性源曰,高山察訪傳旨中,宋德基·李普溫,以不當入者而入之,當爲付標矣。上曰,付標,仍問吏批多窠乎?弘烈曰,然矣。命弘烈書之曰,道臣守令多窠,政官牌招開政。翼元稟湯劑待令,上曰,姑置之。仍入御章德門,命弘烈書之曰,仍金基長,有此擧,不然外方官婢,其將無遺類,予則曰必有遺者,而王者處分,只擧大體,此後若有餘者,道臣啓聞,則此當重繩,雖有餘者,啓聞前皆逐送,此勿問,一向隱匿者,狀聞來到後,朝臣禁錮終身,以士爲名者,永除靑衿案,爲庶民,武臣堂以上,宜以縉紳同處,堂以下,令訓局沙場回示,決棍五十度,限己身充軍。軍官輩庶民,嚴刑三次後,沿海永定水軍事,分付,以此下敎者,卽刑期無刑之意也。且尙衣院·工曹鍼線婢,兩醫司類,今番申飭之下,其敢率畜者,以同律施行事,一體嚴飭。仍命藥房入侍,鳳漢·時默·翼元進伏,進湯劑,上進御訖,仍曰,北伯誰當爲之乎?鳳漢曰,未及相議於僚相,而左相前有所達者矣。上曰,誰也?鳳漢曰,兪漢蕭也。上曰,好矣。諸臣以次退出。
己丑四月二十一日戌時,上御集慶堂。儒臣持貞觀政要入侍時,校理徐有良,修撰趙宗鉉,左承旨李性源,假注書任希遠,記事官兪岳柱·宋樂以次進伏訖。上曰,玉堂上番讀之。徐有良讀奏,上曰,題目爲何?有良曰,征伐第三十五章矣。上曰,此後則必擧題目,可也。有良讀二章訖,上曰,下番讀之。趙宗鉉讀二章訖,上曰,承旨讀之。李性源讀三章訖,上曰,注書讀之。任希遠讀三章訖,上曰,翰林上番讀之。兪岳柱讀二章訖,上曰,下番讀之。宋樂讀二章訖,上曰,玉堂上番,文義陳之。有良曰,唐太宗,天下已平之後,不務敎化,而事征伐,事似如何矣。上曰,下番亦陳之。宗鉉曰,當太宗東征之日,以尉遲敬德之勇,而猶能諫之,可謂得體矣。上曰,太宗有度量矣。有良曰,魏徵非唐太宗,則何以得名乎?上曰,然矣。儒臣先退。性源讀諸道狀間訖,上命退出。
上在慶熙宮。停常參·經筵。
下直,安岳郡守徐命天,安邊府使朴弼逵,北靑府使鄭文柱,咸興判官申大孫,善績僉使金宇彬。
藥房都提調洪鳳漢,提調金時默,副提調李翼元啓曰,連日臨門,向晚乃罷,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
閔弘烈啓曰,大司憲鄭尙淳,任所在外,執義洪相直在外,掌令二員未差,持平金叙九·李宗榮在外,今日以監察茶時之意,敢啓。傳曰,知道。
傳于李瀰曰,今日下直守令竝入侍。
以承傳色,口傳下敎曰,帥臣·守令,自政院宣諭,卽爲入侍。
竹山府使前望單子入之,以李鼎賢爲竹山府使。
閔弘烈啓曰,明日次對,兩司當爲進參,除在外疏批未下外,未肅拜不爲行公人員。竝待開門牌招,以爲推移入侍之地,何如?傳曰,允
戶曹判書鄭弘淳疏曰,伏以臣,旣承地部移授之命,昨已出肅,惠局兼帶,自在當遞之科。伏乞聖明,照例許免,俾存舊規,千萬幸甚。答曰,省疏具悉。戶曹兼帶,已有前例,卿且亦然,卿其勿辭兼察。
己丑四月二十二日午時,上御集慶堂。藥房入診,帥臣·守令同爲入侍時,都提調洪鳳漢,提調金時默,副提調李翼元,假注書任希遠,記事官兪岳柱·宋樂,醫官李以楷·鄭允協·慶絢·金季良·鄭允說·柳光翼·玄處明,南兵使李漢昌,忠淸兵使梁世絢,安岳郡守徐命天,安邊府使朴弼逵,北靑府使鄭文柱,興陽縣監沈鑠,咸興判官申大孫以次進伏訖。洪鳳漢曰,連日勞動,氣候,何如?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢曰,中宮殿氣候,何如?上曰,快復矣。進湯劑訖,李以楷診候曰,脈候左右三部,度數少不調均,滑體亦少不足,如昨日矣。鄭允協·慶絢·金季良等,次第診候曰,脈候左右三部,度數少不調均,滑體亦少不足,如昨日矣。上曰,昨日傳敎,書懸政院,而侍從擧案,亦在政院乎?李翼元曰,有之矣。上曰,持入,命帥臣·守令入侍。李漢昌進伏,上曰,南·北關,自是重地,盡力爲之。梁世絢進伏,上曰,梁彬之族乎?鳳漢曰,彬之子而其父,尙以淸白稱之矣,今番處分,爲此輩礪淸白之一助也,因女色而浮費者,亦不少矣。上曰,武弁之貪色,亦何足怪也?徐命天進伏,上曰,好人,而似少抑揚手段矣。鳳漢曰,爲人安靜,無所經營故然矣,臣待罪關西時,彼爲安州牧使,而政治頗安詳善爲之矣,萊伯亦使催促下送,似好矣。上曰,具庠則待其叔,故姑不催促,而此人則亦可速往也。朴弼逵進伏,鳳漢曰,淸簡可貴矣,上曰,予則恃矣,豈負予也?爲承旨則難於書役,而今可便休也,領相所言水道事,下去後審其形止便否,陳章,可也。若見陳章,似見汝矣。鄭文柱進伏,上曰,汝是錄中人乎?對曰,然矣。沈鑠進伏,上曰,精矣。鳳漢曰,然矣,興陽號爲難治,而爲人明白,臣則以爲得人矣。申大孫進伏,上曰,誰也?鳳漢曰,故參判昉之子也?上曰,盡心爲之。鳳漢曰,竹山府使許浹,身病瘁重,勢難赴任,鏡城判官李宇喆,今方在外,何以爲之乎?上命讀侍從案,至李世奭,鳳漢曰,此可爲鏡城判官矣。上曰,好矣。命承旨書之曰,竹山府使·鏡城判官遞差,竹山府使,旣以副望付標,鏡城判官,昨日錄中人李世奭除授,皆令當日辭朝入侍。出傳敎又命書之曰,大臣旣奏,萊伯今日辭朝,一體入侍。出傳敎上曰,藥房提調持湯劑,更爲入侍。出榻敎進湯劑訖,鳳漢曰,昨日度支·銓長處分,臣不勝欽歎矣,吏判雖一時違牌,而畢竟行公矣。上命承旨書之曰,今於暮年,使諸臣凡於大小事,其若任意,其將誰用?昨日特除時,已爲下敎,牌招,事當不俟駕膺命,違牌寒心,故欲爲更推,而爲其酬應泯默,人君以承牌稽滯,申飭,則臣子分義,復授之後,似當隨牌卽膺,而若此重臣,若此小官何言,豈可付諸一時違牌?其雖衰臥,決不可重推彌縫,覽謝恩然後,可樹國綱。分義寒心,冢宰李昌壽,越俸一等,少存綱紀,卽爲牌招察任。出傳敎上曰,守廳承旨入侍。出榻敎同副承旨朴志源入侍,上曰,注書出去,持精忠錄以入。上親製武安·武穆祭文,上曰,凡於尊敬之事,予不可臥而酬應,此等祭文,予豈臥呼?仍爲起坐,各製十二句。鳳漢曰,昨日勞動時,不進湯劑,故聖候如此,蔘橘茶,更爲進御,何如?上曰,蔘橘茶一貼煎入。出榻敎仍命書之曰,精忠錄旣來,令藝閣圖畫張,依此樣圖,則以畵員,曾已見近麤,精寫刊印。書頭所書,亦令寫字官善寫,竝與圖依此樣梓板,此非活印,其板藏于藝閣,序文與本文,以衛夫人活字印來。此則活印,不必藏板,皆印來後,二件內入,一件入于東宮,藏于五處史庫,弘文館·藝文館·春坊,亦除安寶頒給。諸臣求印者,皆令許印,元本依下敎,衣雖舊卽舊衣,令該曹造成樻子,盛給本主。今印者一件,一體以給,以示予憶昔年慕精忠之意。且一件,亦印粧黃,下送本道永柔臥龍祠,其令藏焉,頃年慕忠義,遣儒臣柳儼致祭,今依此例,令道臣致祭其廟,祭文親製以下,香祝其令同爲下送。此文令入侍承宣,精寫入梓,編于首,此板亦爲同藏于藝閣圖書板,出傳敎東萊府使李在簡進伏,上曰,今於南邊,可謂得人,須體付畀之意,善爲之。在簡曰,邊城重任,委畀於臣,臣實惶感,且臣不才,恐難堪勝矣,出入近密之餘,當此遠離,區區下情,不勝悵缺也。賜物宣諭後退出,竹山府使李鼎賢進伏,上曰,年幾何?鼎賢曰,六十七矣。上曰,年限幾滿矣。鏡城判官李世奭進伏,上曰,三世孝子,於汝誰也?世奭曰,八代·七代·五代祖也。上曰,自帖中出去,思此意善爲之。仍命東萊府使,更爲入侍。出榻敎在簡進伏,上曰,特送事尙未出來乎?在簡曰,尙不出來,而邊情,實多可悶矣。上曰,邊情雖如此,予恃爾矣。在簡先退,上曰,分付校書館,序文祭文木刻,其餘活字,以次退出。
上在慶熙宮。停常參·經筵。
藥房都提調洪鳳漢,提調金時默,副提調李翼元啓曰,伏未審夜間,聖體調攝,若何?痰候,何如?寢睡,水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。
以承傳色,口傳下敎曰,待下敎,次對同爲入侍。
中宮殿·惠嬪宮,藥房口傳問安。答曰,知道。
閔弘烈啓曰,大司憲鄭尙淳,任所在外,執義洪相直在外,掌令朱炯質·李台鼎牌不進,持平金叙九·李宗榮在外,今日以監察茶時之意,敢啓。傳曰,知道。
李瀰,以弘文館言啓曰,新除授校理李致中,副修撰徐有隣,竝卽牌招察任,何如?傳曰,允。
又啓曰,大臣·備局堂上,依下敎來待矣。傳曰,引見。
閔弘烈,以義禁府言啓曰,鏡城判官申五淸,富寧前府使柳鎭說,安邊府使元義孫,咸興判官李山重,北靑前府使姜始顯,慶興前府使李邦五,德源前府使李鎭璧·李尙直,富寧前府使金霔,鏡城前判官李命俊等,竝卽其地定配。高山前察訪權穎·鄭彦暹·李長老等,關東定配事,承傳啓下矣。申五淸·元義孫·李山重,俱在任所,竝卽其地定配。李邦五以竹山府使,時在任所,交代後慶興府定配。柳鎭說富寧府,姜始顯北靑府,李鎭璧·李尙直德源府,金霔富寧府,李命俊鏡城府,竝卽其地定配。權穎以北靑府使,時在任所,江原道淮陽府,鄭彦暹鐵原府,李長老金城縣,竝關東定配,而以承傳內辭意,具罪目,依例發遣府書吏,羅將,押送于各其配所,何如?傳曰,允。
傳于李瀰曰,無大臣,次對豈可爲之?諸宰竝退去。
閔弘烈啓曰,卽者議政府錄事來言,領議政洪鳳漢,左議政金陽澤,右議政金尙喆,罪在溺職,致勤嚴敎,惶懍之極,竝出闕外,泥首待命,仍納命召,何以爲之?敢稟。休紙還下。
以承傳色,口傳下敎曰,俄者下敎中姜游,湖南以北道改書。
以備忘記,傳于朴志源曰,安聖彬自處,可也。何敢陳章?特施不叙之典,捧納承旨特遞,今日可謂顧察其影矣。
又以備忘記,傳于李瀰曰,今日諸臣氣像,只勸其君飮湯,其心一般摸樣,子弟亦若此乎?暮年益衰,恃誰爲君?雖衰心益正,何爲苟且之君?萬古豈有若此之君,此等之臣乎?今日可謂權哥世界,顧察其影,可謂今日矣。
又以備忘記,傳于李瀰曰,若問今日,比諸子弟,一則顧至親猶事放恣。一則過恃其親,惟泛度日,日益氣衰之君,八顧何恃?今日氣益苶,可謂忠臣矣。
又以備忘記,傳于李瀰曰,今日欺君負國,浮囂操競,營護世界,有一於此,曰有君,曰有國乎?此等世界,豈有中外?民庶咸知。
又以備忘記,傳于李瀰曰,噫,近八其君,豈與陰陽?侍從之臣爲君,予知予知。對柱帖爻周,以免泯默之笑予焉。
以承傳色,口傳下敎曰,建功謂進御,而提調臥睡於內局乎?事君之道如此乎?
又下敎曰,今日內局,臣分大虧,當該提調,施以不叙之典。
又下敎曰,騎判有闕,代綾恩君具允明除授,牌招察任。
傳于李瀰曰,入直玉堂駭然,竝爲先解見任。
以備忘記,傳于李瀰曰,承旨有闕,代鄭運維·趙德成·洪良漢除授,牌招察任,三院副提調例兼,房順房。
吏曹,行都承旨鄭運維,左承旨洪良漢,右承旨李性源,左副承旨李瀰,右副承旨趙德成,同副承旨閔弘烈。
傳于李瀰曰,牌去來催促。
又傳于李瀰曰,牌去來更爲催促。
李瀰啓曰,密符親納,例也,而大司憲鄭尙淳,謂有身病,前江華留守所受密符,使其褊裨替納。依定式推考傳旨捧入之意,敢啓。傳曰,知道。
藥房口傳啓曰,今日日勢已晚,湯濟尙未進御,下情不勝焦迫,敢此詣閤求對。伏乞俯諒微衷,暫許入侍,千萬至祝,惶恐敢啓。無批答
傳于鄭運維曰,副提調入侍。
鄭運維啓曰,藥房三提調,依下敎來待矣。傳曰,入侍。
又啓曰,三大臣依下敎來待,判府事金致仁,亦爲來待矣。傳曰,入侍。
李性源啓曰,判中樞府事韓翼謩,來詣請對矣。傳曰,入侍。
傳于閔弘烈曰,冬至使臣入侍。
閔弘烈,以義禁府言啓曰,大臣胥命於本府門外,然後自本府,言送喉院例也,而今日大臣,胥命於闕門外,而本府徑先以金吾胥命,言送喉院。雖出疎率,誠極駭然,當該都事,拿問處之,臣等,亦有不察之失,惶恐待罪之意,敢啓。傳曰,勿待罪亦勿拿處。
以承傳色,口傳下敎曰,承旨踏下,代崔台衡除授,牌招察任,房順房。
又下敎曰,今後禁推,依前以西間擧行。
閔弘烈,以弘文館言啓曰,本館上番闕直,事甚未安,修撰趙宗鉉,卽爲牌招,姑陞入直,何如?傳曰,允。
又以義禁府言啓曰,姜游,北道永爲鄕人,當日押送事,命下矣。姜游,咸鏡道端川府,永爲鄕人,而以傳敎內辭意,具罪目,依例發遣府羅將,當日內卽爲押送配所,何如?傳曰,允。
又以義禁府言啓曰,前掌令李台鼎,關東投畀,朱炯質,湖南投畀,倍道押送事命下矣。李台鼎江原道伊川府,朱炯質全羅扶安縣投畀,而以傳敎內辭意,具罪目,依例發遣府羅將,倍道押送于各其配所,何如?傳曰,允。
又以義禁府言啓曰,中官金好大·金時輝,一竝關東投畀,當日押送事命下矣。金好大,江原道狼川縣,金時輝,楊口縣投畀,而以傳敎內辭意,具罪目,依例發遣府書吏羅將,當日內卽爲押送于各其配所,何如?傳曰,允。
又以義禁府言啓曰,囚南間罪人李彦藎·宋宜孫,竝削職放送,仍逐門外事命下矣。李彦藎·宋宜孫等,依傳敎削職放送,仍逐門外之意,敢啓。傳曰,知道。
備邊司薦望,以兪漢蕭,爲咸鏡監司。
敎摠戎使金孝大書。王若曰,士不必進自科目,惟才是庸。將所以托之腹心,捨卿誰屬?予意攸注,僉擧允諧。睠玆摠戎衙門,掌我甸服兵政。關防視沁都尤近,表裏壯控制之謨,形便與南城竝稱,緩急恃保障之地。參廟議如三局大將。等是等堂,管軍務若諸路兵營,亦一節度。惟卿,德門餘慶,賢祖肖孫。依日月之餘光,親是戚畹,服詩禮之嘉訓,門無游龍。謹飭遺風,居家有賢子之譽,貞固素守,自少推眞宰相之材。惜從蔭路而進身,遂自郡治而著績。出而鎭隋城按東臬,履屐俱當,入則登銀臺擢貳卿,眷毗冞篤。官方有礙,雖多値閑局之時,地望自殊,盍思試戎政之道。玆授卿以摠戎使,卿其祗服寵命,克恢壯猷。修器械而繕倉廒,莫謂昇平之已久,明恩威而信賞罰,宜先紀律之申嚴。於戲,奉長樂勉卿之音,予幾諭於前席,顧此日報予之道,卿宜別於他人。故玆敎爾,想宜知悉。司書趙宗鉉製進
正言安聖彬疏曰,伏以臣於是職,夫豈堪承,而常參有命,召牌繼降,嚴畏分義,黽勉趨造,惶愧交切,靡所容措。且臣情私,實有萬萬煎迫者,臣母忽自昨夜,猝中關格,積癖橫亘,虛汗暴發,達宵昏仆,神息瞀迷,風氣乘虛,症形凜綴,連試藥餌,少無分效。臣方扶將焦灼,實無頃刻離捨供職之望,敢控私懇,仰瀆崇聽。伏乞天地父母,俯垂矜憐,亟遞臣職,俾便救護,仍治臣罪,以肅朝綱,千萬幸甚。無批答
己丑四月二十三日辰時,上御集慶堂。藥房入診,大臣·備局堂上同爲入侍時,都提調洪鳳漢,提調金時默,副提調李翼元,左議政金陽澤,右議政金尙喆,副司直申晦,行吏曹判書李昌壽,綾恩君具允明,戶曹判書鄭弘淳,禮曹判書洪麟漢,左尹金孝大,工曹參判閔百興,左副承旨李漢豐,校理李致中,正言姜游,假注書任希遠·李萬軾,事變假注書韓德厚,記事官兪岳柱·宋樂,醫官許礈·李以楷·鄭允協·慶絢·鄭允說·柳光翼·許溫·玄處明,以次進伏訖。鳳漢曰,夜間聖體,若何?寢睡·水刺之節,亦若何?上曰,一樣矣。鳳漢,進湯劑。上曰,三司皆入來乎?漢豐曰,玉堂,諫院入來,而憲府朱炯質·李台鼎違牌,安聖彬陳疏矣。上覆湯下敎曰,今日臣子,敢如是乎?其君幾日勞動,而臺臣揚揚違牌,如是而國爲國乎?仍下不忍聞之敎,命漢豐書,投畀傳旨之際,漢豐左右視,不能卽書。上曰,當該承旨遞差。出榻敎命翼元書之曰,掌令李台鼎,關東投畀,朱炯質,湖南投畀,倍道押送,使今日臣子,少知暮年有君。仍問安聖彬之陳章何也?鳳漢曰,聖彬之章,卽禁推前所陳,而今旣仍任,故始爲入啓矣。上曰,然則聖彬,當分揀矣。鳳漢曰,事當然矣。上曰,以權極之故,予至於失音,此漢豈可貸生乎?諸臣所當請討,而尙不爲之,予實慨然,大官亦如此,予何所恃?卿等出去胥命,備堂亦退去。臺臣進前,鳳漢·陽澤·尙喆,率諸宰先退。正言姜游,進前啓曰,臣聞見寡謏,言議巽軟,本不合於淸朝耳目之任,而日昨解職之傳敎,旋命爻周。雖出於我聖上曲諒之盛意,而第念臺職之遞而復仍,不得行公,古例則然。況臣旣遞其職,又經囹圄,雖蒙仍前職之命,其在臺體,不可仍冒,臣何敢晏然於臺次乎?請命遞斥臣職。上曰,所奏得當,而頃者之事,豈循常例?勿辭亦勿退待。游啓曰,罪人天大之窮凶情節,昭載於乙亥鞫案,至今全保首領,終是失刑之大者。旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。游退伏。上曰,如此臺臣,將焉用之?其人誰也?翼元曰,嶺南玉堂姜潤之八寸矣。上曰,寒心矣。命書之曰,正言姜游所爲,萬萬無據,世間豈有此等正言?一正字可惜。噫,職在元輔,不能言顧行,此人何足道也?今日處義,可謂得當,欺君誣人,自有其律,世間此等之人,豈可一刻視息於覆載於間?予雖暮年,十分參酌。姜游卽齊聲請討之人,而名在對柱帖,則今者承牌撕捱,處義雖得當,旣命勿退待,亦傳前啓,而媕婀退去。對柱帖入侍媕婀姜游,今日違牌李台鼎·朱炯質,對柱帖墨名。李台鼎·朱炯質,旣已爲處分,姜游先遞差,永爲鄕人。臺疏不奏閹竪金好大·金時輝,一竝關東投畀,當日押送。翼元書訖讀奏之際,聲頗緩緩。上曰,都承旨退去,翼元退出。命賤臣書之曰,莫重入侍,奏下敎時風月都承旨,一體遞差。以次退出。
己丑四月二十三日巳時,上御集慶堂。藥房副提調入侍時,副提調鄭運維,假注書任希遠,記事官兪岳柱·宋樂。醫官許礈·李以楷·鄭允協·慶絢·鄭允說·柳光翼·許溫·玄處明,以次進伏訖。鄭運維曰,湯劑待令矣。上曰,湯劑置之。醫官診候,李以楷診候曰,脈候左右三部,度數少不調均,滑體猶不足,亦如前矣。鄭允協·慶絢·鄭允說等,次第診候曰,脈候左右三部,度數少不調均,滑體猶不足矣。上曰,許礈在內局乎?以楷曰,方在內局矣。上曰,使之入來。許礈入侍診候曰,脈候左右三部,度數猶不調均,滑體猶未快復矣。上命承旨書之曰,今日因名在代柱帖者擧措萬萬可駭,故因慨欲存紀網義理而諭。卿等安心勿待命。今方氣苶,欲諭爲國之意,其卽入侍事,遣史官傳諭三相,仍傳命召。出傳敎又命書之曰,一囚世間,豈有不知色之人?此欺君也。一囚所奏,萬萬無狀,故竝命囚南間,于今事已帖然,豈可一向仍囚?竝削職放送,仍逐門外事,分付該府。出傳敎又命書之曰,騎判,內局提調除授,其令察任。出傳敎上曰,李鎭璧,一體分揀。出榻敎上曰,藥房備員以入。上曰,他承旨入侍。出榻敎同副承旨閔弘烈入侍。上曰,次對入侍。出榻敎都提調洪鳳漢,提調具允明,先爲入侍。鳳漢曰,俄者伏聞脈候不調均,下情不勝焦悶矣。今則,何如?上曰,一樣矣。鳳漢曰,寢睡·水刺之節,亦何如?上曰,一樣矣。進湯劑訖,鳳漢曰,醫官更爲診候,何如?上曰,可也。許礈診候曰,左三部沈如前,而右邊手腕少冷矣。李以楷·鄭允協·慶絢等,次第診候曰,大體如朝診之時矣。上曰,藥房提調持湯劑,更爲入侍。出榻敎進湯劑訖,鳳漢曰,醫官更爲診候,何如?上曰,可也。許礈診候曰,手腕之寒,少勝於前矣。李以楷曰,右三部少勝於前矣。鳳漢曰,建功湯,連爲進御乎?許礈曰,似好矣。上曰,薑·桂入之乎?礈曰,本一錢而加入五分則好矣。鳳漢曰,蔘橘茶,亦爲進御,何如?上曰,理中建功湯前方,乾薑·桂枝各加五分煎入,蔘橘茶一貼,晚後亦爲煎入。出榻敎上曰,藥房提調持蔘橘茶,更爲入侍。進湯劑訖,鳳漢曰,醫官更爲診候,何如?上曰,置之。上曰,當該承旨遞差。出榻敎藥房先爲退出。
己丑四月二十三日未時,上御集慶堂。時原任大臣·備局堂上引見入侍時,領議政洪鳳漢,左議政金陽澤,右議政金尙喆,判府事金致仁,行副司直申晦,行吏曹判書李昌壽,戶曹判書鄭弘淳,禮曹判書洪麟漢,左尹金孝大,工曹參判閔百興,校理李致中,副修撰徐有隣,左副承旨李瀰,假注書李萬軾,事變假注書韓德厚,記事官兪岳柱·宋樂,以次進伏訖。鳳漢曰,臣等未能深思,致勤聖敎,惶悚無地,而果爲仰侍,誠如聖敎矣。致仁曰,首相已盡達之,而惶悚之忱,臣亦同也。尙喆曰,莫非臣等之罪,惶悚之極,無以仰達。上曰,焉得每事盡善也?今日請討,斷不可已矣。大抵極之妖惡,甚於鏛·邵之投書蔡濟恭,事極妖惡,而極之誣引李萬恢,同一心腸。宋明欽之言臺臣之殺字告君,果是小人云者,誠是誠是,予至今不忘矣。此漢薄有才藝,今若生置,實有將來之慮,欺君誣人之罪,嚴刑更問,在法當然。朝鮮若有耳目,則何不爲之乎?今番權極,國人皆曰可殺,而卿等之尙不請討者,是亦言不顧行處也。鳳漢曰,聖敎及此,臣等之罪也。上曰,具庠斷自宸衷之說,大體是矣,殆近於張釋之奏當矣。鳳漢曰,今日之事,誠異於前矣。上曰,然矣。鳳漢曰,判府事韓翼謩,來待閤外云矣。上曰,入侍。鳳漢·致仁·陽澤·尙喆,起伏請曰,權極本來姦邪人物,不齒人類,濫通仕籍,常時行事,率多可疑。今番之忘君負國,萬萬痛駭,前日之誣人陳章,一一自服,刑配之律,不足以當其罪,請更爲拿來嚴鞫。上曰,僉意,何如?晦·昌壽以下,皆以更鞫當然之意達之。校理李致中曰,權極所犯,至爲叵測,欺君之律,斷不可已矣。上曰,李世孝之論姜必履,則異於斯耶?鳳漢曰,與李世孝,果不相同,而姜必履,生時與極,雖娚妹之間,心實畏避,蔡濟恭以下,亦皆然矣。陽澤曰,權極外貌,亦不良矣。致中曰,極實一世之棄人也。判府事韓翼謩,進伏問候訖,起伏曰,近日以來,過用聖慮,雖是群下之罪,而惟我殿下,亦胡自輕乎?今日權極之事,大臣諸臣,旣盡言之,臣何更達,而不善周旋,致勤嚴敎,是亦臣等之罪也。上曰,渠雖孤雛,今日請討之論,一段國法之猶存處也。鳳漢曰,旣發請討之論,幸賜依允之批。上曰,旣爲鄕民,置之。鳳漢曰,諸備堂旣已入侍,仍行次對,何如?上曰,無臺臣矣。入直春坊誰也?鳳漢曰,上番柳善養,下番洪樂信矣。上曰,玉堂入直誰也?瀰曰,李致中入侍,徐有隣下番矣。上命弘烈書之曰,旣命次對,而只一人入侍,姜游已處分,柏府無入侍者,次對復行。在外執義許遞,其代校理李致中除授,牌招入侍。致中退出,修撰徐有隣遞入。上曰,李致中·洪景顔,俱好人,而致中,尤潔而可恃矣。鳳漢曰,然矣。上曰,此承旨之聲,勝於厥兄矣。致仁曰,讀書則尤勝矣。上曰,李瀚,愷悌,必爲科擧,而尙今不爲,怪矣。鳳漢曰,近來備堂在外者,多或受由,而擧皆許久不上來,以致次對班之殆不成樣,事甚未安,竝加重推,催促上來,何如?上曰,依爲之。出擧條仍曰,近來九虎,誠是變也,予恐災不虛生矣。鳳漢曰,燒燼之災,朝家恤典,宜無京外之別,而燒燼恤典,只行於外方,其在一視之道,似涉如何?敢此仰達矣。上曰,此是特敎者,當思量下敎矣。鳳漢曰,向日銓官,以開政差晚,至被譴罷,其時長官,旣蒙恩叙,復拜本職,其時參議李徽之,尙未收叙矣。上曰,應是叙用者,一體叙用。出擧條翼謩·致仁·鳳漢曰,臣等待罪闕外,而禁府,以待命金吾言送,雖緣都事不審之致,臣等惶恐矣。上曰,都事誰也?禁府草記讀之,瀰讀奏。上曰,禁府堂上勿待罪,都事亦勿拿處。麟漢曰,今番啓下上言中,幼學閔尙聖,爲其先祖驪川府院君汝翼奉祀孫一成無子,夫妻俱歿。當立其後,而諸族中,實無繼後之人,以支孫光誼,欲爲奉祀,而光誼,乃是一成之尊行,不可繼一成而爲嗣。前後功臣不祧之如此處,輒用移宗之例,故有此,稟處之請矣。功臣奉祀之移宗,事係變例,就議廟堂後,稟處事,纔有定式。臣曹固當依此擧行,敢考忠勳府功臣嫡長所錄冊子,則閔汝翼之奉祀孫,元無一成名字,雖未知緣何不錄,而朝家聽理,宜憑文籍。勳府所錄,旣無可據,上言內辭緣,勿施,何如?上曰,依爲之。出擧條麟漢曰,前侍直金履坤上言內,以爲年過六十,無一嗣續,取族弟履鉉次子弼淳爲子,出禮科,已有年所矣。金履鉉喪其長子,呈單還奪,已定之父子,依前立後事爲請矣。金履鉉之呈單還罷,金履坤之上言復請,或有情理之可矜,或有法典之可據,而俱是已經天聽,且係人家重事。臣曹有不敢循例稟處,下詢大臣而處之,何如?上曰,大臣之意,何如?領議政洪鳳漢曰,蓋聞金履鉉所以爲言者,以爲只有兩子,一子許養之後,一子夭歿。父祖以上,將至絶祀,公法私情,不可不罷其養而還本宗云。金履坤所以爲言者,以爲渠則年老,已無生子之望,近族又無可繼之兒。履鉉則猶不斷望於嗣續,而且有年少諸弟,其後嗣之慮,不至如渠之甚云。兩人私情,俱有所絶悲者,而履鉉所執,乃人家通行之規。續典所載之法,則履坤之區區情懇,有不可顧。臣則法例之外,別無可達者矣。左議政金陽澤曰,凡爲入後者,本宗無後,則還歸本宗,果是法例所在,而今此金履坤上言兩家事情,未能詳悉,臣未敢質言矣。右議政金尙喆曰,當初出繼,到今罷養,彼此上言,俱經稟旨,而至於歸本宗之請,旣載法典,似非無所據矣。上曰,事涉輕先,依先啓施行。出擧條仍命執義李致中入侍。致中進伏啓曰,請還寢東呂·址淳等還配之命,更令王府,嚴鞫得情。措辭見上上曰,勿煩。致中又啓曰,請還寢定配罪人金柱泰減等之命。措辭見上上曰,不過減等,旣已經年,尙今相持,其涉太過,勿復强煩。致中又啓曰,罪人權極,賦性傾邪,行己鄙悖,爲世指目久矣。雖以今番事言之,多日掩置,及夫帳殿親問之下,始乃自首。其忘君負國之罪,誠不勝萬萬駭憤,前後害人誣人之事,不一而足。請罪人權極,拿來嚴鞫,快伸王法。上曰,大臣諸臣旣奏,今者臺請,可謂國有法,予之酌處,暮年意在,不允。有隣啓曰,罪人權極之罪,大臣諸臣,旣有所達,臺臣發啓,亦出公憤,請亟加允從。上曰,所奏雖是,業已下敎矣。鳳漢曰,今番定配人中,武臣李鎭璧,亦在草土中,事當依他例,參恕矣。上曰,一體分揀。出擧條鳳漢曰,向來左右相,金吾待命時,禁府都事,依例言送,而承旨奏達之際,自上俯認以草記,至有汰去之命,而若其事實,則誠不然矣。上曰,然乎?分揀。出擧條備堂諸臣先退。上曰,有編次事,領相及藥房提調姑留。又命儒臣,持貞觀政要入侍。出榻敎仍曰,今番事懲創矣。鳳漢曰,然矣。上曰,日前沈鼎之所對可嘉矣。命書之曰,此二人旣處分,則擧直之義,豈無其時?前縣令沈鼎之所對嘉直,其令該曹待窠,卽爲復職調用。有隣持政要進伏。上曰,讀之。有隣讀四板訖。上曰,始聞此儒臣之聲,必是多讀者也。鳳漢曰,陞學才士矣。上曰,承旨讀之,瀰讀三板。上曰,注書讀之,賤臣讀未了一板。上曰,儒臣先退,上副使臣入侍。瀰讀奏諸道狀聞,至黃海監司尹得養褒孝狀。命書之曰,今覽海西道臣狀聞,鄭貞得,以迷劣之人,兼行揚香撫背之事,此誠是稀有,特爲給復,以示予奬孝之意。又命書之曰,下鄕諸中官,卽爲上來事,分付京兆,使之知委諸道。仍曰,中官申飭,諸臣亦當申飭矣。命書之曰,再昨日帳殿入侍人中,如有尋鄕者,禁推。仍爲改製臥龍祠祭文,命鳳漢·允明編次訖。上使順懿君烜,副使具允鈺進伏。上曰,副使於外,見其兄耶?鳳漢曰,似未及見之矣。上親書昆季幾朔殿中相逢八字,賜給允鈺。烜曰,奉命出彊,閱歲返面,聖候康寧,賀儀宴禮,次第順成,下情伏不勝歡忭之至。上曰,萬里之役,無事往來,是可喜也,彼中物色消息,如何?烜曰,無異於前,而實難詳知矣。上曰,凡百細陳之,而此係彼中消息,注書勿爲記事可也。烜及允鈺,詳陳訖,以次退出。
上在慶熙宮。停常參·經筵。
藥房都提調洪鳳漢,提調具允明,副提調鄭運維啓曰,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。
以承傳色,口傳下敎曰,待下敎入侍。
中宮殿·惠嬪宮,藥房口傳問安。答曰,知道。
崔台衡啓曰,大司憲鄭尙淳未肅拜,執義李致中呈辭,掌令二員未差,持平金敍九·李宗榮在外,今日以監察茶時之意,敢啓。傳曰,知道。
李瀰,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
鄭運維啓曰,同副承旨閔弘烈,今日不爲仕進,卽爲牌招,何如?傳曰,允。
又啓曰,刑曹判書安允行,兵曹參知李聖圭,除拜後過三日,不爲出肅,依定式推考警責,竝卽牌招察任,何如?傳曰,允。
崔台衡啓曰,前書狀官李永中拿問處之傳旨,曾已啓下,該府今將拿囚矣所帶兼執義,卽爲減下之意,分付,何如?傳曰,允。
吏曹,兼執義李永中減下。
傳于李性源曰,內局入侍。
兵曹參知李聖圭疏曰,伏以臣,纔遞夙夜之任,未經旬日之久,而騎省參佐之命,又出匪意,除旨相續,寵渥維新。臣誠含恩畏義,宜卽趨膺,而第臣老母,忽自數昨,重添毒感,奄奄床簀,彌日沈劇。擬欲稍待差歇,肅命供職,而目下證情,有加無減,衰晚氣力,漸就澌綴。臣方左右扶將,實難頃刻離捨,竟未免曠日稽謝,至煩恩召。臣實惶蹙,益無所措。伏惟聖明在上,以孝爲治,顧臣情懇,倘蒙垂察。玆敢隨詣禁扁之外,冒陳煎迫之私。伏乞聖慈,亟命遞臣職而伸至情,勘臣罪而嚴朝綱,公私不勝幸甚。踏啓字
己丑四月二十四日巳時,上御集慶堂。藥房入診入侍時,都提調洪鳳漢,提調具允明,副提調鄭運維,假注書任希遠,記事官兪岳柱·宋樂,醫官許礈·李以楷·鄭允協·慶絢·鄭允說·許溫·柳元翼·金宗壽,以次進伏訖。鳳漢曰,夜間聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。進湯劑訖,許礈診候曰,脈候左三部沈,少勝於昨日,而猶未快復,度數滑體亦不足矣。李以楷·鄭允協·慶絢等,次第診候曰,脈候左三部少沈,而度數滑體,亦少不足矣。鳳漢曰,今日將三進湯劑,臣等少退更進,何如?上曰,可也,腎瀝湯,何如?礈等曰,好矣。鳳漢曰,加入人蔘,似好矣。上曰,諸醫之意,何如?礈等曰,好矣。鳳漢曰,分四貼進御,似好矣。上曰,諸醫之意,何如?礈等曰,本方爲三貼,而分四貼則好矣。上曰,附子,何如?礈等曰,附子於愼重之道少有欠,而非大不可也。以楷·允協等曰,加入附子,似好矣。上曰,自明日,理中建功湯,姑爲停止,腎瀝湯前方,加人蔘五錢·附子三錢煎入。出榻敎上曰,藥房提調持湯劑,更爲入侍。出榻敎進湯劑訖,鳳漢曰,雖燕晏時,不大聲色,則實爲伏幸矣。上曰,自數十年以來,有所留念矣。鳳漢曰,太廟畢役後,所下賞典,臣實惶悚,而禮判·戶判,亦被賞典,而戶曹郞廳,未及蒙賞矣。又有禮·工曹郞廳矣。上命承旨書之曰,今番兩處監董三曹郞廳六人中,戶郞二人陞叙,禮·工郞,各兒馬一匹賜給。出傳敎上曰,藥房提調持橘茶,更爲入侍。出榻敎進湯劑訖,上命許礈等,復入診候。許礈診候曰,大體如前,而脈候不足,手端寒氣,非元氣不足,乃氣縮也。亦非外胃氣不足也。慶絢曰,非胃氣不足,乃氣不調,而痰則滯矣。鳳漢曰,慶絢所對極精矣。諸臣以次退出。
己丑四月二十四日申時,上御集慶堂。藥房入診入侍時,都提調洪鳳漢,提調具允明,副提調鄭運維,假注書任希遠,記事官兪岳柱·宋樂,醫官許礈·李以楷·鄭允協·慶絢·鄭允說·許溫·柳光翼·金宗壽以次進伏訖。鳳漢曰,午間聖體,若何?上曰,一樣矣。鳳漢曰,水刺進御乎?上曰,略進矣。進湯濟訖,許礈診候曰,脈候左右三部,度數不調均,滑體不足,與朝診時,無以異矣。李以楷·鄭允協·慶絢等,次第診候曰,大體與朝診時同,而手腕之冷,少勝於朝矣。諸臣以次退出。
上在慶熙宮。停常參·經筵。
自午時至申時,日暈。
藥房都提調洪鳳漢,提調具允明,副提調鄭運維啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道,氣則一樣矣。
以承傳色,口傳下敎曰,待下敎入侍。
中宮殿·惠嬪宮,藥房口傳問安。答曰,知道。
崔台衡啓曰,大司憲鄭尙淳未肅拜,執義李致中呈辭,掌令安正仁·徐秉德,持平金叙九·李宗榮在外,今日以監察茶時之意,敢啓。傳曰,知道。
閔弘烈,以弘文館言啓曰,本館修撰臣趙宗鉉,精忠錄監印事,今日校書館晝仕出去,而每每草記,事涉煩瀆,限入直間,除草記往來之意,敢啓。傳曰,知道。
崔台衡,以義禁府言啓曰,江原監司狀啓據刑曹粘目內,伊川府使鄭晚淳,移本府處之事,允下矣。鄭晩淳,時在任所云,依例發遣府書吏拿來,何如?傳曰,允。
鄭運維啓曰,卽者副修撰徐有隣以親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以承傳色,口傳下敎曰,內局入侍,次對亦爲入侍。
傳于李瀰曰,引見。
以承傳色,口傳下敎曰,趙益道單子,速入之。
又下敎曰,前日政事可也。今日政,儒臣豈可草記請敍?此草記已爻周給之,政官推考。
閔弘烈,以弘文館言啓曰,本館上番闕直,事甚未安,今日政新除授玉堂,待下批竝卽牌招,推移入直之地,何如?
李瀰,以刑曹言啓曰,當該邸吏,令該曹嚴刑一次後,定配本州事,命下矣。當該邸吏白圭文,依傳敎,當日嚴刑一次後,江原道原州牧,定配所發配之意,敢啓。傳曰,知道。
有政。吏批,判書李昌壽進,參判李潭,受由在外,參議李海重式暇,左承旨洪良漢進。以申景濬爲司諫,徐秉德·安正仁爲掌令,洪相聖·申益彬爲正言,洪樂信爲校理,金基大爲副修撰,趙明鼎爲藝文提學,鄭存謙爲同成均,李思觀爲刑曹判書,申晦爲右參贊,李徽之爲兵曹參知,金龜柱爲工曹參議,成胤儉爲宗簿正,呂龜周爲校檢,具允明爲知春秋,李齊嵒爲同敦寧,洪樂恒爲說書,李胄永爲江西縣令,李正吾爲司僕正,李恒祚爲軍資正,鄭光忠爲伊川府使,鄭光周爲工曹佐郞,沈鼎之爲內資主簿,閔百順爲瓦署別提,申光健爲監察,李瀚爲淸道郡守,具允明爲軍器提調,李得祥爲假監役,西學訓導李陽馥,單付兵曹參議贈職事承傳。
兵批,判書具允明病,參判申晦病,參議金光國入直進,參知未差,左副承旨李瀰進。以李漢豐·洪相直,副護軍單付,安允行·洪樂仁·李翼元·李徽之·李聖圭·朴志源,副司直單付,金相直副司果單付。
副修撰徐有隣疏曰,伏以臣今日見帶之職,卽是向來僨誤之地,恩赦荐降,曲荷覆燾,罪戾追思,尙切競惶。豈敢以時月稍久,揚揚出脚,自同無故之人,而義分是怵,情私莫暴,蒼黃趨召,冒沒持被,踪地轉畸,愧忸冞切。今若諉此一出,恬然蹲據,則臣身壞防,顧不足恤,而淸朝貽羞,豈云少哉?且臣實有所萬萬焦迫者,臣母卄載貞疾,寧日甚少,居常懍綴,帶無解時。俄又獲接家信,則自昨夜,挾感添劇,嘔泄無算,飮啖全却,家僮踵至,促臣來見。臣自聞此報,心神慌亂,按住不得,玆敢忙陳短章,經出禁扃。伏乞天地父母,俯垂諒察,特賜鐫改,俾便救護,仍治臣擅離之罪,以肅朝綱,千萬幸甚。踏啓字
己丑四月二十五日巳時,上御集慶堂。藥房入診入侍時,都提調洪鳳漢,提調具允明,副提調鄭運維,假注書任希遠,記事官兪岳柱·宋樂,醫官許礈·李以楷·鄭允協·慶絢·柳光翼·李彦老·許溫,以次進伏訖。鳳漢曰,夜間聖體,若何?上曰,一樣矣。鳳漢曰,寢睡·水刺之節,亦何如?上曰,一樣矣。進湯劑訖,許礈診候曰,脈候左三部沈如前,而度數雖少勝,而猶未快復矣。李以楷·鄭允協·慶絢等,次第診候曰,左右三部,度數不調均,滑體亦少不足矣。藥房先爲退出。
己丑四月二十五日巳時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,行司直申晦,禮曹判書洪麟漢,左尹金孝大,工曹參判閔百興,執義李致中,修撰趙宗鉉,左副承旨李瀰,假注書李萬軾,事變假注書韓德厚,記事官兪岳柱·宋樂,以次進伏訖。上曰,備堂誰某入來乎?鳳漢曰,申晦·洪麟漢·金孝大·閔百興入來,而近來得一勤實備堂,金孝大是也,誠爲備局之幸矣。上曰,諸道狀間讀之。瀰讀江原監司洪名漢刷妓狀。上曰,雖欲欺隱,莫逃於此也。鳳漢曰,然矣。上曰,李命楫,亦入於草記中乎?鳳漢曰,臣未詳知也。上曰,命楫無狀矣。有如許者漢,郞部官誠曖昧,彼爲何守令乎?鳳漢曰,淸道郡守矣。上曰,辭朝屬耳。鳳漢曰,在於處分前也。上曰,妓案以夫名懸之何也?鳳漢曰,文書規例,自來如此,臣等見此,亦不勝慙愧矣。上曰,命楫雖赴任,必有兄弟之在家者矣。鳳漢曰,命植·命彬,俱以守令在外矣。上曰,然乎?仍命瀰書之曰,今覽江原道臣狀聞,李命楫,身爲朝官,今番刷還時,渠雖在外,豈無守家之人?況其弟命植,卽不眷率之人,今乃現露,人君飭勵,其何細究?在家而今現,莫重三尺,豈參酌於士夫?然渠之欺隱有異,而渠焉敢着帽,坐淸道東軒?李命揖,施以準期不敍之典,諸侍從酌處之日,本事自當置之,以待啓聞。故予則雖默,啓聞未到之前,卽本事未結末之日,則該府焉敢以無彌縫?該堂,一竝施以越一等之典。草記時當部官員,一竝先汰,施以禁錮五年之律。當該邸吏,令該曹,嚴刑一次後,定配本州。仍曰,見漏如此,而該府草記,敢曰無之,豈不非乎?鳳漢曰,該府以査得之難,草記,而亦不曰無也。上曰,難査之說,彌縫則彌縫矣。鳳漢曰,秋曹長官久曠之餘,安允行除拜,而回婚之人,似難責之以獄訟之長矣。上曰,可合者誰也?鳳漢曰,李思觀好矣。又有可人,而方在罪中,故不敢達也。上曰,誰也?鳳漢曰,武臣新陞資者矣。上曰,吏參上來乎?鳳漢曰,姑未上來矣。上命書之曰,予意亦然,領相旣奏,秋判安允行許遞,其代政官牌招開政擧行,待下批牌招察任。仍問李思觀,今姑撕捱乎?鳳漢曰,思觀之姑欲撕捱,無或怪也,而另加申飭,則豈不行公乎?仍奏權極物故矣。上曰,然乎?與邵爲幾寸?鳳漢曰,八寸矣。上曰,亦一邵也。鳳漢曰,種子怪矣。上曰,杭宜無怨國之心,而畢竟如此,誠難測矣。鳳漢曰,編次人之說怪矣。上曰,聞喝導聲,認爲李致中,今果入來矣。前則臺閣,事多難處,今則無之,而每事違牌,誠悶矣。申晦曰,金吾時囚中,有可達者矣。定平前府使李光宅拿處傳旨,啓下本府,故草記拿囚。追聞因該道臣査啓,有勿問之命,而其時自政院,不爲聽傳敎於本府,終至就囚。雖因喉院之不察,旣有勿問之命,則似當放送,故敢此仰稟矣。上曰,依爲之。當該承旨,推考,可也。出擧條鳳漢曰,朴師崙之禁推,亦當入於分揀中矣。上曰,時囚李光宅·朴師崙,一體放送。出榻敎鳳漢曰,大司諫李秀得,以年七十在外之人,方帶薇垣長,可悶矣。上曰,此等之人,姑爲羈縻,亦好矣。致中進伏,請還寢東呂·址淳等還配之命,更令王府嚴鞫。措辭見上上曰,此啓之若是相持,予則曰過矣,其勿復煩。致中又請還寢定配罪人金柱泰減等之命。措辭見上上曰,業已諭勿復煩。致中先退。上曰,今無官師相規,而或有言事,則必欲枳人,誠爲難矣。鳳漢曰,然矣。上曰,今番處分大懲創矣。鳳漢曰,如此之故,臣等雖有可達之事,而不敢生意也。其中具善復,非同室四寸之事,處分之至此,恐涉如何矣。上曰,不但善復,京兆堂郞及部官之事,予亦知過矣,而蓋出於堅守之意,故卿等雖有請,予當臥而不答矣。仍曰,李章吾之病,何如?鳳漢曰,小差云矣。上曰,閔弘烈,特以年少之故,如何知之?近以承旨使之,眞是可用之人,予自以爲得一人矣。鳳漢曰,其家之人,如此可用,誠國家之幸也。上曰,然矣。鳳漢曰,弘烈同甲中金魯鎭,亦是可用者矣。上曰,作宰而曾經承旨乎?鳳漢曰,方在楊州矣。上曰,久閑,必差端午祭官矣。鳳漢曰,弘烈知識,亦難矣。上曰,非少年模樣矣。陽澤曰,凡百夙成矣。上曰,李在簡之除東萊,君與相意同,可謂快矣。金器大,自經北伯之後,益知其精確矣。鳳漢曰,從兄弟皆佳矣。上曰,金孝大,不擇燥濕也。鳳漢曰,是所謂麾之不去之臣也。上曰,蔡濟恭當上來矣,徑遞之故,事多狼狽云矣。陽澤曰,新北伯,使之緩緩辭朝,毋使營中事窘急,則好矣。上曰,然矣,洪名漢甚精,與蔡濟恭,規模異矣。洪景輔,亦爲方伯乎?陽澤曰,爲畿伯矣。上曰,吳光運,未經方伯乎,鳳漢曰,爲松留矣,上曰,內局所煎阿膠,一年幾次乎?掌務官使之入侍,掌務官崔宗衡進伏。上曰,汝知阿膠煎數乎?宗衡曰,春秋各二次矣。上曰,阿膠何用乎?宗衡曰,入於煎藥矣。上曰,煎藥有弊乎?宗衡曰,不大段矣。上命書之曰,因其釁鍾,內局阿膠,意或取生牛下問,卽不過牛皮云。雖與目今爲其羊腎用羊有異,近者,分付阿膠稀闊,而一遵前例,春秋各煎二巡,其猶不足,別造云。此正雖微,浮費中甚者,此後春秋各一次及煎藥時所用外,其餘春秋一次別造,勿爲擧行事,分付內局。仍曰,校書館官員入侍。出榻敎陽澤率諸宰先退。上曰,儒臣出去,御製精忠錄序持來,宗鉉持序文進伏。上曰,讀之。宗鉉讀至己丑春正月。上曰,異矣。讀訖,上曰,當使此儒臣校正矣。親製精忠錄序訖,校書校理朴敬行進伏。上曰,圖與書竝榟乎?敬行曰,書易而圖難,可費十數日,且一張落漏,故續綱目中,搜考補添矣。上曰,聞其言,可知其善爲矣,彼儒臣監董,則尤必詳密也。命書之曰,今則御製開印,事體重焉,令儒臣趙宗鉉,一體監印。仍曰,御製序文帖草入之。命藥房提調,持腎瀝湯,更爲入侍。出傳敎諸臣以次退出。
己丑四月二十五日申時,上御集慶堂。藥房入診入侍時,都提調洪鳳漢,提調具允明,副提調鄭運維,假注書李萬軾,記事官兪岳柱·宋樂,醫官許礈·李以楷·鄭允協·慶絢·鄭允說·柳光翼·許溫·崔宅中,以次進伏訖。鳳漢曰,俄間聖體,若何?上曰,一樣矣。鳳漢曰,水刺進御乎?上曰,然矣。鳳漢進湯劑,上進御訖。鳳漢請診,上曰,令四人診之。礈診奏,脈候三部不均,勝於朝前矣。以楷·允協·絢,次次診訖,所奏與礈同。鳳漢曰,蔘茶今姑停止,明日則只湯劑進之乎?上曰,依。仍命允明,讀御製精忠錄序,於字句之間,使鳳漢及允明,若干刪潤訖。上曰,前己丑,御覽舊本,今己丑,重刊此本,事不偶然矣。鳳漢曰,然矣。上曰,日前昌城尉承候入侍之故,命書備忘,其筆如飛,爲都尉,誠可惜也。鳳漢曰,昌城若是外朝,必達之人也。上曰,得如昌城者爲中官,則命書備忘之際,實可喜也。仍問精忠錄舊序製進李山海,有後乎?鳳漢曰,臺侍李秀逸,卽其後也。上曰,昔年慈聖,諺飜此錄,而風波亭記,不使予見之,蓋以予少多慷慨也。先朝有稗官小史,而明王鑑誡,亦以諺飜中見之矣。今亦有藏此乎?卿須廣問。鳳漢曰,壯洞金氏,文獻之家,金益謙處,先當問之矣。上曰,益謙家,似必有之矣。鳳漢曰,雖他處,亦或有之矣。上曰,再昨予氣如何,故先命副提調入診,今則稍勝,豈非怪乎?鳳漢曰,受命於天,無疆之福也。上命讀趙益道褒忠狀,運維讀奏曰,一門八忠,盛矣。上曰,八忠之中,有未及贈職者,誠爲欠典,大臣之意,何如?鳳漢曰,雖是久遠之事,旣有褒忠錄,則特贈,亦無妨矣。上命運維書之曰,旣見精忠錄,昔年褒忠,可以仰揣,旣見此錄,豈無表異之典乎?故宣傳官趙益道,令該曹,卽爲下大夫贈職,今日政擧行。其奉祀孫,若儒,令東銓調用,若武,令西銓調用,而此等者,不過徒爲文具者多,申飭東西銓,卽爲問名,懸注錄用。運維讀副修撰徐有隣疏。上曰,。踏啓字以次退出。
上在慶熙宮。停常參·經筵。
卯時,有霧氣。
藥房都提調洪鳳漢,提調具允明,副提調鄭運維啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎入侍。
中宮殿·惠嬪宮,藥房口傳問安。答曰,知道。
洪錀啓曰,大司憲鄭尙淳未肅拜,執義李致中呈辭,掌令安正仁·徐秉德,持平金敍九·李宗榮在外,今日以監察茶時之意,敢啓。傳曰,知道。
鄭運維,以侍講院言啓曰,本院司書洪樂信入直矣。移拜玉堂出去,下番闕直,事甚未安,新除授說書洪樂恒,卽爲牌招入直,何如?傳曰,允。
李瀰,以刑曹言啓曰,因吏曹回啓,其中渠父年今八十六·八十五·八十四者,遐方之人,未及聞知,其勢固然。人子愛日之心,若是見漏,今乃呼籲,其在正風化之道,不可無飭。令該曹,決笞五十度,給敎旨下送事,判下矣。淸道居幼學金興兌,羅州居幼學金達聲,密陽居幼學朴慶蕃等,依判下,各決笞五十度,放送之意,敢啓。傳曰,知道。
洪良漢,以漢城府言啓曰,京居李義冠擊錚原情判府內,更令他郞廳摘奸事,命下矣。郞應一員,今方發送,所騎馬及書吏所騎馬,令該曹依例題給何如?傳曰,允。
以備忘記,傳于李瀰曰,今日漢學文臣殿講試官韓府事·鄭弘淳·閔百興·金致讓·李海重·金光國·趙德成,只禮房承旨入侍。
傳于鄭運維曰,內局入侍。
鄭運維啓曰,漢學殿講,該房承旨入侍事,命下矣。右承旨李性源,以式暇不爲仕進,卽爲牌招入參,何如?傳曰,允。
傳于李瀰曰,試官趙德成·金致讓,代李得培·洪錀爲之。
李性源啓曰,試官洪錀,時無職名,令該曹口傳付軍職,何如?傳曰,允。
兵曹口傳政事,以洪錀副司直單付。
傳于李性源曰,洪錀給牒敍用。
又傳于李性源曰,試官李得培,代權噵爲之。
傳于李瀰曰,內局入侍,右副承旨同爲入侍。
傳于李性源曰,試官待下敎入侍。
又傳于李性源曰,來詣卽入正時。
以承傳色,口傳下敎曰,午後待令,待下敎,只入正時。
傳于李瀰曰,入直宣傳官武兼部將能麽兒堂上入侍。
李瀰,以兵曹言啓曰,依下敎,講陣不通人,武兼朴泰鳳·鄭鍊,各決棍五度,部將具大達,決棍十度後,汰去之意,敢啓。傳曰,知道。
校理洪樂信疏曰,伏以臣,卽奉玉署新命,豈敢不竭蹶承膺,而第臣內從兄臣李海重,方在三銓,而政曹之不爲啓請,遽然檢擬,有違格例,則臣之所叨之職,自在應遞之之科。伏乞聖明,卽命鐫改,以存公格,不勝幸甚。踏啓字
己丑四月二十六日辰時,上御集慶堂。藥房入診入侍時,都提調洪鳳漢,提調具允明,副提調鄭運維,假注書任希遠,記事官兪岳柱·宋樂,醫官方泰輿·許礈·金季良·李以楷·鄭允協·慶絢·崔光泰·柳光翼,以次進伏訖。鳳漢曰,夜間聖體,若何?上曰,一樣矣。鳳漢曰,寢睡·水刺之節,亦何如?上曰,一樣矣。進湯劑訖,鳳漢曰,方泰輿·金季良入來,以次診候,何如?上曰,可也。泰輿診候曰,脈候左三部,度數如前,而右三部,比前不足,滑體亦不足矣。許礈曰,左三部快復,而滑體亦不足矣。李以楷·金季良·慶絢等,次第診候曰,度數似快復,而滑體少不足矣。鳳漢曰,八味元,又爲加進,何如?上曰,腎瀝湯,附子,何如?季良等曰,似不好矣。上曰,腎瀝湯前方中減附子,加煎一貼以入,加減八味元,一劑加製以入。出榻敎上曰,李海重與洪樂信爲何間,而陳章乎?鳳漢曰,爲內外從矣。李徽之,非除兵曹參議,而似不可行公矣。上曰,何故乎?鳳漢曰,與首堂有故,自上分揀則,似好矣。允明曰,趙宗鉉,今往藝閣,考校精忠錄,凡爲六篇,而所遺失者,爲三篇云矣。鳳漢曰,申晦家,有全本精忠錄,而洪啓禧,方持去云矣。上曰,趙宗鉉與朴景行,同爲校正,則可以盛水不漏矣。命讀各道狀聞。上曰,方泰輿·金季良,各奏農形。對曰,雨澤適中,牟麥方向熟矣。上曰,禁奢關文結辭,誰爲之乎?鳳漢曰,閔百興也。上曰,勤幹矣。鳳漢曰,奉審施行云者似單草,故欲爲着實而然矣。上命承旨書之曰,今覽海伯兩度有旨祗受狀聞,備局結語,纖悉具備,能伸予之未諭者,得樞密院之意,其涉可嘉。當該有司堂上,特賜半熟馬一匹,以示予勸奬之意。出傳敎上命讀錦伯狀聞。鳳漢曰,洪樂純釋褐之初,遭慘駁,殆無餘地,而聖上擢用,而至此,在渠誠爲感泣處也。上曰,爲人,何如?鳳漢曰,有器度矣。上曰,新北伯精矣。鳳漢曰甚精,而居家不雜,守分不動者也。上曰,訓將之病,何如?鳳漢曰,聞以癖積彌留矣。上曰,具善復,實乎?鳳漢曰,爲人甚確,而當其做事之時,雖與臣等爭之,至再至三,必立其所見而後已,誠難矣。允明曰,智而能周變矣。上曰,張志恒,可用之人,卿等須用之也。鳳漢曰,故將之子,故將之孫,何不用之也?上曰,趙濟泰,何如?鳳漢曰,似不及於志恒矣。志恒雖有固執,亦可用也。上曰,或謂志豐,勝於志恒,予以謂不然矣。鳳漢曰然矣。諸臣以次退出。
己丑四月二十六日午時,上御集慶堂。藥房入診,右副承旨同爲入侍時,都提調洪鳳漢,提調具允明,副提調鄭運維,右副承旨崔台衡,假注書任希遠,記事官兪岳柱·宋樂,醫官方泰輿·許礈·李以楷·金季良·鄭允協·慶絢·崔光泰·柳光翼,以次進伏訖。鳳漢曰,午間聖體若何?上曰,一樣矣。鳳漢曰,水刺進御乎?上曰,略進矣。進湯劑訖,鳳漢曰,醫官更爲診候,何如?上曰,方泰輿·金季良二人診候,可也。泰輿·季良診候曰,脈候右三部滑體少不足,而大體如朝診之時矣。藥房先退。上曰,右副承旨入來乎?運維曰,入來矣。上曰,領議政入侍。出榻敎上命讀安恩君山訟摘奸,書啓。上曰,漢城府郞廳中,誰爲摘奸乎?注書出去知入,可也。賤臣承命還奏曰,京兆郞朴存源,摘奸以來矣。上命書判付。鳳漢曰,凡判付,皆書紙末,而承旨以他紙繼書,其涉可駭矣。上曰,右副承旨遞差,他承旨入侍。出榻敎左副承旨李瀰入侍,上命讀吏曹加資草記。鳳漢曰,其中八十一,不可加資,其餘則皆可爲也。上曰,然乎?鳳漢曰,姜鳳祥爲折衝,而又欲加資,似不可許矣。請施一視之律,何如?上曰,勿施可也。諸臣退出。
己丑四月二十六日申時,上御德游堂。親臨漢學殿講入侍時,右承旨李性源,假注書任希遠·李萬軾,記事官兪岳柱·宋樂,以次進伏訖。上曰,繖扇侍衛除之,試官催促肅拜。性源曰,試官權噵在外矣。上曰,六員亦足,置之。判府事韓翼謩,戶曹判書鄭弘淳,工曹參判閔百興,吏曹參議李海重,兵曹參議金光國,副司直洪錀,肅拜後進伏。翼謩曰,近間聖體,調攝,若何?寢睡·水刺之節,亦若何?上曰,一樣矣。仍命依頃者例,自第一板次次繼講,講官呼名。前校理洪樂信,讀第一板。前校理李秉鼎,讀第二板,前校理具㢞,讀第三板,翼謩曰,具㢞本來善講,而今則太速爲之,近於粗拙,是可欠也。副司果洪樂任,讀第四板。上曰,今能讀之,不偶然矣。翼謩曰,出身屬耳,而能刻苦爲之,可嘉矣。上曰,洪樂仁·趙宗鉉輩,皆以兒名知之,今或至宰列,予豈不老乎?翼謩曰,樂仁輩之子幾何,復長大乎?上曰,怪說也。戶曹正郞文命龜,讀第五板不通,奉常僉正金重玉,讀第六板,奉常直長金宗九,讀第七板。上曰,此是何處人也?宗九曰,居義城矣。禮曹正郞李濟萬,讀第八板不通。上曰,此是畿甸人乎?翼謩曰,湖中人矣。上曰,可爲通淸者乎?翼謩曰然矣。司成羅忠佐,讀第九板。上曰,此是高陽特除者乎?翼謩曰,然矣。典籍鄭必忠,讀第十板,成均博士柳楦,讀十一板,學正金健修,讀十二板。上曰,聲如講讀,必是明經矣。翼謩曰,然矣。上曰,汝尙能講經乎?健修曰,或有誦之者矣。上曰,試講乾卦,健修誦之。上曰,快矣,復講哀公問政。健修乍講旋塞。上曰,不如周易矣。命性源書之曰,今下大好紙,乾卦能誦人金健修賜給。訓導許湜,讀十三板,副司果李世孝,讀十四板不通。上曰,不通者,當令本司讀誦,而李世孝無任,使之讀之於三世孝子門內耶?仍問世孝與世奭爲何親?翼謩曰,八寸矣。命書之曰,漢學殿講時,二三人外,能讀可嘉,能通二人,各弦弓一張賜給。文命龜·李濟萬,其令於本曹習讀,李世孝,亦令公廨習讀,能讀後替直退去。仍曰,勸奬之敎存,而洪樂任,尤奇矣。命書之曰,副司果洪樂任,今春纔登科之人,前月未能開弦,今月能讀,年少其勤可嘉,特賜紙一卷·筆三枝·墨二笏。翼謩曰,試講旣畢,當退修榜目矣。上曰,承旨有闕乎?性源曰,然矣。上曰,尹東昇禫月未盡矣。命書之曰,承旨有闕,代洪錀除授,房順房,牌招察任。仍曰,洪錀累次爲承旨,近來頗熟矣。翼謩·弘淳·百興·海重·光國·錀先退。上曰,能麽兒試官及講官待令,試官張志恒·李昌運進伏。上曰,講官呼名以入。鄭信達文略陣不,朴光翰·李宅永·李邦城·金道煥兩不。上曰,不者罰番,張成漢,文粗陣不,鄭鍊兩不。上曰,罰番,金載泰兩不。上曰,入司幾日。載泰曰,十五日矣。上曰,分揀。李必華·李泰鳳兩不。上曰,似是全無識矣。志恒曰,長不者也。上曰,射則,何如?志恒曰,射則善爲矣。柳翼星·李㮕漢·崔景兩粗,具大遠兩不,上曰,彼誰也?昌運曰,故郡守宗燁之子,而具以謙之生四寸矣。上曰,將家子如是不通乎,決棍次待令兵曹,仍問大遠曰,汝爲勸武軍官乎?大遠曰,未爲之矣。上曰,爲勸武後,除南行事廷式矣,大遠則直除南行,亦可駭也。仍命書之曰,能麽兒講時,宣傳官二人講陳,雖不通,此曹司也,特爲分揀。武兼一人講陳不通者,今番皆能成樣,特令替直。二人半朔之內亦一般,此人雖半年,豈有其效?令兵曹,各決棍五度替直。南行部將具大遠,以具以謙之至親,臨講無形,於陳不通,其涉駭然。況爲勸武軍官後除此職,已有申飭,則身爲將種,莫知勸武軍官之何樣,尤涉無狀,令騎省,決棍十度後汰去。非勸武軍官而違定式擬望,當該兵判,從重推考,此後申嚴定式。仍曰,將官入侍。志恒曰,無待令之敎矣。上曰,中官無狀矣,必漏於下敎中也,使之待令。命書之曰,莫重下敎誤傳,當該中官,越俸一等,諸將官,次次入侍。柳光璧,文粗陳不。上曰,過,甚矣,突誦陳大文後替直。南性五兩略,文意之際,志恒先性五而言之。上曰,試官事體,不當如是,仍命試官張志恒,推考可也。出擧條閔養洙兩不。上曰,養洙出身乎?養洙曰,閑散矣。上曰,尤爲遍甚矣。仍命書之曰,訓鍊都監把摠柳光璧,頃者李漢五再次能誦,故特爲嘉奬,身爲將官,其無聳動。事當令兵曹決棍,而此則十分參酌,其令直處誦讀,誦讀前,把摠望勿啓。閔養洙,以閑散,倖得講陳無形,此等之人,其何棍治,亦何苟充?汰去。朴尙一兩略,志恒·昌運先退。上曰,坐直承旨入侍,儒臣持心鑑入侍。出榻敎左副承旨洪良漢,修撰金基大進伏。上曰,承旨誰入來乎?性源曰,洪良漢矣。上曰,右承旨先退,性源退出。上曰,儒臣讀心鑑。基大讀第一板。上曰,承旨讀之,良漢讀訖。上曰,注書讀之,賤臣讀訖。上曰,上番翰林讀之,岳柱讀訖。上曰,下番翰林讀之,樂讀訖。上曰,儒臣先退,基大退出。上曰,入直禁軍居東·西郊者一人及入直捕手八道陞戶各一人待令。東郊禁軍金漢樞,西郊禁軍蔡興材,京畿·忠淸·全羅三道陞戶各一人,進伏庭下。上曰,今年牟麥,何如?咸曰,大豐矣。上曰,使之退送,仍命監印儒臣入侍。出榻敎校理趙宗鉉進伏。上曰,申晦家所藏本見之乎?宗鉉曰,申家本,未及見之,洪啓禧家謄本,見之矣。上曰,當爲幾卷乎?宗鉉曰,分四卷矣。上曰,古無此錄,粤在先朝,貿來中原矣。仍問校書提調誰也?宗鉉曰,鄭宲矣。上曰,臥龍祠祭文及宋鑑初卷持入,仍使宗鉉,讀宋鑑年號及祭文訖。上曰,跋文,李山海作之乎?宗鉉曰,柳成龍作之矣。上曰,此後雖有儒臣入侍之命,趙宗鉉,使勿入侍,專意監董。仍問朴志源,書送此祭文乎?宗鉉曰,其日傳旨書送矣。上曰,誤矣,其日予以書此之意,明言之,而誤書傳旨以送,極爲怪矣。今若不問,則必爲外題矣。宗鉉曰,然矣。以次退出。
上在慶熙宮。停常參·經筵。
藥房都提調洪鳳漢,提調具允明,副提調鄭運維啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰入侍。
中宮殿·惠嬪宮,藥房口傳問安。答曰,知道。
李瀰啓曰,大司憲鄭尙淳未肅拜,執義李致中呈辭,掌令安正仁·徐秉德,持平金敍九·李宗榮在外,今日以監察茶時之意,敢啓。傳曰,知道。
李瀰,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李瀰,以兵曹言啓曰,今四月二十七日,參奉金履鉉,差備門外擊錚,所當囚禁科罪,而係是朝官,有難循例擧行,令攸司稟處,何如?傳曰,令該府拿問,除刑推捧供持奏。
洪良漢,以宣惠廳言啓曰,本廳郞廳崔景興,漢城府判官,纔已遷轉矣。本廳事務繁重,勢難兼行,實職遞改,自有前例。漢城府,判官之任,依例遞改,使之專意本廳之任,何如?傳曰,允。
以全羅監司狀啓。三月令藥材進上物種中,馬藺花等,節候尙早,限內不得封進,惶恐待罪事。四月令薦新竹笋,五月朔進上竹笋,節候尙早,限內不得封進,惶恐待罪事。五月令薦新進上大小麥,節候尙早,限內不得封進,惶恐待罪事。傳于洪錀曰,勿待罪事,回諭。
以平安監司狀啓,碧潼東面居方召使等燒死·渰死事。傳于洪良漢曰,令本道,恤典擧行。
己丑四月二十七日辰時,上御集慶堂。藥房入診入侍時,都提調洪鳳漢,提調金時默,右承旨李在簡,假注書任希遠,記事官兪岳柱·宋樂,醫官許礈·李以楷·鄭允協·金季良·慶絢·鄭允說·柳光翼,以次進伏訖。鳳漢曰,還內後氣候,何如?上曰,一樣矣。鳳漢曰,水刺進御乎?上曰,略進矣。進湯劑訖,許礈診候曰,脈候左右三部,度數調均,滑體亦一樣矣。李以楷·鄭允協·金季良等,次第診候曰,脈候左右三部,度數調均,滑體亦一樣矣。鳳漢曰,新除都承旨尹東暹,非但在外,禫月不盡云矣。上曰,李翼元在京乎?注書出去知入可也。在簡曰,在外已久,今當似還矣。上曰,精矣。命承旨書之曰,都承旨許遞,其代行副司直李翼元除授,牌招察任,房順房,三院副提調例兼。出傳敎上曰,李思觀欲許遞,何如?鳳漢曰,此自上愛之之意,前此已有欲遞之心云矣。上曰,晚來爲守禦使,兵·戶判,皆善爲之矣。觀其疏辭,語意好矣。鳳漢曰,本來善文矣。上曰,古有蔭官爲守禦使者乎?鳳漢曰,無之矣。上曰,摠戎使,蔭官亦爲之矣。鳳漢曰,然矣,臣每有耿耿所懷,而未及仰達矣。俄者俯詢,敢此繼陳矣。丁丑年事,臣前有所受敎,而至於此窠,可謂當窠矣。二人盡爲區處,則在臣隣,實爲百世難忘之恩,臣則以爲雖陞資爲之可矣。上曰,予尙記丁丑年時事矣。國家用人,豈有文蔭乎?及今不用,更待何時?鳳漢曰,此雖重任,依例擧行,則不過一閑官,與兵戶曹有異矣。上曰,與守禦使,何如?鳳漢曰,同矣。上曰,鄭弘淳,無見辱之事乎?鳳漢曰,年前遭彈,每於銓任撕捱,若不嚴飭,則似不行公矣。上曰,彈者誰也?鳳漢曰,李澤徵也。上曰,怪矣。鳳漢曰,自上必欲用之,則豈不出乎?重其事之道,特除似好矣。上曰,以洪趾海爲吏議,則,何如?鳳漢曰,好矣。上曰,李瀰亦可爲也。鳳漢曰,今則已經工議,似當行公,而洪趾海好矣。上命承旨書之曰,銓曹目今無人,兵判鄭弘淳,吏曹判書除授。前參議洪趾海,吏曹參議除授,牌招開政,兵判前單入之。出傳敎又命書之曰,守·摠兩營皆闕,其令今日內薦望。出傳敎上曰,藥房提調持湯劑,更爲入侍。出榻敎進湯劑訖,在簡曰,三處郞廳來待矣。上曰,入侍。工曹正郞成箕柱進伏曰,十名內一名未充,一名處分,八名無頉矣。尙衣院主簿尹耆東進伏。上曰,誰也?在簡曰,故判書得載之子也。上曰,見汝思汝父矣。惠民署訓導玄道恒進伏。上曰,五日一考,若不參,則令該府草記。諸臣以次退出。
己丑四月二十七日午時,上御集慶堂。藥房入診入侍時,都提調洪鳳漢,提調具允明,副提調鄭運維,假注書任希遠,記事官兪岳柱·宋樂,醫官許礈·李以楷·鄭允協·慶絢·鄭允說·方泰輿·金季良·柳光翼,以次進伏訖。鳳漢曰,夜間聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。鳳漢曰,中宮殿氣候,亦何如?上曰,差勝矣。進湯劑訖,方泰輿診候曰,脈候左右三部,度數調均,滑體雖似不足,猶勝於昨日矣。許礈·李以楷·慶絢·金季良等,次第診候曰,脈候左右三部,度數比前快復,而滑體似少不足矣。鳳漢曰,今則氣度,似復常矣。上曰,中宮殿湯劑,今則可以進御乎?泰輿等曰,稍待來月初更進,似好矣。上曰,然矣。鳳漢曰,更問諸醫,處之可矣。以楷·季良等曰,泰輿之言好矣。鳳漢曰,提調之母,服郁李而有害,服恭橘茶而得差云矣。上曰,年今幾何?允明曰,七十九歲矣。上曰,提調有老母,而久處內局難矣。鳳漢曰,今則其母病已快復,而欲待此劑之畢進而一遞矣。上曰,何必然也?允明曰,今則目下無焦迫之情矣。上曰,精忠錄持來乎?允明曰,未及來矣。上曰,卿見昨日御製添改處乎?允明曰,伏見添入柳成龍矣。鳳漢曰,成龍雖當黨論之時,不無是非,而才局誠難矣。都監,卽成龍之創設,而當時再造之功,亦不少矣。蓋成龍與李元翼·李恒福·李德馨,皆中興元功,而元翼之生祠,在於平壤,而其後追入,殆滿三四十,故毁之矣。如元翼之大功臣,而生祠不爲修補,事涉如何矣。請更問諸大臣而處之,何如?上曰,置之。元翼子孫誰也?鳳漢曰,李彦秀,今爲懷仁倅,而其弟彦忠,曾以見彈,而不後錄用矣。豈可以一時見彈,而仍爲枳之乎?上命承旨書之曰,今因故事酬酢,思故相李德馨,仍聞故相李元翼孫李彦忠,尙不錄用云。其時被駁,予則曰過矣。一斥不復,將至十年,豈用人之道乎?令該曹,特爲復職調用。出傳敎又命書之曰,受由承旨許遞,其代前承旨朴志源除授,牌招察任,房順房。出傳敎諸臣以次退出。
己丑四月二十七日申時,上御集慶堂。藥房入診入侍時,都提調洪鳳漢,提調具允明,副提調鄭運維,假注書任希遠,記事官兪岳柱·宋樂,醫官方泰輿·許礈·李以楷·金季良·鄭允協·慶絢·鄭允說·柳光翼·徐命緯,以次進伏訖。鳳漢曰,俄間聖體,若何?上曰,一樣矣。鳳漢曰,水刺進御乎?上曰,略進矣。進湯劑訖,方泰輿診候曰,脈候左右三部,度數滑體,與朝診時同矣。許礈·李以楷·金季良等,次第診候曰,大體一樣矣。上曰,中宮殿湯劑,依前方乎?泰輿等曰,依本方好矣。上曰,腎瀝湯治痰乎?泰輿曰,與建功湯有異,建功湯助溫,腎瀝湯治痰矣。上曰,予服腎瀝湯幾劑則好乎?諸醫各陳所見,泰輿曰,三劑好矣,而加蔘五錢,殆近四劑矣。季良·命緯等曰,三劑後則過矣。上曰,藥房提調持腎瀝湯,更爲入侍。出榻敎進湯劑訖,上曰,陽川·草芝,設賑乎?季良·命緯曰,不然矣。上曰,醫官中守令皆下去。鳳漢曰,他人皆路遠,而季良則稍近,姑爲留置,何如?上曰,何必留之。季良曰,別無緊急事矣。上曰,皆去矣。藥房先退,上曰,坐直承旨入侍。出榻敎右副承旨洪錀入侍。上曰,領相入侍。出榻敎上曰,向者處分後,若有不下送者,則何以處之乎?鳳漢曰,用李用楫例用罪,似當矣。上曰,朴志源,何故違牌乎?錀曰,有實云矣。上命承旨書之曰,同副承旨朴志源許遞,其代前參知李徽之除授,牌招察任,房順房。出傳敎上曰,監印儒臣趙宗鉉入侍。出榻敎趙宗鉉入侍,上曰,申晦家精忠錄本見之乎?宗鉉曰,見之矣。上曰,印本乎?宗鉉曰,亦謄本矣。上曰,合二本而參校,則可以無遺漏處耳。諸臣退出。
上在慶熙宮。停常參·經筵。
藥房都提調洪鳳漢,提調具允明,副提調鄭運維啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
洪錀啓曰,大司憲鄭尙淳牌不進,執義李致中牌不進,掌令安正仁·徐秉德,持平金敍九·李宗榮在外,今日以監察茶時之意,敢啓。傳曰,知道。
又啓曰,憲府連日監察茶時,諫院闕啓,俱涉未安,除在外外,未肅拜不爲行公人員,竝卽牌招,何如?傳曰,允。
李性源,以吏曹言啓曰,來五月初一日行宗廟朔祭大祝,前校理具㢞,前修撰李鎭復塡差,而俱以時無職名,令該曹依例口傳付軍職,何如?傳曰,允。
兵曹口傳政事,以具㢞·李鎭復,副司果單付。
李瀰,以兵曹言啓曰,禁軍來秋冬等都試,因政府及本曹有故,不得設行,今已過時,在前如此之時,有仍停都試,代行錄試射之規,今亦依此擧行,何如?傳曰,允。
以承傳色,口傳下敎曰,明日延和門外,當香祗迎,儀註置之,侍衛只入直擧行。
又下敎曰,精忠錄三件內入事,只分付校書館。
己丑四月二十八日酉時,上御集慶堂。藥房入診入侍時,都提調洪鳳漢,提調具允明,副提調鄭運維,假注書李萬軾,記事官兪岳柱·宋樂,醫官許礈·李以楷·鄭允協·慶絢·鄭允說·柳光翼·李翊臣·李世玉,以次進伏訖。鳳漢曰,午間聖體若何?朝水刺何以爲之乎?上曰,氣則一樣,而水刺亦進御矣。鳳漢進湯劑,上進御訖,鳳漢請診。上曰,置之。鳳漢曰,明日湯劑,亦依前乎?上曰,依。運維曰,明日祗迎,承旨不備,故敢此,仰達矣。上曰,從當下敎也。諸臣以次退出。
上在慶熙宮。停常參·經筵。
藥房都提調洪鳳漢,提調具允明,副提調鄭運維啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,月臺入侍。
中宮殿·惠嬪宮,藥房口傳問安。答曰,知道。
洪錀啓曰,大司憲鄭尙淳牌不進,執義李致中,傳旨未下,掌令安正仁·徐秉德,持平金敍九·李宗榮在外,今日以監察茶時之意,敢啓。傳曰,知道。
以承傳色口傳下敎曰,今日祗迎後,月臺當行次對,召見鄕民,令漢城府,如有上來者待令。祗迎時大臣·備堂先詣,守令有上來者,亦爲待令麗春門。
又下敎曰,同副承旨許解,其代朴志源除授,牌招察任,房順房。
又下敎曰,一心爲人爲親,氣亦差勝,提調許解,其代戶判除授,牌招察任。
李瀰,以兵曹言啓曰,今四月二十九日,堤川居幼學李正仁稱名人,自興化門入來,差備門外擊鼓,依例令攸司,囚禁治罪。當該守門將丁錫相,依定式推考,何如?傳曰,允。
又以義禁府言啓曰,軍器僉正金挺藎,關東定配事,承傳啓下矣。金挺藎,江原道平昌郡定配,而以承傳內辭意,具罪目,依例發遣府羅將,卽爲押送配所,何如?傳曰,允。
鄭運維,以吏曹言啓曰,章陵參奉梁學謙,除授後過限未肅拜,依例改差,何如?傳曰,允。
以承傳色口傳下敎曰,謝恩者多應爲署經,知入,如已署經,今日內辭朝事,分付。
李性源,以弘文館言啓曰,本館下番,連日姑陞入直,事甚未安,今日政新除授玉堂,待下批竝卽牌招,以爲推移入直之地,何如?傳曰,允。
有政。吏批,判書李昌壽進,參判李潭,受由在外,參議李海重式暇,都承旨鄭運維進。
以洪準海爲大司諫,李正吾爲司諫,趙重明爲獻納,任瑎·趙錫穆爲正言,李堉爲執義,韓鏶·成胤儉爲掌令,李益烍·金復休爲持平,金敍九爲司書,南玄老爲兵曹參知,金履安爲永同縣監,趙載翰爲漢城判官,李德容爲平市主簿,趙德章爲司饔主簿,徐有隣爲中學敎授,李養遂爲校理,朴師崙爲副修撰,申光權爲禮賓參奉,尹文東爲永禧殿參奉,趙明寅爲徽寧殿參奉,金鍾善爲明陵參奉,朴星源爲健元陵參奉,申暎爲章陵參奉,吳彦思爲獻陵參奉,鄭濡爲徽陵別檢,尹光星爲典獄參奉。
兵批,判書具允明進,參判申暐服制,參議金光國入直進,參知未差,左副承旨李瀰進。
以禹弼昌,爲五衛將,趙㠎爲忠壯將,李寅炳爲昌慶將,鄭胄新爲部摠都事,申暿爲翊贊,趙德行爲司禦,金明遇爲宣傳官,安正仁·徐秉德·申景濬,副護軍單付,崔台衡·閔弘烈·李徽之·李秀得·李宗榮·金敍九·洪應輔·徐有隣·朴師崙·權翰,副司直單付,張緯漢同知單付,崔景興副司果單付。
正言申益彬疏曰,伏以臣,愚迷妄率,自速罪戾,杜門屛處,只切訟愆,乃者恩敍忽降,繼有諫省除命,驚惶感激,罔知攸措。念臣姿本庸陋,萬不肖似,初無足備數於百執事之末,而徒荷殿下罔極之恩,拔臣於蒙騃之時,置臣於文纓之列。前後拂拭而陶甄之者,不啻若天地之生成,父母之顧復,頂踵毛髮,咸囿造化。臣亦有一段秉彞之天,其所以欲報之德者,銘鏤心肝,是以屢入言地,輒效一日之責。伏想聖鑑,亦有所俯燭者矣。年前一疏,亦出於無隱之忱,而辭語荒拙,忱誠淺薄,情實未達,誨責備至。至今追思,汗淚交逬,踧踖悚惶,三年如一日矣。不自意舊瑕旋滌,新除遽降,雨露霜雪,罔非至敎。臣逖違天陛,亦經屢年,區區犬馬之忱,亦豈無軒陛之戀,而臣之自來情勢之外,目下私義,又無束帶從官之勢。去就一節,非所暇論,且臣母病,積年沈淹之中,近添外感,症形非細,情理懇迫,離捨無路。玆敢隨牌祗詣,拜章徑歸。伏乞聖明,俯垂矜諒,亟命鐫遞,仍勘臣罪,俾臣專意得以救護,公私兩幸。踏啓字
己丑四月二十九日辰時,上御崇殿殿庭。香祗迎入侍時,行都承旨鄭運維,左承旨洪良漢,右承旨李性源,左副承旨李瀰,右副承旨洪錀,同副承旨朴志源,假注書任希遠·李萬軾,記事官兪岳柱·宋樂,以次侍立訖。上御袞龍袍·翼善冠,乘輿出資政門,命性源,讀祭報府後。仍命書之曰,其行己久,亦無拜禮,而時刻,不過一時之間。明日崇政殿月臺,當救食,分付儀曹,侍衛只入直擧行,儀注寘之。頃年已有下敎定式者,初虧食甚復圓,隨時依此以奏,救食近入,旣爲親行。畿伯兩都各司救食,亦令長官親行之意,令儀曹,卽爲分付,書訖。上曰,觀象監提調誰也?運維曰,南泰齊矣。上曰,禮房上去傳香。因詣版位祗迎時,日傘忠義及他差備忠義,不能排立。上曰,日傘忠義汰去,在前忠義,一竝汰去。祗迎後,上曰,崇政門外,直爲陪香事分付。運維曰,藥院待令矣。上曰,入侍。仍命禮房承旨,奉審以來,上仍爲殿座於崇政殿東月臺。藥房都提調洪鳳漢,提調具允明進前。上曰,只兩首醫入診。鳳漢曰,夜間聖體,若何?寢睡·水刺之節,亦若何?俄者勞動,不瑕有損乎?上曰,氣則一樣,寢睡爲之矣。鳳漢進湯劑,上進御訖。鳳漢曰,兩首醫待令矣。上曰,入診。許礈診奏,脈候左右三部調均,滑體一樣矣。李以楷診訖,所奏與礈同。上曰,提調之母病,何如?允明曰,近則差勝矣。上曰,無憂之老人矣。鳳漢曰,聞具允鈺之言,左峴·南塘旣皆築,西林置鎭,實爲不緊云矣。上曰,具允鈺,可用之人,其子亦善生矣。鳳漢曰,然矣。上曰,備局待令乎?鳳漢曰,然矣。上曰,大臣·備局堂上入侍。出榻敎左議政金陽澤,右議政金尙喆,判義禁申晦,戶曹判書鄭弘淳,禮曹判書洪麟漢,左尹金孝大,行副司直鄭存謙,工曹參判閔百興,修撰金基大,事變假注書韓德厚進伏。陽澤曰,日間聖體,調攝若何?寢睡·水刺之節,亦若何?上曰,日頗熱難矣。陽澤曰,六劑連進,動靜,若何?上曰,稍勝矣。仍問摠戎使入來乎?進前。孝大進前。上曰,長山設始,何如?孝大曰,姑未往見矣。上曰,旣設墩臺,則應置軍器矣。鳳漢曰然矣。上曰,摠戎使速爲往見。鳳漢曰,長山,天作之地,見之則有情矣。上曰,不但長山,北漢亦往見之。鳳漢曰,年少摠使,多年任之,使作主人,必有效矣。上曰,摠使極堅矣。鳳漢曰,與國家同休戚之臣,如是精堅,實爲國家之幸。上曰,然矣。鳳漢曰,在外備堂,前以申飭上來之意,仰達矣。鄭存謙一人外,皆無消息,事甚未安。趙曮·李潭·趙榮順,竝爲推考,更加申飭。至於趙明鼎,前冬所遭,不必過引,而屢遞職名,無意變動。今又一番在外,三朔不還,揆以事體,尤極未安,從重推考,不多日內上來事,一體,申飭,何如?上曰,予意不然,趙明鼎推考,趙曮·李潭從重推考,卽日催促上來。出擧條鳳漢曰,不但秋曹之久曠,李思觀之撕捱,太涉無意,亦爲推考,申飭行公好矣。上曰,前後之論李思觀者誰也?鳳漢曰,前則金容,後則李宜老也。上曰,李宜老,自知諫長之不稱,而其所負犯,比權極,不可同日而語也。命瀰書之曰,大臣旣請推考,而此人,豈可聲音笑貌而飭哉?況李宜老彈駁,萬萬無據,則以此撕捱大司寇,其涉太過,從重推考,卽爲牌招,入侍今日。陽澤曰,刑曹未完獄者多,蓋以長官之久曠也。上曰,今此飭敎,可以觀動靜矣。鳳漢曰,今年麥事,果得大稔,則特以便民之道,若干貿麥,似好矣。上曰,左右相之意,何如?陽澤曰,雖不公貿,民自買賣,貿之便。尙喆曰,公貿之價,比私稍厚,則民必樂之矣。上曰,諸臣之意,何如?達之。晦曰,豐歲貿穀,實爲嗣歲之道矣。弘淳曰,穀賤價踴,於民亦幸。麟漢曰,貴賤買賣,公私俱便矣。孝大曰,麥旣登稔,貿之好矣。存謙曰,臣於嶺外見之,麥之爲用,雖値豐登,不過當年之裕費,而非所嗣歲之積用,自公貿之,於民亦幸。百興曰,民食有裕,則貿置何妨。上曰,市價猝登則奈何?諸臣達之。咸曰,若干貿置,豈有市價猝登之慮乎?上曰,刑判亦達之。刑曹判書具允明曰,貿賤之政,常平之法,民不願則不得貿矣。上曰,聞此令,守令亦皆爲之則奈何?鳳漢曰,豈有如此之理乎?上曰,農糧減縮則奈何?咸曰,雖有貿令不計農糧,民豈盡賣乎?上曰,小民怨之曰國家貿麥云則奈何?尙喆曰,聖敎感歎,而外方之民,麥賤難賣,如得此令,豈非渠幸乎?上曰,其價比市直如何?鳳漢曰,從市直矣。上曰,此是國計,諸承旨侍衛儒臣達之。運維曰,係是農糧,略貿好矣。良漢曰,廟謀出於常平,而麥是一時之穀,納官還作農糧,所餘似無多,大體雖好,宜有參量矣。上曰,儘有見矣。瀰曰,從願買賣好矣。錀曰,一時之穀,貿無妨矣。志源曰,此利害相反都民望豐,市直稍減,則豈不悶乎?基大曰,廟謀好矣。兵曹參知金光國曰,穀貴之餘,今雖麥登,多貿則如何矣。五衛將申鏶曰,小臣老無所知,而國家貿麥,似如何矣。上曰,老人貴矣,與我同志矣。五衛將李廷默曰貿之好矣。上曰,農民使之入來,予當謀於小民矣。鳳漢曰,好矣。上曰,限幾石乎?鳳漢曰,不過四五萬石矣。鄕民進前,上曰,貿之便否,使之各陳所見。比安吏·潭陽使令·全州吏·平壤商·咸興民·洪川商·安岳民·漣川·金浦民·木川吏,俱對以貿之便。上曰,除擧條相議三道後,更稟定可也。仍命俄者忠義汰去下敎勿施。性源奉審後進伏。上曰,階砌善改築乎?性源曰,然矣。上曰,祭單讀之。性源讀訖,命奏進排官擧案。上曰,李普中誰也?鳳漢曰,故相宜顯之族矣。上曰,鄭光周誰也?鳳漢曰,光漢之兄矣。上曰,李淶誰也?鳳漢曰,潭之四寸矣。上曰,金相念誰也?鳳漢曰,領府事之庶弟矣。上曰,李光泂誰也?鳳漢曰,光溭之族矣。上曰,守令待令乎?仍命文義縣令洪載淵入侍。出榻敎載淵進伏。上曰,誰也?鳳漢曰,故相洪瑞鳳之族矣。上曰,七事爲之。載淵七事落漏,良漢請推。上曰,勿推。仍問何以上來?載淵曰,價布差員上來矣。上曰,盡爲捧上乎?載淵曰,雖未畢納,差員例卽還官矣。上曰,未捧前差員下去,如何矣。弘淳曰,例不得不如是矣。鳳漢曰,此事悶於久曠故也。上曰,據法者司饔院,亦不還送差員,然農務方殷,載淵則速還官,載淵先退。鳳漢曰,守令未下直者多矣。上曰,誰也?鳳漢曰,鄭光忠·李瀚·李胄永,而胄永則未署經矣。上命運維書之曰,未下直守令,其令今日辭朝。一人當署經云,在外臺臣,一倂遞差,政官牌招開政。以在京無故人擧行,待下批牌招署經。晦曰,金履鉉供辭,有知奏之命,故敢此知奏矣。上曰,承旨讀之,性源讀訖。上曰,金簡行之姪乎?鳳漢曰,然矣。上曰,金履坤之初頭大言怪矣。得子之初,何爲不祥之談也?鳳漢曰,履鉉初以十四寸,許子繼後,實非善爲之事也。上曰,今則履坤落訟外,無他道也。仍以依法典施行之意,命書判付。弘淳曰,本曹所納木錢,四月內未納守令拿問事,有年前定奪,而目今未納,殆過其半。朝令之不行如此,誠極寒心,所當一依定奪施行,而數多守令之一時拿問,不無騷擾之慮。今姑參酌,更加嚴飭,使之來月內,無遺準納,而如復過限,則直爲現告啓聞事,各道監司處,分付,何如?上曰,依爲之。此等稟定,若是不遵,事之寒心,莫此爲甚。然此時守令,亦不可一竝拿問,過五月不納者,以渠之故,何貽民弊?堂上守令與侍從人,施以準次不敍之典,其餘守令,營門決杖事,分付。弘淳曰,大同所納,亦爲一體申飭,何如?上曰,依爲之。出擧條孝大曰,長山往來時,除朝辭,何如?上曰,摠戎使除朝辭,仍佩往來。出榻敎孝大曰,臣方待罪京兆,於娼妓事,有不可不仰稟者矣。若竝禁中下人之率畜立役者,則娼妓生涯,從此頓絶矣。上曰,然矣,下輩率畜,若盡禁之,則渠之衣食,從何處出乎?鳳漢曰,今則人皆畏避如虎矣。孝大曰,今番傳敎中,尙衣院·工曹兩醫司所屬率畜之弊,嚴加禁斷者,聖意蓋指毋論士夫與常賤,圖頉本役,作爲已物。隱匿居生之類,至於立役者,宜不在禁令中,而五都及捕廳,眩於奉行,竝與此輩而混禁,不無騷撓之弊矣。上曰,予意亦若此,依此擧行。出擧條仍問娼妓輩蒙頭往來云,然乎?鳳漢曰,不無此弊矣。上曰,此後蒙頭者,令兵曹,決笞嚴治。瀰讀諸道刷妓狀。上曰,諸道若有加現者,遺漏之罪,京兆當之乎?鳳漢曰,京兆當之則冤矣。上曰,然則只治其夫可也。若使京兆當之,下輩亦恐作弊矣。讀狀至龍潭婢香蘭軍器修補許贖事。上曰,孟浪矣,此必是爲親知,而雄唱雌和者也。妓生豈當軍器乎?事之寒心,莫此爲甚,命性源書之曰,今覽湖南道臣狀聞者,今豈有軍器修補用妓生,而妓生卽工匠耶?事之無狀,莫此爲甚,若此諸道捉虎,亦用妓生,所謂金敬信,若不嚴懲,何樹紀綱?關東定配,當該守令,此等守令,竝從重以下缺
上在慶熙宮。停常參·經筵。
酉時·戌時,日食。
藥房都提調洪鳳漢,提調鄭弘淳,副提調鄭運維啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今逢此月,一倍此心,且來月氣何諭乎?
以承傳色,口傳下敎曰,待下敎入侍。
中宮殿·惠嬪宮,藥房口傳問安。答曰,知道。
洪錀啓曰,大司憲鄭尙淳呈辭入啓,執義李堉,掌令成胤儉呈辭,韓鏶在外,持平李益烍呈辭,金復休傳旨未下,今日以監察茶時之意,敢啓。傳曰,知道。
李瀰,以都摠府言啓曰,今日□□□中日習射,而日食相値,不得爲之之意,敢啓。傳曰,知道。
洪錀啓曰,□□□□特敎,申飭之下,昨日違召今日又不出肅,事甚未安,卽爲牌招察任,何如?傳曰,允。
又以義禁府言啓曰,鍾城前府使柳思欽,卽其本處定配事,承傳啓下矣。柳思欽,卽其本處鍾城府定配,而以承傳內辭意,具罪目,依例發遣府書吏,押送配所之意,敢啓。傳曰,知道。
以備忘記,傳于李性源曰,初九日,二十三日,當行祗迎,初十日,亦拜月臺,端午香,與元良,當爲殿中祗迎,餘皆延和門祗迎,該房知悉,儀注安徐。
傳于李性源曰,內局入侍。
以承傳色,口傳下敎曰,今日侍臣,似應進參,而始聞喝導之聲,申飭。
又下敎曰,今日殿座時,禁軍排立與否,知入。
又下敎曰,有不精者乎?申飭。
親臨救食罷後,政院·玉堂·藥房口傳問安。答曰,知道。
以備忘記,傳于朴志源曰,予年五十八,五月行此禮,今年七十六,復行此禮,此誠千千萬萬料表。丁丑年雖逢日食,豈云此禮,以予之氣,豈夢想攸料?雖然□坐合以計之,一時二刻也,而浮念頓消,雖日益衰,可見此心之庶存。其可異者,雲觀□擧,卽耆社人也。特賜虎皮一令,以示予意。
以承傳色,口傳下敎曰,安國賓年過七十入參事,貴矣。弓子一張,當下賜給。
己丑五月初一日辰時,上御集慶堂。藥房入診,同副承旨同爲入侍時,都提調洪鳳漢,提調鄭弘淳,副提調鄭運維,同副承旨朴志源,假注書任希遠,記事官兪岳柱·宋樂,醫官許礈·李以楷·鄭允協·慶絢·鄭允說·柳光翼·玄處明,以次進伏訖。鳳漢曰,夜間聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。進湯劑訖,許礈診候曰,脈候左右三部度數調均,滑體亦勝於昨矣。李以楷·鄭允協·慶絢等,次第診候曰,脈候左右三部度數調均,滑體似快復矣。上曰,喜事也。診候訖,上曰,腎瀝湯止此乎?鳳漢曰,然矣。上曰,自明日腎瀝湯停止,理中建功湯前方,減乾薑·桂枝各五分,依前煎入。出榻敎上曰,禮房承旨入侍。出榻敎李性源進伏。上曰,御製中朱明,改以榴夏可也。性源曰,親臨救食時,各司長官,當爲擧行,而秋曹堂上,皆不行公矣。上曰,某也?性源曰,李思觀·徐命膺·柳思欽也。鳳漢〈曰〉,命膺之上來,殆同俟河之淸也。上曰,禮房承旨馳詣寧陵,奉審以來可也。性源先退。上曰,觀象監提調誰也?鳳漢曰,南泰齊也。上命志源書日食問答訖。上曰,作帖書題以入可也。志源先退,上曰,□□□持腎瀝湯,更爲入侍。出榻敎進湯劑訖,上命讀諸道狀聞訖。上命承旨書之曰,今覽各道狀聞,刷還之類,皆到本鄕云,而李命楫一人外,無他査聞者。今番初,今之後,京中率畜者,皆果逐鄕,豈有幾日臨門之事乎?以此觀之,猶餘可知,若然,欺君孰大於此?此已無可言,爲守令者,昭載婢案者,若循私不聞,此諂諛此輩者,百里何言?當遣宣傳官,考其案而來。莫云抽栍,乾道昭昭,京外欺君之類,焉敢逃也?今予爲此,深惡欺君者,今月內,其若隱諱,當遣八宣傳,將取三百六十州婢案以來。若或犯者,豈特當者投畀,而禁錮終身,雖子枝文武,永枳淸望,孰肯拘顔私而爲愚者乎?以此令備局,分付諸道。出傳敎上曰,本不欲爲此,而有欺隱者,故如是嚴禁耳。鳳漢曰,此後若有犯者,則可謂無餘地矣。上曰,然矣。諸臣以次退出。
己丑五月初一日酉時,上詣崇政殿月臺。親臨救食入侍時,行都承旨鄭運維,左承旨洪良漢,左副承旨李瀰,右副承旨洪錀,同副承旨朴志源,假注書李萬軾·任希遠,記事官兪岳柱·宋樂,以次侍立訖。上具翼善冠·淺淡服·烏犀帶,乘輿出資政門,步詣月臺俯伏。仍曰,日影待令乎?觀象監提調南泰齊曰,日影在於禁漏矣。上曰,設旗依何法,只插靑·紅·白乎?日官安國賓,奏以日行黃道之故,只取前左右矣。上曰,禮房下東庭,進排官考見,運維承命考見。上曰,都承旨爲之,吏禮元代房之故也。仍問日官曰,在前何年爲日食乎?國賓曰,癸未·丁丑·乙卯壬·戌辛·未矣。上曰,咨文出來而相符乎?國賓曰,然矣。上曰,日官又有入侍者乎?泰齊曰,金兌瑞·崔宅華亦入侍矣。上曰,兌瑞亦能算矣。泰齊曰,然矣。上曰,今番大明法,不食何也?以此推之,時憲精矣。良漢曰,西洋國曆法,彼方崇用矣。上曰,本監何官救食?國賓曰,三曆官來會救食矣。奏時官告酉時。上曰,救食。泰齊奏日將虧食,警惕修省,司香官焚香,伐鼓官奏鼓。上起至香所,瞻望日光,還位俯伏。至酉正,泰齊又奏日將食甚,益加警省。奏時官告食甚正時,至戌初。泰齊又奏日將復圓,匪懈修省,奏時官告復圓正時,良漢□□□鼓圖形入啓。上曰,今番則所食不多矣。運維曰,藥房都提調爲承候□□洪鳳漢進前曰,出於敬天,移時救食,聖體不瑕有損乎?上曰,何損之有?乘輿還內,以次退出。
上在慶熙宮。停常參·經筵。
藥房都提調洪鳳漢,提調鄭弘淳,副提調鄭運維啓曰,昨日親臨救食,移時還內,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予年五十八,仁政殿月臺親臨,今年七十六,十八年內,崇政殿月臺復臨。前則坐,今則伏,可知其衰,其自點檢,心則若前,誠可異矣。詩稱黃髮,今予黑髮,以此之故,手括甚苦,其由何?卽建功也。苦哉苦哉,此豈夢想攸料?前五月今五月,亦豈偶然?且今月,昔此年初受廚院提擧之年也。遙望西郊,心若奮飛,且今月昨日,庚子闋服詣闕之日也。心一倍,氣何諭哉?
以承傳色,口傳下敎曰,入侍時,持己丑日記入侍。
中宮殿·惠嬪宮,藥房口傳問安。答曰,知道。
洪錀啓曰,大司憲鄭尙淳呈辭入啓,執義李堉,掌令成胤儉呈辭,韓鏶在外,持平李益烍呈辭,金復休傳旨未下,今日以監察茶時之意,敢啓。傳曰,知道。
鄭運維啓曰,左副承旨李瀰,今日不爲仕進,卽爲牌招,何如?傳曰,允。
洪錀啓曰,刑曹判書李思觀,連日違召,尙不出肅,事甚未安,卽爲牌招察任,何如?傳曰,允。
朴志源啓曰,端午帖製述官,今方抄啓,而弘文提學鄭宲,藝文提學趙明鼎,俱在外。試官,令該曹依例口傳差出,待開門牌招,以爲出韻科次之地,何如?傳曰,允。
吏曹口傳政事,端午帖試官二單,南泰齊·鄭存謙。
鄭運維以侍講院言啓曰,本院新除授司書金敍九,時在京畿坡州地,書筵入番事緊,斯速乘馹上來事,下諭,何如?傳曰,允。
朴志源以禮曹言啓曰,卽接獻陵令所報,則今此端午祭,兩官不可不備員參祀,而新除參奉吳彦思,時在忠淸道連山地,未及上來,卽爲變通云。莫重祭享,兩官當爲備員,參奉吳彦思,今姑改差,其代卽令該曹口傳差出,以爲備員將事之地,何如?傳曰,允。
吏曹口傳政事,以金謙柱爲獻陵參奉。
洪錀,以兵曹言啓曰,五衛將李廷默,昌德宮衛將沈廷德,俱以病難供職,呈狀乞遞,輪番之任,不可久曠,竝今姑改差,何如?傳曰,允。
李瀰,以兵曹言啓曰,去四月朔各廳堂下武臣等試射,連因有故,今已逾月,不得爲之之意,敢啓。傳曰,知道。
洪錀,以兵曹言啓曰,新除授慶尙右兵虞候南益祐,辭陛出去之際,落馬重傷,旬月之內,萬無起動赴任之望,呈狀乞遞。不可等待其差復,依例罷黜,何如?傳曰,允。
以備忘記,傳于朴志源曰,今日專經文臣殿講試官,左相南泰會·申暐·金光默·崔台衡·金致讓·李海重,禮房代房入侍,時刻只入正時,繖扇侍衛,置之。
鄭運維,以禮曹言啓曰,今此文臣殿講時,前校理李秉鼎,以罷散蒙敍之人,當爲應講而時無職名,令該曹口傳付軍職,何如?傳曰,允。
又啓曰,端午帖製述官中,時無職名人,令該曹口傳付軍職,何如?傳曰,允。
兵曹口傳政事,以任珹·宋志淵·具㢞·趙昌逵·李秉鼎·鄭來謙·李顯承·尹師國·金文淳副司果單付。
傳于鄭運維曰,試官左相,代金判府事爲之。
己丑五月初二日辰時,上御集慶堂。藥房入診入侍時,都提調洪鳳漢,提調鄭弘淳,副提調鄭運維,假注書李萬軾,記事官兪岳柱·宋樂,醫官許礈·李以楷·鄭允協·慶絢·崔宅中·鄭允說·柳光翼·許溫以次進伏訖。鳳漢曰,昨日勞動,聖體,若何?上曰,爲當爲之事,氣亦安矣。鳳漢曰,寢睡·水刺之節,亦若何?上曰,一樣矣。鳳漢曰,中宮殿氣候,若何?上曰,差勝矣。鳳漢進湯劑,上進御訖。鳳漢曰,八耋人君,親臨救食,往牒所罕也。上曰,在古之罕,誠無怪也。鳳漢請診,上許之。礈診奏脈候,左右三部調均,滑體如常矣。以楷·允協·絢·宅中·允說·光翼·溫次次診訖,所奏與礈同。上曰,黑髮還生不勝瘙癢矣。鳳漢曰,髮還生,瘙必甚云矣。上曰,昨日救食之時,自無浮念矣。鳳漢曰,自上體驗之功也。上曰,七十六歲之君,親臨救食,而七十一歲之提調及與提調同庚之日官,適又入侍,事甚異矣。鳳漢曰,是亦稀有事也。上曰,臂部潤澤,果然勝昔也。鳳漢曰,近來聖候,比年前顯勝矣。上曰,昨日入侍提調,甚精强矣。鳳漢曰,耆臣中最强健者也。上曰,安國賓亦不衰矣。鳳漢曰,國賓昨日,伏奉賞敎,不勝感激矣。上曰,金兌瑞亦善生者矣。鳳漢曰,曾有承傳矣。上曰,然乎?命運維書之曰,憶辛未年,問雲觀第二官之年,欲爲下敎,而此非比安國賓故不爲。今聞領事所奏,已爲再次承傳云,此人豈云承傳?決不可沈於本館者,雲觀資憲金兌瑞,令銓曹守令待窠,懸註調用。仍曰,提調監煎。鳳漢曰,殿講時入之,何如?上曰,卽今入之。仍問譯官不得爲守令乎?鳳漢曰,然矣。上曰,安國賓則曾經守令乎?鳳漢曰,曾經長連倅矣。上曰,日食算出,誠是妙矣。鳳漢曰,聞有文光道者,神算云矣。上曰,分付金兌瑞,使之率待。運維曰,香祗迎備忘及御製記懷,有不可不稟改者矣。上曰,可改處改之。鳳漢曰,日食已過,禮部回咨,卽今撰出,正書安寶後,依例給馬于禁軍,下送于灣尹,而使之傳給鳳城,以爲轉送燕京之地,何如?上曰,依爲之。出擧條運維讀諸道狀聞,至濟州黃蟊狀。上曰,可悶矣。鳳漢曰,似不至大段矣。至嶺南刷妓狀,鳳漢曰,具庠·李溵,當爲相避,今則下送,無可論矣。上曰,妾同壻相避,元是可笑事矣。鳳漢曰,然矣。上命書之曰,頃年予意若何而不諭,今仍事端乃覺,此後,以妾同壻相避勿論事,分付兩銓。鳳漢曰,今番刷妓之令,士夫婦女,大執勝勢矣。上曰,可憎矣,具庠率來不緊之物,大敗矣。仍命藥房提調持湯劑,更爲入侍。出榻敎弘淳持湯劑進伏,鳳漢進之,上進御訖。鳳漢曰,明日湯劑,亦依前乎?上曰,唯。弘淳率醫官先退。上曰,漢城府山訟摘奸郞廳入侍。出榻敎漢城府主簿任瑗進伏。上曰,任珽之弟乎?鳳漢曰,然矣。上曰,彼兄弟及第幾人?鳳漢曰,珽··璞·㻐登第,而俱已作故矣。上曰,任㻐亦故乎?鳳漢曰,然矣。上曰,解錮未幾,今聞此報,誠可惜也。鳳漢曰,㻐是可用,而未卒而故,誠如聖敎,甚可惜也。上曰,珽之子侄中登科者誰也?鳳漢曰,希簡說書,希敎玉堂,希雨實薦,而希敎方在罷職中矣。上曰,近來說書出六,亦甚難矣。仍命書之曰,前承旨任㻐,幾年沈滯之後,復爲甄用,凡於承旨,其欲更用,已作故人。今聞昔則八兄弟,只有入侍京兆郞任瑗云。噫,其中四兄弟,一人宰列,二人爲下大夫,一人以曾經儒臣,亦用繡衣,而其子登科,故已有嗟惜之敎。噫,與厥父任守迪五人,事予皆無,予心愴然,今見任瑗,豈無示意?目今登科而有者,任希敎·希簡·希雨三從兄弟,希簡方爲說書,希雨入注書薦,任希敎爲先敍用,校理除授,牌招察任。噫,彼任璞,予嘗嗟惜者,近者說書,何時陞六?旣思其父,何循常例?特爲陞六調用。鳳漢曰,任氏以淸白傳家矣。上曰,然矣,任守榦爲湖堂矣。任瑋,珽之幾寸乎?鳳漢曰,八寸矣。上曰,山訟文案讀之,運維讀訖。上曰,摘奸郞廳之所見,何如?瑗曰,安恩君之入葬,李家則以爲國標處云,而古蹟茫昧,有難的知,然山地則明是李家之山也。上曰,玄哥許葬,終是李義冠理屈處也。命書之曰,今聞京兆郞再令摘奸,書啓,與前書啓,無甚異同。旣曰禁右岡,則何不禁玄哥諸塚,而獨禁於安恩乎?今問京兆郞,非徒渠供於玄哥諸塚,稱以局外,不着名云。勿論高低岡內,於德源君墓,爲局外乎?苟且自露,此無他,玄哥卑微之人,渠可自制,安恩不無形勢,欲制之意勝故也。於安恩,何敢因此而犯東岡,李義冠旣不禁右岡內,而欲勝於安恩乎?其所不着名,其亦自負登聞之供。此書啓勿施,以初下敎施行。仍曰,若以徐命臣不敢葬,而安恩君則肆然葬之爲決,則安恩亦必落矣。以次退出。
己丑五月初二日未時,上御集慶堂。專經文臣殿講入侍時,判府事金致仁,判尹南泰會,兵曹參判申暐,吏曹參議李海重,行司直金致讓·崔台衡·金光默,行都承旨鄭運維,假注書任希遠·李萬軾,記事官兪岳柱·宋樂,以次進伏訖。致仁曰,近間聖體,若何?寢睡·水刺之節,亦若何?上曰,一樣矣。抽籤入之,講員爲先呼名。致仁曰,臨講試之乎?上曰,臨講而皆是第一卷乎?致仁曰,自一至三矣。李養遂進伏。上曰,除註,只大文讀之。養遂讀堯典訖。上曰,此則文義可問也。致仁曰,堯典塗人耳目,別無可問之意矣。上曰,虞舜之虞字,何稱於堯時也?養遂曰,虞是國名也。上曰,放勛非堯之名乎?養遂曰,稱德之號也。金基大進伏,讀舜典,至錯簡衍文措語。上曰,多讀者矣。致仁曰,然矣。讀訖,上曰,果善讀矣。致仁曰,基大常時科工,亦着實云矣。上問玄德之意。基大曰,側陋中故玄德。上曰,升聞者何也?基大曰,德自升聞也。上曰,文義亦好矣。致仁曰,非多讀則決不能如是矣。洪樂信進讀草蟲章。上曰,欲見之君子何人也?樂信曰,大夫也。上曰,其聲恰似其兄矣。李秉鼎進讀乾卦。上曰,善讀矣,爾年幾何?秉鼎曰,二十八矣。鄭基煥進讀大禹謨。上曰,干戚之舞,何以格苖?基煥以集註仰對。上曰,基煥年少乎?致仁曰,然矣。柳焵進讀騶虞章。上曰,騶虞對以何物乎?焵曰,騶虞,獜之對也。上曰,彼以翰林出六乎?運維曰,然。上曰,翰林注書出六有期,而說書出六,甚難也。申昕進讀五子之歌。上曰,彼誰也?致仁曰,一名人也。鄭必忠進讀螽斯章。上曰,螽斯生幾子乎?必忠不能對。上曰,以不收栍。李克鉉進讀大禹謨誤吐。上曰,此亦以不收栍。柳楦進讀乾卦。上曰,關西人乎?暐曰,然矣。金健修進讀師卦,上曰,此是向來誦乾卦給賞者,而今亦善爲矣。白光澤進讀乾卦,泰會曰,誦聲快矣。上曰,然矣。朱萬离進讀麟趾,·安重權進讀屯卦,許湜進讀標有梅。上曰,俄者李克鉉冤落矣。仍問曰,文臣畢講乎?致仁曰,然矣。上曰,入直宣傳官武兼,持武經講書入侍,試官,以文臣殿講試官,仍爲之。出榻敎武經講官李哲培進讀孫武子。上曰,多讀矣。致仁曰,似是解文者矣。朴晉陽進讀六鞱。上曰,武科初試,間間試講,好矣。致仁曰,然矣。李宅永進讀三略。上曰,誰作三略乎?宅永不能對。上曰,以不收栍。李邦城進讀三略,專不成音。上曰,李宅永之不冤矣,而此則眞不也。趙夢熊·宋興碩進讀三略,金德淳進讀尉繚子,李廷赫進讀三略,金載泰進讀三略不通。上曰,今日狼狽者,李邦城及金載泰矣。致仁曰,然矣。李必華進讀司馬法。上曰,何處人也?必華曰,海美人也。上命運維書之曰,文臣殿講居首學正金健修,依舊例半熟馬一匹賜給。不通人,令入直于本館,限三日替直。武臣講居首宣傳官李哲培,半熟馬一匹賜給。純不二人,各直本館所,過九日後替直。泰會曰,臣方待罪京兆,有所仰達者矣。英陽官婢美蟾,以惠民署醫女,上來立役,而今番混入於刷還草記中,本署牒報。此則宜有分揀之道,而臣府不敢擅便,惶恐敢達矣。上曰,此則還屬本役,發關可也。出擧條以次退出。
上在慶熙宮。停常參·經筵。
辰時,日有兩珥。午時,日暈。
藥房都提調洪鳳漢,提調鄭弘淳,副提調鄭運維啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,待下敎入侍。
中宮殿·惠嬪宮,藥房口傳問安。答曰,知道。
洪錀啓曰,大司憲鄭尙淳,再度呈辭留院,執義李堉,掌令成胤儉·韓鏶在外,持平李益烍呈辭,金復休傳旨未下,今日以監察茶時之意,敢啓。傳曰,知道。
鄭運維,以吏曹言啓曰,今此宗廟各陵殿端午祭典祀官兼大祝,以侍從塡差,而時無職名人員,令該曹口傳付軍職,何如?傳曰,允。
兵曹口傳政事,以李鎭恒·金養心·金容·沈重奎·尹勉升·鄭來謙·李延伋·李思祚·姜趾煥·李世孝·閔游,副司果單付。
洪錀啓曰,刑曹判書李思觀,特敎之下,連違召命,尙不行公,事甚未安,卽爲牌招察任,何如?傳曰,允。
傳于鄭運維曰,金領府事內局入侍,同爲入侍。
又傳于鄭運維曰,內局入侍。
洪錀啓曰,事變假注書韓德厚,方帶惠陵別檢,端午祭享,當爲進參,今姑改差,何如?傳曰,允。
事變假注書韓德厚改差,代以兪彦脩爲事變假注書。
以承傳色,口傳下敎曰,頃者已下敎,使吏曹郞淸齋與否,摘奸以奏。
以全羅監司金相翊狀啓,扶安居船人金連得等渰死事。傳于洪良漢曰,令本道恤典擧行。
己丑五月初三日辰時,上御集慶堂。藥房入診,金領府事同爲入侍時,領府事金相福,都提調洪鳳漢,提調鄭弘淳,副提調鄭運維,假注書任希遠,記事官兪岳柱·宋樂,醫官許礈·李以楷·鄭允協·慶絢·鄭允說·柳光翼·許溫,以次進伏訖。鳳漢曰,夜間聖體若何?上曰,一樣矣。鳳漢曰,寢睡·水刺之節,亦何如?上曰,一樣矣。相福曰,聖體一向安寧,下情不勝欣幸矣。中宮殿問安,近則,何如?上曰,今則差復矣。進湯劑訖,上曰,依前日,醫官三人,診候可也。許礈診候曰,脈候右右三部度數調均,滑體亦快勝於前矣。李以楷·鄭允協次第診候曰,脈候左右三部度數調均,滑體似快復矣。相福曰,連服腎瀝湯·八味元,眼視,何如?上曰,似有效矣,而眼視不能辨卿等,可悶矣。相福先退,上命運維,讀端午帖訖。上曰,觀象監官員入侍。出榻敎金兌瑞·文光道入侍。上問光道曰,爾能知算法乎?試爲之,可也。光道指竹樻曰,請以此器算之乎。上曰,可也。算訖,上曰,算彼門之四方,可也。算訖,上曰,安國賓亦知算法乎?兌瑞曰,果如光道,而亦多有知也。鳳漢曰,當今明於算法者,光道·士人洪良海也。上曰,誰也?鳳漢曰,洪啓百之子也,光道亦學於此人云矣。上誦三人同行七十稀,五老峯前二十一,七月七夕三五夜,冬至·寒食百五除之文曰,領相亦知之乎?鳳漢曰,不知也。上曰,都令知之乎?運維曰,臣則知之矣。上曰,史官中亦有知者乎?岳柱等曰,皆不知也。上曰,可學於知申可也。上命承旨書之曰,因領事所奏,特召命算,其果然,許遠以後,安國賓年過七十,金兌瑞亦老。李德星,頃者特命陞資者,而今有文光道,今聞方兼敎授云。特爲陞六,令銓曹東班職,待窠懸註調用。出傳敎上曰,藥房提調持湯劑更爲入侍。出榻敎進湯劑訖,諸臣以次退出。
上在慶熙宮。停常參·經筵。
自辰時至午時,日暈。
藥房都提調洪鳳漢,提調鄭弘淳,副提調鄭運維啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。千千萬萬夢想之外,端陽在明,豈徒追慕?今當祗迎,心若奮飛,而吁嗟,諸臣,不顧近八其君,自便爲事,海東其曰有君乎?有臣乎?是誰之咎,寔予之愆,今此月臺,其欲竟夕,氣何諭乎?
中宮殿·惠嬪宮,藥房口傳問安。答曰,知道。
洪錀啓曰,大司憲鄭尙淳呈辭入啓,執義李堉,掌令成胤儉呈辭,韓鏶在外,持平李益烍呈辭,金復休傳旨未下,今日以監察茶時之意,敢啓。傳曰,知道。
李瀰,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
香祗迎罷後,政院·玉堂·藥房口傳問安。答曰,知道。世孫宮,政院·玉堂口傳問安。答曰,知道。
洪錀啓曰,刑曹判書李思觀,連日違召尙不出肅,事甚未安,卽爲牌招察任,何如?傳曰,允。
李瀰啓曰,事變假注書兪彦脩,時無職名,令該曹依例付軍職,冠帶常仕,何如?傳曰,允。
傳于朴志源曰,宣傳官一員待令,騎馬三匹,開陽門外立之。
傳于朴志源曰,儒臣持閏月問答入侍。
以承傳色,口傳下敎曰,如此之時,喧譁特甚,入直郞廳記過,喧譁者奪號牌,明日騎曹決棍。
又以承傳色,口傳下敎曰,盡爲修整,只政官入侍,如未及盡爲,竝郞廳入侍,又下敎曰,守令望單,盡爲修整後入侍。
李性源,以吏曹言啓曰,新除授抱川縣監吳商周,尙不入來,今姑改差,其代口傳備擬以入之意,敢啓。傳曰,知道。
朴志源,以藥房都提調洪鳳漢,提調鄭弘淳言啓曰,伏見下政院之傳敎,伏不勝驚憂,爲承候,詣閤求對矣。入侍史官出來,藥房退去事,下敎。
藥房口傳啓曰,臣等伏見下政院傳敎,不勝驚慮,方此詣閤求對矣。承退去之命,其未入侍,承候之前,在臣等寸誠,有不可退去。伏乞俯諒臣等之情,暫許入侍承候,千萬至祝,惶恐敢啓。無批答
親臨有政。吏曹判書李昌壽進,參判李潭呈辭在外,參議權噵進,右承旨李性源進。以趙台祥爲兵曹參議,金天相爲綾州牧使,張志豐爲廣州府尹,白東俊爲洪州牧使,安宗奎爲驪州牧使,柳世德爲江陵府使,李昌運爲安東府使,李潤成爲楊州牧使,李再馨爲安州牧使,具敍五爲谷山府使,閔範洙爲定州牧使,姜啓周爲金海府使,李漢泰爲江界府使,趙濟泰爲成川府使,李檏爲仁川府使,李壽弘爲寧海府使,李性默爲理山府使,鄭克濟爲鍾城府使,田翊顯爲安邊府使,趙德鎭爲順天府使,具以謙爲延安府使,沈錡爲襄陽府使,徐宅善爲春川府使,李邦曄爲伊川府使,李景老爲寧越府使,孫相龍爲巨濟府使,梁塤爲北靑府使,李彦熙爲淮陽府使,趙嶫爲長興府使,鄭忠達爲靑松府使,趙爲舒川郡守,李球爲梁山郡守,田泰祥爲咸安郡守,李光沂爲豐基郡守,沈禧鎭爲靈巖郡守,李邦緯爲靈光郡守,李長燮爲遂安郡守,李纘徽爲文川郡守,申遇文爲高原郡守,李夢觀爲雲山郡守,鄭弼臣爲固城縣監,朴秀翼爲鏡城判官,徐行德爲殷山縣監,金命行爲砥平縣監,李光錫爲扶安縣監,鄭宅洙爲務安縣監,吳載熙爲龍崗縣令,李章漢爲江東縣令,金得遠爲泰川縣監,申載文爲長連縣監,李周爀爲孟山縣監,李彦邦爲康翎縣監,李運昌爲咸平縣監,宋奎煥爲結城縣監,吳商周爲抱川縣監,白師誾爲海南縣監,鄭宅濟爲麟蹄縣監,李益烇爲尙瑞直長,洪龍漢爲兼弼善,徐有良爲司僕正,閔弘烈爲刑曹參議。李潭·閔百興爲司譯提調,李徽之爲禮曹參議,金相斗爲引儀,尹東晢爲高城縣監,趙爲安岳郡守,申益彬爲文學,鄭與曾爲慶州府尹,李爀爲結城縣監。奉敎單李德師,待敎單李師濂,安岳郡守具秉勳,靈光郡守權伋,遂安郡守申嘯,江東縣令具世德,砥平縣監金命行,長連縣監具宅柱,抱川縣監李廷和,長興府使李煜,寧越府使柳鎭普,咸平縣監金履準,結城縣監張肅良,以上前望單子入之,改落點。
兵批,有政,判書具允明進,參判申暐差祭,參議趙台祥病,參知南玄老差祭。以李吉輔爲都摠管,柳光翼爲僉知,李徵澤爲五衛將,金鎭岳爲昌德將,任聖周爲翊衛,李鎭邦·宋迪中爲訓鍊主簿,洪志漢爲部將,黃仁煐爲江華中軍,金東彬爲水原監牧官。同知單李寅炳,副司果申益彬。
吏曹口傳政事,以李道燮爲抱川縣監,李重祜爲大司成。兵曹口傳政事,以張志豐爲右邊捕盜大將。
上在慶熙宮。停常參·經筵。
洪錀啓曰,大司憲鄭尙淳再度呈辭入啓,執義李堉,掌令成胤儉呈辭,韓鏶在外,持平李益烍呈辭,金復休傳旨未下,今日以監察茶時之意,敢啓。傳曰,知道。
藥房都提調洪鳳漢,提調鄭弘淳,右承旨李性源啓曰,昨日酬應旣多,勞動備至,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。逢此日,此心何抑。
中宮殿·惠嬪宮,口傳問安。答曰,知道。
以承傳色,口傳下敎曰,內局次對,同爲入侍。
任希遠陞六,代以蔡弘履爲假注書,李萬軾陞六,代以李羽逵爲假注書。
洪良漢啓曰,假注書李羽逵,時無職名,令該曹依例付軍職,冠帶常仕,何如?傳曰,允。
洪錀啓曰,刑曹判書李思觀,特敎之下,連日違召,尙不出肅,事甚未安,卽爲牌招察任,何如?傳曰,允。
傳于李瀰曰,大臣·備局堂上引見。
傳于朴志源曰,奉常寺官員內局同爲入侍。
洪良漢啓曰,今日動駕時,承旨當爲備員隨駕,同副承旨朴志源,纔已出去,卽爲牌招,何如?傳曰,允。
傳于李瀰曰,副輦置之。
備忘記,承旨有闕,代尹東昇除授,牌招隨駕,房順房。
吏曹口傳政事,以申晦爲奉常提調,以李奎章爲高城郡守。
傳于朴志源曰,儀註置之。
以承傳色,口傳下敎曰,名雖提學,今則一帥臣,焉敢稽謝恩乎?知以尋常該房承旨遞差,臨到興化門前,若不謝恩,則當施軍律申飭。
又下敎曰,當該色郞廳,事之可駭,莫此爲甚,施以不敍之典。
洪錀啓曰,新除授奉敎李德師,時在京畿楊根地,待敎李師濂,時在交河地,竝斯速乘馹上來事,下諭,何如?傳曰,允。
洪良漢,以弘文館言啓曰,本館修撰趙宗鉉,精忠錄監印事,今日校書館,晝仕出去,而每每草記,事涉煩瀆,今後則限入直間,除草記往來之意,敢啓。傳曰,知道。
以承傳色,口傳下敎曰,觀刈臺登軒架,置之。
又下敎曰,承旨有闕,代工曹參議金龜柱除授,牌招察任,房順房。
金龜柱,以兵曹言啓曰,昨日諠譁者,決棍事命下矣。依傳敎,吏曹使令金得良等十二名,各決棍十度之意,敢啓。傳曰,知道。
又以兵曹言啓曰,忠壯衛將申晛,景福宮衛將,俱以病難供職,呈狀乞遞,輪番之任,不可久曠,竝今姑改差,何如?傳曰,允。
又以兵曹言啓曰,在前壇所擧動時,周圍設布帳,例自訓鍊都監次知擧行矣。今番則何以爲之?敢稟。傳曰,置之。
洪錀,以義禁府言啓曰,中官李命夏·李宜大等,以制書有違私律勘處事,傳旨啓下,而特敎定律名者,勿捧原情,直爲草記勘處,曾有定式矣。李命夏·李宜大,今已拿囚,以制書有違私律,各杖一百收贖盡奪告身,而李命夏,依承傳功減一等,竝放送,何如?傳曰,允。
又以義禁府言啓曰,獻官洪述海·李蓍運,李彦衡·爔等禁推,過今朔後勘律事,傳旨啓下矣。李耆運·李彦衡·爔,今方待命於本府,竝卽爲拿囚,而洪述海下去京畿廣州地云,依例發遣府書吏,拿來,何如?傳曰,允。
又以義禁府言啓曰,奉常寺前提調趙暾,下本府推考,待諸道麥登狀齊到後勘律事,傳旨啓下矣。趙暾下去京畿楊州地云,依例發遣府都事,拿來,何如?傳曰,允。
下直,高城郡守李奎章。
又以義禁府言啓曰,今日擧動時,大駕各差備都事,不可不備員。武都事金履準遷轉之代,卽令該曹口傳差出,以爲分排之地,何如?傳曰,允。
吏曹口傳政事,以柳鎭茂爲禁府都事。
大駕東籍田入幕次後,王世孫遣宮官問安。答曰,知道。
大駕仍詣昌德宮後,政院·玉堂·藥房口傳問安。答曰,知道。朝廷二品以上·六曹堂上口傳問安。答曰,知道。
右承旨李性源疏曰,伏以,臣於直中,卽聞臣母重患寒感,風熱轉熾,顔頰紅腫,達夜刺痛,神識昏耗,症類丹毒。不可不趁時醫治,而緣臣在職,看護無人,臣數日曠省之餘,得聞此報,方寸煎灼,按住不得。玆敢冒陳短章,徑出禁門。伏乞聖慈,俯賜諒察,亟命鐫削,以便救護,以昭法紀,不勝幸甚。踏啓字
己丑五月初五日辰時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,左參贊申晦,行吏曹判書李昌壽,行兵曹判書具允明,副司直鄭存謙,工曹參判閔百興,執義李堉,司諫李正吾,校理任希敎,奉常判官宋述孫,左副承旨李瀰,假注書李羽逵,事變假注書兪彦脩,記事官兪岳柱·宋樂,以次進伏訖。上曰,中官金宅河,越俸一等。出傳敎上曰,恩彦是恩信之兄乎?鳳漢曰然矣。上曰,良娣已給其第,恩彦·恩信,已有區處,而其猶殘忍者,恩全·淸謹也。恩全第宅,其令該曹給價以給,淸謹第宅,待吉禮一體擧行。因此以思,宜有結數,恩彦三君,待龍洞宮望定,各給六十結,淸謹亦一體擧行。官奴·官婢,勿論寺奴婢,各給二十口。出傳敎鳳漢曰,聖眷至此,不勝欽歎矣。上曰,姑俟吉禮,折給,何如?鳳漢曰,不可不預給矣。上曰,然矣。鳳漢曰,秋判事誠過矣,豈有不可行公之義乎?尙喆曰,秋判是遭彈後初職,其在一伸廉隅之道,撕捱亦似有義矣。上曰,秋判李思觀撕捱殊涉太過,謂其心,其猶初職。雖過矣,特遞其職,莫重秋曹,曠官可悶,其代今之勤幹,捨此人誰先?判尹南泰會除授,牌招察任。出傳敎上曰,文官爲宰,若是夥然,此外亦多文官乎?尙喆曰,未通淸而赴任者,亦不少矣。上曰,南泰齊已經兩銓,而泰會則未乎?鳳漢曰,曾爲騎判矣。上曰,兩司誰也?瀰曰,李堉·李正吾也。鳳漢曰,秋曹不可久曠,而參判徐命膺,又不行公,事甚可悶矣。上曰,甚支離矣,予雖衰矣,肯屈徐命膺乎?徐宗玉則不然矣。上曰,其君望八,逡巡江郊,是豈臣分?予雖衰矣,豈可一向羈縻,亦豈偃便臥鄕?徐命膺忠淸水使除授,當日辭朝。日猶長,倍三道赴任,到任日子及密符·兵符祗受,何借於渠?令道臣替啓聞,他啓聞依例擧行,時任水使,遞付京職。出傳敎鳳漢曰,到任日子,道臣雖啓,而至於兵·密符事,有違格例矣。上厲聲曰,渠何顔,敢不去,而亦何敢拒吾命乎?鳳漢曰,臣非敢護命膺也,新除僉使,渠安敢不去乎?上曰,金時默,竝以摠使·騎判而失之,所謂蟹網俱失也。上曰,頃者下敎,不過申飭,其父之子,豈可沈滯?前判書金時默敍用,判尹除授,牌招察任。出傳敎鳳漢曰,備堂中趙暾,凡係職事,一切自劃,鄭宲衰病處鄕,上來無期。備局緊任,不必羈縻,竝姑許遞。洪樂仁,雖未知前例之如何,而自不無私義之難便,亦爲許遞,何如?上曰,洪樂仁事,左右相之意,何如?陽澤曰,此無法典應避之嫌,臣意則似不必許遞矣。尙喆曰,籌司與他司別異,旣無應避之法,可援之例,則有不可以私義爲拘。臣未知其引避遞改,必不他職之爲,而首相所奏旣如此。其遞其存,宜有一番定規,然後日後或有如此之時,則可據此例而行之矣。上曰,依爲之。洪樂仁事,卿請雖過,理則然矣,許遞。此後父在相職則宜許遞,旣不然則依例復授,以此定式施行,可也。出擧條上曰,趙暾必欲爲奉朝賀,甚支離矣。上曰,洪樂仁事,古者謝安,自薦謝玄,在大將猶然,況籌司乎?鳳漢曰,在弟猶有非便之端,況爲子行公,豈無不安之意乎?上曰,是則似然矣。鳳漢曰,大司憲鄭尙淳,旣遞分司而還朝,備局堂上差下,使之察任,何如?上曰,依爲之。出擧條上曰,備堂鄭宲·趙暾·洪樂仁,今姑許遞。出榻敎鳳漢曰,都下之民,本無身役之可言,而至於政府·中樞府·吏曹,皆有差備書吏等名色充定,而徵捧之際,弊端滋甚。向年貢市之弊,特敎釐正之後,都民莫不蒙惠,而此獨闕焉。今若從長變通,以爲矯救之道,則實惠將無處不及矣。如政府事勢,雖甚可悶,臣等道理,不敢請得其代,而樞府則凡百本自苟簡之中,今若失此,則萬無成樣之望。見今原任,姑無入耆社之人,而以已往者言之,本府須是惠養元老之衙門。在朝家優念之道,不可無別般方便之道,然後始可議爲新除授判尹,深知弊源,待其出仕,使之消詳擧行,何如?上曰,今日下敎之後,何顧政府·中樞府,一竝革之?此則雖非比於此,扈衛廳冒受傳令,卽都民之痼弊,冒稱忠翊衛,此弊亦然。予爲此而此下敎可謂不審,昔而都民之游衣游食,莫甚於此。大君·王子·大臣傔從,雖服錦繡,法吏何敢下手?此則猶有重也。甚至於豈特重宰,名士之傔從,亦有甚焉。此則予已目覩者,何則,莫重闕中,文宰之傔從,着草笠白衣隨入者目覩。此後雖大官重臣,一付于法,切勿私護攔入者,令騎省決棍,濫率者草記。其他都尉以下,托傔從而犯禁者,其令法司一切嚴禁,以知予暮年勵新之政。此後非原從而冒稱忠翊者,令勳府沙汰。出擧條尙喆曰,昨日處分,因獻官之有頉,以致聖心之煩惱,此莫非群下之罪。第於該曹差祭事,常有慨然者,凡於享官,堂上以上,固宜輪回差定,而頉免居多,塡差太偏,故互相推諉,間不免臨急生事,寧不萬萬寒心。年七十人,曾有區別之命,而在法應頉者外,一從井間,毋或取捨。次第均差,周而復始,則可無不均稱頉之弊,而莫重駿奔之地,庶見濟濟之美。此專在於該曹,另加嚴飭,俾有實效,有不可已矣。上曰,所奏誠是,依爲之。出擧條上曰,大臣已奏,諸宰亦陳所懷。昌壽曰,昨日政,守令或差祭,或受由在外,多有改差者,此與無端不爲謝恩有異,而本職則已遞矣。何以爲之乎?上曰,本職仍置。出擧條昌壽曰,慶州府尹,地望自別,雖以武臣差出,當以曾經亞將有聲望者差之,而新除府尹鄭與曾,未經閫任,踐歷尙淺。臣之注擬不審,極爲惶恐,而與曾則不可仍置,今姑改差,何如?上曰,吏判所奏,誠極駭然,從重推考,越俸一等。出擧條上厲聲曰,鄭與曾,豈不可爲亞將乎?苟然塡望,而今又請遞,望八人君,待之敢若是,事甚可駭矣。晦曰,今此上言啓下者,未回啓四張中,一則公州幼學趙思齊,爲其父德普伸雪事也。一則富平幼學韓柱岳,爲其父洵伸雪事也。一則金海幼學李廷九,爲其父綏慶伸雪事也。其所號籲雖如此,俱係鞫獄,不可輕議。一則南部童蒙李興孫,爲其父爀請宥事也。爀,以人燁之弟,往來京外,作挐閭里之罪,因臺啓發配,則雖已多年,亦難輕議,竝勿施,何如?上曰,竝爲勿施可也。出擧條具允明曰,故判書柳儼孫錫麟之家,日前失火,其祖先菁川府院君柳順汀,晉山君柳泓兩代錄勳敎書,竝入於燒燼中。以其情理之痛迫,以更爲謄書安寶之意,屢請於勳府,而此是無例之事,下詢大臣處之,何如?鳳漢曰,論其情理,許施無妨,而久遠敎書,書以當時年月,安寶於今時,事涉如何矣。允明曰,雖以今時年月書之,以今番改書安寶之由,有所標識,則可無日後疑眩之慮矣。上曰,以追奉敎書,書之可也。出擧條存謙曰,臣方待罪同成均,太學卽首善之地,而近以在鄕之儒,皆差出掌議,故以致在外,無以檢飭齋學。從今以後,掌議有窠,則勿拘京鄕,差出掌議,何如?上曰,置之可也。出擧條上曰,同成均,率箴銘頌能講儒生,明日來待。出榻敎百興曰,臣待罪典醫監提調,以本監事,有所仰達矣。各道審藥月令設置之意,專爲許多館生,而其中兩都月令,則爲其救療軍兵之地。且松都兼有進上藥材,而年前因開城留守狀聞,有蘇完間姑勿差送之敎矣。向日本監取才時,生徒等以復舊之意,縷縷齊訴,成命之下,有難擅便,而今旣年久,松都似或蘇完,依前差出,何如?上曰,大臣之意,何如?鳳漢曰,松都審藥之權減,由於物力之淍殘。卽今本府形勢,不但不能蘇完,乃反日漸疲弊,時留守元仁孫,以保障深遠之慮,議于廟堂,酌定排朔之法,前頭民國,利益固大矣。目下支調凡節無餘地,如此剩窠之復設,有難輕議矣。上曰,然則置之。出擧條上曰,大司憲鄭尙淳,備堂差下。出榻敎堉曰,請還寢東呂·址淳等還配之命,更令王府嚴鞫得情。措辭見上上曰,勿煩。堉曰,請還寢定配罪人金柱泰減等之命。措辭見上上曰,業已諭,其勿復煩。堉曰,新除授掌令韓鏶,時在忠淸道淸州地,請斯速乘馹上來事,下諭。上曰,依啓。堉曰,近來禁喧,日漸解弛,雖以今日所見言之,喧譁之聲,比前尤甚。該曹若能申飭,則豈有此弊?請當該兵曹堂郞竝罷職。上曰,依啓。堉曰,臣於臺職,自劃有素,不合於淸朝耳目之任,而適緣賓對命下,義分是懼,冒沒進參矣。聖敎至以宜言不言,誨責備至,臣之不職之失,於是乎益著矣。臣何敢晏然仍冒於臺次乎?請命遞斥臣職。上曰,無論巨細,旣已擧職,其嫌過矣。勿辭,亦勿退待。正吾曰,請還寢鍾城府爲奴罪人天大酌處之命,依律處斷。措辭見上上曰,勿煩。正吾曰,新除授正言趙錫穆,時在慶尙道尙州地,請斯速乘馹上來事下諭。上曰,今日備堂無故不參者多,而俄聞下敎,只請下諭,可謂緦小功之察,依啓。正吾曰,臣見識謏淺,言議巽軟,本不合於淸朝耳目之任,而適緣次對有命,義分是懼,黽勉入參矣。聖敎至以宜言不言,誨責備至,臣之不職之失,無以自解,臣何敢晏然仍冒於臺次乎?請命遞斥臣職。上曰,今日下敎,意益深矣。宜言不言,自損其體,依啓。上曰,噫,今日次對,予豈偶然?頃年少爲勤政時,故都承旨柳曮,除夕日持公事入奏曰,此爲勤政而然也。想其奏,思其人,予心愴然,癸卯上元日,在春邸瑤華堂,行夜對,春坊,卽故相宋寅明,下番卽李匡世,桂坊卽徐宗鎭也。始乎嗣服初,故相爲湖西伯,以此陳章矣。昨聞備局次對,古皆不爲云,故特命爲之,意亦此也。噫,百餘妓刷還屬耳,此則娼物也。予何樹政,而昨日半百餘文官,同日刷還?其須曰莫若初有,予則曰卽予近八勵精也。若此而今日次對,若無嘉言善謨,媿心若何?爲耳目,亦無激仰之風,此今日此堂中,朝鮮其亡矣,知悉。出傳敎上曰,文官刷還時,其雖京望,宜付本職,徐有良校理除授,昨政忘却。準職除授之人,豈差郡守?此人亦誰,太僕正有闕,代高城郡守尹東晢除授。其代以武弁,今日內口傳備擬,其令當日辭朝。出傳敎上曰,文臣刷還之刷字,以督字改出。出榻敎上曰,藥房提調持湯劑更爲入侍,蔘橘茶一貼煎入。出榻敎上命述孫進前。上曰,兩麥何時可刈乎?述孫曰,臣則非籍田色矣。聞該郞所傳曰,兩麥幾盡黃熟,而刈而爆之,可費數日之力,初七日間,當薦新云矣。上變色曰,汝則無祖先乎?所奏駭然,退去。尙喆曰,此則非籍田色,而以入直官未來,故所奏似未瑩矣。上曰,問答旣諭,大麥,穀之先者,今日畿甸之麥,可謂豐登。民則先食,尙未薦新,而朔日予見麥飯,是豈爲先之意乎?今日任太常官員,下問該郞之言,其涉駭然,渠則不薦於其先乎?初則曰,若登熟,明將親受,昨見麥飯,今若逾日,其曰孝乎?頃年觀刈,卽遵皇朝古例,而今日正若奚暇治禮義者也。特除繁文,詣壇觀刈,持麥箱回時,詣昌德宮,奉薦以來,觀刈時軒架耆臣,置之。侍衛挾輦等軍,只入直擧行,前後廂軍外營禁御軍·訓將都領隨駕。世孫祗迎,留營留陣置之,只備堂隨駕。出傳敎上曰,守令今日辭朝,司僕正動駕相値,雖晝,卽爲謝恩。出傳敎鳳漢曰,百官當隨駕矣。尙喆曰,觀刈,事體至重,百官隨駕,恐不可已矣。上曰,置之。鳳漢曰,太常提調在外,令該曹口傳擧行,何如?上曰,奉常提調在外云,許遞,令該曹口傳擧行。麥已登矣,而太常提調在外,此何事體?前提調趙暾,下義禁府推考,待諸道麥登狀齊到後勘律。出傳敎,上曰,予雖衰矣,豈可屈於一趙暾乎?不必過爲鼻强矣。允明曰,郊外動駕侍衛,只以入直擧行,恐未安矣。上曰,置之。上曰,時刻單子置之,待下敎只入正時。出傳敎諸臣遂退出。
己丑五月初五日巳時,上御集慶堂。藥房入診入侍時,都提調洪鳳漢,提調鄭弘淳,副提調具允鈺,假注書蔡弘履,記事官兪岳柱·宋樂,醫官許礈·李以楷·鄭允協·慶絢·玄處明·鄭允說·柳光翼·李長周,以次進伏訖。鳳漢曰,夜間聖候若何?上曰,一樣矣。進湯劑,上進御。請診候,礈診後退奏曰,脈候左右三部一樣調均,而滑體則若干不足矣。上曰,恩彦爲昆乎?鳳漢曰,然矣。上曰,恩全果殘忍矣。鳳漢曰,然矣。恩彦則所食亦苟艱云矣。上曰,藥房提調持湯劑更爲入侍。出榻敎上進御,鳳漢曰,蔘橘茶進之,何如?上曰,入之,上進御。諸臣遂退出。
己丑五月初五日未時,上幸先農壇。親臨觀刈擧動入侍時,行都承旨具允鈺,左承旨洪良漢,左副承旨金龜柱,右副承旨洪錀,同副承旨朴志源,假注書蔡弘履·李羽逵,記事官兪岳柱·宋樂,以次隨駕訖。上具翼善冠·袞龍袍,以乘輿出通陽門降輿,延和門外乘輦,過太廟前路降輦。上曰,承旨尹東昇,已過吉祭云,今日違牌,其涉過矣。君臣猶父子,雖不例章,予豈不知,而莫覽之章,必欲一徹,分義不然,只推,更爲牌招隨駕。出傳敎上臨先農壇,上曰,奉常提調·禮曹判書入侍。出榻敎晦進伏,上曰,麥熟乎?晦曰,幾盡熟矣,打作已四五斗矣。作米以進乎,皮牟以進乎?上曰,作米則舂矣。王世孫遣宮官問安。上曰,宮官誰也?良漢曰,兼弼善尹養厚也。良漢曰,觀刈時例具朝服,何以爲之乎?上曰,以時服可也。上曰,麥箱奉入,晦跪進,上降榻敬受。禮判洪麟漢進前呼藏之太常,以備粢盛。上曰,此麥當爲薦新,盛之架子,太常官奉去,可也。上復陞榻,良漢曰,今此觀刈時,薦麥所盛架子,不卽待令,事甚未安,當該繕工監官員,從重推考,何如?上曰,依爲之。出擧條上曰,太常提調作米而來可也。上曰,自作門至梁山·石橋捧上言。出駕前敎上乘輦詣昌德宮,入萬安門,諸臣少退。少頃,上自萬安門前乘輿,出金善門·敦化門乘輦,侵夜還宮。諸臣遂退出。
上在慶熙宮。停常參·經筵。
洪錀啓曰,大司憲鄭尙淳三度呈辭入啓,執義李堉,掌令成胤儉呈辭,韓鏶在外,持平李益烍呈辭,金復休傳旨未下,今日以監察茶時之意,敢啓。傳曰,知道。
觀刈擧動後翼日,大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
藥房都提調洪鳳漢,提調鄭弘淳,副提調具允鈺啓曰,昨日親臨籍田,禮行受刈,仍詣眞殿,誠伸展拜,侵暮回鑾,勞動旣多。伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。當時獻少伸微忱,而咫尺景福,闕瞻以來,今日北苑,知申替審,此心何抑?況初三日已祗迎,朝以闕禮,意謂明日此時前期,故今日已傳,是曰孝乎?當今朔而憶庚子,闕一拜焉,祗迎亦然,此豈爲先,亦豈思親?餘懷憧憧,此心默默,其以酬應,明日入侍宜矣。中宮殿·惠嬪宮,口傳問安。答曰,知道。
備忘記,昨日且密雲,爲軍也,今日且滂沈,爲民也。此時雨可時雨,令禮曹報水標單子。
以承傳色,口傳下敎曰,昨日歷路,欲詣朝宗門而來矣,氣若此未果。都承旨入侍前,馳往奉審後入侍。
又下敎曰,前則饋食矣,今番則此亦未果。昨日觀刈時民人,令該廳給米。
又下敎曰,禮房馳往交河奉審,而詳細看審,歷審孝章墓以來。
又下敎曰,蔘橘茶封入。
洪錀啓曰,因兵曹啓目,淸江僉使,以西林僉使改下批,所佩兵符,令本院改造下送事允下矣。西林兵符,今旣新造,監營及所管該營所上左二隻及該鎭傳給右一隻,定禁軍下送,依例分上。舊兵符收聚上送,以爲燒火事,平安監司處下諭,何如?傳曰,允。
朴志源啓曰,同成均洪麟漢·鄭存謙,率箴銘頌講生,依下敎來待矣。傳曰,入侍。
兵曹口傳政事,副司直尹東昇。
咸鏡監司兪漢蕭疏曰,伏以,臣向蒙恩暇,省視病母於臣弟漢葛南原府任所,幸而母病少間,不敢久淹。方擬復路之際,伏奉北藩除命,含恩感激,繼之以滿心惶愧。仍伏念,臣空疎譾製,百不猶人,立朝三十年前後踐歷,罔非踰分。曾無絲毫之補,徒積尸素之媿,濫陞資級,致位卿列,反顧循省,常切兢惕。今者新命,未知聖上之所以委寄,廟堂之所以薦剡,奚取乎如臣之庸駭無能,而乃有此誤恩也?噫,百官有司之職,孰非要重,而至於藩屛之任,尤非人人之所可承當者。蓋其統轄一道,專制方面,所以寄托者甚重,而若夫宣暢聖化,必待乎仁良,黜陟守宰,必資乎公明。機務之繁,體統之尊,苟非其人,上不可以輕授,下不可以濫據。臣是何人,乃敢晏然承當,若固有之者?矧又本道,按豐沛枌楡之鄕,接殊俗烽燧之界,邊圉鎖鑰之警急,將士弓馬之操鍊,不可與湖·嶺諸道之居在內服者,比而侔之也。重以昨歲大歉之後,閭里之饑饉方劇,州縣之賑濟未畢。瘡瘢百出,牽架無策,固宜揀選才能,使之悉心撫摩,然後庶幾奉承我聖上惻怛如傷之德意,而不負委任之重也。今臣之萬不近似,不待有識之嗤點,而臣固自知,其何可徒恃寵靈,不思所以自處之道哉?昨纔來伏私次,而反復揣量,承膺無路,玆敢略陳短章,仰暴微懇。伏乞聖明,亟賜諒察,特許遞改,回授可堪之人,偶幸公私,不勝幸甚。答曰,省疏具悉。今者此任,意益在矣。卿勿辭,往欽哉。
己丑五月初六日申時,上御集慶堂。同成均率箴銘頌能講儒生入待時,同成均洪麟漢·鄭存謙,同副承旨朴志源,假注書李羽逵,記事官兪岳柱·宋樂,以次進伏訖,上曰,諸生在楹外,次次進來。志源曰,都提調聞有入侍之命,方待令矣。上曰,藥房提調持湯劑入侍。出榻敎都提調洪鳳漢,提調鄭弘淳,副提調具允鈺入侍。鳳漢曰,昨日勞動備至,聖體若何?而寢睡·水刺之節,亦何如?上曰,一樣矣。昨日入少次不久,故還宮不至夜深矣。鳳漢曰,昨日回鑾稍早,甚幸矣。上進湯劑訖,鳳漢請診候。上曰,可也。礈·以楷等曰,脈候左右三部度數調均,而滑體少不足矣。上曰,今日予不欲進劑矣,今因儒生·承旨稟請,故許其湯劑矣。鳳漢曰,昨日聖體勞動,今日又酬應儒生,湯劑不可不更進矣。上曰,痰氣寒則作孼,日熱則少愈,而昨日日氣熏蒸,似有不平之漸。歸時不能拜大報壇而來,予心達宵耿耿矣。鳳漢曰,昨日甚炎熱,聖體又勞動,今日湯劑,敢請更進,上許之。上曰,國子堂誰也?志源曰,洪麟漢·鄭存謙也。儒生李泰岳,進講夙夜箴。上曰,汝年幾何?對曰,七十六,上曰,所誦止此乎?對曰,盡誦十箴矣。上曰,然則只誦十箴之首。泰岳誦訖,上曰,老而能誦,難矣。上曰,太極是何物耶?泰岳曰,無極,氣也,太極,陰陽始生之理也。上曰,所對,何如?存謙曰,以無極·太極,作兩截仰對者,失旨也。上曰,同成均遍問諸生,以太極一圈子,是何義也?僉曰,無極是一圈子氣,太極是兩儀未辦之時也。上曰,文義未暢矣。鳳漢曰,成形則太極,未成形則無極矣。上曰,觀刈後猶慮旱乾,今此雨澤均適,民事可幸,而又見諸道雨澤狀,其周洽可知矣。鳳漢曰,然矣,上曰,交河往返,可費一日耶?鳳漢曰,一日內似難往來矣。上曰,尹東昇過矣。古人皆於禫月行公,近來雖過吉祭而猶不出仕,吉祭便是祫祭,豈有不可行公之義乎?中官輩亦效之,過吉祭而不行公,甚可笑矣。鳳漢曰,然矣,而亦不必强令行公矣。上曰,古人則以其日懸圈矣。鳳漢曰,都承旨情勢,有難强者矣。上曰,然乎?鳳漢曰,今姑許遞則好矣。上曰,尹東昇之兄,似合其代矣。上曰,都提調旣奏副提調許遞,其代尹東暹除授。昨於尹東昇,已下敎,今日筵中亦諭,雖不陳章,以孝爲治之道,豈不思其心乎?況此任乎?卽爲牌招察任。尹東昇,其在格例,勢難察任,許遞,所重在焉。令該曹口傳付軍職,入來後入侍復命,其代參議閔弘烈除授,牌招察任,房順房。噫,都承旨,思賢閤,以副提調入侍,若昨日,每思其兄弟矣。豈意已闋服,復授此任乎?實是異事也。雖不覺其章,此敎其可代批,慰孝子之心也。出傳敎鳳漢曰,今番太常事,誠有不善擧行之失,臣方待罪都提擧之任,何可諉罪於該郞,獨爲晏然乎?上曰,已料卿有此奏矣。卿何嫌也?郞廳勿罷。出擧條上曰,藥房提調持湯劑更爲入侍。出榻敎上進湯劑訖,李恕繼進。上曰,汝年幾何?對曰六十二。上曰,汝亦誦十箴之首,誦訖。韓秉成·尹東龍·閔光運,次第誦箴,至崔致白。上曰,汝則年少,盡誦鹿鳴章可矣。誦訖,金光烈又進。上曰,汝亦盡誦否?對曰,臣自鄕上來屬耳,故不能盡誦矣。上曰,鹿鳴則汝應誦矣,光烈誦訖,會寧儒生吳鵬擧進講。上曰,會寧程道爲幾日?對曰,二十二日程矣。上曰,遠矣。講訖,宋相殷誦箴,十儒生俱退。上敎同成均曰,予爲消遣長日,試講儒生,豈使之空往空來,俾有無聊之歎乎?各賜肉饌,以療其飢。上曰,今日召見十儒生中,班首李泰岳,年近八十,能領十箴,其涉可嘉,紙三卷,筆三枝,墨二笏賜給。其餘儒生,各紙一卷,筆二枝,墨二笏賜給,示予勸奬之意。吳鵬擧以六鎭之人,來此太學,加給綿布三疋,亦示予意。出傳敎上曰,豈可等待分給而留在乎?令成均館斯速頒賞。允鈺曰,趙宗鉉以精忠錄封進時細仗事,欲有仰稟矣。上曰,明日精忠錄封進時,細仗依例爲之。出榻敎上曰,明日精忠錄入來則禮房捧入。出傳敎藥房提調同成均先退,志源讀狀啓。上曰,今覽前北伯狀聞,請用交濟穀,事勢固然,依狀請施行事,令備局卽爲分付。出傳敎上曰,頃者勿拘違竝下者,意蓋在矣。今東郊豈異?且不過十餘張,太猥濫者外竝下,其令各該司,三日內卽爲回啓,況爲親祈榮乎?此則不待三日,若納戶口,其令卽爲擧行。出傳敎上命退,諸臣遂退出。
上在慶熙宮。停常參·經筵。
閔弘烈啓曰,大司憲未差,執義李堉,掌令成胤儉,持平李益烍呈辭,掌令韓鏶在外,持平金復休傳旨未下,今日以監察茶時之意,敢啓。傳曰,知道。
藥房都提調洪鳳漢,提調鄭弘淳,副提調尹東暹啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
金龜柱啓曰,禮曹參議李徽之,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,卽者說書洪樂恒,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
朴志源,以侍講院言啓曰,本院說書洪樂恒入直矣,以親病陳疏徑出,司書金敍九在外,兼司書趙宗鉉入直,玉堂兼說書未差,下番他無推移之員,不得已以上番姑降入直之意,敢啓。傳曰,知道。
金龜柱啓曰,待敎李師濂,自鄕上來,卽爲牌招,何如?傳曰,允。
朴志源啓曰,判尹金時默,自鄕上來云,卽爲牌招察任,何如?傳曰,允。
以承傳色,口傳下敎曰,序文有之,精忠錄入來後,當酬應,內局他件,從後爲之,而內入件,早爲入之。
又下敎曰,序文有之,崇政殿殿庭入之。
備忘記,皇壇百官同禮,古今國君拜禮,臣何敢偃便?皇靈有知,朝鮮曰有臣乎?況豈三神同享之意乎?然禮備宜簡,而自初十日,五月·七月·三月望拜禮時,只大臣六卿同禮事,定式施行,自今番何以微官替行?當親三香一體令儀曹知悉。
以承傳色,口傳下敎曰,此備忘,勿出朝報·政院日記。禮曹謄錄着實謄書。
傳于尹東暹曰,內局入侍。
備忘記,時雨快洽,爲民心欣,雖然旣報三尺,麥猶穫前,望其晴矣。若意而晴,是皆蒼蒼爲元元,八道皆然乎?以待其報。
備忘記,御製書寫,綾恩君具允明,豹皮一令,祭文書寫,承旨朴志源,大鹿皮一令賜給。
備忘記,校正官趙宗鉉,準職,監蕫官朴京行,特差守令,算員寫字官畫員唱準,本衙門高品付料,本役工匠,令該曹米布題給。
閔弘烈啓曰,明日次對,兩司當爲進參,除在外牌不進傳旨未下外,不爲行公人員,竝待開門牌招,以爲推移進參之地,何如?傳曰,允。
朴志源啓曰,副司直尹東昇,長陵·孝章墓奉審後,依下敎來待矣。傳曰,入侍。
己丑五月初七日巳時,上御集慶堂。藥房入診入侍時,都提調洪鳳漢,提調鄭弘淳,副提調尹東暹,假注書蔡弘履,記事官兪岳柱·宋樂,醫官許礈·李以楷·鄭允協·慶絢·玄處明·鄭允說·柳光翼·李長周,以次進伏訖。鳳漢曰,夜間聖候,若何?上曰,一樣矣。進湯劑,上進服,請診候,礈診後退奏曰,脈候左右三部,一樣調均矣。上曰,朴敬行曾經守令乎?鳳漢曰,曾經結城而善爲矣。東暹曰,精忠錄持入矣。上曰,聞其聲音,依舊也,禮房今日未及入來耶?東暹曰,明間似當入來矣。上曰,岳王·文丞相,其間不甚懸遠矣,近來刻手亦精矣。東暹曰,然矣。上曰,今日新北伯肅謝乎?前北伯可惜矣。鳳漢曰,然矣。鳳漢曰,知申三年後初也。上曰,然矣,使之仰瞻。東暹曰,玉色敷腴,勝於前矣。上曰,不視不步,何勝之有?頭髮前禿矣,今則漸漸生矣。鳳漢曰,神氣凡節,不少減前,誠盛矣。鳳漢曰,知申頃以祭官事,有難承牌招矣,今則事勢不然矣。雖一番陳章,亦過矣,大體兄弟爲人俱善,爲湖西伯矣。上曰,然矣,爲人甚精矣。命讀去己丑日記中召對座目及有政。上曰,不仔細矣。東暹曰,果不仔細矣。鳳漢曰,頃日傳敎中文官刷還之刷字,恐涉如何,若以如督字之類,改之似好矣。上曰,改以督還可也。上曰,藥房提調持湯劑更爲入侍。出榻敎上進御,諸臣遂退出。
己丑五月初七日巳時,上御集慶堂。儒臣入侍時,校理任希敎,修撰趙宗鉉,右副承旨閔弘烈,假注書李羽逵,記事官兪岳柱·宋樂,以次進伏訖。上曰,承旨誰也?弘烈曰,臣卽閔弘烈也。上曰,聞從郊外而來,雨澤農形,竝何如?弘烈曰,雨澤周洽,麥亦登熟矣。上命讀貞觀政要,儒臣·承史輪講訖。上曰,各陳文義。希敎曰,太宗天資卓越,而非魏徵,不能引君當道,非太宗,亦不能任用魏徵。以十漸疏觀之,字字血忱,足以成人,後世人主,實爲鑑戒之書也。上曰,徵之言雖過,蓋多切急處矣。太宗雖不耽荒,而終無實志,不能擴充其本善,甚可惜也。希敎曰,上敎誠然矣。徵言雖過,蓋見不克終之漸,故其戒如是矣。宗鉉曰,其時斗米三錢,祥瑞又多,甚盛矣。上曰,然矣,有貞觀之治,故其效如是矣。一自魏徵之亡,漸不如初,不復貞觀之治,此無實志而然也。宗鉉曰,唐宗,以創業之主,始能勤勵,以致休祥。及其治平日久,宴安無戒,有不克終之漸,徵之所以眷眷陳戒者,蓋有所見也。上曰,承旨亦陳文義。弘烈曰,魏徵之隨事盡言,固難矣,而若無太宗如流之盛,安得若是進言乎?且愼終難於愼初,人孰不有初,而克終者鮮矣。太宗雖有初政之可觀,後有不愼終之漸,故徵之眷眷進諫,如是勤摯,凡爲人君者,宜勉愼終之道也。上曰,頃年講貞觀政要,于今近八,復令讀此,此誠料表,今日六卷已訖。貞觀十三年魏徵十漸之戒,雖似過矣,其誠是也。昔敬姜,謂其子曰,沃土之民,不才,淫也,瘠土之民,莫不嚮義,勞也。民猶若此,況君乎?噫,彼太宗,年纔十八,親冒矢石,備經艱難,二十九,登帝位,魏徵此戒之時,年未及中年,而猶若此,況近八其君乎?予則雖無太宗親冒矢石,戊申討亂,何異于此?其所備經,豈曰便乎?雖然今聽政要,嗚呼,唐宗,其臣蔚然,而吁嗟,否德,亦豈比此?然豈求于多?昔之周文,得一呂尙而成周家八百年基業。漢之高帝,不過三傑,能致四百年漢祚。昔之衛武,年過九十,能作抑詩。今予豈特涼德?憶予之心,計予之年,于今此年,予謂亦過於衛。幾十年苦心,治不徯志,衆皆恬憘,百度叢脞,而其況今年已不若昔。至於今月,亦不若昨,而然夙宵一心,恐負投艱,氣益衰,心益苶,此予所以心常懍然者。今講于此,若不奮勵,此負陟降負蒼蒼也。氣雖衰,勉豈不大?以魏徵之言,若謂予焉。吁嗟大小臣工,宜乎覺今是而昨非,滌浮淆抑躁竸,同寅協恭,輔我暮政,奚比衛武一抑詩乎?其勉其勗,莫替此意。出傳敎上曰,噫,明日何日,三明日亦何日,因政要而慷慨,敢曰衰而不勵?況日次之日,有相値者,次對進定於明日,其勿如前泛忽。入侍之人,效古臣史進象笏,書思對命之義,其各袖箚而來,快滌恬憘之習,使唐之魏徵,莫笑今日縉紳焉。出傳敎上曰,今之賞典下敎之後,校正官入侍,故初意則今番圖寫役事,非專印札寫題之比。有高品付料之命,而許多圖寫,必也多人,張張頭書,寫字官洪聖源,皆爲云。此人非特曾有功於國事,而今番事,其涉可嘉,且爲人純實,其可用也。旣品高,高品付料,非所可論,寫字官此命,置之,其令兩銓,待窠卽爲調用。出傳敎上曰,一壇三奉之後,事體重矣,故今日有下敎,更而思之,皇朝九卿爲重,故今於中州,亦遵此禮。以繪事後素之義,其宜不務多,以六卿下敎,六卿以九卿擧行,百官雖除,豈無侍臣班?侍臣同參事,一體分付。在京皇朝人孫,勿論文蔭武,有實職者,其令一體參焉。此三巡行禮,與元良,其當同爲,令儀曹知悉。出傳敎上命諸臣退,承史儒臣俱退出。
五月初七日申時,上御集慶堂。副司直尹東昇入侍時,同副承旨朴志源,假注書李羽逵,記事官兪岳柱·宋樂,以次進伏訖。上曰,摘奸承旨進前詳奏。東昇曰,臣馳往長陵,仔細奉審,則陵上丁字閣·碑閣·祭物諸執事皆無頉,而歸路歷詣孝章墓奉審,則墓上無頉,碑閣傾側處,道臣執頉,今方修改。丁字閣則道里椽木之交,少有罅隙,日光穿漏,而右邊階砌石,離動傾陷,若經潦水,似有留注崩圮之患矣。上命讀祭物單子,上俯伏而聽。上曰,日光穿漏處,可以塗灰乎?東昇曰,年久移變,自有少隙,不必深慮,而但所急者階砌也。上曰,用功不至大段乎?東昇曰,但修整階石則似無患矣。上曰,今聞孝章墓看審承旨所奏,閣內椽木道里之間,處處有隙云。此補土其宜着漆,而北邊階砌,不可不備補處云。此非用民處,下送禮郞,與守衛官眼同修補,而只用本墓守護軍事,分付郞官。其令明朝辭朝,率匠手,所入雜物自京持去事,一體分付。出傳敎上命退去,諸臣遂退出。
上在慶熙宮。停常參·經筵。
閔弘烈啓曰,大司憲未差,執義李堉,掌令成胤儉呈辭,掌令韓鏶在外,持平李益烍·金復休傳旨未下,今日以監察茶時之意,敢啓。傳曰,知道。
藥房都提調洪鳳漢,提調鄭弘淳,副提調尹東暹啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,同爲入侍宜矣。中宮殿·惠嬪宮,口傳問安。答曰,知道。
金龜柱啓曰,卽者檢閱宋樂,以其親病,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考警責,待敎李師濂,卽爲牌招入直,何如?傳曰,允。
洪錀啓曰,大臣·備局堂上,依下敎來待矣。傳曰,引見。
吏曹口傳政事,以許瑬爲安邊府使,朴宗益爲靈巖郡守,趙威鎭爲金海府使,李鉉相爲砥平縣監,尹泓爲務安縣監。
兵曹口傳政事,以順義君烜爲都摠管,李重祜爲副摠管。
金龜柱,以吏曹言啓曰,新除授金海府使趙威鎭戶奴呈狀內,矣上典身病,萬分危重,方在死生未分中,斯速入啓變通云。趙威鎭身病,旣如是極重,則不可强令往赴,依例罷黜,何如?傳曰,允。
下直,安邊府使許瑬,靈巖郡守朴宗益,砥平縣監李鉉相,務安縣監尹泓。
吏曹口傳政事,以金梓爲金海府使。
洪錀,以御營廳言啓曰,本廳分授鷹峯東邊體城頹毁處,今已畢築,而女墻仍爲始役矣。把守軍依例撤罷之意,敢啓。傳曰,知道。
以承傳色,口傳下敎曰,親蠶儀軌與親耕儀軌有異,王妃姓氏亦有之,分付藝文館,藏于五處者幾件乎?詳細知入,親蠶儀軌,請承傳色內入。
己丑五月初八日辰時,上御集慶堂。藥房入診入侍時,都提調洪鳳漢,提調鄭弘淳,副提調尹東暹,假注書蔡弘履,記事官李師濂·兪岳柱,醫官許礈·李以楷·鄭允協·慶絢·柳光翼·金得壽·李翊臣,以次進伏訖。鳳漢曰,夜間聖候若何?上曰,一樣矣。進湯劑,上進御,請診候。上曰,以三人入之,可也。礈診後退奏曰,脈候左右三部一樣調均矣。上曰,備堂入來耶?鳳漢曰,入來矣。上曰,藥房提調持湯劑更爲入侍。出榻敎上進服,鳳漢曰,蔘橘茶夕間煎入乎?上曰,依爲之。諸臣遂退出。
己丑五月初八日辰時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,左參贊申晦,行吏曹判書李昌壽,行兵曹判書具允明,刑曹判書南泰會,禮曹判書洪麟漢,左尹金孝大,副司直鄭存謙,吏曹參判李潭,工曹參判閔百興,執義李堉,校理徐有良,正言任瑎,左副承旨洪錀,假注書李羽逵,事變假注書兪彦脩,記事官李師濂·兪岳柱,以次進伏訖。上曰,備堂幾人入來乎?鳳漢,歷擧姓名仰對曰,無故者皆入來矣。仍起伏曰,臣等,伏見昨日下敎,出於求助之聖意,而臣等,才識蔑劣,恐無以仰副萬一矣。上曰,予近觀政要,果有所得矣。鳳漢曰,殿下興感於十漸之疏,聖敎勤摯,臣等,亦以十漸之疏,有望於殿下者深矣。尙喆曰,唐宗豈特有魏徵一人?又有房·杜諸公,爲之輔焉,而殿下則只有如臣等無才謭劣之臣,有君無臣,臣實媿焉。上笑曰,昔曹參,亦一遵約束,卿等亦豈不及古人,而何必自劃乎?尙喆曰,世降人微,不及古人者多矣。上笑曰,右相何獨當乎?鳳漢曰,非但右相之言,臣等之意,亦如是矣。上曰,卿等皆袖箚而來乎?鳳漢曰,然矣。上曰,摠使往見臨津而來耶?臨津七山,大關廟謨,摠使先奏,諸臣追陳可也。孝大進前,上曰,形止何如?孝大曰,臣謹以地圖而奉進矣。上曰,此地築城之後,保障尤重矣。孝大曰,長山加設墩臺處,承命往審,謹此圖形以進,而前摠戎使所定三處,毋容更議。爲先以此三處爲定,料理經始,而大也峯,山勢高峻,峯頂平圓,臨津一帶,圍繞於前,西入江都,眼底羅列諸墩。旣設此關防,則此地當設將臺,貫井洞口平行處,爲先植木防遮,極爲便當,敢此仰達矣。上曰,依此擧行。出擧條孝大曰,北漢行宮,重創未久,今又頹傷。方此經營修改,而第石角峻急之地,設此行宮,無人守直,年年頹圮,勢所固然,豈不切悶乎,上曰,無人入接而空置則易毁傷,故南漢·江都,皆許入矣。孝大曰,臣極知惶猥,而南漢·江都亦有入接之例。管城將且兼行宮衛將,如行閣等處,使之入處,則誠有益於看守之道矣。鳳漢曰,南漢·江都皆令許入,而北漢則特未及變通矣。上曰,入處然後可無此弊矣。上曰,北漢行宮,一依南漢·江都行宮例,管城將入接事分付。出傳敎孝大曰,臣於歸路,歷見坡州,則本州移設防營,今至屢年,而財力凋殘,成樣無期。如軍餉,旣無濫優劃給之道,又無他別般財力區劃之道,其勢誠爲渴悶矣。臣意則外方或有軍器保人名色,左防營亦有防軍收布之規。今亦依此例,名之以軍器保,而定數劃給,使地方官從容充定。收其新布,以爲補用於軍物之資,則庶有成就之望,而第軍役創出名色,亦涉重難,下詢大臣處之,何如?上曰,大臣之意,何如?鳳漢曰,軍額加出,有非率易可議者,且本州民戶甚少,從前軍伍之外,更創新額,安知無難便之端乎?前頭商確處之則好矣。上曰,商量更稟。出擧條鳳漢曰,昨日求助之聖敎,有不勝欽歎,臣與左議政金陽澤,右議政金尙喆,有所消詳箚錄,蓋國之本民也,民之食天也。我殿下五十年爲治,不出於孔聖之節用愛民,而民生猶有不贍之歎,國儲輒有難繼之憂。此臣等所以危明而慮治也。雖以目下事言之,纔經諸路大賑,儲畜枵然,嗣歲之憂,茫然無措。臣等之前日所奏中,趁此麥豐,從便貿置者,蓋有意焉。此雖順成,不過零星,若大加儲蓄之道,政宜先立聖志,隨處省約。仍飭京外官吏,凡係冗費,十分樽節,名爲穀物,一切堅守,以爲月計不足,歲計有餘之圖,則其有效於民國大矣。言雖陳腐,時務之要,莫過於此,敢此仰達矣。上曰,卿等之奏誠是矣。以目下事言之,減布之時,其勢茫然,而其能蓄儲,以至於寺奴婢·義僧,庶有效焉。此正日計不足,月計有餘者也。今月儲蓄,來月必有效,今年儲蓄,來年必有效。且濬川觀之,初則甲乙紛紜,其能濬焉,豈云軍門扶助?本有餘焉,年年加濬,莫云杳然於今日,來頭必有效。依此申飭,而自今君與臣,尺布斗米,有若吾民口吻中物,務從節約,豈無其效?文·景富庶,寔由於惜露坮之百金,衣不曳地,書囊爲帳,囊帳一節,昔年仰承過矣之敎,而雖然觀今時體若此,而豈有紅腐相仍之效?其雖氣衰心苶,予當益加自勉。予若不踐,股肱補闕,卿等亦若不體,予宜勉飭。今日酬酢,詳載記註,爲一世之金鑑焉。出擧條鳳漢曰,臣等又有所消詳者,民生困瘁,專由於債弊,貧民之凡係時急之需,無處措手。不計生殖之多,惟債是用,官債之徵,歲不過什二,而至於私債,或五倍或十倍。用十貫而報百貫,貸百結而償千結,此所謂富益富貧益貧者也。此是民間之私相與受者,自官似若無與焉,而今若作爲令甲。勿論京外公私債,其生殖什一二外,毋或一毫有加事,廣加頒布。嚴如三章之法,則官吏自當奉行,小民之貪於利者,亦將畏罪而不敢違。苟立此法,永久遵行,則實爲保窮民之大政矣。上曰,卿等所奏誠是,依爲之。出擧條鳳漢曰,臣等又有所消詳可達者矣。公私所需,緩急所恃,惟在松木,而斧斤日入,山原日濯,其爲寒心,孰甚於此?此後則於東於南,嚴立科條,防其憑籍而流下,禁其夤緣而濫䂨。又於前日松木所在處,俾勿起火墾田,而違越者抵法。亦令播種長養,而勤幹者論賞,磨以歲月,自可收效矣。上曰,卿等之奏誠是,依爲之。予意不在於此,問其弊,一則木商牟利,一則犯耕。何云牟利?木商之輩,得一手本,得一關文,憑此下去,十株關文,至於百株,百株關文,至於千株。以無限之慾,取有限之木此也。何謂犯耕?山腰起耕,自有定限,而今則生齒日繁,寸土如金,以至於高峯峻嶺。若此而其木有乎,無乎?以此之故,非特此也。人蔘靈草,故昔有今無者多,爲親而莫能得,御供其亦減,可勝寒心?此後木商之圖謀各處,求得此文者,備局知悉,非特勿施,當該木商,卽其地充軍。其於犯耕,若晉惠之何不食肉糜,生齒之繁,莫若近時。此人其將食土乎?誠難,然犯其濫者,惟在道臣守令,另加嚴飭可也。出擧條上曰,守令若能,申飭栽養,則庶有收效之望,而其效甚迂遠矣。尙喆曰,是則不然,蓋十年之計,樹之以木,以濬川所觀之,樹木蔚然成林。今若播植長養,則匪久可見成就之效矣。鳳漢曰,濬川所川渠木柵,歲歲有弊,若築石爲隄,限十年次次爲之,則成功可期也。上曰,此事甚難,姑置之。鳳漢曰,臣等又有所消詳可達者,守都城之計,聖算已定,民志已固,其所陰雨之備,令在軍門。弓矢器械,逐年措備,固知無違,糧餉穀物,移庫入城,亦云無憂,而其中尤不可無者,莫如積鹽埋炭。故將鄭汝稷,鹽則略有設施,炭則猶有未遑。今若使諸軍門,留意於此,隨力措置,歲歲爲常,以備不虞則好矣。上曰,卿等所奏是矣,依爲之。出擧條鳳漢曰,今者望拜禮時,有三公九卿從拜之敎,原任亦宜同參矣。上曰,然矣。鳳漢曰,傳敎中三公二字,當以大臣改書出,然後可以擧行矣。上曰,依爲之。出擧條鳳漢曰,前奉常提調趙暾,旣已就拿,在前重宰臣對吏時,輒多不待供而處分,敢此仰達矣。上曰,諸道麥已熟乎?只使之姑勿捧供。出擧條鳳漢曰,判尹金時默,還差備局堂上,仍兼京畿句管。兵判具允明,濬川堂上差下,竝使之察任,何如?上曰,依爲之。鳳漢曰,法聖僉使李斗煥,昨年漕運之後,聖意欲爲論賞,而其時大臣,以待翌年擧論之意,有所仰達矣。今則兩年漕穀,無欠善運,當依當初變通時定式,其所陞遷,一如牙山例擧行。況其爲人,勤幹可用,分付兩銓,相當右職,隨窠擬差,何如?上曰,然矣。右職卽爲調用。出擧條上曰,首相之箚已畢,左相亦言之。陽澤曰,廟謨,首相旣已悉陳,臣則別無建白之事,而蓋人君御世之道,在乎任賢使能,不可以言貌取人,惟才是用。以聖上則哲之明,豈有遺照之理,而大抵用人,恒念難愼之義則好矣。上曰,卿言果是矣。有才能者,卿可進之,予當用矣。陽澤曰,日後若有所知,臣當薦之。鳳漢曰,左相之言,非謂今有可薦之人,泛以用人之道陳戒也。尙喆曰,今番守令大處分,豈不知聖意之攸在,而近六十許多之窠,以其倉卒排擬之故,未能磨琢精揀。或有不合公格者,或有難責其任者。俄於賓廳,以此酬酢於吏判,而雖以臣公座所聞之物議言之,如金海府使姜啓周,靈巖郡守沈禧鎭,俱不可謂爲官擇人。金海之逐年設賑處,靈嚴之數遞有弊邑,尤宜另擇,一倂改差,何如?上曰,此則所奏誠是,依爲之。出擧條昌壽曰,日昨新除諸守令入侍時,聖上命臣留在,仍敎以如有不合者,卿其詳審以奏。臣之所擬差者,使臣而察奏,實出於愼擇守令之盛意。臣欽仰之餘,退猶耿耿,更考政紙,果有數三不合者,於翌日賓對,先陳鄭與曾之宜卽改差。仍欲次第奏達,而辭不達意,致勤嚴敎,不能畢陳,今始仰達矣。安邊府使田翊顯之履歷尙淺,砥平縣監金命行之字牧太驟,不可仍置。今姑改差爲宜,而臣之注擬不審,誠萬萬惶恐矣。上曰,依爲之。出擧條上曰,金海府使姜啓周,安邊府使田翊顯,砥平縣監金命行,靈巖郡守沈禧鎭,改遞,口傳差出。出榻敎尙喆曰,以守令遞改事,旣有所陳,吏判亦有所自達者,其不審注擬之失,不可無警,當該銓官,從重推考,何如?上曰,所奏誠是,依爲之。越俸下敎,置之。出擧條昌壽曰,因前嶺伯李溵狀聞,壬辰東萊殉節人贈職,釐正事命下矣。蓋當初所贈之職,或與本職相等,或有反下於己行職品者,故道臣有此狀請。所當隨品釐正,而至於已經訓鍊正者,則同品中無他陞贈之職,不可不一經稟定矣。上曰,同品中有可陞者陞之,不然,陞資問于大臣,詳細更奏。出擧條昌壽曰,幼學宋普運日前上言,以爲其父重弘,身死五年,伸白無路,天日下燭,至枉昭雪,而尙阻告身還給之命,願蒙天恩云,職牒還給,何等恩典,而渠安敢如是呼籲乎?事之無嚴,莫此爲甚,不可勿施而止。宋普運,令攸司科治,何如?上曰,勿施勿治。出擧條昌壽曰,日昨政儒臣違罷人請敍草記,有爻周給之之命,而坐罷者多,玉堂排擬,極爲苟簡矣。上曰,只違牌人敍用。出擧條昌壽曰,守令多窠,今當差出,而未準朔禁軍將,竝擬,何如?上曰,依爲之。出擧條晦曰,內局所納薏苡仁,自奉常寺進排者,蓋籍田適有所出,故仍以爲例,一年所納,至於百餘斗之多。自本寺拮据貿取,自不無苟且之患。此則固不可論,而以籍田所出,進排御供,名色亦似不正,與內局提調相議,則有可以方便變通之道云。都提調方入侍,下詢處之,何如?上曰,大臣之意,何如?鳳漢曰,內局薏苡之自太常進排,其來久矣,而名色不正,則誠如重臣所奏。今若以事面之苟艱,有所變通,則豈無從長方便之道,而太常擧行之難易,恐不當拘矣。上曰,何傷乎?姑置之。出擧條晦曰,兩西添餉條,本是守禦廳專管者,而朝家爲慮北漢軍餉之不敷,與守摠兩營,使之輪回矣。適値本營出鎭之時,專屬摠廳者,今過數十年矣。本營還鎭之後,還屬本廳之意,有所筵稟,有令廟堂,稟處之命,亦過六七年,而尙未出場矣。近來南漢餉穀,漸致耗縮,比前不翅半減,誠非細慮。自今年爲始,依前還屬本廳,以爲添餉之地,何如?上曰,大臣之意,何如?鳳漢曰,守禦廳非不苟簡,而摠戎廳事勢,尤有甚焉。年前左相帶守禦使時,以此陳請,而臣之陳稟防塞者,非有彼此厚薄也,實量兩處緩急而然也。今之所見,何異於前?守廳如有他條請得,猶可議爲,惟此摠廳所管添餉條,決不可隨時移易矣。陽澤曰,臣意則不然矣,南漢添餉條,年前摠廳之移去,不過一時權變,而仍爲執留,事理不穩。且朝家之倚重山城,當一視南北,均行儲餉之道。北漢餉穀,若大段不足,有難卽地放下,此條則更計摠廳穀簿,大略相等後,許分還屬南漢,似好矣。尙喆曰,朝家處分,於南·北漢何擇?取有餘而補不足似好矣。鳳漢曰,然則南北城餉之穀相等,然後更議,亦似未晚矣。上曰,依此爲之好矣。出擧條允明曰,能麽兒講,法意嚴重,連次不通之類,懲罰宜嚴。頃日親臨試講時,三次不通,越俸一等,六次不通,汰去事有,傳敎矣。三次不通,旣已越俸,則四次五次當加等,宜有定式,故敢達矣。上曰,今聞所奏,其果遺漏,自一次至三次,從重推考,四五次,越俸,六次,汰去。出擧條允明曰,都摠管李吉輔,副摠管申,俱以老病之人,勢難宿衛入直云,合有變通之道,故敢此仰稟。上曰,竝許遞,口傳擧行。出擧條允明曰,今初十日望拜禮時,大殿侍衛,只以入直擧行,已有下敎矣。王世孫侍衛,何以爲之乎?上曰,只入直可也。允明曰,武科出身赴防有弊,徵捧納米之際,有多殘忍之類。臣意則如此貧殘之類,擧品不送,以應薦人送赴,何如?上曰,近者慶科,特爲除防之命,意蓋深矣。曾聞無勢赴防,殘忍莫甚,甚至於借鹽之古語。若此之類,新命納米,斗米何辦?今日兵判所奏,儘有意見,亦合予意。有薦者許防,雖其中有奉老者納米,無薦者特除赴防。納米曾未收者,一竝蕩滌,以示予暮年爲武士之意。噫,此非予惠,寔仰體昔年之意也,以此定式施行。出傳敎泰會曰,陰竹民人文碩喜之妻別禮,偸其夫田畓文券,逃匿於其弟夫李春尙家。春尙嗾囑光春君棬,光春君躬往碩喜家,假稱別禮乃是自己逃婢。勒徵五年貢錢二十五兩,又奪農牛一隻,督現別禮,而脅捧賣畓文記。又捧一百兩貸債文券,又捧別禮代婢價八十兩手記。文哥不勝其冤枉,呈訴臣曹,纔已推給前後勒捧文券及手記。別禮·李春尙及隨從下人等,爲先嚴刑懲勵。從當照律勘罪,而棬,身爲宗宰,全不仰體我聖上,愛惜元元之盛意,侵虐鄕民,至於此極。若使宗臣,任自出沒於外邑,以非理侵徵無告之民若此,則民何以支堪?不可無懲後之道,令該府處之,何如?上曰,聞甚駭然,依爲之。事端若此,豈待其供?亟施湖沿投畀之典。未推給者,棬家事知奴子及所犯者,分半徵捧,畢捧後放。出擧條麟漢曰,陵官殿最時,臨時摘奸,考其勤慢事,月前有所傳敎矣。貶目在近,固當依聖敎擧行,而纔經申飭,今番則何以爲之乎?上曰,今番分揀。出擧條麟漢曰,存亡繼絶,人倫之大者,而遐方之人,不識法意之重。或於立後之際,不爲關由於本曹,只憑外方一張立旨而定行云。傳聞虛實,雖不可信,彞倫至重,法例宜愼。此後則常賤之私相收養者外,凡係立後者,必經本曹啓聞後施行之意,出擧條申飭各道,何如?上曰,依爲之。出擧條麟漢曰,今初九〈日〉二十三日,當行祗迎,初十日,亦拜月臺,儀注安徐事,有所下敎,而日昨傳敎之後,事面有異。儀注當爲磨鍊,而當初傳敎,旣命安徐,故敢此仰稟矣。上曰,然則磨鍊以入,諸臣當爲黑團領矣。出擧條上曰,孝章墓修補時,告由祭何以爲之?麟漢曰,臣方以此事,將欲仰稟矣。孝章墓丁字閣修補事,纔因特敎,今將擧行,宜有告由之節,而日前以本墓丁字閣樑上塗灰修改,已於端午祭,兼行告由,則今不必更爲告由,何以爲之乎?上曰,然則勿爲之。出擧條麟漢曰,今番上言中,故府使趙祉命妻李氏,以故重臣最壽之子婦,爲其亡夫同生禧命,夫妻俱沒,宗祀無托。纔以亡夫同姓六寸兄集命第二子載偉,立爲禧命之後,以奉先祀事,而此皆宗中諸議云云。趙載偉兄嫂尹氏,今又呈單,以爲其夫之三寸叔達命,早世無後,故其舅集命生時,以其夫弟載偉,爲達命之後。雖不成出立案,旣使移奉祀版,以至題主,則今此李氏之請,初非其夫家諸宗之議云云。此非循例覆奏者,臣曹不敢擅便,敢此仰達,下詢大臣處之,何如?上曰,大臣之意,何如?鳳漢曰,此是故判書趙最壽家事也。其重臣言議和平,固有可稱之美,此則固不須言,官位旣至正卿,則在聖朝追念舊臣,使之繼絶存亡者,宜有異於他矣。至若趙載偉,旣奉其叔父之祀云,雖非禮斜,以其嫂呈單論之,亦甚難處。以此以彼,有難指一仰對,而祉命妻之有此上言,非爲其夫之立後,以其夫之遺托,欲立夫兄禧命之後,俾免其舅之絶祀。其心切悲,其誠可嘉,毋論誰某,許其立後,恐不可已矣。陽澤曰,故重臣趙最壽,立朝言議頗公正,爲臺官時,欲除賊鏡之黨惡,反爲師尙之擠斥,人皆痛惋。其後受知聖朝,致位正卿,而後屬零替,奉祀無人云。在朝家眷舊繼絶之義,宜施憫恤之典。至於趙載偉定養一事,臣未詳知裏面委折,今不得斷言其當否,而使其門長遍議,毋論誰某,以可合者定其後嗣,則恐爲得宜矣。尙喆曰,存亡繼絶,王政之大者,聖上若以重臣之絶祀,有所惻傷,其欲立後,則分付其門長,使其宗中相議定給,恐似得宜矣。上曰,今聞所奏,不可强定,趙祉命上言,姑爲置之。人倫何等重也,而輕先旁題,非特旁題大異禮式,門長令該府處之。噫,彼重臣,豈無其祀?純實之心,予嘗不忘,令本曹,分付門長,其令望定後草記。出擧條存謙曰,雖在盈盛之時,毋忽邊圍之政者,安不忘危,有備無患之道也。西北兩邊之愼擇守令,法意固有在,而昇平百年,人心易忸。且自邊地作履歷窠之後,遞易頻數,徒貽民弊,何暇成其治而責其績哉?粤在戊寅,故相臣兪拓基,爲慮此弊,以邊地守令之瓜限前徑遞者,勿論貶遞病遞,竝勿施履歷之意,筵稟蒙允,作爲定式。寔出於經遠之謨,而歲月寢久,漸不遵行。此後則一依戊寅定式,邊守之限前圖遞者,邊地履歷,勿爲施行而亦於隨窠除拜之初,必以有智略才具,緩急可仗者,各別擇差。沿邊則雖僉使·萬戶,亦皆另擇以送,實合於固圉之方,故敢此,仰達矣。上曰,所奏誠是,依爲之。至於邊將,勢難一遵此例,而僉使則依此請,申飭銓曹。出擧條潭曰,職掌事,長官旣已陳白,臣別無可達,而新從畿郊而來,當以民間所聞仰奏矣。今年麥事大登,誠不勝萬幸,而第念牟麥,在小民則實爲農糧之最緊,在還上則不過爲種子之資,若經一年,便爲無用矣。各邑牟還上多不均,民或反以爲弊,糶糴之際,不必過數儲置,以爲殘民前頭之憂。臣意則量宜留庫,毋致病民之患似好,下詢大臣而處之,何如?上曰,予意亦然,宰臣所奏,似與大臣之意不同矣。鳳漢曰,臣等趁此貿置之請,宰臣不可久留之論,外似相反,而實則同歸於便民裕國之意,其奏亦有據矣。上曰,然矣,依爲之。出擧條潭曰,臣自外新歸,始伏聞日昨刊進精忠錄。前史名臣,非不多矣,而殿下獨於此眷眷,首刊先朝序文,繼以御製後序,仍又致祭於三忠祠。臣竊仰尊尙節義之聖意,而蓋節義,當國家有事而後,始可表出。在平時,無以自顯,然在平時,克盡崇奬之方,然後可以有賴於緩急。臣竊謂聖上此擧,不但有光於善繼,實爲國家第一先務。伏願殿下,益加留意於扶樹培養之道焉。上曰,所奏好矣,當留意焉。出擧條百興曰,臣方待罪譯院提擧,故敢以本院事,仰達矣。漢語專用洪武正韻,而近來彼中字音,漸至䚹誤,故頃有老乞大,一從行用俗音釐正之擧。文臣漢學殿講及譯院取才,皆用新刊老乞大矣。舊音雖有停書,以爲不忘之道,而常時誦習,旣用俗音,則竊恐漢語之正音,自此將不得行於世矣。試以我國方語言之,雖有字音訛變者,而有識之人,自可推移聽認。臣意則凡於漢學講規,以舊板老乞大,依前爲之,使正音不至永廢。至於行用之俗音,隨字傍錄,以識其漸變,似好,下詢大臣而處之,何如?上曰,所奏誠好,依爲之。出擧條百興曰,田畓結數之減縮,未有甚於近年,以庚子改量後論之,則永頉與實結,幾乎參半。此無他,一入於永頉之中,則改量之前,更無還實之事,故年年所減,厥數漸多。且今陳雖非永頉之名色,而如不得趁卽還起,以至於三四年之久,則轉成仍陳,自歸於永頉之中。目下磨勘時,則所謂今陳,雖非爲永頉者,其不欲還起,終歸永頉,固無彼此之殊矣。是以實結之漸縮,下吏之作奸,率皆由此。臣意則使各邑,只擧其永頉處字號,卜數,修成冊報于地部。發遣郞官,抽栍摘奸一二邑後,使諸道道臣,別定剛明官,只於永頉處,逐邑打量,則實結之隱漏者,自可摘發。下詢大臣處之,何如?上曰,卿等之意,何如?鳳漢曰,宰臣所奏,誠得田政之要道矣。雖以向年諸道陳田之頉減者言之,所頉數萬結,皆從實結中割出。至於永頉處,豈無還起者,而本官仍置不報,道臣亦不査出。如無一番覈實之擧,則公稅歲漸減縮,還起長歸虛套。論以鄒聖定境界之訓,豈不萬萬寒心?不可不依所奏許施矣。尙喆曰,宰臣所奏,誠得覈實之道,而務農勸耕,王政之大者。勿論改量後永頉,査陳後降續,其所陳廢之地,爲守令者,一意勸課,使八路田野,歲歲漸闢,則何患還起之不多,實結之漸縮乎?以此嚴飭諸道好矣。上曰,依爲之。右相所奏一句語是矣。齊威之爲齊威,不過此政,予雖衰矣,豈可區區於開陳?以此申飭諸道,亦爲分付度支可也。出擧條堉曰,臣伏見昨下傳敎,引唐魏徵事,責勵群下,導之使言。臣今幸登筵席,仰承德音,和氣藹然於一堂,臣實欽仰也。殿下旣以魏徵事,勉飭群下,臣雖蔑學,百無一能,而竊念歷代帝王,唐太宗,最以容直言稱,而魏徵以太宗之神色,過於嚴毅,群臣難於進言爲規。雖君臣間分義,截若天地,君上和顔而受之,則臣下必能盡其所蘊。上下之情志,自然交泰,以致庶績之咸熙,豈不美哉?近來百隷怠官,紀綱漸弛,殿下日夕奮勵,每思振刷之道,而時或有辭敎遽激,威勵太過。大臣諸臣,雖有所言,言不能開誠盡達,此實有乖於我聖上虛受樂聞,求助臣隣之本意也。殿下必須先加聖慮,務存寬和,政令施措之間,一如今日之和顔以對。從容商確,隨宜裁處,物各付物,事皆中節,則不但聖德之益光,群下亦得以盡其戇愚,如魏徵直言,安知不日進於前哉?伏願益留聖意焉。上曰,所奏是矣。昔之唐宗,亦不無群下言前,有先備防遮之言。此則予不取,而魏徵之請以色借,唐宗嚴毅故也,而然相有房·杜,直有王·魏。貞觀一篇觀之,此有倍於漢,而予過,予豈不知?已無虬髯之外嚴,內有恕諒之太過,政令數更,隨事曲諒,故人不愼法,不無窺覬。雖中年,政不能擧,令不能行者多而儘有此也。其況近歲衰耗日甚,此予自勉者,今日耳目之臣,其若勉予,宜乎愼其初守其終,而亦勉抑其躁愼辭令。噫,和顔二字,非予不足,不足者,立志不固也。雖然今日其勉,大意則是,予當加勉。出擧條瑎曰,生民休戚,係於守令,務安縣監鄭宅洙,爲人狂妄,到處貪婪。殘虐之狀,曾著於繡衣之論啓,不法之事,已悉於道臣之罷狀。如此之類,置之字牧之任,則此所謂有庳之民奚罪者也。臣謂務安縣監鄭宅洙改差,更以有聲績武弁,擇送宜矣。上曰,今聞所懷,頃者擬望,莫知其人下問,今聞所奏,此非一時風聞之比。不治若此,則雖有許多備擬之際,不無不審。銓官推考,所請依啓,其令銓曹,今日內一體口傳擇入。出擧條上曰,務安縣監鄭宅洙遞差,今日內一體擧行,皆令今日內辭朝,給馬下送。出傳敎鳳漢曰,臺臣以和顔之意陳達矣。殿下於政令施措之間,益懋中和之道焉。上曰,太宗二十九定天下,果難矣,而又致斗米三錢之祥,不亦盛乎?鳳漢曰,殿下若節用而省費,則不出數年,可見其效矣。上曰,唐宗晚來,漸不如初,不復見貞觀之盛,甚可惜也。其壽幾何?鳳漢曰,太宗享年不永,若使之年及耄荒,則畢竟不知爲何狀人也。殿下每動慕太宗,然取其長而棄其短,宜矣。尙喆曰,卽今無邦域之憂,饑饉之患,而浮淆之風,又已熄矣。殿下何苦通用聖慮乎?伏願深加保嗇之道,以副群下之望焉。鳳漢曰,殿下或不無規模之過中,以致聖慮之多費,克恢中和之道,深思理遣之方,是臣等區區之望也。上曰,何謂過乎?二十四日在近,予心憧憧矣。予雖自知其過,不得不如是費懷矣。錀進讀守令口傳政事。上曰,趙威鎭,何如?鳳漢曰,足當劇邑矣。尙喆曰,金海物衆地大,而地介幾州,又是弊邑,當擇人以送矣。上命退諸臣,以次退出。
上在慶熙宮。停常參·經筵。
下直,金海府使金履安。
藥房都提調洪鳳漢,提調鄭弘淳,副提調尹東暹啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色,口傳下敎曰,祗迎後入侍。
閔弘烈啓曰,大司憲未差,執義李堉,掌令成胤儉呈辭,掌令韓鏶在外,持平李益烍·金復休傳旨未下,今日以監察茶時之意,敢啓。傳曰,知道。
洪良漢啓曰,右副承旨閔弘烈,同副承旨朴志修,今日不爲仕進,竝卽牌招,何如?傳曰,允。
尹東暹,以吏曹言啓曰,明日望拜禮時,相禮不可不備,而相禮韓宗濟,受由過限未上來,依例改差,其代口傳備擬以入之意,敢啓。傳曰,知道。
吏曹口傳政事,以張淀爲相禮。
己丑五月初九日辰時,上詣延和門外。香祗迎入侍時,行都承旨尹東暹,左承旨洪良漢,右承旨金龜柱,左副承旨洪錀,右副承旨閔私烈,同副承旨朴志源,假注書蔡弘履·李羽逵,記事官李師濂·兪岳柱,以次侍立訖。上具翼善冠·黑圓領袍,以乘輿出通陽門,延和門外降輿,板位祗迎訖,步詣建明門,仍乘輿。上曰,藥房提調持湯劑入侍。出駕敎都提調洪鳳漢,提調鄭弘淳進伏。上進湯劑。上曰,宣傳官一員待令,騎馬三疋立之。出榻敎鳳漢曰,夜間聖體調攝,若何,而寢睡·水刺之節,亦何如?上曰,一樣矣。上曰,獻陵動駕在昨年乎?鳳漢曰,昨年三月矣。上命龜柱,寫御製紀懷文訖。上曰,昨日次對是前後初擧也。因次對,又得一族,究其源則光春亦獻陵之裔矣。鳳漢曰,然矣。上曰,工參漢學講改音之奏,誠好矣。鳳漢曰,俗音漸至訛殊,若從洪武正音則豈非好乎?上曰,紀懷文有豪健之味矣。鳳漢曰,御製有興味矣。上曰,此日豈有興乎?鳳漢曰,非謂有興,果有文彩矣。上曰,昨日予有虬髯之敎,然李堉以和顔陳戒,故予亦異之,强爲嚬蹙以自照,李堉必見此狀而有是言矣。上回輿時,上曰,明日望拜禮時,開門差早爲之。出榻敎上還入大內後,諸臣遂退出。
己丑五月初九日申時,上御集慶堂。藥房入診入侍時,都提調洪鳳漢,提調鄭弘淳,副提調尹東暹,假注書蔡弘履,記事官李師濂·兪岳柱,醫官許礈·李以楷·鄭允協·慶絢·李翊臣·柳光翼,以次進伏訖。鳳漢曰,聖候若何?上曰,一樣矣。進湯劑,上進御。鳳漢曰,人蔘茶,似好矣。上曰,豈可日日進之乎?請診候,礈診後退奏曰,脈候調均,而滑體不足,一如昨矣。鳳漢曰,明日當過用聖心,今日進茶,伏望矣。上曰,蔘橘茶入之,上進御。上曰,每如此以過則誠苦矣。尙未見世孫之有子,豈不悶乎?鳳漢曰,凡事莫非天也,世孫之子尙未晚,自上何難見之?上曰,難矣。上曰,腹部漸肥,誠怪矣。鳳漢曰,老人腹部肥則誠好徵矣。上命進醫官,披衣示腹曰,此或浮氣耶?礈曰,己巳庚午間,臣等一番瞻望,而今則尤勝矣。鳳漢曰,臣等亦瞻望乎?上許之,鳳漢瞻望以奏曰,腹部肥澤,誠盛矣。上曰,水刺不過數三匙,而腹部漸肥,豈不怪乎?礈曰,此精勝穀也,且建功之效也。鳳漢曰,臣等期見殿下登極回甲之年矣。上笑曰,卿等見甲年則相樂於屋下乎?鳳漢曰,此後特書上之卽位幾許年則豈不樂乎?東暹曰,考見日記,則只有聖上摠管肅拜時矣,其他則不甚詳備矣。上曰,昨日次對,頓勝於前矣。東暹曰,然矣。鳳漢曰,俄者入來時,有白活事矣,卽沈斗俊子,出繼於十四寸矣。渠則仍無子而作故,事當歸本宗矣。且其欲養子者,年多於其母,甚難便矣。上笑曰,其子之年過百乎?鳳漢曰,丙申生云矣。臣意則事當歸本宗,而事係重大,當問議禮官及他大臣矣。上命書禮曹回啓判付。上曰,昨日顯叔父事怪矣。東暹曰,傍題則無云矣。上曰,趙載偉誰也?東暹曰,校理載俊之弟也。上曰,然乎?東暹曰,下春曹樂院御製,當爲謄錄乎,抑爲別冊乎?鳳漢曰,名以補篇,作冊好矣。上曰,置于各司儀軌中,名以內宴補篇可也。上曰,和吉翁主,卽周甲所得,而今見生産,怪矣。東暹曰,明日拜禮時刻已入,而有開東前開門下敎,時刻更爲稟定乎?上曰,置之,只開東前詣閤,則行禮後當就寢矣。上曰,中宮殿湯劑,用十貼好矣,恐或助濕矣。礈曰,雖數十貼好矣。香砂六君子湯,非助濕之藥矣。上曰,中宮殿進御香砂六君子湯,依前方限十貼製入。出榻敎鳳漢曰,鄭晚淳姑未蒙放,恐或有分揀之道矣。上曰,時囚罪人鄭晚淳放送。出榻敎上曰,爲提調幾寸也?鳳漢曰,爲四寸,人亦可用。上曰,騎堂有闕,代前承旨尹東昇除授,牌招察任。出傳敎諸臣遂退出。
上在慶熙宮。停常參·經筵。
閔弘烈啓曰,大司憲未差,執義李堉,掌令成胤儉呈辭,掌令韓鏶在外,持平李益烍·金復休傳旨未下,今日以監察茶時之意,敢啓。傳曰,知道。
望拜禮罷後,大殿·世孫宮,政院·玉堂口傳問安。答曰,知道。
大殿,藥房口傳問安。答曰,知道。中宮殿·惠嬪宮,口傳問安。答曰,知道。
荷皇恩銘,今曉入侍時,原任九卿·六承旨·儒臣·翰注·春坊應製。
備忘記,今日之雨,追慕冞深,其猶濛濛,果聞雨聲,今日民生,亦知此雨乎?
備忘記,今纔見太陽,纔甘霈之後,豈云微細。幾百年之後,尙若此,予心在於廣州矣。
洪錀,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之意,敢啓。傳曰,知道。
以承傳色,口傳下敎曰,疏儒幾何?。以先正爲之乎?知入。
備忘記,旣有下敎,則雖有駭擧,今日何敢若此?且一人留院例也。注書守廳,此君命而然耶?諸承旨一竝遞差。少有紀綱,焉敢若此?此關係世道處也。若此而儒巾儒衣,立於鄒魯之鄕乎?且嶺南一千八百人爲此擧,豈夢想攸料,何以尋常處之?來京儒生,限十年停擧,書錄人,一竝限五年停擧。此章給之,書錄給於太學,以御前停擧書置。
以承傳色,口傳下敎曰,原疏給之,書錄割之,付之太學,卽爲次次付籤以奏。
備忘記,承旨有闕,代嚴璘·金光國·李得培·李宜哲·徐命善·李漢豐除授,牌招察任,房順房。李漢豐爲軍士房。
以承傳色,口傳下敎曰,朝鮮豈有闕承旨之國乎?牌去來催促,承旨座目單子,尙今不入,申飭吏曹,吏曹郞廳,知名以奏。
備忘記,萬萬可駭,何不停擧而止,亦何謂儒生?一千八百人,今日內靑衿錄中,一竝付籤以奏。
備忘記,嶺南雖云七十二州,一章其幾二千人,此必有冒入者。相考靑衿錄,若有闕名者,宜充水軍,而今番十分參酌以此分付,使冠儒,衣儒衣者,皆令懲戢。
備忘記,承旨李得培,獻官則强爲,而至於承旨,必也若此,此何意乎?其涉寒心,特除吾叉浦僉使,待開門赴任。噫,見君已久,則有近八其君,此何道理乎?良可駭然,必也倍道,時任僉使,遞付京職,李得培,其令準瓜。
備忘記,承旨有闕,代前靑松府使魚錫定除授,待來京牌招察任,房依前。此人內外可謂特除,前以承旨爲此任,後以此任爲承旨,可見乎今矣。待來京下敎,與求差有異,遞可惜,依例下諭。
傳于金光國曰,都承旨三院副提調例兼。
以承傳色,口傳下敎曰,泮中太學與學儒,或有嶺儒,一竝逐送。
又下敎曰,來此九儒,今日內逐越漢江,使漢江別將回奏。
又下敎曰,禮兵房換房,太偃便,牌去來催促。
又下敎曰,盡爲入來後以奏。
又下敎曰,儒生盡越江乎?知入。太學書錄付籤與否,知入。
又下敎曰,前中官吳命來敍用。
備忘記,其章雖可駭,語及裕昆錄,此今日海東臣子萠於心者。右袒黨人,倡近二千嶺儒,曰有人理,萬萬叵測,豈可付籤而止?章頭與題寫色三人,一竝永黑靑衿案,永爲六鎭鄕民,倍道押付。
金光國以成均館官員,以同知館事大司成意啓曰,疏錄儒生一千八百人,今日內靑衿錄中,一竝付籤以奏事命下矣。依傳敎,一竝靑衿錄中,付籤之意,敢啓。傳曰,知道。
己丑五月初十日寅時,上御崇政殿月臺。親臨望拜禮入侍時,行都承旨尹東暹,左承旨洪良漢,右承旨金龜柱,左副承旨洪錀,右副承旨閔弘烈,假注書蔡弘履·李羽逵,記事官李師濂·兪岳柱,領議政洪鳳漢,左議政金陽澤,右議政金尙喆,領府事金相福,判府事金致仁·韓翼謩,行吏曹判書李昌壽,行兵曹判書具允明,刑曹判書南泰會,禮曹判書洪麟漢,工曹判書李吉輔以次進伏訖。上具翼善冠·黑圓領袍,以乘輿出資政門,降輿,步詣板位,行望拜禮于月臺訖。上俯伏良久,鳳漢進曰,夜氣頗冷,聖體觸冒風露,臣等,非不知聖慕之攸在,而實不勝悶迫之至矣。且地氣上濕,天明尙遲,豈不有妨於靜攝乎?伏乞亟加三思焉。提調鄭弘淳曰,聖慕無窮,而不思保嗇之道,臣實焦悶矣。東暹曰,殿下望八之年,行此望拜禮,已是盛事,而獨不思節宣之方,久冒風露。以其久則已過三獻之頃矣,以其處則又是石砌之冷矣。聖體之受傷,豈無慮乎?伏乞亟還大內焉。鳳漢曰,向晨之時,天氣尤冷,何不深思,以損聖躬乎?臣不勝抑鬱悶塞之情矣。上良久始起坐。上曰,時原任大臣入侍。出榻敎相福·致仁·翼謩次第進候,鳳漢請進湯劑。上曰,置之。相福曰,盛禮已行,聖慕無窮,此時湯劑,益宜進御矣。上曰,有志者,事竟成,今行望拜,誠禮少伸,是豈攸料乎?上曰,時已久乎?上曰,蔘橘茶依前煎入,明日入侍。出榻敎上曰,玉堂上下番,持皇明正史初卷入侍。出榻敎校理徐有良,修撰金基大進前,上命讀正史。上曰,上番眼昏,下番讀之可也。讀訖,儒臣先退。龜柱曰,皇朝人子孫待令矣。上曰,幾人?龜柱曰,只一人矣。上曰,是李光宅乎?使之進前,上問曰,汝是李提督幾世孫?光宅曰,爲六代孫矣。上曰,汝爲何科乎?對曰,登忠良科矣。上曰,科甚好矣。上曰,奉三呈後,備禮重拜。今初行禮,時原任大臣,各賜熟馬一匹。奉香吏·禮房承旨,各賜半熟馬一匹。入侍諸承旨及挾持中官,左右通禮與侍臣參班人春坊官員,各兒馬一匹。入侍翰注與桂坊官員贊儀以下司謁·司鑰,各弦弓一張,皇壇守僕米布題給。皇朝人孫參班人,只有李光宅,忠良科登科,今日入庭,特爲陞六。出傳敎上乘輿,還入大內,諸臣遂退出。
上在慶熙宮。停常參·經筵。
李漢豐啓曰,大司憲未差,執義李堉,掌令成胤儉呈辭,掌令韓鏶在外,持平李益烍·金復休傳旨未下,今日以監察茶時之意,敢啓。傳曰,知道。
藥房都提調洪鳳漢,提調鄭弘淳,副提調嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。追慕萬倍,奇怪億層,其況此日此擧,名曰章甫,何敢窺議裕昆錄?頃者學儒其雖無狀,卽是種子嶺儒,背本投托,誇張二千,欲脅其君,衰君雖欺,蒼蒼可欺?萬萬叵測,若問其由,欲是建功,何爲建功?建功故支撑,支撑故奇怪。昔堯辭華封之言,氣何諭乎?中宮殿·惠嬪宮,口傳問安。答曰,知道。
以承傳色,口傳下敎曰,批答旣諭,建功湯止之,蔘橘茶持入侍。
又下敎曰,氣一樣?俄下敎建功,明日當進,蔘橘茶入之,其退休。
下直,永同縣監金履安,安興僉使兪彦摯。
尹東昇啓曰,檢閱宋樂,陳疏徑出,已過三日,卽欲牌招入直,何如?傳曰,允。
嚴璘,以侍講院言啓曰,本院下番連日姑降入直,事甚未安,兼司書趙宗鉉,說書洪樂恒,卽爲牌招,推移入直,新除授文學申益彬,除拜多日,不爲出肅,一體牌招察任,何如?傳曰,允。
李漢豐,以兵曹言啓曰,昌慶宮衛將金京敏,病難供職,呈狀乞遞,輪番之任,不可久曠,今姑改差,何如?傳曰,允。
備忘記,於渠等下敎若何,而診筵畢,無一人等待,事之寒心,莫此爲甚,承傳色安國成·金景佑,令該府決杖一百,收贖以放,其餘堂郞,竝越俸一等。
嚴璘,以成均館官員,以同知館事·大司成意啓曰,章頭與題寫色三人,一竝永墨靑衿案事,命下矣。依傳敎,章頭成岱柱,題給金峋,寫疏趙浹,色掌郭守範,靑衿案墨削之意,敢啓。傳曰,知道。
尹東昇,以成均館官員,以同知館事·大司成意啓曰,泮中太學與學儒,或有嶺儒,一竝逐送事,命下矣。依下敎,太學居齋幼學全國樞,呂齊觀,中學寄齋幼學鄭壽崗,逐送之意,敢啓。傳曰,知道。
李宜哲,以漢城府言啓曰,章頭與題寫色三人,一竝永墨靑衿案,永爲六鎭鄕民,倍道押送事,命下矣。依傳敎,章頭成岱柱,咸鏡道慶興府,題給人金峋,慶源府,寫給人趙浹,穩城府,色掌郭守範,鍾城府,竝永爲鄕民,倍道押送之意,敢啓。傳曰,知道。
又以義禁府言啓曰,前北道都事柳宅夏,卽其地投畀事,命下矣。柳宅夏,咸鏡道咸興府投畀,而以傳敎內辭意,具罪目,依例發遣府羅將,倍道押送配所之意,敢啓。傳曰,知道。
李漢豐,以義禁府言啓曰,中官安國成·金景佑等,決杖一百收贖以放事,傳旨啓下矣。安國成·金景佑,旣已拿囚,依傳敎,各杖一百收贖放送之意,敢啓。傳曰,知道。
又以義禁府言啓曰,羅州牧使閔百奮,令該府先施本地方投畀勿限年之律事,承傳及靈光前郡守朴師海,咸平前縣監李惠祚等,令該府拿處,施以勅書有違私律勘處事,傳旨啓下矣。閔百奮時在任所云,以承傳內辭意,具罪目,依例發遣府羅將,本地方羅州牧,勿限年投畀,而朴師海·李惠祚,自任所俱未上來,發遣府書吏羅將,竝拿來,何如?傳曰,允。
尹東昇,以義禁府言啓曰,光春君棬,亟施湖沿投畀之典事,承傳啓下矣,棬,全羅道長興府投畀,而以承傳內辭意,具罪目,依例發遣府書吏,卽爲押送配所,何如?傳曰,允。
以承傳色,口傳下敎曰,泮村中,如有嶺儒,今日內,盡令越江草記。
又下敎曰,此吏判一時,申飭若如此,何事申飭?此章給之,金敍九之章,此時何可捧入?當該承旨,越俸一等,此章給之。
傳于李宜哲曰,左承旨入侍。
吏曹口傳政事,以趙德洙爲羅州牧使。
吏曹判書李昌壽疏曰,伏以,臣不審政注,重速官謗,相奏臺評,左右迭至,論其辜犯,合被大何,而聖度包容,罰止問備,臣誠感惶恧惕,莫省攸措。夫以臣疎闇,遽當六十邑倅之差遣,倉卒充擬,難保一一得宜,數三守令之不叶,臣旣自訟於前席,則傍觀之隨以疵謫,固無足怪,人見各異,不必費辭較辨,而第見大僚筵奏,一政瑕類,彰露無餘,雖廊廟規警,務主忠厚,畢竟勘斷,只歸末減,而在臣私義,顧何可幸其苟恕,厭然蹲仍,不思所以自處也哉?念臣踪地,豈宜冒居權要,而向來承膺,爲伸常分,屢月盤礴,殊媿初心,由此低回險塗,當去不去,釁尤狼藉,譏斥紛紜,滄浪之取,尙誰尤哉?去就一節,更無可論,而連値淸齋,控籲路阻,今始露章自列,仰瀆崇嚴。欲望聖明,曲垂鑑諒,亟賜鐫削臣職,仍命重勘臣罪,以謝公議,俾安私分,不勝大願。踏啓字
司書金敍九疏曰,伏以,臣向叨憲職,旋蒙恩遞,私分銘感,攢祝無地,卽者春坊除命,忽下於千萬夢寐之外,召旨聯翩,馹騎儼臨,光生蓬蓽,榮動里閭,臣誠惝惶感激,莫省敀措,念臣門戶單寒,學識魯莾,倖占科第,忝竊從班,前後恩命,一味逡巡,跡涉逋慢,罪在不赦,今玆所叨,尤出望外,臣實自恧,人謂斯何?噫,挾冊離筵,人臣至願,勸講雷肆,朝紳淸選,如使臣有一半分可堪之實,則臣何敢虛辭飾讓,孤負明恩,甘爲王述之罪人也哉?且臣偏母,年迫七耋,疾病沈淹,近又越添毒感,症勢危苦,眞元漸下,食飮全却,委頓牀席,臣侍湯藥,左右扶將,人子至情,實難離捨,恩召之下,轉動無路,玆因縣道,冒死陳懇,臣罪至此,無以自恕。伏惟聖慈,天地父母,察臣踪地,憐臣情悃,削臣之職,治臣之罪,以重官方,以便救護,千萬幸甚。踏啓字
己丑五月十一日辰時,上御集慶堂。藥房入診入侍時,都提調洪鳳漢,副提調嚴璘,假注書蔡弘履,記事官李師濂·兪岳柱,醫官許礈·李以楷·鄭允協·慶絢·柳光翼·鄭允說·李翊臣·玄啓淳,以次進伏訖。鳳漢曰,勞動餘,聖候若何?上曰,一樣矣。鳳漢曰,蔘茶未及,先爲診候,何如?上曰,於予建功,若造物有猜矣。昔之梁山泊一百單,今有一千八百之儒,怪矣世道,不可恃矣。鳳漢曰,欲鎭世道,則不可不保嗇聖躬矣。上曰,嶺儒誣辱先正,而又斥裕昆錄,嶺習又如是矣,此欲使其君,知衆心之如此也。上曰,都承旨,誤矣,何不直往內局也?鳳漢曰,或先往本院,復往內局,例也,或先往內局,例也。上曰,昨日承旨盡出,怪矣,誰當之?鳳漢曰,閔弘烈似當矣。上曰,特敎假承旨差下者外,一人留院,卽是故例,故頃者一番見此,今番擧措,萬萬寒心,以此之故,近八其君,下敎下於堂后假官,豈有此等國體?應留下位,承旨不可遞差而止,施以準期不敍之典,以存君綱。出傳敎鳳漢曰,李得培與本道水使,有相避之嫌,換以他道,何如?上曰,李得培事,予莫知矣。頃年命讀而不讀,必是用謀矣,其後仍故爲疏逖之態,予怪矣。鳳漢曰,非謀也,拙略所致也。上曰,果拙略而分義,則過矣。鳳漢曰,今番則有實病,不得不如是云矣。上曰,培字行難矣,一則以此爲託,一則以難寫爲託,皆怪矣。元義孫,則近來其文免生疎矣。鳳漢曰,然矣。上曰,湖西僉使幾許?鳳漢曰,安興·馬梁·所斤三處矣。上曰,今聞吾叉浦與水使有親嫌云,更以所斤僉使啓下,前吾叉浦僉使,仍任,所斤前僉使,遞付京職,李得培,其令除朝辭赴任。出傳敎鳳漢曰,備忘中稱魚錫定昔年除授之書,貴矣。上曰,魚錫定何時來乎?璘曰,似已發矣,徐命善亦當。下諭,而聞今明當入云,義州,下諭無益,故止矣。上曰,徐命膺何爲如此?鳳漢曰,其人潔潔,故見趙昌逵一疏,心不能忍,欲永退矣。上曰,似趙暾而不過矣。鳳漢曰,趙暾常謂其弟曰,汝若當路,吾必永退云,是其本心也。上曰,趙明鼎何爲如此?鳳漢曰,非爲其嫌,聰明漸減,故如是矣。上曰,予常矜之,林鼎遠非矣,其叔錫憲,不如是矣。鳳漢曰,然矣。上曰,李謙彬如嶺儒,心術不正矣。鳳漢曰,臣亦常時怪其事矣。上曰,嶺儒之意,必欲爲今無黨論,以此疏,示其歸一之意也,謙彬亦如是,皆投托也。提調鄭弘淳,持蔘橘茶,追後入侍。上進御,上曰,李謙彬,放恣首倡,召萬萬可駭學儒,以至於今番,此政一人倡之,百人應之,百人跳跟,二千叵測者,處分旣嚴之後,況侍從者乎?雖然旣放復配,非王者所爲,其雖參酌,嶺儒爲鄕民於六鎭,則謙彬焉敢爲朝鮮侍從?永除侍從案事,分付該曹。噫,嶺儒背其本,謙彬忘其祖,爲今之君,何儒可恃,何臣可恃。出傳敎上曰,一千八百,擧一道而入之矣。鳳漢曰,或有不知而入者矣。上曰,停擧中或有冤痛者矣。鳳漢曰,然矣。上曰,李應協卽向來儒疏時事耶?鳳漢曰,然矣。上曰,頃者處分,不過息鬧之意,而李應協之尙在銓曹歲抄,其涉過矣,欲下敎者久矣而未果,故此等駭怪罔測之輩,有此跳浪,初雖息鬧,今宜鎭本,前同敦寧李應協,特爲敍用。出傳敎鳳漢曰,京畿水使李仁康,賑政畢而身病苦,且今番以後,軍門乏人,李仁康水使之任,今姑遞改,何如?上曰,依爲之。出擧條上曰,京畿水使李仁康,今姑改差。出榻敎命讀各司草記。上曰,京兆草記下敎,今覽本館草記,其本本館也。雖然一雖不察,再何不察?其不察卽一也。本館諸堂,一體從重推考,此草記給之,一體更修正以奏,矇然捧納一也,一承旨同捧,則一承旨遞差,其若二承旨,一體遞差。出傳敎上曰,太誤矣,疏儒處分,合爲四人,而以三人草記矣。上曰,下敎中章頭與題寫色三人云,卽章頭一人,題寫色三人,其看未瑩,其色遺漏,該堂從重推考,矇然捧納承旨遞差。此草記給之,其令改修正以奏。出傳敎上曰,右承旨李漢豐傳旨,勿施,牌招察任。出榻敎上曰,承旨有闕,代參議尹東昇除授,牌招察任,房依前。出榻敎命讀全羅道破船狀啓,上曰,船雖破,人猶活,是幸矣,而破船曲折,則孟浪矣。鳳漢曰,水上浮空石,極殊常矣。弘淳曰,云破船於大洋,船在水邊,亦殊常矣。上曰,實監色不登云,亦怪矣。上曰,此等臭載,何歲無之,而今聞啓聞,該廳必也每以操切,而予則謂過,此則非比于前。噫,聶夷中詩,豈不曰粒粒皆辛苦?粒粒猶然,況二千幾百餘石穀物乎?且革作隊船後,渠今下去,則宜乎審愼,而幾十船格,不顧萬餘民口吻之物,欲充數十人溪壑之慾,以此觀之,革作隊船後,持船下去者,爲國穀乎,爲私利乎?無弊載來,則可謂爲國穀,此則不然,非爲私利歟?此一也。頃聞靈光御史之言,多數沈水,臭不可近云,以此觀之,本官雖不堅裹而致此,豈二千石皆然?穀無去處,只有其石,非船人開裹灌水,無乃水中魚龍,藏穀而浮石乎?決無是理,空石浮海,曾所未聞,此萬萬可疑者一也。於此有司之臣,雖欲參酌,予則決不赦,噫,吾民粒粒辛苦之穀,二千幾百石,今於近八,聞其臭載,予心若何?若干京江船人,貪其利下去,充其慾而爲此,予則曰於水邊,雖一倂施以一律,難以救億萬之民,此不嚴査究得,曰有道臣,曰有守令,千六百空石,萬萬殊常,地方官與兼官之俱涉矇矓,況本州耶?曾聞結裹若固,雖沈水無恙云,二千石結裹,若飭其固,豈有其皆空石漂流之事?監官·色吏,亦擇謹愼,豈有一任京江沙格?乃有此弊,此決非臭載,卽沙格偸食也。問其本卽羅州,惜乎鄭彦忠猶在,豈有此弊?當該守令閔百奮,先施本地方投畀之律,噫,頃者李興宗處分若何,而乃有此,此皆末弛之弊,今者百奮,令該府施以勿限年之律,朴師海·李惠祚査報,雖有淺深,只得一浮石千餘立,若下敎其穀,魚龍藏之耶,船格偸食耶?只以石枚報,此前所未聞,此等守令査官,將焉用之?今遞可謂乾道昭昭,不可已遞而止,皆令該府拿處,施以制書有違私律勘處,以此觀之,曾經近侍之人猶然,況淺歷武弁乎?其時下問,意亦在焉。雖然,雖柔必剛,卽是聖訓,其若勤有效,予見其令權汲孜孜,此敎有效,予當陞用,不然,奚云本職,奚云字牧?當永錮其身,令道臣嚴飭,羅州牧使,代以有聲績有風力者,今日內備擬,當日辭朝,予當見面飭,分付銓曹,口傳擧行,此後不謹裝載,有此弊者,當該守令,海島投畀,永錮終身,偸食監色·沙格,令帥臣海邊一倂梟示,以謝一道之民,以此一體嚴飭。出傳敎鳳漢曰,今日入診,尙未許,誠焦迫矣。雖二三人許診,伏望矣。上曰,置之,脈若勝,厥輩必生心上來,脈雖不足,亦上來矣。鳳漢曰,豈然乎?臣在保護之職,不得診候,豈道理乎?上曰,然則爲卿等許之。礈診後退奏曰,脈候左右三部一樣,而滑體少不如前。鳳漢曰,明日則以建功湯進御,似好矣。上曰,從當下敎矣。鳳漢曰,蔘茶旣進一貼,臣等,未退之前,更進一貼,好矣。上曰,藥房提調持蔘橘茶更爲入侍。出榻敎上進御。上曰,今守令多有頉,怪矣。鳳漢曰,六十餘窠守令,差出於半日之內,若干懸頉,勢固難免,而吏判以昨日筵推事引嫌,萬萬過矣。臣意則諸守令,更勿苛摘,然後銓地可安,守令亦安心爲民事矣。吏判過於謹愼,故今番之後,尤不自安,自上亦宜審察矣。上曰,卿言,是矣,吏判之撕捱,過矣,可笑矣,此後勿爲語及於此等事,可也。上曰,今番後事若稍久,若妓生之依舊上來,文臣守令,如此而出,如彼而出,前頭將百餘人矣。上曰,予衰矣弱矣,先正姑勿論,今日海東臣子,安敢語及於裕昆錄乎?今番嶺儒,予欲太僕殿座而不爲,然此後若有如此擧,決不饒貸矣。上曰,北道都事柳宅夏,尙未赴任,假都事替行,此等之時,爲佐幕,焉敢若此?此亦文官驕蹇之時,此輩其敢效尤而然。卽其地投畀,倍道押送出傳敎命讀北伯敎書,上曰,何其繁多也,是誰所作?璘曰,金基大所作也。上曰,代撰王言,其宜簡也,且其人雅重,亦何務繁。今覽敎書,非特過爲褒揚,安東銀臺,亦何關於北伯,而若是其繁,當該知製敎,從重推考,其令更撰以啓。頃者,申飭之下務簡,近者敎書,幾乎若前,另加。申飭。出傳敎璘讀喬桐水使李仁康移轉穀狀啓訖。上曰,回啓卽爲之。鳳漢曰,此乃賑餘穀物區處之事,竝依狀請施行,好矣。上曰,依爲之。出擧條鳳漢曰,脈候尙不足,而建功湯不許進,誠悶迫矣,午後更進茶,何如?上曰,依。上曰,昨日承旨盡出去,而承傳色見之,則只有注書云,昨日湖洲之孫,靑海伯之孫,俱好事矣,渠輩必好矣。鳳漢曰,然矣。弘淳曰,昨日得往政院見之,則兩注書果守廳酬應矣。上曰,然乎?上命退,諸臣遂退出。
己丑五月十一日酉時,上御德游堂。承旨入侍時,左承旨李宜哲,假注書李羽逵,記事官兪岳柱·宋樂,以次進伏訖。上曰,承旨陞殿,翰·注坐階,宜哲奉進荷皇恩應製銘,上命讀,宜哲讀過數券。上曰,注書陞殿拆皮封,各以職品秩,分軸以置,上曰,被誣字,皆打之,可也。宜哲讀訖。上曰,注書更讀。賤臣進讀,上曰,朴師崙之文精緻矣。賤臣讀四券訖,上命岳柱繼讀。上曰,尹養厚之文甚精而無雅語矣。李師濂爲押恩字而爲蜂腰耶?掃地殺騂,不好矣,掃地而祭,可也,殺騂則語甚不美,曷若掃地宰牲也?俄者承宣讀時應製者,皆若好矣,更令讀之,有病處甚多,不可知者文也。岳柱讀十餘券訖,上命樂繼讀。上曰,蟒衣是高帝所賜,用之無妨,而予則望拜時着黑圓領,謂着蟒衣者,果爽實也,昭誣正倫之句甚不好,昭誣旣非好語,而正論尤怪矣。上曰,洪武卽位在戊申,我朝卽位在壬申,彼此年紀之相符如是,豈非異事耶?大明之威德,甚盛矣。駭國時,猶稱太子,至我朝始稱世子,今則河水難淸,甲申以後,中州淪陷,不復見衣冠文物之美,豈非志士忠臣之所深痛也?上曰,製銘中多用樂章,予於望拜時,初無用樂之事,太是失題,而此文則頭用樂字,末復用樂,甚怪矣。賤臣對曰,下樂字,照應上樂字而用之也。上曰,汝言是,此題誠難矣,若不善掇辭,則易爲妄發矣。洪領相文甚好,科試則大提學當爲考官,而今則大匡以下皆進製,此誠好事矣。上評點訖,命岳柱曰,此非可科次者,汝須持往,待史庫之開,深藏之,上下番書以翰林臣謹封,可也,予將爲他日憑覽之資矣。上命羽逵,令入嶺儒疏錄,上命宜哲,奉寫御製荷皇恩銘。上曰,若有稠疊之字,承旨釐正,可也。宜哲讀訖,上又命注書更讀。上曰,予製及諸臣應製竝藏之,而改令注書,精書以置,可矣。宜哲曰,字樣依諸臣應製字書之乎?上曰,稍大之,可也。注書持入疏錄,上曰,只讀各邑疏儒每三人。注書讀訖,上曰,注書持歸,計其數更達,分付國子,此錄儒生,一倂付名停擧,可也。上命退,諸臣仍退出。
上在慶熙宮。停常參,只晝講。
下直,羅州牧使趙德洙,慶尙右兵虞候林鵬翰。
魚錫定啓曰,大司憲未差,執義李堉,掌令成胤儉呈辭,韓鏶在外,持平李益烍·金復休傳旨未下,今日以監察茶時之意,敢啓。傳曰,知道。
藥房都提調洪鳳漢,提調鄭弘淳,副提調嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮口傳問安。答曰,知道。
傳于尹東昇曰,內局入侍。
李漢豐,以兵曹言啓曰,僉知中樞府事崔之翼,病伏鄕廬,末由上來,西樞雖是閑局,不可一向虛帶,今姑改差,何如?傳曰,允。
尹東昇,以成均館官員,以同知館事大司成意啓曰,泮村中,如有嶺儒,今日內盡令越江事,命下矣。昨因下敎,嶺儒盡爲逐送,故今無一人居接泮村之意,敢啓。傳曰,知道。
以承傳色口傳下敎曰,再明日延和門,當爲祗迎,儀注置之,政事,當日爲之。
尹東昇啓曰,卽者吏曹郞廳來言,今日爲政事,命下,而判書李昌壽,參判李潭,參議權噵,俱以病不來,不得開政云,開政命下之後,不卽擧行,事甚未安,判書·參判·參議,竝卽牌招開政,何如?傳曰,允。
以承傳色口傳下敎曰,昨日領相,奏以重臣則知事云矣,循例開政,又以請牌於衰老之君乎?然則三更當爲之乎,極爲駭然,兩銓長官,皆令入來,政事申飭,勿出朝報,以言傳之。
有政。判書李昌壽,參判李潭,參議權噵,右副承旨魚錫定進,以宋瑩中爲大司憲,韓光會爲膳工提調,金時默爲濟用提調,趙榮順爲造紙提調,洪樂仁爲典性提調,鄭尙淳爲社稷提調,尹鳳正爲歸厚提調,金光默爲刑曹參議,李海重爲工曹參議,朴志源爲兵曹參知,李溵爲刑曹參判,趙宗鉉爲宗簿正,任希簡爲兵曹佐郞,姜翰爲咸鏡都事,柳匡國爲吏曹佐郞,沈釋之爲慶興府使,陳盛漢爲軍器僉正,申思運爲司諫,尹得範·李藎輔爲軍器判官,崔慶鎭爲兼引儀,漢學敎授單金文淳,學正承正祖,今加通政加資事,承傳。
兵批,判書具允明進,參判申暐入直進,參議南玄老未肅拜,參知朴志源未肅拜,左副承旨李漢豐進。啓曰,京畿水使,慶尙右兵使,全羅左水使,慶尙左水使,今當差出,而擬望之人乏少,承旨及同道他道守令,竝擬,何如?傳曰,允。
兵批,以趙啓泰爲副摠管,張志豐爲京畿水使,李邦一爲慶尙右兵使,金相玉爲全羅水使,李漢豐爲慶尙左水使,柳顯章爲副摠管,具顯謙·林永老爲宣傳官,柳世謙爲昌慶將,高必和爲景福將,李再煥爲五衛將,洪昌震爲僉知,白東毅爲訓鍊副正,李命鎭爲判官,趙㠎爲兼司僕將,黃策爲忠壯將,金景洙爲忠翊將,李廷默爲內禁將,李運昌爲都摠經歷,鄭亨濟·沈璧賢爲五衛將,尹景淵爲內禁將,崔景岳爲中樞都事,金遵·金樂淳爲經歷,文天綜爲訓鍊主簿,韓光德爲忠壯將,申爲同知,盧弼相爲五衛將,任逅爲訓鍊判官,副司直具允鈺·鄭運維·李應協·趙榮順·鄭光忠·鄭昌聖·南泰著·沈墢·金光國·李海重·李性源·李瀰·金致恭·李復祥·沈鑧·趙·尹得孟·李性遂·宋文載·洪晟·李阿述·李萬恢·金勉行·李壽鳳·金和澤·李之晦·李聖檍·朴弼逵·洪檍·沈勗之·李光瀷·朴師海·金朝潤·徐命天·安杓·柳成模,副司果任希簡·任希遠·李萬軾,副司正兪彦脩·柳光宅,僉知李周爀·李重錫·姜百能,同知金鎭岳,南漢城機別將金省身,吾叉浦僉使玄再芳仍任事承傳,副護軍李仁康·徐有大·洪若水·張志豐·趙·田翊顯·姜啓周·李長奕·李邦緯·李正吾。
己丑五月十二日巳時,上御集慶堂。藥房入診入侍時,都提調洪鳳漢,提調鄭弘淳,副提調嚴璘,假注書蔡弘履,記事官兪樂柱·宋樂,醫官許礈·李以楷·鄭允協·慶絢·柳光翼·鄭允說·李翊臣,以次進伏訖。鳳漢曰,聖候若何?上曰,一樣矣。進湯劑,上進御。上曰,疏錄名數知來乎?璘曰,一千八百餘人云矣。上曰,山淸·安義亦入,亦怪矣。請診候,礈診後退奏曰,脈候左右三部一樣調均,而滑體則有不足矣。上命讀諸道啓本。上曰,喬桐帖價二百石,似不足矣。鳳漢曰,畿營視喬桐如外邑,故本來如此矣。命讀西林移鎭狀啓。上曰,何如?鳳漢曰,今此中軍所費,視前虞候防米僉使防米似太小,故不可無闊狹之道矣,纔已發關矣。命讀湖南刷還狀啓。上曰,吳載采·尹泓自首與否,知入。賤臣知奏曰,已自首矣。上曰,然則俄者傳敎,倂爻周。上曰,訓將今則差乎?鳳漢曰,尙未快而頃者動駕時,亦隨駕矣。鳳漢曰,總戎使亦不行公,可悶矣。上曰,金思穆,猶勝於其父矣。鳳漢曰,然矣。上曰,羅州牧使趙德洙入侍。出傳敎德洙進前,上曰,七事除之,下去必勉力爲之。請進湯劑,上曰,藥房提調持湯劑,更爲入侍。出榻敎上進御,璘曰,魚錫定入來,而未及下諭,故不得牌招云矣。上曰,左副承旨魚錫定,自鄕入來云,牌招察任,解由勿拘,徐命善若來,依此一體擧行。出傳敎上曰,噫,其年前年,必考今月,亦有晝講之事,而予則常時法講,何可論也?不過誦題辭而已,而旣聞日記,此月何闕?今日德游堂,當行晝講,題辭內,有玉堂勿爲擧行,只持入侍諸臣冊子以入,時刻隨時,只入正時。出傳敎上曰,昨日應製,果已藏之乎?岳柱曰,未及入庫,而納于櫃中矣。
己丑五月十二日午時,上御德游堂。晝講入侍時,知事洪麟漢,特進官申暐,參贊官尹東昇,侍講官任希敎,檢討官朴師崙,假注書李羽逵,記事官兪岳柱·宋樂,武臣姜百能,以次進伏訖。上具翼善冠·袞龍袍,誦小學題辭訖。希敎進講題辭,上又誦列女傳章訖,師崙又進講列女傳。上曰,下章是曲禮乎?東昇曰,是內則也。上曰,各陳文義。希敎曰,小學一部,有內外本末,自灑掃應對,以至修齊治平,都是一敬字而已,殿下四十年爲治,以小學一篇,爲平生用工之符,極意敷演,靡有餘蘊,臣則別無可陳矣。師崙曰,殿下得力於小學者,多矣,一部小學,實爲齊治之本,伏願益加聖工焉。上曰,知事亦陳。麟漢曰,殿下以小學如誦己言,動靜施措之間,動遵小學,聖上之用工,非不至矣,而凡於日用云爲之際,益懋中和之德,克盡存養之工焉。暐曰,殿下於此,用工最深,臣復何言?惟願更加聖工,益盡體行之道焉。東昇曰,講官旣悉陳文義,臣別無可更達者,而第以列女傳觀之,古人胎敎之訓,誠至矣。又云若生子,罔不在厥生,自貽哲命,方今春宮智慮方長,動有觀感,殿下於辭令施措之間,深軫貽燕之道,一言一事,俾爲春宮之法則,則在大易蒙以養正之義,庶不悖矣,伏願益加留意焉。上曰,此言,誠好矣,然朱·均之不肖,予嘗怪矣。古人謂有胎敎之效,而其必有效,未可知也。麟漢曰,堯·舜之子不肖,是係變異,胎敎而端正有才,是常理矣。上曰,武臣誰也?麟漢曰,姜百能也。師崙曰,以蒙養一句觀之,殿下前後,申飭中外以養正之道,至矣,申飭以後,不無其效,漸有有造之美,今若更加申飭,則庶見養育人材,變化風俗之效矣。上曰,然矣,前則敎官甚孟浪,近則稍稍有成就童蒙之益矣。麟漢曰,近來敎官,嚴立科程,敎養頗勤矣。上曰,昔則平生不窺小學者,多矣,今聞童蒙,多以小學爲課矣。麟漢曰,非但爲課業而已,頗有作成之效,其益誠不少矣。暐曰,臣向者待罪西邑,以西路言之,土俗專尙製述,以小學爲弁髦矣,今則無論冠童,讀此篇者甚多,此皆朝家勸奬之功,而臣亦宣布聖意,給糧勸課,使之勤業矣。上命退,諸臣遂退出。
上在慶熙宮。停常參·經筵。
魚錫定啓曰,憲府連日監察茶時,諫院闕啓,俱涉未安,除在外傳旨未下外,未肅拜不爲行公人員,竝卽牌招,何如?傳曰,允。
又啓曰,大司憲宋瑩中未肅拜,執義李堉傳旨未下,掌令成胤儉呈辭,韓鏶在外,持平李益烍傳旨未下,金復休傳旨未下,今日以監察茶時之意,敢啓。傳曰,知道。
藥房都提調洪鳳漢,提調鄭弘淳,副提調嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色,口傳下敎曰,待敎入侍。
又下敎曰,待下敎,與編次人同爲入侍,編次人具允明·李潭,使之入來。
又下敎曰,校書館官員使之入來,禮房承旨同爲入侍。
魚錫定,以都摠府言啓曰,今入直內三廳武兼禁軍及軍兵等中日習射,請出標信,傳曰,知道。
又啓曰,新除授右邊捕盜大將張志豐,時無職名,令該曹付軍職,何如?傳曰,允。
嚴璘,以吏曹言啓曰,禮曹正郞南柱老,除授後過限未肅拜,依例改差,何如?傳曰,允。
魚錫定,以備邊司言啓曰,驪州牧使鄭夏彦,曾經承旨,返柩時擔軍,依例題給之意,分付所經各道,何如?傳曰,允。
備忘記,兩麥登熟,爲民雖喜,昨日三尺之雨,恐或沈水,此心憧憧,熟卽刈取事,令備局。分付諸道。
以承傳色,口傳下敎曰,俄者下敎下,以三尺之雨添書。
傳于魚錫定曰,中官李命夏·李應大下敎,分揀。
尹東昇啓曰,編次人具允明·李潭,依下敎來待矣。傳曰,入侍。
以承傳色,口傳下敎曰,俄者下敎於領相,宣傳官前望入之。
又下敎曰,旣已下敎於領相,具顯謙置之,以徐有大付標者施行,昨日單子已下,而判付尙在,駭然矣,今日內盡爲之。
宣傳官前望,以徐有大爲宣傳官。
以承傳色,口傳下敎曰,已聞於領相,旣已體諒,李漢豐許遞,其代李觀夏除授。
兵曹口傳政事,副護軍李漢豐。
左副承旨李壽鳳疏曰,伏以,臣卽伏承承宣特除之命,逖違耿結之餘,宜卽竭蹶趨膺,以伸叩謝之忱,而都承旨嚴璘,卽臣婦弟也,其在公格,在下當遞,玆敢隨牌詣闕,引例陳懇。伏乞聖慈,府燭鑑諒,亟許鐫改,以存公格,以安私分,不勝幸甚。踏啓字
正言任瑎疏曰,伏以,臣父年迫八耋,疾病侵尋,長在牀褥,寧日常少,顧臣情勢,寧有離捨供職之望,而日昨除旨,忽下於夢想之外,繼以守令署經,特牌踵臨,在臣義分,不敢言私,抑情冒膺,章皇出肅,隨登賓席,連參侍班,仰瞻耿光於逖違之餘,少伸區區戀結之忱,而父病自昨忽復添劇,肌膚烘熱,精神昏瞀,痰咳苦劇,藥餌不下,委席涔涔,症勢危惡,臣方左右扶將,焦遑罔措。此際天牌下臨,而以此情勢,實無暫時離側之望,玆構短章,仰籲於孝理之下。伏乞聖明,俯垂矜諒,亟遞臣職,以便救護,仍治臣瀆撓之罪,以肅朝綱,不勝幸甚。踏啓字
己丑五月十三日未時,上御集慶堂。藥房入診,編次人同爲入侍時,都提調洪鳳漢,提調鄭弘淳,副提調嚴璘,假注書蔡弘履,記事官兪岳柱·宋樂,編次人具允明·李潭,醫官許礈·李以楷·鄭允協·慶絢·鄭允說·柳光翼·李翊臣·方孝民,以次進伏訖。上命讀祭報府,上曰,非望祭也,明日卽顯陵忌辰也。璘曰,顯陵,祧遷也。上曰,然則今日何爲傳香也?璘曰,今日無傳香矣。上曰,怪矣,祭板不書祧字矣。命中官往見,中官復命曰,書祧字矣。上曰,然乎?今始思之,果書祧字矣。鳳漢曰,臣等,豈不知祧遷陵之不行忌辰之例,而猝當,故未及仰對矣。鳳漢曰,夜間,聖候若何?上曰,一樣矣。鳳漢曰,中宮殿氣候,若何?上曰,今則差矣。進湯劑,上進御。請診候,礈診候退伏曰,脈候左右三部一樣調均矣。上曰,吳載采·尹泓,昨日入狀啓,故初爲下敎矣,聞已自首矣,其時傳敎竝爻周,而尙未及下去,怪矣。鳳漢曰,若不自首,當加罪,而往來之路多,故中間或有遲滯之弊矣。上曰,方泰輿之子初入乎?礈曰,然矣。上曰,怪矣,見泰輿之二代矣。鳳漢曰,韓文云見人三代,殿下則見人七代,豈不壯乎?上曰,怪矣,是何言也?鳳漢曰,韓判府事家七代矣,韓用和亦入仕矣。上曰,怪矣。璘曰,臺臣方待閤門外矣。上曰,詣臺臺臣入侍。出榻敎掌令成胤儉,請還寢東呂·址淳等還配之命,更令王府嚴鞫得情。措辭見上上曰,勿煩。胤儉曰,請還寢定配罪人金柱泰減等之命。措辭見上上曰,其勿復煩。胤儉曰,新除授司諫院司諫申思運,時在忠淸道洪州地,請斯速乘馹上來事,下諭。上曰,依啓。臺臣先退,命編次人進前。上曰,昨日應製,兵判用雪誣,故予打矣,二大臣之父亦打矣。命讀荷皇恩御製。上曰,禮房承旨·校書館官員入侍。出榻敎上曰,藥房提調持湯劑,更爲入侍。出榻敎上進服。上曰,蔘橘茶封入,明日依例爲之。璘曰,明日香祗迎時,承旨當備員矣,同副承旨方陳章云矣。上曰,一伸廉隅,好矣。上曰,在外承旨許遞,與外任代,前承旨李普觀·李壽鳳除授,牌招察任。房順房。李壽鳳解由勿拘。出傳敎上曰,李漢豐,何如?鳳漢曰,渠之情勢難矣,兄弟一時出去矣。上曰,其父今則老矣。上曰,吏議誰也?鳳漢曰,權噵行公,而昨日則三堂上盡入來矣。上曰,善矣。藥院先退,上呼寫裕昆錄。上曰,其時臺臣誰也?鳳漢曰,李謙彬也。上曰,李謙彬字抹去,書以臺臣,可矣。上曰,十老詩有誦者乎?鳳漢曰,殿下每以此詩下敎,而臣等必欲得見,終不得見矣,然能聞誦矣。上曰,卿等校正,可也,命書四字箴於編末。上曰,予爲世孫德談矣。鳳漢曰,臣民之幸矣。上曰,藍忌靑之句,予意深矣。命李潭讀御製,又命具允明讀奏。上曰,其聲老矣。又命尹東昇讀奏。上曰,彈承旨則除參判,彈參判則除判書,彈判書〈則〉除政丞,裕昆錄亦類此也。上曰,若刻板,不過十五六丈矣。上曰,校書館官員朴敬行,旣已承命,明日典祀官頉下。出傳敎上曰,洪聖源依洪武體書之,可也。上曰,版本置芸閣,然後可以廣行矣。上曰,今製下近八裕昆錄,令芸閣刊印,五件內入,一件入于世孫宮,五處史庫·政院·弘文館·藝文館·春坊,各置一件,板本置於芸閣。出傳敎上曰,朴敬行出去,使能書書吏排字,量其爲幾丈,明日香祗迎時,來奏,可也。允明曰,俄者水使張志豐所志,來到呈遞矣。上曰,捕將副望誰也?允明曰,李泰祥矣。鳳漢曰,捕將望,今則好矣。上曰,捕將首望難處,留置,今問大臣,統禦使張志豐爲捕將,牌招,傳授命召大將牌·傳令牌,其代前望中趙除授,令明朝謝恩。出傳敎東昇讀北道狀啓,上曰,都事辭朝乎?東昇曰,未及詳知矣。上曰,咸鏡道連以假都事狀聞,新除都事,其令明日辭朝。出傳敎上曰,捕將受牌後,閉門,可也。東昇讀奏鄭光漢三度呈辭,上曰,啓下,可也。上曰,李壽鳳在外云,騎堂誰也?東昇曰,朴志源·南玄老也。上曰,承旨李壽鳳許遞,其代參議南玄老除授,牌招察任。房順房。出傳敎諸臣退出。
上在慶熙宮。停常參·經筵。
徐命善啓曰,大司憲宋瑩中未肅拜,執義李堉傳旨未下,掌令成胤儉呈辭,韓鏶在外,持平李益烍傳旨未下,金復休傳旨未下,今日以監察茶時之意,敢啓。傳曰,知道。
藥房都提調洪鳳漢,提調鄭弘淳,副提調嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮口傳問安。答曰,知道。
以承傳色,口傳下敎曰,典設司入侍。
又下敎曰,李普觀遞差,其代徐命善除授,牌招入侍,其君旣知,旣伸廉隅,其何陳章?牌招察任,勿爲呼望。
又下敎曰,次對今日爲之,鄕民有來者,待令興化門外。
香祗迎罷後,政院·玉堂,藥房口傳問安。答曰,知道。
魚錫定啓曰,大臣·備局堂上,依下敎來待矣。傳曰,引見。
嚴璘,以吏曹言啓曰,今此宗廟望祭獻官前承旨尹東暹,時無職名,令該曹依例口傳付軍職,何如?傳曰,允。
又以吏曹言啓曰,今此宗廟望祭大祝前校理沈頤之,前縣監李命彬,時無職名,令該曹依例口傳付軍職,何如?傳曰,允。
兵曹口傳政事,副司直尹東暹,副司果沈頤之·李命彬。
又以吏曹言啓曰,新除授慶興府使沈釋之戶奴呈狀內,矣上典肅謝還家之際,所騎駑逸,墜馬違節,不能運動,時月之內,萬無差復赴任之望云,沈釋之身病,旣如是危重,則不可强令往赴,依例罷黜,何如?傳曰,允。
尹東昇啓曰,卽者輔德柳善養,說書洪樂恒,因掌令成胤儉所啓,謂有情勢,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
備忘記,其請,爲元良擇春坊之例請也。頃者左相之奏,旣已下敎,則今後若此若此,人孰曰有文學而當書乎?若此,元良將只與中官讀書乎,爲近八君之元良之意焉在。誠過誠過,已申飭之下,春坊擧措,政院此稟,其涉駭然,一體推考,雖衰君之命牌,焉用於此等駭官?申飭,其令卽爲入直,今日省記,入于予。
以承傳色,口傳下敎曰,未昏之前,申飭,使之入來,若不申飭,當該承旨當下敎遲行侍講院下人,懸于政院。
大司諫洪準海疏曰,伏以,臣於月前,伏承諫省除命,積違耿結之餘,豈不欲一覲耿光,而病甚難强,罪犯逋慢,累日虛縻,惶蹙冞切。蓋臣所患風濕之症,根委已痼,動作艱辛,行步蹣跚,周旋天陛,斷無其望,此固通朝之所共知,臣何敢飾辭求免,以爲偃便之計哉?且臣賤疾之外,尤有情理之萬萬煎迫者,臣之老母,年迫八耋,宿病沈淹,寧日恒少,而近又添得毒感,症形危毒,精神昏瞀,食飮全却,臣方扶將焦遑,實無暫時離捨之勢,召牌復臨,而末由承膺,玆敢陳情仰籲。伏乞聖明,俯垂矜諒,亟遞臣職,俾便救護,仍治臣前後違傲之罪,以肅朝綱,不勝幸甚。答曰,省疏具悉。見爾久矣,其章若此,今問承宣,果難察任云,許遞焉。
傳于尹東昇曰,儒臣持陸宣公奏議入侍。
傳于尹東昇曰,承旨先爲入侍。
己丑五月十四日辰時,上詣延和門外。香祗迎入侍時,行都承旨嚴璘,左承旨李宜哲,右承旨尹東昇,左副承旨魚錫定,同副承旨南玄老,假注書蔡弘履·李羽逵,記事官兪岳柱·宋樂,以次侍立訖。上具翼善冠·袞龍袍,以乘輿出通陽門,延和門外降輿,詣板位祗迎訖,步詣建明門乘輿,還御典設司。上曰,禮房承旨,進詣太廟,奉審以來。出榻敎藥房都提調洪鳳漢,提調鄭弘淳入侍。鳳漢曰,今夜則頗有涼氣,晝則甚熱,玉趾勞動之餘,聖體若何?上曰,時方麥秋,故似有涼氣矣。上進御湯劑訖。鳳漢曰,臣仰瞻玉色,色甚敷腴,更察天步,步亦便利,是建功之效也。上笑曰,是勸以連服湯劑之語也。上曰,數昨之雨甚適中,是同口中舌矣,前頭雨暘,若如是均適,則豈非幸耶?鳳漢曰,麥事旣稔,民事誠幸矣。上曰,提調出往,湯劑更爲煎待,可也。鳳漢曰,朴敬行待令矣。上曰,入侍。敬行進前,上曰,磨鍊張數乎?敬行曰,十六丈矣。上令騎判具允明,讀裕昆錄訖。上曰,知申於篇尾,書以校書館開印,奎章閣藏板,可也。上曰,精忠錄所寫,是李瀰云,然否?允明曰,寫御製序文矣。上曰,精忠錄序文書寫承旨李瀰與祭文書寫承旨,一體施賞。出榻敎上曰,朴弼逵與左副有嫌避事耶?錫定曰,無避嫌矣。允明曰,頃日以赴防事,所下傳敎中,有薦者許防,其中奉老者納米事,下敎矣。毋論京鄕,雖有班名,科前有薦者絶罕,率多科後應薦者,新榜出後,若欲區別當薦與否,則似不無眩亂之慮,一依法文,若曰兩班子枝,勿許除防,親年八十者,除防納米云爾,則可無難辨之患,依此擧行,似好矣。且納米旣已革罷,則武備司所管兩烽臺烽炬番糧等所需,宜有區劃之道,每朔自軍色,以木二十疋輸送,則足可以接濟,定式施行,何如?上曰,所奏誠是,竝依爲之。出擧條鳳漢曰,頃以差備書吏事仰達,而特命革罷之後,民情欣悅矣。政府則固不然,請受其代,而至於樞府,多少間必爲劃給,然後可以成樣矣。上曰,民情果如此乎?今聞所奏,當給代矣。鳳漢曰,旣已承命後,當商確更稟矣。上曰,依爲之。出擧條允明曰,慶尙右兵使李邦一,今方呈狀,以爲有老病之親,勢難赴任云,改遞,何如?上曰,今聞兵判所奏,慶尙右兵使李邦一,非特其勢誠難赴任,予亦惻然者,許遞,今聞前望已通者,其中此人之尙今沈滯,可惜,其代田光勳特除,其令卽爲謝恩。出傳敎上曰,田光勳爲人,有氣骨矣。予於李漢豐,旣已處分,爲子之道,似當然矣。鳳漢曰,處分甚至當矣。上曰,具善復甚非矣。鳳漢曰,善復以京兆事,得罪,則可也,而以四寸之罪,竝被罪罰,豈不冤乎?上曰,四寸所畜之物,善復豈有不知之理乎?鳳漢曰,是專未知得云,若有所知,豈敢掩護乎?上曰,具善亨過,甚矣,予只見其貌,謂可以奬用,觀其所爲,太無狀矣。鳳漢曰,叔姪則猶有連坐之律,而至於從兄弟,則雖有大罪,自有滅親之義矣。臣於此等事,不少饒貸,而至於善復事,則不得不伸達矣。上曰,癸未申飭,何如,而今番幾日臨門又何如,而路柳墻花之屬,卽當逐送,可也。猶然隱忍不送,豈非無狀乎?一國薇垣長,亦藏置不送,國之紀綱,誠極寒心矣。鳳漢曰,雖然將臣,則似當有區別矣。上曰,朴志源今則緣於往時,而左承旨亦甚老衰矣。鳳漢曰,左承旨爲人,與世無競,且能善文,而年紀今已衰邁矣。上曰,宜哲多讀古人書,性又恬淡,予甚恃矣,是誰之族,而沈滯亦有時,世間期會,類如是矣。鳳漢曰,此人優於文學,而沈滯者,久矣。上曰,宰相須用讀書人,此人多識古事矣。鳳漢曰,誠讀書之人,而但不享讀書之報矣。上曰,誰令如是乎?是予之過矣。鳳漢曰,用人之道,或有時而如此矣。左承旨平生喜文酒,大略與南有容同矣。上笑曰,南則已入耆社,而此人獨沈滯矣。鳳漢曰,安知來頭,厚蒙天恩,到此地位乎?上曰,予於用人,亦嘗心自怪之矣。地醜德齊者,間或有或陞或降者,豈非異乎?向於南有容,飮以松茶,則不能善飮矣。鳳漢曰,今則不善酒矣。上曰,徐命善尙不承牌乎?勿爲呼望,坐家與否,知入。東昇復命曰,臣馳進太廟奉審,則祭物執事俱無頉矣。上令讀祭物單子及執事擧案。上曰,藥房提調持湯劑,更爲入侍。出榻敎徐命善謝恩,上曰,卿等勸徐命善出仕乎?鳳漢曰,臣則不勸,而必多勸仕者矣。渠雖謝恩,其情勢有難强者矣。上曰,是黷貨事耶?鳳漢曰,然矣。鳳漢曰,湯劑今日更當進之矣。上曰,廢之,可也。璘曰,咸鏡都事,使之今日內辭朝命下,而尙未署經云,何以爲之乎?上曰,牌招署經,可也。璘曰,臺官未備矣。上曰,違牌臺臣,一倂只推,牌招署經,大司憲宋瑩中,一體牌招。出榻敎錫定曰,頃日以趙家立後時輕先旁題事,有其時門長拿處之命,而其時門長,卽府使趙祉命也,已作故云,何以擧行乎?上曰,然則分揀。出擧條上曰,鄕民使之待令。嶺南·湖南·嶺東·海西·京畿諸道民,皆進前伏,上問農形市直。僉曰,麥事大登,市直太歇,雨澤均洽,秋事有望矣。上乘輿還大內時,上曰,軍人是何邑人也?軍兵等對曰,居定山·扶餘地矣。上又問農形市直。僉曰,大登矣。上還入大內後,諸臣遂退出。
五月十四日巳時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,行吏曹判書李昌壽,行兵曹判書具允明,刑曹判書南泰會,禮曹判書洪麟漢,判尹金時默,開城留守元仁孫,左尹金孝大,副司直鄭存謙,吏曹參判李潭,工曹參判閔百興,掌令成胤儉,獻納趙重明,校理任希敎,左副承旨魚錫定,假注書李羽逵,事變假注書兪彦脩,記事官兪岳柱·宋樂,以次進伏訖。陽澤曰,近日日氣蒸鬱,聖體若何,而寢睡·水刺之節,亦何如?上曰,一樣矣。鳳漢曰,此平安兵使具善行狀啓也。以爲,東林防守可行條件,成節目上送,中軍,依定奪,以前營將鄭徵世,單望抄啓,而旣是啓下中軍,則似當有印信,瓜限依邊將例,定以二十四朔事,竝請令廟堂稟旨,分付矣。節目當自備局消詳,分付之意,前已稟定,而中軍瓜限,定以二十四朔,鄭徵世之啓下,印信之造送,令兵禮曹各卽擧行,何如?上曰,依爲之。出擧條鳳漢曰,頃日次對,以法聖僉使李斗煥,依變通之定式,右職調用事,筵稟蒙允矣。日前慶興,乃其當窠,而不爲擧擬,故臣果致責該曹矣。因此之故,新差府使沈釋之,至於呈遞云,此則非臣之本意,況極邊本非樂赴之處,其雖呈狀,雖若尊事體,安知非占便乎?沈釋之,還爲仍任,催促下送,李斗煥,待後窠卽爲擧行之意,分付,何如?上曰,旣遞,以李斗煥擬差。出擧條鳳漢曰,臣因言端,有仰達者矣。曾見先輩文集,且聞久遠故事,則爲外任之人,雖縣監·察訪·邊將·萬戶之微末者,如果不合,則大臣·諸宰與坮閣,必陳疏或發啓,以請改差,此蓋朝家命吏,不敢私自進退故也。近以來,古規漸掃,守令·邊將,姑捨勿論,雖統兵水使之重者,一備堂,一臺臣,分付勿去,似若自尊其事面,實則大損於國體,自今以後,修明舊法,凡係當遞之類,輒爲上達遞罷,至於分付勿去之謬規,一切嚴禁,何如?上曰,申嚴分付,旣有下敎,若有犯者,勘以制書有違私律。出擧條鳳漢曰,此咸鏡假都事金光緯狀啓也。收擧端川府使盧勛相牒呈,利城運穀船一隻,自鍾城裝發,到本府前洋,遇風敗船,海尺三名渰死,穀物全數沈失,監官及騎船各人等,姑爲囚禁,以待處分,而以地方官所報觀之,大洋致敗,明白無疑,今不可以故敗用奸勘處,渰死人等恤典題給,漂失元會田米一百三十一石蕩減事,竝令廟堂稟旨,分付矣。人物旣已渰死,則可知非故敗,渰死人依例恤典擧行,未拯穀計數蕩減,沙格各人等特爲放送事,分付,何如?上曰,依爲之。出擧條麟漢曰,頃因故進士沈斗浚妻安氏上言,臣曹有所覆啓矣。判付內,若云循例,當命特許立後,而今聞大臣所奏此,則沈斗浚,宜從續大典,問于時原任,登對而稟處事,命下矣。問議于時任大臣,則以爲,當爲陳達於筵席云,行領府事金相福以爲,今因沈斗浚妻安氏上言,有禮官問議之命矣。就考嘉靖甲寅大臣議爲人後者,遇本生父母絶祀,則依法歸宗,許立後之家改立,其後若其父母已死,不得改立,則從旁親例班祔,臣先祖臣長生,答人之問曰,出後者本生親無後,則兩家父相議歸宗,古有其例,兩家父死,則子不可擅自罷繼,當以本生親爲班祔,此兩說,俱載於臣先祖所纂疑禮問解,而義意差有異同,禮律極其微奧,有非愚昧如臣,所敢容易論斷者,惟在自上更加博詢而裁處云。行判府事金致仁以爲,今此沈家事,實係變禮,如臣蒙陋,何敢與議,而第以律文言,則續大典有曰,爲人後者,本生父母絶嗣,則罷繼歸宗,許其所後家改立後,以禮言,則先正臣金長生答人之問,有曰,出後者本生親無後,則兩家父相議歸宗,古有其例,兩家父死,則子不可擅自罷繼,當以本生親爲班祔,法文所載,固爲明著,先賢定論,亦有深意,此等處,正宜以禮律事勢,參酌處之,而有非在下所可論斷,至於沈澥所謂年紀云云,大凡立後之法,惟以父子繼體爲重,母子年紀多少,恐不必爲拘,人或有年多於繼母者,可以類推歟?惟在自上更加博詢而裁處云云,行判府事韓翼謩以爲,倫紀至重,所後之恩,與本生等,然本宗無嗣,罷繼歸宗,古有是例,大典所載,又不啻明白,則出後久近,服喪與否,有不必言,事關人倫,不敢臆對云云矣。上曰,領相之意,何如?鳳漢曰,臣於此事,實無的見,故前以博詢裁處之意仰達,今之議者,或以法典之文爲主,而謂之當罷,或以先正之論爲引,而有所持疑,且安氏以爲,其子已服其所後家六年喪,其夫生時,以不當還本宗之意,作誄而成言,其遺意不可不從云,辨此說者以爲,當以法典與禮說,斷其可否,至於服喪一節,則安氏方欲立後之姪,父母俱沒,情理難於出繼,無異於出繼者之服喪後,不忍罷繼云,兩說俱有所據,至於年歲多少,有識者皆以爲不必計云,臣之初見,蓋由於未及深思矣。諸大臣旣已獻議,惟在自上處分矣。陽澤曰,爲人後者,本生父母絶嗣,則罷繼歸宗,固有法例,而臣先祖臣長生答人問,以爲,出繼者本生親無後,兩家父相議歸宗,古有其例,兩家父死,則子不可擅自罷繼,今此沈斗浚家事,聞其子㴛,服所後父母喪,兩家父皆不在,無所相議,而遽許歸宗,似涉重難,至於斗浚妻,欲捨其子,而以姪爲後者,雖謂其夫遺意,事異常例,以臣膚淺之見,有難臆對,博採廣詢而裁處,恐爲得宜矣。尙喆曰,倫紀至重,禮意至嚴,雖非臣淺識所可臆對,爲人後而旣經養父母之喪,則情理誠悲切,事勢亦難處,而所生家若無後,則以後家之已經喪,不得罷養,未見有可據之經文,至於本生父母絶嗣,則罷繼歸宗,載在法典,而旣無兩家父相議之地,則事係變禮,惟在上裁。上曰,依續大典例施行。出擧條鳳漢曰,趙祉命家門長,因其身故,雖寢拿處,其門中自有時存門長,依前下敎,當爲立後者,卽爲定告,俾繼故重臣後嗣,何如?上曰,依爲之。出擧條昌壽曰,臣有區區之義,敢此仰達矣。臣素以譾裂之才,久居權要之地,猥蒙曠絶之恩,前後歷揚,罔非淸顯,怵迫嚴命,冒沒供職,臣若能殫竭駑鈍,少效涓俟之報,則豈可固辭顯要,而第念臣以蒲柳之質,精神日漸昏錯,以向來事言之,倉卒之間,排擬不審,屢勤嚴敎,而且以銓曹事論之,初仕及守令所差,幾近百餘人矣。雖過兩大政,未必及此,而臣皆經歷。伏乞俯念情勢之難安,亟下鞶帶之遞焉。鳳漢曰,吏判之以此引義,誠過矣。上曰,吏判引義,似然矣。初仕守令多差,莫若今番,其欲遞,亦似有義矣,吏判若遞,誰可代者?鳳漢曰,臣意則不然,今都政不遠,今日政官,無踰此人矣。陽澤曰,吏判處義則無怪,而捨斯人,則無可代者,臣意則與領相同矣。尙喆曰,吏判引義,未知其得當矣。吏判之多除初仕守令,豈其所欲乎?以此引遞,殊涉無義,在朝家任人之道,不當許遞矣。鳳漢曰,今番排擬守令之後,物情洽然,以此觀之,亦不可輕易許免矣。昌壽曰,臣於國事,豈敢擇夷險乎?今若未蒙體諒,則臣自此當犯違逋之罪矣。上曰,卿之處義,則是矣,然來月前決不當許遞,若經大政,予當許免矣。昌壽猶縷縷乞遞。鳳漢曰,君臣猶父子,然旣情勢之可言,而何敢煩瀆若此乎?上曰,旣已下敎之後,吏判之請遞,殊涉煩瀆,極爲未安,從重推考,可也。出擧條胤儉曰,請還寢東呂·址淳等還配之命,更令王府嚴鞫得情。措辭見上上曰,勿煩。胤儉曰,請還寢定配罪人金柱泰減等之命。措辭見上上曰,其勿復煩。胤儉曰,顧今悠悠萬事,全在於輔導元良,涵養睿德,而惟其輔導涵養之責,實係於頻接宮僚,漸磨義理,而如非端方之士,講學之功,則難期將就之美矣。請另擇宮官,毋使數遞,頻開講筵,不至作撤,俾有時敏日躋之效焉。上曰,依啓。已上出擧條重明曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條上曰,幼時仰聞備堂所奏,不無遲速,速者,有時雖速,於擧條太繁,其遲者聞時雖遲,於擧條太簡爲敎,雖諸臣奏辭,無一字放過,心常欽歎,豈徒昔聞?以日記觀之,一次對所奏,不下三四,近日大臣所奏外,其皆默默,臺臣亦不過謄傳故紙,而傳啓後其若起伏,不覺開眼,聞其奏卽下諭,開眼之際,口開自笑,甚至於只於君曰,以所懷乙者,誦甲者之前語,彌縫者多,古語云,人非堯·舜,每事安得盡善?吁嗟,海東,官師相規,可謂固閉,可勝寒心?頃者申應顯,其雖細故,請推承宣,暮年只見下行有司,頃者怪堂箚,其雖譏予,一朔之內若此,豈憚怪箚,嫌下行而不諭乎,頃者之笏史不以進乎?且吏判所奏,其涉過矣,何待君飭?若無沈斗浚事,廳外入侍諸臣,只煖席而退,臺臣亦無相規,非懷非啓,因飭勵而苟且彌縫?强命次對,豈不愧乎?吏判旣推考,禮判亦有陳,今則替行耳目,默默諸臣,一倂從重推考。諺所云高麗三日,而今日朝鮮,可謂一日,可勝歎哉?出傳敎陽澤曰,臣等,見識疎陋,無建白之事,極爲惶恐矣。尙喆曰,首相則有所陳,而臣等,則默默而退,聖敎豈不至當乎?臣甚惶愧矣。希敎曰,今日旣是無故日,則臺臣當以所啓直陳,而乃以所懷仰達,已涉不審,而奏對之際,語多顚錯,聖敎誨責之下,應避而不避,揆以臺體,所失尤著,臣謂掌令成胤儉,特施罷職之典,爲宜矣。上曰,依啓。出擧條陽澤曰,臣自外聞之,則臣之應製中,多有誤字,伏乞還下製文,以爲釐改之地,何如?上曰,置之。上命退,諸臣遂退出。
己丑五月十四日午時,上御集慶堂。儒臣入侍時,校理任希敎,修撰金基大,右副承旨徐命善,假注書李羽逵,記事官柳岳柱·宋樂,以次進伏訖。上命命善,讀各道農形狀啓,更命儒臣讀陸宣公奏議,承史輪讀訖。上曰,此書與政要多寡,何如?希敎曰,無異矣。上令注書更取第二卷來,更令希敎讀之。承傳色告曰,春坊官員,皆投疏徑出云矣。上曰,以臺言而然乎?上曰,各陳文義。希敎曰,文義無可拈出而仰陳者矣。蓋以此疏觀之,眷眷忠愛之誠,溢於辭表,德宗若用此言,則豈奉天之辰,而終見欺於盧杞哉?以此推之,人臣之去就,有關國家者,大矣。上曰,然矣,德宗之不用陸言,甚可惜也。希敎曰,德宗昏暗,故爲杞所誤矣。基大曰,以陸疏觀之,國家之興替,在乎用人,得人則國事可成矣。命善曰,下番得人之言,甚好矣。上曰,德宗多猜心矣。命善曰,人主善惡,在乎一擧措之間,可不愼乎?上曰,德宗能咨詩陸宣公,是則奇矣。命善曰,陸疏罔非切實之言,千載之下,不覺欽歎矣。上命儒臣先退,上曰,咸鏡都事入侍。出榻敎上曰,統軍亭好耶?命善曰,此亭雖稱擅名,而別無勝景之可賞,但眼界遼闊,眺望寬豁矣。上曰,灣府城地,何如?命善曰,城池無金湯之固,而且距江三里許矣。若有不虞,難入白馬城矣,但武士驍勇,厚蒙國恩,皆有死上之志,臣則以爲,脫有緩急,則不可賴城池而庶得力於此輩矣。上曰,然則義州雖在,何益之有?命善曰,然矣。賊若直擣龍川,則白馬不過爲灣人避亂之所矣。上曰,林將軍戰績,其或有聞否?命善曰,聞林將軍,據山城偵探賊勢而勝捷云矣。上曰,壯矣。命善曰,臣聞使臣之言,則在北時,已聞徐姓爲灣尹云,我國事,彼中人無不知,而我國人,則豈能知鳳凰城將之爲某乎?上曰,本州登科人,其見之否?命善曰,金泓哲,臣亦見之,爲人極佳,文亦善矣。咸鏡都事姜翰入侍,上曰,汝能知本道事乎?汝須下去,着實奉職,可也。都事退出,上曰,咸鏡都事姜翰,旣已一司署經云,一司除署經,其令當日辭朝。出傳敎上命退,諸臣遂退出。
上在彰義宮。停常參·經筵。
觀象監,自辰時至午時,日暈,啓。
魚錫定啓曰,大司憲宋瑩中未肅拜,執義李堉傳旨未下,掌令成胤儉呈辭,韓鏶在外,持平李益烍·金復休傳旨未下,今日以監察茶時之意,敢啓。傳曰,知道。
藥房都提調洪鳳漢,提調鄭弘淳,副提調嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,明日入侍,宜矣。中宮殿·惠嬪宮口傳問安。答曰,知道。
備忘記,一何冥然,今月已半,若過十三日,其將何日?三昨干支,卽壬辰,是就邸之年也。再昨干支,卽癸巳,憶昔圖寫,憶春奉安,喜爾回來已下船,遲遲八日度如年之御詩,尙今誦焉,昨日干支甲午,卽八朔侍湯之餘,乘賜馬而九月回邸之年也,此已予懷萬倍,今日卽乙未,嗚呼,乙未,孝純同庚,此心何抑?今予當詣舊邸,設酌而來,蓋憶孝純,遙憶昔年侍衛,只入直擧行,世孫當隨駕,挾輦挾輿軍,皆以內入直擧行,前後廂軍禁御外營入直軍,御將都領隨駕,只時·原任六曹堂郞隨駕,由夜晝古介,副輦置之,以南所衛將爲守宮承旨,時刻單子,置之,待下敎,只入初嚴。
以承傳色,口傳下敎曰,世孫方在將攝,祗迎隨駕,置之。
嚴璘啓曰,右副承旨徐命善,今日不爲仕進,卽爲牌招,何如?傳曰,允。
又啓曰,今日動駕時,諫院侍臣,無進參之員,除在外外,獻納趙重明,卽爲牌招,何如?傳曰,允。
傳于魚錫定曰,禁軍以入直擧行,扈衛軍官有廳軍,置之。
魚錫定,以兵曹言啓曰,今此彰義宮擧動時,隨駕軍兵,以入直擧行事,下敎矣。留營及留陳,何以爲之?敢稟。傳曰,置之。
又以兵曹言啓曰,今日擧動時,本曹堂上侍衛及陪衛各差備,不可不備員,而參議有闕之代,令該曹以在京無故人口傳差出,仍卽牌招,以爲備員之地,何如?傳曰,允。
吏曹口傳政事,以金龜柱爲兵曹參議。
傳于魚錫定曰,新除騎堂,使之隨駕。
尹東昇啓曰,刑曹參判李溵,兵曹參知朴志源,除拜後過三日不爲出肅,依定式推考警責,仍卽牌招察任,何如?傳曰,允。
以承傳色,口傳下敎曰,世孫氣好,使之隨駕,依前下敎擧行,旣已設酌下敎,奉常寺祭物,依例待令,祭文當親製下,禮房入侍。
傳于尹東昇曰,禮房承旨入侍。
以承傳色,口傳下敎曰,徐命善已下敎,覽其章,此章給之,牌招察任,兼春秋減下。
又下敎曰,異於展謁,自此樂作,至彰義宮門下樂止。
大駕詣彰義宮後,政院·藥房口傳問安。答曰,知道。世孫宮,政院口傳問安。答曰,知道。
親臨設酌罷後,政院·藥房·朝廷·二品以上·六曹堂上口傳問安。答曰,知道。王世孫行禮罷後,政院口傳問安。答曰,知道。
右副承旨徐命善疏曰,伏以,臣待罪邊門,奉職無狀,坮評峻發,醜辱狼藉,撫躬慙悼,無面可顯,伏蒙我聖上,天地父母,至仁至明,不待臣自辨,而洞燭之昭晣之,無復餘蘊,仍察難强之情,特降許解之命,德意委曲,感幸交切,歸路銀臺之除,旣以在外而獲遞,纔經一宿,又承特授,滓穢之蹤,荷蒙收拾,以媿以惶,不省攸措。顧臣情勢,豈有殫冠束帶,委蛇近密之望,而傳敎諄懇,促令入侍,義分所在,逃遁無路,且臣兩載關塞,逖違城闕,犬馬之情,急於瞻天,晏然承牌,遂登前席,雖伸戀結之忱,實多放倒之愧,噫,臣之所遭,日月在上,公議在下,臣不欲呶呶追辨,以汚筆舌,而邊事細大,皆有舊例,潛貨現促,前後非一,犯者在逃,法無所施,則狀聞一節,初無可論,以此爲罪,非臣所料,至於黷貨二字,區處歸屬,按簿可知,而祗欲借此不潔之題目,以爲混淪汚衊之地,其爲計亦已疎矣,然苟使臣居官律己,素著淸嚴,則人之爲言,豈至於此?臣固自訟,不暇尤人,而若臣之區區所自悼者,生逢聖代,世受國恩,如臣庸陋,百無肖似,徒以先臣之故,厚被眷撫之私,兄弟相對,未嘗不感泣攢祝,思所以殫竭報效,而涉世昧方,信心冥行,猜憾溢世,駭機迭發,臣兄旣橫遭口語,齟齬明時,臣又罹此危辱,喪失身名,上累聖簡,下孤家訓,俯仰慙歎,無地自容。臣若憑恃寵靈,不思斂避,則早晚顚沛,可立以俟,身且不保,報於何有?昨日出肅,不過爲一勤耿光之計,官職去就,非所可議,玆於召牌之猥〈敢〉陳瀝血之章。伏乞聖慈,察臣危苦之悰,諒臣懇至之情,亟遞臣職名,仍命選部,勿復檢擬,俾得以杜門守分,歌詠聖澤,不勝幸甚。且臣兼帶春秋之銜,與監事臣金尙喆,有姻婭應避之嫌,竝令照例遞改,以存公格焉。無批答
己丑五月十五日辰時,上御集慶堂。禮房承旨入侍時,右承旨尹東昇,假注書李羽逵,記事官兪岳柱·宋樂,以次進伏訖。上命東昇,寫御製孝章廟,孝純宮祭文,又命寫懿昭廟祭文,上嗚咽興愴曰,今月太速矣,今月二十四日,來月初八日,將何以支堪乎?予知其過矣,而不能自抑矣。上令注書,知奏玉堂行公人員。上曰,孝章廟大祝,以任希敎爲之,懿昭廟大祝,以金基大爲之。上命退,諸臣遂退出。
五月十五日午時,上詣孝章廟。擧動入侍時,行都承旨嚴璘,左承旨李宜哲,右承旨尹東昇,左副承旨魚錫定,右副承旨徐命善,同副承旨南玄老,假注書蔡弘履·李羽逵,記事官兪岳柱·宋樂,以次隨駕訖。上具翼善冠·袞龍袍,以乘輿出通陽門,降輿于延和門外乘轎。璘曰,都提調方待令矣。上曰,藥房提調持湯劑入侍。出駕敎都提調洪鳳漢,提調鄭弘淳趨進。鳳漢曰,聖體勞動,得無有妨於調攝乎,夜間,寢睡·水刺之節,何如?上曰,一樣矣。今日有所興感,欲伸予懷,而作此行矣,卿等必請進劑,故使之持來矣。上進湯劑訖,上曰,禮曹判書入侍。出駕敎洪麟漢進前曰,時原任六曹堂上,當隨駕矣,何以爲之乎?上曰,依例爲之。上出興化門外,駐轎良久,上曰,侍臣上馬遲滯,是必以予行爲不緊矣。上曰,侍臣一竝禁推。出駕敎上曰,政院使令擧行遲緩,都使令待回駕決罪,上詣孝章廟殿座,上曰,望八其君,興懷動駕,百官則取便而不隨來乎?百官入門後,閉三門,捧袖擧案。上曰,孝章廟·懿昭廟行禮時,百官一體行禮。出榻敎上曰,守僕尊稱百官,甚可駭也。上曰,當該守僕,令攸司科治。出榻敎上曰,孝章廟大祝趙宗鉉,懿昭廟洪樂信爲之。出榻敎麟漢曰,祭物今方奉來,而三門已閉,開門而奉進乎?上曰,依爲之。上曰,祭物皆已熟設乎?麟漢曰,姑未及備來矣。上曰,造果等屬,似當遲滯,從容辦備,可也。上命東昇讀祭報府,上曰,春坊誰也?麟漢曰,柳善養·洪樂恒也。麟漢曰,祭物已來矣。上曰,太常守僕奉之,直至階下,可也。上曰,以親祭禮爲之耶,依四名日例爲之乎?注書知奏。注書還奏曰,問于大臣,則謂以親祭禮行之云矣。上親行奠酌禮,王世孫向北再拜,百官侍臣皆再拜,上行禮訖,仍詣懿昭廟。上曰,懿昭廟行禮時,領相入侍。出榻敎鳳漢入侍,上曰,世孫太長,予甚喜矣。鳳漢曰,果多長矣。上親行酌禮,王世孫再拜時,驟雨暴注,衣袍沾濕,侍臣皆憂悶罔措,上命移入廡下以避雨。上曰,軍兵雨具。出傳敎上命諸臣退,諸臣遂退出依幕。
上在慶熙宮。停常參·經筵。
大殿,政院·藥房·朝廷·二品以上·六曹堂上口傳問安。答曰,知道。世孫宮,政院口傳問安。答曰,知道。
大駕還宮後,政院·玉堂,藥房口傳問安。答曰,知道。世孫宮,政院口傳問安。答曰,知道。
中宮殿·惠嬪宮,藥房口傳問安。答曰,知道。
徐命善啓曰,大司憲宋瑩中未肅拜,執義李堉傳旨未下,掌令成胤儉呈辭,韓鏶在外,持平李益烍·金復休傳旨未下,今日以監察茶時之意,敢啓。傳曰,知道。
傳于魚錫定曰,守直中官,各弦弓賜給。
傳于李宜哲曰,兩廳守僕,令該廳米布題給。
傳于徐命善曰,科治守僕,分揀。
傳于尹東昇曰,內局入侍。
以承傳色,口傳下敎曰,初入仕,或有六月之窠,則雖今日,李山斗之孫,卽爲擧行。
吏曹口傳政事,以宋煥五爲司饔直長,徐簡修爲禮賓主簿,李英哲爲奉事,李全春爲寧陵參奉。
尹東昇,以吏曹言啓曰,今此儲慶宮·毓祥宮·孝章廟夏享大祭執禮大祝,皆以侍從塡差,而其中時無職名人員,令該曹依例口傳付軍職,何如?傳曰,允。
又以禮曹言啓曰,故重臣趙最壽子禧命繼後,令本曹分付門長,其令望定後,草記事,命下矣。卽接趙家門長前郡守趙載一呈單,則因傳敎,故郡守趙禧命繼子,以禧命十寸兄命徵第二子載翼,遍議宗中,衆論歸一云矣,依單辭,趙命徵第二子載翼,立爲趙禧命之後,立案成給之意,敢啓。傳曰,知道。
以承傳色,口傳下敎曰,內局入侍時,承旨持月食單子入侍。
兵曹口傳政事,副司果金會元·李世奭·權以綱·尹弘烈·李仁默·李亨逵。
魚錫定,以兵曹言啓曰,今五月十七日,武臣堂上朔試射日次,夏享祭齋戒相値,不得爲之之意,敢啓。傳曰,知道。
又以兵曹言啓曰,依傳敎,承政院都使令朱得星,決棍十度之意,敢啓。傳曰,知道。
又以兵曹言啓曰,今五月十五日,私婢貴大稱名女人,自興元門入來,差備門外擊錚,依例令攸司囚禁治罪,當該守門將姜廷一,依定式推考,何如?傳曰,允。
備忘記,近八裕昆錄,時原任大臣·國舅與編次人二人,昨日孝章廟入侍,侍衛·承史·春桂坊贊禮·執禮·大祝,安寶各賜一件。
傳于尹東昇曰,今御製冊,印出四件,粧䌙書題目,昨日隨駕三都尉,一副尉處賜給。
以承傳色,下敎曰,李山斗畫像,還爲入之。
又下敎曰,初刊裕昆錄一件,安寶賜給李山斗之孫,而賜汝一人,欲令七十二州之士聳動之意,諭之。
又下敎曰,明日崇政殿,當爲香祗迎,儀註置之,待下敎只入正時。
己丑五月十六日寅時,上還宮。擧動入侍時,行都承旨嚴璘,左承旨李宜哲,右承旨尹東昇,左副承旨魚錫定,右副承旨徐命善,同副承旨南玄老,假注書蔡弘履·李羽逵,記事官兪岳柱·宋樂,以次隨駕訖。上具翼善冠·袞龍袍,乘輿出廟門,降輿乘轎。上曰,藥房提調持湯劑入侍。出駕敎都提調洪鳳漢,提調鄭弘淳進前。鳳漢曰,昨日勞動備至,夜間,聖體若何,而寢睡·水刺之節,亦何如?上曰,達夜不能定懷矣。鳳漢進湯劑,上進御訖。上曰,墻外所居老人爲幾何?皆使待令。上曰,京兆官何暇招來?使洞內任掌率來,可矣。墻內如有老人,先爲招來。五老人進伏,上各問姓名年紀。上曰,舊邸父老五人,令該曹米布題給。出傳敎上曰,駐輦已久,其涉駭然,下敎旣已伸懷,侍臣禁推分揀。出傳敎上還宮,降轎延和門外乘輿。上曰,兩局將解嚴,可也。上曰,觀象監官,持月食單子,斯速待令。錫定進讀單子訖,上還大內,諸臣遂退出。
己丑五月十六日辰時,上御集慶堂。藥房入診入侍時,都提調洪鳳漢,提調鄭弘淳,副提調嚴璘,假注書蔡弘履,記事官兪岳柱·宋樂,醫官許礈·李以楷·鄭允協·慶絢·鄭允說·柳光翼·許溫·崔觀泰,以次進伏訖。鳳漢曰,勞動餘,聖候若何?上曰,一樣矣。鳳漢曰,王世孫氣候,若何?上曰,好過矣。請進湯劑,上進御。請診候,上曰,以四人及新入者診之。上曰,今日則盡爲湯劑乎?鳳漢曰,猶餘一貼矣。上曰,還宮時已進矣。鳳漢曰,是則昨日湯劑也,一日二次,不可廢也。上曰,支離矣。礈診候退,伏曰,脈候左右三部一樣調均,滑體亦一樣好矣。上曰,咨文持入乎?璘曰,未及出來矣,徐命善以日食咨文,誤知以奏矣。上曰,然乎?命讀北道刷還狀啓,上曰,免賤者皆入,過矣。命讀江原道刷還狀啓訖,以江原監司狀啓,傳于璘曰,勿待罪事,回諭。出傳敎命入近八裕昆錄,璘曰,李山斗孫來待。上曰,知事李山斗孫,持畫像入侍。出榻敎請進湯劑,上曰,藥房提調持湯劑,更爲入侍。出榻敎上進御,李全春進前。上曰,汝祖年幾何?全春對曰,九十矣。上披畫像曰,似精矣。鳳漢曰,鼻甚長,必壽像矣。上曰,與尹鳳朝像近似矣。上曰,厥祖欲見,厥孫今見,吁嗟,近八,實是料表,其像雖圖以來,只辨帽袍補子,老像何異於莫見?今則雖依俙,見其圖,若見其人,吁嗟,五百里,持其祖圖像而來,入侍便殿,於渠可謂千載一時,豈可靑衿而來,仍靑衿而回乎?知事李山斗孫李全春,特爲除職,以表予意。出傳敎上曰,汝知疏錄中人乎?全春對曰,未知矣。上曰,知事李山斗畫像,摹作二件,一則內入,一則留置耆司,其本件,還送本家。出榻敎命讀裕昆錄,上曰,裕昆錄,一體賜給國舅·都尉,可也。命退,諸臣遂退出。
上在慶熙宮。停常參·經筵。
徐命善啓曰,大司憲宋瑩中未肅拜,執義李堉傳旨未下,掌令成胤儉呈辭,韓鏶在外,持平李益烍·金復休傳旨未下,今日以監察茶時之意,敢啓。傳曰,知道。
藥房都提調洪鳳漢,提調鄭弘淳,副提調嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今日干支卽戊戌,而夏享祗迎,此心一倍,氣則一樣矣。中宮殿·惠嬪宮口傳問安。答曰,知道。
以承傳色,口傳下敎曰,祗迎時入侍。
傳于尹東昇曰,李全春謝恩後,使之留待。
傳于魚錫定曰,宣傳官一員待令。
備忘記,近八之前,一陽一陰,此心憧憧,況暮年益衰之時乎?兩麥皆登熟,是誰之賜?雖然今年猶有半歲餘,一風一雨,夙夜奚弛?予則以此心,其欲少伸一歲,申飭諸道,體予此意,儲水等節,勸課之政,孜孜着意,予則今年雖書大有,何敢忽也,何敢自足?其予此心,蒼蒼昭昭,體此心罔敢或忽事,令備局申飭八道兩都。
備忘記,裕昆錄刊印校書校理朴敬行,半熟馬一匹賜給,寫字官洪聖源加資,算員以下員役工匠等,令該曹米布題給。
魚錫定,以御營廳言啓曰,本廳分授鷹峯東邊體城頹毁改築處女墻,亦已畢築之意,敢啓。傳曰,知道。
以承傳色,口傳下敎曰,點下處分揀,卽爲捧傳旨以入,而假官處,多以實官,捧傳旨以入。
又下敎曰,宗簿寺豈可以忠義塡入乎?以實官塡入。
己丑五月十七日辰時,上詣崇政殿殿庭。香祗迎入侍時,行都承旨嚴璘,左承旨李宜哲,右承旨尹東昇,左副承旨魚錫定,右副承旨徐命善,同副承旨南玄老,假注書蔡弘履·李羽逵,記事官兪岳柱·宋樂,以次侍立訖。上具翼善冠·袞龍袍,以乘輿出步詣板位祗迎訖。上命尹東昇讀祭報府。上曰,同副承旨馳往儲慶宮,右承旨馳往毓祥宮,摘奸以來。出榻敎上仍步詣崇政門,仍乘輿詣東庭,降輿殿座,藥房都提調洪鳳漢,提調鄭弘淳進前。鳳漢曰,夜間,聖體調攝,若何,而寢睡·水刺之節,亦何如?上曰,一樣矣。鳳漢曰,殿下陞降殿庭,勞動備至,而少無艱憊之意,臣等,實不勝慶幸矣。上笑曰,氣不憊促矣。鳳漢曰,湯劑今方待令矣。上曰,何必固執?其令進之。上進御湯劑訖,上曰,冬至一陽生,未及初伏,一陰又生,天道消息之理,蓋亦奇異矣。命善曰,盛衰乘除之理,是天道之常也。上曰,寧陵參奉李全春入侍。出榻敎全春進伏,上曰,昨日儒巾,今日烏帽矣,爲人何如?鳳漢曰,爲人亦妙矣。上曰,汝之祖孫,相依爲命,久留何益?速爲下去,可也。聞爾祖是安東望士,予賜御筆。又令元良書之,汝須奉去,歸給爾祖,使之如見予顔也,予之所以使元良更書者,九十歲畫像,正爲世孫有祝也,其間祖孫之相離,久矣。旣得參奉進賜之名,於汝足矣,汝其從速歸養也。且賜汝裕昆錄者,安東是戊申所稱之邑,而向來嶺儒爲怪擧,故予皆逐之,而獨留汝施恩,蓋欲勸一人聳萬人耳。全春曰,聖恩罔極矣。上曰,爾祖寢食,何如?全春曰,睡則達宵不能寐,食則一日所噉,不過二合矣。上曰,是則猶勝於予矣。鳳漢曰,一時每一合,豈曰少乎?臣之外祖母,九十五,所噉甚少,而尙姑支撑,享壽之人,本自少食矣。上曰,畫像何以運云乎?鳳漢曰,藏置行中而去,無妨矣。上曰,所重在焉。鳳漢曰,旣奉御筆,給一馬下送,好矣。上曰,參奉李全春,旣承下敎,何待其狀,亦何汲汲其代?待都政擧行,其祖圖像,予與元良皆寫,令該曹造樻,人馬特給,其令陪持下去。出傳敎上曰,歸語爾祖,旣享九十,何難百歲?益享遐壽之意,諭之,可也。上曰,爲人更何如?鳳漢曰,嶺人多沈沈,而此則精妙矣。全春退出,上曰,承旨纔經嶺邑,風俗,何如?錫定曰,土俗甚淳檏矣。上曰,藏經是海印寺乎?命善曰,臣待罪陜川時見之,蓋藏經之閣,塵埃不浮,烏鳥不下矣。上曰,異哉。上曰,見能見難思乎?命善·志源曰,臣皆見之矣。玄老復命,上下榻俯伏。玄老曰,臣馳往儲慶宮,則祭物執事皆無頉矣。上曰,儲慶宮·毓祥宮夏享,非大祭,此後祭享時,單子中拔大字,可也。出擧條上曰,此後孝章廟·懿昭廟親祭則,則以畫燭擧行事,分付。出擧條上曰,禁軍排立皆待令。上曰,藥房提調持湯劑,更爲入侍。出榻敎上進湯劑,鳳漢曰,明日湯劑依前煎入乎?上曰,依例爲之。鳳漢退出,上曰,禁軍皆待令乎?兵判具允明曰,皆待令矣。東昇復命曰,臣馳往毓祥宮,則祭物·諸執事俱無頉,而紙品差似薄劣,故使之改備矣。上命讀祭物單子,上俯伏而聽,更命讀進排官單子。上曰,享禮何等重也,而四守僕一人若闕,孝章宮亦有僕一人,其宜代差,雖不然,爲一守僕泯默乎?當該中官從重推考,當該守僕汰去。出傳敎上令禁軍,陞立中臺下,問居住姓名,又令各陳其居邑農形市直,更令誦腰牌禁條。上曰,宣傳官持標信,往招興元門內把摠哨官中講不通罰番入直一人以來。哨官進前,上令誦陣法後,命退去。上曰,今年則無兼謝恩耶?允明曰,今年則似是單使矣。上曰,承文院官員,似當知之矣,使之招來。上曰,領相戶判似知之,注書往問以奏。注書還奏曰,問于領相,則以爲,上年以前,移準之方物,昨年冬至使,盡爲移準,故今年冬至使,當依例措備入送,今年無兼謝恩之事,故冬至使,當以單使差出云矣。上曰,承文院官員,闕直已有申飭,而況今日乎?有下問者召之,其奏闕直,事之可駭,莫此爲甚,當該官員汰去。出傳敎上曰,昔之孫武,漢之韓信,嚴紀律能戰勝,今則爲將官者,以兵書爲枕,紀律視若楚越,可勝寒心?十年前講八條目,今日復講,僅以成樣,此等將官,將何用哉?軍無紀律,將何爲將?五軍門一體嚴飭。出傳敎上曰,騎馬三疋立之,宣傳官待令。出傳敎上曰,騎馬六疋立之,宣傳官二員待令。出傳敎上乘輿,還入大內,諸臣遂退出。
上在慶熙宮。停常參·經筵。
魚錫定啓曰,憲府連日監察茶時,除在外傳旨未下外,未肅拜不爲行公人員,竝卽牌招,何如?傳曰,允。
又啓曰,大司憲宋瑩中牌不進,執義李堉牌不進,掌令韓鏶在外,一員未差,持平李益烍牌不進,金履休傳旨未下,今日以監察茶時之意,敢啓。傳曰,知道。
藥房都提調洪鳳漢,提調鄭弘淳,副提調嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。夏禴旣命攝,夏享宿於殿,是曰,孝乎?此心憧憧,氣何諭乎?明日入侍,宜矣。中宮殿·惠嬪宮口傳問安。答曰,知道。
以承傳色,口傳下敎曰,其君徹宵憧憧之時,開門稽滯,諸承旨一竝從重推考,諸承傳色,處處昏睡,一體越俸一等。
備忘記,此心一倍,何抑何抑?氣雖衰,益宜繼述,今見五禮儀,其於朝參,其皆有矣,明日金商門當朝參,待下敎只入初嚴,只入直擧行。
備忘記,凡人飾人事,詐也,以詐一字擧諭,此爲世道深慨之意,文蔭武中,以詐甘自居乎,爲無隱之臣乎?一體預爲申飭,此卽予勸人爲直之意也。
備忘記,千千萬萬料表,今月過半,仲旬將至,予心何抑,予心何抑?況今月二十四日兮,來月初八兮,若過五日,將至二十四日,若過十八日,將至來八,噫,憶國初乎,憶庚子乎?若忍過二日,予將來月二十九日,望長樂伏於魚藻堂前,以白此心於蒼蒼,明日朝參,意益深矣。昔年癸巳正月,予以寶劍朝參,侍衛於崇政門,諸臣皆陳其奏,雲興·夏川二君,亦陳所懷,且仰聞辛卯元月朝參時,樂山都正,進御筆水晶,仗差備奉鶴周,以忠義有奏,今則耳目暗啞,故諸臣·宗臣·蔭官皆喑啞,令通禮院幾次申飭,一庭皆默默,此豈他哉?皆詐也。近八憶昔,朝參其若此,則予何以入延和門?當兩班·文蔭·武皆汰,而入此木鐸先天之意,先爲曉諭。
備忘記,仲冬一陽生,仲夏一陰生,究其理,則至矣。先王雖抑陰扶陽,兩儀陰陽之理,一也。昨冬見陽後,今夏見陰回,甲戌年後,十五年加見,此誠千千萬萬料表,此日載於十度之中,以予之衰,何能曉也?然陰陽交而萬物成,風調雨順,時和歲豐,皆由乎此,今當暮年,交勉之意,焉敢忽也?嗟哉,大小臣工,體予此意,宜自勉焉。
傳于李宜哲曰,近者開門後,久而始捧,供上申飭。
備忘記,以待開門,門已開矣。當該中官,奉命稽滯,極爲寒心,從重推考。
傳于魚錫定曰,中官徐行,進復命俱闕,從重推考,此後申飭。
以承傳色,口傳下敎曰,薛里中官梁濟漢,極爲駭然,令該府判書,有違私律勘處。
傳于魚錫定曰,中官梁濟漢勘處,置之,以只汰傳旨捧入。
李宜哲啓曰,右承旨尹東昇,右副承旨徐命善,今日不爲仕進,竝卽牌招,何如?傳曰,允。
傳于魚錫定曰,明日朝參時,禁軍只入直擧行。
傳于魚錫定曰,寶釰以都摠管四員爲之,雲釰,仍。
尹東昇,以侍講院言啓曰,本院新除授司書金敍九,自鄕上來云,卽爲牌招察任,何如?傳曰,允。
又以司饔院官員,以都提調·提調意啓曰,本院直長徐簡修,以燔造之任,方在分院,而日昨口傳政,禮賓寺主簿遷轉矣。當此燔役方張之時,不可付之於手生之人,本院主簿中,依前例相換以爲竣事之地,何如?傳曰,允。
魚錫定,以兵曹言啓曰,同知中樞府事崔東岳,昌德宮衛將金鎭岳,昌慶宮衛將李寅炳,俱以病難供職,呈狀乞遞,不可等待其差復,竝今姑改差,何如?傳曰,允。
又以兵曹言啓曰,羽林衛將具明謙,病難供職,呈狀乞遞,宿衛輪番之任,不可久曠,今姑改差,何如?傳曰,允。
又以兵曹言啓曰,今五月十八日,永平居幼學柳在宏稱名人,自興化門入來,差備門外擊錚,依例令攸司囚禁科治,當該守門將崔命守,依定式推考,何如?傳曰,允。
以承傳色,口傳下敎曰,洪奉朝賀知此等之事,萬年曆若得來,使院隷問于其子弟得入。
又下敎曰,一則事勢固然,以休紙置之。
上在慶熙宮。停常參·經筵。
藥房都提調洪鳳漢,提調鄭弘淳,副提調嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣,殿座時入侍,宜矣。中宮殿·惠嬪宮口傳問安。答曰,知道。
以承傳色,口傳下敎曰,承旨先拜,置之。
又下敎曰,下敎若何,而此時若此乎?此傳旨只推牌招入直。
備忘記,稱只夜直,皆取便也。食君之祿,免其直,豈若擧石?若此之故,靈閣·譜閣此後入直之官,皆晝夜直定式。
魚錫定,以都摠府言啓曰,今日入直內三廳武兼禁軍及軍兵等,當爲中日習射,而朝參相値,不得爲之之意,敢啓。傳曰,知道。
又以兵曹言啓曰,本曹佐郞任希簡,身病猝重,勢難供職,累度呈狀,侍衛輪番之任,不可久曠,今姑改差,何如?傳曰,允。
又以兵曹言啓曰,今五月十九日,泰安居私奴檢山稱名人,自興化門入來,差備門外擊錚,依例令攸司囚禁,當該守門將鄭翼漢,依定式推考,何如?傳曰,允。
朝參罷後,政院·玉堂·藥房口傳問安。答曰,知道。
沈勗之,以義禁府言啓曰,當該次知中官金壽賢,令該府拿處,以不應爲私律徵贖放送事,傳旨啓下矣。金壽賢旣已拿囚,以不應爲私律,杖八十,收贖,奪告身三等,放送之意,敢啓。傳曰,知道。
又以刑曹言啓曰,所謂乾堤之稱,卽牟利輩一手,此不嚴禁,堤堰皆將爲畓,當該陳告人,令該曹當日嚴刑一次後,海島定配,此等牟利,京鄕符同,然後可爲,當該符同任長,令秋曹嚴査,勿爲徵贖,決杖六十事,命下矣。當該陳告人片致完,今方下往于京畿富平地云,發關捉來後,依傳敎嚴刑發配,而本宮任長處嚴査,則當該符所任尹得莘,因事下往于全羅道靈巖地云,亦爲發關捉來,決杖之意,敢啓。傳曰,知道。尹得莘,年少之人,特爲分揀。
以承傳色,口傳下敎曰,文臣朔試射,明日隆武堂,當親臨,試官以此試官用之,堂下試官二員,該郞摠府首郞廳爲之,只五巡爲之,繖扇侍衛,置之,承旨以同副入侍,明日次對後,當爲之,待下敎,只入正時。
兵曹口傳政事,以安豐君爲都摠官,李翼元爲副摠管。
以承傳色,口傳下敎曰,次對稠疊,再明日當爲之,分付備局·秋判,次對時入侍。
己丑五月十九日卯時,上御崇政門。朝參入侍時,行都承旨嚴璘,左承旨李宜哲,右承旨尹東昇,左副承旨魚錫定,右副承旨徐命善,同副承旨南玄老,假注書蔡弘履·李羽逵,記事官兪岳柱·宋樂,領議政洪鳳漢,領府事金相福,判府事金致仁,左議政金陽澤,右議政金尙喆,知事李益炡,左參贊申晦,行吏曹判書李昌壽,行兵曹判書具允鈺,戶曹判書鄭弘淳,禮曹判書洪麟漢,刑曹判書南泰會,工曹判書李吉輔,判尹金時默,副司直李章五,工曹參判閔百興,副司直鄭存謙,大司憲宋瑩中,校理任希敎·徐有良,修撰朴師崙·金基大,以次進伏訖。上具翼善冠·衮龍袍,乘輿出資政門。上曰,政府及東西班擧案讀奏。東昇進前讀,上曰,成雲柱曾以闕直見汰,今何敢着帽復入闕乎?錫定曰,只是推考故入來矣。上變色曰,察推者便是汰也,承旨以只推擧行,極爲駭然矣。上曰,凡內摘奸單子有頉者,察推卽汰去,而以推考擧行,當該承旨從重推考,皆以汰去傳旨捧入,宣傳官三員待令,騎馬九疋立之。出傳敎上仍詣崇政門殿座訖。上曰,臨津戰船,今當摘奸,而中官生疎,騎判軍官,竝令偕送,可也。承史鴛鴦拜畢,鳳漢進前曰,聖體調攝,若何,而寢睡·水刺之節,更若何?上曰,大體一樣矣。建功亦覺支離,醫官豈皆扁鵲乎?鳳漢曰,醫官雖非扁鵲,至於建功,則便是扁鵲也。上曰,一月所費之蔘,幾滿二斤,計一年,則其數豈不多乎?鳳漢曰,其數也多,故得力亦深矣。上曰,秦漢求仙,亦云苦矣,而畢竟豈有效乎?前則進一貼,而今則每每兼進,苦哉苦哉?鳳漢曰,在常人,則兼進雖濫,而在聖躬,不爲過矣,卽今聖體康寧,行步頓勝,實爲宗社無疆之福,而亦罔非建功之力也。上進湯劑訖。上曰,明年則單使云,宗臣庶乎少休矣。方物已盡移準,故無謝恩乎?鳳漢曰,然矣。鳳漢曰,湯劑更當煎進矣。上許之。上曰,今日此擧,意蓋深矣,雖見予見多矣,其若如今日,豈有高麗三日之譏?今日入侍諸臣,勿論大官·小官,必曰吾君近八,其猶若此,今日臣僚,心若忽焉,此豈特負其君?乃負其先,以此自相勉勵,夙宵勉焉,吾國其庶幾哉?須知悉。出傳敎鳳漢曰,生民休戚,係於守令,殿最當前,嚴明黜陟之意,申飭諸道方伯,何如?上曰,依爲之。出擧條尙喆曰,首相以申飭殿最事,有所仰達,而第守令居下考者,曾有經二年乃敍之法矣。遇赦蕩滌之後,則頃有勿拘除職之命,此實出於曠蕩之聖意,甄復京官,何至拘礙,而若其守令之任,無復界限,假使臘月貶下者,復差於六月之政,則其誰以下考爲悶,而此豈爲懲戢之道乎?此後則凡係居下之人,雖經赦典,二年之前,毋得更除守令事,申飭,申明舊典,然後庶有嚴考績之實效矣。鳳漢曰,此論自前甚嚴,而故相臣兪拓基,守之甚固,臣亦因此而至陳於筵席矣。蓋居下人之經二年乃敍,本欲懲其不治,雖被廣施之霈澤,銓曹之不卽檢擬,非敢格大同之恩典,所以守法典之本意,携貳之論,以爲勿論幸不幸,旣蒙恩典之後,則銓曹之不爲檢擧,未免爲寢格朝令之歸云,臣之所執,常主先輩之見,而近來時議如此,則臣亦不欲偏主己見矣。今僚相所奏,雖極明確,沮之者又執前說,則恐不能爲永久之法,此後居下之人,若蒙赦典,則京職雖或有時勿拘,至於外任,則必準二年,然後始爲擧論,其於弛張,恐得其宜矣。上曰,所奏誠是,依爲之。出擧條上曰,槐院闕直,事甚駭然矣。古者太平之世,不有此弊,宗簿敦府,所重俱在,而今皆闕焉,寧非慨然乎?有頉者例皆察推,而察推傳旨,捧以推考,承旨甚曚然矣。上曰,察推傳旨捧入當該承旨,遞差。出榻敎上曰,莫重殿座,承旨不可不備員,承旨有闕,代前府使沈勗之除授牌招,先入侍後謝恩,解由勿拘。出傳敎上曰,兩譜閣闕直,旣已下敎,況靈壽閣乎?以單郞廳,知之點下,今聞果兩郞廳云,莫重此閣,何云晝夜,耆老所應直不直人,一依捧傳旨。出傳敎上曰,宗親府,自前無入直之規,故典簿今又闕直,而予故爲分揀矣。傳旨中朴敬行之載名,亦可怪也。鳳漢曰,敬行方以印役時,不在直云矣。上曰,傳旨中朴敬行,付標。出傳敎上曰,宣傳官二員待令,騎馬六疋立之。出傳敎晦曰,同律度量衡,有國大政,而近來斗量,毋論京外大小各異,畢竟弊端,終歸於民,朝家前後申飭,非不嚴矣,而少無實效。臣意,則內而度支·惠廳,外而巡營各邑,每於歲首較量,則銅斛毋有不均貽弊之患,似好,故敢達矣。上曰,依爲之。出擧條晦曰,南漢僧徒,自是守堞之卒也。募聚編伍,保守軍器,所關非細,而挽近以來,僧徒之無端下鄕,久不還接者甚多,故自本營行關諸道,卽令刷還,而外邑視若尋常,不卽擧行,徒事頉報,殊涉未安,保障重地,凡諸守護之道,因此而漸至疎虞,自今以後,南漢緇卒之歸接外方者,所到寺刹,毋敢許留,直爲起送之意,嚴飭諸道,何如?上曰,依爲之。摠戎使金孝大曰,南漢僧徒刷還事,旣已蒙允矣。北漢僧徒之離散南漢,一體刷還,何如?上曰,倂依爲之。出擧條昌壽曰,都政前,若値郡守以上之窠,則雖非啓請邑,準朔守令,輒爲移擬,而純望之亦不拘礙者,已成近例,目今大政不遠,敢此仰達矣。上曰,大臣之意,何如?鳳漢曰,此非爲時任守令之陞職也。乃所以新出六品之疎通也,而便成應行之例,似當依所奏許施也。陽澤曰,近年以來,新出六品蔭官,多滯京職,故郡守以上邑,作窠,排望甚難,銓官大政前,輒皆以外任陞擬稟定矣。上曰,只郡守窠,依近例擧行。出擧條允明曰,守·摠兩營所管南北漢義僧防番錢,當初因守禦廳之出鎭,屬之兵曹,收捧分送矣。守禦入京之後,宜自該廳直捧,而因循至今,實無義意,從今以後,直自兩營收捧,似合事宜,故敢此仰達矣。上曰,必也正名,所奏誠是,依爲之。出擧條允明曰,副摠管柳顯章,老病在鄕,勢難行公云,宜有變通之道矣。上曰,許遞,口傳擧行。出擧條時默曰,頃因成均館典僕等上言,本館覆啓,以爲,係是市廛,非本館所可論斷,令京兆稟處事,允下矣。取考上言內辭緣,則魚鹽兩廛,乃是特賜資生之業,而己酉姑罷之後,生業斷絶,不堪應役,一依賜與之典,許復舊業云。大抵本館,曾有三江魚鹽船收稅,而革罷已久,二去癸亥年,因牛疫之熾盛,許設鹽魚廛,不過數月,旋卽撤罷,此外元無設廛之文跡,至於魚鹽本廛,則鹽魚物種,昭載於平市市案,且已年久,自前累訟而累屈,則泮人之歸之於中間橫奪,似不免失實,泮人形勢,雖甚可矜,而市民之年久市貨,有不可奪而與之,今此上言內辭意,置之,何如?上曰,依爲之。出擧條泰會曰,外方殺獄罪人,月三同推,法意甚重,而近來闕推甚數,極爲未安,申飭諸道道臣,使之依定式擧行,何如?上曰,依爲之。出擧條章吾曰,軍門蓄積甚少,人心不固,不可不預講裕用之道矣。外方還穀甚多,還有弊端,臣意則以其多而有弊者,運移京中,若爲數十萬石,則毋論各軍門·各衙門,留置此穀,以其剩餘,逢凶發賣,則在民無塡壑之患,在軍有贍用之益,下詢大臣處之,何如?上曰,此議,何如?鳳漢曰,蓄積多而後,可以守城,若使數十萬穀,移留京中,逢凶發賣之策,非不好矣,而此則可使賑廳施行矣。陽澤曰,卽今萬里倉,無所儲置,臣意,則積於萬里倉,次次內移,好矣。上曰,若內移數十萬石,則外方必騷擾矣。鳳漢曰,自賑廳施行,則好矣。上曰,原任之意,何如?相福曰,守城之議旣定,則多蓄而後,可以有爲,數十萬石,雖難一時輸運,移置城中,則豈非好策乎?致仁曰,外方還穀,亦不贍矣。數十萬〈石〉若內移,則諸道必有騷擾之歎矣。上曰,所奏雖是,此施誠難,更加消詳。百興曰,臣以隄堰事,有所仰達矣。隄堰之係關民業甚重,而臣於數日前赴闕時,鄕民數十輩,遮路呼訴,以爲,富乎地有隄隁,而居民歲歲蒙利爲生矣。邑內奸民輩,謂以乾隄而勒奪,故居民無以保存云云,臣問諸隄司吏,則果在成冊中,而其來已久矣。堰民之呼訴如此,不可不各別嚴飭,以防奸民之弊,而更遣備郞摘奸,何如?允明曰,聞自龍洞宮,下送手本矣。上曰,昨日隄堰,申飭若何,而今聞以龍洞宮手本,本府民人,呼訴京司云,所謂乾隄之稱,卽牟利輩一手,此不嚴禁,隄堰皆將爲畓,當該陳告人,令該曹當日嚴刑一次後,海島定配,此等牟利,京鄕符同,然後可爲該符同任掌,令秋曹嚴査,勿爲徵贖,決杖六十汰去。噫,百民引水蒙利,可乎,一人因此肥己,可乎?當該手本勿施,次知中官人,偏聽此輩之言,頷可擧行,其何擧職?次知中官金壽賢,令該府拿處,施以不應爲私律,徵贖放送,此後有此等手本者,當該次知中官,以杖配律定式施行。出傳敎上曰,東西班有所懷者,上階進奏,否則當汰。完恩君李殷春曰,臣待罪禁軍別將,以職掌事敢達矣。本營敎鍊官元數爲十二員,而公務分排,每患不足,堂上軍官爲十五員,而用尙有裕,今別減其五窠,移作敎鍊官三窠,則料布無不足之患,公務無苟艱之弊,加設三窠,必以禁軍中能通兵書者,取才差出,似好,下詢兵判而處之,何如?上曰,兵判陳達,可也。允明曰,別將所奏,實狀果如此,故自前有是議亦久矣,如是變通,似得便當矣。上曰,依爲之。出擧條右邊捕將張志豐曰,近來外方戢盜之政不嚴,今番使行,多有失物,當該討捕使,爲先推考,各別搜捕之意,另加申飭,何如?上曰,依爲之。出擧條鳳漢曰,論人請推,是經筵·備局之事,而捕將所陳之討捕使,雖合論責,若其直請推考,由於生疎,其在警飭之道,不可置之,捕盜大將張志豐,從重推考,何如?上曰,依爲之。出擧條禁軍將李爀曰,臣待罪嶺邑時,熟知軍政之弊矣。白骨徵布,黃口簽丁,前後聖敎,不啻懇惻,而壯丁之投托校院及各廳,募軍而遺漏者甚多,軍丁之難,專由此弊,申飭諸道道臣,俾無額外募入之弊,何如?上曰,令備局嚴飭諸道。出擧條兵曹正郞李溎曰,臣之所管,卽二軍色矣。騎步價布,前則布品稍勝於他軍門矣。近年以來,麤劣漸甚,自本曹每加申飭,而外邑視以例飭,不善擧行,且多有過當不納之邑,各別申飭,則恐好矣。上曰,事極駭然,如有此等守令,令該曹草記,當該守令決杖。出擧條兵曹正郞尹光禮曰,馬軍營,自營繕修毁隨補,而以草蓋屋,雨雪每有滲漏之弊,改瓦以覆,則好矣,然臣則微官,極涉猥屑矣。上曰,置之。戶曹佐郞李敬倫曰,臣方待罪別營矣。每當軍兵放糧時,則初以斛子捧之,後以斗升分之,此是軍兵所給之料,自不免厚,則一朔所縮,幾至二三百石,在本曹誠非細慮矣。以斗分給之料,猝難以斛子改定,而因其料米之多少,分作九斗斛八斗斛七斗斛,以此分給,所縮之數,似不至屢百之多矣。以此意言于本曹判書,方欲筵稟而未果,故敢此仰達矣。上曰,此言,何如?鳳漢曰,每自戶曹有此議,而似難施行矣。上曰,置之。宣惠郞朴師建曰,近來船人輩奸弊層生,外邑精捧上納之米,中間幻弄,或以麤劣米,交雜石子中,甚至於腐傷米雜入,此雖與和水有間,而其害將及於貢民,捧上之際,各別省察,而不可不嚴立科條,以防後弊,故敢達矣。上曰,此後復有此弊,郞廳嚴治,可也。司成羅忠佐曰,臣之職掌,別無可言者,而臣素居鄕曲,熟諳民弊,故略此仰達矣。蓋戶口增,軍政修,卽七事中兩件,而近來籍法疎忽,見漏者多,此專由於各邑之有契房故也。所謂契房,卽吏輩私自除役之村,而一入其中,則富實之戶,公然無籍而閑遊,此弊歲增,窮民益不支堪,今若嚴飭諸道各邑,永爲革罷,使之一一入籍,則戶口自增,而軍政自修矣。且俗所稱居士者,非僧非俗,遊衣遊食,作一閭里之蠹,而無補公私之役,其爲情狀,誠極痛惡,竝令還俗而充丁,則亦可爲增戶口·修軍政之一助,竝加申飭,則恐好矣。上曰,所奏俱有意見,令備局嚴飭諸道,俾有實效。出擧條奉常正崔鳴玉進前。上曰,只尺入侍,敢有咳唾之聲,奉常正崔鳴玉,推考,可也。出擧條司饔奉事南溟學曰,北道以域內最遠之地,聖化雖無遠不曁,而亦不可不申申加飭矣。年前臣在北土時,因禮曹行關,各邑各社,勸課文武士,文則講以小學,武則習以射藝,將見蔚興之美矣,政令稍久,不無緩忽之弊,更加申飭,似好矣。上曰,所奏簡而盡,令備局申飭該道。出擧條煥德曰,臣則職掌事,別無可達者,而祭享器皿缾缸等屬,尙多未備,每使庫直輩,臨時覓用,事面極涉苟簡,而且有不潔之歎,不可不變通矣。上曰,其言,誠是矣。沽酒市脯尙不食,況祭器乎?其數當爲幾許?鳳漢曰,磨鍊後當知奏矣。上曰,不潔莫甚,太常提調,詳問善道理,明日次對稟定,瑩中曰,請還寢東呂·址埻等還配之命,更令王府嚴鞫得情。措辭見上上曰,勿煩。瑩中曰,請還寢定配罪人金柱泰定配之命。措辭見上上曰,其勿復煩。瑩中曰,專對之任,爲責甚重,而今番冬至正使之回還也,不能方便應接,至有彼中軍卒輩來犯坐轎之擧,事雖出於匪意,其受辱他境之失,不可無警,請當該正使順義君烜罷職。上曰,依啓。瑩中曰,前申嚴木禁之敎,固是不可已之政也。丹陽郡守趙靖世,本以鄙陋,爲世所指,及莅本郡,專事貪婪,至有木賊之號,其貽羞縉紳,莫此爲甚,此等之類,不可置之字牧之任,請丹陽郡守趙靖世削去仕版。上曰,依啓。已上出擧條上曰,是誰也?鳳漢曰,是故執義趙聖復之子也。上曰,是則似非風聞矣。鳳漢曰,渠應不善擧行而有人言矣。上曰,副摠管柳顯章許遞,其代,口傳差出,順成君罷職代,一體擧行。出榻敎上曰,宣傳官二員待令,騎馬六匹立之。出傳敎有良曰,日前次對,旣下書懷以奏之敎,今日朝參,又諭聖意,臣實不勝欽歎之至。臣本譾劣無似,安得仰贊聖化之萬一乎?第聞古人云,言之於口,不若行之於身,行之於身,不若盡之於心,求助之敎,果出於惻怛之盛意,而今日群下之言,可採者採之,克盡躬行心得之工,則必有實效之可見,伏願留意焉。上曰,所奏純實,體念焉。希敎曰,今日特行朝參,實出於扶陰抑陽之盛意,凡在群下,孰不欽仰,而昨日一陰初生,是天地相遇之會,故姤爲五月之卦,而六爻無非扶陰抑陽之義,陰始生於下,與陽相遇,故彖辭言之,天地相遇,品物咸章。九五曰,以杞包瓜,蓋陰陽相交而後,萬物化育,君臣交泰而後,百事可做,瓜是在下之美實,杞是處高而包物者,此乃居至尊之位,下等賢才之象也。顧今才彦,非不林立,而草野之中,亦豈無遺逸之才乎?伏願殿下體天地相遇之理,軫以杞包瓜之義,益懋上下交泰之道,詢于廊廟,博取文學才智之士,俾無遺才之歎焉。上曰,大體固好,留意焉。基大曰,日前以魏徵十漸之戒,特下辭敎,臣等實爲欽仰矣。殿下以堯·舜之聖,耻爲漢唐中主,而猶且以魏徵之所戒於太宗者爲戒,勤勤求助,此誠聖益聖之道也。伏願益加聖念焉。仁政莫過於保民二字,而保民之責,全在於守令,愼簡守令,專係銓曹,黜陟守令,在於道臣,方今大政當前,殿最不遠,另飭銓曹與道臣,俾有實效,似好矣。上曰,大臣旣奏,一體申飭,師崙曰,殿下於日前次對,旣命書笏以奏,今又於朝參,以勸人爲直之意,洞諭臣隣,至誠求言,臣莊誦再三,不覺欽歎之至。如臣空疎譾劣,何敢贊聖化之萬一哉?中庸九經章云,所以行之者一也,一卽誠字也。九經爲治國之要,誠爲九經之本,伏願殿下,深軫九經之義,益加留意於一誠字焉。上曰,所奏略而盡好矣,體念焉。上曰,雖佩御牌,以黑圓領,譜閣先拜,例也,而今番兩譜閣俱闕,事之寒心,莫此爲甚,而此數十年內初有者,年少中官未諳,宣傳何以知之?十分參酌,一竝從重推考。出傳敎上曰,諸道撤賑狀聞,尙今不到耶?鳳漢曰,匪久當畢來矣。上曰,噫,雖憶昔臨門,此猶文具,鄒聖豈不謂齊宣乎?保民而王,莫之能禦也。暮年憧憧一心,猶在于民,今則諸道賑政將畢,予當分遣繡衣,以察勤慢,令備局卽爲抄啓。出傳敎上曰,藥房提調持湯劑,更爲入侍。出榻敎上進湯劑訖。鳳漢曰,明日湯劑依例爲之乎?上曰,可也。上曰,使臣非失體貌而遭辱,似是下卒不善擧行之故也。允明曰,聞彼人聞勸馬聲,謂以行辟人而有此事也。上乘輿還入大內,諸臣遂退出。
上在慶熙宮。停常參·經筵。
卯時,日有兩珥。
徐命善啓曰,大司憲宋瑩中呈辭,執義李堉傳旨未下,掌令韓鏶在外,一員未差,持平李益烍·金復休傳旨未下,今日以監察茶時之意,敢啓。傳曰,知道。
藥房都提調洪鳳漢,提調鄭弘淳,副提調嚴璘啓曰,昨日臨門朝參,移時還內,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今月追慕,一倍于前,三明何耐,況正日乎?前則寢中其猶柔心,今年一皆臥枕,此心一倍,二皆臥枕,此心二倍,而奏議便多,故聞亦苦矣。此後依憶心裏,令讀問答而已矣,氣則一樣,且明年閏五,聞亦心隕矣。中宮殿·惠嬪宮口傳問安。答曰,知道。
以承傳色口傳下敎曰,待下敎入侍,丹陽郡守望,卽爲擧行,內局入侍,同爲入侍。
又下敎曰,洪奉朝賀若在京,內局同爲入侍,不在則置之。
又下敎曰,丹陽郡守,擇差以入,而下批後卽爲謝恩,內局同爲入侍。
吏曹口傳政事,以鄭存中爲丹陽郡守。
傳于尹東昇曰,內局入侍。
嚴璘,以吏曹言啓曰,新除授丹陽郡守鄭存中,與本曹參議權噵,爲妻三寸叔姪相避,而臣曚未覺察,誤擬受點,不勝萬萬惶恐,而丹陽郡守鄭存中,不可仍置,依例改差,何如?傳曰,允。
以承傳色口傳下敎曰,今日洪樂性親受後,明日次對,同爲入侍。
嚴璘,以吏曹言啓曰,南部都事韓光綮呈狀內,矣身猝患痰癖之症,一倍添劇,時月之內,萬無起動供職之望云,身病旣如是危重,則不可强令察任,依例改差,何如?傳曰,允。
又以吏曹言啓曰,享吏之不得推治,曾有朝家申飭,而兵曹佐郞尹慶龍,因一微事,笞治享吏,事之駭然,莫此爲甚,兵曹佐郞尹慶龍,汰去,何如?傳曰,允。
有政。判書李昌壽式暇,參判李潭,參議權噵,同副承旨沈勗之進,以洪良漢爲大司諫,申光履爲掌令,任希簡爲正言,沈頤之爲修撰,趙宗鉉爲校理,洪樂性爲右參贊,柳焵爲兵曹佐郞,朴道仁爲禮曹佐郞,李福徽爲正郞,具允鈺爲右尹,鄭昌聖爲同義禁,李普中爲司䆃僉正,李斗煥爲慶興府使,李長燮爲豐川府使,鄭益儉爲林川郡守,鄭潤弼爲戶曹佐郞,趙鎭憲爲韓山郡守,吳鏽爲丹陽郡守,禮賓主簿徐簡修,司䆃主簿洪啓瑞相換,耆老所守直官李衡弼,兼喬桐府使單趙,寫字官洪聖源,今加崇政加資事承傳,兼春秋單睦善恒。
兵批,判書具允明病,參判申暐受由在外,參議金龜柱病,參知朴志源入直進,同副承旨沈勗之進,副護軍黃寀·尹僖東·田得雨·田光勳·李邦一·李漢豐,副司直鄭宲·鄭尙淳·洪準海·洪良漢·洪錀·李壽鳳·李普觀·南玄老·李養遂,副司果洪龍漢·任瑎,副司正李羽逵,奉朝賀單洪象漢,僉知三單禹弼昌·鄭亨濟·柳世謙,東林中軍單鄭徵世,北道參軍單吳載光。
奉朝賀洪象漢處手札,從卿從弟領相,誦卿前意以請,特許休致,今夏許休,今冬將入耆社,此卽爲卿祝餘年,以使受兩子之孝,卿須體予意。
傳于沈勗之曰,翰林李德師,今日旣已追贈,使之替直。
傳于沈勗之曰,守令使之明日辭朝。
沈勗之,以兵曹言啓曰,新除授慶尙右兵使田光勳老母,今年七十七歲,法不當遠離赴任,呈狀乞遞,閫師之親年七十五歲以上者,許遞其任,已有定式,依例改差,何如?傳曰,允。
又以兵曹言啓曰,今五月二十一日武臣賓廳講書日次,而次對相値,不得爲之之意,敢啓。傳曰,知道。
徐命善啓曰,明日次對,諫院無進參之員,除在外傳旨未下外,未肅拜不爲行公人員竝待〈開〉門牌招,以爲推移入侍之地,何如?傳曰,允。
判府事韓翼謩箚曰,伏以,臣蒲柳之質易衰,駑馬之筯難强,仰惟聖明在上,庶政彌勤,寶算郅隆,不以爲疲,如臣賤品,未暇自恤,每當職事,不敢告勞,此卽通朝之所共知也。自經昨冬重症,初氣落下數層,小有感觸,輒作屢日痛,近緣日候早熱,脫着失宜,重感外氣,寒熱間泄症似痎瘧,牙牀浮動,食飮專却,委頓牀褥,殆不省事,昨日臨門朝參,聖意有在,備忘之下,小大皆聳,凡有職名於朝者,咸造在庭,惟恐或後,臣獨息偃在家,若罔聞知,義分都虧,罪負難貰,玆敢略構短箚,仰瀆崇聽。伏乞聖慈,亟降威譴,以勵臣分焉。答曰,省箚具悉卿懇。業已諒矣,卿其安心勿辭,善攝焉。
咸鏡監司兪漢蕭疏曰,伏以,臣猥膺藩寄,行將辭陛,臣之父墳,在於京畿抱川地,去大路爲相望之間,松楸入瞻,霜露起感,今當遠役,情私益切,玆控短章,仰陳私懇。伏願聖明,俯賜監諒,特許歷省,千萬至祝。答曰,省疏具悉。卿其依請歷省焉。
校理李養遂疏曰,伏以,臣母素抱貞疾,今已數十年所矣。轉入衰域,症形愈痼,長委床策,藥餌爲命,近因朝晝異候,將攝失宜,宿祟之外,寒感越添,頭疼體顫,肢節洒浙,神眩氣喘,咳嗽苦劇,兼以夜睡都失,食飮專却,百般症情,俱係危重,臣方左右扶將,煎泣罔措,目下情理,雖閑漫職事,萬無時日內離捨趨承之望,況且特被就直之任,尤非可論,當此僚員苟艱之時,泯默虛縻,已極惶悶,而今日試射之班,亦無路進身,玆敢疾聲呼籲於仁覆之下。伏乞聖慈,特垂憐察,亟削臣職,以便救護,仍治臣瀆擾之罪,以嚴法紀,公私萬幸。踏啓字
己丑五月二十日辰時,上御集慶堂。藥房入診,奉朝賀同爲入侍時,都提調洪鳳漢,提調鄭弘淳,副提調嚴璘,假注書蔡弘履,記事官李德師·宋樂,奉朝賀洪啓禧,醫官許礈·李以楷·慶絢·鄭允協·柳光翼·鄭允說·李翊臣,以次進伏訖。鳳漢曰,勞動餘,聖候若何?上曰,一樣矣。命診候,礈診候退伏曰,脈候一樣調均矣。上曰,奉朝賀入來乎?鳳漢曰,欲出江郊之際,院隷傳命,故入來云矣。上曰,尹鳳五於予,有因緣矣。李喆輔寢食如常云矣,卿之四寸,何如?鳳漢曰,似常人,而或酬酢,則多古談矣。上曰,有舊貌乎,時或提及入侍事乎?鳳漢曰,以秉彞之天,每問上候矣。鳳漢曰,奉常寺器皿,初則自戶曹備送,其後則自本寺隨毁隨補,次次以備,似好矣,更當與戶判消詳稟奏矣。上曰,好矣。鳳漢曰,丹陽郡守有相避矣。上曰,然則改差,可矣。命啓禧進前。上曰,欲召見故人,故召卿矣。啓禧曰,方騎馬之際,院隷傳命,故入來矣。上曰,萬年曆與來年時憲曆,有差誤處,卿意,何如?啓禧曰,萬年曆草率,時憲曆仔細,萬年曆似誤矣。上曰,明年立春,有一日之差,金兌瑞以爲不信矣。啓禧曰,皇曆出來者,有所差違則可疑,而與萬年曆有差,不足怪也。上曰,聞重臣之言,始知萬年曆多錯矣。啓禧曰,自己卯推算,則率多差謬矣。見今文光道,得奉本監實職除授之命云,若使國中之人,各稱其才,得其職如此,則國家治矣。上曰,頃因宰臣所奏,老乞大·朴通事,用舊本有下敎矣,卿意,則何如?啓禧曰,似以老乞大·朴通事,認爲主正音之書,故有此奏矣。洪武正韻,主正音,四聲通解,分別正音·俗音,老乞大·朴通事等書,主於通話,以當時俗音之語,敎譯官者也,欲只學正音,則當見洪武正韻,欲詳知正俗音之別,則當考四聲通解,欲知通話之俗語,則當習老·朴諸書,而所謂俗語,隨時變改,金·元之際,隨其時俗音而改,皇朝時亦改,滿洲人主中國後亦改,今又不得不改,若用舊本,則無以通話,有此書何用哉?雖此後,亦當隨變隨改矣。上曰,然則不緊,置之,可也。出擧條上曰,精忠錄謄去乎?啓禧曰,十餘年前,自上有精忠錄之敎,而念嶺南或有故,托于嶺伯,使之博求矣,累自趙家而上來矣。上曰,卿見明皇戒鑑乎?啓禧曰,未見也。上曰,卿有將鑑博議乎?啓禧曰,燕行,有求百將錄之敎,而求之不得,將鑑無下敎,故不得買來矣。臣刊出文山像傳,若作岳王像傳,則將倂進矣,今則只私看而已矣。上曰,文山傳,則後日入之。鳳漢曰,李德師之父,朝者肅拜矣,自上若知入來,則似當入侍,故使之留待矣。上曰,五衛將李徵澤入侍。出榻敎鳳漢曰,使其子率來,好矣。上曰,好矣。徵澤進前。上曰,年幾何?徵澤曰,八十一矣。鳳漢曰,於上加五年矣。命誦某文誦訖詩傳一大文,上視誦小學題辭。上曰,回婚時入東房乎?,徵澤曰,夫妻同房,使子孫獻壽矣。上笑曰,使我笑,善入矣。上曰,今聞五衛將李徵澤謝恩,特爲召見,噫,古人云,人生七十古來稀,況八十一歲乎?因其重疊,宜資一闕,今見便殿,豈無表老之意乎?特授同中樞,亦令懸金圈帶·金帶卽於堂前謝恩,加一人,而示予敬萬老之意。出傳敎上曰,旣命特資,翰林李德師父同中樞李徵澤金圈·金帶,令該曹特爲造給,以表予意,推恩,亦令該曹卽爲口傳擧行。出傳敎上曰,同中樞雖作闕以入,推恩單子亦入之,先得金圈·金帶,呼引儀,使之謝恩堂前,可也。鳳漢請進湯劑。上曰,藥房提調持湯劑,更爲入侍。出榻敎上進服。鳳漢曰,在保護之地,臣則不敢陳箚,亦不敢前達,而提調則兼有劇務,勢難矣。上曰,惜矣,奉朝賀眞提調之材矣。鳳漢曰,果早退矣。上曰,旣下敎,方帶劇務,戶判兼帶內局,特爲許遞,其代禮判洪麟漢除授。出傳敎上曰,提調旣奏,此則已諭,都提調方帶元輔,晨昏承候,重臣猶然,況大官乎?領相內局都提擧之任,特爲許副,其代判府事金致仁爲都提擧。出傳敎鳳漢曰,洪樂性之父,今則正合休致,而亦不能自請矣。上曰,在其子便養之道,似便好矣。啓禧曰,不待其請而許之,事面似如何矣?鳳漢曰,待來年歲首許之,似無妨矣。上曰,人事安知乎?親書手札。上曰,噫,甲申年予年十一歲,吉禮時,卿年四歲也。見於安國洞故家,六十年來,卿登第爵至崇品,今卿從弟領相,誦前意,代請今夏許休,今冬入耆社,可謂稀有,特賜手札,令銓曹開政擧行,宣麻之日,不過庭中,予當取便親臨,卿能親受乎?手札令政院兼此宣諭,授卿子而傳授焉。出傳敎上曰,卿欲往見乎?鳳漢曰,然矣。啓禧曰,臣亦往見,致此賀語矣。鳳漢曰,似是干恩,而昨日汰去官員,分揀,則似好矣。上曰,昨雖下敎,其前令前事,令政院,只夜直者,考古例書下,承旨察焉,不當入者,分揀。出傳敎上曰,重臣洪象漢,旣命許休,政官牌招開政。出傳敎以次退出。
己丑五月二十日未時,上御隆武堂。親臨文臣朔試射入侍時,同副承旨沈勗之,假注書蔡弘履·李羽逵,記事官李德師·宋樂,試官副護軍張志豐·李翼元,兵曹佐郞崔宗謙,都摠經歷金樂秀,以次進伏訖。上曰,除尺量,貫五邊三,可也。射員爲幾人?勗之曰,四十八人矣。上曰,步數幾許?勗之曰,爲一百二十步矣。上曰,拾箭告矢秤箭,這這來告。上曰,予以爲,射員不能成樣矣,稍稍善射矣。翼元曰,文臣若能習射,則無不善矣。上曰,任希敎能中五矢,果善射矣。勗之讀試記訖。上命退,諸臣遂退出。
上在慶熙宮。停常參·經筵。
下直,慶興府使李斗煥,丹陽郡守吳璛。
藥房都提調金致仁,提調洪麟漢,副提調嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,次對同爲入侍,宜矣。
傳于南玄老曰,咸鏡監司次對同爲入侍。
南玄老啓曰,大臣·備局堂上,依下敎來待矣。傳曰,內局同爲入侍,道臣·守令亦爲入侍。
備忘記,三百年朝鮮,其將若何?爲其臣欺君爲能事,爲薇垣長爲士子,幾次嚴飭,其敢欺君,身爲北閫軍官,令娼放恣乘轎,爲寢郞半百偸松,欲免祭官莫甚,近八衰君,幾時立殿,偃便稱頉,宜直不直,其若申飭,百般謀免,左右顧護,囑及大官,貢市較弊,視若尋常,於予市民,千金自取,以官爲家,欲免臺望,都差外任,將至近百,一欲飭礪,駭怪臺閣,爲其士子,反辱君命,一有差祭,以京稱鄕,五民倒懸,貪吏肥己,身在鄒·魯,巧作章錄,將至數千,高髫廣袖,今在於下,報漏何重,而瞬息之際,五更已過,其若此也,豈云六更?八更將設,鼓聲下久,閣鍾莫聞,十餘郞仍任,二十軍闕直,觀紀綱放恣類此,其若影響,師律至嚴,故於直處,前則食代之外,莫敢一闕,禁旅百人,在直卄八,此設置禁旅後初也,若此若此,耳目喑啞,儒臣袖手,猶嫌隨來,莫知規正,近告雖未知若何,頃者已聞班列百官,中道散去,而押班合眼,以昨日秋判所奏言之,自犯三章,不顧同氣,予不下敎,孰肯結末,有一於此,國不爲國。況若此者,至於今日事,萬古初聞,其中一軍,申牌已報,將無摘奸故犯,此云若然,其於禁旅,只留其將食代外,數十人着衣而去,十人正領,豈皆昏睡,而一廊之中,敢曰不知,可勝寒心?頃者,申飭高麗三日有效,今日更點,可謂萬萬寒心。今日入直三官員,皆令秋曹,勿爲徵贖,杖百以汰。
以承傳色,口傳下敎曰,今當殿座,建明門龍虎將,當番記過待令,前排待令建明門,騎判侍衛,使之入來,承旨侍衛,以入直擧行,以時服爲之。
建明門殿座罷後,政院·玉堂,藥房口傳問安。答曰,知道。
以承傳色,口傳下敎曰,明日德遊堂,當親受小麥侍衛,以入直擧行承旨通陽門外奉置,待下敎入侍。
沈勗之,以奉常寺官員,以都提調意啓曰,東籍親耕田所種小麥,今五月念後,當爲成熟之意,敢啓。傳曰,知道。明日提調親獻。
沈勗之,以戶曹言啓曰,揚武功臣靈城君朴文秀恩賜田結,尙未準受矣。忠淸忠州地所在山火田空閑處拾結,自本家望呈,故査問本官,打量成冊,今已上來,依例折給,何如?傳曰,允。
南玄老,以備邊司言啓曰,御史抄啓事,命下矣。臣等,相議抄出,別單書入之意,敢啓。傳曰,知道。
沈勗之,以義禁府言啓曰,禁軍將李爀,楸子島充軍,倍道押送事,命下矣。以傳敎內辭意,具罪目,依例發遣府書吏,倍道押送配所之意,敢啓。傳曰,知道。
又以弘文館言啓曰,新除授校理趙宗鉉,修撰沈頥之,卽爲牌招察任,何如?傳曰,允。
又以義禁府言啓曰,禁軍出身,令本府充軍事,命下矣。禁軍出身,姜宗大全羅道興德縣,李厚根慶尙道泗川縣,申命九寶城縣,吳泰彬樂安郡,李九成昆陽郡,吳昌漢順天府,金相俊河東府,金鼎裕固城縣,李昌有光陽縣,黃挺耉鎭海縣,羅星漢漆原縣,黃處信熊川縣,竝水軍充定,而以傳敎內辭意,具罪目,卽爲發遣府書吏羅將,押送于各其配所,何如?傳曰,知道。
又以刑曹言啓曰,禁軍,水軍充定事,命下矣。禁軍,宣泰慶尙道延日,崔昊長䰇,梁濟興機張,李廷夏固城,李仁璋全羅道順天,朴世雄康津,文德弼海南,李旭慶尙道泗川,尹世綱熊川,崔雲瑞全羅道靈巖,竝充軍發配之意,敢啓。傳曰,知道。
傳于沈勗之曰,宣傳官二員待令,騎馬三匹立之。
傳于沈勗之曰,騎馬六匹立之,宣傳官二員待令。
傳于沈勗之曰,入直注書待令。
吏曹口傳政事,以李邦一爲靈光郡守。
備忘記,予雖衰矣,此等處不衰,令禁旅闕直,皆由於此,故更命摘奸,果闕直於夜,渠敢何頉?飭勵三日,萬萬無狀,西學闕直假官高師德,金城縣徒三年投畀,其令卽爲押付,本官員李陽馥之在外,亦可駭,特汰。
備忘記,摘奸命下,故門命仍留,報漏撤而莫知禁門之重,尙無影響,事之可駭,莫此爲甚,二中官,越俸一等。
有政。判書李昌壽進,參判李潭牌不進,參議權噵,同副承旨沈勗之進,以閔百興爲大司憲,鄭運維爲大司諫,李思祚爲正言,金致九爲典籍,沈鼎之爲敦寧主夫,朴思亨爲宗簿主簿,權繼達爲掌苑別提,李永耉爲歸厚別提,李致中爲副校理,李澤遂爲副修撰,耆老所守直官單朱萬离,中學訓導單全佐天,西學訓導單方宗擧,東學訓導單金奎祥,以洪復漢爲禮賓直長,李昌壽司宰提調,金時默爲軍器提調,趙明鼎爲判尹,申大年爲宜寧縣監,韓謇爲新溪縣令,訓鍊提調·御營提調·禁衛提調金時默例兼,宗廟直長鄭存中仍任。
兵批,判書金時默進,參判申暐受由在外,參議金龜柱入直進,參知朴志源病,同副承旨沈勗之進,以鄭景魯爲羽林將,徐恭修爲內禁將,宋迪中·金載仁爲都摠都事,李匡運爲訓鍊主簿,副司直宋瑩中·尹東昇·徐命善。
兵曹口傳政事,以元重會爲左邊捕將,以張志豐爲禁軍別將。
全羅監司金相翊狀啓,海南束今島後洋濟州居名不知韓哥等渰死事,傳于沈勗之曰,令本道恤典擧行。
敎咸鏡監司兪漢蕭書,王若曰,北道爲諸道先,地是豐沛,今卿從貳卿出,任重藩維,實由簡心,奚徒僉擧?惟卿,名門趾美,早歲蜚英,飭躬每戒浮夸,持以雅重,處事必遵繩矩,得之端詳。顧玆關北一方,寔是海東重鎭,山河鎖鑰之克壯,王迹肇基,饑荒賙賑之纔經,民事方棘。玆當簡畀之克愼,乃有廟剡之咸推。玆授卿以咸鏡道觀察使兼兵馬水軍節度使·巡察使·咸興府尹,卿其毋負隆毗,務宣德意。邊市之宿弊初整,宜思遵守之圖,海倉之舊積方疎,合軫儲峙之策。於戲,關封文雅之政,予有恃於卿才,江南旬宣之治,卿何待於予諭?故玆敎示,想宜知悉。副修撰金基大製進
己丑五月二十一日辰時,上御集慶堂。藥房入診入侍時,都提調金致仁,提調洪麟漢,副提調嚴璘,假注書蔡弘履,記事官兪岳柱·宋樂,醫官許礈·李以楷·慶絢·鄭允協·柳光翼·李翊五·鄭潙,以次進伏訖。致仁曰,日氣漸熱,聖候若何?中宮殿問安,若何?王世孫氣候,若何?上曰,一樣矣。進湯劑,上進御。請診候,上曰,今日則氣難矣,置之,可也。上曰,湯劑支離矣,爲人蔘腸胃悶矣。致仁曰,建功,誠好矣。上曰,松節有效矣。致仁曰,八味兼服,則好矣。上曰,難矣。上曰,藥房提調持湯劑,更爲入侍。出榻敎上進御。上曰,次對承旨進前,藥院退去,可也。諸臣遂退出。
己丑五月二十一日辰時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,行吏曹判書李昌壽,行兵曹判書具允明,戶曹判書鄭弘淳,判尹金時默,刑曹判書南泰會,副司直鄭存謙,左尹金孝大,工曹參判閔百興,大司憲宋瑩中,校理徐有良,左副承旨魚錫定,假注書李羽逵,事變假注書兪彦脩,記事官兪岳柱·宋樂,右參贊洪樂性,咸鏡監司兪漢蕭,慶興府使李斗煥,丹陽郡守吳璛,以次進伏訖。上曰,予當先問昨日消息矣。洪奉朝賀,何如?鳳漢曰,洪樂性今方入侍矣。樂性奉進御筆於其父,則奉朝賀以手摩挲,感激流涕矣。上曰,似有知覺矣,其氣力可能趨闕否?鳳漢曰,不能矣。上曰,李德師之父筋力,可貴矣。尙喆曰,奉朝賀之病,非年衰之致,是痰病所祟也。上曰,予亦有痰候,痰之爲病,甚怪矣。上謂樂性曰,予不知卿父凡百之至此,甚也,今聞衰病已痼,予心惻然矣。樂性流涕而對曰,臣父事君數十年,厚蒙天恩,不幸疾病已深,久阻庭班,每以一覲耿光,爲至願矣。今蒙許致之恩,病伏昏迷之中,尙有脫洒,欣喜之情,臣感激聖恩,不知攸報矣。上曰,能辨子姪乎?樂性曰,子姪則能辨,而昏塞之時,間或不辨矣。上曰,李喆輔能使人勸食矣。樂性曰,聖上屢下祝年之敎,臣誠罔知攸報矣。臣今非晷刻離父之時,而感激天恩,章皇入來矣。鳳漢曰,謝箋以子替進,似好矣。上曰,徐徐爲之,何妨也?上曰,奉朝賀有二子,八字好矣。鳳漢曰,將入耆府,二子爲正卿爲銀臺,豈不盛乎?上曰,樂性先退,可也。鳳漢曰,此京畿監司金華鎭狀啓也。賑餘帖價穀,所當依例會錄,而本營牙兵新設之後,財力穀物,本無措置,故戎務器械,尙多未備,今若以此賑餘穀二千一百十三石,特爲劃給,名之以牙兵軍餉,糶糴取耗,以作需用之資,則庶有所賴,令廟堂,稟處爲請矣。此是賑民所關,不可輕散,今其所請,亦爲緩急,二千餘石中,折半付之營賑穀,折半付之巡牙兵穀,竝爲會錄於備局後,用下爲便,以此分付,何如?上曰,予意已如是矣,依爲之。出擧條鳳漢曰,故相臣閔百祥,爲關西伯時,設立營勅庫,規模均齊,官民俱賴矣。海西亦爲繼行,則必多其益,本道方伯,已有料量云,卽令依關西例爲之,而備堂中鄭弘淳,旣兼惠廳,李潭又是本道句管,使之內外消詳,斯速成就,何如?上曰,依爲之。出擧條鳳漢曰,刑曹參判李溵,今則別無可引之端,而自嶺南歸,旋卽受由出外,自郊外還,仍又違牌引入,事體分義,俱極未安,況近來行公者少,此宰臣尤不可不勉出,從重推考,牌招察任,何如?上曰,從重推考,卽爲牌招察任,可也。鳳漢曰,今番政府·樞府差備書吏革罷之代,自上敎以當自均廳擧行,而臣意則此雖民役,所減之代,該廳之輒爲策應,極爲可悶,此則別爲區劃,當賑穀折米數百餘石,自賑廳每年依京價數作錢,使之分送兩處,而樞府則專靠於此,當準給四百餘兩,政府雖給百餘兩,亦可塗抹,此則臣等當磨鍊分付,故敢達矣。上曰,依爲之。出擧條鳳漢曰,頃日政府中樞府差備書吏革罷時,觀象監京居生徒事,一體陳達矣,此亦嚴加禁斷,俾除民弊,其代,則不必繼給,自本營推移支用事,分付,何如?上曰,依爲之。出擧條上曰,道臣先入,漢蕭進伏。上曰,雖未到界,得聞北土消息否?漢蕭曰,聞農形有豐登之望矣。上曰,兩麥似已刈斂矣。漢蕭曰,北麥登場,每在六月矣。臣姑未諳熟北地事,到界後,謹當連續狀聞矣。上曰,宣諭,錫定讀訖,上賜弓矢,漢蕭退出。上曰,爲人甚從容矣。鳳漢曰,淡淡底人也。斗煥進伏,上命講七事訖。上曰,卽今邊境無事,而其在繫苞之道,不可不預講不虞之策,汝將何以拮据乎?斗煥曰,臣才識蔑劣,恐無以仰副聖意矣。處其地,或有隨事周旋之道,而豈敢以某某事仰達乎?上曰,其言,是矣,勉之勉之,必如法聖時勤勵,可也。宣諭訖,命退。璛進伏。上曰,是光運之孫乎,汝年幾許?對曰,四十矣。上曰,吳光運之孫,已爲四十乎?丹陽爲四郡中一,而景槪多可觀云矣。鳳漢曰,爲第一名勝地矣。上曰,前郡守得不美之名,汝則另加謹飭,毋效前郡守也。宣諭訖,上命退。鳳漢曰,前丹陽郡守鄭存中,以相避未赴,又遞前職矣。上曰,前丹陽郡守鄭存中,仍任前職。出榻敎上曰,刑曹參判李溵,從重推考,牌招。出榻敎晦曰,日前因太常官陳達,以祭享時進排器皿事,有日後次對時稟定之敎矣,許多器皿,使庫直輩擔當進排,非但事面未安,終欠致潔之道,卽宜措備以置,而其數缾缸之屬,將近四百,本寺實無物力辦出之路,將何以變通乎?都提調方入侍,下詢處之,何如?上曰,都提之意,何如?鳳漢曰,莫重祭享所用之器,更不可責出於員役,而司饔院進排之器,不但體樣之不能一一盡合,本院事勢,亦難每每策應,或者以謂,當自戶曹給價進排云,而此亦難便,戶判以爲,初次一新盡備之價,自戶曹擧行,其後則宜自本寺,定爲每年添備之規,則甚好云,此於本寺,雖有力不逮之患,而如此然後,事面可正,後弊可防,目下新備價,自戶曹擧行,廚院之器,從前所送多寡不一,及此時定爲每年一定之數,以爲永久遵行之地,若其隨毁隨改,一付本寺定式,分付,宜矣。上曰,依爲之。出擧條鳳漢曰,奉常寺柴場,在於坡平山,而年前故相臣徐志修,以坡州防營之新設,無物可助,以此劃給矣。臣意則此柴山,本甚零星,本州得之,未足爲益,以事體言之,祭享衙門柴場,所關甚重,恐不可容易遷動,依前還屬本寺,何如?上曰,依爲之。出擧條晦曰,臣以金吾事,有可達者矣。時囚中趙暾禁推傳敎中,有麥農狀盡到後勘處之命矣。麥農狀盡爲入來云,似當勘處,而重·宰臣禁推,曾有勿捧供之手敎,何以爲之乎?敢稟。上曰,付過放送,申飭,可也。出擧條上曰,趙暾年幾許?鳳漢曰,五十四矣。今年正使,申晦·趙暾中無故者,可以差遣矣。昌壽曰,東萊壬辰殉節人贈職釐正,問于大臣稟定事,命下矣。大臣之意皆以爲,堂上官之贈以判決事者,以兵曹參議改贈之,堂下官之贈以繕工副正者,以訓鍊正改贈之,可合於褒忠奬節之道,而至於生經訓鍊正之人,則當品中無可贈之官,不可不超資以贈云矣。上曰,依爲之。出擧條昌壽曰,準期不敍之法,蓋謂準其瓜期而不敍也。外任,則計其瓜期,限滿後還除外任,乃是法例也。京職之準期不敍者,似當一依外任例擧行,而自下不敢擅便,宜有一番稟定,故敢此仰達矣。上曰,京職亦計其朔數而施行,可也。出擧條鳳漢曰,或有無朔數而準期不敍者,此則何以爲之乎?上曰,無朔數不敍者有之乎?鳳漢曰,承旨閔弘烈,亦在準期不敍之中,而此則元無朔數矣。上曰,頃者下敎,不過申飭,而準期不敍則過,故欲爲下敎而未果,準期不敍四字,勿施,飭已行,前承旨閔弘烈敍用,因此臺臣違牌,於今痼弊,而不敍亦視若尋常,故以準期不敍堂下居中解由遲滯,申飭之時,此反此使當之者,可謂固所願,臺臣準期不敍之類,前下敎,一竝勿施。出傳敎允明曰,日昨朝參時,禁軍別將李殷春,以敎鍊官堂上軍官加減變通事,陳達蒙允矣。宜卽擧行,而細加商量,除減以送,則給料計仕之際,自不無些少掣礙之端,且其所變通,非係時日緊急,臣意,則姑待前頭堂上軍官之久勤,出外軍官二人作窠,則差出敎鍊官一人,以次加出,止於三人,則可無取捨紛亂之患,亦無久勤掣礙之端,如是擧行,似得穩便,敢此仰達。上曰,所奏誠是,依爲之。出擧條弘淳曰,書籍衙門,有印冊之事,分定各道,則物力以儲置米會減,而會減成冊之報惠廳,必在於擧行之後,故物力磨鍊,或不無虛實相蒙之弊矣。自今以後,凡草記蒙允者,必啓下於該廳,自該廳發關於該道,物力多少,往復停當,然後始爲始役,而或有不爲關由該廳者,雖有會減之報,勿爲施行事,定式似好,故敢達矣。上曰,所奏誠是,依爲之。出擧條都承旨嚴璘曰,再明日傳香,禮房當齋宿,而見今身病,無以自强,何以爲之乎?上曰,右承旨甚弱矣。鳳漢曰,弱中有剛,而但善病矣。上曰,其兄則稍剛矣。鳳漢曰,徐命善旣有情勢之可言,且遠役之餘,宜使之一番休息矣。上曰,右承旨許遞,大臣旣奏,右·副一體許遞,其代前承旨閔弘烈·南玄老除授,牌招察任,房順房。出傳敎泰會持秋曹殺獄文案進前曰,四人中一卽孫正福也,一卽金硡庶弟金䃫也,上命讀報狀及屍狀。上曰,孫正福豈有必殺之心乎?便同戲殺矣,大臣之意,何如?鳳漢曰,傷痕分明,心之有無,何可論乎?陽澤曰,非但傷處之分明,辭證又昭昭,何可參酌乎?尙喆曰,少兒豈有必殺之心,而大抵辭證俱明,三尺似不可低昂矣。泰會曰,正福年旣長大,而打殺幼兒,此而寬刑,則將無稚弱之兒矣。上命書傳敎曰,此便是戲殺,參酌,何如?鳳漢曰,聖敎實出於恤刑之意,而殺獄體重,有難低昂矣。陽澤曰,此非戲殺,聞是詬辱相鬨,以至此境,不可輕施寬典矣。晦曰,殺獄無少長區別之規,年之多少,不可論也,其下諸宰及憲官·儒臣,皆陳其不當參酌。上曰,秋曹未完決者多云,故頃覽貞觀政要,已下敎,此等事,宜審愼於處決前,故其令持奏四人,則一則已處決,三則皆未處決者,其中孫正福,此等事,有究其心者,究其心,則果無欲殺之意,而雖然檢狀若此,戲殺誤殺皆償命,則直爲酌處難也,而究其心,則無必殺之意,八月抱入之時,渠亦同往,予意不無參酌,下詢大臣諸臣,意蓋此也。僉議俱不然,令該曹正福則更爲探問,本事十分審愼決折,而金奉大·高必先,依法決折,至於金䃫,問其本因,渠衣裂,渠何敢推於五人,而尤爲無狀者,何則?噫,古人云,難得者兄弟,四人雖他,一人則渠之嫡妹夫也。究其心,甚於殺人,同氣之夫不顧,況村民乎?比諸頃者酌處,郭哥心術,無狀兼焉。噫,渠非常漢之比,而亦不可繩墨飭之,今若決折,捨此誰先?況寫殺之際,復聞其所推者,心亦叵測,若不嚴懲,吁嗟,吾民,誰免於此等豪强之輩,直爲決折,日次嚴刑,而若是下敎,渠不承款,此無人理者,當命勿拘日次,以此添問目,嚴訊取服,干連金曕在逃人,一竝勿問。出傳敎瑩中曰,請還寢東呂·址淳等還配之命,更令王府,嚴鞫得情。措辭見上上曰,勿煩。瑩中曰,請還寢定配罪人金柱泰減等之命。措辭見上上曰,其勿復煩。已上出擧條瑩中曰,靈光·湖南之劇邑,其所難治,與羅州相等,而新除郡守權伋,曾莅西邑,未有聲績之可稱,而事多狂率,沿海弊郡,不可畀以如此之人,除目之下,物議未愜,請靈光郡守權伋改差。上曰,依啓。出擧條上曰,靈光郡守權伋代,令該曹卽爲口傳擇差,其令明日辭朝。出傳敎上曰,噫,朝參纔行,又當次對,公然違牌,事體寒心。大司諫洪良漢,正言任希簡,竝施不敍之典,近者耳目寥寥之時,朝參次對,其能擧職,予用嘉之。昨除臺臣,今皆無端違牌,則其何默默乎?若此不已,吁嗟,暮年,將無臺臣乎?良可寒心也。出傳敎瑩中曰,臣見識鈍滯,耳目之任,實無堪承之望而日前朝參之命,寔出於我聖上飭勵群工之意,在臣分義,不敢偃便,章皇出肅,仍卽入參,今日賓筵,亦無逃遁之勢,兩日所陳,俱極草草,未效一日之責,臣方惶愧,無地自容。乃以違牌,諫臣不爲糾警,聖敎至嚴,誨責深重。臣於是,尤不勝悚蹙萬萬,當論不論,所失甚大,臣何敢一刻仍冒於職次乎?請命遞斥臣職。上曰,只欲直處分,而惜其寥寥中錚錚,只示予意,當飭不飭,難以假借,依啓。出擧條大臣諸宰先退,錫定讀狀啓訖。上命退,承史仍退出。
己丑五月二十一日申時,上御建明門。殿座入侍時,右承旨魚錫定,同副承旨沈勗之,假注書蔡弘履·李羽逵,記事官兪岳柱·宋樂,以次侍立訖。上具翼善冠·袞龍袍,以乘輿出通陽門,降輿于建明門,殿座訖。上命入前排,拿來禁軍將李爀。上下敎曰,各司闕直,宋太祖雖曰寬弘,軍律則至嚴矣,汝安得逃其罪乎?仍命決棍二十度。上曰,昨日闕直之人,何以處分乎?錫定曰,自上已分揀矣。上曰,此類以闕直爲常事,而不畏法,故如彼,武臣皆效之,昨日分揀者,一竝依例汰去,可也,予豈顧顔情哉?上曰,人君處分,其若寒暑,曾前則冬夏都目前,皆有摘奸,而近者因予心氣,其漏者多,故百隷怠慢,只夜直之古例,予豈不知,而目今紀綱,不可不嚴,故措辭竝汰,此非予不知而然也,意蓋深矣,無措辭,其請猶可,旣措辭之後,事當靳允,渠等雖怠慢,今當暮年,不可不參酌,故下敎書下,中官矇然混同,幾人汰去,只汰一人,昨日若此,至我之軍兵食代外,三百年來無闕直之事,一百禁軍食代外,二十二人闕直,只有二十八人,此三百年所無之事也。其宜端本,文蔭百計謀免,故嗟我軍兵,若是效尤,分揀下敎,勿施,依前下敎擧行。出傳旨上曰,闕直軍爲二十二人,更杖二度。上曰,禁軍將李爀,楸子島充軍,倍道押送。出傳敎上又命拿入三丁·九令。上曰,丁·令皆常漢乎,兩班乎?僉對曰,皆是常人也。上曰,汝輩有眼,而不察軍卒之闕直,將焉用汝輩哉?上曰,闕直軍二十二人皆拿入。拿入後,上曰,汝之將帥,旣記過待令,則汝等安敢以闕直軍,入參排入乎?上曰,丁·令一竝依法決棍。上令宣傳官持標信,往留南大門。上曰,予豈不知晝夜直之規乎?大臣爲蔭官斗護,極爲非矣。上下敎丁·令曰,禁旅闕直,何等重也?若論汝罪,當梟示沙場,而特以平日愛恤之意,竝加參酌,只施棍汰而充水軍矣。仍命拿出興化門西夾,上令騎判,決棍闕直軍於興化門外,仍下敎曰,汝罪則五十棍猶輕,而恐有傷生之慮,故特減三十度,而竝充水軍矣。錫定曰,藥房三提調,以承候事來待矣。上曰,姑止之。上曰,旣留南門,騎判擧行充軍事,斯速爲之。上曰,闕直窠,政官牌招,今日內出代。出榻敎上曰,秋曹郞官,尙不聽傳敎,入直誰也?省記知入。任嵂進前伏,上曰,汝是武弁,而何敢若是遲滯乎?上曰,刑曹郞廳任嵂汰去。出榻敎上,又命拿入李殷春。上曰,宣傳官奪符,可也。上曰,禁軍闕直,是三百年所無之事矣。奚但汝罪可懲?汝之大將,亦宜重繩,而汝是帶礪勳舊之子,豈可無參酌之道?特賜分揀,只命削職矣。仍命拿出。上曰,禁旅食代外闕直,卽三百年所無之事,近者紀綱頹弛之時,若不嚴懲,將至於禁軍廳只將入直,若乙亥不時殿座之時,事若何,豈特此也?其在繫苞桑之道,若有不虞之事,莫重左右,其將禁軍左右十四人式隨駕乎?事之寒心,莫甚於此,況兵判所領,今則只龍虎營大將而已。予雖衰矣,其於軍律,何區區於龍虎以下乎?龍虎將若決棍,則兵判何免拿入,而龍虎將免分揀,雖參酌,其在國體,何可無飭,兵曹判書具允明,特罷其職。今日擧措,萬萬寒心,則雖無臺臣,玉署卽三司中一也,其宜詣帳殿請軍律,而默默觀光,可勝寒心?今日入直儒臣,一竝施以不敍之典。出傳敎上曰,闕直禁軍,一竝水軍充定。出榻敎上曰,兵判下敎,代判尹金時默除授,卽爲牌招,傳授命召,左捕將處分代,下批前,令右捕將都佩兼察事,卽爲牌招聽傳敎。出傳敎上曰,禁軍別將李殷春削職。出榻敎上曰,藥房提調持參橘茶入侍。都提調金致仁,提調洪麟漢,副提調嚴璘進伏。致仁曰,侵夜殿座,勞動備至,聖體若何?上曰,又因禁旅之闕直,至用心慮,苦矣。上進御茶飮訖,乘輿將還大內。上曰,出牌遲滯假注書汰去,勿復檢擬於注書望。出榻敎上曰,宣傳官一員待令。出榻敎上還入大內,諸臣遂退出。
上在慶熙宮。停常參·經筵。
下直,靈光郡守李邦一,宜寧縣監申大年。
沈勗之啓曰,大司憲閔百興未肅拜,執義李堉傳旨未下,掌令韓鏶在外,申光履未肅拜,持平李益烍·金復休傳旨未下,今日以監察茶時之意,敢啓。傳曰,知道。
藥房都提調金致仁,提調洪麟漢,副提調嚴璘啓曰,昨日臨門酬應,侵夜還內,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣受小麥後,待下敎入侍此堂,宜矣。中宮殿·惠嬪宮口傳問安。答曰,知道。
閔弘烈,以奉常寺官員,以都提調意啓曰,東籍親耕田所種大麥打作,則所出爲七石,小麥打作,則所出爲二石之意,敢啓。傳曰,知道。
沈勗之,以都摠府言啓曰,今日入直內三廳武兼禁軍及軍兵等,當爲中日習射,而德游堂殿座相値,不得爲之之意,敢啓。傳曰,知道。
閔弘烈,以弘文館言啓曰,新除授副校理李致中,副修撰李澤遂,卽爲牌招察任,何如?傳曰,允。
傳于閔弘烈曰,新除守令,內局同爲入侍。
兪彦脩汰去,代以李春輔爲事變假注書。
傳于沈勗之曰,宣麻時侍衛及禁軍入直擧行,待下敎來詣于通陽門。
沈勗之啓曰,今日親臨宣麻時,承旨不可不備員,而左承旨李宜哲,左副承旨南玄老,俱以式暇出去,卽爲牌招,李宜哲所當一體牌招,而拘於廳規,不得請牌,何以爲之?敢稟。傳曰,牌招。
傳于嚴璘曰,內局入侍,守令同爲入侍。
以承傳色,口傳下敎曰,親臨宣麻,軒架鼓吹,禮曹單子有之,而不爲擧行云,該房不飭而然,當該承旨遞差,卽爲擧行,今日爲之有意矣。
又下敎曰,承旨有闕,代前承旨李普觀除授,牌招入侍,房順房。
又下敎曰,此是頒敎一體,而不知其待令,以昨日建明門殿座時例認之,前該房當番矣。
李春輔在外,代以權偀爲事變假注書。
傳于閔弘烈曰,承旨先拜,置之。
嚴璘,以吏曹言啓曰,明日香祗迎時,左右通禮不可不備,左右通禮有闕之代,口傳備擬以入之意,敢啓。傳曰,知道。
吏曹口傳政事,以金載順爲左通禮,洪龍漢爲右通禮。
備忘記,諸承傳色中官昏睡,越俸三等,中官李鳳曄,申飭之下,放恣莫甚,丹陽郡徒三年定配。
備忘記,安國來,莫重摘奸,其懶特甚,令該府不能爲私律,徵贖放。
傳于沈勗之曰,中官越俸,一竝置之。
備忘記,申飭三日之內,此亦晝直乎?議政府司錄鄭基煥,中學訓導安中權,典醫監主簿姜命五,依西學假官例,鄭基煥狼川,安中權丹陽,姜命五海美,徒三年定配。
以承傳色,口傳下敎曰,何時下敎,而傳旨今始書入,當該注書從重推考,當該承旨亦推考,其君不睡而政院睡乎?門鑰俄下,摘奸中官,奉命稽滯,其若稽滯,當殿座於門,申飭。
又下敎曰,雖多營護之人,若知有望八其君,豈若此乎?倍道押送,招當直都事聽傳敎。
又下敎曰,俄者下敎,卽爲頒布,使之分付。
傳于沈勗之曰,儒臣持問答入侍。
沈勗之,以義禁府言啓曰,議政府司錄鄭基煥,狼川縣中學訓導安中權,丹陽郡典醫監主簿姜命五,海美縣徒三年定配,倍道押送事,命下矣。以傳敎內辭意,具罪目,依例發遣府羅將,倍道押送,各其配所之意,敢啓。傳曰,知道。
又以義禁府言啓曰,西學闕直假官高師德,江原道金城縣,徒三年投畀事,命下矣。以傳敎內辭意,具罪目,依例發遣府羅將,卽爲押付配所之意,敢啓。傳曰,知道。
又以義禁府言啓曰,中官安國來,令該府不應爲私律,徵贖放送事,傳旨啓下矣。安國來旣已拿囚,以不應爲私律,杖八十收贖,奪告身三等,放送之意,敢啓。傳曰,知道。
又以義禁府言啓曰,中官李鳳曄,忠淸丹陽郡徒三年定配事,命下矣。以傳敎內辭意,具罪目,依例發遣府羅將,卽爲押送配所之意,敢啓。傳曰,知道。
又以刑曹言啓曰,今日更點,可謂萬萬寒心,今日入直三官員,卽令秋曹,勿爲徵贖,杖百以汰事,命下矣。當該入直官員李最彦·洪聖龜·金潤器,依傳敎決杖一百之意,敢啓。傳曰,知道。
敎致仕奉朝賀洪象漢書,王若曰,君以禮而使臣,所貴體下之道,年未及而致政,特推閔衰之恩。玆循相臣之言,俾遂平昔之志。惟卿,淸朝宿望,早歲蜚英,博識通才,不讓古宰相全範,完名厚福,無忝賢都尉家聲。持論務主公嚴,可見範世之量,當官不擇夷險,素著許國之誠。居然四十年立朝,夫何一二歲言病?蹤跡久新於鵷列,應多戀闕之懷,顔面尙記於髫齡,每切臨筵之思。適元輔之登對,爲同堂而陳情,稀算已隔一年,何待乞骸之牘,崇秩已躋八座,宜諒知足之心。爰降便殿宣麻之音,庸副老臣懸車之願。呂申公之有疾,實由勤勞於王家,歐陽公之許休,何妨成就於晚節?將期優遊於耆社,俾便怡養於餘齡。於戲,卿則幸暮境之投閒,予則惜老成之去位。介爾眉壽,賜卿手書,用敷九疇之遐祺,宜受二子之顯養。故玆敎示,想宜知悉。副司直李普觀製進
全羅監司金相翊疏曰,伏以臣猥以無似,冒膺藩寄,今已一周年矣。才旣不逮而事多憒裂,任非不久而效蔑涓埃,居常愧懼,若隕淵谷。今則不幸疾病又乘之,懍懍有朝夕難保之慮,其勢不容不申暴情懇,以冀聖慈之曲諒焉。蓋臣稟賦脆薄,未老先衰,奔奏四方,受傷亦多,雖在家居之時,寧日絶少,加以南中風土,不竝以北,始臣來此,又當潦夏,蒸炎所傷,轉成貞疾,肢節痿痺,而跬步之間,或致顚踣,胸膈痞結,而數勺之飮,亦難消下。晝而昏瞀,若墜烟霧,夜則虛煩,達曙失睡,危兆敗證,疊生層現,而直以平生痰濕,肥革適不至頓減,其中則已朽矣。臣實自憐,亦自知其不復爲完全之人,苟不及今爲計,早就淸涼,專意調治,則漸至癃痼,終必無幸,臣之情私,寧不閔然?然此猶屬臣私事,有不敢覼縷,而一自添病以來,尋常簿牒,亦皆擔閣一邊,類不能以時裁斷,奄奄一尸居餘氣耳。臣之死生,雖不足恤,其於藩務之瘝曠,何哉?聖念倘或及此,鞶帶之遞,必將不待臣之畢辭矣。況今賑政垂畢,麥事稍熟,一路民命,庶可以自此扶接,是臣區區之幸,而亦爲臣得間言私之會也,玆敢披瀝肝血,仰瀆宸嚴。伏乞天地父母俯垂矜憐,亟許遞改,以幸公私,不勝大願。答曰,省疏具悉。觀卿處藩,予則曰得人,其賑纔畢,巽章遽到,其涉過矣,卿勿辭察任。
掌令申光履疏曰,伏以,臣與新除授大司憲臣閔百興,有姻婭應避之嫌,揆以法例,自在當遞。伏乞亟令照例遞改,以存公格,俾安私分,不勝幸甚。踏啓字
己丑五月二十二日卯時,上御德游堂。小麥親受入侍時,行都承旨嚴璘,左承旨李宜哲,右承旨魚錫定,左副承旨南玄老,右副承旨閔弘烈,同副承旨沈勗之,假注書蔡弘履·李羽逵,記事官兪岳柱·宋樂,奉常提調申晦,以次進伏訖。上具翼善冠·衮龍袍,降坐殿庭。上曰,提調奉進麥箱,可也。晦奉麥箱跪進,上敬受訖。上曰,二箱乎?晦曰,又有米箱矣。上又敬受,傳授中官。上曰,都承旨外,諸承旨爲鴛鴦拜退去。上曰,禮曹判書率籍田令入侍。出榻敎判書洪麟漢,奉常主簿申昕進伏。上命寫御製,璘書畢。上曰,禮判編次,可也。上曰,申昕是六月令乎?昕曰,然矣。上曰,受小麥之日,旣祝大有年於堂庭,今聞九種之中,薦新卽六種,而大麥,則已受於農壇,小麥,則今受於堂庭,而且聞黍米·粟米,同日刈取,稻米·稷米次刈云,豈敢只受餘米而便臥乎?兩次皆親受於此庭,以此分付太常。出傳敎上曰,此處異於農壇,禮判不呼,藏之太常,以備粢盛乎?麟漢曰,今番無親受之命,故儀注不以農壇例擧行,此後若復親受,則當依農壇例,擧行儀注矣。上曰,大麥一年所收幾許?昕曰,爲七石矣。上曰,用之祭享而猶有餘矣。晦曰,又用於進上矣。上命提調及禮判先退。上又命寫御製訖。上又命禮判入侍。上曰,編次人讀之,可也。麟漢讀訖。上命退,諸臣遂趨出。
己丑五月二十二日未時,上御集慶堂。藥房入診,守令同爲入侍時,都提調金致仁,提調洪麟漢,副提調嚴璘,假注書蔡弘履,記事官兪岳柱·宋樂,靈光郡守李邦一,宜寧縣監申大年,醫官許礈·李以楷·鄭允協·慶絢·鄭允說·柳光翼·李翊臣·方孝民,以次進伏訖。致仁曰,勞動餘,聖候若何?上曰,一樣矣。命讀奉常寺草記。上曰,洪奉朝賀敎書文旣製進,今日金商門,當親臨宣麻,令其子代受,時刻隨時,只入正時,出傳敎命讀敎文。上曰,作文精矣。上命三人診候。礈診後退奏曰,脈候一樣調均矣。命李邦一進前。上曰,勉力爲之,可也。命誦七事,讀宣諭。申大年進前,命誦七事,讀宣諭。上曰,此則未署經矣。上曰,此時守令,豈可稽滯?兩司卽爲牌招,宜寧縣監申大年,今日內署經後,仍令辭朝。出傳敎璘曰,閔弘烈,以推考房與臺臣有避嫌矣。上曰,左副·右副換房。出傳敎上曰,扈衛軍官當善置矣,今方釐正,中日則額外不許試矣,其數幾何?致仁曰,一千五十名矣,緊於陵行時矣。璘曰,全羅監司疏批尙未下矣。上曰,怪矣。上曰,湖南道臣陳章,故藩任豈可數遞?下政院,其令下送,中官下送二字不傳,當今留置政院云,當該中官從重推考,旣經多日下批焉。出傳敎上曰,藥房提調持湯劑,更爲入侍。出榻敎上進御。上曰,親臨必謝箋矣。致仁曰,似未及矣。上曰,雖追後,何妨乎?致仁曰,蔘橘茶當待令於臨門時矣。
己丑五月二十二日申時,上御金商門內親臨,洪奉朝賀宣麻入侍時,行都承旨嚴璘,左承旨李宜哲,右承旨南玄老,左副承旨閔弘烈,右副承旨沈勗之,假注書蔡弘履·李羽逵,記事官兪岳柱·宋樂,以次侍立訖。上具翼善冠·袞龍袍,乘輿出通陽門,駐輿延和門內,命玄老讀儀註。上曰,細仗鼓吹已備乎?弘烈曰,皆已擧行矣。上仍詣金商門殿座,承史鴛鴦拜訖,宣麻官拜禮畢,樂止。右參贊洪樂性,副司直洪樂命進立,樂作,拜禮畢,樂止。禮曹郞官奉敎書,傳于樂性,樂性跪受,奉置卓上,拜禮畢,奉而退出。上曰,奉朝賀八字,好矣。藥房都提調金致仁進前曰,日氣甚炎熱,殿座移時,聖體若何?上曰,一樣矣。上曰,爲重臣宣麻,雖見敎書,安知其領會也?致仁曰,似然矣,其二子入來,亦盛矣。上曰,李普觀違牌,何也?璘曰,似有病故矣。上曰,與禮房同陞者誰也?玄老曰,李世演也。上曰,同副承旨許遞,其代前承旨李世演除授,牌招察任,房順房。出傳敎上乘輿臨通陽門,駐輿下敎曰,奉朝祿,何如?弘烈曰,四品祿矣。上曰,許休後有例給之物乎?注書問于金判府,注書還奏曰,蓋有米肉之賜,而以爵秩高下,有所差等云矣。上曰,噫,今日宣麻奉朝賀,甲申年,予年十一歲,奉朝賀年四歲,安國洞其家初見,豈意六十六年,許休宣麻?且此外予心,一倍興愴者,於奉朝賀,其願畢矣,而予心悵然曷諭,何以表意?況兩奉朝賀,一則六十三宣麻,一則六十九宣麻,可謂稀有,四品薄祿,何以待老?已有前例,特賜米肉,考其品依例擧行事,分付該曹。出傳敎上曰,違牌臺臣誰也?勗之曰,李思祚也。璘曰,在家不進,必有病故矣。上曰,今聞正言李思祚,在家不進云,事之駭然,莫此爲甚,昨日下敎若何,而焉敢若此?先遞差,令該府處之,在京違牌諸臺臣,先遞差,皆令該府處之,捧供待下敎擧行。在外臺臣,一竝許遞,左通禮李壽勛,執義除授,右通禮李敬玉,司諫除授,卽爲牌招署經。出傳敎上曰,府院長俱在乎?璘曰,然矣。上曰,今則兩司皆備員,宜寧縣監申大年,卽爲署經,其令今日辭朝。出傳敎上入大內後,諸臣遂退出。
己丑五月二十二日初更四點,上御集慶堂。儒臣持問答入侍時,副校理趙宗鉉,副修撰沈頤之,右承旨南玄老,假注書李羽逵,記事官兪岳柱·宋樂,以次進伏訖。上曰,儒臣讀之。上下番儒臣承史輪講訖。上曰,叔孫通之禮樂,何事?宗鉉曰,卽綿蕝之事,而時當戰國之餘,堂陛之分不嚴,叔孫能創禮樂,稍存規模,然草創之始,禮樂豈足道乎?上曰,予見精忠錄,多聚古文矣。李山海爲序,柳成龍爲跋耶?宗鉉曰,然矣。上曰,唐宗之斗米三錢,盛矣。宗鉉曰,太宗能虛襟納諫,而又有房·杜·王·魏之輔焉,故能致休祥矣。上曰,比之漢文,何如?宗鉉曰,臣未知可方何主矣。頤之曰,皆漢唐賢主矣。宗鉉曰,唐宗賢,然誠字少不足矣。上曰,十八出脚,二十九定鼎,其人難矣,而有若房·杜諸賢之左右輔弼,人才亦盛矣。宗鉉曰,然矣。上曰,北土風俗,何如?下番必知之矣。頤之曰,臣往咸興,而不見極北,蓋咸興是興王舊址,山川開朗,無邊寒氣象,而其風俗,則無異關東矣。玄老曰,明日香祗迎,承旨不可不備員,而同副李世演,尙未敍用,何以爲之乎?上曰,同副承旨李世演敍用。出榻敎上命退,諸臣遂退出。
上在慶熙宮。停常參·經筵。
太祖大王忌辰,齋戒。
卯時,有霧氣。自巳時至未時,日暈。
藥房都提調金致仁,提調洪麟漢,副提調嚴璘啓曰,昨日親臨宣麻,移時還內,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。冥然逢今年,明日將復逢,遙望東郊,此心若隕,氣益衰,其何諭逾,中宮殿·惠嬪宮口傳問安。答曰,知道。香祗迎罷後,政院·玉堂·藥房口傳問安。答曰,知道。
以承傳色,口傳下敎曰,待下敎入侍。
沈勗之啓曰,大司憲閔百興,執義李壽勛呈辭,掌令二員,持平二員未差,今日以監察茶時之意,敢啓。傳曰,知道。
傳于南玄老曰,儒臣持問答入侍。
沈勗之,以刑曹言啓曰,秋曹囹圄點下者,今日內卽放事,命下矣。罪人私奴檢山·朴興福·李虎萬,私婢三烈等,依傳旨卽爲放送之意,敢啓。傳曰,知道。
以承傳色,口傳下敎曰,入直注書待令,騎馬三疋立之。
副修撰李澤遂疏曰,伏以,臣母宿疾沈淹之中,又添輪行毒感,今已浹旬矣,若其諸般證形,雖不敢一一煩陳,以溷天聽,而第氣息綿綴,省覺昏迷,縻飮全却,藥餌罔效,臣方左右扶將,煎泣罔措,此際忽伏奉館職除旨,繼以召牌降辱,臣誠感激惝怳,敢不顚倒膺命,而目下事勢,萬無一刻離捨之望,如欲趨承乎,則實非情理之所可忍,又欲違傲乎,則決非義分之所敢出,玆不得不略構短章,疾聲呼籲於仁覆之下。伏乞聖慈,天地父母,特垂憐察,亟遞臣新授職名,俾便救護,仍治臣逋慢之罪,以昭法紀,不勝幸甚。踏啓字
己丑五月二十三日卯時,上詣延和門外。香祗迎入侍時,行都承旨嚴璘,左承旨李宜哲,右承旨南玄老,左副承旨閔弘烈,右副承旨沈勗之,同副承旨李世演,假注書蔡弘履·李羽逵,記事官兪岳柱·宋樂,以次侍立訖。上具翼善冠·黑圓領袍,以乘輿出通陽門,降輿于延和門外,詣板位祗迎訖,仍步詣建明門。藥房都提調金致仁,提調洪麟漢進前。致仁曰,夜間,聖體若何,而寢睡·水刺之節,亦何如?今日又此勞動,聖體凡節,更若何?上曰,一樣矣。上進御湯劑。致仁曰,湯劑待下敎,更進乎?上曰,可矣。上命宣傳官,摘奸闕內入直。上乘輿,由崇政門,還入殿座崇政殿東月臺,上命璘讀祭報府訖。上曰,闕內入直軍,予將點考,騎判擧行,可也。上曰,今日不可無禮使各叩頭,龍虎營敎鍊官,呼起擧以習操例爲之,勿相雜亂,各遵約束也。上曰,禁軍將率三丁·九令。上臺進前。上曰,近因氣衰,不行摘奸,久矣。因槐院官闕直,遍行摘奸,則莫重禁軍,闕番者爲二十二人,若有不時殿座之事,則左右所侍者爲幾人?宋太祖性度寬弘,而以功臣之爭功,至用軍律,若論汝罪,奚特爲建明殿座乎?事當爲慕華館殿座,而第念爾輩是國初所愛恤之民,故特用寬典,罰至杖配,今日異於他日,故予躬行點閱者,所以體昔年興感之意也,此後則食代時必點考,可也。爲將者,豈但坐睡,而得履歷爲閫帥而已哉?若然,則設置禁軍之意,安在?自今各別惕念,毋陷罪戾也。兵曹判書金時默曰,食代時例爲點考矣。上曰,予初欲間日點考而摘奸矣,是不信汝輩也。汝輩亦何所有恃哉?予雖不飭,汝宜益勉也。上下敎扈衛別將趙國鎭曰,一懲一勸,人君之道,汝廳軍卒,幸無頉,豈無嘉賞之道乎?命賜弓一張曰,重賞之下,易致懈惰,汝須勉之。上曰,汝廳有故事乎,設置在於何時?國鎭曰,臣則不知矣。宜哲曰,似是癸亥功臣之所創設也。時默曰,宿衛重地,不可久曠,而今番作闕者,難以一時備擬,以次流出,何如?上曰,是則軍兵係重,依爲之。上曰,都監將官,依例進前,局出身中,有老人,皆令上來。五老人進伏,上各問姓名年紀,更令講腰牌訖。上命取一疋布,分給八十歲兩人,又命取弓矢,賜給己亥年立役人。上命哨官許銓,誦兵書曰,汝輩應不闕直,而所以招見者,蓋欲試兵書生熟耳。許礗進前。上曰,是誰也?對曰,哨官許銓之子也。上曰,父子俱入直,貴矣暮年,申飭之下,父子俱直,其誠可尙,予不疑汝,毋放忽也。命賜箭竹曰,父子分用,可也,鄕軍最難循撫,各別愛恤而用之也。又命取一疋布賜給誦兵書人訖。璘曰,都提持湯劑待令矣。上曰,藥房提調持湯劑,更爲入侍。出榻敎上進御湯劑。上曰,禮判知昨日消息否?麟漢曰,感泣天恩,不知攸報云矣。上曰,能辨敎書乎?麟漢曰,臣雖未見聞,不能領會云矣。上乘輿,還入大內後,諸臣遂退出。
己丑五月二十三日午時,上御集慶堂。儒臣持問答入侍時,校理趙宗鉉,副修撰沈頤之,同副承旨李世演,假注書蔡弘履,記事官兪岳柱·宋樂,以次進伏訖。上命讀忠淸道·平安道·江華等農形狀啓,又命讀慶尙道賑畢狀啓訖。命儒臣上下番承史,輪讀問答。命岳柱,持入柳焵考來實錄。命頤之讀奏,至將以十月移于漢京之句。上曰,此如漢史卽日車駕西部之文法也。上曰,今日香祗迎,憶昨年藏樂,此心萬倍。嗚呼,昔年愛恤,惟軍與民,故來坐東月臺,特召入直將士以見,此輩今雖或爲將校,或爲軍士,追憶國初壬申,問其祖,其本皆國初遺民也。今年卽昔己丑,嗣服後命設者,扈衛軍官,亦癸亥後設者,而局將領率一百五十人,則頃聞故判書金漢喆之奏聞,渠等之言,武士登科者,其欲區處設此廳,其時敎曰,爾等其宜御苑,望北門而直命,此云今日其中,一人年八十,一人八十二,今讀畢,其欲諭意,此心難耐,取讀國初奉考實錄者,其中有八十老人與四民顧恤之命,此二人中一人,甲戌追恩時,不過爲參軍一人,其雖追恩,其年何?遙望懿陵,今日此中心如隕,且聞登科,今年亦昔年也,令該曹特加一資,以示予意。出傳敎上曰,每見戊辰生,必追憶皇兄也。命南玄老入侍。上曰,舜典曰,平律度量衡,量衡,國之重者,此若欲法堯·舜,當法祖宗者也。今日因追慕國初,考來丁亥實錄,其文有命官吏,痛禁公私田收租之弊,其註曰,以大斗重斂作弊故也。此豈平律度量衡之意,亦豈痛禁收租之弊乎?此正前聖後聖其揆一者也。以官府言之,大斗捧而小斗給,以市廛言之,買大斗而賣小斗,此心常爲駭者也。令備局平市京外,此弊嚴加禁戢。出傳敎上曰,右副承旨持金吾秋曹囚徒案入侍。出榻敎沈勗之進前,命讀囚徒案。上曰,噫,祀典國之重者,祭官謀免,心常爲駭也。況獻官禁推四人中,爔未代盡,宗臣李彦衡,於渠代盡,李蓍建亦璿派,而欲免獻官,見祖豈不愧乎?洪述海雖非璿派,卽朝鮮臣子也,何敢規免祭官?俱已駭然。噫,駭然二字,亦歇後語也。違牌臺臣五人,其中李堉,頃者下敎若何,則其敢違牌,其豈特李堉?莫體近八其君飭勵之敎,亦何敢肆然?況李思祚之偃臥違牌,亦無臣分,大抵纔已諭,雖飭旋止,故縱恣若此也。今番必欲重命,朝者月臺,已諭將士,卽憶昔遺民,此猶若此,況國之璿派世臣乎?渠等雖無謂,于今追慕萬倍之日,思其祖之侍於陟降,此心難耐,故特召該房令讀,而此人豈可今日在囹圄乎?此九人聞此敎,豈特酸鼻?若不垂涕,予則雖莫知,吁嗟,乃祖其在左右,若何?此中不無闊狹者,而今日亦豈差等?且或處分,適中其意,一倂特放祭官,此四人,必也先差於臺臣,此人皆先首擬事,分付吏曹。出傳敎上曰,金吾決放,意蓋在也。噫,秋曹囹圄之人,渠雖微賤,旣人也,亦遺民點下者,今日內卽放事,分付該曹。出傳敎上命宣傳官入侍,上曰,今日下敎,意蓋深矣,昔之文王掩骼,況生人乎?噫,途中乞丐,非人非鬼,其矜曷諭?今命宣傳,其令得付該廳,令該廳卽爲給糧以放。出傳敎諸臣以次退出。
上在慶熙宮。停常參·經筵。
沈勗之啓曰,大司憲閔百興,執義李壽勛呈辭,掌令二員未差,持平二員未差,今日以監察茶時之意,敢啓。傳曰,知道。
藥房都提調金致仁,提調洪麟漢,副提調嚴璘啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。此心萬倍,氣何諭乎?明日入侍,宜矣。中宮殿·惠嬪宮口傳問安。答曰,知道。
備忘記,問候批答,旣書少睡,夢中若昔年,隨詣奉審,睡覺奉審,中官復命,微忱少伸矣。
備忘記,噫,忍加一歲,今遇此日,此心何抑,此心何抑?何以伸懷,何以伸懷?今日當拜靈壽閣,當以駕橋進詣,初嚴待下敎擧行,世孫祗迎,留營留陳,置之,前後廂軍,以外營入直軍,訓將都領隨駕,挾輦軍,以內入直擧行,禁軍只入直軍隨駕,餘皆置之。
傳于閔弘烈曰,以寶劍望筒,兵曹守宮望筒,欲覽而留置寶劍,安豐君爲之,守宮,以入直擧行,儀註,置之。
南玄老啓曰,判尹趙明鼎,除拜後過三日不爲出肅,依定式推考警責,仍卽牌招察任,何如?傳曰,允。
以承傳色,口傳下敎曰,待衛守宮,以朝參前侍衛守宮,仍。
又下敎曰,副駕轎,置之。
大駕詣靈壽閣展拜後,王世孫遣宮官問安。答曰,知道。
大駕歷臨毓祥宮後,政院·玉堂·藥房口傳問安。答曰,知道。
以承傳色,口傳下敎曰,蔘橘茶依例入之。
又下敎曰,靈壽閣寫之,心猶耿耿,書下於國舅都尉,分付戶曹,依例爲之。
又下敎曰,今日訓鍊院官員,待令闕下,使之捧單,今日持錄名單子往來者,如或夜禁,左右巡將及大將,當沙場軍律,訓鍊院官員,若宿其家,亦當施軍律矣。
又下敎曰,試所承旨,左承旨爲之。
領議政洪鳳漢箚曰,伏以,臣疎率之甚,慮事而多不得當,嚴畏之極,發言而輒未達意,筵席做錯,前後何限,而每蒙優暇,恒切感惶。至若日昨諸郞官處分,聖意所在,臣固仰認,而旣有愚見,遽煩提奏,徒知隨事必陳而已,何敢一毫曲護而然哉?及伏聞帳殿下敎,誠不勝滿心慙悚,一向泯伏,分義未安,玆控短箚,仰瀆崇聽。伏乞聖明,亟降威罰,以警具僚,以安微分焉。答曰,省箚具悉卿懇。今番下敎,爲紀綱慨然者也,卿何若此?追慕展拜,況此時乎?卿須安心勿辭,隨駕焉。仍傳曰,遣史官傳諭。
大駕還宮後,政院·玉堂·藥房口傳問安。答曰,知道。
己丑五月二十四日午時,上詣靈壽閣。擧動入侍時,行都承旨嚴璘,左承旨李宜哲,右承旨南玄老,左副承旨閔弘烈,右副承旨沈勗之,同副承旨李世演,假注書蔡弘履·李羽逵,記事官兪岳柱·宋樂,以次隨駕訖。上具翼善冠·黑圓領袍,乘輿出通陽門,降輿于延和門外乘轎。璘曰,藥房提調來待矣。藥房都提調金致仁,提調洪麟漢進前。致仁曰,夜間,聖體若何,而寢睡·水刺之節,亦何如?上曰,一樣矣。致仁請進湯劑。上曰,今日豈飮湯劑乎?致仁曰,昨年亦進湯劑矣。上曰,今日則止之。致仁曰,然則蔘橘茶進之乎?上曰,詣閣後進之,可也。上仍詣靈壽閣。上曰,時原任大臣·國舅·都尉竝入侍。出榻敎上詣板位拜禮訖。上曰,由正路陞閣乎?注書問于大臣。注書還奏曰,由正路云矣。上步上靈壽閣,命開龕,瞻望良久,更命閉龕。上退伏楹間移時,致仁曰,時已久矣。上起坐曰,耆社諸臣進前。行知事李益炡·鄭亨復·南泰齊,行司直沈星鎭·金始瑛,工曹判書李吉輔,知事李光溥·李之億·安允行進前。上曰,鄭亨復能步,貴矣,年紀幾許?亨復曰,八十四矣。上曰,靈壽閣懸板,誰人寫之?益炡曰,故判書申銋八十一歲寫之矣。上曰,今日靈壽閣,爲卿等祝年矣。予之筋力,則不若卿等矣。益炡曰,九人凡節,皆不及聖上矣。上笑曰,李益炡年至耆宰,諂君如是乎?上又回坐,俯伏良久,又起坐,仍降閣庭。下敎曰,予當歷臨毓祥宮矣。上步出耆社門乘轎,親寫御製一句曰,憶昔年來寶閣,香山九老一庭中。命賜耆社諸臣。致仁請進茶飮。上曰,藥房提調持蔘橘茶入侍。出駕敎上曰,歷臨毓祥宮時,儀注百官行禮,置之。出駕敎上詣毓祥宮時,至慶福宮前,召弘烈親寫今字,使之添補御製詩憶字上。上曰,百官止於慶福宮洞口。出駕敎上仍詣毓祥宮。上曰,昨日更令讀奉考實錄,今日來拜靈壽閣,懷萬倍亦歇後語,噫,以予之氣,今逢此年,豈夢想攸料?況旣下敎,曉夢雖拜園陵,亦豈偶然也哉?嗚呼,陟降若此,不肖何以報答?于今憶昔尊年,卽予第一件事,頃年爲慈聖設耆老科,癸未年予亦行焉。況思乃祖乃父,亦國初遺老,然與前有異,今番文武年七十以上,明日建明門,耆老科當試取。文試官,左相洪麟漢·鄭存謙·金光國·魚錫定·趙宗鉉·沈頤之,武試官,兵判訓將張志豐,入直騎郞·入直摠郞爲之,時刻待下敎,只入正時,貫革九十步,立候箭貫革。噫,七十古來稀,況八十豈可踰年?當卽日唱榜,依此擧行。出傳敎上入內,諸臣少退。日暮後,上曰,諸司預備。上乘輿。上曰,藥房提調持蔘橘茶更爲入侍。出駕敎上曰,國初以來,設耆老科者曾兩次,丙子年耆老科,卽爲慈聖也,其固然矣,而癸未耆老科,雖追遵昔年,心倍則萬億,今年何年?比昔加一年,今日何日?遙望東郊,心隕膽墜。且此際躬拜靈壽閣,少伸微忱,此月何月?卽庚子禫月也。噫,此一身難耐者若此,其雖抑心,焉可得也?噫,若過數日,來月何月?遙望西郊,微忱益切,今番耆老科,予豈樂爲?實憶昔年,而比諸頃年,尤有加焉。此心憧憧,其卽回駕者,意在此也。明日文科入場者,特許寫手,其於武科,不命中數,意亦在焉。其二中者,爲先依例賜第施行,以示予憶昔年之意。噫,此非予恩,卽昔年之恩也。出傳敎上曰,赴擧單子入來乎?時默曰,未及來矣。上曰,洞內有赴擧者招來。時默曰,赴擧者有三人矣,爲掛單子,方赴闕下云矣。上回駕入建明門,降轎乘輿。上曰,單子所入爲幾張乎?時默曰,無入來云矣。上大怒曰,俄者謂以掛單赴闕矣,今去何處乎?必是操縱之故也。仍命入前排,拿來入直騎郞。上曰,誰也?璘曰,柳焵也。上曰,明日設科,予豈樂爲,而汝何敢操縱耶?對曰,臣非敢操縱,不善擧行之罪也。上命拿出,更命拿入入門官訓鍊奉事鄭光國。上下敎曰,明日科,卽憶昔有意而設也。衰老擧子,匍匐赴闕,而汝輩敢弄操縱之術,罪當決棍,而今日異於他日,特爲參酌矣。上曰,訓鍊奉事鄭光國,蔚山府充軍。出駕敎上曰,訓鍊都正拿入。時默曰,一則削職,一則未及待令矣。上曰,然則訓鍊正拿入。時默曰,未及差出矣。上曰,然則訓鍊副正拿入。仍下敎曰,予雖衰老,豈可號令於訓鍊都正以下乎?騎判拿入。弘烈曰,奪符何以爲之乎?上曰,自當納符矣。拿入後,上曰,捧單遲滯,姑捨毋論,訓局·騎曹之稽緩,皆是騎判不能檢飭之罪也。陞輿時,奏以掛單詣闕者,是欺君也,卽爲査奏操縱之由,然後予當回輿矣。仍命拿出,左尹金孝大進前曰,臣自京兆,奉布聖敎,則以爲,三人以掛單赴闕云,故騎判聞之以奏矣。上曰,非但今番事,日後如有操縱幻弄之弊,當懸首沙場矣。弘烈進讀赴擧單子五六張訖。上曰,御製御筆,令戶曹作帖,一件內入,一件留置本所,入侍耆社諸臣處,各賜一件。出榻敎上還入大內後,諸臣遂退出。
上在慶熙宮。停常參·經筵。
沈勗之啓曰,憲府連日監察茶時,諫院許久闕啓,俱涉未安,不爲行公人員,竝卽牌招,何如?傳曰,允。
又啓曰,大司憲閔百興,執義李壽勛牌不進,掌令二員,持平二員未差,今日以監察茶時之意,敢啓。傳曰,知道。
藥房都提調金致仁,提調洪麟漢,副提調嚴璘啓曰,昨日動駕,展拜靈壽閣,仍詣毓祥宮,克伸聖慕,侵夜還宮,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。此心憧憧,少伸微忱,新瞻寶閣,餘懷萬倍,氣則一樣,帳殿入侍,宜矣。中宮殿·惠嬪宮口傳問安。答曰,知道。
傳于沈勗之曰,此與庭試無異,殿座時鼓吹,依例爲之。
傳于閔弘烈曰,今下弓矢,西林僉使鄭在博處給送。
閔弘烈,以都摠府言啓曰,今日入直內三廳武兼禁軍及軍兵等,當爲中日習射,而親臨耆老科相値,不得爲之之意,敢啓。傳曰,知道。
以承傳色,口傳下敎曰,北邊儒生所入之處,設帳。
又下敎曰,耆社門,依例用之。
沈勗之,以義禁府言啓曰,訓鍊院奉事鄭光國,蔚山府充軍事,命下矣。以傳敎內辭意,具罪目,依例發遣府羅將,押送配所之意,敢啓。傳曰,知道。
又以義禁府言啓曰,靈光前郡守朴師海,咸平前縣監李惠祚,皆令該府拿處,以制書有違私律勘處事,傳旨啓下,而特敎定律名者,勿捧原情,直爲草記勘處,曾有定式矣。朴師海·李惠祚等,今已拿囚,以制書有違私律,杖一百收贖,盡奪告身,而依承傳,朴師海功減一等,李惠祚功議各減一等,放送,何如?傳曰,允。
南玄老,以吏曹言啓曰,明日殿座時,通禮不可不備員,左通禮陞資之代,口傳備擬以入之意,敢啓。傳曰,知道。
吏曹口傳政事,以趙晙爲左通禮。
沈勗之啓曰,明日次對,憲府無進參之員,傳旨未下外,大司憲閔百興,待開門牌招,以爲入侍之意,何如?傳曰,允。
閔弘烈,以司僕寺官員,以一二提調意啓曰,今此耆老科,卽日唱榜事,命下矣。自前設科時,雖非庭謁聖,卽日唱榜,則新恩所騎,以本寺馬給之矣,今亦依例,文武入格人,竝給馬,何如?傳曰,允。
又以兵曹言啓曰,來朔上番騎兵點考,例行於今月二十五日,而親臨耆老科相値,以二十六日過行之意,敢啓。傳曰,允。
有政。判書李昌壽病,參判李潭病,參議權噵進,行都承旨嚴璘進,左承旨李宜哲今加嘉善,左通禮申光履今加通政,除授事承傳。敦寧都正尹得聖今超通政,文科第一人新及第申絅今超通政,年八十加資事承傳。
兵批,判書金時默進,參判申暐病,參議金龜柱入直進,參知朴志源病,左副承旨閔弘烈進,以申大顯爲慶尙左兵使,洪重一爲知事,田翊顯爲法聖僉使,李燁爲羽林將,鄭瑺爲昌德將,李繼興爲注文島僉使,許爲宣傳官,薛夏臣爲礪峴僉使,副護軍申思運·韓䌖,以安宗奎爲黃海水使,鄭相悅爲蟾津別將,副司直魚錫定·李普觀,副司果李澤遂·李思祚·趙錫穆·金文淳·姜聖會·朴昌潤,廣州中軍單,沈釋之,僉知四單,金東尙·李再煥·盧弼相·高必和,及第尹次興·金德潤·朴根立·朴命載·金泰興,以上今加折衝承傳,副護軍元重會。
己丑五月二十五日辰時,上御建明門。親臨文武耆老科入侍時,行都承旨嚴璘,左承旨李宜哲,右承旨南玄老,左副承旨閔弘烈,右副承旨沈勗之,同副承旨李世演,假注書蔡弘履·李羽逵,記事官兪岳柱·宋樂文,試官,左議政金陽澤,禮曹判書洪麟漢,副司直鄭存謙·金光國·魚錫定,校理趙宗鉉,修撰沈頤之,武試官,兵曹判書金時默,副司直李章吾,副護軍張志豐,兵曹佐郞柳焵,都摠經歷李運昌,都摠都事宋迪中,以次進伏訖。上具翼善冠·袞龍袍,以乘輿出崇賢門,降輿于建明門,西向殿座。上曰,應擧幾人?弘烈曰,武則四百餘人,文則五十餘人,而武擧子無籍者十二人矣。上曰,壯哉?以二中爲準,而一中者亦封箭以奏,除尺量貫五邊三,可也。上曰,老者能拜,貴矣,侍衛中亦有老人否?弘烈曰,宗臣中原溪君年七十四矣。璘曰,藥房都提調來待矣。上曰,姑止之。上命入懸題紙,命寫御題君臣耆耉賦。限午正,陽澤進前問候。上曰,一樣矣。弘烈曰,武擧子中無籍者,何以爲之乎?上曰,此則拔之。陽澤曰,有書手一人許入之命,而似不無雜亂之弊,自前例給書吏矣。上曰,然則給。宜哲曰,丙子·癸未兩年致詞,皆以御製書下矣。上親製致詞曰,追慕國初,特設庭試,日朗氣淸,耆耉登庸。金致仁進前曰,當炎殿座,勞動備至,聖體若何?上曰,一樣矣。上進御湯劑。上曰,若以一中賜第,則當爲萬科矣。致仁曰,大過初料矣。上曰,耆儒之文,計亦消亡矣。陽澤曰,間有不廢科業者矣。上命一中擧子以次進前,八十歲人,則皆令記名。上曰,以不爲秤箭下敎,則何敢秤之乎?掌務官不善傳命,記過宣傳官,亦不善據職,竝記過。上曰,老儒所坐處,上設布帳,以遮暴陽,可也。弘烈曰,已有下敎故設之矣。上曰,其題,何如?宜哲曰,題意豐富,甚好矣。上曰,卽景當入矣。一中人中有崔贊周者,自稱自少入北京,能學胡語。上命爲胡人酬酢語。上笑曰,北使若來,汝當爲主人矣。科數入格者若不足,則一中亦當愼入,而雖或不然,亦將施賞,皆退待,可也。上曰,入格人,使近仗軍挾持,呼新來,須勿脫衣,只漆其白鬚也。上入少次,少頃,上又御殿座。宜哲曰,已過時限,何以爲之乎?上曰,所呈幾軸乎?姑勿掩帳。宜哲曰,堇一軸矣。上曰,先爲科次。上曰,自惠嬪宮有食物之來,予當宣饌,試官及都提調,分食,可也。廚院書吏孫尙俊一中,上曰,何年爲本院吏乎?弘烈曰,丙申當宁在潛邸時,爲書吏云矣。上曰,必是予之廳直,奇哉?上曰,今日耆老科時,書吏孫尙俊,其雖邊一中,今日應試,亦云奇矣。內需司書題適有窠,差下,雖非政日,特爲口傳啓下,其令帳殿謝恩。出傳敎致仁曰,丙申差下書吏,今日又差書題,事極異矣。上曰,在渠猶勝於登第矣。上宣饌復入少次,少間復殿座。上曰,侍衛皆坐。上曰,噫,己酉年設科,豈循常例?且頃年以二分陞付,亦有舊例,二分中一中中八十人三人,一體賜第。出傳敎上曰,賜花賜童,依例擧行。出傳敎璘曰,湯劑入之乎?上曰,姑置之。上曰,合考爲幾張乎?陽澤曰,七張而其中又有有頉可拔者矣。上曰,耆儒豈得復觀光乎?不得已可拔者外,竝置格。上命弘烈曰,八十人一中者,使之待令,則尙今不來,何也?事甚駭然,入門官,掌務官竝拿入。上曰,今日此科,何等之科,而汝輩以不能充慾,如是怠慢乎?又命拿入傳命宣傳官及行首宣傳官。上下敎曰,今科非予樂爲,乃是追慕而設也。汝輩不善擧行,使無知下位,傳命做錯,罪當棍汰,而今日異於他日,故特賜參酌後,須惕念善擧行也,竝命拿出。上曰,已盡合考否?陽澤曰,合爲五張,而其中一券,文雖稍勝,體是層純六而無耦券,此違格矣。上笑曰,老人之文,何足論其違不違乎?選置,可也。上曰,壯元文,沈頤之進讀,金光國坼封,尹得聖爲魁。上顧金孝大曰,奇哉?摠戎使必喜之矣。其次黃晙誤書皮封拔去,拆封訖,次第呼新來,以墨塗其白鬚。上曰,旣下敎文榜中八十人,爲先加資懸玉圈,應榜文武科壯元,一依癸未年例,爲先陞資,而文壯元尹得聖敦寧都正除授,武壯元金泰尙僉知除授,新恩政事,當日爲之,亦令卽爲懸圈應榜。出傳敎上命璘曰,爲紙圈付于文武壯元及八十人入格者,皆令懸玉圈唱榜。上曰,尹得聖叔姪,俱參文武榜,貴矣。予心如此,摠使必多欣悅之情矣。上曰,藥房提調持湯劑,更爲入侍。出榻敎致仁進湯劑,上進御。上曰,昨日何日,今科何科?宜有表異之典,左通禮申光履,試所承旨李宜哲,特爲加資。出傳敎上又入少次,諸臣少退。少頃,上具冕旒冠·絳紗袍殿座,承史鴛鴦拜畢。上曰,新恩中加資者,皆懸玉圈乎?玄老曰,文壯元外,皆懸紙圈矣。上曰,雖凡科,年六十無一資,例陞六,況八十乎?今耆老榜中年八十者,新恩政一體加資,其令懸玉圈而應榜。出傳敎上曰,今日豈循常例?文武科甲乙人年八十人,皆令龍虎營特給細樂,闕門外待令。出傳敎上曰,新恩政事入侍爲之。吏曹參議權噵曰,判書李昌壽式暇,參判李潭病不來,小臣獨政未安,何以爲之?敢稟。上曰,只新恩及特敎加資人擧行。出擧條時默曰,慶尙右兵使,今當差出,而擬望之人乏少,他道水使及守令,竝擬,何如?上曰,依爲之。時默曰,黃海水使今當差出,而擬望之人乏出,他道守令,竝擬,何如?上曰,依爲之。已上出擧條上曰,尹得聖老而愈精矣。上曰,是何樂作乎?予敎以排設軒架,而乃反動樂,事甚駭矣。玄老曰,以軒架排設事下敎,而協律郞錯認作樂,事甚未安,推考,何如?上曰,依爲之。出擧條上命取落軸,令玄老盡奏落榜人姓名。上曰,新恩四拜訖,文東武西,一時進前。文武人進前後,更命先退,大臣以下後四拜禮畢,引儀進前告致詞。領議政洪鳳漢,領府事金尙福,判府事金致仁,左議政金陽澤,右議政金尙喆,皆進伏。鳳漢曰,終日殿座,聖體若何?上曰,一樣矣。鳳漢曰,日昨聖念追慕,旣幸靈壽閣,今日又爲慰悅耆老之擧,下情不勝欣幸矣。上曰,文武擧子數,果違初料矣。鳳漢曰,臣亦初以爲不滿二十,聞爲六十,此誠壽域矣。上曰,尹得聖貴矣。鳳漢曰,然矣,三兄弟次第登科,其家少弱,又皆超夷,門戶甚盛矣,其入格中許宇之文,聞甚佳作矣。上曰,嗣服四十五年之內,噫,耆老科爲名,至此三焉。嗚呼,一則丙子年,爲慈聖而設也,二則癸未年,繼前年而設,三則嗚呼,追慕昨年拜靈壽閣後,餘懷憧憧,特設此科,而丙子·癸未,試六十以上,今番文武,只試七十以上,意蓋深也。意蓋深也,雖然其道甚窄,將何以成樣?耆儒則近六十,耆武則四百四十一人,此誠料表,此誠料表,是豈他哉?問其乃祖乃父,卽昔年遺老也。遺老若此,而吁嗟不肖,望東郊而隕心,是豈孝哉,是豈孝哉?且今科非癸未之比,今番參榜者八十七十,其亦稀有,豈無表異之典?且實錄中有八十施惠之事,平時猶然,況今日乎?明日新恩謝恩,當於崇政月臺親受,八十以上者,各賜表裏一襲,以示非帛不暖之意,七十以上者,各賜紬一疋,而分付該曹待令,承史以時服入侍,侍衛只入直擧行,軍兵排立,置之。出傳敎上曰,次對,明日爲之。出傳敎上乘輿,還入大內後,諸臣遂退出。
上在慶熙宮。停常參·經筵。
沈勗之啓曰,大司憲閔百興牌不進,執義李壽勛傳旨未下,掌令二員,持平二員未差,今日以監察茶時之意,敢啓。傳曰,知道。
藥房都提調金致仁,提調洪麟漢,右承旨南玄老啓曰,昨日臨門親試,抵暮還內,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。餘懷雖舒,心猶憧憧,氣則一樣,次對同爲入侍,宜矣。中宮殿·惠嬪宮口傳問安。答曰,知道。
以承傳色,口傳下敎曰,都承旨嚴璘,其代通政申光履除授,牌招入侍,房順房,三院副提調例兼。
親臨新恩謝恩罷後,政院·玉堂·藥房口傳問安。答曰,知道。
南玄老啓曰,說書洪樂恒,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又以侍講言啓曰,本院說書洪樂恒,連日入直矣。以親病陳疏徑出,下番闕直,事甚未安,兼司書趙宗鉉,卽爲牌招入直,何如?傳曰,允。
申光履,以侍講院言啓曰,本院司書金敍九,兼司書趙宗鉉牌不進傳旨未下,說書洪樂恒陳疏受由,兼說書未差,下番闕直,事甚未安,兼弼善洪龍漢,時無職名,令該曹口傳付軍職,與兼輔德尹養厚,竝卽牌招推移,姑降入直,何如?傳曰,允。
兵曹口傳政事,副司果洪龍漢。
沈勗之啓曰,大臣·備局堂上,依下敎來待矣。傳曰,引見,內局同爲入侍。
備忘記,述編旣云,內豎之言果應,今日腰金頂玉之人,其皆胎生,吁嗟,中官,托身螟蛉,雖莫知其本,若惟近八其君,焉敢若此?腰金之人,渠自以爲胎生,頂玉之人,投托腰金,官至通訓者,亦隨頂玉,奚特忘其本?爲今螟蛉者,視若楚越,舜之契今在,其曰人乎?昔之古相爲一氣,而其猶召立庭飭也,而況君乎?自政院請牌內班院掌務嚴飭,此後內班院諸人,一月替直。
南玄老,以吏曹言啓曰,新除授通禮院右通禮洪龍漢呈狀內,矣身職名卽準職,而資階乃是奉列,揆以法例,不可冒據,斯速入啓遞改云,資階果是奉列,則不得越三階而守,載在法典,右通禮洪龍漢,依例改差,何如?傳曰,允。
兵曹口傳政事,副司直閔百興。
沈勗之,以兵曹言啓曰,禁軍祿試射,今纔設行於慕華館,而別將張志豐,來坐依幕,或稱情勢,或稱病重,不爲參現,體統所關,不可仍置,別將張志豐,汰去,何如?傳曰,其涉駭然,決棍十度後汰去。
沈勗之啓曰,右邊捕盜大將張志豐,仍兵曹草記,以禁軍別將事,旣已決棍矣,卽爲牌招,所納命召及大將牌。傳令牌,更爲傳授,兼察左邊捕盜大將,命召及大將牌。傳令牌,亦爲傳授,何如?傳曰,允。
兵曹,以李邦曄爲左邊捕盜大將,李邦綏爲禁軍別將。
以承傳色,口傳下敎曰,中官閔德祥,莫重下敎,不爲對答,令該府杖一百徵贖以放。
沈勗之,以義禁府言啓曰,中官閔德祥,令該府杖一百徵贖以放事,傳旨啓下矣。閔德祥旣已拿囚,杖一百收贖放送之意,敢啓。傳曰,知道。
傳于李在協曰,承旨率老人入侍。
沈勗之,以御營廳言啓曰,本廳來六月七月兩朔應立中部右司屬忠淸右道五哨軍兵六百七十名,已爲逢點整齊矣。六月初一日,與中司軍兵替代後,舊軍放送之意,敢啓。傳曰,知道。
又以御營廳言啓曰,本廳來八月九月兩朔應立中部後司屬忠淸右道五哨軍兵,七月二十五日,京中逢點,八月初一日,與右司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
又以禁衛營言啓曰,來六月當京畿五哨軍兵等逢點實數六百五十二名,已爲點閱整齊,來六月初一日,與內外各處入直軍兵等,依例替代後,舊軍放送之意,敢啓。傳曰,知道。
又以禁衛營言啓曰,來八月當六番中部前司屬京畿五部軍兵,來七月二十五日京中逢點,依例準二朔立番之意,本道監司處,預爲知委,何如?傳曰,允。
右參贊洪樂性疏曰,伏以,臣家世受國恩,義共休戚,至於臣父子兄弟,竝躋崇顯,頂踵毛髮,罔非洪造,闔門感戴,圖報無地,而日前臣父許休之命,尤出聖慈曲遂之仁,親洒寶墨,恩言懇摯,臨宣華誥,寵光殊絶,更軫病勢之難强,特令不肖而代受,事曠簡策,榮動簪紳。至若米肉特賜之命,別是惠養老臣之意,曲盡周匝,便蕃隆重,實非從古人臣所嘗得者,臣父於伏枕昏昏之中,尙能瞻天頓首,感涕交頥。況臣兄弟,攢祝銘鏤,雖使隕結糜粉,將何以報其萬一耶?仍伏念,臣父早歲釋褐,遭逢聖明,立朝三十五年,偏蒙特達之眷,位躋孤卿之列,年齡已迫七耋,恩遇無替始終。且臣兄弟相繼通籍,聯翩金玉,人或以福履歸之,此莫非聖上陶鈞之渥,皇極錫福之化,而若其私門盈滿之戒,未嘗不以榮爲懼,臣父年來,常懷兢兢,雖在精力未衰之時,已有斂跡之意,況今癃病已痼之後,尤無陳力之望,幸伏蒙日月之明,無微不燭,天地之慈,有欲必從,有感筵席替奏之語,特循老父平日之願,仁深體下,恩出格外。前後眷禮之盛,山高海闊,未足以倫擬,古人所謂不知死所者,正爲臣等今日道也。日昨賓對之筵,親承慰諭之音,天語溫諄,傍听代感,臣誠隕越抑塞,言未達懷,只自掩涕而退,今始略控文字,仰陳前席未盡之悃,代暴病父叩謝之忱焉。噫,從今以往,區區報效之道,惟在於奔走筋力,殫竭駑鈍,則自來廉隅,固不敢更事煩聒,而目下情理,實無暫時離捨之勢,政府西璧,雖曰閑局,束帶趨朝,亦無其望,於公於私,不可一日虛縻,此則想不待臣言之覼縷,而俯賜矜諒也。伏乞聖明,察臣誠懇,鐫臣職名,使之專意於救護之節,得以涵囿於孝理之化,不勝萬幸。答曰,省疏具悉。許休卿父,豈特惠也?入侍時觀卿,奚云鼻酸?爲卿感愴。其於宣麻,卿之兄弟俱至,予則莫辨思卿等之心,世間豈有此等宣麻?回臥此堂,卿等之心,若在眼前,予心若此,卿心尤何?政府西璧,名雖重,卽漫職,卿勿辭焉。
司諫李敬玉疏曰,伏以,臣日昨以通禮前導,殿座之時,忽伏承亞諫特除之旨,署座時急,不敢違命,章皇出肅,而言責重任,自劃有素,仍因蹲冒,斷無是理。且臣有私情之萬萬切悶者,臣母年近八耋,素抱三十年貞疾,居常懍綴,惟以藥餌爲命,近因日氣向熱,調攝失宜,宿病之外,又添虛泄,數日之間,度數無算,昏倒不省,轉側隨人。臣本無兄弟,食飮凡節,非臣則無人替當,此際以闕啓,召牌儼臨,而顧此情理,實無離捨之勢,玆敢疾聲呼籲於天地父母之前。伏乞聖慈,俯垂矜憐,亟命鐫遞臣職,以便救護,仍治臣違傲之罪,以肅朝綱,不勝幸甚。答曰,省疏具悉。爾其勿辭護焉。
說書洪樂恒疏,伏以臣老母,自昨年重嬰風疾,常委床褥,臣躬親藥餌,實無供職之勢,而日前又因番次之苟艱,牌招儼臨,其在分義,不恤情私,復就直廬,旬有餘日。卽接家信,則臣病母,重添毒感,宿症兼發,精神昏瞀,氣息懍綴,自聞此報,情私焦迫,按住不得,披陳短章,徑出禁門。伏乞聖慈,治臣擅離之罪,遞臣所帶之職,以肅朝綱,以便救護,不勝幸甚。答曰,省疏具悉。爾其勿辭護焉。
己丑五月二十六日辰時,上御崇政殿月臺。親臨耆老科新恩謝恩入侍時,行都承旨李宜哲,左承旨南玄老,右承旨閔弘烈,左副承旨沈勗之,右副承旨李世演,假注書蔡弘履·李羽逵,記事官兪岳柱·宋樂,以次侍立訖。上具翼善冠·衮龍袍,以乘輿出資政門,降輿于月臺殿座訖。上曰,都承旨自有時矣,有新資,則都承旨之遞,自具允鈺爲,例矣。同副亦入來乎?弘烈曰,方來待闕外云矣。上曰,於右承旨,似有應避之規矣。弘烈曰,臣之姑夫也。上曰,予以同副,爲故相妹壻,故甚愛之矣。頃者略加警責,而昨日以通禮陞資,此莫非霜雪雨露也。上曰,新恩拜畢乎?宣醞,可也。試所承旨,亦賜一杯。上曰,新恩能皆飮乎?玄老曰,雖不業酒,君賜之物,不可不飮矣。上曰,分付內局,持來松節茶一杯,更賜試所承旨。宜哲拜飮訖。上曰,陞資雖晚,須蕫飭政院也。上曰,尹得聖三兄弟,次次登科,壯矣。勗之曰,自下而上,尤難矣。上命文榜進前,得聖率榜進立。上命誦科作。上曰,娚妹中誰爲長乎?得聖曰,於臣爲伯姊矣。上曰,特賜風樂。新恩必皆悞遊矣。申絅次進。上曰,予欲壯觀,立誦試券。絅誦一句。上曰,難矣哉,此人。許宇次進。上曰,汝是許沈之從孫乎?宇曰,然矣。上曰,汝之從祖爲承旨時,予曾見之矣,今汝又登科,奇矣。汝幾乎見屈,而因予入格矣。命入試券,令宇讀之。上曰,天顔勝昔之句,甚可憎矣。命納券,親自墨沫。又命批兩句。李奎應次進誦賦。上命宜哲,以磨墨塗其鬚上,寫下御製一句曰,再昨閣前九老會,今辰崇政五新恩。令五新恩口占賡進,五人賡韻口對訖。上命賜表裏及紬疋後,上曰,御製及賡詩作帖,一件內入,五人處各賜一件,御筆給壯元。上曰,今日新恩,古今初有矣。命宜哲下階呼新來。上曰,年七十人旣下敎,而承旨申近,已有前例,未陞六者二人,三日後先爲擬望堂后,其令入侍,經入侍後,卽爲頉下。出傳敎上曰,文榜先退,武榜次進。上分賜紬疋後,命之退出。藥房都提調金致仁進曰,夜間,聖體若何,而寢睡·水刺之節,亦何如?上曰,一樣,而昨今日,予氣頗淸新矣。致仁請進湯劑。上曰,姑置之。上曰,文武耆老科,誠是料表矣。致仁曰,許宇則業已出六,似不當入於堂后矣。上曰,然則拔之。致仁退出。上曰,申光履與右承旨,有應避嫌矣。弘烈曰,已有洪樂仁前例,臣初爲承宣時,樂仁許遞矣。上曰,有參議窠乎?璘曰,無矣。上曰,旣有洪樂仁前例,右承旨許遞。出傳敎上曰,光履及弘烈,氣味相符矣。致仁曰,光履爲人,甚寬裕矣。上曰,昨日不命爲試所承旨者,將待七十承宣故也。蓋其爲人,仁善而久沈滯矣。致仁曰,經學文章,今世無比矣。上曰,承旨有闕,代前承旨李在協除授,牌招察任,房順房。出傳敎上曰,再昨更命讀實錄,其蓮花坊,卽舊所謂百世興感者也。本洞民人,今日德游堂賜米,分付惠廳,只戶房承旨入侍。出傳敎上乘輿,同副承旨申光履入侍。上曰,於故相,爲幾寸?致仁曰,於故相,爲再從姪,而於參判申暐,爲親姪矣。上曰,然乎?上曰,豈特癸未前例,今科尤異於前,況已陞六者乎?今榜中許宇,已六品者,爲先令該曹,特爲加資。出傳敎上乘輿還入大內後,諸臣遂退出。
己丑五月二十六日申時,上御集慶堂。藥房入診入侍時,都提調金致仁,提調洪麟漢,副提調李宜哲,假注書蔡弘履,記事官兪岳柱·宋樂,醫官許礈·李以楷·鄭允協·慶絢·金光國·鄭允說·柳光翼·李翊臣,以次進伏訖。致仁曰,移時勞動,聖候若何?上曰,一樣矣。昨日淸明,今年內初見矣。致仁曰,然矣。上曰,大臣皆入來乎?致仁曰,入來矣。請進湯劑。上曰,今日則予欲謝却矣。致仁曰,豈可間斷乎?上曰,今番耆科人,豈盡服建功乎?今番事,予心愧矣。致仁曰,此盛擧也,豈有愧乎?上進服。請診候,礈診候退奏曰,脈候左右三部,一樣調均矣。上曰,只二人入診,可矣。命入癸未年耆老科榜。上曰,其堂上者幾人?宜哲曰,似盡爲矣。上曰,藥房提調持湯劑,更爲入侍。出榻敎上進服。上曰,雖支離,予之尙今支撑,亦建功之效也。致仁曰,自上旣知如此,則斷不可間斷也。諸臣遂退出。
己丑五月二十六日申時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,左參贊申晦,行吏曹判書李昌壽,刑曹判書南泰會,江華留守黃景源,左尹金孝大,行大司諫鄭運維,副校理李致中,左副承旨沈勗之,假注書李羽逵,事變假注書權偀,記事官兪岳柱·宋樂,以次進伏訖。上曰,領相亦見許宇文否?鳳漢曰,臣亦見之,而今日御筆墨抹之句,實非可抹者矣。上曰,玉色敷腴之句,豈非可憎者乎?鳳漢曰,天顔果如是,許宇之文,誠據實而言矣。尙喆曰,今日伏見御筆,則無一畫之差誤,臣等,不勝慶幸矣。陽澤曰,昨日拔去者,聞是南泰齊妹夫矣。上令注書,持來癸未耆老榜目。上曰,耆老科,甚稀貴矣。尙喆曰,以國朝榜目言之,無八十登科者矣。上曰,壯元後陪爲幾人?鳳漢曰,五六人,而摠戎使,亦在其中云矣。蓋其子孫親戚,歡聳欣躍,亦爲導和氣之一端矣。鳳漢進候曰,昨日勞動備至,夜來,聖體若何,而寢睡·水刺之節,亦何如?上曰,一樣矣。鳳漢曰,昨日瞻望,玉色果敷腴,臣等,不勝欣忭矣。上笑曰,卿等亦效許宇之言乎?鳳漢曰,非但許宇之言,實臣等本來酬酢之言也。上曰,許玧從孫又登科,甚貴矣。上曰,趙榮曾,何如此老人?鳳漢曰,榮曾脚力不足,不及今科老人矣。尙喆曰,臣見昨日呈券之儒,其出入無異少年矣。鳳漢曰,言端適及於戶曹參議趙榮曾,故敢此仰達矣。此人朝班之不參,衰病難强也,呈告之不入,分義之不敢也。今則事勢有異,其在優老之道,恐當許遞矣。上曰,依爲之。出擧條鳳漢曰,觀今之世,大抵壽域矣。上曰,鄭宲,明年入耆社乎?陽澤曰,然矣。實則其筋力,當繼乃祖之壽矣。上曰,鄭宲,當享九十歲矣。鳳漢曰,三南濟民倉設立後,備局郞廳,幾乎逐年摘奸,數年則停止,外方不無解弛之慮。且春初申飭,似不如當夏爲之。三南有難一時竝擧,爲先湖西倉,趁今發送備郞,摘奸往來之路,各邑堤堰,亦爲抽栍摘奸,嶺·湖兩南,前頭次次擧行,何如?上曰,依爲之。出擧條鳳漢曰,水原自前年以後,五次遞易,邑弊民瘼,殆無餘地。時府使元重會,廉約奉公,治效方著,而遽有內遷之擧,本府事,誠可憫念,元重會水原府使之任,特爲仍任,何如?上曰,依爲之。出擧條鳳漢曰,捕將當差出,而擬望甚難矣。上曰,首望,誰也?鳳漢曰,首望卽訓將,而其情病,實難爲之矣。上曰,已知其難爲捕將矣。上命讀癸未榜,更命讀丙子榜。上曰,科榜用人,其數漸加矣。鳳漢曰,得人之中,如尹得聖者,豈非國家之幸乎?得聖年紀雖多,筋骸尙强,足可爲夙夜之役矣。上曰,一番之役,不可已也。鳳漢曰,新資中如李宜哲者,亦甚稀貴矣。尙喆曰,聞許宇爲文章士云矣。鳳漢曰,東林中軍鄭徵世,纔已啓下,而聞其資歷,與其當爲主將之宣川府使,大有妨害,卽爲變通,仍使本道,以可合者,更爲自辟擧行,何如?上曰,依爲之。出擧條勗之曰,假注書,以耆科人二員擬望事,下敎矣。洪啓遠則本職旣經六品,何以爲之乎?上曰,然則只一人擧行。孝大曰,今日傳敎中,有蓮花場民人給米之命矣。若不限定年數,則恐有雜亂之弊,何以爲之乎?上曰,只七十以上擧行。孝大曰,以何洞擧行乎?上曰,舊蓮花場,可也。卿則先爲退出,擧行凡節也。鳳漢曰,臣等,以故重臣趙最壽立後事,前後屢陳,而第聞事勢不無難便之端云,立後則不可不爲,而勿論某人,待明年擧行,似得宜,故敢達矣。陽澤曰,趙氏婦有擊鼓之擧云,朝家固當聽理,而首相待明春擧行之論,實有意見矣。尙喆曰,故重臣立後,其在繼絶之義,朝家固當許施,而至於待明年之論,亦係事勢之不得不然,自上俯燭此狀而處分,好矣。上曰,事勢誠然矣。鳳漢曰,然則自該曹,待明年擧行之意,分付乎?上曰,待明年擧行,可也。出擧條上曰,戶曹參議趙榮曾許遞,水原府使元重會仍任。出榻敎運維曰,請還寢鍾城府爲奴罪人天大酌處之命,依律處斷。措辭見上上曰,是則薇垣長乎?所啓雖止於此,亦存命脈矣。憲府行公者,幾人?勗之曰,大司憲牌不進,執義傳旨未下矣。鳳漢曰,大憲閔百興,行於備局,甚勤實矣,今帶都憲之職,不無蹤跡之齟齬,甚可悶矣。上曰,其與謄傳故紙,不若籌司久任,其望誠難,故强付。此時備堂,其捨可惜,都憲本職許遞,備局有司堂上,其令仍前察任,亦令該曹口傳付軍職。出傳敎上曰,申光履,爲人甚寬舒,非但承旨,來頭實是可用底人也。鳳漢曰,然矣。尙喆曰,戶曹別預房,自非明睿才智者,有難辦之,而光履,能容易辦得矣。鳳漢曰,早達者自夙成矣。上曰,光履·弘烈,雖各有所長,予則曰氣味相符矣。鳳漢曰,閔則斤量稍勝,申則穎銳又過矣。上曰,弘烈與故相,極肖矣。尙喆曰,與故相甚肖,而異於都憲矣。上曰,都憲是可恃底人矣。鳳漢曰,閔百興是有德多福之人也。於百執事,處之無憂矣。尙喆曰,閔百興,旣蒙處分矣。其時有所遭者皆出,而李溵尙今撕捱,誠過矣,申飭,何如?上曰,其時事,誠薄物細故耳。上曰,宰臣李溵之頃者其事,言者過中,業已洞知。其若云今無異毛將焉傳,尙今撕捱,其涉太過,其方乏人之時,豈可捨此?此亦一事。噫,國有近八其君,以乃祖之孫,乃父之子,若是一向逡巡,其曰體先事君之義乎?從重推考,牌招察任。出傳敎上曰,大諫必以予處分之斑駁,有所野俗之心矣。鳳漢曰,大諫規模,與物無竸,不忮不求矣。上曰,承旨甚堅實矣。鳳漢曰,勗之爲成川時,營搆公廨二百餘間,爲大事業矣。上曰,於都承旨爲拳膝,古風乎?勗之曰,然矣。上曰,年輩相稱,則以拳猛打云矣。鳳漢曰,李溵爲人勤實,蓋可用之人,而與閔百興爲內外從,故相臣閔鎭遠之內外孫,甚盛矣。上曰,然乎?上曰,李溵若不推考,而只令招來,則必不來矣。陽澤曰,在嶺南時,誠勤素著矣。鳳漢曰,其弟亦可用之人,而頗猛烈矣。鳳漢曰,備堂鄭尙淳,啓下之後,無他可辭之義,而前後賓對,一不進參,當此飭勵之時,豈可一任其自便乎?推考示警,牌招察任,何如?上曰,依爲之。出擧條上曰,備堂鄭尙淳推考,牌招。出榻敎大臣諸堂先退。上命讀狀啓訖,上命退,諸臣遂退出。
五月二十六日酉時,上御德游堂。承旨率崇敎坊老人入侍時,左承旨李在協,假注書李羽逵,記事官兪岳柱·宋樂,以次進伏訖。在協曰,京兆堂上待令矣。上曰,使之入來。左尹金孝大進前。上曰,卿則退去,使惠郞率老人賜米,可也。東部奉事李文源率老人進前。上曰,部官誰也?文源自奏姓名。在協曰,故相臣李天輔子也。上曰,汝年幾何?文源曰,三十矣。上曰,思汝父,予心愴然矣。上曰,惠郞賜米,可也。宣惠郞廳李得永進前。上曰,是誰也?在協曰,故判書李台重之子也。上命老人進前,下敎曰,國初移都漢陽時,留御蓮花場,故予今感舊賜米,此亦日昨設耆科之意也。上命惠郞,各給三斗,而年八十人,加賜一斗。上曰,渠輩若無囊橐,則各給空石,使惠廳隷卒負給其家,可也。上令老人各對姓名訖,命之退去。上曰,京兆郞誰也?在協曰,趙載翰也。上命載翰進前。上曰,予思故相,不覺愴然矣。上命諸臣退去,諸臣遂趨出。
上在慶熙宮。停常參·經筵。
李世演啓曰,大司憲未差,執義李壽勛傳旨未下,掌令二員,持平二員未差,今日以監察茶時之意,敢啓。傳曰,知道。
藥房都提調金致仁,提調洪麟漢,副提調李宜哲啓曰,昨日親臨月臺,酬應耆耉新恩,向晚還內,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。三巡耆科,二巡六十登科者,今番定以七十以上,故文武科八十者,將至五人,蓮花場耆民中,亦有八十,而其皆製,其皆射,其皆步。吁嗟,近八其君,豈若此人?予自恧焉,建功湯名張老問於局房,行首必將靦然,況局房諸圈者?今番此科,陟降攸賜,此科之後,只望東郊,而自謂年今百歲矣,氣何暇諭焉?中宮殿·惠嬪宮,口傳問安。答曰,知道。
以承傳色,口傳下敎曰,淸宵昨日始見之,今則心如白雲,下敎時入侍。
傳于李宜哲曰,內局入侍。
李在協啓曰,假注書李羽逵,身病猝重,勢難察任,今姑改差,何如?傳曰,允。
李羽逵改差,代以李奎應爲假注書。
沈勗之,以兵曹言啓曰,依傳敎,禁軍別將張志豐,決棍十度後,汰去之意,敢啓。傳曰,知道。
以承傳色,口傳下敎曰,今番耆耉登科人赴防納米,皆令除之。
又下敎曰,於義宮東墻外居漢人子孫,皆令待令,而操弓者,皆持弓待令,開國功臣嫡長忠義,亦持弓待令。
又下敎曰,待令人當試射,試官,以摠府·騎曹入直堂郞爲之,摠府,以上番擧行。
傳于李世演曰,繖扇·侍衛置之,以時服擧行。
傳于李世演曰,該房承旨入侍。
吏曹口傳政事,書題姜遇興。
李世演,以兵曹言啓曰,新除授禁軍別將李邦綏,時無職名,依例口傳付軍職,何如?傳曰,允。
又以兵曹言啓曰,昌慶宮衛將柳世謙,病難供職,呈狀乞遞,輪番之任,不可久曠,今姑改差,何如?傳曰,允。
兵曹口傳政事,副護軍李邦綏。
傳于李世演曰,新除捕將牌招·命召及大將牌·傳令牌傳授。
李世演,以刑曹言啓曰,所謂孔隄之稱,卽牟利輩一手,此不嚴禁,隄堰皆將爲畓,當該陳告人,令該曹嚴刑一次後,海島定配事,命下矣。陳告人片致完,依傳敎,嚴刑一次後,全羅道萬頃縣古群山鎭,定配所發配之意,敢啓。傳曰,知道。
己丑五月二十七日巳時,上御集慶堂。藥房入診入侍時,都提調金致仁,提調洪麟漢,副提調李宜哲,假注書蔡弘履,記事官兪岳柱·宋樂,醫官許礈·李以楷·鄭允協·慶絢·鄭允說·柳光翼·李翊臣·崔觀泰,以次進伏訖。致仁曰,勞動久矣,聖候若何?上曰,一樣矣。致仁進湯劑,上進御。請診候,上曰,只二人入診,可也。礈診候,退奏曰,脈候左右三部,一樣調均矣。上曰,今番若設京畿科,則老人必尤多矣。尹得聖八字,好矣,以乾柹一貼,分給子孫,只餘十餘箇云矣。致仁曰,果然云矣。上曰,都承旨昨飮若勞困,其味峻乎?宜哲曰,果峻矣。上曰,予左邊兩箇齒復生,若能視能步,似勝矣。致仁曰,連服八味元,則必有顯效矣。昨日御筆,無一錯誤矣。上曰,予不留意,如王羲之蘭亭體矣。上曰,司饔院書吏,至今尙存,怪矣。致仁曰,本院完議中十四條件,卽殿下御押也。或恐有解弛之弊,故完議以下矣。上曰,朴世長,每責以罔狀,而今爲耆老科,追恩其祖上,亦怪矣。太廟守僕輩,亦行廛乎?致仁曰,以守僕入廛,則坐次猝高矣。近年大體,太廟落葉區處,亦難便矣,欲棄置,則火災可慮,欲掃除,則紛挐亦甚矣。上曰,然矣。近處則掃之,可也。上曰,種藥書員,捧幾種乎?礈曰,別無定數矣。上曰,山桅亦入此乎?致仁曰,山桅有唐·常兩種,而多用唐材矣。命該兵曹啓目,命書判付。上曰,沈鏶,何以免文官督還中也?致仁曰,非侍從,故免矣。諸臣遂退出。
己丑五月二十七日午時,上御隆武堂。親臨漢人子孫·功臣嫡長孫試射入侍時,右副承旨李世演,假注書蔡弘履·李羽逵,記事官兪岳柱·宋樂,試官都摠管原溪君,兵曹參知朴志源,宣傳官徐有大,兵曹佐郞柳焵,都摠都事宋迪中,以次進伏訖。上曰,擧案幾人?世演曰,漢人子孫,或有不能業弓矢,功臣嫡孫,只有一人矣。上曰,不能操弓者及功臣嫡孫,先爲招進。李斌進伏。上曰,汝是何功臣嫡長乎?對曰,開國功臣光城君李伯猷之孫也。上命賜弓矢曰,嫡派只汝一人,而予不無愴舊之懷,故特賜弓矢,以表予意耳。漢人次第進伏,各告其姓名而退。世演曰,訓鍊官未及待令矣。上曰,差備官則待令乎?世演曰,亦未及來待矣。上曰,莫重親臨,執鼓官不可不備,其中不參二人,特遞,都摠都事宋迪中,宣傳官許,訓鍊副正除授,先入侍後謝恩,徐有大爲試官。出傳敎上曰,漢人中老人不能操弓云,分付訓局,得給砲具,使之習砲於中日廳,可也。上曰,掌務官,何不待令乎?世演曰,方在祿試射所云矣。上曰,騎判,祿射重乎,人君親臨重乎?掌務官,令騎曹決掍十度汰去。宣傳官,知有騎判,不知有君,竝令決棍十度汰去。上曰,宣傳官誰也?有大曰,金鳴遇也,是聖遇之六寸矣。上曰,慕華館試射,皆令撤入,若少遲滯,當棍汰矣。結束色甚駭然,今雖參酌,若或稽緩,亦當竝爲棍汰矣。上曰,宣傳官,事涉無妄,棍汰則姑爲安徐,結束書吏,令騎曹決棍二十度。上曰,擧子呼名。上曰,棍汰下敎,竝勿施。世演曰,中日試射,依例擧行乎?上曰,依爲之。上曰,三中人宣傳官呼新來。世演曰,禁軍別將,方在罷職中,何以爲之乎?上曰,禁軍別將李邦綏敍用。出榻敎上命宣傳官曰,中日如畢,草榜先爲持來。上曰,自都尉所,適有小饌之來,予當宣饌,承旨與試官,分食,可也。趙啓東進中日試記。上曰,漢人老人能入格,奇哉。射畢,上命頒賞有等差。上曰,新除書題孫尙俊,今聞年老,勢難察任云,許遞,其代武藝廳奉承傳姜渭興。其父姜起文,以庚子以前禁中侍衛者,故卽爲承傳。依昨日例,書題有闕,代口傳擧行,其令帳殿謝恩。出傳敎上命退,諸臣遂退出。
上在慶熙宮。停常參·經筵。
李世演啓曰,大司憲未差,執義李壽勛傳旨未下,掌令二員,持平二員未差,今日以監察茶時之意,敢啓。傳曰,知道。
藥房都提調金致仁,提調洪麟漢,右承旨南玄老啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
李世演,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以承傳色,口傳下敎曰,喬桐水使趙,除拜已久,豈可踰月?今日使之辭朝。
又下敎曰,明日延和門當爲香祗迎,儀註置之,侍衛入直擧行,待下敎只入正時。
又下敎曰,日勢如此,集慶堂仍次爲之,依此知悉。
又下敎曰,耆社帖草內入件,先爲入之。
李世演,以都摠府言啓曰,軍兵等中日習射事,標信,命下矣。親臨製述相値,不得爲之之意,敢啓。傳曰,知道。
李世演啓曰,假注書李奎應,時無職名,令該曹依例付軍職,冠帶常任,何如?傳曰,允。
傳于南玄老曰,內局入侍。
李宜哲,以吏曹言啓曰,來六月初一日,行宗廟朔祭,大祝前府使黃㝡彦,前縣令徐有元,徽寧殿朔祭大祝前郡守尹錫周,時無職名,依例令該曹口傳付軍職,何如?傳曰,允。
又以吏曹言啓曰,濟州牧使擇差事,命下矣。未赴任閫帥,竝擬以入之意,敢啓。傳曰,知道。
吏曹口傳政事,以安宗奎爲濟州牧使。
傳于李宜哲曰,濟州牧使謝恩後入侍。
吏曹口傳政事,以李奎應爲典籍,任瓘爲禮曹正郞,新及第許宇·洪啓遠,今加通政。
南玄老,以吏曹言啓曰,明日香祗迎時,左右通禮,不可不備員,右通禮有闕之代,口傳備擬以入之意,敢啓。傳曰,知道。
吏曹口傳政事,以具㢞爲右通禮。
李世演,以兵曹言啓曰,法聖僉使,今當差出,而擬望之人乏少,未準朔禁軍將,竝擬以入之意,敢啓。傳曰,知道。
兵曹口傳政事,以尹次興·金德潤·朴根立·金三良·金泰興·都就蕃·徐春長·朴枝萬·羅聖度·朴命載·申廷柱·崔守業等,以耆老武科年七十六歲以上,加設僉知啓下事,承傳,副司果三單黃㝡彦·徐有元·尹錫周,以鄭景曾爲法聖僉使,注文島僉使李繼興,平薪僉使白文昌相換。
敎喬桐水使趙書。王若曰,國家重十連之選,政難其人,海門統三道之權,當屬之子,特紆罷簡,實循僉謀。眷玆喬桐設鎭之規,殆同細柳開營之制,控咽喉於王國,舟楫通江漢之程,作唇齒於沁都,表裏壯關防之勢,職任兼管於芻牧,委畀必藉於才猷。惟卿,虎班名流,豹略世族,宣力內外,已試虞仲翔盤錯之才,授鉞西南,益著祭征虜純謹之譽,有驥子趾武之美,夙荷予知,嘉鸎峯董役之勞,特超卿秩,玆授卿以京畿水軍節度使兼三道統禦使喬桐府使。卿其祗服寵命,克殫良圖,荊門之樓櫓增修,須勉一島綢繆之策,朔方之旌旗頓變,庶振列鎭怠狃之風。於戲,遵古將推轂之規,母孤予意,莅先卿仗鉞之地,必激爾衷,故玆敎示,想宜知悉。校理任希敎製進
行都承旨李宜哲疏曰,伏以寶閣親展,聖慕克伸,昕庭試士,耆耋咸造,臣於此際,猥叨邇列,與覩盛事,臣心欣祝,曷有其極?臣本以駑劣,晚而忝第,歷涉內外,無一善狀,而特蒙我聖上拂拭之恩,濫塵淸貫,節次推遷,得廁於下大夫之列,了無絲毫涓露之微,仰答恩造之萬一,居常愧懼,若隕淵谷。乃於玆者,陞資之命,出於夢想之外,知申之除,超居一院之首,驚惶感激,不知所措,而咫尺前席,難容辭避,診筵入侍,不敢顧他,冒昧承膺,而不稱之實,自知有素,非常之寵,不可誤辱,臣何敢據以爲有,不思有以自靖於本分之內哉?噫,名器之重,聖人所惜,嚬笑之微,明王所謹,臣之不肖,旣不足以當此恩數,而其如仰累聖政,而啓僥倖之門,則臣實有罪焉,可不懼哉?玆敢略控微悃,仰溷崇聽。伏乞聖慈,諒臣由中之懇,亟行鐫改,以安私分,千萬幸甚。傳曰,人事太勝,其章給之,牌招入侍。
己丑五月二十八日辰時,上御集慶堂。藥房入診入侍時,都提調金致仁,提調洪麟漢,右承旨南玄老,假注書李奎應,記事官兪岳柱·宋樂,醫官許礈·李以楷·鄭允協·慶絢·玄處明·鄭允說·柳光翼·許溫,以次進伏訖。致仁曰,夜間,聖體調攝,若何,寢睡·水刺之節,亦何如?上曰,一樣矣。上進湯劑。礈等進診脈候曰,左右三部調均,滑滯一樣矣。行都承旨李宜哲追後入侍。上曰,注書入來乎?宜哲曰,入來矣。上曰,能爲注書之役乎?宜哲曰,此則不知,而行步能善爲矣。上曰,敦寧都正,何不謝恩乎?玄老曰,入來而後時,故還出矣。上曰,謝恩仍命入侍。致仁請進湯劑,上曰,脈候好云,止之,似可矣。致仁曰,其效如此,尤可進御矣。進御後,上曰,新入注書名誰?宜哲曰,李奎應也。上曰,誦科作。奎應誦二句後,上曰,爲注書,只此人乎?宜哲曰,然矣。上曰,可行注書否?宜哲曰,數日則可堪矣。上曰,誰之族乎?宜哲曰,李文興之從孫也。上曰,耆科初則六人,而因違格爲五人,心甚惻然矣。宜哲指玄老曰,彼承旨姑母夫也。玄老曰,甲戌生,而過回婚禮矣。上曰,鄕儒不參,猶爲後庭試,況耆耉人,登考已拔者乎?更考不參在渠,予心悵然,豈可默乎?前日耆科錄名,注書傳命持入。有頃,上曰,注書傳命入來乎?宜哲曰,入來矣。上曰,速入矣。宜哲曰,無喘氣矣。上曰,其相,何如?宜哲曰,不肥不瘦矣。上曰,予今日抱玄孫而行,亦不覺其重也。致仁曰,臂節有力而然也,是爲慶幸。上曰,以其祖之多髯,常常挽之,故予之抱坐時,亦挽之矣。命玄老書傳旨曰,曾前耆科,已有前例,況許宇,故知事許玧之從孫也。噫,其從祖承旨時,予年弱冠,同見於侍衛中,今七十六,見其從孫之七十三登科,可謂稀有。洪啓遠登科前,已經五品云,一體爲先,特爲加資。注書李奎應,尤亦奇哉。其從祖李文興,多年亞長,特點承旨,以同副承旨詣問安班,幼時目覩,豈意今年,見其從孫之七十四登科乎?初則其令五日須資,予心,若何,李奎應之心,亦若何?特爲陞六,爲先仍除,令諸令中久次,他窠塡差作窠,卽爲口傳擧行,其令當日謝恩。噫,今科何科?寔千千萬萬夢想之外。文武奚異?武科除防人,除納米纔下敎,八十陞資,亦已下敎,而噫,今設此科,是誰之賜?予非私也,卽仰謝也。其中七十六歲以上人,一體加資,當日內竝付僉中樞加設,啓下,壯元外年八十以上已加資者,一體擧行。噫,七十八十旣漏,更待何年?今日德游堂白文闕呈者外,四十四人當製述,試官,領相·兵判·李潭·金光默·朴志源·入直兩儒臣,入侍,只禮房承旨入侍,侍衛繖扇置之,科次便殿爲之,給寫手給名紙。出傳敎上曰,今覽濟牧狀聞,噫,今年諸道牟麥豐登之時,耽羅一州,若此之甚,聞此,玉食豈下咽?先爲區劃,已有前例,勿待罪,下諭。此時豈可便臥靜攝?特遣儒臣朴師崙。今番麥農大登之時,本州之若此,若無濫侈而召之,想必有島中憫鬱而然。今年九月以前,凡諸貢獻之物,內需司奴婢貢,一倂停捧,令御史以此慰諭,二般召弊,廉察以奏,毋論牧使·三邑令,治不治,亦爲詳探以來。噫,近者耽羅狀聞,其涉恬然,文若此,心何勵乎?予則此亦致此之一端也,其令十分嚴察以來。其所狀聞,昨年大登之餘,亦涉太濫,非不顧民也,因此狀之過也。何謂濫侈?此則已知此州卽珠貝之鄕,故貝杯珠屬,相連於京,豈特漢文飢不可食者乎?噫,彈丸一島,付之於渠,而其或恬然,其或過中,不體頃年特用之意,若此若此,此等之人,將焉用哉?亦不可仍置,廉問。濟州牧使南益祥,先施不敍之典,令該曹,特爲口傳擇差,其令隨御史赴任,狀聞下備局,明日次對時,稟處。出榻敎玄老讀濟州狀聞後,上問金致仁曰,此狀,何如?致仁曰,所報過矣。計人口而以啓,其中豈無貧富之可言者乎?上命玄老,書不敍傳敎,命朴師崙進前,敎曰,廉察三邑守令之貪婪與否,兩麥之凶歉與否以來。命師崙先退。上曰,或不太從容乎?致仁曰,蓋精矣,似不爲凡比矣。上曰,其兄亦然矣。許礈請更進八味元,上曰,如此則視可明矣,步可逾乎?致仁曰,伏見近來御製之下,則分明已效矣。上曰,建功湯,卿等勸之,故服之,而知其不緊矣。致仁曰,此則幸視爲常茶飯。命內局先退。敦寧都正尹得聖,謝恩後入侍進伏。上曰,兄弟逆次皆爲之,貴矣。上曰,藥房提調,持湯劑入侍。出榻敎致仁·麟漢持湯劑進伏。上進御後,上命退,諸臣遂退出
五月二十八日午時,上御集慶堂。親臨耆老庭試入侍時,試官領議政洪鳳漢,兵曹判書金時默,吏曹參判李潭,兵曹參議朴志源,校理任希敎,修撰沈頤之,行都承旨李宜哲,假注書蔡弘履·李奎應,記事官兪岳柱·宋樂,以次進伏訖。都承旨李宜哲曰,史官未及入來,致此遲滯,請推考。上曰,置之。因敎曰誰也?老注書乎?宜哲曰,然矣。上曰,能爲注書之事乎?宜哲曰,然矣。上曰,七十後注書,貴矣。命讀擧案。上曰,前日見拔者入來乎?宜哲曰,入來矣。洪鳳漢問候。上曰,一樣矣。仍敎曰,卿見彼注書乎?鳳漢曰,然矣。上曰,瘠土之民,故能如是。鳳漢曰,草食之人,皆多善步者矣。上曰,在京之人,鮮能如是矣。鳳漢曰,然矣。試所承旨,以都承旨爲之事,下敎。上曰,古有八大君,今有七都尉·二副尉矣。日前瞻望靈壽閣,命都尉書而辦飮食,賜入侍諸臣矣。命入書題紙出惜遺珠。上曰,人事難矣。鳳漢曰,老人敎以命意,何如?上曰,好矣。鳳漢曰,濟州處分,可謂至當,而安宗奎,以黃海水使爲之,當用水使履歷,於渠固無所害,而在朝家,得人可喜矣。上曰,在渠好乎?鳳漢曰,當直爲兵使矣。仍奏田益顯事,許遞,諸臣少退。上曰,昨日漢人中,一中以上,同爲賜綿一匹矣。更以思之,漢文豈不云非帛不暖,況八十五歲能銃者乎?令該曹,加賜紬一匹。出榻敎上曰,方在內局,領相旣奏,平薪僉使白文昌,令該曹,近地口傳相換。出榻敎上曰,黃海水使,代前望中李啓祥除授。出榻敎上曰,法聖僉使,大臣旣奏許遞,其代卽爲口傳擇擬。出榻敎漏下後復命科次,及坼封,黃晙爲之。上曰,七十六者復爲之,之次尹得勳也。上曰,命批者乎?鳳漢曰,然。上曰,得勳與得聖,爲誰?鳳漢曰,四寸也。上曰,其家運通矣。鳳漢曰,得聖之子孫,蓋無數矣。命取落軸皆坼封。上曰,李益焌之作,何如?讀奏。復敎曰,魚必溟之所作,何如?鳳漢曰,自初句已抹矣。上曰,怪矣。其何意也?鳳漢曰,不知。上曰,此亦不偶然矣,連日入場矣。上曰,黃晙,誰之族乎?宜哲曰,仁廟朝大司成黃㦿之子孫矣。上曰,李台奭·台鼎之族乎?李潭曰,六寸矣。上曰,耆耉科追試入格人居首黃晙,之次尹得勳·李台奭,竝直赴殿試。上曰,直赴人等,明日待令事。出榻敎濟州牧使安宗奎,謝恩後入侍。鳳漢曰,何處不可用,而在濟州,則尤爲得人矣。上曰,誰也?鳳漢曰,安允福之子也。上曰,安允行之族乎?鳳漢曰,十七寸也。上曰,見其狀啓乎?宗奎曰,未得見也。別諭後,命竝退。
上在慶熙宮。停常參·經筵。
李世演啓曰,大司憲未差,執義李壽勛傳旨未下,掌令二員未差,持平二員未差,今日以監察茶時之意,敢啓。傳曰,知道。
藥房都提調金致仁,提調洪麟漢,副提調李宜哲啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今朔何朔,而今日已晦,來朔何朝,而其將明日,且昨日今日干支,此心萬倍,氣何諭乎?中宮殿·惠嬪宮,口傳問安。答曰,知道。
以承傳色,口傳下敎曰,今番兩榜,文科,皆書年以奏,武科,八十以上及七十六歲人,皆書之,祗迎時以奏。
又下敎曰,領相入見世孫及惠嬪後爲入侍,引見同爲入侍。
香祗迎罷後,政院·玉堂·藥房口傳問安。答曰,知道。
以承傳色,口傳下敎曰,內局先爲入待,次對,領相回來後爲之,李奎應陞六,代以李羽逵爲假注書。
南玄老啓曰,假注書李羽逵,時無職名,令該曹依例付軍職,冠帶常仕,何如?傳曰,允。
傳于沈勗之曰,騎馬三疋立之,入直注書待令。
吏曹口傳政事,以李奎應爲宗廟令。
南玄老,以侍講院言啓曰,本院下番,連日姑降入直,事甚未安,說書洪樂恒,由限已過,卽爲牌招入直,何如?傳曰,允。
沈勗之,以兵曹言啓曰,今五月二十九日,內需司立役奴鄭得起稱名人,自興化門入來,差備門外擊錚,依例令攸司囚禁治罪,當該守門將崔命守,依定式推考,何如?傳曰,允。
又以兵曹言啓曰,今五月二十九日,樂安居幼學安鼎富稱名人,自興化門入來,差備門外擊鼓,依例令攸司囚禁治罪,當該守門將鄭翼漢,依定式推考,何如?傳曰,允。
以承傳色,口傳下敎曰,何時下敎,而尙不擧行,何處擧行乎?擧行之處,推考,卽爲詣閤,在京而不參者,當下敎,卽爲擧行。
又下敎曰,安允行,代申爲之。
備忘記,昨日更鼓之前,中官呼而無一應,今日門已纔閉,承史亦當,而當該承傳色,皆偃蹇自便,雖十召一對,僅微聲以對,事之可駭,莫此爲甚,若此不已,漢唐閹豎,將復見於今日。品高中官,着驄帽臥內院,莫知申飭,事之可駭,孰甚於此?今日入直中官,竝越俸一等。
傳于沈勗之曰,諸承傳色記過,前排待令。
傳于沈勗之曰,中官金性完下敎,置之。
兵曹口傳政事,僉知二單許宇·洪啓遠。
己丑五月二十九日辰時,上詣延和門外。香祗入侍時,行都承旨李宜哲,左承旨李在協,右承旨南玄老,左副承旨沈勗之,右副承旨李世演,同副承旨申光履,假注書蔡弘履·李奎應,記事官兪岳柱·宋樂,以次侍立訖。上具翼善冠·衮龍袍,以乘輿出通陽門,至延和門外降輿,板位,香祗迎訖,至建明門。敎曰,呼直赴人時,大臣皆入來乎?宜哲曰,韓翼謩·李昌誼兩判府事未參。上親書御製,下諸臣使之賡聯曰,三昨東班卿爲首,昨日堂中爲命官,賜洪鳳漢。耆耉設科爲命官,五人參榜是誰功?賜金陽澤。三相兩日惟卿在,文臣製述宜命官,賜金尙喆。寧陵外裔予懷深,三昨西班卿在首,賜金相福。若曰建門耆耉科,嗚呼昔日舊臣子,賜金致仁。七旬有六卿何在?戀戀予心老祗,賜韓翼謩。上曰,右尹之母,聞科聲不寢云,似少年矣。今日次對,拔之,出去好遊焉。宜哲曰,新恩尙未出去,雖參次對,足入與宴矣。上曰,七十後同堂兄弟連爲之,稀貴矣。命書文臣製述傳敎,命李奎應,呼來直赴人。上曰,有氣矣。姑勿出去,使之承文免身,似好矣。仍敎曰,不能善呼,知申呼注書以來,還內後當爲成均館,更爲黑漆。上還內,諸臣退出。
己丑五月二十九日巳時,上御集慶堂。藥房入診,耆老新恩同爲入侍時,都提調金致仁,提調洪麟漢,副提調李宜哲,假法書蔡弘履,記事官兪岳柱·宋樂,新恩黃晙·尹得勳·李台碩,醫官許礈·李以楷·鄭允協·慶絢·鄭允說·柳光翼·李翊臣·崔觀泰,以次進伏訖。致仁曰,早爲勞動,聖候若何?上曰,鷄鳴時似難矣。少睡卽醒,已明矣。致仁曰,連日酬應,誠悶矣。上曰,藏樂後又踰此月,豈孝乎?致仁曰,聖敎過矣。每每預爲用心,下情誠焦迫矣。上曰,姑留注書,有意矣。昨命知申先塗墨注書,亦使注書,塗墨諸新恩矣。仍命晙進前。上曰,一人見拔,旋又入格,異矣。仍呼韻,命應口輒對,晙製進。上曰,善作矣。予見甲戌生,則別樣憎矣,故必如是使困矣。命得勳進前,命誦科作。上曰,貴矣。命李台碩進前,命誦科作。上曰,此二人非甲戌生,故不爲困之矣。致仁請進湯劑。上曰,建功,予豈欲一日間斷,而今日則思之,若服建功,豈人子道理乎?致仁曰,此非如此下敎之時,豈以干支,追慕如此乎?以二十三日進御,而今不進御,似有輕重者然矣。上曰,今日誠難矣。仍進湯劑。致仁請診候。上曰,置之,可也。上曰,藥房提調持湯劑,更爲入待出榻敎上進御,命備局入侍。諸臣遂退出。
己丑五月二十九日午時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,左參贊申晦,刑曹判書南泰會,戶曹判書鄭弘淳,吏曹參判李潭,行副司直鄭尙淳·閔百興,行大司諫鄭運維,校理任希敎,左副承旨沈勗之,假注書李羽逵,事變假注書權偀,記事官兪岳柱·宋樂,以次進伏訖。鳳漢曰,聖體調攝,若何?而寢睡·水刺之節,亦何如?上曰,一樣矣。鳳漢曰,殿下平時,常御生冷之屬,臣或恐有妨於聖體矣。上曰,予性嗜此等之物矣。上曰,耆耉人應製,誠佳作矣。鳳漢曰,然矣。上曰,卿等亦製呈,可矣。鳳漢·陽澤·尙喆,皆口占製進。上曰,左相所作,好矣。陽澤曰,臣名雖考官,至於立落,則卽殿下所命也。鳳漢曰,此濟州牧使南益祥狀啓也。備陳麥農失稔及時設賑之狀,仍以爲自七月初至八月念前,排五巡分賑之數及三邑公料種子,合而計之,則所入穀物,爲折米九千八百九十四石,爲先八千石,以附近沿海邑所在者,區劃入送事,令廟堂稟處爲請矣。本州麥農,有損於陸邑,臣等,亦聞之,而其所失稔,何至此極?所請賑資,尤爲太過,旣以爲民狀請,不可全然靳許,三千石米,以沿海邑所在者,趁卽區劃入送事,分付本道道臣,何如?上曰,所請中折半,許之,可也。出擧條鳳漢曰,臣以松政事,曾有所仰達,而目下之弊,尙難可救,百年之計,誠似太迂。然若不及今致力,則京外諸山日濯之時,前頭着手,尤無其勢。東而峽中,南而沿海,及遠近諸處,自多閑曠宜松之地,使之着實植養,則必有其效,而如無論賞,何以勸之?曾聞中朝植松萬株者,輒加爵賞,此法誠美矣。今若依此故事,勿論官長與平民,栽松萬樹,長過數尺者,枚報轉聞,施以加資之賞事,別爲立法,曉諭漢城府及八路,以爲遵守擧行之地似好,而此非一時定式,乃是永久成法者,下詢僚相與諸宰而處之,何如?上曰,卿等之意,何如?陽澤曰,京外松山之日漸童濯,誠非細憂。今此種植之諭,雖無速效,若摩以歲月,積久用功,則自當有長遠之效矣。尙喆曰,國家此等之政,何可責目前之速效?當務久遠之策,首相多般植松之論,誠好矣。大抵松政,專屬各道水使,而近來禁令,日漸解弛,取用則無漸,種植則甚少。雖以臣所目睹統營言之,昔之轅門內蔚然成林處,一望濯濯,便作火耕之田,此非近年犯耕之事,則雖不能指的歸咎,事之寒心,莫此爲甚,統營如此,他道可推而知。今若嚴飭各道帥臣,種植之道,長養之方,使之着意擧行,御史按廉之行,備郞摘奸之時,另加審察,勤者賞以勸之,慢者罰以徵之,一年二年,俾有實效,則此爲得力之要道矣。晦曰,近來松禁解弛,斧斤日尋,無論遠近,昔之茂密,今皆童濯,誠非細慮。大臣所達,雖難責其目前之速效,實出於深遠之慮矣。泰會曰,大臣所奏,雖無近效,百年後則庶有需用之道,此實長遠之慮矣。弘淳曰,經國規模,貴在深遠,此事期以百年,可見其效。若其論賞,必待其所植之稍能成樣,抉免穉松,然後施行爲宜矣。潭曰,今此種松之請,目下雖難食效,來頭自當有賴,臣亦別無異議,而但近來松禁解弛,以致諸山之日濯。斧斤以時入山林,材木不可勝用,卽聖人之訓也。先飭禁松之政,似好矣。尙淳曰,臣待罪江都時,亦依朝家新定式,使之申飭植松,而其中宜土處,則四五年所長養者,亦有叢鬱之意。今若勿責近效,摩以歲月,則來頭自當有實效矣。百興曰,大臣所奏,雖無目前之效,而其爲長遠之慮則深矣。上曰,依爲之。申飭諸道,其令俾有實效。出擧條上曰,都承旨入侍。出榻敎宜哲進伏。上曰,予當呼韻,知申應口製進,可也。古人有七步成章者矣。宜哲成一絶。上曰,果勝於耆耉人所作矣。上又令製進兩絶,至末韻,上三改韻字,使之押進。宜哲隨改製進。上曰,果難矣。宜哲起伏曰,聖上屢改韻字,使之製進,臣雖承命效拙,而不勝惶恐矣。上曰,知申今日頗困惱於我矣。鳳漢曰,承旨平生,與物無竸,以詩酒爲業,特荷聖主拂拭之恩,位至卿月,今又於尺五之地,賦詩呈才,聖朝培養人才,崇儒右文之治,亦可見矣。上曰,今因興慨,面試入格儒生黃埈,恒知知申文學,故將餘意,九韻輒答,至於末一韻,三呼能答,年近七十,可謂稀有,特賜虎皮一領。出傳敎上曰,閔德祥私狀封入當該承傳色及當番掌務官,竝爲越俸一等。出傳敎運維曰,請還寢鍾城府爲奴罪人天大酌處□□,依例處斷。措辭見上上曰,勿煩。出擧條運維曰,殿最極爲嚴重,北道之陵殿官,江華之殿官,監司及留守,皆爲褒貶,而獨慶基殿參奉不爲之,極爲不然,請令全羅監司,封進參奉貶目。上曰,所啓誠是,依啓。出擧條運維曰,俄者大臣以植松事,仰達,而上下酬酢,念及百年後收效,甚盛擧也。此後凡政令施爲之際,必留聖念於久遠,察其他日之利害,則吾東殆庶幾,惶恐敢達。上曰,近日耳目寥寥之時,新啓已爲得體,而其次所懷,亦涉可嘉,依啓。出擧條上曰,大諫爲人,可貴矣。鳳漢曰,此啓之今始發啓,誠異矣。慶基殿之貶目,亦係異事矣。上曰,然矣。鳳漢曰,臣與大諫之父,爲承旨時,同在僚席,故臣每語大諫,自稱以先進矣。上曰,卿則與鄭必寧爲僚官,卿之子則又與大諫爲僚官,誠異矣。上曰,薇垣長批,旣已嘉尙。噫,唐之太宗貞觀之治,卽容諫也。一人嘉尙,其猶百縑,予雖衰矣,何惜一皮乎?況其所懷,衰中氣勝,於詩已賞,況此乎?大司諫鄭運維,虎皮一領,一體賜給。出傳敎上曰,予賜虎皮,須加軺以歸。運維曰,聖恩至此,臣不知攸報矣。上敎鳳漢曰,近日世孫所患,何如?鳳漢曰,近來患候差減,而口味尙未復常,蓋是暑感所祟也。上曰,予則雖見世孫,不能深察其病源矣。鳳漢曰,卽今聖體,頓勝於丙戌春夏也。上曰,不然矣。其時猶能跨馬,今則恐不能跨騎矣。尙喆曰,臣等,日瞻天顔,還不能詳知聖躬諸節,而至於積違之臣,則皆以爲玉色敷腴,頓勝昔日云矣。蓋調氷生冷之屬,甚妨調攝,伏願深加節宣之道焉。上笑曰,領相戒余以不進生冷之物,而聞領相必爲調氷,是欺余矣。鳳漢曰,貴賤自殊,飮食亦各有道矣。上曰,執義李壽勛,今日兩司不備,故乃知違牌傳旨,掩置不奏而然,事之可駭,莫此爲甚,不能擧職,其敢尋鄕,亦涉無謂。當該中官閔德祥,令該府處之,分付內府,催促來京後捧傳旨,此後另飭內府,不奏私狀,一切嚴禁。執義李壽勛,其所特除,豈爲署經而然乎?其涉駭然。若頃者下敎,禁推之人輕放,故不畏紀綱而然矣。先遞差後禁推,以日計月,過三朔後勘律。出傳敎上曰,此時春坊,何敢若此,而近者元良,靜攝多日,故春坊之官,違牌相續,其雖不爲,僚屬之道,亦宜問候,何敢若此?事之寒心,莫此爲甚,不可循例踏下而止,施以不敍之典。出傳敎上曰,昔吳漢云,赦者小人之倖也。今夏等使兵曹歲抄中,循例違牌者,監兵營循例狀聞者,一竝敍用,餘皆置之。出傳敎上命退,諸臣遂退出。
己丑五月二十九日申時,上御集慶堂。親臨耆老,文臣堂上·堂下製述入侍時,同副承旨申光履,假注書蔡弘履·李羽逵,記事官兪岳柱·宋樂,試官右議政金尙喆,知事李益炡·南泰齊,行司直金始瑛,工曹判書李吉輔,行副司直李廷喆·申,以次進伏訖。上曰,應試人中,善文者亦在乎?光履曰,朴昌潤,素有文名,韓濟·申一淸,亦優於文學矣。上曰,今番耆科人,或有入場者否?光履曰,尹得聖,遊街勞憊之餘,不能更赴場屋云矣。上曰,似然矣。尙喆進伏。上曰,予與卿爲耆科,數日勞困矣。尙喆曰,此眞盛擧,而第恨赴擧者少矣。上謂李益炡曰,擧子中有不能善作而爲次等者,盡爲塗墨其面,可也。益炡曰,聞黃晙,今年過重牢,又占壯元矣。上曰,貴矣。上命寫題老人星賦。上曰,此題,何如?尙喆曰,誠好矣。上曰,八擧子中,若有次等,則予當磨墨李廷喆·申之面矣。以磨墨試官之敎,布告應擧人員。上命頒紙後,上曰,應擧者,皆是堂上乎?尙喆曰,李奎應已陞六,而未及爲堂上矣。上曰,今科若占魁,則好矣。尙喆曰,許宇雖已陞資,而未及受帖,故皮封所書資級,聞方持疑矣。上曰,昨日下敎文科陞資者,皆令實僉知口傳下批。出傳敎上曰,聞李廷喆六十□爲再娶,然否?廷喆曰,臣在驪州時,果爲□□□□□。尙喆曰,然矣。益炡曰,近來老人,其□□□耆社諸臣賡進詩帖中,有誤字,南泰齊跋文中,亦有漏□□□還下政院,爲釐正更進之地,何如?上曰,改呈一本,可也。光履進讀贊詩及跋文訖。上命試官□□□夜二更,復進伏。尙喆曰,連夜酬應,聖體若何?上曰,一樣矣。上曰,試券爲八丈云,諸試官各讀二券,可也。尙喆曰,讀券已畢,臣當□稟,而定立落矣,當選幾丈乎?上曰,惟卿處之。尙喆曰,老儒久廢之餘,所作多不佳矣。南泰齊曾經文□□同考,何如?上曰,可矣。坼封,許宇爲魁,趙台祥爲第二。上更命讀許宇文曰,果善作矣。尙喆曰,誠佳作矣。上曰,居首許宇,旣諭故知□許玧之從孫,今製述又居首,其□可嘉,特除同中樞,之次趙台祥,熟馬一疋賜給。出傳敎上曰,黃晙,若唱榜而入場,則又當入格矣。許宇之文,今又□□□。尙喆曰,今則不押,而蓋聞是文章士云矣。上下敎益炡曰,王言當信,次中多出,而試官施以磨墨之罰,可也。上賜饌,試官及承旨□訖。尙喆曰,榜名,何以爲之乎?上曰,以耆耉文□製述爲名。□□上曰,同中樞作闕,口傳啓下。出榻敎上命退,諸臣遂退出。
上在慶熙宮。停常參·經筵。
沈勗之啓曰,大司憲·執義·掌令二員·持平二員,俱未差,今日監察茶時之意,敢啓。傳曰,知道。
藥房都提調金致仁,提調洪麟漢,副提調李宜哲啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁卽入診,詳察聖候爲宜,臣等,不任區區憂慮,敢來問安,竝此仰稟。答曰,知道。冥然過前月,今月何月,今日何日?心在昌德,心在昌德,更何暇諭?中宮殿·惠嬪宮,口傳問安。答曰,知道。
以承傳色,口傳下敎曰,待下敎入侍。
李宜哲啓曰,左副承旨,今日不爲仕進,卽爲牌招,何如?傳曰,允。
吏曹口傳政事,檢閱韓光近。
南玄老啓曰,□□□□□□旣已付職,卽爲牌招入直,何如?傳曰,允。
傳于南玄老曰,內局入侍。
兵曹口□□□不就語逼□□壞損廳令云,事甚駭然,□□仍置汰去,何如?傳曰,允。
又以□□言啓曰,卽接東道參軍牒報,則御營廳所授惠化門南邊體城六間許崩頹云,令繕工監,爲先把子圍排,分授軍門,急速修等,而把守軍兵,亦令該軍門,多數定送,限修等間各別守直之意,分付,何如?傳曰,允。
又以兵曹言啓曰,去五月朔各廳堂下武臣等試射,連因有故,今已逾月,不得爲之之意,敢啓。傳曰,知道。
又以兵曹言啓曰,禁軍來秋冬等祿試射時,沒技人別單中,懸註以入之意,敢啓。傳曰,知道。
己丑六月初一日申時,上御集慶堂。藥房入診入侍時,都提調金致仁,提調洪麟漢,副提調李宜哲,假注書蔡弘履,記事官宋樂·韓光近,醫官許礈·李以楷·鄭允協·慶絢·鄭允說·柳光翼·李翊臣·崔觀泰,以次進伏訖。致仁曰,達宵酬應,聖候若何?上曰,今逢初日,予懷一倍,氣何諭乎?自今日,湯劑當不進矣。致仁曰,下敎誠萬萬過中矣。自初一日,如是下敎,誠悶迫矣。自進建功以來,未有一日間斷矣。上曰,前月冥然而過,此月又何冥然?決不進湯矣。致仁曰,此誠上不可行之事,下不可奉之事也。麟漢曰,臣等,忝在藥院,湯劑終不請得,則是豈道理乎?伏望體諒焉。宜哲曰,藥物異於他,伏望進御焉。上曰,若一月不進,則或可謂行不得之事,而八日之間,幾何度過乎?決難進御矣。在予則蔘橘茶,在昔年則蔘苓茶也。予逢此月,豈忍進御乎?置之。致仁曰,聖人之喪,若有疾,草木之滋,卽薑桂也。今當靜攝之中,湯劑,豈可間斷乎?誠焦迫矣。上曰,三日行素,猶不能爲湯劑,豈可進之乎?致仁曰,自丙戌後,無三日行素矣。殿下善繼善述之孝,卓絶千古,如行素等事,末節矣。今日湯劑之全闕,誠萬萬焦迫矣。上曰,今日卽六月初一日也。茶亦除之,以明日進御,少伸三日廢行素之懷,今日則亦不食肉矣。致仁曰,誠萬萬過矣。今日問安批答,若何?明日入侍,則臣等,或自外退去,而旣入筵中,聞此下敎,臣等,豈可遽然退去乎?上曰,何難一日乎?置之。致仁曰,今當盛暑,且有動駕之命,尤當加意進服矣。上曰,予服不測之物,故又逢此月矣。雖雀舌茶,決不進之矣。致仁曰,下敎旣已如此,伏望體諒下情。雖茶飮進御,好矣,湯劑則不敢更請矣。宜哲曰,領相有所奏事,方待令於閤外,而以湯劑之尙不進御,不敢請對矣。上曰,領相入侍。出榻敎洪鳳漢進前曰,日間,聖候若何?上曰,料外逢此月,氣何復諭?卿以何事入來也?鳳漢曰,宗廟朔祭行禮後,小蛇入犯矣。上曰,怪矣。此亦非泛然事也。鳳漢曰,此非怪異事也。上曰,犯何處?鳳漢曰,罷祀後火燭微明時,從窓戶隙犯祭床前矣。上曰,豈泛然乎?自古有流前之語,而別無文字矣。鳳漢曰,然矣。大抵章樹茂密處,故間或有如此之事。事體則雖重大,實則別無驚動事矣。鳳漢曰,曾聞明聖聖母坐席有犯云矣,少無驚動,以聖德事,載於行狀矣。上曰,然乎?鳳漢曰,祭官罷去,燈燭猶明,故入來矣。本是多在堦砌間,不見於人,頗神奇矣。上曰,若見則何以處之?鳳漢曰,逐送矣。上曰,當然矣。今聞此變,心不少槪,此亦時也,奈何?鳳漢曰,下敎不當如是矣。鳳漢曰,聞都提調言,則湯劑尙不進御,下情誠焦迫矣。今逢此月,孝思必難抑,而至於湯劑全却,則豈不焦迫乎?以蔘茶進御,則上可以展誠孝矣,下可以伸顒望矣。雖一貼,伏望進御焉。上曰,若以八日爲限,則時·原任,必盡來困予矣,故以今日姑置矣。鳳漢曰,每年此月,追慕愈篤,臣等,豈不仰體乎?然至尊之前,難以言語形容,而光先之道,實千古罕有也。頃日陵役,民庶子來赴役,而殿下臨館所賞賜,臣等,莫不欽仰矣,至於今日之以湯劑上下,如是相持,似欠體下之道,伏望下諒焉。上曰,難矣。然則限三日,以茶飮進之,可矣。上曰,藥房提調,持蔘橘茶入侍。出榻敎上進服,致仁請診候。上曰,置之。命讀江原道畢賑及全羅道畢賑狀啓。上曰,濟州,何以區處?鳳漢曰,以折半劃給矣。上曰,好矣。諸臣遂退出。
上在慶熙宮。停常參·經筵。
申光履啓曰,大司憲·執義·掌令二員·持平二員,俱未差,今日以監察茶時之意,敢啓。傳曰,知道。
藥房都提調金致仁,提調洪麟漢,副提調李宜哲啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁卽入診,詳察聖候爲宜,臣等,不任區區憂慮,敢來問安,竝此仰稟。答曰,知道。强飮橘茶,今惟未下,入侍當諭百懷,氣何諭哉?中宮殿·惠嬪宮,口傳問安。答曰,知道。
傳于李世演曰,同副承旨·內局同爲入侍。
嚴璘,以吏曹言啓曰,本曹郞廳李師曾,受由過限未上來,依例改差,何如?傳曰,允。
沈勗之,以御營廳言啓曰,惠化門南邊體城六間許頹毁處,令分授軍門,急速修築,把守軍兵,亦令該軍門,多數定送,嚴加守直事,因兵曹草記矣。修築則卽當擧行,而今日爲始,本廳將校,率領鄕軍二十名,限修築間晝夜輪回守直之意,敢啓。傳曰,知道。
傳于李世演曰,儒臣,持警世問答入侍。
沈勗之,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
兵曹口傳政事,僉知申絅。
以承傳色,口傳下敎曰,初七日動駕,侍衛守宮仍之,世孫祗迎隨駕,置之。
又下敎曰,世孫書筵,初八日前,休息事,分付春坊。
己丑六月初二日辰時,上御集慶堂。藥房入診,同副承旨同爲入侍時,都提調金致仁,提調洪麟漢,副提調李宜哲,假注書李羽逵,記事官李德師·韓光近,醫官許礈·李以楷·鄭允協·慶絢·吳道亨·秦興白·鄭允悅·許溫·李翊臣,同副承旨申光履,以次進伏訖。致仁曰,夜間聖體調攝,若何,而寢睡·水刺之節,亦何如?上曰,一樣矣。上曰,同副先讀御製。光履進讀御製記百懷,讀畢,上命添書抆涕字於年月下端。致仁曰,御製有群臣泛泛之敎,臣等,不勝惶恐矣。上曰,非謂卿等之誠不足,每謂予以不衰,故云云耳。上曰,都提調釐改,可也。致仁曰,編次人方入侍矣。上曰,提調爲之。麟漢曰,大臣入侍,與之同爲編次,則好矣。上曰,可也。編次訖,上曰,同副退去,親書表題一帖內入。上曰,同副於故相,爲少年妹夫矣。光履退出,致仁曰,臣伏問春宮患候,近少差減,而尙未復常,姑停書筵,則似好矣。上曰,所讀之書亦已多,講讀之時,豈不損氣乎?致仁曰,然矣。春宮睿學夙成,天姿絶倫,以今所成就言之,閭巷間,無可與比者矣。上曰,然矣。上曰,甘霈洽霔,爲民可喜。致仁曰,望望之餘,雨澤周洽,三農有望,民事可幸矣。上進御湯劑,致仁請診候,上許診。礈曰,脈候左右三部,度數調均,而滑體一樣矣。以楷·允協所奏,如礈言。道亨曰,臣數月後,始復診候,脈候調均,滑體亦一樣,而右關脈,少似不足矣。上曰,人皆謂予以顔色勝昔,而予則不自知矣。致仁曰,殿下若不信人言,敢請懸鏡自照,以察玉色焉。絢·興白·允悅·溫·翊臣所奏,皆依礈言。致仁曰,伏願進御八味元,如何?上曰,苦矣。宜哲讀各道狀啓訖。上曰,知申追贈單子,何以爲之乎?宜哲曰,未及矣。致仁曰,社稷傍所種樹木,皆枯杇顚覆,何以爲之乎?上曰,其將奈何?置之。致仁曰,年前自上,召講被選譯官,其中純通人李鎭復·李光稷,有除等第節行差遣之命,故鎭復,卽於當年,先已入送,而光稷,則今始制闋矣。亦依鎭復例,今年節行,元額外入送乎?上曰,依爲之。出擧條上曰,頃者馬主,能胡語矣。致仁曰,馬主輩,雖不及譯官,一經燕行,皆能漢語矣。上曰,鸚鵡杯,予曾以爲燕貨矣,晚始見之,乃小蠡甲也。又聞眞珠産子云,無陰陽之理而能産子,誠異事矣。又聞茯苓爲錦貝云,然否?礈曰,三千年每一變矣。上曰,藥房提調持湯劑,更爲入侍。出榻敎上進御湯劑。致仁曰,明日亦依例進之乎?上曰,依。麟漢曰,頃日所下今月初七日昌德宮動駕傳敎中,百官稟旨就次擧行事,命下,而月前昌德宮動駕經宿時,依時御所例,百官各就次,無稟旨就次之規矣,何以爲之?上曰,然則置之。上命退,諸臣遂退出。
六月初二日未時,上御集慶堂。儒臣持問答入侍時,副校理李致中,修撰沈頤之,右承旨南玄老,假注書李羽逵,記事官李德師·韓光近,以次進伏訖,上命玄老,先寫傳敎曰,噫,庚子以後,冥然冥然,今至五十年,身雖在於堂中,心則懸於西郊,心一倍,心一倍。命召儒臣,頃者已諭,今日寓懷,惟在問答,何云問答?原編續編,皆寫予懷故也。四十九年,冥然冥然,況今至五十年乎?此誠千千萬萬料表。昨因時·原任之强勸,强飮蔘橘茶一貼,今日亦難强拒,且進建功湯二貼,昨已不肖,今亦不肖,于今不諭,何知予懷?先爲呼寫,使中外洞知予心。噫,世間孰不爲其子,孰不爲其弟?皆若予焉,世間豈爲其子,豈爲其弟?人皆曰予過,我則曰人雖千萬,孰與比我?嗚呼,生髮未燥,蒙被莫大之恩,而嗚呼,二十七年之間,何事仰報?愛之撫之,莫報萬一。嗚呼,就第,卽是國制,不忍十五十六,又不忍十七十八。壬辰二月十二日就第之日,特賜御詩,其詩曰,年來十九在宮闈,自此那堪得見稀,忙登小苑家何遠,使我增思欲奮飛。翌年二十,沁都奉安回,踰江到津頭,又賜御詩,其詩曰,喜爾回來已下船,遲遲八日度如年,新城綠野春光好,應識斯行氣泰然。二十四歲丁酉,溫泉侍衛回,此御詩只得原本,是卽爲予與介弟之御詩也。其詩曰,長程鞍馬勞能堪,觸冒風寒病不侵,何嘗晝夜離吾側,客裏無聊大慰心。嗚呼,甲午侍湯,子道常然,而諭書在於御製,其文曰,爾八朔晝夜侍側之勞,其可忘乎?特爲圖像而與之,又賜廐馬,至可領也。嗚呼,成童之後五年,猶戀戀特賜御詩,八日往來,未滿一旬,而蒙敍御詩,問答亦載回來之日,登東樓而望焉,摠府就直日,登西樓而亦望,此樓何樓?劉喜慶文集,亦載故永安尉直摠府日,仁穆大妃,登見,大抵此府,劉喜慶之故家,故今在盤松,卽古松也。永安尉與蒼顔人,對坐松下,故特賜酒肴,此則載於文集矣。嗚呼,此樓·詩樓,樓則一也,而昔臨前臨,百年之後,予亦至此,追慕曷諭?故丁丑以後,憶昔樓三字,親書以揭。嗚呼,誦自此那堪得見稀之御詩,冥然幾十年,此豈孝哉?且誦遲遲八日度如年之御詩,忍逢忌辰,若過數日,忍逢四十九次,亦豈孝哉?此正無予比者也。嗚呼,壬寅纔過,祔廟粵一年,又辭皇兄,孝乎悌乎?嗚呼,其雖無事世界,難耐難耐,問予所經,予則自謂,冥然若石。嗚呼,忍過三月初九卄五,其若耐過,且二十九日,其何冥然?於藏樂之餘,且逢此月,又逢此日。今將滿腔餘懷,望今日之諸臣,此非好勝之時,此非自便之時,此非時象之時。其若予心,何心好勝,何心自便,何心時象,何心時體?予本誠淺,今予此敎,何能感動臣僚,而呼寫于此,一字一涕。此亦水中投石,而其雖投石於水,於人亦不感動,且無其誠,而古人云豚魚亦感動,水中豚魚,庶幾知心也夫。今雖五日,若以心計之若五瞬,以氣計之若五年,及今不諭,更待何時?堂中呼寫,屋漏在傍,何云屋漏?監臨昭昭,予敢冥然,予敢冥然?陟降左右,乃祖乃父,亦在其庭,悶予苦予,少感予心,滌舊心須一新。噫,今番耆耉諸臣,若予若予,不在此飭中矣。出傳敎儒臣·承史,輪讀後退出。
上在慶熙宮。停常參·經筵。
申光履啓曰,大司憲·執義·掌令二員,俱未差,今日以監察茶時之意,敢啓。傳曰,知道。
藥房都提調金致仁,提調洪麟漢,副提調李宜哲啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。一倍一日,六日何耐,氣何暇諭?明日入侍宜矣。中宮殿·惠嬪宮,口傳問安。答曰,知道。
沈勗之啓曰,右邊捕盜大將李邦燁,自鄕上來,而時無職名,令該曹口傳付軍職,仍卽牌招,命召及大將牌·傳令牌,傳授,何如?傳曰,允。
又以兵曹言啓曰,本曹佐郞柳焵,身病猝重,數度呈狀乞遞,宿衛重地,不可久曠,今姑改差,何如?傳曰,允。
上在慶熙宮。停常參·經筵。
藥房都提調金致仁,提調洪麟漢,副提調李宜哲啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。只有二日若此,寔予不孝,只有二日若此,寔予不孝,其雖此時,只望西郊。中宮殿·惠嬪宮,口傳問安。答曰,知道。
李世演啓曰,大司憲·執義·掌令二員·持平二員未差,今日以監察茶時之意,敢啓。傳曰,知道。
以承傳色口傳下敎曰,前都承旨李宜哲三代追贈及同中樞許宇追贈,今日政,卽爲擧行。
又下敎曰,此時副提調都承旨鄭尙淳,卽爲牌招察任。
備忘記,都承旨李宜哲,工曹參判除授,其代前留守鄭尙淳除授,牌招察任,房順房。三院,副提調例兼。
傳于申光履曰,內局入侍。
傳于申光履曰,儒臣持問答入侍。
傳于沈勗之曰,在院承旨,與儒臣下番,持記百懷草入侍。
南玄老,以吏批言啓曰,前判府事李昌誼,敍用事,命下矣。當爲置處,而本曹無相當窠,依例送西之意,敢啓。傳曰,知道。
申光履,以兵曹言啓曰,前判府事李昌誼,敍用送西事,命下矣。當爲隨品置處,而領中樞一窠,判中樞二窠,他大臣今方見帶,依例從座目,加設判中樞下批之意,敢啓。傳曰,知道。
申光履,以弘文館言啓曰,新除授修撰洪相簡,卽爲牌招察任,何如?傳曰,允。
申光履,以侍講院言啓曰,本院下番,連日姑降入直,事甚未安,今日政新除授人員,待下批竝卽牌招,以爲推移入直之地,何如?傳曰,允。
申光履,以侍講院言啓曰,本院新除授兼司書李命彬,時無職名,令該曹口傳付軍職,何如?傳曰,允。
兵曹口傳政事,副司果李命彬。
申光履啓曰,明日次對,憲府無進參之員,除在外外,未肅拜人員,竝待開門牌招,以爲推移入侍之地,何如?傳曰,允。
有政。吏批,行判書李昌壽進,參判李潭進,參議權噵進,右副承旨李世演進。以洪重一爲大司憲,李堉爲執義,崔夢嵒·鄭景瑞爲掌令,李思祚爲持平,趙重明爲獻納,南柱老·李益烍爲正言,金後休爲持平,金鍾秀爲校理,洪相簡爲修撰,金文淳爲文學,宋志淵爲兼輔德,趙晙爲兼文學,李命彬爲兼司書,宋煥喆爲說書,李憲鎭爲戶曹佐郞,吳載澂爲刑曹佐郞,金致九·白師殷爲兵曹佐郞,洪啓瑞爲監察,尹顒基爲南部都事,朴大有爲宗簿正,鄭弘淳爲右賓客,趙明林爲右副賓客,金用謙爲水運判官,李漢豐爲驪州牧使,閔興洙爲伊川府使,徐必修爲豐德府使,鄭尙淳爲工曹參判,鄭來謙爲吏曹正郞,權浩愼爲昌寧縣監,李鎭恒爲司書,李成祜爲南部都事,李海白爲典獄參奉,承文副正字單李衡弼,泰安郡守李萱,彦陽縣監李得駿,以上今加通政,加資事,承傳,趙重晦爲戶曹參議,趙雲逵爲內資提調,趙夢熊爲監察,尹在醇爲司錄,前判府事李昌誼敍用事,承傳,瓮津府使單李啓祥,水原府使元重會仍任事,承傳,左副賓客趙明鼎,右副賓客鄭宲。兵批,判書金時默進,參判申暐病,參議金龜柱病,參知朴志源入直,右副承旨李世演進。以趙鳳麟爲昌慶將,洪夏九爲忠壯將,金樂豐爲都摠經歷,金光澤爲昌德將,吳儁爲訓鍊判官,李昌謙爲昌慶將,邊慶遇爲羽林將,朴載文爲訓鍊僉正,洪允中爲兼司僕將,徐有和爲宣傳官,李漢五爲慶州營將,李邦鵬爲慶尙監營中軍,元啓弘爲都摠都事,判中樞府使單李昌誼,副護軍李翊臣·鄭允說·崔嵒·洪以謹·田翊顒·沈釋之·李壽勛,副司直趙雲逵·李思觀·沈鏽·金器大·蔡濟恭·嚴璘·閔弘烈·趙榮曾·趙德成·柳脩,副司果李漢五·閔光洙,副司正李羽逵,同知單鄭,前縣監權衡弼·金良弼,以上今加折衝,加資事,覆啓判下。
己丑六月初四日辰時,上御集慶堂。藥房入診入侍時,都提調金致仁,提調洪麟漢,副提調李宜哲,假注書蔡弘履,記事官李德師·韓光近,醫官許礈·李以楷·鄭光協·慶絢·鄭允說·秦興白·柳光翼·李長周,以次進伏訖。致仁曰,昨日亦未診候,聖體若何?伏見連日批答,則果用聖心,誠悶迫矣。上曰,氣何喩乎?今逢此月,予心誠難抑矣。致仁曰,封入茶飮,連爲進御乎?上曰,予果不進矣。致仁曰,封入則每如是,誠悶矣。上曰,今日自內行步,顚於門樞,腰間牽痛矣。致仁曰,下敎誠驚矣。牽痛處,若何?上曰,痰入腰腿,轉側難矣,艱辛來此矣,先看脈度,可也。致仁曰,痰入,誠悶矣。礈診候,退伏曰,脈候左右三部不均,滑體亦不均矣。上曰,醫官皆入乎?致仁曰,差備待令者皆入矣。上曰,金光郁入來乎?致仁曰,方入本院矣。上曰,曾前輪以一人矣。致仁曰,以數人輪入,詳診脈候,好矣。上曰,當服何藥乎?礈曰,治痰候,亦莫如元湯劑,進御後舒經湯,亦當兼服矣,日氣雖熱,不可不少熨矣。上曰,腰腿間痰入,只以熨法外治,何如?礈曰,以舒經湯內治,以熨法外治,好矣。上曰,湯劑姑置,觀動靜,何如?致仁曰,湯劑不可不進御矣。此劑隨症多益,兼服舒經湯,今月以三次入侍,好矣。上曰,依爲之。進湯劑,上進御。上曰,儒臣持問答入侍。出榻敎校理李致中,副修撰沈熙之進伏。命藥院先退。上曰,大臣置處政事,當日爲之。出傳敎上曰,其雖飭勵,此人之一無躁竸浮囂,業已知矣。不時特差之下,一番違牌,亦非慢謇者類,處分過中,執義李壽勛下敎,特爲分揀。出傳敎上曰,藥房提調,持加味舒經湯入侍。出榻敎致仁曰,俄間症候,若何?上曰,一樣矣。進湯劑,上進御。上曰,大臣處分,俄者分揀矣。致仁曰,已三朔矣,今乃分揀,誠好矣,以一道臣,三入現考矣。上曰,然乎?其中又有曖昧者矣。致仁曰,鄭弘淳·沈鏽矣。上曰,其所不問,于今大飭勵之時,豈可無也,而非今斯今,旣飭,亦何堅持?此則與交濟穀事,若令前北道不問道臣處分者,特爲給牒敍用。出傳敎致仁曰,雖餘數日,動駕似難矣。上曰,如此時,初見矣。致仁曰,丙戌年痰候,尤加於今番矣。上曰,今年逢此月,微忱雖萬倍,猶欲伸禮,指日以待,今則勢難起動,況時果未熟者多,都提調雖請猶默,觀今之氣勢難速瘳。奚特速瘳?其將曠日,動駕之命停止,遙望昌德,心若隕,豈曰孝哉?今逢雖冥然,因此今年不爲,更待何時?興懷及此,只自掩抑,亦豈孝哉?予雖若此,于今所恃者,卽祭官致齋等節,另加申飭。出傳敎上曰,朝奉大夫何在?致仁曰,方入直東所矣。上曰,筋力,好矣。致仁曰,許宇壯矣,七十後大鳴,其亦數也。上曰,都不如金孝大之母八字矣。上命儒臣上下番,讀奏問答。上曰,玉堂有闕乎?致仁曰,多闕云矣。擬望不足,方留窠云矣。上曰,今番儒臣望,一窠望不備留窠云,兼弼善洪龍漢,副修撰除授,奉命在外人,亦許遞,其代李秉鼎除授,與新除玉堂,一體牌招入直,新除儒臣,皆下番,一人不爲煩稟,姑陞入直。出傳敎上曰,張良之子誰也?致仁曰,辟强也。明史有二十四代,孫雜說,又有張良塚云矣。上曰,張良,亦食松葉乎?致仁曰,似然矣。上曰,予曾服狗膏,醫官輩有知者乎?礈曰,臣等,未入之時也。致仁曰,建功湯,以未申間更進,好矣,藥院直宿,亦當爲之矣。上曰,置之。致仁曰,然則以都承旨輪直,何如?上曰,依爲之。諸臣遂退出。
己丑六月初四日巳時,上御集慶堂。下番儒臣入侍時,修撰沈頤之,同副承旨申光履,假注書李羽逵,記事官李德師·韓光近,以次進伏訖。上在內隔窓下敎曰,儒臣讀記百懷。頤之讀訖,上命退,諸臣遂退出。
己丑六月初四日巳時,上御集慶堂。藥房入診入侍時,都提調金致仁,提調洪麟漢,副提調李宜哲,假注書蔡弘履,記事官李德師·韓光近,醫官許礈·李以楷·鄭允協·慶絢·鄭允說·陳興白·李長周·李翊臣,以次進伏訖。致仁曰,進湯後,症候,若何?上曰,似有寒縮之氣,亦不能任意呑水,牽痛不甚矣。請診候,上曰,只二人入診,可也。礈診候,退伏曰,脈候不調,大體如朝者而少沈矣。致仁曰,時·原任,以承候次來待矣。上曰,時原任大臣入侍。出榻敎領議政洪鳳漢,領府事金相福,左議政金陽澤,判府事韓翼謩,右議政金尙喆進伏。鳳漢曰,聖候牽痛諸節,若何?上曰,得其時而發矣,更何諭乎?鳳漢曰,下敎不當如是矣。上曰,舒經湯似弱矣。礈曰,不然矣。此湯姑爲進服,本湯劑一貼,兼進似好矣。以楷曰,如此時兼服,果好矣,熨法不好矣。上進伏舒經湯。上曰,腰脅間牽痛苦矣。鳳漢曰,黑胡膏,似當如此症矣。醫官以舒經湯請進,而臣意則多進建功湯,似好矣。陽澤曰,或於急步時痰入之症,若熨法則必有顯效矣。相福曰,雖强作行氣,好矣。翼謩曰,去上年以熨法得效矣。上曰,痰或入臂間,以拳打之,則或有避去時,此則不然矣。致仁曰,不必過慮,必速瘳矣。上曰,豈可期必乎?誠難矣。鳳漢曰,大體則不必過慮,而凡行步時,不杖不挾誠悶矣,臣等,當以日問安矣。上曰,置之。致仁曰,俄許都承旨入直,而臣等,亦不可不入直矣。鳳漢曰,似當入直矣。上曰,置之。致仁曰,昨日下敎都承旨推恩單子,而此非實職,雖開政,必不擧行矣。上曰,然乎?尹得聖則爲之乎?致仁曰,此亦不爲,只有許宇爲之矣。上曰,領相見許宇科作乎?鳳漢曰,果善作矣。今番尹得聖,以兄弟次溯上,黃晙則以翁壻次溯上矣。上曰,怪,甚矣。致仁曰,痰候,以腰帶進御,好矣。鳳漢曰,椒熨後,有消散之意乎?上曰,呼吸時牽痛則少愈矣。上命製入腰帶。上曰,安宗奎,何時下去?鳳漢曰,御史同去矣。上曰,御史似昏矣。鳳漢曰,似然矣,而亦當善爲矣。鳳漢曰,臣等,明日次對,入來承候矣。上曰,任爲之。致仁曰,臣等,當姑退,待令於閤外矣。上曰,依爲之。諸臣遂退。
己丑六月初四日申時,上御集慶堂。藥房入診入侍時,都提調金致仁,提調洪麟漢,副提調李宜哲,假注書蔡弘履,記事官李德師·韓光近,醫官許礈·李以楷·鄭允協·慶絢·鄭允說·陳興白·柳光翼·李長周,以次進伏訖。致仁曰,俄間症候,若何?上曰,少差矣。致仁曰,以湯劑三貼仰奏,而一貼則方待令矣。上曰,俄以藿羹,調飯少進矣。致仁曰,水刺雖難,然着實進御,好矣。上曰,樂正子春,下堂傷足,三月不出,而予甚自愧矣。致仁曰,此異於下堂傷足矣。自內行步時,不必離人於傍側,好矣。上曰,熨法似勝矣。今則如奉痰結者,似解矣。致仁進湯劑,上進御。上曰,朝時則尋常矣,晚後更痛,必痰入也。召卿等時,如核者,今則消解矣。礈曰,椒熨之效多矣。上曰,北伯敍用幾人也?致仁曰,五人矣。命入付軍職單子。致仁曰,大臣·重臣,削職則給牒敍用,而罷職者不入之,而皆付軍職,此必做錯矣。麟漢曰,五人中或以不問被罪,或以率蓄被罪矣。上曰,旣自首,冤痛矣。命讀當初傳旨。致仁曰,沈鏽·金器大,以率來二次入傳旨,而以不敍之典,亦付軍職,是做錯矣。上曰,北道與他道有異,自首一也,而初則雖嚴,本道處分五人,旣給牒敍用,而律文且輕,則二人遺漏,其涉斑駁,而旣同載於敍用之中,今無可論而不問,同爲付軍職,不察該堂推考,兼爲敍用事,分付。出傳敎上曰,旣有傳敎,則不必更爲傳旨矣。上曰,藥房提調持湯劑,更爲入侍。出榻敎上進服。上曰,怪矣,湯劑能順入矣。致仁曰,然矣。請診候。礈診候,退伏曰,脈候不均一樣矣,沈則少差矣。上起立曰,怪矣,立則少勝矣,臥與坐難矣。致仁曰,不過一時表症,必速差矣。上曰,前後耆科中,不爲堂上者,幾人也?致仁曰,只李奎應一人也。上曰,夕後似勝於朝矣。礈曰,椒熨猶不及蔥熨矣。上曰,籍田打作,何時可畢乎?麟漢曰,今則未及,而來月只豆太之屬。上曰,豆太則不爲薦新矣。麟漢曰,然矣。上曰,今日李宜哲·許宇,爲好事矣。命入推恩單子。上曰,亦有差等矣。致仁曰,明日當以建功湯待令,而舒經湯入來,後更爲稟矣。上曰,依爲之。致仁曰,知申旣入直,臣等,亦入直矣。上曰,置之。諸臣遂退出。
六月初四日申時,上御集慶堂。儒臣持問答入侍時,副校理李致中,修撰沈頤之,同副承旨申光履,假注書李羽逵,記事官宋樂·韓光近,以此進伏訖。上曰,承旨誰也?光履奏對其名。上曰,知申,不謝恩乎?光履曰,業已謝恩,而方待內局矣。上曰,予敎以內局同入,而中官誤傳矣。上曰,藥房提調,持湯劑入侍。出榻敎上曰,大祝誰也?光履曰,洪相簡也。上曰,今年逢此月,微忱雖萬倍,猶欲申禮,指日以待,今則勢難起動。況時果未熟者多,都提調雖請猶默,觀今之氣勢難速瘳。奚特速廖?其將曠日,動駕之命停止。遙望昌德,心若隕墜,豈曰孝哉?今逢雖冥然,因此今月不爲,更待何時?興惟及此,只自掩抑,亦豈孝哉?予雖若此,于今何敢自便?祭官致齋等節,另加申飭。出傳敎上曰,同副持去,卽爲頒布,可也。光履曰,都承旨卽入,臣則先退乎?上曰,可也。承史遂退出。
上在慶熙宮。停常參·經筵。
藥房都提調金致仁,提調洪麟漢,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。再明當詣,若此若此,孝乎孝乎?心若浮雲,氣何可諭?中宮殿·惠嬪宮,藥房口傳問安。答曰,知道。
以承傳色,口傳下敎曰,入來之後,當許內局,亦召見時原任,以此意同傳。大臣猶然,況備堂乎?敍用備堂,復差備堂,今日竝爲入侍。此時能見諸臣之意,尤耿耿矣。
以承傳色,口傳下敎曰,時原任,似必入來,偕來大臣入來後,同爲詣閤。
以承傳色,口傳下敎曰,同中樞作窠,今日口傳下批。
又下敎曰,洪奉朝賀來京耶?若來則次對,同爲入侍。
又下敎曰,似遲,內局次對,先爲入侍。
又下敎曰,再明傳香後,該房隨往當陵,則陵上丁字閣,比日奉審,各陵只奉審陵上,昌陵·弘陵,則勿爲奉審,往香大廳見燕巢。數年前聞之,燕來云矣,今年亦來乎?知之,分付官員,善置燕巢。
又下敎曰,出寫香室忠義,正衣冠盥洗而寫祝乎?知入。
又下敎曰,令吏曹郞廳,諸執事淸齋與否,知入。
沈勗之,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
傳于沈勗之曰,內局入侍儒臣,持高麗儀註卷入侍。
備忘記,國忌只二日,下問朝臣式暇亦二日,而中官卽三日云,是僭禮。故相李浚慶,今在以聞,豈無召立庭之飭?特召內侍府郞廳,申飭。
備忘記,前後三次,爲卿悶焉,今者特敍之命意亦爲卿,予亦耿耿,何循常例?安心卽爲入謝之意,承旨傳諭于李判府事,與之偕來。
備忘記,御製將諭,洪禹傳,以庚子冬執義陞資者,而其孫趾海,亦吏堂久勤耶?瀉懷特除同中樞,以示予意。
沈勗之啓曰,前參議洪趾海,特除同中樞事,命下矣。洪趾海,方在削版中,何以爲之?敢稟。傳曰,特爲敍用。
備忘記,今月殿最,豈可稽滯?今日與初九日以後,其日豈多?政院,申飭。
吏曹口傳政事,綾恩君具允明。
兵曹口傳政事,副司直具善復。
南玄老,以弘文館言啓曰,新除授校理金鍾秀,時在京畿廣州地,經筵入番事緊,請斯速乘馹上來事,下諭。傳曰,依啓。
南玄老,以侍講院言啓曰,本院新除授兼輔德宋志淵,時在慶尙道密陽地,說書宋煥喆,時在忠淸道懷德地,書筵入番事緊,竝斯速乘馹上來事,下諭,何如?傳曰,允。
鄭尙淳,以吏曹言啓曰,軍資監正李恒祚,歸厚署別提洪錫基呈狀內,身病甚重,勢難察任云,今姑改差,何如?傳曰,允。
沈勗之,以司僕言啓曰,兼內乘閔惠洙,移拜外任,其代,卽令該曹,口傳差出,以爲推移入直之地,何如?傳曰,允。
兵曹口傳政事,以具明謙爲兼內乘,同中樞洪趾海。
李世演啓曰,臣敬奉聖諭,馳往傳諭于東郊靑涼里,行判中樞府事李昌誼所住處,則以爲,臣罪名至重,泥首郊次,日夕震懍,恭俟重誅,不意敍命纔下,繼以承宣儼臨,傳宣特諭,開誨之諄懇,眷顧之隆摯,有非負罪賤臣所當得者,臣擎莊誦,自不覺感涕之交逬也。念臣曩叩藩寄,奉職無狀,名忝大官,屢入現告,雖蒙聖度涵容,恩數曠絶,其何敢爲抗顔承入之計,而顧今承候義重,他不暇顧,今方冒沒進詣云,大臣旣有入城造朝之意,臣先爲入來之意,敢啓。傳曰,知道。
兵曹口傳政事,同知作闕望。
己丑六月初五日辰時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,判府事韓翼謩,左參贊申晦,行吏曹判書李昌壽,判敦寧趙雲逵,右參贊沈鏽,刑曹判書南泰會,戶曹判書鄭弘淳,兵曹判書金時默,知訓鍊李章吾,司直金器大,左尹金孝大,司直趙曮·鄭存謙,吏曹參判李潭,司直閔百興,大司諫鄭運維,執義李堉,副修撰洪龍漢,左副承旨沈勗之,假注書李羽逵,事變假注書權偀,記事官宋樂·韓光近,以次進伏訖。上曰,時·原任盡入來乎?鳳漢曰,金相福,昨退後猝有病故,不能造朝,李昌誼,所居稍遠,姑未及來矣。都承旨鄭尙淳曰,偕來承旨,俄纔來到,而李判府,今方入來云矣。上曰,李判府書啓草,注書持來。上命讀啓草訖。上曰,予以爲在貞洞,今乃在東郊矣。鳳漢進候曰,聖體調攝,若何,而寢睡·水刺之節,亦何如?臣仰瞻玉色,比昨頓勝矣。上曰,人皆謂勝,而予則不自知矣。上曰,俄下御製,如有謄草,注書持入。注書持奏,上命尙淳,讀憶昔文。鳳漢曰,金斗性,非光城之孫也。上曰,從孫乎?陽澤曰,傍孫矣,改以傍裔,似好矣。上曰,然則改之。鳳漢曰,大祝洪相簡,方在館職矣。上曰,新帶玉署,頃豈可下敎乎?鳳漢曰,昨日李判府處分,臣等,恭俟累日矣。李判府,每懷不安之心,而踧踖自頌矣,今承下諭,安得不竭蹶趨朝乎?上曰,李判府事入侍。出榻敎注書傳命偕入。李昌誼進伏曰,日氣炎鬱,聖體調攝,若何?臣以負罪之蹤,有難趨朝,而畏荷曠絶之恩,且當玉候違豫之時,他不暇顧,章皇入來矣。臣奉職無狀,致勤嚴敎,不勝惶悚矣。上曰,往事何足說也?鳳漢曰,羅里舖,欲爲接濟濟州而設也。本舖穀代送者,輒不趁期出送,且其作錢作米者,亦不免愆期,此固由於臨陂縣令不能彈壓之致。至於沿海穀入送時,雖有折計代送之名,而因循推托,反歸無實,若不大加變通,則不但羅舖之莫可收拾,海邊穀物,亦將蕩然空費。自今以後,一付巡營,使之專管擧行,事例,亦令成節目上送,以爲啓下遵行之地,何如?上曰,依爲之。出擧條鳳漢曰,承文提調兪彦民,以體例間事,有不可不示警者,事則關於僚相矣。上曰,何事耶?鳳漢曰,寫字官事矣。陽澤曰,寫官補闕之規,自有啓下節目,而宰臣亦有節目,陞補他人,故臣果屢言其不可,仍有所釐正,則宰臣以此爲嫌,寫官之朔取才,終不擧行,事雖微細,未安則深矣。鳳漢曰,揆以事體,罷職,宜矣。上曰,依爲之。出擧條鳳漢曰,頃日春坊違牌坐罷人,皆有實故,所在參酌,一竝敍用,何如?上曰,一竝敍用。出擧條陽澤曰,日昨傳敎中,有濟州貢獻限秋前姑停之命,聖念之軫恤島民,臣固欽仰,而第本牧進獻之馬,與他貢獻有異。島中孶産,本自繁殖,不管麥事豐凶,且係軍兵所騎,實是國家之緊關,而昨年以施惠之政,一時停納,以此軍門馬匹,極爲艱乏。今年貢馬,若又停獻,則來頭軍馬,實無以成樣。且聞本牧事情,則自前每於本月晦間,裝載馬疋,六七月之交,上納于司僕寺。今年馬匹,去晦今初,必當收拾裝載,而渡海後各邑,例定驅馬軍,次次牽來,在本州則似無大段弊端,分付本州,如將整齊裝載,則依例上納,以爲軍馬充給之地,何如?上曰,似已裝載矣,若然,則前下敎置之。出擧條尙喆曰,以殿最事,屢有申飭之敎矣。今臣待罪禁衛提擧,而本營,無大將不得擧行矣。上曰,知道。翼謩先退。上曰,前騎判,以行事見罷乎?鳳漢曰,禁軍闕直事矣。臣以此事,有耿耿可達者,此重臣,亦是濬堂,而今在罷散,不可不還差矣。上曰,領相旣奏,豈特此也?今日御製,亦稱補土,此人功過相準,可也。旣不能檢飭,亦何辭今飭,而頃者入直禁軍事,其雖萬萬可駭,此當該番將之無狀也。龍虎將猶不無參酌,況兵判乎?禁將旣稱補土之功,此人亦同也。前判尹具善具善復給牒敍用,前兵判具允明敍用,具善復復差禁將,牌招傳授,命召,具允明備堂·濬堂復授前任,亦令該曹,竝付軍職。出傳敎上曰,其時禁軍將,誰也?鳳漢曰,李爀,而聞是李光國之子也。蓋一人闕番,雖或有之,而二十餘人之多,前古所無,渠安能逃其罪乎?上曰,然矣。上曰,具善復,甚牢實底人矣。鳳漢曰,然矣。具善行今已老矣,訓將則又善病,國家之所倚任,捨此人其誰乎?且聞善復,實不知其庶從情狀云矣。上曰,其爲人大抵善矣。鳳漢曰,今日軍門,實無可任之人,李殷春,雖難敍用,給牒,則好矣。上曰,已下敎,飭已行,況帶礪親功臣之子乎?大臣只請給牒,而予何惜一敍用?前龍虎將李殷春,特爲給牒敍用。出傳敎上曰,完春,眞有大功矣,其居官亦何如?鳳漢曰,其居官規謨,臣固未詳,而蓋聞曾以馬兵別將出戰場,人心大定云矣。上曰,李之德,爲人善矣。鳳漢曰,之德處心純善,語及聖恩則輒垂涕,令人感動,其心忠厚,而亦不闊於事情矣。然年過七十而無嗣孫,情景極爲慘憐矣。蓋凶徒逆孼,聖上雖欲感化,末如何矣,而其餘則必以殺身報國爲心矣。相喆曰,南延年節義,甚卓乎可稱矣。鳳漢曰,右相旣以延年事有奏矣,臣昨見金麟瑞,其爲人足可用矣,前則似不諧俗,而近則經歷已熟,百事可做矣。上曰,然乎?吏兵曹,如有當窠,則除復,可也。鳳漢曰,聖上精神,無處不到矣。上曰,予果有精神乎?尙喆曰,以昨日洪趾海處分觀之,精神之卓越可知也。鳳漢曰,殿下旣許休其父,稱有眷眷之意,又以其子陞級,聖恩可謂至矣。上曰,洪相簡,爲人,何如?鳳漢曰,爲人極爲佳美,而其父又是愷悌人矣。上曰,有奏事者,各陳所懷。弘淳曰,各道畢賑狀已到,而似無覆啓之事,此後賑狀之續到者,依此擧行,何如?上曰,依爲之。運維曰,新除授正言南柱老,臣之姪女壻也。同在一院,在法當避,請命遞斥臣職。上曰,俄者下敎,未及覺察,其法在下當避,而何待處置?南柱老遞差,大司諫,亦勿退待,仍察。出擧條運維曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧措堉曰,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條堉曰,請還寢正配罪人金柱泰減等之命。措辭見上上曰,其勿復煩。出擧條堉曰,新除授掌令崔夢嵒,時在全羅道靈巖地,掌令鄭景瑞,時在京畿利川地,請竝斯速乘馹上來事,下諭。上曰,依啓。出擧條鳳漢曰,臣聞大諫以爲,若無故當久久行公云,誠爲稀貴矣。大抵臺臣,不爲速遞之計,則必有慣習臺體,糾正過失之效矣。上曰,然矣。上命退,諸臣遂退出。
己丑六月初五日巳時,上御集慶堂。藥房入診入侍時,都提調金致仁,提調洪麟漢,副提調鄭尙淳,假注書蔡弘履,記事官宋樂·韓光近,醫官許礈·李以楷·鄭允協·慶絢·鄭允說·陳興白·柳光翼·李長周,以次進伏訖。致仁曰,夜間痰候諸節,若何?上曰,別無減矣,於予亦命也。致仁曰,下敎不當如是矣。上曰,大臣盡入來乎?致仁曰,金領府事,夜間有病故,未入云矣。上曰,然乎?請進湯劑,上曰,難矣。今日則無動作之望矣。致仁曰,玉色頓勝昨日矣。上曰,人雖云差,予則不知也。無由起動,湯劑,何以進御乎?致仁曰,先爲診候,何如?上曰,依爲。礈診候,退伏曰,脈候左右三部,不足如昨日矣。上曰,醫官姑未盡來乎?致仁曰,金繼良最近,故先入矣。上曰,提調退休,可也。致仁曰,進湯後當退矣。上曰,無以起坐,湯劑置之。致仁曰,伏望强作起動,進湯焉。此一時表症,連進湯劑,必有速效矣。舒經湯則下詢醫官,更爲稟定,何如?礈曰,治痰莫如此湯矣。如奉結核之稍解,亦此效,此後第二貼,以舒經湯進御,好矣。上起坐,進湯劑。上曰,難矣。七十六,有何藥效乎?致仁曰,當次次奏效,下敎不當如是矣。上曰,加味舒經湯,依前方,一貼又爲煎入。出榻敎致仁曰,藥味似辛於建功,而以一二貼,不可責效,伏望連進焉。上曰,今日湯劑,盡爲兩司署經矣。命次對進前。上曰,藥房三提調更爲入侍。出榻敎上進湯劑,諸臣遂退出。
己丑六月初五日申時,上御集慶堂。藥房入診,儒臣同爲入侍時,都提調金致仁,提調洪麟漢,副提調鄭尙淳,假注書蔡弘履,記事官宋樂·韓光近,校理洪龍漢,修撰李秉鼎,醫官方泰輿·許礈·李以楷·鄭允協·慶絢·吳道炯·鄭允說·金繼良·柳光翼·李長周,以次進伏訖。致仁曰,晚後諸節,若何?上曰,似不如午前矣。金繼良入來乎?致仁曰,朝者入來矣。上命先爲診候。礈退伏曰,脈候一樣不均,而滑體亦不足矣。上曰,脈度只有浮沈遲數,而不均,何也?是脈相爭之謂也。泰輿曰,脈候,痰若阻帶,則不均矣。礈曰,脈候若乍沈乍浮,則不均矣。或聖心煩惱,或氣血未通,則以不均,仰奏矣。上曰,脈不均,殊常矣。繼良曰,脈度之浮體或未浮,沈處或未沈,是謂不均,非氣血不調之謂也。上曰,左右三部,各領十二脈,何處沈也,何處浮也?礈曰,左陽脈·右陰脈·命門三焦,以浮脈見之矣。吳道炯曰,立藏脈,陽也,六部脈,陰也,輕按以知六部脈,重按以知五臟脈矣。致仁曰,湯劑以四貼連進,好矣。上曰,雖欲進,無以起動,奈何?置之。致仁曰,不進水刺,湯劑又不進,誠焦迫矣。上曰,旣停動駕,雖速瘳何爲?致仁曰,聖心不當過用矣。上曰,舒經湯,果當劑乎?礈曰,他藥皆峻急,而此則正當病候,蔥熨亦好矣。命進湯劑,上進御。命讀兵曹刑曹啓目。上曰,擊錚之上典誰也?致仁曰,趙祉命妻也。上曰,趙載一非矣。年近六十,豈爲人後乎?載天誰也?致仁曰,故相之子也。載中誰也?致仁曰,門長之弟也。命書判付,以載中爲禧命之子。上曰,其家將有後言乎?致仁曰,自上旣定給,豈有是理?上曰,今後則爲其子矣。致仁曰,第聞方在喪中,故頃日領相,以待明春擧行,出擧條矣。上曰,然乎?予始覺之矣。更以待明春禮斜爲敎。致仁曰,旣出其名字,則待明春,似涉如何矣。上曰,此亦然矣。儒臣之意,何如?引經據義,可也。龍漢曰,臣意不然。大臣旣奏矣,旣出名字,使待明春,果如何矣?命改抹,更以令該曹卽爲擧行。上曰,領相於如此事,誠曲盡人情矣,王者處事,則宜當當爲之矣。命儒臣讀高麗儀註,龍漢讀奏太廟儀,秉鼎讀奏賀儀。上曰,高麗之儀,多煩瑣矣。秉鼎曰,然矣。是開元禮也,多同矣。上曰,藥房提調持湯劑,更爲入侍。出榻敎上進御,命儒臣先退。致仁曰,綿腰帶,進御,好矣。湯劑一貼尙餘,更進,何如?上曰,連服三貼,正難矣。仍命進,上進御。致仁曰,明日入侍後,當更爲稟定矣。諸臣遂退出。
上在慶熙宮。停常參·經筵。
自辰時至午時,日暈。
藥房都提調金致仁,提調洪麟漢,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。明日何日?欲詣昌德之日,若此若此,孝乎孝乎?東望敦化,西瞻蜯峴,此心萬倍,氣何暇諭?中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎詣閤,時原任大臣同爲入侍,昨已下敎,洪奉朝賀若來,同爲入侍,畿伯亦同爲入侍。
以承傳色,口傳下敎曰,儒臣闕有幾窠乎?知入。
傳于李世演曰,內局入侍。
備忘記,副應敎有闕,代趙宗鉉除授,牌招察任。近八其君,若是靜攝,追惟其祖,徐命膺固執,其何道也?徐浩修,其何一向便處?儒巾之時,亦有此心,在外校理遞差,其代成歡察訪徐浩修除授,其令乘來。報時何等重也,而插牌前敢奏時,故命見時臺,前時猶有餘刻,昨夜更鼓甚促,故晝時必遲,命見中官,其冠免焉,先報時欲遣長房自現,亦見乾道昭昭,近八其君,渠焉敢欺也?中官趙聖昌,令內侍府,永刊其名。此條,古禮聞,則當該承傳色,下問之後,爲此等少豎欲掩,其涉可駭,越俸一等。
傳于李世演曰,內局入侍。
己丑六月初六日辰時,上御集慶堂。藥房入診入侍時,原任大臣·畿伯同爲入侍時,都提調金致仁,提調洪麟漢,副提調鄭尙淳,領議政洪鳳漢,領府事金相福,左議政金陽澤,判府事韓翼謩,右議政金尙喆,畿伯金華鎭,假注書蔡弘履,記事官宋樂·韓光近,醫官方泰輿·許礈·李以楷·鄭允協·慶絢·金繼良·吳道炯·鄭允說·柳光翼·徐命緯·鄭潙·李翊臣,以次進伏訖。上曰,時原任未及入來乎?致仁曰,入來矣。致仁曰,夜間痰候,若何?上曰,痰作無常,若瞻之在前,忽在後矣。天明時,又椒熨矣。進湯劑,請診候。泰輿退伏曰,三部不均稍伸,滑體則如昨矣。命讀御製。鳳漢曰,聖候諸症,若何?上曰,怪矣。時時牽痛,如有成腫之慮矣。鳳漢曰,此痰候流動,故如是,而實無過慮矣。致仁曰,今日則連進建功,好矣。舒經湯不進之乎?上曰,舒經置之。翼謩曰,數日東風猶不息,尤宜愼攝矣。上笑曰,此亦養生之言也。上曰,趙載中,處分,何如?鳳漢曰,好矣。尙喆曰,旣已處分,則如是判付,當然矣。以事言之,載天宜爲,而臣前日屢次言之,已故大臣之子,不合望定矣。上曰,門長者,以弟望定不難矣,若徐命膺,則當爲之矣。鳳漢曰,此以子與之,非與弟也,與趙哥事,異矣。自上旣發端,敢此仍達矣,徐浩修尙今在外矣。上曰,何在?鳳漢曰,今成歡察訪矣。上曰,何事?鳳漢曰,以其叔命善遭憚,故違牌被譴矣。其叔旣敍用,今則似無可論矣。上曰,然矣。徐命膺,何職也?鳳漢曰,忠淸水使矣。渠則自便,以國家言之,多有修葺事云矣。尙喆曰,不必空食而來矣。上曰,此亦古談也。華鎭進前。上曰,巡牙兵軍制,何以爲之?華鎭曰,平安監司李景祜,在本營時,狀請作隊,而軍物器械,猶未準備,其後次次措置,今則略成頭緖矣。鳳漢曰,畿營旗手元數一千四百名,而七百名變作巡牙兵,已成軍制,緩急可恃,所餘折半數,若竝作巡牙兵,軍器凡百,次次措置,則不甚費力,當爲二司之成伍,如其遠居者,從便換定於近邑,則亦可盡爲朝令夕發之軍矣。上曰,畿伯之意,何如?華鎭曰,作隊一事,別無爲弊,而元數一千四百名內,已作隊牙兵之軍裝機械,艱辛備給,今若以七百餘數,又爲作隊,則所入軍物,亦當依已作隊例,一體措備,而以臣營事力,猝難辦出。臣意則從便團束,一如吏奴作隊之規,以爲緩急之用,而至若軍裝機械,漸次措置,恐合事宜矣。上曰,然則作隊,可也。出擧條上曰,藥房提調持湯劑,更爲入侍。出榻敎上進御。鳳漢曰,明日臣等,又爲入來承候矣。上曰,依爲之。致仁曰,夕湯當以建功待令矣。上曰,依爲之。上曰,奉朝賀洪啓禧入侍。出榻敎尙淳曰,奉朝賀家稍間,未及待令云矣。上曰,夕診同入,可也。諸臣遂退出。
己丑六月初六日申時,上御集慶堂。藥房入診,奉朝賀同爲入侍時,都提調金致仁,提調洪麟漢,副提調鄭尙淳,奉朝賀洪啓禧,假注書蔡弘履,記事官宋樂·韓光近,醫官方泰輿·許礈·李以楷·慶絢·金繼良·鄭允協·吳道炯·鄭允說·柳光翼·徐命緯·鄭潙·李翊臣,以次進伏訖。致仁曰,晚後症候,若何?上曰,一樣矣。致仁曰,熨法連爲乎?上曰,數次爲之矣。命奉朝賀進前,命尙淳讀奏憶昔御製。上曰,盡寫予懷,卿等咸聽之。命奉朝賀編次訖。上曰,正書一件內入,一件入于東宮,一件明日時原任入侍時,持入,可也。上曰,予思卿父,加資卿之子矣。啓橲曰,伏見下敎,感泣無地矣,又擧御製中,尤爲感泣矣。啓禧曰,臣父之諫長·禮參,俱在乙巳年矣。上曰,然乎?致仁曰,四代逮事矣。致仁請進湯劑,上曰,姑置之。今日此心一倍,豈忍進之乎?致仁曰,帝王之孝在繼述,不在於却劑。啓禧曰,如臣以退處之蹤,適近耿光,如見湯劑之進御,遐遠之心,亦覺歡忭矣。上曰,遐遠之稱過矣,今予不孝矣。曾子云,啓予手,啓予足矣。啓禧曰,此下堂傷足之謂也。至於疾病之來,聖人不免也。上曰,漢高,善矣。致仁曰,當法堯·舜,豈效漢高却藥乎?上曰,病已瘳,脈亦好,何必更進?致仁曰,聖候尙未快復,不可湯劑之間斷也。上曰,卿等必欲見湯劑之下咽後退去矣。仍命進,進服。請診候,泰輿退伏曰,左右三部調均,滑體不足,則與朝一樣矣。上曰,今日以松耳羹和飯以進矣。致仁曰,過矣,熨法連爲,則似好矣。上曰,自內當爲之矣。上曰,明日時原任亦入來乎?致仁曰,當入來。諸臣退出。
上在慶熙宮。停常參·經筵。
肅宗大王忌辰齋戒。
藥房都提調金致仁,提調洪麟漢,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今日何日?卽初定日詣昌德將拜,誠淺之中,造物闖之,此亦命也,此亦命也。追憶庚子此日,今五十年,冥然冥然,氣何答乎?中宮殿·惠嬪宮,口傳問安。答曰,知道。
李世演啓曰,大司憲洪重一未肅拜,執義李堉呈辭,掌令崔夢嵒·鄭景瑞在外,持平李思祚呈辭,金復休傳旨未下,今日以監察茶時之意,敢啓。傳曰,知道。
以承傳色,口傳下敎曰,待下敎入侍。
又下敎曰,御製表題,戶房書入正本二字添書。
又下敎曰,俄已示意,內侍府付籤下敎,置之。
又下敎曰,前已申飭,而許礈多使能,更爲申飭而抑之。
又下敎曰,元在外旣諭之,而年老與抄選,拔之。
傳于申光履曰,內局入侍。
傳于申光履曰,時原任大臣同爲入侍。
傳于南玄老曰,奉審承旨入侍。
備忘記,嗚乎,追憶庚子今日,此時此心何耐?五十年來,今逢此日,孝乎否乎?追懷其時,心隕膽墜,況此日欲詣昌德,若此亦豈孝哉?都承旨直宿置之,令當直承旨代入。二貼猶强飮,況此時乎?其年此時,冷水何飮?卿等體予心皆休,少便予心。若內局之心,建功三貼,脈度宜若少年,復加一貼,黑髮復生,復加一貼,行步宜若前,河水雖淸,寧有是理?古今以此日服二升餘,其雖小進,何可食水刺?誠苦誠苦。豈特飮苦?聞亦苦矣。强起呼寫,仍復涔涔。噫,況此時,一何困我?
備忘記,內豎下敎旣諭,況朝臣,其君五十年逢此日,卽於漢有之,於唐有之?以漢武帝言之,昭帝必不若予年,以唐高祖言之,太宗亦不若予年。見近日御製,木石宜少有動心,況朝鮮臣子乎?元在外外,正卿至侍從,皆在外者,一竝刊名縉紳侍從案,使海東臣者,少知君君臣臣之義。
備忘記,韓聖揆之頃者誤答,其雖無謂,求其本則渠亦人也,其睡未醒而然矣。噫,李國恒之垂舊處,內豎中初見,今則其父來京,而年今六十九,昔年進止乎?其子在成歡,頃者下敎,特爲置之,其令來京焉。
備忘記,噫,爲臣其君五十年來,逢昔年而果古有焉,以內豎言之,其時進止長番,只有此人,其誰許有章也?雖過八十,此時何心便休?中官中,雖有李景禧·李國恒,皆許休,今何道哉?卽李世泰,比諸許有章稍輕,而忍臥其家,若已作古人,予何召也,而旣在人世,亦何默默?其令內府,付籤內侍案。
藥房口傳啓曰,朝者診筵,旣承已稟定入侍之命,竟日顒竢,卽下備忘,至以體予心皆休,少便予心爲敎,臣等相顧失圖,不勝焦鬱之至。臣等,雖甚愚,逢今日追慕之聖心,豈不仰認,而當此靜攝之時,夕診之不得入,湯劑之不得進,實爲萬萬悶迫,玆敢詣閤瀆擾。伏乞暫許召見焉,惶恐敢啓。答曰,今日此時,心尤若何?若庚子今日,其近之。又下敎曰,承旨,省記斯速入之。
再啓曰,臣等之詣閤求對,實出於萬不獲已,而伏承下答,又敎以其止之,區區下情,轉益焦鬱。臣等,職在保護,苟其可已,何敢以今日仰煩酬應,而此時入診,實有關係,有不容小緩,又敢冒死仰請,暫許召見,千萬至祝。至於副提調替直之敎,入侍時,當爲仰達,竝此惶恐敢啓。答曰,農形狀聞,每使承旨讀奏,今日則自內問而傳之,以此觀之,可知予心矣。其止之。
三啓曰,臣等,冒陳再啓,聖敎牢拒,臣等,少有誠意,有何仰孚,聖上豈忍以此時不許臣等之暫入承候乎?臣等,被罪而已,未得請之前,不敢退,暫借方寸之地,俾得以持湯劑入診,千萬至祝,惶恐敢啓。答曰,欲進水刺,其止之。雖至五更,不許矣。
四啓曰,臣等,屢陳悶隘之情,冀蒙允諭之音,及奉下答,牢拒轉加,何聖明之不少俯諒至此也?聖敎之下,復瀆誠有罪焉,職在保護,的知湯劑更進大有關係,而徒抱嚴畏,沁沁而退,則豈可曰盡其責乎?焦迫之極,又此仰籲,亟加三思,卽許召見,千萬顒祝,惶恐敢啓。答曰,水刺尙在,水刺勝乎,建功勝乎?其止之。
五啓曰,臣等,深夜守閤,屢瀆不止,顧其罪已不可勝贖,而今此下敎,則至擧水刺·湯劑,比以諭之,臣等,於此,益不勝焦隘靡措。卽今更鼓屢下,夜色將分,惟願亟進水刺,無遲暫刻,且許召見,俾盡臣分焉,千萬切祝切祝,惶恐敢啓。備忘記,若有局房,豈有庚子年今月今日?二貼進御,其於參諒,則能猾許礈勸提調,此時苦我。嗚呼,其年此時,卽慈殿勸蜜水之時也,此時冷水何飮?許礈掌務官,除名內局,其餘諸類,皆逐開陽門。
備忘記,今日內局,正諺所謂多尙闍者也。自前日應爲入侍者及玄處明外,除其玉圈,本廳中進入侍者,此後一倂禁焉。秦興白知術,孰不知術?不知自恧,連爲揚揚入侍,若問內局無廉恥者,卽此人也。
己丑六月初七日辰時,上御集慶堂。藥房入診時,原任大臣同爲入侍時,都提調金致仁,提調洪麟漢,副提調鄭尙淳,領議政洪鳳漢,左議政金陽澤,判府事韓翼謩,右議政金尙喆,判府事李昌誼,假注書蔡弘履,記事官宋樂·韓光近,醫官方泰輿·許礈·李以楷·鄭允協·慶絢·徐命緯·吳道炯·金季良·鄭允說·柳光翼·李世玉·李長周,以次進伏訖。致仁曰,夜間症候諸節,若何?上曰,一樣矣。致仁曰,水刺亦進御乎?上曰,今日臥而進之矣。命相淳,讀奏御製。鳳漢曰,俄伏見御製,臣等之心,亦愴感矣,請進湯。上曰,昨日洪奉朝賀,亦有下堂傷足之言,而曾子啓手足之訓,豈不愧乎?致仁曰,如此下敎,誠過矣。湯劑稍冷,伏望卽進焉。上曰,今日卽進,亦非孝矣。鳳漢曰,卽進湯劑,有光聖孝矣。上進御。昌誼曰,今日起動,比昨顯效矣。上曰,飮水之際稍勝,故今日起坐,以右手進水刺矣。致仁曰,今進三貼,好矣。上曰,病已差,脈亦好,何必三貼乎?致仁曰,脈候尙不足矣。仍請診候,上曰,醫官亦欲進三貼,必奏脈候不足矣。自下先診,可也。長周曰,左右三部調均,滑體則不足矣。上曰,果必是矣。彼類,故以不足奏之矣。致仁曰,醫官豈敢用意而奏乎?鳳漢曰,聖候諸節,若何?上曰,更何諭乎?鳳漢曰,當此日孝思無窮,臣等,豈不知之?尤宜加勉保嗇而後,可以達孝矣。上曰,都不知也。今日則只二貼,可也。致仁曰,痰候漸退之時,不可不加服矣。翼謩曰,聖人制禮,衣服飮食,自有品節,常人猶然,況殿下乎?自前或有果用筋力時,伏望加意焉。鳳漢曰,此言實出於忠愛矣。陽澤曰,當此之時,尤可加意愼護矣。昌誼曰,諸大臣之言,皆出懇迫,伏願體念焉。上曰,予與李喆輔及卿之四寸,凡節,何如?鳳漢曰,何敢比況乎?二重臣,則初不酬酢,凡節不分,明矣。鳳漢曰,向來因臣所達,自上下詢黃宗纘等來歷時,判府事有所繼陳,而以趙挺之竝擧,謂有失實云矣。致仁曰,臣等,則以五世澤斬之義,常欲此輩之略加疏通,非謂韓孝純負抱之有所可恕也,而歷論之際,乃以趙挺,竝擧於朴弘耉矣。追聞事實,則弘耉果按罪置法,而挺則因他事致被竄配之典,其後已蒙收敍,子孫亦多出入顯職云,然則與弘耉竝論,殊涉可冤,而臣之未詳事實,率爾混稱者,未免不審矣。其時擧條中,趙挺則改付標啓下,何如?上曰,依爲之。出擧條致仁,請更進湯劑。上曰,難矣。若更不請進,當進御矣。致仁曰,建功,卽天生之藥也,不可間斷也。上曰,藥房提調持湯劑,更爲入侍。出榻敎進御。上曰,順義君,果不廉乎?鳳漢曰,曾前別無貪聲矣。上曰,頃者允啓,其雖國體,飭已行,本事亦不足道,順義君烜敍用。出傳敎鳳漢曰,洪樂性,雖無知覺,每謂其子曰,爲答聖恩設筵云矣。上曰,然乎?庚寅以後,則卿等將困我矣。致仁曰,臣等下情,曷可勝言?上曰,雖年少人,數日內如此速瘳,難矣。致仁曰,實天神所祐矣。上曰,可爲陳賀乎?致仁曰,當然爲之矣。上曰,都提調今番勞,甚矣。致仁曰,體念至此,臣惶感,而加進湯劑,則亦偏被聖恩也。夕湯劑,當待下敎矣。上曰,任意爲之。鳳漢曰,明日臣等,亦當入來矣。上曰,置之。副提調直宿,亦罷之,可也。諸臣以次退出。
己丑六月初七日午時,上御集慶堂。明陵奉審承旨入侍時,右承旨南玄老,假注書李羽逵,記事官宋樂·韓光近,以次進伏訖。玄老曰,臣馳詣明陵奉審,則陵上·丁字閣·碑閣·祭物諸執事,俱無頉,各陵皆無頉,而敬陵·昌陵,有勿爲奉審之敎,故不爲奉審,齋室大廳燕巢,亦無事矣。上曰,有燕乎?玄老曰,玄鳥之不至,已過三年,而巢則陵官善爲看守,臣亦更爲申飭矣。上曰,祭物單子讀之。玄老進讀單子及執事擧案,上冠而敬聽訖,上命退,諸臣遂退出。
上在慶熙宮。停常參·經筵。
肅宗大王忌辰。
藥房提調洪麟漢,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣何諭乎?明日入侍,宜矣。中宮殿·惠嬪宮,口傳問安。答曰,知道。
沈勗之,以都摠府言啓曰,今日入直內三廳武兼禁軍兵等,當爲中日習射,而國忌相値,不得爲之之意,敢啓。
南玄老啓曰,時原任大臣,依昨日稟定,爲承候來待矣。
備忘記,聞諸大臣來,若庚子年傳內敎諸大臣也。此心萬隕,體予敎,便予心。
備忘記,追憶庚子,今且五十載。昔則輔瀉相連一日入侍,議定百時,今則惟一建功,前一加二,至于其三焉,則昨輔今瀉,將何奏效?今則一皆絶然,三時水刺猾二,而建功卽三,建功其奇,雖若金丹,豈若水刺?今者同然,雖曰勝昔,其於慈聖,純同純同,今何諭丁丑乎?以此觀之,庚子·丁丑一也。予見熟矣,至於予,其愈其愈。聖人之訓,予常欽誦,豈特此也?今予心腹下敎之後,以予心服二貼,亦體其定,而猶欲加進一貼,强請於庚子蜜水命飮之時,冥然心腸,其雖木石,何心飮也?其予自恧者,予雖誠淺,聞此敎宜體漠然,只歎只歎也。執鞭許礈,驅從掌務官,兩廳同應,近八何堪?
藥房口傳啓曰,伏承批旨,有明日入侍之敎,臣等,相顧失圖,不勝悶鬱之至。今日診筵之不許,固知我聖上追慕之孝思,而方當聖候調攝之時,昨夕請診,旣未蒙允,今日入侍,又將闕焉,下情焦迫,益切萬萬。蔘橘茶,依前定奪,今方煎入,而臣等之暫時登筵承候,有不可已,玆敢冒罪煩瀆。伏願特許召見,俾得趁時診察之地,千萬顒祝,惶恐敢啓。以承傳色,口傳下敎曰,已諭時·原任,卿等其止之。
上在慶熙宮。停常參·經筵。
下直,驪州牧使李漢豐,伊川府使閔惠洙,豐川府使徐必修,韓山郡守趙鎭憲,昌寧縣監權浩性。
申光履啓曰,大司憲洪重一未肅拜,執義李堉呈辭,堂令崔夢嵒·鄭景瑞在外,持平李思祚式暇,金復休傳旨未下,今日以監察茶時之意,敢啓。傳曰,知道。
藥房都提調金致仁,提調洪麟漢,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎率諸御醫,趁早入診,詳察聖候爲宜,臣等,不任區區憂慮,敢來問安。答曰,知道。冥然逢此月今日,庚子何日?追憶昔年,此心何耐,氣何亦諭,而予則以此其度深矣,其猶歇焉,是誰之賜?只自呼昔,心隕膽墜。五十年逢此,豈曰孝乎,豈曰孝乎?中宮殿·惠嬪宮,口傳問安。答曰,知道。
以承傳色,口傳下敎曰,安心勿待命,入來問候之意,傳諭于都提調。都提調入來後,問候爲之,開陽門逐出醫官,竝使之入來。
又下敎曰,都提調入來後,問候批答難下,待下敎入侍。
又下敎曰,相臣連以來,次對,進定於今日。
又下敎曰,提調入侍,時·原任同爲入侍。
又下敎曰,持命開門,承旨傳諭,事體何等重也,而傳諭承旨滯傳,當該承旨遞差,其代洪檍除授,房順房,牌招察任。
李在協啓曰,新除授同副承旨洪檍,前任江界府使,方在解由未出中,何以爲之?敢稟。傳曰,勿拘。
申光履啓曰,今日次對,憲府長官,當爲進參,大司憲洪重一,卽爲牌招,以爲入侍之地,何如?傳曰,允。
傳于李在協曰,都承旨替直,新除承旨,使之入直。
傳于申光履曰,內局入侍。
以承傳色,口傳下敎曰,都承旨及戶房承旨先爲入侍。
傳于鄭尙淳曰,禮房承旨同爲入侍。
備忘記,追憶乙未·己亥·庚子,予心,若何?其在今侍,而予則若此,曰考乎?令興恩副尉奠酌,祭文當製下,令大常造備。
備忘記,于今支撑,卽左右之功,紬十五疋,白木十五疋,木二十五疋,令該曹內入,堂上中官二人,各紬一疋,綿一疋給之,堂下中官三人,亦一體給之,十人,木綿各給二匹。
備忘記,冥然至今日,五十年逢此月,是豈孝乎?庚子以前侍從臣,存者其誰?今日入侍時問奏,飭已止,觀勢可知。其中許有章·李景禧,卽昔年奠享進止長番,李世泰·金萬百·李國恒,一人曾經近侍者,二人卽庚子近侍者,令該曹,米錦題給,以示予憶昔之意。
備忘記,中官旣諭,況內人?庚子以前尙宮七人,特賜帛錦,而其中李氏·朴氏·徐氏·崔氏,各給米太。
備忘記,思良妻思良相,古人旣云,局旁昔人中丁時悌·玄悌綱·李徵憂·許稠·鄭趾彦,次第有名者,皆用其後。丁時悌,尙今思焉,其義若用,豈有庚子,而其後皆用,而莫聞何云,局旁其問,特爲錄用。
備忘記,雖此等之人,豈可勒驅其名?然奉銷之際,欲學小學,脈度姑愈,人皆能何詳,而因問浮沈遲數之敎,六部之中,添一部焉,以寬其番能入者多,而同廳之人,連日仍日,心以爲駭下敎,而能滑之文過矣,以顯能更出。
以承傳色,口傳下敎曰,今番鶯峯補土,捧承傳官員,皆已爲之乎?知入。
又下敎曰,庚子三年守僕李秋成之子孫有無,問于都提調,入侍時知奏。
洪檍,以禮曹言啓曰,故府使趙杫命妻李氏代婢擊錚原情,以爲舅父故知敦寧最壽長子故郡守禧命,無血屬香火之托,故駕前上言,乞以亡夫同姓六寸兄集命第二子載偉,爲禧命繼子。傳敎內,令門長望定後,草記事,下禮曹,而門長載一,私自計議,載偉謂以出繼三寸叔達命,設令載偉,眞有不可出繼之故,近族中,又有六寸親故相臣顯命第五子載天,故大司諫翼命第四子載中,以自己親弟,初不擧論,載天又以故相之子,亦爲持體,乃以鄕居踈族年近六十載翼,苟然望定該曹者,其意所在,誠難測度。聞載翼,勿論亡夫七寸姪載偉·載中·載天中,特命定給,以奉舅父之祀事。據判付內,噫,故判書趙最壽爲人,前判付中,業已下敎。噫,孝純被揀,未嘉禮前,其來見親屬,例聞於予,其時趙最壽先來見於孝純,業已知矣。以此推之,雖故相,何辭其子之立後,而於予之心無他則已,大臣之子體重,何可命後,而欲此除焉?趙載一之事,其涉駭然,親非大宗至親之間,聞此下敎,心雖不忍,何敢推諉於遠族在鄕之人乎?況身爲門長,惜其弟,年近六十踈族,苟充望定,此爲六寸之義,亦豈體判付之意乎?渠雖不爲身繼,絶以王者之道,九經在焉,特敎之下,若是彌縫,豈可無飭?且不體門長望定之意若此,是誰欺也?事當嚴處特立,而究其心,亦涉可矜,豈可目之於欺君之律?本事特爲參酌,以趙載中爲禧命之後,立案成給。噫,趙趾命妻之有一子,而一遵法典,此予初聞。若此而無此下敎,則噫,彼趙最壽,豈不抱寬於冥冥乎?令該曹,以此分付爲乎矣,全然忘却,雖有頃者下敎,此曲盡也,今日下敎之後,載中爲禧命之後也。處分宜堂堂,且其時下敎,莫知某人而然,今何循此?其擧條置之,仍爲禮斜事,一體分付事,啓下矣。依聖敎,故大司諫趙翼命第四子載中,立爲故知敦寧趙最壽長子禧命之後,立案成給之意,敢啓。傳曰,知道。
申光履,以備邊司言啓曰,新舊還停捧之歲,居末一款,雖不擧論,而全未捧守令·察訪·邊將,依法文計其居官朔數,勘以越等之律事,新有定式矣。取考各道昨年軍餉還上捧未捧狀啓,則全羅道舊還上全未捧,靈光郡守朴師海,古阜郡守趙世述,金溝前縣令徐有祜,谷城前縣監徐命鵬,興德縣監吳濬根,海南縣監鄭擇,高敞縣監趙慶進,於蘭萬戶劉聖弼,平安道舊還上全未捧,定州牧使尹得盈,彌串僉使李世忠,淸江僉使柳光晉,古城僉使李漢翼,慈母山城李宜華,統營舊還上全未捧,昌原府使朴瑬,晉州牧使洪益弼,金海府使李河述,善山前府使閔百宗,仁同府使李文燮,河東府使李輯,梁山郡守申尙權,咸安郡守李一曾,陜川郡守洪章漢,固城縣令柳成模,泗川縣監羅潤祿,宜寧縣監鄭益儉,山淸縣監李復永,㓒原縣監吳擇,多大浦僉使李殷福,西平萬戶劉光潤,金溝縣令宋載中,興陽縣監朴敦行,海南縣監鄭擇,扶安縣令閔鍾烈,務安縣監宋鍈,興德縣監吳濬根,谷城縣監李命鵬,同福縣監李渭,庇仁縣監睦萬中,平澤縣監李萬協矣。舊還雖與新還有間,開倉三朔,全數未捧者,不職莫甚,竝依定式,勘以越等之律,嶺南則以金海府使李河述,玉浦萬戶李錫倫,新還未捧之數,比他最多,有所論列矣,新還未捧之若是夥然,誠甚可駭,而該邑鎭,旣入於尤甚,則宜有參恕之道,論罪一款,置之,何如?傳曰,知道。
申光履,以兵曹言啓曰,兼司僕將趙㠎,病難供職,呈狀乞遞,宿衛輪番之任,不可久曠,今姑改差,何如?傳曰,允。
己丑六月初九日巳時,上御集慶堂。藥房入診,時原任大臣·戶禮房承旨同爲入侍時,都提調金致仁,提調洪麟漢,副提調鄭尙淳,領議政洪鳳漢,領府事金相福,左議政金陽澤,判府事韓翼謩,判府事李昌誼,左承旨李在協,右承旨南玄老,假注書蔡弘履,記事官宋樂·韓光近,醫官方泰輿·李以楷·鄭允協·慶絢·金季良·吳道炯·鄭允說·徐命緯,以次進伏訖。上曰,莫重下敎誤傳,當該中官,越俸一等。出傳敎命書捫涕起懷御製,命戶房書入一件,命書孝章廟·懿昭廟祭文,命禮房今日內傳香。在協·玄老先退。致仁·鳳漢曰,昨日聖心追慕,湯劑不進,下情誠不任矣。夜間,聖體若何?上曰,昨夜卿等,必達宵困予矣。都提調胥命,予故謂不害矣。致仁曰,昨仍下情焦迫,不得已獲犯瀆擾之罪矣。請進湯劑,上曰,支離矣。致仁曰,的知有效,故不得不懇請矣。上曰,予意則過服補製,內膿可慮矣。致仁曰,豈有是理?第昨日間斷,前功反退矣。上曰,前日不必是矣。今番則太殊常矣,必成內膿也。鳳漢曰,連進湯劑,間間椒熨,則可卽責效矣。上曰,臥時大抵無痛處矣。因起坐。鳳漢曰,起動之節,亦勝於前矣。上進湯劑,請診候。泰輿退伏曰,脈候調均,而滑體則不足矣。相福曰,適有賤疾,間闕承候矣,今日瞻望,則玉色無異於前日,不勝欣幸矣。上曰,豈然乎?鳳漢曰,領府事,尙未快蘇矣。上曰,先退,可也。相福曰,臣待罪武庫,褒貶當前,無公事提調,悶矣。上曰,軍器提調具善復,仍差前任。出傳敎相福先退。尙淳曰,庚子前侍從,今無存者,金秋成·丁時悌子孫,亦難的知矣。鳳漢曰,時悌之子,聞在江郊,醫術頗精云矣。請更進湯劑,上曰,服此則白髮還黑乎?誠難矣。陽澤曰,此必有效,請無厭倦焉。上曰,藥房提調持湯劑,更爲入侍。出榻敎上進御。致仁曰,臣待罪訓局矣,褒貶不可不乘隙磨勘矣。上曰,依爲之。鳳漢曰,右相連爲入來矣,今則以暑感不得入,昨出褒貶令,亦不得爲之云矣。翼謩·昌誼先退。鳳漢曰,提調,以掌務處分不安矣。上曰,誰也?鳳漢曰,許礈也。上曰,首醫及掌務官刊名下敎,置之。出榻敎上曰,備局堂上入侍。出榻敎上曰,坐直承旨與儒臣,持警世問答入侍。出榻敎上命藥院先退,諸臣遂退出。
己丑六月初九日午時,上御集慶堂。大臣·備局堂上引見入侍時,領議政洪鳳漢,左議政金陽澤,左參贊申晦,行吏曹判書李昌壽,行司直趙雲逵,行副司直具允明,刑曹判書南泰會,戶曹判書鄭弘淳,兵曹判書金時默,行副司直具善復,知訓鍊李章吾,左尹金孝大,副司直趙曮·鄭存謙,吏曹參判李潭,副司直閔百興,行大司諫鄭運維,執義李堉,校理任希敎,右副承旨申光履,假注書李羽逵,事變假注書權偀,記事官宋樂·韓光近,以次進伏訖。上曰,承旨誰也?鳳漢曰,新資入來矣。光履曰,兵房今日式暇,故臣今替入矣。上曰,備局盡入乎?鳳漢歷擧姓名仰對。鳳漢曰,湖南沿海穀物甚乏,今番濟州許劃之數,似難卽地備送,而羅州濟民倉年還頗多,三年一分,易致腐傷,趁此時折米入送於濟州,仍以羅舖所在錢,待秋作租還報,事涉便好,已以此意,往復於道臣,而此倉穀,事體有異,故敢此仰達矣。上曰,依爲之。出擧條鳳漢曰,閫帥·守令,從速下送爲好,而其中有未署經者,亦申飭署經,下送,如何?上曰,未署誰也?鳳漢曰,昌寧縣監權浩性也。上曰,閫帥·守令,皆令今日內辭朝,權浩性,一司署經云,一司除署經,一體今日下送,夕入侍,皆令同爲入侍。出傳敎上曰,備堂中有奏事者,次第進奏。弘淳曰,惠民署·典醫監貢案中,天麥門冬·牧丹皮,以價少物貴,貢人稱冤,不爲進排,此外亦多不進排之材,而貢價則因循上下,已數十年矣。旣無進排之事,則貢案中,宜減其物種,而貢人之全失其利,亦不可不念,諸種所餘貢價,自有其數,就其中量宜除出,以其所受,策應於本曹所管唐藥材,以爲公私兩便之道。且唐藥材,本是兩醫司貢人之所進排者,尙中間分而爲契,則貢人之爲此策應,其於事面,亦無掣礙之慮矣。曾以此有所商議於大臣,而大臣今方入侍,下詢大臣處之,何如?上曰,大臣之意,何如?鳳漢曰,唐藥材,本來自兩醫司進排,中間別出貢人,未知其可。今以戶曹所奏推之,兩醫司,旣有所餘貢價,不爲依例減罷,仍作唐材進排之資,則貢人固無失業之歎,該曹亦得變通之宜。然唐藥材,近間絶貴,必爲優定其價,然後可無稱冤之慮,而亦可永久遵行矣。上曰,依爲之。出擧條昌壽曰,李玄圭有待窠調用之命,而玄圭,曾以宗簿假郞廳,曾付司果云,旣無參下實職履歷,則直除六品職,有違政例,特敎之下,無以奉行,故敢此仰達矣。上曰,大臣之意,何如?鳳漢曰,所謂司果,不過輪同付祿而已,不可以六品論之。若以禮賓·典獄參奉區處,則猶或可也,至於六品實職,旣無階梯,恐難可議矣。陽澤曰,能麽兒郞廳,雖食司果祿,準本仕,然後始陞付六品職,今此假郞廳之付司果,亦不過輪付祿窠而已,初非實職也。若因其一時之食司果祿,而施以六品階,差擬六品職,則有違政格矣。上曰,原任之意,亦何如?判府事金致仁曰,因其一時輪付之祿窠,而謂已陞六品,則與吏文學官能麽郞,皆將以曾食司果祿而不準仕陞六乎?初仕猶可也,直除六品職,恐非可論矣。上曰,然則以初仕擧行,可也。昌壽曰,禮賓·典獄,姑無見窠,待窠可以擧行矣。上曰,然矣。出擧條鳳漢曰,諸臣皆欲仰瞻玉色矣。上許之,諸堂次第進前。上曰,神色比前,何如?僉曰,比前無減矣。運維曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條堉曰,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條堉曰,請還寢定配罪人金柱東減等之命。措辭見上上曰,其勿復煩。出擧條上曰,白髮復黑,落齒更生,異矣。鳳漢曰,實爲宗社之慶也。鳳漢曰,方外醫人康命徽,醫術頗精明云矣。陽澤曰,臣亦聞其術業之精矣。鳳漢曰,言端旣及,敢此仰達矣。故醫官康天衢之孫命徽,以醫術之精明,闡名於閭間,頃以非其名現告,非其罪定配,而實則當配者,自有其人云,此類雖至微至賤,事當釐正矣。致仁曰,臣亦聞承旨之言,初次典醫監摘奸時,入直醫官,果是康命徽,再次摘奸時,省記而闕直者,卽他人,而下輩謂以前入直之人現告,且所謂命徽之徽字,誤稱以五字,至以康命五定配,故當日闕直官員,自首於政院,政院欲爲稟啓而未果云矣。鳳漢曰,事實如此,康命五爲名者置之,以自首者換配之意,分付,何如?上曰,何必然乎?竝分揀。出擧條鳳漢曰,前縣監金頤柱事,久欲陳之而未果,今因言端,敢此仰達矣。此人不但地處,且有治績,不可使之一向置散,前頭任窠甄復之意,分付銓曹,何如?上曰,依爲之。出擧條鳳漢曰,都提調,以掌務官事,方惶恐不安矣。上曰,掌務官誰也?鳳漢曰,許礈除名事矣。上曰,置之。鳳漢曰,各司褒貶,多未擧行云,申飭,何如?上曰,注書出去,未及擧行各司知奏。注書還奏曰,吏曹更無所納,而兵房則永宗僉使及都摠府褒貶方來云矣。大臣·備堂先退。光履讀各道狀啓訖。光履曰,臣待罪近密,有區區所懷,敢此仰達矣。臣等,已知聖上出天之孝,不匱之思,而又當昨日,追慕之誠,亦豈不仰揣乎?日昨御製連下,不啻屢百句之多,以聖上布帛菽粟之文,雖不勞而成章,搆掇之際,豈無有損於調攝之節乎?伏願深軫節宣保嗇之方,連進湯劑,少寬追慕之聖懷焉。上曰,所奏,好矣。上命退,諸臣遂退出。
六月初九日申時,上御集慶堂。藥房入診,閫帥·守令同爲入侍時,都提調金致仁,提調洪麟漢,副提調鄭尙淳,假注書李羽逵,記事官宋樂·韓光近,醫官方泰輿·許礈·李以楷·鄭允協·慶絢·金季良·吳道亨·鄭允說·徐命緯,慶尙左水使李觀夏,黃海水使李啓祥,驪州牧使李漢豐,豐德府使徐必修,伊川府使閔惠洙,韓山郡守趙鎭憲,昌寧縣監權浩性,以次進伏訖。致仁曰,午間,聖體調攝,若何?上曰,公然作痛,必是往來之症也。致仁曰,加進湯劑,則必有顯效矣。上命進湯劑訖,仍命帥臣·守令入侍。觀夏·啓祥進前伏。上曰,汝須勉爲之。命讀別諭,仍賜弓矢。漢豐進伏。上曰,驪州,陵寢所在,汝須勉爲之。水使,履歷用之乎?尙淳曰,用之矣。必修·惠洙次進,上命宣諭後退。鎭憲進伏。上曰,是誰族乎?尙淳曰,趙曮從姪矣。上曰,汝爲良吏乎,能吏乎?鎭憲曰,當官盡職而已,臣安敢以良吏·能吏仰達乎?上曰,汝是初作宰乎?鎭憲曰,曾經新溪,而今陞差矣。上曰,此則已署經矣。浩性次進。上曰,昌寧農形,何如云耶?浩性曰,雨澤均洽,三農大登云矣。上曰,汝則爲良吏乎,能吏乎?浩性曰,臣本無才,何敢以良吏·能吏自處,而所願者良吏也。上曰,是誰?尙淳曰,故判書權爀之子也。上曰,汝父子未盡用矣,今見汝,予心愴然。汝於慈聖,有戚誼乎?浩性曰,臣之六寸德性,有戚誼矣。上曰,汝以汝父之子,自當勉勵,良·能,何須問也?宣諭後皆退。上曰,儒臣持問答入侍。出榻敎校理任希敎,副修撰沈頤之,同副承旨權檍進伏,藥房先退。儒臣進讀問答,承史輪讀訖。上曰,同副,纔自江界而還,邑弊民瘼,何如?檍曰,昨年自朝家減蔘之後,聖恩淪浹,民弊大省,前則以十餘兩,貿蔘應級矣,今則以八兩貿納,故民情胥悅矣。上曰,比前甚歇矣。檍曰,今則民力少舒,而大抵關防重地,不可不深慮矣。蔘政最緊,而軍政尤難矣,五月始採蔘,九月始還,而百日之內,把守三番合爲七百餘名矣。仍陳多少弊瘼。上曰,承旨爲江界,意謂必有修改矣,果然。檍曰,臣欲狀報營門,以爲釐弊之際罷歸,故未及爲之矣。上曰,又有何弊乎?檍曰,大弊釐正,則少弊自省矣。上曰,入侍承旨,自邊地纔來,且此人,其有望矣,可惜數遞之心在中,故今日特召下問,把守之糧米,欲設焉而未果以來云,予欲同詢右相,今有實恙云,領左相及曾經本道道臣·備堂,明日內局,同爲入侍。出傳敎上曰,注書,命備郞,斯速聽傳敎,可也。上曰,把守有何益乎?檍曰,甲子以前,則除番軍官三斗米,分作把守糧不足,故老弱謀避者甚多。臣意,則爲老弱則盡除之,別設除番軍官,似好矣。上曰,所當修擧,止於此乎?檍曰,還穀又有些少之弊,而其中參軍政,爲緊急之務矣。上曰,曾諭唐詩,城上風感冷,江中水氣寒,戎衣何日定,歌舞入長安。邊地把守,非比此者,百日往來,其苦可知。此際詩其深入,比他加徵,旣苦之中其尤苦也。噫,今雖衰矣,爲民冤焉,苦百日餘,或有加得,其何加往?旣苦把守,又苦加往,豈頃者減稅之意乎?且頃者減蔘,非予爲也,卽仰體昔年盛德也,況今日豈可泯默?果若此,此非爲把守也,卽爲求蔘也。堂堂千乘之國,豈可爲此?他守糧事,明當稟定,而此一節,其宜先革,以示予爲邊民之意。出傳敎上曰,注書出去,此傳敎,卽爲頒布事,分付備局。上曰,江界近接彼地,果能望見胡地乎?檍曰,彼中江山,如在眼底矣。上曰,江界有城乎?檍曰,城郭雖不高,而基址甚險,固足爲緩急之恃,而但軍政踈虞之歎,莫甚可悶矣。臣歸時,與道伯相對憂歎矣。上命退,承史遂退出。
上在慶熙宮。停常參·經筵。
沈勗之啓曰,大司憲洪重一呈辭,執義李堉,持平李思祚呈辭,掌令崔夢嵒·鄭景瑞在外,持平金復休傳旨未下,今日以監察茶時之意,敢啓。傳曰,知道。
藥房都提調金致仁,提調洪麟漢,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。禮伸乎,氣亦愈,建功自建功,予則自予矣。中宮殿·惠嬪宮,口傳問安。答曰,知道。
以承傳色,口傳下敎曰,下敎時入侍,與領左相·備堂,同爲入侍,同副承旨,亦同爲入侍。
又下敎曰,國子長,除拜已久,率箴銘頌能講儒生十人入侍,童蒙敎官,將十訓下童蒙,差晚入侍。
傳于洪檍曰,內局入侍,坐直承旨與儒臣,持問答同爲入侍。
傳于洪檍曰,內局入侍。
備忘記,今日童蒙召見時,有安興君之孫,追惟其祖,其子,卽大君奉祀人。況兼兩王子奉祀,豈可此人,以便服行祀乎?都政雖近,此人豈可比諸循例復職?令該曹今日內口傳書入。
備忘記,內弓房弓矢,自古美品,而猶有弓弦着末故,昔年筵奏,造山隅懸石已知,而其年今惟若此年而明日請看品,故令中官視之。此已申飭,而隨而見之,着實以奏,其雖可嘉,昔唐太宗旣云唐宗若此,況知弓品者乎?皆稱一等,故下敎,則其後幾百張弓,强以一張,謂此爲二等,故特爲皆置一等矣。今人雖巧,申飭知弓品堂,着實看品,若此等循例等第,强爲差等,一體申飭。
吏曹口傳政事,以李鎭翼爲內資主簿。
洪檍,以吏曹言啓曰,本曹郞廳郭來謙呈狀內,身病甚重,勢難察任云,依例改差,何如?傳曰,允。
李在協,以戶曹言啓曰,恩全君第宅,令該曹給價以給事,前已命下矣。卽接內需司所報,則龍洞宮手本內,第宅價銀,卽爲輸送云,參考前例,銀子玖百兩,輸送該宮之意,敢啓。傳曰,知道。
沈勗之,以濬川司言啓曰,本司都廳李邦鵬外任,代以御營廳千摠金海柱差下,使之察任,何如?傳曰,允。
又以軍器寺官員,以都提調·提調意啓曰,本寺官員褒貶,戊子春夏等至秋冬等,因都提調有故,不得磨勘矣。今番殿最時,當爲一體追行等第,而其時官員,已多遞去,不得磨勘之意,敢啓。傳曰,知道。
判中樞府事李昌誼箚曰,伏以聖候遄臻康復,下情易勝忭祝。臣之日前趨命,亶由於承候義重,不遑他顧,而鎭日登筵,雖慰逖違之戀,抗顔隨行,難免放倒之誚,退自循省,冞切恧蹙。噫,臣之向來所望,略訟於承宣回奏,今不宜費辭自列,而第念臣爲藩臣,不能申嚴絜令,名忝大官,至於屢入現告,其虧法禁而差朝廷,當復如何?縱荷聖度包容,敍復如舊,在臣區區私義,祗當一味屛伏,而怵迫恩敎,冒昧赴召,連値淸齋,泯默度日,藉曰廉隅義分,有時輕重,而其不可徒恃寵眷,仍冒班聯,以益其罪戾也審矣,玆敢短箚控籲,仰瀆崇聽。伏乞聖慈,亟命攸司,準法勘處,俾朝綱振而賤分安焉。答曰,省箚具悉卿懇。頃者三件事,爲卿悶焉,業已下敎,於卿,都不過爲法受飭,旣已行公,今何尋箚?卿其須體此意,安心勿辭焉。遣史官,傳諭。
己丑六月初十日辰時,上御集慶堂。藥房入診,領左相·備堂·同副承旨同爲入侍時,都提調金致仁,提調洪麟漢,副提調鄭尙淳,領議政洪鳳漢,左議政金陽澤,左參贊申晦,吏曹判書李昌壽,戶曹判書鄭弘淳,同副承旨洪檍,假注書蔡弘履,記事官宋樂·韓光近,醫官方泰輿·李以楷·鄭允協·慶絢·金季良·吳道炯·鄭允說·徐命緯,以次進伏訖。致仁曰,夜間,聖候諸節,若何?上曰,與昨一樣矣。致仁曰,中宮殿·世孫宮問安,若何?上曰,一樣過矣。致仁曰,昨日午後差勝爲敎矣,今則往來之症無減,下情誠焦迫矣。上曰,此必三貼之害也。致仁曰,豈然乎?請進湯劑,上進御。請診候,上曰,看脈何爲?亦不緊矣。鳳漢曰,醫官亦有所見矣。上許診候。泰輿退伏曰,脈候調均,滑體則不足矣。上曰,御供蔘,皆羅蔘乎?鳳漢曰,太半江蔘矣。頃者腎瀝湯進御時,國舅以極品蔘入送,而不能上奏,故不奏矣,大抵好蔘矣。上曰,然乎?丁時悌之子,判得乎?致仁曰,聞往關西,故使之催來。昨日分揀康命徽,醫術頗精,可入局房矣。鳳漢曰,聖候若何?上曰,復何諭乎?上曰,昨下傳敎見之乎?鳳漢曰,臣等,與諸宰消詳矣。上曰,江界把守事,何如?鳳漢曰,昨日處分,實出於懷保邊民之盛德,臣實欽歎。傳敎之外,以臣等所講確者,稟定知委,然後本道始可擧行,故敢此仰達矣。把守軍糧米,向年因特敎,貸下本府軍餉,使之取耗計給,屢經凶年,元數耗縮,則又以軍官取收米充報矣。其後民戶漸縮,法令解弛,致此末流之弊,到今捄弊之道,莫如每年以備局句管之米,計數劃給,以正其名,作爲恒食,俾除積弊。若其收米軍官,則以卽今時在之數,依勅需軍官例,改稱別餉軍官,老弱當頉者,代以壯實人,自本府,仍前收米,會錄於巡營,別餉庫,句管備局,以爲不時之需。至於把守軍,其把有四,卽苖·丹·黃·中也。苖·黃所納各一次,而至於丹·中兼行,故所納自至再次,以外面論之,有若疊役,所以有昨筵傳敎也。自下諸議,皆以爲若令丹與中,分作兩行,各給其糧,則無偏苦之冤,而有正名之實云矣。上曰,如是變通,好矣。承旨之意,不然乎?檍曰,在外時,已言於大臣,而臣之意,大體如此矣。鳳漢曰,然則以臣所奏出擧條,啓下,依此遵行乎?上曰,所奏誠是,依爲之。鳳漢曰,江界外諸邊邑把守軍,皆當一體施行,義州則因洪良漢府尹遞歸後筵奏,別爲申飭,今方擧行云,其餘則承旨洪檍,以爲在江界時聞皆給糧云,更問於道臣,如果有之,更加申飭,如或無之,別爲劃給,以爲均被惠澤之地,何如?上曰,依爲之。此後,若命御史,其給不給,自當隨現申飭,以此一體,分付。出擧條陽澤曰,日本禮單蔘事,誠可悶矣。丁卯信使之行所入之蔘,極其夥然,江民因此力竭,尙未蘇安矣。來頭復有使行,則蔘政,必當生事矣。上曰,左相之言,是矣。鳳漢曰,臣欲仰達而未及矣。聞信使從近當有云,趙曮每言蔘料,不可不預備云,而此非一朝一夕所可稟定者,當次次問議以奏矣。上曰,然則信使消息,近乎?鳳漢曰,姑未的知,而似近有之矣。上曰,所謂李文靖眞聖人也。凡事預備,則好矣。鳳漢曰,此承旨如在江界,則臣等,欲往復相議矣。不意遞歸,未及爲之,新倅則急赴,故亦未言及,此後當消詳稟定矣。上曰,好矣。次次貿置,可也。鳳漢曰,內局蔘價,每患不足,輒致預下該廳,事誠可悶矣。關西大小米合六千石,依昨年例劃給,使戶判句管善處,何如?致仁曰,元定之價,不可更加,貢人之弊,不可恝視,間間如是區處,庶爲公私彌綸之道矣。上曰,依爲之。出擧條鳳漢曰,向來處分中,徐命臣年已七十,金鍾正又有篤老之親,自上或可體念乎?上曰,聞有老親,予心動矣。徐命臣特除判尹,初則爲也,而反若欺之矣。鳳漢曰,是豈欺哉?雨露霜雪,莫非敎化也。陽澤曰,其時自外間聞之,則自上有雖判尹奈何之敎,亦似俯諒矣。鳳漢起伏曰,凡在下奉上之道,如子事父矣。殿下所恃者,卽臣等,臣等所仰者,卽殿下也。臣等,忝在股肱,凡有所聞,不可不奏陳矣,聽不聽在上,奏不奏在臣矣。是故或有過分數之時,而臣等,非不知也。不得不冒死陳達,伏願聖上恕諒焉。雖此後亦當隨聞,仰達矣。陽澤曰,古人有以嘉謨嘉猷,入告于君,出而語人,輒歸美於上。此猶若此,況於用一人罪一人之際,爲輔相者,雖有贊奏,若其慶賞刑威,惟在人主之摠攬,非在下之所得容議也。今朝臣被罪,或不無聖鑑之遺照,則臣等,間有陳達,不過辨暴事狀之不然,提奏情理之可恕而已,非敢一毫于私市惠也。上曰,朝鮮,本來人情之國,而卿等豈有私意乎?頃者莫重禁旅,無端闕直,以此爲卿等之故矣。然唐太宗貞觀之治,全在房·杜·王·魏抗顔直言之效,而頃者以卿等之不爲徵討,予故責之矣。鳳漢曰,臣等,亦豈不仰體乎?上曰,頃者臺閣之臣,時時相較矣,今則皆啞矣。鳳漢曰,吏判言望後當入政稟,而以何間爲之乎?上曰,殿最開柝後兩銓擧行者,今卽擧行,卄日前都政,不待下敎,其令稟行,當爲親政,以此分付。出傳敎鳳漢曰,吏判以爲,李瀰·閔弘烈已收敍,而同時被罪之人及違牌被遺者,尙未蒙敍,三司排望甚艱云,似當一體敍用矣。上曰,依爲之。出擧條鳳漢曰,吏判言未通淸人,異於侍從,可當檢擬守令,而有難擅斷,問議於臣,故敢達矣。上曰,未通淸則自別矣,一番五十餘窠,豈可以武臣永永差出乎?鳳漢曰,然則當詳出筵說矣。上曰,此承旨,其遞可惜。鳳漢曰,臣於其時,亦欲上達,而自上欲嚴處,故未敢仰陳矣。此後方岳邊地,皆可用矣。上曰,凡事精知矣。鳳漢曰,對看亦明透矣。陽澤曰,司僕寺褒貶,今日爲之,臣請先出矣。上曰,依爲之。鳳漢曰,再昨有待下敎入侍之命,而終不許入,其時自上有所據,而此後則依下敎命入,伏望焉。連進湯劑,聖候無疆,則群下之情,豈不欣忭乎?上曰,然則爲賀乎?鳳漢曰,九月賀,不可不爲之矣。上笑曰,然則世孫,當率百官庭請乎?陽澤曰,年來前頭應行之事,每每預防,誠悶迫矣。鳳漢曰,庚寅年則已有丙戌年加不得減不得之敎,壬辰年則聖上就邸之年,癸巳洽滿八旬之年,甲午則望九之年也。臣等,則願見甲辰,侍望百人君入耆社,豈不慶幸乎?上曰,卿等每如是過望,故予之起居若此矣。自九月至甲午,而已有先聞,可謂不好先聞也。致仁曰,夕進御,當依例乎?上曰,依爲之。上曰,自此稟定,邊民皆便耶?檍曰,無論多寡,以特恩給之,民等鼓舞,當如何哉?致仁曰,上上戶所納,前則八分矣,今則爲六分,亦不大段矣。至於待信使別貿易,則可當預備矣。上曰,然矣。檍曰,來蔘亦有豐凶矣。上曰,此言,是矣。尙淳曰,右承旨有故云矣,上曰,右承旨許遞,其代前府使李性遂除授,牌招察任,房順房,解由勿拘。出傳敎上曰,藥房提調持湯劑,更爲入侍。出榻敎上進御矣,諸臣遂退出。
己丑六月初十日午時,上御集慶堂。箴銘頌能講儒生入侍時,行都承旨鄭尙淳,假注書李羽逵,記事官宋樂·韓光近,以次進伏訖。上曰,諸生次第進講。李光復·李恕進誦夙夜箴,李恕誤錯。上曰,汝則歸往熟讀,可也。上曰,童蒙敎官來待乎?注書知奏。羽逵還奏曰,未及待令矣。上曰,似然矣,須勿催促。尹東龍·吳光源·文尙彦,次次進講夙夜箴。至吳敬命,上曰,汝則善誦,當賜紙筆,留待受去也。崔致白次講訖,俱退出。上曰,箴銘頌講讀諸生中,吳敬命能誦夙夜箴,紙二卷·筆三枝·墨二笏,賜給。出傳敎童蒙敎官宋繼相·金命淳·洪文漢·沈念相,追後入侍。上曰,敎官在國外,童蒙進前講學。李昌甲講小學。上問文義,所對未暢。上曰,汝則歸往加讀。柳重允講通,李戒得次講。上問馬援戒嚴敦事,所對不明。上敎以文義曰,予居君師之位,故敎之矣。講略,金蓍根栍略,金乙貴栍通。趙月詳進講。上曰,誰家兒乎?命淳曰,故都正趙榮祐之曾孫也。上曰,講義俱善,而予思汝祖,故爲加得賞格,特命純通耳。李仁三進講。上曰,誰家兒乎?文漢曰,安興君之孫,麟坪大君之奉祀孫也。上曰,然乎?命賜純通。李壽老未講粗,趙戒曾純通,金快曾粗,趙達祥通。權夢喜進講。上曰,是兒則前入講筵者乎?汝則勿學汝父之爲也。通。金雙甲進講。上曰,是誰也?念祖曰,故相臣金昌集之玄孫也。上曰,是金省行之孫乎?念祖曰,從孫,而前縣令金履基之子也。講略。上曰,此兒在壯義洞乎?念祖曰,今在倉洞矣。李澤同粗,徐喜大純通。上下敎金命淳曰,汝兄尙在鄕乎?命純曰,在鄕矣。上曰,汝兄雖以爲親之心,久在鄕中,而聞汝父甚鑊鑠不甚衰,君親亦一般,須以從速上來之意,傳于汝兄,可也。上又下敎沈念祖曰,予每見汝,必思汝祖,汝須敎導童蒙,勿使馳入於外道,可也。上曰,童蒙中純通人,各紙二卷·筆三枝·墨二笏,通人,紙二卷·筆二枝·墨二笏,略人,紙一卷·筆二枝·墨一笏,粗人,紙一卷·筆一枝·墨二笏賜給。出傳敎上命退,諸臣遂退出。
己丑六月初十日酉時,上御集慶堂。藥房入診,坐直承旨·儒臣同爲入侍時,都提調金致仁,提調洪麟漢,副提調鄭尙淳,左副承旨沈勗之,校理任希敎,副校理沈頤之,假注書蔡弘履,記事官宋樂·韓光近,醫官方泰輿·李以楷·鄭允協·慶絢·金季良·吳道炯·鄭允說·徐命緯,以次進伏訖。致仁曰,晚後聖候諸節,若何?上曰,時時牽引,悶矣。致仁曰,進水刺乎?上曰,略進之矣。進湯劑,上進御。請診候,上曰,置之。致仁曰,然則只以首醫入診,何如?上許之。泰輿診後,退奏〈曰〉,脈候左右三部調均,滑體則不足矣。藥院先退。命勗之進前,命書判府事箚批,命讀京畿雨澤狀啓,命讀統營賑恤狀啓。上曰,統營,南方雄鎭,況擔當賑政,則五朔之內,寥寥無聞,今乃狀聞,已涉稽忽。且曾聞耳麥,竝與殼而造粥云,而噫,彼饑民,饑餒轉甚之中。其宜折米以給,而米二百餘石外,皆以租給之,以五百石計米,數甚零星。初則鋪張名數,其給若此,處雄鎭近二千設賑之意焉在?其若飭勵,宜先此人。噫,此人是誰之子?不體其君靜攝中爲民之意,若是伈伈泄泄,其君所食雖小,玉食無味之時,爲雄師日供,其甘乎?此人曾以知弓品堂,業有處分,則看弓泛忽,設賑若此,其宜重處,而十分參酌,中官猶越俸,況此乎?李國賢一朔月俸,特爲減半,以礪日後焉。出傳敎命儒臣上下番,讀奏問答訖。上曰,箴銘頌能講儒生入侍。出榻敎上曰,童蒙敎官,率童蒙入侍。出榻敎儒臣讀奏問答訖,命儒臣先退。
上在慶熙宮。停常參·經筵。
洪檍啓曰,大司憲洪重一未肅拜,執義李堉式暇,掌令崔夢嵒·鄭景瑞,持平李思祚在外,持平金復休傳旨未下,今日以監察茶時之意,敢啓。傳曰,知道。
藥房都提調金致仁,提調洪麟漢,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。噫,再明日,卽庚子奉詣資政之日,三明日夜,卽予宿藝文館之日。昨日童蒙,講萊子班衣之章,而此人年七十衣此,予則逢年七十,若是冥然乎?苦我者內局,苦飮者亦建功,內局自內局,冥然自冥然。以氣言之,勝則悅若常時,而欲起欲步,卽是一般。予則曰,建功投水,扁鵲眇視。噫,當今內局,若有扁鵲,君將爲聖人矣。中宮殿·惠嬪宮,口傳問安。答曰,知道。
以承傳色,口傳下敎曰,待下敎入侍。
又下敎曰,自近而始,非直宿之時,爲先內局殿最,今日內卽爲擧行後入侍。
傳于李性遂曰,右承旨與儒臣持問答,內局入侍,同爲入侍。
傳于李性遂曰,安興君子謝恩後,內局入侍,同爲入侍。
傳于李性遂曰,內局入侍。
備忘記,老老興孝,傳云,近年以來,回婚禮者,其幾人?以近言之,品高者多,只城內外江村士人·中人·常漢回婚禮者,其令待令,其給紬綿,亦令該曹預待。
以承傳色,口傳下敎曰,十五日祗迎,崇政月臺當爲之,儀注置之,二十八日祗迎,延和門當爲之,以此知悉。
又下敎曰,右副承旨請由,許解魚錫定,其代欲除之矣。二十八日獻官,以魚錫定爲之,右副承旨代,入侍時,當下敎,待下敎牌招察任,房順房。
又下敎曰,魚錫定外,庚戌年魚藻堂有入侍之人,塡差祭官。
又下敎曰,魚錫齡若有子,問名以答。
又下敎曰,順義君敍用已久,何待都政?口傳付職。
傳于李性遂曰,祗迎已爲下敎,殿最盡爲祗迎前擧行事,分付。
備忘記,暮年親政,況殿最?小各司殿最,皆令今明日內擧行,然後大殿最可畢。奚特明日?皆令今日內爲之。大臣兼帶及應頉外,逡巡各司提調,政院察推,限今朔禁推,郞廳,以下考施行。
傳于洪檍曰,耆社諸臣入侍。
以承傳色,口傳下敎曰,今日軍號置之,以此軍號擧行。
沈勗之,以都摠府言啓曰,副摠管趙啓泰,以御營中軍軍兵等中日試放事,南小營晝仕出去之意,敢啓。傳曰,知道。
李性遂,以吏曹言啓曰,通禮院相禮張淀,除拜後過限未肅拜,依例改差,何如?傳曰,允。
又以忠勳府言啓曰,本府褒貶,今當磨勘,而堂上不備,前完恩君臣李殷春,口傳付君號,以爲備員擧行之地,何如?傳曰,允。
吏曹口傳政事,順義君烜,完恩君李殷春。
沈勗之,以兵曹言啓曰,昌德宮衛將鄭,景福宮衛將安敬顯,俱以病難供職,呈狀乞遞,輪番之任,不可久曠,竝今姑改差,何如?傳曰,允。
又以兵曹言啓曰,今六月十一日,寶城居私奴長水稱名人,自興化門入來,差備門外擊錚,依例令攸司,囚禁治罪,當該守門將丁錫相,依定式,推考,何如?傳曰,允。
李性遂,以繕工監官員,以提調意啓曰,今日本監褒貶,提調不可不備矣,而提調韓光會,身病不進,卽令政院,稟旨牌招,以爲同參之地,何如?傳曰,允。
洪檍啓曰,因繕工監草記,今日本監褒貶,提調不可不備員,而提調韓光會,身病不進,令政院,稟旨牌招事,命下矣。繕工提調韓光會,卽爲牌招,以爲進參之地,何如?傳曰,允。
又啓曰,繕工提調韓光會,牌不進推考傳旨,今方捧入,而本監褒貶,不可不卽爲擧行,更爲牌招,何如?傳曰,允。
沈勗之,以義禁府言啓曰,忠淸道海美縣徒配罪人康命五,分揀承傳,啓下矣。卽爲放送事,分付道臣之意,敢啓。傳曰,知道。
持平李思祚疏曰,伏以臣之私情,誠悶且隘矣。怵畏義分,低佪京輦,則父病常淹,實無時日離側之勢,退歸鄕廬,專意救護,則此時言私,亦臣子之所不敢也,臣誠去留兩難,莫知所以爲計也。且臣於月前,伏聞在外侍從催促上來之敎,竭蹶登途,來伏旅次,素患關格之症,猝劇棲屑之中,此際適縻臺銜,自速違慢之辜,而聖度特寬,薄罰旋赦,循省兢蹙,感祝無地。迺者栢府除旨繼降,於是不遑他顧,卽謝恩命,虛縻盤礴,已至多日,私心愧懼,不足以伸微分之萬一,而卽接家信,臣父素患血瘀之祟,當暑失攝,凡諸症形,一倍添劇,飮啖全却,氣息懍綴,比臣上來時,不啻落下數層。臣自聞此報,達宵憂灼,反復思量,寧犯逋傲之罪,實無按住之勢,忙投短章,徑尋鄕路,臣罪至此,隕越靡措。苟使臣若有一分淹留之道,則豈不敢瞻依京轂,奔走自效,而情私所迫,不避冒瀆之誅。伏乞天地父母,俯垂矜察,鐫臣所帶之職,治臣擅離之罪,俾臣歸侍病父,一意調將,益光孝理之德,以遂生成之澤,千萬幸甚。答曰,省疏具悉。爾其勿辭護焉。
己丑六月十一日辰時,上御集慶堂。藥房入診,右承旨與儒臣同爲入侍時,都提調金致仁,提調洪麟漢,副提調鄭尙淳,右承旨李性遂,校理任希敎,修撰洪相簡,假注書蔡弘履,記事官宋樂·韓光近,醫官方泰輿·李以楷·鄭允協·慶絢·金季良·吳道炯·鄭允說·徐命緯,以次進伏訖。致仁曰,夜間,聖候若何?上曰,若頓然而差,必是痰症矣。致仁曰,俄見備忘記,十五日香祗迎爲之之敎有之,而聖候尙未快復,誠悶矣。仍請湯劑,上曰,今則止之,好矣。腰帶除之,亦無妨矣。致仁曰,豈然乎?姑觀數日,似好矣。上曰,過回婚者,幾許也?致仁曰,似夥然矣。上曰,此時所思,卽老人,況庚子今月儒臣者乎?因此下問,貞敬夫人申氏尙在云,是誰?卽庚子故儒臣,於予故大臣,而卽兪奉朝賀也。令該曹,當日食物衣資輸送,以表予意。出傳敎上進服湯劑,請診候。泰輿診候,退奏曰,脈候左右三部調均,滑體則勝於昨日,而猶不足矣。上曰,今日當召見耆堂矣。上曰,嗚呼,耆社,何爲而設也?自甲戌入耆社,宗親七十以上,命同入。問其本,豈特云諸臣之府?今日殿最,申飭之後,靜以思之,今則旣定郞廳二人,雖前日一藥房猶爲之,奚特京中?外方審藥,亦有殿最,況加有二郞乎?嗚呼,昔年入耆社,卽甲戌,予甲亦何?藏樂之後,今過一年。古人云,有非常之事,必有非常之擧。今予此敎,其豈樂爲,亦豈好勝?今日此殿,令耆舊諸堂入侍,亦令御前磨勘殿最。欲呼及此,予心先隕。過今日後,予當他日陟降,今行此事,揄揚盛事爲奏。此後於本所殿最,依例爲之事,分付郞廳,藥房亦一體擧行。今則豈云該所?予將親臨,製述猶然,況此乎?郞廳·藥房,其令殿庭先拜,侍衛·撒扇置之。出傳敎上曰,耆社殿最時,只該房承旨旨入侍。出榻敎上曰,今日雖行耆社殿最,各司殿最,依例爲之事,分付。出傳敎麟漢曰,禮曹褒貶,未及爲之,診筵罷後,小臣當參矣。上曰,依爲之。上曰,藝文館古風漸解弛,予當加之矣。上曰,藝文館,秘史重地,昔之趙盾,見薰狐史,亦古事也。雖與宣傳官廳有異,古風不可不嚴,與非先生本館官員揭板,意蓋在也。凡事不重則不威,此後領監事·春秋館諸堂·文堂郞,曾經參贊·記事官·特進官以下外,令翰院,嚴其古風。頃在金吾,其堂稱先生云,故此則雖命革,今者下敎,意蓋深,況太公史筆,揭御筆者乎?以此,申飭翰苑。出傳敎上曰,藥房提調持湯劑,更爲入侍。出榻敎上進御。上曰,內局亦有殿最乎?致仁曰,醫官·醫女輩,爲殿最矣。上曰,李鎭翼,使之入侍。賤臣出去同入。上曰,汝是大君奉祀,故有意特除矣。曾經何邑?鎭翼仰對曰,曾經木川倅矣。上曰,大君祀宇,事不當奉往任所矣。鎭翼曰,曾前亦不奉往矣。上命儒臣上下番,讀奏問答。上顧下番儒臣曰,倭人所銘冊子,問於汝祖,知入,可也。命右副承旨進前。上曰,自江陵來時,農事,何如?性遂對曰,秋牟已熟,春牟亦免凶矣。上曰,聞持平李思祚章來云,故先問,所懷耶,辭職耶,則曰以所懷云,寥寥之中,其能錚錚乎?無乃挾雜私意乎云,其讀非所懷也,卽辭職也。近者中官品高者,不思其君莫能起動之時,徒飽徒眠,雖着冠帶,其閤若渠家,年少中官,呼而不應,晝夜以睡爲事,故昔則凡章奏,下問輒對,今則栢府·薇院莫辨,所懷·辭職莫知。此等只口食之徒,近侍可惜,而今日內府一串貫來者,雖斥此,彼亦若此,近八其君,豈不苦哉?今日誤奏中官,越俸一等。出擧條諸臣遂退出。
己丑六月十一日申時,上御集慶堂。親臨耆社殿最入侍時,耆社堂上行知事李益炡·鄭亨復·南泰齊,行司直沈星鎭·金始瑛,工曹判書李吉輔,知事李光溥·李之億·安允行,守直官李衡弼·朱萬离,藥房洪履圭,行都承旨鄭尙淳,假注書李羽逵,記事官李德師·韓光近,以次進伏訖。上具翼善冠·衮龍袍,殿坐訖。上曰,注書,多取來草紙。上曰,回婚禮人爲幾許?尙淳曰,士庶爲四人,蔭官數人亦來矣。上曰,謂有數人,若是其多壯矣,盡令入來。耆臣拜訖。上曰,九老皆來乎?命陞堂,諸宰環坐訖。上曰,此誠萬古初有之擧也。耆社郞廳,亦使陞堂。衡弼·萬离·履圭,次第進伏。上問職姓名,命衡弼誦科作,萬离講講章。上曰,耆所晝夜直乎?衡弼曰,前則無晝夜直,而今則兩郞廳分番,爲十五日直,而爲晝夜矣。上命郞廳俱退,下敎曰,下堂上持殿最進前。吉輔讀奏訖曰,守直官,皆日淺矣。上曰,是則便同倉庫氏,何論日淺也?上最衡弼曰,可觀來勤。最萬离曰,爲人精明。最履圭曰,術業頗精。上曰,親呼題目亦異矣。泰齊曰,誠曠古盛擧也。益炡曰,在渠等亦不世之殊思,渠必世世相傳,以爲稱寶之資矣。益炡曰,有司堂上,不持磨墨而來,罰宜中考也。上曰,同官何可褒貶乎?益炡曰,臣等,自上,亦宜殿最矣。上曰,卿等則從當有處置之事矣。仍命中官,奉進草紙九張及草硯。上曰,君臣皆老,誠貴矣。益炡曰,臣等,須臾無死,獲都盛擧,臣頃以祭老星事叩陳者,眞有意也。上書賜益炡曰,噫,卿先父,怳若今日。賜鄭亨復曰,卿兄昔登,今卿事予。賜泰齊曰,若問耆社,卿誠最少。賜星鎭曰,頃年玉署,今日耆府。賜始瑛曰,耆社同庚,惟卿一人。賜吉輔曰,卿兄篤老,悵缺于今。上曰,卿兄能辨此否?歸傳卿兄以此紙。又賜光溥曰,復問同庚,卿何獨漏?賜之億曰,予與同老,憶前萬倍。賜安允行曰,回昏昨日,爲卿祝加。上曰,入耆社過重牢,壻又爲相,誠稀貴矣。上曰,卿等賡進,可矣。上更寫御製,加賜始瑛曰,叔姪五人,可謂稀有。始瑛曰,臣則獨蒙二張之賜,實爲惶感矣。上曰,益炡堅精,安允行矍鑠,泰齊則筋力尙强,入耆可惜矣。李判府髭髮不白,持來樺皮廛粉末,塗之,可也。上曰,安允行足掌,以何物打之乎?泰齊曰,以扇云矣。上曰,昔聞兪最基,以漂杵打兪奉朝賀矣。上曰,明年入耆社者幾人?益炡曰,洪象漢·鄭宲·徐命臣。下敎吉輔曰,卿兄入耆社之時,筋力尙健矣。今聞衰病已痼,卽今所見,何如?吉輔曰,昏耗比甚,不能酬酢矣,自十餘日來,頗能開眼應接矣。益炡曰,臣騎驢往先臣墓矣,聞有入侍之命,驅驢疾馳,而少無憊色矣。上曰,甚矣。誇其筋力如是乎?諸臣賡進。上曰,亨復太宰老,諸宰贊成其文,可也。賡進訖,上曰,耆臣中,予益待鄭亨復矣。亨復曰,聖上率耆臣殿最,誠曠絶之事,臣雖老病將死,敢不匍匐入來乎?臣有區區可達者矣,卽今雨暘時若,萬物茁長,伏願聖上,益加勉勵,克懋中和之工焉。上曰,老人之言,好矣,予當銘心。尙淳讀賡文訖,上命賜饌。吉輔曰,本所物力,近甚凋弊,莫重進獻及司中日用,殆無以成樣,事勢實可悶矣。上曰,令廟堂稟處,可也。出擧條益炡曰,古亦有耆英之會,而卽今物力凋殘,有意未遂,如有財力,則臣等,當逐日爲眞率之會矣。前日李鼎輔爲有司時,請得百餘石,以補日用,而只用於當年矣。上曰,予亦爲恢諧矣。卽今兩麥大登,卿等欲得兩麥乎?麥飯,在老人不滿矣。上曰,注書爲靑海伯孫,可貴矣。僉曰,然矣。上曰,汝祖是予嗣服初兵判矣,壬辰年間,爾祖爲何職乎?吉輔曰,其年似爲義州尹矣。上曰,耆臣先退,安允行姑留,呼名回婚人,可也。耆社諸堂先退。上曰,上番翰林出去,扶來汝父,可矣。諸老次第進伏。上曰,尹昌東,甚矍鑠矣。上又宣饍諸老人。上曰,噫,人間七十古來稀,況回婚禮者乎?今日特爲召見,年八十人,各賜紬一疋·綿二疋·肉五斤,年七十人,各賜紬一疋·綿二疋·肉三斤,其妻一體同給。出傳敎諸老先退。上曰,安允行出去,有三月後回婚禮者,打其足掌,可也。上曰,藥房提調,持湯劑入侍。出榻敎上曰,判尹處分,爲幾月乎?尙淳曰,幾滿三月矣。上曰,判尹,明年入耆社乎?尙淳曰,然矣。上曰,頃者已諭,而旣下敎,故雖施法,今已多月,耆舊諸臣召見時,後入耆社,此人居三,徐命臣·金鍾正,爲先特爲放送事,分付該府。出傳敎藥房都提調金致仁,提調洪麟漢進伏。致仁曰,今日殿座,久御交倚,聖體若何?上曰,不甚難矣。上進湯劑訖。上曰,追入回婚人朴熙泰,注書招來。熙泰進伏。上曰,尙今無加資,何也?熙泰曰,未遑矣。尙淳曰,事極可怪矣。上曰,此輩之未及得資,何足怪也?上曰,今日老人中朴熙泰,年今八十四歲而尙未一加,令該曹,特爲加資,口傳擧行。出傳敎上曰,今日香祗迎下敎中,十五日以十四日改書。出榻敎上曰,承旨有闕,代前承旨朴弼逵除授,牌招察任,房順房。出傳敎上命退,諸臣遂退出。
上在慶熙宮。停常參·經筵。
沈勗之啓曰,大司憲洪重一未肅拜,執義李堉,持平李思祚呈辭,掌令崔夢嵒·鄭景瑞在外,持平金復休傳旨未下,今日以監察茶時之意,敢啓。傳曰,知道。
藥房都提調金致仁,提調洪麟漢,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色,口傳下敎曰,待下敎入侍。
李性遂啓曰,新除授左副承旨朴弼逵,以前任安邊府使,方在解由未出中,何以爲之?敢稟。答曰,勿拘。
傳于李性遂曰,內局入侍,儒臣持問答,同爲入侍。
傳于李性遂曰,提調先爲入侍。
沈勗之啓曰,今日次對爲之事,命下矣。兩司當爲進參,除在外外,未肅拜不爲行公人員,竝卽牌招,以爲推移入侍之地,何如?傳曰,允。
李性遂啓曰,大臣·備局堂上,依下敎來待矣。傳曰,引見。
沈勗之啓曰,前咸鏡監司蔡濟恭,謂有情勢,所受密符,使其褊裨替納,依定式,推考傳旨捧入之意,敢啓。傳曰,知道。
沈勗之,以義禁府言啓曰,忠淸道稷山縣成歡驛中道付處罪人徐命臣,稷山縣投畀罪人李鍾正等,放送承傳,啓下矣。竝卽爲放送事,分付道臣之意,敢啓。傳曰,知道。
以承傳色,口傳下敎曰,一件內入,一件入于東宮。
右議政金尙喆箚曰,伏以聖候遄臻康復,區區不勝歡忭。仍念臣,旣在其職矣,凡有奔奏,不敢息偃圖便,爲一分自效之計,而忽自數日以來,傷暑挾食,重經癨泄,委身床席,自力無路,數次筵對,一未進參,已不勝其惶悚,而昨以各司殿最,飭諭持下,擧莫不奉行惟謹。第臣所兼帶衙門,緣臣病狀之難强,將不免頉稟,論其辜犯,合被大何,臣何敢仰恃聖敎之區別,而獨自晏然而已乎?玆敢略入文字,仰瀆危懇。伏乞聖明,亟卽鐫免臣本兼諸任,仍降威罰,以警具僚,以安微分焉。答曰,省箚具悉卿懇。一恙尙今彌留,爲卿悶焉。雖然,神明所相,自可勿藥。殿最不爲,業已諒矣。卿須安心勿辭,益加善攝,俟間造朝,以副予意。仍傳曰,遣史官,傳諭。
己丑六月十二日辰時,上御集慶堂。藥房入診,儒臣同爲入侍時,都提調金致仁,提調洪麟漢,副提調鄭尙淳,校理任希敎,修撰洪相簡,假注書蔡弘履,記事官宋樂·韓光近,醫官方泰輿·許礈·李以楷·鄭允協·慶絢·金季良·柳光翼·徐命緯,以次進伏訖,致仁曰,夜間,聖候若何?上曰,連爲椒熨,似有顯效矣。進湯劑,上進御。請診,泰輿退伏曰,脈候調均滑體,亦好矣。上曰,幸矣。今則一貼可減矣。致仁曰,姑觀數日,好矣。上曰,支離矣。夜深則頗冷,欲着吐袖,亦衰症也。礈曰,如此時,腰帶進御,好矣。上曰,昨日事,無乃太康乎?致仁曰,盛擧,非太康也。上曰,當之者,必榮幸矣。兩郞廳,親書等題矣。致仁曰,誠曠絶之擧也。上曰,內局諸醫,問安時,輪回入來乎?礈曰,一自傳敎後不敢矣。上曰,過矣。王者之政,勸徵而已。大抵昔年於脈度,一人倡之,百人和之,其於繼進當否議定,竟夕相爭,人或曰務勝,予自幼不然。脈度微妙,何可詳知?古文甲乙,主甲至乙,亦非異事,況扁鵲·華佗之後,人誰有灼見?然觀其人而聞其言,亦豈不辨弦韋?然此不在於彼,在於我者。大抵張仲景,於我已有功,雖錫名,予則曰近入苦我,卽仲景也。何爲作此,若是困我?嗚呼,昔年局方相爭,靜以思之,當今掩抑,理中大劑,許調一倡,予常信焉,故進御。於其時,百人爲駭,千人爲怪,予能受效,此若劉琨之言,誠是偶然,非特爲駭爲怪者止息,自縉紳下至匹庶,皆曰吾君必飮,是已過矣。今則甚至於三貼,若此不已,日將五貼,孔聖過猶不及之訓,正謂此也。古今偶觸瘀血者,各有當劑,而於予不勸鬚散,苦勸理中,而人皆若此,故今者理中,亦奏效於瘀痰。中則止,卽是古方,而且於予必也强勸,理中代用鬚散。今又偶效,內局提擧,益請加進,局方之人,其若曰滑體猶前云,則恐或減一貼,皆曰滑體一樣。昨今以後,曰雖其勝,若廛人之弄價,猶有餘意奏。其中慶絢·金季良·柳光翼·徐命緯所奏脫俗,至於金季良餘奏,其心可嘉,金季良,特賜大鹿皮一令,慶絢·柳光翼·徐命緯,各賜中鹿皮一令,以示予意。噫,此人等之因予幾年其勞,而因其不爲直宿,徒勞無賞,甚至於爲首者,輒聞飭敎,四人賜皮之典,豈云過乎?出傳敎上曰,奉常寺官員,褒貶參過後,夕入診前,待令。出榻敎命儒臣讀問答。相簡曰,頃者下敎冊子,問於臣祖,則混入於內入云矣。上曰,然乎?致仁曰,提調昨已殿最事,稟達,今日暫爲出去,何如?上曰,依爲之。上曰,藥房提調持湯劑,更爲入侍。出榻敎上進御。
己丑六月十二日酉時,上御集慶堂。藥房入診入侍時,都提調金致仁,提調洪麟漢,副提調鄭尙淳,副校理任希敎,修撰洪相簡,假注書蔡弘履,記事官宋樂·韓光近,醫官方泰輿·許礈·李以楷·鄭允協·慶絢·金季良·柳光翼·徐命緯,以此進伏訖。致仁曰,晚後,聖體若何?上曰,一樣矣。上曰,頃者謂內局都提擧曰,予欲爲聖云,其欲爲聖,食與色也。於色,心若片氷,節不節,其何論也?於食,日食數匙,過與不過,亦不足道也。然雖云食色,於戒,卽酒與色也。色則已云,而於酒,心常欽慕御詩,而乙亥以前,猶不能欽體者多矣,乙亥以後,奚特楚越?靈城與儒臣趙曮之所奏,製自省編時,金奉朝賀爲副學時所奏,尙今記焉。一自松節茶進御之後,予則每以酒爲言,副提調洪名漢,不以酒思之,謂予。其時果松節之氣勝,故人無飮者。其後釀法勝前,昔濁今淸,予亦知味,前酒·房酒,則取多和水,故其味猶淡。此則專爲於此,故勝於旨酒,此乃用松節借酒氣而然。曾聞吳命瑞之言,其略飮之,而聞酒一盞痰一盞之語戒之云,其言果是矣。於今不過一日二合,而一合於予若一杯。雖然,凡他飮食,知其苦,則人雖强食,而建功日三雖苦,此茶,其猶飮焉,亦有思焉。正若程子觀獵之心,焉知無他日加入之命?且此物,一杯招二杯,二杯招三杯,於渠本態,范質詩戒其酒者,其言切實。況不進則水刺勝,强飮則難以下匙,此已戒於此之一條。豈特此也?氣日益衰,不禁釀酒,象箸爲玉杯,涓涓而江河,此後其將古之酒房,今爲本院,近者自戒,故雖當盛暑煎茶,而今不命。以今觀之,近者調攝,此亦一道,而猶戒以氣言之,飮不若不飮。其若釀焉,慕獵豈無?豈特此也?乙亥以後,庶民皆飮,予之此心,不知之中猶存而然也。況旣飮,庶民亦何言?爲予氣防後弊,不若今停五齊復前群飮切戒,此亦遵夏禹之意,切戒二字,自省編中用金奉朝賀之意也。自今日,特寢封進,亦勿復釀,其餘者,用於酒浸。暑月不煎,而仍用酒,已聞沈於冰內云,近者以予之氣,不飮照冰者久,而其於此金季良照冰二字,豈曰過乎?今者此敎,予意深焉,故着笠坐呼,此亦爲後世開太平之意也。出傳敎致仁曰,傳敎以爲後世開太平爲敎,臣等,雖愚迷,豈不仰體,而當初此茶,廣議稟定矣,一朝下敎至此,誠悶矣。詢大臣與諸醫以處,好矣。上曰,松節雖略進,輒害水刺,故不得不如是矣。致仁曰,飯酒,好矣。上曰,曾前則果好矣,近來則必害水刺,悶矣。致仁曰,下敎至此,不敢更請矣。上曰,壬戌以後,一日一杯而已矣,此後則輒思加杯矣,近來則其亦減量,衰微也。惟酒無量,卽聖之事,切戒二字,實難行矣。致仁曰,提調,今始入來矣。進湯劑,上進御。上命奉常寺官員進前。上曰,豆太亦內入乎?李翼相仰對曰,然矣。上曰,然則除一年祭需,內入,可也。上曰,噫,再明日何日?御製旣諭,卽皇兄嗣服之日也。噫,夕欲爲祗迎,心不耐,祗迎置之。此猶若此,況次對?三明日?則開坼相値,今日爲之事,分付備局,未殿最處,其勿入侍。出傳敎諸臣遂退出。
己丑六月十二日酉時,上御集慶堂。大臣·備局堂上引見入侍時,領議政洪鳳漢,左議政金陽澤,左參贊申晦,行吏曹判書李昌壽,綾恩君具允明,兵曹判書金時默,副司直具善復,左尹金孝大,副司直鄭存謙,吏曹參判李潭,副司直閔百興,執義李堉,獻納趙重明,校埋任希敎,右副承旨沈勗之,假注書李羽逵,事變假注書權偀,記事官宋樂·韓光近,以次進伏訖。鳳漢曰,聖體調攝,若何,而痰候牽引之症,亦何如?上曰,症勢已減,而氣候亦一樣矣。鳳漢曰,寢睡·水刺之節,亦何如?上曰,亦一樣矣。上曰,備堂,幾人入來乎?鳳漢歷擧其名以對。鳳漢曰,臣等,入闕,始伏見松茶傳敎,仰揣聖意之攸存,而第伏念松茶之有輔行氣,其效不少,節之雖似無妨,斷之則誠過矣。今此下敎,果出聖上深遠之慮,而臣等之意,則誠悶切矣。陽澤曰,以傳敎觀之,聖意所在,人孰不欽仰,而伏念松茶,最有補於調攝,若過分數,雖或有害,節而進之,則必有顯效矣。上曰,旣服一杯,復思二杯,人慾之長,有難防遏,曷若斷之以杜私慾也?鳳漢曰,聖上惡旨之德,誠極欽歎,而第念此茶,有補調攝,伏願更加商量焉。上曰,味亦不美矣。古人云狂藥非佳味者,正確論也。且建功,近則不利脾胃,水刺亦頓減,三貼豈不過乎?鳳漢曰,何必連進三貼?玉候欠安則進,復常則減貼,何妨乎?上曰,二貼亦過矣。鳳漢曰,此則不過矣。水刺之減,雖似可悶,建功旣有效,此則非所深慮矣。上曰,昨日予爲耆社首堂上,親自殿最,誠異事矣,無乃太康乎?鳳漢曰,誠曠世稀有之盛擧也。上命潭,讀松茶傳敎。上曰,前日脚部牽痛之時,試此藥而不無效矣,今則實未知其有補也。鳳漢曰,年前有眼患時,亦進御此茶而見交矣。上曰,今則蔘·橘蔘苓,亦苦於飮,予若有病,卿等必勸進五貼矣。鳳漢曰,在下者,豈敢連進五貼,而二貼則決不可不進矣。上曰,卿等勸進之誠,過於內局矣。鳳漢曰,臣等,則每當王候未寧之時,必欲進建功,蓋臣等,雖未熟知醫理,從前建功之收效,非一非再,故臣意則以建功爲扁鵲矣。上曰,安允行,以漂椎打回婚人足掌云,老人豈可以漂椎打之乎?洪樂性父,以明年入耆社云矣。鳳漢曰,見今衰病已深,安知其必入耆司乎?上笑曰,何不以建功勸之,以療其病乎?鳳漢曰,若飮建功,豈無分效乎?今世之人,皆以建功爲神方,而但力不能耳。上曰,耆社堂上,請得財力,何以處之乎?鳳漢曰,各司多有不成樣之衙門,而臣未敢仰達矣。聞耆老所物力,亦甚凋弊,所收賦稅,亦歲漸減縮云,誠切悶矣,然見無區劃補給之策矣。鳳漢曰,賑廳堂上鄭弘淳,以賑狀之不爲覆啓爲請,而臣意亦然矣。出見各道狀啓,則江原道及北道,最爲諸道中尤甚,大凡賑狀,依前回啓,何如?上曰,姑置之。晦曰,頃者受麥之時,有黍稷·稻粟成熟後,又爲親受之命矣。黍粟則今念間似或成熟,而稻稷則尙遠云,敢此仰達矣。上曰,隨其先熟擧行,可也。堉曰,請還寢東呂·址淳等還配之命,更令王府,嚴鞫得情。措辭見上上曰,勿煩。堉曰,請還寢定配罪人金柱泰減等之命。措辭見上上曰,其勿復煩。已上出擧條堉曰,守令署經之規,蓋欲審其人而可否之也。近年以來,新差守令,每令速赴,此實出於爲民之聖意,而府院不齊,署坐未易,或一司則除署經,或甚至於兩司之全除,不但事體之苟艱,護法之意,恐不當如是也。守令薦單,每於歲首,有擧行之例,自今以後,必以愼擇之意,另飭薦主,待薦單齊到,政院稟旨下該曹,而自該曹,被薦人處,收取署單,送于兩司,使之合坐署經後,還送于該曹,而凡守令差除之時,以此署經者,排擬差遣,則實爲先事愼揀之道,且無臨時窘急之患,請下詢大臣而處之。上曰,大臣之意,何如?鳳漢曰,今此臺言,亦不無理,而蓋署經之法甚重,有非容易更張者矣。陽澤曰,守令署經,法意甚重,蓋觀其地處來歷而可否之也。若如臺言,則何必爲吏曹薦乎?終有所窒礙處,臣則以爲不可矣。上曰,備堂及儒臣,亦議之,可也。晦曰,署經之法,所係甚大,近來則便同存羊,而古規尙存,今此變通之論,雖似便好,終有所窒礙矣。昌壽曰,署法甚緊,臺言雖好,似有煩亂窒礙之弊。邦典若嚴,則雖一司,可也,不嚴則雖經兩司,何益之有?允明曰,爲守令者,使之歷辭臺臣,蓋欲其論其人物而藏否之也。若以歲首單子,先爲可否,則恐有妨於取捨之道矣。時默曰,歲首收單,似或輕便,而署法甚重,恐有苟且之弊矣。善復曰,不可以一張單子處之矣。孝大曰,只取歲初單子爲署經,似涉苟且,而署經之不卽擧行,專由於兩司不備之害,若具備則豈有遲滯之理乎?存謙曰,仍舊貫,好矣。潭曰,除拜守令後署經,蓋亦有意矣,雖在忙急之時,必使之署經,好矣。百興曰,近年以來,署經無可否者,而守令之薦,不過爲親知酬應而已,莫若申飭守令薦矣。重明曰,臣之所見,與憲臣同矣。上笑曰,同爲諫臣,故其言相近矣。希敎曰,憲臣所陳,固好矣。臨時署經,兩司不備,實有苟且之弊,歲首自有守令薦收單,送之兩司,以爲釐正,則似涉便好矣。且近來實多猥雜之類,申飭薦主,何如?自上曰,大臣之意,何如?至儒臣所奏,出筵話上曰,近者謄傳古紙之時,猶有此請,予則開眼,而近者百事無古例之時,宜遵古規,於予亦有自勉者。凡當日下送者,無勅奇非歉歲,不可每每者,其雖署經,若不歷辭,人皆何以知之?以臺臣言之,宜請勉君,此予先自勉下敎者也。此則予當留意,而如摠戎使與行司直鄭存謙所奏,予則曰,是宜循古規,何定新法?且儒臣所奏,申飭薦擧之請,誠然,此後嚴飭其本,可也。此敎出批答重明曰,請還寢鐘城府爲奴罪人天大酌處之命,依律處斷。措辭見上上曰,勿煩。出擧條上曰,重明年幾何?昌壽曰,似是七十餘歲矣。陽澤曰,是趙重晦至親矣。上命退,大臣·備堂·承史俱退出。
上在慶熙宮。停常參·經筵。
李在協啓曰,大司憲洪重一未肅拜,執義李堉式暇,掌令崔夢嵒·鄭景瑞在外,持平李思祚在外,金復休傳旨未下,今日以監察茶時之意,敢啓。傳曰,知道。
藥房都提調金致仁,提調洪麟漢,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。庚子今日,資政殿若今日,氣何諭乎?入侍置之,蔘橘茶封入。中宮殿·惠嬪宮,口傳問安。答曰,知道。
藥房口傳啓曰,伏承批答,有入侍置之之命,臣等,終朝顒俟之餘,不勝抑鬱之至。今此下敎,固知出於追慕之聖心,而第念當此湯劑日三進之時,只以蔘橘茶封進,竝與診候而闕焉,則下情悶迫,當復如何?蔘橘茶,謹當依下敎煎入,而亦許臣等持湯劑入侍承候,千萬伏望,惶恐,敢啓。答曰,其止之。蔘橘亦將闕之矣。
鄭尙淳啓曰,本院今春夏等褒貶,當爲磨勘,而時無實注書,不得爲之之意,敢啓。傳曰,知道。
備忘記,惠廳耆民給米,況介弟乎?噫,今日初度日,追憶昔年,一倍此心,給曹木綿三同,惠米六石,今日輸納于本房之意,分付該曹·該廳。
傳于鄭尙淳曰,藝文館懸板,卽爲書揭,揭板日,藝文館·吏隷廳直輩,竝施賞。
以承傳色,口傳下敎曰,卽爲揭板,一件先寫作帖內入。
傳于李在協曰,中官越俸,一竝蕩滌。
鄭尙淳,以吏曹言啓曰,成均館學正卜台鎭,學錄崔景岳,受由過限未上來,竝依例罷職,何如?傳曰,允。
沈勗之,以賑恤廳言啓曰,依傳敎,米六石,輸納本房之意,敢啓。傳曰,知道。
又以兵曹言啓曰,依傳敎,木綿三同,輸納于本房之意,敢啓。傳曰,知道。
又以御營廳言啓曰,本廳分授惠化門南邊體城頹毁處,今當改築,而所入石子浮出然後,可以始役矣。東郊道修庵近處所在石子,浮出以用之意,敢啓。傳曰,知道。
上在慶熙宮。停常參·經筵。
沈勗之啓曰,大司憲洪重一未肅拜,執義李堉呈辭,掌令崔夢嵒·鄭景瑞在外,持平金復休傳旨未下,李思祚受由在外,今日以監察茶時之意,敢啓。傳曰,知道。
藥房都提調金致仁,提調洪麟漢,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。五十年來,今逢此日,瞻望西郊,復望東郊,孝耶悌耶?氣則比前可謂泰愈,而已耗心氣,氣何諭乎?以建功三貼,期予愈矣,昨則皆停,其愈此亦張仲景之功乎?予莫知也。以予望其小也,令掌務官請扁鵲而來。今予若此,亦爲冥然矣。中宮殿·惠嬪宮,口傳問安。答曰,知道。
以承傳色,口傳下敎曰,噫,庚子今日,殿庭祗迎雖置之,心惟憧憧,延和門當祗迎,儀註置之。祗迎後憶前己丑五月,廚院當待禮房回來,以此一體知悉,時刻,待下敎只入正時。
又下敎曰,排立軍,立直擧行。
傳干朴弼逵曰,侍衛,依例入直擧行。
朴弼逵,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
以承傳色,口傳下敎曰,昨已下敎,而藝文館,都承旨揭板後,廳直·吏胥,當施賞,揭板時,稟而爲之。
又下敎曰,都承旨盡爲之後,便殿入侍。
朴弼逵,以都摠府言啓曰,今日入直軍兵等,中日習射事,標信,命下矣。香祗迎相値,不得爲之之意,敢啓。傳曰,知道。
香祗迎罷後,政院·玉堂·藥房口傳問安。答曰,知道。
備忘記,算員·畫員·員役·工匠等,令該曹參酌施賞。
傳于洪檍曰,儒臣持警世問答入侍。
洪檍,以吏曹言啓曰,密城君子口傳復職事,命下,而李廷恢,前任金浦郡守時,解由尙未成出,姑不得擧行之意,敢啓。傳曰,特爲勿拘。
吏曹口傳政事,以李廷恢爲漢城庶尹。
沈勗之,以義禁府言啓曰,慶尙道前右兵虞候鄭汝益,全羅道羅州黑山島充軍事,命下矣。以傳敎內辭意具罪目,依例發遣府羅將,當日押送配所之意,敢啓。傳曰,知道。
吏曹口傳政事,以李益焌爲歸厚別提。
以承傳色,口傳下敎曰,李益焌,業已下敎,而追慕昔年下敎,則吏判,何可擬之於此等之職乎?且遲滯擧行,從重推考,以他窠卽爲擧行,騎曹僉知單,卽爲書入。
又下敎曰,如此日闕置之,都政政官,欲生色乎?
又下敎曰,僉知作闕與否,知奏。
兵曹口傳政事,僉知李益焌。
己丑六月十四日辰時,上詣延和門外。香祗迎入侍時,行都承旨鄭尙淳,左承旨李在協,右承旨李性遂,左副承旨朴弼逵,右副承旨沈勗之,同副承旨洪檍,假注書蔡弘履·李羽逵,記事官宋樂·韓光近,以次侍立訖。上具翼善冠·衮龍袍,以乘輿出通陽門,詣延和門外降輿,步詣板位。祗迎訖,仍步詣建明門乘輿。上命尙淳,讀祭報府。尙淳曰,藥房提調,爲承候來待矣。上曰,藥房入侍。出榻敎都提調金致仁,提調洪麟漢進前。致仁曰,聖體調攝,若何,而寢睡·水刺,亦何如?上曰,一樣矣。致仁,請進湯劑。上曰,建功,豈有效乎?卿之勸進,亦云苦矣,予之厭進,日益甚矣。致仁曰,昨日旣不進御,今日又此勞動,而又却湯劑,臣等,不勝悶迫矣。上曰,掌務官請扁鵲之敎,卿亦聞之否?若無蔘橘下敎,則卿等必終日苦勸矣。致仁曰,屢日不進御,請强進焉。上曰,然則待令於廚院。上回詣會慶門前,命尙淳讀藝苑揭板御製本草。上曰,自廚院回時,入麗春門,歷觀藝文館矣。上降輿,詣廚院殿坐。上曰,本院書吏中,有曾經庚子·戊戌年者,知申,問而知奏。尙淳還奏曰,有一人而頃者登科云矣。上曰,入直官誰也?在協曰,宋煥五也。上曰,誰也?檍曰,先正臣宋時烈之後孫也。上曰,藥房入侍。出榻敎致仁進湯劑,上進劑訖。上曰,庚子予監煎於此,今日予又飮建功於此廳矣。致仁曰,聖體勞動,而氣候康安,臣等,不勝欣忭矣。上曰,建功飮甚苦矣。今日予能進粥飮,此不服湯劑之效也。昨日蔘橘之敎,是內局之防牌矣。致仁曰,建功,豈無效乎?今日聖體之康寧,罔非湯劑之力也。上曰,己丑予行殿最於此,今日予又來此,甚奇怪矣。致仁曰,非奇怪,乃奇異也。上曰,一貼則待令藝文館,可也。廚院·翰苑,旣有下敎,便殿入侍則止之。致仁曰,然則二貼甚少,此處加進一貼,何如?上曰,何必二貼?麟漢曰,禮房復命似遲,此處加進一貼,第三貼則進之藝苑,似好矣。上曰,其言可憎矣。致仁曰,今番聖候之遄復,是連進三貼之效也。今日進三貼,伏望。上笑曰,予欲副卿等苦請,斯速更進。致仁退。上曰,若有建功之效,則予豈有蹉跌瘀血之事乎?尙淳曰,是則偶然耳。元氣有餘,故聖候果能遄復矣。上曰,頃者初臨此院也,下敎。噫,今日來此,予心萬倍,此正仲由之歎者也。前己丑今夏,卽予本院都提擧之時,此月卽其時初行殿最於此院者也。豈意予今回甲,復坐此院?依頃者例,今日入直郞廳,特爲陞六,吏隷,令該曹,參酌施賞。出傳敎上曰,都提勸劑太苦,是家傳之誠也。聞金奉朝賀煎瓊玉時,着道袍而爲之矣,領相則間或勸以蔘橘,而都提則勸劑,已甚矣。性遂復命,上俯伏敬聽。性遂曰,臣馳往太廟奉審,則祭物諸執事,皆無頉矣。上命讀單子及擧案。上曰,藥房提調持湯劑,更爲入侍。出榻敎上進湯劑訖。上曰,正二品以上,皆爲提調,二品皆可憎矣。洪奉朝賀創出怪異之法,煎劑甚速矣,閭里間有悅口子器,亦如煎劑之器否?致仁曰,少異矣。上命相淳,讀廚院御製懸板訖,乘輿。上曰,侍衛自麗春門入,兵判解嚴。上陞自崇政殿月臺,殿坐藝文館。上曰,傳敎,書而付壁乎?樂曰,書付傳敎,似涉猥屑,故姑待揭板而未及爲之矣。上曰,大公史筆,持而隨行,可也。至於此懸板,留置此所,無妨矣。樂持進傳敎懸板,上命讀奏訖。上曰,文官則無遺漏者。然第當使少年都尉試入此廳,以觀廳直輩逐出之狀也。上曰,本館古風,謄錄有之否?樂曰,有之。上命樂持入讀奏。上曰,爲法甚嚴矣。上曰,預備誰也?樂曰,兪岳柱也。上曰,預備以上,休息乎?尙淳曰,入侍時則預備守廳矣。上曰,欲入侍,則預備例奪下番之直矣。上曰,本館亦有殿最否?樂曰,無領監事,則不爲矣。上曰,承旨亦爲殿最否?尙淳曰,無實官,故不擧行矣。上曰,雖上番,入郭房則爲下番所敺逐,逢大狼狽云矣。上命相淳,讀憶昔記懷文御製。上曰,注書出去,懸板成否,知奏。注書還奏曰,幾已成功,而但以改刻誤字之故,致有遲滯云矣。上曰,越階設繩床,可也。上起立,步詣東階殿坐,上曰,知申,讀奏懸板文。兩注書,奉持板木。尙淳讀訖,上曰,同副率上番及匠手,揭之南楣,戶房承旨,頒賞吏隷於月臺前,可也。檍曰,南楣則無可懸處矣。上曰,翰林出入之門,有隙則懸之,可也。上起立,步詣翰苑瞻覽訖,上乘輿,致仁進前,請進湯劑,上曰,予甚支離,卿何苦請乎?致仁曰,今日勞動備至,安得不不進三貼乎?上進湯劑,致仁曰,明日待下敎進之乎?上曰,依前,可也。上曰,建功甚苦,故提調可憎,提調可憎,故器皿亦甚憎矣。一月停劑,雖似過矣,十五日斷飮則似無妨矣。卿意何如?致仁曰,或間日,則猶或可也。曠日不進,則決不可矣。上曰,建功之連進,皆是醫言也。金季良·徐命緯,進來診候,季良曰,脈候左右三部調均,而滑體亦勝矣。命緯曰,脈候雖勝而似少不足矣。上曰,可憎矣,是連勸建功之語也。上曰,礪城君之子,前有職名乎?知奏。兵曹判書金時默曰,曾有職矣。上曰,密城君之子有無知入。上曰,宗臣中,爲守陵官者,莫若海豐兄弟也,而然豈甲寅年瀛昌君,庚子年礪城君者乎?噫,今日興懷,礪城·密城之子,皆令調用,伊後思之,庚子年予與礪城君,五朔禁中,因山之後,辛丑八月二十一日之前,十朔望祭,與礪城同行,嗚呼,辛丑八月十五日望祭以後,雖欲同爲,焉可得也?壬寅六月,三年畢後入來也。只在銅叩而相涕乃見,噫,彼李益焌,以生家言之,卽瀛昌之孫也。礪城之子直三代也。噫,瀛昌,昔年忠謹有德之宗,礪城,亦庚子前忠信之宗,而且有孝行品高旌門,此人之孫,此人之子,豈無其蔭?其年雖不滿七十,其宜擢用,頃年宋明欽,因被選來,爲朴聖源而謂余曰,殿下何惜一資,而使聖源,沈滯堂下乎?噫,彼聖源,不過講書僚屬,而猶然,況今李益焌乎?此人其雖錄用,不過一蔭官,今則爲州牧乎?此人散處,未能復職,年今七十一,以前銜空老牖下,而今番耆耉科旣參,又於惜遺珠後,庭試復入,勿論合考與否,再次應試,可見其誠之篤,古人之人間七十古來稀,況此人乎?噫,彼任希敎,其雖侍從,以其姪何益於李益焌七十?噫,庚子五十年來,憶昔年思父祖之意,七十一歲此人,復職該司官,豈予之意,豈予之意?且益焌,今番前後,若一參榜,陞資自在其中者,特除僉中樞,以示予揮涕遙望蒼梧守陵官之意,若無其窠,作闕擧行,今日內口傳下批。出傳敎上曰,都承旨便殿入侍,置之。出榻敎上曰,今日何以寫懷?庚子守陵官礪城君子李益焌,其時代奠官密城君之子,其令該曹,今日內口傳復職,頃者下敎礪城君庶子,亦有調用之命,今番都政,一體錄用事,分付。出傳敎上曰,銓曹政窠漸縮,吏判必然矣。上還入大內,諸臣遂退出。
六月十四日酉時,上御集慶堂。儒臣持問答入侍時,副校理李致中,副修撰李秉鼎,同副承旨洪檍,假注書李羽逵,記事官宋樂·韓光近,以次進伏訖。上曰,狀啓先讀,可也。檍讀關東狀啓及鄭汝益供辭,上曰,汝益誰族乎?檍曰,訓將鄭汝稷之四寸也。上曰,李益焌年紀及礪城君父名·原溪君父名,注書竝知奏。注書還奏曰,李益焌今年爲七十一,礪城君,卽瀛昌君之子,原溪君,卽丹原君子云矣。儒臣·承史,輪讀訖,上曰,殿最盡入來乎?檍曰,今日豈有不爲殿最者乎?似當盡入矣。上命退,諸臣遂退出。
上在慶熙宮。停常參·經筵。
朴弼逵啓曰,大司憲洪重一未肅拜,執義李堉呈辭,掌令崔夢嵒·鄭景瑞在外,持平金復休傳旨未下,李思祚受由在外,今日以監察茶時之意,敢啓,傳曰,知道。
藥房都提調金致仁,提調洪麟漢,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安。竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
以承傳色口傳下敎曰,下敎時入侍。
又下敎曰,京殿最盡已爲之,八道殿最,兩銓,承旨,待下敎,持而入侍。
又下敎曰,廚院翰苑,依例用之。
李性遂啓曰,漢城庶尹李廷恢,肅拜單子入啓之後,謂有情勢,終不入來,事體極爲未安,推考警責,何如?傳曰,允。
傳于李性遂曰,內局入侍,左副承旨同爲入侍。
鄭尙淳,以吏曹言啓曰,曹所屬司饔院官員等矣,今己丑年春夏等褒貶,當爲等第,而因本院都提調有故,不得磨勘之意,敢啓。傳曰,知道。
又以吏曹言啓曰,曹所屬今己丑年春夏等褒貶等第,當爲磨勘,而內侍敎官李養鼎,與判書臣昌壽,有應避之嫌,不得同參,臣李潭等,依例磨勘之意,敢啓。傳曰,知道。
又以戶曹言啓曰,今己丑春夏等所屬各司褒貶啓本中,司圃署別提李弘之,與參議臣趙重晦,爲娚妹相避,故判書臣鄭弘淳,參判臣鄭厚謙,同爲磨勘以入之意,敢啓。傳曰,知道。
又以戶曹言啓曰,本曹郞廳及所屬各司官員,今己丑春夏等褒貶,依前例磨鍊以入,而軍資監·平市署則各其司都提調有故未及磨勘,司宰監·平市署·內贍寺五部,去戊子秋各等褒貶,因各該司提調,漢城府堂上有故,不得磨勘矣。今則其時官員,旣多遷轉,有難考績,依近例蕩滌,何如?傳曰,允。
又以宣惠廳郞廳,以都提調意啓曰,本廳郞廳等今己丑春夏等褒貶等第,磨勘以入之意,敢啓。傳曰,知道。
又以禮曹言啓曰,宗廟署各陵殿園墓及本曹郞廳·四學童蒙敎官,奉常寺,典牲署,掌樂院·內醫院·東西冰庫,東西活人署,禮賓寺,通禮院·惠民署·典醫監·觀象監,圖畫署官員等,今己丑春夏等褒貶等第以入,而社稷署·弘文館·藝文館·春秋館·承文院·成均館·校書館·司隷院·歸厚署,東南關王廟官員等褒貶,各其司領事提調堂上有故,不得一一磨勘之意,敢啓。傳曰,知道。
又以禮曹言啓曰,今此本曹褒貶時,惠陵參奉柳儞,與參議臣李徽之,有應避之嫌,不得同爲磨勘,別啓本等第以入之意,敢啓。傳曰,知道。
又以禮曹言啓曰,今此本曹褒貶啓本等第中,三處刀擦之意,敢啓。傳曰,知道。
又以禮曹言啓曰,今此本曹褒貶時,通禮院引儀洪駿漢,東學兼敎授洪樂信,與判書臣麟漢,有應避之嫌,不得同爲磨勘,各其別啓本等第以入之意,敢啓。傳曰,知道。
又以禮曹言啓曰,今此本曹褒貶所屬各司官員等參謁時,承文院正字成彦檝,以受由在外,懸頉不爲來參,事甚未安,以本院褒貶不爲之致,雖不得等第,不可置之,令吏曹,依例中考施行,何如?傳曰,允。
又以工曹言啓曰,本曹郞廳,今己丑春夏等褒貶及屬司中繕工監·尙衣院·造紙署·瓦署典涓司,今己丑年春夏等褒貶,合六度磨勘以入,而繕工監·瓦署·典涓司,去壬子年秋冬等褒貶旣不得行於限內,且其時官員,亦多有遷轉者,依例蕩滌,掌苑署,今己丑年春夏等褒貶,因其該署提調之有故,不得磨勘之意,敢啓。傳曰,知道。
又以漢城府言啓曰,本府郞廳及五部官員等褒貶去戊子年秋冬等,因堂上有故,限內不得磨勘之意,曾已頉啓矣。其時官員,已多遷轉,有難考績,依近例一竝蕩滌,而其中戶曹所磨勘五部官員褒貶,亦一體蕩滌之意,分付戶曹,何如?傳曰,允。
朴弼逵,以兵曹言啓曰,本曹今己丑春夏等褒貶等第,磨勘以入,而所屬訓鍊院官員等褒貶,因本院堂上有故,不得一體磨勘,軍器寺官員等去戊子春夏等秋冬等褒貶及典設司官員等戊子秋冬等褒貶,因各其司提調有故,不得磨勘矣。今則其時官員已多遞易,竝依例蕩滌之意,敢啓。傳曰,知道。
又以濬川司言啓曰,本司都廳及郞廳,今己丑春夏等褒貶等第,磨勘以入之意,敢啓。傳曰,知道。
又以訓鍊都監從事官,禁松參軍及諸將官等,今己丑年春夏等褒貶,當爲等第,而都提調臣金致仁有故,限內不得磨勘之意,敢啓。傳曰,知道。
又以禁衛營從事官,以都提調意啓曰,本營從事官及諸將官,今春夏等褒貶,當爲等第,而臣金尙喆,有身病,限內不得磨勘之意,敢啓。傳曰,知道。
又以御營廳言啓曰,本廳從事官及諸將校,今己丑春夏等褒貶,當爲等第,而都提調臣洪鳳漢,大將臣金漢耉,俱有故,限內不得磨勘之意,敢啓。傳曰,知道。
以承傳色口傳下敎曰,受號之歲爲何年,而開城府動駕之歲,亦爲何年乎?知入。
傳于洪檍曰,承旨入侍,儒臣持高麗儀註卷入侍。
行吏曹判書李昌壽疏曰,伏以臣,伏見傳敎下者,以李廷恢之備擬別提,辭旨極嚴,仍有重推之命,固已萬萬悚懍,而臣於此事,又有大段做錯者,昨朝密城君子復職命下之後,入侍承宣,送言以爲密城君之子,聞是李廷恢云,故臣卽送曹吏,探問於摠府入直之宗臣,則摠管原溪君,以小紙書示,以爲密城君所後子,卽李廷恢云,臣意謂宗臣,必明知宗臣後屬,遂以廷恢備擬矣。追聞密城君栻奉杞曾孫前參奉李惟偁,方在憂服中,而李廷恢則乃是栻之姪子,臣之疏率昏謬,備擬不審,誠無所逃其罪矣,玆敢露章自列,冒于崇嚴。伏乞聖明,亟許鐫削臣職,仍命攸司,重勘臣罪不勝萬幸。答曰,省疏具悉。其本誤答之致,銓曹何有?今聞密城奉祀者,雖有承傳而未闋服云,今無可試之人,況凡承傳?亦有子壻弟姪中調用之事,噫,其弟爲人,尙今思之,猶父猶子之間,此時先爲調用,豈云濫也,況復職而已?噫,亦惟其生父,予心愴然,原單子中,以姪付標,其令謝恩,卿何若此?勿辭行公。
修撰洪相簡疏曰,伏以臣卽今所帶之職是世所稱瀛館學士,實倣唐宗十八之選,論其責任,則挾簡筴而備顧問,侍近密而贊謨獻,雖令宿儒邃學當之,亦皆逡巡惟懼其不稱職。如臣者學未通方,齒才卄五,而徒藉父兄之餘,不核才否,强使備官,戒在擔損,若臨淵谷,夫豈有毫分堪承之望,而迺敢冒沒一出再出,若固有之,是誠臣之罪也。然此亦有所以然,臣始不自量,隨衆應擧,旣不幸而早年得第矣。又不幸而滾入榮塗矣。簪筆之任,亦自華貫,而不敢力辭,至於三司之職,其選尤別,其責尤重,而亦不敢力辭,是豈臣之本情,亦何嘗以隨行逐隊,爲可幸無罪也哉?抑臣別有至懇,未敢自隱於君父之前,業欲傾倒羅列,悉露肝膈,以冀垂察,而連値朝家有事,含意未伸,恒切耿耿,今始冒萬死猥此備陳焉。臣祖父臣啓禧,愛臣偏篤,自在孩提,常置膝下,未嘗暫曠,而臣少旣莫思訓迪之至意,長嬰疾病,竝沒記誦之少技,祗就荒落,着處無當,不獨臣祖,爲臣悶恤,臣亦自知其百不猶人,及臣策名于朝,臣祖愀然無喜色,召而諭之曰,忙若科名不能遲得十年,益讀未讀之書,治心飭躬,粗識向方而後出而事君也。及除是職,臣祖父爲之憂歎曰,任重則易躓,責大則難副。惟此論思之地,非爾口讀之學所敢承當,量己而進,無至於覆餗之患也。又曰,賤臣蒙恩休退,感祝鴻私,在兒孫,則當使戮力盡忠,以佐王國,豈欲使之退步,不學妄出?祗爲顚沛之資,學優而仕,或有報效之道,且吾幸得閑居,料理殘編,汝能相從於寂莫之濱,得有長進,則詎非幸歟?言出至情,丁寧懇側,臣若以此時獲蒙長暇,常守臣祖之側,益勉素業,優遊浸漬,或必欲一二資益,則得寸得尺,莫非聖主之賜,然後收而置之任使之末,未之晚也。如其依前惰窳,卒於魯莾,而不離乎今日樣子,則棄而斥之,以示綜核之政可也。是亦愈於乳臭躐進,祗辱名器而無所成乎?夫人臣去就,實關世道之汚隆,是以,才有不逮,必思所以自修而不輕進焉。義有不可,必思所以自守而不枉循焉。不惟下之自處也如此,在上者,亦必優容寬假,其所不能,不强使爲,是殆爲聖世樂育之一道也。臣之空疏蔑裂,如右所陳,則是才不逮也。臣若以臣祖之言,視爲弁髦,而揚揚貪冒,則是義不可也。以殿下遂物之仁,亦何必强其不能?使不得自修而喪其所守,獨未沾樂育之化哉?倘蒙天地父母,俯加矜察,特命選部,勿復檢擬,俾臣獲伸微志,則臣敢靡粉,豈不思涓涘之報也?臣情私所迫,瀆擾至此,臣尤死罪。答曰,省疏具悉。今覽爾章,其心可嘉,嗣服初,已有金尙星故事,豈特若爾?李密雖在,今旣登科,國有望八其君,何心請暇?且已擢爾父,亦何捨爾?其於館職,何敢復辭?入直讀書。
己丑六月十五日辰時,上御集慶堂。藥房入診,左副承旨同爲入侍時,都提調金致仁,提調洪麟漢,副提調鄭尙淳,左副承旨朴弼逵,假注書蔡弘履,記事官宋樂·韓光近,醫官方泰輿·許礈·李以楷·鄭允協·慶絢·金季良·柳光翼·徐命緯,以次進伏訖。致仁曰,夜間,聖候諸節,若何?上曰,尙有餘氣,晚則牽痛,悶矣。致仁曰,大體如此之症,必漸次差復矣。進湯劑,上進御。請診候。泰輿,診候退奏曰,脈候三部調均,滑體一樣好矣。上命耆社殿最,先爲頒行,上曰,領相,期見嗣服回年,怪矣。致仁曰,回年亦不遠矣。上曰,申暐,卽李裕民之外孫乎?致仁曰,臣未詳知矣。上曰,曾前則完伯,不書慶基殿等題乎?致仁曰,然矣。麟漢曰,非但監司,禮曹亦不書矣。上曰,今番下敎後,陵官,亦各別爲之乎?麟漢曰,新仕之人,各別小心云矣。命尙淳,讀奏各道殿最,至趙載選,上曰,善爲矣。致仁曰,趙載哥作宰,多善爲矣。至金斗秋,上曰,此人貌雖不好,善爲矣。致仁曰,多知識人矣。至吳在文,上曰,誰也?致仁曰,吳彦儒之子也。至李克敬,上曰,誰也?致仁曰,臣未詳知矣。至韓泰裕,上曰,此韓判府之子乎?致仁曰,然矣。至洪緯漢,上曰,以題目觀之,此前似如何矣。致仁曰,此洪樂恒之父也。上曰,嶺伯,多書善爲矣。致仁曰,果善爲矣。至李普行,上曰,商失漁利,則誰將食之也?至韓謇,上曰,難矣。至李學祚,上曰,誰也?致仁曰,故相之孫也。上曰,江原道守令少矣。上曰,恬靜可矣。豈曰置中乎?尙淳曰,聽數無滯之無字,以毋字書之,似勿字之意也。至宋載中,上曰,此宋瑩中之兄乎?至朴師亨,上曰,彼爲學文者耶?致仁曰,然矣。至金壽鼎,上曰,此人難矣。至具鼎煥,上曰,此孝子者耶?致仁曰,然矣。至李白圭,上曰,容貌佳矣。致仁曰,其父亦善治矣。至李立中,上曰,誰也?致仁曰,李最中之六寸也。至李趾光,上曰,年少而難矣。至李履信,上曰,題目好矣。相淳曰,卽伏見諸道今春夏等褒貶啓本,則黃海監司尹得養啓本中,守令,無一人居下,忠淸監司洪樂純啓本中,鎭岺縣監柳世亨,金井察訪申鉀,題目,致勤點下,殊無嚴明殿最之意,竝推考警責,何如?上曰,依爲之。出擧條弼逵,讀奏兵批殿最訖,弼逵曰,卽伏見各道今春夏等褒貶啓本,則統制使李國賢,慶尙左水使田得雨,全羅左水使尹僖泰,全羅右水使李永輔,啓本中,邊將無一人居下,慶尙右水使黃寀啓本中,尙州營將李晟,赴任未久,有毁無譽,爲目,致勤點下,殊無嚴明殿最之意,竝推考警責,何如?上曰,依爲之。出擧條上曰,李益俊謝恩乎?尙淳曰,此則已謝恩出去。李廷恢,則密城君之姪也。密城君直孫,只有一人,以承傳筮仕矣,今則在喪云矣。廷恢則未及見傳敎,爲謝恩入來,引義置出,故該房,依例請推,而吏判不審之失,不可不警責矣。上曰,皮之不存也,此人當落乎?致仁曰,旣是猶子,則在渠心,宜不安矣。上曰,然則置之乎?致仁曰,猶子與親子,似無間矣,而惟在自上處之矣。上曰,汰冗官,朱子特書綱目,若問于今冗官,京則童蒙敎官,外則敎養官,童蒙敎官,申飭之下,今有其效,而外方敎養官,徒存其名,今覽關西殿最中,鄭觀由,課士亦勤爲目,予莫知也,白首暮年,開坼豈見欺於一敎養官?令該曹,卽爲分付道臣,其勤課士,使之條列狀問。出傳敎上曰,藥房提調持湯劑更爲入侍。出榻敎上進御,上曰,近來多癢處,偏爬臍中,臍中漸深,腹部如浮,必過服參劑之害也。致仁曰,此果好徵也。兼進八味元,則必有顯效矣。上曰,然則生百歲乎?建功若永謝,則老來八字似好矣。致仁曰,建功二貼,卽永式也,豈可減乎?頃者下敎判府事時,必進參橘而因不進,群下之情,每多悶迫時矣。上曰,其時雖然,此後則必不欺之矣。今番之症,旬月內,實無復起爲人之望矣,如是速瘳,雖予事怪矣。致仁曰,果然矣。上曰,昨日望見建明門,若有眩氣矣。及其試步,無異前月,人或謂使謀矣。上曰,僉知李益俊入侍。出榻敎益俊進前,上曰,年幾何?益俊對曰,七十一歲矣。上曰,思汝父愴憾矣。因命誦耆科時所作,益俊誦奏,上曰,難矣,能誦矣。上曰,黃海中軍朴奎晃,於庚申年,金判府事爲開城留守時,滿月臺薦進者,而今覽殿最中,白首蓮幕四字,噫,昔則黑頭,今爲白首,此人亦此世中人,故尙今存焉。追惟所薦人,予心愴然,今番都政,特爲晋用,呼寫之際,聞判府事所奏,渠之言,以免飢爲幸云,聞此,食雖少,心若飢,頃者已諭,此等徒老者,豈特朴奎晃,文武一也。申飭兩銓,必也先用,頃年兩銓書進久勤帖,置諸左右,今則視昏,與無何異?該房承旨,持其帖其後用否,詳問以奏。噫,其若牽用,奚取石門內?頃者任時倜,因勤飭爲閫任,朴奎晃,已經邊地,而沈滯中軍,尙未防禦云,永宗若有窠,懸註卽爲調用事,分付西銓。出傳敎麟漢曰,黍粟稻稷,曾有親受之命矣。東籍黍稷,則念間成熟云,儀註,當爲磨鍊以入矣。上曰,提調親獻,一依頃日小麥時例,書入,可也。麟漢曰,處所何以爲之乎?上曰,當於德游堂爲之矣。麟漢曰,稻稷則似於晦間刈取云,此亦臨時書入儀註矣。上曰,依今番例,擧行可也。出擧條上命吏房承旨先退,諸臣遂退出。
己丑六月十五日戌時,上御集慶堂。儒臣,持高麗儀註入侍時,校理李致中,副修撰洪龍漢,右副承旨沈勗之,假注書李羽逵,記事官宋樂·韓光近,以次進伏訖。上曰,狀啓先讀。勗之,讀松都·京畿雨澤狀啓,上命書吏判批,上曰,吏判知而故爲之耶?勗之曰,吏判問於原溪君而所報如是,故誤擬云矣。上曰,原溪君,以善步自矜,而老昏如是矣。上曰,修撰洪相簡,待開門牌招入直,副校理姜潤,今聞過限已久云,其在國體,不可泄泄,遞代。其代,徐有隣除授。而頃者處分,不過申飭,分義所在,焉敢撕捱?陳章勿爲呼望。副應敎趙宗鉉,亦只推,待開門,一體牌招察任。出傳敎上曰,玉堂無受由過限法乎?勗之曰,玉署異於臺閣,本館吏,不以過限來告,故無此法矣。上曰,該司則爲之矣。勗之曰,然矣。儒臣·承史,輪讀儀註訖,上命退,諸臣遂退出。
上在慶熙宮。停常參·經筵。
沈勗之啓曰,大司憲洪重一再度呈辭。入啓。執義李堉服制,掌令崔夢嵒·鄭景瑞在外,持平李思祚受由在外,金復休傳旨未下,今日以監察茶時之意,敢啓。傳曰,知道。
藥房都提調金致仁,提調洪麟漢,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等不任區區憂慮,敢來問安。竝此仰稟。答曰,知道。今月猶踰其半,其曰孝乎?體處此堂,心在西郊,庚子年翰苑五朔,今爲五十載,今番能愈,其豈予也?再昨祗迎後,隨之其門,亦豈予步,日三建功,參亦幾斤,其氣勝乎,其步勝乎,其視勝乎?其氣益衰矣,其步一般,其視若前,華扁今雖在,於予何奏能,而渠等之道,只此故,三百六十日,日勸建功,近者三勸,一年三百六十貼,其猶異也。以此計焉,卽一年一千八十貼,予故能飮,予已知之,心冥然能得參精若此,此人生寅後豈聞?以食道言之,其中可也,以學問之道謂也。躐等,聖賢之誡,此豈諺所云一日食之三日之意,其若今侍,必也將服昨日之一貼,待下敎從容入侍宜矣。中宮殿·惠嬪宮,口傳問安。答曰,知道。
備忘記,文武宜同,文臣七十以上旣製述,武臣堂下七十以上,明日隆武堂,柳葉箭一巡當試射,儀註繖扇侍衛置之,試官訓將禁將,安允行,入直騎郞,摠郞,入侍承旨,同副承旨入侍。
傳于沈勗之曰,昨日試射時射員差晚待令。時刻,待下敎只入正時。
傳于沈勗之曰,帿箭貫革,百步立之。
傳于沈勗之曰,明日,應射人單子,斯速書入。
以承傳色,口傳下敎曰,武臣堂上試官望筒殿坐相値,置之。
傳于朴弼遠曰,內局入侍。
朴弼遠啓曰,假注書蔡弘履,身病卒重,勢難察任,今姑改差,何如?傳曰,允。
蔡弘履改差,代以李遠爲假注書。
朴弼逵,以弘文館言啓曰,新除授校理徐浩修,自鄕上來,卽爲牌招察任,何如?傳曰,允。
鄭尙淳啓曰,今六月十九日,都目政事爲之之意,敢啓。傳曰,知道。
又以吏曹言啓曰,都目大政期日不遠,郞廳不可不備員,正郞未差之代,口傳差出,何如?傳曰,允。
又以忠勳府言啓曰,本府書寫忠義衛奇有道有頉,代忠義衛高應濟差下,依例以假郞廳稱號,何如?傳曰,允。
吏曹口傳政事,以李崇祜爲吏曹正郞。
沈勗之以兵曹言啓曰,內禁衛將尹景淵,病難供職,呈狀乞遞,宿衛輪番之任,不可久曠,今姑改差,何如?傳曰,允。
己丑六月十六日未時,上御集慶堂。藥房入診入侍時,都提調金致仁,提調洪麟漢,副提調鄭尙淳,假注書李羽逵,記事官宋樂·韓光近,醫官許礈·李以楷·鄭允協·慶絢·吳道炯·鄭允說·柳光翼,以次進伏訖。致仁曰,聖體調攝,若何?而寢睡·水刺之節,亦何如?上曰,一樣矣。致仁曰,隱隱牽引之症,亦何如?上曰,少減矣。上進湯劑,致仁請診候,上許之。礈曰,脈候左右三部度數調均而滑體,比昨一樣矣。以楷曰,滑體猶未快勝矣。允協·絢·道炯·允說·光翼等,所奏如礈言,尙淳,讀湖西狀啓,尙淳曰,日前以殿最申飭事,有所下敎,而大臣兼帶及應頉外,不爲磨勘各司堂上,限一朔禁推,郞廳以下考,施行爲敎矣。無故諸司,已盡擧行,而校書館及歸厚署兩處,因提調之在外,不得爲之云矣。上曰,提調,誰也?尙淳曰,校書提調,卽鄭宲,歸厚提調其尹鳳五,而傳敎始下於今十一日,其不能趁期擧行,事勢似然矣。上曰,分揀可也。出擧條尙淳曰,久勤帖調用事命下矣,而兩銓則無之,無憑據可問之處矣。上曰,置之。上曰,承文院·司饔院·尙瑞院·典設司入直官員,入侍。出榻敎承文正字呂弘幹,典設別提金兌天,尙瑞直長李益烇,司饔奉事徐琢修進前,各奏職姓名,上命弘幹,誦講章訖,上曰,爲人甚精明矣。上下敎金兌天曰,汝以行官,爲別提乎?對曰,以御營巡令帥爲之矣。上下敎李益烇曰,汝於益焌,爲幾寸,對曰,四寸矣。上曰,誰子乎?對曰,礪原君之子也。上曰,予追憶昔年而官汝四寸矣。汝則與注書,今政同出六乎?尙淳曰,然矣。上曰,徐琢修,誰也?尙淳曰,徐宗鎭之從孫也。上曰,其亦貴矣。辛丑時,爲予桂坊官者也。知申則不識其面乎?與徐命善相類矣。四官竝退去,上曰,藥房提調,持湯劑更爲入侍。出榻敎上進湯劑訖,致仁曰,日熱轉酷,設遮陽,以防炎氣似好矣。上曰,建功轉苦於飮矣。致仁曰,二貼,決不可不進,而八味元兼進則好矣。上曰,苦矣苦矣。上曰,左承旨李在協許遞,其代獻納趙重明除授,牌招察任,房順房。出傳敎上命退,諸臣遂退出。
上在慶熙宮。停常參·經筵。
藥房都提調臣金致仁,提調臣洪麟漢,副提調臣鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安。竝此仰稟。答曰,知道。日鬱氣鬱,心苦耐苦,今番愈後,建功猶滯,美飮亦滯,捨飯雖難,捨湯何難?豈特三百六十日?十二時八刻,於予若年。
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
洪檍啓曰,大司憲洪重一三度呈辭入啓,執義李堉服制,掌令崔夢嵒·鄭景瑞在外,持平李思祚受由在外,金復休傳旨未下,今日監察茶時之意,敢啓。
沈鼎之,以都摠府言啓曰,今日入直內三廳武兼禁軍及軍兵等,當爲中日習射,而親任堂下武臣試射相値,不得爲之之意,敢啓。傳曰,知道。
李性遂啓曰,假注書李遠,時無職名,令該曹依例付軍職,官帶常仕,何如?傳曰,允。
傳于朴弼逵曰,內局入侍。
傳于沈勗之曰,來詣,只入正時。
備忘記,武臣祿試射試官,鄭昌聖·張志豐爲之,近日雨勢若此,只祿陞降人擧行。
洪檍,以禮曹言啓曰,卽接宗廟署所報,則今日大雨,宗廟第三室門內靑班子第四井滲漏,第五室神榻前靑班子,自北第二井滲漏點滴,永寧殿第八室神欌上靑班子道里上,滲漏,床卓前靑班子西邊第一井滲漏點滴云,臣曹,與本署提調,依例奉審後,稟處,何如?傳曰,允。
洪檍,以禮曹言啓曰,臣麟漢,進詣宗廟,與本署提調李之億,眼同奉審,則宗廟第三室門內靑班子第四井滲漏,第五室神欌前靑班子,自北第二滲漏點滴,永寧殿第八室神榻上靑班子及道里上滲漏,床卓前靑班子西邊第一井滲漏點滴處,果如本署官員所報,滲漏處,固當以待日晴修改稟請,而今月以土旺用事,在前如此之時,不卽循例擧行,姑待七月節,擇日修改,何如?傳曰,允。
洪檍,以內醫院官員·都提調意啓曰,鍼醫鄭亨道有頉,代前僉知卞宜和,以曾經執鍼之醫官,尙未復仕,且有昨年待窠還付之傳敎矣。以此人差下,令該曹付軍職,官帶常仕,何如?傳曰,允。
洪檍,以內醫院官員·都提調意啓曰,每年冬至使行醫員譯官,本院藥材貿易回還後,三坐畢納,則入啓論賞,乃是流來之規,而上年藥材貿易醫譯崔宗益·張淹等,畢納於二坐矣。令本衙門,考例施賞,何如?傳曰,允。
己丑六月十七日巳時,上御集慶堂。藥房入診入侍時,都提調金致仁,提調洪麟漢,副提調鄭尙淳,假注書李羽逵,記事官宋樂·韓光近,醫官許礈·李以楷·鄭允協·慶絢·吳道炯·鄭允說·柳光翼,以次進伏訖。致仁曰,今日陰雨,聖體調攝,若何?而寢睡·水刺之節,亦何如?上曰,一樣矣。致仁曰,今日下敎,以湯劑羹飯,皆有滯症,卽今氣候,更何如?上曰,尙有壅滯之症矣。致仁曰,近來饌品,無保胃之味,進御椒醬,何如?上曰,此亦厭矣。上進湯劑,致仁請診候,上許之。礈曰,脈候左右三部度數調適,而滑體今日則益勝矣。以楷·允協·道炯·絢·允說·光翼等,所奏皆如礈言,上曰,痰候每每作苦,誠怪疾矣。致仁曰,是故醫書,稱以治世能臣,亂世奸雄矣。上曰,服藥之數,一年計爲一千八百餘貼矣。致仁曰,間有不進之時矣。上曰,老人何其多也?致仁曰,此世果爲壽域矣。上曰,人物之繁,亦莫如近時矣。致仁曰,生齒甚繁,街路上人肩相磨,城底作舍,皆是人多之致也。上曰,南有容有嗣續云,奇哉,其爲人,滿面習氣矣。致仁曰,致位崇秩,又登耆司,兼有子,八字益好矣。上曰,世孫將命,誰也?致仁曰,洪龍漢也。上曰,將命者無不入閣矣。趙龜命,有文集乎?致仁曰,有之矣。上曰,注書出去,問于玉堂春坊,有則持入,注書還奏曰,無之云矣。致仁曰,下闕多有書籍,而此闕則甚少矣。蓋聞玉堂藝苑書冊,播在外間,事甚未安矣。上曰,趙重明,能爲承旨役乎?尙淳曰,臣姑未見之,而聞足能承當矣。上曰,必恢恢矣。致仁曰,爲人極爲休休矣。上曰,今年爲瓜滿,前頭豈有更進之望乎?致仁曰,若享遐壽,安知不更進一秩乎?上曰,藥房提調,持湯劑更爲入侍。出榻敎上進湯劑訖,上命退,諸臣遂退出。
六月十七日申時,上御隆武堂。親臨武臣堂下七十以上試射入侍時,試官安允行·具善復·李章吾,兵曹佐郞朴師殷,都摠都事金載仁·元啓弘,同副承旨趙重明,假注書李羽逵·李遠,記事官宋樂·韓光近,以次進伏訖。上曰,每貫革六人式入射,一隊畢射後,次次進前。至都振瑞進前,上曰,今番試射時,年八十都振瑞一人,聞其入屬,卽癸巳年云,予心愴然,再經追恩,尙今遲滯,特爲加資。出傳敎上曰,八十者有之乎?具善復曰,只有一人矣。至前虞候黃錠進前,上曰,誰也?善復曰,戊申年捉賊關有功,故其後爲守令矣。當其入侍,所對不善,雖不得赴送,自上更有下敎,已經虞候矣。上曰,今番耆老堂下試射時,前虞候黃錠,以戊申軍功,同年登科者,今四十二年,以角圈徒老,再昨下敎與朴奎晃無異,內將中最之者李重錫作窠,黃錠特資除授,口傳下批,其令帳殿謝恩,李重錫,今聞淸州人云,亦豈無故作散?朴奎晃,今番都政,履歷僉使除授後,其代懸註備擬,仍爲頒賞。諸臣以次退出。
上在慶熙宮。停常參·經筵。
藥房都提調臣金致仁,提調臣洪麟漢,副提調臣鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不任區區憂慮,敢來問安。竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
惠嬪宮誕日,政院·玉堂單子問安。答曰,知道。
大殿·中宮殿·世孫宮·嬪宮,政院·玉堂口傳問安。答曰,知道。
傳于洪檍曰,儒臣,持問答入侍。
鄭尙淳,以吏曹言啓曰,今日本曹開坼坐起時,考見諸道褒貶啓本,則仁川府使李樸,以宜贖舊遇,盍勉新政爲目?萬頃縣令李喜謙,以姑恕微眚,益勉實政爲目,則宜置下考,而置諸中考,殊無嚴明殿最之意,當該道臣竝推考警責,兩邑守令,罷黜,何如?傳曰,曾已下敎,雖衰,此等處其皆察焉。若此之類,皆置下考,則其代者,本曹能擇備乎?不過徒弊其官,仍以中考施行,道臣亦勿推。
又以吏曹言啓曰,今日本曹開坼坐起時,考見各道褒貶啓本,則鎭岑縣監柳世亨,以已施薄警,惜無其效爲目,金井察訪申鉀,以避事宜警爲目,崇靈殿參奉朴采鳳,以呈病太頻爲目,則竝宜置下考,而置諸中考,致勤點下,鎭岑縣監柳世亨,金井察訪申鉀,崇靈殿參奉朴采鳳,竝依定式,以下考施行,何如?傳曰,允。
又以吏曹言啓曰,機張縣監李光淹,延曙察訪趙景觀,以三年窠守令察訪,兩次居中,其不治可知,依例罷黜,何如?傳曰,允。
又以吏曹言啓曰,康陵別檢金東淵呈狀內,身病甚重,勢難察任云,身病旣如是危重,則不可强令察任,依例改差,何如?傳曰,允。
沈勗之,以兵曹言啓曰,今日拆見諸道褒貶啓本,則慶尙右兵使黃寀啓本中,尙州營將李晟,以有毁無譽爲目,則宜置下考,而置諸中考,致勤點下,殊無嚴明殿最之意,當該帥臣黃寀,所當請推,而旣自政院察推,不可更論,尙州營將李晟,以下考施行,何如?傳曰,允。
奉敎李德師疏曰,伏以臣方當修史之際,忽接鄕信,臣母素患胃熱之症,當暑添劇,面部浮高,飮食全却,老人元氣,凘敗無餘云。臣聞來,方寸焦灼,按住不得,倉皇陳章,徑尋鄕路。伏望聖慈,特削臣職,俾便救護,仍治臣擅行之罪,以肅朝綱,千萬幸甚。仍念臣猥叨洪造,前後所被恩數,萬萬曠絶,實非新進眇末之臣所得於君上者。出身之初,卽蒙錫賚之典,仍霑推廣之恩。管絃,聳里巷之聽,內肉,侈滫瀡之供。緋玉之寵,誥軸之榮,及於衰老之父母。闔門老幼,聚首攢祝,惝怳莫狀,有如得雨之寸草。未敢謝榮於春風,第有相對感泣而已。頃當臣父入肅之日,特蒙召見,旣命誦詩,繼發講音,有若唱酬者然,以至同樞之陞資,累代之榮贈,莫非及老之盛念,實爲擧世之艶歎。而惟是便殿之命謝,帶圈之造給,尤屬格外,未之前聞。臣於伊日,感淚被面,惶汗浹背,實欲百身而糜粉,以報天恩之萬一而有不可得矣。其後,又於回婚人引接時,旣荷便蕃之錫,繼下扶掖之命,事雖同於他人,恩若偏於一家,臣父對人,輒有結草之語,況在臣身?雖赴湯蹈火,尤何敢有所自惜也哉?第臣情理,豈可一日離親之側,而感激殊私,未忍便訣,黽勉供職於簪筆之班者,于今九箇月矣。近則在於翰苑,便同剩官,雖未敢啓短長之日於君親之間,而亦不足記少多之數於江湖之上矣。倘蒙聖上,夬許歸養,則臣謹當含恩佩德,遙祝無疆之聖壽於畎畝之中矣。臣無任猥越祈懇兢惶屛營之至。答曰,省爾之懇,嘉爾之心。國有近八其君,讀書雖斳許,家有八十兩親,養親豈斳許?特允其請焉。
備忘記,奉兩親請養,今翰林予初見,令本官,助其衣資食物,以示此意。
己丑六月十八日辰時,上御集慶堂。藥房入診入侍時,都提調金致仁,提調洪麟漢,副提調鄭尙淳,假注書李羽逵,記事官宋樂·韓光近,醫官許礈·李以楷·鄭允協·慶絢·吳道炯,以次進伏訖。致仁曰,夜間,聖體調攝,若何?而寢睡·水刺之節,亦何如?上曰,一樣矣。上進湯劑訖,命診候。礈曰,脈候左右三部度數調均,而滑體與昨一樣矣。以楷·允協·絢·道炯,所奏皆依礈言。上曰,提調先退,更煎以來。尙淳,讀各道農形狀啓訖,上曰,黃碇,是昌城尉族姓乎?此人誠有軍功,而以昨日模樣觀之,其擾㨰不謹如此,豈能善媚兩銓而調職乎?致仁曰,然矣。其爲人如是,故兩銓,皆難調用矣。上曰,昨日耆老,皆善步,予甚欽艶矣。致仁曰,常漢輩,以步爲長技,故雖老能步矣。上曰,明日知申,爲吏批承旨乎?尙淳曰,然矣。上曰,昨日予親自着押於御寶,此則知申,當得之矣。致仁曰,八味元藥力甚厚,進御則好矣。上曰,厭矣。致仁曰,頃承許進之敎矣。上曰,予將進之矣。致仁曰,服藥便同學問工夫,無少間斷,服之不已,則自有久遠之效矣。朝粥水刺之時,兼進則好矣。上曰,服此藥而眼精若明,則豈不服乎?但必無是理,故不欲進之耳。致仁曰,豈無效乎?伏乞試之焉。上曰,同副爲人甚善矣。致仁曰,觀其容貌,蓋無惡底人也。上曰,李廷喆·朴弼逵·李世演·趙重明,其爲人一樣矣。致仁曰,李世演則外雖如此,其中則有也。上曰,李廷喆,只有赤子心矣。以李廷喆爲副提調,玄處明爲掌務官則相等矣。致仁曰,處明,醫術則精妙云矣。上曰,藥房提調,持湯劑更爲入侍。上進湯劑訖,上曰,注書貴矣。一則靑海伯之孫,一則湖洲之孫也。尙淳曰,蔡弘履,則呈病遞去,李遠代入矣。上曰,然乎?上命退,諸臣遂退出。
己丑六月十八日申時,上御集慶堂。儒臣入侍時,副應敎趙宗鉉,修撰洪相簡,右副承旨洪檍,假注書李遠,記事官宋樂·韓光近,以次進伏訖,上命宗鉉,讀警世問答訖,又命下番及承史,次第輪讀訖。上命檍,讀金堤守貶目,上曰,此人作散至幾年,而復除此守乎?檍曰,解禁錮後多年,始除此守矣。上曰,噫,抑强扶弱,自有予心,卽是同道萬頃·金堤宜中則一也,而或闊或細,一衡之中,其果一乎?金堤殿最之目,坼時礙眼,而沈滯幾十年,其目亦中等,故因下,今日比諸金堤,果同有欠抑扶,該堂推考。雖衰,因此不無勉飭者,噫,彼鄭樸,是誰之子,亦知爲人,十餘年沈滯之中,因領相所奏甄用,於渠金城後再也,況人則精詳,初任金城,亦非循例下等之比,則其宜益勵,而赴任才六朔,且當初殿最何招細謗?至登其目,於國於家,體乎思乎?其在申飭之道,不可泄泄。金堤郡守鄭樸,特示問備之飭,使渠體其君爲民之意,思其父勤幹之心。噫,其父,爲秋官時,雖囹圄之中,其猶審理而奏,況百里牧民者乎?當於來頭,令御史廉問,若無其勵,頃者禁錮,不過年限,於其再也,何云其年?令道臣,以此嚴飭。出傳敎諸臣以次退出。
上在慶熙宮。停常參·經筵。
藥房都提調臣金致仁,提調臣洪麟漢,副提調臣鄭尙淳啓曰,伏未審夜間,聖候調攝若何?痰候,何如?臣等率諸御醫趁早入診,詳察聖候爲宜,臣等不任區區憂慮,敢來問安。竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,吏房先爲入侍,只提調待下敎,持湯劑入侍。
又下敎曰,俄者御製賡進詩,作帖粧衣以入,而表題以己丑夏親政賡韻帖,承旨,親書以入。
又下敎曰,明日親受黍稷相値,文臣朔試射,置之。
以承傳色,口傳下敎曰,明日受黍粟之時,只禮房承旨翰注入侍,繖扇侍衛,置之。
傳曰,詣閤只入正時。
吏批,行判書李昌壽進,參判李潭進,參議權噵進,正郞李崇祜進,李碩九進,佐郞宋聚行進,柳匡國進,行都承旨鄭尙淳進,以李善海爲活人別提,嚴思敏爲中部都事,李樂培爲禮賓主簿,閔百順爲掌樂正,洪忠海爲刑曹佐郞,李鎭翼爲恭陵令,李喜永爲引儀,申景祖爲蔚山府使,李彦中爲沔川郡守,宋溥淵爲杆城郡守,金東覽爲長水察訪,鄭弘淵爲歸厚別提,趙命世爲典牲主簿,權中立爲濟用主簿,金斗烈爲義盈直長,金浤爲宗簿直長,徐琢修爲司饔直長,申大偀爲工曹佐郞,金熙爲槐山郡守,宋翼彦爲淳昌郡守,李益烇爲內資主簿,黃胤錫爲司圃直長,元重擧爲順陵直長,南溟學爲司䆃直長,鄭養善爲繕工奉事,趙思觀爲典牲奉事,李魯一爲司饔奉事,李學源爲陽城縣監,李彦煥爲鎭岑縣監,李衍祥爲新寧縣監,李商進爲掌樂僉正,金愚爲永禧殿令,沈釋之爲碧潼郡守,崔東岳爲渭原郡守,嚴球爲淸河縣監,李行元爲平丘察訪,徐有和爲咸從府使,許爲中和府使,李命瑀爲康津縣監,權䘩爲義盈奉事,李宜耆爲長興奉事,具宗燁爲司饔奉事,趙鎭容爲尙瑞直長,韓尙默爲龍仁縣令,尹耆東爲臨陂縣令,李廷默爲龜城府使,李挺河爲安峽縣監,張象元爲金井察訪,朴存源爲奉化縣監,趙德章爲臨陂縣令,申光鼎爲尙瑞副直長,沈鼎之爲敦寧判官,申宅和爲直講,申光薀爲義賓都事,李德容爲長水縣監,金應遜爲昆陽郡守,洪敬熙爲延曙察訪,柳煥德爲幽谷察訪,趙雲逵爲判敦寧,李善海爲西部都事,鄭必忠爲監察,鄭夢弼·沈命德爲典籍,趙鎭容爲平市主簿,任璛爲濟用副奉事,宋奎煥爲機張縣監,朴道天爲務安縣監,申光鼎爲尙瑞直長,洪樂彬爲造紙別提,金命淳爲司僕主簿,鄭一祥爲司僕判官,嚴思敏爲義禁都事,金漢燁爲珍島郡守,洪周萬爲工曹正郞,金聲九爲監察,金斗衡爲掌樂主簿,洪樂彬爲工曹佐郞,韓光會爲冬至使,朴道源爲副使,洪樂信爲書狀官,宋繼相爲司饔主簿,尙衣主簿尹耆東仍任事承傳,宗簿直長金浤,司圃直長黃胤錫相煥,順陵直長元重擧,司䆃直長南溟學相換,慶基殿參奉李宅輔,昌陵參奉李復顯相換,鄭昌順爲弼善,洪趾海爲刑曹參判,金應淳爲同義禁,韓光會爲知春秋,李普溫爲軍資正,尹㬘爲尙瑞副直長,李羽逵·李遠爲典籍,趙嶫爲德源府使,朴基正爲廣興副奉事,任薳爲贊儀,金斗衡爲義禁都事,蔡弘履爲省峴察訪,李普徽爲繕工監役,趙夢濂爲昌樂察訪,李世奭爲成歡察訪,趙宗汶爲廣興主簿,丁昌宗爲氷庫別提,金斗烈爲掌苑別提,宋煥五爲漢城主簿,典籍三單金宗九·金文鐸·康文祥,奉常主簿單宋德鼎,以上四館去官,蔡伯休爲假監役,李道微爲典設別提,洪致迪爲活人別提,金振熽爲司宰主簿,崔世晃爲瓦署別提,南紀雲爲掌樂主簿,金重行爲義盈直長,洪善養爲司饔直長,金茂澤爲監役,李宗永爲東部都事,文光道爲義盈主簿,朴春源爲造紙別提,鄭昌順爲副校理,李養遂爲兼司書,成德漢爲假監役,金履鉉爲濟用奉事,南學訓導單金泓哲,成均博士單元修良,學正二單,金尙·權任玉,學錄三單,李翼相·崔慶裕·朱萬离,學諭二單,鄭顯道·金光瑞,承文副正字單宋東胤,李得祥爲監役,李徵範爲軍器主簿,金漢老·李太源爲童蒙敎官,金煹爲假監役,金樂豐爲彦陽縣監,徐仁修爲中部都事,金頤柱爲敦寧主簿,林勳爲昭顯墓守衛官,洪遇海爲孝章墓守衛官,崔宗斗爲垂恩墓守衛官,李光圭爲昭顯墓守衛官,李東馨爲溫陵參奉,尹度東爲寧陵參奉,尹得欽爲昭寧園守奉官,洪樂全爲宣陵參奉,鄭東藎爲弘陵參奉,任希聖爲孝陵參奉,趙爲長陵參奉,李埮爲康陵參奉,李台埈爲寧陵參奉,柳雲羽爲慶基殿參奉,尹承烈爲右通禮,李心源爲大司憲,李恒祚爲獻納,玄啓寅爲假引儀,李最中爲副提學,金致九爲正言,李澤遂爲弼善,李普溫爲司諫,李東郁爲持平,趙㻐爲應敎,李崇祜爲文學,鄭尙淳·李重祜爲同經筵,崔爲軍資正,李澤遂爲左通禮,李壽鵬爲戶曹佐郞。兵批,判書金時默進,參判申暐進,參議金龜柱進,參知朴志源進,正郞尹光禮·李溎進,佐郞白師殷·金致九進,左副承旨沈勗之進。兵批啓曰,景福宮衛將李東煒,昌德宮衛將兪漢壽·趙綘,昌慶宮衛將李公謙,俱以病難供職,呈狀乞遞。竝今姑改差,何如?傳曰,允。又啓曰,昌德宮衛將金光澤,昌慶宮衛將趙鳳麟,俱以病難供職,呈狀乞遞。輪番之任,不可久曠,竝今姑改差,何如?傳曰,允。又啓曰,新除授靑水萬戶崔應恒老母,今年七十六歲,仇寧萬戶朴東喆老母,今年七十七歲,法不當遷離赴任,俱爲呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。以李宜哲爲副摠管,張志豐爲兼訓鍊都正,崔朝岳爲兼司僕將,鄭廣迪爲都摠經歷,金趾祥·魚錫圭爲都事,申㫻爲訓鍊主簿,李長玉爲大丘營將,宋迪中爲全羅兵虞候,洪鐸輔爲羅州監牧官,趙榮儉爲內禁將,白東毅爲訓鍊正,李哲培爲訓鍊副正,閔德洙爲訓鍊主簿,金恒柱爲衛率,徐有大爲全羅兵使,趙升泰爲安東營將,李泰遠爲尙州營將,吳漢迪爲牛峴僉使,李時完爲廣梁僉使,尹僖東爲宣傳官,金斗星爲訓鍊判官,玄一圓爲主簿,曺學臣爲洪州營將,鄭廣迪爲別害僉使,金樂淳爲宣傳官,具八柱爲都摠經歷,趙毅鎭·李烒爲訓鍊主簿,鄭胄新·徐㬦爲都摠經歷,具㢞爲北評事,申碩徵爲古城僉使,李漢俊爲吾叉浦僉使,李煥爲白峙僉使,沈好賢爲西北僉使,張瑞翬爲魚游澗僉使,李東新爲群山僉使,牛峴僉使吳漢迪望不用,許圭爲牛峴僉使,金商潤爲露梁別將,李彦俊爲多慶浦萬戶,韓道相爲長峯萬戶,姜文賓爲登山僉使,安正福爲德津萬戶,李斗世爲龍媒僉使,金趾祥爲宣傳官,鄭潤弼爲都摠都事,魚錫圭爲全羅右水虞候,李東煒爲景福將,趙絳·兪漢壽爲昌德將,金德昌爲美錢僉使,崔道恒爲靑水萬戶,朴東喆爲仇寧萬戶,李海文爲內禁將,鄭東起爲景福將,李仁彬爲都摠都事,金世雄爲長津柵別將,張彦興爲金烏別將,鄭暘臣·鄭聖鵠爲武兼,訓鍊主簿單張彦興,同知單趙鳳麟,僉知三單,黃策·黃綻·李公謙,副護軍洪昌震·李漢五·黃綻·金光白·李時中·宋志淵,副司直尹得雨·黃柙·李激·李重祜·李最中·李在協·李世演·南玄老·申光履·洪良漢·朴昌潤·金鍾秀·姜潤,副司果朴師崙·南柱老·李壽鵬,副司正李遠,趙嶫爲訓鍊副正,崔景岳爲都摠經歷,李宗魯爲訓鍊主簿,呂善泰爲中樞都事,朴奎晃爲永宗僉使,金河翼·李延喆·朴重佐·徐翰修爲武兼,崔壽彭爲守門將,金道煥爲訓鍊主簿,李文顯爲武兼,鄭宇朋爲訓鍊主簿,沈潭爲五衛將,閔光晋爲都摠都事,李明魯·申思彙爲武兼,李重錫爲黃海監營中軍,金景澤爲景福將,宋圭彬爲昌德將,韓有良·李寅協爲昌慶將,金德淳爲訓鍊主簿,韓光德爲統虞候,金遂爲首陽山城別將,洪禹澤爲仇寧萬戶,崔天柱爲順天營將,朴聖昌爲昌德將,趙得慶爲忠壯將,尙彦澤爲訓鍊判官,金宗赫·金義大·任道東爲主簿,副護軍柳鎭琡·權衡弼,僉知二單,申一淸·尹昌東,鄭世柱爲訓鍊副正,姜百能爲忠淸監營中軍,李夏祥爲訓鍊僉正,李德遇爲忠翊將,任嵂·李漢興·趙嵃爲部將,洪尙德爲守門將,李栢然·洪仁默·鄭喆曾爲宣傳官,金處升爲武兼,朴良新·宋思鑑爲部將,李遂點·安宗赫·李元煜·張漢翼·李斗周·李憲述·洪鏶爲守門將,朴載文爲都摠經歷,李命鎭爲訓鍊僉正,李匡運爲判官,李延弼·尹範衡·具埉爲主簿,任德臣爲武兼,宋載瑞爲東道參軍,尹範周爲西道參軍,宣重謙爲三田渡別將,副司果李養遂,權官秩,馬馬海安相徹,小農堡洪良涵,江口鄭義福,栗浦金允泰,大坡兒扈泰輝,小坡兒金元雄,安原金載精,吾村金允恒,以上單付。
沈勗之,以兵曹言啓曰,今六月二十日文臣朔試射日次,故試官望,備擬以入矣。親受黍粟相値,不得爲之之意,敢啓。傳曰,知道。
傳于沈勗之曰,承旨率摘奸宣傳官入侍。
假注書李羽逵陞六,代金復元爲假注書。
假注書李遠陞六,代尹在醇爲假注書。
己丑六月十九日辰時,上御集慶堂。親臨都政入侍時,行吏曹判書李昌壽,參判李潭,參議權噵,正郞李崇祜·李碩九,佐郞宋聚行·柳匡國,行都承旨鄭尙淳,兵曹判書金時默,參判申暐,參議金龜柱,參知朴志源,正郞尹光禮·李溎,佐郞白師殷·金致九,左副承旨沈勗之,假注書李羽逵·李遠,記事官宋樂·韓光近,以次進伏訖。尙淳曰,奉敎李德師,陳疏歸養,藝院事多掣礙之端,敢達矣。上曰,奉敎李德師,旣許其懇,特爲陞六,待修史司果,口傳擧行。出傳敎昌壽曰,今都目政,各岐仕滿應遷者相避及未準朔監察禁府都事,戶曹·刑曹·工曹·漢城府·平市郞廳·五部都事,各司久任時推人員,竝擬,何如?上曰,依爲之。勗之曰,頃有各衙門屬司,逡巡不爲限前封殿最者,堂上禁推,郞廳下考施行事,命下矣。訓鍊院殿最,則兼訓鍊都正未差,都正李泰祥有實病,不得開坐,未封殿最,所當未開坐該堂,卽捧入禁推傳旨,郞廳下考施行,而泰祥之身病,旣是世所共知,與無端逡巡不封進有異,何以爲之?敢稟。上曰,堂·郞竝分棟。已上出擧條上曰,近八親政,是豈攸料,奚比常時,十考五考純褒守令·邊將·淸白吏·爲國效節人子孫·西北·松都人·戊申軍功人,依例擧行,生民休戚,係於守令,爲官擇人,初入仕,漢帝豈不云乎?擇差,然後州牧,可云另擇,頃者旣諭兩銓,初仕中,先取遐方人事,亦爲申飭。入侍注書,尙瑞院官員依例陞六。出傳敎昌壽曰,玉堂·春坊,今當差出,而擬望之人乏少,相避外任,竝擬,何如?上曰,依爲之。出擧條時默曰,訓鍊正今當差出,而擬望之人乏少,外任竝擬,何如?上曰,依爲之。出擧條上曰,東銓,何人持筆?西銓,亦何人持筆乎?勗之對曰,東銓李崇祜,西銓溎持筆矣。上曰,吏兵批望筒幾何?昌壽曰,吏批,似爲百二三十筒矣。時默曰,兵批亦然矣。上曰,親政則次次轉換,加望好矣。上曰,軍職久勤,吏批何人當之,兵批何人當之乎?昌壽曰,吏批朴敬新當之。時默曰,兵批吳漢迪當之矣。上曰,今番看役人,盡皆除授乎?時默對曰,只有許圭而今番窠闕甚窄,軍職先除後,餘窠亦甚不好矣。上曰,頃者承傳,體重若何,而二看役中,只有一人,則不先檢擬副擬,故吳漢迪,久勤命留雖差,莫重承傳,幾乎闕焉。不可無飭,騎判從重推考。上曰,今因調用下敎,乃聞鸎峯看役人,只有許圭云,故許圭特命錄用,而卞興瑞已作故云,興瑞與其叔,效勞多而今復若此,令該廳,特爲顧恤,有其子,待闋服,其令軍門調用。已上出傳敎上曰,宣傳官一員入侍,騎馬二匹立之及宣傳官二員入侍,騎馬四匹立之。出榻敎時默曰,全羅兵使今番差出,而擬望之人乏少,他道守令,竝擬,何如?上曰,依爲之。出擧條上曰,凡序陞望,其名雖相連且久勤,下望不過充備,而然一望筒之內,一人竝擧副擬,其涉不察,騎判推考。出傳敎上曰,藥房提調,持湯劑入侍。出榻敎宣傳官朴龍煥進伏,上命往安州,摘奸南塘役事以來,龍煥承命出去,都提調金致仁,提調洪麟漢,持湯劑進伏,上進御後,上曰,提調,持湯劑,更爲入侍。更進湯劑,藥房退出,上曰,蔘蓮茶一帖煎入,明日時刻,隨時爲之。出榻敎昌壽曰,守令多窠,今當差出,而未準朔禁軍將及營將·邊將·守令·虞候·都事,察訪,竝擬,何如?上曰,依爲之。出擧條上曰,臨陂縣令望,循例付籤,今聞吏判所奏,乃覺果有相臣所奏,其望勿施,一依承傳,以曾經守令人另擇,此等筵敎,不過數年事而若此,該堂推考。上曰,凡點下,陵官點于傍,而今則點爲付標,故亦用此例,雖然,吏批徽寧殿·弘陵,兵批駕前駕後,銓曹則依例同陞,而點下則循他,故僅爲點下者多,而然不犯其字,例也。付標之後,亦依此而僅爲付標少,啓字必也傍踏,而只呼付標,故莫知何樣?今日乃問,其敢直踏陵號,事雖微也,關係分義。其心放恣,此非特他人之事,隨現申飭,然後此輩庶可少懲,中官金景佑,越俸三等,其令飭乳臭之小豎。已上出傳敎宣傳官元綮鎭·朴龍煥進伏,上命往東·西·南·北道,摘奸松根以來,綮鎭·龍煥,承命出去,昌壽曰,四館陞出六品之時,有九處講後遷轉之規,而承文院褒貶,如或有故,過限則四館積滯,不可不慮,故自前雖未經九處講,亦陞六之例矣。今春夏等褒貶,不得爲之,故當出六品者,未免積滯之患,依例遷轉,何如?上曰,依爲之。出擧條上曰,同經筵首望,鄭尙淳付標後,以謂知申作窠,問之,同經筵減下云,依此例擧行,其代趙榮順除授。出傳敎上命諸臣少退。少頃,更命入侍,諸臣以次進伏,上曰,兩營騎士守門將,卽故靈城所奏定式者,五營將官主簿者,近者因相臣所奏定式者,而前則純營擬望,今則不無錯雜,此後依本營純望事,定式施行。上曰,尙衣主簿尹耆東,仍任前職。已上出傳敎吏·兵批政畢,上命諸臣,以次退坐,仍命內侍,各賜饌盤,書下御詩一句,仍命諸臣賡進此韻,諸臣以次進呈。上曰,近八親政,古豈有哉?噫,纔愈之後,庚暑親政,此爲生民也。守令署經,豈可稽滯?今日新除守令,明日先受黍粟,後次對時當見,皆令待令,其署經者,待開門,兩司牌招,卽爲署經,以示予爲生民之意。出傳敎昌壽,進前俯伏,上曰,卿意予果知之,當下敎矣。上曰,頃者面諭,豈可欺乎?吏判進前,予已知之,其懇果然,特爲許解,親政才畢,冢宰闕焉。予心悵然,闕豈逾日?吏判有闕,政事當日爲之。出傳敎時默起伏曰,吏判旣遞免,臣亦蒙恩之意,敢達矣。上曰,騎判所奏,語涉辭免,特推可也。出擧條諸臣以次退出。
己丑六月十九日酉時,上御集慶堂。承旨率摘奸宣傳官入侍時,右副承旨洪檍,假注書李遠,記事官宋樂·韓光近,宣傳官元綮鎭·朴龍煥,以次進伏訖。綮鎭·龍煥,各奏執頉處,上曰,北道則摠戎廳次知乎?綮鎭對曰,本營把摠例兼矣。上曰,兩道參軍,今日陞六,故因此覺得,命宣傳官摘奸松根,東道稚松一株,南道稚松二松,西北道稚松各二株,設參軍之意焉在?渠亦何敢陞六?事當棍汰,而株數甚少,雖參酌,亦不可循例申飭,東西道陞六者竝勿施,三道參軍,加十朔後陞六,北道今聞卽摠戎廳把摠云,無加朔之道,令該廳,決棍懲勵,參軍旣不陞六,原二單中改付標副望而下,依此施行,新除參軍二望,皆爻周以下焉。出傳敎諸臣,以次退出。
上在慶熙宮。停常參·經筵。
藥房都提調臣金致仁,提調臣洪麟漢,副提調臣鄭尙淳啓曰,昨日親臨大政,竟夕酬應,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安。竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎便殿次對,同爲入侍。
李性遂啓曰,假注書金復元,時無職名令該曹依例付軍職,冠帶常仕,何如?傳曰,允。
以承傳色,口傳下敎曰,親受體重,繖扇置之,只摠府騎曹堂上戶禮房承旨入侍。
傳于沈勗之曰,繖扇侍衛亦入之。
以承傳色,口傳下敎曰,近八其君,昨日親政,今日次對,則備堂豈若此乎?備邊司郞廳,招來申飭。
又下敎曰,守令中軍職及前宣傳官中已見者,入侍時拔之。
沈鼎之,以都摠府言啓曰,今日入直內三廳武兼禁軍及軍兵等,當爲中日習射,而親受黍粟,殿坐相値,不得爲之之意,敢啓。答曰,知道。
又以摠戎廳言啓曰,依傳敎,北道參軍李匡垕,決棍十五度之意,敢啓。傳曰,知道。
洪檍,以侍講院言啓曰,本院新除授兼司書金觀柱,時在慶尙道高靈地,書筵入番事緊,斯速乘馹上來事,下諭,何如?傳曰,允。
有政。吏批,判書未差,參判李潭進,參議權噵進,右承旨朴弼逵進,以申晦爲吏曹判書,以承傳色,口傳下敎曰,新判書命招,同參政事,判書申晦進,以尹師國爲弼善,李昌壽爲左參贊,李宜哲爲大司成,李世孝爲吏曹正郞,金東稷爲兵曹佐郞,李益普爲相禮,奉敎單李師濂,養賢庫直長單崔慶裕,李周爀爲珍島郡守,鄭洛爲鎭海縣監。
兵批,判書金時默病,參判申暐進,參議金龜柱進,參知朴志源病,同副承旨趙重明進,副司直李昌壽,司正金復元。
傳于沈勗之曰,引見。
吏曹口傳政事,務安縣監朴道天,機張縣監宋奎煥相換,保寧縣監成箕柱,彦陽縣監金樂豐相換。
以承傳色,口傳下敎曰,此後所受之穀,幾種有之,何時當進?問于奉常寺以奏。
洪檍,以刑曹言啓曰,孫正福,特減一律,刑推一次後,島配事,命下矣。罪人孫正福,所當依傳敎刑推發配,而臺啓方張,待臺啓收殺間,姑不得擧行之意,敢啓。傳曰,知道。
平安監司李景祜狀啓,平壤等官居閑良金光秋妻韓召史等燒死,渰死極爲驚慘,傳于李性遂曰,本道恤典擧行。
己丑六月二十日卯時,上御德游堂,親受黍粟入侍時,左承旨李性遂,右承旨朴弼逵,假注書金復元·尹在醇,記事官宋樂·韓光近,以次侍立訖,上具翼善冠,絳紗袍,詣板位上,奉常提調申晦,禮曹判書洪麟漢,奉黍盤進前跪,上親受之,晦·麟漢,又奉粟盤進前跪,上親受之,諸臣以次退出。
己丑六月二十日卯時,上御集慶堂。大臣·備局堂上·守令,同爲入侍時,領議政洪鳳漢,右議政金尙喆,刑曹判書南泰會,戶曹判書鄭弘淳,行司直具善復,右尹金孝大,副司直鄭存謙,吏曹參判李潭,行大司諫鄭運維,執義李堉,副校理趙宗鉉,左副承旨沈勗之,假注書尹在醇,事變假注書權偀,記事官宋樂·韓光近,以次進伏訖。鳳漢·尙喆,起伏曰,夜間,聖候若何?上曰,一樣矣。鳳漢曰,昨日都政早畢,實仰聖上之精力矣。上曰,有何精力之用?鳳漢曰,聖明如鑑,無物不照,雖不爲勞,而臣等則雖老文檢牒,亦多外題矣。上曰,若過數月,則將見惱矣。鳳漢曰,應行之事,每如是下敎,自不能無憾矣。尙喆曰,此是宗社之慶也。鳳漢曰,松茶命止之後,水刺益勝乎?上曰,不必勝矣。鳳漢曰,如飯酒樣間間小進則好矣。尙喆曰,臣於伊日,未登筵席,而伏見聖敎,欽歏萬萬,而第松茶之初進,專爲調攝之劑,建功第一,松茶次之,宜如韓判府之言,少進則有益矣。上曰,予意攸深,非徒予也。後來,必有酒房矣。鳳漢·尙喆曰,聖意豈不仰體,而未敢固請者此也。上曰,吏·兵判初政乎?尙喆曰,都政則初也。鳳漢曰,胄筵講對,賓客同參,則似多裨益,而近來賓客,自因公故,進參之時少,誠甚可悶。左副賓客趙明鼎,纔肅本職,連入書筵,敷奏文義之際,已多傾聽之效,而聞以情病之難於供職,方欲陳章引入云,與其相持於他職,無寧頻入於書筵,其本職判尹與兼帶備堂,竝姑許遞,使之專意於勸講之任,何如?上曰,此人外,賓客,復爲誰也?鳳漢曰,尹汲·鄭宲·鄭弘淳矣。上曰,頃者以朴聖源事,下敎陞資,請其不惜,況此人乎?今聞所奏,予心欣矣,豈可惜本職,而不顧所重乎?本職兼帶備局,特爲許遞,令此人,專意此任,使近八其祖,爲其孫而弛心焉。今者此任,予則皆曰得人,豈可專恃此人?諸僚體予意,恪勤其職,而其中尹汲,年雖耆耉,氣尙不衰,卽今望此人不過此任,此非撕捱者,亦思其君之近八,豈不效誠於其孫?申飭卽行相見禮,噫彼鄭宲,七十在明,於他職其雖懇篤,於此任,豈可若此?申飭,其令卽爲來京,因此予有莫知者,昔則亞卿,皆爲此任,近者一無聞焉,此後其雖亞卿,曾經文任者,一體備擬事,分付銓曹。出擧條鳳漢曰,致仕人,例有吉月入現之禮,如南有容·洪啓禧者,時時入現東宮好矣。上曰,實情好矣。鳳漢曰,東萊鄕接慰官,例以道內文官守令差定,而向日處分後,本道無一文倅,故道伯,以此相問,欲有變通矣。今番新除守令中,彦陽·機張,最近於萊府,且湖南之務安,湖西之保寧兩新倅,適皆文官,邑亦相當,竝令相換,何如?上曰,所奏誠是,依爲之。鳳漢曰,旣爲相換之後,則事係邊情,兩守令,催促下送似宜矣。上曰,依爲之。出擧條命勗之書傳敎曰,因相奏,判尹趙明鼎本職旣已許遞,此時此任,豈可曠焉?其代前判尹具善復除授,保寧·務安守令,與機張·彦陽相換事,大臣亦奏,今日政擧行。出傳敎鳳漢曰,行司直李重祜·金應淳,已經藩任,且優資歷,宜使參聞廟謨,竝備局堂上差下,何如?上曰,依爲之。出擧條鳳漢曰,具善復云陵所役處,欲一往看審,而未敢擅離爲言矣。上曰,然乎?在坐否?鳳漢曰,新除判尹,故爲肅謝而出矣。泰會曰,此殺獄罪人孫正福文案也。五月二十一日入侍時,伏承精探以奏之聖敎,故更爲詳査則別無可知,而勿論戲殺與誤殺,俱爲償命矣。上曰,大臣·重臣·三司之意,何如?各陳所見,鳳漢曰,今此下詢,可認聖意,聖意雖出於好生之德,而臣等俱是執法之臣,則斷無容貸之意矣。尙喆曰,十二歲兒冤魂,獨不可慰乎?弘淳曰,戲殺誤殺,殺人則同。孝大曰,殺獄何論有心無心?存謙曰,殺人者死,乃是三尺。運維曰,曾考律文,則雖有絞與斬輕重之別,而償命則同。堉曰,王法至嚴,斷不可捨。宗鉉曰,情雖可恕,法旣至嚴,不可容貸。泰會曰,今若生出正福,則後必以此爲法,斷不可容貸。命勗之書傳敎曰,孫正福事,頃者予意不然,故下詢大臣諸臣,僉議不然,而予意則尤不然,十分審愼決折之命,蓋此也。今日則完決而來,其若頷可,正福其將爲囹圄之鬼,今當洞諭,殺人償命,雖漢高之三章,三覆當囚,亦王者之仁政,何則情法參恕?究其法則難赦,而究其情則可矜故也。豈特洞里人之招若此,噫,被殺者卽十餘歲,殺人者卽卄餘歲,一則未成童,一則若干年,其間,豈有欲殺之心?況相率抱護之招觀之,亦涉可矜,而其前詢問時,以再踢爲重,而此則尤不然,大抵,本事,初起於無識幼穉之常辱,正福一踢,而其所再踢,占得,復加辱說而然也。非不足而再踢灼然可知,此正一而二,二而一,只觀本事一踢二踢,亦則曰非所可論,噫,本事雖犯三章,情法細究,情勝於法,捨此而誰先,今日復爲詢問,若水投石,然僉議重法,予何謂不可,而其思者,故司寇鄭益河也。衆意持難若此,司寇已完決而來,其復何待?雖欲更觀審理,於予茫然,人命至重,予心若何,而亦豈依違?當此月審理一囚,豈非體恤刑之道乎?寧爲今命受爭,決不宜使正福,終爲囹圄日次之鬼,噫,白首暮年,豈不審理二十一歲一囚乎?孫正福,特減一律,刑推一次後島配。出傳敎運維曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。運維啓曰,俄者刑曹殺獄罪人孫正福減死之命,雖出於我聖上好生之德意,而三尺至嚴,殺人者決不可容貸,彼被殺者獨何辜哉?請還寢孫正福減死之命,亟令該曹,嚴刑取服,依律處斷。上曰,所奏雖三尺,酌處卽原情,不允。竝出擧條運維所啓,新除授獻納李恒祚,時在京畿通津地,請斯速乘馹上來事下諭。上曰,依啓。出擧條堉所啓,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。上曰,勿煩。出擧條堉所啓,金柱泰,卽賊潤之子,只施定配之律,於渠亦云幸矣。今此減等處分,雖出於霈澤同流之聖意,減等則爲徒年,而徒年則遇赦卽放,此後國有赦典,則應入放秩,以潤之子而猶爲無故平人,使之晏然行世,寧有如許道理?請還寢正配罪人金柱泰減等之命。上曰,旣非全釋,不過減等,則一向相持,予則曰過,其勿更煩。出擧條堉所懷,薇垣長,以殺獄罪人孫正福事,才已發啓,而至於殺獄,三尺至嚴,難以容貸,亟允諫長之請焉。上曰,已諭於薇垣長矣。出擧條鳳漢曰,近來閭巷之常辱漸甚,亦可悶也。刑判與判尹,旣入侍,申飭嚴禁,則似好矣。上顧泰會·善復曰,能禁乎?善復曰,難以時月禁止,而次次申禁,則豈無其效乎?上曰,都政善爲之,初入仕亦好矣。鳳漢曰,政官,聚精爲之矣。上曰,諸守令入侍。出榻敎珍島郡守金漢燁進伏,上曰,汝往珍島,於百姓,何以爲之?漢燁曰,臣以安民爲主,而不知能良吏矣。鳳漢所啓,珍島郡守金漢燁,不但咫尺前席,致勤未安之敎,且於七事仰對之際,大有寒心者,爲先罷黜,仍令拿處,何如?上曰,罷黜作爲之,拿處則置之。出擧條淳昌郡守宋翼彦進伏,上曰,見汝思汝父,汝亦思汝父而善爲之。沔川郡守李彦中進伏,上曰,汝爲良吏乎,爲能吏乎?彦中曰,愚衷願爲良吏焉。臨陂縣令趙德章進伏,上曰,足可爲之。鎭岑縣監李彦漢進伏,上曰,誰也?鳳漢曰,洛豐君之姪也。新寧縣監李衍祥進伏,上曰,往而勗之。長水縣監尹昹進伏,上曰,誰也?鳳漢曰,故相尹趾善之曾孫。奉化縣監朴存源進伏,上曰,誰也?鳳漢曰,故忠臣朴泰輔之孫也。唐津縣監李命瑀進伏,上曰,誰也?鳳漢曰,海興君之五寸姪也。淸河縣監嚴球進伏,上曰,嚴瑀之弟乎?安埉縣監李挺河進伏,上曰,誰也?鳳漢曰,李世瑾之五寸姪也。鎭海縣監金應遜進伏,上曰,愛民如何?應遜曰,以物施惠矣。延豐縣監李德容進伏,上曰,誰也?鳳漢曰,李德師之四寸也。上曰,觀其人,可知讀書之人也。鳳漢所啓,延豐,卽嶺底至殘之邑,爲治甚難,不但近來數遞,通計七十餘年,曾無瓜滿之人,而前縣監李德溥,以北關之人,能經十考,其治績之著可知,只緣一考之日淺,未得十上,止於遞還,誠甚可惜,其在奬勸慰悅之道,宜更收容,分付銓曹,待其出由,卽爲甄復,何如?上曰,所奏誠是,依爲之。出擧條陽城縣監李學源進伏,上曰,聞汝叔之言,汝父近則少勝云,然乎?學源曰,目下無刺痛處矣。上曰,歸傳汝父以下問之意。機張縣監朴道天進伏,上曰,是朴道仁之同生耶?汝往善爲之。務安縣監宋奎煥進伏,上曰,繡衣當去,善爲之。保寧縣監金樂豐進伏,上曰,汝知汝祖之淸白乎?彦陽縣監成箕柱進伏,上曰,汝則文官,何以興學校?箕柱曰,大以言之,非以彦陽所可爲也。上曰,闊大矣。諸守令退出,堉所懷,鎭海縣監金應遜,不但奏對之失錯,觀其爲人,難責字牧之任,臣謂金應遜改差爲宜矣。上曰,依允。出擧條命勗之書傳敎曰,政望未下,鎭海·珍島雨守令闕窠,今日政擇擬事,分付。出傳敎上曰,今日爲實政矣。守令署經,大臣備堂爲之,予若獨見,則何以愼擇乎?諸臣以次退出。
己丑六月二十日辰時,上御集慶堂。藥房入診入侍時,都提調金致仁,提調洪麟漢,副提調鄭尙淳,假注書金復元,記事官宋樂·韓光近,醫官許礈·李以楷·鄭允協·慶絢·吳道炯·鄭允說·柳光翼·李長周以次進伏訖。致仁曰,昨日親臨大政,意夕酬應,聖體若何?上曰,一樣矣。進湯劑,上進御,上曰,西廳首醫入診。礈·以楷,進伏診脈候,退伏奏曰,左右三部調均,而滑體亦一樣矣。致仁曰,提調累日供職之餘,方有身病云矣。上曰,提調·都提調已奏,而予亦思前日心常悶者,古則直宿雖多年,其無晨昏之憊,且古則非議藥之日,則診筵之後,亦卽休矣。近者每晨來,爲其數三貼,日亦昏,今日內局,豈比於昔?此予所以悶焉者然,只奏提調,予當諒也。都提調內局之任,特爲許副,提調亦許遞,而韓判府事爲內局都提調,前判書李思觀爲提調。出傳敎上曰,藥房提調,持湯劑更爲入侍。出榻敎再進湯劑,上進御,諸臣以次退出。
上在慶熙宮。停常參·經筵。
夜四更五更,月暈。
藥房都提調臣韓翼謩,副提調臣鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安。竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
趙重明,以內醫院官員,以都提調·副提調意啓曰,提調李思觀,今日問安,不爲仕進,事體未安,卽爲牌招,以爲備員入侍之地,何如?傳曰,許解,其代韓光會除授。
洪檍啓曰,大司憲李心源未肅拜,執義李堉呈辭,掌令崔夢嵒·鄭景瑞在外,持平李思祚受由在外,李東郁呈辭。今日以監察茶時之意,敢啓。傳曰,知道。
趙重明,以內醫院官員,以都提調·副提調意啓曰,提調韓光會,新除之下,謂有情勢,亦不仕進,事體未安,卽爲牌招,以爲備員入侍之地,何如?傳曰,允。
趙重明啓曰,知春秋韓光會,以內局提調,承牌入闕,不爲肅謝,事甚未安,推考警責,何如?傳曰,允。
傳于鄭尙淳曰,內局入侍,儒臣,持警世問答,同爲入侍。
趙重明,以承文院官員,以都提調意啓曰,吏文學官趙宗汶,陞六代,前學官洪疇漢差下,付軍職冠帶常仕,何如?傳曰,允。
又以觀象監官員,以領事提調意啓曰,天文學兼敎授文光道遷轉,代前正姜熙彦,術業精明,依例差下,使之付軍職,冠帶常仕,何如?傳曰,允。
己丑六月二十一日午時,上御集慶堂。藥房入診,儒臣同爲入侍時,都提調韓翼謩,提調韓光會,副提調鄭尙淳,假注書金復元,記事官宋樂·韓光近,醫官許礈·李以楷·鄭允協·慶絢·吳道炯·鄭允說·柳光翼·李長周,枝理徐浩修,副修撰李秉鼎,以次進伏訖。翼謩曰,日炎孔酷,聖體若何?寢睡·水刺之節,亦何如?上曰,一樣矣。進湯劑,上進御,翼謩請診候,上許之。礈等,次次進伏,診脈候,退伏奏曰,左右三部調均,滑體一樣好矣。
翼謩曰,前提調李思觀,有拘忌,不得入來云矣。尙淳曰,來詣闕外云矣。翼謩曰,丸劑近間,連爲進御乎?勿爲間斷,連進數十劑則必有效矣。上曰,雖服丸劑,眼昏豈明乎?翼謩曰,醫書云丸者緩也。連爲進御,則自當次次有效矣。上曰,前都提,亦勸進,而何時盡服乎?翼謩曰,暑月下元,尤貴八味六味元之劑,有百效而無一害矣。上曰,誠欲進之,而水刺亦厭進,以是爲悶矣。上曰,卿曾用黃錠云,然乎?翼謩曰,旣有軍功,且爲北道邊將時,軍器凡節,一新造備云,故臣聞此甚奇,果甄復矣。上曰,年過七十,適會今日特加其資,豈非命耶?翼謩曰,莫非聖上之造化也。上曰,金漢燁,卿見之乎?翼謩曰,是號柏谷金得臣之孫也。上曰,金判府,每以爲慮云矣。然而質鈍者,必小心,間或善治矣。翼謩曰,質實者果善治矣。上曰,鄭樸,如其父乎?翼謩曰,人固不如其父,而此人頗詳敏矣。翼謩曰,松茶之初進,蓋有益於行步矣。臣等每慮其或過,而以爲不進,則有益矣。伏見傳敎,至有爲後世開太平之敎,臣實欽仰,而不瑕有損於調攝之節耶?上曰,停止此藥,似有益於水刺矣。翼謩曰,然則尤伏幸矣。上曰,文王夢與九齡,武王之受齡,誠可異矣。翼謩曰,語非經常,何可準信乎?上曰,上下番儒臣之意,何如?浩修曰,語涉詭異,而文王之所受,武王亦何可不受乎?秉鼎曰,以所賜不敢辭之義言之,則雖不敢不受,而若以愛日之義言之,亦豈不如何乎?上曰,善矣。予欲迫問矣,所對誠好矣。翼謩曰,天時漸暑,或慮納涼生冷進御,又此仰達矣。上曰,予亦戒之,豈不體念?上曰,卿爲養生而飮氷,何也?翼謩曰,專爲口腹之藥,近來則不飮矣。上曰,李宜哲,爲大司成,何如?翼謩曰,此人,儕友間素稱博識善文,久任國子,若責敎胄之效,則必有益矣。上曰,上番儒臣,三世事予,其祖,戊申年爲儒臣,其孫,今又爲儒臣,下番,則父與叔,俱以儒臣事予,其曾祖故重臣,雖未事予,亦已屢見,其與事予何異?然則下番,爲四代事予,如是,予豈不衰乎?翼謩曰,朝臣四代仰事者多矣。
上曰,今番參奉鄭東藎,東平尉之孫乎?尙淳曰,然矣。上曰,弘陵參奉鄭東藎入侍,藥房提調,持湯劑更爲入侍。出榻敎上曰,右承旨許遞,其代前承旨徐命善除授,牌招察任,房順房。出傳敎
鄭東藎進伏,上曰,年幾何?東藎對曰,三十三矣。上曰,少矣。尙淳曰,年少而貌尤少矣。上曰,聞汝聲思汝祖,愴然矣。東平墓所何在?東藎對曰,廣州矣。上曰,有老父乎?尙淳曰,已作故矣。上曰,然則奉祀乎?尙淳曰,然矣。再進湯劑,上進御,內局先退。儒臣進伏,上曰,成歡年事,何如?浩修對曰,雨水適中,大豐徵矣。上曰,今年則果適中矣。尙淳曰,果曰暘曰雨矣。上曰,聞儒臣覲親而來云,水營何如?浩修曰,日前外補之人,道內則有往來之例,故臣聞臣父之下來,卽爲往見,而大體水營之形勝則異常,而永保亭,亦絶勝矣。上曰,樓觀壯乎?浩修曰,樓觀則不下於鍊光亭,而景勝則互有長短矣。上曰,營臨大海乎?浩修曰,非大海,乃湖水而前有安眠島矣。上曰,水操,亦於營前湖水爲之乎?浩修曰,安興以外,方爲大洋,而水勢險激,難於行舟,故每年水操,只於內洋爲之矣。上曰,水營有戰船乎?浩修曰,有之矣。上下番承史,輪讀問答後退出。
上在慶熙宮。停常參·經筵。
藥房都提調臣韓翼謩,提調臣韓光會,副提調臣鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安。竝此仰稟。答曰,知道。庚暑特甚,正若此,而其何徹宵而呼軍乎?更命書入,意蓋此也。雖然,今夜則初料將何睡也?初更入睡,開東時乃覺,曾諭此豈睡勝而然乎?今乃初亦氣衰昏睡而然也,氣若果勝而然,睡覺之後,其困一樣,其倦之一端也。若此而猶勸建功再服,其亦苦矣。思其建功,氣自墜矣。建功建功,其敢因其名而自矜乎哉?
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
趙重明啓曰,大司憲李心源未肅拜,執義李堉呈辭,掌令崔夢嵒·鄭景瑞在外,持平李思祚受由在外,李東郁呈辭。今日以監察茶時之意,敢啓。傳曰,知道。
沈勗之啓曰,判敦寧趙雲逵,除拜後過三日不爲出肅,依定式推考警責,仍卽牌招察任,何如?傳曰,允。
傳于趙重明曰,新除守令,內局入侍,同爲入侍。
傳于沈勗之曰,內局入侍,己丑年六月日記,都承旨捧入。
兵曹口傳政事,副司直趙明鼎。
沈勗之,以侍講院言啓曰,本院新除授弼善尹師國,除拜之下,不爲出肅,卽爲牌招察任,何如?傳曰,允。
己丑六月二十二日辰時,上御集慶堂。藥房入診,守令同爲入侍時,都提調韓翼謩,提調韓光會,副提調鄭尙淳,假注書金復元,記事官宋樂·韓光近,醫官許礈·李以楷·鄭允協·慶絢·吳道炯·鄭允說·柳光翼·李長周,珍島郡守李周赫,鎭海縣監鄭洛,以次進伏訖。翼謩曰,聖體調攝,若何,寢睡·水刺之節,亦何如?上曰,一樣矣。進湯劑,上進御,翼謩請診候,上許之。礈等,次次進伏,診脈候,退伏奏曰,左右三部調均,滑體亦一樣矣。上曰,今日則耳又聾矣。眼昏耳聾,雖服湯丸,何益之有?翼謩曰,服藥如學問之互相發明,兼進湯劑,則必有相益之效矣。翼謩,請兼進湯丸兩劑,上曰,置之。珍島郡守李周赫進伏,上曰,誰也?翼謩曰,宣川府使李應赫之弟也。上曰,何如?翼謩曰,年少詳明,貌且好矣。命誦七事,退出,鎭海縣監鄭洛進伏,上曰,誰也?翼謩曰,故縣監鄭好弼之子也。上曰,何如金應孫乎?翼謩曰,金應孫,臣則以質朴見之矣。此人亦精詳,足可治邑矣。命誦七事退出。礈曰,俄承耳鳴之敎,未知夜間或受風而然乎?上高聲曰,老人耳昏,豈其異事?斯速退去。翼謩曰,爲國之誠則有可觀矣。上曰,太使能矣。置此輩於內局,則將有弊端矣。翼謩曰,八味元,於耳部症候,尤爲當劑,幸勿間斷焉。上曰,前都提調,勸進湯劑甚誠,卿則尤甚矣。卿昨以生冷爲戒,故予果戒之,而此亦異於少時,而乃氣衰之致也。翼謩曰,耳鳴症候,問議于醫官,何如?上曰,置之。累請,上允許。諸醫皆曰,建功湯三貼進御,兼進八味元好矣。上曰,方欲二貼而謝之,況三貼乎?其置之。翼謩累請,上不許,又請三貼雖難進御,丸劑則必爲進御,上曰,此則當進之。上曰,藥房提調,持湯劑更爲入侍。出榻敎光會,持入湯劑,上進御後,內局先退。上曰,上番翰林之父,昨日始知之矣。今都政臺通乎?尙淳曰,然矣。持正則已通矣。上曰,注書,淸州人耶?尙淳曰,然矣。一則誰也?對曰,尹在醇也。上曰,何如?對曰,貌好且精詳矣。上曰,卿爲江留時,遍見乎?尙淳對曰,兼爲年分,遍見各處矣。上曰,留守到任,則輒築一墩臺乎?尙淳曰,墩臺是故相金錫胄之所設施,而果甚好。墩臺,今爲五十一歲,而此則隨毁隨補,別無新築之事。近來所築是石城,每等所築,以三百步爲艮矣。上曰,墩臺中,有軍器乎?尙淳曰,各樣軍器俱有之矣。尙淳曰,領相送言左副賓客趙明鼎,以無窠之故,未得付軍職云矣。上曰,趙明鼎軍職,令該曹,口傳擧行。出傳敎
上命承旨,讀奏壬午嘉禮日記,己卯嘉禮訖,諸臣以次退出。
上在慶熙宮。停常參·經筵。
夜二更,流星出河鼓星下,入東方天際,狀如拳,尾長四五尺許,色赤。
藥房都提調臣韓翼謩,提調臣韓光會,副提調臣鄭尙淳啓曰,伏未審,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。徹宵風聲,此心憧憧,宣傳官,東·西郊看審來後,此心少弛矣。中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
徐命善,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,副摠管趙啓泰,以御營中軍軍兵等,中日試放事,南小營晝仕出去之意,敢啓。傳曰,知道。
以承傳色,口傳下敎曰,宣傳官,送于東·西郊,風勢若何與否,詳審以來,入侍以奏。
徐命善啓曰,憲府連日監察茶時,諫院闕啓,俱涉未安,除在外疏批未下,未署經式暇外,未肅拜不爲行公人員,竝卽牌招,何如?傳曰,允。
以承傳色,口傳下敎曰,次對進定於今日。
徐命善啓曰,今日次對兩司長官,當爲進參,大司諫鄭運維,卽爲牌招,以爲入侍之地,何如?傳曰,允。
趙重明啓曰,大司成李宜哲,除拜後過三日不爲出肅,依定式,推考警責,仍卽牌招察任,何如?傳曰,允。
傳于徐命善曰,內局入侍,次對同爲入侍。
又傳曰,引見。
有政。吏批,行判書申晦病,參判李潭進,參議權噵病,左副承旨李性遂進。吏批啓曰,判書申晦,參議權噵,竝牌招不進,小臣獨政未安,何以爲之?敢稟。傳曰,仍爲之。以趙㻐爲兼輔德,任希敎爲兼司書,李春輔爲說書,閔百興爲工曹參判,兪彦修爲康陵別檢,李養遂爲中學敎授,待敎單兪岳柱,兼春秋單沈鏶,朴敬鎭爲敦寧主簿。
兵批,判書金時默呈辭受由,參判申暐病,參議金龜柱病,參知朴志源入直進,左副承旨徐命善進。兵批啓曰,新除授別害僉使鄭廣迪老母,今年七十二歲,且無兄弟,法不當遠離赴任,呈狀乞遞,邊將之親年七十歲以上無兄弟獨身者,許遞其任,已有定式,依法典改差,何如?傳曰,允。副護軍李達海·卞宜和,副司直朴弼逵,副司果姜熙彦,副司正金復元·宋煥喆,副司勇洪疇漢。
傳于徐命善曰,儒臣持問答·兩漢詞命,入侍。
鄭尙淳,以弘文館言啓曰,新除授應敎趙㻐,副校理鄭昌順,竝卽牌招察任,何如?傳曰,允。
徐命善,以兵曹言啓曰,卽接南道參軍牒報,則禁衛營所授南山兩邊近處體城一間許崩頹云,依例令繕工監,爲先把子圍排,分授軍門,急速修築,而把守軍兵,亦令該軍門,多數定送,修築間各別守直之意分付,何如?傳曰,允。
傳于徐命善曰,承旨入侍。
徐命善,以兵曹言啓曰,卽接東所衛將牒報,則興化門內南邊柳木二株,南所衛將牒報則內司僕寺柳木一株,西所衛將牒報,則崇義門內松木一株,竝昨夜風雨折落云,令各該所,依例斫去之意,敢啓。傳曰,知道。
洪檍,以義禁府言啓曰,咸鏡道富寧府定配罪人柳鎭說,安邊府定配罪人元義孫,咸興府定配罪人李山重,鏡城府定配罪人申五淸,北靑府定配罪人姜如顯,鍾城府定配罪人柳思欽,江原道淮陽府定配罪人權潁,鐵原府定配罪人鄭彦暹,金城縣定配罪人李長老等放送事,承傳啓下矣。竝放送事,分付各該道道臣之意,敢啓。傳曰,知道。
又以義禁府言啓曰,全羅道金溝縣定配罪人徐廣修,茂長縣定配罪人崔守謙,咸平縣定配罪人金斗熙,扶安縣定配罪人金斗恒,沃溝縣定配罪人柳凝之等,放送承傳啓下矣,竝放送事,分付道臣之意,敢啓。傳曰,知道。
又以義禁府言啓曰,江原道楊口縣定配罪人金好大,狼川縣定配罪人金時輝蕩滌事命下矣,竝放送事,分付該道道臣之意,敢啓。傳曰,知道。
刑曹參判洪趾海疏曰,伏以臣,以資則最魯下,以識則極滅裂,躬逢聖世,跡廁邇列,伈俔隨逐,蔑有絲毫之報,節次推遷,祗招濫竊之譏,每一循省,若無容措。頃於夢想之外,有隕自天,寵以晉秩,特除臣同中樞。臣聞命驚惶,歷累日靡定,中批特擢,實係異數,而非臣之故,亶出念舊之聖意,辭敎懇摯,恩言隆渥,闔門感泣,攢祝鴻私,臣於是,爲伸義分,未遑他顧,冒肅恩命,區區仰謝之忱,庶或見諒於同朝,而第伏念命德之不輕而重,上不可以虛授,下不可以苟冒,則臣非專昧於辭受義重,而只以感結之私,終未免爲貪戀之歸,至今追思,尙有餘愧。今玆秋官新命,秩視亞卿不可與樞府散局,比而同之,臣何可隨除輒膺,若固有之,以益其放倒之誚哉,百爾思量承當無路,玆不得不略入文字,猥瀆崇聽。伏乞聖慈,俯垂諒察,特命刊改臣職秩,以重公器,以安微分,不勝萬幸。答曰,省疏具悉。今者陞擢,意蓋在矣。卿勿過辭察職。
司諫李普溫疏曰,伏以臣於臺職,前後忝叨,不啻二十餘遭,而一未嘗爲冒進之計者,誠以言旣不能出,則身亦不敢出,其跡似傲而其心良苦,聖鑑庶或俯燭,而微忱每切惶懍,迺者薇垣除旨,忽下於千萬夢想之外,繼以守令署經,天牌遄降,辭敎截嚴,臣聞命驚惶,罔知攸措,揆以義分,宜卽竭蹶趨承之不暇,而臣母素患風眩之症,以成十餘年貞疾,忽自數日以來,又添署癨,見方委頓床席專廢食飮,多試針藥,少無變動,臣方左右將護,焦煎渡日,實無離捨供職之望,自來情勢,猶屬餘事,玆敢隨詣陳懇。伏乞聖慈,亟遞臣職,仍治臣罪,以便救護,以肅朝綱焉,臣無任。答曰,省疏具悉。爾其勿辭護焉。
弼善尹師國疏曰,伏以臣之日來情理,斷無從仕之望,每當除旨之下降,已覺方寸之先亂,上念義分,亟欲竭蹶,而入對病母,未忍離捨,出處兩難,公私俱妨,心爲憧憧,抵自煎㥿,違慢瀆擾之誅,臣豈欲冒犯而然哉?區區之懇迫之狀,不但同朝之間,不共愍惻,抑或老理之下,亦已俯諒矣。匪意又承宮銜之除,目今睿學時敏,离筵日開,苟無至難强之情,豈敢爲言辭之計?念臣八耋老母,自昨秋以來,重疾幾危者屢矣。十朔奄奄,長委床褥,轉側必須傍人,湯丸未或暫停,近當溽暑,又添鼓脹,卽醫家所謂難治之症也。臣方日夕焦遑,左右扶將,出而問醫,入而枰水,實無晷刻之頃可以離側,尙何論於淹直登筵,以效勸講之責哉?一日虛縻,心切悚悶,庚牌辱臨,末由趨承,祗詣禁扃之外,猥控焦急之懇。伏乞聖慈,俯垂矜憐亟遞臣職,以便救護,仍治臣罪,以昭法紀,不勝萬幸。答曰,省疏具悉。爾其勿辭護焉。
應敎趙㻐疏曰,伏以臣本以庸才,濫蒙洪造,前後踐歷,罔非淸要,而絲毫莫報,罪戾徒積,居常愧懼,若隕淵谷乃者東壁新除,輔德兼銜,荐降於數日之間,而職名愈顯,寵眷彌隆,臣是何人?乃能得此,揆以義分,惟當竭蹶趨承,以效仰謝之忱,而顧臣八耋偏母,疾病沈篤,寧日絶少,近又添以暑症,寒熱交劇,飮啖全廢,委頓床席,氣息凜綴,臣方左右扶將,方寸煎灼,實無離捨供職之勢,則華銜之不稱,右地之多恧,有未暇論也。虛辱恩召,末由祗承,玆不得不疾聲哀籲於仁覆之下。伏乞聖慈,俯睡憐察,亟命鐫削臣本兼諸職,以便救護,仍又許臣長暇,俾得專意養親,則臣當生隕死結,以報聖恩之萬一矣,臣無任。批答在傳敎
己丑六月二十三日辰時,上御集慶堂。藥房入診,大臣·備局堂上同爲入侍時,都提調韓翼謩,提調韓光會,副提調鄭尙淳,假注書金復元,記事官宋樂·韓光近,醫官許礈·李以楷·鄭允協·慶絢·吳道炯·鄭允說·柳光翼·李長周,左副承旨徐命善,事變假注書權偀,領議政洪鳳漢,右議政金尙喆,判敦寧趙雲逵,戶曹判書鄭弘淳,禮曹判書洪麟漢,判尹具善復,行副護軍李章吾,右尹金孝大,行副司直鄭存謙,吏曹參判李潭,行副司直閔百興,行大司諫鄭運維,掌令鄭景瑞,校理徐浩修,以次進伏訖。曰,夜間,聖體調攝,若何,寢睡·水刺之節,亦何如?上曰,一樣矣。進湯劑,上進御,翼謩請診候,上許之,礈進伏,診脈候,退伏奏曰,左副三部調均,滑體亦一樣矣。允協·絢等,診脈候,退伏奏曰,脈候如礈言一樣矣。鳳漢曰,聖體,若何?上曰,一樣矣,。
鳳漢曰,此江原監司洪名漢啓本也。備陳畢賑事狀,仍請忠州移轉米三十石內,三分二,以田米準折代捧事,令廟堂,稟旨分付矣。當初移轉之擧,已是別恩,至今代捧之請,無乃太過,雖然,事係爲民,有難專塞,原數內,折半特令依所請準折代捧,何如?上曰,依爲之。鳳漢曰,其狀本中,旣論諸守令之賑恤形止,亦請私賑人之論賞,此則令賑恤廳,依例覆奏,何如?上曰,依爲之。出擧條鳳漢曰,癸未慘凶時,漆原士子周道復,捐出許多穀物,以防一邑稅納,其時本道,請賞至有覆奏,而尙今遷就,十年前故相臣徐志修,以此眷眷,一欲提陳而未果云,其不遺遐人,知信朝令之意,具足感歎。蓋歉歲私穀,固多得力,朝家論賞,爲勸後來,此所以前後名碩,非不知官爵之可愼,而必請其收用者也。今此周道復,旣是故參判周世鵬之後孫,而渠亦見稱於鄕中云,諸議多以爲許借相當一命官,未爲不可,旣有言端,敢此仰達矣。尙喆曰,此事,卽臣按道時事也。周道復,以漆原士人,當壬午大歉之歲,捐出私財,防給該邑田三稅,其時御史金鍾正,據實論列於書啓中矣。其後,朝家別無論賞之事,而該邑民情,皆以他人財力之不當空費,有所還償云,臣之得於傳聞者如此,而昨聞鄭存謙之意,則無還償之事云,其間事狀,不可不一番査實而處之矣。行副司直鄭存謙曰,此事,臣亦知之,曾於按道時,巡到漆原,士民呈訴者,皆以爲癸未賙賑方張之時,賴周道復之防稅,一邑之民,得以全保,周道復則捐其不貲之費,而尙未蒙賞,願以此實狀,陳聞于朝云,而同然一辭,其時民狀,蓋如是矣。上曰,知而後擧行可也。鳳漢曰,此等事,有難每每煩稟。聞知其實狀後,直爲擧行之意,分付銓曹乎?上曰,依爲之。出擧條運維曰,請還寢鍾城府爲奴罪人天大酌處之命,依律處斷。上曰,勿煩。出擧條措辭見上運維曰,俄者刑曹殺獄罪人孫正福減死之命,雖出於我聖上好生之德意,而三尺至嚴,殺人者決不可容貸,彼被殺者,獨何辜哉?請還寢孫正福減死之命,亟令該曹,嚴刑取服,依律處斷。上曰,勿煩。出擧條運維曰,尹光纘·趙載敏,所坐若何,而職牒還給之命,雖出特恩,猶失之太寬,況敍用乎?請還寢尹光纘·趙載敏敍用之命。上曰,況其中尹光纘,非今世之人,敍用何施?此正毛將焉傅者,只擧其名,予心矜惻,予何有復敎?竝依啓。出擧條運維曰,昨歲旱蝗,爲災孔酷,幸賴我聖上恐懼修省,仰格天心,自春及夏,雨暘調均,豐登有望,而聖念不懈,分遣宣傳官於東·西郊,看審風雨後形止,孰不欽仰聖德,而第念秋成之期,尙隔數朔,水旱風雹,俱涉可憂,昔周之召公,以爲山九仞,功虧一簣,訓戒於武王,夫位天地育萬物,聖人之極功,而卽自戒愼恐懼中做得者,臣敢效召公訓戒之意而陳勉焉。益加修省之工,以迓大有之慶,是臣區區之望也。上曰,所奏切實,益加自勉。出擧條景瑞曰,請還寢東呂·址淳等還配之命,更令王府,嚴鞫得情。上曰,勿煩。出擧條措辭見上景瑞曰,請還寢定配罪人金柱泰減等之命。上曰,其勿更煩。出擧條措辭見上上曰,噫,予雖衰矣,爲民之心不衰。雖然,克念作聖,罔念作狂,古人亦云。噫,彼薇垣長,幾年近密?近者人皆欲免,而連登前席。予心,此人亦豈不知,而召公之戒武王,以爲山九仞功虧一簣勉予,決非文具以勉者,其心可尙,其欲下敎乎?施賞典雖默,旣諭之,亦何中止?將此意,其勉兩司諸臣。出傳敎鳳漢曰,左相之病少愈而未快,故不得入來矣。上曰,頃日雖聞,謂以不過一時微恙,今日亦不參,予用悶焉。左相家,遣御醫看病。出傳敎鳳漢曰,偏蒙恩念,而聖心,亦有所軫念,左相之孫,尙未蒙放矣。上曰,部官乎?鳳漢曰,然矣。上曰,金夏材之弟乎?鳳漢曰,夏材之姪矣。上曰,其容貌美乎?鳳漢曰,然矣。上曰,其時京兆堂,其放已久,其郞廳乎?頃者京兆郞部官投畀之人,一竝特放。出傳敎鳳漢曰,頃見蔡濟恭,則謂有情勢,金器大,亦欲入侍瞻覲,而俱未伸廉隅矣。上曰,有何廉隅乎?鳳漢曰,以自家之故,諸守令之卽其地投畀者,未放故也。上曰,若京兆郞部官,道臣,旣已參酌,則其雖先後差等,豈可異也?北道守令同律定配者,一竝特放。出傳敎鳳漢曰,地方官,亦皆得蒙放,則於自家,亦似無嫌矣。上曰,如是則國法得無太蕩然乎?鳳漢曰,應守處,自上雖欲恩宥,臣等亦當請守,而此則頃日臣等,以爲此事雖有未安之敎,不可不陳達事仰奏,則自上亦以爲然下敎,故今來敢達矣。尙喆曰,金霔則非本邑之女而渾入矣。上曰,何以渾入耶?鳳漢曰,其時嚴處分故渾入矣。鳳漢曰,右副賓客趙明鼎,方入來而日開書筵,此時春坊,多有在外者云,一竝改差,何如?上曰,春坊在外人許遞,政官牌招開政。出傳敎尙喆曰,罷削中人罪名雖小,不無罪同罰異者云,而歲抄不爲,故不得竝敍,恐有未參酌之道矣。上曰,吏兵批歲抄持入。命善,讀奏歲抄至韓後裕,鳳漢曰,守令上京事也。上曰,判府之姪乎?點下可也。至安聖彬,上曰,此人精矣。至趙德濬,上曰,越之。鳳漢曰,此與韓後裕同矣。上曰,忘其接濟云者,豈不異乎?鳳漢曰,罪則同矣。上曰,然則點下。至李長老,上曰,必不爲才操矣。至宋載徯,鳳漢曰,此人豈可永枳乎?上曰,越之。至金尙默,上曰,非矣。鳳漢曰,雖然豈可永枳乎?上高聲曰,忘其祖矣。越之。至朴師海,鳳漢曰,與李惠祚同矣。上曰,越之。至柳鎭說,鳳漢曰,頃亦仰達,而其貌甚好,終非可知之人矣。上曰,渠族亦豈無之,而豈能塞人乎?鳳漢曰,其族則異矣。上曰,自祖宗視之,則豈非族乎?至李謙彬,上曰,誰也?鳳漢曰,李善傅之孫也。上曰,何事也?讀奏未半,上曰,越之。至李興宗,上曰,非矣,越之。至尹冕東,上曰,買紬事耶?其父爲之奈何?點下。讀奏歲抄訖,上曰,因大臣所奏,夏等歲抄,有點下有蕩滌者,依此捧傳旨,頃者已敍用者勿論。出傳敎上曰,今日有霈典,雖中官豈漏?中官金好大·金時輝,飭勵已行,依韓聖規例,特爲蕩滌事分付,而其雖蕩滌,到配與放狀聞來到者,豈可循例,而韓聖規,下敎後給牒,則雖在其中,自配所,着帽入侍,已涉無謂,況承傳色?成歡配所仍帶,亦皆視例無義莫甚,故入侍時,已叱退,此後長番與承傳色,有更命然後供職事,申飭內侍府。出傳敎上曰,藥房提調,持湯劑更爲入侍。出榻敎光會,持入湯劑,上進御。上曰,摘奸宣傳官入侍。出榻敎鄭喆曾·李栢然進伏,上曰,禾不偃乎?喆曾等對曰,不偃而招問農民,則風後雨來,故不害云矣。上曰,備堂先退。命善讀各道農形雨澤,然後以次退出。
己丑六月二十三日申時,上御集慶堂。儒臣持問答入侍時,校理任希敎,修撰沈頤之,左副承旨徐命善,假注書金復元,記事官宋樂·韓光近,以次進伏訖。上曰,儒臣,讀詞命評,儒臣,進伏讀奏。上曰,儒臣,誰也?命善曰,任希敎也。上曰,予則以爲,徐浩修入直矣。上下番,讀訖,命讀問答訖,命書御製,上曰,暮年,欲承旨之兄,讀此等書矣。特除徐浩修,亦有意也,今聞浩修不入來,承旨,須體此意讀之可也。承旨,讀詞命評訖,下番讀問答。上曰,彼儒臣亦久滯矣。命善曰,趙重明之同榜也。上曰,然乎,何年登科乎?希敎曰,庚午謁聖矣。〈上曰,〉誰某爲之?希敎對曰,李心源·李海重及臣李普觀·趙重明也。上曰,然矣。上曰,昨見其子,思其父,今日持兩漢詞,命入侍者,意蓋此也。其子替番,其弟以承宣入侍,故復令讀之,意蓋此也。噫,坐永保亭,亦惟近八其君,令承宣,傳諭予意,因此以思,噫,自戊申春,祖子孫事予,其祖官至正卿,其子二人則官至亞卿,一則近密,而其孫亦以儒臣,事近八其君,四十二年之內,可謂稀有,再次進宴雖參,今春賀儀不參,只以頌以進,故却之更思,處義雖過,其心可尙,豈可旣呈之頌,作其人之休紙乎?徐命膺,亦進春頌,政院尋來謄日記,付史官以表祖子孫數十年內際遇之意焉。噫,今日慕昔製述而御製更無添錄,故只製,噫,今日興懷,於心亦然,何則,今書下敎者,其父是誰?且昨日憶前覽己卯日記,其時都承旨任,昨日聞其父之名,今日見其子之入侍,吁嗟,暮年今月,於心興懷者亦異焉。己卯其父陞資第二日也。雖未通淸,猶未踐,今聞趙㻐,以親恙陳章云,許遞,其代校理任希敎除授。出傳敎上曰,曾爲注書者,任希敎乎?命善曰,然矣。上曰,出六乎?對曰,作故矣。上驚曰,昨因鄭東藎,知其父之作故矣。今因任希敎,知任希孝之作故矣。遂命退出。
己丑六月二十三日四更一點,上御集慶堂。承旨入侍時,右副承旨洪檍,假注書金復元,記事官宋樂·韓光近,以次進伏訖。入直,醫官鄭允協·金季良進伏,診脈候退伏,奏曰,脈候似沈矣。上曰,初更則穩寢矣,四更睡覺,腹中似壓,必是暑症矣。檍曰,昨日盛暑,挽近所無,再接臣僚,屢下御製,自多貽惱之端,豈無受傷之節?臣實深慮。上曰,氣似縮矣,必是暑症矣。都提家遠乎?檍曰,右相家最遠,都提家其次也。上曰,駱洞在宣仁門外乎?檍曰,南山下矣。上曰,已近五更,似爲動作矣。檍曰,時尙早,其家小奴僕,似難卽時馳入矣。上曰,李以楷家,何在?檍曰,美洞矣。金季良曰,茹藿湯煎入乎?上曰,茹藿湯本方中,加人蔘二錢,白朮代入蒼朮,左副承旨,監煎入侍。出榻敎左副承旨徐命善,持湯劑進伏,上進御。上曰,宣傳官入侍。宣傳官鄭喆曾進伏,上命下標信,開陽門留門,上曰,三提調入侍。出榻敎藥房都提調韓翼謩,提調韓光會,副提調鄭尙淳,醫官許礈·李以楷,進伏。上曰,進茹霍湯一貼後小愈,而腹部猶有輪囷之症矣。礈·以楷等,次次進伏,診脈候,退伏奏曰,脈候俄間似尤沈,而只是暑氣挾痰而然矣。上曰,茹藿湯一貼,依前方更爲煎入。出榻敎進湯劑。上進御,上曰,腹部痛勢小加,下敎而玉音呻吟良久,又下敎曰,似愈矣。礈·以楷等,又次次診脈候,退伏奏曰,藥力交攻之致也。茹藿湯,加入蘿葍子·縮砂·神麯,進御則似好矣。上曰,煎入。領議政洪鳳漢,領府事金相福,判府事金致仁,右議政金尙喆,進伏。左議政金陽澤,判府事李昌誼進伏訖。上進湯劑,上進御小間,上曰,痛症快愈矣。諸大臣,累請朝庭問安。上曰,置之。翼謩請直宿,上曰,亦置之。上親自起立示之曰,予氣復常,爲卿等起立,以示快愈之意,朝臣雖已來待,須以此意傳之,勿爲問安。諸臣皆賀退出。諸臣,以次退出。
上在慶熙宮。停常參·經筵。
夜二更三更,南方有氣如火光。
傳于鄭尙淳曰,內局入侍。
又傳于曰,內局更爲入侍。
上候靡寧,大殿,政院·玉堂,口傳問安。答曰,知道,勿爲問安。中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿·惠嬪宮,藥房口傳問安。答曰,知道。
鄭尙淳啓曰,領議政洪鳳漢,領府事金相福,判府事金致仁,左議政金陽澤,右議政金尙喆,判府事李昌誼,爲承候來待矣。
洪檍啓曰,大司憲李心源未肅拜,執義李堉式暇,掌令崔夢嵒在外,鄭景瑞呈辭,持平李思祚受由在外,李東郁疏批未下,今日以監察茶時之意,敢啓。傳曰,知道。
鄭尙淳,以吏曹言啓曰,新除授司僕寺判官鄭一祥呈狀內,矣身與本曹參議權噵,有四寸娚妹應避之嫌,斯速入啓變通云,除拜時旣與政官相避,則法不當仍置,依例改差,何如?傳曰,允。
兵曹判書金時默,三度呈辭。傳曰,加給由。
徐命善,以禁衛營言啓曰,因兵曹草記,本營分授南山西邊近處體城一間許崩頹處,令該軍門,卽速修築,而定送軍兵,限完築間,着實把守事允下矣。將校一員,出番鄕軍二十名定送,着實把守,以待霖雨快晴改築之意,敢啓。傳曰,知道。
傳于鄭尙淳曰,內局入侍,儒臣持問答同爲入侍。
趙重明,以義禁府言啓曰,咸鏡道鏡興府定配罪人李邦五,德源府定配罪人李尙直,富寧府定配罪人金霔,鏡城府定配罪人李命俊等,特放事承傳啓下矣。竝放送事,分付道臣之意,敢啓。傳曰,知道。
開城留守臣元仁孫疏曰,伏以臣性昧涉世,孼由懷璧,頃歲臺評,醜詆狼籍,杜門息影,永矢自靖,保釐寵命,恩出翦拂,補外飭敎,義難逃遁,擔却廉隅,恬然冒赴,憫臣者諉之以畏分,嗤臣者責之以壞坊,而若臣去就,自有裁量,誠以家世受恩,天高地厚,不敢以踪地之危臲,自阻於涓埃之報效,故周歲居留,未嘗爲言私控免之之計,區區此心,庶蒙聖明之照鑑矣。今則目下情私,竊有所萬萬懇迫者,臣之偏母,今年七十有二,平時稟質,淸脆善病,數十年風痰貞疾,每當祇寒盛暑,輒致添劇,到今年益高而病益痼,醫診藥灌,專須臣身,爲便調治。纔自臣府,扶歸京第,而松之距京,程踰宿舂,母子相離,將攝無人,重寄縻身,亦不得任意去來,徊遑煎迫,心神飛越,公私俱妨,氷炭交中,臣之情理,可謂慼矣。伏乞聖慈,俯察由中之懇,特推體下之仁,將臣職名,亟許鐫免,俾臣得以救護母病,千萬攢祝,臣無任屛營祈懇之至。無批答有傳敎
以承傳色,口傳下敎曰,今日下雨,似過三寸八分餘,而水標單子,今姑入之,開陽門留門,宣傳官一員,馳往水標橋,庚辰地平四字塡與不塡,看審以來,門則仍留,以待宣傳官入來。
己丑六月二十四日午時,上御集慶堂。藥房入診,時原任大臣,同爲入侍時,都提調韓翼謩,提調韓光會,副提調鄭尙淳,假注書金復元,記事官宋樂·韓光近,醫官許礈·李以楷·鄭允協·慶絢·金季良·吳道炯·鄭允說·許溫,領議政洪鳳漢,領府事金相福,右議政金尙喆,判府事李昌誼,以次進伏訖。翼謩曰,聖體若何,寢睡·水刺之節,亦何如?上曰,間多昏昏欲睡,可悶矣。翼謩曰,此是暑症矣。翼謩請診候,上許之,礈等,次次進伏,診脈候,退伏奏曰,左右三部調均,滑體亦一樣矣。上曰,茹藿湯前方中,加蘿蔔子灼·神曲炒各一錢,縮砂灼研七分,一貼,更爲煎入。出榻敎翼謩曰,臣有稟定事矣。朝者未診脈候醫官,以爲茹藿湯三貼進御,後卽進建功未安,依前蔘蓮茶煎入似好云,此言似然,而未得稟定,故敢此仰達矣。上曰,好矣。蔘蓮茶一貼煎入,夕入診時,一貼更爲煎入。出榻敎光會進茶,上進御訖,鳳漢曰,俄者左相·金判府,退出飮暑,方服茹藿湯,未得入侍矣。上笑曰,然乎?金判府,近來似勝而猶如此矣。鳳漢曰,然矣。肌膚近亦稍肥,而大抵入室,無好事之人也。上曰,然矣。礈曰,黃栗米食甚好,進御何如?翼謩曰,黃栗·蓮實,合米進御尤好矣。上曰,今日所進人蔘合八錢矣。翼謩曰,二貼則少間,當進御乎?上曰,依爲之。翼謩曰,直宿旣不許,輪直何如?上曰,置之。鳳漢曰,然則副提調直宿,何如?上曰,依頃日例爲之。諸大臣先退,上曰,今當盛暑,昨日初昏後,猶有涼意,故入睡,而因近日昏睡,數更昏睡,此際二更後,其暑特甚,故睡覺氣難堪,召內局入直人,其命煎進茹藿湯,起動之後頓勝矣。茹藿湯二貼,無異數年前,此無他,氣衰中當盛暑昏睡之際,暑氣用事,痰氣隨到而然,二貼進御之後,猶有相攻之氣,三貼快愈,以此觀之,暑氣挾痰作用之致,以此之故,諸大臣皆來,豈特輿儓?都下人心若見焉。政院·玉堂問安,旣命勿爲,內局入直,亦不許,而諸大臣固請,故初則許矣。更以思之,應命勿爲者,强許行之,非誠實底道,且其若此,然一日問候,中外之動勝言,大臣旣承下敎,切勿庭候,其若耿耿,姑留闕中,夕入侍,同入承候。出傳敎上使尙淳,讀關東雨澤狀啓,讀奏訖,諸臣以次退出。
己丑六月二十四日申時,上御集慶堂。藥房入診,儒臣同爲入侍時,都提調韓翼謩,提調韓光會,副提調鄭尙淳,假注書尹在醇,記事官宋樂·韓光近,應敎任希敎,副修撰沈頤之,醫官許礈·李以楷·鄭允協·慶絢·金季良·吳道炯·鄭允說·許溫,以次進伏訖。翼謩曰,午間,聖候若何?上曰,與差勝一樣矣。翼謩曰,有所進御乎?上曰,粥水刺矣。進湯劑,上曰,俄者診候醫五人診察,諸醫曰,與午一樣矣。上曰,徐命膺所進頌,搜來乎?尙淳曰,以有下敎之故,已載日記云矣。上曰,注書取日記以來。賤臣,持日記還伏,命尙淳讀之,上曰,異矣。依詩傳法作之矣。上曰,今日昏睡矣。翼謩曰,俗云病止則困,此其症候也。上曰,暑濕無多日乎?翼謩曰,秋節不遠,數十日節宣愼攝,臣竊伏望。上曰,粥水刺,何如?礈曰,好矣。翼謩曰,不許臣等之直宿,而只令副提而直,然則兩廳首醫,亦當直宿矣。上曰,依。翼謩曰,明日三貼,不可不進御矣。上曰,止之。內局先退,命尙淳,讀開城留守元仁孫上疏,命書傳敎曰,瞻彼舊都,無異漢陽,三節軒中奉親亦便,比諸沁都其便,此先曰以爲補,其何尋章?此章下送。出傳敎儒臣承史,輪讀問答,諸臣以次退出。
上在慶熙宮。停常參·經筵。
藥房都提調臣韓翼謩,提調臣韓光會,副提調臣鄭尙淳啓曰,庚炎轉甚,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,中宮殿氣候,何如,惠嬪宮氣候,何如,世孫宮氣候,何如,嬪宮氣候,何如?臣等不任區區憂慮,敢來問安,竝此仰稟。答曰,知道。本氣雖一樣,暑氣快愈,而三庚猶有一,餘日是悶是悶,內殿氣候一樣,惠嬪·世孫·嬪宮,氣候皆一樣矣。中宮殿·惠嬪宮,藥房口傳問安。答曰,知道。
下直,陽城縣監李學源,群山僉使李東新,白峙僉使李煥,靑水萬戶崔天柱。
以承傳色,口傳下敎曰,待下敎入侍,時·原任大臣,同爲入侍。
又下敎曰,今夜寢睡雖差勝,況思昨夜兩廳首醫,旣爲入直,宜卽差備問安,而尙今寥寥,兩廳首醫竝汰。
又下敎曰,今則快愈,都承旨替直,局方人,依例替直。
洪檍啓曰,大司憲李心源未肅拜,執義李堉呈辭,掌令崔夢嵒在外,鄭景瑞呈辭。持平李思祚受由在外,李東郁疏批未下,今日以監察茶時之意,敢啓。傳曰,知道。
備忘記,傳于徐命善曰,今下弓矢,靑水萬戶崔天柱處,給送。
以承傳色,口傳下敎曰,入侍儒臣持問答,同爲入侍。
沈勗之,以侍講院言啓曰,本院新除授說書李春輔,除拜之下,不爲出肅,卽爲牌招察任,何如?傳曰,允。
有政。吏批,行判書申晦牌不進,參判李潭進,參議權噵傳旨未下,右承旨沈勗之進啓曰,判書申晦牌招不進,參議權噵牌不進傳旨未下,小臣獨政未安,何以爲之?敢稟,傳曰,仍爲之。以徐有元爲校理,洪相簡爲兼文學,李明中爲司僕判官,洪梓爲副使,姜俒爲扶安縣監,軍器直長單孫尙衍,忠淸水使徐命膺,今加資憲,加資事承傳。
兵批,判書金時默進,參判申暐病,參議金龜柱病,同副承旨趙重明進,以田光勳爲忠淸水使,許宇爲五衛將,李禮復爲別害僉使,趙峸爲武兼,白泰源爲武兼,副護軍閔趾烈·趙德濬·趙㻐,副司直具庠·鄭晚淳·趙台祥·李徽中,副司果李養遂,副司勇李海臣,同知單金景澤。
傳于趙重明曰,夫馬上來守令,今日內辭朝。
徐命善,以兵曹言啓曰,本曹堂上軍官禁軍遞兒窠,今方有闕矣。依新定奪,移作敎鍊官,而禁軍中取才,以其居首者,塡差之意,敢啓。傳曰,知道。
又以兵曹言啓曰,禁衛營敎鍊官禁軍遞兒窠,今方有闕矣。依節目,禁軍別將,與該營中軍,眼同試取後,以其居首者,塡差之意,敢啓。傳曰,知道。
又以兵曹言啓曰,卽接南道參軍牒報,則禁衛營所授蠶頭西邊體城崩頹處,東邊體城四間半許,今日連爲崩頹云。依例令繕工監,爲先把子圍排,分授軍門,急速修築,而把守軍兵,亦令該軍門,加數定送,以前把守,合竝守直之意,敢啓。傳曰,知道。
又以御營廳言啓曰,本廳分授字內城內外諸處風落松,輸入之意,敢啓。傳曰,知道。
趙重明,以義禁府言啓曰,咸鏡道鏡城府投畀罪人金範魯,慶尙道晉州牧投畀罪人沈義希等,放送承傳,啓下矣。竝放送事,分付各該道道臣之意,敢啓。傳曰,知道。
下直,沔川郡守李彦中,保寧縣監金樂豐,臨陂縣監趙德章,康津縣監李命瑀,延豐縣監李德容,鎭岑縣監李彦煥,務安縣監宋奎煥。
兵曹判書金時默疏曰,伏以臣,猥以無似,濫叨重寄,黽勉承膺,今已兩箇月矣。隨事瘡疣,無一報答,每自循省,不勝愧恧,而猶以都政之不遠,自幸遞免之有期,不意三度加由之命,又下於常格之外,臣於此,惶隕懍蹙,尤不知置身之所也。夫都政,乃政官之瓜限也。前後掌銓之臣,無不以此爲限,雖其做措得宜,物論咸與,猶且引例而力辭,曲諒而恩許,況如臣者,鑑識俱蔑,才具素短,考察不足以仰副聖念,用捨不足以均塞衆望,則尤何可貪戀榮寵因仍蹲冒?不顧當遞之義,不避久專之嫌,仰貽淸朝之羞,自速僨敗之誅也哉?矧於大政之日,東銓之長,已被前席之許解,而一視之恩,臣獨未蒙,其爲臣心之憫迫,抑鬱,當復如何?且臣稟賦虛脫,素抱貞疾,而加以近年以來,連處劇地,鞅掌勞碌,日復一日,外疲筋力,內傷神心,居常瞀憒,若墜煙霧,而頃又因終日政席失汗過多,添以暑感,委頓床玆,嘔泄無算,食飮全廢,目今病狀,萬無起動供職之望,非但私義之不可仍冒,實亦病情之有難自强,臣何敢徒畏義分,自阻於聖明之下也哉?玆不得不略陳短章,仰暴血懇。伏乞聖慈,俯睡憐察,亟賜鐫免,以安私分,以便調將,千萬幸甚,臣無任屛營祈懇之至。答曰,省疏具悉,兩銓長三度加由之後,必一尋章,在於大典乎?卿之三度,適入於昨夕才愈之時,而卽循例,故只命加給由,意謂今日若有庭候,不尋章而不參云,昨無庭候,今尋辭章,非昨日之比,亦非古例,而存近愛禮,欲給賜答,而適聞大臣所奏,卿意過矣,莫重銓長,豈可曠職?卿勿辭速行公。
己丑六月二十五日辰時,上御集慶堂。藥房入診,時原任大臣,同爲入侍時,都提調韓翼謩,提調韓光會,副提調鄭尙淳,假注書金復元,記事官宋樂·韓光近,醫官方泰輿·李以楷·慶絢·金季良·吳道炯·柳光翼·李長周,領議政洪鳳漢,領府事金相福,左議政金陽澤,右議政金尙喆,判府事李昌誼,以次進伏訖。翼謩曰,聖體若何?上曰,少勝矣。進湯劑,上進御,方泰輿等,次次進伏,診脈候,退伏奏曰,左右三部調均,而滑體,次次愈矣。上曰,兵判批下,牌招察任。出傳敎鳳漢曰,騎判行公爲難云矣。上曰,人皆如此,何以爲之?三度呈辭陳疏,豈例也?鳳漢曰,豈盡如此,而此重臣,本心誠然矣。上曰,朴志源爲人好矣。鳳漢曰,朴道源亦然矣。鳳漢曰,臣因言端敢達矣,正使韓光會,向來人言,誠不足爲嫌,而自家之不欲赴無怪矣。副使朴道源,其不欲赴者能避往役,蓋亦辭玉堂之一般意也。上曰,然乎?當變通矣。當爲者,誰也?鳳漢曰,當品中無故者,只是前吏判一人,而此亦衰病可悶矣。上曰,古人有重其飮食,不離其妻之手云矣。此重臣,自奉亦如此矣。當品無人,則勢將陞擬,可陞者,誰也?領相其陳之。日昨,以徐命膺下敎,此人何如耶?鳳漢曰,此人從前撕捱誠過矣。若論專對之材,恐無過此矣。上曰,第更陳之。上曰,李溵,吏參首望,而有不可越之私義。趙曮好矣,其病未必能堪遠役,言未畢,陽澤曰,其病若行役,則或有可登之道矣。鳳漢曰,元仁孫,有老親亦難矣。陽澤曰,亦有李最中矣。上曰,當命亞卿中陞擬矣。旋下敎曰,令廟堂備擬,事體苟艱,當書傳敎矣。上曰,徐命膺特除往役,渠焉敢辭乎?此豈非徐宗玉之子乎?特除之下,安敢如前撕捱?鳳漢曰,其在分義事體,安敢不膺命乎?上曰,正副使,相臣旣奏,許遞。政官牌招開政,再昨已諭有欲令內擬之意,初則三望,問于大臣備擬,人君擧措,宜正宜當,其何依違?旣以大臣所奏中,一則難於此任者,一則奉親者,一則有恙難赴者,于今無弊,不若一人,捨此何先?予意不欲召,莫重往役,何敢辭?忠淸水使徐命膺,特除冬至正使,副使令該曹擇差。出傳敎上曰,忠閫爲專對,暮年欲見之意也。旣命之後,其代宜今,忠淸水使有闕,代兵判旣命牌招,其令今日政,一體擧行。出傳敎命書傳敎時,下敎曰,三人例書者,夕可次次陞之也。鳳漢曰,非三人乃四人矣。上曰,誰也?鳳漢曰,俄者歷擧時,趙曮入之矣。上曰,李溵最久次矣。至元仁孫,上曰,亦久次矣。鳳漢曰,久次固勿論,亦有政事材矣。至趙曮,陽澤曰,元仁孫好矣。以廟堂體言之,趙曮曾經備局副學,又兼惠堂,尤待之矣。鳳漢曰,其時大臣之差下惠堂,蓋有意矣。上曰,徐命膺已陞,而此三人旣已儲望,自可爲之矣。上曰,徐命膺年幾何?鳳漢曰,五十四矣。上曰,其欲致仕者,何意也?鳳漢曰,以用權於文衡銓地等說被論,而備辭欲退者,此也。旣已請許之後,京職則無怪逡巡,而至於往役則何敢辭也?上曰,趙暾之欲致仕,何也?相福曰,此是故宰臣尹心衡之壻,故心好其恬退之操,而本淡於官情矣。上笑曰,何必學丈人乎?鳳漢曰,自少年時,已有致仕之意矣。上笑曰,頃日都政,趙暾之子出六,故予謂之此亦將致仕者乎?此領府事之壻乎,此亦有固執乎?相福曰,此則別無固執矣。上曰,頃陞三人,乃可用者,故予喜之矣。鳳漢曰,閔弘烈等乎?上曰,閔弘烈·徐命善·申光履矣。鳳漢曰,又有朴志源矣。上笑曰,卿屢擧朴志源矣。鳳漢曰,人品好而貌亦好矣。其兄道源,亦純實可用矣。臣等則於兩家,本無彼此視之,如臣等猶如此,況自上視之乎?上曰,豐原所薦諸人,皆大做矣。上曰,頃者備堂減下,予則悵然,伊後其欲命寢不謂,予則兩備堂減下知焉。今欲下敎,聞領相所奏,乃覺備堂尙存,於今情勢,可謂毛將焉傅,申飭,其令察任,前北伯蔡濟恭,其遞可惜,況備堂?復爲差下,一體申飭察任。出傳敎上曰,藥房提調,持湯劑更爲入侍。出榻敎光會,持入湯劑,上進御,上曰,摘奸宣傳官入侍。出榻敎上曰,孫正復,下敎時已諭,而旣非三覆,則減一律三字下敎過矣,而以此相持,豈有酌處之意?亦有下問本事者,原啓依啓,令秋官後日待下敎入侍,以俟處分。出傳敎鳳漢曰,有仰達事敢達矣。金範魯爲裨將,近妓之事也,似有分揀之道矣。上曰,今聞領相所奏,前南兵使金範魯,不可爲二,一體放送。慶尙前兵使沈義希,金範魯旣已命放,亦無異同,一體以放事,分付。出傳敎上曰,金漢佑,非予則豈爲守令乎?鳳漢曰,金漢佑,自上申飭,故卽除守令,屢居上考,終以相避而遞矣。古則大臣之子,設或不足於吏治,未嘗不隨窠甄復,使之霑祿,今此漢佑,則莅邑旣無狼狽之事,而銓曹一不撿擧,殊非收拾故家之意矣。上曰,故相之子,復職調用,以示予不忘舊臣之意可也。出擧條相福曰,軍器寺事,誠可憫矣。一年弓子,不過六百餘張,而卽今所餘,不過百餘張,勢不得不仰請物力之預備矣。時任大臣入侍,下詢處之,何如?上曰,卿意何如?鳳漢曰,武庫弓子,誠難繼之道矣。卽今事勢,不可不別有區劃,以救其急,甲胄價之留諸惠廳者,以米則三南爲十三部,以布則北道爲十八部,未知其數之果如臣所料,而南北米布都數中,折半數劃給,使之及時造繼好矣。上曰,二處各折半,許給可也。出擧條諸大臣先退,上曰,欲見此營形便,捨此人而誰先,其令前忠閫,交龜前,永保亭圖形以進。古人,有圖進流民者,曾見耽羅御史沈聖希,圖進採鰒狀,亦聞靈城所奏,知其難採,才聞內局所進生鰒,亦採於此亭前云,果然,其圖亦圖採鰒狀,因此以聞。咸興樂民樓,平壤練光亭,齊名於永保亭云。樂民樓,卽豐沛故鄕,練光亭,卽壬午年慈聖所臨者,追慕一倍,此樓此亭,亦令道臣圖進,因此興懷萬倍,昔年御製,有萬歲橋,今聞此橋,在於此樓前云。樂民樓圖進時,萬歲橋,一體圖進事,分付北伯。出傳敎諸臣以次退出。
己丑六月二十五日申時,上御集慶堂。藥房入診,儒臣,持問答同爲入侍時,都提調韓翼謩,提調韓光會,副提調鄭尙淳,假注書金復元,記事官宋樂·韓光近,醫官方泰輿·李以楷·鄭允協·慶絢·金季良·吳道炯·柳光翼·李長周,應敎任希敎,修撰沈頤之,以次進伏訖。翼謩曰,聖體若何?上曰,一樣矣。翼謩曰,麥水刺進御乎?上曰,進之矣。翼謩曰,今日風氣乍淸,薰熱少勝矣。上曰,東風乎?翼謩曰,西風也。上曰,麥飰好耶?翼謩曰,麥得四時之氣矣。進湯劑,上進御,翼謩請診候,上許之,泰輿等,次次進伏,診脈候奏曰,左右三部調均,滑體與朝一樣矣。上曰,今番正副使,皆再入矣。翼謩曰,然矣。上曰,徐浩修,曾亦隨往乎?光會曰,徐命善隨去矣。上曰,洪奉朝賀時,諸子中誰往乎?光會曰,日本則景海隨去,北京則纘海隨去矣。上曰,領相外家,與上番儒臣,同宗乎?光會對曰,同宗而不遠矣。翼謩曰,副提調直宿,今日仍爲之,何如?上曰,置之。翼謩曰,朝者有首醫處分,臣爲都提,不能申飭惶悚矣。上曰,卿何知之?過矣。內局先退,尙淳曰,頃日都政,假監役蔡百休之百字,誤書以伯字云,當該政官,推考,付標以入,何如?上曰,勿推付標。上曰,十七日十八日十九日,祭報府持入。尙淳讀奏,又命儒臣,讀奏百行源訖,上曰,諡狀持入。尙淳,讀奏尹領府事諡狀,又讀權自愼諡狀,上曰,誰撰也?尙淳曰,洪啓禧撰也。上曰,洪奉朝賀甚勤矣。聞常時善睡,而雖睡中,如此之事善爲之矣。尙淳曰,非徒勤也,有誠故如是也。上曰,以故,入闕內,常持冊袱云矣。上曰,故相宋寅明·趙顯命,已宣諡乎?尙淳曰,已爲之矣。上曰,有文集乎?尙淳曰,似有家藏,而未聞行世矣。上曰,故相閔百祥有諡乎?頤之曰,正憲公矣。上曰,得美號矣。故相鄭錫五有諡乎?尙淳曰,臣家有遺命,故本不請諡,而其時自上特敎,東平尉及故相,賜諡矣。上曰,然乎?予始覺之矣。徐相諡狀,誰爲之也?尙淳曰,臣未詳知而似皆左相製之矣。上曰,花山府院君贈諡乎?尙淳曰,景惠也。上曰,予爲權聖徵處分時,似爲之矣。尹光裕闋服乎?尙淳曰,前年十二日遭故矣。上曰,徐相有子乎?尙淳曰,二子矣。上曰,此相於予多爲之矣。鍊戎臺入侍時,若知臣心,必不至此,此言忠心矣。上曰,噫,節惠之典,國之重者,況暮年,思古人故相乎?今者玉署東壁備員,故聞諡狀來到者三道也,而一則寧山君,是故大提學李鼎輔所撰之曾覽者,一則花山府院君景惠公之子,故判書權自愼諡狀,噫景惠公賜諡,卽予勸成者,而今覽權自愼諡狀,是可異也,是可異也。其所撰者,卽奉朝賀洪啓禧,非此人,豈能爲此?若此者,予見而賜諡矣。今又見此人,其心可嘉,一則噫尹領府事諡狀,近者申飭諡狀,故此狀果到,噫雖不施於三月之內,豈可踰於三年之前?卽右相所撰,而承旨讀一遍,若故相之今在,今問本館,亦是異事。旣見之後,豈何遲滯,待朝牌招議諡,議諡後署經宣諡等節,亦卽擧行。噫,故相一也,因此下問徐判府事諡狀請處在云。噫,此相,初令三月內議諡,而因諡狀未及,尙今遲滯者,噫,鍊戎臺入侍,若昨悃愊無華,此相予見,噫,三代爲相,金奉朝賀與徐判府事也。其唯昨年事,雖悔何言?中夜興思,尙今愴然,其若成焉。今番一體擧行,丁丑以後,故相未賜諡而成諡狀者,令弘文館,卽爲尋問,已成處,一體擧行。出傳敎上曰,下直守令入侍。出榻敎宣諭別諭,諸臣退出。
己丑六月二十五日戌時,上御集慶堂。下直守令入侍時,行都承旨鄭尙淳,假注書尹在醇,記事官宋樂·韓光近,沔川郡守李彦中,臨陂縣令趙德章,唐津縣監李命瑀,鎭岑縣監李彦煥,延豐縣監李德容,保寧縣監金樂豐,務安縣監宋奎煥,以次進伏訖。上曰,七事爲之乎?諸守令曰,頃日入侍時,已仰奏矣。上曰,暮年赤子,付之汝等,須體再召見之意,勵精爲之。諸臣以次退出。
上在慶熙宮。停常參·經筵。
仁懿王后忌辰齋戒。
藥房都提調臣韓翼謩,提調臣韓光會,副提調臣鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安。竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
趙重明啓曰,工曹參判閔百興,除拜後過三日不爲出肅,依定式推考警責,仍卽牌招察任,何如?傳曰,允。
傳于沈勗之曰,內局入侍。
徐命善,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
又以訓鍊都監言啓曰,本局字內內山中松二株,外山中松十五株,今番風雨顚仆,依例斫伐輸入之意,敢啓。傳曰,知道。
又以禁衛營言啓曰,本營字內內外南山近處,風落自枯松,依例輸入之意,敢啓。傳曰,知道。
又以禁衛營言啓曰,因兵曹草記,本營分授蠶頭西邊體城崩頹處,東邊體城四間半許,連爲崩頹,令該軍門,急速修築,而把守軍,加數定送事,令下矣。把守軍兵,依例加定,與前把守一體守直之意,敢啓。傳曰,知道。
趙重明,以義禁府言啓曰,中官閔德祥,令該府處之,杖九十徵贖以放事,傳旨啓下矣。閔德祥,旣已拿囚,依傳敎杖九十,徵贖以放之意,敢啓。傳曰,知道。
以正言李益烍,修撰沈頤之,副修撰洪龍漢,牌不進罷職傳旨,傳于鄭尙淳曰,只推。
以承傳色,口傳下敎曰,今日議諡與否知入,花山府院君子權自愼,議諡,亦爲擧行。寧山君,乃是國初王子,其狀來到已久,今日一體議諡。
又下敎曰,議諡後,應敎,持往奉常寺署經,政官牌招開政差出,舍人卽爲擧行。
又下敎曰,中官金景佑·金性完,入來事下敎矣,久而不來,自政院,粉牌催促。
傳于鄭尙淳曰,奉常正,待下批,今日內署經。
傳于鄭尙淳曰,內局入侍,坐直承旨入侍。
有政。吏批,行判書申晦進,參判李潭進,參議權噵式暇,同副承旨趙重明進,啓曰,議政府檢詳望,李得一,方在解由未出中,而係是大臣薦,罷格備擬以入之意,敢啓。傳曰,知道,以李得一爲檢詳,李鎭恒爲奉常正,校書博士單邊聖遇。
兵批,判書金時默病,參判申暐病,參議金龜柱病,參知朴志源入直進,右承旨沈勗之進,副司直徐命膺。
議諡,以寧山君恮爲忠僖公,禮曹判書權自愼爲忠莊公,左議政徐命均爲文翼公,領議政尹東度爲靖文公。
己丑六月二十六日辰時,上御集慶堂。藥房入診入侍時,都提調韓翼謩,提調韓光會,副提調鄭尙淳,假注書金復元,記事官宋樂·韓光近,醫官方泰輿·李以楷·慶絢·金季良·吳道炯·鄭允說·柳光翼·李翊臣·徐命緯,以次進伏訖。翼謩曰,夜間,聖體若何?上曰,善睡矣。翼謩曰,耳部症候,何如?上曰,少勝矣。翼謩曰,鮒魚汁進御乎?上曰,小嘗矣。進湯劑,上進御。翼謩請診候,上許之。泰輿等,次次進伏,診脈候退,伏奏曰,左右三部調均,滑體差勝矣。翼謩曰,左相,送言于臣故敢達矣。徐相諡狀受托,姑未盡製云,今日內,當爲之云矣。上曰,洪啓禧甚勤矣。花山家諡狀撰之云矣。翼謩曰,此重臣,果勤矣。上曰,徐相有子乎?尙淳曰,徐有臣徐有後矣。上曰,金相·徐相,三世爲相,而金則予見二世,徐則予見三世,異矣。上曰,昨見守令,皆云秋事大登云,尙在數月,收獲後,予心可弛矣。翼謩曰,目今消息果好矣。上曰,孝悌篇入之。相淳讀奏訖,命書續孝悌文,上曰,予不知學問,而爲人子孝於親,爲人臣忠於君,則如斯可也。翼謩曰,止於孝止於忠,文武之德也。學問而又何加於是乎?上曰,藥房提調,持湯劑更爲入侍。出榻敎光會,持入湯劑,上進御,內局先退。上曰,續孝悌文一本,令戶房承旨,書入可也。諸臣以次退出。
己丑六月二十六日申時,上御集慶堂。藥房入診入侍時,都提調韓翼謩,提調韓光會,副提調鄭尙淳,假注書金復元,記事官宋樂·韓光近,醫官方泰輿·李以楷·慶絢·金季良·吳道炯·鄭允說·柳光翼·李翊臣·徐命緯,以次進伏訖。翼謩曰,聖體若何?上曰,一樣矣。進湯劑,上進御。翼謩請診候,上許之。泰輿等,次次進伏,診脈候,退伏奏曰,左右三部調均,滑體與朝一樣矣。內局先退,尙淳曰,以議諡事,政官牌不進,何以爲之?上曰,莫重議諡,豈可稽滯?況再明日,何心酬應?太常正遞差,其代特敎之下,政官何敢違牌?事體寒心,違牌二堂,從重推考,參議只推,一體牌招開政,仍臥於此,當聞三堂詣闕,牌去來申飭。出傳敎上曰,此等小豎,聞下敎,承旨莫重傳旨,公然自拔,此等之習,今所申飭,來頭事何言?中官閔德祥,令該府處之,杖九十徵贖以放。出傳敎上曰,吏批政廳承旨,持望筒入侍。出榻敎尙淳,持入讀奏,至徐文翼望,上曰,徐領府事諡狀入來乎?尙淳曰,此則故相徐命均之諡也。前有不待諡狀之下敎,故先議矣。上曰,然乎?予始覺之,而諡號則美矣。曾經兩館,宜得文字矣。領府事之諡狀,何間來乎?尙淳曰,俄者左相,亦送言于臣,今月內,當製送云矣。上曰,今番舍人可以仍爲之矣,東壁則多矣。尙淳曰,然矣。上曰,徐領府事,老來狀貌,頗似其父矣。尙淳曰,人謂少時,有外舅金相之風旨云矣,老來頗似其父矣。上曰,三世爲相,同月宣諡,於古有之否?尙淳曰,希有矣。上曰,故豐陵每言無邊隅,莫如徐相,而爲國忠誠,亦莫如此相云,其言誠是矣。命書三相致祭祭文,上曰,吏堂入來。政望斯速入之以奏,上曰,此時則奉常正,亦擇差矣。徐相·尹相之子,待關服調用,傳敎有無,知入,賤臣,出來持入,奏曰,徐相之子則有之,尹相之子則無之云矣。上曰,尹領府事子光裕,待闋服卽爲懸註調用,以表予意。出傳敎上曰,檢詳,謝恩署經後,政廳仍入其望,退去可也。諸臣以次退出。
己丑六月二十六日戌時,上御集慶堂。都承旨,坐直承旨同爲入侍時,行都承旨鄭尙淳,同副承旨趙重明,假注書尹在醇,記事官宋樂·韓光近,以次進伏訖。上曰,注書出去,開陽門仍留。同副承旨往政廳,重明退。上曰,政官留待太常,政府署經後,諡號望,仍爲下批。出傳敎命尙淳書傳敎曰,諡號署經,兩司待開門牌招擧行。出傳敎上曰,吏批,政廳承旨持望筒入侍。出傳敎重明,持政望筒進伏,上曰,都承旨讀奏政望。尙淳讀訖,重明先退,命尙淳書傳敎曰,昨日只知有徐領府事,莫能記徐左相不待諡狀議諡,今日乃知,其命大臣猶滯,故徐左相先爲議諡,予心愴然,徐領府事諡狀,來到後議諡,卽爲擧行,二大臣祭文製下。噫,三代其先,予見昔年二相,卽予枚卜者,故左相,與金奉朝賀娚妹,而三代拜相同,求諸古牒,可謂稀有,況同月議諡?此亦異事,親製賜祭,豈可已乎?出傳敎命書傳敎曰,尹領府事祭文製下,宣諡日,遣同副承旨致祭。出傳敎又命書傳敎曰,故領府事家,遣左副承旨同爲致祭。出傳敎諸臣以次退出。
上在慶熙宮。停常參·經筵。
仁懿王后忌辰齋戒。
藥房都提調臣韓翼謩,提調韓光會,副提調臣鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂戀,敢來問安。竝此仰稟。答曰,知道。建功,建功二服若冷水,晚後一服,其果效乎?日雖三飮,氣則一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,儒臣,持問答,內局同爲入侍。
傳于沈勗之曰,內局同爲入侍。
沈勗之,以禮曹言啓曰,卽接奉常寺所報,則稻米稷米,今六月三十日刈取封進云,依傳敎親受,以此日擧行之意,分付,何如?傳曰,允。
又以吏曹言啓曰,明日香祗迎時,左右通禮,不可不備員,而右通禮尹承烈在外未肅拜,今姑改差,其代口傳備擬以入之意,敢啓。傳曰,知道。
以承傳色,口傳下敎曰,莫重下敎,承旨聽瑩注書鄕闇,國體宜飭,承旨注書遞差,注書望,卽爲擧行,開陽門仍留,注書尹在醇,使之入直後下鑰。
又下敎曰,承旨有闕,代前有特敎則爲之,敦寧都正尹得聖,除授,牌招入直,房順房。
假注書金復元遞差,代具修溫爲假注書。
吏曹口傳政事,以李壽勛爲通禮。
沈勗之,以刑曹言啓曰,孫正福,依頃日酌處,當日內持配三水府,此非施刑之日,除刑以配,而以水口門擧行事,一體分付事,命下矣。罪人孫正福,依傳敎,咸鏡道三水府定配所,卽爲出送水口門之意,敢啓。傳曰,知道。
己丑六月二十七日辰時,上御集慶堂。藥房入診,儒臣,持問答同爲入侍時,都提調韓翼謩,提調韓光會,副提調鄭尙淳,假注書金復元,記事官宋樂·韓光近,醫官方泰輿·李以楷·慶絢·金季良·吳道炯·鄭允說·柳光翼·徐命緯·許溫,校理徐浩修,修撰沈相簡,以次進伏訖。翼謩曰,聖體若何?上曰,一樣矣。進湯劑,上進御,命書自省自歎文,令戶房承旨,書入,一件內入,一件則留院。翼謩請診候,上許之。泰輿等,次次進伏,診脈候,退伏奏曰,左右三部調均,滑體一樣矣。儒臣進伏,上曰,上番儒臣,予見三世矣。儒臣若有子,則又當見之矣。上曰,洪樂信,與下番儒臣,身長,何如?翼謩曰,此儒臣稍長矣。上曰,此儒臣,方乞暇讀書,故予使在此讀書矣。此儒臣,則又見四世矣。翼謩曰,然矣。命上番,讀百行源諺解,上番曰,不解諺文矣。上曰,儒臣之祖,與故相李宗城,爲何親乎?對曰,娚妹矣。上曰,儒臣,必學故相而然矣。故相不解諺文,故入直玉堂時,使同僚見家書,必有戲弄云矣。尙淳曰,此儒臣之父,不以諺解讀經書矣。上曰,然乎?浩修曰,臣亦初學不以諺解,故未能解諺矣。上曰,其祖多解方言,其孫不解諺矣。第讀大文可也。上曰,藥房提調,持湯劑更爲入侍。出榻敎光會持入湯劑,上進御,上曰,夕入診時,儒臣持百行源及警世問答,同爲入侍。出榻敎諸臣以次退出。
己丑六月二十七日申時,上御集慶堂。藥房入診,儒臣持問答,同爲入侍時,都提調韓翼謩,提調韓光會,副提調鄭尙淳,假注書金復元,記事官宋樂·韓光近,醫官方泰輿·李以楷·慶絢·金季良·吳道炯·鄭允說·柳光翼·徐命緯·許溫,校理徐浩修,修撰洪相簡,以次進伏訖。翼謩曰,聖體若何?上曰,一樣矣。翼謩曰,有所進御乎?上曰,粥水刺矣。命承旨讀慶尙及平安道農形狀啓,上曰,狀聞善爲之矣。翼謩曰,明日湯劑,三貼進御伏望,而建功湯,連爲進御伏望矣。上曰,至處暑時乎?翼謩曰,何必處暑?連爲進御則好矣。翼謩請診候,上許之。泰輿等,次次進伏,診脈候,退伏奏曰,左右三部調均,滑體與朝一樣矣。上曰,守廳承旨入侍。出榻敎同副承旨趙重明進伏,尙淳曰,守廳承旨入侍矣。內局先退,使上下番儒臣,命讀問答,又命讀,承旨重明讀之數行,上曰,以老人眼目,近似讀之矣。予欲試見矣。儒臣先退,上曰,孫正福事處分時,下敎已詳,而若是相持,何時逾囹圄?若此,無異日次,況旣不承款?減一律之說,非所可論,故先允其請,令秋官,入侍稟處,更思之意在故,文義時,擧穆王·武帝以問者,蓋此也。武帝悔萌,由於秋風。噫,彼穆王,雖稱耄荒,專由呂刑故也。噫,今暮年,酌一正復,若是遲滯,豈體昔欽恤之意哉?辛卯冬啓覆時,以一事,又置法於一人,有所不忍酌處,況正復?初非有意,年皆十二歲二十二歲之間,其所殘忍,孰甚於此?其若相持,物故囹圄,則何異於非我也刃也?噫,外方,其猶審理而斁之,況京中乎?噫,彼穆王,自謂耄荒,而猶作呂刑,況體昔欽恤者乎?孫正福,依頃日酌處,當日內特配三水府,此非施刑之日,亦依穆王金贖之意,除刑以配,而興仁門,其宜淸道,以水口門擧行事,一體分付。出傳敎諸臣,以次退出。
上在慶熙宮。停常參·經筵。
仁穆王后忌辰,宣懿王后忌辰齋戒。
藥房都提調韓翼謩,提調韓光會,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安。竝此仰稟。答曰,知道。追憶昔年,一倍此心,氣何喩乎?祗迎後,便殿,待下敎入侍。
中宮殿·惠嬪宮,藥房口傳問安。答曰,知道。
以承傳色,口傳下敎曰,日氣若此,攝行傳香後,承旨奉審以奏。
備忘記,日氣若此,强停祗迎,初八欲拜而中止,卄八欲禮而亦止,雖皆氣衰而然,孝耶悌耶?今年若此,其復何喩若此,而何心酬應內局?奉審承旨回來後,當許入侍,且爲民用心者,時雨近果頻仍,今有成霖之意,爲先追慕爲民若此,以予之衰,何以堪焉?建功雖功年前,今者衰年,將何功乎?
傳于沈勗之曰,內局入侍。
上候未寧,午時,大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。大殿·中宮殿·惠嬪宮·藥房口傳問安。答曰,知道。
沈勗之啓曰,時原任大臣爲承候來待矣。
傳于沈勗之曰,內局入侍,時原任大臣同爲入侍。
傳于尹得聖曰,內局入侍。
以承傳色,口傳下敎曰,府院君錦城尉·永城尉·昌城尉·戶曹參判入直,戶曹參判,摠府入直。
己丑六月二十八日辰時,上御集慶堂。藥房入診入侍時,都提調韓翼謩,提調韓光會,副提調鄭尙淳,假注書尹在醇,記事官宋樂·韓光近,醫官方泰輿·李以楷·慶絢·金季良·吳道炯·鄭允說·柳光翼·李長周,以次進伏訖。翼謩曰,夜來,聖體若何?上曰,一樣矣。翼謩曰,寢睡·水刺之節,亦何如?上曰,亦一樣矣。進湯劑,翼謩曰,敢請診候。上曰,依。泰輿等曰,脈候左右三部度數調均,滑體與昨一樣矣。上曰,每朝眩氣,似是痰候,直言之,臍腹中本氣現之矣。翼謩曰,本氣何如?上曰,如物壓之矣。初欲以明日入侍,預備下敎矣。有此氣故果召見,入侍之人,盡爲更診。泰輿等,診候曰,別無異同,干·桂各一錢,加入前方中好矣。上曰,桂枝於腹中氣,何如?諸醫皆曰,好矣。以楷曰,以日候之如此,外氣似入,乾薑則似非此時之加,而桂枝則五分加入似好矣。上曰,理中建功湯前方中,加桂枝五分煎入。出下敎光會出,上曰,奉審承旨入侍。出下敎右承旨沈勗之進伏,讀奏擧案,先退。上曰,諡狀來乎?翼謩曰,似問今日製送本家云矣。上曰,如已來到,本館注書持入。賤臣在醇,還奏曰,不來矣。上曰,徐判府之子,何如?翼謩曰,臣見之,多質有行,實可謂嘉子弟矣。上曰,豐陵兄弟,皆有諡乎?尙淳曰,豐陵則文忠,豐原則文孝矣。上曰,藥房提調,持湯劑更爲入侍。出下敎光會奉湯劑,上進御曰,雖午後,差愈乎?諸醫曰,桂枝五分不少矣。諸臣以次退出。
己丑六月二十八日午時,上御集慶堂。藥房入診入侍時,都提調韓翼謩,提調韓光會,副提調鄭尙淳,假注書尹在醇,記事官宋樂·韓光近,醫官方泰輿·許礈·李以楷·鄭允協·慶絢·金季良·吳道炯·鄭允說·柳光翼·徐命緯·李長周,以次進伏訖。翼謩曰,朝來聖候若何?上曰,臍上腹部如壓矣。翼謩曰,日氣如此,故症候似加矣,敢請診候。上曰,依。諸醫診候,退伏奏曰,脈候似沈,氣度不利矣。少頃,上曰,乍睡小降,必是氣也。翼謩曰,諸醫已畢診候,議定湯劑似好矣。上曰,依。泰輿曰,湯劑別無加減,而蔥蔚則似好矣。以楷曰,今日問安,異於前日,先爲進御建功湯一貼,晚後繼進一貼,然後議定加減似好矣。進湯劑,翼謩曰,今夜則臣等一人,加直好矣。上曰,藥房提調輪直。出下敎上曰,醫官許礈·鄭允協,一體入直。出下敎勿出朝報上又少睡覺,翼謩曰,今則少鎭定,醫官更爲診候似好矣。上曰,醫官五人診候。泰輿等曰,脈候一樣,而手腕之寒猶未快復矣。上曰,氣不舒矣。翼謩曰,氣不舒者,乃痰候也。上以衾自覆,翼謩曰,何爲覆衾乎?上曰,氣縮故也。翼謩曰,氣縮時診候,何如?上曰,依。泰輿等曰,與俄別無異同矣。翼謩曰,使諸醫,議定藥方似好矣。上曰,依。泰輿等曰,正氣散加減似好矣。上曰,建功湯姑爲停止,藿香正氣散本方,白朮代入蒼朮,加人蔘桂枝各二錢,香薷一錢半,白扁豆一錢煎入。出下敎光會出,上曰,儒臣持警世問答入侍。出下敎副校理鄭昌順,修撰洪相簡進伏,輪讀問答,承史亦輪讀,後昌順·相簡先退,光會奉湯劑入,上進御。翼謩曰,日氣蒸鬱,多人之診候誠難,各廳二人入診似好矣。上曰,名廳首醫診候。泰輿等曰,與俄同矣。翼謩曰,水刺尙不進御,下情焦悶,臣謹當煎進,靑粱米飮,必爲進御。初昏時,當更進正氣散而入診矣。上曰,唯。諸臣以次退出。
己丑六月二十八日酉時,上御集慶堂。藥房入診,時原任大臣,同爲入侍時,都提調韓翼謩,提調韓光會,副提調鄭尙淳,假注書尹在醇,記事官宋樂·韓光近,領議政洪鳳漢,領府事金相福,判府事金致仁,左議政金陽澤,右議政金尙喆,判府事李昌誼,醫官方泰輿·許礈·李以楷·鄭允協·慶絢·金季良·吳道炯·鄭允說·柳光翼·徐命緯·李長周,以次進伏訖。翼謩曰,聖候,若何?上曰,一樣矣。翼謩曰,氣縮之症,今則何如?上曰,今則差矣。翼謩曰,靑粱米飮,進御乎?上曰,不進矣。鳳漢等,起伏曰,聖體若何?上曰,今則少差矣。顧謂鳳漢曰,前日勸予三貼,而何如是乎?鳳漢曰,臣之前日仰勸三貼者,初欲無今日如此之氣矣。翼謩曰,敢請診候。上曰,依。泰輿等曰,左三部沈候差勝,右脈候滑體頗勝矣。進湯劑,上曰,少愈而氣有昏困矣。泰輿曰,患候向減,則昏困例症矣。翼謩曰,諸醫旣已入軫,正氣散更進與否,使之各陳所見似好矣。上曰,依。泰輿等曰,正氣散一貼,明曉不可不進御矣。致仁曰,正氣散誠好矣。鳳漢曰,此劑乃必得效之劑矣。翼謩曰,解兩感之劑矣。上曰,卿等亦服之乎?鳳漢等曰,然矣。翼謩曰,輪直有命而事體不然,竝直之意,敢達矣。上曰,都提調直宿之外,何以加之?鳳漢曰,事體不可不然矣。上曰,雖不竝直,必皆宿於闕外,無寧允許之爲可也。鳳漢所啓,故判府事辛啓榮,通籍於宣廟朝,樹立於昏朝時,及仁廟改紀以後,官至正一品,今將請諡云,係是久遠之人,故敢此仰達矣。上曰,一體議諡,可也。出擧條時原任大臣先退,上曰,藥房三提調,本院直宿。出下敎上曰,醫官許礈·李以楷·鄭允協·慶絢·吳道炯·柳光翼,竝直宿,通津府使方泰輿,陽川縣令金季良,同爲差備待令。出下敎翼謩曰,粥水刺雖多進,保無他害,必爲進御焉。上曰,今則不進御爲第一有效。翼謩曰,藥力必得胃氣,然後有效矣。諸臣以次退出。
上在慶熙宮。停常參·經筵。
宣懿王后忌辰。
藥房都提調韓翼謩,提調韓光會,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不勝終宵憂慮,敢此問安。竝爲仰稟。答曰,知道。三巡若此,自然之理,其苦曷喩,其氣雖愈,予何恃哉?下敎時入侍宜矣。噫,今日何日?冥然冥然矣。
以承傳色,口傳下敎曰,今日開門後稍久開東,預來者雖便,輿儓豈不難乎?
中宮殿·惠嬪宮,藥房口傳問安。答曰,知道。大殿·中宮殿·惠嬪宮·世孫宮·嬪宮,政院·玉堂口傳朝問安。答曰,知道。大殿,朝廷二品以上·六曹堂上·奉朝賀·兩司長官單子朝問安。答曰,知道。睡則雖勝,心則一倍,昔之庭候平明,今之庭候若此,雖欲餘睡,其何然也?此後宜遵舊制焉。中宮殿,口傳問安。答曰,知道。
以承傳色,口傳下敎曰,徐領相,諡狀若來到,都承旨入侍,持入議諡,今日使玉堂,先爲擧行,領相昨日所奏辛啓榮議諡,亦爲擧行。他諡狀若有來到者,一體擧行,皆令今日內擧行。
以承傳色,口傳下敎曰,中官,必不能詳傳故書下矣。此後日明後爲之,雖文王問寢,豈加於此乎?
備忘記,今月何月,今日何日?八日西望,今日東瞻,孝耶悌耶?且其中一朔之內,三巡若此,予知矣,予諒矣。況此時成霖若此?追慕倍切之中,爲民憧憧,身雖在於此堂,心則懸於魚藻,冥然冥然,三月逢三,五月初十日逢焉。下弦後兼逢,噫,今月初八日,欲拜莫遂,昨日欲禮莫伸,逢此日坐此堂,孝乎悌乎?提調直寢,於予誠悶,差備待令,於心誠苦,飮正氣東望懿陵,心亦若隕,然雖此中見太陽,爲民之心,庶可少弛矣。朝者下敎,昔則靜攝時開門差晚矣。今日開門留門乎?今後直宿之時,開東見人後開門。
傳于魚錫定曰,內局入侍,時原任大臣,同爲入侍。
備忘記,頃以若此,故昨亦然而望八承旨,豈謂宿夜欲見?同副承旨尹得聖,今日內局入侍,同爲入侍,入侍後承宣許解,因付敦寧都政。
備忘記,噫,沈履之妻,卽宣懿皇嫂同氣也。此人之尙今沈滯,予當惜矣。況此日乎?承旨適有窠,代差牌招察任,房順房。
傳于魚錫定曰,內局入侍。
全羅監司狀啓,六月令薦新新稻米限內,不得封進,惶恐待罪事。傳曰,勿待罪事回諭,下于魚錫定。
具允鈺,以吏曹言啓曰,今此宗廟·永寧殿·徵寧殿秋享大祭,執禮大祝,皆以侍從塡差,而其中時無職名人員,令該曹依例付軍職,何如?傳曰。允。
都摠府啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
大殿,政院·玉堂口傳夕問安。答曰,知道。夕問安,勿爲問安。中宮殿·惠嬪宮·世孫宮·嬪宮,政院·玉堂口傳夕問安。答曰,知道。大殿·中宮殿·惠嬪宮,藥房口傳夕問安。答曰,知道。大殿,朝廷二品以上·六曹堂上奉朝賀·兩司長官,單子夕問安。答曰,知道。夕問安,勿爲問安。中宮殿,口傳夕問安。答曰,知道。
有政。吏批,行判書申晦進,參判李潭進,參議權噵式暇,右承旨魚錫定進,諡號,卒領府事徐志修·文淸,卒判府事辛啓榮靖憲,以李得一爲舍人,以金容爲司書,以洪樂信爲兼持平,敦寧都正尹得聖因任事承傳,以尹汲爲左參贊。兵批,判書金時默病,參判申暐病,參議金龜柱入直進,參知朴志源病,左副承旨沈勗之進,同知單宋奎彬,副司直趙重明。
持平李東郁疏曰,伏以臣百無一能,最居人下,濫叨洪造,幸竊科第,猥忝籍筆之列,獲近日月之光,榮耀已極,愧懼恒深,而推恩陞秩之命,又及臣父,闔門感祝,圖報無地,顧臣眇末,何以得此?迺者柏府新除,遽下意外,臣誠驚惶感激,靡所容措,顧此所叨之職,卽古之御史,受人主耳目之寄,任一世風憲之責,苟非剛方正直之人,言議風采表著者,莫宜居之,念臣性本拙訥,識且疏暗,冗官散職,猶懼不稱,言責重任,尤何可擬議也哉?日前暫出,蓋緣署坐之是急,曠日虛帶,悚恧罙切,且臣目下情私,有萬萬煎迫者,臣父今年七十八矣。氣息綿綴,委頓床玆,凜凜有朝夕之憂,近仍暑熱,重添毒感,頑痰痞塞,食飮頓減,喘急而精神昏瞀,頭疼而寒熱迭攻,藥餌罔效,眞元日陷,臣以孑然單身,無他兄弟,左右扶將,焦遑罔措,以此情理,實無暫時離捨之勢,玆不得不疾聲號籲於天地父母之前。伏乞聖慈,俯垂矜察,亟削臣所叨之職,以便救護,仍治臣瀆擾之罪,以昭法紀,千萬幸甚。答曰,省疏具悉。爾其勿辭,護焉。
己丑六月二十九日辰時,上御集慶堂。藥房入診,時原任大臣·同副承旨,同爲入侍時,都提調韓翼謩,提調韓光會,副提調鄭尙淳,假注書尹在醇,記事官宋樂·韓光近,領議政洪鳳漢,領府事金相福,判府事金致仁,左議政金陽澤,右議政金尙喆,判府事李昌誼,同副承旨尹得聖,醫官方泰輿·許礈·李以楷·鄭允協·慶絢·金季良·吳道炯·柳光翼,以次進伏訖。翼謩曰,夜間,聖候若何?上曰,無加減。翼謩曰,寢睡,何如?上曰,乍睡乍覺。翼謩曰,粥水刺,所進多寡,何如?上曰,小矣。進湯劑,翼謩曰,敢請診候。上曰,依。泰輿等曰,脈候之沈,今則少舒而猶不足矣。正氣散一貼加進後,建功湯,不可不繼進矣。鳳漢等起伏曰,聖體,夜間何如?上曰,一樣矣。鳳漢等曰,寢睡·水刺之節,亦何如?上曰,寢則少睡,粥水刺亦少進御矣。鳳漢曰,有餘睡之敎,誠惶悚矣。上笑曰,內局問安,太早故云耳。鳳漢曰,無事時,猶且早朝,而至於誕日正朝,則群下之情,自然如此,鍾鳴卽起,造朝後,心始安矣。上曰,諡狀入來乎?尙淳曰,尙不來矣。陽澤曰,昨日緣忙錯了,改書故尤遲,今日內似到本館矣。上曰,辛啓榮諡狀,亦來否,誰製其文?鳳漢曰,洪啓禧製之云矣。上曰,何處得來如此事?鳳漢曰,聞徐相家,領府事之諡,則雖三年之中,卽當延之,而故左相之諡,則方在領府喪中,旣不改題,便無主人,難以如禮延之,且其上代則未延而下代先受,亦涉如何?事勢似然矣。上曰,予亦以爲然矣,待喪畢而爲之乎?致仁曰,如有上敎,則雖喪中,延諡何妨乎?上曰,是則然矣。致仁曰,領相在喪時,亦有致祭之例矣。今則雖無主人,以其弟代行似好矣。上曰,亦有前例,使之同時受諡好矣。鳳漢曰,問安之中,明日稻稷,何以親受乎?上曰,明日稻稷親受,停止。出下敎時原任大臣先退,得聖進伏,上曰,健乎?得聖曰,俄承聖敎,德意藹然及於螻蟻,賤臣感激無地矣。上曰,其言亦長者矣。得聖先退,翼謩曰,當使諸醫,議定繼進之劑。上曰,依。泰輿等曰,今日旣進一貼,晚後復進一貼,而議定繼進之劑似好矣。上曰,今日二貼後,當服何劑?礈曰,建功湯則遽然矣。上曰,昨日三貼而今日遽然之說,是誠何意?礈曰,臣則在外故不知矣。上曰,以首醫而不知乎?命尙淳書傳敎曰,許礈,是誰之子?雖以一時不爲問候見汰,於渠之道,國有望八其君,古豈有哉?其雖縮伏之中,網巾玉圈,是誰之賜?腰中屢帶,亦是誰之賜?其雖見汰,品職若初,雖在其家,宜問進御湯劑,不然,通津方泰輿,陽川金季良,亦何來到?建功湯遽然云,故予問曰,今若遽然,昨日初頭,其何三貼?三貼是也,則亦何遽然云,則對以昨日三貼,未能聞知云,世間一時處分在家之人,不問其君之服湯與否,凡人不然,況在於局方者乎?此豈不知?卽臨時杜撰者,藥院水工,其猶知也,況曾經行首者乎?頃者崇政殿,旣有處分,此等之人,正若孟子所云稂莠,故其時下敎,雖然才處分,故只諭予意而已。大抵,此例,雖不爲內局提調,熟知此亦精云。昔年旣抄差備待令,則此類足矣。而今則入侍議定,建功於予丹骨,故今雖無此,入侍後議定,則差備待令之人,一人侍焉。餘皆下本院同爲議藥,此乃古例。若此之際,內局則備數同參,何以然也?末梢同參議藥者,賞典高故也。以此之故,不知脈度者,敢生異議,或瀉或補,與差備待令者,互相爭詰,食後退去,申牌議定,予見熟矣。尙今思之,不覺嗚咽,今之局方,可謂便矣。若有外氣,不過正氣,茹藿,不然,日三建功苦予,于今局方,可謂無事世界,多人故雖不下敎,意謂鄭允說·徐命緯·李翊臣輩,雖不待令於差備,必也直本院,今問非廚院竝直之事,則無此例云。此答其涉無狀,若此而無竝直之事,國有望八其君,提調竝直,只令例入直,掌務官直宿,此輩,其時退臥其家乎?姑爲强從,同是提調,而一則在闕外,無異竝直故許之者也。豈敢以欲爲彌縫,以不爲廚院竝直爲說乎?乙酉年冬,互有甲乙,故其時宿賢閤,用心,於予雖不過理中茹藿之互用,他日稂莠,不可不堤防,首醫許礈,亟施刊版之典。出傳敎翼謩曰,徐命緯待令,同參診候議定似好矣。上曰,依。命緯,診察奏曰,脈候,因暑症而兼痰候矣。季良曰,六和湯繼進好矣。上曰,鄭允協之意,何如?允協曰,六和湯果好矣。上曰,加味正氣散,姑爲停止,六和湯本方中,人蔘加一錢五分煎入。出下敎翼謩曰,今日當進御二貼矣。上曰,午後入侍。內局先退,命尙淳書傳敎曰,同副承旨尹得聖,代前承旨魚錫定除授,牌招察任,房順房。出傳敎又命書傳敎曰,故相與辛啓榮諡狀來到,諡狀當追後御覽,卽爲議諡,仍爲署經,政官牌招開政。出傳敎諸臣以次退出。
己丑六月二十九日申時,上御集慶堂。藥房入診入侍時,都提調韓翼謩,提調韓光會,副提調鄭尙淳,假注書尹在醇,記事官宋樂·韓光近,醫官方泰輿·李以楷·鄭允協·慶絢·金季良·吳道炯·柳光翼,以次進伏訖。翼謩曰,午間聖體若何?上曰,今日日氣甚熱,故腹部之氣,霎時二次現矣。翼謩曰,必是暑症矣。進湯劑,翼謩曰,敢請診候。上曰,依。泰輿等曰,不足之候,與朝一樣矣。上曰,丙戌年,三提調直宿乎?光會曰,廚院直宿,臣於伊時,以副提調直宿矣。上曰,然乎?內局先退。上曰,玉堂議諡乎?尙淳曰,今方議諡云矣。命尙淳讀咸鏡監司農形狀啓,仍命書傳敎曰,凡農形狀聞,逐條類聚開列,例也。而今覽北伯農形狀聞,曰自安邊至利城等十邑,曰自富寧至廣興·三水·甲山等九邑,曰端川以北三·甲等十三邑,以此計之,南·北關諸郡,殊無遺漏者,而泛稱于此,安邊·利城外八邑,何邑?富寧·慶興·三水·甲山四邑外,五邑,何邑?端川·三·甲外,十邑,何邑?噫,雖値今日,時雨成霖可悶,見太陽後爲民少可弛云矣。晚後見太陽,心少弛也。其君此等之心,爲道臣者,其若體也,豈若是泛忽乎?無乃或本道規例雖若此,昨歲大歉之後,君心憧憧,惟在乎鐵嶺以北,則豈可比諸常而若此乎?事體寒心,此狀聞下送,更爲修正封啓,監司兪漢蕭,緘辭從重推考。出傳敎上曰,注書出去,催促諡狀。賤臣還奏曰,政府堂上一人,未及到云矣。上曰,誰也?注書知入。賤臣還奏曰,左參贊李昌壽,方來署經矣。命尙淳書傳敎曰,國之紀綱,體統而已,三公合坐,西壁一人,不卽參,着署遲滯云,着署遲滯,非所可論,而凡諸開坐,自下而進,則其何倒次?且李昌壽,必也庭候進去而若此,宜有申飭,左參贊李昌壽罷職。出傳敎上曰,承旨除授,備忘勿施。出下敎勿出朝報又命書傳敎曰,越俸中官,竝蕩滌。出傳敎命尙淳讀徐相諡狀及辛啓榮諡狀,上曰,藥房提調,持六和湯入侍。出下敎內局入侍,翼謩曰,午間聖體若何?上曰,一樣矣。翼謩曰,臣以爲臣等退出之後,有自內宴息之事矣。仍以終日,臣等不勝焦悶矣。上曰,予思故相而哀憐之,爲見諡狀故耳。進湯劑,翼謩曰,敢請診候。上曰,兩廳各一人診之。泰輿·允協曰,與午一樣矣。翼謩曰,水刺每望定時,進御焉。上曰,松翁之號,卿見之乎?翼謩曰,臣於閤外見之矣。徐相與臣,竝世而生,此眞俗所謂同接無文章,而大抵,徐相則善人也。諸臣,以次退出。
上在慶熙宮。停常參·經筵。
藥房都提調韓翼謩,提調韓光會,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不勝終宵憂慮,敢此問安,竝爲仰稟。
中宮殿·惠嬪宮,藥房口傳問安。答曰,知道。大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。大殿,朝廷二品以上·六曹堂上·奉朝賀·兩司長官單子朝問安。答曰,知道。
以承傳色,口傳下敎曰,昨日下敎矣,今日內局問安,尤早爲之,都承旨未盡聽下敎而然耶?都承旨遞差,其代具允鈺除授,牌招察任,房順房。三院副提調例兼,又下敎曰,朝廷問安之時,堂上承傳色二人外,不爲待令,竝越俸一等,又下敎曰,雖大臣,無陳達而留置莫重下敎,不爲頒布,豈置袖中之道乎?關係不輕,當該承旨,施以不敍之典。又下敎曰,問安下敎後,使承傳色中官,聽勿爲問安頒布之聲矣。不爲之云,此等事,亦不寬君父之心乎,問安重乎,早飯重乎?勿爲問安事頒布之後,當進粥水刺,以此分付。又下敎曰,政府之事,祿事權頭主之,莫重君命,一刻何敢遲滯乎?如此而有君君臣臣之義乎?祿事當下敎,而猶見相臣而默默,政院知悉。又下敎曰,庭候,承旨不能覺察而然,當該承旨遞差。又下敎曰,俄者勿爲問安下敎,承旨置之袖中,來日問安爲之事頒布乎?知奏。又下敎曰,政院·儒臣,朝夕問安,今日問安無下敎矣。聽請承傳色之聲,氣一倍,內局宜爲之,內局外問安置之。又下敎曰,大臣諸宰,必皆入來,日次爲之。又下敎曰,勿胥命事,遣史官傳諭,仍傳命召。
備忘記,今番氣候幾乎決愈,今予之氣一則追慕,一則爲民,近者仍庭候加一,乘轎乘軒,豈乎憊也?而近八暮年,輿儓下賤幾百,聞單沓沓,雖院直之時,廷候之停有例,自今日,特停問安,以安予心。
下備忘記於洪檍曰,朝臣若此,故近者諸貂璫,偃謇特甚,杜護少輩,故每朝令房直輩,擧着冠帶,才內局入侍前,循例現身,具備待令,內局問候者立於門外,宜問候而視若楚人,若問幾時待令,令當下中官之遲滯可知,以此觀之,若視楚人可知,事之駭然,豈甚於此?內班院正二中官,月廊諸承傳色,一竝從重推考。
下備忘記於洪檍曰,君命之重若泰山,然後君爲君,臣爲臣,近者莫重下敎,承傳納于袖中,何云大小?豈若近日若此追慕之心,人孰知之?爲民之心,亦何喩也?事雖微細,關係則重,奚云該房,同坐候班者,擧皆不知耶?今日候班,同坐承旨,一竝遞差。
備忘記,前承旨李在協·李性源,前府使李壽鳳,今番耆科中,尙在堂下者一人,一體承旨代差,牌招察任,房順房。
備忘記,李奎應在鄕云,許遞,前府尹金致恭,前府使李之晦,承旨除授,牌招察任,房順房。
洪檍啓曰,新除授右副承旨李之晦,以前任寧越府使,方在解由未出中,何以爲之?敢稟。傳曰,勿拘。
以承傳色,口傳下敎曰,庭候之時,在外之人,豈謂朝鮮臣子乎?身爲法規,在外乎?先遞差,令該府處之,柏府薇垣在外人,知名以入。又下敎曰,在畿甸者,令該府處之,其餘只遞差。又下敎曰,未諡諸大臣幾人乎?書入。又下敎曰,玉堂卽爲牌招,議諡後,當見內局,卽爲擧行。
藥房口傳啓曰,聖候欠寧,藥院竝直此時湯劑,尤不容小緩,而臣等顒俟批旨,日已過午,尙未蒙入侍之敎,下情焦鬱,有不勝言,玆敢詣閤求對。伏乞亟許入診,仍進湯劑,千萬祈懇之至,惶恐敢啓。答曰,有何酬應,而酬應後欲爲次對,且召內局矣。內局求對奇怪,內局問安。及直宿差備待令,竝已之。
以承傳色,口傳下敎曰,氣愈,內局之詣閤求對,爲何事也?事涉怪矣。都提調許副,又下敎曰,玉堂牌招,擧行與否知入。又下敎曰,夕問安不爲之時故,儒臣,皆睡於其家耶?牌去來催促,如有一人違牌,令該府處之,待下敎勘律。又下敎曰,姑爲退去,下敎時入侍。又下敎曰,近者諡狀太煩,此後申飭。又下敎曰,諡號,首應敎持而入侍,政官牌招,政府署經,奉常寺署經,今日內爲之,薇垣柏府,牌招,一體擧行。又下敎曰,近間諡號署經連爲之,金致九之署經與否,諡號署經與否,亦爲知入。
備忘記,李判府事爲內局都提擧。
金致恭啓曰,事變假注書權偀以別檢,旣已受香出去,今姑改差,何如?傳曰,允。
權偀受香,代以趙貞相爲事變假注書。
備忘記,人君徽號,不過八字,其於諸臣,卽二字也,諡狀雖萬,何能形容?若此雖千字誠難,蓋諡狀之請,意雖在矣,予則曰,行狀,不能狀太常故也。近者諡狀太濫,予之費精神,卽此也。年久之人,作狀難也。近者之臣,雖平人,比諸稷·契予常慨然者,當今大臣,君與相孰不知之,豈特此也?昨日諡狀聞之,松峴鍊戎皆出,此豈臣子行蹟耶?何待其濫?未諡諸大臣,不待諡狀,今日內卽爲議諡。
備忘記,噫,今番議諡,是豈予乎?誠非偶然,今若不爲,此後豈諡不擇,何云成事?下語何可勝言?思之及此,不覺悚然。嗚呼,家禮源流,追憶其年,心隕膽墜,沖子何知,豈知此之尙在?此非予意,決非偶然,誠怪狀節直於其相,亦得矣。自此予能闔眼而便睡矣。
備忘記,此何擧措,此何擧措?有下敎者,尙今稽滯,內局次對兼爲之曰,豈可不爲而詣閤,何詣閤耶?若此之際,中外動萬倍,豈可停候之意哉?
備忘記,今日停候下敎,豈特爲諸臣?今日諸臣,謂予少焉博而且博,人心便小動矣。國有近八其君與沖子,民心宜靜,以今番連三巡三提調皆直,且有差備待令,雖在此中,人心波蕩,若見焉。方直宿故爲國體,至乎三日,豈可逾月,況今月何月?初八日調攝此堂,昨日且冥然,庭候,豈可逾日?諸臣若不知,可謂迷中之迷矣。有此命,一番政府呼唱,內外皆欣,況豈特此也?噫,近五十載臨御,民苦甚矣。朝臣起鬧,受困者輿儓,若此之際,予心若何?旣不能惠,當予者宜示其寬,乘轎者八人,從者將近五十,乘軒者八,其亦然,近百從人,亦予之民,公然葛藤時,輿儓何知?若小民之祈寒盛暑,咸曰,吾君苦我若此,其雖固執之時,聞此輩之心相等,此等之時,若初十日之下雨,以此少濟民苦,昔年有停候之敎,旋止而於二三日後有復爲之例,況今日書下者?意蓋深矣。則承旨貼於袖中,不爲頒布,政府隷屬,喑啞一不聲,使莫重爲民之心,納手中而不傳,此重君命泰山之意乎?雖排立禁衛軍,何以知之?無隅下敎,豈美敎?感而復感,且書注解,此予所以飭者也。當布而不布,不當胥命而胥命,予自哂也。當該承旨之雖納袖中,不足道也。職在惟允,何視尋常?予則曰,今日政院,誠可謂無隅矣。大抵,此豈候撤之時,而意,則爲民,且奚特直宿三日?以予之氣,莫知幾朔,而噫昔心須三日若三月,而今日下敎中,今番之氣,幾乎?快愈云者,幾乎二字,餘意多,其氣雖愈,暑痰之氣不愈,何以然?非痰不能勝眩,今番之後,眩暈視昏特甚,此皆暑濕未整頓之致,不然,今於益衰可知也。不耐暑濕,氣衰也,因此益墜,亦氣衰也。於此於彼,予知熟矣,予覺熟矣,宜乎務靜而主安。幾百人輿儓下敎,嗟,彼中官又其强現,其日愈差,促馬到家,有識士夫,不諒君心,常曰,願勿氣勝。昨日諡狀之多,通昏命讀,今朝無端酬應,頭眩半日庭候何益?暑氣則無異,六和湯豈止三貼?今日內局,知悉。
金致恭啓曰,今日議諡事,命下矣。政府當爲開坐,而左參贊尹汲未肅拜,右參贊洪樂性以病不進,竝卽牌招,以爲進參之地,何如?傳曰,允。
李壽鳳啓曰,大臣·備局堂上,依下敎來待矣。傳曰,日已晚,內局次對,同爲入侍。傳曰,中官知入差備之事,問於政院,越俸一等。
以承傳色,口傳下敎曰,中官吳命來之偃蹇,朝鮮一太監,何時傳命?今始聞承傳之聲,越俸一等,此等之時,渠等,焉敢若此?
兵曹口傳政事,副司果尹養厚·申應顯·徐有良·李尙岳·李鎭復·李一曾·金光緯·柳聖翼·柳薰·宋鍈·申尙權。
以平安監司狀啓,殿最中因一題目,致勤聖敎,至有狀聞之命,而雨水連仍,未免稽滯,惶恐待罪事。傳曰,勿待罪事回諭。
答藥房朝問安啓辭曰,知道。挨過昨日,今月將盡,所謂萬倍,亦歇後語。此際爲民,而生浪,仍諡狀而起釁,無端公然詣閤,雖不若此,暑痰無異,今朝頭眩氣低,而其間乃覺暑氣之尙未退淸者,六和湯,不可三貼而止,故欲諭矣。若此之際,頭眩氣低小勝,此今日可謂勿藥自效,甚矣甚矣,拜東郊而若此乎?遙望東效,一倍隕墜,何過今月,何過今月?今已入侍,氣何暇諭?以批答之尙今不諭觀之,誠無他意,半日眩暈難睡而然矣。
金致恭,以吏批言啓曰,成均館典籍李遠呈狀內,身病甚重,勢難察任云,依例改差,何如?傳曰,允。
有政。吏批,行判書申晦進,參判李潭進,參議權噵進,同副承旨金致恭進,以申尙權爲掌令,以成德朝爲持平,以鄭昌順爲獻納,鄭昌聖爲左尹,白師殷爲宗廟令,左尹金孝大,右尹鄭昌聖。諡號,卒領議政鄭澔文敬,卒右議政趙道彬靖僖,卒右議政閔應洙文憲,卒領議政李宗城孝剛,卒奉朝賀金尙魯翼獻,卒領議政申晚孝正。以李得一爲副校理,以金再郁爲典籍。兵批,判書金時默病,參判申暐病,參議金龜柱入直進,參知朴志源病,左副承旨李壽鳳進。僉知單李寅協,副護軍崔夢嵒,副司直鄭尙淳·魚錫定·沈勗之·徐命善·洪檍·李奎應。
李壽鳳,以司鍊院言啓曰,新除授正言金致九,除拜已久,尙未署經,備三員爲之者,自是古例,而司諫李普溫,牌不進傳旨未下,獻納鄭昌順未肅拜,只有行大司諫鄭運維,正言李益烍。在前如此之時,亦有二員開坐,啓請署經之規,今亦依此例,開坐署經之意,敢啓。傳曰,知道。
李壽鳳,以義禁府言啓曰,前持平李思祚,前獻納李恒祚等,令該府處之事,傳旨啓下。而李恒祚·李思祚等,時在京畿通津地云,依例發遣府羅將,竝拿來,何如?傳曰,允。
大殿·中宮殿·惠嬪宮,藥房口傳夕問安。答曰,知道。
己丑六月三十日酉時,上御集慶堂。藥房入診入侍時,都提調李昌誼,提調韓光會,副提調具允鈺,假注書尹在醇,記事官宋樂·韓光近,醫官方泰輿·李以楷·慶絢·鄭允協·金季良·吳道炯·柳光翼,以次進伏訖。命允鈺書內局問安批答。昌誼曰,夜間,聖體若何?上曰,似愈而不愈。昌誼曰,寢睡·水刺之節,何如?上曰,寢則穩,而水刺則午後,始進御矣。腹中之氣,分明暑症矣。進湯劑,昌誼曰,敢請診候。上曰,依。泰輿等曰,脈候左右三部度數調均,而滑體不足,與昨一樣矣。上曰,藥房提調,持湯劑入侍。出下敎命允鈺書傳敎曰,凡諸事,旣命置之,而藥院方在直宿,依例雖夕問安,政院·玉堂,夕問安勿爲事,分付。出傳敎再進湯劑,上曰,六和湯一貼,依前方更爲煎入。出下敎光會出。上曰,藥房提調,持湯劑更爲入侍。出下敎光會奉進湯劑。上曰,六和湯一貼,明日更爲煎入。出下敎上曰,藥院直宿問安醫官下敎,政院玉堂問安下敎,一竝置之。出下敎諸臣以次退出。
己丑六月三十日酉時,上御集慶堂。大臣·備局堂上引見,應敎同爲入侍時,領議政洪鳳漢,右議政金尙喆,行吏曹判書申晦,行判敦寧趙雲逵,綾恩君具允明,司直沈鏽,戶曹判書鄭弘淳,禮曹判書洪麟漢,兵曹判書金時默,判尹具善復,知訓鍊李章吾,司直金器大,開城留守元仁孫,右尹金孝大,司直趙曮·鄭存謙,吏曹參判李潭,工曹參判閔百興,司直李重祜·金應漢,大司憲李心源,行大司諫鄭運維,左副承旨李壽鳳,應敎任希敎,副校理鄭昌順,假注書具修溫,事變假注書趙貞相,記事官宋樂·韓光近,入侍,諸臣進伏訖。上命承旨,□書藥房批答,鳳漢曰,元任大臣來待矣。上曰,入侍。領府事金相福,判府事金致仁,追後進伏,時原任大臣問候。上曰,今日日氣少愈矣。今日次對□於復政後不欲負債故也。上厲聲曰,予無他意,卿等何爲祿事而胥命乎?一人問安,轎軍幾人,輿儓幾人?卿等早動,此輩尤早動,豈不怪乎?頭今日號不爲問安之聲,則豈不好乎?卿等之胥命,過矣過矣。諡狀之多作,抑何意耶?松翁之稱好矣,以此爲諡亦好矣。父傳之子,子傳之孫之說,何不入之乎?無邊隅之說,何等好說而盡書之耶?本家書之則□四代無邊隅,大臣書之,則大臣非矣,予切慨然也。且予言之,徐相之所奏誠善矣,而諡狀之受於左相則非矣。豈無以是俸債,擬之者,亦欲以是償債乎?上又曰,徐相之諡美矣。鳳漢曰,美矣。古有薛文淸,近代金□□亦號文淸矣。上曰,壯矣。上命應敎,持諡望讀奏,希敎進前伏讀,至鄭相諡,上曰,□□好矣。至趙相諡,上曰,好而□□□諡,上曰,寬□□□曾經兩□□□好矣。□□□燭其□□□欲圖報矣。上曰,□予故□□□。鳳漢曰□□□知矣。至□相諡,上曰,是□□矣。鳳漢曰本□□弟謂□□知其本□托臣□□□臣不敢□□□爲矣。仍□□敎□諡成乎?□□□申相之諡,正□其人矣。孝□□則忠於國矣。鳳漢曰,嘗爲□□□。上曰,今賜諡六相中,一相與□□□,一相□□往□□,一相不忘經□致製祭文□下尹領府事家,遣左副致祭,徐領府事家,遣右副致祭,李□相家遣右承旨致祭,金奉朝賀家,遣同副致祭,□領相家,遣左承旨致祭,□□□吏□□以議諡事先退,藥房先退,心源曰,請還寢東呂·址淳等還配之命,□□□措辭見上上曰,勿煩。出擧措心源曰,請還寢□□金柱泰減等之命。措辭見上上曰,其勿復煩。運維曰,請還寢鍾城府爲奴罪人天大酌處之命,依律處斷。措辭見上上曰,勿煩。□□左副承旨讀□□□形狀啓訖。諸臣以次退出。
上在慶熙宮。停常參·經筵。
下直,中和府使許,淳昌郡守宋翼彦,淸河縣監嚴球,安峽縣監李挺河,機張縣監朴道天,咸從府使徐有□,長水縣監尹□,淸源郡守崔東岳,奉化縣監朴存源,扶安縣監姜院,德源府使趙嶫,碧潼郡守沈釋之,彦陽縣監成箕柱,昆陽郡守朴景新,珍島郡守李周爀,鎭海縣監鄭佫,德津萬戶安正福,新寧縣監李衍祥。
藥房都提調李昌誼,提調柳光會,副提調具允鈺啓曰,伏未審夜間,聖體調攝,若何,寢睡·水刺之節,亦何如?臣等率諸御醫,趁早入診,詳察聖候爲宜,臣等不勝終宵憂慮,敢來問安。竝此仰稟。答曰,知道。雖勝□莫知其睡氣眩□□與作一樣矣。□□知道,是日□□□何諭?
中宮殿·惠嬪宮,藥房口傳問安。答□□□,政院·玉堂□□□傳色口傳下敎於領議政洪鳳漢□□□安差晚開門□□□因此便□是豈不勝於□□□日而爲之。
以承傳色,口傳下敎曰,下敎時入侍。入侍時,時原任同爲入侍。
以承傳色,口傳下敎曰,夫馬已來云,龜城府使,代今日內口傳擇差,待下批辭朝。
李之晦啓曰,大司憲李心源,執義李塡,掌令鄭景瑞呈辭。申尙權木肅拜,持平李東郁受由,成德朝在外,今日以監察茶時之意,敢啓。傳曰,知道
傳于李性源曰,內局入侍
李性源,以禮曹言啓曰,太廟展謁,每年春秋取稟事定式矣。今秋展謁,當爲稟定而當此藥院直宿之時,不敢循例取稟之意,敢啓。傳曰,知道。
傳于具允鈺曰,徐命緯同爲入侍。
傳于金致恭曰,安州摘奸宣傳官,內局入侍,同爲入侍。
李性源,以吏曹言啓曰,康陵別檢兪彦脩呈狀內,身病甚重,勢難察任云,依例改差,何如?傳曰,允。
吏曹口傳政事,以金天相爲龜城府使。
大殿·中宮殿·惠嬪宮,藥房口傳夕問安。答曰,知道。
以承傳色,口傳下敎曰,今日聞相奏,承旨宜恕,左承旨李性遂敍用。
傳于金致恭曰,內局入侍。
判府事韓翼謩箚曰,伏以臣孼自己作,罪在失職,下僚替當其咎,湯劑過時不御,屬時竝直,不敢爲引義之計,閤外陳啓,第切下情之焦迫,嚴敎荐下,恩遞西樞,蒼黃逬退,自幸罪大,而罰輕,曾不移時,改下傳敎,只許藥院之解免,且惶且感,非罪伊恩,當聖候欠和之時,提調直宿,醫官待令,何等關係?而緣臣無狀,貽惱聖衷,致有一竝已之之下敎,論臣罪負,誅殛猶輕,何幸聖心感回?前旨還收,事體始得,群情爲幸,若臣未勘之罪,固自如矣。徒恃寵靈,有罪幸免,決非義分之所?敢出,敢陳短箚,仰瀆崇聽。伏乞聖明,亟降嚴譴,以勵臣分焉。臣無任戰恐祈懇之至。取進止。答曰,省箚具悉。昨日擧措,於卿雖過,究卿心日已半矣。尙未進湯劑,事勢誠然,往事勿說,誠此也。予不介滯,卿何若此?幾日入侍,亦爲直宿,而雖見諸大臣,卿則不參,今當暮年,予心恨然,卿其體予此意,安心勿辭,此後入侍同入焉。因傳曰,遣史官傳諭。
己丑七月初一日午時,上御集慶堂。藥房入診,時原任大臣同爲入侍時,都提調李昌誼,提調韓光會,副提調具允鈺,假注書尹在醇,記事官宋樂·韓光近,領議政洪鳳漢,領府事金相福,判府事金致仁,右議政金尙喆,醫官方泰輿·李以楷·鄭允協·慶絢·金季良·吳道炯·柳光翼,以次進伏訖。昌誼曰,夜間,聖體若何?上曰,一樣矣。昌誼曰,寢睡·水刺之節,何如?上曰,寢則穩,而水刺則少進矣。進六和湯。昌誼曰,敢請診候。上曰,依。泰輿等曰,脈候左右三部度數調均,而滑體之不足,猶未夬復矣。上曰,六和湯當加服乎?泰輿等曰,前後所進御,亦云不少,繼此而當進御建功湯矣。上曰,六和湯停止,建功湯前方中,減桂皮五分煎入。出下敎光會出,鳳漢等起伏曰,夜間,聖候若何?上曰,一樣矣。鳳漢等曰,近來中宮殿問安,何如?上曰,以予之故,猶未便矣。上召以楷曰,東宮診候,誰爲之?以楷曰,臣與吳道炯診候矣。上曰,暑氣乎,舊氣乎?以楷曰,暑氣矣。昌誼曰,麥水刺間間進御乎?上曰,少進矣。致仁曰,白麥飯亦好矣。上曰,然乎?云頭餠亦進之矣。鳳漢曰,慶尙道守令,頃以接慰官事,已爲相換,而今當直宿,不得辭朝云,此則先爲催送,似好矣。上曰,未下直守令,今日內一倂辭朝,夕入侍同爲入侍。出下敎尙喆曰,再昨諡坐時,以西壁之倒次來參,有罷職之命矣。伊時領左相,爲受誓戒,俱往政府,臣於候班罷歸之路,先赴籌司,待諡號之到吏·禮曹後,始出開坐之令,故不但參贊未及來,檢詳亦未及到,非爲偃便而故欲倒次,其日事狀如此,敢此仰達矣。上曰,今聞事狀,分揀可也。出擧條命允鈺書傳敎曰,噫,今番事,豈卿自爲?無異邂逅,昨日下敎,亦不欺心而然,此正遂事勿說者,卿何撕捱?因此不隨諸大臣行誓戒,而若此爲重事,爲卿予用悶焉。噫,今番事,予則有爲卿嘉尙者,憶昔僚席,其惟故相,不憚煩而用心,至於輪薦,爲翰圈時事,本事其雖不察,下筆平淡,於此勿論,今何若此?隷儀不遠,鼎席缺一,靜攝中予心若何?況深慨者,近者予恃其在卿等,因此無中生有也。旣論之後,心無介滯,卿須體予倚毗之意,安心勿待命,卽爲視事之意,遣史官傳諭于左相,命召亦爲傳授。出傳敎上曰,藥房提調,持湯劑更爲入侍。出下敎光會奉建功湯入,上進御,諸臣以次退出。
己丑七月初一日申時,上御集慶堂。藥房入診,下直守令,安州摘奸宣傳官同爲入侍時,都提調李昌誼,提調韓光會,副提調具允鈺,假注書尹在醇,記事官宋樂·韓光近,醫官方泰輿·李以楷·鄭允協·慶絢·金季良·吳道炯·柳光翼·徐命緯,渭原郡守崔東岳,昆陽郡守朴景新,龜城府使李廷默,碧潼郡守沈釋之,德源府使趙嶫,珍島郡守李周赫,中和府使許,咸從府使徐有和,淳昌郡守宋翼彦,長水縣監尹昹,新寧縣監李衍祥,奉化縣監朴存源,彦陽縣監成箕柱,淸河縣監嚴球,扶安縣姜俒,鎭海縣監鄭洛,安峽縣監李挺河,機張縣監朴道天,宣傳官金明遇以次進伏訖。昌誼曰,午間,聖體若何?上曰,一樣矣。昌誼曰,水刺幾許進御乎?上曰,少進之矣。進湯劑,昌誼曰,敢請診候。上曰,兩廳首醫及徐命緯診察。泰輿·允協曰,與朝無異矣。命緯曰,與再昨差勝矣。命明遇讀奏書啓,上曰,速往來而兩處俱觀之矣。覽其書啓,甚仔詳矣。退待政院,受弓矢以歸,明遇退。昌誼曰,連進疏導之劑,明日建功,不可不進御三貼矣。上曰,依。內局先退,上曰,守令進前,各奏職姓名及本邑農形。東岳進伏,上曰,夫馬上來乎?東岳曰,姑未來矣。景新進伏,上曰,往而善爲之。廷默進伏,上曰,農形何如云耶?廷默曰,免凶云矣。上曰,誰之子?廷默曰,夏溪君之子矣。上曰,首望爲之乎?廷默曰,末擬受點矣。上曰,所對農形太泛,負予特籤之意,汰去。釋之·嶫·周赫進伏,上曰,勵精爲之。·有和進伏,上曰,以李廷默爲龜鑑也。翼彦·昹·衍祥·存源·箕柱·球·俒·洛·挺河進伏,上曰,毋負予召見之意,善爲之。道天進伏,上曰,體予爲民之意。道天曰,臣之所以報效者,在於此矣。上曰,有識矣。凡人當此等之地,則易有抑鬱之心,兩以報效爲對者,可見其心矣。宣諭別諭後,諸守令退出,命允鈺書傳敎曰,噫,暮年親政,一心爲民,謝恩時已見,辭朝時復見,且今日方在靜攝,吾君之心可知,而況其中李廷默,初莫知其誰,下問,卽廷烈之弟也。其兄頃者雖處分,豈可因此而掩其弟?曾見其人,予則曰可用,特籤末擬,於渠之道,可爲圖報,雖然,予何以此望其人?而此則人臣當分也。噫,今年穡事,人皆曰,大登。於麥農,已非初料,若頃者都憲,以所懷勉予,其言切實,西成猶遠,此心憧憧,然以今目下事所對,萬萬無形,故初欲下敎,而猶默,更以思之,旣負其君,莅民何謂?雖已讀宣諭,特命中止下敎,龜城府使李廷默,特施不敍之典。出傳敎諸臣以次退出。
上在慶熙宮。停常參·經筵。
下直,吾叉浦僉使李漢俊,美錢僉使金德昌,仇寧萬戶洪樂澤,潭陽縣監金喆行,龜城府使金天相。
藥房都提調李昌誼,提調韓光會,副提調具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫趁早入診,詳察聖候爲宜,臣等不勝終宵憂慮,敢此問安。竝爲仰稟。答曰,知道。其氣雖勝,昏眩一樣,三庚有日,曰若着氣之猶存,其豈暑氣?寔予之衰,噫,冥然到今年,冥然逾前月,是豈孝乎,是豈孝乎?亦豈悌乎,亦豈悌乎?於食猶惟昔,食何味也?雖欲强食,莫知何者魚,何者肉?而苟且於宿,惟慕乎昔,宿何穩也?其雖昏眊,莫知何者堂·何者廳?宿亦苟且,此際言之,指計者卽干支,今日卽甲午,嗚呼,昔之甲午,仰賭康復,今之甲午若此,此其闕一也。內局一也,若此此心,萬倍萬倍,對粥呼寫,頭自低了,正若古翕十歎中低了頭也。其衰疊見,氣亦若此,可謂建功自建功,近八自近八,晨朝雖進,氣豈頓勝?今日其若仍直,豈曰孝乎,豈曰孝乎?憶昔甲午,此心若墜,且一皆院直,百司奔走,萬民受困,惟近五十年無一濟民,嗚呼,近八,民受其困,雖便調攝,何可得也?此非全然撤直,欲靜一時予心,自今日輪直宜矣。
中宮殿·惠嬪宮,藥房口傳問安。答曰,知道。大殿,政院·玉堂口傳問安。答曰,知道。勿爲問安。中宮殿·惠嬪宮·世孫宮·嬪宮,政院·玉堂口傳問安。答曰,知道。
以承傳色口傳下敎曰,寫此之際,再次改出,殊覺精衰矣。小息而進御,下敎時入侍。又下敎曰,具以謙爲准職乎?知入。又下敎曰,政官牌招開政。
李之晦啓曰,大司憲李心源,執義李堉呈辭未差。申尙權未肅拜,鄭景瑞呈辭。持平李東郁呈辟。成德朝在外,今日以監察茶時之意,敢啓。傳曰,知道。
李壽鳳,以都摠府言啓曰,今日入直內三廳武兼禁軍及軍兵等,當爲中日習射,而上候未寧,藥院直宿,依例停上之意,敢啓。傳曰,知道。以承傳色,口傳下敎曰,已有古例,內外中日軍門習操,各司坐起,依例盡爲之。
備忘記,今予具善行,暮年予依,雖比古將,亦豈下哉?初於淸川江,人皆逡巡,捱當成功,今已多年,完固可知。以曾經騎判重臣,爲南塘·左峴,二年之內,復命此任,古豈攸在。於今數朔之內,兩城垂畢,問其設築土城,自古謂固,而此則豈特土城,作一土甕,此可謂望八其君恃臣,特爲加資,口傳下批,此下敎爲諭書。自政院同傳于平安帥臣具善行,宣傳官金明遇,豈特書奏之其詳?所對通透,令該曹特爲陞六,人君之道,意在酬功。此人若此,況具以謙之遍審諸島乎?旣已準職,營將內將中待窠,懸註調用。
吏曹口傳政事,平安兵使具善行,今加正憲,特爲加資事,承傳。
備忘記,今下弓矢,美錢僉使金德昌,仇寧萬戶洪樂澤等處給送。
傳于李性源曰,永宗僉使朴奎晃,內局同爲入侍。
李性源啓曰,左議政金陽澤,依下敎來待矣。傳曰,入侍。傳于李性源曰,內局入侍。
李壽鳳,以兵曹言啓曰,昌德宮衛將朴聖昌,素患痰癖之症,挾感添劇,無望供職,呈辭乞遞,病勢旣如此,則輪番之任,不可久曠,今姑改差,何如?傳曰,允。
兵批啓曰,五衛將李徵澤呈狀內,望九之年,當此潦暑,老病轉劇,萬無供仕之路云。老病旣如是添重,則宿衛輪番之任,不宜久曠,今姑改差,何如?傳曰,允。兵批,又啓曰,新差吾村權管金允恒,素患風痺之症,近又添劇,旬月之內,萬無差復赴任之望。呈狀乞遞,實病旣如是危重,則不可强令赴任,依例罷黜,準期不敍,何如?傳曰,允。
李壽鳳,以兵曹言啓曰,卽接東道參軍牒報,則御營廳所授肅靖門下邊體城四間許,崩堆云。依例令繕工監,爲先把子圍排,分授軍門,急速修築,而把守軍兵,亦令該軍門多數定送,限修築間各別守直之意,分付,何如?傳曰,允。
李壽鳳,又以御營廳言啓曰,肅靖門下邊體城四門許頹毁處,令分授軍門,急速修築,把守軍兵,亦令該軍門多數定送,嚴加守直事,自兵曹草記矣。修築則卽當擧行,而今日爲始,本廳將校,率領鄕軍二十名,限修築間,晝夜輪回守直之意,敢啓。傳曰,知道。
傳于李性源曰,新除守令,今日皆令辭朝。
大殿·中宮殿·惠嬪宮,樂房口傳夕問安。答曰,知道。
有政。吏批,判書申晦牌不進,參判李潭進,參議權噵進,右承旨李性源進,以鄭弘德爲兵曹佐郞,金喆行爲潭陽縣監,趙貞相爲康陵別檢。兵批,金時默病,參判申暐病,參議金龜柱進,參知朴志源病,左副承旨李壽鳳進,僉知單韓有良,副司直李昌來·李性遂。
左議政金陽澤箚曰,伏以臣罪在罔赦,嚴何是俟?聖度天覆,過加寬恕,旣降勿胥之敎,仍示開釋之意,縷縷十行,辭旨諄複懇摯,靡有餘蘊,伏地擎讀,惶實感泣,莫知所措。臣本疏暗鈍劣,觸處紕繆,尋常文字,輒致荒率,至於今番事而極矣。時當滾急,無以容旋,擸掇行墨,徒事葫蘆,刪留取捨,全不照撿,許多做錯,終陷重戾,論其罪負,萬殞猶輕。聖慈曲庇,縱示包容之德,臣心兢蹙,實無抗冒之顔,安敢憑恃寵靈,揚揚就列也哉?當此藥院竝直之時,鎭日承候,乃職之宜,而危臬之蹤,未由轉動,恩諭之下,雖不敢仍復胥命,奉留命召,罙增悚惕,玆敢離次陳懇,仰瀆崇嚴。乞賜鑑諒,亟降威罰,以存國體,以安私分,不勝大願。取進止。答曰,省箚具悉卿懇。史官宣諭,詳諭予意,今何復諭?而但貴卿者,以先卿之子,所知者國,而況近歲以來,悃愊尤無華。三公聯袂,問其心,一則爲君,一則向國,予於晚暮,高臥倚相,豈意數帖之紙,若此若此?無事世界,時有此事,此亦玉成君臣者,何謂君臣?臣筆不察君語不語者也,往事何說?予不捨卿,于今入侍,七相一闕,予用悵慈,須體此意,安心勿辭,卽爲偕入焉。仍傳曰,遣史官傳諭,與之偕來。
己丑七月初二日午時,上御集慶堂。藥房入診,永宗僉使同爲入侍時,都提調李昌誼,提調韓光會,副提調具允鈺,假注書尹在醇,記事官宋樂·韓光近,永宗僉使朴奎晃,醫官方泰輿·李以楷·鄭允協·慶絢·金季良·吳道炯·柳光翼,以次進伏訖。昌誼曰,夜間,聖體若何?上曰,批答已諭,復何諭乎?昌誼曰,寢睡·水刺之節,何如?上曰,一樣矣。上曰,時原任應來矣。昌誼曰,果來待矣。允鈺曰,禮判有稟達事,亦爲來待矣。上曰,怪矣。竝爲入侍,進湯劑。昌誼敢請診候。上曰,依。泰輿曰,脈候左右三部,度數調均,滑體漸次差勝,而猶未復常矣。上曰,藥房提調,持湯劑更爲入侍。出下敎光會出。領議政洪鳳漢,領府事金相福,判府事金致仁·韓翼謩,右議政金尙喆,禮曹判書洪麟漢進伏。鳳漢等曰,夜間,聖體若何?上曰,一樣矣。鳳漢曰,不但今番快復之慶,屢次平復,實是宗社之慶,臣民之幸。上曰,合三次爲之耶?昔年七年直宿,尙今追思,予懷難抑,今雖七月直宿,予不許其稱慶矣。鳳漢曰,臣等所達,非但今日,八耋人君,三次平復,豈非宗社之慶耶?尙喆曰,他日屢月之直,近來一日之直,比之,如何?上曰,此言則是矣。雖年少翰注輩,痰症暑感,必無數月內得差之理矣。麟漢曰,皇天祖宗,實降默佑,上告稱慶,豈不急乎?臣方草記以待,聖上豈抑下情乎?昌誼曰,今日竝直,斷不可已,臣等,雖被重罪,不敢奉承,輪直之敎,伏望還寢焉。鳳漢曰,都提調之請,宜乎竝直,而臣等之忱,則稱慶急矣。上曰,可聽者聽之,不可聽者宜不聽,都提調之請則特允焉。上曰,內局依前竝直。出下敎鳳漢曰,然則退待輪直日,當更請矣。麟漢曰,臣初以草記來待矣。今有竝直之敎,姑待輪直而更達矣。上曰,然則都提齎糧直宿,可也。鳳漢曰,前以都提之一日直宿爲悶,下敎矣。今日下敎,豈不相反乎?上曰,都提數數許副,亦何妨也?麟漢先退。翼謩曰,臣惶恐無狀,自速嚴辜,止於簿勘,恩諭繼降,臣實惶蹙無地矣。上曰,復何提說,卿之詣閤過矣。更思之,直宿之時,過時不診,則其所求對,亦無怪矣。翼謩曰,連承下敎,實感微忱之洞燭,而惶恐何達?上曰,卿之勸三貼,甚於金判府,以是爲悶矣,今則還可幸也。鳳漢曰,今都提,安知不又如此乎?昌誼曰,臣亦冒死欲爲求對矣。召見有命,故不敢輕進,而至今悔悚矣。命書左相箚批。鳳漢曰,南塘·左峴,善爲之矣。上曰,善矣。此人分數明故然矣。鳳漢曰,聞宣傳官之言,此後則無慮云矣。上曰,安州摘奸宣傳官入侍。出下敎宣傳官金明遇進伏。上曰,兩處皆以土城爲之乎?明遇曰,然矣。明遇退。鳳漢曰,北城頹圮處,令戶曹眼同見之,劃給物力,以爲修築之地,何如?命允鈺書傳敎曰,守都城,卽予之大計,旣有此計,北城若此,其何恃乎?今聞領相所奏,體城已圮,其下近處頹落,亦不可不及時修築者,豈可付諸本營門?此國之大計,予當築北墻,安眠此堂,戶兵判同往看審,大將今方直宿,令中軍同爲看審,而授若干物力,其曰顧助,曰有部將,其不董役。此城若作舍道傍,雖戶兵判,時或往視,物力不逮,隨卽區劃,中軍始役之後,身爲亞將,莫重此事,豈敢付請將校?仍留本營倉舍,撫恤募軍,期乎成功。出傳敎光會奉湯劑入,再進湯劑。上曰,永宗僉使進伏。奎晃進伏。致仁曰,松都之第一人物也。翼謩曰,雖老,矍鑠矣。鳳漢曰,此人之子,亦登科而貌好矣。上曰,其子何科而年幾何?奎晃曰,癸未登科,而年今二十九矣。命允鈺書傳敎曰,噫,庚申年予年四十七,松都見此人,今七十六,復見于便殿,其亦異事,因此而聞其子登科云,予欲見焉。令該曹,朴奎晃子浻,部將中若有窠,卽爲懸註調用,若無窠,先調用於守門將事,分付。出傳敎原任先退,奎晃亦退。上曰,新除守令,竝入侍。出下敎龜城府使金天相進伏。上曰,誰也?天相曰,無近族,而李邦佐,於臣爲外從也。上曰,李邦佐作故云,慘憐矣。鳳漢曰,李邦佐淸白,生死俱可憐矣。上曰,然乎?命允鈺,書傳敎曰,因今龜城府使,乃聞李邦佐之作故已久,不覺愴然,其子李潤慶,待闋服卽爲調用事,分付銓曹。出傳敎天相退,潭陽縣監金喆行進伏。上曰,金坦行之幾寸?喆行曰,寸外矣。上曰,金氏多矣。鳳漢曰,仙源之後尤盛矣。時任退,喆行亦退。上曰,左相入來,亦爲入侍。左議政金陽澤進伏曰,夜間,聖候若何?上曰,一樣矣。無中生有,怪矣。陽澤曰,小臣疎暗訥劣,觸處顚錯,至於今番事,雖緣急據,不知不覺之中,自陷大戾,特蒙寬恕之典,十行絲綸,感泣無地。危臬之蹤,豈敢冒進,而箚批旣諭,方當直宿,不敢不入來矣。上曰,往事勿說,忙迫所致,退休,可也。陽澤退。上曰,守廳承旨與儒臣,持問答入侍。出下敎藥房先退,同副承旨洪檍,校理徐有元,修撰沈頤之進前讀問答。承旨·史官輪讀,諸臣以次退出。
己丑七月初二日酉時,上御集慶堂。藥房入診入侍時,都提調李昌誼,提調韓光會,副提調具允鈺,假注書尹在醇,記事官宋樂·韓光近,醫官方泰輿·李以楷·鄭允協·慶絢·金季良·吳道炯·柳光翼,以次進伏訖。昌誼曰,午間,聖候若何?上曰,一樣矣。進湯劑。昌誼曰,敢請診候。上曰,兩廳首醫入診。泰輿·允協曰,脈候與午無異矣。上曰,御營廳執事敎鍊官,若來待,使之召來,御營廳敎鍊官徐命毅進伏。上曰,北城頹圮處,何如?命毅曰,城圮處爲四間,山頹處爲二十二處,而急時修築處,爲十二處矣。命毅退,諸臣以次退出。
上在慶熙宮。停常參·經筵。
卯時,有霧氣。子時未時,日暈。
藥房都提調李昌誼,提調韓光會,副提調具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不勝終宵憂慮,敢此問安,竝爲仰稟。答曰,知道。誰云康復?予心一樣。其誰請賀?予則重聽。憶昔甲午以後,庚子以前,一惟百隕,再惟萬墜,此亦古人云欲法者也。十日直宿一賀,二旬直宿再賀,春賀夏賀,秋賀冬賀,三百六十日,賀將幾百。嗚呼,昔年猶惟若此,況予乎?且豈特賀,賀前有何例乎?自有例瀆褻,予心若何,予心若何?心有定,卿等若有休者,自可休矣。予則集慶堂中便休酬應,達功爲水刺,問候爲賀箋。昨日中日習操,諸司坐起,依舊仍爲之命,予心可知。氣則雖坐今世,其若前世,其何假諭?以承傳色,口傳下敎曰,待下敎入侍,時原任同爲入侍。又下敎曰,內局入侍,時原任同爲入侍。中宮殿·惠嬪宮,藥房口傳問安。答曰,知道。大殿,朝廷二品以上·六曹堂上·奉朝賀,兩司長官單子問安。答曰,知道。勿爲問安。中宮殿口傳問安。答曰,知道。大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。下敎曰,入侍,大殿·中宮殿·惠嬪宮,藥房口傳夕問安。答曰,知道。
李性源啓曰,假注書尹在醇,親病猝重,纔已徑出,今姑改差,何如?傳曰,允。
尹在醇,改差,代以崔鈺爲假注書。
李性源,以吏曹言啓曰,成均館典籍李羽逵呈狀內,身病甚重,勢難察任云。依例改差,何如?傳曰,允。
李壽鳳,以御營廳言啓曰,本廳分授肅靖門下城底沙汰處,自明日始役補築之意,敢啓。答曰,知道。
己丑七月初三日巳時,上御集慶堂。藥房入診,時原任大臣同爲入侍,洪奉朝賀追後入侍時,都提調李昌誼,提調韓光會,副提調具允鈺,假注書具修溫,記事官宋樂·韓光近,領議政洪鳳漢,領府事金相福,判府事金致仁,左議政金陽澤,判府事韓翼謩,右議政金尙喆,奉朝賀洪啓禧,醫官方泰輿·李以楷·鄭允協·慶絢·吳道炯·柳光翼入侍,諸臣進伏訖。昌誼曰,夜間,聖體調攝,若何,寢睡·水刺之節,亦何如?上曰,一樣矣。上進御湯劑。昌誼請醫官診候,上許之。方泰輿進前診候,退伏曰,脈候度數調均,左右三部滑體一樣,而大體不足矣。以楷進前診候,退伏奏曰,脈候度數調均,左右三部滑體如昨,而大體似不足矣。允協進前診候,退伏奏曰,脈候度數調均,左右三部滑體如昨,而大體不足矣。絢進前診候,退伏奏曰,脈候度數調均,左右三部滑體如昨,而大體不足矣。道炯進前診候,退伏奏曰,脈候度數調均,左右三部滑體如昨,而大體不足矣。光翼進前診候,退伏奏曰,脈候度數調均,左右三部滑體如昨,而大體不足矣。鳳漢曰,洪啓禧來待矣。上曰,入侍,今年幾何?領相曰,六十七矣。啓禧進伏。上曰,卿則退處果休乎?予前則無睡矣。近來學卿而善睡矣。啓禧曰,天恩罔極,退休江湖,闔眼而睡矣。領相·奉朝賀,雖曰退休,而無休時矣。上曰,讀乎做乎?啓禧對曰,看書則有癖,而製述則厭倦矣。藥房提調,持湯劑更爲入侍事。出榻敎上曰,權自愼之諡狀,亦善矣。啓禧曰,此人,與六臣同,捨生取義誠難矣。上曰,此等狀之受撰,甚貴矣。啓禧曰,古人亦有灸背獻君之願,臣在於江湖,居處稍廣,故暑病少歇矣。每於入侍時見之,則御座寢處,似甚挾窄,恐非暑症調攝之所也。上曰,此亦廣闊矣。卿作經世指掌云,盤古果有之乎?啓禧曰,此在書契以前,不可盡信,而先儒,亦存而不論矣。上再進御,湯劑。上曰,內局批答,卿等見之乎?鳳漢曰,伏見矣。上曰,通理之言也。鳳漢曰,行不得之事也。上曰,直宿之罷,予不欲許,卿等似不敢請,何時罷乎?鳳漢曰,聖候快復,則臣等何可不請乎?因以金季良情勢事仰達。上曰,差備待令中陽川縣監金季良,此等處予常軫念,減下,其令卽爲還官,出傳敎允鈺讀奏開城留守農形狀啓。上曰,松都狀啓則稱以卽接,江華狀啓則不然,此亦異矣。僉曰,各道異例矣。上曰,然矣。向來北伯,緘辭問備,更思之似過矣。鳳漢曰,待其緘辭之上來,更爲處分何妨乎?時原任先退時,上曰,卿等自此休家,勿爲入來,可也。鳳漢曰,差備待令旣不罷,逐日問安,豈可不爲乎?上曰,置之。鳳漢曰,然則明日小休,而再明日當承候矣。上曰,任爲之。諸臣以次退出。
己丑七月初三日申時,上御集慶堂。藥房入診入侍時,都提調李昌誼,提調韓光會,副提調具允鈺,假注書具修溫,記事官宋樂·韓光近,醫官方泰輿·李以楷·鄭允協·慶絢·吳道炯·柳光翼入侍,諸臣進伏訖。昌誼曰,午間,聖體若何?上曰,一樣矣。進御湯劑,請診候。上曰,只使兩廳首醫診候。泰輿進前診候,退伏奏曰,脈候度數調均,左右三部滑體,與朝一樣,而大體不足矣。以楷進前診候,退伏奏曰,脈候度數調均,左右三部滑體,與朝一樣,而大體不足矣。昌誼曰,每以有現氣爲敎,今日則不現乎?上曰,不見而甚苶然矣。昌誼曰,朝診退出諸大臣,相議以爲,暑症餘氣,尙有未快之慮,元方中一味加入以進,爲好矣。請問于諸醫,何如?上曰,問之。泰輿等皆對曰,暑症盡祛而不無餘慮,香薷一錢加入,似宜矣。上曰,建功湯前方中,加香薷穗一錢,自明日煎入事。出榻敎藥房提調,持湯劑更爲入侍事。出榻敎上曰,直宿不罷,都尉等脫衣而臥,何難之有?而臥而思之,翰注最難堪矣。以是爲慮矣。上再進御湯劑。昌誼曰,靑梁米飮,實是淸補之製,間間少進,伏望焉。上曰,入之。都提調·提調先退。上命知申,讀泰輿地勝覽宮闕文訖。允鈺曰,本院玉堂夕問安。今日則雖未得爲之,直宿之時,朝夕問安,不可不爲,自明日爲之,何如?上曰,直宿未知爲幾日,何以長爲問安乎?置之,可也。諸臣以次退出。
上在慶熙宮。停常參·經筵。
藥房都提調李昌誼,提調韓光會,副提調具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不勝終宵憂慮,敢此問安,竝爲仰稟。答曰,知道。日氣淸朗,昏眩少勝,其暑倍焉。昨加果時,雖値隷儀,秋嘗命攝,心何弛哉?
以承傳色,口傳下敎曰,待下敎入侍,中宮殿·惠嬪宮,藥房口傳問安。答曰,知道。大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
以承傳色,口傳下敎曰,卽爲分付備局,灣尹望單,卽爲擬入。
吏曹口傳政事,以柳爀爲龍川府使。
以承傳色,口傳下敎曰,此時豈可使募軍,待晴使役。
傳于李壽鳳曰,雨勢若此,募軍若見,待晴使役。大殿·中宮殿·惠嬪宮,藥房口傳夕問安。答曰,知道。
傳于具允鈺曰,內局入侍。
傳于李壽鳳曰,明日次對,依例爲之。
李壽鳳啓曰,明日次對,諫院無進參之員,牌不進傳旨未下外,未肅拜不爲行公人員,竝待開門牌招,以爲推移進參之地,何如?傳曰,允。
備邊司薦望,義州府尹閔弘烈·朴志源·洪檍,首望落點。
備忘記,傳于李壽鳳曰,邊門何等重也,潛商亦何重也,而旣有其問,且有其人,而以莫知某人樣。身爲査官,掩置幾月,身爲灣尹,應問不問,申飭之下,只以査官,初問以服,已涉駭然。以物件觀之,決非六同所爲,則以前尹之見辱,不肯擔當,亦涉駭然,而推此觀之,潛商者之浮謗何掩?執法者見辱,旣得端緖者逡巡,朝廷則莫知其名,付詣捉影,此何國體?新差灣尹,倍道赴任,此正張三李四兼有者,未捕李四,嚴飭刻期捕捉,已有之張三韓黃二人,其令嚴査狀聞,柳爀一體倍道赴任,嚴査初下敎中都事,察訪査服事,分付中置之。
又以備忘記,傳于金致恭曰,三提調其若直宿,中官堂郞,例定入侍,而許多中官,因其濫資,雖不命,若然則莫知幾月入侍,而一日入侍,其猶苦也。若常時二時之中,堂二郞二入侍,渠等若此,其君若何?事之自便,莫此爲甚。初入侍堂郞中官,越捧一等。
李壽鳳,以兵曹言啓曰,昌德宮衛將宋奎斌,病難供職,呈狀乞遞,輪番之任,不宜久曠,今姑改差,何如?傳曰,允。
己丑七月初四日午時,上御集慶堂。藥房入診入侍時,都提調李昌誼,提調韓光會,副提調具允鈺,假注書具修溫,記事官宋樂·韓光近,醫官方泰輿·李以楷·鄭允協·慶絢·吳道炯·柳光翼入侍,諸臣進伏訖。昌誼曰,夜間,聖體若何,寢睡·水刺之節,亦何如?上曰,少勝矣。進御湯劑。昌誼曰,請醫官診候,上許之。泰輿進前診候,退伏奏曰,脈候度數調均,左右三部滑體一樣,而猶未如常矣。以楷進前診候,退伏奏曰,脈候度數調均,左右三部滑體如昨,而猶不足矣。允協進前診候,退伏奏曰,脈候度數調均,左右三部滑體如昨,而少不足矣。絢進前診候,退伏奏曰,脈候度數調均,左右三部滑體如昨,而少不足矣。道炯進前診候,退伏奏曰,脈候度數調均,左右三部滑體如昨,而猶未如常矣。光翼進前診候,退伏奏曰,脈候度數調均,左右三部滑體如昨,似不足矣。上命入古詩選孔雀詩卷,玉堂·春坊皆無此冊,故不得持入。昌誼曰,昨日以便度少滑爲敎,今日則何如?上曰,少滑而此則無妨,昏眩之氣,似少勝矣。昌誼曰,此時饌品甚難,生鰒灸進,何如?上曰,置之。昌誼曰,鮒魚爛熏,和醋進御,淸淡補益,故臣與國舅往復,欲爲進御矣。上曰,置之。又以鷄膏銀魚,開胃之屬,縷縷請進,上皆不許。昌誼又曰,汁醬,最好於開胃矣。上曰,此則進之。允鈺曰,語涉猥褻,而臣於燕行時,見順義君家汁醬,甚好矣。上曰,得來,可也。藥房提調,持湯劑更爲入侍事。出榻敎上曰,前則書狀燕行日記修納,其下又有史斷矣。今則不爲矣。允鈺曰,近來則以不爲有下敎,故不爲云矣。上曰,前有申飭矣。上曰,古則皆有,近者皆無,改頃者申飭。今日下問,亦無云。以頃者以不爲申飭,誤知不爲而若此,自今書狀官依例爲之事,分付。出傳敎上曰,奉使者徒往徒來,或有不知某處而來者,此知申昨昨所對,如見唐板冊,此亦在其人矣。昌誼曰,此承宣綜核聰敏,卽事皆通透矣。上曰,曾聞金昌業,有燕行錄甚好云矣。昌誼對曰,此錄有名,閭巷婦孺,間多飜譯誦之者,此人則專爲此事入去,至於窮僻處,或有圖畫以覽云矣。允鈺曰,今番書狀李永中,亦甚仔詳,所錄日記頗善云矣。上曰,然乎?又有一人善爲者,新除上使,是也。仔詳善文,必善爲矣。僉曰,然矣。上曰,此知申,亦有無行日記乎?允鈺對曰,臣書寫不合意,故未及爲之矣。昌誼曰,非但書寫之不足,非其職責,書狀則乃其職責矣。上曰,然矣。諸臣以次退出。
己丑七月初四日申時,上御集慶堂。藥房入診入侍時,都提調李昌誼,提調韓光會,副提調具允鈺,假注書具修溫,記事官宋樂·韓光近,醫官方泰輿·李以楷·鄭允協·慶絢·吳道炯·柳光翼·徐命緯入侍,請臣進伏訖。昌誼曰,午間,聖體若何?上曰,一樣矣。昌誼曰,午水刺進御乎?上曰,小進矣。上進御湯劑,昌誼請醫官診候。上曰,兩廳首醫及徐命緯診候。泰輿進前診候,退伏奏曰,脈候左右三部度數調均,滑體與朝一樣矣。以楷進前診候,退伏奏曰,脈候左右三部度敎調均,滑體與朝一樣矣。命緯進前診候,退伏奏曰,脈候左右三部度數調均,滑體與朝一樣矣。上曰,明日湯劑依前,都提調·提調先退。上曰,招禦營廳執事。上命允鈺讀關西伯狀啓·北伯狀啓訖。上曰,初則莫知某人。今覽關西狀聞六同元犯張時昌符同,而以合掌哀乞觀之無疑,旣有其人,則先爲嚴問,事理當然。先府尹旣已被彈,不當可也。龍川府使則旣當査官,今已幾月,一番推問於張時昌·韓·黃兩犯,其亦不聞巡營,事之駭然,莫此爲甚。時府尹則雖與龍川府使有異,旣已眼同,則亦無一問,只捉囚,而報狀若此,六同,雖幾十年後捕捉,亦不問乎?爲先嚴問後,其所究竟,宜待六同,而若是泄泄,申飭之下,乃擧其名,初若捕風捉影,今覽報狀,果全裹潛商,豈一六同之所爲?且韓宗倜·黃昌旭,若此元犯符同,無論二人中一人在焉,則一不捧招,亦不以此報營門以聞,萬萬可駭。初査官田光說,先罷後拿,雖灣尹眼同以査,特飭之下,亦焉敢若此邊門嚴重,潛商何律?而視若例事,匿其名而度日,豈可新到而寬也?義州府尹趙,亦爲罷職,鐵山府使李軾,定査官,都事若在道,新府尹下去前,眼同究問而以啓,都事若無,則與大同察訪擧行,而若是知名稽滯,尤爲寒心。此漢若不捉得,當該討捕軍官,當施重律,一體嚴飭事,卽爲分付。灣府邊地可悶,灣尹,代令備局,今日內擬望,龍川府使,代亦令該曹口傳擇差,皆令待開門辭朝,亦令先爲入侍。出傳敎上曰,都承旨夕問安稟請,故許之矣。非爲觀也,只存體貌,政院儒臣,只入直爲之。出傳敎諸臣以次退出。
上在慶熙宮。停常參·經筵。
藥房都提調李昌誼,提調韓光會,副提調具允鈺啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫趁早入診,詳察聖候爲宜。臣等,不勝終宵憂慮,敢此問安,竝爲仰稟。答曰,知道。日氣若此,皆由衰心之少忽,少勝之氣,一倍于前,爲民用心,氣何諭乎?
以承傳色,口傳下敎曰,次對同爲入侍,中宮殿·惠嬪宮,藥房口傳問安。答曰,知道。大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
備忘記,傳于李之晦曰,三提調仍直,庭候頻仍之時,身爲柏府薇坦長,靜攝中次對,長官宜參,而何待請牌?中官混下,今聞喝導之聲,下問果牌招,當該混下中官,令該府處之。柏府薇垣長,施以不敍之典,政院該房,依例執法,循例請牌,當該承旨遞差,少存國體。
又以備忘記,傳于曰,都憲薇坦長,庭候亦牌招乎?以此觀之,該房承旨,可謂擧職,旣下敎,其代前承旨朴志源除授,牌招察任,房順房。
吏曹,左副承旨李之晦,右副承旨金致恭,同副承旨朴志源。
備忘記,傳于具允鈺曰,神氣索賢,爲人可合故付標,靜而思之,以故相之子,爲親陳章其頻,以孝御下之道,予心若何?豈可付諸西邊?灣尹許遞,前單入之。
義州府尹前望單子入之,洪檍落點。
以承傳色,口傳下敎曰,義州府尹·龍川府使先爲下直,次對同爲入侍。又下敎曰,前敎中,柏府長拔之。
傳于李之晦曰,內局次對,同爲入侍。
有政。吏曹,判書申晦牌不進,參判李潭進,參議權噵進,右承旨李性源進。金相翊爲大司諫,洪重孝爲刑曹判書,沈鋪爲判尹,鄭尙淳爲右尹,尹得聖爲兵曹參知,趙榮進爲同義禁,金致讓爲全羅監司,柳德申爲典籍,校書著作單洪愼猷,兼春秋單成箕柱,兵曹判書金時默病,參判申暐入直進,參議金龜柱病,參知未差,右副承旨金致恭進,副司直南泰會·具善復·閔弘烈·李壽鳳·金相翊。兵曹口傳政事,以申大儁·閔源爲兼內禁將,李邦緯·崔岩爲兼司僕將,金海柱爲兼羽林將。大殿·中宮殿·惠嬪宮·世孫宮,政院·玉堂口傳夕問安。答曰,知道。大殿·中宮殿·惠嬪宮,藥房口傳夕問安。答曰,知道。
傳于具允鈺曰,內局入侍儒臣持問答,同爲入侍。
全羅監司金相翊疏曰,伏以,臣病淹床第,罪積瘝闕,猥入辭章,顒俟處分,及承聖批,不準所請,臣於是大失所圖,莫省攸措。臣雖愚昧,粗識義分,如使臣,卽今病狀,猶有一分可强者。臣固當仰體委寄,少圖涓埃之報,何敢力辭恩旨?自速違慢之辜,第臣風濕之祟,轉成癃痼,胃土積敗,而終日阻食,不知飢乏,虛汗無節,而當暑重衣,不敢取涼。痰火上升,則頭目暈眩,寒熱交攻,則泄痢頻仍,種種形證,俱屬危惡,而此猶臣一身之痛痒。固不足覼縷,最是神精銷脫,健忘日甚,朝晝所爲,夜未記得,邑牒民訴,東西錯應,有時忽忽,如坐偈人,若是而尙何能莅重藩而裁劇務乎?今若更遲時月,未蒙遞改,則其貽害一道,當復如何?病衰憂迫,添了一病,以公以私,惟有一遞字,參前倚衡而已。念臣才智,百不猶人,而釋褐未一紀,內而華貫,外而方岳,次第踐歷,踵頂皆恩,涯分已踰,惟以殫竭駑鈍,抵死效力,自矢于心矣。受仕經年,無一善狀,今又疾病侵尋,不能事事,以致留一日爲一日之弊,臣罪於此,固難容誅,而實爲臣命窮之秋也。徊徨怵惕,不知所云。疾痛之呼,末暇緩聲,冒犯瀆擾,復陳血懇。伏乞聖慈,特垂哀愍,亟遞臣職,俾公務毋曠,殘喘獲延,不勝幸甚。臣無任屛營祈懇之至,謹昧死以聞。答曰,省疏具悉。頃者下敎之後,今復陳章,其涉過矣。方欲下詢大臣而下敎,相奏若此。且豈曰道臣守令與江西一也。其雖惜也,本職許遞焉。
知中樞府事李山斗疏曰,伏以,臣糞土賤品,涵養壽域之化,位躋樞府,名入耆社,感戴鴻恩,與天無極,而癃病轉甚,視息僅存,終未得扶舁趨謝。少伸螻蟻之悃,義分蔑如,第切兢縮,不意聖度合垢,遠垂恩顧,特下寫眞樣以來之敎,使癃形醜狀,仰塵天瞻,撫躬慙惶,罔知攸措。況伏蒙御筆親題,寵渥逾常,靑官手寫,仰體宸眷,天章昭回,銀鉤輝煌,此誠千古曠絶之殊典,臣是何人,而得此於君父之前也。至於宣賜裕昆錄一冊,遠及窮陬,雙手擎讀,感攢無地,而孫男全春陵署之除,又出常格之外,隆恩異渥一時禂疊,臣於是尤不任隕涕涔淫,繼之以震越也。臣之至愚極陋,不足爲有無於聖世,而徒以犬馬之齒,猥蒙愍勞惠養之恩,揣分度義,已極優幸,而至使迷昧謭劣未滿仕年之愚孫,遞廁朝籍,戴恩歸來,閭里咸驚,非但臣之微分,輾轉不安,一命之濫,得無有妨於淸朝之官方耶?噫,葵藿傾陽,物性猶然,臣子慕君,根於秉彛,臣竊伏讀依俙如見之聖敎,不覺感激之由中,而顧此微踪,末由重入脩門。祗瞻耿光,臣惟有銜恩銘德,生獻南山之祝,死作結草之鬼而已。抑臣竊有危悃,不得不冒昧仰溷,臣九耋衰喘,實無一日陳力之望,而中樞職名,尙今未遞,歷觀前古,未有身伏遐荒,久縻崇秩。如微臣之所遭者,而威譴不加,名實乖舛,昏憒無狀,縱不能裨補涓埃,實不忍以此癃殘之軀,玷汚名器,仰貽朝廷之羞累,臣之情地,極爲㦖迫。伏乞聖慈,曲加矜惻,收還職名,俾得畢義安分,優游待盡,則是亦聖朝始終之厚賜也。臣無任瞻天激切伏地屛營之地謹昧死以聞。答曰,省疏具悉。頃觀卿像,今覽卿章,若見卿心用欣,西樞漫職,何辭之有?卿勿辭焉。
朴志源,以咸鏡監司兪漢蕭狀啓啓曰,安邊府等官文山社·陳道迪及七歲女兒等渰死·燒死·囕死事。傳曰,令本道恤典擧行。
金致㳟,以義禁府言啓曰,龍川前府使田光說,先罷後拿事,傳旨啓下矣。田光說,時在任所云。依例發遣府書吏,交代後拿來,何如?傳曰,允。
李之晦,以兵曹言啓曰,卽接北所衛將牒報,則武德門西邊宮墻三間許,因雨頹落云。令紫門監爲先把子圍排子,急速修築,而西營入直炮手二十名除出,限修築間守直之意,敢啓。答曰,知道。
兵批啓曰,五衛將許宇,素患腹暑之症,近益添劇,無望供職,呈狀乞遞。病狀旣如此,則宿衛輪番之任,不可久曠,今姑改差,何如?傳曰,允。
李之晦,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
己丑七月初五日辰時,上御集慶堂。藥房入診入侍時,都提調李昌誼,提調韓光會,副提調具允鈺,假注書具修溫,記事官宋樂·韓光近,醫官方泰輿·李以楷·鄭允協·慶絢·吳道炯·柳光翼·徐命緯入侍,諸臣進伏訖。昌誼曰,夜間,聖體若何,寢睡·水刺之節,亦何如?上曰,一樣矣。上進湯劑。昌誼請醫官診候,上許之。泰輿進前診候,退伏奏曰,脈候左右三部度數調均,滑體與昨一樣矣。以楷進前診候,退伏奏曰,脈候左右三部度數調均,滑體與昨一樣矣。允協進前診候,退伏奏曰,脈候左右三部度數調均,滑體如昨矣。絢進前診候,退伏奏曰,脈候左右三部度數調均,滑體如昨矣。道]進前診候,退伏奏曰,脈候左右三部度數調均,滑體如昨矣。光翼進前診候,退伏奏曰,脈候左右三部度數調均,滑體如昨矣。命緯進前診候,退伏奏曰,脈候左右三部度數調均,滑體如昨矣。上曰,汗毒前則無矣,今年有之,誠悶矣。昌誼曰,肥膚肥碩,則遇暑而發矣,老幼則無之,神氣壯則有之,今聖體筋力,肥膚潤澤,故有汗毒,還切伏幸矣。韓判府事,亦有汗毒矣。上曰,然乎?予則以爲蔘害矣。泰輿曰,汗毒誠非可慮矣,日氣蒸鬱,故汗毒出,而建功湯則小無妨矣。藥房提調,持陽劑更爲入侍。出榻敎聖上本多寒痰症,甲子以後,連爲進御建功湯,故問安不頻,誠建功之效矣。汗毒則氣血肥潤之致矣,三帖無妨矣。上笑曰,諸臣諸醫,皆以爲然乎?僉曰,姑爲進御三帖焉。上曰,七大臣十五備堂許問之,則必皆以三帖爲好矣。上再進御湯劑,藥房諸臣先爲退出。
己丑七月初五日辰時,上御集慶堂。大臣·備局堂上引見入侍,義州府尹同爲入侍時,領議政洪鳳漢,左議政金陽澤,右議政金尙喆,判敦寧趙雲逵,行司直沈鏽,戶曹判書鄭弘淳,江華留守黃景源,禮曹判書洪麟漢,兵曹判書金時默,行副護軍李章吾,行司直蔡濟恭,左尹金孝大,行司直鄭存謙,吏曹參判李潭,行司直鄭尙淳,工曹參判閔百興,行司直李重祜·金應淳,副校理李得一,正言金致九,左副承旨李之晦,假注書崔鈺,事變假注書趙貞相,記事官宋樂·韓光近,義州府尹洪檍,龍川府使柳爀以次進伏訖。鳳漢曰,聖體調攝,若何?上曰,一樣矣。鳳漢曰,原任大臣來待矣。命賤臣,原任大臣入侍。領府事金相福,判府事金致仁·韓翼謩進前。相福曰,聖體調攝,若何?上曰,一樣,而大雨連注,一心在於元元,以此憧憧矣。致仁曰,雖不日不雨,而其雨不暴,似無害於穀矣。上曰,韓判府事,年六十七乎?鳳漢曰,然矣。原任先退。鳳漢曰,關西處分事至當矣。上曰,邊門何等重也,而豈若此乎?予初未知金同·李同矣。旣得端緖而皆不欲猫項懸鈴,如此而國爲國乎?鳳漢曰,六同魁首矣。尙喆曰,六同以馬頭入去者也。臣曾經書狀,略知此弊,卜䭾次知,專在於馬頭矣。鳳漢曰,臣亦知其情勢,而緣忙未及相,議於僚相將來可用之人,無出於此數三人,故擬入矣。今入闕中,聞其情勢與諸僚之議,方欲陳達矣。傳敎際降,實仰聖上精力之無所不及矣。新除之人亦好矣。上曰,故相之子,況其情勢,有難强赴,故如是矣。命洪檍進前。上曰,不問七事,速往善爲之。大臣方入侍,事關備局者,問議,好矣。對曰,難以遙度,下去後觀勢爲之許矣。上曰,目下事,何如?對曰,臣亦曾經書狀,熟知此弊矣。馬頭何人,不欲潛商,而每符同監官而然也?上曰,翰林召試等事,予欲堅守,八布一節,誠孟浪矣。宣諭後,上曰,出自近密,又作遠行,予心悵然,好往善爲之。命退出。上曰,予初不知爲人善矣。果可用之人矣。鳳漢曰,非特邊地重任,將來可用之人也。柳爀進前。上曰,曾經閫任者乎?鳳漢曰,然矣。上曰,曾經閫任,故不問七事,而目下事,將何以爲之乎?對曰,竭力爲之矣。宣諭後,上曰,前龍川不爲狀報,無形矣。此有異於捕風捉影,張黃諸人,旣得端緖,則豈不敢報乎?汝將欲先問何人?對曰,先問張哥矣。上曰,事有先後,物有本末,張哥則先問,而黃哥則欲不問耶?對曰,何可不問?上曰,元犯罪人,申飭捕討,卽爲捉得,限以今朔,軍令待音,可也。鳳漢曰,倍道有命,當給馬乎?上曰,曾經閫任,豈無一匹馬乎?置之。命退出。鳳漢曰,此守禦使申晦,摠戎使金孝大,江華留守黃景源,京畿水使趙,黃海兵使尹泰淵等狀啓,而皆是習操取稟,而京畿水使則竝稟海西水操與否也。近來諸道習操,輙至停止,詰戎之政,極爲疎虞。今年則以目下所見,西成大有其望,皆令依例擧行,何如?上曰,左右相之意,何如?陽澤曰,近年習操,屢次停止,詰戎之政,不宜久曠,今番則依例爲之,似好矣。尙喆曰,詰戎大政,何可久廢?陸操,雖在秋成之後,至於水操,則例行於八月,師期亦不遠矣。上曰,諸道設賑之餘,詰戎雖重,民事何輕?昨日問候批旨,日氣淸朗四字,霎時之間,雲陰而雨,深悔今日批旨中已諭,麥事不無違料,西成亦遠,薇垣長所奏,有下敎者矣。今予之意,靜而思之,冀史氏之書有年矣。陸操,更觀前頭農事以稟,水操,其當來月,僅蘇之民,何時赴操,何時秋獲,特爲停止,可也。鳳漢曰,此後諸道請操狀聞,雖鱗次上來,別無更爲覆奏之事,依此下敎日會乎?上曰,依爲之。鳳漢曰,上年冬,以邊市事,本道前後道帥臣以下,分輕重勘罪,而旋因事實之有據,帥臣御史竝爲敍用。地方官·差使員譯官,亦勿問事命下故京外一依朝令遵行,而其時政院,不使吏曹金吾聽傳敎,至使在職之譯官輩,尙在歲抄中,事甚未安。當該承旨,推考警責,仍卽頒布傳敎,使之拔去於歲抄,何如?上曰,依爲之。鳳漢曰,全羅道法聖倉,旣以有履歷名武差送,使之騎船運漕,規模湖西牙山同矣。依牙山例,本倉之都事海運兼帶,今姑權減,何如?上曰,依爲之。以上竝出擧條鳳漢曰,使臣事,當前正使遞來,然後多有可爲之事。新除忠淸水使,催促下送,如何?上曰,忠淸水使,其令當日辭朝。出榻敎時默曰,禁軍將在京無故人,只餘二人宿衛,入直番次苟艱,在外人今姑改差,口傳差出,何如?上曰,依爲之。出擧條上曰,在外禁軍將,竝改差,其代口傳差出事。出榻敎鳳漢曰,秋判南泰會,判尹具善復,皆有實病,劇務久曠,委屬可悶,竝姑許遞,何如?上曰,依爲之。出擧條上曰,秋判京兆劇務,豈可曠焉?長官有闕,代政官牌招開政擧行,待下批牌招察任。出傳敎百興曰,臣方待罪典醫監提調,故以本監事,有仰達者矣。日前戶曹判書鄭弘淳,以兩醫司鄕材貢人受價中天麥門冬·牧丹皮等材,旣係不用之藥,則此三材所受之價,除出,添補於內局進排唐材不足數之意,陳請蒙允,而昨自戶曹,以三材價中三分之二,移補於內局唐材使本監貢入進排云,惠民署事例,雖未詳知,本監則此三材,初無不進排之事,而今忽謂以不用之材,收還旣受之價本,則貢人輩稱冤,事勢固然,故敢此仰達矣。鳳漢曰,兩醫司,本多不進排之材,雖進排之材其數不多,通計貢價,則所餘頗優,自前已有或減罷或移作之論,戶判日前所奏,亦此意,而只以三種名色歸重爲言,故貢人,藉以爲說。本署提調之有此奏,亦無怪,若使戶曹,與兩醫司互相往復,除其進排數,而都計所餘之幾何?然後更議變通,好矣。弘淳曰,臣之當初所奏,本非專論三種,特以三種之先爲擧論,故致此本處之執言,今則當依大臣所奏,計其所餘實數而區處矣。百興曰,臣又有仰達者矣。兩醫司藥材中,果有不用之餘數,而推還價本,添補於內局進排,則無寧屬之一處,使之專意進排,事甚便好,而伏見啓下擧條則醫司貢人受價中推還之數,則使醫司貢人,擔當進排,準其所推之數,然後又使唐材契人,繼而進排。如此則擧行之際,恐有眩亂,臣意則內局所納唐枋,一倂移屬於兩醫司,使之進排,不然則兩醫司貢物中推還之價本,付之唐材契人,使之擔當進排,恐好矣。弘淳曰,唐材契,本屬兩醫司,而創出唐材契人之名,亦十年間事矣。今此還屬醫司之論,未爲不可,而但所創契人,轉相賣買,有難直奪,若令醫司主人,給價買取,則似不至爲稱冤之端,而事面亦可便當,所謂都屬分屬,都在渠輩之所爲,在本曹則初無利害之可言矣。鳳漢曰,欲爲直奪,則契人當稱冤,欲使買取,則貢人必不願,惟當順物情而爲之。且各司貢人中元貢外,間多別貿貢,此何異是?依臣初奏,進排餘數,速爲算出,則自有歸一之道,使之依此擧行乎?上曰,依爲之。出擧條上命蔡濟恭進前。上曰,北道農事,何如耶?對曰,麥農初則豐徵,而臣上來時,雨水頻仍,恐違所料,耳牟則稍豐矣。上曰,畢賑乎?對曰,今似告畢矣。退待。上曰,徐有元,在龍崗幾年乎?鳳漢曰,二年矣。上曰,日昨入侍,問以年事人心,則所對糢糊,語近無好人,此豈成說乎?鳳漢曰,不善對矣。上曰,以玉署宰百里,其任重,故數昨入侍,問其龍崗年事及民心,予意因此或有民事可奏者,而其言雖忘,大抵領略,以儒臣自此來語近無好人,語涉糢糊,以此觀之,其來,可也。此人若此,他令何恃?其宜懲一勸十,前龍崗縣令徐有元,從重推考。出傳敎金致九啓曰,臣姿性庸下,職名不稱,此時坐違,義分惶悚,不得不冒昧入來,而俄者諫長,以庭候時煩稟牌招,重被不敍之典,臣亦牌招中人,不可事同而獨免,臣何敢一日晏然於臺次乎?請命遞斥臣職。上曰,其所下敎,卽指長官,以此爲嫌,無乃太過,勿辭亦勿退待。又啓曰,罪人天大之窮凶情節,眧載於乙亥鞫案,至今全保首領,終是失刑之大者,旣拿於配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。又啓曰,筵體不嚴,未有甚於近日,臣於昨年待罪秉筆時,亦有所一二目擊者矣。適當承宣有闕,自上所下詢,而其時承旨鄭昌聖·洪良漢等,各以一人,容易仰對。夫官爵除拜,有非自下仰干者,則歷數以對,猶屬不敢,單擧奏達,尤涉猥越,揆以筵體,不可以事往而置之。請其時承旨鄭昌聖·洪良漢,竝罷職。上曰,依啓。又啓曰,書院疊設,本係朝禁,頃年飭敎,尤爲嚴截,而近聞關西數邑,間多此弊,或追配於賜額之院,或創設鄕賢之祠云。聽聞所及,殊極可駭。請令本道,另加嚴査。凡在禁令後追配者·新創者,一依定式處之,伊時不察守令罷職,道臣推考。上曰,新入臺地,所奏得體,院與位板,令道臣卽撤。以此觀之,奚特本道?辛酉以後濫設追配者,一依此例施行狀聞事,令禮曹分付諸道道臣·守令事,依啓。當該創建時守令,禁錮五年,其初追配勿禁守令,限三年禁錮,首唱儒生,永除靑衿案,其名亦令狀聞,諸道一體分付。以上竝出擧條上曰,此臺臣善矣。以一奉敎爲臺臣貴矣。鳳漢曰,此江華留守黃景源狀啓也。以爲羅州牧戊子條本府納大同米二十石,船價米三石十二斗,到泰安郡致敗,而拯穀,已爲改色分給,待秋收納之意,令備局分付兩道事,爲辭矣。依狀請施行,何如?上曰,依爲之。出擧條鳳漢曰,宰臣兪彦民向日請罷,不過一時規警,而時日已久,飭亦行矣。特爲敍用,何如?上曰,依爲之。出擧條命讀奏全羅監司上疏。上曰,何以處之乎?鳳漢曰,大體病勢則如是云矣。雖有聲績,爲覲親之地,一人旣入來,故外議以爲遞來,是矣。尙喆曰,臣亦聞其善治,遞來可惜,江西後有外議云矣。上曰,然矣。鳳漢曰,然而豈以此每爲拘礙乎?待其年長,許之,可也。平兵則不令往來云矣。上曰,今是甲年云,一次往來,何以禁之乎?鳳漢曰,以此之故,冬前使之入來則好矣。上曰,入來,可也。因命完伯許遞。上曰,湖南伯有闕,代今日政擧行。出榻敎上曰,兩南監司,亦問議於大臣而出六乎?鳳漢曰,前則不然,而今則便同廟薦,銓曹則還爲便矣。臣前有仰達者,而推簡則在上矣。上曰,誰可爲之?鳳漢曰,洪趾海·李瀰·徐命善·金致讓·李徽之·金魯鎭矣。上曰,此亦如兩手執餠,其中擇擬,可也。命洪麟漢進前。上曰,諸道書院事,各別申飭。對曰,年前已有定式下敎,當嚴飭矣。諸臣以次退出。
己丑七月初五日酉時,上御集慶堂。藥房入診,儒臣持問答同爲入侍時,都提調李昌誼,提調韓光會,副捉調具允鈺,假注書具修溫,記事官宋樂·韓光近,副校理李得一,副修撰李秉鼎,醫官方泰輿·李以楷·鄭允協·慶絢·吳道炯·柳光翼·徐命緯入侍,諸臣進伏訖。昌誼曰,午間,聖體若何?上曰,一樣矣。上進御湯劑,昌誼請醫官診候。上曰,兩廳首醫診候。泰輿進前診候,退伏奏曰,脈候左右三部度數調均,滑體與朝一樣矣。以楷進前診候,退伏奏曰,脈候左右三部度數調均,滑體與朝一樣矣。上命允鈺,讀御製達功問答。上曰,試一帖而氣如一,姑停無妨矣。昌誼曰,汗毒若入瓜毒,則似必添苦,勿以此過用聖慮而搔癢焉。上曰,不大殷矣。都提調先退。上曰,義州倍道則幾日當入乎?允鈺曰,六七日可往,而雨水如此,難以的期矣。上命允鈺,讀統禦使褒貶等題訖。允鈺曰,卽伏見京幾水使趙今春夏等褒貶啓本,則邊將無一人居下,殊無嚴明殿最之意,推考警責,何如?上曰,依爲之。出擧條上曰,邊門嚴,潛商重,則義州更封裹後,書狀其宜看檢踏印,而今日乃聞,曰掛封只索踏印,豈若名帖先審?事之疎虞,莫此爲甚。只持索封,用間勝言,以此觀之,本事雖非書狀所知,亦非此書狀所創,疎虞之飭,其何逭乎?此乃因此邊禁,玉成之一助,此後嚴飭,大抵有類此者,何則?近者節製試取,皆親臨無此事,前則泮製試取來後,雖有承旨着署更封,而其索仍結,只封小啓下下科次,其嚴若此,況燕卜乎?此所謂一助玉成者也。出傳敎上命儒臣輪讀朱子語類抄。上命下番儒臣,持程子遊山詩入來,讀奏訖。復命輪讀語類,諸臣以次退出。
上在慶熙宮。停常參·經筵。
藥房都提調李昌誼,提調韓光會,副提調具允鈺啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫趁早入診,詳察聖候爲宜。臣等,不勝終宵憂慮,敢此問安,竝爲仰稟。答曰,知道。入侍時,當下敎矣。中宮殿·惠嬪宮,藥房口傳問安。答曰,知道。大殿·中宮殿·惠嬪宮·世孫官·嬪宮,政院·玉堂口傳問安。答曰,知道。大殿,朝廷二品以上·奉朝賀·六曹堂上單子問安。答曰,知道。
以承傳色,口傳下敎曰,傳香後馳詣奉審,諸執事摘奸以來。
傳于李性源曰,禮房承旨先爲入侍,藥房,時原任大臣詣閤,大殿·中宮殿·惠嬪宮,藥房口傳夕問安。答曰,知道。大殿,中宮殿·惠嬪宮·世孫宮,政院·玉堂口傳夕問安。答曰,知道。
傳于朴志源曰,內局入待,守廳承旨·儒臣,持問答同爲入侍。
傳于朴志源曰,明日內局入侍,禮判同爲入侍。
朴志源,以禮曹言啓曰,卽接弘陵參奉所報,則今日大雨,本陵陵上後面曲墻二間許,巳時量頹圮,丁字閣西挾門外滲漏,仰粉土剝落,碑閣庫庫滲漏云。陵上曲墻,有此頹圮之患,不可無慰安之擧。慰安祭,不卜日今八日設行,依前例本曹堂上郞廳進去,奉審後稟處,何如?啓曰,依爲之。豈云外面與本墻?亦豈云間數多少?俯臨處一也,雖有前例,慰安祭不行於宣陵,只行於弘陵,予心,若何?慰安祭一節置之。
又以禮曹言啓曰,卽接宣陵參奉所報,則本陵王后陵上南邊曲墻,成隙蹲縮矣,去夜大雨,午方曲墻外邊五尺五寸許頹圮。丁字閣東挾門內二庫滲漏,仰土微有剝落云,依前例本曹郞廳進去,奉審後稟處,何如?傳曰,允。
己丑七月初六日卯時,上御集慶堂。藥房入診入侍時,都提調李昌誼,提調韓光會,副提調具允鈺,假注書具修溫,記事官宋樂·韓光近,醫官方泰輿·李以楷·鄭允協·慶絢·吳道炯·柳光翼·徐命緯入侍,諸臣進伏訖。昌誼曰,夜間,聖體若何?上曰,臍腹上有氣如魘矣。速令診候。諸醫急急進前診候,退伏奏曰,左部似沈,右部有滑體矣。蔥熨。上曰,今日傳香獻官出後進之。允鈺曰,領左相方爲受香,雨來暫欲承候矣。上曰,速往,可也。昌誼曰,小吐,似好矣。上小吐後如廁,便道稍滑爲敎。昌誼曰,幸矣。藿香正氣散元方中,加香薷一錢五分,白扁豆一錢,人蔘三錢,桂枝一錢,白朮代入黃朮煎入事。出榻敎又進御薑湯·蘇合元後,藿香正氣散一帖,更爲煎入事。出榻敎上又小吐後,又如廁。上曰,未放矣。進蔥熨。又進正氣散,又吐。上曰,原任入來乎?知入。時原任大臣入侍事。出榻敎領府事金相福,判府事金致仁·韓翼謩,右議政金尙喆追後入侍,進伏問候。上曰,小定矣。尙喆曰,勿用聖慮焉。昨日次對,亦何大事,而移時酬酌,自多用慮矣。翼謩曰,非但用慮之可悶,暑氣此時入之矣。相福曰,夏則調攝尤難矣。上曰,今日蔥熨,此亦予不孝也。僉曰,何爲如是下敎乎?翼謩曰,開東時有症候爲敎,其前安寢乎?上曰,小寢而今日則早覺矣。上曰,今番則誠可賀,而此後亦不知幾次乎?僉曰,何時不賀乎?上曰,然則百番亦賀乎?尙喆曰,昨日下敎,雖未問安,今日則庭候不可不爲之矣。上曰,爲之。僉曰,聖候可定此時就寢,似好矣。上曰,小退。禮房承旨奉審後入侍。諸臣以次小退。禮房承旨奉審回來後入侍,讀奏祭單報府訖。藥房三提調,時原任大臣入侍事。出榻敎昌誼曰,俄間,聖體若何?上曰,比朝少勝矣。僉曰,瞻望玉色,今則似舒矣。昌誼請醫官診候。上許之。泰輿進前診候,退伏奏曰,脈候無沈無滯,度數快舒,比俄快勝矣。以楷進前診候,退伏奏曰,朝者脈候,左三部最沈矣。今則不沈,右三部本不沈,度數如常矣。允協進前診候,退伏癸曰,脈候左右三部度數如常,而別無沈滯之事矣。絢進前診候,退伏奏曰,脈候如常,而大體不足矣。上曰,脈候度數調均,亦書出,而自外皆見之耶?對曰,然矣。上曰,然則人心,似安矣。丙戌年予如此矣。道炯進前診候,退伏奏曰,脈候左三部,今則不沈而如常矣。光翼進前診候,退伏奏曰,脈候今則快勝矣。命緯進前診候,退伏奏曰,脈候左右三部別無沈滯,滑體度數調均,而比朝差勝矣。上又進御正氣散。上曰,連進此藥,而或有害則何以爲之?僉曰,此湯劑別無害矣。雖平復後,間間以正氣散進御,則可以斥暑矣。上曰,此亦入藥乎?對曰,然矣。上曰,以予之年歲,再三吐而氣惟支,誠異矣。僉曰,聖體筋力,甚好矣。昌誼曰,議定更進湯劑事,下詢醫官,何如?諸醫皆對曰,六和湯,好矣。正氣散停止,加減六和湯煎入事。出榻敎昌誼請移直廚院。上曰,置之。尙喆請明日庭候。上曰,任爲之。昌誼請進吉更米飮。上曰,進之。上曰,領左相未能承候,必以爲鬱矣。僉曰,然矣。連送伻書,探候以去矣。上曰,齋宿而相通,恐何如矣。僉曰,不然。自外往來,何關之有?諸臣以次退出。
己丑七月初六日巳時,上御集慶堂。禮房承旨入侍時,承旨李性源,假注書崔鈺,記事官宋樂·韓光近,以次進伏訖。命承旨讀奏太廟祭物單子及永寧殿祭物單子祭報府後,命賤臣,時·原大臣·內局入侍。入待後,禮房承旨與賤臣退出。
己丑七月初六日申時,上御集慶堂。藥房入診,守廳承旨·儒臣同爲入侍時,都提調李昌誼,提調韓光會,副提調具允鈺,假注書具修溫,記事官宋樂·韓光近,左承旨李在協,副校理李得一,副修撰李秉鼎,醫官方泰輿·李以楷·鄭允協·慶絢·吳道炯·柳光翼·徐命緯入侍,諸臣進伏訖。昌誼曰,午間,聖體若何?上曰,少勝後一樣矣。上進御湯劑。昌誼請醫官診候。泰輿進前診候,退伏奏曰,脈候左右三部一樣調均,而大體比數日前不足矣。以楷進前診候,退伏奏曰,脈候左右三部不沈度數調均,而大體不足矣。上曰,世孫宮,何醫官問安乎?以楷對曰,小臣及吳道炯,每問安矣。上曰,世孫近來諸節,何如?以楷對曰,頭痛咳嗽,近似小加矣。上曰,此亦暑氣矣。允協進前診候,退伏奏曰,脈候左右三部度數調均,滑體周矣。絢進前診候,退伏奏曰,脈候度數調均,左右三部小無沈滯,而大體似不足矣。道炯進前診候,退伏奏曰,脈候左右三部有滑體,而大體不足矣。光翼進前診候,退伏奏曰,脈候左右三部度數調均,滑體周而小不足矣。命緯進前診候,退伏奏曰,脈候左右三部調均,滑體周而度數無沈滯之氣矣。昌誼請粟米飮進御。上曰,諸醫皆言之。對曰,三錢重進御爲好矣。三錢重人蔘粟米飮一帖煎入事。出榻敎上曰,頭部眩暈,餘氣尙在矣。諸醫皆對曰,屢次嘔吐,安得不然乎?上曰,予能堪之,而以予之年,屢次區吐,而能堪者鮮矣。僉曰,然矣。上命允鈺,讀禮曹草記訖。昌誼請移直廚院。上曰,置之。鮒魚爛烹之味,都提調每稱過好,第小進之。都提調提調先退。上命儒臣輪讀問答訖。上曰,濂俗風雅,好矣。得一曰,然矣。上曰,與陶靖節詩,何如?秉鼎曰,濂洛則理勝,陶詩則有趣,俱是陶寫牲情之詩矣。上命持入通鑑纂要,命秉鼎讀之,諸臣以次退出。
上在慶熙宮。停常參·經筵。
藥房都提調李昌誼,提調韓光會啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸醫趁早入診,詳察聖候爲宜。臣等,不勝終宵憂慮,敢此問安,竝爲仰稟。答曰,知道。寢睡差勝,而其氣雖止,氣則一樣。三次已甚,今番之氣,其若頃年,昏眩特甚,食亦頓減,勢固然矣。以予之衰,豈乎止此?拒賀先見心自悶。中宮殿·惠嬪宮,藥房口傳問安。大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。大殿,朝廷二品以上·奉朝賀·六曹堂上單子問安。答曰,知道。勿爲問安。中宮殿口傳問安。答曰,知道。
李性源,以禮曹言啓曰,時雨成霖,秋節已報,祈晴之擧,其何忽也?四門禜祭,初九日擧行事,命下矣。四門禜祭,依傳敎初九日設行,三日而止事,知委擧行,何如?傳曰,允。
以承傳色,口傳下敎曰,祭文當製下,製述官望置之。
又下敎曰,下敎時,與原任同爲入侍。
傳于李性源曰,內局入侍,時原任大臣同爲入侍。
又傳于曰,禮房承旨,持祭報府入侍。
李性源,以成均館官員,以同知館事行大司成意啓曰,今七月初七日,儒生上旬輪次,當爲設行,而大提學未差,限內不得爲之之意,敢啓。答曰,知道。
備忘記,傳于曰,圓點之功,豈小哉?況暮年乎?今日當爲圓點科,試官右相前參贊李昌壽·李潭·尹得聖·徐命善,入直儒臣·承旨·同副承旨,繖扇侍衛置之。
以承傳色,口傳下敎曰,在京圖點儒生,有幾人乎?問于太學,卽爲書入。
傳于朴志源曰,試官李昌壽,代禮判爲之,大殿·中宮殿·惠嬪宮,藥房口傳夕問安。答曰,知道。大殿·中宮殿·惠嬪宮·世孫宮,政院·玉堂口傳夕問安。答曰,知道。
李之晦,以訓鍊都監言答曰,因兵曹草記,武德門西邊宮墻四間許,因雨頹圮,西營軍二十名,除出守直軍,允下矣。西營軍餘存十五名,而二十名把守,無以推移,砲手五十名,依例添入,使之除出守直,而畢築後還罷之意,敢啓。傳曰,知道。
又以禁衛營言啓曰,本營分授字內南山西邊體城崩頹處改築事,前已啓下矣。將以今七月二十日始役改築,而所入石子,今初八日爲始,碌磻峴近處,依例浮取以用之意,敢啓,答曰,知道。
又以兵曹言啓曰,卽接西道參軍牒報,則仁王山南邊近處體城五間半許,今日因雨崩頹云。依例令繕工監爲先把子圍排,分授軍門,急速修築,而把守軍兵,亦令該軍門多數定送,限修築間各別守直之意,分付,何如?傳曰,允。
又以兵曹言啓曰,卽接北所衛將牒報,則武德門西邊宮墻四間許,因雨頹圮云。依例令紫門監,爲先把子圍排子,急速修築,而西營入直砲手二十名除出,限修築間各別守直之意,敢啓。答曰,知道。
又以兵曹言啓曰,卽接北所衛將牒報,則武德門西邊宮墻二間許,因雨頹圮云。依例紫門監把子圍排,急速修築,而西營入直砲手十五名除出,限修築間各別守直之意,敢啓。答曰,知道。
己丑七月初七日辰時,上御集慶堂。藥房入診,時原任大臣·禮判同爲入侍時,都提調李昌誼,提調韓光會,副提調具允鈺,假注書具修溫,記事官宋樂·韓光近,領議政洪鳳漢,領府事金相福,判府事金致仁,左議政金陽澤,判府事韓翼謩,右議政金尙喆,禮曹判書洪麟漢,醫官方泰輿·李以楷·鄭允協·慶絢·吳道炯·柳光翼·徐命緯入侍,諸臣進伏訖。昌誼曰,夜間,聖候若何?上曰,差勝後一樣矣。昌誼曰,進御水刺乎?上曰,小進矣。上進御湯劑。昌誼請醫官診候,上許之。泰輿進前診候,退伏奏曰,脈候左右三部度數調均,滑體愈矣。以楷進前診候,退伏奏曰,脈候左右三部度數調均,滑體愈矣。允協進前診候,退伏奏曰,脈候左右三部度數調均,滑體愈矣。絢進前診候,退伏奏曰,脈候左右三部度數調均,滑體比昨快愈矣。道炯進前診候,退伏奏曰,脈候左右三部度數調均,滑體快愈矣。光翼進前診候,退伏奏曰,脈候左右三部度數調均,滑體愈矣。命緯進前診候,退伏奏曰,脈候左右三部度數調均,滑體愈矣。上曰,禮判入來乎?麟漢進伏。上曰,前以此時祈晴乎?對曰,祈晴而近則雨勢間斷,姑觀前頭,取稟爲之矣。上曰,甘霈成霖,一日二日,每聞雨聲,豈甘宿食?特命禜祭,祭文親製,而獻官皆命儒臣,此誠暮年爲民,此誠暮年爲民。若違初料,何可玉食?祭物精備,獻官大祝以下諸執事服潔,另加申飭,奉神與時,本寺官員,其爲陪進,其若忽也。此亦爲民,當永錮其身,不齒士類,予當摘扞,以此一體申飭。出傳敎上曰,時雨成霖,秋節已報,祈晴之擧,其何忽也?四門禜祭,初九日依例擧行事,分付,獻官·諸執事另擇。出傳敎上曰,六和湯進二帖乎?泰輿曰,與建功湯有異,進二帖,而粟米飮五錢重,繼進,何如?上曰,過矣。以楷曰,不過矣。昌誼曰,粟米飮菽粟之飮,故不過矣。五錢重人蔘粟米飮一帖煎入事。出榻敎鳳漢曰,昨日自外伏聞焦悶矣。不踰時而快臻平復,慶幸矣。上曰,頃者落傷置之,而今番卽差,可以受賀矣。對曰,然矣。上曰,昨日如在昏霧中,今則快愈幸矣。屢次嘔吐,非予則誠難矣。鳳漢曰,今番三巡快復,已極慶幸,昨日則尤爲慶賀矣。麟漢曰,頃日入侍草記以待矣。又有竝直之敎,故姑未敢請,而此時慶賀,人臣當然之分義,故敢因言端更達矣。上告之節,一時爲急,輪直命下之後,卽當草記,勿靳允許,預爲伏望焉。上曰,然則豈有輪直之時乎?廚院直宿,屢請而不許者,退歸本院後,必爲才操,故不爲許之矣。致仁曰,聖慮以此而不下輪直之敎,臣等則不敢請矣。鳳漢曰,只以昨日遄復之慶,足可請慶矣。尙喆曰,禮官所請,非但邦慶,國體固然,不可小緩矣。翼謩曰,匝月之內,幾次問安乎?區區下情,不勝慶幸。此非殿下留難之事,且或慮食飮節宣之際,不存小愈之戒,則豈不悶乎?伏望愼攝焉。昌誼曰,職在保護,慶幸自別矣。竝直雖不許,而上告豈不急乎?上笑曰,又爲怪言矣。僉曰,竝直之時,姑不可請,而輪直之日,卽爲允許焉。上曰,九月晦前,不罷輪直矣。致仁曰,不請則已,旣請之後,雖某時禮官自當擧行矣。麟漢曰,今番宣陵·弘陵,曲墻頹圮處,慰安祭之,或行或不行,槪因曲墻內外之有間,而然援引前例,昨自臣曹,有所草記,旣奉行祭置之之命,而此後何以爲之乎?上曰,然則此後依前爲之,可也。出擧措鳳漢曰,臣與左相,有消詳之事,大祭隷議時器皿,或用木器,或用砂器,至爵臺樽羃等屬,取用太常山川祭器,如曰山川祭器取用之無妨,則木器砂器之參用無義,如曰砂木器參用之無妨,則臺爵樽羃之代用他器,未爲不可。且隷儀所用之別備以置,事面亦正,自今以後,皆以木造成精置太常,以爲隷儀時每每取用之地爲好,故敢此仰達矣。上曰,山川祭器亦重,豈可用於隷儀乎?所奏好矣。依爲之。內局·時原任先退。上曰,今日圓點儒生仰望,必日吾君快愈矣。上命知申,讀奏儒生擧案訖,試官以下諸閤,入正時事。出榻敎藥房三提調入侍事。出榻敎吏曹郞廳,禜祭祭官摘扞以來事。出榻敎詣臣以次退出。
己丑七月初七日辰時,上御集慶堂。圓點儒生製述入侍時,命官右議政金尙喆,試官洪麟漢·李潭·徐命善·尹得聖·李致中·李秉鼎,同副承旨朴志源,假注書崔鈺,記事官宋樂·韓光近,以次進伏。命秉鼎寫題後,上曰,此題必無東人矣。尙喆曰,然矣。懸題頒紙後,上曰,諸試官退待門外,待其試券之呈而考之,可也。命禮房承旨入侍。李性源進前,命書禜祭祭文,讀奏祭報府後,性源退出。申後試券畢納後,命試官進前讀奏一軸。上曰,合考後入侍,可也。合考後更命進前。上曰,有可合之文耶?尙喆曰,果得五丈,而以臣所見言之,則二丈可合矣。上曰,圓點實才矣。尙喆曰,然矣,而大體四六,近來罕出於科場,故儒生多不作工,不如賦矣。雖大比科,難得矣。上曰,近來稍勝云矣。命命善讀奏試券,編次出傍後,上曰,柳雲羽本來善文云矣。尙喆曰,然矣。上曰,雲翼亦妙矣。尙喆曰,然矣。上曰,居首儒生柳雲羽,直赴殿試,之次黃胤錫·林夏喆各給二分。出傳敎上曰,製述入格三人,明朝待令,內局同爲入侍。出傳敎試官先退,諸臣以次退出。
上在慶熙宮。停常參·經筵。
樂房都提調李昌誼,提調韓光會,副提調具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等不勝終宵憂慮,敢此問安,竝爲仰稟。答曰,知道。暮年衰年,其氣若此,其心若此,若何若何?中夜雨聲,一聞用心,再聞用心,其小止乃睡,昏眩一樣,水澆二匙止,糆食二箸止,憧憧沓沓,自悶自苦,其直已十有一日,三巡之後,復有三昨,予則莫知幾巡,雖此中,聞有年然後心可弛。嗚呼,暮年一心追慕,一心爲民,其雖追慕,何孝何悌,其雖爲民,何德何誠?帖身於西,帖身於東,與枕而度日,誠悶誠悶。心若此,氣若此,只答一樣矣。
以承傳色,口傳下敎曰,下敎時,時原任同爲入侍。中宮殿·惠嬪宮,藥房口傳問安。答曰,知道。大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
又下敎曰,鄕民有上來者,分付,京兆率來,待令於延和門,只戶房承旨同爲入侍。
又下敎曰,早爲傳香,申飭處誠,禮房仍爲摘扞以來。
又下敎曰,內局入侍,禮房同爲入侍,禁草事申飭。
傳于曰,戶·禮房承旨,先爲入侍。
以承傳色,口傳下敎曰,禮戶房入侍後,與時原任同爲入侍,儒生·禮·戶房入侍,同爲入侍。
備忘記,傳于具允鈺曰,初則以日復日日之心,其欲月臺廣取,時當靜攝,暮年圓點,宜顧便殿試取,柳雲羽直赴,三父子皆登,憶其父心欲見矣。大殿·中宮殿·惠嬪宮,藥房口傳夕問安。答曰,知道。大殿·中宮殿·惠嬪宮·世孫宮·嬪宮,政院·玉堂口傳夕問安。答曰,知道。
備忘記,傳于具允鈺曰,古人云,蔘枳性偏,可謂批點焉。大抵節食二字,其亦切實。夫子之不撤薑食,不多食,朱子註曰,適可而止也。節字適字,其樞機也。一二年前,蔘其受補,而今年氣衰日甚,豈不節乎?今朝批答,欲諭猶默,近者其有此氣,昨夜今朝特甚,自面部手足渾體,其搔特甚,無異溫浴,片時難耐,先手部而少止,至于體,其體亦止,至于脚手部,內局勸者若此,必將少勸夫六湯,第二件五錢重亦添助,粟米飮停止,磂黃煎水一器煎入,心氣本燥,暮年少息,前月以後特甚。其搔若此,此亦不節蔘之致也。豈特丹砂?蔘亦一也。中則益,不節則若此,昨夜今朝若此若此,理固然矣。
又傳于曰,內局入侍。
李在協啓曰,京畿監司金華鎭,依下敎來待矣。傳曰,入侍。
全羅監司金致讓疏曰,伏以聖候靡寧,藥院竝直,臣民焦憂,曷有其極?臣千萬不自意,伏奉湖臬新命,惝怳悚蹙,屢日而靡定。念臣資性疎迂,才猷短淺,投之百爲,無一攸可,鬧局冗司,尙憂不堪,況此方岳之任乎?諸路方岳,莫非緊重。又況湖南之大乎?錢物之至庶也,簿書之至繁也,雖以通敏鍊達者受是任也。猶且却顧而逡巡,今乃以如臣者處之,是豈朝廷難愼之意哉?力辭而獲免,罪止不恭,强赴而癏職,責大僨事,與其終,陷於僨事之責,無寧自分於不恭之罪。反復思惟,終難冒膺,據實陳籲,仰干崇嚴。伏乞天地父母,俯諒情衷,亟命鐫改,俾公私兩幸焉,不勝幸甚。臣無任屛營祈懇之至,謹昧死以聞。答曰,省疏具悉。今者此任,豈特廟議。噫,卿父之子,予欲試焉。卿勿過辭,速往欽哉。
李性源,以禮曹言啓曰,卽接宗廟署所報,則昨今大雨,永寧殿東邊內墻三間許,東神門越邊階石二間許,今日巳時量頹圮云。正殿至近之地,有此頹圮之患,不可無慰安之擧。慰安祭,依例不卜日,今初十日設行,而有頉處,待晴卽爲擇日修改,何如?傳曰,允。
又以禮曹言啓曰,卽接永禧殿令所報,則昨今大雨,本殿正殿北邊內墻二間許,南墻一間許頹圮云。正殿至近之地,有此頹圮之患,不可無慰安之擧。慰安祭,依例不卜日設行,而有頉處,待晴卽爲擇日修改,何如?傳曰,允。
朴志源,以兵曹言啓曰,卽接東所衛將牒報,則興元門北邊宮墻兩處各三間許,因雨頹圮云。依例令紫門監,爲先把子圍排,急速修築,而北二營入直御營軍二十名除出,限修築間各別守直之意,敢啓。答曰,知道。
又以御營廳言啓曰,因兵曹草記,興元門北邊宮墻兩處各三間許頹落處,北二營入直鄕軍二十名除出,限條築間守直事,命下矣。北二營入直鄕軍二十名除出,今日爲始,限修築間輪回晝夜守直之意,敢啓。答曰,知道。
又以兵曹言啓曰,卽接西所衛將牒報,則崇義門南邊宮墻一間半許,因而頹圮云。依例令紫門監,爲先把子圍排,急速修築,而南營入直禁衛軍十名除出,限修築間守直之意,敢啓。答曰,知道。
又啓曰,因刑曹草記,判書洪重孝,時在江原道原州地,斯速乘馹上來事,令本院稟旨擧行事,允下矣。斯速乘馹上來事,下諭,何如?傳曰,允。
李之晦,以都摠府言啓曰,今日入直內三廳武兼禁軍及軍兵等,當爲中日習射,而禜祭齋戒相値,不得爲之之意,敢啓。答曰,知道。
金致恭,以刑曹言啓曰,本曹新除授判書洪重孝,時在江原道原州地,乘馹上來事,令政院稟皆擧行,何如?傳曰,允。
李之晦,以訓鍊都監言啓曰,兵曹草記,都監分授都城仁旺山南邊體城五間半頹落處,令該軍門急速修築,把守軍多數定送事,允下矣。今日爲始,砲手二十名,將官率領,限畢築間輪回守直之意,敢啓。答曰,知道。
己丑七月初八日辰時,上御集慶堂。戶禮房承旨入侍時,戶房承旨李在協,禮房承旨李性源,假注書崔鈺,記事官宋樂·韓光近以次進伏訖。命性源讀奏禜祭祭物單子及祭報府。上曰,此是三日祭物乎?性源曰,一日式封進云矣。上曰,修井官以假官爲之,實官則待令於他處耶?性源曰,部官二人,而一人差祭,一人待令於闕外云矣。上曰,因此以聞各司官員,皆闕外待令云。官員雖一人,下人其幾人,此非廚院直,皆令卽爲退去,四門應進排與修井官,亦令實官進去,今予憧憧,卽祈晴也。祈晴受香,便爲祈雨。諺云,祈晴得而猶若此,此皆由於其君否德中衰籷之致,此心何耐?一刻之雨,望大登,其穀一損,一時之雨,望大登其穀二損,憊臥中此心,惟在元元若此,其食尤何甘?申飭禜祭獻官,雖行祭,見雨止,退去事,分付。出傳敎命戶房,問農形於延和門外鄕,民後以奏,在協退出,問知後進前。上曰,何如云耶?在協曰,詳問之則六道之民來之,而雖大雨若此,各穀無大殷傷損之患云矣。命畿伯入侍事,出榻敎命賤臣,內局入侍。入侍後,戶·禮房與賤臣退出。
己丑七月初八日巳時,上御集慶堂。藥房入診,時原任大臣·入格儒生同爲入侍時,都提調李昌誼,提調韓光會,副捉調具允鈺,假注書具修溫,記事官宋樂·韓光近,領議政洪鳳漢,領府事金相福,判府事金致仁,左議政金陽澤,判府事韓翼謩,右議政金尙喆,儒生柳雲羽·黃胤錫·林夏喆,醫官方泰輿·李以楷·鄭允協·慶絢·吳道炯·柳光翼·徐命緯入侍,諸臣進伏訖。昌誼曰,夜間,聖體若何,寢睡·水刺之節,亦何如?上曰,一樣矣。上進御湯劑。昌誼請醫官診候,上許之。泰輿進前診候,退伏奏曰,脈候度數調均,左右三部滑體如昨,而猶未如常矣。以楷進前診候,退伏奏曰,脈候度數調均,左右三部滑體一樣,而猶未如常矣。允協進前診候,退伏奏曰,脈候度數調均,左右三部滑體一樣,而小不足矣。絢進前診候,退伏奏曰,脈候度數調均,左右三部滑體一樣,而猶未如常矣。道炯進前診候,退伏奏曰,脈候度數調均,左右三部滑體如昨,而猶不足矣。光翼進前診候,退伏奏曰,脈候度數調均,左右三部滑體一樣,而似不足矣。命緯進前診候,退伏奏曰,脈候度數調均,滑體如常,而似不足矣。上曰,儒生入侍。上又曰,曳白儒生幾人乎?注書知入。賤臣承命趨出,還奏曰,五十餘人云矣。上曰,李明吾入來乎?允鈺曰,來觀矣。鳳漢曰,明吾尙能善文,而其子,亦着實勸課云矣。上曰,其子幾何?對曰,三子而一子則爲訓將之子矣。上曰,然乎?昌誼曰,伏見備忘記,搔癢症候似添,伏慮萬萬矣。問于諸醫,何如?上曰,置之。時原任大臣進伏問候,上曰,搔癢症衰老輒見矣。鳳漢曰,搔癢之症,似非汗毒,甚可悶矣。上曰,此非汗毒矣。泰輿曰,今則汗毒餘症矣。以楷曰,粟米飮淸補,敢請連爲進御焉。上曰,建功湯小停之間,必以五錢重粟米飮勸之,殆若償債者然,此豈中字節字之意乎?予非却藥,亦非厭症,覺今是而昨非者多矣。卿等不聽,豈不悶乎?鳳漢曰,聖上稟處誠好,而實有寒痰症候,故甲子以後,連御建功湯,今爲常茶飮,大有效於聖躬,雖或減進,而惟願勿以多進爲慮焉。相福曰,聖敎縷縷,寔出誠心,下情敢不奉承,而或有過中之敎,故臣等實爲伏悶焉。可減時減之,可進時進之,誠好矣。翼謩曰,臣等,全昧醫術,局房亦非名醫,豈敢質正?而幾年進御,便爲茶飮,雖有問安,輒皆以爲連進三貼則可臻快復,不進三貼則益切悶迫,聖心果以三貼爲難則,其代以八味元進御,或以他劑進御何妨乎?上笑曰,八味元丹骨矣。陽澤曰,十餘年再服三服之劑,豈於今日有害乎?搔癢之症,恐非汗毒,亦非蔘害矣。昌誼曰,丸劑進御甚緊,臣欲仰稟而未及,玆因言端敢達矣。連果進御乎?上曰,近來則不進矣。粟米飮依前煎入事。出榻敎上命儒生進伏,各詢科作後先退。上曰,畿伯入侍,賤臣承命趨出,與京畿監司金華鎭偕入,華鎭進伏。上問雨勢農形。華鎭對曰,近畿百里外及西路,則霖雨多來,南中則不多來,早稻外未發德,姑爲無害,木花非豐徵云矣。上命知申讀畿伯·完伯·湖西伯狀啓。上曰,巡牙兵軍制已成乎?華鎭曰,已作隊者,器械漸備,未作隊者,次次擧行,而當初創設時,以五年一操成節目矣。今年乃是當次,從當狀聞稟行,而操鍊處所,尙未有定,下詢大臣而定其處所,何如?上曰,似然。大臣之意,何如?鳳漢曰,以楊州爲定,好矣。上曰,以楊州爲之,可也。出擧條致仁曰,臣於譯院事,有可達者,凡日本特送船來,則自譯院,差送差備官,使之持禮單前期往待例也。今番特送之來也,當次譯官,依例劃出,俾卽下往矣。昨因萊伯報本院牒辭,始知該譯過三朔遲滯,邊事甚重,安敢如是慢忽?紀綱所在,其宜嚴加懲礪。當該譯官鄭載維,亟施竄配之典,何如?上曰,所奏誠是,依爲之。出擧條昌誼以議定繼進湯劑事,仰達。上曰,六和湯·粟米飮,依昨日姑爲煎入。上命知申讀完伯疏,命書勿辭疏批,詣臣以次退出。
己丑七月初八日酉時,上御集慶堂。藥房入診入侍時,都提調李昌誼,提調韓光會,副提調具允鈺,假注書具修溫,記事官宋樂·韓光近,醫官方泰輿·李以楷·鄭允協·慶絢·吳道炯·柳光翼·徐命緯入侍,諸臣進伏訖。昌誼曰,午間,聖體若何?上曰,一樣矣。昌誼曰,俄聞首醫所達之言,則痰候時發,敢問,何如?上曰,別無添症矣。上進御湯劑。上曰,六和湯有益,粟米飮亦似有益矣。昌誼曰,日氣蒸鬱,必生時候,諸大臣朝入侍時,縷縷進達,伏望聖心酌定焉。上曰,日氣雖如此,予則每臥于房內,而不知苦熟矣。今日粟米飮五錢重當進,而自明日,可以復建功矣。諸醫皆對曰,以蔘力言之,則宜進建功矣。上曰,此亦入陳皮乎?對曰,亦入矣。允鈺曰,桂枝最惜矣。絢曰,痰候之症,建功湯進御最,宜矣。允鈺曰,薑桂最惜,宜進御建功湯矣。上曰,粟米飮添痰矣。上又曰,正氣散幾貼進御乎?對曰,三貼矣。昌誼請醫官診候。上曰,五人診候。泰輿進前診候,退伏奏曰,脈候度數調均,左右三部滑體,與朝一樣矣。允協進前診候,退伏奏曰,脈候度數調均,左右三部滑體,與朝一樣矣。上曰,最難知者脈也。道炯進前診候,退伏奏曰,脈候度數調均,左右三部滑體,與朝一樣矣。光翼進前診候,退伏奏曰,脈候度數調均,左右三部滑體,與朝一樣矣。命緯進前診候,退伏奏曰,脈候度數調均,左右三部滑體,與朝一樣矣。上曰,明日砂糖細剪以入,明日所服湯劑稟定焉。僉曰,進御建功湯,誠宜矣。六和湯停止,理中建功湯前方中,去香薷穗,自明日依前煎入事。出榻敎昌誼曰,補益聖躬,莫如水刺,伏望思饌品之合於口味者而進御焉。鮒魚水,小入全鰒煎入,何如?上曰,全鰒熟入之,可也。諸臣以次退出。
上在慶熙宮。停常參·經筵。
元敬王后忌辰齋戒。
藥房都提調李昌誼,提調韓光會,副提調具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不勝終宵憂慮,敢此問安,竝爲仰稟。答曰,知道。氣則一樣,而微見太陽,惟冀快晴矣。以承傳色,口傳下敎曰,下敎時,與時原任同爲入侍。中宮殿·惠嬪宮,藥房口傳問安。答曰,知道。大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。大殿,朝廷二品以上·六曹堂上單子問安。答曰,知道。中宮殿口傳問安。答曰,知道。
備忘記,傳于曰,一日虔誠,若何?況三日乎?朝晴冀其快晴,甚悶甚悶。雖由涼德,其宜虔誠。禁草等節,另加申飭。
傳于李性源曰,內局入侍,大殿·中宮殿·惠嬪宮,藥房口傳夕問安。答曰,知道。大殿·中宮殿·惠嬪宮,政院·玉堂口傳夕問安。答曰,知道。
以承傳色,口傳下敎曰,內局入侍,儒臣持高麗儀註卷入侍。
又下敎曰,宣傳官三人待令,一往先蠶,一往雩壇南壇,一往北郊,精潔與否,看審來奏。
傳曰,入直翰林·注書待令,騎馬六匹立之。
李性源,以吏曹言啓曰,今此永寧殿·永禧殿慰安祭大祝,皆以侍從塡差,而時無職名人員,令該曹依例口傳付軍職,何如?傳曰,允。
兵曹口傳政事,副司果金養心·鄭文柱·洪九瑞。
己丑七月初九日辰時,上御集慶堂。藥房入診,時原任大臣同爲入侍時,都提調李昌誼,提調韓光會,副提調具允鈺,假注書具修溫,記事官兪岳柱·韓光近,領議政洪鳳漢,領府事金相福,判府事金致仁,左議政金陽澤,判府事韓翼謩,右議政金尙喆,醫官方泰輿·李以楷·鄭允協·慶絢·吳道炯·柳光翼·徐命緯入侍,諸臣進伏訖。昌誼曰,夜間,聖體若何,寢睡·水刺之節,亦何如?上曰,一樣矣。上進湯劑,上曰,砂糖持來乎?泰輿對曰,未及待令矣。昌誼請首醫推考,上曰,置之。昌誼曰,搔癢之症,何如?上曰,小愈矣。昌誼曰,昨日以如有往來之氣爲敎矣,今日,則何如?上曰,似愈矣。昌誼請醫官診候,上許之。泰輿進前診候,退伏奏曰,脈候度數調均,左右三部滑體如昨,而大體不足矣。以楷進前診候,退伏奏曰,脈候左右三部調均,而大體不足,則與昨一樣矣。允協進前診候,退伏奏曰,脈候左右三部度數調均,滑體如昨,而猶不足矣。絢進前診候,退伏奏曰,脈候左右三部度數調均,滑體愈而猶不足矣。道炯進前診候,退伏奏曰,脈候左右三部度數調均,滑體如昨矣。光翼進前診候,退伏奏曰,脈候左右三部度數調均如昨矣。命緯進前診候,退伏奏曰,脈候左右三部度數調均,滑體如昨,而少不足矣。藥房提調,持湯劑更爲入侍事。出榻敎上命允鈺,讀畿伯輸給李德師家食物狀啓。上曰,前月十八日下敎者,過半朔後,今乃擧行,其涉稽忽,當該守令緘辭,從重推考,不飭道臣,亦爲推考。出傳敎上曰,觀其狀啓,所給頗優,其奉老姑安,可知矣。上再進御湯劑。鳳漢曰,楊民世系,臣果見之,以叔向爲鼻祖,中間雖或斷續,而蓋爲四十三世矣。第未知一千二百年,必爲四十三世與否矣。上笑曰,甚勤矣。因問漢學敎授李憙,誰族耶?諸臣中有知者乎?僉曰,未及記知矣。上曰,韓判府事之該博,如兪奉朝賀,宜知之矣。翼謩對曰,未能知矣。上曰,金判府亦善於諸學乎?鳳漢曰,此大臣,雖無此工,而先大大臣,誠博識矣。相福曰,譜學聰明,各有其才,領相則未嘗譜學,而洪樂仁,則善於譜學云矣。上曰,然乎?鳳漢曰,工於譜學者,多知人家隱匿,口雖不言,頗不緊矣。翼謩曰,國姓大抵壯矣。上曰,都提調亦國姓乎?昌誼對曰,然矣。鳳漢曰,宗班代盡後,卽有科官,屢世綿綿矣,至於此大臣而大顯矣。大姓中光山之金最壯,其次沈·尹·金則八代平章事,文章節義俱有之矣。上曰,金判府何貫乎?鳳漢曰,淸風而左相則光山矣。上曰,芝峯類說,誰果開刊乎?玉堂有之乎?鳳漢曰,無之云矣,玉堂之無冊,甚可悶矣。上曰,三不知之中,一則水刺,二則薛里,一則何也?僉曰,不知矣。上曰,知入,可也。鳳漢曰,東平尉所作故事聞見,最益於後生,亦可觀矣。上曰,然乎?鳳漢曰,明日次對,何以爲之乎?上曰,依例爲之。時原任先退,昌誼曰,䍧熟之味,合於口味乎?上曰,好矣。昌誼曰,臣等,未辨全鰒熟·䍧熟二者之間,何物進御矣。今始更承下敎,而兼進二熟,誠幸矣。昨日臣等及醫官等,皆未能分明承敎,以是惶悚,而今乃罷疑,實爲益幸焉。上曰,予則脾胃甚弱,故汁漿,以箸小進其漿之淸者焉。昌誼曰,搔癢症,輪症云矣。上曰,然乎?悶矣。諸臣以次退出。
己丑七月初九日申時,上御集慶堂。藥房入診,儒臣同爲入侍時,都提調李昌誼,提調韓光會,副提調具允鈺,假注書具修溫,記事官宋樂·韓光近,副校理李致中,修撰洪相簡,醫官方泰輿·李以楷·鄭允協·慶絢·吳道炯·柳光翼·徐命緯入侍,諸臣進伏訖。昌誼曰,午間,聖體若何?上曰,小勝矣。昌誼曰,以如有往來之氣爲敎矣,今則何如?上曰,別無大段加減矣。上進御湯劑。昌誼請醫官診候,上許之。泰輿進前診候,退伏奏曰,脈候左右三部度數調均,滑體與朝一樣矣。以楷等皆如泰輿所奏。上曰,癸巳年直宿日及甲子年撤直日記持入。上曰,予之精神如此矣,再昨日試官李昌壽,意謂入來矣。更思之,其子以玉堂參試,故似不入來,而未能覺察,豈不衰乎?都提調·提調先退,允鈺讀奏嶺伯農形狀啓·江華農形狀啓·獻陵祭報府。上曰,尹得雨脫喪矣,其兄得霖乎?允鈺對曰,然矣。上曰,崇禮門獻官誰耶?對曰,趙宗鉉矣。上命允鈺讀奏日記,癸巳十二月初六日直宿,甲午六月二十日輪直,二十一日草記,二十四日賞典,七月初四日陳賀日記。又命讀甲午十月冬享日記,癸巳閏五月二十七日迎勅日政院座目訖。因命儒臣還退,高麗儀註中祈晴儀註,如有之,明日持入,可也。上曰,明日湯劑依前。諸臣以次退出。
上在慶熙宮。停常參·經筵。
藥房都提調李昌誼,提調韓光會,副提調具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不勝終宵憂慮,敢此問安,竝爲仰稟。答曰,知道。一樣而涼德誠淺,以此憧憧矣。
以承傳色,口傳下敎曰,待下敎,次對同爲入侍。
傳于李之晦曰,引見內局,同爲入侍。
中宮殿·惠嬪宮,藥房口傳問安。答曰,知道。大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
備忘記,傳于李性源曰,今已三庚,心在西成,其令着意虔誠。大殿·中宮殿·惠嬪宮,藥房口傳夕問安。答曰,知道。大殿,政院·玉堂口傳夕問安。答曰,知道。勿爲問安。中宮殿·惠嬪宮·世孫宮,政院·玉堂口傳夕問安。答曰,知道。
以承傳色,口傳下敎曰,內局入侍,儒臣持問答,坐直承旨同爲入侍。
己丑七月初十日辰時,上御集慶堂。藥房入診入侍時,都提調李昌誼,提調韓光會,副提調具允鈺,假注書具修溫,記事官宋樂·韓光近,醫官方泰輿·李以楷·鄭允協·慶絢·吳道炯·柳先翼·徐命緯入侍,諸臣進伏訖。昌誼曰,夜間,聖體若何?上曰,一樣矣。昌誼曰,寢睡·水刺之節,亦何如?上曰,一樣。上進御湯劑。昌誼請醫官診候,上許之。泰輿進前診候,退伏奏曰,脈候左右三部度數調均,滑體與昨一樣矣。以楷等皆如泰輿所奏。藥房提調,持湯劑更爲入侍事。出榻敎上再進御湯劑。昌誼曰,䍧熟補脾,無異粟米飲,敢請更進焉。上曰,近得一湯,土蓮湯甚好矣。昌誼曰,雖似開胃,而不足於捕養矣。內局諸臣先退。
己丑七月初十日辰時,上御集慶堂。大臣·備局引見入侍時,領議政洪鳳漢,左議政金陽澤,右議政金尙喆,吏曹判書申晦,綾恩君具允明,判尹沈鏽,戶曹判書鄭弘淳,江華留守黃景源,禮曹判書洪麟漢,兵曹判書金時默,行副護軍具善復·李章吾,行司直趙曮,吏曹參判李潭,右尹鄭尙淳,行司直李重祜·金應淳,掌令鄭景瑞,正言金致九,左副承旨李之晦,假注書崔鈺,事變假注書趙貞相,記事官宋樂·韓光近,以次進伏訖。鳳漢曰,聖體調攝,若何?上曰,一樣矣。鳳漢曰,今番問安,異於前日,四次快復,宗社臣民莫大之慶。應行之典,尙未擧行,下情抑鬱矣。撤直輪直,自下不敢請,而上告一節甚急矣。陽澤曰,上候平復後,則上告豈不急乎?尙喆曰,上候如有一毫未復,則目下豈敢仰請?而上意以爲,撤直之後,必有所請,不爲允許,豈不如何乎?上曰,此一節鐵限矣。麟漢曰,上告之節,典禮所載,豈可稽滯乎?上曰,雖快差,不欲許之矣。昔年七歲直宿,何不一請賀乎?雖在直宿中,猶可請賀而不爲,則今豈爲之耶?鳳漢曰,今是七月,尤甚貴矣。上曰,建功湯停止後,當許之矣。賀箋中,上候平復建功停止一句入之,則豈不好耶?鳳漢曰,行司直李昌壽坐罷蒙敍,副提學李最中終制造朝,竝還差備堂,何如?上曰,依爲之。鳳漢曰,備堂中李昌壽湖南句管,沈鏽湖西句管,鄭尙淳提堰堂上差下,使之察任,何如?上曰,依爲之。以上竝出擧條行司直李昌壽,行副提學李最中備堂還差,李昌壽湖南句管,沈鏽湖西句管,鄭尙淳提堰堂上差下事。出榻敎鳳漢曰,兵學指南及火砲式,卽軍中不可無者,自備局行關諸道,問其營邑存否,則今纔齊報,而絶無僅有,各邑已不足責,爲帥臣者,若留意於軍務,則豈如是疎虞乎?事之可駭,莫此爲甚。蓋此兩件冊子,一則一卷,一則十餘丈,如欲卽速備置,則從便印去於軍器寺,固可也。如欲永久得力,則各自刊板於營與邑,亦好矣。此後抽栍摘奸,則又復因循,則帥臣與當該守令,從重勘處。道伯亦難免其責,如或永印而不卽印送,則軍器寺官員,一體論罰之意,竝爲知委,何如?上曰,依爲之。鳳漢曰,李得臣·洪檢·呂善亨·徐有寧所坐,則本自微細同罪者,幾皆蕩敍,宜蒙一視之典矣。上曰,竝給牒敍用,可也。以上竝出擧條陽澤曰,近日候班連設之時,在外卿宰,亦皆來參,而刑曹判書洪重孝,身帶實職,亦已久矣。尙不上來,雖有情勢,此時不當退處,雖有病故,亦宜扶病作行,而今過累日,訖無聲恩,其在事體,極爲未安,罷職,何如?上曰,依爲之。出擧條刑曹判書洪重孝罷職事。出榻敎晦曰,臣於太常事,有可達者矣。祭享所用榧子蔈古,本非京貢,卽是濟州封進者,而纔有停封之下敎,自本寺,實無推移繼用之道,祭享事體甚重,分付惠廳,貢價磨鍊上下,以爲進排之地,何如?上曰,進上雖停封,而祭物豈不封進乎?鳳漢曰,舊遠之例,未及詳知,而以近來事言之,如此之時,貢人利其換作進排,今則貢案纔已釐正,無他推移之道,本數雖甚不多,勢將別爲加定,往復戶曹,消詳更稟,好矣。上曰,以致美乎黻冕之意,貢獻雖停,祭物豈若此?此是謬例,前之混同,不無意思,市脯不食,況祭物乎?此則不在停封之中,以此分付,永爲定式,可也。出擧條章吾曰,三間石橋下邊左右編結木腐傷,今番雨水所頹,待晴卽爲修改,而長久之道,不如石築,此處以石築之,何如?上曰,依爲之。出擧條鳳漢曰,原任大臣,今日未及入來,明日與臣等,偕入承候矣。上曰,好矣。遂退出。
己丑七月初十日申時,上御集慶堂。藥房入診,坐直承旨,儒臣同爲入侍時,都提調李昌誼,提調韓光會,副提調具允鈺,假注書具修溫,記事官宋樂·韓光近,坐直承旨朴志源,應敎任希敎,修撰洪相簡,醫官方泰輿·李以楷·鄭允協·慶絢·吳道炯·柳光翼·徐命緯入侍,諸臣進伏訖。昌誼曰,午間,聖體若何?上曰,一樣矣。上進御湯劑。昌誼請醫官診候,上許之。泰輿進前診候,退伏奏曰,脈候左右三部度數調均,滑體如常矣。以楷等皆如泰輿所奏。上曰,䍧·全鰒熟,廉淡最好矣。昌誼曰,小臣朝者伏達,而雖些少,每每進御則誠幸矣。上曰,今日持名之日,稍有涼氣矣。明日湯劑依前,上命儒臣輪讀問答訖。上曰,入直翰林·注書待令,騎馬六匹立之事。出榻敎諸臣以次退出。
上在慶熙宮。停常參·經筵。
藥房都提調李昌誼,提調韓光會,副提調具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫趁早入診,詳察聖候爲宜,臣等,不勝終宵憂慮,敢此問安,竝爲仰稟。答曰,知道。寢睡連爲差勝,本氣雖一樣,三庚已畢,暑氣今愈,自今日依前下敎,輪直差備待令人,直宿本院,方泰輿·徐命緯,其令回官。以承傳色,口傳下敎曰,待下敎入侍。中宮殿·惠嬪宮,藥房口傳問安。答曰,知道。大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。勿爲問安。
備忘記,傳于李之晦曰,國舅自今日停直,頃者內入侍皆愈,今且直宿,內廐馬一匹面給,三都尉停直,豹皮一令賜給,命直摠管,一體停直,省記追修整以入,虎皮一令賜給。
朴志源,以禮曹言啓曰,今番聖候違豫,擧國含生,莫不焦灼憂遑之餘,幸賴皇天祖宗之默佑,旋臻平復,此實宗社莫大之慶,臣民歡聳抃蹈,曷有其極?告廟頒敎之擧,不容小緩,卽爲擇日擧行,何如?答曰,予志定,直宿奚特一旬?雖命輪直,其氣莫知何時復作。其於此節,予心亦固,旣諭下敎,聞日記進慕若此,何敢挾雜人事乎?旣諭此,卽仰謝陟降之意,其有毫分張大之心,陟降䫍臨,何敢欺也?且不敢瀆䙝,卽予本心,告由望祭兼行,其日行頒敎,而政府六曹物膳外,諸道方物物膳,一倂停止,其令只封賀箋。
朴志源啓曰,時·原任大臣有稟達事,與禮判洪麟漢,來詣請對矣。
傳于朴志源曰,內局入侍,禮房承旨同爲入侍。又傳于曰,禮房承旨,持草記先爲入侍。又傳于曰,入侍承旨持入。
朴志源,以禮曹言啓曰,上候平復,告廟頒赦事,命下矣。依前例宗廟·永寧殿·社稷·儲慶宮·毓祥宮·徽寧殿,今七月十五日曉頭,先行告祭。宗廟·徽寧殿,則望祭兼告,同日辰時,頒敎京外,進箋陳賀,而中宮殿一體陳賀,知委擧行,何如?傳曰,允。
朴志源啓曰,宋樂旣已出六,奉敎李師濂,待敎兪岳柱,竝卽牌招,以爲推移入直之地,何如?傳曰,允。
假注書具修溫陞六,代以崔命麟爲假注書。
傳于曰,政事當日爲之。
有政。吏曹判書申晦進,參判李潭病,參議權噵進,左承旨李在協進。以李昌壽爲刑曹判書,許宇爲敦寧都正,洪九瑞爲大同察訪,行副司直韓光會今加正憲,行都承旨具允鈺今加嘉義,醫官鄭允協今加崇政,慶絢今加正憲,金季良·吳道炯,以上今加資憲,柳光翼·徐命緯·鄭允說,以上今加嘉善,兵曹判書金時默病,參判申暐病,參議金龜柱入直進,參知尹得聖病,左副承旨李之晦進,副護軍許礈,副司直兪彦民,副司果金載順·宋樂·具修溫。
傳于李之晦曰,賀禮時侍衛,仍大殿,藥房口傳夕問安。答曰,知道。勿爲問安。中宮殿·惠嬪宮,藥房口傳夕問安。答曰,知道。
以承傳色,口傳下敎曰,國舅錫馬,其外賞皮,非親受者,使該寺本曹,卽爲傳之。
又下敎曰,雖不親受,皆在闕中,卽傳後以奏。
傳于朴志源曰,內局入侍。
李之晦啓曰,臣依定式,今日進詣崇政殿月臺,入直禁軍等戎器服色點考,則皆無頉,故仍以傳敎內辭意,依例勞問則亦皆好在云矣,敢啓。答曰,知道。
又以都摠府言啓曰,今日入直內三廳武兼禁軍及甲兵等,中日習射,請出標信。答曰,知道。
又以都摠府言啓曰,今日入直軍兵等中日習射事,標信命下矣。雨勢如此,不得爲之之意,敢啓。答曰,知道。
又以備邊司言啓曰,北兵使李敬懋,赴任三年,病狀甚重,屢狀祈遞,情事在所矜念,邊閫重地,曠務亦可悶慮,今姑改差,何如?傳曰,允。
又以兵曹言啓曰,今七月十一月武臣賓廳武經講書日次,而中日相値,不得爲之之意,敢啓。答曰,知道。
又以訓鍊都監言啓曰,都監分授都城仁旺山南邊體城頹落處改築時所入石子,今月十一日,爲西郊碌磻峴近處浮出取用之意,敢啓。答曰,知道。
金致恭,以義禁府言啓曰,司譯院譯官鄭載維,亟施竄配之典事,承傳啓下矣。鄭載維,慶尙星州牧定配,而以承傳內辭意,具罪目,依例發遣府羅將押送配所,何如?傳曰,允。
李在協,以全羅監司狀啓啓曰,靈光等居官金曹·莫古等渰死,極爲驚慘事。傳曰,恤典擧行。
李之晦以兵曹言啓曰,新差大坡兒權管扈泰輝,老母今年八十一歲,法不當遠離赴任,呈狀乞遞。邊將之親年七十五歲以上者,許遞其任,已有定式,依法典改差,何如?傳曰,允。
又以兵曹言啓曰,文臣兼宣傳官金再郁,以病難供職,呈狀乞遞,今姑改差,何如?傳曰,允。
領敦寧府事金漢耉箚曰,伏以惟天惟祖宗,默祐陰隲,聖候遄臻康復,賀儀指日將擧,臣民慶忭,曷有其極?臣卽伏見傳敎下者,錫馬之典,至及於賤臣,殆與嘗藥諸臣無間焉。臣且惶且愧,靡所容措。臣之承命直宿,朝夕問候,卽不過職分內事,而今者恩賞,有若酬勞者然,其在私義,實難晏然冒受,玆敢略入文字,仰瀆宸嚴。伏乞聖慈,亟命收還,以重賞典,以安私分焉。取進止。答曰,省箚具悉卿懇。今者賞典,其猶參酌,卿其勿辭領受焉。仍傳曰,遣史官傳諭。
行判中樞府事李昌誼箚曰,伏以惟天惟祖宗,篤棐我殿下,寶算彌高,榮衛愈旺,今玆欠寧之節,荐奏翌瘳之慶,率普忭祝,曷有其極?顧臣愚魯之姿,猥添保護之任,屢經焦進遑旋倍歡欣,若其一旬直宿,三時嘗藥,不過臣職之當然,曷賞有毫分可言之勞?而鞍馬殊錫,遽出格外,聖意雖出於懋賞,臣心何安於叨寵?玆陳短箚,略暴微懇,此時瀆擾,罪尤難逃。伏乞聖明,亟命收還恩賚,以重賞典,以安賤分焉。取進止。答曰,省箚具悉卿懇。比前參酌,卿須安心領受焉。仍傳曰,遣史官傳諭。
行判中樞府事韓翼謩箚曰,伏以惟天惟祖宗,陰隲我邦家,聖候康復,賀儀載涓,臣民慶幸,曷有其極?臣於前席承候之際,伏聞藥院賞典下敎,臣之姓名,亦與其中矣。臣誠滿心惶愧,殆不省措躬之所。臣之曩日直宿,不過數日,旋蒙解免,有當施之罰,無可紀之勞,固不當混被濫賞,矧玆錫馬之典,不但嚬笑而已,則無論臣心之慙恧,其於國體,果何如也?玆將短箚,仰陳微懇。伏乞卽許收還,使賞典重而賤分安,不勝幸甚。取進止。答曰,省箚具悉卿懇。差等猶惜,卿須安心領受焉。仍傳曰,遣史官傳諭。
己丑七月十一日巳時,上御集慶堂。藥房入診,時·原任大臣,禮判同爲入侍,都提調李昌誼,提調韓光會,副提調具允鈺,假注書具修溫,記事官宋樂·韓光近,領議政洪鳳漢,領府事金相福,判府事金致仁,左議政金陽澤,判府事韓翼謩,右議政金尙喆,禮曹判書洪麟漢,醫官方泰輿·李以楷·鄭允協·慶絢·吳道炯·柳光翼·徐命緯入侍,諸臣進伏訖。昌誼曰,夜間,聖體若何,寢睡·水刺之節,亦何如?上曰,一樣矣。上進御湯劑。昌誼請醫官診候,上許之。泰輿進前診候,退伏奏曰,脈候左右三部度數調均,滑體一樣矣。以楷等皆如泰輿所奏。上曰,暮年三愈,已是料表,況頃者乎?雖然,以予之衰,莫知何時復作,故體昔以此度日。再昨聞甲午日記,興懷冞切,何以興懷?卽月也,旣受陰隲,亦以追慕,何待草記,亦何待其請,政若三昨年追慕受宴也。告廟頒敎,依例擧行,凡諸等節草記與入侍當下敎矣。出傳敎上親下御製一句詩曰,追惟昔日雖能許,五十五年懷益切,命諸臣賡韻作帖。藥房提調,持湯劑更爲入侍事。出榻敎時原任大臣,禮判入待事。出榻敎同副承旨入侍事。出榻敎同副承旨追入進伏。上命同副書內局頒賞下敎曰,都提調判府事李昌誼,鞍具馬一匹面給,判府事韓翼謩熟馬一匹面給,提調司直韓光會,副提調具允鈺加資,副提調鄭尙淳半熟馬一匹賜給。直宿注書翰林竝陞六,差備待令方泰輿·李以楷,資窮,各熟馬一匹面給。許礈,不過一時申飭,給牒敍用,仍付內局,熟馬一匹賜給。鄭允協·慶絢·金季良·吳道炯·柳光翼·徐命緯加資,鄭允說,其祖卽鄭麟祥,而亦趾彦之子,三昨年一體差備待令,故今番特令本院直宿矣。此人,爲將來進用者也。一體加資,本院直宿人及掌務官各兒馬一匹,只三廳入來問安者,各弦弓一張賜給。當該書員二人,依例書題除授,其餘書員水工,考例參酌施賞,差備醫女,今番雖無功勞,頃者有功。令該曹一體米布題給,差備所屬政院以下下人,單子啓下後,依例施賞。出傳敎上曰,入侍承傳色吳命來·金景佑·孫效忠·韓聖揆·金好大·曺壽喆·申德龍,各半熟馬一匹賜給。長番中官朴性仁·金完碩·朴昌文·朱好一·閔德祥·金性完·高夢賢·金時輝,差備中官金夢采·李仁寬·崔德升·金昌奎,司謁·司鑰,各兒馬一匹賜給。出傳敎志源先退。鳳漢曰,聖候快復,今下頒賞傳敎,慶幸無比矣。上曰,甲午日記,持來觀之,予心愴然,不欲張大,而强爲頒賞矣。今番賀禮,權停禮爲之。鳳漢曰,上候平復賀禮,宜乎親臨,誠非如此下敎矣。上曰,頒赦予不爲矣。鳳漢曰,伏望不爲如此下敎焉。麟漢曰,今番告廟等節,何以爲之乎?上曰,俄已敎矣。麟漢曰,王世孫賀禮,何以爲之乎?上曰,世孫方在調攝中,今予一心,惟在世孫,率百官賀正堂,受賀一節置之。出傳敎上再進御湯劑。鳳漢曰,自頃年稟定以後,凡得馬帖者,如親臨時軍兵,例爲以木上下矣。直宿時受賞,奚特帳殿試射之比乎?今番受馬帖之人,則亦竝以木代給,恐宜矣。上曰,依爲之。出擧條上曰,賀則當爲權停禮矣。承旨書之。僉曰,此非臣子所奉承之下敎矣。鳳漢曰,使小民瞻望天顔焉。致仁曰,聞權停之說,則人心抑鬱矣。上曰,金判府之言,是矣。予當聽矣。鳳漢曰,補護聖躬,莫如建功矣。上曰,果然矣。諸臣以次退出。
己丑七月十一日申時,上御集慶堂。藥房入診入侍時,都提調李昌誼,提調韓光會,副提調具允鈺,假注書具修溫,記事官宋樂·韓光近,醫官方泰輿·李以楷·鄭允協·慶絢·吳道炯·柳光翼·徐命緯入侍,諸臣進伏訖。昌誼曰,午間,聖體若何?上曰,一樣矣。上進御湯劑。昌誼請醫官診候,上許之。泰輿進前診候,退伏奏曰,脈候左右三部度數調均,滑體與朝一樣矣。以楷等皆如泰輿所奏。上親下御製一句詩曰,朝暮五人何其異,腰犀金帶一筵席。命入侍諸臣卽席賡韻,諸臣次次賡韻讀奏。上曰,今日賞典中一人遺漏,注書尹在醇兒馬一匹賜給。出傳敎諸臣以次退出。
上在慶熙宮。停常參·經筵。
卯時,有霧氣。
藥房都提調臣李昌誼,提調臣韓光會,副提調臣具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不任區區憂慮,敢此問安,竝爲仰稟。答曰,知道。予則一樣矣。中宮殿·惠嬪宮,藥房口傳問安。答曰,知道。
金致恭啓曰,大司憲李心源,執義李堉,掌令鄭景瑞呈辭,申尙權未肅拜,持平李東郁呈辭,成德朝未署經,今日以監察茶時之意,敢啓。傳曰,知道。
李性源啓曰,假注書崔命麟,時無職名,依例付軍職,冠帶常仕,何如?傳曰,允。
以承傳色,口傳下敎曰,再明日延和門,當香祗迎,儀住置之,侍衛只入直擧行,待下敎只入正時。
又下敎曰,中官加資單子,卽爲入之。
傳于李性源曰,內局入侍。
備忘記,今下弓矢,西北僉使沈好賢處給送。
備忘記,中宮中勤幹曺壽喆,精詳朴性仁,一體加資。
傳于朴志源曰,內局入侍。
金致恭啓曰,事變假注書趙貞相,身病猝重,勢難察任,今姑改差,何如?傳曰,允。
以洪樂淵爲事變假注書。
以江華留守黃景源狀啓,本府屬通津古里串居幼學權益煥等渰死,極爲驚慘事,傳于李在協曰,令本道恤典擧行
朴志源啓曰,今此陳賀時,頒敎文當爲製進,藝文提學趙明鼎,待明朝牌招,以爲製進之地,何如?傳曰,允
李性源,以吏曹言啓曰,承文院正字成彦檝,受由過限未上來,依例罷職,何如?傳曰,允。
己丑七月十二日辰時,上御集慶堂。藥房入診入侍時,都提調李昌誼,提調韓光會,副提調具允鈺,假注書崔鈺,記注官閔膺世·韓光近,醫官方泰輿·許礈·李以楷·鄭允協·慶絢·吳道炯·柳光翼·徐命緯,以次進伏訖。昌誼曰,聖體調攝,若何?上曰,一樣矣。進湯劑。命診候。方泰輿等皆曰,脈候左右三部度數調均,滑體差復後一樣好矣。上曰,差備待令本院直宿者,其令輪回直宿,其中有親者,先爲輪直。出傳敎藥房提調,持湯劑更爲入侍。出榻敎昌誼曰,朝廷問安,明日欲爲之矣。賀禮隔日,大臣只以承候爲入來云矣。上曰,好矣好矣。昌誼曰,昨日賞典之下,莫不蹈舞歡忭,其中醫官之除玉圈者,或有數三人云矣。上曰,然乎?分付內局,使之還付,可也。進湯劑。命書自惺翁問答,至其年設增廣之句。上曰,兪奉朝賀云,古則卽位增廣外,增廣無之,而大抵古則式年庭試外,無他科矣。上曰,此問答,一件作帖入之,一件正書以入,可也。諸臣以次退出。
同日申時,上御集慶堂。藥房入診入侍時,都提調李昌誼,提調韓光會,副提調具允鈺,假注書崔鈺,記注官閔膺世,記事官韓光近,醫官方泰輿·許礈·李以楷·鄭允協·慶絢·吳道炯·柳光翼·徐命緯,以次進伏訖。昌誼曰,俄間,聖候何如?上曰,一樣矣。進湯劑。昌誼仰請診候。方泰輿等奏曰,脈候左右三部調均,滑體一向好矣。上曰,親製其文,命儒臣祈晴,而其效猶邈,此心憧憧,今則晴焉。此皆蒼穹爲民之意,卽是三日之內報謝,明日受香,再明日爲之,其前猶多月,諸般致潔,一依祈晴例另飭。獻官李得一·趙宗鉉·徐浩修·沈順之各兒馬一匹,諸執事弦弓一張賜給。上曰,報謝本來同品,祈晴報謝,豈可異焉?任希敎·洪龍漢·徐有元·洪相簡,依前獻官次第塡差。以上竝出傳敎親製報謝祭祭文以下,命允鈺讀奏告由祭報府。上曰,該堂極非矣。予豈服建功而愈乎?命書大臣差獻官傳敎,今者此擧,豈爲予乎?祭文中,旣書遣大臣三字,則人君造命,以卿宰代大臣雖命,爲該堂焉敢若此?況旣命祗迎?明日當爲淸齋,故取覽祭報府,皆以亞卿塡差,事之寒心,莫此爲甚。莫重執事,亦以軍器寺官員塡差,亦涉駭然,大祝亦不擇差,甚至於一人,兩處塡差,朝鮮李亨逵之名,有二人乎?事當下敎,而下敎中,旣無於遣大臣政院,該曹矇然,事勢固然,所重在焉。此心惟在丹門,何憚下行有司之事?大抵命大臣攝行,正一品塡差,予常曰苟且。噫,旣曰邦慶,則是誰之賜而若此乎?時·原任有六相,一何苟且?太室領議政洪鳳漢,永寧殿領府事金相福,社稷判府事金致仁,儲慶宮永城尉申光緩,毓祥宮錦城尉朴明源,徽寧殿海運君槤,太室大祝李亨逵·徐有寧,永寧殿·社稷大祝,何敢差等?永寧殿洪檢·趙㻐,社稷大祝洪樂信塡差,皆令自明日淸齋。出傳敎命書傳敎時,上曰,玉堂時任外,可爲大祝者有幾人乎?允鈺曰,臣未能的知,請持入官案。上笑曰,知申,亦懲洪良漢·鄭昌聖而不欲歷對耶?兩人不過率爾而對,臺臣亦非挾雜而然矣。命賤臣持入官案,允鈺讀奏訖,畢書傳敎。上曰,注書何敢與承旨細語乎?退去,可也。賤臣退出,假注書崔命麟替入侍。允鈺曰,昨日傳敎中遣大臣三字,臣未能記得受書,而不爲領布則臣之罪也。頒布而不爲擧行則該曹之失也。第竊惶恐,方此待罪矣。上曰,傳敎持入讀奏,無遣大臣三字。又命讀禮曹草記批答,又無之。上曰,祭文似有之矣。命注書往香室,親見遣大臣三字以來,命麟還奏曰,果有之矣。上曰,祭文則承旨亦必泛然見之,而卽送香室,然則吏曹旣無奉承傳之事,宜乎不知矣。允鈺曰,非但吏曹,大臣必漠然不知矣。上曰,然矣。近來大臣,於此等事,着實爲之矣。昌誼曰,然矣。上曰,禮曹草記單子混下,故命取讀焉。此非若此者,只曰蒼穹陟降默佑,一朔之內,幾次康復,此實以下,依前單子爲之事,令該曹卽爲倍道分付,前分付置之。出傳敎上曰,問候批答未下。其令入侍中官,其宜以稟,而尙今不稟。大抵此輩,只食料任便而已而然,事之寒心,莫此爲甚。不稟中官推考。出傳敎上曰,予則精神索漠,曰命遣大臣下敎,取覽昨日下敎,雖無此命,祭文旣書遣大臣三字,而無頒布之事,故有此差誤。噫,雖然,近八其君,有康復爲慶,則今日擧國之臣,只請君以賀,不思仰謝之道乎?以今日下敎擧行事,分付。出傳敎上曰,近來注書,多不擇人,況此時乎?當該承旨推考。出擧條上曰,新入注書誰也?頗了了矣。允鈺曰,崔命麟,而故奉朝賀崔奎瑞之族也。上曰,居在何地乎?允鈺曰,在衿川云矣。上曰,年少耶?允鈺曰,最少年矣。上曰,製述耶?昌誼曰,然矣。上曰,報謝與祈晴有異,門開非仰謝之意,勿閉四門事,分付。只禁身不潔,出傳敎諸臣以次退出。
上在慶熙宮。停常參·經筵。
藥房都提調臣李昌誼,提調臣韓光會,副提調臣具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫趁早入診,詳察聖候爲宜。臣等,不任區區憂慮,敢來問安,竝爲仰稟。答曰,開霽報謝,爲民心弛,猶有其冀,今歲有年,寢睡連爲差勝,本氣一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎,與時原任同爲入侍。
又下敎曰,傳香後奉審,依例申飭。
又下敎曰,世孫當隨後,時刻單子置之。
又下敎曰,君命當信,方謝晴,三門依例開之,勿出朝報。
又下敎曰,今則氣愈,直宿其撤,差備待令人,依例輪回,入直於本院。
傳于李之晦曰,今則奉香,三門只閉事,分付。
備忘記,元良來請其陳賀,其誠可嘉,再明自資政門留殿,庭東小次賀兩殿後,以資政門入,令禮曹原單子中,一體付標以入。
傳于李性源曰,禮房承旨先爲入侍。
又傳曰,內局入侍。
又傳曰,內局,持建功湯,入侍。
備忘記,予若中年,常時一貼猶止,而暮年故雖若此,一時之內,建功飮一升二合,人蔘九錢,此雖金丹,豈若食補?此豈隨時損益之意哉?今日局房之人,混沌之前,自爲一團迷套。
備忘記,再明殿坐,初嚴辰正一刻,二嚴正二刻,三嚴辰正三刻。
李性源,以吏曹言啓曰,本曹正郞李碩九,受由過限未上來,依例改差,何如?傳曰,允。
李之晦,以兵曹言啓曰,景福宮衛將金景澤,病難供職,呈狀乞遞,輪番之任,不宜久曠,今姑改差,何如?傳曰,允。
又以兵曹言啓曰,去夏三朔能麽兒考講時,都摠府都事元啓弘,司圃署別提河龍珠,訓鍊院主簿鄭宇鵬·玄一圓,宣傳官鄭信達·金致晙,司憲府監察趙夢熊,武臣兼宣傳官許燦·李廷麟·南宮贇·崔遠·申達海,守門將李復元,一次講不通。訓鍊院主簿趙毅鎭,武臣兼宣傳官鄭忠良·沈光運·李殷昌·金聖和·鄭聖鵠,部將黃益弼·韓潗·金世益,守門將姜廷一,一次陣不通。武臣兼宣傳官洪致亨·金載泰·徐翰修,二次講不通。都摠府經歷具八柱,都事鄭潤弼,工曹佐郞申大偀,繕工監主簿洪儆,訓鍊院主簿金道煥,宣傳官李弘鼎·許俊·元綮鎭·朴光翰,武臣兼宣傳官宋興錫·黃璉·朴重佐,部將朴宗儉·金源·金相垕,守門將崔壽彭,一次講不通,陣不通。都摠府經歷申光道,訓鍊院主簿李宗魯,武臣兼宣傳官白師俊,二次講不通,一次陣不通。鄭鍊一次講不通,二次陣不通,竝依定式從重推考。造紙署別提金就善,宣傳官金樂淳,武臣兼宣傳官朴泰鳳·李羲星·趙升鉉,二次講不通,二次陣不通。通禮院引儀羅絅文,二次講不通,三次陣不通,亦依定式,竝越捧一等,何如?傳曰,允。
又以濬川司言啓曰,本司都廳金海柱遷轉,代以御營千摠李性默差下,使之察任,何如?傳曰,允。
行都承旨具允鈺疏曰,伏以百靈共護,玉體康復,輪直有命,賀儀將擧,臣民慶忭,曷有其極?臣適忝保護之任,粗效奔走之誠,一時竝直,不足爲可紀之勞,而不意誤恩,至及於陞資之典,私心之萬萬惶愧,姑勿論,在朝家愼惜之義,將何如哉?身在禁中,雖不得不卽謝恩命,而反復思惟,義難晏然,玆敢略入文字,仰暴衷懇。伏乞聖明,俯賜諒察,亟命收還臣新除資秩,以安私分,以重公器,千萬幸甚。臣無任屛營祈懇之至,謹昧死以聞。答曰,省疏具悉。今者賞典,是例也。卿其勿辭焉。
副司直韓光會疏曰,伏以惟天惟祖宗,默垂眷佑,聖候遄臻康復,賀儀不日將擧,臣民慶忭,曷有其極?念臣踪地,實無復廁周行之勢,而義重保護,黽勉承膺,嘗藥秤水,徒申常分,曷嘗有可紀之勞勩,而誤恩至及濫資,私心冞切惶愧。身在禁中,雖不得不卽謝恩命,而願何敢晏然冒承,若固有之乎?玆敢略暴微懇,仰瀆崇聽。伏乞聖慈,俯賜諒察,亟命收還新資,以安私分,以重公器,不勝萬幸。答曰,省疏具悉。今者賞典,是例也。卿其勿辭焉。
己丑七月十三日巳時,上御集慶堂。禮房旨入侍時,右承旨李性源,假注書崔命麟,記事官閔膺世·韓光近,以次進伏訖。性源讀奏報謝祭單子及祭報府,及告由祭祭報府,命書頒赦文,後命賤臣,命麟,招宣傳官三人進伏。上曰,興仁·崇禮·彰義門淨潔與否,摘奸以來。出榻敎上曰,騎馬三匹立之。出傳敎上曰,噫,近八幾巡差愈,是誰之賜?莫云建功,蔘茋性偏,豈可隨事奏效?子曰,繪事後素,今者此擧,予則恐或張大,下布亦何張大,曾有其例,行文製下,以此擧行。出傳敎命內局時原任入侍,藥房都提調李昌誼,提調韓光會,副提調具允鈺,領議政洪鳳漢,領府事金相福,判府事金致仁,左議政金陽澤,判府事韓翼謩,右議政金尙喆,醫官方泰輿·許礈·李以楷·鄭允協·慶絢·吳道炯·柳光翼·徐命緯進伏訖,昌誼問候。上曰,一樣矣。進湯劑。上進御,仍命診候。泰輿等曰,脈候左右三部調均,滑體比昨益勝矣。上曰,世孫來請參賀,故俄有下敎矣。鳳漢曰,世孫之仰請參賀似然矣。世孫正堂受賀,依前下敎停止乎?上曰,停止,可也。上曰,賀箋文,當上來矣。鳳漢等曰,農隲間暇之時,上來何妨乎?上曰,何能趁來乎?鳳漢對曰,望日則兩都外,似未及來矣。上曰,明日祗迎後,備局次對事,分付。出傳敎藥房提調持湯劑更爲入侍。出榻敎鳳漢曰,明日香祗迎有命,下情甚欣幸矣。以此觀之,陳賀,誠無慮矣。上曰,予心好則爲之,不好則不爲矣。鳳漢又曰,祭官事,臣未能覺察,致煩聖敎,誠惶恐矣。上曰,非異事矣。對曰,自前有告由祭大臣攝行之規,而臣未及察矣。上曰,此則承旨精神雖好,亦難記得矣。昌誼進湯劑。上進御後。上曰,摘奸宣傳官及諸臺臺臣入侍。出榻敎時原任及內局先爲退出,宣傳官金趾祥·李栢然·鄭喆曾進伏。上曰,何如?對曰,無頉矣。卽命先退。掌令鄭景瑞進伏曰,請還寢東呂·址淳等還配之命,更令王府,嚴鞫得情。措辭見上上曰,勿煩。又所啓,請還寢定配罪人金柱泰減等之命。上曰,其勿復煩。措辭見上又所啓,新除授大司諫金相翊,時在全羅監營任所,請斯速乘馹上來事,下諭。上曰,交龜後自當上來,勿爲下諭。竝出擧條命諸臣退出。
同日申時,上御集慶堂。藥房入診入侍時,都提調李昌誼,提調韓光會,副提調具允鈺,假注書崔命麟,記事官閔膺世·韓光近,醫官方泰輿·許礈·李以楷·鄭允協·慶絢·吳道炯·柳光翼·徐命緯,以次進伏訖。昌誼俄間,聖體若何?上曰,一樣矣。水刺亦進御乎?上曰,姑未進矣。昌誼進湯劑,上進御。昌誼曰,診候,何如?上曰,置之。諸臣仍退出。
上在慶熙宮。停常參·經筵。
初昏,流星出天津星下,入東方天際,狀如拳,尾長四五尺許,色赤光照地。
藥房都提調臣李昌誼,提調臣韓光會,副提調臣具允鈺啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣而此日干支甲午,一倍此心矣。中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎,次對同爲入侍。
又下敎曰,體重儀仗,置之月臺,奉安于龍亭,徽寧殿香,崇政門,使忠贊衛負之。
又下敎曰,奉常寺郞廳,后進還奉,敬謹與否知入。
又下敎曰,前府使金致龜給牒敍用。
又下敎曰,入侍明日,雖只問候,心一倍矣。問安以口傳爲之。
李之晦,以都摠府言啓曰,今日入直內三廳武兼禁軍及軍兵等,中日習射,而香祗迎相値,不得爲之之意,敢啓。傳曰,知道。
李性源,以吏曹言啓曰,今此宗廟望祭兼告祭,永寧殿·儲慶宮·毓祥宮告祭,徽寧殿望祭兼告祭,大祝皆以侍從塡差,而時無職名人員,令該曹依例口傳付軍職,何如?傳曰,允。
兵曹口傳政事,副司果金基大·洪檢·李東泰·徐有寧·李亨逵·金瑞應。
李之晦啓曰,大臣·備局堂上,依下敎來待矣。傳曰,引見。內局同爲入侍。
備邊司薦望,以張志柏爲北兵使。
李性源,以吏曹言啓曰,陳賀時相禮,不可不備,而相禮李益普在外未上來,今姑改差,其代口傳備擬以入之意,敢啓。傳曰,知道。
吏曹口傳政事,以鄭文柱爲相禮。
兵曹口傳政事,副司直洪重孝·徐命臣·鄭運維,副司果李亨逵·尹承烈·宋志淵·尹養厚·李商岳·姜潤·申思建·徐有良·黃最彦·李鎭衡·金會元·李顯祚·李行源·李東泰·朴起采·鄭齡·申應顯·宋德中·任珹·安復駿·李弘稷·尹在謙·尹弘烈·鄭枋·金樂洙·張淀·南彦或·盧聖中·李亨元·尹錫周·金埅·朴宗亮·李載顯·成胤儉·趙鼎耉·高裕·李宇喆·金養心·任一源·李澤徵·金蓍耉·李一曾·愼爾復·韓宗濟·李奎徽·安致宅·李益普·李鎭復·李敬玉·金瑞應·李仁默·金光緯·金和中·宋濟魯·李師曾·宋鍈·鄭擇·李命彬·徐有隣·金文淳·崔益男·徐迥修·尹錫烈·趙昌逵·柳薰·閔鍾烈·朴德濟·申益彬·金夢華·柳雲翼·金㙔·李祉承·權以綱·李碩九·金鈍·金復休·趙鎭衡·李東顯·李延伋·朴弼淳·鄭來謙·安聖彬·李顯永·金敍九·洪相聖·林鼎遠·丁範祖·宋霮·宋德基·趙錫穆·李重海·尹勉升·韓後樂·柳義養·任希簡·洪樂任·尹長烈·洪彦喆·李翼建·鄭彦郁·呂善亨·沈重奎·李東遇·李級·鄭昌聖·洪良漢,副司正洪樂·鄭福煥·兪漢謹·李祚。
吏曹口傳政事。淸川君金鍾正,奉敎單李師濂,待敎單兪岳柱。
兵曹口傳政事,副司果李普溫·鄭昌順·李益烍。
朴志源,以禮曹言啓曰,卽接宣陵直長所報,則本陵王后陵上北邊曲墻,蹲縮成隙矣。大雨之餘,酉方外邊長五尺高四尺許,頹圮云。陵上曲墻外面頹圮處,曾無慰安之例,依前例只本曹郞廳進去,奉審後,稟處,何如?傳曰,允。
李之晦,以義禁府言啓曰,全羅道海南縣投畀罪人李得福,靈巖郡投畀罪人朴相老,江原道橫城縣投畀罪人洪秀輔,金城縣投畀罪人趙載俊,咸鏡道端川府投畀罪人洪景顔,忠淸道結城縣役畀罪人洪纘海等,放送承傳,啓下矣。竝放送事,分付各該道道臣之意,敢啓。傳曰,知道。
金致恭,以刑曹言啓曰,頃者夜禁處分二儒,一體特放事,命下矣。全羅道大靜縣充軍罪人鄭履和,旌義縣充軍罪人徐李修等,依傳敎卽爲放送事,分付道臣之意,敢啓。傳曰,知道。
又以刑曹言啓曰,雜犯放釋在近,而拘繫囹圄豈恤民之道乎?取覽囚徒命放牌,召該郞卽爲擧行事,命下矣。罪人朱福得·安輿發·全喜文·金得金等,依傳敎卽爲放送之意,敢啓。傳曰,知道。
副提學李最中疏曰,伏以惟天惟祖宗垂佑宗祊,聖候遄臻康復,賀儀不日將擧,臣民慶忭,曷有其極?仍念臣獲戾神明,禍延偏母,頑忍不滅,復齒平人,俯仰慙痛,心焉如割。臣母在時,屢歲聖上優光之典,錫賚出例,存恤備至,臣母常感祝天恩,勉勵臣等,以盡心報國要爲一分仰答之道,其言諄複,尙如在耳。今焉人事已變,顧安得以更聞此哉?臣每歿後,猶勤筵席之俯詢,又於昨年春,賜祭臣祖惠定公臣濡製下祭文,八字之敎,洞示開釋,天地雨露,若偏臣家,闔門感頌,隕結難報,顧以苫塊餘喘,萬念如灰,形殼徒存,癃廢已判。不自意收錄如舊,除命遽下,手奉恩旨,告榮無所,涕泗被面,倍切不洎之痛,臣方收呂殘魄,擬入文字,以暴悲苦之情,兼申感激之私。此際伏聞藥院竝直,小大憂遑,不敢退處,擔舁寸進,重入脩門,章皇出肅,獲承起居,粗伸微忱。況臣所以追念臣母之言,要自勉於此生者,惟在於殫竭心力,隨事盡分,而第臣素抱痼疾,不堪騏馳之狀。非但通朝之所知,前後章疏,亦已略陳矣。一自險釁以後,悲疚薰心,內鑠外銷,非復舊狀,齒髮凋落幾盡,神精耗竭無餘,動必喘眩,坐輒昏睡,從而宿症投間,節次添劇,一日之間,屢經危域,眞古人所謂朝不及夕者也。親戚知舊,見臣於數年前者,殆不能辨識,臣亦不自知其頓爾至此,雖欲效力於奔走之列,其勢末由,此臣之辜員遺意,撫躬自悼者也。幸而賴天之靈,少延須臾,復起爲人,則赴蹈湯火,有所不辭,倘蒙矜察,姑許寬暇,得以安意調息,俾保危縷。自今以往,莫非我殿下生成之仁也。玆敢不避濫猥之誅,仰陳疾痛之呼。伏乞聖慈,哀之憐之,將臣所帶本兼諸職,亟賜鐫免,仍命選部,勿復檢擬,使無公私兩妨之患,千萬至祝。答曰,今覽卿章,一愴一懷,往事勿說,孔門許子夏。卿勿辭察任焉。
己丑七月十四日辰時,上詣延和門外,香祗迎入侍時,行都承旨具允鈺,左承旨李在協,右承旨李性源,左副承旨李之晦,右副承旨金致恭,同副承旨朴志源,假注書崔鈺·崔命麟,記事官閔膺世·韓光近,以次侍立訖。上具翼善冠着袞龍袍,乘輿出通陽門,詣延和門外,就板位上祗迎,後仍詣建明門祗送,仍爲殿座,藥房三提調,持湯劑入侍事。榻前下敎藥房都提調李昌誼,提調韓光會進伏訖。昌誼曰,夜間,聖候若何?上曰,一樣矣。昌誼進湯劑。上進御後,命書記懷御製。上曰,社稷,都承旨進去,儲慶宮,左承旨進去,毓祥宮,右副承旨進去,諸執事進排官,摘奸以來。昌誼曰,右相方入來矣。上曰,當見于廚院矣。仍詣廚院殿座後,上曰,右議政金尙喆,判府事李昌誼入侍。尙喆及昌誼進伏曰,俄間,聖候若何?上曰,一樣。上曰,今番差勝,後氣則似勝而俄者步詣建明門時,脚力少憊,輿儓必以爲其君謀病,予心愧矣。仍命禮房承旨,馳詣太廟奉審以來。又命賤臣命麟,招吏曹參判李潭以來。李潭進伏。上命讀親製赦文。上曰,何如?潭對曰,字句間少無欠矣。摘奸承旨具允鈺·李在協·金致恭·李性源等,還奏無頉。上曰,今賀無則已矣,有則同禮。侍從堂上堂下達牌人敍用,而無軍銜者,其令一體付軍職。朝臣猶然,況宗臣重臣乎?順悌君炟,其兄赴燕時已放。頃者亦給牒,一體敍用。前判書洪重孝,雖敍何及?而待重臣之道,何待歲抄?特爲敍用,一體口傳啓下。頃者李得福等陳箚,其雖駭然飭已行,赦令在前,職則儒臣,何待啓聞?一體特放,其旣云儒,所坐宜泰酌。頃者夜禁處分二儒,一體特放,來朝賀禮後,吏兵曹歲抄,依例爲之,而永不敍用準期不敍之類,一體書入。出傳敎上曰,韓光會再次平復時,以提調加資有福矣。昌誼曰,兩次加資,皆以爲有福云矣。上曰,李瀞生存乎?潭對曰,然矣。尙喆曰,曾經僉知矣。潭曰,同知除授矣。上曰,爲人極難矣。年幾何?潭對曰,六十九矣。上曰,噫,今番赦典,以予之心,豈可曠日?領赦分付時,京外徒年以下,依近例,京則當日先放,草記取覽,諸道徒流案,赦令到日,其令先放後聞,而徒年外,雖令到夜深,無過其日擧行,稟與放未放,依例修啓事,一體分付諸道,分付亦無過赦日。上曰,今日踏下侍從人,一體敍用,令該曹卽爲口傳付軍職。上曰,噫,其雖臨殿,興懷萬倍,今當預諭,旣製赦文,何待來日?禮畢後,百官加下批政事,依例爲之。追憶昔年,亦何例諭?今番親受一節,其欲置之,其中副尉加資有倒置者,光恩副尉金斗性,下批時加資,儀賓若此,宗臣何闕?且意在儲望,慶興君稱,一體親授。竝出傳敎命入赦差使單子,志源讀奏訖。上還入大內,諸臣以次退出。
己丑七月十四日午時,上御集慶堂。藥房入診入侍時,都提調李昌誼,提調韓光會,副提調具允鈺,假注書崔鈺,記注官閔膺世,記事官韓光近,醫官方泰輿·許礈·李以楷·鄭允協·慶絢·金季良·吳道炯·徐命緯·柳光翼,以次進伏訖。昌誼曰,俄間,聖體若何?上曰,一樣矣。進湯劑,診候皆曰,脈候左右三部度數調均,滑體一樣好矣。允鈺曰,金季良入來矣。上命診候。季良曰,脈候左右三部度數調均,滑體一樣好矣。上曰,季良則卽爲下去,可也。昌誼曰,明日賀禮,豈不參乎?全爲參賀禮而來云矣。上曰,然乎?昌誼曰,昨日湯劑事,有下敎,下詢諸醫,更議定,何如?上曰,可也。方泰輿·許礈曰,聖候夬復,如難三貼進御,則二貼,似好矣。李以楷·鄭允協曰,聖候雖臻平復,姑以三貼進御,好矣。慶絢·金季良·吳道炯·徐命緯·柳光翼,皆以三貼進御爲好之意,仰對。上曰,諸醫之議,甲乙未定,今之內局,只以建功湯一二三貼奏之,何難之有?予若曰,二貼猶過云,則彼輩必以一貼爲宜矣。仍命三貼煎入,內局退出。
己丑七月十四日午時,上御集慶堂。藥房入診,大臣·備局堂上同爲入侍時,都提調李昌誼,提調韓光會,副提調具允鈺,右議政金尙喆,行刑曹判書李昌壽,戶曹判書鄭弘淳,江華留守黃景源,兵曹判書金時默,行副司直具善復,知訓鍊李章吾,行副司直金器大,左尹金孝大,行副司直鄭存謙,吏曹參判李潭,工曹參判閔百興,行副司直李重祜,執義李堉,應敎趙宗鉉,正言金致九,左副承旨李之晦,假注書崔鈺·崔命麟,事變假注書洪樂淵,記事官閔膺世·韓光近,醫官方泰輿·許礈·李以楷·鄭允協·慶絢·吳道炯·柳光翼·徐命緯,以次進伏訖。昌誼曰,勞動之餘,聖體若何?上曰,一樣矣。昌誼進湯劑。上進御,仍命診候。泰輿等曰,脈候左右三部調均滑體一向好矣。昌誼曰,昨日湯劑事有下敎,下詢諸醫,更議定,何如?上曰,唯泰輿·礈等曰,以脈候言之,則比常時無異,而自前雖差復之後,幾一日連進三貼,今亦三貼之進,似不可已矣。上曰,雖好飯頻食則滯矣。昌誼曰,臣雖不知藥理,而諸醫之言旣如此,三貼猝難減進矣。上曰,盛炎飮湯,何好之有?予之脾胃好,故能飮之矣。理中建功湯,誰能日服三貼乎?此則無古無今矣。泰輿等曰,聖敎如此,今後則二貼進御,似好矣。上曰,爾等所奏,只依下敎而低仰,若是耶?古則諸醫,或有甲乙之論,至日夕而未定矣。今之局房,只以建功湯一二三貼奏之,何難之有?予若曰,二貼猶過,則彼輩,必以一貼爲宜矣,仍命日進三貼,內局先退。尙喆曰,北兵使薦望,昨日領相,謂張志恒方爲廣尹張志豐方爲捕將薦望苟艱,故以志豐薦望,或有自上下問,則以此仰對爲言矣。上曰,北閫豈不重乎?尙喆曰,志豐乃祖之孫,身爲捕將,善爲擧職矣。上曰,然乎?予甚喜之。尙喆曰,其兄則果是將來倚仗之人矣。上曰,厥祖如虎之將矣。上曰,李邦燁何職乎?對曰,與志豐,爲左右捕將矣。上曰,鄭汝稷若在,可以高枕無虞矣,誠可惜也。上曰,李章吾入來乎?對曰,然矣。上曰,前則氣勝,今則不然,甚喜矣。尙喆曰,具善復兄弟亦可用之人矣。上曰,張志豐,善爲捕將云者,果然耶?善復對曰,江上無賴輩,結黨作亂,船人市民,受弊孔劇,志豐捉治魁首三四人後,船人市民皆便矣。上曰,善爲之矣。上曰,噫,壬子以後次對,豈特定日?或先或後,無一闕焉。此予苦心,今日行祗迎,明日當殿座,雖無此命,孰敢曰怠也?且有再明,退行何難?而予意深焉。且復政以後,無一退行故也。今日一相只入,予意自可速了,此正爲爲不盡爲者也。因北閫望,以領相意謂予,相意若此,副望亦得人,而噫,白首暮年,明當受拜,今不諭意,是豈予意?況頃日特除元戎亞將,已示微意,今何泯默?其兄弟,是誰之孫,是誰之子?若問先後,兄在先弟在後,何捨乎兄?何取乎弟?廣尹雖重,豈若北閫。噫,祖子孫予用於嗣服之後,今只有其孫兄弟,其豈偶然?廣州府尹張志恒,特拜北兵使,以示予思其祖思其父之意,旣用其兄,亦用其望之意也。出傳敎上曰,予謂今日次對當速了矣。以北關事如是連滯,亦予八字也。尙喆曰,洪重孝敍用,而徐命臣·金鍾正尙在未敍中,何以爲之乎?上曰,然乎?命書傳敎曰,若此故下詢,今聞相奏,果有其人,前判尹徐命臣,前右尹金鍾正,竝給牒敍用,令該曹,口傳付軍職。尙喆曰,又有一人矣。上曰,誰也?對曰,鄭運維矣。上曰,前大司諫鄭運維敍用,一體口傳付軍職。出傳敎上曰,徐命臣,明年入耆社乎?尙喆曰,然矣。上曰,明年入耆社者幾人?對曰,徐命臣·鄭宲·洪象漢也。上曰,明年則耆社之門必坼矣。上曰,金應淳入來乎?尙喆曰,連入來矣。今日則未入矣。尙喆奏曰,玉堂中副提學李最中,疏批未下矣。命書批答。上曰,筵體至重,小官何敢替奏,注書從重推考。尙喆曰,向日領相,以李得臣蕩滌事陳達,而自上有給牒敍用之命矣。進聞其所坐,非是罷削而乃是侍從案付籤云,蕩滌,何如?上曰,蕩滌,可也。竝出擧條李堉進伏曰,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條又曰,請還寢定配罪人金柱泰減等之命。措辭見上上曰,曾已諭,況赦令當前之日乎?其勿復煩。出擧條金致九進伏曰,請還寢鍾城府爲收罪人天大的處之命,依律處斷。措辭見上上曰,勿煩。出擧條又曰,今番告由祭,事面自別,差遣大臣,雖無傳敎所出,御製祭文,旣有所擧似,則分付吏曹,俾卽擧行,乃喉院職而不此之爲,致煩至尊親差祭官,不察之失,宜有其警,請當該承旨推考。上曰,依啓。出擧條上曰,金致九今日則謂當謄傳故紙矣。又爲當爲之言,是矣,而只請推考適中矣。奉敎出六,二次登對,皆善爲,予以爲讀書之士也。上曰,金致龜其族乎?尙喆曰,然矣。諸臣退出。
同日申時,上御集慶堂。藥房入診入侍時,都提調李昌誼,提調韓光會,副提調具允鈺,假注書崔鈺,記注官閔膺世,記事官韓光近,醫官方泰輿·許礈·李以楷·金季良·吳道炯·徐命緯·柳光翼,以次進伏訖。昌誼曰,聖體調攝,若何?上曰,一樣矣。進湯劑,請診候。上曰,止之,可也。都提調先退。命賤臣持入金吾秋曹囚徒案。允鈺,讀奏金吾囚徒。上曰,李恒祚赤鼻者乎?允鈺曰,然矣。上曰,惠祚·思祚,爲人善矣。三兄弟難矣。且此人,不爲挾雜之事矣。允鈺曰,然矣。上曰,其皆付軍職之日,二人在於囹圄,豈一祖之道哉?旣放,令該曹一體付軍職。出傳敎上曰,宣傳官一員入侍,騎馬一匹立之事。出榻敎宣傳官進前。上曰,汝誰也?對曰,鄭鐵曾也。上曰,汝往鍾樓上,招集乞人輩,付諸惠廳,後入來以奏。上曰,噫,今番賀儀,非爲予也,所重在焉,同宥京外之日,無辜飢民,匍匐鍾街,思之及此,奚異若恫在已?特召宣傳官,往視鍾街,命付該廳,限三日饋飯,以示予意。出傳敎上曰,頃者所請,雖得臺體,申飭已行,何異他人?前承旨洪良漢·鄭昌聖竝敍用,一體付軍職。上曰,明日問安,以口傳問安事,有下敎,入侍禮畢後,便殿爲之,其前蔘蓮茶一貼,先爲煎入。上曰,莫重殿座,左右史不可不備,違牌翰林竝敍用,令該曹,口傳付職,牌招察任。頃者旣已申飭,此非關於古風,因賞典陞六者,則焉敢若此?其初違牌,已陟駭然,另飭承牌,其令卽爲入直。以上竝出傳敎允鈺,讀奏秋曹囚徒案,至黃胤錫下人名。上曰,宗簿提調極非矣。仍命書傳敎曰,用牌之弊於民滋甚,其正妻已禁。今聞囚徒,有璿源錄廳直囚而曰直長黃胤錫下人,措語則曰官員,有可駭之事云,黃胤錫,旣有可駭之事,草記請汰可也。下人捉囚擧官員之名,謂以可駭云者,其豈美風?其人雖放,不可無飭,當該提調,從重推考。大抵宗親府,典籤司,議政府舍人司,王子大臣,體貌尊重,故雖借其名爲此,雖凡都監言之,設都監之時用牌,常時則其無,而以璿源錄廳言之,關係璿源錄者及設校正廳時用牌例也。以此觀之,其提調方帶宗親府,用牌其何不足而借此名而有此擧乎?依京外禁棍例,非設都監時,亦非關係璿源錄事,則不敢用牌事嚴飭。此不禁非公事而若此,小民何以措手足?另加嚴飭。上曰,雜犯放釋在近,而拘繫於囹圄,豈恤民之道乎?取覽囚徒命放牌,召該郞卽爲擧行。以上竝出傳敎奉命宣傳官入侍事。出榻敎鄭鐵曾進前,上曰,乞人幾名乎?對曰,四十九人矣。付諸該廳乎?對曰,然矣。命先退,諸臣以次退出。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
親臨陳賀罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
以承傳色,口傳下敎曰,莫重問安滯傳,當該承傳色申德龍,從重推考。
又下敎曰,太學生袖擧案捧之,文臣亦捧袖擧案,皆令留在。
又下敎曰,四民精抄之意,分付漢城府,昨日惠廳所付者,當一體賜米,使之待令於興化門外。
兵曹口傳政事,副司果李得臣。
傳于李性源曰,月臺入侍時,承史試官,皆時服,製述文臣,亦令時服。
親臨入庭文臣太學儒生製述罷後,政院·玉堂·藥房口傳問安。答曰,知道。
金致恭啓曰,頒赦百官加爲之事,命下矣。未承受推考傳旨,自本院,依例爻周之意,敢啓。傳曰,知道。
有政。吏批,行判書申晦進,參判李潭試官進,參議權噵進,右承旨李性源進。以趙宗鉉爲司諫,尹錫烈爲獻納,崔爲正言,柳匡國爲吏曹正郞,趙彦輔爲崇寧殿參奉,廣興君栴,今加興祿,光恩副尉金斗性今加資義,以上百官加親受事承傳,兪彦脩爲司錄。
兵批,判書金時默進,參判申暐病,參議金龜柱病,參知尹得聖入直,左副承旨李之晦進。以徐命膺爲知事,趙曮·姜浩溥爲同知,申鏶爲僉知,洪啓遠·金纘魯·崔錫佑爲五衛將,具以謙爲兼司僕將,朴民瞻爲文兼,金世輝·金相兌爲昌德將,丁泰運爲景福將,崔孝達爲宣傳官,大坡兒權管單趙尙民,吾村權管單蔡夢泰,僉知單金海柱,副司果金明遇,副護軍柳光翼,副司正崔命麟。
李性源,以禮曹言啓曰,蒼穹陟降默佑,一朔之內,上候幾次康復,此實宗社臣民莫大之慶。旣行告廟頒赦之禮,則設科取人,乃是應行典禮,以何科擧行乎?敢稟。傳曰,以庭試擧行,九月爲之。
朴志源,以禮曹言啓曰,今番上候平復慶科,以庭試爲之,九月擧行事,命下矣。庭試吉日,令日官推擇,則今九月初九日十五日二十一日二十四日俱吉云。以何日擧行乎?敢稟。傳曰,以初九日擧行。
又以兵曹言啓曰,卽接北所衛將牒報,則本所西邊宮墻二間許,因雨頹落云。令紫門監,爲先把子圍排,急速修築,而西營入直炮手十五名除出,修築間各別守直之意,敢啓。傳曰,知道。
傳于李在協曰,明日試射人,食後待令。
朴志源,以吏曹言啓曰,別歲抄書入事,命下矣。居中居下,亦爲書入乎?敢稟。傳曰,一體書入。
李之晦,以訓鍊都監言啓曰,都監分授都城仁旺山南邊體城五間半頹落處,今月十六日,爲始改築之意,敢啓。傳曰,知道。
金致恭,以刑曹言啓曰,今番赦典,以予之心,豈可曠日?頒赦分付時,京外徒年以下,依近例,京則當日先放,草記取覽,諸道徒流案,赦令到日,其令先放後聞,而雖令到夜深,無過其日擧行。徒年外稟與放未放,依例修改事,一體分付諸道,分付,亦無過赦日事,命下矣。名係徒年罪人之類,無論京外發配,赦令到日,雖値夜深,無過其日,先放後卽爲啓聞。徒年外稟與放未放,依例修啓事,竝依傳敎,卽爲發關,分付於諸道道臣之意,敢啓。傳曰,知道。
又以義禁府言啓曰,頒赦分付時,京外徒年以下,依近例京則當日先放草記事,命下矣。本府所管徒年罪人,慶尙道禮安縣李世澤,江原道金城縣高師德,狼川縣鄭基煥,忠淸道丹陽郡李鳳燁·安中權等,依傳敎赦令到日,其令先放後聞事,分付,各該道道臣之意,敢啓。傳曰知道。
己丑七月十五日辰時,上御崇政殿。親臨陳賀入皆時,行都承旨具允鈺,左承旨李在協,右承旨李性源,左副承旨李之晦,右副承旨金致恭,同副承旨朴志源,假注書崔鈺·崔命麟,記事官兪岳柱·韓光近,進伏訖。上曰,莫重大禮,承旨做錯,從重推考。少頃樂作,百官,四拜山呼,尹養厚,讀親製頒赦文。上曰,善讀矣。洪龍漢進前,讀奏諸臣賀箋文訖。上曰,近八將攝,偶値庭賀,今者少愈臨殿,亦是料表則箋文中何稱節宣愆度,語涉矇朧。藝文提學趙明鼎,從重推考。出傳敎上曰,今者此擧,其豈樂爲?一則仰謝,一則下慰。凡諸敍用付軍職,此亦同慶之意,近八强臨,豈只見而回?今日入庭文臣,當製述封箋太學靑衿當試取,午後當殿座月臺而行。試官金判府事·趙明鼎·李潭·尹得聖·金龜柱入直兩儒臣爲之,承旨,左承旨入侍,侍衛,入直擧行。噫,呼寫才畢,聞山呼之聲,涕隨聲下,此誠萬萬料表。此譏萬萬料表,是誰之賜,是誰之賜?然祈晴之餘,恐或張大,此心憧憧,佇見日晴,此亦蒼穹陟降攸賜,冞切此心。出傳敎試所承旨,以同副爲之事。出榻敎命允鈺,召世孫侍坐,良久還命退去。時原任大臣進前訖。鳳漢曰,日吉辰良,賀禮順成,臣等,不勝慶忭之至矣。上曰,此非有志者事竟成也,俱是陟降所賜,爲卿等强勉而爲矣。韓翼謩曰,賀禮順成,忭祝之外,切有區區祈祝者,敎文中自强二字,益加勉勵焉。昌誼曰,韓判府事,以自强二字仰勉,而臣則待罪藥院,請以保嗇顒望矣。上曰,丙戌年庭試,用幾人?鳳漢對曰,未能詳知而似取十五餘人矣。上曰,武科初試幾人?命兵判知入後,上曰,今番武科初試,亦取六百人,科規亦依丙戌年例。出傳敎上還入大內,諸臣退出。
己丑七月十五日午時,上御崇政殿月臺。親臨入庭文臣太學儒生製述入待時,行都承旨具允鈺,左承旨李在協,右承旨李性源,左副承旨李之晦,右副承旨金致恭,同副承旨朴志源,假注書崔鈺·崔命麟,記事官兪岳柱·韓光近,命官金致仁,試官趙明鼎·李潭·金龜柱·尹得聖·李得一·沈頤之以次進伏訖。致仁曰,俄間,聖候若何?上曰,一樣矣。上曰,伏羲之相誰耶?龜柱對曰,共工·栢皇矣。上曰,試官多讀矣。命書表題曰,伏羲,群臣賀,始立二相。上曰,此題,則東人必無矣。致仁曰,然矣。命書賦題曰,本國邦寧。上曰,儒生幾人乎?致仁曰,合館學百餘人云矣。上曰,懸賦題於儒生試,懸表題於文臣試,可也。藥房都提調李昌誼,提調韓光會,進伏。昌誼曰,聖候俄間一樣乎?上曰,一樣矣。昌誼曰,進湯劑乎?上曰,唯。昌誼進湯劑,上進御。昌誼曰,診候乎?上曰,置之。上曰,興化門外,更進一貼,可也。上曰,今者此禮,寔是料表,效周文之政,先恤四民,今日懸題後,當詣興化門施恤,此正文王謂呂尙之意也。以此分付該廳,該廳昨留丐人十九人,一體施恤。出傳敎上乘輿詣興化門殿座後,上曰,惠堂入侍。漢城判尹鄭弘淳進伏。上曰,饑民幾人?對曰,六十餘人矣。命各給二斗米,其中年八十五人,加給一斗後,上曰,文儒旣試取,武豈遺漏?今日殿中,月臺入侍武士,明日隆武臺,當柳葉箭一巡試取,試官,入直摠堂一,騎堂一,摠郞一,騎郞一,入侍承旨,只該房入侍,繖扇侍衛置之。依今日例,以時服入侍,應射人各以今日服色應射,忠義中官,一體捧單,殿座隨時待下敎入侍。出傳敎藥房提調,持湯劑更爲入侍事。出榻敎昌誼進伏曰,俄間,聖候若何?上曰,一樣矣。進湯劑,上進御。仍諸尙衣院住輦,命允鈺,讀致美閣記後。上曰,兩闕御筆摹寫,寫字官李胤彬,加資承傳已久,待窠卽爲調用,本院監蕫員役工匠,令該曹米布題給。上曰,尙衣院入直郞廳入侍,趙載天進前。上曰,懸板時誰爲監蕫乎?對曰,諸僚同監矣。上曰,其言,好矣。上曰,冕服閣懸板,欲知誰監蕫,召入直郞官下問,皆監蕫云,故且問其時入直果此郞,初對推功於象,其心已嘉。今日特臨,所重在焉。入直直長趙載天,依項者廚院郞廳例,特爲陞六,以示予思其父故相之意。出傳敎上還入光明殿,命都承旨入侍。書臨門記懷御製後,卽命退出。
己丑七月十五日戌時,上御集慶堂。科次入侍時,命官金致仁,試官趙明鼎·李潭·金龜柱·尹得聖·李得一·沈頤之,同副承旨朴志源,假注書崔命麟,記事官兪岳柱·韓光近,進伏訖。志源讀吏禮曹草記後,上曰,先考賦券,可也。致仁持合考軸進伏曰,盡考矣。命承旨坼封。上曰,李彦一誰也?潭對曰,李彦五之兄也。上曰,儒生製述居首生員李彦一,直赴殿試之次生員洪昇,生員李,各給二分。出傳敎上曰,文臣製述居首正李鎭恒半熟馬一匹,之次司果尹養厚·李普溫·李顯祚·柳雲翼,各兒馬一匹賜給。出傳敎上曰,李鎭恒善文乎?諸臣皆曰,善文矣。致仁曰,李塤之子而兄弟同榜者矣。上曰,然乎?上曰,李頭祚·李壽沆之孫乎?致仁對曰,侄也。上曰,李普溫誰也?普觀之族乎?致仁對曰,普字行而左承旨之祖行矣。上曰,柳雲翼·柳雲羽之兄乎?致仁曰,弟矣。製述入格儒生,明日待令事。榻前下敎命賜試官及承史三床饌,諸臣敬食後退出。
上在慶熙宮。停常參·經筵。藥房都提調臣李昌誼,提調臣韓光會,副提調臣具允鈺啓曰,親臨法殿,誕擧賀儀,邦慶益隆於符前,聖孝彌光於道先,仍又試士恤民,移時還內,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。玉世孫行禮之餘,氣候,何如?臣等,不任區區憂慮,敢來問安,竝此仰稟。答曰,知道。意雖追慕,此心憧憧,氣則一樣。世孫禮成氣便,予用欣喜。中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍。
金致恭啓曰,大司憲李心源,初度呈辭入啓,執義李堉,掌令申尙權·鄭景瑞,持平李東郁呈辭,成德朝陳疏入啓,今日以監察茶時之意,敢啓。傳曰,知道。
以承傳色,口傳下敎曰,武藝廳試放後,待下敎待令,卽是前例,而當該承傳色,不爲言及,該營門敎鍊官,武藝廳,而今等待,此關係軍務,當該中官申德龍,記過,武藝廳左右番行首,不待下敎而待令,亦爲記過。勿出朝報,只分付該曹。
以武臣堂上朔試射望筒傳于李之晦曰,今日旣爲試射,置之。
李之晦啓曰,入格儒生,依下敎來待矣。
傳于朴志源曰,內局入侍。
李之晦,以兵曹言啓曰,內禁衛將徐赫修,素患伏暑之症,近又添劇,無望供職,呈狀乞遞,宿衛領軍之將,不可久曠,今姑改差,何如?傳曰,允。
又以兵曹言啓曰,禁衛營哨官禁軍遞兒窠二窠,御營廳敎鍊官禁軍遞兒窠,一窠今方有闕矣。依節目,禁軍別將與該營中軍,眼同試取,以其居首者塡差之意,分付,何如?傳曰,允。
平安監司李景祜疏曰,伏以皇天默祐,陟降垂騭,聖候遄復,賀儀將擧,歡忭之忱,中外惟均。臣伏見傳敎下者,有兩邊倅罷拿之命,臣於是,竊不勝悚惶之至。向者,潛越人譏捕命下之後,因其時府尹徐命善引嫌不當,移定査官於龍川府使田光說,使之究覈矣。四月望間,果卽査報,而發告之漢宗倜黃昌旭,反覆推問,至與張時昌對質,則時昌符同之狀,載卜人李復春綢繆之跡,不啻狼耤,故又使嚴刑覈出,而未及輸情。新府尹趙,亦已赴任,仍令眼同會推。自五月初,兩官會同嚴査,連施四次之刑,而元犯六同,未及就捕,蓋此獄肯綮,專在六同,故嚴飭跟捕,待其斯得,以爲取服後轉聞之計矣。六同尙爾在逃,査事汔未出場,成命之下,一不以形止報聞,亦甚惶悶,故撮其査報中緊語,枚擧狀聞,而至於時昌等諸囚,係是未究竟之案。故只陳方爲推覈之意,而刪節之際,語欠別白,至使案査之兩守令,獨被其罪,此莫非臣昏錯之致,私心慙悚,當如何哉?時昌被捉之初,只知成案上聞之例,而未能登時修啓者,此固臣之罪也。今番狀奏之時,但陳元犯未捕之狀,而不能條列報辭者,此亦臣之罪也。論其辜犯,臣實爲首,而罪歸査官,臣則晏如,反顧恧惕,無面可顯,實不知措躬之所也。惟宜蹙伏俟勘,而厭然自掩,引日泯伏爲罪滋大,玆敢冒萬死疾聲呼籲於天地父母之前。伏乞聖慈,亟降威罰,以彰其慢,仍令重勘臣罪,以昭法紀,千萬幸甚。答曰,省疏具悉。飭在灣尹與守令,卿何過辭?卿勿辭焉。
持平成德朝疏曰,伏以惟皇天惟祖宗,默佑陰騭,聖候遄臻康復,賀儀今已順成,臣民慶幸,曷有其極?臣於鄕居跧伏中,伏承相府除旨,而繼伏聞玉候違豫,藥院竝直,驚憂之極,章皇入城,仍卽肅命,已有日矣。顧以未署之蹤,旣阻嵩呼之列,則臣心耿結,惟有田野之祝聖而已。第臣卽接鄕信,則臣之老母,猝得暑瘧,嘔泄無算,神氣奄奄,若不保朝夕,病側無人,促臣歸護。臣自聞此報,方寸煎灼,按住不得,忙投短章,徑尋鄕路,揆以義分,合被重誅。伏乞聖慈,俯賜矜諒,亟命勘處,以昭法紀,千萬幸甚。答曰,省疏具悉,其勿辭護焉。
己丑七月十六日辰時,上御集慶堂。入診入侍時,都提調李昌誼,提調韓光會,副提調具允鈺,假注書崔鈺,記事官兪岳柱·韓光近,醫官方泰輿·許礈·李以楷·鄭允協·慶絢·金季良·吳道炯·徐命緯·柳光翼,以次進伏訖。昌誼曰,夜間,聖體調攝,若何?上曰,一樣矣。昌誼曰,昨夜科次,終宵酬應,寢睡,何如?上曰,如此樣小睡矣。昌誼曰,粥水刺亦進御乎?上曰,進御矣。進湯劑。命診候,諸醫皆曰,脈候左右三部度數調均,滑體一樣好矣。上曰,賀儀已過,醫官外任者皆下去,而金季良,則今日下去,可也。命書平安監司疏批。批答見日記命左副承旨入侍。李之晦進前。命允鈺讀奏吏曹歲抄。上曰,李得福何不在於此中乎?允鈺曰,作故矣。上曰,兄弟事,予一門四人儒臣,而今覽歲抄蒙放中遺漏,故下問。李得福依故云,心甚愴焉。噫,若無特除,豈曰儒臣?依例給牒敍用,致賻等節,亦爲擧行。出傳敎上曰,甚慘然矣。允鈺曰,見此傳敎,必感祝矣。讀至李長老。上曰,頗順矣。初則不知如何如何矣。果不爲才操矣。昌誼曰,提調依前監煎乎?上曰,依。提調退去,命之晦讀奏兵曹歲抄後,上曰,吏兵曹歲抄中點下者,依前例擧行,居中居下者,吏兵曹,一體蕩滌。出傳敎藥房提調持湯劑更爲入侍。出榻敎之晦先退。上曰,試射入侍。右副承旨代入。出榻敎進湯劑。上命入格儒臣李彦一·洪昇·李憲三人入侍。命彦一進前,誦奏所作之文,自初句至末句誦奏。上曰,難矣。汝李彦五之兄乎?對曰,然矣。命退出。昇進前,誦奏十餘句後,命退出。憲進前誦奏數三句後,命退出。蔘蓮茶一貼煎入事。出榻敎諸臣以次退出。
己丑七月十六日巳時,上御隆武堂。親臨武士試射入侍時,試官副摠管李宜哲,兵曹參知尹得聖,兵曹佐郞鄭弘德,都摠都事李仁彬,右副承旨金致恭,假注書崔命麟,記事官兪岳柱·韓光近,進伏訖。上曰,摠管誰也?致恭對曰,李宜哲也。上命光爲宰樞執鼓,命召都政,付職武兼,進伏訖。上曰,皆奏姓名居住後退去,命射員,以七員作隊畢試後,上命入試記,三中半熟馬一匹,二中兒馬一匹,一中弦弓一張,賜給。命諸臣退去。
上在慶熙宮。停常參·經筵。
藥房都提調李昌誼,提調韓光會,副提調具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。以承傳色,口傳下敎曰,待下敎入侍。中宮殿·惠嬪宮,藥房口傳問安。答曰,知道。以承傳色,口傳下敎曰,昨日中官下敎及武藝別監左右番行首下敎,置之。
洪啓遠啓曰,臣與左副承旨李之晦俱直矣。之晦故領府事尹東度家致祭事出去,都承旨具允鈺,藥房進去,左承旨李在協,右承旨李性源,不爲仕進,右副承旨金致恭,故奉朝賀金尙魯家致祭事,出去矣。今日伴直無人,右承旨所當牌招,而拘於廳規,不得請牌,何以爲之?敢稟。傳曰,牌招。
以承傳色,口傳下敎曰,前水標直水標單子善爲之,今日多注雨一寸單子,尙今不至。水標直汰去,他人擇定。
備忘記,今聞雨聲,此心憧憧,此予涼德,此予涼德,減膳十日。
金致恭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。傳于李性源曰,內局入侍。
李性源啓曰,預備兼春秋韓民敎,身病猝重,勢難察任,今姑減下,其代,令該曹口傳差出,何如?傳曰,允。吏曹口傳政事,兼春秋單鄭弘德。
李性源啓曰,卽者修撰沈頤之,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。李性源,以弘文館言啓曰,本館下番修撰沈頤之,以親病,陳疏徑出,副修撰李秉鼎,亦以親病,陳疏,副修撰洪龍漢呈辭入啓,修撰洪相簡連呈辭單,不爲行公,下番將未免闕直,事甚未安。修撰洪相簡,卽爲牌招入直,何如?傳曰,允。
洪啓遠,以兵曹言啓曰,上候平復慶科庭試,來九月初九日定行事,自禮曹推擇啓下矣。武科初試吉日,令日官推擇,則來八月十七日爲吉云。以此日設行,何如?傳曰,當前期更爲擇入。
以承傳色,口傳下敎曰,一貼之尙餘未能記得,今始覺之,都提調尙今留待矣。初入侍氣候差勝,粥水刺亦善進,此時酬應誠難,退去,宜矣。
洪啓遠,以兵曹言啓曰,今七月十七日,慶州幼學李成樣稱名人,自興化門入來,差備門外擊錚,依例令攸司囚禁治罪。當該守門將洪尙德,依定式推考,何如?傳曰允。
己丑七月十七日午時,上御集慶堂。藥房入診時,都提調李昌誼,提調韓光會,副提調具允鈺,假注書崔鈺,記事官兪岳柱·韓光近,醫官許礈·李以楷·鄭允協·慶絢·吳道炯·柳光翼,以次進伏訖。昌誼曰,夜間,聖體調攝,何如?上曰,不設衾而睡,曉間似有寒氣。又有如壓之氣,此必痰候矣。加味正氣散煎入,可也。昌誼請診候。礈曰,脈候度數不均,三部似沈,滑體不足矣。以楷·允協·慶絢,皆如礈之言仰對。道炯·光翼曰,脈候左右似沈,滑體,似不如昨日,而脈處似小冷矣。上曰,正氣散,茹藿湯誰勝耶?諸醫皆曰,正氣散則溫散矣。上曰,然則於予病,好矣。加味正氣散一貼,依前方煎入事。出榻敎提調監煎事退出。允鈺曰,今番歲抄中,韓桓,誤入於點下中矣。上曰,歲抄中韓桓點下,勿施。出傳敎上曰,今時則其氣小愈,俄頃之間,乍現乍滅,而此必是氣也。諸醫皆曰,此是往來之痰也。上曰,其雖負予,所奏亦駭然。旣欲用焉,一奏可駭。其若永錮,豈予之意?尹蓍東,一體敍用,其欲仍也,一人旣仍,此亦一弛一張之意也。出傳敎命允鈺,讀奏各道聞及統制使慶尙水使水操伏啓。上曰,三南水操,旣命停止,而統制使慶尙左水使狀聞若此,應在置之之中,而若未卽分付。此時元元,不無前期裹糧之弊,已到未到勿論,卽爲分付,使吾民息肩之意,令備局卽爲三縣銓分付。出傳敎命允鈺,書建功正氣散問答後,上曰,此問答一件,作帖以入,一件正書以入,可也。上曰,李在協,已往覲親乎?昌誼曰,受由而姑未下直云矣。上曰,左承旨許遞,其代五衛將洪啓遠除授,牌招入直,房順房。出傳敎上曰,李景祜年幾何?允鈺曰,六十五矣。上曰,不少矣。允鈺曰,然矣,而筋力則甚好矣。上曰,尹得聖筋力好云矣。允鈺曰,果好矣。上曰,洪啓遠,何如耶?允鈺曰,峭剛矣。上曰,昨日武試官,皆年老者矣。李宜哲年幾何?昌誼曰,六十餘矣。上曰,善文云矣。允鈺曰,果善文矣。昌誼曰,有積功云矣。上曰,此人年多而不老,似不用心,故能如是矣。昌誼曰,文人如此矣。提調持湯濟入侍。上曰,正氣散停止,建功湯本方中,加桂枝五分藿香一錢煎入事。出榻敎提調監煎事先退。昌誼曰,韓判府,以丸劑進御,前後陳達,不啻屢屢,此實出於至誠苦懇矣,幸望進焉。上曰,金判府及右相,皆勸之而姑未進御矣。命賤臣召入御營廳敎鍊官二人,下問北城役事,後使之誦奏兵學指南各一大文,陣法各一大文後,先命退去。提調持湯劑更爲入侍,進湯劑。昌誼曰,向者輪直時,知申未得一宿矣。今日臣等所當直宿,而不敢仰請。知申以例直樣,直宿於本院,何如?其願亦如此矣。上初不許,再三陳達。上曰,然則知申,直宿於本院,可也。上曰,纔愈數日,臨殿臨門,一則追慕,一則爲民,其何所損而然?此豈臨殿者,亦豈臨門者?昨見雨意,此心憧憧,竟夕用心,只着冬衣而睡,曉來乃覺其寒,其痰復作,然此不過一時,故正氣命煎,而不服前差愈,予則不信而然今已愈,以此來朝。若庭候,豈有已愈後庭候?頒敎後三日,亦云美哉?起居一節,切勿擧行。出傳敎諸臣以次退出。
上在慶熙宮。停常參·經筵。
夜二更,月暈。
藥房都提調臣李昌誼,提調臣韓光會,副提調臣具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予之心矣,予之心矣,果然果然。其氣遂旋愈,寢睡亦頓勝,此氣豈知幾作也?誠悶誠悶矣。中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍。
又下敎曰,今已日晚,若復進御,則易致如頃日,蔘蓮茶煎入入侍,置之。
又下敎曰,右承旨李性源許遞,其代前承旨徐命善除授,牌招察任,房順房。
又下敎曰,開陽門留門,禮房入來後下鑰。
金致恭啓曰,大司憲李心源三度呈辭入啓,執義李堉牌不進,掌令鄭景瑞式暇,申尙權牌不進,持平李東郁牌不進,成德朝受由在外,今日以監察茶時之意,敢啓。傳曰,知道。
又啓曰,憲府連日監察茶時,諫院闕啓,俱涉未安。除在外呈辭入啓,疏批未下·式暇外·未肅拜不爲行公人員,竝卽牌招,何如?傳曰,允。
傳于具允鈺曰,內局入侍。
又傳曰,禮房承旨入來,都承旨替直。
具允鈺啓曰,明日宣陵告由祭,傳香禮房承旨,今日當爲齋宿,而右承旨李性源,纔已出去,卽爲牌招入直,何如?傳曰,允。
又啓曰,禮房承旨,今日當爲齋宿,右承旨閔弘烈,卽爲牌招入直,何如?傳曰,允。
李之晦,以兵曹言啓曰,卽接西道參軍牒報,則訓鍊都監所授仁旺山南邊體城五間許崩頹云。令繕工監,爲先把子圍排,分授軍門,急速修築,而把守軍兵,亦令該軍,多數定送,限修築間,各別守直之意,分付,何如?傳曰,允。
又以御營廳言啓曰,因兵曹草記,武德門東邊宮墻二間許,因雨頹落處,二營入直鄕軍十五名除出,限修築間,守直事,命下矣。北二營入直鄕軍十五名除出,限修築間,輪回晝夜守直之意,敢啓。傳曰,知道。
又以御營廳言啓曰,因兵曹草記,興元門北邊宮墻五間許,因雨頹落處,北二營入直郷軍二十名除出,限修築間,守直事,命下矣。北二營入直鄕軍二十名除出,限修築間,輪回晝夜守直之意,敢啓。傳曰,知道。
又以兵曹言啓曰,卽接北所衛將南所衛將等牒報,則武德門東西邊兩處宮墻各二間許,因雨頹落。開陽門東西邊兩處宮墻,各二間許,因雨頹落。崇義門南邊宮墻二間許,因雨頹落云。依例令紫門監,爲先把子圍排,急速修築,而武德門東邊,則北二營入直御營軍十五名除出,限修築間守直。西邊,則西營入直砲手十五名除出,限修築間守直。開陽門東邊,則東營入直砲手十五名除出,限修築間守直。西邊則南營入直禁衛軍十五名除出,限修築間守直。崇義門南邊,則南營入直禁衛軍十五名除出,限修築間亦爲守直之意,敢啓。傳曰,知道。
右承旨李性源疏曰,伏以皇穹默佑,陟降垂騭,玉候康復,縟儀載擧,臣適忝通列,獲覩盛禮,實不勝區區蹈忭之忱。臣卽於公退之後,忽伏承牌召之命,而新除授左承旨臣尹東昇,卽臣之姨母夫也。相避之法,在下當遞,玆敢隨詣闕外,援例陳章。伏乞聖明,亟命遞改,以存公格,不勝幸甚。踏啓字。
己丑七月十八日午時,上御集慶堂。藥房入診入侍時,都提調李昌誼,提調韓光會,副提調具允鈺,假注書崔鈺,記事官兪岳柱·韓光近,醫官許礈·李以楷·鄭允協·慶絢·吳道炯·柳光翼,以次進伏訖。昌誼曰,聖體調攝,若何?上曰,一樣矣。寢睡·水刺之節,亦何如?上曰,一樣矣。昌誼曰,湯劑昨日未及稟定,問于諸醫,以何貼進御乎?上曰,藿香加入者進御,而再劑則以建功煎入,而去藿香,加桂枝五分進御,宜矣。命診候。許礈等曰,脈候左右三部度數調均,滑體比昨日差勝矣。上曰,藥房提調,持湯劑更爲入侍事。出榻敎昌誼曰,時原任大臣,爲承候來待矣。上曰,時原任大臣入侍事。出榻敎領議政洪鳳漢,領府事金相福,判府事金致仁·韓翼謩,左議政金陽澤,進前。鳳漢曰,聖體調攝,若何?上曰,氣雖勝而不知何時更作,悶悶矣。相福曰,今日聖候如常,下情欣幸矣。上曰,賀儀臨門時,予氣甚好矣。陽澤曰,調攝諸節,伏望加意焉。致仁曰,其日連爲勞動,聖候安得不然乎?翼謩曰,臣前以節宣之道仰勉,而伏望加意焉。上曰,臨門之時,適値雨晴,實怪異矣。鳳漢曰,聞差使員之言,則水沈處則雖不無被災,而大體豐年云矣。上曰,差使員誰也?鳳漢曰,公州判官朴師錫矣。上曰,水沈處百姓,豈不可憐乎?鳳漢曰,右相有故,不入來矣。上曰,廣州府尹事,將何以爲之耶?鳳漢曰,臣欲仰達而未及矣,聞右相之言,不勝惶恐矣。臣非不知此等事,而武弁,曾經捕將,則閫任,別無用履歷之事。張志恒,赴廣州纔三朔善治云,而軍器方張,有難遷動。非但臣等之意,諸宰之意皆如此,故以其弟擬望,而其弟亦爲捕將,有聲望矣。上曰,然矣。內局玄處明·張志恒,予果作保而用之矣。鳳漢曰,張志恒,有短有長,而以厥祖之孫,爲國事誠可恃矣。上曰,固執則有之,而必無負國之理矣。致仁曰,固執之病,今則小愈云矣。上曰,廣尹依灣尹例,以文官用之,而堂上中誰可合之乎?鳳漢曰,閔弘烈前爲灣尹而已遞,其副望,亦好矣。上曰,誰也?鳳漢曰,朴志源也。上曰,爲人好矣。允鈺曰,然矣。鳳漢曰,然則自上,特除,好矣。上曰,廣尹望,尙今寥寥,故意謂詳審而然矣。今日下詢,頃者已聞果然爲此,而此人其令視北府尹,仍爲下問,予則曰得人,頃望中朴志源,特代此任。出傳敎上曰,理中建功湯前方中,去藿香煎入事。出榻敎上曰,尹東昇爲府尹乎?鳳漢曰,曾經道臣矣。陽澤曰,亦曾經廣尹矣。上曰,承旨外任,代與同副亦如前。同副許遞,閔弘烈·尹東昇,除授牌招察任,房順房。出傳敎鳳漢曰,日昨歲抄,寔出於咸與維新之意,而惠澤滂流,臣實欽仰,而其中歲抄外,或有不置縉紳者,或有刊名仕籍者矣。上曰,誰也?鳳漢曰,臣未能盡爲記得,而多有之矣。上曰,後日知而以奏,可也。鳳漢曰,宋宜孫其時,以家外無之爲言,自上逐出門外矣。上曰,然乎?明日持入歲抄點下,可也。鳳漢曰,沈公猷,其時同罪者皆敍用,而猶未蒙放矣。上曰,豈可事同飭異,沈公猷,一體蕩滌。出傳敎進湯劑。命允鈺,讀奏箕伯農形狀啓,嶺伯實錄閣修改狀啓。上曰,史官當下去乎?鳳漢曰,然矣。江陵·江華皆過限不去,一體送之,宜矣。上曰,一體下送,可也。鳳漢曰,再明次對,依例爲之乎?上曰,依例爲之,可也。諸臣以次退出。
上在慶熙宮。停常參·經筵。
藥房都提調臣李昌誼,提調臣韓光會,副提調臣具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣,寢睡近勝,而見開霽,猶憧憧矣。中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍。
李世演啓曰,大司憲李心源三度呈辭入啓,執義李堉,掌令申尙權,傳旨未下,鄭景瑞式暇,持平李東郁傳旨未下,成德朝受由在外,今日以監察茶時之意,敢啓。傳曰,知道。
以承傳色,口傳下敎曰,思明日干支,追慕一倍,次對,今日進定。
傳于尹得雨曰,都承旨入侍。
李世演啓曰,文學李崇祜,旣入省記,來到闕下,身病猝重,陳疏到院,原疏纔已退却矣。雖與無端不入直有異,省記旣入之後,不爲入來,事甚未安,推考警責,何如。傳曰,允。
李世演啓曰,大臣·備局堂上依下敎來待矣。傳曰,入侍。
以承傳色,口傳下敎曰,承旨踏下,代前承旨魚錫定除授,待朝牌招察任,房順房。
申光履啓曰,昨日本院使令,公事廳去來之際,中官,謂以慢騫捉去內班院,決苔以送,當該使令,自本院,已爲科治,而中官之不爲關由本院,任自決罪,事未前有,亦闕後弊。當該中官,從重推考,何如?批答在傳敎。
申光履,以春秋館郞廳,以領監事意啓曰,因慶尙監司狀聞,以史閣修改事,史官今將下去,而曝曬年限已過。修改時,史冊旣已移奉,使之兼行曝曬,當此霖隙,他處史閣,不無漏傷之慮。五臺山鼎足山城史閣曝曬,皆已過限,亦爲發遣郞廳,次第擧行,何如?傳曰,允。
李世演,以兵曹言啓曰,今七月二十日,文臣朔試射日次,而減膳相値,不得爲之之意。敢啓。傳曰,知道。
又以兵曹言啓曰,上候平復,慶科庭試,武科初試日字,太前期,更爲擇入事,命下矣。更令日官推擇,則八月二十日爲吉云。以此日設行,何如?傳曰,允。
又以訓鍊都監言啓曰,因兵曹草記,都監分授都城仁旺山南邊體城五間許頹落處,令該軍門,急速修築,把守軍,多數定送事,允下矣。今日爲始,砲手二十名,將官率領,限畢築輪回守直之意,敢啓。傳曰,知道。
申光履,以兵曹言啓曰,擧廳吏隷,令兵曹一體各決棍十度,使此輩,見差備門可知嚴重事,命下矣。依傳敎,擧廳政院書吏金復亨等六人,使令李長春等九名,各決棍十度之意,敢啓。傳曰,知道。
又以兵曹言啓曰,守門不禁人五人,各決棍十度,政院當該書吏·都使令,令入直騎堂,決棍二十度事,命下矣。依傳敎,別監朱仁範·高宗漢·姜碩禧·崔得大·羅泰綱等,各決棍十度,政院當該書吏金必彦,都使令朱得星,各決棍二十度之意,敢啓。傳曰,知道。
又以兵曹言啓曰,依傳敎,龍虎營開坐當該使令金益漢,決棍五十度後,逐送西小門外之意,敢啓。傳曰,知道。
又以刑曹言啓曰,李甲戌依成宅例,完決卽放事,命下矣。罪人李甲戌,依傳敎,卽爲放送之意,敢啓。傳曰,知道。
副司直金應淳疏曰,伏以皇天眷顧,祖宗垂佑,聖候遄臻康復,中外普切慶祝,況如臣者,逖違之餘,三登文陞,獲覲耿光,叩頭呼嵩,載瞻縟儀,區區愛日之誠,有倍于前。臣每念受恩如天,圖報無地,則惟是筋力奔走,庶幾爲一分自效之道。第臣八耋老父,素有奇疾,宛轉床席,十年于玆。臣以臣父晩生之子,鍾情最深,病裏相守,未忍一日離也,而每値臣承命造朝之日,輒抑情而勉之,俾勿遄歸,雖有種種添劇之症,不使臣知之。必欲寬臣之慮,而殫臣之職,則臣亦體臣父之心,非有至懇,未敢言私。纔因臣奴之自鄕至者,得聞臣父病報,近以暑感彌苦,食飮全却,眞元頓鑠,其他諸症之可憂者,猥不敢悉擧,而蓋與臣父私書所以慰臣心者,大不同矣。臣於是,方寸煎熬,夜繞旅壁,不能成寐,玆敢略入文字,備陳情私。伏乞天地父母,俯垂矜諒,特賜恩暇,俾便救護,千萬顒祝。答曰,省疏具悉。次對雖入,予莫辨也。今覽卿章,爲君伸分義,爲親尋鄕路,於卿二事俱美,而予用悵焉。體此意,俟少間將來察任。
修撰沈頤之疏曰,伏以惟天惟祖宗,默垂眷佑,聖候遄復,賀禮已擧,臣於是時,猥忝邇列,獲覩盛儀,慶忭之忱,有倍常品。仍念臣父痰癖肖疾,當暑輒發,近因日氣蒸溽,視前有加,而又於昨夜,猝添暑瘧,胸膈痞滯,神息澌綴,諸般症形,一時交劇。臣無他兄弟爲命,臣身離側,將護無人,適淹直廬,得聞此報,方寸自亂,接住不得,忙投短章,徑出禁門。伏乞聖慈,俯垂㦖惻,亟遞臣所帶之職,以便救護,仍治臣任情之罪,以安賤分,不勝幸甚。答曰,省疏具悉。勿辭護焉。
副修撰李秉鼎疏曰,伏以皇天默佑,陟降垂騭,聖候遄復,賀儀載擧,臣民慶忭,曷有其極?念臣區區踪地,豈合復叨館銜,而仰感特除之隆渥,冒昧肅命,間値庭候之連設,黽勉隨行,退自循省,煩切恧蹙,然此猶屬臣一身廉義耳。抑臣有懇迫情私,臣母疾火宿祟,近當暑節,寧日甚尠,而自數昨,挾感添劇,寢啖俱廢,臣方左右扶將,晝宵煎灼,時月之內,實無離捨供職之勢,論思重任,不宜容臣虛帶,玆敢短章陳籲,冒于崇嚴。伏乞聖慈,曲垂矜諒,亟許鐫遞臣職名,俾便救護,仍治臣瀆撓之罪,以昭法紀,千萬幸甚。答曰,省疏具悉,勿辭護焉。
正言金致九疏曰,伏以惟天惟祖宗,垂騭我宗祊,聖候康復,縟儀載擧,臣民慶忭,中外惟均。竊伏念國家之置臺閣,將以待有風裁者,類非如臣巽劣所可冒據也,決矣,而適當藥院竝直之時,不敢他顧,冒昧出肅,一再登筵,仰覲耿光,榮寵極矣。而臣旣學識空疎,聞見淺陋,曾無一言半辭可以補聖德而矯俗弊者,徒事含默,碌碌隨行,遽然二十餘日矣。臣誠悚惶愧恧,無所容措。此際得接鄕信,臣之七耋偏母,素患伏暑,重添毒感,委頓床席,晝宵叫痛,思欲見臣,專人來促,臣聞此報,方寸煎灼,玆敢疾聲呼籲於天地父母之前。伏乞聖慈,俯垂矜憐,亟遞臣職,得以安留在,左右救視,俾伸母子之情,仍治臣瀆撓之罪,以昭法紀,千萬幸甚。答曰,省疏具悉。爾勿辭,先入侍護焉。
左副承旨李海重疏曰,伏以皇天默佑,陟降垂騭,玉候康復,縟儀載擧,臣民慶忭,曷有其極?仍念臣素患痰癖之症,近當無前潦炎,挾感添劇,胸腹牽痛,食飮全癈,首尾數十日,轉側須人,臣左右扶將,方寸焦熬,此際忽有銀臺除命,繼以召牌儼臨,在臣分義,固當端蹶趨承,而目下私情,萬無供職之望,玆敢隨詣闕下,疾聲呼籲。伏乞聖慈,諒臣至懇,亟命鐫遞臣職名,以便救護,仍治臣違傲之罪,以肅朝綱,千萬幸甚。踏啓字。
己丑七月十九日未時,上御集慶堂。藥房入診,大臣·備局堂上,引見同爲入侍時,都提調李昌誼,提調韓光會,副提調具允鈺,領議政洪鳳漢,左議政金陽澤,行吏曹判書申晦,行刑曹判書李昌壽,判敦寧趙雲逵,綾恩君具允明,禮曹判書洪麟漢,行副司直具善復,左尹金孝大,副提學李最中,行副司直鄭存謙,右尹鄭尙淳,工曹參判閔百興,行副司直李重祜,掌令鄭景瑞,副校理李致中,正言金致九,右副承旨徐命善,假注書崔鈺·崔命麟,事變假注書洪樂淵,記事官兪岳柱·韓光近,醫官許礈·鄭允協·慶絢·吳道炯·柳光翼,以次進狀訖。允鈺,讀奏江華留守黃景源狀啓。上曰,今覽江華留守狀聞,以今番雨水,其所滲漏,其若是甚微,此則心弛而其報狀中,丹靑漫漶,椽木腐傷,道里罅隙,非今雨水執頉處,則不卽以報,今乃兼報,事之可駭,莫此爲甚。當該殿官若此,而何能擧職乎?事當汰去,而今番斟酌,若思其君暮年憧憧之心,則焉敢若此?元朔數中,越十朔陞敍事,分付該曹。留守狀聞,雖是而其中有附椽腐傷處,香門柱腐傷處,不可不及時重修,擇日先爲擧行,正殿雨漏處,待快晴更爲奉審後,狀聞擧行事,亦爲分付留守。出傳敎昌誼曰,夜間,聖候若何?上曰,一樣矣。昌誼進湯劑,上進御。上曰,二十一日晨朝,當於月臺行禮,侍衛入直擧行,時刻待下敎,只入正時,大臣九日行禮,依定式擧行。出傳敎命書金應淳疏批曰,金應淳下去乎?允鈺對曰,姑未下去云矣。上曰,此人以鄕爲家,連來察任,似不易矣。上曰,今日亦極熱,年事大登矣。苟直益於民者,予雖復痛何傷乎?北伯萊灣之狀,雖有急報,予所不畏,惟以目下事爲㦖矣。前則予一戎嚴,諸臣,亦皆不知有門矣。今則差備門內,皆着笠帽,下人登階,紀綱所在,太無嚴矣。上曰,差備其嚴莫重,自古各司下吏,不敢升於差備門階者,卽是古例,而國綱解弛,政院下吏已亡。守門之人孱微,中官當號令而未能,違典禮而使氣,此三件事,俱涉寒心,今仍政院稟啓,詳細嚴問,政院一使令,敢以書吏之言,直門於差備門閾之外,非特此也。坐於其中,而守門之人,非徒不禁,相與酬酢之際,一承傳色中官,自內班院來見駭擧,何來坐此云,則初答以傳命來云,已涉無嚴。再次詰問,果非傳命,故叱退,則反辱中官,節節無狀,而雖若此,雖承傳色中官,各司吏胥用權申飭,例也而至於政院使令,非各司吏隷之比,王子大臣外,不敢推治,例也。推猶不可,渠雖無狀,其若見辱,令他承傳色以奏,可也。何敢任意決笞乎?雖由於年少輕着之致,擧措萬萬可駭。差備所屬與院隷,若有見辱被打之事,則承旨請治,例也。不究本事,信聽隷屬之言,其敢稟啓,此亦惟允之道乎?其可駭也。闕門禁攔入,莫重數門外咫尺差備門,攔鬧乎?此三百年所無之事,若此不已。方在靜攝,國禁不嚴之時,此等之類,將入於堂門之內,關係非細。令兵判,當該使令,龍虎營開坐,決棍五十度,定配海島,無令復入脩門。守門不禁人,其命書下,令入直騎堂,各決棍十度,中官可駭之事,已下敎,其果有是事,招結束色吏付詣,可也。咫尺差備門外相難,作此駭擧,中官申德龍,下該府過十五日後,杖一百徵贖以放。承傳色中官金好大,身爲當番承傳色,若不覩不聞,可謂只食中官,特施不敍之典,政院下吏,莫知其誰,而爲一兵草探問差備,必有意思,因此使其使令,放恣攔入。當該書吏及政院都使令,亦令兵曹,各決棍二十度,此等無據之事,不究其本,輕先稟啓,政院若此,國綱何言?當該承旨尹東昇削職。大抵故靈城爲承宣時,院隷另擇云矣。近者不擇特甚,故若此,在院諸承旨,一竝從重推考。出傳敎鳳漢曰,夜間,聖候若何?上曰,一樣。鳳漢曰,惶恐敢達矣。豈可一雨之故而至於減膳乎。上曰,戊申年,三減膳矣。陽澤曰,康復不遠,有此減膳,誠憂㦖矣。允鈺曰,惶恐仰達矣。院吏事,在於昨日,而臣則在藥院矣。院吏來言公事廳,則下吏常常往來云,而臣則以爲雖公事廳,往來未安故問之,而本院稟啓時,諸議歸一,故爲之而尹東昇,獨被削破之典,臣誠惶悚矣。上曰,卿奏如此,予意亦然矣。命書傳敎曰,今聞都承旨所奏,予意初若此而只敎稟啓承旨,焉敢晏然?諸承旨,一竝遞差,擧廳吏隷,令兵曹一體各決棍十度,使此輩,見差備門少知嚴重焉。處分承傳色外,有此駭擧,而傍觀不奏者,各越捧一等。上曰,入侍注書崔鈺,孱微特甚,頃雖分揀,豈每參酌汰去?此後堂后假官擇差。出傳敎上曰,尹得雨·申光履·具庠·李世演·金光國·李海重,承旨除授,牌招察任,房順房。三院副提調例兼。出傳敎昌誼曰,俄未及仰達矣。使診候乎?上曰,置之。鳳漢曰,請道陸軍習操,姑未定奪,而至於都試期日不遠,上年以前姑停之都試,皆置之,只今年條,一竝擧行之意,分付,何如?上曰,依爲之。出擧條又達曰,判尹沈鏽,雖已肅拜,而以年前事,不爲行公矣。蓋其所遭,不足深嫌,而向日許遞,亦出聖意之曲念,今番復拜,宜其勉膺,而猶事撕捱,以致朝體之未安,從重推考,俾卽察任,何如?上曰,其涉過矣。依爲之。出擧條又達曰,李得培所坐,則不過違牌,而方補乘障,年衰病痼,宜有矜㦖之道矣。上曰,飭己行,其命特寢。又達曰,昨日陳達後更聞,則李敍中所坐,與院公猷同,黃橚,以未肅拜之人,誤入現告云。宜蒙均施之澤矣。上曰,竝一體分揀。竝出擧條金孝大進伏曰,摠戎廳財力,畿內需米外,無化錢布,一年需用,專靠於各處屯田收稅,而比年以來,稅入大縮,無以成樣。此皆由於陳起相混,境界紊亂之致,故待秋成發遣解事將校,詳細改打量,事係軍需,外邑不可泛忽擧行,以此預爲分付於有屯田各邑,使之定監色,持量案眼同擧行,何如。上曰,是果擧職,依爲之。出擧條司直鄭宲後日次對,同爲入侍事。出榻敎所斤僉使李得培內擬事。出榻敎所斤僉使李得培內擬事,以其命特寢事改書出。洪麟漢進伏曰,史庫修改一節,當依例爲之乎?上曰,依前例爲之。上曰,太白史庫,以本道狀聞觀之,不可不及時修葺。此狀聞,下春秋館,史官,其令待朝辭朝,其石入於閣內,則何暇待擇日開庫?到閣卽時,先爲權安重修後,還奉吉日,依例進擇擧行。出傳敎藥房提調,持湯劑更爲入侍事。出榻敎昌誼進湯劑,上進御。允鈺曰,昨因大臣所奏,不入歲抄之被罪人,有今日書稟之敎,故敢達。上曰,讀奏。允鈺曰,洪秀輔·朴相老·洪景顔·趙載俊·洪纘海五人,本罪外,特除侍從案矣。上曰,竝分揀。允鈺曰,朴取源·李命勳·沈觀之等三人,以大祝事,爻周侍從案矣。上曰,竝分揀。允鈺曰,宋載經,以疏事本罪外,侍從案改正矣。上曰,分揀。允鈺曰,申光緝,本罪外抹去侍從案藝閣調用矣。上曰,竝分揀。允鈺曰,黃榦本罪外,墨削侍從案,李弘濟,姜趾煥本罪外,勿置縉紳案,柳知養本罪外,不置縉紳案,申大脩本罪外,免爲庶人,姜游本罪外,永爲鄕人矣。上曰,竝分揀。鳳漢曰,李台鼎·朱炯質,與姜游輩同罪,而律則定配矣。上曰,亦爲分揀。出擧條鄭景瑞進伏曰,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條又曰,請還寢定配罪人金柱泰減等之命。措辭見上上曰,其爭過矣。方當霈典,勿復强煩。出擧條金致九進伏曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條又達曰,今番大赦,前後以言獲罪者,竝命分揀,而向來金尙默之疏,不過論人,歲過周矣。李謙彬之疏,斷斷無他,罰已行矣而値此大霈之典,獨未蒙一視之澤,臣以爲竝加收敍,俾開言路,宜矣。上曰,子曰棖也慾焉得剛,初登前席,二承宣之事,人必曰已甚,而其後有提諭。此頃年儒臣爲對讀官,聞其時承宣之言,請飭一承宣,無異翰林時謂駭,入臺閣其奏者,其豈挾雜,寥寥臺閣之時,其亦錚錚,故卽允而鄕賢祠事,其得臺體,承旨請推事,亦官師相糾也。意謂此人,庶無怪說矣。況今日政院使令之攔到差備咫尺之地,予自處分,而衆耳皆聽之地,敢稱傳命,予雖只命逐,關係,若何?以適當次對,故俄者,重言復言者,意蓋此也。憲臣,默默退坐,此聾啞世界也。其人亦衰,予亦雖泛看,頃者申應顯,不過微事而卽席請推,臺臣,非憲臣之比,則旣聞差備門外假稱傳命之說。聽若尋常,此乃國不國之一端,故末稍將欲下敎,請以所懷首陳。金尙默此則雖有所執,亦何靳惜?其欲允可,至於李謙彬事,關係,若何?而敢曰斷斷無他,若何然後可謂有他,此不可待引嫌而處分,先入侍後護之命,予果招也,護黨亦黨,其何惜?爾有此心,何拜殿中?如謙彬律特施焉。出擧條允鈺,讀奏兵曹草記訖。上曰,其若行焉,臨殿猶然,況八道靑衿乎?當於春塘臺親臨,卽日唱榜,分付該曹。出傳敎上曰,初聽尋常,心以爲駭,下敎之後亦然,其聲可判,而予雖衰矣。豈可苟且于此哉?亦豈以重聽而寬假,諫臣因駭擧而旣處分,假稱莫重而不言臺臣,其可不飭,掌令鄭景瑞,特施不敍之典。出傳敎鳳漢曰,時原任近來一體,而諸臣俱老矣。凡係國家事,同入參聞,似好矣。上曰,大事則自當皆入矣。鳳漢曰,臣之前後恩典,非比尋常,何敢不殫竭忱誠,而筋力前則不然矣。近則日衰,實難堪勝,小賜休暇,是所願矣。陽澤曰,大臣中,領相筋力,最好矣。上笑曰,右相之言,可謂批點矣。藥房及備局大臣諸宰先退,而命李最中進伏。上曰,豈意更見卿乎?卿旣入來,仰瞻顔色,可也。最中仰視後曰,逖違之餘,瞻望玉色,不減昔時,實爲欣幸矣。命退出。李昌壽進伏,讀奏殺獄完結文案訖。上曰,可謂善完決矣。命書傳敎曰,今番輕囚放釋,則未完決者三,欲爲下問,該堂入侍,故下詢,一則已完決酌處者,而此必是三字,無異莫須有,其酌處,是也。今無可論,只有二人,而李甲戌事,比諸成宅,尤爲孟浪。世間豈有無于證殺人?旣登其船之人非二人,則何者於橋蹴此?予則曰,彼決此否,雖在愼重,曾有飭完決之敎,予何二哉?依例完決,卽放,三得比二案,其亦難兄難弟,而殘忍者賣桃兒,實因若此而莫知其人。其孫大成之不爲直招而然。二十三日·二十五日,非大成而誰知?一日之內,亦非二人,則其日歸正,然後元犯何難知。此惟在大成,莫重殮驗若此之時,大成,豈可循例杖問?渠若直招賣桃之兒,自可洩冤,其兒旣知渠,則渠豈不知其兒?於此於彼,此不過一條路,亦不過一人,一人酌處,旣是甲戌。又爲特命酌處,則此猶若此者,實固無疑,可矜者其兒,若不直指,渠將爲元犯,況此輩不肯立隻,其欲免逭者,若見其心,欺誰而物故杖下可乎?直陳而爲直人可乎?不然日次加刑,渠焉敢免也?以此問目,嚴刑取服,後更爲持奏。出傳敎命都承旨尹得雨入侍。得雨進伏後,允鈺進。上曰,轉眄之頃,卿又入來者異常矣。前賜御筆,果訖之乎?凡待臣下孰不然矣,而追思卿父之爲五衛將時事,又貴且感矣。得雨對曰,前後下敎,每及先臣,實感激矣。又承聖敎,感泣無地矣。上曰,久違之餘,仰瞻,可也。得雨曰,三年逖違之餘,昵侍耿光,玉色勝昔,不勝欽歎矣。命讀北伯畢賑狀後,上曰,今覽北伯畢賑狀聞,事多張皇,且兼殿最,御史褒啓,比他道,其涉張大。當該道臣,從重推考。出傳敎諸臣以次退出。
上在慶熙宮。停常參·經筵。
藥房都提調臣李昌誼,提調臣韓光會,副提調臣尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安。竝此仰稟。答曰知道。寢睡一樣,差勝,而氣亦一樣矣。中宮殿·惠嬪宮,樂房口傳問安。答曰,知道。
以承傳色,口傳下敎曰,待下敎入侍。
又下敎曰,玄處明,亦爲入侍。
李世演啓曰,大司憲未差,執義李堉,掌令申尙權傳旨未下,一員未差,持平李東郁傳旨未下,成德朝受由在外,今日以監察茶時之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射,而自上,方在減膳中,後膳間,依例停止之意,敢啓。傳曰,知道。
傳于具庠曰,內局入侍。
傳于魚錫定曰,宣傳官旣聽下敎,騎馬二立之。
假注書崔鈺汰去,代以權偀爲假注書。
具庠啓曰,假注書權偀,以崇陵別檢,方在直所,今姑改差,何如?傳曰,允。
假注書權偀改差,代以韓德厚爲假注書。
李世演,以御營廳言啓曰,本廳分授惠化門南邊體城頹毁處修築事,前已啓下矣。今日爲始,修築之意,敢啓。傳曰,知道。
尹得雨,以右邊捕盜廳言啓曰,部將鄭選,幼學金之晉等,着白衣,去夜初更量,犯夜被捉,而鄭選係是朝官,金之晉亦是士子,自本廳,不得擅便,何以爲之,敢啓。傳曰,此何由乎?頃者犯夜充軍勸放之致,若此而令何施法何行乎?直提學以下犯禁,卽是大曲,此是犯夜人,豈曰朝官,亦豈曰士人?事當依法,而與親臨有異,除棍,鄭選三水府充軍,金之晉甲山府充軍,令該府秋曹,倍道押付,頃者已充軍者勿放,其令仍配事,分付該曹。
李世演,以兵曹言啓曰,傳曰,頃者申飭之下,夜禁鮮嚴,若高麗三日,近者莫聞草記。故將欲下敎,捕廳草記果到,近聞大將,有其祖之風云,心嘉,豈特士人?朝官亦呈課,可謂不負其祖,右邊大將張志豐,特賜半熟馬一匹,若此而左右巡將,只睡巡廳乎?事涉駭然,從重推考,當該監軍,令兵曹決棍事,命下矣。依傳敎,左邊監軍李元萬,右邊監軍金趾祥等,各決棍十度之意,敢啓。傳曰,知道。
又以義禁府言啓曰,犯夜人鄭選,三水府充軍事,命下矣。以傳敎內辭意,具罪目,依例發遣府羅將,卽爲倍道押送配所之意,敢啓。傳曰,知道。
又以刑曹言啓曰,犯夜罪人金之晉,甲山府充軍,倍道押付,頃者充軍者勿放,其令仍配事,命下矣。罪人幼學金之晉,依下敎咸鏡道甲山府充軍,倍道押送,頃者充軍者勿放仍配事,分付道臣之意,敢啓。傳曰,知道。
傳于申光履曰,內局入侍。
李世浩,以兵曹言啓曰,今七月二十一日,武臣賓廳講書日次,而親臨望拜禮相値,不得爲之之意,敢啓。傳曰,知道。
又以刑曹言啓曰,當該使令,決棍五十度,定配海島事,命下矣。承政院當該使令罪人金益漢,依傳敎,全羅道康津縣古今島鎭,定配所,卽爲發配之意,敢啓。傳曰,知道。
知事徐命膺疏曰,伏以高穹默佑,聖候快復,盈庭環珮,以舞以蹈,而臣適須代登塗,未及造班,只與徒衆,遙伸鼇忭之忱而已。仍念臣僇人也,雖聖上猶欲湔拂而用之,臣豈敢復爲彈冠之計哉?今者一肅,抑有所不得已者存焉。恩諭鄭重,誠當祗謝,臣所以不得已也。帥符替納,恐開後弊,臣所以不得已也。往役不辭,鄒書有云,臣所以不得已也。惟是匪分恩資,大關廉防,蓋其濫竽之戒,負來之懼,猶屬例讓,臣不暇擧論,而朮退晉秋,昔人,以爲有托公濟私之嫌,如臣去就,雖不足有無於風俗。然以一介之賤而處義顚倒,始終衡決,招傍人之嗤默,貽淸朝之羞辱,則其所以虧上天成物之功,爲如何哉?臣聞其情切者,其話短,由中之懇,不待臣畢辭。伏乞聖明,俯垂矜察,收還臣新授資級,亟命區處,以靖私義,以安愚分,千萬幸甚。答曰,省疏具悉。往事何言?今擢意在,莫重專對,何敢辭焉?卿勿辭焉。
二十日巳時,上御集慶堂。藥房入診入侍時,都提調李昌誼,提調韓光會,副提調尹得雨,假注書崔命麟,記事官兪岳柱·韓光近,醫官許礈·鄭允協·慶絢·吳道炯·柳光翼,以次進伏訖。昌誼曰,聖體若何?上曰,一樣矣。水刺,何以爲之乎?上曰,進御矣。上曰,聞鼓吹之聲,莫知其故,問之則翰林,奉御製往太白山矣。卿見太白山乎?昌誼對曰,待罪安東時,見太白山而未及見史閣矣。上曰,安東,何如?對曰,以山川言之,大體雄壯矣。昌誼進湯劑,上進御,仍命診候。許礈等曰,脈候左右三部調均,滑體一樣如昨矣。上曰,古有莫須有三字,昨見秋曹文案,有此必是三字,秋判之執此完決,誠善處也。得雨,讀奏捕廳犯夜草記。上曰,頃者犯夜士子放釋,故有此弊也。命書傳敎曰,頃者申飭之下,夜禁鮮嚴,若高麗三日,近者莫聞草記。故欲下敎,捕廳草記果到,近聞大將,有其祖之風云,心嘉,豈特士人?朝官亦呈課,可謂不負其祖,右邊大將張志豐,特賜半熟馬一匹,若此而左右巡將,只睡其廳乎?事涉駭然,巡將從重推考,當該監軍,令兵曹決棍。上曰,喉間有臭矣。昌誼對曰,何臭乎?上曰,辛臭矣。昌誼曰,伏未知藥臭乎。上曰,然矣。昌誼,問於首醫曰,喉間藥臭,何故而然耶?許礈進伏曰,自上,有厭之之心故然矣。上高聲曰,渠豈知乎?予豈厭而然也。速爲退去。仍命書傳敎曰,渠之道,玉圈犀帶,承襲而然乎?近者服建功,其臭良久未散。故其言于都提擧。都提擧,聞而爲悶,問于許礈,其答之前,予意必曰,因予云,敢曰前則無此,今則因予心而若此云,若此言,其何服正氣,亦何服建功?觀心而已,事之無嚴,莫此爲甚。此亦若犯夜人,處分漸弛,故若是放恣也。昔李時聖,不過固執,一宰臣,請其永除,故予嗣服後,有下敎者,宰臣猶然,況其君乎?固執其心可諒,能者難制,許礈依前下敎施行。上曰,兵判以文官爲巡將,近無此規矣。昌誼曰,擧職矣。上曰,然矣。上曰,子云宰予。噫,聖人豈欺我哉?頃者二承宣之請,鄕賢祠之請,予見欺而謂公矣。至於昨日假稱傳命者,重言復言,重諭復諭,若不聞於李謙彬,則亹亹下敎者,甘心護焉。以此觀之,二承宣所請,非公聞也,卽挾雜也。豈特此也?只請關西鄕賢祠,其心自現,予將誰恃?暮年用人,誠難誠難。若問其弊,三南特甚,彼關西鄕祠,可謂陋矣。嚴飭三南,己亥後建院者追配者,皆令卽爲報聞,其若欺隱,當該守令,當永錮其身,不齒縉紳,以此一體申飭。出傳敎上曰,凡事緩治,政院使令,非久當入於集慶堂前矣。藥房提調持湯劑,更爲入侍事。榻前下敎昌誼進湯劑,上進御。諸臣退出。
二十日酉時,上御集慶堂。藥房入診入侍時,都提調李昌誼,提調韓光會,副提調尹得雨,假注書崔命麟,記事官兪岳柱·韓光近,醫官鄭允協·慶絢·吳道炯·柳光翼·鄭允說·玄處明,以次進伏訖。昌誼曰,俄間聖體一樣乎?上曰,然矣。水刺亦進御乎?上曰,唯。昌誼進湯劑,上進御,仍命診候。允協等,診候訖,退伏曰,脈候左右三部度數調均,滑體與朝一樣矣。昌誼曰,明日進劑,依例爲之,而待令於何處乎?上曰,行禮相値。內局只口傳問候,禮畢後,便殿入侍。出傳敎得雨曰,申領府事,致祭當爲之,而頃有左承旨進去之敎,聖意有在,而今則換房,何以爲之乎?上曰,申領府事致祭,二十二日擧行,左承旨進去。出傳敎明日差早開門事。榻前下敎命得雨讀奏兵曹·刑曹·義禁府草記訖。上曰,坐直承旨與入直儒臣,持問答入侍。同副承旨申光履,校理李致中,修撰洪相簡,進伏後,命內局先退。致中,跪讀問答數板後,上曰,止。相簡,讀四五板後,上曰,止之。仍命承旨讀之,光履,讀數板後,上曰,注書讀之。賤臣命麟,讀一板餘,上曰,止之。上番讀之,可也。岳柱,讀半板餘,命止之,入大內。少頃還臨曰,下番讀之。光近,讀一板訖,命兩儒臣先退。又命光履,讀奏江華留守黃景源狀啓後,仍命諸臣退出。
上在慶熙宮。停常參·經筵。
大殿·中宮殿·惠嬪宮,藥房口傳問安。答曰,知道。
望拜禮罷後,政院·玉堂·藥房口傳問安。答曰,知道。
李世演啓曰,大司憲未差,執義李堉,掌令申尙權傳旨未下,一員未差,持平李東郁傳旨未下,成德朝受由在外,今日以監察茶時之意,敢啓。傳曰,知道。
具庠啓曰,卽者修撰洪相簡,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以承傳色口傳下敎曰,今日軍號呼應之際,易致瀆䙝,改書以入。
傳于具庠曰,內局入侍。
傳于魚錫定曰,騎馬三匹之,宣傳官一員待令。
傳于李世演曰,承旨入侍。
以平安監司李景祜狀啓,泰川松下面居幼學吳海旭等囕死事,傳于申光履曰,令本道,恤典擧行。
具庠,以弘文館言啓曰,本館下番修撰洪相簡,以其親病,陳疏往出,下番無他推移之員,將未免闕直,事甚未安。應敎任希敎,校理徐浩修,副校理李致中,竝卽牌招,以爲推移姑降入直之地,何如?傳曰,允。
魚錫定,以備邊司言啓曰,江華留守黃景源狀啓,備論民間形勢之切急,仍請鉤還之稟旨加分,而至有草記回啓之命矣。島中無他生穀之道,而賑政纔畢,麥收又盡,民計之切急,勢所必至,餉穀雖重,前例有據,八百石特許加分,以爲分排接濟之地,何如?傳曰,準千許給,可也。
又以訓鍊都監言啓曰,都監分授都城仁王山南邊體城頹落處,今已畢築,女墻仍爲始役,把守軍兵,依例撤罷之意,敢啓。傳曰,知道。
李世演,以義禁府言啓曰,因京畿監司狀啓,戶曹粘目寶城郡守朴尙忠,憑關處之事,傳旨啓下矣。朴尙忠,時在任所云,依例發遣府書吏,拿來何如?傳曰,允。
右議政金尙喆箚曰,伏以臣於數昨,重經癨泄,多灌藥物,少得差效,而槪臣痰痞一症,最爲半生貞疾,每當金火換節之交,如期必發,發輒辛苦,源委旣痼,痛楚難强,須得從容調治。然後庶可責生人事,宛轉牀席,無路自力,屢次闕禮,分義都虧,一味癏職,罪戾滋大。玆敢冒入文字,仰瀆崇嚴。伏乞聖明,亟降威罰,以警具僚,以安私分焉。敢進止。答曰,省箚具悉卿懇。業已諒,爲卿㦖,卿須安心勿辭,其須善攝焉。遣史官傳諭。
司書任希敎疏曰,伏以惟天惟祖宗,默垂眷佑,聖候康復,賀禮誕擧,臣於是時,猥忝邇列,獲覩盛儀,慶忭之忱,有倍常品。仍念臣所叨之職,初豈有冒膺之勢,而前席特除,逃遁無路。連値靜攝,非但不敢爲瀆撓之計,聖眷特軫於臣家,恩敎屢及於亡父,闔門感泣,圖報罔涯,放倒廉隅,章皇出肅,隨例特被,視若儻來,人之嗤點,固無可言,而私心愧恧,當復如何?欲於賀班退歸之後,卽陳自引之忱,而老母宿病之外,猝添暑癨,吐瀉兼發,直元暴陷,多試針藥,少無其效,奄奄牀笫,氣息沈綿,臣方左右扶將,焦遑度日,陳章引義,亦不暇及。此際以下番之無人,召牌下臨,而以此情理,尤無承膺之望,玆陳短疏仰暴私懇。伏乞天地父母,俯諒難冒之義,曲念情私之憫,亟治臣瀆籲之罪,以肅朝綱。仍遞臣見帶之職,俾便救護,千萬幸甚。答曰。省疏具悉。爾其勿辭,護焉。
校理徐浩修疏曰,伏以惟天惟祖宗,默垂眷佑,聖候康復,賀儀載擧,懽忭之忱,中外惟均。念臣本生母素患,痃癖之症,每當換節之際,將攝失宜,則如期而發,輒費時月,近因霖雨暑濕。又添毒感,種種諸症,一時闖作,寒熱逐日往來,眞元漸至澌脫,食飮全却,藥餌無效。臣方左右扶護,寸心焦煎,實無頃刻離捨之望,而適値僚員不備,番次苟艱,庚牌儼臨,臣雖無似,粗聞古人事君以誠之義,如有一分可强之勢,則豈敢爲瀆撓之計,而區區私情,如右所陳。玆不得不短章請急,冀蒙矜諒。伏乞聖明,遞臣之職,治臣之罪,以嚴朝綱,以便救護,千萬幸甚。答曰,省疏具悉。爾其勿辭,護焉。
修撰洪相簡疏曰,伏以聖候康復,縟儀載擧,盈庭環佩,普切懽忭。仍伏念趨造文石,昵近耿光,實臣子之至願,而不可人人而得者也。臣以無似,猥忝經幄,時承玉音,榮極臣身,恒懼踰分,苟非至切之情至苦之懇,臣豈敢强事煩聒,自犯擅離之誅也哉?第臣母,以淸弱之質,抱虛勞之症,居常凜綴,寧日絶少,近當潦暑,將攝失宜,添以毒感,委席叫苦者,已有月而臣替直無人,未遑言私,卽聞夜中,外觸風寒,宿痾新恙,一倍增劇。諸症之種種可憂者,雖不敢縷陳,最是痰壅而腰脅牽痛,氣滯而眞元暗銷,灌以藥餌,了無動靜,臣通此鎖直,無他兄弟醫治食補,管領無人。臣於是,方寸煎灼,按住不得,忙陳短章,逬出禁扃。伏乞聖慈,亟命有司,將臣本兼諸任,竝行刊削,仍勘臣瀆擾之罪,以便救護,以昭國紀,不勝幸甚。答曰,省疏具悉。爾其勿辭,護焉。
己丑七月二十一日寅時,上詣崇政殿月臺。親臨望拜禮入侍時,行都承旨尹得雨,左承旨金光國,右承旨具庠,左副承旨魚錫定,右副承旨李世演,同副承旨申光履,假注書崔命麟·韓德厚,記事官兪岳柱·韓光近,以次侍立。上具翼善冠·黑圓領袍,步出資政門,詣崇政殿月臺。北向行禮,得雨奉香,光履奉爐。上入殿內神位前,焚香,退詣板位,後四拜。命禮房撤去牀卓,庠撤牀卓,上俯伏祗送,步詣資政門外乘輿。得雨曰,內局都提調,請承候矣。上曰,入侍。都提調李昌誼,提調韓光會進前。昌誼曰,今已展禮,聖體若何?上曰,一樣矣。昌誼曰,湯劑待令矣。上曰,尙不早飯,姑置之。內局先退,上命得雨,書憶皇恩御製,得雨書畢,讀之。上曰,一本,書入大內,一本,書入于世孫,可也。又命光履進前。上曰,再昨雖勿論。噫,彼其祖,卽丁丑歲受頒曆以來者,況今日乎?金尙默,一體蕩滌。出傳敎上曰,爲敍用乎?光履曰,分揀則未爲敍用,而蕩滌然後爲敍用矣。上命書以蕩滌,又命光國進前。上曰,以予之氣,一次猶難,況三次乎?今則今年此禮已畢,皇壇守僕二人,令該曹米布題給,書房色·司鑰二人,各賜弦弓一張。出傳敎上還入大內,諸臣以次退出。
二十一日巳時,上御集慶堂。藥房入診入侍時,都提調李昌誼,提調韓光會,副提調尹得雨,假注書崔命麟,記事官兪岳柱·韓光近,醫官鄭允協·慶絢·吳道炯·柳光翼·鄭允說·玄處明,以次進伏訖。昌誼曰,俄有精神昏昏之敎矣。今則聖體若何?上曰,一樣矣。粥水刺亦進御乎?上曰,已進之矣。昌誼進湯劑,上進御,仍命診候。允協等曰,脈候左右三部度數調均,滑體與昨日一樣矣。上曰,俄者大臣,誰某入來耶?昌誼對曰,右議政有故不來,其餘則皆入來矣。摘奸宣傳官入侍事。榻前下敎朴龍煥進伏曰,臣以微服,往江上廉探,則間有斗釀,而無大釀矣。上曰,今則有效矣。仍命退去,得雨,讀奏平安監司李景祜狀啓,至捉得六同處。上笑曰,果然矣。龍川府使,軍令侍音而去矣。果捉得,凡事申飭而後可爲之矣。又讀奏慶尙監司金漢耆漂民狀啓。上曰,今覽嶺南狀聞,非特雨水過多,人家漂沒頹壓,若是夥然,爲農爲民,予心若何?道臣雖擧行云,漂沒頹壓處,令本官恤典外,另加顧助,使之修補安接事,卽爲回諭。出傳敎又讀奏忠淸監司洪樂純狀啓及全羅監司金相翊狀啓,至奏江華留守黃景源狀啓。上曰,今覽口留狀聞,島民設賑之餘,民困若此,令備局,卽爲草記回啓,都承旨入侍時持奏。出傳敎上曰,近者小豎,驕慢特甚。以今日觀之,非特頻數往來,岸着不趨,極陟可駭,中官金聖光,越捧一等。出傳敎藥房提調持湯劑,更爲入侍事。榻前下敎昌誼進湯劑,上進御。上曰,近八今日,水中投石,可乎?雖然於予甚苦,於予無益,今何不諭?以今曉觀之,今日與再前月有異。故質明時欲行,旣已裝束,其皆來到云,故行焉。祭儀乃見二字,曾已講究,今番良久俯伏之際,怳若來臨,此豈予誠?此神衰心憁而然,回臥心若癡若眩若暈,建功若有功,使予豈若此?近者之氣,予知予知。若此而雖似楊忠之讀書從容,湯劑,可乎,若灌傍甕,可乎?前則飮後雖不食糖,尋常,近者食薑食糖,其臭猶在喉,以此下敎,因都提擧之提問,許礈之奏可駭。故雖處分,其後不諭此而復飮一貼,後喉臭尤爲特甚,朝水刺,過未牌後乃食,而亦不强食,因此而有覺者此。今諭者,特諭內局,非拒建功湯也,亦苦心也,覺者何?昔聞雖當劑,恐或口味之有損,其停予熟聞矣。今則非徒不請停,甚至於其曰建功,代茶飯云,蔘苓茶雖良茶,比而較之,不可不用時外,一日之內,只水刺一時,進蔘苓茶二貼,可乎?進水刺二時,進蔘苓茶一貼,可乎?其雖靈劑,穀氣勝於湯劑,可乎?湯劑,勝於穀氣,可乎?諺豈不云浩然之氣,由穀氣乎?若此之故,前之一貼受效者,今則二貼猶不足,至於三貼,此過乎,不過乎?予之脾胃,非比他人,建功於予,其亦丹骨。故雖無頉,亦能飮。雖常飯過則飽,況陳根乎?且雖常飯,喫飯喫饌品,然後脾胃調,予則以若小鉛子之一糖食外,一時之內,一臥食二貼而卽八合一升,滯於中,常飯何暇食也?此亦予悶心,不然內局提擧,非直宿而盡日與酬應之苦,不若一臥而二飮,豈特此也?其過者畢諭,若動駕時,崇政門一飮,至昌德只拜,不食而回進善門,亦飮。回來後若有坐門酬應之事,則到延和門亦飮。蔘茋性偏,局房何不知局房之人,理固然矣。今日庭拜三公九卿,一何惑也,豈特此也?雖隷儓下賤,其心亦然,此雖爲君,時體則時體,此亦謾說,喉間留臭,膈間凝滯,卽此正建功之造物其不過也。何有造物?若是洞諭,局房闊狹,今則局房,雖欲闊狹,擧國必也斥之,雖有三頭六臂之人,焉敢闊狹?此予所以水投石之敎,果今投石於水矣。何待詢問?噫,來朔最近,內局入侍,何憚二次?自今日三貼內,姑減事分付內局,以除常饍之妨。出傳敎理中建功湯,自今日,三貼內,姑減一貼事。榻前下敎昌誼曰,一貼旣命減,蔘蓮茶,煎入似好矣。上曰,今日則建功湯二貼旣兼進,晚後依所請,蔘蓮茶一貼煎入。出傳敎上曰,館職不備,徐有寧修撰除授,牌招入直。出傳敎諸臣以次退出。
二十一日申時,上御集慶堂。承旨入侍時,同副承旨申光履,假注書崔命麟,記事官兪岳柱·韓光近,以次進伏訖。上命讀奏備邊司草記訖。上曰,所請者,幾何?光履對曰,千二百餘石矣。上曰,準千許給,可也。命賤臣命麟曰,己丑年八月日記持來。賤臣持而進伏後,命光履讀奏其時入侍諸臣姓名訖,命書右相箚批及三儒臣疏批,仍命退出。
上在慶熙宮。停常參·經筵。
藥房都提調臣李昌誼,提調臣韓光會,副提調臣尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰知道。來日將近,禮曹草記,將何以答?昨聽古己丑日記,季秋三日,講朝晝講,予能爲乎?昨日則停一貼,夕食少勝,聞此而心喜乎,其欲一貼乎?雖然,前則凡於食食旋消,今則其羹亦滯,其果一日一升二合之水,九錢蔘之功也。子曰,一弛一張,文武之道,當弛而弛,當張而張,此亦隨時之宜。雖然,違豫則氣眩,用心,若在霧中,見陽則氣朗心舒,少以便息,若此而今日雖處暑,晚暑特甚,年事庶幾而於予一日若一月,呼寫之中,此豈答此者,而忽聞鸎聲,此等日聞者,近八何聞?此心萬倍,心若此而蔘何益?氣則一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
又下敎曰,齊陵祭文,當親製,待下敎禮房入侍,製述官望,置之。
又下敎曰,坐廳草記,只決棍施行囚,十日勿施。勿出朝報。
具庠啓曰,預備兼春秋鄭弘德,身病猝重,勢難察任,今姑減下,其代令該曹口傳差出,何如?傳曰,允。
吏曹口傳政事,兼春秋單金東稷。
傳于申光履曰,禮房承旨,先爲入侍。
具庠,以弘文館言啓曰,本館下番,連日闕直,事甚未安,修撰忱順之,副修撰李秉鼎,由限已過,竝卽牌招,推移入直,何如?傳曰,允。
又以禮曹言啓曰,卽接齊陵參奉所報,則今七月二十日酉時,大雨,陵上曲墻內外,自艮方至甲方,廣六尺許頹圮,丁字閣正門上大殿滲漏云。陵上曲墻,有此頹圮之患,不可無慰安之擧。慰安祭,不卜日今二十六日設行,依前例,本曹堂上郞廳,進去奉審,後稟處,何如?傳曰,允。
又啓曰,刑曹判書李昌壽,參判洪趾海,持罪人孫大成供辭,依下敎來待矣。
魚錫定,以兵曹言啓曰,同知中樞府事李時桓,素患痰癖之症,當暑添劇,無望供職,呈狀乞遽,不可等待其差復,今姑改差,何如?傳曰,允。
又以一所巡廳言啓曰,去夜二更量,犯夜人司鑰崔翼晟被捉於巡邏管牌處,而不敢自下擅治,何以爲之?敢稟。傳曰,纔飭之下,焉敢若此?過祗迎後,令兵曹,從重決棍。
以慶尙監司金漢耆狀啓,漆原等官人物壓死·渰死事,傳于金光國曰,令本道恤典擧行。
領議政洪鳳漢箚曰,伏以臣於日前前席,敢將衰病難强之實,以陳職名必解之義,而辭語甚拙,未能孚格於上,煩複是懼,不免囁嚅而退矣。臣旣抱玆耿耿,若不齋誠更暴,則雖以我聖上至明至仁,亦何以俯諒而矜㦖乎?蓋臣綿薄之材,本不合於輔相之地,而始焉承乏冒膺,遂乃因仍久據,一年二年,幾至十年,近因先輩次第凋零,如臣後進,猥爲班首,朝廷不尊,臣常愧焉。且況三載逖違之餘,旋叨見任,虛竚之新眷雖隆,蔑效之舊悚自如,臣何可不自知戒?厭然更進,而區區寸心,竊自語曰,君父之恩至此,而不思圖報,則是豈人理也哉?又自語曰,臣雖早衰多病,苟或一分可强,而不思一分自效,則又豈臣分也哉?逆不敢爲固辭之計,抗顔復出,遽然七八朔矣。衰日益甚,病日益痼,內而精神都消,外而髭髮盡變,晝雖黽勉行走,夜輒頹頓刺痛,多少文簿,未免酬應之錯誤。上前稟決,每致條畫之遺漏,種種失措,不能殫擧,而大抵今臣百爲,非舊日樣矣。如不早爲之,所行將覆餗而後已,其所報效者,適足以貽害,此臣所以前後筵中,屢請祈免,而不自止者也。臣之所仰恃者,吾君也,所耿結者,國事也。斷斷此心,豈以去就而有異哉?凡於差役,無疾無故,則臣可以不辭矣,或於晉對,有事有命,則臣可以不後矣。若是,則臣之官銜,只有政府樞府之殊,而殿下之使臣則同矣。在臣私計,奔忙稍間,調養稍便,庶幾枯朽之木,得以小延於雨露生成之澤矣。殿下念及於此,豈不哀之而憐之也哉?玆敢罄盡裏曲,疾聲呼籲。伏願聖上,亟垂全保之思,快降遞解之音,以副伏地顒俟之望焉。取進止。答曰,省箚具悉卿懇。今覽卿箚,雖欲誠款,元輔國之重也。卿之精神尙旺,卿豈可若是祈免,予何可只爲卿而不顧重乎?筵奏箚請,一何過乎?卿須體倚毗之意,安心勿辭,視事焉。仍傳曰,遣史官傳諭。
二十二日午時,上御集慶堂。禮房承旨入侍時,右承旨具庠,假注書崔命麟,記事官兪岳柱·韓光近,以次進伏訖。上曰,傳香,何日爲之耶?仍命賤臣命麟曰,招守僕以來。賤臣,招入階下後,上曰,問于守僕,可也。具庠出問後,還伏奏曰,明日爲之云矣。命書傳敎曰,國初陵有補墻之擧,憶昨春拜陵,慰安祭祭文親製,身雖在此,憶庚申,心在豐德,來朝陵官陪香時,當於延和門祗迎,儀注置之。侍衛只入直擧行,時刻依前,祭物精備,獻官·諸執事,致潔,修築必也堅固事,申飭道臣。上曰,五日備局次對,進定於來日,諸道陪箋差員,皆令今日入侍。出傳敎內局入侍事。榻前下敎都提調李昌誼,提調韓光會,副提調尹得雨,醫官鄭允協·慶絢·吳道炯·柳光翼·鄭允說·玄處明,以次進伏訖。昌誼曰,聖體若何?上曰,一樣矣。水刺亦進御乎?上曰,唯。寢睡,何如乎?上曰,今日則少睡矣。上曰,雨終不晴,誠可悶矣。昌誼對曰,來而不多,猶可幸也。昌誼進湯劑,上進御,仍命診候。允協等曰,脈候左右三部度數調均,滑體亦如昨日矣。上曰,昌城尉,日前診脈,以爲三脂之外,亦有脈息云,予亦自診則果有之矣。昌誼對曰,此實元氣深遠之致,不勝慶幸矣。上曰,諸醫更診,好矣。允協等,次第診候訖曰,三指之外,更加三指,轉至九指而尙有動體矣。上笑曰,汝等,以九九計之乎,曾見如此之脈乎?允協對曰,實是初見矣。大抵脈候,有長有短,而長則甚好矣。上曰,汝等,太譽矣。昌誼曰,反有勝於生黑髮矣。命得雨讀奏己丑四月日記中夏禴新行與否後,又命賤臣曰,持甲午年九月日記來。賤臣持入後,命得雨考奏進宴賞典訖。上曰,陪箋差員入侍。永柔縣令趙瑍,靑丹察訪李顯基,次第進伏。上問職姓名後,上曰,農事,何如?瑍對曰,好矣。上曰,七事中何事善爲乎?對曰,何事不爲乎?上曰,農桑,何如?對曰,勤農而種桑,家家爲業矣。戶口何如?對曰,無加無減矣。學校,何如?對曰,邑子崇尙文字矣。軍丁,何如?對曰,一疋役後,民皆便好矣。賦役,何如?對曰,賦役甚歇云矣。詞訟,何如?對曰,其土元不詞訟矣。奸猾,何如?對曰,人物蠢蠢,無如此輩矣。上曰,汝不知矣。末世人心,豈無如此人乎?水沈,何如?對曰,雨雖頻來而不至於水沈矣。命退去後,又問顯基曰,馬幾許匹乎?對曰,七十一匹矣。命先退,藥房提調持湯劑,更爲入待事。出榻敎昌誼進湯劑,上進御,昌誼曰,建功一貼,旣已命減,蔘橘茶,自今日煎入。氣候如何時,間間進御,何如?上曰,氣候如壓時,此劑果好矣。允協等曰,甚好矣。蔘橘茶,依前方自今日一貼式,煎入事。榻前下敎內局先退,秋堂與該房承旨入侍事。榻前下敎刑曹判書李昌壽,參判洪趾海,同副承旨申光履進伏訖。命昌壽,讀奏啓目後,上曰,首堂所見,何如?對曰,無參證人,且屍親愚蠢,不可知矣。上曰,退與大臣詳議,明日次對,更爲持入。諸臣遂退出。
上在慶熙宮。停常參·經筵。
李世演啓曰,大司憲未差,執義李堉傳旨未下,掌令申尙權傳旨未下,一員未差,持平李東郁傳旨未下,成德朝受由在外,今日以監察茶時之意,敢啓。傳曰,知道。
藥房都提調李昌誼,提調韓光會,副提調尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰知道。日猶朝陰,何時快晴?爲民憧憧,人益暮年,何復强壯?於予悶悶。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
以承傳色,口傳下敎曰,祗迎還內後,次對同爲入侍。
以承傳色,口傳下敎曰,有下敎事,鄭允協·慶絢,先爲入侍。
以承傳色,口傳下敎曰,俄者下敎中,金商門朝參,改以資政殿常參,使之知悉。勿出朝報。
魚錫定啓曰,大臣·備局堂上,依下敎來待矣。
魚錫定啓曰,領議政洪鳳漢及備堂,實恙外,依下敎盡數來待矣。
傳于魚錫定曰,引見。
傳于魚錫定曰,次對先爲入侍。
以承傳色,口傳下敎曰,初欲從容議定矣。聞醫官所奏,則所定爲好,卽爲製入。
以承傳色,口傳下敎曰,湯劑一貼已進,次對後入侍。
以承傳色,口傳下敎曰,御製文,何至於稽滯?三日,卽爲事,申飭於陪往官員,雖夜寢時,精爲奉安而入去後卽行之意,亦諭焉。
有政。吏批,行判書申晦進,參判李潭病,參議權噵病,左副承旨魚錫定進,以李宜哲爲大司憲,以鄭擇爲掌令,以柳雲翼爲正言,以李澤遂爲弼善,以沈鏽爲右參贊,以徐命善爲兵曹參議,以金魯鎭爲刑曹參議,以李碩載爲司諫,以李亨元爲獻納,以李時中爲工曹參議,以尹勉升爲吏曹佐郞,以金瑞應爲軍資正,以金載逵爲兼引儀,以李爲延安府使,漢學敎授單李得一,宗簿正朴大有,今超通政,隆武堂親臨試射時,帿箭四中加資事承傳,嘉義李潤彬,今加資憲,加資事承傳。
兵批,判書金時默進,參判申暐病,參議未差,參知尹得聖入直進,同副承旨申光履進,以吳道炯爲知中樞,以柳光翼爲同知,以高夢聖爲僉知,以申絅爲五衛將,以李翊臣爲所片僉知,以朴泂爲部將,副護軍李敬懋·趙圭鎭·金致龜·金漢燁·南益祥,副司直洪樂性·具允鈺·李心源·李性源·李在協·金致恭·閔弘烈·李之晦·徐命善·李海重·金龜柱·金光默·尹蓍東·尹冕東·趙·尹師國·李得培·洪啓遠,副司果洪龍漢·朴民瞻,僉知單姜五成,同知單金世輝,副護軍具以謙。
兵曹口傳政事,以李光宅爲內禁衛將。
魚錫定,以兵曹言啓曰,傳曰纔飭之下,焉敢若此?過祗迎後,令兵曹,從重決棍事,命下矣。依傳敎,司鑰崔翼晟,決棍十五度之意,敢啓。傳曰,知道。
魚錫定,以訓鍊都監言啓曰,都監分授都城仁王山南邊體城頹落處改築時,所入石子,今月二十四日爲始,西郊碌磻峴近處,浮出取用之意,敢啓。傳曰,知道。
魚錫定,以刑曹言啓曰,雖因慨而敎,旣放旋仍,事近已甚,頃者犯夜島配者二人,依今初下敎,仍放事,命下矣。全羅道濟州牧大靜縣充軍罪人鄭履和,旌義縣充軍罪人徐季修等,依傳敎,卽爲放送事,分付道臣之意,敢啓。傳曰,知道。
魚錫定,以刑曹言啓曰,大成則二次刑訊,於渠過矣。卽爲放送,二軍士,則執鞭不顧其傷,揮打無看證而雖免,焉可白放?各嚴刑一次而放事,判下矣。依判下,罪人孫大成,卽爲放送,軍士奴富起·奉伊等,各嚴刑一次,放送之意,敢啓。傳曰知道。
己丑七月二十三日辰時,上詣延和門外。祗迎入侍時,行都承旨尹得雨,左承旨金光國,右承旨具庠,左副承旨魚錫定,右副承旨李世演,同副承旨申光履,假注書崔命麟·韓德厚,記事官兪岳柱·韓光近,以次侍立。上具翼善冠·衮龍袍,乘輿出通陽門,詣延和門外降輿就板位,香祗迎,隨詣建明門乘輿。得雨曰,內局都提調請承候矣。上曰,入侍。都提調李昌誼,提調韓光會進前。昌誼曰,夜間,聖體若何?上曰,一樣矣。昌誼曰,湯劑當進御矣。上曰,藥房提調,持湯劑入侍。光會,持入湯劑,昌誼,奉進。上進御訖。昌誼曰,一貼待下敎入之乎?上曰,依爲之。命得雨,書記懷御製,內局先退。上曰,豐德府使,誰也?府使例爲齊陵獻官乎?光履曰,今番,則本府使徐必修塡差,而本府使若有故,則隣邑守令,亦差矣。得雨曰,坡州長湍,亦當差矣。上曰,豐德則三日前期而往何也?得雨曰,路遠而間有大川,故預往之矣。光履曰,重其事之意也。上命光國曰,記懷文一本,令冊匠書入。上曰,領相,今年入來乎?得雨曰,昨年臘月入來矣。上命錫定進前。上曰,昨箚已答,今當卿來,先問左揆只來,予問近八其君,前牒罕有,其惟昨年臘冬前,豈云元輔?雖西樞,予何望也?昨冬復見,予則曰料表料表。噫,昨冬之前,以卿體國之心,思予之心若何?今雖一年,於此任,其豈若此,而況以年計之,五朔未準而卿則以月計之,是豈予心?筵中陳懇,予已示意,予亦洞諭。西樞有金判府,況金領府三年後來,若卿焉。必曰若此而其不陳懇,若何若何?公然面陳,公然陳箚。噫,以予之衰,日復一日,三年思君之時,亦有此心否。且徒恃建功,何忽近八?駐輿呼寫,命史官而偕來,聞卿來然後當許入侍,卿須顧君臣之大義,體小子之倚旽,安心卽爲偕入。仍傳曰,遣史官,傳諭于領相,仍爲偕來。出傳敎上曰,領相,持欲尋單,先示影矣。今若入來,予豈用氣乎?上曰,常語云萬事順則成,奚特此也?王褒頌亦不云乎?今朝旣云,近者雨雖止,朝猶翳,晚後下雨,再昨軍號,日以調順,而其果調順乎?噫,次對予豈樂爲?噫,壬午復政後,須看記注,無一關焉。甚至於時或進定,今日亦類此,而然近者朝雖陰報,申牌之時,猶見太陽,今日則豈特朝陰?頗有雨意,近觀諸道狀聞,一雨之聲,予心萬墜。噫,近八其君,日日無休。吁嗟,諸臣,時或特召不進者多,有君乎,有臣乎?其無單子,下問許多備堂,不進者多,事之寒心,莫此爲甚。衆所共知實恙外,一竝從重推考,予雖衰矣。何爲多小備堂?其命牌招,須看日氣,豈特願察其影?領相入來前申飭,皆令齊到。出傳敎上命得雨曰,齊陵譜略,書槪以奏。得雨曰,入侍時奏之乎?上曰,依爲之。上駐輿于通陽門外。命錫定曰,今日如是下敎之後,備堂中,或有一人不來之事,金商門當爲朝參,以此分付。出下敎上還入大內,諸臣以次退出。
己丑七月二十三日午時,上御集慶堂。大臣·備局堂上引見入侍時,領議政洪鳳漢,左議政金陽澤,行吏曹判書申晦,行刑曹判書李昌壽,綾恩君具允明,知敦寧趙雲逵,判尹沈鏽,戶曹判書鄭弘淳,行司直鄭宲,兵曹判書金時默,行司直具善復,行司直李章吾,行副司直蔡濟恭,左尹金孝大,行副司直鄭存謙,右尹鄭尙淳,工曹參判閔百興,行副司直李重祜,校理李得一,左副承旨魚錫定,假注書韓德厚,事變假注書洪樂淵,記事官兪岳柱·韓光近,以次進伏訖。鳳漢曰,雨霽杖生,日間,聖體若何?上曰,一樣矣。鳳漢曰,寢睡·水刺之節,何如?上曰,別無勝矣。鳳漢曰,中宮殿氣候,何如?上曰,尙有餘症矣。鳳漢曰,臣自經暑熱,衰朽無餘,有所陳懇,或冀聖念之矜許矣。恩敎縷縷,不敢言私,顚倒入來矣。上笑曰,諺云見臥處而伸足,卿雖欲退,豈可許乎?鳳漢曰,若何之敎,臣意實非如此矣。上曰,予之脈度,皆云差勝,而日曀則氣每眩矣。鳳漢曰,脈理雖難詳知,而韶華發於外,玉色無異於春秋鼎盛時,實爲欽仰矣。陽澤曰,諸臣仰瞻者,皆云韶華勝昔矣。上曰,卿則健而左相亦實矣。鳳漢曰,左相,少時多病而瘦矣,近來頗實矣。陽澤曰,首相筋力卓乎難及矣。上曰,卿等當入耆社矣。鳳漢曰,臣等入耆社,仰瞻天顔,則豈不樂乎?上笑曰,卿言好矣。備堂誰某入來?鳳漢,數名仰對曰,鄭宲亦入來矣。上曰,然乎?鳳漢曰,近來雨晴,減膳過矣。陽澤曰,日數已多矣。上曰,今踰六日,復膳不遠矣。鳳漢曰,今年嶺邑,多被水災,致勤聖念,而蓋聞田穀雖損,禾穀頗有登成之望云矣。上曰,此後亦多慮矣。鳳漢曰,年分當前矣。敬差官,本無雖好未有實效,如此之年,專委道臣,尤似便民,依近例勿送敬差官,令道臣擧行分付,何如?上曰,依爲之。出擧條鳳漢曰,北道畢賑狀已到,有仰達事矣。上命舊北伯沈鏽·蔡濟恭進前。下詢曰,賑狀,新伯爲之乎?濟恭曰,交龜時與新伯相議,下去後善爲之意言及矣。上曰,列邑賑穀條列,太煩瑣矣。東伯則不然矣。鳳漢曰,洪名漢奇矣。上曰,李光宅,一道之最云矣。鏽曰,然矣。鳳漢曰,李光宅事,臣將仰達矣。上曰,曾有仍任之請矣。鳳漢曰,然矣。光宅爲宣傳時,自上奬其爲人,命除外邑,善治泰安郡矣。陽澤曰,其時李思觀首褒,故定平作窠特差矣。鳳漢曰,以軍官濫騎事,前高山察訪柳義養,至爲狀啓,而進聞事實,則非光宅所當之事矣。上曰,千石補賑難矣。陽澤曰,前後補賑,幾滿一千五百石,已遞之後,補賑尤難矣。鳳漢曰,如此善治武弁,宜爲擢用矣。陽澤曰,擢用則非但北民聳動,他守令,亦當懲勸矣。鳳漢曰,不以其土穀賑之,貿來於他道云矣。上曰,何可貿?鏽曰,陽德孟山矣。濟恭曰,亦當貿來於寧邊矣。上曰,光宅,當爲何職?鳳漢曰,內將矣。上曰,內將有窠乎,時默曰,有之矣。上曰,頃聞北道道臣狀聞,今日下詢,乃知特敎調用之武弁云,而予何記得?且聞頃年初命加資而準職云,雖無是事,今番首褒,且一千五百石留置以報,已遞之官,其誠可嘉。何待回啓?前定平府使李光宅,特爲加資,豈特乾資。今聞內將有窠云,今日內卽爲口傳擧行,以示予爲民褒嘉之意。出傳敎上曰,金光漢之名,予曾書置,其人尙在乎?宲曰,已作故矣。上曰,因李光宅事,頃年金光漢,差湖南守令時,思賢閤中,見其爲人,誠可用。且問宣薦云故爲民用此,其若有效,予當調用云,特書其姓名於門內,其事此人,雖記焉。其後亦不能提問,今聞已作故云,其名尙有閤中,其人已作泉下,若此而孰能信予敎?不覺矜惻,有其子,待闋服卽爲懸註調用。出傳敎鳳漢曰,其子調用似過矣。上曰,豈過乎?親書名於門內,故有此敎矣。其族誰也?昌壽曰,其兄光宇,方爲慈山倅矣。上曰,其來歷及其子有無,兵判知入。鳳漢曰,湖南武弁朴良藎,實合閫任而已考矣。上曰,然矣。更命兵判曰,良藎,待窠調用,可也。時默曰,忠淸監司洪樂純狀請中軍趙得慶,諳鍊戎務,到任以後,已多戎器之改備,今又經紀於頹堞之改築,而見差忠壯將,今若付之生手,恐未免虧簣之歎,有此仍任之請矣。忠壯將,旣非緊任,道臣之請,必如此,趙得慶仍任中軍,何如?上曰,依爲之。出擧條時默先退。上曰,雖因慨而敎,旣放旋仍,事近已甚,頃者犯夜島配者二人,依今初下敎仍放事,分付該曹。出傳敎上曰,旣收前下敎則爲放矣。鳳漢曰,擇守令爲今急務,武弁中,無刑勢而善治者,以臣所聞,前府使金梓,未易多得,如此之人,實合拔例甄用,故敢此因言端仰達矣。上曰,予曾見之乎?善復曰,金梓作散多年,復職守門將後,自上石見,除摠都,未幾延日望受點,連爲善治矣。上曰,所奏誠是,今聞予亦知名,其令銓曹,待窠卽爲懸註調用。出擧條陽澤曰,兪彦摯,亦善治之,方爲安興僉使矣。鳳漢曰,吉州牧使尹彝復,亦善治云矣。上曰,鄭來周曾善治矣。其族誰也?鳳漢曰,鄭景瑞矣。上曰,然乎?鳳漢曰,今因文臣善治敢達矣。文官宜有闊狹之道矣。上曰,予有料量,豈長防門乎?陽澤曰,無論文南武,隨才進用,好矣。鳳漢曰,武臣中好風骨,臣見盧勛相,宜爲閫帥矣。上曰,相果好矣。北城之役幾畢乎?弘淳曰,不日當畢云矣。上曰,役處幾何?弘淳曰,十七處而有大小云矣。上曰,趙啓泰可用矣。鳳漢曰,牢實而今番善看役矣。上曰,今聞北城外役,今日將畢云,畢役後,蕫役將校書啓,而中軍趙啓泰,年深心若何?其誠可嘉,旣是亞將,何待書啓?爲先特爲加資。出傳敎上曰,趙啓泰年多,慮飮暑矣。陞資則爲何資?鳳漢曰,似是嘉義矣。上曰,加資卽爲擧行。晦曰,臣以金吾事,有所仰達矣。日前因大臣陳達,申大脩·姜游·李台鼎·朱炯質,本罪外有分揀之敎矣。申大脩·姜游,則免爲庶人鄕人,卽是本罪,李台鼎·朱炯質,則本罪外無他罪名,擧條判下本府,而眩於奉行,一經筵稟,然後可以擧行,故敢此仰達矣。上曰,一體蕩滌。晦曰,然則一倂放送乎?上曰,然矣。出擧條昌壽,持秋曹文案進伏。上曰,頃日已決輕囚,而孫大成事,姑未決矣。大臣之意,何如?鳳漢曰,惠廳門外衆人紛沓中,此事難辨眞僞,孫哥似有容恕之道矣。陽澤曰,臣亦自外已見文案,渠若有知,本曹旣刑推二次,常人,刑杖及身而豈有不告之理乎?雖指云看證,事係難明,姑爲停刑似宜矣。上曰,衆人紛雜之中,兒輩爭桃,爲鞭所觸,未知出於誰乎,實難明訂矣。鳳漢·陽澤曰,誠如聖敎,賤慮之所未至也。上命承旨,讀文案,錫定讀畢,上命書判付紙末。上曰,此事在於等差之時乎?昌壽曰,庫出之時也。上曰,今番比摠,何以爲之?弘淳曰,尙早矣。時默還奏曰,金光漢子百彬,已出身,昨年秋,有調用之敎,而左承旨金光國八寸云矣。上曰,予忘之矣。命鄭宲進前,宲進伏。上曰,卿每在鄕,明年八耆社後,設一社於鄕乎?宲曰,無病則豈不上來乎?上笑曰,耆社予之同官矣。鳳漢曰,彼重臣,以議諡事欲陳疏云矣。上曰,何故?鳳漢曰,以無諡狀之故,不安云矣。上笑曰,過矣。其諡美矣。卿九月欲來問安乎?宲曰,無病則必當來矣。陽澤曰,方帶參贊,故爲書筵入侍矣。上曰,世孫將就,何如?宲曰,睿學漸進夙成矣。章吾曰,都監之砲保上納,與他自別,而近來外邑,不有法意,每致愆期,升尺又不如前,各別嚴飭,過限不納之守令,依定式草記論責之意,敢達。上曰,依爲之。善復曰,禁衛營,亦爲一體嚴飭,而以昨冬言之,愆期不納,歲末致勤問啓,尤極惶悚,今年叚,預爲知委,十月前,無遺畢納之意。出擧條申飭,何如?上曰,依爲之。禁御兩營,一體申飭。出擧條鳳漢曰,右相雖差病,方在受由中,今日不得入侍矣。上曰,右相亦似有甚麽意思矣。鳳漢曰,聖人云二人共貞,今則三人共貞然後,國事可爲矣。此相才猷,適於時宜,誠可恃矣。上曰,然矣。時默曰,趙啓泰加資事,吏曹當擧行矣。鳳漢曰,政事久未爲之矣。上曰,政事當日爲之。出傳敎鳳漢曰,吏兵判先出開政,何如?上曰,依爲之。晦·時默先退。上曰,臺臣不入乎?錫定曰,無矣。仍爲數名仰對。上曰,俄者重臣,亦云九月上來,而九月問安,則追慕冞切矣。鳳漢曰,雖常人,到老則子孫之心宜顧,君臣猶父子,殿下雖追慕,宜察群情矣。陽澤曰,群下之情,所當俯察矣。勿使臣等焦心伏望。上曰,鄭宲,故相奉祀孫乎?鳳漢曰,奉祠孫則寅煥矣。上曰,興恩之父麟煥乎?鳳漢曰,然矣。上曰,鄭氏族多矣。陽澤曰,故相八兄弟,而其彼皆蕃,金省行亦爲其戚矣。上曰,然乎?鳳漢曰,金省行子金履長,雖已下送所畜有所未安自首云矣。彼重臣,其時爲判尹矣。昌壽曰,雖而下送,未安故自首者多云矣。上曰,其時履長,入帳殿乎?鳳漢曰,只投畀矣。上曰,予當問之,處暑之意何也?陽澤曰,暑熱,處之之意也。昌壽曰,處字似處置矣。上曰,然矣。處暑後似勝矣。鳳漢曰,果然天氣淸齊矣。上曰,囚徒幾何未決?昌壽曰,已決者三人而紅牌僞造者數人未決矣。上曰,三囚徒旣決折而紅牌僞造未結末者亦多。古人云桁楊之下,何求不得,況捕廳辭問乎?一人犯法,左牽右引,枝上生葉,葉上生枝,推捉京鄕,彌滿囹圄,此豈非感傷者乎?雖元犯,其宜審愼,況枝葉乎?大者旣皆決,秋堂元日次外,新囚者,自今日逐日,赴坐,詳査完決,可放者先放後,登對以奏。出傳敎上曰,六同見捉云矣。鳳漢曰,聞六同,告目於新府尹見捉云,似因有舊,欲丐其生矣。上笑曰,似不成說矣。百興曰,洪檍爲書伏時,此漢乃寵馬頭云矣。上曰,厥人似有力而難矣。百興曰,六兄弟皆馬頭云矣。上曰,六同則必第六矣。龍川府使,呈軍令狀而去矣。今果不勞而捉矣。昌壽曰,犯重罪者,例多見捉矣。上曰,玉署不備,事體寒心,副應敎未差,代趙宗鉉,徐有寧踏下,代尹錫烈除授,牌招察任。出傳敎上曰,一儒臣五臺臣違牌,有何義意?頃者特放特敍,皆令付軍職,而豈爲一參班而然乎?强以忝班,無端違牌,此不嚴飭,循例踏下,今日雖代,一倂必也違牌,徒損國體,一僎只推,更爲牌招察任。噫,予雖衰年,欲樹君綱,其若違牌,將國不國君不君,政院另加申飭,勿奏牌望,違牌以去者,當該下人,令秋郞直房,勿徵贖各決杖一百。出傳敎上曰,內局入侍。出榻敎賤臣德厚傳命出。諸臣以次退出。
二十三日申時,上御集慶堂。藥房入診入侍時,都提調李昌誼,提調韓光會,副提調尹得雨,假注書崔命麟,記事官兪岳柱·韓光近,醫官鄭允協·慶絢·吳道炯·柳光翼·鄭允說·玄處明,以次進伏訖。昌誼曰,朝者勞動之餘,聖體若何?上曰,一樣矣。粥水刺亦進御乎?上曰,進御矣。昌誼曰,中宮殿問安,臣未仰聞矣。俄聞國舅之言,似是暑候,下情不勝悶迫矣。臣等與諸醫相議,製進五貼湯劑矣。上曰,然乎?昌誼進湯劑,上進御。仍命診候,允協等,診候退伏曰,脈候左右三部度數調均,滑體差勝後一樣矣。內局先退。上曰,坐直誰乎?得雨對曰,左副·同副矣。上曰,同副做度乎?得雨曰,然矣。上曰,左副以次對故爲坐直乎?對曰,然矣。坐直承旨入侍事。榻前下敎同副承旨申光履進伏後,命得雨先退。光履,讀奏平安監司李景祜捉得六同狀啓。上曰,狀辭詳備,以此觀之,其前道臣及府尹,果屢次發問矣。光履曰,不啻屢次而張時昌·李復春,皆欲推托於六同矣,六同今則就捕矣。上曰,六同招辭,非久上來矣。光履對曰,捉送義州,自義州報營門,而營門狀聞,則其間道里頗遠,晦初間似當入來矣。上曰,然矣。光履曰,臣誠惶悚,而有區區所懷矣。數昨本院使令處分,臣實欽仰,而諸承旨則遞差,尹東昇獨被削職之典,實是罪同而罰異。且傳敎中,不究本事,信聽隷屬之敎,得無過中乎?臣欲以此事仰達,而一二次登筵,囁嚅而未發矣,今始提達矣。上曰,尹東昇,以行首之故,似書啓辭矣。光履對曰,然矣。都承旨,則連在藥院,此等事,左承旨爲之,而院議歸一然後爲之矣。上曰,伊日知申所達如此,故予欲下敎而未果矣。仍命書傳敎曰,頃者左承旨處分之後,聞前都承旨所奏,諸承旨皆知之事,都承旨在內局,其時左承旨,以右位有此擧,而處分則太過。故欲爲下敎而未果,今聞入侍承宣所奏,果然,然意雖同也。其啓則左承旨,豈無差等?初下敎中削職,以罷職更書,原傳旨中,亦以此付標。諸臣遂退出。
上在慶熙宮。停常參·經筵。
初昏,流星出天津星下,入東方天際,狀如拳,尾長四五尺許,色赤,光照地。
李世演啓曰,大司憲李宜哲受由在外,執義李堉呈辭,掌令申尙權疏批未下,鄭擇在外,持平李東郁呈辭,成德朝受由在外,今日以監察茶時之意,敢啓。傳曰,知道。
藥房都提調李昌誼,提調韓光會,右承旨具庠啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今朝見日,心雖開朗,氣則若此,睨視建功矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
傳于具庠曰,內局入侍。
備忘記,皇朝人孫,今日隆武堂,柳葉箭一巡試取,操弓者,皆待令,試官依頃日例,入直摠堂·騎堂·騎郞·摠郞,只當該承旨,時服入侍,侍衛繖扇安徐。
以承傳色,口傳下敎曰,卽爲待令,待下敎只入正時。
李世演啓曰,掌令申尙權疏批已下,一體牌招,何如?傳曰,允。
以承傳色,口傳下敎曰,雖承牌盡來,今日殿座處,異於他處,使政院捧之。
以承傳色,口傳下敎曰,何時下敎而今有喝導之聲,事之慢蹇,莫此爲甚。柏府薇垣,今日牌招諸人,一竝施以不敍之典,不飭之當該承旨,遞差。
備忘記,皇朝人五代孫資憲鄭翊周,年今八十,尙强,特爲加資。
以備忘記,傳于申光履曰,朝鮮侍從,爲賀儀而設乎?禮過三日,一齊違牌,其何道理?昨日特推承牌,今日其宜茶時而監察替稟,其亦惟允,下敎之後,承牌稽然,以此推之,則申牌前其誰當也,而以禮房捧納傳旨,該房晏然坐直,其涉駭也。此傳旨,以該房捧納。
備忘記,右副承旨,代申絅除授,牌招入直,房順房。
申光履啓曰,明日傳香,禮房承旨今日當爲齋宿,右承旨具庠,所當牌招,而拘於廳規,不得請牌,何以爲之?敢稟。傳曰,牌招入直。
傳于申光履曰,秋判有今日入侍之命,差晚與否,知入。
申光履啓曰,刑曹判書李昌壽,持罪人全德寬完決文案,依下敎來待矣。傳曰,入侍。
以承傳色,口傳下敎曰,承旨八十其難入直,右副,牌招入直。
具庠,以吏曹言啓曰,今此永寧殿告祭大祝,前正李永中,前察訪柳義養塡差,而時無職名,令該曹,依例口傳付軍職,何如?傳曰,允。
具庠,以御營廳言啓曰,本廳分授肅靖門城底沙汰處補築,今已畢役矣。依傳敎,董役將校,別單書入,而中軍趙啓泰,旣蒙特敎加資,別單中不爲書入之意,敢啓。傳曰,知道。
申光履,以義禁府言啓曰,全羅道珍島郡免爲庶人罪人申大脩,江原道伊川府投畀罪人李台鼎,扶安縣投畀罪人朱炯質,咸鏡道端川府永爲鄕人罪人姜游等,分揀承傳,啓下矣。竝放送事,分付各該道道臣之意,敢啓。傳曰,知道。
行都承旨尹得雨疏曰,伏以臣之冒膺見職,今至五日,獲侍前席,亦已屢次,三年哀苦之餘,復登文陛,忽伏承仰瞻之聖敎,猥覲耿光,實有勝昔之喜。況復嗟念先臣之意,至發於辭敎之間,臣旣不死,又承此萬萬曠絶之恩數,飮涕悲咽,實不知其所以仰對也。念臣孤疇之蹤,墻壁無依,從前曲造之恩,雖使臣自圖,亦無以過此。臣誠晝宵感戴,何以仰酬其萬一,而況臣銜恤之時,傷歎之敎,矜念之旨,屢及於稚兒赴講之時,此實古今所未見聞之隆恩異渥也。瞻聆所及,親知亦涕,臣心感霣,儻復如何?噫,風樹不停,喪制肅闋,收錄先及,官秩如舊,豈敢有一毫辭遜之意,而抑臣情事,別有悲苦之私,疾病又多難强之勢,玆不得不冒陳危懇於慈覆之天矣。先臣在時,每當除命之及臣,手奉官誥,勉飭於臣曰,汝之受恩,與天無極,屢蒙親擢,已至宰列,雖使赴湯蹈火,亦所不辭,而況筋力趨走,何敢逡巡?輒使之及時祗肅,亦不許任便呈告,臣之所以有除輒膺,不敢辭遞者,非但臣分之當然,亦由親命之難違也。嗚呼,而今以後,親不在耳,恩誥寵除,奉告無所,竹藏進退,勉戒無聞,此臣所以哽咽摧霣,實無意於束帶就列矣。然臣所以追念先臣之言,爲一分報效之圖者,惟在於竭心膂隨事盡分,而第自險釁以後,憂苦成疾,蒲柳之質,未枯先衰,痰癖之症,當夏輒發,有時挾感,隨症添劇,涓埃報答,已無其路,撫念遺意,辜負實多,反躬慙痛,寧欲無生。伏乞天地父母,俯賜矜察,特許鐫免,俾便調息,以安私分,千萬幸甚。批答在傳敎中
掌令申尙權疏曰,伏以百靈齊護,玉候遄復於天和,八域同慶,歡祝冞騰於嵩高,仍伏念臣,頃從下邑,蒙恩遞歸,纔踰旬朔,而柏府除旨,遽下此際。臣聞命戰懼,縮伏竢罪,幾經一望,適當庭賀之日,冒沒趨參於舞蹈之列,而臣於見職,鐵限有素,年前嚴譴,餘悚未已,則似此實狀,庶蒙天日之俯燭矣。日前違逋,誠不獲已,席藁私次,恭竢鈇鉞之誅矣。不自意聖度天大,罰止問備,飭敎繼降,苟使臣,如有一分可强之勢,則豈敢不竭蹶趨造,而滓穢之蹤,承膺無路。荐召之下,又未兌祗納而退,臣罪至此,尤無所逃,玆暴危懇,仰干崇聽。伏乞天地父母,俯垂諒察,亟許斥退,仍命司敗,勘以重律,以肅朝綱,以安私分,不勝幸甚。臣旣不以言官自居,而頃者一臺臣,以風聞發差,則捕盜廳,捉囚其陪吏,霜臺之吏,自捕廳捉曰,已是三百年所無之事,陪吏替囚,尤何等羞恥,而不敢出一口氣,伈伈隨行,其辱臺閣甚矣。臺臣雖已被罪,臣謂竝捕將亟施譴罷之典,可也。邊上禁錢,法意有在,則磨天以北,豈可忽哉?近伏聞吉州用錢,狼藉於村店之間,官家卜物,亦以錢代封,北來之人,莫不傳說。其蔑法冒禁之罪,不可尋常處之,當該守令,拿問嚴處,仍令備局,申嚴禁令,亦不可已也。答曰,省疏具悉。首陳事,雖因嚴令而然,不無做錯。當該捕將,從重推考,當該臺臣伈伈之譏,雖不過,旣遞何論?用錢事,其雖無據,風聞似難盡信,此令稱良吏,濟民纔畢,數遞可惜,當有觀勢下敎者,賀班僅至多臺之無端違牌,其涉駭然。故昨已飭,旣有懷,闕啓多日,則當今寥寥之時,何不詣臺而索爾辭免乎?旣飭而何云?勿辭,卽爲察任。
刑曹參議金魯鎭疏曰,伏以高穹篤棐,陟降垂騭,聖候康復,縟儀載擧,咸造盈虛之列,倍切祝岡之忱。仍伏念臣於昨政,忽伏奉秋官佐貳之命,以惶以感,宜卽趨謝之不暇,而本曹判書臣李昌壽,卽臣之內舅也。法在應避,勢難虛縻,玆敢振例陳章。伏乞聖明,亟命該曹,卽許遞改,以存公格,不勝幸甚。踏啓字
二十四日辰時,上御集慶堂。藥房入診入侍時,都提調李昌誼,提調韓光會,右承旨具庠,假注書崔命麟,記事官睦善恒·韓光近,醫官鄭允協·慶絢·吳道炯·柳光翼·鄭允說·玄處明,以次進伏訖。昌誼曰,秋氣頓生,聖體若何?上曰,一樣矣。昌誼曰,中宮殿昨日湯劑進御之後,加減亦何如?上曰,似一樣矣。昌誼進湯劑,上進御。仍命診候。允協等曰,脈候左右三部極調均,滑體差勝後,一樣矣。昌誼曰,今日批旨中,建功之上二字似如何?此非當初命名之本意,恐傷聖上辭令之美矣。上曰,建功奏功,豈如是乎?具庠對曰,若使承旨書批旨,不敢書矣。上曰,承旨,誰也?昌誼對曰,禮房矣。上曰,都承旨,何去?對曰,俄者陳疏,故以代房入之矣。命讀其疏後,上曰,都承旨,則雖某疏,旣呈本院,則捧入之外,無他道矣。仍命書傳敎曰,未卽行公,則訢懇陳章,曾亦有言,而因內局旣已察任,無端不參,必欲一章。噫,見其人意實料表,筵席旣諭,豈特人君以孝爲治?於此等處,心自先酸,雖不陳,諒其心,何循俗套而不思任重乎?都承旨推考,其章給之,牌招察任。上曰,齊陵參奉,誰也?庠對曰,具明遠而以國舅之奉祀孫,承傳爲之者矣。命讀申尙權疏後,上曰,疏中所謂臺臣,誰也?庠對曰,鄭景瑞云矣。上曰,何事耶?對曰,鄭景瑞,發禁吏捉人,而時値直宿,保囚其人矣。捕將謂以假禁吏而捕治云矣。上曰,捕將太酸矣。臺臣之所奏誠是矣。仍命書疏批後,上曰,疏中二事皆精而可言者矣。吉州牧使,誰也?庠對曰,尹彛復矣。上曰,領相昨日云此人善治矣。對曰,素稱善治者矣。上命賤臣,命麟,招入直行首宣傳官,以來,騎馬二匹立之事。榻前下敎賤臣,出招金趾常進伏。上曰,北道行錢狼藉云,汝須潛行,端川以北用錢之處,摘奸以來。仍命趾常先退曰,速爲發行,藥房提調持湯劑,更爲入侍事。榻前下敎昌誼進湯劑,上進御。上曰,傳旨未下,闕啓多日之餘,昨飭皆承牌而曰以監察茶時,則宜請牌而例觀,豈董飭百司之義,沈耳目乎?該房承旨,從重推考,兩司,以闕啓牌招。出傳敎庠讀奏北城畢役草記後,命書傳敎曰,今番北城巨役,若是速了,可嘉之意,昨諭中軍,旣下敎。看役敎鍊官徐命誼·池日恒,竝加資,牌將黃重錫·李益培·金億世·金鼎象·金允福,竝邊將除授。庠奏曰,校理李致中,修撰李秉鼎,同爲牌不進,而李秉鼎,傳旨漏未書入,臣以該房,敢此待罪矣。上曰,今聞違牌者非一儒臣,卽二儒臣,而遺漏傳旨云,當該承旨,從重推考,李秉鼎,一體牌招察任。出傳敎上曰,奉審禮堂,誰往耶?庠對曰,洪麟漢矣。上曰,何日入去乎?對曰,今日似入抵矣。上曰,受香程途欲見之,庚申謁陵謄錄,注書持入。賤臣持而進伏,命庠讀奏訖。上曰,前知申之混入於遞罷,誠不祥矣。昌誼曰,其時都承旨,連在藥院,須臾不離,其日屢次往復之狀,臣所目見矣。上曰,然乎?昌誼曰,非不欲不參其啓也。欲筵奏而未果云矣。上曰,若筵奏則誠是也。仍命諸臣退去。
己丑七月二十四日巳時,上御隆武堂。皇朝人孫,試射入侍時,左副承旨魚錫定,假注書崔命麟·韓德厚,記事官睦善恒·韓光近,試官都摠管安恩君,兵曹參知尹得聖,兵曹佐郞金東稷,都摠都事閔光晉,以次進前。上曰,宰樞執鼓,除尺量,矢數執鼓貫五邊三,試官拜禮,擧子呼名,可也。錫定曰,訓鍊院官員不來,故無執鼓者矣。上曰,次官來乎?錫定曰,次官亦不來矣。上曰,宣傳官中次行,首替行,東村多漢人,盡爲招來。常漢及閑良,亦令應射,宣壇守僕二人,亦爲待令,而已來者,次次射之,追來者,追入單子,可也。呼名至鄭翊周。上命進前曰,汝今又來矣。尙誦汝四祖乎?翊周,呑聲誦奏。上曰,汝年幾何?翊周曰,八十矣。上曰,貴矣。先給弓矢,使之休息。翊周拜受先退。上曰,封箭,頗進申飭,於義洞漢人盡來與否,知奏,皇傳官未卽復命。上曰,北輩校皇朝思而傳命駭然,宣傳官李栢然記過,柳葉箭射畢。命拾箭。上曰,片箭貫革退立,試記。仍前試記,不習片箭者,勿令應射,矢數執鼓貫十五邊七,訓鍊正白東毅執鼓,邊七中漏一鼓。上曰,白東毅記過。又下敎曰,初則不爲待令執鼓。今又漏矢數,如是而爲訓鍊正乎?汰去。上曰,柳葉箭,旣二人式作隊,片箭則六人式作隊,可也。王道平,片箭中貫。上曰,道平閑良乎?錫定曰,嘉善矣。上曰,柳葉箭·片箭試記,斯速入之。閑良中有三中者乎?錫定曰,無矣。上曰,有二中三分者乎?錫定曰,無,而只有二中者矣。片箭畢射,後命拾箭退錚。上曰,白東毅,白時耉之族乎?錫定曰,曾孫云矣。上曰,今日此擧,由於追慕,而閑良一人,以庭試殿試規矩,居首特爲直赴殿試。出傳敎上曰,宣傳官記過,訓鍊正汰去分揀。頒賞時,上曰,秦應福,與秦應輝幾寸?應福曰,十寸矣。上曰,馮敬遇,與馮起爲族乎?敬遇曰,三寸叔矣。上曰,直赴人,誰也?錫定曰,陳泰華矣。上曰,日熱只塗墨進退,二中一中者,給馬帖弦弓有次,於義洞居漢人,留待通陽門,可也。諸臣以次退出。
己丑七月二十四日酉時,上御集慶堂。刑曹判書入侍時,行刑曹判書李昌壽,同副承旨申絅,假注書韓德厚,記事官睦善恒·韓光近,以次進伏訖。上曰,注書出去。開陽門仍留事分付。賤臣德厚,傳命還入。上曰,承旨年幾何?絅曰,八十矣。上曰,今日見鄭翊周年八十矣,今又有矣。命讀北伯狀啓,絅近燭讀奏,上曰,筋力最强,眼視不昏矣。昌壽曰,壽域矣。上曰,承宣曾經何職?絅曰,科前未入仕矣。上曰,以儒生至此貴矣。昌壽曰,八十承宣,古豈有哉?莫非造化矣。上曰,吏判同姓乎?絅曰,然矣。上曰,他狀啓及北道殿最,注書替讀,可也。賤臣讀奏,上曰,注書,誰也?昌壽曰,韓德厚也。上曰,此注書最善爲,故予知熟矣。昌壽曰,素有文學而善爲記注矣。讀殿最至尹彛復。上曰,聞善治云矣,今番爲中矣。讀至各陵參奉,此則有殿最而慶基殿參奉,無殿最矣。昌壽曰,然矣。讀殿最畢,絅曰,卽伏見南兵使李漢昌今春夏等褒貶啓本,則邊將無一人居下,殊無嚴明殿最之意,推考警責,何如?上曰,依爲之。出擧條上曰,僞造紅牌者,皆已完決乎?昌壽曰,昨承逐日開坐之命,而方値減膳之時,不得施刑,反復平問,而此是一律,轉相抵賴,實難勘決矣。前判書南泰會多決之者,而其中金德寬·白鳳老·權潤平·林遇春·王貴贊等,方在推問中,而王貴贊紅牌帖文,皆干連白鳳老,已作故,推問覈實無路,誠可悶矣。上曰,僞造者,其紙樣印跡,何如?昌壽曰,紙依然,印跡漫漶,可欺愚氓,帖文則頗彷彿矣。上曰,彼輩每不懲戢,怪矣。昌壽曰,臣又有所仰達者矣。內醫院銀炒器,年久多傷,今非重處所用者而見失。故捕廳,推捉姜遇喜者,今已納招,考律文,則內醫院偸銀器,大明律,與偸祭享取用及偸重幣同律,此是一律矣。莫重處木石瓦甎,偸竊者亦一律,而小註有曰,大則一律,輕則杖一百徒三年矣。且乙亥年,有朴哥者偸內醫院銀灸鐵,已用一律,此器則旣破傷,似有輕重,而法意甚重,無眞的可據之文,故不得擅決,玆以仰稟矣。上曰,諸囚文案讀奏。昌壽讀畢,上曰,右副承旨入侍。出榻敎申光履進伏。上曰,同副許遞出去,可也。命中官扶出,絅先退。上曰,八十好爲承宣矣。許宇則以嘉善之故,不得爲承旨矣,筋力則好乎?光履曰,賀班亦來而精剛矣。上曰,尹得聖,亦精剛矣。昌壽曰,雖年少者,有所不及處矣。上曰,趙榮曾,曾以承旨入侍乎?昌壽曰,無路登筵,僅到政院而出去矣。上曰,右副蔭仕時,屢登筵矣。光履曰,屢次入侍矣。上曰,予謂趙,不爲發問矣。見關西道臣狀啓,趙曖昧矣。光履曰,果如聖敎矣。上曰,同副代,除授,可也。光履曰,未及上來矣。上曰,今日踏下者,誰也?光履曰,刑曹參議金魯鎭矣。上曰,今番耆科中,一人猶在。故今日特除入侍時,聽其擧措,問其年,年滿八十,視眼不衰,細語能聽,其雖異常,七十謂稀,況八十乎?旣已入侍,特遞承宣。仍任五衛將,承旨代金魯鎭除授,房順房。出傳敎上曰,今聞秋曹姜遇喜者,其雖承款,因其律文,不爲直決,旣非御用,已作常用者,依本律註照律而徒年則太輕,湖沿島配事,分付。出傳敎昌壽曰,處分太輕矣。上曰,豈云輕乎?昌壽曰,此則以傳敎擧行後,草記乎?上曰,依爲之。上曰,昨已下敎,僞造紅牌者二人故,其令逐日赴坐審理矣。今聞所奏,金德寬則末稍元犯,在於白鳳老而已物故云,今無推問者,而亦不可循例酌處,三水府限已身定配,權潤平·林遇春,則一則紅牌,一則帖文,其犯無疑,更加嚴覈完決。其他四囚,依本律先爲決放,其中王貴贊紅牌帖文,俱皆于涉,無異元犯,一體嚴覈決末事,分付該曹。出傳敎昌壽曰,待朝擧行乎?上曰,退去卽爲之,六囚已決矣。昌壽曰,昨今特決,實天地好生之德矣。王貴贊等,不可不用刑,復膳後擧行,何如?上曰,依爲之。昌壽先退,上曰,秋判兼帶春秋堂,則更令入侍。賤臣德厚,還奏曰,非春秋堂云矣。上曰,雖無減膳撤樂之同命,減時不作樂,例也。於太白則已下敎者,史官雖行,樂則宜陳而不作,而循例擧行,不愼甚矣,當該史官,從重推考。頃者領事,鼎足五臺曝曬,次第擧行事雖奏,況濟民纔畢,亦不秋成,則其何緊也,而鼎足會付,下位雖先行,五臺,復膳只有若干日,一則徑行,其涉駭然。比詣太白較重,當該史官,其令竣事後,倍道復命,下義禁府推考。出傳敎上曰,知淺嘿矣,今始下敎矣。減膳時,作樂徑行,非矣。仍命退出,諸臣以次退出。
上在慶熙宮。停常參·經筵。
魚錫定啓曰,大司憲李宜哲受由在外,執義未差,掌令鄭擇在外,一員未差,持平成德朝受由在外,一員未差,今日以監察茶時之意,敢啓。傳曰,知道。
藥房都提調李昌誼,提調韓光會,副提調尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。聞禮單十日,一何速乎?以此觀之,建功幾千貼可知,若此而氣何一樣乎哉?奚特睨視也?
中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍。
傳于金光國曰,內局入侍。
以承傳色,口傳下敎曰,都承旨問備下敎過矣。其傳旨勿施。
金光國,以禮曹言啓曰,今七月十七日所下傳敎中,減膳十日,再明日卽初日也。昨日物膳兼減事,命下矣。旣有昨日物膳兼減之敎,自十六日計之,則十日之限,止於今日,自明日,依例復舊封進之意,分付,何如?傳曰,允。
以備忘記,傳于申光履曰,噫,雖氣衰心耗,一心追慕,一心吾民,而近者雨止氣晴,涼氣頓生,年事比諸于初,其雖可惜,惟望秋成,復膳之單纔登,風色若此,大抵以下敎計之,是九日,而今日禮單,其涉異也。故初欲命給,聞中官所傳之言,再明初日以昨初日兼減云,該曹,以昨初日三字合以計之,以九日爲十日者而下敎若此,該曹之計日,不是異事,卽是一日也。草記例答矣,更而思之,此名所重若何,而以九日爲十日乎?今日風勢,卽予召之,今朔只有八日御供準朔,然後,此心少弛,凡事必也正大。今聞今日六升內,三升復舊云,日後初日減三升,以準十日之意事,分付廚院,草記未下之前,不待擧行,當該監膳提調推考。矇然捧來薜里,可謂僅備帽帶者,當該薜里,越俸一等。本固邦寧,頃者命題,吾民飽然後其食雖小,予可飽也。不日十日,予何惜一日御供,敢忽所重也哉?
備忘記,常誦昔年御詩,只記回來時御詩,興政堂初受御詩,初句常遺,今因風色乃覺,興政攸受曰,風靜舟行心自閑,紅花雨後滿靑山,沁都歷歷觀形勝,須趁來明好好還。渡江攸受御詩曰,喜爾回來已下船,遲遲八月度如年,新城綠野春光好,應識期行氣泰然。恩眷如海而若此八旬之內,只有三年,其豈曰孝?蒼穹恤民,兩麥先登,而猶違初料,初則曰雨而雨,曰陽而陽,幾望有秋,晚因霖淹,若此若此,是誰涼德,是誰凉德?亦曰爲民,仰俯自恧,奚云復膳?觀其秋成,食可下咽,心可小弛,嗟哉承宣,諒予心諒予心。民依於國,國依於民,此正本固邦寧者也。
以承傳色,口傳下敎曰,卽爲開坐,草記擧行事,下敎矣。尙今不入,自門隙,招秋曹郞廳,卽爲擧行事,更爲分付。
以承傳色,口傳下敎曰,紅牌與帖文文案,欲更問之,擧行姑爲安徐事,分付秋曹,勿出朝報。
魚錫定,以訓鍊都監言啓曰,都監分授都城仁旺山南邊體城頹落處,今月二十六日,始役改築之意,敢啓。傳曰,知道。
申光履,以刑曹言啓曰,全德寬,不可循例酌處,三水府限已身定配,其他四囚,依本律先爲決放事,命下矣。依傳敎,罪人全德寬,咸鏡道三水府限已身定配,崔俊萬·李世太,各杖一百流三千里,裵時太·李富春,各杖一百徒三年照律。崔俊萬慶尙道昆陽郡,李世太河東府,裵時太江原道江陵府,李富春杆城郡,竝定配所,卽爲發配之意,敢啓。傳曰,知道。
申光履,以刑曹言啓曰,姜遇喜依本律註照律,而徒年則太輕,湖沿島配事,命下矣。罪人姜遇喜,依傳敎,全羅道珍島郡金甲島鎭,定配所,發配之意,敢啓。傳曰,知道。
二十五日巳時,上御集慶堂。藥房入診入侍時,都提調李昌誼,提調韓光會,副提調尹得雨,假注書崔命麟,記事官睦善恒·韓光近,醫官鄭允協·慶絢·吳道炯·柳光翼·鄭允說·玄處明,以次進狀訖。昌誼曰,夜間,聖候若何?上曰,一樣矣。昌誼曰,中宮殿再貼進御之後,加減,亦何如?上曰,一樣云矣。昌誼進湯劑,上進御,仍命診候。允協等曰,脈候左右三部極調緩,滑體一向差勝,而石關脾胃脈亦勝矣。上曰,永安尉何貫乎?昌誼對曰,豐山矣。上曰,趙豐原亦豊山乎?對曰,豊壤,而豐山則安東屬縣矣。上曰,洪啓禧,南陽洪氏乎?對曰,然矣。上曰,噫,洪奉朝賀同參耆社,只有五箇月,況何陵外裔?此重臣,爲五代,況舊甲申安國洞中,年四歲見,而乙卯登科,近四十年事予,豈意此單之遽報乎?今日東風,其眩忒甚,遽聞此報,無乃心動而然乎?其又愴心者,一心向國,値此等世,莫能展布。吁嗟,其子,亦受固也,祭文製下,禮官成服日致弔後,其令爲之,凡諸等事,卽爲擧行,以示予意。出傳敎上曰,昨見八十登科之人,今聞七十卒逝之單,世間事何可恃乎?此重臣豈尋常人耶?昌誼對曰,公私甚缺然矣。上曰,李奉朝賀則甚精老矣。昌誼對曰,本來堅剛故老而如此矣。上曰,尹得聖,老來登科,而尙有滋味,以入耆社爲望云,甚可憎矣。昌誼曰,咸囿壽域之中,豈無此願乎?上曰,洪樂性,則閒司漫職,亦不肯云者,豈成說乎?古有以無文登科辱人者,而豈有如此者乎?又命書洪奉朝賀象漢祭文。上曰,此人爲東西銓乎?得雨對曰,東銓則未爲長銓,而屢經竝銓矣。上曰,其時見辱,故未爲之矣。上曰,鍊戎臺題願有氣岸,故善書矣。昌誼對曰,誠如聖敎,而雖善書者,不能如是凌勵矣。上曰,果凌勵矣。上曰,祭文出於心故善出,而自謂祭文則文章矣。昌誼對曰,前後之祭文多矣,而此祭文中,慰卿戀戀四字,可使化者,感泣於九原之下矣。上曰,洪奉朝賀,今日則可謂萬事已矣。藥房提調持湯劑,更爲入侍事。榻前下敎昌誼進湯劑,上進御後,仍命退出。
上在慶熙宮。停常參·經筵。
魚錫定啓曰,大司憲李宜哲受由在外,執義未差,掌令鄭擇在外,一員未差,持平成德朝受由在外,一員未差,今日以監察茶時之意,敢啓。傳曰,知道。
藥房都提調李昌誼,提調韓光會,副提調尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。風靜心弛,氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
魚錫定,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
傳于金光國曰,內局入侍。
魚錫定,以禁衛營言啓曰,來八月當京畿五哨軍兵等,逢點實數六百五十二名,已爲點閱整齊,來八月初一日,與內外各處入直軍兵等,依例替代後,舊軍放送之意,敢啓。傳曰,知道。
魚錫定,以禁衛言啓曰,來十月當七番中部中司屬京畿四哨及江原道一哨合五哨軍兵,來九月二十五日,京中逢點,依例準二朔立番之意,兩道監司處,預爲知委,何如?傳曰,允。
魚錫定,以御營廳言啓曰,本廳來八月九日兩朔應立中部後司屬忠淸右道五哨軍兵六百七十名,已爲逢點整齊矣。八月初一日,與右司軍兵替代後,舊軍放送之意,敢啓。傳曰,知道。
魚錫定,以御營廳言啓曰,本廳來十月·十一月,兩朔應立右部前司屬忠淸右道五哨軍兵,九月二十五日,京中逢點,十月初一日,與中部後司軍兵,當爲替代立番,趁期調送事,本道監兵使處,依前知會之意,敢啓。傳曰,知道。
二十六日未時,上御集慶堂。藥房入診入侍時,都提調李昌誼,提調韓光會,副提調尹得雨,假注書崔命麟,記事官睦善恒·韓光近,醫官李以楷·鄭允協·慶絢·吳道炯·鄭允說·玄處明,以次進伏訖。昌誼曰,午間,聖體若何?上曰,一樣矣。寢睡·水刺之節,亦一樣乎?上曰,一樣矣。上曰,消風之雨太多矣。昌誼曰,屢日風吹,故雨雖多來,姑無傷矣。上曰,然乎?予心少弛矣。昌誼曰,日氣陰濕,中宮殿患候,若何?上曰,一樣矣。昌誼進湯劑,上進御。昌誼曰,李以楷入來矣。命診候,以楷等診候退伏曰,脈候左右三部度數調均,滑體如向日之差勝矣。命得雨,讀齊陵奉審書啓後,上曰,禮官旣已奉審以來,卽爲涓吉擧行事,分付該曹,其文臨時當親製矣。上曰,齊陵參奉,誰也?昌誼對曰,尹晦東,都承旨之姪也。出繼爲故大提學尹淳之孫也。上曰,然乎?予曾已聞之而忘却矣。上曰,尹遇東,誰也?得雨對曰,尹得聖之子也。上曰,然乎?尹得聖老來登科,直騎省,以官況爲滋味云矣。昌誼曰,甚有福底人矣。上曰,予聞乾杮一貼,共分子孫,只餘二介云矣。上曰,許宇嘉善,故未爲承旨而亦似堅剛矣。得雨對曰,筋力堅剛,且聞善文矣。得雨奏曰,向來傳敎中二人,旣有蕩滌之命,而銓曹眩於擧行,不可不一經筵稟,故敢達矣。上曰,一體蕩滌。得雨對曰,然則出擧條乎?仍命書傳敎曰,頃者蕩滌者,何云敍用皆在蕩滌?以此分付銓曹。藥房提調持湯劑,更爲入侍事。榻前下敎昌誼進湯劑,上進御後,卽命退出。
上在慶熙宮。停常參·經筵。
下直,延安府使李。
魚錫定啓曰,大司憲李宜哲受由在外,執義未差,掌令鄭擇在外,一員未差,持平成德朝受由在外,一員未差,今日以監察茶時之意,敢啓。傳曰,知道。
藥房都提調李昌誼,提調韓光會,副提調尹得雨啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。以雨洗風,雨止風作,隨風隨雨,此心憧憧,氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,次對進定於今日。
以承傳色,口傳下敎曰,次對同爲入侍。
尹得雨啓曰,左副承旨具庠,今日不爲仕進,卽爲牌招,何如?傳曰,允。
以備志記,傳于魚錫定曰,今下弓矢,別害僉使李禮復處,給送。
以備忘記,傳于金光國曰,因風作雨,若此若此心憧憧,祈晴自明日擧行,獻官徐命善·李世演·鄭昌順·尹東昇爲之,祭文當製下矣。
以承傳色,口傳下敎曰,尹東昇旣命獻官,敍用,令該曹付軍職,徐命善,代閔弘烈爲之。
兵曹口傳政事,副司直尹東昇。
傳于金光國曰,禮房承旨入侍。
以承傳色,口傳下敎曰,更思之,立秋後祈晴,似如何?前例有無,都承旨,入侍知奏。
具庠啓曰,大臣·備局堂上,依下敎來待矣。以承傳色,口傳下敎曰,內局兼爲入侍,入侍單子,置之。
金光國,以禮曹言啓曰,祈晴自明日擧行事,命下矣。依聖敎,四門禜祭,今二十九日爲始,三日而止事,知委何如?傳曰,允。
有政。吏批,行判書申晦進,參判李潭病,參議權噵進,右承旨金光國進,以任希敎爲執義,以李弘濟爲掌令,以李東顯爲持平,以李得臣爲獻納,以金敍九·安廷玹爲正言,以徐命膺爲判尹,以徐命臣爲知敦寧,以宋文載爲刑曹參議,以洪檢爲左通禮,以申景濬爲宗簿正,以金魯爲尙衣僉正,以金樂祖爲假引儀,以金梓爲吉州牧使,以李海文爲慶源府使,以金海柱爲茂山府使,以趙㠎爲穩城府使。
兵批,判書金時默病,參判申暐病,參議徐命善病,參知尹得聖入直進,右副承旨魚錫定進,護軍朴大有,司直趙暾·李最中·李世演,僉知單丁泰運,五衛將申絅,忠淸監營中軍趙得慶,以上仍任事承傳。
魚錫定,以刑曹言啓曰,囚徒案中,輕囚罪人田老味·安奉伊·李長守·張海翼·姜廷鳳·許聖寬等,放事命下矣。罪人田老味·安奉伊·李長守·張海翼·姜廷鳳·許聖寬等,卽爲放送之意,敢啓。傳曰,知道。
魚錫定,以刑曹言啓曰,有一登聞者,而聞其本事,此非若此者,勿施以放事,命下矣。擊錚罪人李成樑,本事勿施,卽爲放送之意,敢啓。傳曰,知道。
魚錫定,以刑曹言啓曰,私婢玉尙,良才驛配徒一年,今日內擧行事,命下矣。罪人私婢玉尙,依傳敎,京畿廣州府良才驛,徒一年定配所,卽爲發配之意,敢啓。傳曰,知道。
以京畿監司金華鎭狀啓,利川府戶法面居李氏等燒死·渰死事,傳于金魯鎭曰,令本道恤典擧行。
己丑七月二十七日辰時,上御集慶堂。禮房承旨入侍時,右承旨金光國,假注書韓德厚,記事官睦善恒·韓光近,以次進伏訖。上曰,秋後禜祭,有前例乎?光國曰,或有因特敎爲之,或有因禮草爲之矣。上曰,齊陵有告由祭乎?光國曰,有先告由祭矣。上曰,子云玉帛鍾鼓,其在誠也。獻官旣命,諸執事另擇,位版往來時,本寺官員,皆進,祭物皆也精潔,禁草禁酒等節,依例申飭。出傳敎上曰,頃爲齊陵香祗近矣。已行祭乎?光國曰,二十五日已行祭單子昨已入來矣。上曰,單子入之。光國曰,單子往禮判家云矣。上曰,置之,光國曰,禜祭獻官,皆以堂上差下,而鄭昌順則玉堂矣。上曰,鄭昌聖誤呼昌順,以鄭昌聖代塡。出傳敎上曰,洪奉朝賀家,禮官擧行者,過禜祭三日後擧行。出傳敎上命善恒,召香室守僕下詢曰,無押則立傳乎?光國曰,立傳云矣。上曰,稱致告乎,敢告乎?光國曰,稱致告云矣。上曰,內局入侍,次對同爲入侍。畿伯入侍。竝出榻敎諸臣以次退出。
二十七日巳時,上御集慶堂。藥房入診入侍時,都提調李昌誼,提調韓光會,副提調尹得雨,假注書崔命麟,記事官睦善恒·韓光近,醫官李以楷·鄭允協·慶絢·吳道炯·柳光翼·玄處明,以次進伏訖。昌誼曰,夜間,聖候若何?上曰,一樣,而頗睡矣。昌誼曰,中宮殿,湯劑進御之後,加減何如乎?上曰,五貼進御已盡,更以何劑繼用乎?昌誼對曰,問於國舅而與醫官詳議,則六和湯似好云矣。上曰,此劑好矣。昌誼進湯劑,上進御,仍命診候。以楷等曰,脈候左右三部度數調均,滑體比昨日似勝矣。上曰,再進劑時,則只首醫入之,可也。藥房提調持湯劑,更爲入侍事。榻前下敎昌誼,進湯劑,上進御。昌誼曰,今日稍早,且日氣不佳,蔘蓮茶當煎入,而善爲進御伏望矣。上曰,唯。又奏曰,明日湯劑,亦依前爲之乎?上曰,依。遂退出。
己丑七月二十七日巳時,上御集慶堂。大臣·備局堂上引見入侍時,左議政金陽澤,右議政金尙喆,行吏曹判書申晦,行刑曹判書李昌壽,判敦寧趙雲逵,綾恩君具允明,右參贊沈鏽,兵曹判書金時默,行司直具善復,左尹金孝大,行副司直鄭存謙,右尹鄭尙淳,工曹參判閔百興,行副司直李重祜,副應敎趙宗鉉,左副承旨具庠,假注書韓德厚,事變假注書洪樂淵,記事官睦善恒·韓光近,以次進伏訖。上曰,二十九日豐德祝文陪進時,延和門當爲祗迎,以此分付儀曹,儀註置之,侍衛入直擧行,時刻待下敎只入正時,依前擧行。出傳敎上曰,右相果入來乎?尙喆曰,其間有故,未得入侍,不勝惶悚矣。上曰,今日領相不來矣,洪樂性有子乎?陽澤曰,長子小科,次子亦有矣。上曰,其名誰也?陽澤曰,義榮矣。上曰,故重臣,見其幼時矣。今遽至此矣,頃見南有容·鄭亨復·李光溥,皆老矣。陽澤曰,鄭亨復年最多矣。上笑曰,予之脈度,謂勝於前,亦可賀乎?陽澤曰,實合賀矣。上曰,九月漸近,卿等勿復生意焉。陽澤曰,已所陳達,而宜察下情,不當如是下敎矣。尙喆曰,順受之誠好矣。上曰,備堂幾人入來?陽澤,數名仰對。上曰,禜祭祭報府持入。樂淵,持入,庠讀奏。陽澤曰,獻官皆以正三品塡差,而鄭昌聖,則嘉善矣。上曰,敦義門獻官且誤呼,以金致恭爲之。出傳敎陽澤曰,廣尹催促下送,何如?上曰,此時,雨賜不通之時,守令豈可曠官?廣州府尹朴志源,其令今日辭朝,況北道乎?今番殿最居中居下應遞者,殿最守令事重,政官牌招,開政擧行。出傳敎陽澤曰,北道守令事,臣將仰達而未及矣。聖聰無不及矣。上曰,此等事,予頗聰矣。中下幾何?尙喆曰,中二也,下二也。陽澤曰,吏判先退開政,何如?上曰,依爲之。晦曰,邊地多窠,今當差出,而可擬之人乏少,未準朔禁軍將,竝擬何如?上曰,依爲之。出擧條晦先退。陽澤曰,今日首相不入,別無回啓之事矣。上曰,以六同事,西伯狀啓來矣。陽澤曰,果數次發問矣。尙喆曰,發問果屢次矣。上曰,日前該房當入傳旨,而彼承宣替當,似以書傳敎之故然而過矣。該房之坐而不出,可見其柔善之處,而亦非徒善者,固執則難矣。命畿伯進前,金華鎭進伏。上曰,今番豐德祭官,誰也?華鎭曰,獻官豐德府使徐必修,大祝開城經歷蔡緯夏,贊者開城敎授金匡國,謁者礪峴僉使薜夏臣也。上曰,畿伯狀啓讀之。庠讀至洑堰潰決,上曰,雨多來故如此矣,木花似難免凶矣。尙喆曰,木花連年善成矣,今則以雨爲害矣。上曰,農形,何如?華鎭曰,近來雨,大抵無暴注,或晝來夜出,或夜來晝出,水邊雖或被災,再昨東風後,雨頗決洽,似無所害,而昨有西風,庶望開霽矣。衿川等邑報狀雖來,頗遠處未及來,百里之間,風氣不同,姑未知頗遠處農形之善不善矣。上曰,百里不同風矣。尙喆曰,此後無他災善成,則民事多幸矣。陽澤曰,日氣尙熱,似利於農矣。尙喆曰,鶯峯役處,今番雨後,別無崩頹云,而聞所種稷太茂,刈之似好矣。陽澤曰,刈後復生,則結根而爲莎草矣。善復曰,五六日後,臣欲往看審而刈除矣。上曰,依爲之。昌壽曰,昨有姑置之命,故未及完決矣。今則禜祭相値,雖無齋戒,用刑未安矣。上曰,過禜祭後擧行,僞紅牌者,亦抑花遊街耶?昌壽曰,插花而見順安倅而紅牌殊常,故見捉云矣。上曰,不隱伏而見倅怪矣。盜賣者,先爲處決,好矣。昌壽曰,究竟後勘決,故不得先處矣。過禜祭後,當擧行而待下敎爲之乎?上曰,待下敎爲之。孝大曰,摠戎廳句管束伍牙兵,乃是團束軍卒,査整則隨闕充定,需米十月上納,皆是事目,而近來外邑,猶安成習,査整之或至歲末,上納之或至經年,事極疎虞今年,則或有如前過限之弊,該邑守令,別爲論責事,出擧條另加嚴飭,何如?上曰,依爲之。出擧條尙喆曰,出身者每有移禁府之命,故法司不得推治,爲弊都民矣。上曰,此亦八字好而登科,科則同矣。何必區別乎?陽澤曰,今因右相言端敢達矣。嘉善同知,多有帖文不由望筒者,而法司無以治之,亦有弊矣。上笑曰,此亦同矣。頃者陳疏臺臣,誰也?庠曰,申尙權也。上曰,鄭景瑞在家出禁吏乎?詣臺出禁吏乎?庠曰,風聞云矣。陽澤曰,以司僕馬事,頃已發關,自濟州已下陸云,而尙不來到,怪矣。上曰,誰爲牽來?陽澤曰,列邑轉相牽來矣。尙喆曰,曾於湖西巡歷路見之,其群如羊隊隊來矣。上曰,雖速來,必改勒具等物,遽延不納矣。陽澤曰,臣以司僕寺事,有所仰達者矣。各牧牧子安接,然後養馬之道,可以完實。故自朝家,嚴立科條,俾兌軍役矣。近來守令,不有定式,多有侵役之弊,疲殘牧官,不能禁遏,以致牧子之離散,誠甚可悶。自本寺,今方嚴加申飭,而守令若或有如前侵擾之事,則該守令,違越事目之罪,當草記請勘。以此出擧條嚴飭,何如?上曰,依爲之。出擧條大臣·備堂先退。上曰,都提調年幾何?庠曰,六十六矣。上曰,秋判年幾何?庠曰,六十矣。上曰,卿父年幾何?庠曰,五十九矣。上曰,洪奉朝賀甚剛矣,今遽至此矣。庠曰,古文亦云舌柔不弊,齒剛易毁,大體徒剛則有難享壽,必也濟之以柔,然後爲好矣。上曰,誠然矣。庠曰,政院,卽喉舌之官,出納王命,所重在焉。院隷之陛上往來,萬萬驚駭,而差備門外,不敢近焉者,實爲後弊,故敢此仰達矣。上曰,旣有古規,此則禁之,可也。上曰,秋曹金吾囚徒案持入。賤臣德厚,承命持入。上曰,秋判更爲入侍。出榻敎李昌壽進伏,上命承旨,讀囚徒案,庠讀畢。上曰,不解其夫之女,果玉尙乎?昌壽曰,然矣。此罪狀,所當嚴刑,而此時不可用刑,故不得擧行矣。上曰,禜祭在近,故頃者特放時,其中私婢玉尙,意謂必也本事決放中人,故召問該堂,果然渠雖賤人,關係倫紀,而非過禜祭後結末者,況旣曰倫紀,則豈可尋常處之乎?良才驛徒配一年,今日內擧行事,分付。出傳敎上曰,在家用牌,業已申飭,其若懈弛,都民何以措手足?今番特放六人中,一人卽禁辭被捉也。無禁牌而有此擧乎?該房問于該府,若茶時爲此置之,在家用禁牌,當該臺臣,直捧不敍傳旨,以嚴禁令焉。出傳敎昌壽曰,又有擊錚罪人,而以此時故不得例刑,未及處之矣。上曰,何事?昌壽曰,嶺南人李成樑爲先事,而亦非緊急事矣。上曰,今日因此以聞有一登聞者,而聞其本事,此非若此者,勿施以放事,分付。出傳敎上命退出,諸臣以次退出。
上在慶熙宮。停常參·經筵。
魚錫定啓曰,憲府連日監察茶時,諫院闕啓,俱涉未安,除在外外,未肅拜人員,竝卽牌招,何如?傳曰,允。
魚錫定啓曰,大司憲李宜哲受由在外,執義任希敎牌不進,掌令李弘濟·鄭擇在外,持平成德朝受由在外,李東顯陳疏入啓,今日以監察茶時之,敢啓。傳曰,知道。
藥房都提調李昌誼,提調韓光會,副提調尹得雨啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
傳于金光國曰,內局入侍。
金光國啓曰,上番兼春秋睦善恒,身病猝重,勢難察任,今姑減下,其代,令該曹口傳差出,何如?傳曰,允。
吏曹口傳政事,兼春秋單李福徽。
以承傳色,口傳下敎曰,禮房往敦義·肅靖門,看審進排官摘奸,魚錫定,興仁·崇禮門,看審進排官摘奸以來,請承傳色以奏。
持平李東顯疏曰,伏以惟天惟祖宗,默垂眷騭,聖候康復,賀儀載擧,臣民慶忭,曷有其極?仍伏念臣之出入臺閣,已多年所,聖恩雖隆於眷記,臣罪愈積於尸素,居恒恧蹙,如負大河。迺者柏府新命,遽下意外,惶隕震惕,益不知措躬之所也。臣於見任,自量甚熟,前後忝叨,未嘗爲一番進身之計者,誠以素畫之地,勢難更冒,蔑效之職,義在必辭也。且臣情私,有萬萬煎迫者,臣之老母風痺之症,那是三十年痼疾,氣息澌綴,長在牀席,自經今年無前暑熱,諸般症形,一倍添劇,飮啖專却,眞元大陷,頑痰上升,呼吸俱妨,渾身浮高,轉側須人。臣以終鮮之身,晝夜焦遑,藥餌之惟臣,粥飮之惟臣,左右扶將之惟臣。以此情理,萬無暫時離捨之勢,束帶供職,實無其望。玆於牌召之下,隨詣禁扃之外,疾聲號籲於天地父母之前。伏乞聖慈,俯垂矜諒,亟削臣所叨之職,以便救護,仍治臣瀆擾之罪,以昭法紀,不勝幸甚,踏啓字
二十八日未時,上御集慶堂。藥房入診入侍時,都提調李昌誼,提調韓光會,副提調尹得雨,假注書崔命麟,記事官閔膺世·韓光近,醫官李以楷·鄭允協·慶絢·吳道炯·鄭允說·柳光翼·玄處明,以次進伏訖。昌誼曰,聖體夜間,若何,而寢睡·水刺之節,亦何如?上曰,一樣矣。昌誼進湯劑,上進御。仍命診候曰,兩廳各二人式,診脈,可也。以楷·允協·絢·道炯等診候,退伏奏曰,脈候左右三部度數調均,滑體亦如昨日矣。得雨奏曰,兵房承旨具庠,與兵曹參知尹得聖,爲翁壻,例當相避矣。上曰,具庠其壻乎?昌誼曰,然矣。以故尹得聖,人稱有福力,而其得壻亦如此矣。上曰,今始聞之,有大壻矣。昌誼對曰,尹得聖年已七十,有此大壻,非異事矣。上曰,金孝大,與尹得聖爲幾寸?得雨對曰,金孝大,尹得聖之甥姪,而與具庠爲四寸娚妹間矣。上曰,予則今始聞之矣。仍命書左右副換房傳敎,藥房提調持湯劑,更爲入侍。出榻敎昌誼進湯劑,上進御。昌誼奏曰,湯劑二貼,一筵入侍,連爲進御,其間不遠,次對則或有問而常時,則甚近,誠悶矣。上曰,何關係也?上曰,古人擇壻,有以終日古談者求之者,一人有善謔者曰,鼠含其鼠之尾,終日言之者云矣。建功湯亦如此,頗支離矣。昌誼對曰,聖敎雖如此,而若可停止者,豈不奉承,而此湯劑,則不可不進矣。上笑曰,二貼則予亦知其加減不得矣。明日湯劑,依例爲之。諸臣遂退出。
上在慶熙宮。停常參·經筵。
夜五更,有星見於畢宿度內,而形體似彗。
具庠啓曰,大司憲李宜哲受由在外,執義任希敎傳旨未下,掌令李弘濟·鄭擇在外,持平成德朝受由在外,一員未差,今日以監察茶時之意,敢啓。傳曰,知道。
藥房都提調李昌誼,提調韓光會,副提調尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。一樣而下本院之文已悉,今日目下乃覺而諭焉。本院本院,休勸建功,休勸建功。
中宮殿·惠嬪宮,藥房口傳問安。答曰,知道。
香祗迎罷後,政院·玉堂,藥房口傳問安。答曰,知道。
以備忘記,傳于魚錫定曰,資政殿後廊,有修補者,而中官任自看檢。故此則已下敎而祈晴之時,豈爲此?已聞聲下敎,中官金性完用牌而召立庭,待下敎擧行事,分付。
魚錫定,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
金光國,以吏曹言啓曰,今此宗廟朔祭大祝,前校理鄭昌順,前通禮李敬玉塡差,而時無職名,令該曹,依例口傳付軍職,何如?傳曰,允。
兵曹口傳政事,副司果鄭昌順·李敬玉。
己丑七月二十九日辰時,上詣延和門外。香祗迎入侍時,行都承旨尹得雨,左承旨金魯鎭,右承旨金光國,左副承旨具庠,右副承旨魚錫定,同副承旨申光履,假注書崔命麟·韓德厚,記事官閔膺世·韓光近,以次侍立。上具翼善冠·衮龍袍,乘輿出通陽門,詣延和門外板位,上曰,祭官,當陪香亦去,敦義門開之可也。香祗迎後,隨詣建明門乘輿,上曰,禮房承旨,馳詣太廟,奉審以來。出榻敎光國出去,上曰,復命於廚院,可也。得雨曰,內局都提調,請承候矣。上曰,入侍。都提調李昌誼,提調韓光會,進伏,昌誼曰,涼意頓生,此時聖體若何?上曰,一樣矣。昌誼曰,寢睡·水刺之節,何如?上曰,如前。□近來步則頗勝,似是松節功矣。昌誼曰,湯劑當進御矣。上曰,藥房提調,持湯劑入侍。出榻敎光會持入湯劑,昌誼奉進,上進御訖。命得雨書之曰,兩次□□豐德,追憶庚申,此心一倍,獻官諸執事,必飭虔誠之意,分付畿伯。出傳敎上曰,祈晴命近侍,今朝見紅日,吾民其庶幾,西成且可期。然一陰一晴,惟在於一心弛與張,何云見晴?必也虔誠之意,申飭諸獻官。出傳敎上曰,禁酒禁草,依前下敎申飭。出傳敎得雨曰,藥房啓辭,今朝未承批矣。上命書批答訖,上曰,國舅來乎?得雨曰,□矣。昌誼□□□御製而二貼,則不可不進御矣。上曰,保護院問答持來乎?得雨曰,持來矣。上命讀之,又命讀續問答。至黃帝岐伯等句語,上以手打膝曰,宜批眞矣。領敦寧金漢耉曰,雖黃帝岐伯時,建功則何以加此乎?上笑曰,丈人亦時體矣。得雨曰,藥院批答中,休勸二字似如□矣。上曰,何傷也?傳諭,可也。昌誼跪受,昌誼曰,御製中漢南二字,此有所望,不可以□比也。光會曰,作比此者也。上笑曰,漢南二字,改以何處焉?昌誼曰,却字亦似如何矣。上曰,改□若此可也。昌誼曰,一貼則待下敎乎?上曰,入于廚院。上御廚院,下詢曰,□□基殿香路,當由正門,南大門開乎?知奏,光履還奏曰,香路由敦義門已出去矣。上曰,過紫巖則路由南門外矣。禮房今年,幾何?得雨曰,似是辛卯生矣。上曰,予謂六十一歲矣。髥小白,頗剛矣。得雨曰,筋力誠好矣。上曰,尹得聖來乎?得雨曰,今日則與徐命善,替番出去矣。上命讀祭報府訖。得雨曰,藥院待下敎入侍乎?上曰,藥房提調持湯劑,更爲入侍。出榻敎都提調李昌誼,提調韓光會,持湯劑進伏。昌誼□□湯之間太近矣。上曰,無妨矣。進御訖,上曰,建功有何實效?昌誼曰,凡節□□□矣。上曰,豈能使眼視快明耶?光國復命奏無頉,上俯伏命讀祭物單子及祭官擧案曰,速來矣。領相或喘息,而此承宣,馳來而不喘息矣。承宣之□□一年禁錮之律,仍命藥房提調,持腎瀝湯更爲入侍。出榻敎允明持□□□進伏,鳳漢進之。上進御曰,人蔘非貴也。今則已之,何如?鳳漢曰,已煎之劑,豈如是乎?明日湯劑,亦不可不依例矣。□□□鑰曰,□經有命,而臺臣之中,有傳旨未下及親病陳疏者矣。上曰,啓踏下,一體擧行。鳳漢曰,臣於入闕之路,成胤儉之子,有白活,故敢此仰達矣。上曰,何事也?鳳漢曰,卽聞安犯禁之邑,非鏡城,乃鍾城,而該府該曹,不能致審,前鏡城判官成胤儉,誤被定配之律云,事實豈不然,則胤儉置之,當以鍾城施行,令京兆·吏曹·金吾,詳査擧行,何如?上曰,依爲之。成胤儉特放。出擧條以安事現告,定配。鍾城前判官成胤儉分揀,□以鍾城府使捧現告事。出榻敎上乘輿還內,以次退出。
上在慶熙宮。停常參·經筵。
夜四更,彗星見於畢宿度內天節星之上,而星體,大如畢大星,色白,尾長三四尺許。
具庠啓曰,大司憲李宜哲受由在外,執義任希敎傳旨未下,掌令李弘濟·鄭擇在外,持平成德朝受由在外,一員未差,今日以監察茶時之意,敢啓。傳曰,知道。
金光國,以禮曹言啓曰,各陵秋展謁,每於仲朔取稟事,曾已定式矣。今秋展謁,所當依前稟定,而上候方在靜攝中,臣曹不敢循例擧行,何以爲之?敢稟。傳曰,以待下敎,有此答,心憧憧。
藥房都提調李昌誼,提調韓光會,副提調尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。□□□有功,今日禮草,若是憧憧,以視言之一般,以步言之亦一般。況報秋以後,昏眩特甚,視亦益昏,若此之際,氣亦昏懦,禮草以待下敎者,是豈孝乎?今日此答,酬應卿等,亦豈孝乎?此皆建功,此皆建功,來朝入侍,今日建功代,蔘橘茶煎入。人皆謂金丹,故渠亦自驕矣。朝聞風聲心悶,今止少弛。
中宮殿·惠嬪宮,藥房口傳問安。答曰,知道。
金光國啓曰,判尹徐命膺,知敦寧徐命臣,刑曹參議宋文載,除拜後,過三日不爲出肅,依定式,推考警責,仍卽牌招察任,何如?傳曰,允。
吏曹口傳政事,檢閱洪樂恒。
金光國啓曰,新除授藝文館檢閱洪樂恒,時在慶尙道安義地,斯速乘馹上來事,下諭,何如?傳曰,允。
申光履,以觀象監官員,以領事提調意啓曰,今此畢宿度內,有星似彗,在前星變之時,擇定文臣中,名官數三人,與本監官員,同爲測候矣。今亦以前正尹養厚,副司果趙㻐,副應敎趙宗鉉,測候官啓下,使之輪直測候,何如?傳曰,依爲之。一員儒臣,二員亦以時任儒臣李得一·洪相簡,測候。
魚錫定,以兵曹言啓曰,去七月朔各廳堂下武臣等試射,連因有故,今已逾月,不得爲之之意,敢啓。傳曰,知道。
申光履,以吏曹言啓曰,今此社稷大祭,執義大祝,皆以侍從塡差,而時無職名人員,令該曹,依例口傳付軍職,何如?傳曰,允。兵曹口傳政事,副司果金和中·李廷烈·徐秉德·韓鏶。
以忠淸監司洪樂純狀啓,八月令早紅杮子進上,日氣陰冷,未及成熟,限內不得封進,惶恐待罪事,傳于金光國曰,勿待罪事回諭
上在慶熙宮。停常參·經筵。
夜四更,彗星見於畢宿度內,參旗第三星之西,而星體,大如畢大星,色白,尾長三四尺許。
下直,茂山府使金海柱,慶源府使李海文,穩城府使趙㠎,吉州牧使金梓。
具庠啓曰,大司憲李宜哲受由在外,執義任希敎傳旨未下,掌令李弘濟·鄭擇在外,持平成德朝受由在外,一員未差,今日以監察茶時之意,敢啓。傳曰,知道。
藥房都提調李昌誼,提調韓光會,副提調尹得雨啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。一日休建功,心若一月休,目下有見效者,曉前睡覺,喉中蛔,至蔘橘茶溫服卽下,建功雖日幾服,若飮冷水,此茶若此,此正南奉朝賀服時宜服之意也。豈云烏梅?蔘橘亦安蛔,氣則一樣矣,。
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
以備忘記,傳于申光履曰,祈晴將畢,風勢猶止,欲爲下敎,風則雖止,雲館之草至,近八有此報,誠由予,而奚云涼德?禮草之答,是豈孝?其雖爲民,年事莫知,亦豈誠乎?且雲館之報,寔由予,寔由予,近八聞此報哉?今日初日,其當復膳,不能修德,亦何泯默?因爲減膳六日,以表悸懍之意,頃年聞此報,召雲館官員,亦自測候,今則視昏,此心曷諭?雖近文具,意則深也。今將監膳,卽爲分付,只大殿擧行。
以備忘記,傳于申光履曰,祈晴旣畢,今將奉來,必也致精之意,申飭本寺。
備忘記,連三日果霽,風亦旋止,爲民深欣,再報謝近瀆,獻官施賞,此亦報謝之意,身爲近侍,其誠可嘉。諸獻官各賜半熟馬,諸執事各賜兒馬。
備忘記,此時北關守令,豈可曠官?新差諸守令,皆令今日辭朝。
傳于金光國曰,內局入侍,測候言皆待令。
魚錫定,以兵曹言啓曰,昌德宮衛將金世輝病難供職,呈狀乞遞,輪番之任,不可久曠,今姑改差,何如?傳曰,允。
以全羅監司金相翊狀啓,長水等官居閑良金云己等渰死·壓死事,傳于申光履曰,令本道,恤典擧行。
己丑八月初二日辰時,上御集慶堂。藥房入診入侍時,都提調李昌誼,提調韓光會,副提調尹得雨,假注書崔命麟,記事官閔膺世·韓光近,醫官李以楷·鄭允協·慶絢·吳道炯·柳光翼·玄處明,以次進伏訖。上曰,近來小豎,放恣忒甚,豈無彗孛?中官申德龍過一朔後,依下敎勘律,中官金性完越俸十等。出傳敎昌誼曰,日氣稍冷,夜間聖體若何?上曰,一樣矣。昌誼曰,昨日不進湯劑,寢睡·水刺之節,亦何如?上曰,一樣矣。昌誼曰,今日批旨中,有蛔氣爲敎,故烏梅加入湯劑,亦爲待令矣。上曰,然則其劑入之。昌誼進湯劑,上進御。仍命診候,以楷等診候訖。退伏奏曰,脈候左右三部度數調緩,滑體一樣勝矣。昌誼曰,俄者湯劑進御,故中宮殿問安,未及仰達矣。數日間氣候,若何?上曰,少差勝矣。命讀雲觀單子後,測候官入侍事。榻前下敎副應敎趙宗鉉及司果安國賓,司正李德星進伏。上曰,厥星,現於何處乎?國賓對曰,現於趙之分野矣。上曰,尾長幾何?宗鉉對曰,三四尺許,而今夜四更二點現,五更二點或現或不現矣。上曰,尾色,何如?國賓對曰,白而微矣。昌誼曰,分野則雖云趙之分野,而彗災旣現之後,則其在上下恐懼修省之道,宜加勉矣。上曰,然矣。非但趙之分野,雖某地,戒嚴則何忽焉?上曰,安國賓年幾何?對曰,七十一矣。命測候官先退。上曰,六同覈狀,何其遲也?昌誼對曰,此則異於形止狀聞,反復詰問之際,自致遷就矣。上曰,然矣。命得雨讀奏平安監司李景祜報聞狀啓訖,上曰,今聞關西道臣狀聞,江東則世間豈有先正文純公書院,故相金堉·曺好益同配,可也。雖無追配之禁,豈有前訓導洪德輝追配之事?事之泛濫,莫此爲甚。道臣已據例不聽,其無可論。前縣監李亨逵身爲侍從,臣初雖據例,末不禁焉。依今番下敎,禁錮此類,嚴飭然後,此弊可禁,分付銓曹。雖禁錮年限後,限三年,勿復檢擬於守令,洪德輝首唱人洪鳳咸,聞其姓,似是同姓,身爲朝官,若是無廉恥放恣,奚云靑衿朝官?永除朝士案,鐵山則道臣題辭,前後判異,若此,爲道臣者,猶此等事,付諸儒林,袖手傍觀乎?其題可謂半許,當該道臣,施以不敍之典,前府使李普漢,身爲武弁,諂媚怪儒,鄙陋甚矣。以今番定式施行,雖禁錮年滿後,勿復檢擬於外任,首唱儒生,永除靑衿案,亦依下敎擧行,而洪德輝·鄭思溫,卽爲撤板,淨潔處埋置後,狀聞事分付。出傳敎得雨讀奏濟州牧使進上狀啓。上曰,今番濟州進貢領來人,此等麥歉來到,回糧,令該廳特爲加給,以示予意。出傳敎昌誼曰,今日則加進一貼伏望矣。上曰,姑止之。上曰,蛔之上來,乃再昨,非昨日矣。昌誼對曰,臣等,恐或昨日不進建功湯而然矣。再昨日上來,則非不進湯劑之由也。理中建功湯前方中,加花椒三分,烏梅一箇煎入事。榻前下敎得雨讀奏各道農形狀啓,至平安道。上曰,都提亦曾爲此任耶?昌誼對曰,臣則對罪北伯,而臣弟李昌壽爲此任矣。上曰,到任威儀,北伯勝於西伯云矣。昌誼對曰,有親騎衛故然矣。藥房提調持湯劑,更爲入侍事。出榻敎昌誼進湯劑,上進御。昌誼奏曰,李翊臣爲所斤僉使,而醫官不可遠離,近畿還差,何如?上曰,然矣。所斤僉使李翊臣,近畿邊將相換事。榻前下敎昌誼曰,醫藥廳,只以差備待令,故甚苟艱,此後則使之輪回入直,何如?上曰,依。諸臣遂退出。
上在慶熙宮。停常參·經筵。
夜四更,彗星見於畢宿度內參旗第六星之東,而星體大如畢大星,色白,尾長三四尺許。
具庠啓曰,大司憲李宜哲受由在外,執義任希敎傳旨未下,掌令李弘濟·鄭擇在外,持平成德朝受由在外,一員未差,今日以監察茶時之意,敢啓。傳曰,知道。
藥房都提調李昌誼,提調韓光會,副提調尹得雨啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。曉前開窓見星,良由涼德,見太陽,知快霽,庶幾吾民,而中則止之意,惟於花椒知焉。今朝聞鶯聲,自謂曰,此聲,保護院亦聞云,氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
魚錫定,以都摠府言啓曰,今日入直內三廳武兼禁軍及軍兵等,當爲中日習射,而自上方在減膳中,復膳間,依例停止之意,敢啓。傳曰,知道。
傳于尹得雨曰,藥房入侍。
以備忘記,傳于魚錫定曰,前排五雙擧行。
金光國,以吏曹言啓曰,本曹佐郞尹勉升呈狀內,親病甚重,勢難察任云,依例改差,何如?傳曰,允。
金光國,以奉常寺官員,以都提調意啓曰,本寺國用主材栗木,每式年斫取於三南,而自監營,分定株數於各邑。故斫木之弊,侵及民戶所封之木,每患不潔,莫重所用之材,如是苟艱,事體未安。湖南則頃於己酉年分道臣狀聞,革罷各邑分定之弊,乃以求禮縣鷰谷寺所在處,專屬主材栗木封山之所,成節目啓下,蓋以主材之宜土,誠爲三南之第一也。一自封山之後,每式年主材,都斫於鷰谷矣。今則鷰谷栗木成材者已盡,新植者未長,前頭斫取,萬萬艱辛,今若斫取於列邑,則其弊不貲,極以爲慮矣。得聞全羅道順天府曹溪山,光陽縣曰白雲山等處,栗木森密,而如鷰谷封山,亦爲對案,可合於封山云。自本寺,爲先發遣郞廳,摘奸定界,一依求禮封山例,以爲長養栗木,輪回斫取之地,何如?傳曰,允。
魚錫定,以兵曹言啓曰,今八月初三日,江界居幼學金彭魯稱名人,自興化門入來,差備門外擊錚,依例令攸司,囚禁治罪,當該守門將李憲述,依定式推考,何如?傳曰,允。
以平安監司李景祜狀啓,殷山縣鎭北面壯演別崔殷贊等渰死·壓死·囕死事,傳于申光履曰,令本道,恤典擧行。
己丑八月初三日午時,上御集慶堂。藥房入診入侍時,都提調李昌誼,提調韓光會,副提調尹得雨,假注書崔命麟,記事官閔膺世·韓光近,醫官李以楷·鄭允協·慶絢·吳道炯·柳光翼·玄處明,以次進伏訖。上命賤臣命麟曰,丁亥八月,甲申八月,乙酉八月日記持入。賤臣持而進伏,上命得雨讀奏。甲申八月十五日承·史姓名及明陵陵幸後,又命讀奏乙酉八月初一日承·史姓名及明陵陵幸日字及丁亥八月謁陵日記訖。上曰,噫,今月何月?以予之氣,禮草有以待下敎之敎矣。昨年闕焉。今年亦有事鸎峯,而頃者沙峴,只望若此若此,是豈曰孝?以待下敎者,前有十五日欲兼而泯默,靜而思之,先爲謁陵於十五日,亦豈敢闕?初十日當展謁於明陵,十五日當展禮於昌德宮,世孫祗迎隨駕,尙有調攝之中,置之。初十日動駕時,時刻初嚴,寅初初刻,二嚴寅初三刻,三嚴寅正一刻,單嚴擧行。十五日昌德宮展禮,初嚴卯正一刻,二嚴卯正二刻,三嚴卯正三刻,亦以單嚴擧行。侍衛守宮皆仍,留都大臣,金領府事爲之,今番御營廳留都,當以敦義門作行,而當陵則奉審行禮,若禮爲之,其於兩陵,只行展禮,而大臣奉審順懷墓,展拜置之。攝祭依例擧行,於昌陵,只行攝祭,弘陵一體擧行。出傳敎昌誼曰,聖體若何?上曰,一樣矣。昌誼進湯劑,上進御。仍命診候曰,兩廳各一人診脈,以楷·允協等診候退伏奏曰,脈候左右三部一樣調均,滑體亦如昨一樣矣。昌誼曰,湯劑前方中,減花椒·烏梅,似好矣。上曰,依。理中建功湯前方中,減花椒·烏梅,依前煎入事。出榻敎昌誼曰,中宮殿氣候,差勝之後,夜間更若何?上笑曰,差勝而前有六和湯,後有六和湯,一則大殿,二則內殿也。昌誼曰,內殿康復,誠幸,而每當秋節,六君子湯,依前煎入,似好矣。上曰,然矣。昌誼奏曰,今承陵幸之進定,固知出於孝思之爲急,而第伏念聖候康復,爲日不久,近日秋炎尙苦,升降勞動之際,易致失汗而警咳,此在下情,誠萬萬悶迫矣。上曰,所重在焉。動駕前三貼,予當許之矣。昌誼對曰,出榻敎則似好矣。上曰,姑置之。更待下敎,可也。上曰,馬步軍禁軍哨數,一依昨年例擧行,斥候伏兵,亦依例擧行。陵所與晝停,畿營待令者,亦依再昨年例待令,而此廣道晝停處行道,絶勿犯禾穀,其雖行此,爲民之心奚弛?凡諸擧行者,皆以儲置米題給,氷丁亦減。若是下敎之後,或用一民水刺間待令,若或侵一民,予雖衰矣。回駕時,當於晝停,當該守令,當該薜里中官,應施軍律,奏陟降而慰元元,若是下敎之後,其或不遵,雖道臣,焉辭其律?一體嚴飭。出傳敎藥房提調持湯劑,更爲入侍事。出榻敎昌誼進湯劑,上進御訖。命得雨,書明陵親祭祭文及敬陵。遣大臣攝行祭文及順懷墓攝行祭文後,上曰,太僕騎省馬匹,一依丁亥年例擧行。期日在近,遠道勿定事,分付。出傳敎諸臣遂退出。
上在慶熙宮。停常參·經筵。
夜四更,彗星見於畢宿度內參旗第八星之東,而星體大如畢大星,色白,尾長三四尺許。
具庠啓曰,憲府連日監察茶時,事甚未安,除在外傳旨未下外,未肅拜人員,卽爲牌招,何如?傳曰,允。
具庠啓曰,大司憲李宜哲受由在外,執義任希敎傳旨未下,掌令李弘濟牌不進,鄭擇在外,持平成德朝受由在外,一員未差,今日以監察茶時之意,敢啓。傳曰,知道。
藥房都提調李昌誼,提調韓光會,副提調尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。伸禮旣定,心先到於鸎峯,氣隨勝焉。
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
以承傳色,口傳下敎曰,今日秋奉審,盡爲後以稟。
以承傳色口傳下敎曰,御營廳領事留都大將,從當下敎矣。
以承傳色,口傳下敎曰,昨日持入日記中,十五日動駕日記持入。
以承傳色,口傳下敎曰,盡明後,開門差晚,動駕前則稍早爲之。
以備忘記,傳于魚錫定曰,前有前例〈實差〉騎曹侍衛·國舅·錦城·永城·摠戎使,預差昌城·綾城,尹得聖爲守宮,摠府侍衛仍,原溪君爲守宮,守門將差備仍。
以備忘記,傳于魚錫定曰,侍衛實差永城尉,代前北伯金器大爲之,預差綾城尉,代永城尉爲之。
以寶劍望筒,以備忘記,傳于魚錫定曰,一員代,西淸君代差。
以備忘記,傳于魚錫定曰,十五日動駕時,挾輦軍八十名,以元入軍禁軍一百人,以內入直人隨駕,前後廂軍禁·御兩營入直軍,訓將只領,新營標下軍,都領隨駕,餘皆置之,留營留陣,一皆置之。
備忘記,留都營,以守禦使代領。
傳于尹得雨曰,內局入侍,測候官同爲入侍。
金光國,以春秋館郞廳,以領監事意啓曰,卽見江華留守黃景源狀本,則藏史閣閣內前面北邊椽木腐傷,仰壁剝落,顯有雨漏處,其外正間西壁前退第二間第三間第五間沙壁,亦多剝落云。事極驚慮,不可不急速發遣郞廳,趁卽奉審,擇日修改,而頃以史庫曝曬事,草記蒙允矣。史官旣將下去,使之一體擧行,何如?傳曰,允。
尹得雨,以宗簿寺官員,以提調意啓曰,觀此江華府留守黃景源狀啓,則璿源閣閣內北邊樑上第二椽間沙壁剝落,南邊中樑第二椽間沙壁剝落,正間北第二椽間沙壁剝落,東邊東椽第四椽間沙壁剝落,閣外前退第二間第二椽三椽間仰壁剝落,第五椽間沙壁剝落,第三間第二椽間沙壁剝落,閣外北邊後面朴工內木交,間有雨漏處,而木交第五六二箇,似有腐傷之色云。璿源閣內外雨漏處,至於此多,趁速修改,不容少緩,依例發遣本寺郞廳,卽爲修補之意,分付該曹該道該府,何如?傳曰,允。
申光履,以內醫院官員,以都提調·提調意啓曰,今年冬至使行貿易唐材中遺儲,有不緊而有裕者,有緊要而不足者,減其有裕,換貿不足,自是前例,今亦就其元數中,參酌加減,別單書入之意,敢啓。傳曰,知道。
申光履,以內醫院官員,以都提調·提調意啓曰,內醫方泰智,許,術業精明,竝御醫陞差,何如?傳曰,允。
魚錫定,以司僕寺官員,以一二提調意啓曰,今此明陵擧動時,各差備入把馬,依聖敎,依丁亥年例磨鍊,別單書入,而其中驛馬,則令兵曹,依例知委各驛,直爲入把,何如?傳曰,允。
魚錫定,以兵曹言啓曰,今八月初十日,明陵幸行時,問安馬,各差備入把本曹驛馬及京畿·忠淸·江原·黃海四道驛馬補把之數,依下敎。丁亥年例磨鍊,別單書入,而各道監營,定差使員,今初八日京中逢點之意,發關知委,而司僕寺添補京畿驛馬,則從本寺啓下數,直爲入把事,亦爲分付,何如?傳曰,允。
魚錫定,以兵曹言啓曰,宣傳官洪仁默,素患關膈之症,挾感添劇,時月之內,無望供職,呈狀乞遞,不可等待其差復,今姑改差,何如?傳曰,允。
魚錫定,以兵曹言啓曰,景福宮衛將丁泰運,昌慶宮衛將李寅協,俱以病難供職,呈狀乞遞,輪番之任,不可久曠,竝今姑改差,何如?傳曰。允。
知敦寧徐命臣疏曰,伏以天休鼎至,聖候夬安,慶關宗祊,歡均朝野,臣以罪纍餘生,幸逢嘉會,獲參呼嵩之列,倍切祝華之悃。仍念臣,匪才無能,冥升不已,心常兢懼,若隕淵谷,向者京兆超陞之命,遽出千萬夢寐之外,上卿寵擢,位至隆也,中批特授,恩至渥也。臣誠驚惶感激,罔知攸措,而適値本府有事,嚴敎荐下,陳章而未得徹聞,違牌而不爲呼望,進退路窮,冒沒入肅,事出倉遽,智短鉤距,終自陷於不善擧行之科,近地薄譴。亦出於我聖上包容之大度,臣以罪爲榮,含恩訟愆,不自意,溫綸誕宣,恩宥旋沛,曾未幾何,又有此敦府新除。噫,簪履不遺於舊物,雨露若偏於臣身,臣是何人?得此曠絶之數於聖明之世也。在臣未死之前,只當以奔走趨承,爲一分報效之道,而第念其職則濫秩之依舊也,其人則罪釁之自如也。雖非僨誤之蹤,尙不宜若固有之,以玷卿月之班,矧玆病纍之喘,尤何敢晏然自居,重貽淸朝之羞乎?至於其時郞僚部官之緣臣不敏,竝被譴汰,尙未甄敍,而臣獨叨冒如前,揚揚就列,則臣亦自愧,人將謂何?反復思量,萬無承膺之勢,昨於天牌之下,竟未免坐違,孤負隆眷,死有餘罪。噫,臣之出身事殿下,今已三紀有餘矣。驢技止此,蝎命爲祟,觸處生疣,無往非罪,古所云小則小狼狽,大則大狼狽者,誠爲臣着題語也。涓埃蔑效,醜拙畢露,不獨臣之自量己審,伏想我殿下,亦已俯燭其本末長短矣。況今年迫七袠,病纏二豎,鬢髮蒼涼,志氣消落,雖知自效驅策,其勢末由,若使之隨分優游,歌詠聖恩,以卒犬馬之餘齒,則此實天地父母生成之至澤也。言出肝膈,毫非假飾,伏願殿下,察臣才具之無一可稱,諒臣情迹之有萬難强,亟命收還資秩。仍令選部,勿復檢擬,以重公器,以安私分,不勝萬幸。答曰,省疏具悉。卿勿過辭行公。
全羅監司金致讓疏曰,伏以臣,伏蒙聖恩,及於泉壤,前已祗受致祭,昨又繼行延諡,榮光攸曁,瞻聆俱聳,苟使先臣而有知,想必感結於冥冥。況臣,爲臣而獲荷殊私,爲子而莫追九原,以首頓地,有淚被面,顧以此際,猥叨藩寄,職雖匪據,願切圖報,所以不自揆量,庶期少效萬一,行將不日辭陛矣。先臣墳墓,在於水原,而臣行道,出本府,距直路不過一舍地,松楸入望,倍切怵惕之懷。玆敢援例陳章,仰請歷省。伏乞聖慈,俯諒私懇,俾伸至情,千萬幸甚。答曰,省疏具悉。卿其依請省焉。
己丑八月初四日午時,上御集慶堂。藥房入診入侍時,都提調李昌誼,提調韓光會,副提調尹得雨,假注書崔命麟,記事官閔膺世·韓光近,醫官李以楷·鄭允協·慶絢·吳道炯·柳光翼·鄭允說·玄處明,以次進伏訖。昌誼曰,夜間,聖體若何?上曰,一樣矣。昌誼曰,已承批旨,而寢睡·水刺之節,亦何如?上曰,一樣矣。昌誼進湯劑,上進御,仍命診候。以楷等診候退伏奏曰,脈候左右三部度數調均,滑體一樣好矣。昌誼曰,中宮殿氣候,若何,而俄者香砂六君子湯製入矣。上曰,然乎?六和湯,蓋有效矣。昌誼曰,世孫宮問安,何如?上曰,近似小勝,故欲爲觀勢行祗迎矣。昌誼曰,區區所懷,昨旣縷縷陳達,而今番陵幸之進定,寔出於不匱之孝思,而康復未幾,日氣尙熱,勞動之際,易致添損,誠不勝悶迫之至,歷代帝王,以聖上寶算,豈有行謁陵之禮乎?得雨曰,陵幸之進定,實仰康復之慶,而節候尙早,日氣頗熱,退定日字則誠幸矣。上曰,予則雖着袷衣,少不知熱矣。得雨曰,康復不遠,勞動則易致失汗矣。昌誼曰,今朝有甲申八月十五日日記持入之命,故群下之情,皆以幸行期日之退定,眞殿展拜之先行於十五日爲望矣。上曰,旣已定日,何可進退耶?上命賤臣命麟曰,測候官招來,賤臣招而偕入。趙宗鉉·安國賓·李德星·卞光瑀·朴致亨進伏訖。上曰,何如?國賓對曰,今夜則少移東南,而尾赤則與前同矣。上曰,然則何分野?國賓對曰,分野則如昨日矣。上曰,此星元來色白矣。宗鉉對曰,臣亦見之,則色白而澹矣。上曰,尾可見乎?對曰,可見而前廣今狹,若存若無,與煙氣相似矣。上曰,觀象監,有測候眼鏡,而予曾見之,則恍然見之矣。上曰,廣日測候,無漸長之體否。國賓對曰,有減而無加矣。仍命請測候官先退,得雨讀奏齊陵告由祭啓本。上曰,尹浣,誰也?得雨對曰,尹學士子孫矣。上曰,尹晦東,誰也?昌誼對曰,故重臣尹淳之孫也。上曰,十三日十七日二十四日延和門,當香祗迎,禮房知悉,凡節依前擧行。十四日祭文,當十一日製下,亦令知悉,勿爲預書。出傳敎得雨奏曰,江華史庫雨漏狀上來,故領事以發遣郞廳草記,而動駕相値,翰林亦以此時出去,爲惶悚云,過幸行後,十一日發遣,何如?上曰,依。昌誼曰,自前幸行之時,則醫官之在外任者,必使趁期上來隨駕,通津府使方泰輿,陽川縣監金季良,依例隨駕之意,敢達。上曰,依。藥房提調更爲入侍事。榻前下敎昌誼進湯劑,上進御。昌誼曰,明日湯劑,亦依前例爲之乎?上曰,依。諸臣遂退出。
上在慶熙宮。停常參·經筵。
夜四更五更,彗星見於參宿右肩星之東,而形體大如畢大星,色白,尾長三四尺許。
具庠啓曰,大司憲李宜哲受由在外,執義任希敎,掌令李弘濟傳旨未下,鄭擇在外,持平成德朝受由在外,一員未差,今日以監察茶時之意,敢啓。傳曰,知道。
藥房都提調李昌誼,提調韓光會,副提調尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。期日在近,此心憧憧,而氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,次對同爲入侍。
傳于魚錫定曰,大臣·備局堂上引見。
傳于魚錫定曰,奉審禮堂入侍。
以備忘記,傳于魚錫定曰,左相雖有所奏,自前貢馬先運,若此者多,特爲參酌之意,分付太僕。
金光國啓曰,預備兼春秋金東稷,身病猝重,勢難察任,今姑減下,其代,令該曹口傳差出,何如?傳曰,允。
吏曹口傳政事,兼春秋單鄭弘德。
金光國,以弘文館言啓曰,今日政,新除授玉堂,待下批,仍卽牌招察任,何如?傳曰,允。
有政。吏批,行判書申晦進,參判李潭進,參議權噵進,同副承旨申光履進。吏批啓曰,礪山府使今當差出,而未準朔禁軍將,竝擬,何如?傳曰,允。以慶再觀爲持平,以尹養厚爲應敎,以徐有隣爲修撰,以洪述海爲兵曹參知,以南柱老爲吏曹佐郞,以徐命膺爲校書提調,以沈鏽爲觀象監提調,以李最中爲掌樂提調,以崔嵒爲礪山府使,以李普中爲杆城郡守,以孫萬逸爲旌義縣監,以洪趾海爲大司憲,以沈觀之爲司諫,以李普溫爲執義,以徐有元·李碩九爲掌令,以盧瑞國爲持平,以盧聖中爲獻納,以南胄寬·洪彬爲正言,承文正字單李衡弼,兵曹參議洪述海,參知徐命善。
兵批,判書金時默進,參判申暐病,參議徐命善入直,參知未差,右承旨金光國進,以李思觀爲知事,以花平君橃爲都摠管,以雲山君楢爲副摠管,以鄭允說爲同知,以李彦衡爲僉知,以尹光億爲羽林將,以李慶麟爲忠壯將,以李禹鉉爲宣傳官,以崔雲翮爲武兼,以金元瑞爲馬島萬戶,以李弼謙爲阿山萬戶,以閔趾烈爲全羅兵使,以金有萬爲景福將,以李東國爲昌德將,以太聖運爲昌慶將,以鄭徵世爲內禁將,以姜百能爲羽林將,副護軍李長曄·姜百能·韓煋,副司直尹得聖·李東顯,副司果沈頤之,以梁泰厦爲三田渡別將,廣州中軍單李邦緯,南漢留營別將單申旭,城山鎭別將單趙觀國,所斤僉使李翊臣,德積僉使朴成梓相換。
傳于金光國曰,湖南道臣入侍。
以承傳色,口傳下敎曰,旣已下敎,何循常例?全羅帥臣,今日内,一體辭朝。
以內醫院隨駕醫官望單子,傳于金光國曰,竝以首爲之。
魚錫定,以司僕寺官員,以一二提調意啓曰,濟州馬之從右道先運上來歲貢馬二百匹內,二匹船中病留,三匹船中故失,六匹中路病留,五匹中路故失除,實納馬一百八十四匹。禾毛色別單書入,而歲貢馬,雖與年例進上·三名日進上等馬,名色有異,而體小品劣,視前尤甚,其不善擇封可知。更觀後運馬,當該牧使,從重請罪計料,而沿路各邑,不善喂養,其所瘦瘠,若此之甚,不可無警。三道右沿各邑守令,竝從重推考,觀其緘辭而處之,何如?傳曰,允。
具庠,以刑曹言啓曰,政院事,令島配蕩滌事,命下矣。全羅道康津縣古今島鎭島配罪人金益漢,依傳敎,卽爲放送事,發關分付之意,敢啓。傳曰,知道。
以江原監司洪名漢狀啓,江陵府安仁里居驛吏李萬孫等囕死·燒死·渰死·壓死事,傳于金魯鎭曰,令本道恤典擧行。
敎全羅監司金致讓書,王若曰,國家急屛翰之材,歷詢揆席,湖甸寄鎖鑰之重,庸撤邇班。肆侈倚毗之私,特勉旬宣之責。惟卿,明廷雅望,賢祖肖孫。讀書勤講劘之工,文學上兼該政事,莅職明剸理之術,周通中深蘊精神。由玉署而特擢銀臺,前後之眷待頗異,歷西邑而薄試南漢,生靈之休戚備諳。眷玆湖南一方,實我海東重闑,若漢代豐沛之地,基王迹於億萬斯年,比周家江沱之邦,察民謠於五十餘郡。連年海漕之臭載,政須觀機裁量,近日島氓之賑飢,尤急隨時條劃。玆授卿以守全羅道觀察使兼兵馬水事節度使·巡察使·全州府尹,卿其祗服寵命,勉展弘猷。勤撫摩於軍民,秉持大體,嚴黜陟於字牧,精白一心,自餘措施,厥有典憲。於戲,行且召矣,卿其欽哉。迹違花甎,詎無北望之戀,化遍棠茇,庶寬南顧之憂。故玆敎示,想宜知悉。修撰洪相簡製進
己丑八月初五日辰時,上御集慶堂。藥房入診入侍時,都提調李昌誼,提調韓光會,副提調尹得雨,假注書崔命麟,記事官閔膺世·韓光近,醫官李以楷·鄭允協·慶絢·吳道炯·柳光翼·鄭允說·玄處明,以次進伏訖。昌誼曰,聖體夜間,若何?上曰,一樣矣。昌誼曰,寢睡·水刺之節,亦一樣乎?上曰,唯。昌誼進湯劑,上進御。仍命診候曰,只兩廳首醫入診,可也。以楷·允協等診候,退伏奏曰,脈候左右三部,度數調均,滑體差勝後一樣矣。昌誼曰,有甲生鰒,使之催促上來,數次進御,何如?上曰,二次入之,可也。藥房提調持湯劑,更爲入侍事。榻前下敎昌誼進湯劑,上進御後,卽命退出。
己丑八月初五日辰時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,行吏曹判書申晦,行刑曹判書李昌壽,右參贊沈鏽,戶曹判書鄭弘淳,禮曹判書洪麟漢,兵曹判書金時默,行副司直具善復,知訓鍊李章吾,左尹金孝大,行副司直李最中,行副司直鄭存謙,吏曹參判李潭,工曹參判閔百興,行副司直李重祜,副校理李得一,右副承旨魚錫定,假注書韓德厚,事變假注書洪樂淵,記事官閔膺世·韓光近,以次進伏訖。鳳漢曰,積雨初收,此時,聖體若何?上曰,一樣矣。鳳漢曰,寢睡·水刺之節,何如?上曰,如前矣。鳳漢曰,中宮殿氣候,何如?上曰,勝於前矣。鳳漢曰,王世孫氣候,何如?上曰,亦差勝矣。鳳漢曰,陵幸已定,聖上想必諒筋力而爲之。臣等,不敢自下請停,而伏念聖算,如彼其高,慶忭中,還切焦悶矣。且近來日氣,朝晝異候,猶恐熱矣。上曰,陵上奉審一節,筋力,慮或不逮矣。鳳漢曰,孝思無窮,而展禮爲孝,陵上奉審,則顧聖算而停之,未爲不可矣。陽澤曰,誠然矣。殿下雖堪爲之,而惜筋力而益加節宣,好矣。尙喆曰,僚相之言,是矣。上曰,定日後凡節勝矣。鳳漢曰,今後不知幾次謁陵矣。陽澤曰,誠不知幾次展拜矣。上笑曰,卿等之言,過矣,今番必當親爲奉審矣。鳳漢曰,從前陵奉審時,凡人人喘息,而聖上獨不然,固知今番亦如前,而下情焦悶,故敢達矣。上陵時,乘某物而登陟,何如?上曰,紅箭門內,豈可乘乎?老君幸行,遠近必傳言矣。鳳漢曰,慶幸中,憂悶矣。上曰,星孛甚可異也。鳳漢曰,近以彗星,至命減膳,臣當陳箚,而瀆擾不敢,尙未得爲之,下情不安矣。陽澤曰,下敎中,過貶聖躬,臣等,當陳箚,而不敢瀆擾,未果矣。上曰,己卯年屢見矣。陽澤曰,癸亥年亦見矣。尙喆曰,貞觀之治,此星久出,其時諸臣,以勿以太平愼終,如是等說仰勉,如此減膳時,必講貞觀政要,益加體念焉。上曰,所奏誠好矣,分野則趙云矣。鳳漢曰,右相之言誠好,宜加修省矣。上曰,年事,似有慮矣。鳳漢曰,有水災,而大抵有秋成之望矣。陽澤曰,災則似多矣。鳳漢曰,此咸鏡監司兪漢蕭狀啓也。枚擧會寧府使李明運牒呈,以爲開市時,大國人牛馬料,耳麥,已爲盡下,依前例,以茂山耳麥一千石移劃事,令廟堂稟旨,分付矣。旣有前例,茂山耳麥一千石,特爲劃給,何如?上曰,依爲之。出擧條鳳漢曰,此全羅監司金相翊,論兵使徐有大之狀啓也。這間事實,雖不詳知,道臣旣以壞體馳聞,則帥臣不可强令赴任。且其呈備局辭狀,亦涉未安,全羅兵使徐有大罷職,何如?上曰,依爲之。出擧條上曰,其事何如?鳳漢曰,傳聞兵使下去時,白衣二人攔道見捉,二人,卽監營幫子及驛卒也。兵使治驛卒五度,監司亦治兵使之兵房裨將,有此葛藤云矣。陽澤曰,上下官,體例自別,而兵使之備局辭狀,尤非矣。上曰,徐有大勝於其四寸矣。鳳漢曰,可用人而早爲科,故頗有氣矣。上曰,全羅兵使徐有大罷職。出榻敎上曰,奉審禮堂入侍。禮曹參議李徽之進伏,上着笠起坐曰,役處何如?徽之曰,後面自巳方至甲方,長九尺·高五尺矣。上曰,善築乎?徽之曰,古則依山築墻,前低後高矣。上曰,期日漸近,陵報狀,必沓至矣。麟漢曰,報狀則事到而無告由事矣。上曰,報狀入之。麟漢·徽之先退。上曰,禮議年多而貌少矣。鳳漢曰,五十五登科,而實是可恃之臣矣。上曰,實矣。鳳漢曰,心善而亦剛矣。上曰,然矣。鳳漢曰,各營陸操,頃承更稟之命矣。今年水災,諸道同然,京畿又經幸行,動民赴操,豈不爲弊,而詰戎,國之重政,臣等之議,皆主設行,而惟在自上處分矣。上曰,諸道竝停操,可也。鳳漢曰,諸道雖停操,至於西北兩道兵閫,與他有異,雖在災年,未嘗停操,此則依例擧行之意,分付,何如?上曰,依爲之。鳳漢曰,諸道雖停操,營城將巡點,當依例爲之矣。上曰,依爲之。出擧條鳳漢曰,江原監司洪名漢秋巡時,校生考講事,馳啓取稟矣。依例擧行之意分付,何如?上曰,依爲之。出擧條上曰,金致九以書院事,只論海西,不論三南,後必悔矣。鳳漢曰,嶺伯下去未久,姑未知之,而聞全羅監司,以書院事亦入現告中云矣。上曰,湖南新伯,向當下去。鳳漢曰,年分甚急,而幸行在近,不敢下直矣。上曰,聞承旨聲音,知換房矣。尹得聖之壻,具庠乎?鳳漢曰,然矣。尹得聖已下直,本職變通後,當擧行矣。上曰,參知尹得聖受由在外云,許遞,動駕旣定,政官牌招,開政擧行。守宮,以代其人爲之,全羅兵使處分代,今日政,一體擧行,其令當日辭朝,給馬下送,旣下一道其何異焉?今聞以書院追配事,前道臣,當在現告云,新道臣,亦令當日辭朝。出傳敎陽澤曰,兵使徐有大,方在全州府內云矣。鳳漢曰,新兵使當給馬下送於全州矣。上笑曰,兵使之不在營而在全州,誠異矣。湖南書院追配事,何邑當之。鳳漢曰,長興云矣。上曰,府使,誰也?鳳漢曰,新府使卽李殷春之姪李煜也。舊府使卽李東泰,狀聞來到後,當出現告,而舊牧使似當之矣。麟漢還奏曰,陵報狀,以擧行事,戶曹等處,出去矣。上曰,樑上塗灰等事,大事矣。鳳漢曰,侍衛金器大,有實恙云矣。上曰,然乎?尙實而年則不少矣。鳳漢曰,五十六矣。上曰,侍衛中,行司直金器大實恙云,許遞,其代永城尉陞實,預差陞實代,綾城尉爲之。出傳敎鳳漢曰,卽見備局摘奸郞廳手本,則堤堰皆無頉,濟民倉穀物,亦完實,而庫舍狹窄,至於七千餘石露積之境云。今年如此,則明年以後,尤將難處,本倉數十間,不可不添造,道臣今年內,拮据物力及材木,待明春,卽爲加建之意,分付,何如?上曰,依爲之。出擧條鳳漢曰,向來宋載經兼罪,則先蒙蕩滌,而本罪自如,金尙默其後特敎蕩滌,至於敍用,以致載經之反重於尙默,故敢達矣。上曰,一體蕩滌。鳳漢曰,李敍中等陳達時,吳載衡一體之人,而忘未竝提,似當一體蕩滌矣。上曰,依爲之。鳳漢曰,黃榦兼罪,雖蕩滌,本罪永刊仕版,猶未蒙處分,似當一體蕩滌,給牒敍用矣。上曰,依爲之。鳳漢曰,李命勳之律名,雖已分揀,而宗簿之付籤則尙在云矣。上曰,一體蕩滌。鳳漢曰,趙榮弼以吏郞時差祭事,至被奪告身,聞其事實,非渠所當,尤宜蕩滌矣。上曰,然矣。依爲之。出擧條鳳漢曰,北評事具㢞,有情勢,當改差矣。上曰,今日政,差出可乎?鳳漢曰,九月當下去,不必速差矣。玉堂當參陵幸,過陵幸後,差定好矣。上曰,誰可差送?鳳漢曰,李得一,好矣。上曰,李得一曾經舍人矣。可合而又有誰也?鳳漢曰,有情勢,不可强者拔之,趙宗鉉,好矣。上曰,誠好矣。鳳漢曰,北評事,例爲監市御史,而今聞具㢞,以其親病,難以赴任云。情理如此,則似宜體諒,今姑改差,其代,以筵中下敎之人,陵行後,擬差,何如?上曰,依爲之。出擧條鳳漢曰,新及第曺命業·宋文楫·崔命麟·金復元·李心休,門地也,來歷也。皆表表可稱者,竝依槐院例,調用,何如?上曰,依爲之。出擧條上曰,今番植炬,只晝停擧行。出傳敎時默曰,今番陵幸時,馬步軍兵哨數,一依再昨年例,擧行事,命下矣。挾輦軍,亦依再昨年例,挾輦軍二百名內,一百名式替代,何如?上曰,依爲之。出擧條時默曰,近來犒饋,連以乾犒饋爲之,而預爲稟定然後,可以擧行矣。上曰,今番犒饋,依近例,以乾犒饋擧行。出傳敎時默曰,右捕將張志豐,方帶都監中軍,隨駕回鑾間,以左捕將李邦曄兼察,何如?上曰,依爲之。出擧條時默曰,今此幸行時,禁軍將,不可不備員,而內禁將李光宅,羽林將邊景遇,俱以在外,勢難及期上來,今姑改差,何如?上曰,遞差。出擧條上曰,內禁將在外人改差。出榻敎上曰,吏·兵判出送,開政,何如?上曰,依爲之。晦·時默先退,上曰,吉州用錢事,似因法弛而然矣。尹彛復,曾聞善治矣,今則落於殿最矣。鳳漢曰,民間生理難遏,故有此弊矣。上曰,六鎭亦有錢乎?鳳漢曰,此處亦有往來人,安知必無錢乎?上曰,用小錢則尤有弊矣。鳳漢曰,今番幸行時,不可以鞍馬勞攘矣。上曰,今番皆以駕轎作行,予則將因小插羽,諸臣則回駕時,依例插羽。出傳敎陽澤曰,三望馬中,馬品皆以擇定,而末望馬,姑未完定,初七日旗軍洗馬後,當爲擇定矣。上曰,依爲之。上曰,首望馬,誠名馬矣。上曰,再明日,爲旗軍洗馬云,卽復膳之前,都城內,勿爲金鼓事,分付。出傳敎弘淳曰,向以兩醫司藥材進排餘數算出事,有稟定者矣。各司貢物之用遺在,每朔自本曹會計,本是事例,而醫司則雖有會計之名,而遺在有無,元無明白關由之事,殊非綜名核實之意。今不必別爲算出,只依他司會計之例,則餘數多少,自可明知,以此擧行,何如?上曰,依爲之。出擧條善復曰,臣再昨往鶯峯,稷則刈,而莎草間,有稀疎處,故與陵官,相議補莎矣。上曰,善爲之矣。鳳漢曰,義州査狀來矣。上曰,査狀入之。樂淵還奏曰,査狀已入內矣。上曰,凡公事體重,故入啓之時,差備中官,先諭承傳色,持傳于郞廳中官例也,而今者關西狀聞,承傳色不知,亦不傳郞廳,中官只置廳中,事之可駭,莫此爲甚。當該差備中官,越俸一等。出傳敎上曰,渠雖一體,靜以思之,此不過熟於口頭者,已重棍,足矣。政院使令島配,則蕩滌事,分付。此旣蕩滌,則中官申德龍,動駕在近過旗軍洗馬後,決放事,分付。出傳敎上曰,關西査狀,承旨讀之。錫定讀訖,上曰,面質然後,可知矣。語意歸於書狀,異矣。旣入諸人,則不可只治一馬頭六同矣。鳳漢曰,未知處分之,何如?而書狀官,扳籠親鎖,雖似無所犯,旣云三房,則不可不覈實矣。書狀果嚴禁云,而軍官不能擇去,故似有此事,所謂燈下不明矣。尙喆曰,不能檢下之責,有難免矣。上曰,不必捉來面質,遣御史好矣。誰可往也?鳳漢曰,金鍾秀好,而在數十里外矣。陽澤曰,鍾秀曾經守令而鍊熟矣。上曰,又有誰也?鳳漢曰,權養厚·趙㻐好矣,而有老親矣。上曰,有老親者,置之。鳳漢曰,尹弘烈好,而此事尹長烈發之矣,似如何,而徐有隣·沈頤之,亦有之矣。上曰,更有何人?鳳漢曰,以臣仰達,如何,而洪龍漢,何如?上曰,誠好矣。鳳漢曰,未經事矣,陵幸後,差送乎?上曰,今覽關西道臣狀聞,其潛商,決非六同一人所爲,故下敎其果然,旣云三房,金普潤有此異常之端,則不可付諸守令,司果洪龍漢,爲按査御史,馳詣灣府與灣尹,嚴査以聞,其令當日辭朝。出傳敎上曰,洪龍漢下去後,必善爲之,而亦當遊統軍亭矣。鳳漢曰,判尹徐命膺往役前,使之一參次對,稟定使事,何如?上曰,判尹徐命膺,後日次對,同爲入侍。出榻敎鳳漢曰,後日次對,陵幸後,似當爲之矣。上曰,然矣。陽澤曰,濟州貢馬,從右道來者已來,而從左道來,尙不來,盡來後,論責,何如?上曰,依爲之。麟漢曰,陵官報狀置之乎?上曰,入之。昌陵·弘陵報狀來乎?麟漢曰,來矣。上命讀之,麟漢讀畢,上曰,前已下敎,道臣有春秋奉審之事,不可不修補者,則何待其君謁陵然後,其將一新乎?以諸寢郞報狀觀之,丹靑色渝外,不可不修補者,何若是伈伈,道臣不爲執頉,禮曹亦以更觀二字彌縫,鋪陳色渝,其猶更觀,非特色渝而已,則焉敢謂觀勢?至於器皿,昨年外,丁丑以後,無歲不謁,則若此者,亦典守不謹之致。此後,昨年修補,今年若此者,當該陵官殿最時,甚者置諸下考,不甚者置諸中考事,定式施行。今番昌陵與弘陵神座平牀褥席,一新修補,丁字閣地衣,不可不修補處修補,餘皆置之。展謁陵塗灰丹靑紅漆漫漶等事安徐,餘一新修補,而守僕房及典祀廳以下,不緊處,皆置之。出傳敎上曰,臺臣不入來乎?錫定數名仰對。上曰,今月侍從臣,焉敢稱在外?一竝解見任,在京違牌者,一竝施以不敍之典。出傳敎大臣·備堂先退。上曰,按査御史先入侍後下直。出榻敎洪龍漢進伏。上曰,下去後,便宜究竟,而金普潤捉去,可矣。龍漢曰,臣承命卽入,未詳本事,而軍官金普潤,旣已依聖敎捉去,則其時乾糧廳庫直金旕草里,同爲捉去,嚴加査覈,何如?上曰,依爲之。出擧條龍漢先退。上曰,諳練恢恢,必善爲之矣。諸臣以次退出。
己丑八月初五日酉時,上御集慶堂。全羅監司入侍時,全羅監司金致讓,右承旨金光國,假注書韓德厚,記事官閔膺世·韓光近,以次進伏訖。上曰,思卿父,授此任下去,勉爲之。致讓曰,聖敎及於先臣,臣雖無才,庶竭駑鈍,思報國恩矣。上命讀宣諭帖,光國讀畢,上命傳弓矢·胡椒,致讓跪受。諸臣以次退出。
上在慶熙宮。停常參·經筵。
夜五更,罷漏後,彗星從雲隙,蹔見於參宿左肩星之西南,而形體尾迹,熹微。
藥房都提調臣李昌誼,提調臣韓光會,副提調臣尹得雨啓曰,伏未審夜間,聖體調攝,若何?痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣。明日入侍,宜矣。
中宮殿·惠嬪宮,藥房口傳問安。答曰,知道。
具庠啓曰,憲府連日監察茶時,諫院許久闕啓,俱涉未安,除在外外,未肅拜人員,竝卽牌招,何如?傳曰,允。
魚錫定啓曰,大司憲·執義未差,掌令徐有元·李碩九,持平盧瑞國·慶再觀在外,今日以監察茶時之意,敢啓。傳曰,知道。
以承傳色,口傳下敎曰,依頃日例,蔘橘茶三貼煎入。
又下敎曰,水刺間,與大殿水刺間,當同爲之,置之。
又下敎曰,此時臣子,不知謝恩乎?此啓置之,依例監察茶時爲之,明朝若闕謝恩,則當下敎,以此申飭。
以世孫宮道路單子事,又下敎曰,同牌爲之,此單置之,只以往來爲事耶?
備忘記,前長番中官金孝大敍用。
備忘記,世孫必欲隨駕,其心可嘉,隨予而詣乘輿乘轎,時刻單子置之,同牌內隨駕,只差挾輿軍。
金光國,以弘文館言啓曰,本館上番校理李得一,以漢學兼敎授,今日院試坐起時,晝仕出去之意,敢啓。傳曰,知道。
又以禮曹言啓曰,今此明陵親祭時,王世孫亞獻之禮,依例磨鍊乎?敢稟。傳曰,依爲之。
尹得雨,以忠勳府言啓曰,本府書寫忠義衛高應濟有頉,代忠義衛李世文差下,依例假郞廳稱號,何如?傳曰,允。
魚錫定,以訓鍊都監言啓曰,都監分授都城仁王山南邊體城頹落處,今已畢築,女墻仍爲始役,把守軍兵,依例撤罷之意,敢啓。傳曰,知道。
以慶尙監司金漢耆狀啓,安義等官居良人金世雲等渰死·壓死事,傳于申光履曰,令本道,恤典擧行。
以咸鏡監司兪漢蕭狀啓,安邊等官居保人千浚才等囕死·渰死等事,傳于金光國曰,令本道,恤典擧行。
以咸鏡監司兪漢蕭狀啓,以今七月令薦新生鰱魚,限內不得封進,惶恐待罪事,傳于金光國曰,勿待罪事回諭。
魚錫定,以司僕寺官員,以一二提調意啓曰,濟州初運馬,昨日御覽後,後運馬則只年例馬八匹,誕日進上馬二十匹,待其入來入之,其餘則以追下標紙出給,而此外所餘,本寺盡爲處置事,自差備傳敎矣。後運馬,今方連續入來,年例進上馬,誕日進上馬,則纔已捧上。其餘則雖有若干匹先到者,而待其盡數入來,則必致遲久,年例進上馬八匹,誕日進上馬二十匹,先爲整齊,依下敎,擧行之意,敢啓。傳曰,知道。
上在慶熙宮。停常參·經筵。
夜五更,彗星暫見雲隙,移次於參宿左肩星之東南,而形色尾迹,比前無甚異同。
魚錫定啓曰,大司憲·執義未差,掌令徐有元·李碩九,持平盧瑞國·慶再觀在外,今日以監察茶時之意,敢啓。傳曰,知道。
藥房都提調李昌誼,提調韓光會,副提調尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。此心憧憧,氣何諭乎?
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
以承傳色,口傳下敎曰,開門已久,乃聞喝導之聲,豈有此等國體?雖呈單子,勿捧,一竝施以不敍之典。
傳于金光國曰,內局入侍。
以備忘記,傳于魚錫定曰,今日隨駕內乘以下,依例試射時,軍職正憲徐完碩,駕前李益培·崔雲祥,片箭二中,加資,駕前朴重禧片箭二中,直赴殿試,宣傳官李邦城片箭二中陞六,兼司僕李枝盛,柳葉箭三中四分,直赴殿試。
傳于魚錫定曰,加資人今日內,盡爲擧行。
有政。吏批,行判書申晦進,參判李潭進,參議權噵式暇,同副承旨申光履進,以李溵爲大司憲,以鄭枋爲執義,以鄭昌順爲司諫,以任希簡爲正言,以李碩載爲校理,以金基大爲兼司書,以鄭光漢爲刑曹參判,以李敏輔爲司䆃僉正,行副護軍徐完碩正憲今加崇政,折衝李益培,折衝崔雲祥,以上今加嘉善,內試射時,片箭二中加資事承傳。
兵批,判書金時默病,參判申暐入直進,參議洪述海病,參知徐命善病,右副承旨魚錫定進,同知單金相兌,副護軍李碩載·李普溫·鄭澤,副司直李宜哲·洪趾海·申·成德朝,副司果洪彬·金敍九。
金光國,以禮曹言啓曰,今八月初二日所下傳敎中,減膳六日事,命下矣。六日之限,止於今日,自明日,依例復舊封進之意,分付,何如?傳曰,允。
兵曹口傳政事,同知單李基敬。
具庠,以司僕寺官員,以一二提調意啓曰,今此明陵擧動時,沙峴·碌磻峴道路險峻處,依前例,臨時啓稟,以人夫奉駕之意,敢啓。傳曰,知道。
具庠,以司僕寺官員,以一二提調意啓曰,今此明陵擧動時,入把馬單子,前已啓下,而王世孫隨駕時,入把馬單子,亦依丁亥年例磨鍊,別單書入,而其中驛馬,則令兵曹依例知委各驛,直爲入把,何如?傳曰,允。
具庠,以司僕寺官員,以一二提調意啓曰,濟州前牧使南益祥遞任進上馬三匹,今纔上來,禾毛色別單書入,依例內廐立養之意,敢啓。傳曰,知道。
魚錫定,以義禁府言啓曰,中官申德龍,下該府,過一朔後,杖一百徵贖以放事傳旨及旗軍洗馬後決放事,承傳啓下矣。旗軍洗馬,今已過行,依傳旨,杖一百收贖放送之意,敢啓。傳曰,知道。
副司直尹鳳五疏曰,伏以向者聖候,浹數旬違豫,至於藥院直宿,廷候久設,中外焦遑,罔有其涯,何幸陟降垂騭,旋復天和,縟儀已擧,赦書星馳,臣民慶祝,儻復如何?臣昨冬造朝,屢蒙賜對,積歲曠覲之餘,少伸犬馬之忱,而旣經京路,寒苦又復,挾衰撼頓,歸後癃病,益更沈痼,氣血之損鑠,無復餘地。毒痢闖發,委頓穾奧,不能自力登溷者,殆月餘,視息徒存,蠢動無望。以是之故,旣不得進身於群僚起居之時,亦不得趨抃於大庭蹈舞之列,臣罪至此,萬殞難贖。臣於病裏,悚恧自訟之不暇,繼伏聞大臣,以在外卿宰不來者,分義未安,指名請罪,至蒙允許云。毋論疾病淺深之如何,其不能進伏於輦轂之下則與同矣。臣安得獨爲倖逭也哉?且臣,得聞六月都政時,諸司堂上貶坐闕行之員,有一朔禁推之命,而臣以在外,特蒙勿施,臣且感且惶,尙不知所以爲措也。臣癃耋已極,虛縻職事,且復身在遠鄕,漫緊之間,掣肘多端,實有公私俱病之患,至若考績之政,是何等嚴重,而亦且任他瘝曠,徒煩誤恩,其於淸朝綜核之政,果未知如何也。臣病痼神昏,尙不得一疏自列,冀遞提擧之任,臣於垂死之中,惶愧益切,而況今番闕禮,臣分都虧,其爲罪,尤不容自貰。今始收召魂魄,略將文字,敢干靜攝之中,伏乞特下明命,令有司,亟勘臣前後罪罰,以肅朝綱,以安賤分,千萬幸甚。答曰,省疏具悉。頃者見卿,尙今思焉。未赴賀班,予亦諒矣。卿體予意,安意善休焉。
咸鏡監司兪漢蕭疏曰,伏以惟天惟祖宗,乃眷乃佑,聖候遄臻康復,賀儀已擧,臣民慶抃,曷有其極?臣於此際,適滯關塞,未隨鍺臣之後,同伸抃蹈之忱,秪與豐沛父老,北望雲陛,攢手相賀,寸忱如結。仍念臣,猥以無似,謬膺藩寄,識慮淺短,觸處生疣,居常愧懼,若隕淵谷,頃以農啓之疎忽,纔承緘推之命,今以賑狀之張皇,又有重推之敎,辭旨截嚴,驚惶震惕,實欲攢地以入而不可得也。臣雖愚昧,豈不知奏御文字之體重,而擧實論列之際,自歸支蔓之科,旣失盡檢,遽爾陳啓,論其罪負,合被重罰,聖度天大,曲賜容貸,重究不加,罰止問備,如臣無狀,何以得此?惶感交竝,莫省攸爲,而念玆莅任屬耳,醜拙已露,方來僨誤,必無幸矣。與其貪意蹲冒,終陷大戾,毋寧早被斥退,俾免重科,玆敢不避煩瀆,冒死申懇。伏乞聖慈,俯垂諒察,亟賜鐫罷,以便公私,不勝萬幸。以承傳色,口傳下敎曰,北伯此時,何敢爲此乎?上疏下送。
說書李春輔疏曰,伏以惟天惟祖宗,佑我東方,聖候康復,賀儀已擧,臣民慶抃,曷有其極?仍念臣,以蔑識謏學,忝叨匪分之職,辭章未徹,亦不敢坐違召命,黽勉出肅,視若當來,輪次就直,數月于玆,每於登筵,無一分仰對開發之益,惶汗被面,愧懼冞切,一向蹲冒,固無是理。且臣有情私之萬萬煎悶者,臣之偏母,年迫八耋,屢經憂慼,又抱貞疾,居常澟綴,若不保朝夕,當此涼暑之交,將攝失宜,症形添劇。臣之情理,實無屢日離捨之勢,每當闕門垂鑰,方寸如麻,卽者家僮急至,母病有加,以平日憂懼之情。纔聞此報,心神飛越,須代替直,亦無其暇,不得不忙陳短章,徑出禁扃。伏乞聖慈,俯諒臣煎迫之狀,亟許鐫遞。仍治臣擅離之罪,以肅朝綱,不勝幸甚。以承傳色,口傳下敎曰,元良今方隨駕,春坊,何敢爲此乎?上疏給之。
以承傳色,口傳下敎曰,此後堂下侍從,覲親及拜辭,一竝限今年禁之。
己丑八月初七日辰時,上御集慶堂。藥房入診入侍時,都提調李昌誼,提調韓光會,副提調尹得雨,假注書崔命麟,記事官閔膺世·韓光近,醫官李以楷·鄭允協·慶絢·金季良·吳道炯·柳光翼·鄭允說·玄處明,以次進伏訖。昌誼曰,夜間,聖體一樣乎?上曰,唯。昌誼曰,寢睡·水刺,亦如昨日同乎?上曰,然矣。昌誼進湯劑,上進御。仍命診候曰,至吳道炯診脈,可也。以楷·允協·絢·季良·道炯等,診候退伏奏曰,脈候左右三部,度數調均,滑體差勝後,一樣矣,上曰,漢城左右尹皆有之乎?得雨對曰,左尹金孝大,右尹鄭尙淳矣。昌誼曰,世孫調候快復,隨駕有命,下情不勝欣幸矣。昨有蔘橘茶代入之命,而前有其例,故果爲煎入,盡爲進御乎?上曰,此心憧憧,何用湯劑?得雨曰,自今日,三貼進御乎?上曰,姑置之。得雨曰,再昨日三貼進御,已稟定矣。上曰,予無意於建功矣。昌誼曰,惶恐不敢更達,而自今日,蔘橘茶依例煎進乎?上曰,依。上曰,光武之封褒德候,卽東漢中興之機也。旣知其人,今何不諭?其人誰,卽李基敬也。頃年宗班問安廳予留時,視於無形,聽於無聲八字,可見讀書之人,身爲諫長,其能摘伏,所見通透,予則已知。頃年聞慨然湖南之敎,其所奏,尙今記有,不無慷慨底意,況視聽所奏何年?自此以後,尙在全州,一不膺命,頃年以諸承宣聯書以勸之事觀之,其心可知,此非高蹈之士而若此,與錢若水何異?噫,朝廷用人,能踐吏曹然後,可以陞資乎?若此之故,頃年權尙一,有特除吏議之敎也。若此而其於政注,其雖漫職,皆不檢擬,皆不檢擬。若此不已,曾經薇垣長之下大夫,其將徒衰於湖南乎?且此人,以要任陞授,非知其人之道也。特除同中樞,以示予意,其若無窠,今日內,作窠擧行。出傳敎上曰,前日嶺南人之以稀姓,爲吏曹參議者,誰也?昌誼曰,權尙一乎?上曰,然矣。上曰,李基敬之族,有南行者矣。得雨對曰,其弟李基正,曾經守令矣。上曰,李浚慶之後乎?昌誼對曰,故相臣李相眞之傍孫矣。上曰,李浚慶之孫,誰也?昌誼曰,李命峻其後也。上曰,然乎?命書尹鳳五疏批訖。得雨曰,今日臺諫處分太過,故敢達矣。廳坐時,四臺臣呈單子,鱗次隨入,而以此施以不敍者,恐涉過當矣。上曰,果有早入者乎?最晚者,誰也?得雨曰,未能的知其誰某,而大體無太晚者矣。上命閔膺世曰,晚到者知入。膺世還伏奏曰,沈觀之云矣。上曰,今聞晚到臺臣,卽司諫沈觀之云,不敍傳旨,只此人捧焉。雖諸人,勢難行公,竝遞其職,政官牌招開政,以在京無故人擧行。出傳敎昌誼曰,動駕時,侵曉勞動,不可不屢進湯劑,依近例,當煎入矣。上曰,太過矣。乘輿時進,晝停所進,敬陵入幕次時進,回還,時晝停所進,凡四次進御,足矣。昌誼曰,提調例爲先詣待令,今亦依例爲之乎?上曰,依。昌誼曰,其日則聖心憧憧,易失寢睡,誠爲悶矣。上曰,駕轎中,着睡,好矣。得雨曰,其日問安,以口傳爲之乎?上曰,依。得雨曰,兵曹參知尹得聖旣遞,則承旨具庠換房,何以爲之乎?上曰,然矣。命書左右副順房傳敎,藥房提調持湯劑,更爲入侍事。榻前下敎昌誼進湯劑,上進御,昌誼曰,明日則三貼湯劑,當煎入矣。上曰,依爲之。諸臣遂退出。
上在慶熙宮。停常參·經筵。
夜四更五更,彗星移見於井宿度內,水府星之西南,而形色尾迹,比昨似無異同。
藥房都提調李昌誼,提調韓光會,副提調尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。此心惟在寅初,氣何諭乎?
中宮殿·惠嬪宮,藥房口傳問安。答曰,知道。
建明門殿座罷後,政院·玉堂·藥房口傳問安。答曰,知道。
以承傳色口傳下敎曰,下敎時入侍。
傳于金光國曰,內局入侍,禮房承旨,持祭報府,同爲入侍。
金魯鎭啓曰,今日殿座時,承旨當爲備員,而同副承旨申光履,不爲仕進,卽爲牌招,何如?傳曰,允。
金光國啓曰,測候官洪相簡,依下敎來待矣。傳曰,入侍。
具庠,以兵曹言啓曰,今此幸行時,侍衛禁軍,不可不點擇以行矣。各番禁軍中,新授馬及病蹇不能致遠之類,依舊例。今初八日,推移替直,監軍巡將及五衛將內巡,今初九日受點人,初十日至,竝爲仍察,何如?傳曰,允。
具庠,以訓鍊都監言啓曰,今此幸行時,延和門·南營入直禁衛軍及北二營入直御營軍兵,依前例,令訓局餘軍,前期一日替代,還宮後還入直事,自兵曹,節目啓下矣。延和門軍一百名,哨官李光紹,南營軍四十名,哨官金興澤,北二營軍五十名,哨官金潤章,率領,與禁御兩營軍兵,替代入直,而還宮後,還爲替直之意,敢啓。傳曰,知道。
具庠,以御營廳言啓曰,本廳分授肅靖門下體城頹毁處修築事,前已啓下矣。今日爲始,修築之意,敢啓。傳曰,知道。
具庠,以禁衛營言啓曰,今八月初十日,明陵擧動時,延和門入直軍一百名,南營入直軍四十名,以訓鍊都監砲手,前期替把事,自兵曹,節目啓下矣。初九日,與訓鍊都監砲手,依例替代,而還宮後,以本營軍兵還入直之意,敢啓。傳曰,知道。
具庠,以禁衛營言啓曰,南營入直軍四十名內,三十名,前因兵曹草記,崇義門南邊,開陽門西邊,宮墻頹落兩處,分半把守定送,而餘數不多。故以出番鄕軍十名,加數定送,使之推移把守矣。今此明陵擧動時,以訓鍊都監砲手,依例前期一日替把,而還宮後,以本營軍兵,還爲把守之意,敢啓。傳曰,知道。
具庠,以禁衛營言啓曰,今八月初十日,明陵擧動時,本營五哨軍兵及騎士隨駕矣。本營則千摠許任,把摠鄭宇璧,哨官金爀,敎鍊官李德柱,騎士二十五人,露梁牙兵二十七名,工匠牙兵十八名,兼別破陣二名,率領入直,南別營則哨官安根,別騎衛二人,露梁牙兵十名,率領守直,火藥庫則哨官金宗大,別破陣十四名,率領入直,南山西邊體城崩頹處,則哨官崔龍得,露梁牙兵二十名,率領把守之意,敢啓。傳曰,知道。
己丑八月初八日巳時,上御集慶堂。藥房入診,禮房承旨同爲入侍時,都提調李昌誼,提調韓光會,副提調尹得雨,假注書崔命麟,記事官閔膺世·韓光近,右承旨金光國,醫官方泰輿·李以楷·鄭允協·慶絢·金季良·吳道炯·柳光翼·鄭允說·玄處明,以次進伏訖。昌誼曰,夜間,聖候若何?上曰,一樣矣。昌誼曰,中宮殿氣候,若何?上曰,一樣矣。上曰,湯劑姑置之。書傳敎後,入之。光國讀奏社稷祭·明陵親祭·告由祭·釋奠祭祭報府,至尙衣直長趙載天。上曰,尙爲直長乎?昌誼對曰,無窠故未陞云矣。至徐有隣,上笑曰,謝恩矣。得雨曰,方入直矣。上曰,徐有隣少縛矣。宋載經嘗曰,少縛尤美云矣。昌誼曰,然矣。上曰,上番,誰也?得雨對曰,尹養厚矣。上曰,今番頒赦文,讀聲,好矣。上曰,噫,凡諸祭享,俱不若意,今予伸忱,惟在祗迎,而亦不能親傳,其惟祗迎,況社壇,其行且久,春秋只行祗迎,大抵爲君難,今予益見,奚特爲國?亦不能申飭慢蹇侍從。噫,近八其君謁陵,古豈有之,而或稱在外,無端違牌,爲三四臺臣,連日開政,是何國體?若此之故,內豎亦效,昔年則遣史官判付雖漏,司謁提稟,承傳色有椒賞之擧,予雖忘却。獻官單子啓下時,其宜微稟而不稟,今晚乃奏,釋奠膰肉來到,故因此以覺。精神亦或錯料,釋菜社祭,卽一二事,而來朝祗迎,欲爲下敎,更覺今已傳香矣。噫,君之所重,廟與社,若此若此,予自幼,凡事補過然後,心乃弛,其迎雖未及,豈可臥過度日?禮文末後,卽省牲之時也。依頃者都承旨李惟秀,命詣奉安閣之事,午後當詣建明門。坐遣禮房與獻官,眼同省牲,復命後入來,侍衛以入直擧行,儀注時刻單子置之,待下敎,只入正時,昨日諸承傳色,該當中官,竝越俸一等,以飭將來。出傳敎上曰,貴矣。李溵謝恩矣。以其父之子,其祖之孫,甚善矣。昌誼曰,奇特矣。於國甚恪勤矣。上曰,其事後,初爲此職,今番則雖不卽謝,予豈大段爲之,而卽爲謝恩,豈不善乎?判尹,誰乎?得雨對曰,徐命膺也。上笑曰,然乎?可謂奉朝賀兼判尹矣。昌誼對曰,聞其言則往役之義重,故卽赴云矣。上曰,此人,雖古談,多可取也。昌誼對曰,可恃之人也。儒臣持問答入侍事。榻前下敎應敎尹養厚,修撰徐有隣進伏。上曰,今番玉堂,皆謝恩矣。昌誼對曰,此兩儒臣,昨日下敎前入直矣。上曰,然乎?命禮房先退後,上曰,此人甚堅剛矣。身甚短少,入來時見之,則如兒童矣。昌誼曰,國之所重在社,午後殿座之敎,固仰聖意,而今有雨意,日氣陰濕,此時勞動,極爲悶矣。得雨動駕,只隔兩日,今日勞動,誠悶矣。上曰,雖未祗迎,豈不殿座乎?昌誼進湯劑,上進御。仍命診候,泰輿等,診候退伏奏曰,脈候左右三部調均,滑體亦一樣矣。上曰,頃者中官擧措,其涉駭然。故雖下敎十五日之限已過,故特命決放,於渠之道,踰該府門,其宜卽來,而不爲門限時强來,事之放恣,莫此爲甚,中官申德龍,亟施不敍之典。出傳敎上曰,今日三貼中,一貼待令於建明門,可矣。上命養厚·有隣,輪讀問答後,上曰,上番之父,予之嗣服之初,夜對製文矣。其子又於予之七十六歲,以儒臣,登筵讀書甚貴矣。下番則壯元及第乎?昌誼對曰,然矣。命兩儒臣先退,奉常寺官員入侍事。榻前下敎副奉事李翼相進伏,上曰,東籍田穀已盡刈取乎?翼相對曰,東籍色郞廳有之,而臣以入直郞廳待令,故未知刈取也。上曰,知而更奏。翼相還伏奏曰,豆太姑未成熟,而稻梁黍稷則去七月初七日,宗廟·永寧殿秋享大祭時,刈而封進云矣。上曰,豆太不爲薦新耶?對曰,然矣。上曰,居在何處?對曰,居於松都矣。上命先退。上曰,開門後,謝恩單子親呈,例也。以今番臺臣事,觀之,臺臣雖無此例,應親呈者,不無其弊。凡呈辭單子亦然,而曾見中官之不親呈者,亦有。此後,嚴飭諸中官之守令下直時,爲化民者,則以備忘紙,作爲名銜,呈于闕中之狀,予已目覩,雖小,僭濫甚矣,一體嚴飭。出傳敎藥房提調持湯劑,更爲入侍事。出榻敎昌誼進湯劑,上進御訖,昌誼·光會先退。上曰,中官閔德祥,頃者下敎,特爲分揀。出傳敎得雨曰,昨日所下敎中,臣有所仰達者,覲親呈辭,限今年勿捧有命,孝理之下,不爲如是矣。上曰,昨日堂下侍從覲親拜辭申飭下敎,勿施。出傳敎得雨曰,昨有申飭之敎,故今日開門時,濟濟來到,而至於李溵則雖漫職,而必欲隨駕云矣。今果謝恩,此則有下敎之效,而昨日臺臣,旣已分揀,則頃日隆武堂入侍時,諸臺詣閤,而雖有乍早乍晚之殊,混入於不敍現告云,分揀似好矣。上曰,誰也?得雨對曰,李堉·申尙權·李東郁·李亨元·崔·柳雲翼矣。上曰,頃者諸臺臣處分中,若昨臺臣,不無混同之弊云,而今何强爲二乎?特爲一竝敍用。出傳敎自今日蔘橘茶停止,理中建功湯三貼煎入事。榻前下敎諸臣遂退出。
己丑八月初八日未時,上御建明門。殿座入侍時,行都承旨尹得雨,左承旨金魯鎭,右承旨金光國,左副承旨具庠,右副承旨魚錫定,同副承旨申光履,假注書崔命麟·韓德厚,記事官閔膺世·韓光近,以次侍立。上具翼善冠,袞龍袍,乘輿出通陽門,殿座於建明門。上曰,禮房馳詣社稷。奉審以來,光國承命出去。上曰,與獻官省牲後,復命,可也。上命光履,書書示沖子御製。上曰,句龍后土,配於何時?光履曰,似在於周,周時,禮始大備矣。上曰,儒臣持文獻通攷郊社卷入侍。應敎尹養厚,修撰徐有隣進前。上曰,姑留於外,可也。光國復命曰,臣馳往奉審,則祭物精潔,羊豕準大,諸執事無頉矣。上曰,速來矣。命讀祭物單子及諸執事擧案,光國讀奏,上俯伏聽畢。命光履曰,書示沖子文一本書入,一本書入世孫宮,可也。仍命儒臣進前,養厚·有隣進伏。上曰,上番讀郊社條。養厚讀奏,光履曰,右社稷註,最詳矣。上曰,下番讀註,可也。有隣讀奏,上曰,后土自何時配之?養厚曰,自周已配矣。上曰,國社,配后土氏,國稷配后稷氏,何也?養厚曰,后土,本句龍,以平水土之功,配於社矣。上曰,周前,亦有社乎?有隣曰,不用命戮於社,以此觀之,則周前,亦有社矣。上曰,禮房進前。光國進伏,上曰,凡樂成,天神六成,地祇七成,人神九成,而成次,或促者多。故於太室,定算籌典樂,而於雅樂無此,今後,依俗樂例擧行事,分付該院。出傳敎上曰,藥房提調持湯劑入侍。藥房都提調李昌誼,提調韓光會,持湯劑進伏,上笑曰,予謂三百六十州,應三百六十日矣。今坐建明門故,服建功湯乎?湯劑進御後,昌誼曰,臣伏見丑時聽磬之敎,重祀典之聖意,實爲欽仰,而動駕隔日,寢睡連夜未穩,則實爲悶迫矣。鍾磬之聲,自內亦或遠聞,何必臨德游堂,勞攘聖躬乎?上曰,予本少睡矣。昌誼曰,今此臨門,旣伸聖思,勿復勞動,益加調攝伏望。上曰,有雨意,陵幸時,予雖坐轎中,爲隨駕軍兵,慮其沾濕矣。今日風,是西風乎?光履曰,風是西風,似不雨矣。昌誼曰,明日湯劑,當依前乎?早爲進御伏望。上曰,不可酬應,故預爲下敎矣。昌誼曰,明日最爲緊切,動駕前,尤宜節宣,不得進湯劑,則下情曷勝悶迫乎?上曰,坐直承旨與測候官及安國賓·李德星入侍。出下敎上曰,坐直承旨與測候官申浚入侍,而水刺間卜定數,知奏,可也。上還入大內,諸臣以次退出。
己丑八月初八日酉時,上御集慶堂。坐直承旨,測候官同爲入侍時,右副承旨魚錫定,假注書韓德厚,記事官閔膺世·韓光近,測候官修撰洪相簡,副司果安國賓·李德星,以次進伏訖。上曰,昨日入直一人入來,可也。金兌瑞追後進伏。上曰,星體,何如?相簡曰,雲氣多故,今夜未詳見矣。國賓·德星·兌瑞等曰,四更月暗,五更乍見,而形體尾迹,翳於雲氣,不得尺之矣。上曰,能尺之乎?國賓等曰,窺管而尺之矣。上曰,測候官先退。相簡·國賓·德星·兌瑞先退,上曰,水刺間卜定,知來乎?錫定曰,書來矣。上曰,讀奏,可也。錫定讀奏曰,楊州·高陽地方官,皆擧行矣。上曰,東西班單子入之乎?錫定曰,東班單子已入矣。上命退出,諸臣以次退出。
上在昌德宮。停常參·經筵。
自卯時至午時,日暈。
藥房都提調李昌誼,提調韓光會,副提調尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。德游堂三更五點,而鍾磬之聲,向北聞焉。闕中且報初點,若詣壝門,於今此禮,初豈攸科?昨日臨門時已諭,此時,有促駕踰峴之心,今日,若有爲先伸禮者當詣,而以此心,集慶南溫堗,豈許筵?用心喉乾,前豈有哉?此建功之有助也。此時服薑桂,奚特乾也?瞻日氣,望沙峴,欲走欲飛,以蔘橘茶,代建功煎入,再明入侍,宜矣。此謁,千千萬萬料表。
中宮殿·惠嬪宮,藥房口傳問安。答曰,知道。
大駕詣昌德宮後,政院·玉堂·藥房口傳問安。答曰,知道。
以備忘記,傳于具庠曰,近者報漏精,今夜鍾磬之聲纔聞,闕內報漏亦同,奏時官與入直禁漏官員,特賜弦弓一張,以示嘉尙之意。
以備忘記,傳于尹得雨曰,臨御幾十年,雖瓜代,今乃初聞,耽羅進貢鹿皮尾六十條,尾可六十,則體亦六十,一年其若再等,鹿將一百二十,本島曾有前例乎?廚院其有前例乎?問奏,雖有前例,依南道快脯例,鹿脯之貢,置之。
具庠啓曰,明日動駕時,留都營,以守禦使代領事,命下矣。守禦使申晦,卽爲牌招,以爲聽傳敎之地,何如?傳曰,允。
具庠啓曰,明日動駕時,右邊捕盜大將,以左邊捕盜大將,回鑾間兼察事,命下矣。左邊捕盜大將李邦曄,卽爲牌招,以爲聽傳敎之地,何如?傳曰,允。
具庠,以都摠府言啓曰,今日入直內三廳武兼禁軍及軍兵等,當爲中日習射,而明陵親祭齋戒相値,不得爲之之意,敢啓。傳曰,知道。
以備忘記,傳于尹得雨曰,六月八日,欲禮旣闕,明日,直詣西郊,豈曰孝乎?且常時五更坐待,況今夜乎?今日先詣昌德拜奏後,留齋室,五更三點單嚴,動駕今日初嚴,申正一刻,二嚴申正二刻,三嚴申正三刻,單嚴,以隨駕,戎服隨駕。
以備忘記,傳于金光國曰,以今月初一日,禮草批答觀之,明日此禮,寔千千萬萬料表,此建功之功乎,予氣之强乎?是誰之賜,而今日大小臣僚,咸曰建功,十餘年內,予心勝於前,此心弛而然乎?求其心,諸臣可以心動處,其於今年禮義之答,初若此,其心可知。予則只以駕轎之插羽,其行其止者,以示謝乘之意,雖若此,心之憧憧,比前倍焉。雖由於昨年闕拜,而然一朔之內,十日服九兩蔘,昔之帝王,服丹砂,其何異焉?雖然,人蔘雖異於丹砂,薑桂其亦順便乎?有氣時,服有效,氣愈時,助何樣?夜則喉乾,其何由也?前之一日憧憧,今則一刻憧憧,聞其問候,若呑斤石,見之其進,豈特蹙眉,此豈他哉?疊强勸而然也。若此附子於薑,其宜多食,紫陽亦何云適可?凡帝王氣衰之心,若此,以薑桂助之,今者予心,自然之理,伸禮自可心弛,偏若建功,何足道哉?其下敎,心雖少弛,枕中欲起自步詣之心,以此觀之,其中可乎,其偏可乎?雖然,靜以坐轎,伸禮而回,是予之望也。若此心之君,其若挑心,其曰忠乎哉?下內局之敎,蓋此也。
以承傳色,口傳下敎曰,予之若此,亦由建功,今日乘轎時,請進建功。且或問候,當往臥於陵齋室,內局知悉。
以承傳色,口傳下敎曰,俄已下敎,而五更三點乘轎時,若勸建功,當服之,而其前若勸,當臥昌德宮或齋室,副提調知悉。
以備忘記,傳于魚錫定曰,今予一心,惟在乎昔時,猶長,更何耐乎?昌德守直能譎中官,君豈樂爲,而慢忽藍輿中官,自內,業已處之,而在近畿,定日之後,逗遛者,其曰朝鮮臣子乎?回駕後,直捧下金吾傳旨。
以備忘記,傳于尹得雨曰,近八其君,動駕,太僕提擧,其宜備員,二提擧許免,其代卽爲口傳擧行,仍爲隨駕。
以備忘記,傳于尹得雨曰,動駕時刻在近,何循常例?太僕提調,以判尹徐命膺代差。
吏曹,司僕寺提調單徐命膺。
以寶劍單子,傳于魚錫定曰,一員代爲,雲山君代差。
傳于尹得雨曰,今番濟州納貢人回糧米加給事,分付該廳。
以承傳色,口傳下敎曰,前陪香,奉安於昌德宮香室,動駕時,依例前陪。
具庠,以扈衛廳別將,以留都大臣意啓曰,臣承命留都,一依兵曹啓下事目,率領扈衛軍官軍士,今日申時,結陣扈衛之意,敢啓。傳曰,知道。
以承傳色,口傳下敎曰,留都申時,旣已結陣,今日動駕時,依例兩傍排立事,分付。
以承傳色,口傳下敎曰,莫重聚軍草記,任自直傳,當該承傳色中官及金完碩記過,回駕時,晝停所待令。
以承傳色,口傳下敎曰,初嚴已下,而承旨不爲待令,諸承旨一倂從重推考。
以承傳色,口傳下敎曰,何時下敎,而擧行遲滯金完碩及禁漏官員,記過。
以承傳色,口傳下敎曰,遣吏郞,盡爲淸齋與否,摘奸以奏。
以承傳色,口傳下敎曰,明日觀象監單子,呈于守宮承旨,回駕後入之。
具庠,以司僕寺官員,以一二提調意啓曰,本寺僉正鄭致儉,與新除授提調徐命膺,有外四寸應避之嫌,依例改差。仍令該曹,卽爲口傳差出,以爲隨駕之地,何如?傳曰,允。
吏曹口傳政事,以李聖模爲司僕僉正。
具庠,以訓鍊都監言啓曰,因禁衛營草記,南營入直軍四十名內,崇義門南邊·開陽門西邊宮墻頹落兩處,三十名分半把守,餘數不多,故以出番鄕軍十名,加定把守矣。今此動駕時,以訓局軍十名,前期一日替把事,允下矣。砲手十名加定替把,還宮後,還爲替代之意,敢啓。傳曰,知道。
具庠,以御營廳言啓曰,興元門北邊宮墻頹落處,今已畢築,把守軍今日爲始,撤罷之意,敢啓。傳曰,知道。
己丑八月初九日申時,上詣昌德宮。擧動入侍時,行都承旨尹得雨,左承旨金魯鎭,右承旨金光國,左副承旨具庠,右副承旨魚錫定,同副承旨申光履,假注書崔命麟·韓德厚,記事官閔膺世·韓光近,以次隨駕。上具戎服,乘輿出資政門,御崇政殿月臺。命拿入中官金完碩及禁漏官。庠曰,崇政門外拿入,何如?上曰,門外拿入。仍爲厲聲下敎曰,渠亦有五倫,而不知今日其君之心,何時下初嚴,而不卽擧行,所當重治,而淸齋故,特爲參酌記過,晝停所待令。又下敎曰,傳命駭然,宣傳官鄭喆曾拿入,禁漏官則只稟懶承旨而不卽擧行,與鄭喆曾竝爲汰去。庠曰,昌德宮門開閉,何以爲之乎?上曰,昌德宮仍爲留門,慶熙宮依前下鑰。出駕前下敎兵曹判書金時默曰,留都營兩傍排立,動駕後結陣乎?上曰,動駕後,留都營結陣。出駕前下敎上命召訓鍊都監,禁衛營·龍虎營敎鍊官,下敎曰,今番幸行,寔是料外,追慕,中外民用心軍兵,若犯路傍穀,少有蹂踏之弊,則雖愛恤汝輩,當用軍律,以此申飭敎鍊官等,承命退去。上曰,已下敎,而更爲參酌,宣傳官·禁漏官勿汰,此後小心隨駕,可也。上乘轎出崇政門外,上曰,守宮從事官入侍。出駕前下敎守宮從事官趙宗鉉進伏,上曰,戒嚴則爲之,而勿過爲巡檢,可也。宗鉉承命退去,上曰,禮房進前。光國進前,上曰,香則駕前陪去,好矣。光國曰,臣於後班陪往乎?上曰,依爲之。予實陪去,禮房則何妨在後班也?上命召訓鍊都監御營廳從事官。下敎曰,軍兵善爲饋飯,可也。從事官等,承命退去。上由敦化門,入進善門外,降轎乘輿。庠曰,司僕僉正相避代,已入草記,口傳擧行乎?上曰,誰也?庠曰,鄭致儉也。上曰,司僕僉正代,口傳差出。出駕前下敎上曰,入此後,挾輦軍及前排,休息於金虎門砲手廳,宣傳官則往本廳,初嚴後,來待,可也。上入萬安門內,諸臣以次退出。
上在慶熙宮。停常參·經筵。
午時未時,日暈。
大殿·世孫宮,玉堂口傳問安。答曰,知道。大殿,藥房口傳問安。答曰,知道。大駕詣晝停所,入幕次後,政院·玉堂·藥房口傳問安。答曰,知道。
王世孫,詣晝停所,入幕次後,政院·玉堂口傳問安。答曰,知道。
大駕詣明陵入齋室後,政院·玉堂·藥房·朝廷二品以上·六曹堂上·大司憲口傳問安。答曰,知道。
王世孫,詣明陵入齋室後,政院·玉堂口傳問安。答曰,知道。
各陵行禮後,大殿,政院·玉堂·藥房·朝廷二品以上·六曹堂上·大司憲口傳問安。答曰,知道。
王世孫行禮後,政院·玉堂口傳問安。答曰,知道。
大駕還宮時,晝停所入幕次後,政院·玉堂·藥房口傳問安。答曰,知道。
王世孫還宮時,晝停所入幕次後,政院·玉堂口傳問安。答曰,知道。
大駕還宮後,政院·玉堂·藥房口傳問安。答曰,知道。
王世孫還宮後,政院·玉堂口傳問安。答曰,知道。
以承傳色,口傳下敎曰,喧譁甚,兵曹禁喧郞廳記過。
傳于尹得雨曰,左副承旨入侍。
以承傳色,口傳下敎曰,軍兵從容饋飯後,初吹入之。
以承傳色,口傳下敎曰,闕內記過中官及記過禁喧郞,分揀。
以承傳色,口傳下敎曰,中官皆餘庸劣之人,俄者汰去金完碩分揀,只分付內侍府,勿出朝報。
以承傳色,口傳下敎曰,旣已下敎,則帳殿咫尺之地,有買賣之聲,招致畿營吏,申飭。
以承傳色,口傳下敎曰,極爲駭然,今秋內,大官以下呈辭單子皆禁。
以承傳色,口傳下敎曰,午間,高夢顯下敎及崇政殿重推越俸下敎,晝停所薛里下敎,竝置之。
金魯鎭,以訓鍊都監言啓曰,依傳敎,宣傳官李元萬決棍二十度之意,敢啓。傳曰,知道。
己丑八月初十日寅時,上幸明陵擧動入侍時。行都承旨尹得雨,左承旨金魯鎭,右承旨金光國,左副承旨具庠,右副承旨魚錫定,同副承旨申光履,假注書崔命麟·韓德厚,記事官閔膺世·韓光近,以次隨駕。上具戎服,步出萬安門乘輿。上曰,禁喧郞廳記過之後,不卽使之聽傳敎,當該承旨從重推考,諸承旨一倂推考。出擧條上出進善門外,降輿乘轎。得雨曰,內局請承候矣。上曰,藥房提調持湯劑入侍。出駕前下敎都提調李昌誼,提調韓光會,持湯劑進伏。昌誼曰,今當幸行,夜間,聖體若何?上曰,憧憧矣。昌誼曰,湯劑待令矣。上曰,入之。仍爲進御訖,昌誼曰,曉氣猶寒,面紗垂之伏望。上曰,當爲之矣。大駕至慕華館前路,上曰,回駕後,當爲殿講,祗迎太學儒生擧案,回駕後待令。出駕前下敎上曰,植炬之低微,莫如今番,駭然矣。上曰,工曹郞廳記過。出駕前下敎上曰,世孫轎前面紗爲之事,分付侍講院,大駕詣晝停所,命左副入侍。下詢曰,記過工郞,誰也?庠曰,申大偀也。上曰,當該工郞拿入,中官金完碩,當該薛里竝拿入。仍爲下敎曰,申大偀則植炬駭然,金完碩則出宮時已嚴敎,而御膳未及進之,乃敢求食而去,竝當嚴處,而行禮前,故參酌汰去,可也。薛里則自古用足盤,而今以平盤進之,亦當嚴處,而必是初入之類。故參酌,此後闕內入直中官,足盤禁之。上曰,當該植炬工曹郞廳申大偀汰去。出駕前下敎上乘轎,得雨曰,內局請承候矣。上曰,承候苦矣,建功厭矣,置之。上曰,贈領相墓,遣禮官致祭。出駕前下敎上曰,宣傳官持黑信箭,往北漢,使摠攝,率僧軍,東門外路傍留住,回鑾時迎接,而勿放信砲。駕前天鵝聲後,使之吶喊。上曰,禁將入侍。出駕前下敎上曰,回駕時,當見鶯峯,禁將路傍留待,禁衛軍兵,則使中軍代領。上曰,香及祭文,已先詣陵所乎?庠曰,然矣。上曰,昌陵獻官,弘陵獻官,行祭後奉審,來待于晝停所。出駕前下敎上曰,方急謁陵,未得歷臨,諸獻官處,着實爲之,禮房申飭,當陵與諸陵,同時行祭乎?光國曰,然矣。上曰,左尹金孝大,司僕正尹東晢,奉審時隨入。出駕前下敎上曰,左相翼陵奉審,領相敬陵奉審。出駕前下敎上曰,喧譁甚矣。若復如前,結束曾多,依法,雖商賈,亦摘戶牌。上曰,禁喧郞廳記過。出駕前下敎上詣陵所,具翼善冠·淺淡服,乘輿詣紅箭門外,百官未及整齊。上曰,大臣外,入庭諸臣,竝從重推考,朝臣拜掃覲親,一切嚴禁,左右通禮,事過後,令該府處之。出駕前下敎上詣板位四拜訖,仍步詣陵上,俯伏露莎上,涕泣口奏曰,此後決不受誕日賀,如此奏後,小臣豈負陟降乎?欲使諸臣咸聽,所以高聲奏之矣。得雨曰,雖終朝俯伏,聖孝難以盡伸,宜體陟降眷顧之意矣。魯鎭曰,莎上露多,聖體沾濕,實爲焦悶矣。光國曰,祭物方陳設,行禮時漸晚矣。上曰,露上俯伏,今已移時,行禮漸晚,實爲焦悶矣。錫定曰,時已久矣。露多沾濕,伏悶。光履曰,臣頃伏見昔日御製江華一日之船,尙爲憂慮,今此莎上冷露,久爲俯伏,豈不思仰體陟降眷念之意乎?謁陵之後,祭享爲重,而行禮之時漸晚,伏切焦悶矣。上起立,撫石而泣,諸臣掩涕,連請行禮,上屢次俯伏。仍詣右岡大王大妃陵上,俯伏口奏。得雨曰,金孝大·尹東晢有奉審時隨入下敎,故方待令矣。上曰,予未詳見莎草及曲墻,奉審以奏。孝大·東晢還奏曰,莎草曲墻,皆無頉矣。禮曹判書洪麟漢曰,謁陵,前後數十次矣,今後未知幾次矣。上曰,禮判來乎?得雨曰,以贊禮官,來矣。孝大曰,連爲露伏於莎上,陟降憂念之心,當如何哉?諸臣僉奏,上奉審碑閣後,詣幕次前。下敎曰,守僕,曾有堂上二人矣。今則只堂下者待令,駭然矣。謁陵時守僕,爲加資,故堂下守僕,有意而來,無嚴矣。上曰,不能檢飭,都提調外,該署提調推考。出下敎上詣丁字閣行禮,上曰,執禮,誰也?庠曰,李致中也。上曰,大祝,誰也?光履曰,李秉鼎也。上曰,執樽,誰也?得雨曰,尹養厚也。上曰,參奉,誰也?得雨曰,鄭華淳也,鄭弘淳四寸矣。上命入承旨,草紙一文裹香。手賜于華淳曰,焚香時餘香也,精香,可也。上行禮畢後,詣幕次,領議政洪鳳漢,左議政金陽澤,右議政金尙喆,判府事金致仁,判府事韓翼謩進伏。鳳漢曰,動駕行禮,日吉順成,聖孝克伸,行步勝昔,仰覩欣忭,曷有其極?上曰,有志者事竟成矣。鳳漢曰,終夜撓攘,寢睡未穩,此時聖體若何?上曰,昨年春,與世孫,宿獻陵齋室,今又來此,誠意外矣。今夜則與世孫同衾而宿,貴矣。陽澤曰,再昨年幸行時,臣亦陪駕,而伏覩今番行禮拜趨之節,比前似勝矣。尙喆曰,此實前牒罕有之慶矣。致仁曰,自古帝王,必無近八謁陵之事,明年聖上,又爲謁陵,則尤爲邦慶矣。翼謩曰,日氣淸和,行禮順成,聖孝克伸,下情忭幸矣。上曰,予有所奏,卿等必隕膽矣。鳳漢曰,宜察下情,不可預塞矣,上曰,初端已奏,勿復言也。上曰,藥房提調持湯劑,更爲入侍,出下敎都提調李昌誼,提調韓光會,持湯劑進伏。上曰,昨日不許卿入侍矣。今則當於此處,服之矣。仍爲進御,上曰,八味元服之好耶?昌誼曰,似好矣。上曰,祭酒少許持來,仍爲飮福訖。上曰,都承旨進前,得雨進伏。上曰,今番謁陵,寔是料表,僅爲行禮,亦千千萬萬夢想之外,豈無示予意?獻官·領相,廐馬一匹面給。禮房承旨,其君近八,其臣回甲,是豈古有?特爲加資。陵司陞六,參奉金鍾善陞敍,贊禮熟馬一匹,大祝·執禮·執樽,其餘諸承旨·通禮,各半熟馬一匹,祝史·齋郞·春坊執事宦·相禮,各兒馬一匹,贊儀·引儀,各弦弓一張賜給,太室守僕·本陵守僕,昨日殿守僕,米布題給。出傳敎鳳漢曰,錫馬之恩,臣當陳箚辭受,而在此而心尤不安矣。上曰,非予爲也,卿其受之,勿辭焉。仍命大臣退出,上還詣紅箭門板位。辭陵禮畢後,俯伏有頃,還爲起立,乘輿,仍詣翼陵紅箭門板位四拜,步詣陵上,俯伏露莎。口奏曰,大訓新改後,未卽來謁,今始展拜矣。仍奏大訓刪改之由。陽澤曰,臣承命奉審,則曲墻及莎草,皆無頉矣。殿下今早兩陵上,親自奉審,勞攘已極,豈可又爲俯伏於露莎乎?頗遠處登陟,而行步勝昔,伏切忭幸。上曰,此陟降攸賜也,陽澤曰,宜體陟降眷顧之意矣。上仍詣丁字閣,碑閣奉審後,還入小次。上曰,中官高夢顯,欲功汎濫,施以不敍之典。出傳敎上曰,同副往順懷墓,左副往弘陵,奉審以來,上詣敬陵紅箭門板位四拜訖。領議政洪鳳漢奉審陵上,丁字閣·碑閣還奏曰,無頉矣。光履·庠還奏曰,承命奉審則無頉。上曰,喧譁又甚,禁喧郞,當施軍律於晝停,知命以入,付之訓局。庠曰,金東稷矣。上曰,鄕人乎?庠曰,然矣。上曰,百官插羽。出駕前下敎上還入齋室,諸臣以次退出。
己丑八月初十日午時,上還宮擧動入侍時,行都承旨尹得雨,左承旨金魯鎭,右承旨金光國,左副承旨具庠,右副承旨魚錫定,同副承旨申光履,假注書崔命麟·韓德厚,記事官閔膺世·韓光近,以次隨駕。上具戎服,出齋室乘轎。命入草紙,親書今歲伸忱,寔科表,齋室留書記萬一之句,命卽刋,揭齋室。上曰,禮房以己丑生己丑年加資,貴矣。出六窠·陞敍窠有之乎?得雨曰,無之云矣。上曰,拜掃勿捧事,及諸承旨推考,竝勿施。出駕前下敎上曰,昨日逗遛近畿不上來之人,回駕後,直捧下金吾傳敎,勿施。出駕前下敎,上曰,自龍峴,至京營前路,捧上言。出駕前下敎上曰,鶯峯望見時,乘轎子,先爲待令於路傍。上曰,新制之軍,欲觀,延恩門前道,畿伯率近畿牙兵迎接。出傳敎上曰,吹螺宣傳官,駭然矣。上曰,金樂淳汰去其代,卽爲擬入。出駕前下敎上曰,僧軍迎接時,侍衛進之,摠戎使進前。庠曰,入軍門則止金,何如?上曰,依爲之,軍樂,僧之樂乎,摠戎廳樂乎?金孝大曰,摠戎廳樂矣。上命宣傳官,持令旗,通左列,召摠攝下敎曰,年幾何?摠攝曰,六十八矣。兵曹判書金時默,中摠攝中,久勤矣。上曰,摠攝率僧軍作樂,而還往可矣。大駕詣晝停,命入李聖臣所製懸板,令承旨讀奏,魯鎭讀畢。上曰,聖臣之子,誰也?入侍,李寅亮進伏。上曰,爲人何如。得雨曰,頗淳朴矣。上曰,退去,寅亮退出。上曰,藥房提調,持湯劑,更爲入侍。出下敎都提調李昌誼,提調韓光會,持湯劑進伏,上命入湯劑,進御訖。昌誼曰,勞動之餘,聖候,何如?上曰,不知難矣。光國曰,昌陵獻官全春君堦,弘陵獻官海運君槤,依下敎來待矣。上曰,獻官明日入侍。出下敎上曰,金樂淳汰去分揀,此後,須善爲之可也。三軍門敎鍊官,擧行駭然。駕後宣傳官,亦多不察,記過。上曰,鶯峯將望見,轎子入之,仍爲降轎乘輿。兵曹判書金時默曰,軍兵道上留住乎?上曰,依爲之。仍爲下敎曰,駐輿於此處有意,諸軍門回駕後,當施賞矣。上曰,望見役處,禁衛大將具善復詳奏形止曰,兩峯間,有谷,皆是役處矣,蜂峴則一谷完築,而此則役處尤難矣。上曰,內外山,皆補築乎?善復曰,然矣。上曰,延曙,素稱片片金,領相每言此間,有別乾坤景槪處云矣。上曰,左副進去延曙,碑閣奉審以來。庠出去,錫定以代房倍扈。上曰,以信箭,分付畿營,敎鍊官速爲迎接可也。宣傳官李元萬,預請信箭,而敎鍊官未及待令。上曰,不待敎鍊官,敢請信箭,無嚴矣。李元萬及畿營敎鍊官拿入,京畿監司金華鎭,亦爲納密符而拿入。上曰,此是李元萬不察之致,李元萬延恩門外,當用軍律,今姑拿出。畿伯則傳密符,速令迎接,而密符,使畿伯親受。錫定曰,密符臣已使敎鍊官傳授,事係不審,惶恐待罪矣。上曰,右副承旨爲先遞差。出駕前下敎錫定先出,光履以代房入侍。庠復命曰,近曙碑閣奉審則無頉矣。光履曰,該房旣入來,臣則姑退乎?上曰,依爲之。仍命召畿營敎鍊官下詢曰,密符已傳授乎?敎鍊官曰,傳授矣。上曰,畿伯時在何處?敎鍊官曰,方在延恩門越邊帳幕中矣。上厲聲曰,方當迎接時,何以偃然在帳幕乎?京畿監司金華鎭拿入,密符先納之。上曰,傳命駭然,宣傳官鄭喆曾記過。金華鎭納密符後拿入。上曰,此皆敎鍊官等不察,畿伯則還授密符,使之迎接,華鎭奉受密符退出。上曰,侍衛進前,速爲迎接可也。兵曹判書金時默曰,領敦寧有實恙,留於闕外。昌城尉·綾城尉已先爲入闕門云矣。上曰,其君未詣闕,先入闕門云,事之駭然,莫此爲甚。昌城尉·綾城尉竝施不敍之典。出傳敎上曰,別雲劍預差海運君陞實。出駕前下敎海運君槤進前。上曰,弘陵奉審,何如?槤曰,無頉矣。上曰,已見卿,明日只昌陵獻官入侍。上曰,領敦寧處,遣隨駕御醫,持藥物看病以來。出駕前下敎上曰,領敦寧病狀,何如?金時默曰,俄者失汗之致,而不大段云矣。上曰,肥則難矣,而元氣則實矣。上曰,畿伯迎接牙兵吶喊,皆善爲之,不偶然矣。庠曰,畿伯常時調習云矣。光履曰,旗幟皆新造矣。金時默曰,軍器一新矣。上曰,畿伯分數明,故如是矣。仍命畿伯參現,又命廐馬待令。金華鎭參現時,上曰,手旗不偃乎?金時默曰,善爲之矣。上曰,京畿監司金華鎭新設之初,軍容可尙,帳殿特賜熟馬一匹。出傳敎上曰,領敦寧還家,善爲調理事,史官傳諭。命麟承命出去。上命畿伯進前曰,吹鼓手·細樂手,何處軍乎?華鎭曰,廣州·楊州·高陽等軍矣。上曰,僧軍迎接時,山城旗鼓手,駕前引導,京營吹打手·細樂手,一體令該廳,施賞。出傳敎上曰,宣傳官李元萬所爲,萬萬可駭。人君此擧,豈爲戲弄?當施軍律,而今日異他日,特爲參酌,令訓將決棍二十度。出傳敎上曰,今番一倂蕩滌,意蓋深矣。通禮令該府處之,及凡諸汰去記過者,一倂置之。出傳敎上還入崇政門內。庠曰,金樂純旣已分揀,口傳差代之命,自在還寢乎?上曰,然矣,置之。命麟復命曰,臣傳諭領敦寧處,則明日問安,不可不參之云矣。上曰,注書傳命太稽云矣。領敦寧明日勿參事,更爲傳諭。命麟承命又出。上命出標信解嚴,諸軍門軍兵,使之卽退。又命留門中官,未卽擧行。上曰,中官所爲駭然,一倂從重推考。出下敎上曰,諸承傳色,一竝越俸一等。出下敎上還入大內,諸臣以次退出。
上在慶熙宮。停常參·經筵。
夜罷漏後,彗星微見於淡雲間,而形體尾跡,熹微。
下直,杆城郡守李普中。
具庠啓曰,大司憲李溵,執義鄭枋呈辭,掌令徐有元·李碩九,持平盧瑞國,慶再觀在外,今日以監察茶時之意,敢啓。傳曰,知道。
藥房都提調李昌誼,提調韓光會,副提調尹得雨啓曰,昨日祗謁璿源殿,仍詣仙寢,親享伸孝,歷拜兩陵,侵夜還宮。伏未審夜間,聖體,若何,痰候,何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜。王世孫陪駕行禮之餘,氣,何如?臣等,不任區區憂慮,敢來問安,竝此仰稟。答曰,知道。雖伸情禮,追慕萬倍。氣則一樣,世孫氣候,亦一樣矣。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。大殿,朝廷二品以上·六曹堂上·大司憲單子問安。答曰,知道。
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
以承傳色,口傳下敎曰,金光國加資單子,以口傳入之。魚錫定下敎,特爲置之。
以承傳色,口傳下敎曰,一件書入,一件書入世孫宮。
金魯鎭啓曰,又副承旨魚錫定,下敎置之事,命下矣。卽爲牌招,何如?傳曰,允。
傳于具庠曰,今日次對,爲之。
具庠啓曰,今日次對,諫院無進參之員,除在外外,司諫鄭昌順,正言任希簡,竝卽牌招,以爲推移入侍之地,何如?傳曰,允。
傳于金光國曰,畿伯與差使員,同爲入侍。
傳于金光國曰,畿伯及各務差使員,內局,同爲入侍。
傳于金魯鎭曰,今下虎皮一令,畿伯處賜給。弓矢高陽郡守處賜給。
具庠啓曰,大臣·備局堂上,依下敎來待矣。傳曰,引見,內局同爲入侍。
傳于具庠曰,原任如入來,次對同爲入侍。
傳于申光履曰,翰林下直,待下敎爲之。
承傳色,口傳下敎曰,江華進去翰林處,慶德宮建時儀軌,考出謄來事,分付。
以備忘記,傳于李瀰曰,連有齋日,今日當太學生殿講,試官金領府事·申晦·李昌壽·尹東昇·徐命善,入直兩儒臣,同副承旨入侍。繖扇侍衛,置之,時刻待下敎,只入正時。
傳于申光履曰,試官洪相簡,代以春坊上番爲之。
李瀰,以禮曹言啓曰,咸鏡各陵殿,五年一次奉審事,定式矣。今年當次,本曹堂上一員,當爲進去,而奉使印信一顆,依例齎去之意,敢啓。傳曰,知道。
具庠,以兵曹言啓曰,依下敎,內吹螺赤等處,木綿施賞之意,敢啓。傳曰,知道。
具庠,以摠戎廳言啓曰,依下敎,迎接北漢僧將·校·僧軍等,賞試射放,今日設行於本營之意,敢啓。傳曰,知道。
具庠,以摠戎廳言啓曰,依傳敎,山城旗鼓手·本廳吹打手·細樂手等處,依例施賞之意,敢啓。傳曰,知道。
大司憲李溵疏曰,伏以聖孝,克伸於祗謁,玉候萬康於回鑾,宗祊之慶,孰大於此?臣之自來情勢,豈可冒膺於臺端,而誠切陪扈,義難逡巡隨鑾蹕之後,瞻羽旄之美,區區志願,庶幾少伸,而若其因仍蹲據,晏然自處以職事,則初非臣計之所敢出也。且於日昨赴班之時,街路雜沓,不知何人在後,忽有臣所帶憲吏捉去之擧。臣竊怪而問之,則右參贊沈鏽,踵臣之後,以臣之不卽回避,終至拘吏於閭家。噫,臺閣之臣,公服而出,則雖路遇大臣,有進揖之禮,無回避之規,以重臣之間於朝體,獨不聞流傳之古例,何也?相臣囚吏,猶且引避,則況逢無前之事於彼重臣,而其可一日仍據於臺次乎?此莫非臣之疲軟,有以致之,其不可苟冒也決矣。玆從班行,露章自列。伏乞聖明,俯賜諒察,亟遞臣職名,以存臺體,不勝幸甚。答曰,省疏具悉。嗚呼,近八禮成,料表,以卿之心,卽謝倍從,予已嘉之,因一微事,有此葛藤,旣聞之後,且有先正趙光祖故事,此等之世,宜挾憲長,當該重臣推考。於卿,有何爲嫌?卿勿辭察職。
己丑八月十一日辰時,上御集慶堂。藥房入診入侍時,都提調李昌誼,提調韓光會,右承旨金魯鎭,假注書崔命麟,記事官閔膺世·韓光近,醫官方泰輿·李以楷·鄭允協·金季良·吳道炯·鄭允說·柳光翼·玄處明,以次進伏訖。昌誼曰,昨日日氣淸明,動駕平安往返,下情不勝欣幸,而夜間聖體,若何?上曰,一樣矣。昌誼進湯劑,上進御,仍命診候。泰輿等診候,退伏奏曰,脈候左右三部度數調均,滑體一樣好矣。藥房提調持湯劑,更爲入侍事,出榻敎昌誼進湯劑,上進御,諸臣遂退出。
己丑八月十一日辰時,上御集慶堂。時原任大臣·備局堂上·畿伯·各務差使員,同爲入侍時。領議政洪鳳漢,左議政金陽澤,右議政金尙喆,領府事金相福,判府事金致仁,行吏曹判書申晦,行刑曹判書李昌壽,判敦寧趙雲逵,綾恩君具允明,禮曹判書洪麟漢,兵曹判書金時默,行副司直具善復,知訓鍊李章五,判尹徐命膺,行副司直蔡濟恭,行副司直金器大,行副司直李最中,行副司直鄭存謙,左尹金孝大,吏曹參判李潭,工曹參判閔百興,行副司直金應淳,右尹鄭尙淳,行副司直李重祜,京畿監司金華鎭,執義鄭枋,校理李致中,左副承旨具庠,假注書韓德厚,事變假注書洪樂淵,記事官閔膺世·韓光近,差使員廣州府尹朴志源,楊州牧使李潤成,水原府使元重會,坡州牧使李潤德,南陽府具晶煥,高陽郡守金載岳,衿川縣監車亨道,以次進伏訖。鳳漢曰,寶算近八,奉審陵寢,至於翼陵,孝思所格,皆爲親審,行步拜跪之節,實有勝昔之喜,仰瞻筋力之康寧,不勝欣忭矣。上曰,非我氣矣,陟降有祐矣。鳳漢曰,勞動之餘,夜間聖體,若何?上曰,伸禮少勝,而誠是料表,昨日日氣淸和,誠幸,而早還故植炬不至遠矣。望敬陵,有欲上之意,而頗遠未果,使卿,替爲奉審矣。鳳漢曰,寢睡·水刺之節,何如?上曰,食則少進,而寢則一更矣。鳳漢曰,昨承與世孫同衾之敎,誠爲稀貴矣。相福曰,今番臣未得陪駕,而伏聞行禮時,拜趨之節勝昔,下情慶忭矣。陽澤曰,實勝於再昨年幸行時矣。致趨之節,臣等,自下瞻仰欽歎矣。尙喆曰,近八幸行,前所未有之慶矣。鳳漢曰,判府事臣韓翼謩,昨日陪駕,而今日則有實恙,不得入來矣。上曰,然乎,筋力則實矣。大抵攝行之道,予則曰在於心矣。鳳漢曰,在敬字工夫矣。臨事必敬,則精神有勝矣。上曰,視無形聽無聲之理,有志事成之理,專由此矣。上曰,領相敬字之言,誠好矣。上曰,已奏而來,來月十三日,當便休矣。鳳漢曰,以此防塞,不能無憾於天地之大矣。陽澤曰,不可防下情矣。尙喆曰,應行之典,不宜如是下敎矣。相福曰,群情宜體念矣。致仁曰,抑苑勿復如是爲敎焉。鳳漢曰,今日當爲試射放,摠戎使先爲出送,何如?上曰,先往可也,孝大先退。上曰,昨日望見鸎峯而未詳矣。仍命入紙筆墨,親自圖形以下曰,如此乎?鳳漢曰,役處形止,實如此矣。上曰,精神孛然。趙明鼎之子,或忘其名矣。鳳漢曰,臣或慮忘却,今日入來,備堂書名以來矣。上命讀奏訖。鳳漢曰,沈鏽與都憲李溵,有所云云,都憲方陳疏矣。上曰,當命讀疏,而此事,何如?鳳漢曰,以資級言之,則都憲似或讓路於正卿,而憲長則自別。故先正臣趙光祖,以大司憲,治正卿下吏,都憲則自前有別矣。上曰,臺臣與大臣相揖乎?鳳漢曰,立牌則如大臣揖,而下立而揖之矣。上曰,閤外禮數,亦爲矣。鳳漢曰,然矣。上曰,進上馬,何如?陽澤曰,勝於他馬,而體則小矣。上曰,置內廐乎?陽澤曰,然矣,上曰,鹿尾進上,非牧使之謟諛於君矣。鳳漢曰,以土産故也。上曰,濟州入去乎?鳳漢曰,幾乎入去矣。上曰,廟謨爲之。鳳漢曰,此濟州前牧使南益詳狀啓也。以爲本州東西南門樓,及西南東北體城之傾圮潰破處,臣帶率軍官閑良李殷三,不煩民力,雇軍完役,宜有激勸之道,令廟堂稟處,爲請矣。此等事,乃兵曹擧行者,而反請廟堂稟處,雖由於未諳規例之致,而有損事體,況榦事?豈無濟州將校,而獨以帶率軍官請賞,亦甚未安。此狀啓推考勿施,令新牧使,本州人中,最勤勞者,更爲狀聞以請,自兵曹論賞之意,分付,何如?上曰,誠是依爲之。出擧條鳳漢曰,判尹有仰稟事云矣。上曰,何事?命膺曰,臣於使行事,有稟達者矣。刷馬驅人輩,入彼中,肆行偸竊,貽羞國家者,一則由於無所節制,一則由於無所資糧。今番則以一行刷馬驅人,一一作隊,略倣軍伍之法,使之令有所行,禁有所止,而且其資糧。自灣府,只給略干卷薄白紙,不及五日之糧,臣等到灣府後,與灣尹相議狀啓稟旨,以某物量宜區畫,補其不足,而使上通事,放料軍官次知照管,站站分給,則庶可免空手往來之弊。故惶恐敢達。上曰,諸大臣之意,何如?鳳漢曰,驅人種種弊端,誠爲寒心,而其來已久,依前因循固無妨,而今有變通之論,則亦難謂以已久而置之,作隊一款,略有節制,似有益於隨事拘束之道,至於糧資事,不過以白紙若干束,使於繼食於許多日月者,實是行不得之政,如是而欲禁其作奸貽羞之擧,其可得乎?前此則,或以不虞備銀貸下,還來後,自灣府囚禁徵捧云,此亦苟且,騷擾莫甚矣。此外,豈無不犯公貨從便措置之道乎?至於不虞備貸下之規,則尤當痛禁矣。陽澤曰,使行時驅人作弊之事,其來已久。今此作隊之論,似若張大,而亦不無藉此檢束之道,至於糧資一節,此輩苟乏取食,則無賴剽竊之習,勢亦似然。若從便區畫,助給行資,則庶或爲禁偸竊之一端矣。尙喆曰,驅人輩,雖不足責,一任其偸竊於彼國,其爲貽羞則誠大矣。今若作成隊伍,俾有統率,資其糧需,以免飢餒,則庶可革謬習而責實效,正使所奏,儘有意見矣。此不必抵灣後,始爲變通,就議廟堂,從長善處,恐似得宜矣。上曰,作隊事,勿論有益與否,大體是矣。依此擧行。不虞備銀,以重國事,而今聞用此,以貽驅人之弊,可無此弊者,卿與備局,消詳善處焉。出擧條枋曰,請還寢東呂·址淳等還配之命,更令王府,嚴鞫得情。措辭見上上曰,勿煩。枋曰,請還寢定配罪人金柱泰減等之命。措辭見上上曰,其勿復煩。枋曰,新除授掌令徐有元,時在全羅道茂朱地,掌令李碩九,時在慶尙道星州地,持平盧瑞國,時在京畿道楊根地,持平慶再觀時在忠淸道忠州地,請竝斯速乘馹上來事下諭。上曰,依啓。麟漢曰,北道各陵奉審,定年限爲之矣。今年當次故,已入草記矣。鳳漢曰,年事失稔,雖有所難,定年旣迫,則所當奉審矣。上曰,然矣,依爲之。判書去乎?鳳漢曰,似然矣。上曰,草記當允下矣。昌壽曰,連値齋日,未得稟決囚徒矣。上曰,重囚姑難決矣。昌壽曰,試官已命下,而臣旣入之,臣子又當以入直·進參,從前如此之時,例有頉稟辭免矣。上曰,試官李秉鼎,代洪相簡爲之。出榻敎上曰,李秉鼎頗有氣矣,近則勝矣。鳳漢曰,昨日善讀祝文矣。尙喆曰,年少時,有氣然後,可用矣。上命承旨,讀李溵疏,庠讀畢。上曰,領相已奏所見,諸大臣及備堂,各陳可也。陽澤曰,品階則似有差等,而都憲引義,亦似然矣。尙喆曰,平服出入時,似或隱身避,而公服則雖持正,似不當回避矣。晦曰,聞沈鏽,非欲囚下隷,而參贊有權頭故知家云矣。昌壽曰,朝廷則見資級,似或當避,而事實不然矣。雲逵曰,參贊雖或不審,都憲陳疏過矣。允明曰,品秩旣殊,非公服,則似或讓路矣。麟漢曰,都憲體重,不陳疏則似爲疲軟矣。時默曰,憲隷不當囚之矣。善復曰,臺臣事,臣不敢論矣。章吾曰,臣亦不敢與論矣。上笑曰,似以武臣故也。鳳漢曰,徐命膺不以備堂自處,且以至親之故,不言矣。上笑曰,亦古談乎?濟恭曰,朝體隔等然後,亞卿見正卿而下,臣意則都憲似不避正卿矣。器大曰,大臣旣達,又有先正故事,沈鏽非矣。最中曰,正卿雖品高,臺臣體重,在於前者,不必避矣。存謙曰,都憲公服在前,則正卿不可囚治下入矣。潭曰,臣是一家,不敢言矣。上笑曰,第言之。潭曰,正·從二品,旣不懸殊,囚隷則似過矣。尙淳曰,臺臣體重,公服則不必避矣。百興曰,凡隔二等則隱身,隔一等則回馬首,正·從之間,無甚隔絶,不當如是矣。重祜曰,正·從之間,謂讓路而豈可治都憲下隷乎?應淳曰,都憲之吏,雖大臣,難治矣。上笑曰,亞卿則皆李溵邊矣。仍命書批答曰,沈鏽推考則可,而從重推考則過矣。僉曰,然矣。上曰,諫臣入來與否,注書知入。賤臣德厚,承命還奏曰,司諫鄭昌順入來,正言任希簡牌不進矣。上曰,入來臺臣入侍。出榻敎昌順進伏曰,臣於臺地,自劃有素,適値幸行,陪扈義重,他不暇顧,章皇出肅,而今此賓對之命。又在旋䠋之翌日,怵畏義分,不敢坐違,而家在僻遠,承牌稍晚。以致筵對之已入,至煩喉院之微稟,揆以事體,極涉未安,何可一刻仍冒於臺次乎?請命遞斥臣職。上曰,近者臺臣,豈可有事而備耶?昨已陪從,今日待牌,分義不然,以追後入侍,强爲撕捱,亦涉苟且,以此以彼,勢難例批,依啓。上曰,金應淳進前,應淳進伏。上曰,卿父年,幾何?應淳曰,七十三矣。上曰,筋力,何如?應淳曰,宿症年來越添,寢食皆減矣。上曰,來京將攝,似勝於鄕矣。雖不入侍,與衰君,同城以過,豈不好耶?應淳曰,聖敎至此,臣謹當歸傳病父矣。上曰,李基敬不來乎?鳳漢曰,近來多病云矣。上曰,畿伯進前,華鎭進伏。上曰,年事,何如?華鎭曰,雖有水沈風損,來頭善結實,則庶有登成之望矣。上曰,木花,何如?華鎭曰,畿內所種處不多,而不善成矣。上曰,畿營元景淳曾多修補矣。華鎭曰,執事廳甚窄,而錢木所儲處,亦多虛疎,故有新修處矣。上曰,畿營執事,幾人?華鎭曰,十三人矣。上曰,迎接善爲之矣。幼沖宣傳官生疏,敎鍊官不善擧行,而李元萬誠無狀矣。鳳漢曰,今番陵幸時,堂上守僕有故故,堂下守僕差定矣。尙切悚惶矣。上曰,未及下敎,而不必介懷矣。麟漢曰,十五日秋夕物膳,當爲封進,而動駕相値曾前如此之時,有稟定之例故,敢此仰達矣。上曰,以十四日擧行。志源進伏,上曰,何差員?志源曰,都差員矣。上曰,年事,何如?志源曰,姑未知結實之如何,而豐徵矣。上曰,邑事有可達者乎?志源曰,到任未久,故不能詳知矣。潤成進伏,上曰,年事,何如?潤成曰,日後無災則庶有秋矣。重會進伏,上曰,何差員?重會曰,道路·橋梁差使員矣。上曰,年事,何如?重會曰,今年比近年,最善成矣。潤德進伏,上曰,何差員?潤德曰,植炬差使員矣。上曰,年事,何如?潤德曰,晚稻尙未判豐凶矣。上曰,坡州有關防貌樣乎?鳳漢曰,新設關防,而頗成樣矣。上曰,潤成,幾寸?爲人好矣。鳳漢曰,潤成六寸,而善治矣。晶煥進伏,上曰,此孝子矣,汝父率去乎?晶煥曰,率往矣。上曰,年事,何如?晶煥曰,善成矣。上曰,木花,何如?晶煥曰,稀種而不善成矣。尙喆曰,晶煥國恩罔極矣。鳳漢曰,雖無銳才,竭誠善治矣。載岳進伏,上曰,誰也?鳳漢曰,金東弼從孫矣。上曰,年事,何如?載岳曰,頗有秋成之望矣。上曰,何差員?載岳曰,長木柴饌皆策應矣。亨道進伏,上曰,年事,何如?亨道曰,善成矣。上曰,何差員?亨道曰,世孫宮傳語差使員矣。華鎭曰,試射人得中者,皆爲狀啓乎?上曰,依爲之。秋事方殷,命速爲矣。道臣及地方官,當賜物於政院,使營吏持去。大臣·備堂·畿伯,差員先退。上曰,金光國仕進乎?庠曰,仕進矣。上曰,都承旨許遞,李瀰除授,牌招察任,房順房,三院副提調例兼,出傳敎上曰,翰林今當下直,鼓吹爲之乎?光近曰,未知何以爲之矣。上曰,今則當鼓吹矣。今番所奉去冊子何冊?光近曰,裕昆錄讀書錄等御製冊矣。上曰,讀書錄入之,光近出去。上曰,獻官入侍。出榻敎全春君堦進伏,上曰,奉審則何如?堦曰,院吏只傳入侍,故不敢奉審,自外瞻望,則丁字閣·陵上·碑閣,皆無頉,而白虎邊沙汰處,陵官報禮曹,得空石,盛石羅列,而未及完築矣。上曰,陵官,誰也?堦曰,朴相鼎·李宅普矣。上曰,頃者陵役纔過本陵,亦是五陵之內,而只盛土於石,尙未下手云,事之駭然,莫此爲甚。若此則亦當禮判·將臣看役乎?令該曹申飭,本陵官,今月內,亦不了當,當該官員一倂汰去,以此嚴飭,補莎處補莎。今朔後,當遣宣傳官摘奸,另加嚴飭。出傳敎上曰,此等種稷爲好云矣。堦曰,多種稷則好矣。上曰,中官申德龍飭已行,特爲敍用。出傳敎上命讀祗迎太學生擧案,庠讀訖。上曰,今番謁陵,誠是料表太學生祗迎,亦何料乎?故聞唱祗迎聲,有此敎,豈可比諸頃日拜箋?製述者製述,講經者講經,依此擧行事,分付成均館。出傳敎光近持入讀書錄,上命承旨讀之,庠讀訖。上曰,今番上言二百五十五張,啓下違格,勿拘猥濫,精抄其餘,下各該司,其令卽爲回啓。出傳敎上曰,或有不着署者云,可怪矣。上命退出,諸臣以次退出。
己丑八月十一日申時,上御集慶堂。太學儒生製述殿講入侍時,同副承旨申光履,假注書崔命麟·韓德厚,記事官閔膺世·李福徽,試官領府事金相福,行吏曹判書申晦,行刑曹判書李昌壽,副司直尹東昇,兵曹參知徐命善,校理李致中,文學李崇祜,以次進伏訖。上曰,懸題紙入之,崇祜持入。上曰,與西伯幾寸?光履曰,頗遠矣。懸顯頒紙畢。光履曰,內局夕湯劑,待令矣。上曰,姑置之。命讀講儒及製述儒生擧案,至閔應烈,上曰,誰也?晦曰,故相臣閔鼎重曾孫也,。上曰,尹東昇,則聞聲知之矣。傍坐者,誰也?晦曰,徐命善也。上曰,上使今番所達之事知之否?命善曰,刷馬驅人事,臣亦知之。使行時有弊,團束則好矣。上曰,講生多關西人,而善誦矣。光履曰,先呈幾乎入矣。他承旨入來後,當捧券矣。上曰,坐直,誰也?光履曰,右承旨李瀰也。上曰,右承旨入侍。出榻敎右承旨李瀰進伏,上曰,捧試券可矣。瀰先退,上曰,藥房提調持湯劑,更爲入侍。出榻敎都提調李昌誼,提調韓光會,持湯劑進伏,上進御訖。昌誼曰,明日湯劑依前乎?上曰,依爲之。昌誼曰,過爲酬應,下情欣幸中焦悶矣。上命諸臣小退,有頃,更命入侍。上曰,幾何爲之?光履曰,純通五人矣。上曰,以詩傳比較可也。光履曰,五人比較中,二人純通矣。上曰,更勿比較,先爲考文可也。光履曰,已過五更,曉氣甚冷,寢睡中,門閤開閉,誠悶矣。上曰,今方賜饌,食後科次可也。宣饌後,上曰,已爲考出乎?相福曰,以三下書等矣。上曰,依爲之。仍命拆榜,光履拆榜仰奏,上曰,製述居首,進士南絳老,殿講純通人金充鉉·邊得翰直赴殿試。製述之次閔應烈·尹履相各給二分。殿講之次宋重鉉·尹擎柱·趙雄七·朴宗默·鄭德修·梁愼德直赴會試。金宗愼·金成玉·李廷顯·鄭纘輔·卓宗說·朴載德·崔命翰·宋民載·盧璞各給二分粗,文命敷,給一分。出傳敎上曰,製述入格三人,講經純通,今日內局入侍,同爲入侍。出傳敎上命退出,諸臣以次退出。
上在慶熙宮。停常參·經筵。
魚錫定啓曰,大司憲李溵,執義鄭枋呈辭,掌令徐有元·李碩九,持平盧瑞國,慶再觀在外,今日以監察茶時之意,敢啓。傳曰,知道。
藥房提調韓光會,副提調金光國啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道,日已踰,慕則切而氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,秋夕祝文,如未書之,姑爲徐徐,內局入侍前,禮房先爲入侍。
具庠,以都摠府言啓曰,今日入直內三廳武兼禁車及軍兵等,當爲中日習射,而國忌齋戒相値,不得爲之之意,敢啓。傳曰,知道。
以承傳色,口傳下敎曰,碑閣之閣字,以室字書之。
傳于金光國曰,內局入侍。
李瀰啓曰,假注書韓德厚,以陵別檢,秋夕祭,當爲進參,今姑改差,何如?傳曰,允。
韓德厚改差代,以尹弼秉爲假注書。
以承傳色,口傳下敎曰,雨勢若此,隨駕軍,必沾濕,明日香祗迎後,當觀日勢而爲之,今日動駕,姑置之。
以承傳色,口傳下敎曰,寶劍差備守宮外,摠管五人暈紙書入。
備忘記,花平君·全春君·趙啓泰·李翼元爲寶劍。
以承傳色,口傳下敎曰,勿出朝報,只分付摠府,輪回爲之。
徐命善,以兵曹言啓曰,動駕隔日,檢軍別將李邦綏,身病猝重,勢難赴陣,今姑改差。傳曰,允。
兵曹口傳政事,以李邦曄爲禁軍別將。
徐命善,以兵曹言啓曰,隨駕將校禁軍,駕前別抄標下軍兵,各差備等犒饋,依下敎,以乾物分給之意,敢啓。傳曰,知道。
徐命善,以摠戎廳言啓曰,迎接北漢將校旗手及僧將校·僧軍等,試射放後,依前例施賞,別單書入之意,敢啓。傳曰,知道。
徐命善,以禁衛營言啓曰,今番隨駕將校軍兵等處,依傳敎,乾犒饋,磨鍊分給之意,敢啓。傳曰,知道。
閔弘烈,以成均館官員,以同知館事意啓曰,依傳敎,太學居齋全羅道儒生,永墨靑衿案,放逐鄕里之意,敢啓。傳曰,知道。
徐命善,以漢城府言啓曰,太學及四學在京·湖南儒生,依傳敎,竝卽放逐鄕里之意敢啓。傳曰,知道。
徐命善,以漢城府言啓曰,罪人朴師協,依傳敎,永爲庶民之意,敢啓。傳曰,知道。
徐命善,以漢城府言啓曰,罪人柳迪,依傳敎,爲三水府鄕民,疏錄諸人,一倂亦於各其本邑,永爲鄕民之意,敢啓。傳曰,知道。
徐命善,以刑曹言啓曰,柳迪三水府鄕民,其令倍三道押送事,命下矣。依傳敎,罪人柳迪三水府倍三道押送之意,敢啓。傳曰,知道。
行都承旨金光國,左承旨金魯鎭,右承旨李瀰,左副承旨具庠,右副承旨魚錫定,聯名疏曰,伏以卽者,以儒疏侵斥,該房承旨,旣已陳疏徑出矣。臣等職忝唯允,同在一院,其所自列,義無異同,玆敢聯章徑出,冀被同罰。伏乞聖明,亟治臣等之罪,以肅朝綱,以靖私義,不勝幸甚。批答在傳敎中
己丑八月十二日辰時,上御集慶堂。藥房入診入侍時,提調韓光會,副提調金光國,假注書崔命麟,記事鄭弘德,記注官李福徽,醫官李以楷·鄭允協·慶絢·吳道炯·鄭允說·柳光翼·玄處明,以次進伏訖。上曰,提調獨來乎?光會對曰,都提調箚子陳達後,不爲入來矣。上曰,都提調內局提擧許副,其代,左相爲都提擧。出傳敎光會曰,寢睡·水刺之節,何如?上曰,一樣矣。光會進湯劑,上進御。仍命診候曰,兩廳各一人診脈,可也。以楷·允協等診候,退伏奏曰,脈候左右三部度數調均,滑體一樣矣。光國曰,內局批旨未下矣。上命書批答後,上命賤臣命麟曰,待令儒生招來。賤臣出招,金光鉉·邊得漢·南絳老·閔膺烈·尹履相進伏。上命光鉉曰,更誦昨日比較詩傳,光鉉誦訖。上曰,居於何處?對曰,居定州矣。又命得漢,誦詩傳後,上曰,南絳老,年幾何?對曰,三十五矣。上曰,汝於南泰著,爲幾寸?對曰,三寸矣。光國曰,其父亦善文而早死矣。上曰,容貌與其父相類乎?光國對曰,頗類而稍長矣。上曰,任南皆大族矣。上問閔應烈曰,於驪陽府院君,爲幾代乎?對曰,爲傍玄孫矣。上曰,尹履相誰族乎?對曰,故知事臣尹大英之孫矣。遂命諸臣退出。
己丑八月十二日辰時,上御集慶堂。禮房承旨入侍時,右承旨李瀰,假注書韓德厚,記事官鄭弘德·李德徽,以次進伏訖。上着笠起坐曰,秋夕祝文已書乎?瀰曰,已書之矣。上曰,明日傳香前,明陵祭文書之可也,仍命書祭文,瀰書畢。上曰,祭報府入之。瀰曰,已持入矣。上曰,獻官誰也?瀰曰,工曹參判閔百興也。上曰,好矣,似求差矣。上曰,當榻親綴,兩榻闕焉,其於秋夕,欲爲撰焉,聞已正書,心何能展,再明日延和門,亦爲香祗迎,只行祗迎,服色一樣,凡諸等節,一依明日擧行。出傳敎上曰,八歲逢此日,近八逢諱日,追憶九昨年藏樂事,追慕冞切。今日自敦義門,當詣追慕洞奉審碑閣,以駕轎作行,其馬只以二雙待令,內吹前陪置之,侍衛只入直擧行,挾輦軍六十名,以內入直擧行,訓將只率新營標下軍隨駕,副駕轎置之,只備堂隨駕,旣率入直衛士以行,留營留陣,不必擧論,時刻待下敎,只入正時,禁軍亦以入直隨駕扈衛廳局將廳勿爲隨駕,訓局龍虎營除吹鼓手儀註亦置之,前後廂軍只禁·御兩營外入直軍擧行,訓將都領,世孫祗迎隨駕亦安徐。出傳敎上曰,昔年國初,大殿起居時,只率入直衛士,今拜昌德亦然,侍衛依前,雲劍實預差以前前受點者仍,摠府·騎曹守宮,亦今番守宮仍,前後隨廂軍,以三營外入直軍,訓將都領隨駕,留營留陣置之,世孫祗迎隨駕亦安徐。初嚴卯正一刻,二嚴卯正二刻,三嚴卯正三刻單嚴。副輦軒架置之,前後鼓吹,前則陳而不作,後則振作,依例擧行。出傳敎瀰曰,傳敎中,無寶劍下敎矣。上曰,雲寶劍置之。出榻敎瀰曰,左承旨金魯鎭,左副承旨具庠,以式暇,不爲仕進,牌招隨駕之地,何如?上曰,左承旨·左副承旨,牌招。出榻敎上曰,內局入侍。出榻敎上曰,禮房往香室,代押可也。諸臣以次退出。
己丑八月十二日申時,上御集慶堂。藥房入診入侍時,都提調金陽澤,提調韓光會,右副承旨魚錫定,假注書崔命麟,記事官鄭弘德,記注官李福徽,醫官李以楷·鄭允協·慶絢·吳道炯·柳光翼·鄭允說·玄處明,以次進伏訖。陽澤曰,夜間聖體,若何?上曰,一樣矣。陽澤曰,寢睡·水刺之節,何如?上曰,一樣矣。陽澤曰,小臣方入來,而動駕之令。已爲還收矣。上曰,雨勢如此,故中止矣。上曰,俄者命更進湯劑,而忘之,卽罷入侍諸臣矣。光會對曰,小臣持湯劑入來,値入侍之罷出,不得更進矣。陽澤進湯劑,上進御。上曰,都承旨不入來?疏儒指斥都承旨耶?錫定對曰,侵斥則一院同被矣。上曰,前後處分事,豈不同?擧措輕先無異,今番諸承旨一竝遞差。行司直金應淳,前承旨朴弼逵·閔弘烈·尹東昇,參知徐命善,前府使趙,承旨除授,牌招察任,房順房,三院副提調例兼。出傳敎上曰,左右副換房。出傳敎上曰,疏語何如?錫定對曰,與向日嶺儒疏一般矣。上曰,注書出去,割其疏錄以來。錫定曰,獨疏矣。上曰,可笑,豈可見蠅拔劍耶?錫定讀奏摠戎廳僧軍頒賞草記。上曰,向見僧軍之迎接頗强而可用矣。陽澤對曰,然矣。上命賤臣命麟曰,龍虎營敎鍊官招來,賤臣招而進伏。上曰,今番動駕時,乾饋分給多寡,何如?對曰,每名各四錢矣。上曰,太小。都合則幾許?對曰,三百二十餘兩矣。上曰,都合則多矣。藥房提調持湯劑,更爲入侍事。出榻敎陽澤進湯劑,上進御後,陽澤及光會先退,全羅疏儒柳迪入侍事。榻前下敎柳迪進伏,上曰,居於何處?迪對曰,居全羅道光州地矣。上高聲曰,國是大定,腏享有年,汝獨何人?乃敢挺身擔當,有何骨怨於先正耶?迪對曰,湖南儒生數千,推臣爲疏頭。故六月,率五六人上來,而適値殿下靜攝之時,不敢陳疏,而同來諸人,難於久留,已盡下去,臣獨留之故,爲獨疏矣。上曰,疏錄在於何處?迪對曰,置之臣居處所矣。上曰,速爲退去,仍命賤臣命麟,持其疏錄及向來嶺儒處分日記而來,賤臣持而進伏。上命錫定,考奏嶺儒處分日記後,上曰,噫,無事世界,豈有此等爲鬼爲蜮之輩?頃者嶺儒處分嚴正,則國是大定,腏食多年之後,爲敢若此焉。獨疏其涉殊常,召問,六月欲爲此擧設廳,渠爲疏頭而來,因予調攝,凡諸色目皆散,而渠已爲疏頭,故有此擧云,而敢曰三千餘人云,比諸嶺南,不啻三倍,事之寒心,莫此爲甚,若不問而只處柳迪,漏網王章,可勝言哉?初爲疏頭,今爲獨疏,其心叵測,柳迪永墨靑衿案,爲三水府鄕民,其令倍三道押送,其初疏錄,仍柳迪所奏取來,以下本館,令大司成,當日內,一竝付籤靑衿案,依嶺南例,太學及四學,在京儒生,當日內,竝放逐鄕里,其令草記。上曰,今者疏錄,隨其聚會,錄於南,錄於北,疊錄者多,無異於梁山泊聚議,豈儒衣儒巾者所爲?況比諸嶺南特甚,嚴飭之下,有此擧,豈可付籤而止?一竝爲本州鄕民,京居儒生,倍道放逐鄕里。上曰,水口門·西小門仍留門,叵測柳迪押付,無狀湖儒,一竝放逐後下鑰事,分付兵曹。上曰,太學有擧行者,前都憲李宜哲,大司成除授,卽爲牌招察任。上曰,大司成尙未謝恩,何可等待,令同知館事,卽詣本館擧行。竝出傳敎上曰,新除承旨,尙不入來,無承旨政院,何處用之?謝恩單子,速爲捧入,吏曹執吏,書吏懸之。上曰,日吉辰良,行禮順成矣。風色忽起,有此擧措,仁愛指示若此,嗚呼,文王聖世,濟濟多士以寧,因予否德,若此若此,悚懍曷諭?出傳敎上命錫定讀奏疏錄,移時,上曰,何其多也?錫定對曰,疊錄者多矣。至讀朴師協,上曰,必是先正之同姓,何敢參於疏錄中?仍命書傳敎曰,疏錄中,有朴師協之名,此是先正同姓,悖倫亂紀,莫此爲甚。奚特付籤,永爲庶民,不齒士流。上曰,承旨獨奏疏錄支離,注書續奏可也,賤臣進伏讀奏訖,命諸臣退出。
上在慶熙宮。停常參·經筵。
仁顯王后忌辰齋戒。
夜五更罷漏後,彗星見於鬼星度內天紀星,大如畢大星,色白,尾長五六尺許。
徐命善啓曰,大司憲李溵,執義鄭枋呈辭,掌令徐有元·李碩九,持平盧瑞國·慶再觀在外,今日以監察茶時之意,敢啓。傳曰,知道。
藥房都提調金陽澤,提調韓光會,副提調金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。追慕之中,爲民憧憧,氣何諭乎?
中宮殿·惠嬪宮問安。答曰,知道。
以承傳色,口傳下敎曰,祝文似以再昨書之,以昨日洗補。
又下敎曰,祗迎時,建功湯入之。
又下敎曰,今日香祗迎後,當詣追慕洞,依此擧行。
又下敎曰,禮房馳往奉審後,看審祭物以來。
閔弘烈啓曰,新除授同副承旨趙,時在京畿道楊根地,斯速乘馹上來事下諭,何如?傳曰,允。
又啓曰,假注書尹弼東,時無職名,令該曹,依例付軍職,冠帶常仕,何如?傳曰,允。
又啓曰,今日聖節望闕禮,依例爲之之意,敢啓。傳曰,知道。
又啓曰,今下京外上言二百五十三張內,八十三張,係是猥濫,啓字爻周次,還入。其餘上言,分下各該司之意,敢啓。傳曰,知道。
備忘記,以越裳氏獻貢觀之,此聖人之敎化,而因予涼德,陰陽其何調乎?再次繞飭若此,若有國綱,頃者嶺儒,已萬萬可駭。今且有湖儒,此等之類,復許靑衿,曰有國事乎?事當全一道停擧,而十分參酌,昨有悚懍之意,而夜聞雨聲,此心憧憧,以此復諭,以今番下敎觀之,關西外諸道寥寥,其令該曹,另加申飭。
備忘記,今日月臺親傳,隨詣敦義門,奉審碑閣,少伸萬分之一,隨駕軍,爲先待令。
香祗迎後,仍詣追慕洞,碑閣奉審後,還宮後,政院·玉堂·藥房問安。答曰,知道。
傳于徐命善曰,今日還宮後,十五日次對,當進定,隨駕備堂,使之留待。
徐命善啓曰,今日次對,兩司當爲進參,除在外傳旨未下外,大司憲李溵,執義鄭枋,竝卽牌招,以爲推移入直之地,何如?傳曰,允。
又啓曰,大臣·備局堂上,依下敎來待矣。傳曰,引見。
傳于徐命善曰,奉審承旨入侍。
兵曹口傳政事,僉知作闕單金泰尙,僉知單閔百順。
傳于閔弘烈曰,該房承旨,持畿營試射放啓本,率摘奸宣傳官入侍。
傳于徐命善曰,日氣如此,該房承旨及宣傳官退去,明日入侍。
閔弘烈,以吏曹言啓曰,今此各陵秋夕祭典祀官兼大祝,侍從塡差,而時無職名人員,令該曹,依例口傳付軍職,何如?傳曰,允。
徐命善,以訓鍊都監言啓曰,今番隨駕將校軍兵及武藝別監等犒饋,依傳敎,以乾物磨鍊分給之意,敢啓。傳曰,知道。
又以義禁府言啓曰,全羅道羅州牧投畀罪人閔百奮放送〈事〉,承傳啓下矣。放送事分付道臣之意,敢啓。傳曰,知道。
判府事李昌誼箚曰,伏以日吉辰良,祗謁仙寢,孝思克伸於隔歲,侍駕穩旋於侵夜,下情忭幸,易其有極?臣於昨暮公退之路,忽覺遍體灑浙,中焦痞塞,扶舁還次,不省止到,仍成寒熱之症,重以嘔泄交作,委身床第,徹宵叫苦。今日問候之儀,末由自力進參,病衰惶悶,如負大何。噫,獲叨保護之任,粗殫奔走之勞,臣之區區自效,惟在於此,而積瘁之餘,賤疾如右,癈闕常分,罪合萬隕。伏乞聖明,亟降威罰,以彰其慢焉。取進止。答曰,省箚具悉卿懇。其常知卿者,內局若是行公,非予所料,非卿爲國之誠,豈若此?一時微恙自可勿藥,卿其安心勿辭,其須善攝焉。予有自恧者,因予之心,相箚過日,有欠九經也。仍傳曰,遣史官傳諭。
己丑八月十三日辰時,上詣崇政殿月臺,親傳香入侍時,行都承旨金應淳,左承旨尹東昇,右承旨閔弘烈,左副承旨朴弼逵,右副承旨徐命善,假注書崔命麟·尹弼秉,記事官鄭弘德·李福徽,以次進伏訖。上具翼善冠·黑圓領袍,以乘輿,出資政門外降輿,步詣月臺傳香後,以乘輿,出崇政門駐輿,藥房都提調金陽澤,提調韓光會,持湯劑入侍。陽澤曰,夜間聖體若何?痰候,何如?俄罷親傳香,今將動駕,不瑕有傷損之節乎?上曰,一樣矣。進湯劑訖,陽澤曰,一貼則次對時入之,何如?上曰,依爲之。以駕轎,由興化門,出敦義門,至京營前,命畿伯金華鎭入侍,出駕前下敎華鎭進前訖。上曰,試射爲之乎?對曰,已畢矣。上曰,試射記,卽爲修整,待令於政院,可也。華鎭承命退出。上於追慕洞洞口前,以步輦,詣仁顯聖后碑閣前奉審後,仍俯伏碑閣前良久。都提調金陽澤進伏曰,日氣陰曀,地且卑濕,誠爲可悶矣。上涕泣曰,今到此而無路拜慈顔,此心當,如何?陽澤曰,孝思雖無窮,何不爲宗社而顧聖體乎?上曰,予當此日,不得不然矣。仍下問于閔弘烈曰,聖后入宮何日?弘烈對曰,臣未能詳知矣。上曰,入宮年月日知來,弘烈退出。上有口奏大槪,以追慕冞切,至痛益深。小兒皆呼父母,而臣獨不然爲奏。弘烈進來伏訖奏曰,家乘無可考文字矣。上命注書,馳往政院,考見甲戌年日記以來,注書崔命麟奉命進去。陽澤又進伏曰,年年陵行,伸展誠孝,此後拜陵,亦當展無窮之孝思,今日之俯伏濕地,無或大過乎?上曰,若見日色之晴霽,當起矣。陽澤曰,雲陰漸散,日光穿漏,自可晴明矣。上仍出碑閣前,以步輿,入故大司憲閔蓍重第,御正寢,諸臣以次進伏。上曰,此故家故,有正寢矣。仍命掌樂正閔百順及閔百準·閔耆烈·閔昌烈入侍後,上命承旨書傳敎曰,驪陽府院君家,故都憲閔蓍重家祭文,當製下,特爲致祭,承旨書訖。上,下問于弘烈曰,入侍中第二人誰也?弘烈曰,縣監鎭永之孫也。第三誰也?弘烈曰,縣監興洙之孫也。至耆烈,上曰,閔百奮之子乎?弘烈曰,然矣。百奮今方罪謫矣。上驚問曰,何事也?弘烈曰,以破船事,謫羅州矣。上曰,百奮之父賢哉,全無黨心,非劫乃大家人故耳。仍命承旨書傳敎曰,噫,于今望八,奉審碑閣到此,予心若何?依頃年例,召見驪陽奉祀孫閔百奮特放,給牒敍用。掌樂正閔百順,追憶往事,仰記仁元聖后慈敎,今日追悔之意,旣奏碑閣,且已準職,何以施意,特爲加資。僉知作窠,口傳啓下,故縣監閔鎭永孫百準,閔百奮子耆烈,竝特爲除職。幼學閔昌烈,孟子一部具諺解賜給,童蒙李星應·星徵,各大學俱諺解一部賜給,書訖。上曰,彼童蒙貌甚相類,如雙生矣,趙曮兄弟,以雙生,故其貌難辨矣。上又下問曰,新除僉知圈子似難矣。仍命肅拜後,注書知入五衛將有闕與否及初入仕窠闕有無,注書承命出問,則以爲姑無當窠之意還奏。注書崔命麟考來甲戌日記,則復位陳賀六月初一日也。春坊官員問安進來,答曰,當製文以送矣,仍命承旨,書書示沖子御製,一件則賜王世孫,一件則揭于閔家正寢,仍下敎曰,諸司預備。出榻敎上還入大內後,諸臣退出。
同日午時,上御集慶堂。大臣·備局堂上引見入侍時,領議政洪鳳漢,左議政金陽澤,右議政金尙喆,行刑曹判書李昌壽,判敦寧趙雲逵,禮曹判書洪麟漢,兵曹判書金時默,行司直具善復,知訓鍊李章五,左尹金孝大,司直李最中·鄭存謙,吏曹參判李潭,右尹鄭尙淳,司直李重祜,應敎尹養厚,右副承旨徐命善,假注書尹弼秉,事變假注書洪樂淵,記事官鄭弘德·李福徽,以次進伏訖。命善曰,都提調持湯劑來待矣。上曰,藥院只入,醫官勿入事,注書傳命出去。都提調持湯劑入侍,進湯劑。鳳漢進伏曰,俄俯伏濕地,不瑕有傷損之節乎?上曰,少伸追慕,而此心益難仰矣。鳳漢曰,孝思自孝思,何不思爲宗社節宣之道乎?臣竊以爲過矣。陽澤曰,陵寢幸行,不過若干日,而今又動駕於追慕洞,臣等不勝欽仰,而第濕地俯伏,亦良久矣,曷勝憂歎之忱乎?曰非但如此,今日欲爲減膳,而未果矣。鳳漢曰,聖敎如此,臣等雖不勝欽仰,而繼之以憂慮,第連日勞動之餘,仰瞻天顔,幸無大段減損之候,慶幸莫大,而堯齡舜壽,臣等實顒祝矣。上曰,卿等之言,皆人事場也,予何敢當此?陽澤曰,然則大德必壽之義,安在哉?上曰,予屢經不逞之徒矣。鳳漢曰,故相臣閔鎭遠備說上孝下慈事,臣至今欽誦矣,雖間有不逞之徒,而五十年呴育之恩,臣竊以爲不無其效矣。上曰,予於閔亨洙,爲四寸親矣。鳳漢曰,金·閔兩家,有功力於宗社,而經天地亘萬古不易之義理也。上曰,予知之矣。閔百順有長者樣矣。陽澤曰,爲人恬靜雅飭矣。上曰,鄕儒托於大家,而稱以行列者極多,以今番疏錄見之,稱洪樂哥·朴師哥無數矣。疏儒事,豈有如許變怪哉?此輩前旣請享,末乃如此,此與古之鄕儒,曳白於場屋,置其券於橋下,而歸詑鄕里曰,吾善爲觀光而見落云者同矣。竝與承旨而斥之,豈不駭妄乎?鳳漢曰,所謂擁蔽者,於不當斥之疏斥之,則二字題目,猶或可也,而以朝家禁令,據理不捧,亦可謂之擁蔽乎?陽澤曰,自外亦有此議矣,承旨之不捧,雖非擁蔽之比,而自處之道,則有不可聽若不聞矣。上曰,予欲臨科停擧,觀其所爲矣。尙喆曰,近三千疏錄中人,豈皆盡來乎?鳳漢曰,成均館疏錄,亦不無冒錄之弊矣。陽澤曰,今番疏儒疏錄數千人,卽是私件記,則初非具格者,以此一倂停擧,恐似如何矣。上厲聲曰,渠自以爲疏錄,則此豈非疏錄乎?鳳漢曰,有稟達事矣,此昨年監市御史洪纘海狀啓也。所論諸條,今番定例釐正時,或施或不施,已成完書,此則別無可論,置之,何如?上曰,依爲之。出擧條上曰,具善復進前,善復進伏訖。上曰,問昌陵獻官全恩君,則沙汰處,空石盛土築之云,此是五陵內,卿之役事時,初不聞之耶?善復對曰,陵寢事體至重,臣之監董,不過禮曹執頉處,而其他則旣非禮官,不敢私自與聞,此陵官亦不言此等事,而各陵微汰處,因傳敎修補時,以役所所在稷斗送助,明·翼兩陵役事方張,故劃送餘軍,臣之所役石築,而若夫補莎之法,則空石盛土層築,以防崩土,年久則自然完實矣。上曰,事勢然矣,命承旨書傳敎曰,昨因昌德獻官所奏,已下敎陵官之受空石,而盛土以置,若是希覬,其涉無據,故已下敎申飭,而勿論軍之多少,有弘陵守護軍,則勿令助役,只令本陵擧行豈予之道?且此後弘陵若此守護軍,必將以助一體用之事。令禮曹,卽爲分付陵官,畢役前兩陵陵官,勿爲交替事分付,隨時摘奸,若有其闕,其當先汰,以此嚴飭。又下敎曰,宣傳官一員入侍,騎馬二匹立之。出榻前下敎宣傳官入侍,命馳往昌陵役處看審補土之幾許,而陵官看役,弘陵守護軍同役與否,摘奸以來,宣傳官承命退出。金時默進伏曰,臣以勸武事,有所仰達矣。上曰,誰也?鳳漢曰,李仁海·李東植·趙義壤·李熤矣。上曰,兵判招來後入侍。鳳漢曰,向者以金弘祖之子事下詢,臣欲觀其爲人然後仰達矣。上曰,亦使兵判招見後擧行,命承旨書傳敎曰,人之所重,不忘本也,凡事猶然,況所重乎?噫。彼金鼎佐,古則不然,今則疲殘,莫甚,予常矜惻,頃已幾次下敎,鼎佐之子弘祖,旣命調用,今已作故,亦令該曹,於子若弟問名,特爲懸註調用。書訖,命善曰,今日次對臺諫,不爲進參矣。上曰,何故?命善曰,大司憲李溵牌不進,執義鄭枋呈辭,正言任希簡傳旨未下,盧瑞國·慶再觀在外矣。上曰,鄭枋爲誰?鳳漢曰,故相臣鄭澈之後孫也。上曰,故相之別號云何?陽澤曰,松江矣。鳳漢曰,李溵之違牌聞之,則李命勳疏,兼與備堂而斥之矣,命勳誠無狀矣。論溵與元仁孫者,無着落,而欲以此沮吏曹參判·弘文提學,則可謂成說乎?上命承旨書傳敎曰,前大司憲李溵,都憲旣行公,於他職,更何撕捱云矣,今聞相臣所奏,備局亦撕捱,問其本,誠可笑也。人皆若溵,頃年被彈者何人?行公到今,可謂毛將焉附者也,於備局,先申飭行公,雖他職,申飭勿復撕捱。書訖,上曰,因此而思之,李昌儒之與元景夏,不好何也?鳳漢曰,昌儒則臣不以如何論斷,而李昌任則雖明經科,能文可用矣。上曰,昌任之見漏堂錄,亦甚可惜,故予曾有參酌,聞在草土云,闋服何時?李昌壽對曰,姑未闋矣,昌儒則以卽爲加資,故未及爲堂錄矣。上曰,任希簡像貌,何如?鳳漢曰,升騰不如其父而亦好矣。命承旨書傳敎曰,正言任希簡,思其父,尙嗟惜,只推牌招察任。書訖,鳳漢曰,臺臣論人多矣,而至如李奎緯之抮臂侮聖等語,加之於人,此專出於使氣也,不可不摧抑矣。上曰,其止其止之。尙喆起伏訖曰,奎緯事,旣已發端,臣敢言之矣。彼重臣亦在此,而俱是被駁之人,官職如舊,而臺臣則尙未收敍,臣之所言,只惜朝廷大體矣。鳳漢曰,臣所言,亦朝廷大體矣,上曰,豈不云開國承家,小人勿用乎?尙喆曰,係是言事,豈可以小人論斷乎?上曰,挾匝豈非小人乎?命承旨書傳敎曰,朝鮮,番次無頉者,卽政院,其於儒臣,今可謂濟濟,而於侍從,非賀班,何以見闕庭?況近八其君,回駕若干日。今日豈次對之日,而昨夜風雨,此心憧憧,備堂旣來。故命此,雖常時,今者非昔之比,有何難當,喝導在前,名以兩司,其或修擧,其或相規,豈無其事,而常時無異他人,雖有事待牌而已。雖有牌,亦不進,予則曰,今日紀綱,臺臣亡也。噫,近八郊行而回,臺臣亦海東臣子也,其何待牌,至於都憲,頃者承牌,予已嘉矣。今番違牌,不無所執,旣嘉而相持,非誠實底道,許解本職,至於鄭枋,於此於彼,其涉無義,而旣參再昨次對,亦不無參酌,只從重推考。書訖,摠戎使金孝大進伏曰,今秋習操停止,城營將巡點爲之事,定奪判下,而摠戎廳則昨年因筵稟,只令各邑官門聚點矣。今亦依昨年例擧行乎?上曰,所奏便當,依爲之。鳳漢曰,畿內則官門聚點甚好,守禦廳亦依此,一體擧行好矣。上曰,依爲之。孝大曰,此後停操,而城營將巡點之年,輒依此爲之乎?上曰,此亦除弊之道,以此定式爲好耶?鳳漢曰,此非永爲定式者,似當臨時稟定矣。陽澤曰,摠使所請官門聚點,若每年專委本官之手,則本官多不惕念,彌縫雜頉,事甚虛疏,臣待罪守禦使時,稔知此弊矣。自前停操之時,發送千·別將,逐年點閱,則大有實效,比諸城營將巡點,亦甚簡便矣。守摠兩營,同一軍制,停操未知爲幾番,別將往點,未知何軍,而若專廢此規,則戎政甚疎迂,雖不得逐年點閱,亦宜間年擧行,整頓卒伍之制,今年雖行本官聚點之令,此後則不可每用此例,宜隨時量勢稟處矣。上曰,然則臨時稟定可也。出擧條時默進伏曰,勸武四人來待矣。上曰,使之入來,入來後,上命開閤一一進前,立于堦上,使之擧顔。上曰,可用否?鳳漢曰,李殷春之子熤,極壯大可用矣。命各奏姓名,至趙義壤,上曰,誰之子也?鳳漢曰,東漸之孫也。上曰,其名壤字不好,改以蒙錫可也。命承旨書傳敎曰,今日召見諸武中,趙義壤已以南行宣薦云。今無勸武之端,而思其祖,予心愴然,特賜名曰蒙錫,令該曹,卽爲待窠,懸注調用。書訖,命勸武四人退出。鳳漢曰,國朝武臣,具家蟬赫,而李邦哥亦大族矣。上曰,李邦綏誰之子也?鳳漢曰,聖肇之子也?上曰,曾爲楊牧,而予稱城主矣。鳳漢曰,楊州之東五陵,高陽之西五陵,自古謂之片片金,而故相臣申欽之祖西湖處士之言云矣,弘陵則西湖處士所云云處耳。命書傳敎曰,近八謁陵回,丁丑新陵,是誰之功?卽南原,其爲人,非末世之人,旣已代盡,莫知其子之有無,令該曹,問其子,特爲懸註調用,以示予意,其中一人,卽安載健,尙今思焉,其子有無,亦爲問名,懸註調用。書訖,命藥房提調,持湯劑更爲入侍。出榻敎提調韓光會,持湯劑入來進御訖,諸臣以次退出。
己未八月十三日未時,上御集慶堂。藥房入診入侍時,都提調金陽澤,提調韓光會,副提調金應淳,假注書崔命麟,記事官鄭弘德,記注官李福徽,醫官李以楷·鄭允協·慶絢·吳道炯·柳光翼·鄭允說·玄處明,以次進伏訖。陽澤曰,俄間聖候,若何?上曰,一樣矣。陽澤曰,湯劑待令矣,上,只首醫持入,而請醫則使之勿入,可也。陽澤進湯劑,上進御,藥房提調持湯劑,更爲入侍事。出榻敎陽澤進湯劑,上進御後,諸臣退出。
同日酉時,上御集慶堂。奉審承旨入侍時,右承旨閔弘烈,假注書尹弼秉,記事官鄭弘德·李福徽,以次進伏訖。弘烈曰,臣奉命馳往奉審,陵上無頉,祭物無頉矣。上命讀祭物單子訖。又命讀祭官報府諸執事擧案,千戶擧案訖。命退諸臣,以次退出。
上在慶熙宮。停常參·經筵。
仁顯王后忌辰。
夜罷漏後,彗星見於柳宿之東南,而形體大如畢大星,尾長五六尺許,色白。
徐命善啓曰,大司憲未差,執義鄭枋呈辭,掌令徐有元·李碩九,持平盧瑞國·慶再觀在外,今日以監察茶時之意,敢啓。傳曰,知道。
藥房都提調金陽澤,提調韓光會,副提調金應淳啓曰,動駕伸慕,移時還宮,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道,昨日瞻碑閣,今逢諱日,遙望暮雲,心隕膽墜,氣何暇諭?
中宮殿·惠嬪宮口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
以承傳色,口傳下敎曰,香祗迎時入侍。
又下敎曰,再明當爲之,崔朝岳口傳付軍職事,分付該曹。
又下敎,寶劍李翼元爲獻官,其代原溪君爲之,守宮安恩君爲之。
傳于尹東昇曰,俄者下敎,時刻尙晚,當更爲下敎,姑勿頒布。
備忘記,明日動駕,其何晚也?初嚴寅正一刻,二嚴寅正二刻,三嚴寅正三刻,單嚴。
備忘記,噫,憶昔年,今則只拜而已,況頃日領相開門,命差晚之後,曰誕日起居,何敢晚云?今日諸臣猶然,況予乎?初定時刻太曉,故進定,而然此時若詣,日將昇矣。噫,六月闕禮,明日若此,曰有子道,先詣齋室,當開東後以拜,子道當然,初嚴寅正一刻,二嚴寅正二刻,三嚴寅初三刻,依前單嚴,開門五更一點,只闕門。
備忘記,挾輦軍八十名,以內入直砲手爲之,禁軍亦內入直隨駕,扈衛廳,局將廳置之,已下敎,當以延和門乘輦矣。
備忘記,時刻進定,洪述海爲承旨,趙爲參議。房順房。
吏曹口傳政事,以金致恭爲兵曹參知。
傳于閔弘烈曰,內局入侍。
兵曹口傳政事,副司果李正吾·申應顯·金養心·李漢一·金尙默·李鎭復·李命勳·李亨元·鄭來謙·李東郁·李延伋·李思祚·柳義養·李益烍。
傳于尹東昇曰,測候官,率雲觀解事官員二人入侍。
己丑八月十四日辰時,上詣崇政殿,殿庭香祗迎入侍時,行都承旨金應淳,左承旨尹東昇,右承旨閔弘烈,左副承旨朴弼逵,右副承旨徐命善,假注書崔命麟·尹弼秉,記事官鄭弘德·李福徽,以次侍立訖。上具翼善冠·黑圓領袍,以乘輿,出資政門外,崇政殿東階,上駐輿,命閔弘烈讀祭報府訖。命書傳敎曰,今番秋夕祭大祝,二陵一園,以未通淸者苟差,朝鮮許多文臣,曾經侍從者多,而若是苟充,事之可駭,莫此爲甚。當該色郞廳,再明日後,捧傳旨,令該府處之,施以制書有違私律勘處。又命禮房承旨太廟進去奉審後,諸執事進排官摘奸,永禧殿·儲慶宮,右副承旨進去,奉審摘奸,毓祥宮左承旨進去,進排官摘奸以奏事下敎。出駕前下敎訖,步詣板位,香祗迎罷後,上殿坐於東月臺,諸臣以次進伏。藥房都提調金陽澤,提調韓光會,持湯劑入侍。陽澤進伏訖曰,昨日動駕,今日香祗迎,伏未審聖體,若何?上曰,逢今日心懷難抑,進湯劑訖。李以楷入診脈候曰,左右三部均,滑體一樣矣。命承旨書慶恩府院君墓致祭,御製祭文時,上曰,墓在何所?兵判金時默曰,在高陽大資峴矣。命承旨書傳敎曰,祭文製下,何踰多日,皆於十六日擧行,慶恩府院君墓,左承旨進去,驪陽府院君家,右承旨進去書訖。上曰,辛酉入宮乎?命史官考譜略,慈聖誕降年月日,史官奉命考來,則丁未四月二十三日也。上曰,昨日除職爲誰?弘烈對曰,閔百奮子耆烈,閔鎭永孫百準也。命書傳敎曰,今番致祭,其孫何闕?故大司憲奉祀孫閔台烈,一體除職,書訖。上曰,蓍重,於故相應洙爲誰?弘烈曰,爲祖矣。曾經嶺伯,而故甲辰土堦銘,爲謁聖壯元矣。命承旨,書故大司憲家致祭文,至古甲辰今甲辰,上曰,堯以甲辰卽位乎?應淳曰,然矣。命摘奸宣傳官入侍。上曰,補土之役幾何,而禁將看役處,何如耶?對曰,補土則已多,而禁將役處亦完築矣,諸承旨奉審以來,對以無頉。命承旨,書贈領相崔致祭文,上曰,崔氏之入籍海州者多乎?應淳曰,多矣。上曰,金氏皆新羅敬順王子孫,而朴·昔·金三姓,誰爲最先?應淳曰,朴先昔次,金又其次矣。上曰,巨瓢鷄林之說,信然乎?應淳曰,自古傳說如是矣。上笑曰,卿之祖先,每稱金富大王矣。書祭文訖,上曰,予於祭文,則叶韻甚易矣。陽澤曰,臣等外論亦然矣。每命抽筆不停寫去,雖宿儒巨手,何以及乎?上曰,金光國常言,予之不留意而文則達矣。命承旨,讀祭官擧案。上曰,鄭麟煥何其兼差也?命書傳敎曰,今聞摘奸件記,徽寧殿齋郞,爲太室進排官,何先何後?事之苟且,莫此爲甚。當該官員,從重推考,不拘常例,事過後,令柏府,先爲受緘以奏,因此有下敎者,頃者申飭之時,兩司緘答,供辭踏至,近者無聞,事之寒心,莫此爲甚,該房申飭。書訖,命明陵獻官閔百興入侍,對以無頉。命承旨書傳敎曰,掌樂僉正李商進,對以無頉,繕工假監役蔡百休再明日,內局同爲入侍。出榻敎又下敎曰,騎堂有闕代,口傳擧行。出榻敎陽澤曰,日勢已晚,湯劑更爲待令矣。命藥房提調,持湯劑,更爲入侍。出榻敎光會持入湯劑,上進御訖,命禁軍中,在東西郊者二人待令。上曰,中稻·晚稻,何如?對曰,中稻已熟,晚稻低首矣。上曰,何以爲低首?陽澤曰,穀中含實,實大而穗重,故自然低垂矣。上還入大內後,諸臣遂退出。
己丑八月十四日酉時,上御集慶堂。藥房入診入侍時,都提調金陽澤,提調韓光會,副提調金應淳,假注書崔命麟,記事官鄭弘德,記注官李福徽,醫官李以楷·鄭允協·慶絢·吳道炯·鄭允說·柳光翼·玄處明,以次進伏訖。陽澤曰,俄間聖體,若何?上曰,一樣矣。上曰,祗迎時,則日氣淸明,今有雨意,明日動駕關心矣。陽澤進湯劑,上曰,今日則予不欲飮劑矣。陽澤曰,三貼旣已定奪,且明日則況動駕之日,伏望加意保護,勿以湯劑知之,上因進御。上曰,近日則步屧少勝矣。陽澤曰,果快勝矣。光會曰,比前益勝矣。上曰,卿等之言,太過矣。陽澤曰,明日動駕時刻太早,日氣頗涼,衣袋伏望隨後焉。上曰,服祫衣,予則猶以爲熱矣。陽澤曰,明日湯劑三貼當進之矣。上曰,今日所飮湯劑之力,足可推之於明日,不欲進御,而爲卿等,欲進一貼矣。陽澤曰,勞動之日,三貼進御,誠不可已者,出宮時一貼,回駕時一貼,還內時一貼,進御伏望矣。上曰,再三懇請,依爲之。陽澤曰,自前有例,明日問安,以口傳爲之乎?上曰,依。陽澤曰,八味元有製入之命,而有榻敎然後,可以製進矣。上曰,依。加減八味元一劑製入事,榻前下敎上曰,丙戌年則折旋凡節,有不如近日者矣。其時則以世孫代行事,望燎矣。應淳曰,以小臣之賤身言之,今方汗出沾背,而聖上則終日酬應,不以爲勞,每與同僚相對,而咸喜聖躬之快復矣。陽澤曰,今年勝昨年,昨年又勝於再昨年,下情不勝欣幸矣。如是故臣則以爲,建功之效,大有益矣。上曰,予之脾胃近剛,無惡心症,此其勝也。陽澤·光會先退後,假注書尹弼秉追後入侍,故賤臣命麟,因傳命退出。
八月十四日酉時,上御集慶堂。藥房入侍時,都提調金陽澤,提調韓光會,假注書崔命麟,先退。都承旨金應淳,假注書尹弼秉,記事官鄭弘德·李福徽入侍時,應淳起伏訖曰,臣有區區陳達事矣。彗星之災,實爲驚懍,數日以來,雲陰遮掩,不得省候,庶冀其因以消滅矣。臣於今曉赴闕時見之,則芒孛益熾,尾跡甚長,而雲觀之啓,亦云稍大稍長,臣誠愚昧,未敢知其應之如何,而殿下所以寅畏修省之道,宜益加勉。臣等所以仰勉於殿下者,亦不敢以對越之誠,已臻專篤,而有所忽焉。大抵災無大小,而消弭之道,亶在自修而已。雖以日蝕之災,聖人所以捄之者,必恤恤遑遑,若將不及,而此彗星之災,不但芒孛之可悶,已至十餘日之久,而消散無望,其爲懍惕,當復,如何?上曰,非但災異之畏,鳳鳥雖至,予則不以爲瑞矣。古有以鶍雀爲鳳者,此則可笑。年前宮中,有紫菌,若使好奇者見之,必以爲紫芝,而其時大臣,亦曰,殊常。予則曰,菌矣,非芝也。應淳曰,宋景公一言,能徙熒惑,人言一念之善,爲景星慶雲,則臣等之仰望於殿下者,景公何足道哉?上曰,今番分野屬彼,而彼中方有事,雖以此,少弛于心,而大抵近來多災異矣。應淳曰,分野雖在彼,恐懼修省之道,不可小忽,豈可諉之於彼,而在我者有所不勉乎?況分野之在彼在我,有難的知乎。上曰,鳳凰雖至,予則曰決非鳳也。況予非文王,鳳豈自至?應淳曰,聖敎至此,臣固欽仰歉抑之德,而繼之以慨然矣。臣等,以文王之治與道,望於殿下,而退讓如是,以是慨然矣。上曰,彗星必有其應,則今不可明知其達速,而以此用心焉。應淳曰,凡遇災修省,只盡在我之誠而已。今若先思其應,而徒煩聖慮,則此豈心和氣和,天地同和之意也哉?幸勿以某事,應某災,過加憂慮,而只盡警修之道,則堯水湯旱,必有轉災爲祥之機,而天人孚應,其效甚神矣。上曰,卿言是矣,予用嘉之。仍命注書持入猥濫上言軸,注書出來持入,上命讀八十餘張訖。命書傳敎曰,今番數多,故違格,特勿論,只命抄猥濫,猥濫抄啓八十三張,中官混下,事之可駭,莫此爲甚。當該中官金性完,下義禁府,施以不應爲私律,過十日勘處,年少中官雖若此,當該承傳色安國來,不察不奏。此等伴食中官,何置內班院,施以不敍之典,恐或過抄,政院已下者取見,果爲精抄,而其中,其雖爲親稱七十六甲戌生者四張。噫,豈云甲戌?雖過八十者,其君興慕,特敎可也。爲其臣,焉敢比年?此不嚴飭,其禍將至於不敢言處,杜後弊嚴事體之道,不可循例猥濫,而勿施點下者四張。令該曹,過十八日後,參酌決杖,使此輩,知其嚴畏,雖非加資者,年八十郞階例也。二張下該曹,考例回啓,其中鄭碩祚八十五歲,遺漏抄啓,今爲八十九可矜,問于本道,亦考抄啓以稟書訖。下敎曰,慶恩府院君致祭時,摠戎使金孝大進參,而佩符往來。出榻敎上命退,諸臣遂退出。
上御慶熙宮。停常參·經筵。
自午時至申時,日暈。夜二更三更,月暈。五更,有霧氣。
大殿·中宮殿·惠嬪宮,藥房口傳問安。答曰,知道。
大駕入昌德宮入眞殿後,王世孫遣宮官問安。答曰,知道。政院·玉堂·藥房口傳問安。答曰,知道。
以承傳色,口傳下敎曰,奉室奉審久矣,由泰秋門則行步難矣。自西墻外奉審之意已奏,侍衛只堂上侍衛擧行。
以承傳色,口傳下敎曰,五衛將隨駕誰某知入。
大駕仍詣毓祥宮後,政院·玉堂·藥房口傳問安。答曰,知道。
傳于徐命善曰,諸司詣備。
大駕還宮後,政院·玉堂·藥房口傳問安。答曰,知道。
己丑八月十五日寅時,上詣昌德宮入侍時,行都承旨金應淳,左承旨尹東昇,右承旨閔弘烈,左副承旨朴弼逵,右副承旨徐命善,同副承旨洪述海,假注書崔命麟·尹弼秉,記事官鄭弘德·李福徽,以次隨駕訖。上具翼善冠·衮龍袍,以乘輿,出通陽門·延和門外,降輿乘輦,藥房都提調金陽澤,提調韓光會,持湯劑進伏訖。陽澤曰,夜間聖體,若何?上曰,一樣矣。上進湯劑,命召香室守僕,驪陽府院君閔,海豐府夫人李氏·恩城府夫人宋氏·豐昌府夫人趙氏·慶恩府院君金·嘉林府夫人趙氏,贈領議政崔,贈貞敬夫人洪氏,一體致祭事,分付。上入昌德宮於進善門外降輦,以步輦,入進善門下,問于金應淳曰,彗星光芒及尾之長短,比前何如?應淳曰,光芒則似減,而尾迹則一樣矣。上曰,其退速,則漸値太陽而消散乎?應淳曰,妖不勝德,自然消滅矣。下敎曰,吏·戶房,兵·刑房,依前相煥。出駕前下敎上入萬安門,辰時,上以步輿,由追慕堂北墻外,詣奉審,金應淳啓曰,通禮未卽待令,推考,何如?上曰,依爲之。出擧條又傳曰,當日內行禮,百官行禮,置之。上降輿于皇壇外,步入冽泉門神室前,行四拜禮,由東階上,奉審神室,又上皇壇,奉審四隅而降,步履强健,挾侍落後,諸臣莫不瞻仰慶忭。上還出冽泉門,奉審齋室,乘步輦,還至金化門北西向四間閣前住輿,命尹東昇,讀御製懸板,至年月日,工曹參判金致仁奉敎書。上曰,不覺其間年數之多矣,命書記。上至金化門內,命承旨知入,門名及右墻內三間閣,爲何閣?承旨還奏曰,門名金化,閣則故中日廳矣。上曰,予爲摠管時,由此門入直事如昨,居然爲幾年乎?上,至弘化門內乘輿鼓吹,下敎曰,毓祥宮歷臨時,前後廂軍,道上留駐。出駕前下敎又下敎曰,禮房承旨,靈壽閣奉審以奏。出駕前下敎又下敎曰,禮房承旨馳往養正齋,奉審以來。出駕前下敎又下敎曰,還宮時刻,待下敎,單子置之。出駕前下敎承旨閔弘烈奉審後復命。上詣毓祥宮內,住步輦,命入皇壇回駕時,御製承旨讀訖。讀書以下,上,出毓祥宮入侍時。下敎曰,後日擧動時,雲劍依例望入。出駕前下敎上命應淳,書御製時,上曰,予今日行步,無甚艱澁,奉審皇壇時,中官落後矣。應淳曰,此非但心存誠敬之工,亦可觀,勝於前日矣。金陽澤進前問候後,進湯劑。酉時,上還宮於延和門外降輦。陽澤曰,動駕之餘,聖體若何?上曰,一樣矣。進湯劑訖,上還宮後,諸臣以次退出。
上在慶熙宮。停常參·經筵。
自昧爽至辰時,有霧氣。夜罷漏後,開東時,彗星見於星宿之下,而爲月光所射,形體尾跡熹微。
徐命善啓曰,大司憲未差,執義鄭枋呈辭,掌令徐有元·李碩九,持平盧瑞國·慶再觀在外,今日以監察茶時之意,敢啓。傳曰,知道。
藥房都提調金陽澤,副提調金應淳啓曰,昨日祗謁璿源殿,仍拜毓祥宮,凌晨動駕,抵暮還宮。伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。禮雖伸,心萬倍,氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時入侍。
閔弘烈,以弘文館言啓曰,本館上番副校理臣李得一,以漢學兼敎授,今日院試坐起時,晝仕出去之意,敢啓。傳曰,知道。
傳于洪述海曰,內局入侍。
傳于洪述海曰,今番勸武人,持弓矢待令。
傳于洪述海曰,再昨勸武軍官四人,極爲倨慢。令該曹,卽爲從重決棍十二度後,待令於騎曹直房。
傳于閔弘烈曰,明日當爲香祗迎,勸武軍官決棍後,逐出開陽門外。
備忘記,近者武將之子,先持筆而距勸武,雖操弓者曾已下敎,而必待其請,若處子之待中人,其涉駭也。其於今日,豈敢逡巡,故先令騎曹決棍,而決棍自決棍,用人自用人,近八勸武,何循常例,直赴南行二人,自當應遞,亦何待其政?其代,特賜名趙蒙錫,完春君子李熤,宣傳官差下,今日內啓下。
備忘記,今日宣傳官秋等試射時,南行宣傳官金履煥·李宅永,柳葉箭十巡等畫居首,一體直赴殿試。宣傳官金樂淳,片箭二中加資。
傳于洪述海曰,莫重國試,中官監軍,誤以宣傳官付籤,當該中官,後日殿坐待令。監軍以摠郞二人爲之,直令替直。
傳于洪述海曰,試射罷歸時,着軍服者,夜巡勿禁之意,分付左右捕廳·左右巡廳·御營廳。
尹東昇,以吏曹言啓曰,明日香祗迎時,通禮不可不備員,左通禮有闕之代,口傳備擬以入之意,敢啓。傳曰,知道。
吏曹口傳政事,以鄭昌順爲左通禮。
洪述海,以司饔提調言啓曰,鷹師貢人等,連日呼訴,內供上生雉,當此草樹茂密之時,家養已盡,獵捉無路,逐日供上,將未免生事之境,斯速入啓變通云。此時獵雉之難,誠如所訴,在前如此之時,例有活鷄參半代封之規,而莫重御供,自下不敢擅便,惶恐敢啓。傳曰,比前差晚,依例折半代捧。
尹東昇,以內局都提調·副提調意啓曰,提調韓光會,謂有身病,今日問安,不爲仕進,卽爲牌招,以爲備員入侍之地,何如?傳曰,允。
徐命善,以兵曹言啓曰,今八月十七日,武臣堂上朔試射日次,而國忌相値,不得爲之之意,敢啓。傳曰,知道。
又以兵曹言啓曰,翊衛司翊贊尹心協,以其父病沈重,勢難離捨供職之望,呈狀乞遞。陪衛輪番之任,不可久曠,今姑改差,何如?傳曰,允。
又以兵曹言啓曰,新除授阿山萬戶李弼謙,老母今年七十八歲,法不當遠離赴任,呈狀乞遞。邊將之親年七十五歲以上者,許遞其任,已有定式,依例改差,何如?傳曰,允。
又以御營廳言啓曰,本廳軍器所上短鳥銃一千五百五柄,新鳥銃一百六十柄,喇叭十九雙,木大角四柄,瑣吶十四雙,長鼓二坐,中鉦七坐,細點子機一坐,木綿喇叭匣三十一箇,木綿瑣吶匣十六箇,小黑布挾袖四十一領,三升掛子二十領,木綿黑狹袖九十二領,木綿藍掛子三十二領,藍方絲紬戰帶一百六箇,木綿黃號衣六十五領,木綿紅號衣十領,敎鍊官閑良姜柱植,監董新造,而火藥一千斤,四錢八分鉛丸一萬箇,二錢四分鉛丸一萬八千六百六十六箇,大緞大旗幟三十八面,中部左司諸將官大緞方色衣七領,大緞手旗七面,右營中軍大緞手旗一面,騎士方絲紬旗二十五面,大緞手旗四面,綿紬大旗幟五十面,騎士號令綿紬旗八面,木綿神旗五面,木綿高招旗五面,中部左司五哨方絲紬旗七十四面,紙油衫六十二領,不綿黑挾袖六十二領,木綿黑掛子六十二領,環刀二百四十一柄,挾刀鎗一百十柄,各樣槍一百柄,漆鞭棍七十柄,方絲紬戰帶三十二箇,靑邊帳幕五浮,揮帳三浮,敎鍊官出身黃重錫,監董新造矣。在前軍物監董人論賞,已多前例。今此姜柱植·黃重錫,監造之數,如是夥然。其在激勸之道,似當有論賞之典。令該曹,考例稟處,何如?傳曰,允。
持平洪檢啓曰,臣於特除之下,他不暇顧,章皇出肅,而臣於本府,旣經執義,揆以公格,勢難仍冒,請命遞斥臣職。答曰,依啓。
大司成李宜哲上疏曰,伏以惟天惟祖宗,保佑聖躬,玉候遄復,園陵伸禮,回駕萬安,臣民之慶,孰大於是?臣於頃者,伏蒙恩暇,榮掃先壟,歸道墜傷,症形危苦,而動駕迫近,不敢久淹。扶曳造朝,獲覩羽儀於郊闉之間,小伸微忱,乃於昨者,忽伏承成均之除,召牌遄降,蒼黃入謝,而卽今病狀,轉益難强,無望供職。玆敢略入文字,以申疾痛之號。伏乞聖慈,特與遞罷,俾便調治,不勝大願。抑臣於近日事,不能無區區之懷,略此附陳焉。噫,彼鄕儒輩,禁令之下,徑陳一疏,自速嚴譴,不爲無罪,而國家處分,則未免於嚴重太過。臣竊惜之,夫聽言之道,苟其言涉可罪而不可用,則置而不用,無害於事而斯可已矣。不必深加斥罰然後可也。今玆之事,其人可罪,而其名則儒生,其人雖微,而所關則有在。是以自古以來,國家待士之法,雖其人之可鄙,言之可惡,常貴於優柔假借,而不究切之,其意深厚。今其數千儒生,付籤屛逐,前後相因,毋或有欠於大聖人天地之量乎?臣竊詳故事,儒生之罰,多不過疏色若干人而止,其餘則置而不問,蓋其許多人士,有不可人人而罪之故,其罰止於如此。今我殿下,聖學高明,閱理久熟,豈其有忽於此,而有此處分哉?良以許多儒生,不遵禁飭,猥事瀆撓,不槪於淵衷而然耳,而成命之下,相顧失圖,不識聖意之攸在,必曰以言獲罪,流傳四布,難以廣曉其曲折,或恐貽累於聖朝,非細故也。臣於此,非敢以鄕儒之事,全然無失,而爲其人求解也。雖其有失,而猶且容之,則尤有光於聖德,故昧死而言之耳。臣雖無狀,豈忍爲區區鄕儒輩,而設此,以誤殿下哉?斷斷一心,但欲聖明處分,歸於十分至當,而無少間然,致聖德於堯·舜之上,躋至治於和平之域而已,非有他也。嗚呼,惟我國家,列朝以來,待士之道,迥出前古,含垢藏疾,培養扶植,以裨盛化,肆我宣廟,嘗詔群臣曰,自予卽位以來,諸生上疏,非一。其間豈無訐直逆耳者,而予未嘗一示不悅之色,必以溫言慰諭,誠以國家元氣,不可折之也。大哉言矣。堯·舜之德,無以過此,豈非萬世之所可法者哉?況今聖候靜攝,天和纔復,正宜淸心頤養,以迓天休,豈可過勞聖慮,有損於節適調攝之宜哉?臣職忝儒官,與聞學政,多士所關,異於他司,苟有所懷,不敢不盡,玆引執藝之義,敢效虞憂之忱。伏惟聖慈,諒其愚而察其情,收還成命,以光聖德,以幸多士焉,臣無任激切祈祝之至,謹昧死以聞。
己丑八月十六日辰時,上御集慶堂。藥房入診,掌樂僉正·繕工監役,同爲入侍時,都提調金陽澤,副提調金應淳,假注書尹弼秉,記事官鄭弘德·李福徽,醫官李以楷·鄭允協·慶絢·吳道炯·柳光翼·玄處明,掌樂僉正李商進,繕工監役蔡百休,以次進伏訖。陽澤曰,夜來聖體若何?痰候,何如?上曰,一樣矣。陽澤曰,湯劑待令矣。上曰,厭進太甚,予欲止之。陽澤曰,自上雖厭進,昨日勞動之餘,何可停止?上曰,亦覺支離矣。陽澤曰,願勿生支離之心,醫官之言,亦以爲不可少止云,而若太支離,則蔘橘茶,姑爲進御乎?上曰,好矣,因進湯劑訖。下敎曰,藥房提調持湯劑,更爲入侍,蔘橘茶製入。出榻敎命書傳敎曰,提調韓光會許遞,其代,李思觀除授,書訖。上曰,李商進進伏,商進進伏訖。上曰,見汝面,如見汝祖,金致謙之外孫耶?應淳曰,然矣,命退。上曰,蔡百休進伏,百休進伏訖。上命使擡顔,下問于承旨曰,其貌何如?應淳曰,圓全矣。上曰,汝年,幾何?百休對曰,五十四矣。上曰,師傅在時,年幾何?對曰,臣於其時,纔三歲矣。上曰,然則在李顯益之前乎?對曰,李顯益之後也。上曰,入邸之後乎?對曰,然矣。上曰,行公乎?應淳曰,不仕云矣。上曰,無論出仕與否,予之師傅子與孫俱爲入侍,事非偶然矣。上曰,予之最初師傅,金時佐乎?應淳曰,似然矣。仍下敎于注書曰,汝出往分付,宗簿寺先生案持來,注書傳命出往。上曰,職名云何?應淳曰,繕工監役矣。上曰,監役則出六,異於他官乎?應淳曰,然矣。命退出,注書奉入先生案,上命置于前訖。上曰,臺諫無在外者乎?應淳曰,持平盧瑞國在外矣。命書傳敎曰,莫重下敎,焉敢若此。在外持平盧瑞國許遞,左通禮洪檢除授,卽爲牌招擧行。書訖,命讀李宜哲疏,至全然無失四字。上曰,其止之。其止之,因命書傳敎曰,文廟俎豆,事體何等重也,而腏食多年,其本旣定,則頃者嶺儒之揑合白地之名,充以千餘,欲恐動其君,萬萬無狀,而今者湖儒之掇拾嶺儒,欲張其勢,頃之一千,今爲三千,而曰有疏錄。故取來命讀,一人或書此縣,或書彼縣,無論幾千,六月來京,稍稍皆散,今無製疏·寫疏·疏色皆散。故三朔留京,不耐無聊,其將獨疏,初爲疏頭,已涉無倫。今者此擧,亦涉叵測,而不先不後,譏斥諸承宣,政院一空於動駕,纔回之後,有此光景,豈特萬萬無謂,若有愛君之心?敢作此而挑君心,處分比前宜嚴,而一時處之者,亦參酌也。雖然,若藥不瞑眩,其不嚴加處分,則何以勵末世而正士習乎?其欲嶺·湖二道,一竝停擧。不參今番庭試,使之大加懲創,而欲觀勢,而尙默,身爲師儒之長,不體堂中正士習三字之飭,右袒二道怪儒,若是陳章,聞李宜哲,已涉訝之,今讀果然。噫,彼宜哲,卽朝鮮之人,亦今世間類,何敢二議於此事?雖不然,欲下敎,讀至全然二字,不覺寒心。直命掇讀,有此心,初頭何稱其欣乎?此乍輕之兩道儒也。且有此心,先正位版,在於西廡,何心踐其門而坐其堂乎?可謂半上落下矣。噫,奚特其儒帽帶者,不無此心。故今番處分之後,二道朝臣武臣外,亦欲竝逐,而十分參酌,亞卿,爲縉紳者若此。以此觀之,二道怪儒,若縉紳之爲院長,不無此類唱之之弊。噫,七十一歲,爲先正餟食,今過五年,有此駭擧。今者彗孛,心常悚懍。今亦無乃見異之一端乎?大司成李宜哲,不可尋常處之,特施削黜之典,以存國綱,以嚴斯文。書訖,應淳起伏曰,梁山泊三字,臣於向日湖儒疏批下時,有所仰達,而今此傳敎中,又有此三字,臣極惶悚,而復此陳達矣。上命抹去於傳敎中,命書傳敎曰,今者知申所奏,唯允可嘉。故目下下敎,卽爲抹去,頃者處分中,梁山泊三字,特爲抹去。書訖,命讀江原監司狀啓訖,上曰,甚精矣。洪名漢爲人極精,故其啓亦精矣。應淳曰,其人果精矣。又命讀慶尙監司狀啓。上曰,嶺南邑數極多,道臣巡歷時,能不支離乎?應淳曰,臣待罪嶺南時,巡歷動費數旬,末梢則頗支離矣。讀至蟲穴事,上驚問曰,今年又有蟲災矣。及至雨注下事,上欣然曰,賴有此耳。其雨足以滌除蟲災矣。讀訖,又命讀上言軸,命書傳敎曰,今番上言中,驛吏貢物主人,則旣非四件,宜置濫也而混下。當該承旨,從重推考。書訖,陽澤曰,湯劑,依下敎待令矣。上命進湯劑訖,諸臣以次退出。
上在慶熙宮。停常參·經筵。
顯宗大王忌辰齋戒。
徐命善啓曰,大司憲未差,執義鄭枋呈辭,掌令徐有元·李碩九,持平慶再觀在外,持平一員未差,今日以監察茶時之意,敢啓。傳曰,知道。
藥房都提調金陽澤,提調李思觀,副提調金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。追憶癸巳年,今日獻官求差,五十六年,豈復逢此日,予心萬倍,氣何諭乎?
中宮殿·惠嬪宮,藥房口傳問安。答曰,知道。
以承傳色,口傳下敎曰,還內後入侍。
以承傳色,口傳下敎曰,崇政殿月臺,當親傳香,知悉擧行。
以承傳色,口傳下敎曰,巡將單子置之,監軍單子入之。
以承傳色,口傳下敎曰,以監軍見之,領軍哨官,必有疊入者,問于都監,該房承旨,入侍以奏。勿出朝報
備忘記,近者中官罔測,有人事則放恣,無識則若木偶,昨日監軍下敎之後,此非排日井間者,則以飭厲甘心此二人,二人欲爲改付,而一人入直,故只付一人,欲勝昨日之敎,其習叵測。中官金始徽,令該府處之,過今月後,杖六十收贖以放,尤爲無據者,百計欲免,甘作可駭之擧。中官金性完,適中其意,處分下敎置之,其令付過,卽爲仕進。
徐命善啓曰,領議政洪鳳漢,右議政金尙喆,依下敎來待矣。
傳于朴弼逵曰,內局入侍,領右相同爲入侍。
傳于朴弼逵曰,奉審承旨入侍。
尹東昇啓曰,假注書崔命麟,身病猝重,勢難察任,今姑改差,何如?傳曰,允。
崔命麟改差,代以吳鼎源爲假注書。
朴弼逵,以兵曹言啓曰,勸武軍官四人,極爲倨慢。令該曹,從重決棍十慶後,逐出開陽門,待令於騎曹直房事,命下矣。依前敎訓鍊都監勸武軍官李東植·李仁海,禁衛營勸武軍官李熤·趙蒙錫各從重決棍十度之意,敢啓。傳曰,知道。
又以兵曹言啓曰,忠壯衛洪夏九,素患痰癖之症,當此換節之時,如期復發無供職之望,呈狀乞遞。輪番之任,不可久曠,今姑改差,何如?傳曰,允。
以承傳色,口傳下敎曰,資政門之役爲之事,分付戶曹。
朴弼逵啓曰,卽者副校理李得一,以其承重祖母之病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
徐命善,以義禁府言啓曰,當該祭享色郞廳宋聚行,以制書有違私律勘處事,傳旨啓下,而特敎定律名者,勿捧原情,直爲草記勘處,曾有定式矣。宋聚行旣已拿囚,以制書有違私律,杖一百收贖,盡奪告身,而依承傳,功減一等,放送,何如?傳曰,允。
洪述海,以全羅監司金致讓狀啓,光州池閑面居良人金者斤金等渰死事,傳于洪述海曰,令本道,恤典擧行。
己丑八月十七日辰時,上詣崇政殿月臺,親傳香入侍時,行都承旨金應淳,左承旨尹東昇,右承旨閔弘烈,左副承旨朴弼逵,右副承旨徐命善,同副承旨洪述海,假注書崔命麟·尹弼秉,記事官鄭弘德·李福徽以次侍立訖。上具翼善冠·黑圓領袍,以乘輿出資政門外,降輿步詣板位,傳香後,因詣殿庭板位,祗迎訖。上親隨香,步由崇政門,至興化門下敎曰,禮房承旨馳往崇陵奉審,仍爲奉審五陵以來。出駕前下敎上還坐步輦,上命書御製時,上曰,予所着,卽二十時所服,而每於行禮時服此,外雖不弊,內則有蠹傷處矣。藥房都提調金陽澤曰,至今服此服,亦可貴矣。上笑曰,古有三澣之語,何妨之有?書至賜馬事,上曰,貢馬雖馴熟,予則恐有踶逸之患,心常係着矣。陽澤曰,馬雖至馴,不可弛慮矣。書訖,命陽澤,奉看疊字之有無,陽澤敬玩訖。下敎曰,內局入侍,領右相同爲入侍,遣史官傳諭。出駕前下敎陽澤進伏訖曰,夜間聖體,若何,而粥水刺進御乎?湯劑待令矣。上曰,還內後,服之矣。陽澤曰,日勢已晚,行步亦太過,不可不卽爲進御矣。上進湯劑訖,上還入大內後,諸臣遂退出。
己丑八月十七日申時,上御集慶堂。奉審承旨入侍時,右承旨閔弘烈,假注書尹弼秉,記事官鄭弘德·李福徽以次進伏訖。弘烈曰,臣奉命馳往崇陵奉審後,仍爲奉審五陵,則皆無頉矣。上命讀祭物件記,執事擧案訖。下敎曰,藥房提調持湯劑,更爲入侍,測候官同爲入侍。出榻敎領右相同爲入侍時,右副承旨入侍事,注書傳命出去,都提調金陽澤,提調李思觀,副提調金應淳,醫官李以楷·鄭允協·慶絢·吳道亨·柳光翼·玄處明·丁志泰,先爲入侍。領議政洪鳳漢,右議政金尙喆,右副承旨徐命善,測候官金遠熙·卞光禹以次入侍進伏訖。陽澤曰,朝者步履太過,得無勞動傷損之候,而聖體,若何?上曰,一樣矣。進湯劑訖,上曰,日氣稍暖,爲農事幸矣。鳳漢曰,誠大幸矣。商燥水田,竝皆向熟云矣。上曰,李熤·趙蒙錫,今始爲之,而此輩例有退讓之態,可憎矣。鳳漢曰,臣亦不聞其操弓,而遽爲勸武,故似然矣。金重萬之子麟祥,方無現職,宣除守令,以示勸忠之意,何如?上曰,然矣。陽澤曰,請入診矣。上曰,湯劑亦覺支離,予見李以楷,先有可憎之心矣。陽澤曰,願勿生支離之意。醫官以次入診。退伏訖曰,左三部均,闊體一樣矣,仍進湯劑訖。鳳漢曰,臣伏聞自資政門,却步輦,隨香至興化門,而步履如常云,臣等慶忭,當復如何?臣等竊有區區之望矣。上笑曰,予知之矣。其日則予當閉門而臥。鳳漢曰,少展微誠,只在此日矣。上曰,予見禮單,不覺支離矣。二十歲所着,今無挾窄底意,予以此自慰耳。尙喆曰,在笥之藏,將待周甲矣。上曰,是何望也?鳳漢曰,卽祚周甲不遠,臣等方企待矣。上曰,二十四日傳香,已下敎否。命善曰,然矣。上曰,予雖匍匐,必行禮矣。予今日行素,少無損矣。鳳漢曰,雖凡人賤質偶或失時,則無大段之害,而行素則有顯害矣。陽澤曰,日勢已晚,一貼更爲進御,區區伏望矣。命進湯劑訖,鳳漢曰,丁志泰,時悌曾孫也。今方入來,而術業精明矣。上命入診曰,醫當用世矣。志泰診訖,退伏。命書傳敎曰,丁時悌曾孫志泰,入屬議藥廳,令該曹,口傳付軍職,冠帶常仕,明日內局入侍,同爲入侍。書訖,上曰,李泰遠術業可惜矣。又命書傳敎曰,今聞李泰遠已作故云,今歲內,其將復入企待,況頃者,其欲起復入侍之命,聞此,尤涉可矜。此人豈特多有功勞,其術業,予常信之,何至于此?令該曹,依丁時悌例擧行,其孫待闋服,置簿局方,勸奬調用。書訖,鳳漢曰,金東弼·金鎭商,殿下之素所嘉賞,而鎭商則自參上,至參贊,皆特除也。東弼則最初着手於一鏡者,聞其子孫零替,目下承傳極多,雖難卽爲擧行,不可無收用之道矣。命書傳敎曰,故重臣金鎭商,科甲中隱者,其心可嘉。故嗣服後,自堂下,推躋卿列,今聞其後零替莫甚云。噫,彼故判書金東弼,以介弟之故,予與知面者,其心介潔,卽予所知而豈特此也?辛丑樹立,卽此人也。今聞零替莫甚云,予心愴然。金鎭商後,令該曹,卽爲懸註調用。金東弼子光遂,待窠卽爲復職,其奉祀孫,依金鎭商後例,特爲懸註調用,以示予不忘古人之意。書訖,鳳漢曰,金履長放未放秩,當上來,則可以見之,而其送妓則分明,李宜老則迂闊特甚矣。以鎭婢之異於官妓,欲爲收議於親舊,如是之際,自然遲滯矣。上曰,宜老,誠柔善人矣,而權極則叵測矣。鳳漢曰,極之不送妓,臣亦明知矣。雖被罔赦之律,渠焉敢逃也?且本是同根生,而欲措殺李渙家,其心尤狡惡矣。大抵當守其本色而已。命書傳敎曰,噫,李宜老是誰之孫?思其祖,至於陞資,其弟初入仕,亦有意思。曾經薇垣長,不卽自首,其雖嚴處,尙今思之,近者執事件記中,聞其弟之名,不無所思。今因金履長事,於此於彼,無異思其祖而用之,若混被而不赦,豈追昔之意,頃者西郊,此心己動,何待放未放?李宜老·金履長,特爲先放,仍爲給牒。書訖,又命書傳敎曰,頃者處分,雖不可不嚴,旣嚴處之後,不可無弦韋,況今放二人?旣下敎,故若此,而其外不無遺漏者,其宜詳審。今番放未放來到後,大臣同爲入侍。書訖,鳳漢曰,聞明陵參奉金鍾善之言,則修補處,幾盡經理,而獨火巢外一處,有非守護軍之所可擔當失,今不治則將有日後之巨役云,其勢似然矣。上命書傳敎曰,今聞領相所奏,今番展謁陵內邊,有守護軍難以補土處云,不卽修補,必將如鸎峯巨役,而莫知,若何?今禁將,明曉諸陵,詳細看審後以奏,此非陵奉審,依前仍佩往來。書訖,鳳漢曰,北兵使張志恒,尙未下直,催促,何如?命書傳敎曰,北兵使張志恒,不數日內,辭朝事分付。書訖,命測候官進伏,上曰,彗孛之分,何如?對曰,如箒曰彗,光芒四出曰孛。上曰,然則客星乎?對曰,然矣。鳳漢曰,臣方使鑄萬年鏡,而先鑄三十年條矣。上曰,移次今幾許?卞光禹等對曰,漸近東南,匪久當入地中矣。命退出,承旨讀鄭麟煥緘辭訖。上曰,麟煥容貌,何如?命善曰,好矣。今番事,因該吏之誤而然也。上曰,分揀可也。領·右相及藥房,先爲退出。命書下敎曰,領·右相,明日差晚來待。出榻敎諸臣以次退出。
上在慶熙宮。停常參·經筵。
顯宗大王忌辰。
藥房都提調金陽澤,提調李思觀,副提調金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道,追憶昔年,微忱萬億,以待奉審,氣何諭乎?
中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍。
金應淳啓曰,右承旨閔弘烈,今日不爲仕進,卽爲牌招,何如?傳曰,允。
徐命善,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
傳于閔弘烈曰,內局入侍。
備忘記,來月初八日,詣昌德先拜,世孫,同哨隨駕仍宿,春塘唱榜,回駕時,當由弘化門,摠府侍衛仍,馬軍二哨,步軍二哨,禁軍二番,初嚴卯正一刻,二嚴卯正二刻,三嚴卯正三刻,單嚴。道由延和門乘輦,軒架副輦,留營·留陣置之。騎曹侍衛,其時書入,入昌德後,昌德入直諸門開,依昨年例擧行,儒生,三更時留門入。
吳鼎源在外,代以李心休爲假注書。
金應淳啓曰,假注書李心休,時無職名,令該曹,依例付軍職,冠帶常仕,何如?傳曰,允。
以承傳色,口傳下敎曰,入侍時,觀象監官員,同爲入侍。
以承傳色,口傳下敎曰,武科初試再明,其何更待?在鄕人,皆遞差,其代政官牌招,以在京無故人備擬。
以承傳色,口傳下敎曰,松都志·平壤志得入。
以承傳色,口傳下敎曰,御將八日九日,留在新營之意分付,勿出朝報。
徐命善啓曰,禁衛大將具善復,明陵補土處,看審後來待矣。
又啓曰,領議政洪鳳漢,右議政金尙喆,依下敎來待矣。傳曰,禮房承旨,與之入侍,三相同爲入侍。
傳于閔弘烈曰,大臣爲獻官給馬。
有政。吏批,判書申晦,參判李潭牌不進,參議權噵,右承旨閔弘烈進。
吏批啓曰,判書申晦,參判李潭,竝牌招不進,小臣獨政未安。何以爲之?敢稟。傳曰,只出緊任。
又啓曰,侍從臣父年七十人,每於歲首抄啓加資事,載在法典,而新有應推恩人,雖非歲首,亦爲抄啓加資,曾有定式矣。侍從臣父年七十人,別單書入之意,敢啓。傳曰,知道。
以洪重一爲大司憲,尹得孟爲大司諫,李行源爲司諫,金瑞應·任瑎爲掌令,李東顯·李重海爲持平,李秉鼎爲獻納,李崇祜爲正言,趙榮順爲同義禁,柳義養爲吏曹佐郞,李頥炳爲榮川郡守,沈璧賢爲庇仁縣監。
兵曹判書金時默進,參判申暐病,參議趙入直進,參知金致恭病,右副承旨徐命善進,以趙宗鉉爲北評事,李昌明爲兼司僕將,金謹行爲司禦,曺命億爲翊贊,具八柱·曺命楫爲宣傳官,朴師德爲忠壯將,韓信載爲阿山萬戶,李東玉爲同知,李得濟·李碩九·徐有元爲副護軍,尹得雨·李溵·金光國·李瀰·具庠·魚錫定·金魯鎭·申光履·金相翊·盧聖中·洪檢·盧瑞國·慶再觀·成天柱爲副司直,南胄寬·李邦城·鄭根爲副司果,尹弼秉·李心休爲副司正,宣傳官金樂淳加折衝加資事承傳。
閔弘烈,以弘文館言啓曰,本館上番闕直,事甚未安。校理徐浩修,副校理李致中,竝卽牌招,推移入直,何如?傳曰,允。
又以觀象監領事提調言啓曰,測候官趙宗鉉,今日政,移拜北評事矣。他員所當代直,而修撰徐有隣,方入直於玉堂,副修撰李秉鼎,又移臺諫,測候重地,闕直未安。副校理李致中,副修撰尹錫烈,更爲啓下,使之卽爲推移入直,何如?傳曰,允。
徐命善,以禁衛營言啓曰,本營分授字內南山西邊體,城崩頹處,今已畢築,把守軍兵等撤罷之意,敢啓。傳曰,知道。
又以義禁府言啓曰,中官金始徽放送,今日內,自王府,逐鄕里事,命下矣。時囚罪人金始徽,依傳敎放送,而自臣府,仍逐鄕里之意,敢啓。傳曰,知道。
右參贊沈鏽上疏曰,伏以仙寢祗謁,聖孝克伸,法駕稳旋,群情同忭。臣於日昨,因前大司憲李溵,司諫有問備之命,不勝兢惶之至,伊日人衆騈闐之中,憲臣在前,臣則從後馳過,臣之所帶政府權頭,忽發下人知家之聲,故臣亟禁止。蓋其瞥眼間光景,只如此,此由於府隷愚迷,不知臺閣之自別,徒以朝班品級而然,謂之輕侮則題外也。恐不足以過費臺筆,上煩宸聰,而憲臣旣曰非此一事,無以作求褫之端云爾,則臣固一笑而任之而已,但此微事耳。平說亦可何必盛氣加人,若凌藉然哉?臣竊歎惜也。臣之情迹,本不堪蹩躃朝端,而今又被人唇舌,尤不可晏然於職次。伏願聖明,亟賜斥罷,以存朝體,以安私分焉。臣無任屛營祈祝之至,謹昧死以聞。
己丑八月十八日巳時,上御集慶堂。藥房入診,觀象監官員,同爲入侍時,都提調金陽澤,提調李思觀,副提調金應淳,假注書尹弼秉,記事官鄭弘德·李福徽,醫官李以楷·鄭允協·慶絢·吳道炯·柳光翼·玄處明·丁趾濟,觀象監官員金遠興·卞光瑀·崔宅華·金濟義以次進伏訖。陽澤曰,聖體,若何,痰候,何如?上曰,一樣矣。醫官以次診脈候曰,左右三部均,活體一樣矣。進湯劑訖。上曰,具善復已進去乎?陽澤曰,進去矣。旣進則似當遍看形便矣。應淳曰,差晚似入來矣。上曰,役事何至今未了耶?陽澤曰,役處浩大,似難易了矣。上曰,陵官爲誰?陽澤曰,鄭華淳·金鍾善矣。上曰,日氣連好矣。陽澤曰,今日尤好矣。一貼更爲待令矣。下敎曰,藥房提調,持湯劑,更爲入侍。出榻敎提調李思觀,持湯劑入來,進御訖。陽澤曰,今日復肉膳乎?上曰,予已固心,旣可中改,雖素食,氣似一樣矣。陽澤曰,八十之年行素,求之史牒,必無之矣。大舜五十而慕有之,而以禮言之,六十則雖草土,不可久爲行素矣。上笑曰,堯·舜則必行素矣。命入各道狀啓,承旨讀訖,命書傳敎曰,中官金時輝,昨有待今朔決棍之敎,秋曹回啓,若是混踏。此等無狀之人,奚云近侍,亦何累王府?放送,今日內,自王府,逐鄕里。書訖,以次退出。
己丑八月十八日午時,上御集慶堂。大臣·禁將·禮房承旨同爲入侍時,領議政洪鳳漢,左議政金陽澤,右議政金尙喆,禁衛大將具善復,右承旨閔弘烈,同副承旨洪述海,假注書李心休,記事官鄭弘德·李福徽以次進伏訖。上曰,禁將先入。善復進伏,上曰,何以晚也。善復曰,程道稍遠於鸎峯,故然爾。上曰,其形止何如?善復曰,鸎峯爲主峯,節節下,爲圓峯,圓峯又過峽而爲蜂峴。此則蜂峴後,舊時大路之地也,遂進圖形。上曰,於鸎峯則絶遠矣。圓峯蜂峴間之大路,曾於在邸時,月夜見之,其所見甚遠,下見延曙矣。善復曰,非但延曙,洞見幸州口矣。第今年雨水連下,火巢內之崩頹不一,而陵官若干修補,雨水隨補以洗破,便成溝壑,或尋或丈,至於鸎峯,則又過丈,其勢浸廣。故參奉之言曰,雖非目今危急處,但上峯稍破,其勢漸漸終至於大,若漸大之後見覺,則恐有罪責,故報之耳。上曰,陵官誰也?上曰,金鍾善·鄭華淳也。臣竊觀其役,若於峯下,作層層石臺,以至於平原則好矣。用蜂峴時工夫,則可以成役矣。上曰,蜂峴時役軍幾何?鳳漢曰,九千名矣。鸎峯時則五萬三千名矣。善復曰,役事,石所則甚遠,土所則稍近矣。鳳漢曰,禁將旣試役凡事,從便爲之,似好矣。第萬名則優爲之,財物則三千兩可優矣。用賑恤廳別錄財則好矣。上曰,蜂峴役則入自願軍一千餘名矣,此似勞民矣。鳳漢曰,然則自願軍,亦一體給價,似好矣。陽澤曰,自願軍,終不如募軍矣。上曰,將校之前使者有之乎?善復曰,別看役金貞漢·田雨澤,使役牌將,頃日鸎峯役事時,加出使役牌將,禁校洪道明·尹進世·李東建,摠校徐就胤·申思謙,捕校李仁範等使役,何如?鳳漢曰,頃日牌將之雖爲仍使,如有加使之擧,則依前定,式當以各軍官首久勤,使役矣。上曰,依爲之。善復曰,各處備用機械等事,報備局,捧甘取用,何如?上曰,依爲之。出擧條善復曰,今此補役時都廳,前府使李邦緯爲定,而地官何以爲之乎?鳳漢曰,凡於國役,觀象監地官,例爲定送,而頃日則因禁將所達,以方外人金道鼎率去,仍爲看役。出擧條鳳漢曰,禮判已作北陵奉審之行,參判以篤老下侍奉之人,有難一時離側,倂遞,今日政差出,何如?上曰,圓峯補土處,何付生手,以禁將看檢,禮曹亞堂許遞,此時宜付勤幹之人,其代,行司直嚴璘除授,牌招察任。此與前判書有異,其令同爲看檢募軍入侍。旣稟備局句管錢三千兩許給,非募軍而豈復使用?雖自願者,助募軍外,勿許。出擧條善復曰,此有告由祭乎?上曰,然矣。祭文製下,明日受香,再明日始役,回駕十日之內,且有是事,此心憧憧,何視例告,豈云香祝?予心若隨,明日當親傳香,禮房知悉。出擧條上曰,旣有若隨之敎,獻官豈循常例?將以都尉下敎矣。入侍領相自來,其誠歎服,塡差大祝以入直上番儒臣塡差,其餘執事擇差,亦令淸齋,禁將事畢間,仍佩往來,其間都提調摠察事,郞廳發牌分付。出擧條上命善復·弘烈退。鳳漢曰,今番新入丁志泰,醫術極有妙理矣。上曰,然矣。陽澤,遂進湯劑訖。上曰,近來則彗星,何如?鳳漢曰,稍微云矣。上因書傳敎曰,陵官二人中,一人陞六,今番以一人陞敍者,爲陵司交代官,依頃者例,一體看役禁將,依前除下直。出擧條又下敎曰,測候官李得一·洪相簡減下,其代修撰徐有隣,副修撰李秉鼎差下,使之輪直事。出榻敎上命述海讀各道放未放狀啓。上曰,近來掘塚之法,極無嚴·私掘者甚多,一倂勿許。仍下敎曰,嶺南放未放啓本中放者,依啓聞施行,稟中命放者,依此擧行。仍中曺風老,未旣減等,其他詳考,有可放者稟裁。出擧條又下敎曰,咸鏡道放未放啓本,稟中,命放者放,命仍者仍,仍中詳考可放者稟裁。旣名因赦,放未放啓聞,則無一放,豈霈澤之道乎?道臣推考。出擧條又下敎曰,關西放未放啓聞中,放中命仍者仍,其餘依啓聞,放稟中,命仍命放,依書下分付。仍中詳考,有可放者稟裁。出擧條又下敎曰,江原監司放未放啓聞中,放中命仍者仍,餘皆依啓聞放稟中,命放者放,命仍者仍,依書下擧行事,分付仍中詳考,有可放者稟裁。此乃放未放啓本也。時囚者混錄,其無前例,道臣推考。出擧條上曰,江華往來史官,歸何遲耶?其來不來知入,因下敎曰,似由於不察矇然之致,倍道以來,亦示其飭,關東曝曬史官,分揀放送事,分付該府。出擧條又下敎曰,湖西放未放啓聞二稟中,一仍一放,依此分付。仍中詳考,有可放者稟裁。出擧條又下敎曰,吳道鈺·尹載大·鄭履玉·尹性淵竝放。尹謐陸地減等,南舜喆出陸。出擧條上曰,承旨新自慶州來,羅王陵寢,何如?述海曰,有碑石矣。上曰,有屛風石乎?述海曰,然矣。太祖陵用於平坂,故不知其坐向,他陵則稍知坐向,而封築大似造山,二十四方,石以獸形,刻之。子方位鼠石以坐,丑方位牛石以坐,十二位皆如此矣。上曰,其殿闕,何如?述海曰,其富盛,比三國爲最其瞻星臺屹然,而外體圓,內腹虛,故,人由腹而登臺矣。上曰,何處立乎?述海曰,邑南五里也。王殿則在邑東五里矣。集慶殿,壬辰後,更不修補,而舊址猶在矣。上曰,敬順王陵亦有之乎?述海曰,無矣,只有祠堂矣。上曰,其位板,何如?述海曰,比太祖位板稍小矣。仍書傳敎曰,承旨自慶州來,故下問新羅四十餘陵中,六陵外,皆在本州,而昔年有申飭之敎,新羅千有餘年最盛,三姓相傳,至於敬順王,來前朝,凡事久則弛,以昔年申飭,着實守護之意,下諭本道。出榻敎遂命諸臣退出。
己丑八月十八日未時,上御集慶堂。藥房入診入侍時,都提調金陽澤,提調李思觀,副提調金應淳,假注書尹弼秉,記事官鄭弘德·李福徽,醫官李以楷·鄭允協·慶絢·吳道亨·柳光翼·玄處明·丁趾濟以次進伏訖。陽澤曰,午間聖體,若何?湯劑待令矣。命進湯劑訖。上曰,衆星環轉,何星不轉乎?陽澤曰,北辰居其所,而他星則隨天轉移,半隱半現矣。上曰,星辰若轉,則彗星亦轉乎?應淳曰,似然矣。上命退,諸臣遂退出。
上在慶熙宮。停常參·經筵。
趙啓曰,大司憲洪重一,執義鄭枋牌不進,掌令二員,持平一員未差,持平李東顯陳疏入啓,今日以監察茶時之意,敢啓。傳曰,知道。
藥房都提調金陽澤,提調李思觀,副提調金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道,今日此心,惟在圓峯,氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,二十四日月臺,當親傳香,禮房知悉。
又下敎曰,祗迎時入侍。
徐有大啓曰,待敎兪岳柱,旣已帶職蒙宥,卽爲牌招入直,何如?傳曰,允。
以承傳色,口傳下敎曰,諸道百姓,有上來者,當召見,興化門外待令。
又下敎曰,辛丑年春坊日記,承儲後入闕,在何日,冊封在何日,考出以奏。
有政。行吏曹判書申晦牌不進,參判李潭進,參議權噵受由在外,同副承旨洪述海進。吏批啓曰,判書牌不進,參議權噵受由在外,小臣獨政未安。何以爲之?敢稟。傳曰,仍爲之。以李鎭恒爲司諫,具㢞爲掌令,羅忠佐爲掌令,金光岳爲持平,南柱老爲正言,洪檢爲副修撰,洪樂任爲文學,徐仁修爲廣興守,李澤遂爲掌樂正,朱炯質爲軍資正,通德郞慶瞻,以侍從臣慶再觀父,今加通政。
再政,以李遠爲兵曹佐郞,朴鎭宇爲康陵別檢,高益擎爲旌義縣監,李敬玉爲執義,金樂洙爲獻納,辛應三爲兵曹正郞,李羽逵爲兵曹佐郞,洪宗藎爲兵曹佐郞,宋樂·李萬軾·任希遠爲典籍,安鼎大·李得華·李昌燮爲監察,李重玉爲典籍,吳尙顯爲直講,李泰齡爲司藝,金聖猷爲判校,梁鳳華爲咸鏡都事,南玉爲奉常主簿,白仁煥爲良才察訪,丁昌裕爲藍浦縣監,金奎祥爲保安察訪,文命龜爲旌義縣監,金東淵爲萬寧殿別檢,尹弼秉爲徽陵別檢,申應顯爲宗簿正,韓鏶爲掌令。兵批,判書金時默病,參判申暐病,參議趙入直進,參知金致恭病,同副承旨洪述海進,無政事。
以承傳色,口傳下敎曰,縉紳中,如李宜哲之人,必多,自現納履後,當進建功,海西之人李宜哲,召之乎?
藥房口傳啓曰,當此湯劑,日三進之時,夜色將深,再貼臨進不御,三貼亦未蒙許。今又伏承下政院傳敎。有內局勿爲問候之敎,惶懍之極,宜不敢瀆擾,而下情不勝萬萬焦迫,敢此冒罪求對。伏乞暫許臣等持湯劑入侍,千萬懇禱,惶恐敢啓。答曰,今則盡見之矣。今日固知其如此,心惟在於昔年,其止之。
以承傳色,口傳下敎曰,海西文官,竝刋名,其代,今日政,盡爲擧行。
又下敎曰,今日牌去來,何其遲遲?同副承旨外,謝恩遲滯人,一竝推考。
又下敎曰,雖下大夫,與予心背馳,皆納履而去然後,可以點下,大司憲·大司諫望,置之。
又下敎曰,纔還而竝逐承旨,今日又如此,皆予不孝,以何心?建功湯下咽乎?其止之。
又下敎曰,薇垣·柏府,有多窠,而何不擬入?湖南·嶺南文官,一體擧行。
又下敎曰,此慶科耶,何科耶?人君何時祗迎還內,而今始聞喝導之聲,今始喝導之下人,懸於政院入侍時當下敎。
又下敎曰,此皆予不孝,如是則水刺,亦當不進,其止之。
又下敎曰,此豈臣子之國乎?何時下敎,尙今稽滯,謝恩遲滯承旨,施以不敍之典。徐有大敍用,爲先承旨除授,牌招察任。
又下敎曰,承傳色請去來掌務官,爲先汰去。
傳于徐有大曰,奉審承旨入侍。
又下敎曰,承旨以時報擧行。
備忘記,雖非泮儒學,都城內三道留着人,逐門外。
備忘記,頃者嶺儒,挑氣其君,而纔回駕之後,湖南儒若此,今者海西儒,作爲二黨,萬萬叵測,予若有誠,況今日逐承宣乎?此予不孝,此予不孝,何心服湯?予心固定,其令內局,此後勿爲問。
傳于徐有大曰,以草記,尙今寥寥,同成均左袒,前大司成李宜哲乎?知入。
成均館官員,以同知館事意啓曰,太學·四學居齋者,海西儒生,一竝逐送,斯速擧行事命下矣。臣馳詣泮宮,詳考館學到記,則海西儒生無一人居齋之意,敢啓。傳曰,知道。
又傳曰,一所試官三人竝違牌,極爲駭然,從重推考。趙榮進至於試官,亦不行耶?下義禁府推考,一所初試榜,詣闕後分揀放,以存君綱。
又下敎曰,成均館擧行,尙今遲滯,該堂從重推考。當該太學去來守僕,令攸司科治。
以承傳色,口傳下敎曰,今日呼軍號之聲,太低微,當該內巡將汰去。
備忘記,承旨有闕代,李瀰·權噵爲承旨,牌招察任,房順房。
金應淳啓曰,諸承旨有稟達事,詣閤請對矣。
又啓曰,領府事金相福,判府事金致仁,判府事李昌誼,有稟達事,來詣閤外,請對矣。
趙啓曰,玉堂有稟達事,來詣閤外請對矣。
又啓曰,右議政金尙喆,有稟達事,詣閤求對矣。
又啓曰,左議政金陽澤,伏承嚴敎洊下,惶懍兢蹙,逬出闕外胥命云,仍納命召。何以爲之?敢稟。
又啓曰,右議政金尙喆,卽者下敎,有非臣子所敢承聞者,下情轉益焦迫,雖有止之之敎,不敢退去,更此求對云矣。
備忘記,海西中官金性完,湖南中官崔鳳德,今日放恣莫甚。令內侍府,今日內放逐本鄕,三道中官之留蓄本鄕擧子者,令內侍府刋名。
備忘記,予則雖爲異,今者此科,慶科乎,式科乎?昨日開政之意,若何,而今日祗迎時,宜卽承牌,而坐門時,乃有喝噵之聲,已涉駭然,而今聞喝導,亦涉寒心。自門殿坐後,承牌先差下金吾,過庭試初試後勘律,其代,政官牌招開政,以存國體。
備忘記,領相所奏,予亦答而初次可也。再次過矣,況三次乎?豈復有此,而此後雖有若此者,政院以不敢若此之意申飭。若輕先,無謂撕捱,當重處,政院知悉。
傳曰,宣傳官鄭喆曾駭然。令騎曹,明日決棍二十度。
傳曰,今番武科初試,如有代射者,代其射者,代射者及弄奸訓鍊院官員,慕華館,當懸首以此分付。
趙,以刑曹言啓曰,李逢源黑山島爲庶民,當日內,着枷倍三道押送。疏色安景濂,着枷湖南右水營水軍能櫓軍充定。讀疏申大順,左水營能櫓軍·水軍充定,一體着枷,三倍道押送事命下矣。依傳敎罪人李逢源,爲庶民,着枷全羅道羅州牧黑山島倍三道押送。疏色安景濂,着枷右水營水軍能櫓軍充定。讀疏申大順,着枷左水營能櫓水軍充定,竝三倍道當日押送之意,敢啓。傳曰,知道。
申光履,以義禁府言啓曰,李宣哲珍島郡定配,當日內,倍道押送事,命下矣。以傳敎內辭意具罪目,卽爲發遣府書吏,倍道押送配所之意,敢啓。傳曰,知道。
趙,以兵曹言啓曰,今此庭試武科初試試官望擬入,當昌中,可擬之人乏少,堂上曾經兵使,竝擬以入之意,敢啓。傳曰,知道。
趙,又以兵曹言啓曰,今此冬至使一行赴燕時,所把驛馬四十二匹內,忠淸道六匹,全羅道八匹,慶尙道二十匹。今九月十五日,京中逢點,江原道四匹,咸鏡道四匹,同月二十日,直送安州逢點之意,五道監司處,分付,何如?傳曰,允。
趙,又以兵曹言啓曰,今八月二十日,文臣朔試射日次,而慕華館訓鍊院武科初試設場,故不得設行之意,敢啓。傳曰,知道。
申光履,以義禁府言啓曰,當該聽傳敎郞廳成歡驛定配,卽爲押送事,命下矣。當該郞廳李琜·成歡驛定配,而以傳敎內辭意,具罪目,發遣府羅將,卽爲押送配所之意,敢啓。傳曰,知道。
趙,以兵曹言啓曰,禁衛營敎鍊官禁軍遞兒窠,今方有闕矣。依節目,禁軍別將,與該營中軍,眼同試取,以其居首者塡差之意,敢啓。傳曰,知道。
趙,以義禁府言啓曰,全羅道濟州牧大靜縣定配罪人李宜老,海南縣定配罪人金履長等放送,承傳啓下矣。放送事,分付道臣之意,敢啓。傳曰,知道。
申光履,以義禁府言啓曰,趙德亮放仍事,命下矣。鍾城府定配罪人趙德亮仍配事,分付道臣之意,敢啓。傳曰,知道。
趙,以義禁府言啓曰,全羅道靈巖郡楸子島定配罪人吳道鈺,海南縣充軍罪人尹載大,江原道蔚珍縣定配罪人鄭履玉,全羅左水營充軍罪人尹性淵竝放。濟州牧旌義縣投畀罪人尹謐,陸地減等。大靜縣充軍罪人南舜喆,出陸事命下,而咸鏡道放未放啓本中,鐘城府定配罪人趙德亮,咸興府投畀罪人柳宅夏等名下,以放字書下矣。吳道鈺·尹載大·鄭履玉·尹性淵·趙德亮·柳宅夏竝爲先放送事,分付各該道臣。尹謐羅州牧陸地減等,徒三年南舜喆,靈巖郡出陸,而依前罪目,依例發遣府書吏羅將,仍令押送于各其配所,何如?傳曰,允。
趙,以刑曹言啓曰,放未放啓聞中,放中命仍者仍,餘皆依啓聞故稟中,命放者放,命仍者仍,依書下擧行。仍中詳考,有可放者稟裁事,命下矣。放秩中,無書下者,竝依啓聞放稟秩中,忠淸道崔天高,江原道劉德興·趙喜魯·朴自龍·南海源·崔豆包·白喜孫·金尙秋·尹光三,黃海道李福同·南次萬·朴有蕃·金辰明,慶尙道金得先·金允發·羅有熿·金萬乭·金後邑是,平安道李演·皇甫鏶·李來白·李處新·尹澤·朴再蕃,咸鏡道陳孟甲·羅好三等,依書下放。其餘,竝依書下仍。江原道稟秩中,尹太屹,慶尙道仍秩中,曺風老味,依書下減等放秩中,江原道蘇海運·崔宇大·金汗九·安邦宅·姜汗志·禹文圭,平安道柳廷旭·羅得繪·李時模·池贊柱·任柱福·池德龜·黃一夏·奴完失·申萬太·裵斗佑味·李完·朴龍新·李慶煥·黃再淸·金時孫·林萬卜·李石福·徐行善·僧銀先·僧之守等,依書下仍配事。卽爲發關分付於各該道臣之意,敢啓。傳曰,知道。
趙,又以刑曹言啓曰,杜後弊嚴事體之道,不可循例猥濫而勿施點下四丈。令該曹,過十八日後,參酌決棍事,命下矣。猥濫上言罪人奴福祥依傳敎,參酌決棍八十,而至於盧夏相·崔漢運·李晢等,俱以公州之人,已爲下往本土。令本道道臣,參酌決杖後啓聞之意發關,分付,何如?傳曰,允。
己丑八月十九日辰時,上御崇政殿月臺,親傳香入侍時,行都承旨金應淳,左承旨尹東昇,右承旨閔弘烈,左副承旨朴弼逵,右副承旨徐命善,同副承旨洪述海,假注書尹弼秉·李心休,記事官鄭弘德·李福徽以次侍立。上具翼善冠,衮龍袍,乘輿出資政門祗送後,因步詣興化門殿坐時,藥房都提調金陽澤,提調李思觀,持湯劑入侍。上曰,新進醫丁志泰其相,頗如尹志泰亦好人,但其面,稍大於丁矣。昨日風勢甚惡,意東風怯之矣。蹶起問之,乃西風,故稍以爲喜矣。今朝之霧,其好乎,否乎?應淳曰,好矣。上曰,無傷於木花乎?應淳曰,好於木花矣。上曰,今幾番摘之乎?應淳曰,已累摘矣。上曰,今年木花,何如?應淳曰,善爲之矣。弘烈曰,本花之摘,限雪時不已矣。遂命進湯劑,上曰,已十五貼乎?思觀曰,然矣。上曰,今時則西風乎?弘烈曰,然矣。上曰,兵判首久勤下敎,收之可也。上曰,漢城府書吏,率八道民人入京者,來待可也。上曰,今日日氣稍涼,予恐霜之矣。應淳曰,霜則姑無慮矣。遂命八道民入,一人入伏。上曰,何地人乎?民曰,三和民,爲觀科而來矣。上曰,文·武何居?應淳曰,應是武擧子矣。上曰,年事,何如?民曰,粟則稍歉,他穀僅成。上曰,市直幾何?民曰,一兩三斗。應淳曰,穀甚歇矣。一人又伏,上曰,何居民?民曰,平壤民矣。上曰,汝亦以科而來乎?民曰,然矣。上曰,年事,何如?民曰,以雨多故,粟不登矣。其次平康民伏,上曰,何事入京?民曰,以商賈事而來。上曰,年事,何如?民曰,凶年矣。粟穀不登矣。上曰,市直幾何?民曰,市直太縮矣。應淳曰,此是山峽愚民,似不知年事矣。上曰,甚微劣矣。其次義興民伏。上曰,年事,何如?民曰,成實矣。上曰,市直何如?民曰,市直豐矣。其次陰城民進伏,上曰,年事,何如?民曰,成實矣。上曰,市直何如?民曰,市直好矣。其次朔寧民進伏。上曰,汝亦爲觀科而來乎?民曰,然矣。上曰,射幾能乎?民曰,六兩百三十步矣。上曰,年事,何如?民曰,善成矣。上曰,市直何如?民曰,比前豐矣。其次黃州民進伏,上曰,年事,何如?民曰,五穀俱好矣。上曰,市直何如?民曰,市直亦好矣。其次鏡城民進伏,上曰,年事,何如?民曰,今年則免凶矣。應淳曰,北農,今年則比前年大勝云矣。弘烈曰,今年則似無慮矣。上曰,市直幾何?民曰,市直亦豐矣。其次龍潭民進伏,上曰,年事,何如?民曰,五穀皆好,但木麥稍凶矣。上曰,木花,何如?民曰,木花不如前矣。可謂凶年矣。上曰,霜氣稍遲,則可屢摘乎?金時默曰,今年霖雨之故,木花結實甚難,似不大叚矣。民曰,霜若退今月,則好於農事矣。遂命諸民退。上曰,四館處分知入,桂德新則似拔之爲宜。弘烈曰,事體甚大,與大臣相議知入,好矣。上曰,四館外,以酒得罪外,以色得罪者,皆因之。上曰,左副承旨馳詣明陵祭物奉審,役處看審以來。下敎曰,今番赦典中放秩,尹性淵·鄭履玉·尹載大·吳道鈺,此四人,輕易人君,其仍。出擧條又下敎曰,備局日次,以二十一日擧行。又下敎曰,頃者首久勤下敎,更以思之,其涉苟且,人君賞典,豈可以應行者彌縫乎?此亦於渠一飽食之意也。何可苟且,今番領役,頃者已參遺漏諸將校,若予之臨,軍職朴宗藎,適在前故,已命一體看役。此後,首久勤下敎置之。出擧條遂命諸臣退出
己丑八月十九日未時,上御集慶堂。奉審承旨入待時,左副承旨朴弼逵,假注書尹弼秉·李心休,記注官鄭弘德,記事官兪岳柱以次進伏訖。上曰,奉審則形勢果,何如?弼逵曰,形勢如鸎峯絶異,見甚岌嶪矣。膠黏之外,似難着土矣。上曰,然乎?今將殿坐延和門,親問疏儒矣。殿座時,只堂上侍衛擧行,砲手排立置之,海儒亦爲待令。遂命諸臣退出。
己丑八月十九日未時,上具翼善冠·袞龍袍,乘輿出通陽門,至延和門殿坐入侍時,左副承旨朴弼逵,假注書尹弼秉·李心休,記注官鄭弘德,記事官兪岳柱以次侍立。上曰,承旨誰留矣?弼逵曰,無一留矣,政院一空矣。上曰,疏儒之侵斥承旨,自是伎倆,此何心腸,第其疏槪,稱以何言?弼逵曰,以承旨壅蔽之罪,論之矣。上曰,此類,何可以士子待之乎?院隷從西夾門召入可也。若遲來則須使羅卒拿入也。疏儒李逢源等三人進伏。上曰,呈疏之規,疏頭掌議色業製疏寫疏五人,而胡爲三人乎?李逢源曰,小臣兼製疏·寫疏,故然矣。上曰,汝誠能者矣。嶺儒·湖儒其習固無足訝惑,而至於海西,則向日尊慕之鄕,而今何意思。此必其中,自作二黨,分爲兩邊,前日海儒何意,今日海儒何意?必有妙理,其直告無隱,隱則將坐太僕嚴治矣。逢源曰,前者海儒,卽故相臣之一二門生舊徒也,今則自是一路公議而然也。上曰,所謂公議,何也?汝之來歷,誰也?逢源曰,故順平君十一代孫,故正言李鎭儀,十一寸親也。上曰,汝恃國族之勢乎?先正旣享後,鄕校出入乎?逢源曰,不出入矣。上曰,汝不能出入矣。如汝之輩,安得出入乎?上曰,渠雖無狀,旣有前例,諸承旨許遞,行司直金器大,前承旨具庠·魚錫定·申光履·金魯鎭·趙,承旨除授,牌招察任。出榻敎上曰,汝所謂目下數條,何語?逢源曰,日前逐湖儒事,金致九請毁鄕院事。上曰,金致九宜受辱矣。予曾愛之,其人終是不好人物,末乃呈身而去。金奉朝賀之族黨,亦是重難,黨人之難化其心,已入骨髓,無可奈何。此輩都不知先正之如何,生心侵斥,此輩若尋常處之,其弊恐無窮矣。因傳敎曰,海西處分諸儒,一倂墨名於靑衿案以奏。又曰,今番監試官,極爲駭然,一竝從重推考。大司憲洪重一,大司諫尹得孟,施以不敍之典。鄭文柱·鄭枋·李秉鼎,比諸晚到者,尤爲甚焉。一倂先遞差,下義禁府推考,過初試榜入啓後,放送。出擧條又下敎曰,在外同知館事二人許遞,啓下中官,越俸一等。出擧條疏儒奏語之際,有鄕語。上曰,嶺南則鄕語雖多,猶有可尙,至於汝輩之鄕語,果何論乎?嶺南首倡,湖南次之,侵辱承宣,汝又效之乎?使之各告居住。逢源曰,平山·海州二邑人也。上曰,疏錄幾人?逢源曰,三百二十人也。上曰,嶺湖儒生,果通文海西乎?豈有偶同之理?汝其直告。逢源曰,無通文矣。上曰,倡首者,何人?逢源曰,小臣耳。上曰,此是李宜哲啓之也。宜哲,倘體特恩,宜不如此,而乃至此境,眞難變本心矣。汝輩專以一氣字,欲壓倒其君矣。汝雖用氣,予自泰然。今日忠淸道疏,又必來矣。遂下敎曰,嶺南已駭,況湖南乎?處分非一,朝鮮雖有三頭六臂之怪類,焉敢若此?況外方鄕戰,何等嚴飭,而以海西觀之,一則請配享,一則誣辱,何者南,何者西?予則曰,頃者所請,湖西之儒,以此觀之,焉知不參錄?今者此擧,萬萬無狀,節節叵測,王者無私,其中李逢源,以渠之言聞之,挺身擔當,爲疏頭,非特疏頭,且兼製疏,且兼寫疏,此六臂中三兼者也。事當嚴明充軍海島,而渠雖無狀,旣云璿派,此亦黨種,已奏之律,捨此何施?李逢源爲黑山島庶民,當日內,着枷三倍道押送。疏色安景濂,着枷湖南右水營水軍能櫓軍充定。讀疏申大順,左水營能櫓軍充定,一體着枷,三倍道押送,此正若藥不瞑眩者也。太學·四學中海西人居齋者,一竝逐送,同知館事卽詣太學,斯速擧行。出擧條又下敎曰,頃者欲爲下敎而未果,其首嶺南,其次湖南,海西,旣已處分,況二南乎?有此心者,何敢挾試紙,入場中乎?嶺南·湖南兩道,今番庭試,全一道停擧,亂其本,造其本者,卽李宜哲也。珍島郡定配,當日內,倍道押送。今日在庭諸臣,有李宜哲之心者,豈敢帽帶,北面事君?有此心者,皆令退去。出擧條又下敎曰,同知館事二人,卽爲牌招,詣太學擧行。出榻敎遂乘輿還入,諸臣隨輿時,下敎曰,下敎已久,今乃擧行。事之可駭,莫此爲甚。秋曹該堂罷職,當該郞廳,成歡驛定配,卽爲押送,一庶民,二水軍,卽爲渡江,宣傳官摘奸以來。復命後,西小門下鑰,遂命諸臣退出。
上在慶熙宮。停常參·經筵。
同副承旨洪述海啓曰,大司憲成天柱未肅拜,執義未差,掌令韓鏶在外,具㢞武二所監試官進去,持平李東顯陳疏受由,金光岳武一所監試官進去,今日以監察茶時之意,敢啓。傳曰,知道。
行都承旨金應淳啓曰,藥房都提調金陽澤,以爲伏承勿胥之敎,不敢一向退伏,昨夜嚴旨之後,亦不敢遽煩口啓,焦阨悶鬱,與提調李思觀,詣閤求對云矣。無批答。
備忘記,頃者嶺儒,其雖萬萬可駭,予當嚴處,而湖南一怪儒,近入,僅行料表伸禮,用心亘中,回駕翌日,敢逐承宣,此心豈在於承宣,用一氣字?此司馬昭之心也。予自謂三南一闕,必有湖西,千千萬萬料表,有何海西,意亦其先請配享之心,無乃對擧,一道之內,作爲二黨,古今一人頭與製與寫三兼之事,鄕戰嚴飭,況此乎,此豈他哉?料表行禮,步亦勝焉,此輩用一氣於予者也。予雖哀矣,豈中其計?然親傳領相,心憧於此役,而以待復命,欲受計於此人,此與湖南怪儒,其心一而二,二而一者也。庶民二水軍,已嚴處,昨日臨門欲見,故不汚殿席,臨門處分,旣嚴正,三道今科,皆停擧,三道文臣皆逐,而惜海西其一人也。若此之後,事應旣已,而噫,豚魚感動,纔回駕,當巨役,餘懷耿耿,此心憧憧,而初有此,再有此,一則予不孝,二則予不孝,昨日少食建功,特行於陵仲子之事,左相其雖靈丹,爲其不受,予將若頃者造物,必有可謂靈矣。此際,來年七十者李宜哲,自爲湖南·海西人之機關,以此觀之以海西人,推今日縉紳,北面事予者,面與心異可知。予雖哀矣,豈爲此等人之君?昨日思李泰遠之心,欲爲進御云,今雖李泰遠復生來請,予將合眼,予心固定,昨夕無所進,一心懸西郊,今予之心,莫知大官,亦莫知重臣,沖子雖來前,莫知其來,心猶懸於象設,闕中有守門將,卿等守閤之臣乎?雖至初度日,若此,予則只臥此堂,誕日此門,將問安耶?庚午果川,雖能此三百年所無,卿等速休速休,予亦便休,一不孝,二不孝,非人子之道,況三不孝乎?予心一固字而已。
備忘記,昔周江漢之人,能被周南之化,而今予一國之人,徒知其黨,背令困君,不敬不誠,而寔予不孝,寔予不肖。以海儒觀之,不體飭而濫配敢護,宜從享而腏食,挾雜甘心,此江漢自江漢者也。
備忘記,予心洞諭大臣爲九經,而雖默於默,若金尙默,其名强書,於予,豈有承宣有儒臣?諸承旨諸儒臣,一竝遞差,若是下敎之後,雖大臣,無承宣而若此乎?
備忘記,承旨有闕,代蔡濟恭·金致恭·洪梓·徐命善·閔弘烈·朴弼逵爲承旨,房順房,三院副提調例兼。
以承傳色,口傳下敎曰,今日承旨,豈牌招乎?
以承傳色,口傳下敎曰,都提調此擧過矣。安心勿待命,傳授命召卽爲入來事。遣史官傳諭。
又下敎曰,大臣錄事外,闕內應爲出入之人,差備所屬外雜人,雖一人入之,則騎曹郞廳守門將,興化門外,當殿坐,以施軍律。
又下敎曰,跟隨大臣·國舅二人,一品一人,其外竝逐。
又下敎曰,李宜老·金履長,於渠亦過矣。給牒二字抹去。
又下敎曰,二十三日,月臺當親傳,知悉擧行。侍衛只入直擧行,儀注置之,時刻,待下敎,只入正時。
又下敎曰,觀李宜哲,縉紳之心,莫知持其心,何以入侍乎?明日次對停。
又下敎曰,延和門當殿坐,龍虎營前排待令,一二所首差備官,記過待令。
又下敎曰,湖南中官朱好一,嶺南中官金完碩,記過待令。
又下敎曰,掌設中官金興五,殿坐咫尺之地,放恣莫甚。令該府處之,杖六十徵贖放送。
又下敎曰,三道文官,盡歸本鄕與否,嚴飭知入。
藥房口傳啓曰,臣等終夕詣閤,顒俟入侍之際,伏奉下敎,實不勝惶隕悶塞之至。臣等職忝保護,惟急於繼進湯劑,玆敢不避瀆擾,冒陳衷懇。伏乞暫許引接,千萬至祝,惶恐敢啓。
批答,以承傳色,口傳下敎曰,李宜哲事觀之,黨窩尙在。黨窩盡去然後,當見卿等,其止之。
藥房口傳再啓曰,臣等憂迫之極,冒瀆微悃,顒俟兪音,及奉批敎,辭旨截嚴,至有止之之敎,臣等益不勝懇迫罔措。當此靜攝之時,三貼湯劑,不容間斷,臣等雖被大何,不得請則不敢止,玆敢冒斧鉞,更陳忠懇。伏乞俯賜諒察,暫許引接,惶恐敢啓。
下敎曰,三道怪儒,一人作梗,一至於此乎?如李宜哲之人自現,若是其難,以苦其君乎?頃日先正致祭時,在京而見漏不參者,此則抄入宜矣。其宜盡去,以便水刺焉。
又下敎曰,盡知之然後,當下敎,其退去。
又下敎曰,雖至誕日守閤,必不應,非朝紳,雖儒生,知其囑者後當見,卿等,其止之。
又下敎曰,背馳之群,乘時撓君,卿等一何困我?其盡去焉,盡去門閉然後,當進水刺矣。
又下敎曰,禮曹知入某某,何其難耶?若此而徒困予乎?該堂推考。
又下敎曰,盡知之然後當下敎,其退去。
又下敎曰,宣傳官,騎郞今則分揀爲之者,則待後窠,以此塡之。
傳于金致恭曰,殿座時,承旨以時服擧行。
又傳曰,左右副換房。
又傳曰,入侍諸中官,竝從重推考。
又傳曰,侍從與中官,不可混處,中官卽爲決放。
閔弘烈啓曰,兵曹,兼春秋有闕之代,令該曹,卽爲口傳差出,何如?傳曰,允。
吏曹口傳政事,兼春秋單辛應三。
兵曹口傳政事,宣傳官望李瀁,爲宣傳官。
備忘記,董子曰,正朝廷,正百官,正萬民,豈欺哉?凡書院,皆有京中院長,先正腏食,其本,卽予四十年固心,而有此擧,心雖拂鬱,莫敢更言,多年鬱結,先招嶺儒,次招湖南,李宜哲之全然二字,隱然叵測,其招可知,其雖强忍擧行,爲師儒之長,挺身抗章,立功自效,此窩主羽翼,此正若正朝廷正萬民者。宜哲雖老而愚自現,外似無黨,內懷舊心者,豈特宜哲,而以今觀之,莫知幾宜哲,何事建功,而不建功而服建功,是豈道也?此輩今旣若此,海儒亦承風,宜哲若此陋矣。宜哲何足道也?眞箇黨首,默默隱匿,旣奏之後,多年之後,猶若此,寔予不孝,寔予不孝。不建功而服建功湯,豈下咽?都提調昨見領相,今復見此,甚於於陵仲子。見無禮於君,如鷹鸇逐鳥者,右人已云。今者此輩此擧,甘心先正者,誠甘心其君者也。其雖嚴處,窩主在縉紳,渠雖陰譎,昨日下敎之後,雖不自現,以致逗遛,卿等豈不知也,而何心愛護,只苦七十六歲其君乎?爲卿等惜之,昔錢若水,聞其君之一言,不多日自處,宜哲者類,其何甘心欺君,一何揚揚?昔年徐判府事,爲侍從時,曰有黨窩主,故其時緘辭以問,對以趙觀彬,日記旣載而諡狀獨漏,予自哂也。雖然,此亦純朴之致,而于今卿等,何不效此,而愛護黨窩,苦君若此乎?慨歎慨歎。今見宜哲,予必曰,有人若此若此,非譎詐,比諸錢若水何?得其人然後,予當召見,若此若此,氣眩頭暈,難耐難耐,呼寫此,心少洩,暈少定,予則一心字,今世背君之類,必以氣字,㧥君,以卿等之誠,何不諒此,何不諒此?其休其休。予亦休矣,予亦休矣。
備忘記,卿等困我若此,故氣眩特甚。呼寫,予意氣麤,屢問百呼?僅書更書,必也竟夕,故以此文,仍下詳看,謄書以頒,取錚錚者呼寫,而亦五十步百步,眼不能視,中官亦若此,近八其君,心何耐,心何耐?
備忘記,鼎足史庫,雖有修補之事,豈若太白,而今已十日,尙無消息。此工匠物力,本府不能着實以助之致,當該留守,從重推考。留守能助而若是遲滯,此亦史官,徒貽廚傳之致,史官亦爲推考。
備忘記,子曰,可以人而不如鳥乎?頃日動駕時,帳外,聞咳唾之聲,下聞牌直,其能自現嘉而分揀雖同,宜哲之心,其律何大,而其皆食糖,此許多縉紳,豈不若一牌直,而若是陋乎?其年先正致祭時,爲文卿宰,拜先正者,勿論其時,以文卿宰不參者,卽宜哲之心也。勿問下大夫,只問卿宰,意亦參酌,旣爲文卿宰,豈有致祭之日在京而不參者,人孰不知?令該曹,卽爲問啓,今日若故李判府事時,問而欺隱者若此,何衣人衣,何食人食?無臣節,亦第二件事也。今爲擧問,其令禮曹卽爲書啓。
備忘記,灣府命御史査事,何等重也,而若是稽滯,此亦紀綱攸在,御史洪龍漢,府尹洪檍,一倂從重推考。
以平安監司狀啓,寧遠郡二十戶民家之漂沒,十六口人物之漂死,極爲驚慘。家舍漂沒之類,當年條還上蕩減。渰死人恤典題給,令廟堂,稟旨事。傳于徐命善曰,令本道,恤典擧行。
金致恭,以兵曹言啓曰,宣傳官鄭喆曾駭然。令騎曹,明日決棍二十度事,命下矣。依傳敎,宣傳官鄭喆曾,決棍二十度之意,敢啓。傳曰,知道。
閔弘烈,以武二所試官意啓曰,凡諸科擧六兩,當爲先試,而會試期日不遠,且遐方擧子之多數滯留,亦甚可悶,在前如此之時,有柳葉箭先試之規,今亦依前例,以六貫革柳葉箭先試之意,敢啓。傳曰,知道。一所依此擧行事,招差備官分付。
金致恭,以漢城府言啓曰,雖非泮儒學,都城內三道留着人,逐門外事,命下矣。依傳敎,都城內三道留着人,逐門外之意,敢啓。傳曰,知道。
朴弼逵,以義禁府言啓曰,放秩尹性淵·鄭履玉·尹載大·吳道鈺仍事,命下矣。全羅左水營充軍罪人尹性淵,蔚珍縣定配罪人鄭履玉,海南縣充軍罪人尹載大,靈巖郡楸子島定配罪人吳道鈺等,仍配事,分付各該道臣之意,敢啓。傳曰,知道。
金致恭,以義禁府言啓曰,中官金興五,令該府處之,杖六十徵贖放送,侍從與中官,不可混處,卽爲決放事,命下矣。金興五依傳敎,爲先拿囚後,杖六十收贖放送之意,敢啓。傳曰,知道。
都承旨金應淳,左承旨尹東昇,右承旨閔弘烈,右副承旨徐命善,同副承旨洪述海等聯名疏曰,伏以日前海西儒生等來呈一疏,而旣有飭敎,不敢擅捧,連爲退却矣。卽又以壅蔽等語,緌緌尾附,其所以聲罪臣等者,不翅狼藉。臣等實不勝瞿然之至,草野疏逖,不識何狀,斥之似易,罪之非難,而國家元氣,實在於此,此殿下五十年培養者也。向來湖儒之被罪,比嶺儒,厥數三倍,中夜留門,景色蒼黃。臣等職忝近密,雖知處分之過中,而嚴畏惶恐,不敢進一言,臣等之罪,臣等亦知之矣。今此儒疏之侵斥,縱不相諒,揆以臣等廉隅,有難晏然於職次,玆敢略陳短章,徑出禁門。伏乞聖明,俯垂諒察,亟賜鐫削,仍治臣等溺職之罪,千萬幸甚。無批答
己丑八月二十日巳時,上御延和門外,殿坐入侍時,行都承旨蔡濟恭,右承旨閔弘烈,左副承旨朴弼逵,右副承旨徐命善,同副承旨金致恭,假注書尹弼東·李心休,記注官李福徽,記事官兪岳柱以次侍立。上具翼善冠·袞龍袍,乘輿出通陽門,至延和門殿坐後,上命宣傳官曰,一二所首差備官拿入。以拿入遲滯之故,宣傳官曺命楫,兵曹佐郞崔宗謙,竝決棍五度汰去,囚爲拿出,其代,口傳擧行事。出榻敎上顧謂諸承旨曰,昨遞今復,欲使卿等,略伸廉隅耳。弘烈曰,聖敎如此,不勝惶感。上曰,意謂湖西儒之呈疏矣。至於海西,則誠是意外也。上曰,一所差備官,何至今不來耶?濟恭曰,其間甚遠矣。上曰,松都滿月臺,亦其門路遠乎?濟恭曰,遠於京都敦化門矣。上命宣傳官,傳命於一二所差備官曰,頃者鄕儒呈疏時,予欲停擧,而不忍之矣。今番鄕士,轉爲駭然,故三道儒生,竝爲停擧,閑良則不施之。今科異於他科,若有用情代射之事,則見露後,當施軍律。此如象魏懸法,預爲分付者,欲其無犯之意也。命書傳敎曰,諸大臣勿待命,命召傳授,卽爲入侍之意,遣史官傳諭。
上命宣傳官曰,嶺南中官金完碩,湖南中官朱好一,竝拿入。拿入後,上曰,汝輩一則放恣驕縱,一則無識愚濫,兼且容接鄕中不緊之客,多矣。今番科擧後,只父兄外,容接鄕儒,則主客竝施充軍之律,非但爾也。凡內侍,一倂分付。上曰,領相何至今不來?弘烈曰,役處看審,必從詳愼,故自爾遲遲矣。濟恭曰,內局湯劑,尙今不進,臣等焦迫,曷有其極?特命提調,持湯劑入侍,何如?上曰,予何心進湯劑乎?如彼淆淆者類,予不足數矣。雖八道之人,紛雜擁輦,予何畏乎?今此論先正者,豈其知先正者也?先正從享,何等重大,而如渠者類,敢爲是非乎?嶺南·湖南,固無可論,而湖西,意爲必起,至於海西,誠是料外,此輩以一氣字使之,予則談笑以處之,頃者柳迪首倡之時,予於便殿,談笑以容之,今則亦不可一向漫置,故予於臨門殿座,以示嚴處分矣。此輩之謀逐承旨,爲其伎倆,誠甚切痛,其時承旨,只存李瀰一人乎?濟恭曰,殿下因儒疏而却湯劑,湯劑儒疏,事不相關,而殿下公然激怒於儒疏,移怒於湯劑,此豈大聖人不移怒之義乎?且今儒疏處分之後,則誠所謂事應旣已,我則如故者也。以殿下平日踐履上工夫,豈不思我則如故之意,而顧乃一向揮却,阻臣等區區之誠,此莫非臣等誠意淺薄,未見孚於君父之致也。上曰,予非藥餌,予自康寧,如此世界,安用藥餌以自護,徒見紛擾之事乎?濟恭曰,惟天惟祖宗,眷佑我殿下,動止起居之節,自有冥冥之默佑,雖不待湯劑之進御,而宜致壽考康寧之效,徒以臣子憂愛之忱,此湯劑一不進之際,其心焦遑,靡有其極,故敢請矣。上曰,以予不誠,何心更服建功,誠是虛說也。爲今日臣民者,欲思予調攝之道,則焉敢若此來困乎?靜而思之,其君望八行幸,纔過盛禮,則爲臣民者,固當體其君之心,無至擾困,而今者此輩,擾困若此,予何心,復對此湯劑乎?此是李宜哲啓之也。宜哲全然二字,極爲非矣。此非但一宜哲,縉紳之間,其必多矣。今此在庭諸臣,亦安知無宜哲乎?閔弘烈曰,聖敎如此,不勝惶恐。第湯劑自湯劑,儒疏自儒疏,今以一儒疏而却湯劑,湯劑果何罪耶?湯劑之有功於聖體,殿下知之,而今以儒疏之故,而曰以無功,其爲湯劑,不亦冤乎?且以殿下之揮廓乾斷,凡於處分,靡所不能,而乃以儒疏之故,而一向却劑,此豈非乾斷之有過者乎?伏願暫賜進御,以釋群下焦悶之忱,何如?上曰,予志一定,予謂此藥,乃是鶃鶃之肉也。其少俟領相之入來,其進之,因起立,命進輿,諸承旨遮輿竝立,乞進湯劑。上曰,卿等欲牽裾而止之乎?弘烈曰,殿下若一向牢拒,則臣等有牽裾之心矣。上曰,領相非久當來,其俟之,遂還內時。濟恭奏曰,領相已入來矣。上曰,領相入侍。出榻敎領議政洪鳳漢進伏訖,上曰,役事已始之乎?鳳漢曰,今朝已始役矣。上曰,頉處,果何如?鳳漢曰,敬奉聖旨,往爲看審,則卽今始役處,尤是頉處之大者故,先爲始役,而其餘小處,次第爲之。其役處石築爲好,而浮石之所,亦非便近,故工夫,似差遲緩矣。上曰,陵官金鍾善·鄭華淳,果何如人也?鳳漢曰,二人,俱是極可愛之人也。其年紀,亦相甲乙,見甚丰茸精竗之人,臣往問馳報之由,則渠等曰,如此莫重處,若以生事爲慮,遷延不報,則恐後沙汰泛濫之日,其弊漸巨,其罪尤大故,報于該曹云矣。上曰,其心可嘉也。鳳漢曰,臣卽伏聞殿下,以儒疏之故,而停進湯劑云。方令臣民之所仰望,在於殿下一身,而殿下之所以自護持者,果如何其重,乃以一儒生之疏,全忘聖體調護之道,殿下雖以爲,自不足顧恤,而其如宗社何,其如臣民何?惟彼一儒生處分,有何難重,而今發激惱之敎,不思自攝之道,小臣愚忱,不勝憫迫矣。伏願蹔賜進御,以釋群下之情。上曰,此輩惱予太甚,予無意於調攝矣。自今以後,予已心劃,斷不進御矣。鳳漢曰,殿下激惱於此輩,移怒於湯劑,此爲殿下自苦之道而已,果何有於禁此輩之本心乎?臣等區區之誠,惟在聖體之日益康寧,睿算之日益隆高,而幸玆近日以來,聖候比前愈康,群下之情不勝欣悅矣。今承激惱之敎,在臣等情事之煎迫,固無可論,而仰瞻天顔,實減昨日之光潤,此豈非却湯劑之害乎?上曰,予體何暇自顧乎?予志已一定矣。鳳漢曰,臣等所恃,惟是聖體之日益康健,而今承不自顧之嚴敎,殿下雖不自顧,獨不爲宗廟社稷之地,而一以牢拒爲事耶?臣等誠淺語薄,不足以感回天聽,而君臣之情,無異父子,子雖或不,誠不信,未孚親心,而其在慈,愛之心,亦豈至一向牢拒恬視其子之哀訢乎?上曰,予志牢矣。鳳漢遂俯伏,持湯劑進之。上曰,卿意如是固執,予雖强從,終是鶃鶃之肉矣。遂小進御後,覆其餘。還內後,諸臣退出。
上在慶熙宮。停常參·經筵。
貞顯王后忌辰齋戒。
朴弼逵啓曰,大司憲未差,執義李敬玉呈辭,掌令韓鏶在外,具㢞武二所進去,持平李東顯疏批未下,金光岳武一所進去,今日以監察茶時之意,敢啓。傳曰,知道。
藥房都提調金致仁,提調李思觀,副提調蔡濟恭啓曰,伏未審此時,聖體調攝,若何,痰候,何如?寢睡·水刺之節,亦何如?臣等率諸御醫入診,詳察聖候爲宜。臣等不任區區憂慮,敢來問安,竝此仰稟。答曰,知道,身雖在房,心懸西郊,氣何諭乎?月臺次對,同爲入侍。
中宮殿·惠嬪宮,藥房口傳問安。答曰,知道。
備忘記,此後鄕儒,爲陳章,來泮村者,許留典僕,永定水軍,以此申飭。
以承傳色,口傳下敎曰,東邊月臺殿座時侍衛,入直擧行,禁軍·禁衛軍,砲手排立,皆置之。
備忘記,昨諭綿蠻章,豈特全然二字?先正家,其時闕參,其皆隱諱,今予縉紳,奚特一黃鳥,可愧標信直也。此正子思所謂人皆謂之聖,誰知烏之雌雄者也?亦若沙白鷗白,何者沙,何者鷗者也。予慮建功,何心服建功?予志固定,眼何大臣,眼何重臣?李以楷先奉入,昨晝與夕,闕見,心便心便,心惟懸於圓峯,臥此堂而欲問烏之雌雄,於前於後,其烏漠然皆隨,今日縉紳而然乎?諸臣欠忠,渠等欲哺孝而然乎?憶此自慮,橘茶何服?今日海東之人,何顧其君,任自任自,予何多諭?
以承傳色,口傳下敎曰,少間,當殿坐於東邊月臺,往年先正致祭時,卿宰皆以時服待令。太學·四學儒生,亦令來待。
又下敎曰,此等事,使之知入,而不爲知入,極爲駭然,該堂,施以不敍之典。
備忘記,此中必有偶然不參者,而全然二字之窩主,想在此中,雖靳自現,予得其人,復何召焉?二品來待置之,只館儒學儒來待。
以承傳色,口傳下敎曰,只文臣,其時卿宰中,年過八十人拔之。
又下敎曰,入侍則少頃月臺入侍,次對兼行。
又下敎曰,禮曹參議李徽之,大司成除授牌招,率儒生來待。
又下敎曰,向來海西儒來京已久云,卽今畿甸·關東·湖西·關西儒,應有來者,予欲先受現身,知之以奏。
備忘記,此正思良妻·思良臣之意也。自辛丑,與我同志者,卽趙豐陵·宋左相·當令承宣設酌,其文當製下,當日爲焉。承旨,左右副承旨進參。
徐命善啓曰,卽者議政府錄事來言,領議政洪鳳漢,左議政金陽澤,右議政金尙喆,卽伏承下敎,至以卿等盡去後,進水刺爲敎,臣等進未蒙許接,退未卽被罪,徊徨罔措。不得不相率胥命於金吾門外,仍納命召,何以爲之?敢稟。傳曰,勿待命事,遣史官傳諭,命召傳授。
徐命善又啓曰,卽者中樞府錄事來言,領府事金相福,判府事金致仁·韓翼謩·李昌誼,卽伏承下敎,至以卿等盡去後,進水刺爲敎,臣等進未蒙許接,退未卽被罪,徊徨罔措。不得不相率胥命於金吾門外云,係是大臣去就,敢啓。傳曰,勿待命事,遣史官傳諭。
蔡濟恭啓曰,時原任大臣,旣承勿待命之敎,冒沒趨承,又爲詣閤求對矣。
徐命善啓曰,今日次對,兩司無進參之員,除在外試所進去牌不進傳旨及疏批未下外,未肅拜不爲行公人員,竝卽牌招,以爲入侍之地,何如?傳曰,允。
閔弘烈,以禮曹言啓曰,文純公致祭時,在京不參文卿宰問啓事,命下矣。捧擧案各司,則其時不參文卿宰,左議政金陽澤,判府事韓翼謩,知事李益炡·南泰齊,奉朝賀李喆輔,行副司直南泰會·沈星鎭·金始煐·李光溥·李之億·鄭光忠·南泰著·趙榮進·李長夏之意,敢啓。傳曰,旣不參心若何?今日大官何重臣何之敎,可謂靈符于此,守令薦主大官入,況爲先正定國是乎?此全然之張本,令政院,皆以不敍傳旨捧入。
備忘記,領府事金相福拜左相。
備忘記,旣得其人,何復固執?人君擧措,其宜正大,依例問候。左相謝恩後,同爲召見,而朝者下敎,知申不奉,故雖置之於湯,有此名,決不下咽。今日銷鈔中,只書理中湯三字然後,予當服矣。
備忘記,判府事金致仁,爲內局都提調。
傳曰,草記旣入,禮曹參議下敎,置之。
傳曰,騎馬二匹立之。
以承傳色,口傳下敎曰,政官卽爲牌招開政,只拜相擧行。
又下敎曰,領相今則欲見,留待同爲入侍。
又下敎曰,翰林當持來慶熙宮新建儀軌,奉安于翰苑西邊庫中,翰林書啓,亦爲同置。
有政。吏批,行判書申晦進,參判李潭進,參議未差,右承旨閔弘烈進。
兵批,判書金時默侍衛進,參判申暐入直進,參議·參知未差,承旨同吏批,左議政金相福,世孫傅金相福,承文都提調金相福,兵批無政事。
徐命善,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
備忘記,其君何年,其人何人,而況爲預差,意蓋在也,則纔到畫停,先爲入城,是何道理?京中士民,爲迎候到峴,吁嗟二壻,揚揚先入,見道中人,宜也自愧,而雖然飭已施,昌城尉,前綾城尉敍用。
備忘記,昔年於近習光明,而猶有辛壬庚年,此正胡銓所謂,以此堤防者也。大抵內豎之交結一名者與雜類,釀成辛壬庚年,奚特一名?以子爲士大夫之弟子,爲叵測之擧,頃年內侍敎訓亦一名案食者。故予以同色爲敎訓,意蓋此也。頃年中官金斗光,爲予次知中官,傳安否也。坐中同色之人亦却,若此人中官,其皆謹身,況頃者黨人宋哥,其雖至親,有是事,予之昨日飭中官,意蓋此也。且曾聞窮儒,寄食中官,聞一言曰,其師而見辱,以此觀之,今者末世,必有甚焉。大抵其子,雖爲中官之子,若渠則楚越不相關者,來京同留,予則曰陋矣,而於渠,難以却之,故昨已諭,然其中叔與弟遺焉,一體許接,此餘雖同堂至親來京,與中官混處者嚴禁,窮儒一名者暗來處者,與其相雜者。令內府,隨現草記,頃者金碩三,可見其弊,一體嚴飭內侍府,以示予正其本之意。頃於癸巳年尊號後,一中官,敢曰當復有此擧云,其後觀之,交見益昌故然矣。其時處分,兄弟光明,光明尙今飮歎,而其果作俑於辛壬,況末世,其宜嚴飭,況晝夜近君,豈若此輩,予之此敎,意深意深。內班院掌務,府掌務牌召,聽傳敎,其令書付內府。
備忘記,諺云高麗三日,近者承傳中官,濟濟待令,今日呼而莫應,此三日而然乎?申飭內府,三月前,莫敢踰門。
閔弘烈,以觀象監領事·提調言啓曰,測候官李致中·徐有鄰·尹錫烈旣遞本職,卽令該曹,口傳付軍職冠帶常仕,以爲輪直測候之地,何如?傳曰,允。
兵曹口傳政事,副司果李致中·徐有鄰·尹錫烈。
有政。吏批,以尹東昇爲吏曹參議,成天柱爲大司憲,鄭晚淳爲大司諫,徐有鄰爲校理,洪樂信爲副校理,尹師國爲修撰,洪檢爲副修撰,金鍾秀爲應敎,徐有良爲弼善,李溵爲刑曹判書,元仁孫爲判尹,金鍾正爲刑曹參判,權噵爲禮曹參議,李命植爲兵曹參議,柳成模爲兵曹參知,申光履爲刑曹參議,金宅東爲刑曹佐郞,李景洙爲直講,李台鼎爲奉常正,張淀爲司正,宋鍈爲相禮,崔宗謙爲戶曹正郞,徐命膺爲弘文提學,黃仁默爲氷庫提調,鄭厚謙爲司饔提調,金斗烈爲中部都事,洪趾海爲同義禁,崔景興爲羅州牧使,洪獻輔爲金堤郡守,李慶麟爲珍島郡守,金尙權爲成均博士,白光澤爲養賢奉事,李昌明三和府使仍任,昌城尉黃仁點,綾城尉具敏和竝敍用。
兵批,以金衡柱爲兼內乘,閔百順·朴良藎爲五衛將,李濟豊爲守門將,任逅爲都摠經歷,鄭琂章爲文兼,徐有大·尹養厚·金樂淳付副護軍,李昌壽·徐命膺·金應淳·金器大·尹東昇·權噵·李瀰·洪述海·趙·申光履·宋文載·李碩載·徐浩修·李得一付副司直,洪相簡·洪檢付副司果,金有萬付同知。
閔弘烈,以兵批言啓曰,領中樞今方有窠,依例從座目,判中樞府事金致仁陞付之意,敢啓。傳曰,知道。
兵曹口傳政事,領中樞府事金致仁。
閔弘烈啓曰,玉堂上下番俱空,事甚未安。今日政,新除授玉堂,竝卽牌招,推移入直何如?傳曰,允。
持平李東顯上疏,伏以臣之老母風痺之症,卽是三十年痼疾,長在床褥,常有澟澟之憂,自月前,猝添似癨之症,上吐下泄,眞元暴陷,氣息如縷,有時昏窒,欲爲食補,則膈滯而不能調下,欲爲藥治,則氣脆而不能支吾,補瀉俱難,日益澌綴,臣方左右挾將,煎泣罔措。此際伏奉柏府新命,繼而試牌儼臨,且驚且惶,益不勝焦迫之至。目今情理,苟有一分離捨之勢,則何敢爲言私之計,而跬步之間,亦難暫離,束帶供職,斷無其望,玆敢疾聲呼籲於孝理之下。伏乞聖慈,俯垂矜諒,亟削臣所叨之職,以便救護,仍治臣瀆擾之罪,以肅朝綱,千萬幸甚。答曰,省疏具悉,爾其勿辭護焉。
己丑八月二十一日午時,上御崇政殿月臺,親傳香入侍時,行都承旨蔡濟恭,左承旨洪梓,右承旨閔弘烈,左副承旨朴弼逵,右副承旨徐命善,同副承旨金致恭,假注書尹弼秉·李心休,記事官兪岳柱·韓光近以次侍立。上具翼善冠·袞龍袍,乘輿出資政門外,降輿傳香。步詣于崇政門祗迎後,仍乘輿,詣東月臺殿坐時。上曰,時·原任大臣·備局堂上引見。領議政洪鳳漢,左議政金相福,領府事金致仁,右議政金尙喆,判府事李昌誼,行吏曹判書申晦·綾恩君具允明,司直韓光會,兵曹判書金時默,知訓鍊李章吾,行副司直李最中,吏曹參判李潭,右尹鄭尙淳,執義李敬玉,事變假注書洪樂淵進伏訖。上命入先正致祭時參祭人名錄,弼逵持入,進伏讀訖。上曰,奉祀孫爲誰也?弼逵曰,朴玄源也。上曰,大司成率館學儒生入侍,因曰,李徽之前有禮議之命,今又以此任勞之矣。徽之率儒生黃日洽·尹心喆·韓師獻·姜宅齊·洪彦岳·李恕·洪昇·尹舜欽·李台岳·李衡喆·申宅權·金嵩鎭·李日運·吳鵬擧·鄭垕·南萊老·朴長爕·朴行淳·閔慶世·李仁弼·尹在德·尹弼正·徐世璜·郭漢逵·李龍舒·李錫祜·文尙彦·尹行履·李瑞五·尹履相·金義之·南建箕·金禹儉·李勉兢·李東燁·金禧燮·徐有容·李漢濯·安㒆·元啓華·申配權·沈埉·宋翼孫·白宗瑚·安時倜·金宗轍·李基崧·裵聖喆·承大一·李世馣·鄭成人·韓錫鳳·李大榮·宋鎭運·韓永世·宋履修·李星煥·朴聖鉉·鄭顯逵·孟養大·李德運·趙章漢·鄭觀輝·承膺祚·鄭履綏·任國賓·朴孚默·李齊桓·卜台衡·車亨衢·李齊亨·方再岳·朴鳳赫·許楠·李普榮·洪夏烈·鄭靖彦·白天煥等進伏。上曰,汝等皆尊慕先正乎?予非勸其尊慕,而旣曰先正,辱之可乎?今番三道誣辱之疏,通文乎,否乎?黃日洽曰,未見通文矣。上曰,汝輩有疏儒之心則留在,無則退去,於是,諸儒皆退。上曰,今則都無事矣。因命書傳敎曰,今番湖南人沙汰時,耽羅人二人,亦在其中,特爲分揀。出擧條上曰,執義誰也?弘烈曰,李敬玉也,持平金樂洙未及入來矣。鳳漢曰,臣昨承進湯劑之敎,心甚惶感,曷有其極,而第湯劑之名,名以建功,今已有年,而猝然刪去,下情惶惑,不勝泄沓矣。上曰,建功之名,今已刪之,何心更復?昨日承旨有覆逆之擧,故予雖抹之,予心則固矣。今予欲見縉紳及儒生矣。縉紳則置之,而但召儒生矣。且欲於曠爽處,見卿等矣。鳳漢曰,聖敎如此,惶感甚矣。上曰,李宜哲全然二字,全是不滿先正之意,此豈李宜哲一人乎?卿等宜知其黨,知則須達焉。鳳漢曰,臣若知之,則豈不仰達乎?殿下若鎭壓,則自然無之矣。上曰,藥房提調持湯劑,更爲入侍,致仁進湯劑,上進服訖。上曰,海西之儒,渠豈知先正乎?疏儒之獨兼三役,於前有之乎?鳳漢曰,苟充而然矣。上曰,今番明陵兩齋郞,年皆幾何?鳳漢曰,鄭華淳年三十,卽提調李思觀之壻也。金鍾善年二十九,卽都提調之姪也。俱是丰茸可愛也。藥房入診訖,上曰,朝臣之視湯劑,重於水刺乎,何勸之苦也?鳳漢曰,目今聖候之康寧,專恃湯劑,而自承却劑之敎,下情焦遑,靡有其極,昨奉更進之敎,臣心喜幸,曷可勝論。但刪去湯劑之名,非惟處分之過重,以調護聖躬之道論之,此名一去,豈非有欠於愛護之義乎?上曰,彼建功雖難爲之,湯名之建功,亦何難去之乎?相福曰,此湯,旣能建功於聖體,則不名建功,可謂名實不符矣。上曰,刪去藥名,正是漢高祖刻印·銷印之類也。鳳漢曰,前旣刪號,今又復號,此亦刻印·銷印之意也。相福曰,湯劑有何罪乎?以聖人優容之量,豈可激怒於疏儒而移怒於湯劑乎?鳳漢曰,若刪湯劑之名,則致祭兩大臣之意,果安在哉?上曰,此非緊急言,國事共議之可也。鳳漢曰,國事之緊急,無過於此矣。二品以上,遂一齊起請。上遂許復湯劑建功之號。鳳漢曰,慶科不遠,呈辭受由人之下直,姑爲防塞,大抵近來辭單太多,承旨推考申勅,何如?上曰,依爲之。出擧條鳳漢曰,平安兵使具善行,春初特授,蓋爲城役之地,今則城役旣訖,年老宿將,不可久置於邊關,聞其病狀,亦甚不輕云,許其遞解,俾便調治,何如?上曰,曾已下敎,特爲許遞。出擧條鳳漢曰,今番南塘左峴董役時,諸將校,宜有酬勞之典,其論賞狀啓,兵使雖已解任,未交龜前,修上之意,分付,何如?上曰,依爲之。出擧條鳳漢曰,武弁外任之移遷內職於散政,雖有前例,近則絶罕,況防禦使尤別,新除內將李昌明仍任三和,此後,非都政而無端內遷之規,嚴禁,何如?上曰,依爲之。出擧條鳳漢曰,秋曹三堂中,判書在外,參議呈辭受由,一體坐罷,有非綜核之道,而京兆判尹亦在外,詞訟兩衙門,俱無主管之人,誠爲可悶矣。上曰,判尹·領相旣奏許遞,司寇布政,俱無人,政官旣入侍,卽爲牌招,開政擧行。出擧條上曰,秋曹·京兆長官望,問于大臣,從二品中加望。鳳漢曰,李溵·元仁孫·趙曮·李最中從二品中可合人也。上曰,好矣。鳳漢曰,昨日處分甚嚴,未暇仰稟,而第追聞,則韓判府事,其時實有公故,左相亦是實病矣。上曰,實病終是窘說,全然二字,烏得免乎?鳳漢曰,韓判府事,其於雩祀壇受香齋戒,與致祭日子相礙,勢似然矣。上曰,能無全然之心乎?鳳漢曰,無矣。左相亦與臣,同心也。尙喆曰,臣亦聞之,其時實狀如是矣。鳳漢曰,考見致祭及受香日子於政院日記,則可知矣。上曰,然則考奏可也。鳳漢曰,趙榮進,亦於先正,有實誠矣。上曰,然耶?相福曰,小臣前此四年,忝居鼎席,無一事仰答洪造之萬一,而只悚覆餗之罪矣。今又伏承覆甌之命,臣心惶感,固不可論,而其於國事,何哉?臣將退而辭免。伏願聖明矜許之。上曰,卿自爲之,予則不許,遂命光近,讀江華所持來慶熙宮營建時日記,至出空名帖,募納錢納財處。上曰,如是苟且,國事豈不寒心乎?至壬戌訖役處。上曰,建宮翌年,乃遭癸亥乎?建宮而未及移處矣。時默曰,金弘祚之子衡柱,前旣下敎調用,故招見其人,則身手果好矣。上曰,與誰同姓乎?鳳漢曰,乃國舅之同姓,其柱字是金龜柱之柱也。此將以武用之乎,以蔭用之乎?渠之所願則蔭也。上曰,於渠蔭仕,都不若武路之廣闊矣。窠闕果有之乎?時默曰,兼內乘李弘遠有實職,則其兼職似卸之,而移給無妨矣。否則付軍職,亦無妨矣。上曰,軍職調用。上曰,役處奉審宣傳官入來。宣傳官曺命楫進伏曰,臣奉宣聖敎看審役處,則募軍四百名,自昨日始役,而本陵軍八十名,亦爲始役,翼陵軍六十名,自今日始役矣。上曰,浮石何處耶?命楫曰,在瀑布洞,距役處十里矣。鳳漢曰,禁將謂以車運石矣。命善遂進讀平安兵使城役狀啓後,執義李敬玉,猝然退去。上曰,臺諫徑退,推考可也。出擧條敬玉遂進伏曰,臣於筵中,臺體生疏,次對未罷之前,徑先退去,致勤特推之命,臣何敢一刻晏然於臺次乎?請命遞斥臣職。上曰,旣損臺體,勢難例答,依啓。出擧條濟恭遂進讀平安監司農形狀啓,又讀濟州御史賑䘏狀啓。上曰,朴師崙其人難矣。其兄師海,亦是有實之人也。致仁請更進湯劑。上曰,止之。鳳漢曰,卽今悠悠萬事,無過於輔護聖躬而今乃一向却劑,下情焦迫,曷有其極?此非但在廷臣僚之心,是一國之心也,殿下何不體念乎?上曰,已諭何煩?上遂命致祭故相宋寅明,故豐陵府院君趙文命,親撰兩祭文。上曰,國婚時,豐陵爲吏曹參議乎?鳳漢曰,然矣。上曰,豐陵實爲蕩平主人矣。鳳漢曰,又有緊於此者,卽故相臣洪致中也。世云,致中敎豐陵而爲之矣。上曰,趙·宋二相,以蕩平之事,得辱多矣。如趙徵·李得重輩,皆辱之矣。上遂命徐命善·朴弼逵,馳往兩家致祭。又命測候官入侍。上曰,測候官誰也?濟恭曰,徐有隣也。上曰,測官誰也?濟恭曰,安國彬也。上曰,今則彗星已入地乎?國彬曰,平明已在日後數日似入地下矣。十日而若不消滅,則似於申方見之矣。遂命退。因命濟恭,進吏曹政事,至羅州牧使望。上曰,首望崔景興,何如?鳳漢曰,此地之凋弊極甚,景興卽故相之孫,稍有材諝,第試之好矣。至大司諫望,鳳漢曰,沈勗之亦是可用之人矣。以臣所見,金衡柱之身手,雖閫帥,足無怪矣。藥房遂更進湯劑,上進服訖,遂命諸臣退出。
貞顯王后忌辰。
上在慶熙宮。停常參·經筵。
藥房都提調金致仁,提調李思觀,副提調蔡濟恭啓曰,昨日親臨月臺,竟夕酬應,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道,氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,親傳在近,中官便臥其家,內班院掌務,牌召嚴飭。
閔弘烈啓曰,卽者待敎兪岳柱,檢閱韓光近,以檢閱洪樂恒,下諭過限未上來,謂以館規,陳疏出去,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以承傳色,口傳下敎曰,慶熙宮當初營建何年?問于下番翰林以奏。
又下敎曰,下敎時,入侍掌務官置之。
傳曰,內局入侍。
閔弘烈啓曰,戶曹兼春秋未差之代,令該曹卽爲口傳差出,何如?傳曰,允。
吏曹口傳政事,兼春秋單崔宗謙。
傳曰,騎馬二匹立之。
金致恭,以武二所試官言啓曰,今此庭試初試時,先試柳葉箭,今幾畢射,而取考謄錄,則多有單技稟旨陞付之例。故雖柳葉,箭不中者,一倂許射六兩,而或因傳敎,或因試所草記,擧行矣。今番試取規矩,旣與前相同,柳葉箭未入格之類,一竝許施六兩之意,敢啓。傳曰,知道。
金致恭,又以武一所試官言啓曰,今此庭試初試時,先試柳葉箭,今幾畢射,而取考謄錄,則在前兩技試取時,多有單技陞付之例,故雖柳葉箭不中者,一體許射六兩,曾有草記擧行之事矣。今番試取規矩旣與前相同,柳葉箭未入格之類,依例一倂許試六兩之意,敢啓。傳曰,知道,
八月二十二日午時,上御集慶堂。藥房入診入侍時,都提調金致仁,提調李思觀,副提調蔡濟恭,假注書尹弼秉,記事官辛應三·李福徽,醫官李以楷·鄭允協·慶絢·吳道炯·柳光翼·玄處明·許溫等以次進伏訖。陽澤曰,昨日殿坐酬應之餘,夜來聖體,若何?答曰,一樣矣。李以楷等,以次診脈候退伏訖曰,左右三部均,闊體一樣矣。進湯劑訖,命承旨讀毓祥宮·儲慶宮祭報府訖。命同副承旨入侍,注書出來率入後。上曰,江華儀軌之未卽考來,事勢似然矣。濟恭曰,自然如此矣。上曰,性智,卽神僧也。致仁曰,我國名地師有三,性智與李宜新·朴尙懿也。國朝士大夫家名墓,皆出其手矣。上曰,楊州李聖肇家墳山,亦名墓矣。致仁曰,俗傳,以毛段一同買之云矣。上下問于同副承旨金致恭曰,在院承旨誰也?致恭對曰,閔弘烈及臣也。上曰,致祭爲之乎?濟恭曰,致祭承旨,姑未入來矣。上命讀江華留守狀啓,讀訖。上曰,留守年幾何?致仁曰,六十矣。一髮不白,外間稱秀才矣。上曰,老人容貌,必有黑斑處,予則,何如?致仁曰,天顔紅映,韶算無減矣。濟恭曰,臣久未入侍,而昨日殿坐時仰瞻,則與十年前無異矣。致仁曰,臣等雖遠望,猶覺天顔之渥澤矣。上曰,予之瞻視,有時乎昏瞀,而與老病全昏者有異矣。致仁曰,偶然如此,而臣等亦望其復常矣。上曰,予或扶杖而起,則似搖搖不定矣。致仁曰,扶人肩則牢柱不動矣。上笑曰,果然人勝於杖矣。尹鳳五篤老而至於是乎。致仁曰,外貌似有精華,而筋力則無餘地云矣。命致恭書傳敎曰,嗚呼,故司直尹鳳五,予昔辛丑承儲之日,爲桂坊,晚後登第,資至崇品。君臣同老,頃者入侍,怳若今日,何意此狀之遽報,却疑非眞,因今番之若此,尙今稽滯,予甚愴然,祭文製下。令本道,卽爲致祭,致弔依例擧行,致賻等節,亦令本道擧行,其子待闋服,卽爲懸註調用,以示予意。書訖,仍命書致祭文訖。上曰,中官淹置,予不能知矣。近日中官供辭中,稱若隕淵谷,過甚矣。又命書傳敎曰,近者有苦心,故雖未酬應,昨日殿坐之後,宜卽提稟,而承傳色中官,拱手傍觀,郞廳中官,非詐則若木偶人,匿置不奏,中官吳命來卽詐者,閔德祥卽木偶者也。雖然,近者禮單,若有耆舊之人,卽奉事下敎,若此,其涉無狀,令該府處之。吳命來,以不應爲公律勘處。閔德祥以制書有違律勘處書訖。宣傳官入侍,上曰,汝馳往看審,則役處何如,而役事今至何境耶?對曰,宣傳敎於禁將,則禁將以爲,自二十日,運石爲千餘介,而募軍則來,自願軍則不來云矣。上曰,自願軍似不來矣。運石時,一人能負幾介耶?對曰,石大則一人負一石而猶重矣。終日所運,不過四次,而石漸盡,極難云矣。上曰,內外俱築乎?對曰,然矣。上曰,汝於沙峴路中見之乎?對曰,望見之矣。命退去訖。上曰,舜有娥皇·女英則丹朱,誰之所生歟?致仁曰,向來入鳳洲綱鋻,自上,命考見,似是女英子矣。上曰,都承旨知之乎?對曰,娥皇無子之言,臣似見之於古文中,而不能詳細記有矣。上曰,丹朱果何人耶?濟恭曰,書曰,允子朱啓明。又曰,無若丹朱傲云。意其技藝而德實德者也。上曰,聖人不言命,何也?致仁曰,孔子罕言命,則聖人固知之而不言矣。上曰,李喆輔年今幾何?致仁曰,七十九矣。上曰,李光溥何如云耶?致仁曰,靈壽閣擧動時,每參班列矣。濟恭曰,李光溥比李喆輔,可謂少年矣。致仁曰,光溥爲人雅靜矣。上曰,李山斗何如云耶?濟恭曰,所居絶遠,臣未知其如何,而入於今番兩南文臣刋名中矣。上驚問曰,然乎?致仁曰,李基敬亦入刋名中矣。上曰,以湖南人故然耶?濟恭曰,濟州兩文臣亦以湖南而入於其中矣。上笑曰,然乎?命注書持入刋名傳旨讀訖,命抹去李山斗·李基敬及濟州兩文臣名。仍命書傳敎曰,今番下敎,所謂文臣者,卽指堂下人,故傳旨入也,心亦無他,命啓下。今日聞覺,取來命讀,李山斗·李基敬之混入,實是千千萬萬意外。旣曰,文臣不曰二品,則濟州二人同入可也。此二人之混入,其時承旨該堂,皆不察傳旨中抹下,當該承旨·該堂,從重推考。此則雖料外,今番後欲致李基敬?若何?欲爲下敎,今何默也?噫,彼李基敬雖在湖南,豈可與於此事?予亦其何一毫致疑於此人?切勿介滯,卽爲來京事,政院下諭于同知中樞府事李基敬書訖。上曰,李基敬聞此,必不喜矣。致仁曰,基敬聞此下敎,必惶感萬萬矣。濟恭曰,年前文純公家,致祭日子及雩祀壇祭日子,考來矣。上曰,兩日子,果相値乎?命書傳敎曰,今聞考奏,韓判府事,其日爲獻官受香,不參與否,非所可論,原傳旨中,卽爲付標啓下。書訖,致仁曰,日勢已晚,一貼更爲待令乎?下敎曰,藥房提調持湯劑,更爲入侍。出榻敎上曰,二貼連入可也。又下敎曰,藥房提調持湯劑,更爲入侍。出榻敎提調李思觀持湯劑,入來,上進止。命濟恭讀江華儀軌訖。命書傳敎曰,以諸翰林違牌觀之,洪樂恒過限不來,可知新進怠慢之習,宜飭禁推。書訖,濟恭曰,尹鳳五家致祭命下,而禮官進去,則弔祭何以爲之乎?命書傳敎曰,故司直尹鳳五家弔祭,令禮郞兼行,諡狀亦從卽爲議諡。書訖,又命書傳敎曰,頃者雖因慨下敎,其罪亦未瑩,而此輩豈關涉於鄕儒?放逐中官金時輝·崔鳳德·金性完竝分揀蕩滌事,分付,內侍府。書訖,命退,諸臣以次退出。
上在慶熙宮。停常參·經筵。
金致恭啓曰,大司憲成天柱未肅拜,執義未差,掌令韓鏶在外,具㢞武二所監試官進去,持平李東顯陳疏受由,金光岳武一所監試官進去,今日以監察茶時之意,敢啓。傳曰,知道。
藥房都提調金致仁,提調李思觀,副提調蔡濟恭啓曰,伏未審夜間,聖體調攝,若何,痰候何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。今日只傳,豈曰孝乎?其況再明望東郊,一倍隕心,亦曰悌乎?氣何暇諭焉?
中宮殿·惠嬪宮,藥房口傳問安。答曰,知道。
親傳香罷後,政院·玉堂,藥房口傳問安。答曰,知道。
以承傳色,口傳下敎曰,宣傳官一員,馳往圓峯,日勢如此,使之休之。昨日役事,至於何境與否,看審以來,騎馬二匹立之。
蔡濟恭啓曰,左承旨洪梓,今日不爲仕進,卽爲牌招,何如?傳曰,允。
又以吏曹言啓曰,今此儲慶宮·毓祥宮,孝章廟秋享祭,執禮,大祝,皆以侍從塡差,而時無職名人員。令該曹,依例口傳付軍職,何如?傳曰,允。
兵曹口傳政事,副司果李東泰·申尙權·金復休·安聖彬·柳雲翼,副司正金衡柱。
朴弼逵啓曰,下番兼春秋李福徽,身病猝重,勢難察任。今姑減下,其代,令該曹,口傳差出,何如?傳曰,允。
傳于朴弼逵曰,承旨祭官,侍衛軍兵雨具。
備邊司薦望,以鄭厚謙爲開城留守,李殷春爲平安兵使。
徐命善,以武一二所差備官,以試官意啓曰,副試官李殷春,移拜平安兵使矣,莫重試所,試官不可不備,令政院,卽爲稟旨變通,何如?傳曰,允。
又以啓曰,因武一所草記,試官李殷春,移拜平安兵使,其代,令本院,稟旨變通事允下矣。原單子中,付標以入之意,敢啓。傳曰,知道。
傳于朴弼逵曰,內局入侍,往吉州宣傳官,同爲入侍。
又傳于曰,摘奸宣傳官,內局入侍,同爲入侍。
閔弘烈啓曰,假注書尹弼秉,身病猝重,勢難察任。今姑改差,何如?傳曰,允。
尹弼秉改差,代以權偀爲假注書。
吏曹口傳政事,兼春秋單睦善恒。
吏曹口傳政事,兵曹佐郞安鼎大·閔膺世·柳德申·朴思亨。
金致恭,以義禁府言啓曰,中官吳命來,以不應爲公律勘處。閔德祥以制書有違私律勘處事,傳旨啓下矣。右人等,旣已拿囚,吳命來以不應爲公律,杖八十收贖。閔德祥以制書有違私律,杖一百收贖。盡奪告身,而竝依承傳,功減一等放送,何如?傳曰,允。
己丑八月二十三日辰時,上御崇政殿月臺。親傳香入侍時,行都承旨蔡濟恭,右承旨閔弘烈,左副承旨朴弼逵,右副承旨徐命善,同副承旨金致恭,假注書尹弼秉·李心休,記注官辛應三,記事官李福徽以次侍立。上具翼善冠·袞龍袍,乘輿出資政門,降輿傳香後,仍爲祗送。遂命藥房提調,持湯劑入侍,都提調金致仁,提調李思觀進伏訖。上曰,今日雨過矣。致仁曰,非過也。上曰,儲慶宮,右承旨進去,奉審毓祥宮。左副承旨進去,摘奸以來事。榻敎又命曰,奉審而取祭物單子來。弘烈·弼逵,承命出。致仁曰,夜來聖體調攝,若何?上曰,一樣矣。致仁曰,痰候,何如?上曰,一樣矣。致仁曰,寢睡·水刺之節,亦何如?上曰,一樣矣。遂進湯劑。上曰,予申時,氣常不好,此何症也?致仁曰,此必是往來之氣耳。上曰,昨日試場,柳葉箭已畢射乎?金時默曰,一所則昨日,已始六兩之射,二所則今日始之矣。上曰,六兩易了當矣。時默曰,三四日則例能終之矣。上曰,其數幾何?時默曰,都數爲七百餘人。上曰,其規如何,何若是多出乎?一二所宣傳官促召入。遂進湯劑,只令兩廳首醫診候。致仁曰,累度晨出,氣候不平,湯劑加入,何如?上曰,已之。一二所宣傳官入來進伏。上曰,柳葉箭三中,何如是多乎,其規歇乎?時默曰,三技取二技,而科規則歇矣。上曰,單子數幾許?宣傳官二人曰,二所單子一百十七字,爲五千八百四十人,一所單子一百三十八字,爲五千六百四十人矣。上曰,二所西北多矣。宣傳官曰,北道則一所也。上曰,今番則代射,其能無乎?命善曰,聖敎嚴飭之下,誰敢生意?上曰,試官爲誰?命善曰,一所則閔百興·李殷春,二所則李重祜·李泰祥矣。上曰,李泰祥難矣,眞善矣。致仁曰,難矣之人。上曰,過太善,以逢頃日之患矣。時默曰,兵曹郞廳在外之代,口傳差出,何如?上曰,在外受由人,竝改差,與未差代,令該曹,口傳差出。出榻敎時默曰,內乘金衡柱,以一二提調之有故,付軍職,草記未及爲之,何如?上曰,令該曹,口傳付軍職。出榻敎命善曰,兵郞中,李羽逵·李遠亦呈辭單,以國忌齋戒,姑未啓之矣。上曰,然矣。濟恭讀義州府尹洪檍狀啓,換馬事。上曰,北馬亦好,止亦何妨?致仁曰,彼處馬品,勝北馬矣。只買御乘,實爲好矣。上曰,義州按覈御史,何至今不來乎?致恭曰,程道甚遠,往返可至一月,勢固然矣。濟恭遂讀老人加資回啓。上曰,上言紙極多,注書何以堪持?眞壯士也。上曰,洪梓年幾何?致恭曰,丁亥生,年六十三矣。上曰,予思丁亥年,如昨日,豈意丁亥生,爲老人乎?濟恭曰,洪梓有實病,見職許遞,何如?上曰,左承旨洪梓許遞,其代前承旨洪述海除授,牌招察任。榻敎上曰,近來冒年之弊,必多而然矣。上言者何如是多也?或以甲戌生而上言,予何貴甲戌生乎?可謂意思窮極矣。遂下敎曰,竝依所願施行。弘烈奉審後入來,讀儲慶宮祭物單子訖。上曰,尹鳳五人物極精,聞其逝,懷不平。李山斗予固慮之矣,尙今生存,可奇矣。弼逵奉審後入來,讀毓祥宮祭物單子訖。致仁持湯劑更進,上進御後,命書傳敎曰,秋曹登聞回啓中,每稱去乙未年,洪以立判付。噫,其時判付,予侍坐時承聞,每聞此心亦動,此後回啓中,只稱依乙未受敎放送事,分付該曹。上曰,明日亦當親傳香,以此擧行。遂命諸臣退出。
己丑八月二十三日申時,上御集慶堂。藥房入診入侍時,都提調金致仁,提調李思觀,副提調蔡濟恭,假注書李心休,記注官辛應三,記事官李福徽,醫官李以楷·鄭允協·慶絢·吳道炯·柳光翼·玄處明·許溫以次進伏訖。致仁曰,夜間,聖體調攝,若何?上曰,一樣矣。致仁曰,痰候,何如?上曰,亦一樣矣。致仁曰,寢睡·水刺之節,亦何如?上曰,亦一樣矣。圓峯役處看審宣傳官入來。宣傳官曺命楫進伏曰,臣往宣聖敎於禁將,則以爲,役處新經急雨,姑未始役,待日晴,更爲起役云矣。上曰,然矣。命楫曰,最下處,已成石築,其未築處,中間則可補二三丈,役處之所餘者,只是一處,不過五六日可訖。餘處則舊是齋郞木柵修補處,而禁將謂以從當施役云矣。上曰,宣傳官出去,命楫退出。上曰,吉州摘奸宣傳官入來。宣傳官金趾祥進伏,上曰,北道果有行錢之事乎?趾祥曰,臣假作商賈形狀,遍見諸邑,則元無用錢之事矣。上顧謂濟恭曰,卿新自北道來,亦當知之。果有行錢之事乎?濟恭曰,無矣。上曰,明日國忌只懿陵乎?濟恭曰,然矣。上曰,傳香時,雖不能於延和門祗送,香則以親傳香之香用之。遂命諸臣退。
上在慶熙宮。停常參·經筵。
景宗大王忌辰齋戒。
藥房都提調金致仁,提調李思觀,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。追憶昔年,此心一倍,何心酬應,氣何諭哉?明日入侍宜矣。
中宮殿·惠嬪宮,藥房口傳口問安。答曰,知道。
金致恭啓曰,大司憲成天柱,持平李東顯未肅拜,執義未差,掌令韓鏶在外,具㢞武二所監試官進去,持平金光岳武一所監試官進去,今日以監察茶時之意,敢啓。傳曰,知道。
徐命善,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
徐命善,以武二所試官言啓曰,監試官司憲府·掌令具㢞,以親病,陳疏不進,莫重國試,監試之任,不可不備員。令政院,卽速稟旨變通,何如?傳曰,允。
徐命善啓曰,監試官具㢞,以其親病,陳疏到院,而原疏,以國忌齋戒,纔已退却矣。卽因武二所草記,莫重國試,監試之任,不可不備員,令本院,卽速稟旨變通事允下矣。原單子中,付標以入之意,敢啓。傳曰,知道。
香祗迎罷後,政院·玉堂·藥房口傳問安。答曰,知道。
洪述海啓曰,刑曹判書李溵,參判金鍾正除拜,後過三日,不爲出肅,依定式,推考警責,仍卽牌招察任,何如?傳曰,允。
以承傳色,口傳下敎曰,禮房奉審以來,請承傳色以奏。
左議政金相福箚曰,伏以臣於日昨,隨諸大臣,詣閤求對之際,忽伏承相職除授之命,臣旣入闕矣。拜恩登陛,略陳私懇,而臣以人則不宜濫叨,以病則不可强策,臣之居是職者四年,遞是職者又四年,四年以前,未有一事之稱,況於四年之後,責任尤難,而苫塊餘喘,無復世念,夫豈可重居是職,復誤國事乎?夫公相之重,非庶僚之比,不可隨闕苟差,充位具員者,臣尙見三十年來事矣。殿下之授是任,必擇人而責成人之受是任者,其器識才猷,類皆一時之望,可以贊治化而鎭世道,未有若臣之無似,而累辱重位者也。古所稱相臣之業,尙矣無論已,至於簿書期會之末,捄時彌綸之方,臣實茫然不知所以措手,雖皆仰成於首席,然其輔弼匡正,均有其責,以臣已試於前而不效其萬一者,反思於今,復何可徒恃寵靈,仍冒匪據乎?且臣風痺痰癖,已是十數年貞疾,而近日以來,又添昏眩之症,庭戶之中,時或顚仆精神慌迷,昨日之事,今日忘之。恒見之人,或錯姓名,如此而亦何以摠負重任乎?此皆臣實事眞情,非敢欺罔聽聽者。伏望聖慈,俯垂諒察,亟賜遞改,以遂至願,不勝萬幸。答曰,省箚具悉卿懇。噫,復見卿拜相,予何料哉?昨已諭,次亦若前,卿須體小子之意,安心視事焉。仍傳曰,遣史官傳諭。
己丑八月二十四日辰時,上詣延和門。香祗迎入侍時,行都承旨蔡濟恭,左承旨閔弘烈,右承旨朴弼逵,左副承旨徐命善,右副承旨金致恭,同副承旨洪述海,假注書李心休·權偀,記注官辛應三,記事官睦善恒以次侍立訖。上具翼善冠·黑圓領袍,乘小輿,出通陽門,詣延和門外,降輿板位祗迎訖。藥房都提調金致仁,提調李思觀以次進伏。致仁曰,聖體,若何?上曰,追憶昔年,此心一倍,氣何諭乎?致仁曰,批答旣承明日入侍之敎,不勝悶菀,請進一貼,何如?上曰,今日何心服湯?予當不進矣。致仁曰,自前今日,則亦嘗進御矣。上曰,一貼煎入可也。仍爲進止,上三進,不滿一合,而以其餘,注之輿下。致仁曰,二貼當爲煎入,而臣等仰瞻之時,猶如此,況於未入侍之時,豈知其進御乎?伏望爲進御矣。仍還大內。
上在慶熙宮。停常參·經筵。
未時申時,日暈。
景宗大王忌辰。
莊烈王后忌辰齋戒。
藥房都提調金致仁,提調李思觀,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等依下敎率諸御醫,趁早入診,詳察聖候爲宜。臣等不任區區憂慮,敢來問安,竝此仰稟。答曰,知道。暮年逢此日,干支亦,甲戌。追憶昔年,心千隕·膽萬墜,氣何諭哉?以承傳色,口傳下敎曰,下敎時入侍。
中宮殿·惠嬪宮,藥房口傳問安。答曰,知道。
金致恭啓曰,大司憲成天柱未肅拜,執義未差,掌令韓鏶在外,具㢞呈辭,持平李東顯武二所監試官進去,金光岳武一所監試官進去,今日以監察茶時之意,敢啓。傳曰,知道。
以賓廳次對頉稟,傳于徐命善曰,明日爲之。
朴弼逵啓曰,上番兼春秋辛應三,身病猝重,勢難察任。今姑減下,其代,令該曹,卽爲口傳差出,何如?傳曰,允。
吏曹口傳政事,兼春秋單閔膺世。
徐命善,以武二所試官言啓曰,本所柳葉箭六兩,今已畢射,而兩技入格,只是一百二人矣。元額未充之數,依近例,單技入格中,從矢數,次次陞付之意,敢啓。傳曰,知道。
傳于朴弼逵曰,內局入侍。
傳于徐命善曰,騎馬二匹立之。
傳于徐命善曰,開陽門仍留,武二所試官復命後下鑰。
傳于徐命善曰,試官復命後,只三試官入侍。
備忘記,慕華館初試榜,令承宣讀之。三百初試,關西幾居二,平壤則九十餘人近百。此可謂居一,大抵近者關西若此。今番嗣服後初見,深嘉武才矣。
以承傳色,口傳下敎曰,俄亦僅服,其止之。
傳于徐命善曰,初試榜中,十九歲二人,七十一歲二人,明日待令。
備忘記,已下敎御史所爲,其涉可嘉,御史洪龍漢,令該曹,特爲準職調用。
徐命善啓曰,明日次對,兩司當爲進參,除在外傳旨未下試所進去外,未肅拜不爲行公人員,竝待開門牌招,以爲推移入侍之地,何如?傳曰,允。
己丑八月二十五日午時,上御集慶堂。藥房入診,禮堂同爲入侍時,都提調金致仁,提調李思觀,副提調蔡濟恭,假注書李心休,記注官辛應三,記事官睦善恒,醫官李以楷·鄭允協·慶絢·吳道炯·玄處明·鄭允說·許溫以次進伏訖。致仁曰,夜來聖體調攝,若何?上曰,一樣矣。致仁曰,痰候,何如?上曰,一樣矣。致仁曰,寢睡·水刺之節,更何如?上曰,一樣矣,致仁遂請診候。上曰,今日何日,何心診脈?致仁曰,禮堂嚴璘,有稟定事,來詣請對矣。上曰,入侍,璘進伏訖,上曰,何以入來?璘曰,役事浩廣,未及畢役,且土性潰惡難着木根矣。上曰,然耶?璘曰,昨日宣傳官來傳下敎,故小臣與禁將,一一奉審,則局內有一處,於陵寢甚近之地,而地勢高而崩頹,年年陵官,以木柵防之,今旣始役,此處似不可不修補矣。上曰,若是石山則難矣。璘曰,非石山也,第本陵,異於他陵,其在預防之道,似當宣力矣。上曰,爲之可也。璘曰,告由祭亦行之乎?上曰,因前告由,可也。因下敎曰,今聞禮堂所奏,禁將之先欲禮堂奉審,禮堂之不欲徑先,俱有意見,而一年之內若此,及今不爲,前頭可悶。況旣行告由,何論某峯某龍?宜一體擧行。且國初,加定八道軍丁,築都城,有其時下敎,爲嗣君,若此,況爲先乎?吁嗟,此心,唯在西郊,故再昨已諭,雖有大小之異,補土一也,何異陵官?目今禁將,卽補土大將,禮堂,卽以國體同監者,況昌陵頃者,有申勅者,禁將禮堂,自今日,五陵遍內外巡審後,可補處,雖用一軍補莎處,其皆修補。五陵之內,雖尺寸沙汰處,無頉然後,其令復命,而若是下敎者,懲創乎今者也,頃者下敎之後,若尺寸不補者,雖補其若無形者,則禮官親審,奚比郞廳,禁將奚特今役?身爲備堂,奉命同爲看檢一也。其中,有不勤者,禮堂來奏若此,而若有募軍價加用之事,亦令禁將,以聞備局。出擧條璘曰,日用五百名,而昨日則北漢僧徒入之。上曰,領相自請奉審,其誠難矣。募軍價能着實給之乎?璘曰,着實矣。上曰,北道監賑,其善爲之云乎?濟恭曰,善賑云矣。上曰,今年則北農何如?濟恭曰,小臣上來時,耳麥登場甚好,秋農則雨水過多,被災處多云矣。遂命諸臣退。
己丑八月二十五日初更五點,上御集慶堂。武二所試官入侍時,試官李重祜·李邦綏·張志豊,左副承旨徐命善,假注書權偀,記事官閔膺世·睦善恒,以次進伏訖。上曰,今番貫二技者,幾人乎?重祜曰,數十餘矣。上曰,今番則精乎?重祜曰,初有聖敎,故各別曉諭於擧子,無現捉者矣。上曰,試官先退。仍命命善讀榜目。上曰,西關槪多入格,而平壤則壯矣。讀榜目訖,又命讀義州御史洪龍漢狀啓,上曰,普潤何許人?命善曰,譯官矣。上曰,問目有次序,不錯亂矣。予初謂六同,不能獨辦,必有根本云矣,果有此普潤矣,御史則甚速爲之矣。命善曰,卽得承款,實是難事矣。上曰,果難矣。仍命書傳敎曰,初已下敎,決非六同所爲,不多日,其皆承款,其所嚴問,條理該備,可謂不負特命行査之意。以此觀之,無六同,普潤何以囑托,無普潤,六同亦何生意?元犯金普潤,旣已覈得,今則普潤元犯,六同贅潛商者也,其他物主,非他人也,亦不過助八包者,何累於此?次對時稟處。張時昌·金旕草里,御史結語亦詳,而可謂無贓物之六同也,其在嚴邊禁之道,其宜嚴處,次對時,一體嚴處。其餘諸放者,皆精,其中黃昌旭·韓宗倜,頃覽啓聞,無義刑推,已涉訝也。可賞而刑推,其飭何濫於渠?此正刑者,不可復贖者也,不擇裨將,有此潛商,雖非身犯,亦豈無飭?此惟在稟處中,其何先諭焉?已上傳敎上曰,黃昌旭·韓宗倜皆給賞乎?命善曰,其銀折半,分給此兩人及府隷矣。上曰,銀主,卽其弟也,當有罪乎?命善曰,以臣賤見,則豈爲潛商而給銀乎?此乃助八包者也。上曰,裨將八包幾何?命善曰,二千兩,此則八包之外,故現捉矣。上曰,六同亦有包乎?命善曰,馬頭無包矣。上曰,例有買譯官窠而入去者矣。命善曰,六同則無買去者矣,大抵於渠不幸而現捉矣,自前實有如此之弊,利慾所關,幸而無事者多,故然矣。府尹及書狀,同坐搜驗,凡其八包,皆照數印封入送,而使行卜物,則不必搜驗矣。上曰,使行卜物,則果不搜驗乎?命善曰,若搜使卜,則至於寢籠轎粧,亦皆搜見,其在同朝相敬之義,不必如是矣。上曰,此若混入於三房卜物,則當不得捉出矣。命善曰,若能混同於三房卜物,而天然載去,則不可捉出,而書狀各別嚴飭,卜物皆令裹封於眼前,一一照數,故此物,不敢生意於混入矣。上曰,然矣。承史以次退出。
上在慶熙宮。停常參·經筵。
莊烈王后忌辰。
藥房都提調金致仁,提調李思觀,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今則追慕之日,只有十月,是豈孝哉,是豈孝哉?甚矣理中,甚矣理中,有何建功?只悔錫名,氣益耗,猶一樣矣。
以承傳色,口傳下敎曰,次對同爲入侍。
中宮殿·惠嬪宮,藥房口傳問安。答曰,知道。
金致恭啓曰,大司憲成天柱牌不進,執義未差,掌令韓鏶在外,具㢞牌不進,持平李東顯呈辭,金光岳武一所監試官進去,今日以監察茶時之意,敢啓。傳曰,知道。
備忘記,噫,昨日干支興懷,況今日干支乎?旣奏誕日賀,自皆權停,勿稟草記事,分付該曹。
以承傳色,口傳下敎曰,宣傳官送圓峯,昨日之役,幾許爲之,軍丁幾許使役,北漢僧軍,摠戎廳員役來赴云,此亦應入於募軍中,而使之乎,使之知來。
徐命善,以武一所試官言啓曰,今此庭試初試時,兩所各取三百人事,命下矣。柳葉箭六兩,今已畢射,而兩技入格,只是六人,元額未備之數,至於二百九十四人之多。取考謄錄,則在前如此之時,依傳敎,六兩三矢入格,與柳葉箭三中四分,比劃先付後,柳葉箭入格之類,一從矢數陞付矣。今亦依前例,以單技入格人,次次陞付之意,敢啓。傳曰,知道。
備忘記,李山斗·李基敬,猶分揀,況三姓乎?全州李氏·慶州金氏·首陽崔氏,本州世居之人,今番庭試,皆令應赴。
傳于徐命善曰,大臣·備局堂上引見,內局同爲入侍。
傳于徐命善曰,訓鍊院官員,率七十一·十九歲入格擧子待令。
以承傳色,口傳下敎曰,日期已近,分付禮曹,卽爲擧行。
徐命善,以義禁府言啓曰,令該府處之,兩司以不應爲私律勘處放送,試官趙榮進·鄭文柱,亦爲分揀放送事,命下矣。時囚罪人前掌令任瑎·金瑞應,前持平李重海,前司諫李行源,前執義鄭枋,前獻納李秉鼎,前正言任希簡等,以不應爲私律,杖八十,奪告身三等,而依承傳,有功議者,各減一等放送,趙榮進·鄭文柱,分揀放送之意,敢啓。傳曰,知道。
徐命善,以義禁府言啓曰,李永中,忠淸道新昌縣定配事,承傳啓下矣。以承傳內辭意,具罪目,依例發遣府羅將,卽爲押送配所之意,敢啓。傳曰,知道。
己丑八月二十六日午時,上御集慶堂。藥房入診入侍時,都提調金致仁,提調李思觀,副提調蔡濟恭,假注書李心休,記注官睦善恒,記事官閔膺世,醫官李以楷·鄭允協·慶絢·吳道炯·柳光翼·玄處明·許溫,以次進伏訖。致仁曰,夜來,聖體調攝,若何?上曰,一樣矣。致仁曰,痰候,何如?上曰,一樣矣。致仁曰,寢睡·水刺之節,更何如?上曰,一樣矣。遂進湯劑,上進服訖,遂令醫官診候。上曰,今日祭報府入之。使濟恭讀之。上曰,六同橫走,則何以捉之乎?致仁曰,御史預爲嚴飭,使不得逃躱,故不能矣。遂命諸臣退出。
己丑八月二十六日午時,上御集慶堂。大臣·備局堂上引見入侍時,領議政洪鳳漢,左議政金相福,右議政金尙喆,行吏曹判書申晦,兵曹判書金時默,知訓鍊李章吾,吏曹參判李潭,漢城右尹鄭尙淳,司直李重祜,副校理徐有隣,正言李崇祜,左副承旨徐命善,假注書權偀,事變假注書洪樂淵,記事官閔膺世·睦善恒,以次進伏訖。鳳漢曰,聖體若何?上曰,一樣矣。鳳漢曰,邦慶莫大,而今日有誕日陳賀勿稟之敎,臣等,不勝抑菀矣。上曰,已定之事,何可更稟乎?鳳漢曰,此平安監司李景祜狀啓也,以爲寧遠郡民家二十戶之漂沒,十六口人物之渰死,極爲驚慘。家舍漂沒之類,當年還上蕩減,渰死人恤典題給,曾有其例,請令廟堂稟旨分付,而恤典擧行,已有傳敎,還上亦爲依例蕩減之意,分付,何如?上曰,依爲之。鳳漢曰,此禮曹粘目也,因東萊府使李在簡狀啓,裁判差倭,以公作米,年限請退事出來,而接待雖有其例,事係邊情,請令廟堂稟處矣。差倭旣已出來,姑許依例接待,至於公作米,一時特恩,不可視爲應行,每請退限,另加責諭,卽速還送之意,分付,何如?上曰,依爲之。已上竝出擧條鳳漢曰,義州御史狀啓,昨日有稟處之敎矣。上曰,査問有次序,而善爲之矣。予有先問者,潛商被捉,有作門內外之別乎?尙喆曰,果有內外之殊,而內則先斬後啓矣。上曰,前已諭矣,而此豈一六同所爲乎?果然得金普潤,予言驗矣。鳳漢曰,無普潤,何以生意乎?上曰,黃昌旭·張時昌,何可刑推乎?此則過也。鳳漢曰,初未捉六同,而無他可問處,故然也。上曰,誰當爲元犯乎?鳳漢曰,邊禁當嚴,千兩八百兩,皆至重矣。上曰,裨將有八包,而此則八包之外也。鳳漢曰,御史狀啓,旣如此,昨日傳敎,又如此,普潤·六同,皆施一律,旕草里·張時昌,減死定配,書狀則自家極善往來,而不能檢下,定配,何如?上曰,作門有內外矣。鳳漢曰,雖作門有別,內則先斬後啓,而外亦無貸死之法矣。上曰,作門外所捉,曾有酌處之事矣。鳳漢曰,此出於聖上特恩,而法則本不如是矣。上曰,予緊束,故能捉六同,不然則不能捉矣,捉之後亦豈無闊狹耶?相福曰,旣重邊禁,遣御史査出,則臣等,當以法奏之矣。藥房都提調金致仁曰,如此者多,而旣捉之後,不可容貸,且數亦太多,旣送御史,則彼人亦已知之,不可不嚴矣。尙喆曰,果多如此者,而旣已現出,則有難容貸矣,好生之德,若是至矣,抵法二人,雖是極難,而法不可緩矣。上曰,僉意,何如?晦曰,臣意則與大臣同矣。時默曰,旣遣御史,事面重大,不可饒貸矣。章吾曰,自有常法,不可容貸矣。潭曰,臣意,亦與大臣諸臣同矣。尙淳曰,旣已承款,則邦禁至嚴,如大臣所奏,斷不可已也。重祜曰,此弊甚多,此若容貸,則潛商者,無畏死之慮,此豈不悶乎?有隣曰,邊禁至嚴,不可容貸矣。崇祜曰,臣有情勢,不敢以臺臣自處,不敢是非矣。上曰,承旨之意,何如?命善曰,臣旣以此事,至於被彈,則其間事實,雖或陳達,而至於是非,則不敢參論矣。上曰,作門外,前旣有參酌,則此亦作門之外也。鳳漢曰,好生之德,若是不忍,而此報已入於彼中,不可不嚴處,江邊大張威儀,限死決棍,則似好矣。上曰,此則雖如泥,猶勝於梟示也,大張威儀,至死決棍,可也。於此談笑處之,而渠之同生輩,豈忍見之乎?如見於目前矣,若書以三房,則誰敢捉乎?鳳漢曰,畏書狀故不敢混入矣。命善曰,書狀嚴飭,故不敢混入矣。仍命書傳敎曰,邊門嚴重,奸計億萬,今番六同事而極矣。觀其狀聞,決非六同所爲,必有窩主,故下敎六同,捕捉金普潤之名自現,當初下敎,庶幾知也,而次第盤問,果然難逃於二次,皆不過數度,而承款本事,業已詳諭,其何復諭,而況普潤·六同雄唱雌和,欲爲潛越,萬萬陰慘。予雖衰矣,國法難貸,恒日此等事,有司曰殺,予則曰宥,四十年苦心,然於此事,有司雖曰宥,予則必曰殺也,而然今於暮年,予何先諭?今日入侍,若請一律,只欲依爲之,曉頭忽思,曾有作門內外之分,頃亦有作門外酌處之事,潛越一也,而處分何異?今日筵中已諭,今欲酌處,亦諭予意可乎?以六同之名,知其有六兄弟,普潤之供,以第二弟第五弟之言,亦知其五兄弟,其雖嚴邊禁而置法,心則果然殘忍,今覺其例,於普潤·六同非特免梟示之端,酌處二人,四弟五兄之心,可見。然亦不可尋常處之,令御史眼同府尹,江邊大張威儀,普潤·六同,回示三帀,普潤決棍八十度,六同決棍六十度,普潤三水府限己身充軍,六同端川府限己身本府爲奴,張時昌·金旕草里,關東散配。李永中予示微意,所奏亦然,其在懲他之道,不可前已勘而置之,新昌縣定配,御史擧行後,其令復命。已上傳敎鳳漢曰,前左相欲遞而遞,果適其願,感激實深,而不參致祭,非其眞情也。上曰,下敎中,必有其人云,而左相則少無是心矣。尙喆曰,前左相,爲守禦使,而果有實病,仍香祗迎時,至有遣御醫之事矣。上曰,予忘之矣。鳳漢曰,不敢一一陳達,而諸臣中,多有公頉者矣。上曰,何論大官與其他?自當一體分揀矣。鳳漢曰,三道中,不入疏中者,非背先正之人,而竝被停擧,恐或有參恕之道矣。相福曰,鄕儒或有旣散還歸者,或有徊徨道路者云,試以都城言之,一洞之內,一人有罪,而一洞竝被罪,則恐未知如何矣。鳳漢曰,秋事方殷,守令催促下送,何如?上曰,未下直守令,其令明朝辭朝,內局入侍,同爲入侍。出傳敎尙喆曰,北閫張志恒,已辭朝,而只見大臣將臣,至於備局諸宰,則一不見之故,諸宰捉囚下隷云,體統所在,當有處分矣。上曰,張志恒特施不敍之典。鳳漢曰,此人亦不可以此而不用,拿處後,更令辭朝催送,恐好矣。致仁曰,乍罷旋敍,渠則自以爲無妨矣。時默及潭,齊聲進前曰,旣已辭朝,其在國體,不可更爲如此矣。上曰,今聞相臣所奏,北兵使張志恒所爲,其涉駭然,其在國體紀綱,不可循例處之,特施削職之典。出傳敎上曰,頃者欲飭,而下敎二所皆榜畢,令該曹處之,兩司施以不應爲私律勘處放送,試官趙榮進·鄭文柱,亦爲分揀放送。出傳敎時默曰,向於朝參時,禁軍別將李殷春,以兵曹堂上軍官,減五負,換作龍虎營敎鍊官三負事,陳達蒙允,而料祿換授,事多窒礙,且其接濟,終涉苟艱,仍舊貫置之,何如?上曰,依爲之。出擧條崇祜曰,臣於日前,伏承除旨,仍奉試牌,豈不知此科之與覩爲幸?此役之承當爲榮,而職旣自劃,身又關格,病劇情苦,無路自力,遂犯違傲,恭俟鈇鉞矣。及見伊日傳敎下者,同違諸臺,一竝先遞差,下金吾,而臣名獨漏於其中,臣之當日坐違,則與諸臣同,而一則騈首囹圄,一則彯纓臺省,寧有如許事理,如許廉隅也?名雖倖逭,跡是已勘,同罪異罰,在法亦遞,則公格旣明,臺體且嚴,其何可一刻仍冒於臺次乎?昨緣日暮,今始來避,歷詢之下,又不敢以言責自居,臣罪尤大,請命遞斥臣職。上曰,事非無端,勢難例批,依啓。出擧條上曰,違牌者誰也?命善曰,成天柱·具㢞矣。鳳漢曰,成天柱母年爲八十九,而病狀甚重矣。上曰,然乎?其人善矣。命善曰,具㢞亦以母病呈疏矣。上曰,今聞都憲與具㢞違牌,事勢固然,一竝許遞。出傳敎備局先退。上曰,金領府事更爲入侍。出榻敎致仁進伏。上曰,非儒臣而善漢語者誰也?致仁曰,李熙也。上曰,果善爲之乎?致仁曰,善爲云矣。大抵習其語者可用,而只讀老乞大者,不能與語矣,往來北京者最勝矣。漢譯非但言語,能文然後,可有周旋於彼國之道矣。致仁先退。上命持入太白山及五臺山藏史圖形,命善讀奏諸冊名訖。退出。
上在慶熙宮。停常參·經筵。
下直,羅州牧使崔景興,旌義縣監文命龜,金堤郡守洪獻輔,榮川郡守李頥炳,庇仁縣監沈璧賢,藍浦縣監丁昌裕,珍島郡守李慶麟,馬島萬戶金元瑞,阿山萬戶韓信載。
徐命善啓曰,大司憲·執義未差,掌令韓鏶在外,一員未差,持平李東顯陳疏入啓,金光岳呈辭,今日以監察茶時之意,敢啓。傳曰,知道。
藥房都提調金致仁,提調李思觀,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
傳于朴弼逵曰,內局入侍。
又傳于曰,守令自政院,先爲宣諭後入侍。
徐命善,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又以都摠府言啓曰,副摠管趙啓泰,以御營中軍,軍兵等中日試放事,南小營晝仕出去之意,敢啓。傳曰,知道。
備忘記,今下弓矢,阿山萬戶韓德載處給送。
備忘記,今番庭試,予豈攸料?欲爲其精,初以申飭,故榜目,令承宣命讀,慕華館有七十一歲二人,十九歲二人,訓鍊院只有十九歲二人,故可異,面試,七十一歲吉載昌·韓興泰,二巡一中,十九歲張軫樞,三巡五中,金錫彬二巡二中,朴東秀一巡一中,召試得中,近八亦異,何待庭試?一倂特爲直赴,同赴殿試。
備忘記,內乘金衡柱,軍職差下。
吏曹口傳政事,待敎單兪岳柱,檢閱單韓光近。
以全羅監司金相翊狀啓,今月令薦新石榴,節候尙早,未及産出,限內不得封進,惶恐待罪事,傳于朴弼逵曰,勿待罪事,回諭。
以咸鏡監司狀啓,高原等官居正兵金萬德妻李召史等渰死,極爲驚慘事,傳于閔弘烈曰,令本道恤典擧行。
以承傳色,口傳下敎曰,酬應甚勞,湯劑入之,退去。
朴弼逵,以弘文館言啓曰,新除授應敎金鍾秀,時在京畿廣州地,經筵入番事緊,請斯速乘馹上來事,下諭。傳曰,依啓。
又以侍講院言啓曰,新除授弼善徐有良,文學洪樂任,除拜多日,不爲出肅,卽爲牌招察任,何如?傳曰,允。
朴弼逵,以承文院都提調意啓曰,本院提調,近甚數少,事多苟艱,行吏曹判書申晦,行副司直李昌壽,判敦寧府事趙雲逵,綾恩君具允明,議政府右參贊沈鏽,行副司直韓光會,戶曹判書鄭弘淳,禮曹判書洪麟漢,兵曹判書金時默,知敦寧府事徐命臣,行副司直徐命膺,刑曹判書李溵,漢城府判尹元仁孫,行承政院都承旨蔡濟恭,行副司直金器大,同知中樞府事趙曮,刑曹參判金鍾正,行副司直李最中,行副司直鄭存謙,吏曹參判李潭,漢城府右尹鄭尙淳,行副司直兪彦民,竝還差,工曹參判閔百興,行副司直李福源,行副司直李重祜,行副司直金應淳,行副司直趙榮順,行副司直洪趾海,亦爲差下,使之察任,何如?傳曰,允。
徐命善,以兵曹言啓曰,昌德宮衛將金相兌,除授在外,過限未上來,依法典,改差,何如?傳曰,允。
又以義禁府言啓曰,檢閱洪樂恒,禁推事,傳旨啓下矣,洪樂恒下去慶尙道安義縣云,依例發遣府羅將,拿來,何如?傳曰,允。
刑曹判書李溵上疏。伏以臣,伏蒙聖恩,獲解憲職,庶幾優游自在,退守本分,曾未數日,忽伏奉敎旨,以臣擢授資憲大夫刑曹判書,臣始也驚疑,終焉懍惕,直欲循墻而不可得也。噫,臣之魯下,百無一肖,徒以父祖之蔭,特荷眷顧之恩,躐進僥冒,歷揚無漸,猥隨宰樞之後,不過七八年之間,又爲之久次,居然置之於上卿之班。夫八座峻秩也,初非循次而例遷者,況臣只是眇然一後進耳,計其釋褐則殆不滿一紀矣,語其年齒則未及服官政矣。藉令臣,眞有可堪之實,在國家用人之道,宜不容若是輕屑而,今乃以倥侗之質,滓穢之賤,一朝驟擢,不少難愼,廟議之所以擧,聖簡之所以畀,臣誠不識其何謂也。適以玷名器之重,駭四方之聽,則區區兢懍之私,又不但爲一己冥升之憂而已。且臣本來情勢,亦豈敢自同無故,翶翔班行,而或因恩言之鄭重,或緣事會之急遽,前此雖一再冒膺,循顧初心,餘愧在中,矧玆匪分誤恩,尙可以雍容坐受,若固有之,不思所以蘄免於天地,父母之前也哉?縮伏多日,駁正無聞,又値淸齋,疏籲路阻,坐逋嚴召,冞增罪戾,始敢略入文字,仰暴衷懇。伏乞聖慈,俯賜鑑諒,特垂矜念,亟命收還臣新授資秩,以重公器,以安私分,千萬幸甚。答曰,省疏具悉。嗚呼,此資繼卿祖父,予心若此,卿心若何?思先志,贊暮年,何待予諭?卿勿辭速行公。
刑曹參判金鍾正上疏。伏以皇穹默佑,陟降垂眷,玉候遄復,賀儀已擧,展陵伸慕,聖體益康,慶溢宗祊,歡均血氣。因伏念臣,賦性愚鈍,觸事昏憤,試以百爲,曾無一可,頃者忝貳京尹,隨參査役,而事會忽遽,未及周旋,竟自陷於不職之科。揆以常憲,合被重誅,而聖度如天,薄投近地,纔及數月,特垂恩霈,曠離庭闈之餘,歸省老母,相對感泣,口誦殊私,念絶名塗。不意秋曹除命,又下於杜門屛伏之中,負何微臣,何以獲此?惝怳驚惑,靡所容措。噫,霜雪雨露,莫非至敎,草木悴榮,均是洪造,臣何敢以一時之譴,自阻於仁覆之下,而追思宿愆,餘悚尙切,遽沾新命,冒膺爲懼,日昨天牌,坐犯違傲,情或可原,罪實難貰。況臣母宿病,與歲俱深,比因涼燠失宜,挾感添劇,牀簀委苦,寢食俱廢,眞元澌爍,神氣昏綴,臣以獨身,左右扶將,晷刻難捨。以情以勢,萬無束帶供仕之望,玆陳短章,仰籲至懇。伏乞聖慈,俯賜照察,亟令鐫削臣職名,永投閑散,俾得以安意救護,自靖私分,不勝幸甚。答曰,省疏具悉。往事何謙?其勿辭速察職。
開城留守鄭厚謙上疏。伏以臣於數昨,伏蒙下批,以臣爲開城留守,臣聞命隕越,不知措躬之所也。噫,以臣之幼艾謭劣,兜攬至此者,豈以他哉?一則所處之地,二則所處之地,雨露陽春,獨偏一物,頂踵毛髮,皆是造化者,正爲臣準備語也。前後揚歷,何莫非踰涯過福,而至於宰列之號,尤是千不近萬不似,旣不得逃遁鑽入,又無由鏟跡息影,則或時趨走於閑漫之局,備數於班聯之末,有若任子承廕,猶可說也,至若緊任重務,豈可更容其擬議也哉?夫出而保釐舊都,入而預聞廟謨,是何等職責,其在朝家器使之道,臣子量分之義,更不可以地處之有異,而有所輕畀而濫受也,決矣。則臣於是,其所以震懍愧恧,必欲辭避者,不啻前日之比,此不待臣言之畢,而聖明必有所俯燭者矣。猥入文字,亦涉唐突,而情窮勢迫,敢此呼籲,字字肝膈,非出飾讓。伏乞天地父母,曲諒臣情,特賜遞改,以存官方之重,以卒生成之澤,公私不勝大幸。答曰,省疏具悉。居留閔任,予欲試焉,卿勿過辭察任。
同知義禁府事洪趾海上疏。伏以禮伸謁陵,淸蹕穩旋,爭瞻羽旄,普切歡祝。臣於日昨政,伏奉除旨,以臣爲同知義禁府事者,感激恩私,固當竭蹶趨承之不暇,而臣與同義禁臣趙榮順,有親査應避之嫌,揆以格例,在下當遞,玆敢不避瀆擾,仰溷崇聽。伏乞聖慈,亟命銓部,劃卽遞改,以存公格,不勝幸甚。答曰,省疏具悉。法當下遞,金吾兼帶許遞焉。
同知中樞府事李基敬上疏。伏以寶算彌隆,聖孝愈篤,纔膺翼瘳之慶,旋行謁陵之禮,群情胥悅於呼嵩,萬目擧欣於瞻旄,而臣則疾病垂死,假息田間,旣不得少伸微誠,則但有引領北望,倍切傾日之戀而已。迺於本月十二日,伏奉敎旨,以臣擢授二品之秩,旣又伏讀傳敎下者,奬諭隆重,遽被以不備之目,臣始焉惝怳,繼以震恐,誠不知置身之所也。向在歲初,特垂溫音,令臣卽速上來,臣於其時,委身牀簀之間,感極出涕,仍竊自念,未一登陛之前,似此癃廢之狀,無以盡燭於天鑑,方擬少加將息,圖所以强策登程,未幾,諫職之命繼降,進身之路遂左,恩敎之下,竟莫能祗承。蓋聖眷常摯,而臣罪滋大,雖天地包荒之德,未忍遽加誅罰,亦宜棄絶不齒,以彰其慢,豈有更辱非常之恩,加以命德之器者哉?臣本下土賤品,寒門孤蹤,少業功令,應擧覓官,亶出於門戶之計,非敢有需世妄念,而只緣則哲之明,偶有遺照,謂臣或可備器使之末,拂拭於常調之中,甄拔於時望之外,外內踐歷,率踰涯分,臣身則極其榮,而臣心常兢兢焉。誠以賦性鈍劣,見識蒙眛,隨波逐流,易底狼狽,風吹草動,自著尤悔,恐卒不免於聖簡之有累也。乃者天廢其身,遺以貞疾,却是造物,有若會事發者然,噫,方丈在前,而痞膈之人,不能下一箸,千里是程,而伏櫪之駑,不能致一步,雖欲進而莫進,不期退而自退者,是何嘗彷彿於古人之一節,而有足假借之耶?聖人一言之褒,不啻華衮,決不當輕施於無所似之臣,以損謨訓之重,而厚貽淸朝之羞也。念臣自甲申夏,呈告還鄕之後,五六年間,所被告身,殆過十許通,而直以疾病之故,一未趨承,及今猥蒙寵擢,便卽揚揚彈冠,則凡前日之疾病自廢,積事違逋者,擧歸於矯僞偃蹇,坐徼天寵,人必指點而嗤罵之,臣縱有三尺之喙,將何辭以自解乎?況要與閑漫,其職雖殊,其爲擢一也,臣若倚擢於可進之說,而冒沒於躐躋之地,則是臣之前後自處,殆無異於辭萬而受十萬矣。朱子以士大夫辭受之得失,謂關於風俗之盛衰,又嘗引身心塵刹之語,諭諸人臣退處者,以不報爲報,今臣受恩罔極,無他報效,惟有自礪廉恥,粗全辭受之節,庶幾有得乎斯義矣。議者,或以臣許久處鄕爲非,然草野之於市井,其義,容亦有間。程子,論司馬光·呂公著所處之不同曰,呂公則世臣,不得不歸見上也,其意,蓋不以司馬光之退處爲非者,爲其異世臣故耳。夫犬馬,尙識戀主,雀蛇猶知含恩,臣亦人耳,猶有秉彛,豈不知君臣大義,亦豈無感於知遇之曠絶哉?顧以病形沈痼,逐年增進,筋力之事,更難自效,設令臣,忍死扶舁,進伏輦轂之下,要不過一伸叩謝之忱而已。外逭違命之誅,而內無陳力之實,是何足爲報答殊遇之道,而乃若區區戀結之情,則不敢以畎畝有間,京闕雖遙,而耿光常若密近,顧何必鞭策尫癃,匍匐就列然後,爲可以盡其義分也?凡此所陳,皆出肝膈,非有一毫假飾,而抑臣處義,又有所萬萬不可冒出者。臣之向叨諫職也,進旣不能承命,退亦不敢泯默,略陳李鼎烈·金履禧等處分之過重,而因喉院之還送原疏,臺臣,有擧而上聞者,則是雖未徹而猶徹也。在昔相臣李恒福,尙自處以未言之李德馨,而請同被其罪,況臣則同一已言之履禧乎?今乃宜罪而反寵,已有乖於朝家之刑政,而臣又厭然自揜,負罪貪榮,實臣心之所不敢出也。若臣廢疾危懍之狀,前旣屢陳,今不復一一煩瀆,而縱使臣,無他情勢,卽此㱡㱡殘喘,萬無蠢動之望,玆不得不猥從縣道,冒入文字。伏乞聖慈,俯賜體諒,亟收新授資職,仍治臣辜恩慢命之罪,以安賤分,以昭法紀,不勝大願。答曰,省疏具悉。今番特資之敎,已諭古人雖云歲寒知松柏,今予暮年,表勁直,其命纔下,混同深惜,予意若此,卿何固執?付諸西樞,意亦在焉,卿勿復辭,卽速登道而謝命。
吏曹參議尹東昇上疏。伏以佐銓之命,何爲而及於臣也?臣本孤寒,百不逮人,旣乏才譽之足稱,又無助與之可藉,而徒荷聖上抆拭之恩,從前叨冒,已多過分。至若天官參貳,尤稱華要,遴揀之難,非他職比,而不自意,臣之庸品弱植,亦得與擬於其間,人心之不喜,衆論之猜怪,庸足異乎?此頃年李海鎭之疏,所以出也,夫其所以一句斷臣者,亦爲臣實際語,則臣何嘗有怒於彼,而顧以區區自愛之身,受人蹈藉,一至於此,論其羞辱,有累朝廷。噫,虛舟自汎,宜無所觸忤,而邂逅見蕩於風波爭渡之際,激射所及,幾欲糜碎,臣方撫己悼恨,自悲不幸,及聞新命,心焉悸懍,又不啻曲木之驚矣。去就一款,初非可論,而連値淸齋,控免無由,引日虛縻,冞增悶蹙,今始略暴危懇,仰干崇聽。伏惟聖慈,察臣難冒之義,鐫臣當遞之職,仍命刊去臣名於銓望,如臺臣言,使公器重而私義靖,不勝幸甚。答曰,省疏具悉。其於此任,予意在焉,爾勿辭,速察職。
持平李東顯上疏。伏以臣之情理,豈有一分供職之望,而適緣監試官之有頉,恩點改下,召牌踵臨,試事迫急,不敢言私,抑情承膺,竣事復命,而顧臣母病,有加無減,膈滯而吐瀉兼發,胃敗而食飮全却,眞元大陷,頻頻昏窒,臣方左右扶將,焦遑罔措,而連値淸齋,號籲路阻,情窮勢蹙,莫知攸爲。非不知瀆擾之萬萬惶悚,而私情所迫,申暴至懇。伏乞聖慈,俯垂矜察,亟削臣職名,俾得專意救護,仍治臣罪,以昭法紀,不勝幸甚。批答踏啓字
正言南柱老上疏,伏以臣母風瘓之症,積年沈痼,委頓牀席,寧日常少,臣之區區情勢,豈有離捨供職之望,而迺者薇垣新除,適在於試所開場之際,天牌踵至,臣義重往役,抑情承膺,試事旣竣,而臣之母病,比因朝晝異候,將攝失宜。且緣臣,奔走試役,藥餌調護,亦不能以時,諸般症形,挾感添劇,本病之外,兼以泄痢,度數無算,飮啖全廢,眞元大脫,氣息綿綴。臣方左右扶將,焦煎罔措,實無暫時離側之勢,官職去就,非所可論,玆敢疾聲呼籲於孝理之下。伏乞聖慈,俯垂諒察,亟削臣所帶職名,以便救護,仍治臣瀆擾之罪,以肅朝綱,千萬幸甚。批答踏啓字
己丑八月二十七日巳時,上御集慶堂。藥房入診,兵使·守令追後入侍時,都提調金致仁,提調李思觀,副提調蔡濟恭,假注書李心休,記事官閔膺世,記注官睦善恒,醫官李以楷·鄭允協·慶絢·吳道炯·柳光翼·玄處明·許溫,以次進伏訖。金致仁曰,夜來,聖體調攝,若何?上曰,一樣矣。致仁曰,痰候,何如?上曰,亦一樣矣。致仁曰,寢睡·水刺之節,更何如?上曰,如前矣。致仁曰,請令醫官入診。上曰,可也。醫官遂以次入診。上曰,末入者爲誰?致仁曰,丁志泰也。上曰,此人也耶?頃日張志恒事,甚固執矣。故相李宗城少時,稍固執,晚來太悟,不有固執之氣,故將張鵬翼,原有此固執之氣,但純實之人,其心極公矣。予今日見金衡柱,豈知其爲妻黨乎?問其寸數,則曰於國舅,爲十九寸矣。予少時,往拜私墓,林木茂密,疑是虎豹之所往來,故進尋虎跡,至於靑龍邊,則有故墳甚大者,而有武石,予問之,則乃是金墓而弘祚之祖先也,觀其墓則亦好矣。致仁曰,其墓亦好,故其子孫,能興起矣。上曰,人家將興,則身手必好,此人果好身手矣,此是予恩家也。予之精神甚衰,故昨日領相之奏,泛然聽過,只記祚字矣,今見衡柱果然,頓覺領相成人之心,實令人愛服處也。仍命北兵使·諸守令竝入侍。北兵使李邦綏,羅州牧使崔景興,金堤郡守洪獻輔,榮州郡守李頥炳,珍島郡守李慶麟,旌義縣監文命龜,藍浦縣監丁昌裕,庇仁縣監沈璧賢,以次進伏訖。邦綏前伏。上曰,邦祚爲幾寸?邦綏對曰,六寸矣。上曰,張志恒其果何心,豈不怪哉?可怪可怪,三卿宰之囚,隨陪者誰某乎?致仁曰,蔡濟恭·韓光會·閔百興也。上曰,蔡·閔固無怪也,韓光會亦奇特矣,其非偶然也。上曰,邦綏,爾其下去,至於犯越事,何以爲之?邦綏對曰,各別申飭于邊將·邊卒,使之嚴禁矣。上曰,第努力爲之,使無犯越之事,可也,欲其無之者,使其人而自無之也,必須申勅。致仁曰,曾經南兵使及吉州牧使,習知北道事矣。上曰,李聖肇,於汝爲誰?邦綏對曰,爲祖父矣。上曰,予曾過其先山,見其神道碑矣,其山爲誰某之墓?對曰,臣七代祖故判書臣俊民之碑也。上曰,賜以弓矢。邦綏跪受訖,命退出。李慶麟進伏。上命誦七事,慶麟僅僅誦之。上曰,七事之誦,豈其難乎?致仁曰,難矣,擧子輩,學禮講,可謂至易,其當講席,每曰難矣。上曰,然乎?故兪奉朝賀,謂其彦鉉曰,汝爲小科,免講可賀,守令講,誠難矣。上曰,汝欲能吏乎,良吏乎?對曰,能吏非所願也,至於循良之吏,非曰能之,固所願也。上曰,能吏亦難矣,良吏豈是人人可期,而只愛民如子,守法奉公八字,思之可也,慶麟對曰,聖敎如此,敢不奉公?遂命退。沈璧賢進伏。上曰,與沈宅賢幾寸親?璧賢對曰,纔過寸外矣。上曰,作吏幾番?對曰,初爲之矣。遂命誦七事。上笑曰,可謂純通矣,汝欲能吏乎,良吏乎?對曰,小臣常以爲能吏不可爲,而至於良吏,則恒日所願,故欲竭誠奉公矣。上曰,俄者下敎,汝亦體之,可也。對曰,聖敎如此,敢不盡心?遂命退。崔景興進伏。上曰,汝年幾何?對曰,六十一矣,崔奉朝賀之孫,已老人,事之遒邁,如是矣。上曰,汝子入揀擇乎?對曰,然。上曰,下去努力。顧問金致仁曰,此是備局薦之乎?致仁曰,領相議而爲之矣。遂命退。洪獻輔進伏。上曰,與領相幾寸親?對曰,九寸。上曰,汝年幾何?對曰,五十九矣。上曰,作吏幾番?對曰,已四邑矣。上曰,良吏好乎,能吏好乎?對曰,非不知良吏之好,而本來才識魯莾,不敢望之矣。上曰,第下去努力。對曰,聖敎如此,敢不奉行?遂命退。李頥炳進伏。上曰,汝之父爲諮議乎?對曰,然。〈上曰〉李鼎炳於汝爲誰?對曰,小臣之弟,今爲富寧倅矣。上曰,下去努力,勿墜先聲。對曰,敢不仰體聖敎?遂命退。文命龜進伏。上笑曰,汝昔窮矣,今則可謂魚變成龍也。此是設賑後殘邑,往哉努力。遂命退。丁昌裕進伏。致仁曰,此是曾前十考十上之人也。上曰,何郡?對曰,高敞時也。上曰,中路人乎?致仁曰,然。上曰,汝知良吏之爲何,能吏之爲何乎?對曰,良吏循良之吏,能吏材能之吏也。上曰,藍浦則大於高敞,想難治矣。世稱藍浦硯石,硯石外,雖碑石,亦好乎?致仁曰,碑石第一也。上曰,高敞後,初爲郡乎?對曰,又經求禮。上曰,努力爲之,無忝十考。對曰,聖敎如此,敢不體行?遂命退。上曰,藥房提調持湯劑,更爲入侍。致仁進伏,遂進湯劑,上進服訖。上曰,左右史不備,違牌翰林敍用,令該曹口傳付職,牌招入直。榻敎上曰,秋曹長席其曠久矣,秋判批下,牌招行公。出榻敎又下敎曰,明日徐左相·徐領府事致祭,左副承旨進去。遂命諸臣退。
上在慶熙宮。停常參·經筵。
藥房都提調金致仁,提調李思觀,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,待下敎入侍。
中宮殿·惠嬪宮,藥房口傳問安。答曰,知道。
洪述海啓曰,大司憲·執義未差,掌令韓鏶在外,一員未差,持平金光岳疏批未下,一員未差,今日以監察茶時之意,敢啓。傳曰,知道。
金致恭啓曰,刑曹判書李溵,特敎之下,昨日違召,今日又不出肅,事甚未安,卽爲牌招察任,何如?傳曰,允。
徐命善啓曰,待敎兪岳柱,時在咸鏡道咸興地,檢閱韓光近,時在忠淸道洪州地,竝斯速,乘馹上來事,下諭,何如?傳曰,允。
蔡濟恭,以吏曹言啓曰,新除授通禮院相禮宋鍈,方在解由未出中,依例改差,何如?傳曰,允。
傳于蔡濟恭曰,內局入侍。
以承傳色口傳下敎曰,再明日延和門,當爲香祗迎,侍衛入直擧行,儀注置之,時刻待下敎,只入正時。
徐命善,以兵曹言啓曰,僉知中樞府事李彦衡,病難供職,呈狀乞遞,西樞雖是閑局,不可强令察任,今姑改差,何如?傳曰,允。
閔弘烈,以漢城府言啓曰,因前牧使柳徽之山訟上言,前奉事金樂行,以非理好訟照律事,覆啓允下矣。金樂行係是朝官,令該府勘處,何如?傳曰,允。
傳于洪述海曰,再明日次對,進定於明日。
洪述海啓曰,明日次對,兩司當爲進參,而除在外,傳旨疏批未下外,未肅拜不爲行公人員,竝待開門牌招,以爲推移入侍之地,何如?傳曰,允。
有政。吏批,行判書申晦進,參判李潭進,參議尹東昇牌不進,同副承旨洪述海進。啓曰,前左議政金陽澤敍用,命下矣,當爲處置,而本曹無相當窠,依例送西之意,敢啓。傳曰,知道。
以李心源爲大司憲,李普溫爲執義,李鎭復爲掌令,李得華爲持平,安聖彬爲正言,洪龍漢爲副應敎,尹養厚爲校理,尹承烈爲副校理,李致中爲修撰,徐有元爲副修撰,趙曮爲戶曹參判,李彦衡爲工曹參議,李爕元爲同義禁,成胤儉爲相禮,姜聖鳳爲典籍,柳翰申爲宗簿主簿,魏興祖爲直講,朴民瞻爲監察,鄭琂章爲刑曹佐郞,徐有大爲安岳郡守,洪彦喆爲吏曹佐郞,洪鳳漢爲司僕都提調,承文提調十八,申晦·李昌壽·趙雲逵·具允明·沈鏽·韓光會·鄭弘淳·洪麟漢·金時默·徐命臣·徐命膺·李溵·元仁孫·蔡濟恭·金器大·趙曮·金鍾正·李最中·鄭存謙·李潭·鄭尙淳·兪彦民·閔百興·李福源·李重祜·金應淳·趙榮順·洪趾海。
兵批,判書金時默病,參判申暐病,參議李命植病,參知柳成模進,同副承旨洪述海進。前左議政金陽澤敍用,送西事,命下矣,當爲隨品置處,而領中樞一窠,判中樞二窠,他大臣今方恩帶,依例從座目,加設判中樞下批之意,敢啓。傳曰,知道。
行判中樞府事金陽澤,知事單李益炡·南泰齊,奉朝賀單李喆輔,護軍李敬玉·具㢞·李時中,副司直南泰會·沈星鎭·金始煐·李之億·鄭光忠·南泰著·趙榮進·李長夏·成天柱·洪梓·李東顯,司果南柱老·李崇祜,同知單太聖運,副司直李光溥·鄭彦長。
判尹元仁孫疏曰,伏以園陵展禮,回鑾萬吉,臣民慶忭,曷有其極?念臣庸魯,百不猶人,輥到宰列,己是冥升耳,一自昨歲人言以後,區區匹夫之諒,豈不欲避身駭穽,畢命松楸,而低徊京輦,未忍遠邁者,聖主之恩遇,不可便訣也。先人之志事,不可永負也,居留冒膺,雖出於古人辭內居外之義,而壞損廉防,有靦面目,徊徨踧踖,如集于木,不自意,京兆寵擢之命,遽及臣身,惝怳震越,歷屢日而靡定。伏惟我聖上,奚取於㾕穢一賤臣,而有此誤恩也?噫,人臣之遭遇於君上者,或以文學,或以才諝,下至於一藝寸長,容有可取然後,上可以察能而授官,下可以揣己而承命,而況八座崇秋,漢之九卿,揀掄之方,自古難愼,其不宜節次推排,人人濫授也,明矣。臣之釋褐事殿下,今已十有七年,姸媸長短,莫逃於日月之明,周旋內外,絲毫莫補,今乃不問其人之稱否,擧而置之於卿月之班,而不少持難,此不但臣一身之災,聖朝任人之方,恐不當若是乖舛也。升高則跌,酌滿則溢,理所必至,今若不自揣量,徒恃寵靈,晏然冒受,則其不爲顚且仆者,幾希矣。思之及此,澟然寒心,玆敢瀝血陳懇,仰溷崇聽。伏乞聖慈,俯賜矜憐,亟收臣新授爵秩,以重官方,以安私分,不勝萬幸。答曰,省疏具悉。今者陞擢,於卿晚矣,噫,卿是誰之子?若暮年固初心,舍卿誰先?往事若浮雲,卿其勿辭焉。
己丑八月二十八日午時,上御集慶堂。藥房入診入侍時,都提調金致仁,提調李思觀,副提調蔡濟恭,假注書李心休,記事官閔膺世,記注官睦善恒,醫官李以楷·鄭允協·慶絢·吳道炯·玄處明·許溫,以次進伏訖。致仁曰,夜來,聖體調攝,若何?上曰,一樣矣。致仁曰,痰候,何如?上曰,一樣矣。致仁曰,寢睡·水刺之節,亦何如?上曰,一樣矣,遂進湯劑訖,致仁請更進湯劑。上曰,隨下敎進之,可也。日三貼,豈其規例乎?昨日見試射之人,同甲又同月也,予則氣不如矣,倚人爲杖則便,腋人而行,則終不如杖人之便矣。致仁曰,大抵養氣貴賤判異,貴人之便身,終不如賤人之薄待其身矣。上曰,果然任便者爲害矣,歷代人君享年者,唐高祖·漢武帝之外,孰有享七十六歲者乎?致仁曰,以殿下盛德,必得其壽,何必以漢唐爲準?以堯·舜爲準好矣,堯·舜之壽,是殿下必得之效也。上曰,予近日氣平矣,大抵乙亥以後,是無事世界,予之運數,好矣。致仁曰,康衢擊壤之謠,可以致之,何事之有?上曰,七十三歲受賀之後,明年爲七十七矣,明年則雖有群下來困之事,予斷斷不聽矣,今則心氣愈平,似愈於前,而終是視物爲欠矣。致仁曰,從此以後,一倍加護,以至視物如常,則臣心萬幸矣。遂歷數耆老科。上曰,張聚五年幾何?致仁曰,過八十矣。上曰,李廷喆亦善人矣,其兄廷傑亦長身好人也。上曰,其年幾何?致仁曰,乙亥生矣。上曰,其髯甚小,頗可自將矣,予則髯長爲苦,每於臥時,編之矣。予聞小髯者,別樣愛惜,此人亦然矣。致仁曰,小髯者,固是愛髯也。上曰,予近日每疑瘦瘠矣,甲午年所着之衣帶,今試着之,則別無闊狹,可怪。予少時,每怯肥肌之爲病,今則無可爲病。致仁曰,今則肥肌,還爲好矣。上曰,耆社中,李喆輔則氣亦好矣,其弟吉甫,反不如其氣矣,喆輔少時,形氣甚弱,能入耆社,事不可預期也。致仁曰,吉甫亦弱,能入耆社,形氣漸强矣。上曰,金尙重·金始煐亦奇矣,其形不甚完壯矣。上曰,甲午下敎,予亦感動,略有仰體,故能入耆社矣,金尙翼,尙存乎?頗似其叔之形矣,金尙星則形氣太淸矣。致仁曰,以其太淸,故不壽矣。上曰,義州回啓,其必入去乎?致仁曰,應已入去矣。上曰,褙持程道幾何?致仁曰,勅牌急時,三日入來矣。上曰,平安境何地?致仁曰,黃州過後,中和是初境也。上曰,褙持人,無虎傷之事,其亦異事。濟恭曰,西路則以馬行之,猶或無患,北路則是步行者,而終無虎患,極是異事。上曰,北路之磨天·磨雲,高於鳥·竹嶺乎?濟恭曰,高矣。上曰,其路形回曲,比南漢城,何如?濟恭曰,五里三里之人,周回曲行,頭背相接矣。上曰,東·西郊禁軍入來。二禁軍入。上曰,晚稻,何如?禁軍對曰,姑未盡熟矣。上曰,中稻黃熟乎?禁軍曰,來月初十日則可至盡獲矣。上曰,晚稻已能成實乎?禁軍曰,雖成實而實未堅矣。上曰,霜來今時,則農事,何如?禁軍曰,九月十日間則好矣,此時若霜之則各穀多敗矣。遂命禁軍退。濟恭曰,禮曹多擧行事矣,誕日不遠,擧行事甚急矣。上曰,禮判幾上來矣。濟恭曰,禮判下去時,以爲趁誕日馳還云,今則似未及上來矣。上曰,卿爲北伯,必奉審諸陵寢,果何如?濟恭曰,比近畿陵寢而尤奇矣。上曰,五臺山,何如?濟恭曰,亦奇特矣。上曰,五峯乎?濟恭曰,五層爲五臺矣。上曰,五臺皆好乎?濟恭曰,中臺最好,上於中臺,則四面皆見,上臺則甚崎嶇難上矣。上曰,白頭山,卿亦見之乎?濟恭曰,只望見而山勢甚壯矣。北道山川,大抵皆好,而如咸興則尤是奇特矣。遂命諸臣退出。
己丑八月二十八日未時,上御集慶堂。坐直承旨·儒臣,同爲入侍時,同副承旨洪述海,假注書權偀,記事官閔膺世·睦善恒,副校理徐有隣,修撰洪檢,以次進伏訖。上曰,儒臣讀警世問答。有隣讀下卷終篇訖,檢又讀上卷首篇。上曰,承史讀之。述海讀訖,偀及膺世,善恒,以次鱗讀訖。上曰,前左相處分傳敎持入。賤臣偀,趨出持入,述海讀奏。上曰,李喆輔豈有意乎?述海曰,李益炡則其時未免喪,南泰齊被罪云矣。上曰,李益炡豈立異乎?李光溥亦老矣,其中耆社幾人乎?述海曰,七人矣。上曰,幾皆耆社矣,李長夏年過七十乎?述海曰,然矣。上曰,南泰齊則耆社可謂惜矣。述海曰,善飮食而筋力好矣。上仍命書傳敎曰,頃者處分,雖定國是,爲先正之苦心,其時一無自現者,故有此擧而已,有不無偶然之敎矣。十三人中,耆社者過半,而再昨以前,左相首揆雖奏,而不過示予意,而其無深意,故其將同爲下敎諭矣。以予此氣,靜而思之,豈可以曠日相持?前左相金陽澤,前知事李益炡·南泰齊,奉朝賀李喆輔,副司直南泰會·沈星鎭·金始煐·李光溥·李之億·鄭光忠·南泰著·趙榮進·李長夏,一體敍用,大臣置處政事,政官牌招擧行。已上傳敎諸臣以次退出。
己丑八月二十八日申時,上御集慶堂。藥房入診入侍時,都提調金致仁,提調李思觀,副提調蔡濟恭,假注書李心休,記事官閔膺世,記注官睦善恒,醫官李以楷·鄭允協·慶絢·吳道炯·玄處明·許溫,以次進伏訖。致仁曰,俄來,聖體調攝,更若何?上曰,一樣矣。致仁曰,痰候,何如?上曰,亦一樣矣。致仁曰,水刺之節,更何如?上曰,亦一樣矣。遂進湯劑,上進服訖。仍曰,俄者已敍用不參祭二品以上罷職之人矣。致仁曰,其時申飭之下誰敢有不赴之心,而或以實故,未及參祭,此則似容恕矣。上曰,追聞之,則果然矣,無足怪也。致仁曰,臣亦其時參祭往見,則人員甚多,多於趙靜菴致祭時也。上曰,然乎?致仁曰,明日亦當進劑,以此將待令矣。上曰,然矣。遂命諸臣退出。
上在慶熙宮。停常參·經筵。
藥房都提調金致仁,提調李思觀,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今予之心,惟在圓峯,次在秋成,氣則一樣矣。
以承傳色,口傳下敎曰,禮堂當先見之,次對同爲入侍。
又下敎曰,圓峯看役禮堂,卽爲入來事,分付,禮堂入侍後,當爲次對矣。
中宮殿·惠嬪宮,藥房口傳問安。答曰,知道。
金致恭啓曰,大司憲李心源,執義李普溫,掌令韓鏶,李鎭復在外,持平金光岳疏批未下,李得華牌不進,今日以監察茶時之意,敢啓。傳曰,知道。
金致恭啓曰,刑曹判書李溵,特敎之下,連日違牌,尙不出肅,事體極爲未安,卽爲牌招察任,何如?傳曰,允。
閔弘烈啓曰,卽者校理徐有隣,以其親病,呈疏徑出,原疏纔已捧入矣。所當直捧禁推傳旨,而此與無端徑出有異,推孝警責,何如?傳曰,允。
閔弘烈啓曰,禮曹參判嚴璘,依下敎來待矣。傳曰,入待。
徐命善啓曰,大臣·備局堂上,依下敎來待矣。傳曰,引見,內局同爲入侍。
傳于閔弘烈曰,左副承旨入侍。
傳于閔弘烈曰,中官金始輝下敎,置之。
閔弘烈,以吏曹言啓曰,今此宗廟朔祭大祝,前府使黃最彦塡差矣,時無職名,令該曹口傳付軍職,何如?傳曰,允。
兵曹口傳政事,副司果黃最彦。
閔弘烈,以禮曹言啓曰,來九月十三日,大殿誕日陳賀時,王世孫致詞陳賀之節,依禮文磨鍊乎?敢稟。旣奏幾十年固心,亦第二件事,今何諭乎?
徐命善,以備邊司言啓曰,譯官之有功勞可任使者,抄啓加資之意,頃已筵稟矣。今因本院抄擇,別單書入,令該曹加資施行,何如?傳曰,允。
閔弘烈,以弘文館言啓曰,新除授副應敎洪龍漢,時在平安道義州府,副校理尹承烈,時在忠淸道溫陽地,經筵入番事緊,請竝斯速乘馹上來事,下諭,校理尹養厚,修撰李致中,竝卽牌招察任,何如?傳曰,允。
徐命善,以義禁府言啓曰,翰林韓光近·兪岳柱,下鄕,竝卽其地投畀事,承傳啓下矣。韓光近下去忠淸道洪州地,兪岳柱下去咸鏡道咸興府云,竝卽其地投畀,而以承傳內辭意,具罪目,依例發遣府羅將,所到處執捉,仍令押付各其配所,何如?傳曰,允。
金致恭,以義禁府言啓曰,因漢城府啓辭,前奉事金樂行,非理好訟之罪,令本府勘處事,允下矣,金樂行今方待命於本府,卽爲拿囚之意,敢啓。傳曰,知道。
有政。吏批,行判書申晦進,參判李潭進,參議未差,都承旨蔡濟恭進。以朴思亨爲持平,李得一爲校理,尹弘烈爲修撰,徐浩修爲兼輔德,徐命臣爲刑曹判書,李最中爲禮曹參判,柳脩爲左尹,許宇爲同敦寧,李聖圭爲禮曹參議,鄭尙淳爲同義禁,金光國爲同義禁,金晚耉爲監察,李得源爲敬陵令,魚錫齡爲翼陵別檢,閔台烈爲翼陵參奉,金觀行爲敬陵參奉,李遠爲正言,尹得霖爲戶曹正郞,安鼎大爲持平,李恒祚爲獻納,元啓英爲掌令,李堉爲司諫,朴弼逵爲大司諫,高應齊·宋坤載爲順懷墓守衛官,李海重爲吏曹參議。
兵批,判書金時默進,參判申暐病,參議李命植病,參知柳成謨進,左副承旨徐命善進。以洪趾海爲副摠管,李得濟爲兼司僕將,金麟瑞爲忠壯將,柳鎭茂爲訓鍊判官,李養遂爲文兼,李瀁爲宣傳官,副司直具善行·洪麟漢·李齊嵒·權噵·尹東昇·金光岳·徐有隣,副司果尹師國。
以承傳色,口傳下敎曰,陵官直所皆空,今日政差出陵官,皆令卽爲謝恩,敦義門出送。
校理徐有隣疏曰,伏以天惟默佑,聖候康復,展先陵回鑾萬安,臣民鰲忭,曷有其極?臣恩遞未幾,旋奉除命,召牌儼臨於雲觀夜直之時,不敢違傲,蒼黃出肅,而中心惶忸,歷日靡定。仍伏念臣之偏母,素患痰癖,最好涼節,少失將攝,輒加數層,藥鮮停日,帶無解時,卽於直中,獲接家信,則諸般形症,兼癨而劇,嘔泄無算,飮啖全却,奄奄牀笫,促臣來護。臣自聞此報,方寸煼灼,按住不得,非不知此時瀆擾之萬萬兢悚,而情理所迫,不暇緩辭,玆敢忙投短章,徑出禁扄。伏乞天地父母,俯垂矜憐,亟削臣職,以便將護,仍治臣罪,以昭法紀,千萬幸甚。此際又不無私義之難安者,臣之從兄有元,昨授副修撰之任矣,本館元無相避之法,則今雖不敢以此煩瀆,而第是近來有親嫌者,擧皆私自引義,便成規例,而間或至於陳章丐免,則臣安獨晏然供職,自異於人乎?伏願聖明,竝賜諒察焉。踏啓字
持平金光岳疏曰,伏以臣所帶職名,責任甚重,義難苟據,迫於嚴命,他不暇顧,張皇出肅,冒膺試事,處義乖當,愧忸徒切。仍念臣家,在遠鄕,老父善病,每入,城闉,憂厲係心,昨於畢試歸路,得接鄕信,則臣父素患痰癖之症,闖發於涼暑之處,調將失宜,症兆轉變,泄痢交作,飮啖隨却,氣虛痰盛,癖氣上升,抵敵不得,昏督不省者,已累日矣。臣自聞此報,方寸煼煎,情急歸護,按住不得,玆敢略入文字,疾聲呼籲於天地父母之前。伏乞聖慈,曲加矜諒,將臣職名,亟許鐫免,俾臣得以歸見病父,及時救護,以伸至情,以安私分,千萬幸甚。踏啓字
修撰尹師國疏曰,伏以惟天惟祖宗,默垂眷祐,玉候遄復,賀儀已擧,禮展謁陵,聖體益康,臣民慶忭,曷有其極?仍念臣之八耋偏母,素抱貞疾,澟澟牀笫,十載于玆,而況又前秋,重患泄痢,閱朔沈綿,屢濱危域,區區情理之煎迫,不但通朝之所共憫。抑亦聖鑑之所俯燭,日昨新除之下,夫豈有離捨供職之勢,而恩旨不容每孤,母病適幸少間,遂乃黽勉趨命,亦已一再,就直矣。迺於日昨臣母,偶因將攝之失宜,經年宿症,如期復發,而虛泄無算,轉成血痢,浮脹猝劇,仍又寒熱,呼吸喘促,神識昏綴,篤老元氣,一倍奄奄。臣方左右扶將,焦灼罔措,束帶趨走,斷無其望,非不知此時瀆擾之萬萬惶悚,而情私所迫,不暇緩聲,玆陳短章,仰籲崇聽。伏乞天地父母,曲垂矜念,亟削臣職,仍治臣罪,以便救護,以昭法紀,不勝萬幸。踏啓字
己丑八月二十九日午時,上御集慶堂。藥房入診入侍時,都提調金致仁,提調李思觀,副提調蔡濟恭,假注書李心休,記事官閔膺世,記注官睦善恒,醫官李以楷·鄭允協·慶絢·吳道炯·玄處明·許溫,以次進伏訖。上曰,領相入侍。領議政洪鳳漢進伏。上曰,禮堂,不能體念而奉審,道理安〈有〉如此乎?許久沙汰之後,今始報聞,如此陵官,亦安用乎?故一竝罷職,是予不孝之致也。鳳漢曰,禮堂大叚非矣。上曰,以此,予思慮無窮,至於不能寢睡矣。鳳漢曰,至尊至敬之地,在下者,不能善擧行,以致聖憂之至此,若申飭則自可善爲,何必重貽聖慮乎?新除禮判,亦在外,合有變通之道,而沈鏽勤幹好筋力之人也。上曰,鏽年幾何?鳳漢曰,六十三矣。筋力足以上下山坂矣。上曰,其年亦幾何?鳳漢曰,此重臣,乙酉生,沈乃丁亥生。上曰,乙酉·丁亥等生,予視之如少年耳。然俱是衰年,如此之時,不用李溵,而將何用乎?禮判李溵除授,使之董役,可也。鳳漢曰,此人誠好矣。上曰,宣傳官召入。宣傳官李煜進伏。上曰,爾其馳往奉審昌陵,若不善擧行,則當決棍矣,弘陵亦一體奉審,頉處細審以來後,當使禮判奉審,其時有頉,則汝得重罪矣。遂命進湯劑,進服訖。上曰,金衡柱,其人果合意矣。鳳漢曰,臣見其人,了了無比矣。上曰,二十九,能如此,誰謂鄕人耶?鳳漢曰,聞兵判之言,亦有膂力矣。上曰,洪述海之十六番同副,古必無矣,洪述海言,新羅王陵石人二隻,無之云,果然否?鳳漢曰,然矣。上曰,義州回啓,其何時入去?濟恭曰,今夕明朝間,想應入去矣。上曰,北道陵寢,其誰奉審乎?濟恭曰,北道陵寢中,定·和陵,卽監營相對之地也,氣勢之好,比於近畿陵寢,尤好矣。上曰,樂民樓,何如?濟恭曰,其室則狹小,登而覽之則廣闊無比,四面數三百里,極目無際,宏闊廣大,國中無敵矣。上曰,然則金剛山,不能當其形勝矣,其景,何如?濟恭曰,長橋臥波,樹林陰翳,行人之往來,車馬之轟馳,歷歷如鏡中者,江岸垂楊,一望無際,每春夏之交,草木際天,景色如畵,難可模狀矣。上曰,樓有懸板乎?濟恭曰,然矣。致仁進伏曰,聖體調攝,若何?上曰,一樣矣。致仁曰,痰候,何如?上曰,一樣矣。上曰,樂民樓,於陵上相望乎?濟恭曰,登內衙園上,望見陵寢矣,至於樂民樓,則不相見矣。上曰,親騎衛服色,何如?濟恭曰,如京中駕前駕後,而身手甚健矣,豪富子弟,自願入屬,故其服色之玲瓏,勝於京軍門矣。上曰,洪述海之下,無承旨座次之新入者乎?濟恭曰,座次無其下矣。遂命諸臣退出。
己丑八月二十九日午時,上御集慶堂。禮堂入侍時,禮曹參判嚴璘,右承旨朴弼逵,假注書權偀,記事官閔膺世·睦善恒,以次進伏訖。上曰,頃者下敎矣,果奉審乎?璘曰,未畢役之前,難以離去,故與禁將相議畢役後,將爲奉審矣。上曰,幾畢役乎?璘曰,今日當畢矣。上曰,速爲之矣。璘曰,鸎峯時,則日長而今則日短,故逐日董役,今日僅畢矣,而補土處高大,以十層築上,而層每鋪石補土矣。上曰,陵官皆善爲之乎?璘曰,率守護軍,着實爲之,而未及補處,刻期畢補事,傳上敎申飭,而守護軍,皆是農民,故劇農則不得使役矣。上曰,已補者何陵乎?璘曰,敬陵·順懷墓則已補,其他則略有未補處,而第松下無莎,故間間然矣。上仍命書傳敎曰,此洞口守護軍,將至數百名,其若這這修葺,豈乎至此?頃者巨役時,以些少沙汰處,令本官員修補事,下敎,今已幾月,初不隨汰隨補,非此官之故,而下敎幾月,予雖視昏,旣詣此處,意謂可無欠頉,而以此擧觀之,以頃者申飭處推之,不勤可知。故令看役二重宰看審,互相不當,故有飭敎,今費多日,尙無皀白。予雖近者益衰,纔聞承旨洪述海者,問於其人,卽此一事可知,而然內局之答已諭,爲先爲民之心,何敢衰也?於此事,若瞭然,其官言之,其君雖道,何以親審?尙今曠日,聞此敎,董役未訖者多,此時看審,必也執頉,若是遲滯,若此則雖至除夕,無頉然後看審乎?此皆由於卽予誠淺而然,當該禁將,事勢則雖然,不無推托之意,從重推考,當該禮堂,旣承下敎,若是稽滯,所奏亦不無周遮之意,事體寒心,特施不敍之典。本陵外,若是稽滯,陵官一竝汰去,守衛官一體汰去,政官牌招入侍,開政差代,在外禮判許遞,其代趙雲逵除授,卽爲遍審以奏,在外參議許遞,今日政,一體擧行。已上傳敎上曰,翰林非矣,托以館規,欲爲下鄕也。仍命書傳敎曰,翰林韓光近·兪岳柱,頃者違牌曰,以古風非古風也,欲爲因此下鄕之意,噫,國有近八其君,誕辰在近,身爲秉筆之臣,此何臣分?竝卽其地投畀,以樹君綱。上曰,吏曹參議只推,一體牌招。出榻敎上曰,中官金時輝,卽辱帽帶者也,分付內侍府,卽爲刊名。出傳敎上命大臣·備堂入侍。禮房遂退出。
己丑八月二十九日未時,上御集慶堂。大臣·備局堂上引見入侍時,領議政洪鳳漢,左議政金相福,右議政金尙喆,行吏曹判書申晦,戶曹判書鄭弘淳,兵曹判書金時默,司直李章吾,吏曹參判李潭,工曹參判閔百興,右尹鄭尙淳,司直李最中·李重祜,左副承旨徐命善,假注書權偀,事變假注書洪樂淵,記事官閔膺世·睦善恒,以次進伏訖。鳳漢曰,聖體若何?上曰,一樣矣。鳳漢曰,昨日下敎,以不無偶然爲敎,前左相不勝感泣矣。上曰,何時下敎,而尙今未補土,將焉用如許陵官乎?鳳漢曰,新除禮判,亦在外矣。上曰,筋力誰可爲之?鳳漢曰,沈鏽可以爲之矣。上曰,上下山坂,得無難乎?如此之時,不用此人,而何時用之乎?李溵除授。仍命持入俄下除禮判傳敎。賤臣偀,趨出持入。上命改書於傳敎中。鳳漢曰,昌陵第一勤幹,弘陵本無頉矣。上曰,宣傳一員入侍。出榻敎宣傳官李熤進伏。上曰,昌陵·弘陵頉之有無,摘奸而來。鳳漢曰,禮堂待下批,卽爲牌招察任,何如?上曰,依爲之。鳳漢曰,誕辰漸近,屈指以待矣。上曰,伸其指,可也。鳳漢曰,依例草記,亦有勿稟之敎,懇切之情,尤不勝抑菀矣。相福曰,應在典禮者,亦勿草記,豈不悶乎?尙喆曰,典禮應行,今不得行,下情缺然,此乃國體也。上曰,已奏而來,復何草記乎?藥房都提調金致仁曰,以奏爲敎,明年又幸,又當如此,將無擧行之時矣。相福曰,八方知入草記,則此亦猶勝矣。上曰,權停之敎,何異草記乎?致仁曰,無草記則八方亦怪該曹之不稟矣。上曰,八方不知云,草記則爲之。鳳漢曰,此咸鏡監司兪漢蕭啓本也,備陳本道今年災荒之狀,仍請今秋南北兵使吉州臣營,獨鎭習操,及番操竝停退,官門聚點,依定式擧行事,令廟堂稟旨分付矣。本道雖非大歉,水災所害,未免失稔,而大抵西北兩邊詰戎,比他道尤重,不可輕議其停止。南關稍異於北關,南兵營習操,雖停止,北兵營則恐不可不使之擧行矣。上曰,今年一竝停止,其餘依狀請施行。出擧條鳳漢曰,右參贊沈鏽,到今無撕捱之端,而次對連不進參,事體殊極未安,從重推考,牌招察任,何如?上曰,依爲之。出擧條鳳漢曰,大臣夫人葬事,例有顧助之規矣,故相臣鄭翬良夫人葬事不遠云,今亦依例擧行之意,分付,何如?上曰,依爲之。出擧條鳳漢曰,科日不遠,受由在外人員,竝加申飭,使之卽爲上來,何如?上曰,依爲之。出擧條鳳漢曰,禁府堂上在外人變通,今日政差出,何如?上仍命書傳敎曰,大臣旣奏,在外禁堂許遞,今日政擧行,牌招察任。鳳漢曰,頃日飭敎之後,曾前不入直之各司,今皆入直,而如宗親府·議政府·儀賓府·忠勳府·四學等單官員,則勢難長番,司諫院則初無入直之官,至使監察替入,如活人署·造紙署·瓦署,則無入直之所,此亦不可不新造番所,而大抵今番以後,不但本衙門之難於擧行,亦多貽弊於戶曹之端,不可不一番稟定,而但不入直,而省記反不若塡以空字,旣當入直,則單官處,勢將加出,何以爲之乎?上曰,單官員處,假官代直,無官員處,塡空可也。鳳漢曰,無官處,直指司諫院乎?諫院時,或有行公官員矣。上曰,一時行公臺官,豈可入直乎?鳳漢曰,活人署等,何以爲之乎?上曰,此則塡空,可也。領府事金致仁曰,單官員處,皆以假官代直,則送假官處,亦必有弊矣。鳳漢曰,假官卽有公故然後始出者,而此假官,以本衙門單官之難於推移故也,稍定其規式,以防其無所限節,宜矣。上曰,一朔代直,無過二十日。出擧條鳳漢曰,同敦寧李齊嵒在外之故,旣不得肅謝,亦末由呈辭,此則恐不可不變通矣。上曰,許遞。出擧條鳳漢曰,耆社堂上頃日入侍時,有所陳達,至有備局稟處之敎矣。優老之典,戶曹可以擧行,而亦難事事策應,本以目下形勢,無所顧助,則必難成樣,賑廳錢數三百兩,卽爲從便劃送之意,分付,何如?上曰,依爲之。出擧條鳳漢曰,臣以雲觀事,有可仰達者矣,彗星之不見,今至十餘日,其入地平之下無疑。在前如此之時,測候官入直,例爲停止,今亦姑爲停罷,何如?上曰,依爲之。出擧條弘淳曰,均廳米邊,本來不足,每患艱辛,拮据貿米旣不爲,則所恃者唯移納一路,而昨今年來,以市直之稍騰,亦不能如料,卽今所有,僅可支明春所用,而此後繼用之道,誠茫然矣。曾爲此慮,本廳所管軍作米萬餘石取用事,分數知委於三南矣,此米旣是分糶者,捧糴必以精實,出浦漕運節,預爲經紀然後,可無末及之患。及此時嚴飭各邑,另加留意,使之待春上納事,各道道臣處。出擧條申飭,而各邑分排成冊,先爲上送事,一體分付,何如?鳳漢曰,此與料理有異,方此廳用甚艱,軍食不足之時,重臣所達外,雖依前作米,利歸於民則好矣,惟在損益之得宜矣。上曰,依爲之。出擧條上曰,吏判年幾何?鳳漢曰,六十五矣。致仁曰,吏判雖老,必爲入來矣。命善曰,今方入來,而參議牌不進,有勿爲呼望之敎,故待其入來,而在於閤外矣。鳳漢曰,尹東昇銓望初通時遭彈,而此後初除也,一次許遞,似好矣。上仍命書傳敎曰,莫知前事,只申飭,今聞所奏,本非無端,吏曹參議尹東昇,特爲許遞,大臣及備堂先退,兩銓官入侍。行吏曹判書申晦,吏曹參判李潭,行都承旨蔡濟恭,兵曹判書金時默,兵曹參知柳成模,以次進伏訖。晦曰,大司諫今當差出,而擬望之人乏少,承旨及外任竝擬,何如?上曰,依爲之。晦曰,玉堂闕員,今當差出,而擬望之人乏少,相避竝擬,何如?上曰,依爲之。竝出擧條上曰,禮判入侍。禮曹判書李溵進伏。上曰,卿久閑遊矣,俄送宣傳官,奉審兩陵矣,卿可遍審以來。溵曰,日力已暮,何以爲〈之〉乎?上曰,限明日爲之。溵先退。上曰,宣傳官今方摘奸,只點下陵官,今日政擧行。出傳敎兵曹下批訖。時默曰,來初九日動駕時,昌德宮內外營軍兵入直及巡邏,依時御所例擧行,何如?上曰,依昨年例擧行。出擧條兵判先退。吏曹下批訖。上曰,承旨有闕,代前參議尹東昇除授,牌招察任,房順房。出傳敎諸臣以次退出
己丑八月二十九日酉時,上御集慶堂。承旨入侍時,左副承旨徐命善,假注書權偀,記事官閔應世·睦善恒,以次進伏訖。上命讀全羅道放未放啓本,命善讀奏。上曰,今覽湖南放未放啓本,不當稟者稟,當該道臣推考,命放者,依下敎擧行,其餘未放中,依他道詳考,可放者以放。出傳敎上又命讀鄕賢祠追享啓本。上曰,今覽湖南道臣狀聞,事之寒心,莫此爲甚。頃者金致九,只問於關西,不問於此道耶?甚麼挾雜,亦甚可駭,守令儒士,依下敎擧行,其中名在大官者,精潔處埋置,此後更犯者,今番律外加等施行,當該道臣,依關西例擧行。其中名係大官,若此者,守令儒士諂媚難掩,此則雖非更犯,不可尋常處之,一體犯律施行,守令士人中,已故者勿問。出傳敎以次退出。
上在慶熙宮。停常參·經筵。
藥房都提調金致仁,提調李思觀,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。初度月在明,只誦蓼莪,氣何諭乎?
以承傳色,口傳下敎曰,祗迎後入侍。
中宮殿·惠嬪宮,藥房口傳問安。答曰,知道。
金致恭啓曰,大司憲李心源,執義李普溫,掌令韓鏶·李鎭復,持平朴思亨在外,安鼎大牌不進,今日以監察茶時之意,敢啓。傳曰,知道。
金致恭啓曰,憲府連日監察茶時,諫院闕啓,俱涉未安,除在外外,未肅拜人員,竝卽牌招,何如?傳曰,允。
徐命善,以都摠府言啓曰,今日入直內三廳武兼禁軍及軍兵等,當爲中日習射,而香祗迎相値,不得爲之之意,敢啓。傳曰,知道。
以承傳色,口傳下敎曰,祗迎時,世孫當同爲祗迎,只入直春,桂坊待令。
閔弘烈啓曰,上番兼春秋閔膺世,身病猝重,勢難察任,今姑減下,其代,令該曹口傳差出,何如?傳曰,允。
吏曹口傳政事,兼春秋單韓民敎。
香祗迎罷後,大殿·世孫宮,政院·玉堂口傳問安。答曰,知道。
大殿,藥房口傳問安。答曰,知道。
閔弘烈,以侍講院言啓曰,本院新除授兼輔德徐浩修,卽爲牌招察任,何如?傳曰,允。
閔弘烈,以禮曹言啓曰,三道章錄外他儒生停擧之命,蕩滌事命下矣,科期迫近,發馬卽爲行會,何如?傳曰,允。
以承傳色,口傳下敎曰,儒臣何以闕直乎?在京儒臣牌招入直,如有違牌者,一朔禁推。
金致恭,以義禁府言啓曰,因全羅監司放未放啓本,府所管定配罪人臨陂縣趙榮建,海南縣申涵,康津縣薪智島具善亨,靈巖郡楸子島吳道鈺,竝以放字,書下矣。放送事,分付道臣之意,敢啓。傳曰,知道。
金致恭,以刑曹言啓曰,今覽湖南放未放啓本,不當稟者稟,當該道臣推考,命放者,依下敎擧行,其餘未放中,依他道詳考,可放者以放事,命下矣。道臣狀聞中,本曹所管放秩罪人等,竝依啓聞放送事,分付道臣之意敢啓。傳曰,知道。
以承傳色,口傳下敎曰,酬應勞矣,蔘橘茶入之,其退休。
閔弘烈啓曰,禮曹判書李溵,五陵役處奉審後來待矣。傳曰,禮房承旨入侍,禮判同爲入侍。
以承傳色,口傳下敎曰,禮判留待開陽門外事,知入。
以承傳色,口傳下敎曰,其在國體,豈可例批?掌令李鎭復特遞傳旨,卽爲捧入。
備忘記,海儒之稱唐介引喩,海東若有其君,焉敢若此?豈可特遞而止?李鎭復,永刊侍從案。
掌令李鎭復疏曰,伏以臣省墓歸路,伏奉除旨,以臣爲司憲府掌令者,臣聞命惝慌,不知攸處。臣於臺閣,自量有素,每事逋慢,徒增罪矣,蓋以無補絲毫,徒辱名器爲懼耳。況此新命,比前所叨,更進一步,則此又臣難冒之一端也,敢入文字,仰瀆崇聽。伏乞聖明,曲察危懇,亟賜鐫改,以幸公私,不勝大願。臣不敢以言官自居,而於近日事,有難終默,謹此尾陳焉。向者海儒着枷發配之命,臣不勝其慨惜也,我朝設法,凡於發配之行,未嘗有着枷之例,雖係重獄,固不宜創無前之擧,啓無窮之弊。況彼儒生,列聖朝之所培養,而能進言於我殿下者哉?不獨元氣之斵喪,亦恐非燕翼之謹也,至若三道文官,干疏儒甚事,而一倂刊汰,卽日放逐,景色愁沮,遠近驚疑,其爲缺衆望,當何如也?伏願殿下,竝加三思,亟寢前命,以光聖德焉。又有所駭惋者,疏儒之赴配也,果川縣監奪其雇馬,驅而使前,迫逐催督,若有深怨者然,噫,其甚矣。昔宋仁宗之貶唐介也,尙戒以必全之,無令道死,況以我殿下至仁盛德,豈欲使脅持驅辱,若彼之爲哉?臣謂果川縣監兪彦鏽,亟施削職之典,可也。答曰,省疏具悉。頃者李逢源等,不過化外水軍,其處分,焉可已也?況旣處分之後,敢稱海儒,其涉無窮,比諸唐介,亦涉寒心。其雖年少,何若是放肆乎?其於三道,有不正者,文臣何言?有此處分,今日無辜諸儒,皆令蕩滌,此爲沖子也。況文臣汰逐之命,亦寢,以示裕昆之意,果川事,特命宣傳官申飭,非渠任意,則爲建德報復,亦何輕着?尤涉異也。
吏曹判書申晦,吏曹參判李潭等疏曰,伏以臣等,今日入侍開政也,諸臺違牌傳旨,踏下於筵席,仍有差出之命,故按其闕而備擬,至受天點,退而考見,則前掌令具㢞,日前因許遞之敎,已爲出代矣。臣等,矇未覺察,只憑傳旨而差代,致有做錯之失,惶隕之極,無地自容,玆敢露章自列。伏乞聖明,特降譴罰,以彰臣等之咎,新差掌令之望,亟命勿施焉。答曰,省疏具悉。一時做錯,何傷之有?昨日掌令望勿施,卿等勿辭焉。
平安監司李景祜疏曰,伏以日吉辰良,祗謁仙陵,聖孝克伸,淸蹕穩旋,區區欣祝之忱,曷有其極?念臣菲才,冒膺重寄,效蔑絲毫,居常愧懼,向來邊査一事,亦可見昏聵不事事之狀矣。略陳自訟之章,反承優渥之批,惶隕轉深,益不知措躬之所也。緣臣疎謬,致使匪辜之守令,橫被重譴,而臣則倖逭,不但臣心之惶愧靡容,其在聖朝綜核之政,恐不宜如是剌戾也。若復因仍蹲冒,以自喪其廉防,則人雖譏之以貪饕榮寵,將無以自解,伏惟天日之明,若賜俯燭,則不待臣辭之畢,而庶有以處臣者矣。且臣情勢之外,素患痰癖之症,復發於夏秋之交,症涉痎瘧,宛轉叫苦,已浹旬日,目下災實巡審,卽是一道之重事,而以情以病,實無及時擧行之勢,玆不得不更申危懇,仰瀆崇聽。伏乞聖慈,天地父母,俯賜諒察,亟降威譴,俾公務無曠,私分粗安,千萬幸甚。答曰,省疏具悉。頃者已諭,則莫重西門,一何過辭?一自此任,予則曰得人,卿勿復辭察任。
說書李春輔疏曰,伏以臣,性本拙陋,識又淺短,濫被洪造,獲忝講肆,于今三朔于玆矣。小官之屢煩瀆擾,極知其萬萬惶悚,而顧臣情理,實有不得不仰籲於天地父母之前者。臣之老母,年迫八耋,素患貞疾,比歲癃痼,長在牀笫,澟澟有朝夕之憂,頃於月初,就職之時,聞添泄痢諸症危劇之報,不得不拜章徑出。適因伊日動駕在近,而旣下東宮隨蹕之敎,繼有臣疏還給之命,臣於是,惶隕悚蹙,莫省攸措,而又數日,臣母所添泄痢之症,偶得差間,遂未免黽勉隨參於陪從之後,而歸視母病,幸姑支吾矣。比來朝晝異候,脫着失宜,中感忒重,宿疾闖肆,氣息喘喘,飮啖全却,一兩日之間,眞元大脫,比諸向來,不啻落下十層,多試藥餌,少無應驗,以此實狀,時月之內,實無離側供職之望。況今睿學就明,講筵日闢之辰,尤不可一向虛縻,玆敢冒萬死,疾聲呼籲於仁覆之天。伏乞聖慈,俯賜體諒,亟遞臣所帶之職,以便救護,仍治臣屢瀆之罪,以肅朝綱,千萬幸甚。答曰,省疏具悉。爾其勿辭護焉。
副校理洪樂信疏曰,伏以臣於館職,自知不稱,而前旣屢膺,便作宿趼,今又冒肅,仍已持被,雖緣嚴畏,恒切愧恧。此際臣季父臣龍漢,除副應敎,叔姪之一館周旋,不但臣私心之所不敢,在前如臣之引義者,輒蒙諒許,則臣之應遞,於例則然,玆敢短章陳籲。伏乞聖慈,特賜俯察,亟命鐫解臣所帶職名,以安私分,以重公格,不勝幸甚。踏啓字
修撰尹弘烈疏曰,伏以聖候康復,賀儀載擧,臣民胥悅,曷有其極?臣於見叨之職,自知不稱,而嚴畏分義,冒昧承膺,非止一再,則今於新除之下,豈敢爲遽然祈免之計,而第臣與副校理臣承烈,爲從父兄弟也,不但臣私心之萬萬難便。前後如臣之引義者,輒荷體諒,竝許解免,而臣於年前,以此陳懇,屢蒙恩遞,則區區去就,今不可異同,敢陳短章,仰干宸嚴。伏乞聖明,特賜俯察,亟命鐫遞臣職名,以安賤分,以重公格,不勝幸甚。批答出傳敎
己丑八月三十日辰時,上詣延和門外。香祗迎入侍時,行都承旨蔡濟恭,左承旨尹東昇,右承旨閔弘烈,左副承旨徐命善,右副承旨金致恭,同副承旨洪述海,假注書李心休·權偀,記事官閔膺世·睦善恒,以次侍立訖。上具翼善冠·袞龍袍,乘小輿,出通陽門,詣延和門外。降詣板位祗迎訖,仍步詣興化門乘輿。藥房都提調金致仁,提調李思觀進伏。致仁曰,聖體若何?上曰,一樣矣。仍進湯劑,上進御訖。上曰,左副承旨馳詣太廟奉審以來。命善承命進去。上曰,當歷臨都摠府,以次分付。上仍詣都摠府,命摠府郞廳二員,擎出先生案櫃子。仍命濟恭解櫃,奉出簇子讀之。又命讀帖冊御製文及完議冊。又命弘烈書先生案中都摠除拜年月日訖。又命擎出昔年先生案。上盥洗奉覽。上垂涕俯伏移時。命善馳還進伏曰,奉審則無頉矣。仍讀奏祭物單子及執事擧案訖。上曰,藥房提調持湯劑入侍。致仁及思觀,持湯劑進伏。上進御訖。仍命進草紙及史官硯,書御製七言詩一句訖。命王世孫賡進,又命入侍諸臣賡進。上曰,隨作隨誦以奏。諸臣賡誦訖。上命尹東昇書記文書訖。上曰,記文及御製與諸臣賡韻,竝揭枝於此壁□□。命善書傳敎曰,今於近八與□□都摠府奉審昔年先生案,沖子初見,宜有志喜,今日入直摠管,各賜大鹿皮一令,郞廳右職陞敍。噫,摠府吏隷淸寒已知,玉署翰苑吏隷特賞,況此府乎?令該曹米布題給。又命弘烈書傳敎曰,子曰過猶不及,予亦豈不體聖訓,而頃者下敎,意在深矣,故再昨次對三公一原任,雖請固執何回只默默,唯全·慶海三州許赴。噫,沖子侍坐,予豈忍行過中之事,貽三道千萬多士抑鬱之心乎?章錄外三道他儒生停擧之命,特爲蕩滌,令該曹卽爲分付,此非予之意,爲沖子而然也。書傳敎訖,上仍還大內。
己丑八月三十日夜二更,上御集慶堂。禮曹判書入侍時,禮曹判書李溵,右承旨閔弘烈,假注書權偀,記注官韓民敎,記事官睦善恒,以次進伏訖。上曰,與具善復,同爲奉審乎?溵曰,以書啓奏之矣。上命弘烈讀奏。上曰,尙有補土處乎?溵曰,圓峯則已訖役,而靑龍補土亦大,故然矣,圓峯之外小小處,禁將業已盡爲之,而靑龍邊役,卽當初微汰,漸次水道者,蓋已久矣。今年潦水,非爲大段,自昨日始役,而幹事諸臣,奔足效役,不久當善成矣。上曰,各陵則如何?溵曰,或有未畢役處,或有已畢役處,皆不過些少處,一兩日內,皆可完訖,而翼陵靑龍東邊補土處甚大,以陵官之力,恐未能爲之,此一處,甚可閔矣。上曰,自陵上望見處乎?溵曰,然矣。上曰,然則陵官何至今掩置耶?溵曰,此非一朝一夕之故,積漸而至於大,實非陵官之罪也。旣非猝然有頉,則彼陵官,何以以幾十年未遑之事,下手報聞乎?其役處,且非若干陵軍所可爲者也。上曰,本陵官誰也?溵曰,尹達東,卽尹得聖之子也,別檢丁志元,楊州文官也。上曰,彼兩官除拜未久乎?溵曰,似在今春矣。上曰,皆年少乎?溵曰,然矣。被罪兩官,大以爲惶悚,來待役所,指點其役處矣。上曰,果何如乎?溵曰,役處頗不少,具善復所以爲,當入二千軍矣,今若補土則不可付之陵官,有如具善復者,□□可爲之矣。上曰,陵官之□□拋置終非矣。溵曰,事旣重大,未卽提奏,其勢然矣。上曰,昌陵則果善爲之乎?溵曰,善爲而敬陵亦善爲之,陵官被罪稱冤矣。上曰,昌陵果何如爲之耶?溵曰,外砂角役事浩大處,一新補土,已極可尙,德水川石築,亦完固云,誠爲勤幹矣。上曰,參奉誰也?溵曰,一則朴相鼎,卽朴取源之子也,一則李宅輔,此亦闡士矣。上曰,李氏輔字行乎?溵曰,不然。似是醫官李道吉之姪矣。上曰,然則有庶名乎?弘烈曰,不然矣。上曰,年皆多乎?溵曰,朴相鼎則少,而李宅輔則老矣。上曰,李道吉之姪,殆如柳瑺之族,柳成模矣,今日進詩時,始知其年少,而此乃柳重茂之孫也。向來通禮有加資之命,而其後準職後,始加資乎?予果忘之矣。上曰,昌陵陵官,豈不可尙乎?此乃舊陵,則陵軍亦必不多矣。德水川亦見之乎?溵曰,此則稍遠,而今日內,必欲復命,故未及躬審,而令別看役見之,則石築極完云矣。上曰,前禮參,前則多氣,今番事如此,氣衰而然耶?以其難處,故不卽奉審矣。溵曰,翼陵役事甚重大,其人謹愼也,故果難於此而然云矣。上曰,爲陵官而欲姑緩彌縫也。仍命書傳敎曰,今覽奉審書啓,噫,今番鸎峯,予心若何,而因此申飭亦若何,則尙今逡巡,昨日下敎果是,況曲墻外猶見土色,若是廣闊,則謁陵之前,宜先補土被莎,而其若泛忽,予若前奉審曲墻外,官員·守護軍若何?官員則便臥度日,守護軍則亦且無狀,給位田顧護之意,焉在?若此,故前禮堂,不能下手奉審,以寬其限,亦以農務方殷,未能聞頉以奏,事之寒心,莫此爲甚。若無此飭,圓峯與靑龍,巨役復有矣,噫,予若有誠,陵官陵軍,一何泛忽?且若此,鸎峯時雖未及聞之,圓峯役時,宜言禮官,而莫敢誰何,拱手度日。以昌陵觀之,初則眇然一號令之間,頃者命宣傳官,定日入內,今聞一皆完築,此正不爲也,非不能也。□者見勤者,其顔赤乎,否乎?渠□□否,似所可論,而近八爲先申飭,其若誠心,一何至此?以鄭華淳·金鍾善言之,比諸昌陵,陵官齟齬,木柵因水潰決,苦悶巨役,人則一也,勤慢一何判異?然此非時,此二人之過,前陞六二官,塗粉前面之致,塗粉亦渠耶?此特命看役人之功,此時陵官,其令修□□處分,倖倖陞六,此等重處,委諸新官,亦涉駭然,其雖陞六,凡諸進塗緊處,退朔調用。雖然,前禮堂與官員,其皆嚴處,若是奉審而來,不可付諸此等白面書生,當訪圓峯看役之人,雇價當且加給,禁將其令入來,與領相同爲入侍,慢者旣飭,勤者宜勸。今番此處外,頃年下敎,德水川望見處,其亦完築云,誠甚可嘉,昌陵陵官二人,令該曹依交河例,本陵以直長陞敍,以勵他人。上曰,弘陵則何如?溵曰,被莎植木,極精緻矣。上曰,官□□□安錫□名下士矣,□□□故相臣鄭錫五□□□先退。□命弘烈□□□李景祜□□□答,又讀吏曹判書申晦,參判李潭疏,又賜批,又讀李鎭復疏□□批,又讀尹弘烈疏。仍命書傳敎曰,近者以以簡制繁之意,凡諸不緊章奏踏下,昨日於洪樂信,心謂若何?欲爲下敎,尹弘烈之章復到,玉署無此法矣。雖然,若徐浩修·洪樂信者,卽猶子也,踏下可也,至如李在協不過從兄弟之間而踏下過矣,若此故尹弘烈一猶過矣,況再乎?此章給之,以存古規,牌招察任。上曰,禮判留在闕外朝房,明日領相入侍時,同爲入侍。出榻敎諸臣以次退出。
上在慶熙宮。停常參·經筵。
夜五更,艮方巽方,有氣如火光。
藥房都提調金致仁,提調李思觀,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今月何月?且昨日干支,卽昔封爵年,今日干支,卽昔謝恩年,此時心懸象設,氣何諭乎?
中宮殿·惠嬪宮,藥房口傳問安。答曰,知道。
金致恭啓曰,大司憲李心源,執義李普溫,掌令韓鏶在外,一員未差,持平朴思亨在外,安鼎大傳旨未下,今日以監察茶時之意,敢啓。傳曰,知道。
蔡濟恭啓曰,同副承旨洪述海,今日不爲仕進,卽爲牌招,何如?傳曰,允。
閔弘烈啓曰,戶曹參判趙曮,工曹參議李彦衡,除拜後過三日,不爲出肅,依定式推考警責,仍卽牌招察任,何如?傳曰,允。
以承傳色,口傳下敎曰,以若此之心,昨見禮堂,心尤倍焉,此皆予不孝。一心在先,一心在民,今日延和門,欲見鄕民,禁將入來後,與領相同爲入侍於延和門。
尹東昇啓曰,今日殿座時,承旨不可不備員,而左副承旨徐命善,以式暇不爲仕進,卽爲牌招,何如?傳曰,允。
以承傳色,口傳下敎曰,心在西郊,赴□禮堂往來後,心可紓矣。禁將率事知看役入來,延和門當殿座,殿座時入侍,當今日,此心一倍,鄕民亦爲待令。
以承傳色,口傳下敎曰,延和門殿座時,以時服入侍。
傳于閔弘烈曰,資政殿漢學殿講吏文製述,當爲之,只禮房承旨入侍,禁軍排立,儀注置之,試官殿座時,當下敎矣。
備忘記,殿講製述兼試官金領府,吏判李潭·魚錫寅·柳成模·李壽鳳·李聖圭,只禮房入侍,時刻,待下敎只入正時。
尹東昇啓曰,領議政洪鳳漢,禮曹判書李溵,禁衛大將具善復,依下敎來待矣。
備忘記,特授其任,意在其憶從兄,則其兄北海猶入,而其弟若是柔懶,此正若夫子之謂宰予者,予誰恃也?良可慨也。
備忘記,有將臣有禮判而隨役猶有餘處者,陞六十餘日之內,能爲擔當巨役者,直長其賞若何?兩人特爲陞六,本處守護軍,令該廳米布賞給,以勵慢忽守護軍。
傳于閔弘烈曰,試官魚錫寅代,李命植爲之。
延和門殿座罷後,政院·玉堂·藥房口傳問安。答曰,知道。
以承傳色,口傳下敎曰,俄者廚院契屛二座序文,作貼草以入,表題,都承旨書入。
以承傳色,口傳下敎曰,廚院二契屛序文,貼草謄入,作序人姓名,亦書之。
以承傳色,口傳下敎曰,文臣朔試射,行已久矣,明日爲之,試官,入直騎堂郞,摠府堂郞爲之,繖扇侍衛置之,午後待令。
傳于尹東昇曰,明日隆武堂,當爲試射,儀註置之,只該房承旨入侍。
閔弘烈,以內醫院言啓曰,醫官許礈復屬本院事,命下矣,令該曹口傳付軍職,冠帶常仕,何如?傳曰,允。
金致恭,以兵曹言啓曰,去八月朔各廳堂下武臣等試射,連因有故,今已逾月,不得爲之之意,敢啓。傳曰,知道。
金致恭,以御營廳言啓曰,本廳分授惠化門南邊體城頹處,今已畢築,而女墻仍爲始役矣。把守軍,依例撤罷之意,敢啓。傳曰,知道。
金致恭,以御營廳言啓曰,本廳分授肅靖門東邊體城頹處,今已畢築,而女墻仍爲始役矣。把守軍,依例撤罷之意,敢啓。傳曰,知道。
金致恭,以刑曹言啓曰,新除授本曾判書徐命臣,時在京畿積城地,乘馹上來事,令政院稟旨擧行,何如?傳曰,允。
金致恭啓曰,因刑曹草記,新除授判書徐命臣,時在京畿積城地,乘馹上來事,令本院稟旨擧行事,允下矣,斯速乘馹上來事,下諭,何如?傳曰,允。
傳于尹東昇曰,禮房承旨,持俄者下敎,率宣傳官一員,更爲入侍。
閔弘烈,以義禁府言啓曰,前掌令韓鏶,大靜縣投畀,倍道押送事,命下矣。投畀罪人韓鏶以傳敎內辭意,具罪目,卽爲發遣府羅將,倍道押送配所之意,敢啓。傳曰,知道。
以承傳色,口傳下敎曰,身爲宗臣,不能敎子,全恩君墩,施以不敍之典。
掌令韓鏶疏曰,伏以臣,至愚極陋,百無肖似,曾於臺職,屢試蔑效,病伏鄕廬,愧懼增深,迺於此際,除旨又降,臣聞命驚惶,罔知攸措。固當趨肅恩命,粗伸義分,而第臣素患痰癖之症,越添於長程跋涉之餘,見方委頓牀笫,末由蠢動,玆陳短章,略暴微懇。伏願聖慈,俯垂諒察,亟令鐫削,以爲人臣慢命者之戒焉。臣方乞免之不暇,不宜拖及他說,而於目下事,有不能泯默者,敢此附陳焉。日者鄕儒之有懷陳章,雖或不槪於聖心,惟當平心舒究,益恢山藪之量,而夫何宸衷激惱,以至於着枷儒生,逬逐絶裔?夫士可殺,不可辱也,豈不有欠於大聖人燕翼之謨哉?至若國子之長,略效執藝之義,掌憲之臣,粗陳匡救之忱,而不賜開納,譴罰過重,此豈所望於聖明者哉?請竝還收成命,以光聖德焉。批答。出傳敎
應敎金鍾秀疏曰,伏以臣,有懇迫私情,前後控急,凡幾遭矣,曲諒縱荷聖慈,積逋自知臣罪。乃者玉署東璧之命又降,馹召繼以遠辱,主恩逾隆,母病彌劇,臣每奉除書,未嘗不感激徊徨於公私去留之間,一身難處,寸心如沸。念臣老母病狀,雖不敢輒事縷聒,最是寒熱腹痛,表裏轉變,八耋氣力,與病不敵,近又疚懷於同氣之慼,添感於換節之時,諸證一倍沈篤,神息漸益昏綴,臣方左右扶護,跬步難離,入都從官,尙何可論?噫,臣之入侍經幄,已過周歲,犬馬之戀,豈獨無之,而有身如縶,無路陳力,瞻望五雲,神魂飛越。玆不得不略入文字,猥申縣道,至若見銜之爲選自別,揆分不稱,亦有未暇自引者。伏乞天地父母,曲察臣情理之難可復强以職事,將臣所帶,亟許鐫免,仍命選部,更勿檢擧,使臣得以專守病側,攢祝洪造,千萬之幸。答曰,省疏具悉。爾其勿辭護焉。
司書金容疏曰,伏以仙寢伸慕,淸蹕利旋,眞殿展禮,玉體康寧,下情欣忭,久而冞切。伏念臣之老母,塊癖貞疾,十年于玆,屢經喪慼,內銷外鑠,轉成沈痼,居常澟綴,臣自叨見職,連値有事,分義是懼,不敢言私,因母病之少間,遂乃黽勉供職,亦已四五就直矣。乃於日昨,臣母失攝於朝晝異候之際,添感於宿疾沈淹之中,寒熱交攻,精神昏瞶,頑痰遍注,背腹牽刺,膈痞廢食,氣虛失睡,委頓牀席,轉側須人。臣以終鮮之身,獨自扶將,日事刀圭,方寸如灼,目下情理,實難暫離,玆敢疾聲呼籲於仁覆之下。伏乞聖慈,察臣情私之有難自抑,諒臣職名之不宜虛帶,亟命鐫改,俾得專意於救護,仍治臣瀆撓之罪,以肅朝綱,不勝幸甚。答曰,省疏具悉。爾其勿辭護焉。
己丑九月初一日巳時,上御延和門。殿座入侍時,行都承旨蔡濟恭,左承旨尹東昇,右承旨閔弘烈,左副承旨徐命善,右副承旨金致恭,同副承旨洪述海,假注書李心休·權偀,記注官韓民敎,記事官睦善恒,以次侍立訖。上具翼善冠·袞龍袍,乘步輿出通陽門,詣延和門外。殿座訖。上曰,領相·禮判·禁將入侍。出榻敎領議政洪鳳漢,禮曹判書李溵,禁衛大將具善復,以次進伏訖。鳳漢曰,聖體若何?上曰,一樣矣。陵官欺予,予豈期乎?小小處,曾使修補矣,如此大處,掩置不擧,着帽而然乎?嚴璘亦爲四五陵官而曲護,不如其兄嚴瑀之以登登機事,入於北海矣。善復曰,陵官着實爲之,臣非愛惜,實善爲之矣。上曰,禁將亦顧護,從重推考,越俸一等。上曰,予心爲先爲民,而陵官無狀,陞六可惜。幾朔隱諱,比前陵官,慢乎,勤乎?鳳漢曰,圓峯之役,速爲之矣。上曰,募軍役之,豈不易乎?鳳漢曰,靑龍邊役,亦已多爲之云矣。上曰,予謁陵時,使左相,奉審曲墻外,故信之無疑,今有此擧矣。仍命書傳敎曰,噫,今番初則令左相奉審,此心憧憧,予能奉審曲墻後面,令左相替行奉審之際,左相已奉審以來,故只知無頉,今若此,此一覽可知,而曰以無頉。噫,大官若此,小官何言?前左議政金陽澤,特施罷職之典,一以白予忱,一以勵他人。上曰,俄者禁將下敎,置之。昌陵陵官則眞善爲之矣。鳳漢曰,敬陵官亦善爲之矣。上曰,宋左相建白出別檢,而大體鄕人多難堪者矣。鳳漢曰,敬陵則非別檢,乃令也。上曰,看役將校招入。將校田雨澤進前立。上曰,汝等所見,何如?雨澤曰,翼陵役處,松下脫莎,間間剝落矣。上曰,然則何入三千名乎?善復曰,負土處遠,故人力自多費矣。上曰,與圓峯之役,大小何如?雨澤曰,猶可小也,豈可大乎?上曰,禮判三代爲大宗伯,稀矣。鳳漢曰,然矣。禮判之祖,戊申爲宗伯,禮判之父,又爲之矣。上曰,本陵官之六品不直矣,今番朴相鼎·李宅輔,來頭足可爲守令矣。善復曰,補土後,種辛夷花,似好矣。上曰,此處豈可種辛夷乎?鳳漢曰,辛夷則例種矣。上曰,此陵官,作捷路而然也。鳳漢曰,此甚掃落葉而然矣。上曰,役事當爲幾日乎?善復曰,十二日則似當爲之矣。上曰,募軍當用幾何?已使者捨之,用他軍,好矣。鳳漢曰,渠輩捨而不去矣。上曰,雖不肯去,連爲大役,豈可堪當乎?鳳漢曰,今番役事,軍門車,使之借用,何如?上曰,車則借用,可也。鳳漢曰,今番役所雇價,更爲題給事,已有傳敎矣。會錄錢二千兩,又爲劃給,如或不足,則次次加劃,完役後,當仰達矣。上曰,依爲之。出擧條上曰,禁將則爲主人出去焉。溵曰,臣亦出去乎?上曰,豈可問乎,除下直往來,可也。鳳漢曰,金領府事,今日試官有命,而病難經夜矣。上仍命書傳敎曰,今日漢學殿講,吏文製述命官金領府事代,左相爲之。上曰,待令鄕民招入。鄕民十人,入來伏地。上命問年事·市直及霜降與否,鄕民各以其地所見。仰對訖,命退送。上仍詣廚院。上曰,藥房提調,持湯劑入侍。出榻敎都提調金致仁,提調李思觀,以次進伏。仍進湯劑。上進御訖,命命善讀戊子進宴稧屛序,讀訖。上曰,其文則雖過,而善作矣。又命濟恭讀屛首所謄傳敎,讀訖。上仍乘輿。鳳漢曰,誕日不遠,開城留守,不多日內辭朝,舊留守使之速來,何如?上曰,開城留守不多日內辭朝。出榻敎上仍還大內,諸臣以次退出。
己丑九月初一日未時,上御資政殿。親臨吏文製述漢學殿講入侍時,右承旨閔弘烈,假注書李心休·權偀,記注官韓民敎,記事官睦善恒,以次進伏訖。上曰,侍衛不入乎?弘烈曰,侍衛不卽入來,竝推考,何如?上曰,勿推。試官左議政金相福,行吏曹判書申晦,吏曹參判李潭,副司直李命植,禮曹參議李聖圭,兵曹參知柳成模,副司直李壽鳳,以次進伏訖。命書表題,仍命進講。上曰,自初章次次講焉。應講人,以次進講。至李養遂,上曰,頗善讀矣。洪樂信讀之。相福曰,此人方以書狀入去,而頗善讀,如此則略加酬酢矣。洪彬書不。相福曰,此人之父洪百昌,有名大儒矣。進讀訖。上仍命書傳敎曰,旣無純通,其不通者參酌,有職者,其直處誦讀後替直,其餘直於公廨,能讀後以奏。上曰,三道文臣刊名蕩滌。出榻敎上曰,試官退去,講榜修入。諸試官先退。上曰,藥房入侍。都提調金致仁,提調李思觀,副提調蔡濟恭,以次進伏訖。進湯劑,上進御訖。提調先退。上命持入藥院屛風,命濟恭讀序文及座目訖。仍命書傳敎曰,今日偶聞,取覽內局稧屛,八朔直宿,怳然若甲午,豈特八朔?其後强命輟直,有此稧屛,前後因計,卽五箇年。雖然,視果若前乎,步果若前乎?二事若此,而氣衰轉甚,其年益暮,而嗚呼,提調尹領府事,已作故人,其於局方,金德淪今焉在,李泰遠亦焉在?予心曷喩?心若此,存者宜召,況許信之子乎?許礈特爲復屬本院,以示此意。上曰,內局古事,有豐原率醫官,作聯句之事,卿亦知之乎?致仁曰,臣曾見之矣,豐原善詩,不求思而能爲律矣。上命持入摠府歷臨時,御製詩及賡韻草本,命濟恭讀之。讀訖。濟恭曰,諸臣賡詩,只書其姓名於懸板,何如乎?上曰,頃如蘭亭稧事,諸臣詩皆書之,可也。上曰,誰當書此?尹得聖善書乎?濟恭曰,尹得養善書矣。弘烈曰,三兄弟皆善書矣。上曰,此詩懸板,使尹得聖書揭焉。藥房提調李思觀,持湯劑更爲入侍。上進御訖,藥房先退。上仍命讀應製擧案訖。上還入大內。
己丑九月初一日酉時,上御集慶堂。吏文製述科次入侍時,試官左議政金相福,行吏曹判書申晦,吏曹參判李潭,副司直李命植,禮曹參議李聖圭,兵曹參知柳成模,副司直李壽鳳,右承旨閔弘烈,假注書權偀,記注官韓民敎,記事官睦善恒,以次進伏訖。上曰,讀券考之。范祖禹,宋何朝臣乎?相福曰,哲宗時人矣,科次訖。命弘烈拆封訖。仍命書傳敎曰,居首兼司書金基大,半熟馬一匹,賜給,白文呈券人只推。上曰,諸試官先退。試官以次先退出。上命弘烈,讀掌令韓鏶疏讀訖。上曰,何年通淸,而其時銓官知入。賤臣偀,趨出問之,還奏以庚辰三月初五日政爲之,而判書韓翼謩,參判徐志修,參議金尙喆矣。上仍命書傳敎曰,噫,太學俎豆之典,事體何等,先正腏食,亦云晚矣,國是旣定,前飭若何,而李宜哲職何任,而全然二字,語涉放恣。其飭,焉可無也,而投畀之人,敢稱國子長,李鎭復之肆稱海儒,比諸唐介,亦涉無嚴,爲建德報復,其心已綻,其何永刊侍從案而止?況名在璿派,宜有其律,而永刊之敎,其人年淺輕着,不足道也,故十分參酌,則今者韓鏶,其飭敎纔下,竝擧李宜哲水軍稱鄕儒,若是放恣,此不嚴懲,何以勵囂俗?況全然二字處分,何止於此,而亦謂迂闊,雖末勘,今者鏶,可謂有意,宜哲有甚於李逢源也。其在嚴國是勵紀綱之道,不可尋常處之,掌令韓鏶,爲先遞差,此章給之,通淸勿施,大靜縣投畀,待城門開,倍道押付。昨日李鎭復之章後,予自謂曰,東村年少之稚騃,何知果川事?必有來諭者,欲諭未果。今以鏶觀之,無乃自明中來,聞李逢源之言,囑東村之稚騃耶?此等之人,不體其君幾十年苦心,濫通持正,若是跳踉,其宣端本,當該通淸銓官,事當下敎,而皆大官故參酌,此後持正通,嚴加申飭,俾無此等人淆雜之弊。以此觀之,此等駭擧,縉紳亦有,若復有韓鏶,予當拜先聖,坐於明倫堂,其當嚴處,不齒縉紳,一體嚴飭。噫,近者無睡,思一聖訓,傳曰惟仁人,放流之,不與同中國,此猶不足,結之曰惟仁人,能愛人,能惡人,嗚呼,聖人之言,豈不深切?正思欽慕,今者此輩之若此,不能體聖訓而然也,其雖衰矣,欲拜之命,意蓋此也。上曰,義州御史回啓,何時下送事知入。賤臣偀,趨出問之,還奏以去二十六日下送云矣。上曰,今爲六日,優爲入去矣,御史當從近還矣。弘烈曰,趁誕辰還來云矣。上曰,退去。諸臣以次退出。
己丑九月初一日四更五點,上御集慶堂。禮房承旨·宣傳官,同爲入侍時,右承旨閔弘烈,假注書權偀,記注官韓民敎,記事官睦善恒,宣傳官李裕淵,以次進伏訖。上命書傳敎曰,噫,一朔之內,莫重之處,巨役相仍,卽予不肖,何心玉食?雖加定募軍,有禮堂·禁將二人看役之人,亦有二人兩岐付役,初度日前,畢役以聞然後,予當受誕日起居,令宣傳官,分付役處,前禮堂嚴璘之不思其君,用從兄弟之意,只有聲而無其實。況不奏大官,旣已處分,生怯周遮禮堂,焉可同飭?削職旣下敎,其雖雇價,渠雖下賤,亦一遺民也,一朔之內,三次赴役,豈不苦哉?其中氣憊者,先放代定,以示予意。上曰,騎馬二匹立之。出榻敎上仍命裕淵曰,往于陵所,役處摘奸,而開陽門留門出去,待敦義門開進去。上曰,韓鏶逐城外後,予當睡,分付兵曹,水口門留門,令該府押付。出傳敎諸臣以次退出。
上在慶熙宮。停常參·經筵。
藥房都提調金致仁,提調李思觀,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
金致恭啓曰,大司憲李心源,執義李普溫在外,掌令二員未差,持平朴思亨在外,安鼎大傳旨未下,今日以監察茶時之意敢啓。傳曰,知道。
洪述海啓曰,吏曹參議李悔重,除拜後過三日,不爲出肅,依定式推考警責,仍卽牌招察任,何如?傳曰,允。
傳于閔弘烈曰,內局入侍。
蔡濟恭,以吏曹言啓曰,本曹佐郞柳義養呈狀內,身病甚重,勢難察任云,依例改差,何如?傳曰,允。
兵曹口傳政事,知事單李霮。
尹東昇,以宣惠廳言啓曰,戶曹正郞李憲鎭,本廳郞廳差下矣,本廳事務繁重,勢難兼行,在前亦有本職改遞之例,李憲鎭所帶戶曹正郞之任,依例許遞,仍令該曹付軍職,使之專察本廳之任,何如?傳曰,允。
開城留守鄭厚謙疏曰,伏以臣,猥膺居留之任,丐免不得,行將辭陛矣,臣之父墳,在於坡州地,去路傍不過十餘里,祿養靡逮,徒切榮掃之願,松楸入望,倍惹霜露之感,玆敢援例陳懇,仰請歷省。伏乞聖慈,特賜矜許,俾伸至情,千萬幸甚。答曰,省疏具悉。卿其依所請歷省焉。仍傳曰,歷省時,澆奠牀備給。
己丑九月初二日午時,上御隆武堂。親臨文臣朔試射入侍時,左副承旨徐命善,假注書李心休·權偀,記注官韓民敎,記事官睦善恒,以次侍立訖。試官花平君橃,源溪君,兵曹參知柳成模,兵曹佐郞閔膺世,都摠經歷任逅,都摠都事閔光晉,以次進伏。上曰,以十巡擧行。上曰,開城留守敎書製來持入。命善曰,夕間當製來云矣。司錄兪彦銖呼不。命善曰,捧禁推傳旨,何如?上曰,今朝出令,追後入來者,末端付之,過一巡不來,以呼不施行。俄而彦銖入來。上曰,旣入來,射之,可也。上曰,內局與譯官當入侍,以六巡擧行,可也。畢射後,諸試官先退。上曰,譯官待令乎?入來。譯官李寅昇·金履瑞·林得雨·趙東洙·趙明會·卞相晉·方處謨·李彦彬·金道淵·白任大·玄商祺·玄商尹,以次進伏。上曰,以次奏姓名。淸學·漢學諸譯官,以次奏對。上曰,以次講老乞大音釋焉。諸譯官,以次進講。至林得雨,講博通,事不通。上曰,退去。資憲譯官李霮,追後入來進伏。上曰,此當今第一也,予欲聞汝熟習之聲,試講之,可也。霮講訖,上曰,林得雨更爲招入。得雨進伏。上曰,與霮偶語,必勝之,可也。得雨與霮偶語。上又命趙明會與霮偶語訖。上仍命書傳敎曰,今於暮年,諸譯其將赴燕,雖非今日,以勸奬之意,年年召見者,今皆故人。噫,李樞·金是瑜,頃見若昨,況李挺熙,纔於德游堂召見,亦何之。今日見樞孫,其亦異也。今日入侍中,淸學二人,蒙學二人,其誦可嘉,故面賜弓一張,初則漢學其誦若何,故有下敎,李霮晚到後,更爲召見,年至六十八,事勢固然,幾乎近七十停役,仍令偶語漫應,亦知趙明會之能矣。李霮其圈雖新,其帶若前,特賜大鹿皮一令,以助其帶,林得雨·趙明會,各賜弓矢。因此以聞譯官崔壽城,其名曾聞,而今猶通圈,無他解勞,故今番諸加惟漏,燕行旣停云。頃者上言者猥濫,故雖飭,予豈不諭此譯?吁嗟,八十,只隔三箇年,崔壽城特爲加資,口傳啓下,使之閑休餘年。林得雨今聞卽崔壽城之次也,其君造命,豈不若譯院單子?其欲一體下敎,而例加過今年,不若今行其默,今番行次,無事回來,待復命,特加其資,以示予意。上曰,退去。諸譯官退出,諸臣以次退出。
己丑九月初二日酉時,上御集慶堂。藥房入診入侍時,藥房都提調金致仁,提調李思觀,副提調蔡濟恭,假注書李心休,記注官韓民敎,記事官睦善恒,醫官許礈·李以楷·鄭允協·慶絢·吳道炯·玄處明·許溫,以次進伏訖。致仁曰,聖體調攝,若何?上曰,一樣矣。致仁曰,痰候,何如?上曰,亦一樣矣。致仁曰,寢睡·水刺之節,亦何如?上曰,同矣。遂進湯劑,上進服訖。致仁請診候。上曰,姑止之。北京往來,專恃譯官輩之善不善矣,今則邊憲已故,可惜也。致仁曰,其子亦善爲譯學矣。上曰,已闋服乎?致仁曰,姑未也。渠亦以國恩之罔極,欲效報恩之道,務精譯學云矣。上曰,李樞亦淸潔之人,每於北行,只一空鞭來往矣。致仁曰,李湛亦淸潔矣。上曰,朴道寬亦善人也。致仁曰,然矣。上曰,金鎭夏亦北道有功之人矣。致仁曰,然故抄啓中入之矣。上曰,譯官無崇祿乎?致仁曰,譯官中崇祿,只崔鶴齡矣。上曰,老者之恒習,誠難矣。致仁曰,漢學則果然異於淸·蒙學矣。上曰,然故特爲加資矣。致仁曰,近來譯官換買之弊日甚,相買賣者無數矣。上曰,譯官中相買賣,猶無足怪,而至於凡人,亦換買云,極怪也。淸·蒙學者少,故能着實爲之,漢學則多,故其弊自多矣。致仁曰,淸·蒙學亦難矣,以書倣之,字劃無一欠缺故比諸本冊然後入格,爲試官者,亦神通善知矣。上曰,試官雖儒生,課講亦神通矣。前左相之文亦難矣,大提學幾許爲之乎?致仁曰,入學時爲之耳。上曰,近來泮庠製時,兒童輩,甚爲作拿云,誠一弊習也。致仁曰,兒童例是多氣者,自前每有如許之事,而亦稍長,則自得人事矣。上曰,然乎?遂命諸臣退。
上在慶熙宮。停常參·經筵。
金致恭,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
金致恭啓曰,大司憲李心源,執義李普溫在外,掌令二員未差,持平朴思亨在外,安鼎大傳旨未下,今日以監察茶時之意敢啓。傳曰,知道。
藥房都提調金致仁,提調李思觀,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。心在西郊,氣何喩乎?以承傳色,口傳下敎曰,下敎時入侍。中宮殿·惠嬪宮,藥房口傳問安。答曰,知道。
以承傳色,口傳下敎曰,宣傳官一員馳往,用軍幾名與役處形止知來,騎馬二匹立之。
蔡濟恭啓曰,左承旨尹東昇,左副承旨徐命善,今日不爲仕進,卽爲牌招,何如?傳曰,允。
傳于閔弘烈曰,內局入侍。
閔弘烈,以侍講院言啓曰,本院說書李春輔,由限已過,卽爲牌招察任,何如?傳曰,允。
備忘記,軍職秋等試射時,南行軍職金衡柱,片箭二中,直赴殿試,徐完碩三中,朴尙謙二中,依例加資。
傳于閔弘烈曰,摘奸宣傳官,內局入侍,同爲入侍。
傳于閔弘烈曰,內局入侍。
右議政金尙喆箚曰,伏以臣,昨伏見傳敎下者,有韓鏶臺通銓官參酌之敎,此是臣待罪三銓時事,今以注擬之不嚴,致勤飭勵,而謂臣職在大官,置之不復何問,朝家刑政,恐不宜若是其苟簡。聖度雖出於寬恕,臣心何安於倖逭?理難厭然,短箚自列。伏乞聖明,亟降譴罰,以警其僚,以靖私義焉。答曰,省箚具悉卿懇。因慨通淸下問,三堂皆相,只有二堂,豈特爲卿等?憶亞銓而一皆置之,予豈在焉?事已過矣,然三銓皆相,予實初聞,無此,何以知也,卿何若此?安心勿辭焉。仍傳曰,遣史官傳諭。
判府事韓翼謩箚曰,伏以臣於年前忝長銓席也,通擬韓鏶於臺望,昨伏聞傳敎下者,當該銓官參酌之敎,臣誠惶怵愧恧,措躬無地。古語曰,明德先論於賤,從政先信於責,以臣曾經大官之故,雖有罪負,曲賜寬貸,則朝家刑政果如何哉?今以近十年事,張皇自列,跡涉唐突,在臣分義,不敢厭然自掩,短箚首罪。伏乞聖明,亟降威罰,以警具僚,以安私分焉。答曰,省疏具悉卿懇。已諭右相箚批,卿須安心,勿咎焉。仍傳曰,遣史官傳諭。
己丑九月初三日午時,上御集慶堂,藥房入診入侍時,藥房都提調金致仁,提調李思觀,副提調蔡濟恭,假注書李心休,記注官韓民敎,記事官睦善恒,醫官許礈·李以楷·鄭允協·慶絢·吳道炯·玄處明·許溫,以次進伏訖。致仁曰,聖體調攝,若何?上曰,一樣矣。致仁曰,痰候,何如?上曰,亦一樣矣。致仁曰,寢睡·水刺之節,亦何如?上曰,亦同矣。遂命醫官診候訖。上命濟恭讀義州御史洪龍漢書啓。上曰,龍漢能善爲之矣,其氣習,與徐命善同矣,命善譬其兄則異矣。致仁曰,然矣。上曰,龍漢其歸,必忙忙矣。致仁曰,然矣。上曰,無弊爲之,誠幸矣。致仁曰,專由聖德之好生,求生於必死之中,故然矣。上曰,如目見矣,其罪人之族黨,必會沙場,見其決矣。遂命濟恭讀平安監司李景祜狀啓,乃齎咨官行中銀子被捉事也。上曰,銀子八十兩,亦渠輩至多之物乎?致仁曰,物主則雖易得,閑散則難得之物也。上曰,此偸銀事,於渠,爲妙伎倆而然乎?致仁曰,此其伎倆,以僥倖爲業,幸而無事,則因爲偸食,已成技藝。上曰,我國技藝中,騎芻最妙矣,至於濟州人,則尤善爲之,如壯元峯之高處,一躍而飛上矣。致仁曰,濟州之人,以善牧馬之故,能善御馬矣,若敎習之則强兵矣。上曰,都監馬軍,亦强兵矣。遂進湯劑。上曰,此藥已支離,每過飮,故如是厭之矣。今日服䑆湯,而脈候勝前云,豈其效耶?脈候已愈,此藥止之,可矣。致仁曰,如此少愈之際,更惕念進服,方臻快復矣。上曰,細思之,予以沖子之病,用心甚多,以其餘毒,致此病矣。致仁曰,然矣。第行步,較看丙戌大愈矣。上曰,非掖人則難,何愈之有?李喆輔則酬酢,何如?思觀曰,昏昏無知,不能酬酢矣。上曰,喆輔丁卯生,八十三矣,人之老昏如此,予亦恐衰老如此。濟恭曰,聖姿自異凡人,不必如此矣。上笑曰,如此衰迷,易矣易矣。昨日上言中,崔壽城之名熟矣,然其上言過甚矣。遂命諸臣退。
己丑九月初三日申時,上御集慶堂。藥房入診,宣傳官·譯官,追後入侍時,藥房都提調金致仁,提調李思觀,副提調蔡濟恭,假注書李心休,記注官韓民敎·睦善恒,醫官許礈·李以楷·鄭允協·慶絢·吳道炯·玄處明·許溫,以次進伏訖。致仁曰,俄間,聖候若何?上曰,一樣矣。今日中旬,金衡柱果登第矣,此時領相之功也。命摘奸宣傳官入侍。李瀁進伏曰,臣敬奉聖敎,馳進翼陵則役處浩大,然禮判之言則必於今十二日內訖役云云矣。上曰,役處,何如?瀁曰,非沙汰,乃頹落處也。上曰,所補者以土乎,以草乎?瀁曰,以土塡之。上曰,明陵役處,何如?瀁曰,明陵役處,雖不及翼陵,亦大矣,其役畢,期在今初五日,而役畢後,竝役翼陵而爲之云矣。上曰,如此浩大處,隱而不報,前陵官可謂無據矣。其軍數幾何?瀁曰,明陵六百五十名,翼陵五百名矣。上曰,千餘名入之,其役大矣。命瀁退,又命諸譯官入。譯官朴道貫·洪大成·金德潤·金聖澤·金鎭夏·邊翰基·崔壽城·高師彦·李億成,以次進伏。上令朴道貫·洪大成,以漢語偶語。上曰,善矣,其年已老,熟於譯語矣。然譯官之老,誠可憫也。又令德潤·聖澤偶語。上曰,善譯語者,高品可也,然其老可欠,譯官誠耆老科,何老人之多也?又令金鎭夏·邊翰基,以淸語偶語。上曰,翰基與其父,形何如?思觀曰,稍異矣。上曰,重臣亦見邊憲乎?思觀曰,臣於灣上,熟見之矣。上曰,何不其父之學而淸學乎?致仁曰,文短者,走淸學矣。上曰,邊憲則善文乎?致仁曰,然矣。因使翰基寫淸書,鎭夏讀之。上曰,記爾父憲,賜爾弓矢。又令壽城·師彦誦淸學。上曰,汝讀八歲兒乎?師彦曰,讀矣。上曰,讀小兒論乎?師彦曰,讀矣。致仁曰,此淸學中第一也。又使誦三譯通解。上曰,善誦之矣。致仁曰,彼中漢語漸盛,淸語漸貴,設淸學講云矣。又使億成誦蒙學老乞大。上曰,蒙人亦善淸語乎?億成曰,然矣。仍命書蒙學反切。上曰,淸·蒙學,易於漢學矣。致仁曰,漢學則文義兼全,故甚難矣。遂命諸臣退。
上在慶熙宮。停常參·經筵。
金致恭啓曰,大司憲李心源在外,執義李普溫牌不進,掌令二員未差,持平朴思亨在外,安鼎大傳旨未下,今日以監察茶時之意,敢啓。傳曰,知道。
金致恭啓曰,憲府連日監察茶時,事甚未安,除在外,傳旨未下外,執義李普溫,卽爲牌招,何如?傳曰,允。
藥房都提調金致仁,提調李思觀,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。以承傳色,口傳下敎曰,慕華館入侍。中宮殿·惠嬪宮,藥房口傳問安。答曰,知道。
備忘記,三廳勸武軍官若例試射,今已久矣,殿試前只有若干日,今日慕華館,六兩騎芻試才,試官三廳大將·入直騎郞·入直摠郞,以帽帶入侍,侍衛只入直挾輦軍八十名,以內入直軍爲之,前後廂軍,三營外入直軍,訓將都領隨駕,試官入侍時,令中軍代領。世孫祗迎,隨駕·留營·留陣·副輦,皆置之,延和門乘輦,敦義門行,只待令鼓吹,前排五雙擧行,只備堂隨駕,儀註時刻置之,待下敎只入正時,設布帳置之,禁軍只入直隨駕。
以承傳色,口傳下敎曰,世孫請隨駕衛內,當爲之,餘皆置之。
以承傳色,口傳下敎曰,禁將在役所,以中軍隨駕入侍。
尹東昇啓曰,今日擧動時,承旨不可不備員,而右承旨閔弘烈,纔已出去,卽爲牌招,何如?傳曰,允。
蔡濟恭,以吏曹言啓曰,通禮院左通禮鄭昌順呈狀內,身病甚重,勢難察任云,今姑改差,何如?傳曰,允。
蔡濟恭,以吏曹言啓曰,今此擧動敎是時,左右通禮,不可不備員,而左通禮有闕之代,口傳以入之意,敢啓。傳曰,知道。
徐命善,以兵曹言啓曰,本曹正郞李溎,身病猝重,勢難供職,累度呈狀,宿衛重地,不可久曠,今姑改差,何如?傳曰,允。
徐命善,以兵曹言啓曰,今此慕華館擧動時,本曹郞廳侍衛各差備,不可不備,而正郞一員,佐郞二員未差,他無推移之路,竝令該曹口傳差出,以爲備員之地,何如?傳曰,允。
金致恭,以義禁府言啓曰,今此擧動時,大駕各差備都事,不可不備員,參上都事李得源·柳鎭茂遷轉之代,卽令該曹口傳差出,以爲分排之地,何如?傳曰,允。
吏曹口傳政事,以趙毅鎭·朴恒源爲禁府都事,以林鼎遠爲兵曹正郞,以宋樂·李福徽爲兵曹佐郞,李敬玉爲左通禮。
大駕還宮後,政院·玉堂·藥房·朝廷二品以上·六曹堂上口傳問安。答曰,知道。世孫宮,政院·玉堂口傳問安。答曰,知道。
金致恭啓曰,明日次對,兩司長官當爲進參,大司憲李心源,大司諫朴弼逵,待開門牌招,以爲入侍之地,何如?傳曰,允。
敎開城留守鄭厚謙書。王若曰,舊都重保釐之責,予用其難,明庭揀管理之才,卿可暫出,寔循僉擧,須殫乃心。惟卿,名相肖孫,都衛賢胤,芝蘭獨秀於當路,炯然削玉之姿,蓮桂竝折於妙齡,蔚乎兼金之譽。處經幄論思之地,常存克讓之衷,畀喉司出納之權,不負惟允之責。自從黑頭命德,益見素志秉謙,地處自異於他人,雖不願於居要,廟議實在於歷試,顧何待於老才?眷彼開府舊城,卽我陪京重鎭,冠蓋接箕都之界,在宋則分司兩京,舟楫通沁水之交,若漢之竝峙三輔。大小供億之費,弊瘼蝟興,新舊公私之逋,財用蠧耗,宜借通敏之手,庸責振刷之功。玆授卿以開城府留守兼管理使,卿其祗服寵章,毋替隆寄,專管留鑰,宜勉恩威之竝施,兼參廟籌,佇期謨猷之密贊。花潭之舊閭必式,治尙敦儒,竹橋之遺躅是尋,政先培義。於戲,兩世之惠澤猶在,寧忽繼承之圖?五雲之城闕非遙,庶便往來之願。故玆敎示,想宜知悉。折衝將軍行龍驤衛副司直知製敎李壽鳳製進
己丑九月初四日巳時,上詣慕華館。擧動入侍時,行都承旨蔡濟恭,左承旨尹東昇,右承旨閔弘烈,左副承旨徐命善,右副承旨金致恭,同副承旨洪述海,假注書李心休·權偀,記注官韓民敎,記事官睦善恒,以次隨駕訖。上具翼善冠·袞龍袍,乘小輿出通陽門,詣延和門外,降輿乘輦。藥房都提調金致仁,提調李思觀進伏。致仁曰,聖體若何?上曰,一樣矣。上曰,相距不遠,挾輦將使之緩驅。詣慕華館,王世孫隨詣侍坐。上曰,訓將以戎服入侍。試官御營大將金漢耉,訓鍊大將李章吾,禁衛中軍李仁綱,兵曹佐郞閔膺世,都摠經歷任逅,都摠都事金載仁,以次進伏訖。上曰,隨其來入試記,擧子幾何來乎?漢耉曰,服色似未及得矣。上曰,御營廳先來云,先射焉。今番奸計若發捉,則當施軍律,如此者先爲退去焉。上曰,藥房提調,持湯劑入侍。都提調金致仁,提調李思觀,以次進伏。進湯劑,上進御訖。仍命書傳敎曰,敬陵官二人,其後以聞,不無參酌之道,令該曹皆令復職。上曰,時原任大臣入侍。出榻敎領議政洪鳳漢,左議政金相福,判府事韓翼謩,右議政金尙喆,判府事李昌誼,以次進伏訖。鳳漢曰,勞動之餘,聖體若何?上曰,一樣矣。翼謩曰,韓鏶通淸事,聖德雖參酌,而不勝惶悚矣。尙喆曰,參酌之敎,尤不勝惶悚矣。上曰,往事何可過嫌乎?上曰,六兩初矢不踰者,仍令射之乎?兵曹判書金時默曰,落一矢,則不復射矣。上曰,依例擧行,直赴前例單子持入。時默持奏。上曰,今番亦依其例。上曰,予欲往沙峴,試官留此觀射焉。上仍乘步輿詣沙峴。王世孫隨詣,諸承史及藥房陪詣。上向西峯俯伏,下詢曰,於此可以望見西峯乎?濟恭曰,彼如城曲處,卽圓峯主峯也。上俯伏移時,致仁進伏請乘輿。上還詣館前庭,御筆寫御製詩二句訖,命濟恭讀之。仍命諸臣賡進。致仁進伏曰,登臨高處,聖體若何?上曰,一樣矣。降輿殿座訖。擧子有射一百四十步者,上曰,招入。擧子進前立。上問其姓名居住後退去。俄而諸臣,賡詩進呈。上命濟恭讀奏,濟恭讀之。至閔弘烈詩,此地堪名追慕里,上命圈珠曰,好矣。仍命書傳敎曰,洞名旣追慕,峴名其宜同,峴沙其雖墮,此心何時退?其所仰慕,古今奚異?今覽應製,予心何抑?更沙峴之名,特名追慕峴。上曰,當賜饌,大臣入侍。諸大臣進伏。賜饌,諸臣喫訖。大臣先退。上曰,六兩多善射矣。漢耉曰,方有大比之科,故已習之矣。藥房提調持湯劑入侍。上進御訖,藥房先退。上曰,明日慕華館勸武軍官試射,各其營擧行。出榻敎上又寫御製一句曰,諸臣回路,思得下輦處誦奏。上曰,回駕時,捧上言。出榻敎仍爲乘輿回駕。至敦義門內,上曰,今日夜近,姑爲弛禁事,分付。駕前下敎上詣延和門外,降輦乘輿。諸臣誦奏一句,賡詩訖。上仍留資政門入內,上曰,都承旨隨入。駕前下敎上以小輿,御集慶堂後面,濟恭·偀·民敎·善恒,隨入進伏。上曰,俄者賡詩,使之書呈。賤臣偀趨出,持諸臣一句賡詩及諸大臣二句賡詩,進軸進伏。上命濟恭讀奏,或命批點。濟恭曰,大臣賡詩,亦爲入來矣。上命讀之,各加稱賞,多命批點訖。上曰,今日詩,竝作帖草入之,亦爲頒賜。上曰,明日頒賞,德游堂爲之,只該房承旨入侍。出榻敎上命書萬懷御製文訖。上曰,作帖草,一入大殿,一入東宮。諸臣以次退出。
上在慶熙宮。停常參·經筵。
申時酉時,雷動電光。
金致恭啓曰,大司憲李心源牌不進,執義李普溫傳旨未下,掌令二員未差,持平朴思亨在外,安鼎大傳旨未下,今日以監察茶時之意,敢啓。傳曰,知道。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
藥房都提調金致仁,提調李思觀,副提調蔡濟恭啓曰,郊館臨試,侵夜還宮,伏未審此時,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。兩峯兩見,追慕萬倍,氣則一樣,沖子亦一樣矣。以承傳色,口傳下敎曰,下敎時,次對同爲入侍。中宮殿·惠嬪宮,藥房口傳問安。答曰,知道。
以承傳色,口傳下敎曰,予若臨焉,食後待令事,下敎,左副監試以奏,次對右副入侍。
傳于金致恭曰,大臣·備局堂上引見,內局同爲入侍。
尹東昇,以戶曹言啓曰,盤松坊碑閣,令戶郞,春秋奉審,有頉處,卽爲修補事,曾有傳敎矣。發遣本曹郞廳奉審,則墻垣女防草四張,夫防草豈張折傷,卽令修補之意,敢啓。傳曰,知道。
徐命善,以兵曹言啓曰,本曹堂上軍官·禁軍·遞兒窠,今方有闕矣,依節目,禁軍別將與各番將,眼同試取,以其居首者,塡差之意,敢啓。傳曰,知道。
徐命善,以御營廳言啓曰,依傳敎,吹打手處,木綿施賞之意,敢啓。傳曰,知道。
金致恭,以漢城府言啓曰,金樂行原情判付內,觀其所供,其涉殊常,此非該府所知,令漢城府特定査官嚴問,兩隻圖形以進事,命下矣。郞廳一員,今方發送,所騎馬及書吏所騎馬,令該曹依例題給,何如?傳曰,允。
金致恭,以刑曹言啓曰,劉文昌駕前上言,事同之人皆放,而渠猶若此,與頃者秋曹此等人特放事,不無斑駁,一體特放事,命下矣。劉文昌父慶尙道盈德縣定配罪人劉得彭,依傳敎,卽爲放送事,發關分付之意,敢啓。傳曰,知道。
政院啓曰,嗚呼,今此雷電之異,玆曷故焉?風雨驟作於俄頃之間,聲光無異於盛夏之節,意者仁天眷顧出災異,以警告我殿下耶?以殿下對越之誠,凡所以恐懼修省,宜無所不用其極,而臣等愚昧,亦不無一言仰裨者。伏惟殿下,寶算方隆,聖德已高,在廷臣僚,無足當心,辭令施措,一皆獨運,聖志所向,必遂乃已,少有違拂,輒示厭惡。故群下之所以事之者,亦自附於人子事親之義,只循無犯之道,專欠覆難之風,星孛示災,而未聞交勉之語,雨暘告沴,而不敢實陳於前。臺閣每責以逡巡,而一有所言,輒施竄錮之律,儒士常軫其培養,而苟有所激,至有捽枷之擧,賜賚過濫,經費蕩殘,而掌賦之人,無敢爭難,動作猝遽,事爲忙急,而有司之臣,率致顚錯。臣等,忝居近密,豈無區區憂歎之忱,而未始有一言匡格,則此固臣等之罪,而臣等死罪,竊以爲殿下,亦有以致之也。噫,臣聞聖主遇災弭禳之方,不過曰修實德行實政,而竊覸殿下,凡有警異,徒貽憂慮,憂慮之極,至於煩惱,往往有非常之擧,殿下聖學高明,曷嘗觀從古以來,安有若是而能感天消災者乎?伏願殿下,德懋其實,政懋其實,凡於動靜云爲之間,一循天則,罔有過差,以爲孚格高穹,轉異爲祥之本焉。臣等誠切獻芹,辭短補衮,略將蕪拙之語,仰備淸燕之覽,惟聖明財幸焉。答曰,懍惕之心業諭,其勉切實,深用嘉之,其宜自勉,而然已衰已衰,何益之有哉?
校理尹養厚·李得一,修撰尹弘烈,副修撰洪檢等箚曰,伏以嗚呼,比年秋冬之雷,殆無歲不作,人情忸於恬逸,天變等於故常,殿下所以修省者,不過減膳而已,大臣所以惕勵者,不過祈免而已,至若喉司經幄之所以仰勉者,亦不過應文責塞而止耳,尙何望其孚格而消弭也?雖然,古人云,有災之國可爲,無災之國必亡,天之所以一警再警,諄複不已者,亦安知不出於仁愛我聖上,使君臣上下,怵然憂惕,必欲其一心交修,自底於全安也哉?慧孛之消,曾未幾日,轟燁之異,又復如期,上帝之將以玉成我殿下者,尤亦至矣。牽强傅會,先儒有譏,感應休咎,至理無間,臣等死罪,亦不敢不責難於萬化之源也。噫,以殿下大德之壽,郅隆之治,宜若無闕失之可議,而惟其涵養之本,猶有未盡,事爲之間,率多過中,隨處各病,過境輒發,辭令固宜審愼,而每有乖激之歎,動作貴在中節,而輒多急遽之時。最重者名器,而遷擢或繁,僥覬成風,大公者刑賞,而處分或偏,輕重失當,聖心之所欲爲,而下莫敢覆難,宸聽之所厭聞,而人不能盡蘊。言官在錮,尙靳均霈之澤,謫路荷校,實創無前之法,課製太頻,而士習漸騖於希倖,初仕宜擇,而承傳每患於濫屑。凡此數者,適足爲聖德之累,人事之失,則其所以修省消弭之責,惟在於殿下之實心實政,反求諸己。伏願殿下,無循應文之具,益加端本之工,則感回轉移,亶不外是,惟殿下懋哉懋哉。答曰,懍惕之中,其勉若此,自勉者自勉,而日益衰苶,何望其有焉?
以承傳色,口傳下敎曰,領相姑爲留在事,招政府錄事,分付。
己丑九月初五日巳時,上御集慶堂。藥房入診,領左相同爲入侍時,都提調金致仁,提調李思觀,副提調蔡濟恭,假注書李心休,領議政洪鳳漢,左議政金相福,記注官韓民敎·睦善恒,醫官許礈·李以楷·鄭允協·慶絢·吳道炯·柳光翼·玄處明,以次進伏訖。致仁曰,聖體勞動之餘,別無傷損之節否?臣等,不任區區之下慮矣。上曰,平常矣。御製爲幾帖乎?濟恭曰,四帖矣,內入件則已成之,頒賜件則方下校書館,未及修省矣。上曰,昨日領相賡進中,鳩杖用之,故予抹之矣。鳳漢曰,鳩杖之義,蓋取聖算郅隆之意,故用之,非必爲用鳩杖而稱之也。上曰,雖然,予厭之矣。予之氣好,則何用鳩杖?近來予氣頗覺精新,或有所得而然歟?鳳漢曰,大德必得,聖度自與常人異故然矣。上曰,韓判府事之養生法,何許爲之乎?相福曰,別無其術,只摩腹云矣。上曰,予聞之,以其行法,夜睡亦不甘爲矣,其食道何如?相福曰,食道如常,別無所成之法矣。致仁曰,臣聞之,判府事行法之時,一家婢子適來見,駭驚以退云矣。上曰,此豈不愧於錄事矣?鳳漢曰,未知其得效與否,而第非久入耆社矣。上曰,然矣。遂進服湯劑。上曰,今日雷雹之災,爲年事深害,是予之咎。鳳漢曰,聖敎如此,不勝惶恐。此豈殿下之致?是臣下輩,未能仰答之致也。上曰,減膳只大朝擧行。出傳敎仍下敎曰,吾民日困,國事日下,紀綱其無可爲,世道亦末若何?衰耗特甚,百度叢脞,雖無此,夙夜澟惕矣。此月何月,而今日若此,究厥所由,良由否德。人皆曰差勝,予則日下,日下若是,而仁愛豈無警飭?尤切悚然,何敢以言白其心耶?自今日,爲先減膳三日,少伸飭躬之意,吁嗟,大小臣工,其勵恬憘之心,補我不逮。噫,半餉涔涔,僅以呼寫,此亦齟齬,然文雖齟齬,意實無限,其須諒予心。出傳敎又曰,其雖微細,史臣之因古風違牌,因爲尋鄕,國綱寒心,故其已處分,而儒臣則近者無弊,而時或有公然違牌之事,此亦綱紀攸在。至於臺臣,違牌爲事,次對無一次入侍,事之寒心,莫此爲甚,不可循例踏下。違牌諸臺,一倂施以削職之典,纔申飭,而曾經文任諸臣,時文任與諸卿宰,一向在鄕,此亦今日飭躬中一事也,另加嚴飭,其卽入城。出傳敎遂命諸臣退。
己丑九月初五日巳時,上御集慶堂。大臣·備局堂上,引見入侍時,領議政洪鳳漢,左議政金相福,右議政金尙喆,行吏曹判書申晦,綾恩君具允明,吏曹參判李潭,副司直金孝大,左尹鄭尙淳,禮曹參判李最中,副司直李重祜,校理李得一,右副承旨金致恭,假注書權偀,事變假注書洪樂淵,記注官韓民敎,記事官睦善恒,以次進服訖。鳳漢曰,昨日動駕,侵夜還宮,聖體若何?上曰,昨日則氣愈,而今尤苶然矣。鳳漢曰,昨日仰瞻進饌,不勝欣幸矣。上曰,認肉爲餠,認餠爲肉,奈何?相福曰,臣則兩次科次時仰瞻,則寢睡極爲平安矣。上曰,昨日欲爲步上沙峴矣。鳳漢曰,聖心豈不欲步上乎?昨日臣等中,都提調外,無上去者,筋力好矣。都提調金致仁曰,若爲都提調,則皆當上去矣。鳳漢曰,漢城判尹元仁孫,遞分司而今將還朝,刑曹參判金鍾正,起謫中而已拜他職,竝備局堂上還差,何如?上曰,依爲之。出擧條鳳漢曰,平安前兵使具善行,節用其城役物力,兩處大役告訖後,朝家劃給中所餘者爲一萬一千餘兩,而至於狀聞矣。帥臣爲國惜費,致此萬餘數之有餘者,豈非深遠之慮乎?新築之城,自不無次次修補之擧,此錢會錄於本營,而給債則有禁,秋成後作米糶糴,以其耗條,臨時報備局,取用於修城之資,何如?上曰,依爲之。出擧條鳳漢曰,具善行今年爲回甲,而且其初度在近,旣當上來,故其家子孫,皆望其速來云矣。上曰,平安兵使李殷春,今日辭朝。出榻敎鳳漢曰,科日漸近,時任文任及曾經文任在外人上來事,頃已申飭,而尙無消息,事甚未安,竝更催促,使之卽爲還朝,何如?上曰,依爲之。一竝推考,申飭。出擧條鳳漢曰,成均館典僕,數十年前,創立生祠堂,前後大司成,或諸宰中四五人,謂有施惠於渠輩,而生祭之云。故臣欲從便禁之,而其中已有身故之員,有難分付撤去,而若不及今禁斷,則前頭要譽之端,生色之弊,無以防,而次次追入,將不勝其粉紜,此已可悶之甚者。況外邑生祠,旣有朝禁,則何獨於泮人猥設之祠,而置而勿禁乎?宜令本館奉朝令,而卽爲依他例毁之,此後則無得復從前習事,一體嚴飭,何如?上曰,依爲之。聞甚駭然,嚴禁。卽今大司成,誰也?鳳漢曰,李徽之矣。上曰,令大司成卽爲擧行,此後又若此,其入者,不可齒之於縉紳之列,其時大司成,當嚴處,以此申飭。出擧條鳳漢曰,昨日臣等,未能追上沙峴,故臣等,馳往看審事,自外相議,而諸宰中,金孝大欲去矣。上曰,馳往看審,可也。鳳漢曰,明陵則昨日畢役,今日合力於翼陵役事云,而禮判將不給式暇云,何以爲之乎?上曰,式暇則給之,可也。鳳漢曰,然則翼陵未畢役,何以爲之乎?上曰,旣有別檢,一體給之,可也。晦曰,向來武科初試時,監試官違牌,兩司禁推,待出榜放送事,命下矣。伊後因特敎,以不能爲私律勘處矣,違牌之中,亦有初不禁推而例勘者,畢竟用罰,似未免班駁之歸,故敢此仰達矣。上曰,一體分揀。出擧條上曰,兩司入來乎?致恭曰,皆違牌不入來矣。鳳漢曰,具善行上來,其子孫皆企待矣,今則其甲日前,當上來矣,新閫則誕日後,欲爲下去,故恐其未及上來矣。上曰,新閫亦當然矣。鳳漢曰,具顯謙,非七事不通者,令兵曹收用,似好矣。上曰,依爲之。仍命書傳敎曰,平安兵使,內局同爲入侍,大臣及備堂先退。上命致恭讀奏上言軸。各擧其槪,間間命書猥拔。至沈檀庶女沈氏事,上曰,何事也?致恭曰,以其本家繼後事也,頃以此事,沈埜等,上疏呈院,而旣非其子孫,故退却矣。上曰,予嘗以此人爲善矣。仍命書傳敎曰,今番上言中,猥拔者外,一體下該曹,其中追榮壽職者,卽爲回啓,其他曾已下敎,果在京中,依例回啓,限內不現身勿施。故判書沈檀家事,旣有呈政院之事云,令該曹詳問,登對時稟處。李惟植則旣下敎,而尙未調用,噫,其祖何案,豈若是稽滯乎?該堂推考,此後百雖不能,待窠卽爲懸註調用事,申飭。劉文昌則事同之人皆放,而渠猶若此,與頃者秋曹此等人特放事,不無斑駁,一體特放事,分付該曹。承史以次退出。
己丑九月初五日午時,上御德游堂。三營勸武軍官入格人,親臨頒賞入侍,都承旨追後入侍時,左副承旨徐命善,假注書李心休·權偀,記注官韓民敎,記事官睦善恒,以次進伏訖。上命命善讀奏試記。命善讀訖曰,聞禁衛營勸武中,申晤入格,而與洪啓仁換載矣。上曰,還爲換載,可也。命善曰,國試體重,便是鍾鼓施行,旣已不載者,若賜直赴,則後弊所關矣。上曰,一體勿施,可也。命善曰,試記差誤直赴人,旣已勿施,則試官不察,亦不可無警矣。上曰,堂下試官,竝從重推考,可也。出擧條上曰,摠府御製懸板持入。都承旨入侍,行都承旨蔡濟恭進伏。上命濟恭讀御製懸板訖。上曰,都承旨持往摠府揭壁焉。濟恭先退。上曰,三廳勸武兵房進前。訓鍊都監尹喜東,御營廳柳鎭夏,禁衛營李彦忠進前立,各奏職姓名訖。上曰,各廳呼名後,呼新來,仍爲進退。上曰,行首宣傳官率去,皆施將鬼搥送之。諸臣以次退出。
上在慶熙宮。停常參·經筵。
金致恭啓曰,大司憲未差,執義未差,掌令二員未差,持平朴思亨在外,一員未差,今日以監察茶時之意,敢啓。傳曰,知道。
藥房都提調金致仁,提調李思觀,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
備忘記,憶昔乙卯年逢光明殿,明日欲爲祗迎,今日已傳云,於光明殿,其欲竟夕,明日入侍。
以承傳色,口傳下敎曰,欲爲祗迎下敎問之,則今日已傳云,此皆神耗而然。今日豈可酬應?光明殿欲竟夕,蔘橘茶煎入,明日入侍。
以承傳色,口傳下敎曰,更思之,往審爲宜,領相·摠戎使,其令往焉。
徐命善,以都摠府言啓曰,今日入直內三廳武兼禁軍及軍兵等,當爲中日習射,而自上方在減膳中,復膳間,姑停之意,敢啓。傳曰,知道。
徐命善啓曰,密符親納,例也,而開城留守元仁孫,謂有情勢,使其偏裨替納,陳疏到院,原疏纔已退却,而依定式推考傳旨捧入之意,敢啓。傳曰,知道。
尹東昇,以禮曹言啓曰,卽接社稷署所報,則本署神室後面至近墻底,大松二株,昨日大風所擊,今日曉頭,一則中折,一則擧根顚仆云。莫重神室至近之地,有此樹木顚仆,慰安祭,不卜日來初八日設行事,知委,何如?
以承傳色,口傳下敎曰,禮曹草記中,謂之後面,指南邊耶,指北邊耶?墻垣則不爲觸傷耶?北邊無樹木,卽爲知入。
尹東昇啓曰,明日社稷告諭祭傳香,禮房承旨當爲齋宿,而右承旨閔弘烈,纔已出去矣,卽爲牌招,何如?傳曰,允。
以承傳色,口傳下敎曰,南邊墻外云,墻亦無傷處否?距墻幾步,松大亦幾許,知入。
以承傳色,口傳下敎曰,墻旣無傷,則不思瀆褻,徑先草記,此草記給之,令本署精潔處置事,分付。
傳于尹東昇曰,承旨牌招,置之。
以承傳色,口傳下敎曰,社稷昨日入直員,知入。
徐命善,以兵曹言啓曰,景福宮衛將高必和·金有萬,昌慶宮衛將太聖運,俱以病難供職,呈狀乞遞,輪番之任,不可久曠,竝今姑改差,何如?傳曰,允。
徐命善,以兵曹言啓曰,文臣兼宣傳官鄭琂章,移拜刑曹佐郞,朴民瞻移拜司憲府監察,俱以詞訟之任,勢難仍帶,呈狀乞遞。文兼雖是閑職,不可以詞訟兼察,所帶文兼,竝今姑改差,何如?傳曰,允。
徐命善,以兵曹言啓曰,今九月初六日,慶州居幼學李成樑稱名人,自興化門入來,差備門外擊錚,依例令攸司囚禁治罪,當該守門將安宗爀,依定式推考,何如?傳曰,允。
徐命善,以兵曹言啓曰,今九月初六日,牙山居高召史稱名女人,自興元門入來,差備門外擊錚,令攸司依例囚禁治罪,當該守門將張漢翼,依定式推考,何如?傳曰,允。
平安監司狀啓,宣川等官居幼學田守郁等囕死·渰死事,傳于尹東昇曰,令本道恤典擧行。
右議政金尙喆箚曰,伏以昨日雷電,無異盛夏,是何收聲之後,有此非常之事也?夫以我聖上對越之誠,寅畏之念,惕然警懼,丙枕何安?顧今寶算彌隆,聖志愈勤,無一日宴息之暇,有百度奮勵之休,宜其天心底豫,和氣致祥,而仁愛之若是警告,亦豈無所以哉?噫,調元贊化,專在於輔相之得其人,則如臣之疎迂謭劣,百不猶人者,乍遞旋授,久據匪據,今又十有月矣,伈默隨逐,伴食妨賢,安得不召災而致異也?伏願斥退臣身,改卜良弼,以助陗弭之策焉。臣得伏見夜下絲綸,十行責躬之諭,三日減膳之擧,丁寧懇惻,有足上格,一此心不懈,何患天怒之不能感回也?噫,虞舜熙皥之世,尙有賡歌之勉,周武郅隆之時,亦有丹書之戒,方當側修之會,區區對揚之忱,唯願殿下平心氣,以盡調護,愼擧措,以戒頻復,揀端良,以資輔翼,奬謇諤,以恢聽納,嚴選擧,以收才彦,公廉防,以核名實,則亦庶爲當分切至之務,竝乞留神焉。答曰,省箚具悉卿懇。諒由否德,方切懍惕,輔相何有?其勉感歎,可不猛省焉?卿須安心,勿辭視事焉。仍傳曰,遣史官傳諭。
左議政金相福箚曰,伏以收聲之月已過,而動威之異斯作,臣私憂過計,達夜不寐,及伏讀絲綸下者,警惕戒告,溢於辭旨,命減御膳,備盡修省,聖德甚盛。臣無容復煩陳說,而然臣區區竊願,聖心常以和泰爲主,政令事爲,務徐緩而戒急遽,威怒之發,造次必愼,則聖心和而聖躬泰,上下交孚,應感不忒,惟聖明懋哉。古之人,有告於其君者曰,言行者,立身之基,願陛下,三思而言,九慮而行,勿使有過,天子之過,如日月之食,人莫不知,願陛下愼之,臣嘗有味斯言,乃誦之於今,惟聖明念哉。仍念臣之復叨重任,自知其濫,而曾未數旬,災異如此,輔相匪人,有足致之。伏乞亟賜斥免,以爲消弭之道焉。答曰,省箚具悉卿懇。已諭左相之批,卿須安心,勿辭視事焉。仍傳曰,遣史官傳諭。
以承傳色,口傳下敎曰,明日開門後,兩曹省記推入後,馳詣光陵奉審,祭物看品,來時豐壤碑閣,奉審入來以奏。
上在慶熙宮。停常參·經筵。
昧爽,有下霜。夜五更,電光。
世祖大王忌辰齋戒。
洪述海啓曰,大司憲·執義未差,掌令二員未差,持平朴思亨在外,一員未差,今日以監察茶時之意,敢啓。傳曰,知道。
藥房都提調金致仁,提調李思觀,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,曜金門依例開門。
備忘記,明日初嚴辰正一刻,二嚴辰正二刻,三嚴辰正三刻單嚴,動駕時,前後部鼓吹全置之,回駕時,依例擧行。
傳于尹東昇曰,內局入侍。
洪述海啓曰,在前春塘臺殿座時,有時·原任大臣入侍之例,今番,何以爲之?敢稟。傳曰,置之。
洪述海啓曰,在前春塘臺殿座時,有宗宰磨鍊入侍之例,今番則何以爲之?敢稟。傳曰,置之。
洪述海,以禮曹言啓曰,今九月初五日所下傳敎中,自今日爲先減膳三日事,命下矣·三日之限,止於今日,自明日依例復舊封進之意,分付,何如?傳曰,允。
洪述海,以兵曹言啓曰,明日擧動時,本曹郞廳侍衛及陪衛,不可不備員,正郞尹光禮呈辭在外,佐郞李福徽在外未肅拜。各差備不可無變通,竝今姑改差,其代,令該曹以在京無故人,口傳差出,以爲備員之地,何如?傳曰,允。
吏曹口傳政事,以李亨元爲兵曹正郞,以洪周萬爲兵曹佐郞。
金致恭,以司僕寺言啓曰,今此春塘臺親臨庭試時,新恩所騎,當以本寺馬給之,而直赴數多,勢難盡爲排把,依近年例,文科全一榜,武科只元榜入格者,給馬,何如?傳曰,允。
洪述海,以訓鍊都監言啓曰,今此昌德宮擧動時,內外營入直,依昨年例擧行事,命下矣。金虎門軍一百名,把摠南益祐,哨官黃世中,弘化門軍一百名,哨官安世潤,永肅門局出身四十五人,局別將李寬徵,南營馬軍五十名,哨官金興澤,廣智營軍五十名,哨官吳道爌,集春門軍五十名,哨官李大興,率領入直,而還宮後,撒罷之意,敢啓。傳曰,知道。
洪述海,以禁衛營言啓曰,今九月初八日,昌德宮擧動時,內外營入直軍兵及巡邏,依昨年例擧行事,定奪矣。哨官鄭德晃,領率鄕軍一百十二名,建陽門入直,哨官金命行,領率鄕軍四十名,西營入直,而還宮後,依例撒罷之意,敢啓。傳曰,知道。
金致恭,以義禁府言啓曰,今此春塘臺親臨庭試時,本府都事隨駕後,八員赴擧,一員本府入直,武都事當直入直,而王世孫考喧左右都事公事回公都事,靑陽門禁亂都事,呈券作軸處禁亂都事,無以推移,假都事五員,卽令該曹依例差出,以爲分排之地,何如?傳曰,允。
金致恭,以刑曹言啓曰,今此庭試親臨放榜時,天童軍,例自本曹,各司貢人等處,分排待令,而在前庭試放榜時,文科則全數定給,武科則只給甲乙科事,曾已定式,今番庭試時,亦依此擧行之意,敢啓。傳曰,知道。
有政。吏批,判書申晦進,參判李潭進,參議李海重病,同副承旨洪述海進。啓曰,前判府事,金陽澤敍用事,命下矣,當爲置處,而本曹無相當窠,依例送西之意,敢啓。傳曰,知道。又啓曰,大司諫今當差出,擬望之人乏少,承旨竝擬,何如?傳曰,允。
又啓曰,漆谷府使,今當差出,未準朔禁軍將,竝擬,何如?傳曰,允。以南泰著爲大司憲,以金致恭爲大司諫,鄭昌順爲執義,宋濟魯·崔夢嵒爲掌令,權恢爲持平,李羽逵爲正言,徐浩修爲應敎,李澤遂爲副校理,趙英鎭爲說書,閔百順爲敦寧都正,李明中爲戶曹正郞,金相直爲司僕判官,洪麟漢爲判敦寧,趙德濬爲漆谷府使,鄭存中爲天安郡守,鄭存謙爲藝文提學,尹東暹爲禮曹參判,前判府事金陽澤敍用事承傳,護軍徐完碩·朴尙謙,以上崇政,今加崇祿,加資事承傳。
備忘記,承旨有闕,代前應敎金載順除授,牌招察任。房順房。
兵批,判書金時默病,參判申暐入直進,參議李命植病,參知柳成模病,同副承旨洪述海進。啓曰,前判府使金陽澤,敍用送西事,命下矣,當爲隨品置處,而領中樞一窠,判中樞二窠,他大臣今方見帶,依例從座目,加設判中樞下批之意,敢啓。傳曰,知道。又啓曰,昌德宮衛將李東玉,除授在外,過限未上來,依法典改差,何如?傳曰,允。行判中樞府事單金陽澤,副護軍金鍾秀,副司直洪樂信,副司課李憲鎭·李章祜,部將單金衡柱,副司直李最中。
己丑九月初七日巳時,上御集慶堂。藥房入診,領相·摠戎使,追後入侍時,藥房都提調金致仁,提調李思觀,副提調蔡濟恭,假注書李心休,記注官韓民敎,記事官李思廉,醫官許礈·李以楷·鄭允協·吳道炯·玄處明·許溫,以次進伏訖。上曰,領相·摠戎使入侍。領議政洪鳳漢,摠戎使金孝大進伏。致仁曰,夜來,聖體調攝,若何?上曰,一樣矣。致仁曰,痰候,何如?上曰,亦一樣矣。致仁曰,寢睡·水刺之節,亦何如?上曰,亦同矣,但予心,長在役處,殆不成寢食矣。致仁曰,孝思若此不已,何所窮盡?稍自裁節焉。上曰,明日祗迎後,當爲動駕,以此分付。出傳敎上曰,藥房提調,持湯劑更爲入侍。出傳敎鳳漢曰,社稷木風落事,誠未知其何如,而該官之請告由,亦似徑先矣。上曰,其所執頉,於渠必有所利而然矣,告由時則守僕有利故然矣。太廟亦無此等弊端乎?鳳漢曰,太廟年年擧行,而社稷無之,故社稷僕輩,羨宗廟守僕云矣。上曰,予昨日行素,脈度應不如前矣。鳳漢曰,孝思雖無窮,其在自護之道,恐不當如是矣。致仁曰,先王之制,過猶不及,聖孝無乃過乎?上曰,今番下敎之後,兩南儒生,已能入來乎?濟恭曰,不如前云矣。上曰,海西則能盡來乎?濟恭曰,想已盡來矣。上曰,武才六百初試,能會試者踰百乎?濟恭曰,西路武才多及第,數必多矣。上曰,今番初試,兩班·閑良輩盡落矣,能於中旬,更得意矣。鳳漢曰,誕日問安,臣下之情,自不能不已也。上曰,問安單子,公然在前,予每苦之矣,見予面何益哉?鳳漢曰,下情惶恐。第君臣之間,情若父子,父母之生日,其子不得見,則其情當如何?致仁曰,此是自前例規,今若廢之,則臣僚缺望,當如何哉?上曰,以予長年,每有此苦事,卿等何不諒耶?鳳漢曰,誕日不遠,滿城臣僚,罔不歡欣企待,而上心獨一向堅執,以是下情,不勝泄鬱矣。上曰,生日之受宴,予甚笑之。具善行亦以生日上來云,予深笑之,其設酌,豈不貽弊於子孫乎?上曰,摠戎使進前。孝大進伏。鳳漢曰,臣與摠戎使,奉審圓峯,初看曠闊,莫測端倪,及役後看之,則峯下稍低處大盤石,如盤積石,層層以上,通爲十一層,而其役已完固矣。上曰,較於鸎峯,其役云何?鳳漢曰,鸎峯之形,大且圓,有難審知,而較此役大矣,此之靑龍邊最後築處,陵官始役之後,更加役事,故善爲之矣。翼陵靑龍一處,別加修飾,白虎一處,亦補石堅築,處處盡好,都合八谷,盡爲修補,因成一大山矣。上曰,將來沙汰,何以爲之乎?鳳漢曰,隨時爲之,好矣,而第禮判與陵官,成節目,以爲永久遵行之規矣。上曰,其節目,何如?亦有位田香炭之可論乎?鳳漢曰,然矣,而禮判亦曰此節目,便好於陵官·陵軍矣。上曰,予之謹愼,只是陵官·陵軍,而近來守護軍,元無一着實之人,私家山直,尙且擇之,況守護軍乎?鳳漢曰,以此節目,因作永式,何如?上曰,然矣。因命書傳敎曰,予意,本自然不諭矣。今聞領相所奏,若是然後,予將弛心,依此擧行,若或不勤,何惜其官。該曹廉問,自初仕永錮,以今番觀之,事雖駭然,非故犯可知,亦非特此人之故,飭已行,餘陵官三人,待窠調用事,分付銓曹。鳳漢曰,今番事力,雖不如鸎峯,其所見,則好於鸎峯矣。上曰,今番其非沙防築乎?鳳漢曰,以石築之,萬無他慮矣。上曰,禁將亦勞矣。鳳漢曰,陵官艱辛效力,末乃力盡,故報于該曹矣。上曰,昌陵役,其非大段乎?鳳漢曰,不大矣。鳳漢曰,禮判·禁將,以急於誕日之問安,方促役急歸矣。上曰,予則不欲其問安,而自家之心,能不然乎?鳳漢曰,卽今小小處,使陵官率守護軍爲之,役之大者,則禁將親自了當,翼陵則有大巖,故次次補土種木,好矣,而但曲墻後,有若干莎草頹破矣,京畿監司,例當其役,待明年寒食擧行云矣。上曰,今番一齊爲之,可也。仍書傳敎曰,今番下敎,專爲翼陵曲墻後,而今聞欲待明年寒食云,豈有是理?祭文製下,明日受香告由後,令禮判看檢布莎,繕工官員,依例進去監董。上曰,殿試矩規,依昨年例擧行。出傳敎鳳漢曰,聖意恒在大中至正之道,必欲臣下之遵行,爲殿下臣子者,誰敢有異意,而第向者前左相所遭,誠是曖昧矣,其人斷非有意之人也。上曰,然乎?仍書傳敎曰,今聞領相所奏,所重雖在,前左相處分,不無過中,特爲敍用,大臣處置政事,政官牌招擧行。孝大曰,今因言端,敢此仰達矣。禁標內,四山山腰以上禁耕事,朝家申飭,前後何限,而犯耕猶前,尋常爲悶,今年夏間,自廟堂欲爲植松,秋收後更勿起墾之意,已爲嚴飭矣。卽今秋成在邇,收獲後,戶曹漢城府郞廳,一次摘奸,嚴其界限,山腰以上,更勿起耕,而開春卽時,令參軍培植松子,以爲長養之地事,出擧條申飭,何如?鳳漢曰,都城外四山,竝與山腰以上起墾,事體萬萬寒心。其罪在於當初犯耕者,卽今轉買耕作者,遽被禁斷,雖若可悶,免罪幸矣,何敢稱冤乎?紀綱所在,不可但已,依宰臣所奏,施行定界時,不但戶郞部官,亦使參軍一體擧行,定界則不可口傳施行,令各該營門別爲立石,以爲永久標識之地,好矣。上曰,依爲之。出擧條鳳漢曰,社木之折,果未知如何,而其慰安之祭,誠似過矣。上命書傳敎曰,凡慰安之擧,宜行而行,頃者弘陵已下敎,而不問本事,只請慰安,其涉若何?且該官所報中,有其涉駭然者,故先問政院,特令以審,大抵潦水墻圮處,昨日水融,今日頹圮,例也,而豈有昨風今折之理乎?萬萬殊常,命審其松,皆長則長,而一松松端兩枝一夾枝,體大果裂,而未落而仍掛,一松本松疊根者果仆,而一則裂,一則仆,而皆云其折,莫重報辭,若是駭然。況昨風今折,誠是初聞,此非其日不知,翌日乃知,有昨今之語,則已涉殊常,二間謂一間,亦不無甚麼意思,若此裂猶掛者,斫下之時,必有其聲,亦將慰安,不顧所重,該官謾報,該堂亦不詳問,輕請行祭,瀆褻奉安,輕重若何?不察該堂遞差,當該令汰去。出擧條鳳漢曰,誕日之不見臣等,臣愚死罪,以爲聖心全不諒下淸矣。上曰,暫時引接,有何益乎?鳳漢曰,雖暫時臣等下情,實不勝欣豫矣。上曰,豈非可笑之甚乎?鳳漢曰,二品以上,如難盡見,只召見臣等,亦似好矣。上曰,豈獨卿等爲臣乎?濟恭曰,二品以上,稀入侍之臣下,方屈指待日矣。上笑曰,誠愚矣。鳳漢曰,昨日僚相,以災變進箚,而臣則未及爲之。第修省之方,卽殿下一生用心處,而今番則下情,尤一倍懍惕,莫非臣庸駑之才,忝居首席之故矣。上曰,此豈卿之過?以予否德之致也。今番則百事異前,予亦當別般修省矣,人無禮讓,爲國乎何有?卿於予,則不欲讓其誕日之受賀,而其自處之道,必以讓何相逕庭耶?鳳漢曰,聖德無缺,臣民所依,而殿下之讓,出於撝謙,臣所以願殿下之無讓也。若臣則才不足以弘化,望不足鎭人,其於鼎石之首,萬萬非分,天之示警,固所以爲臣戒,而臣若晏然以行公,則其在畏天修人之道,恐不然矣,請黜小臣,以答天譴。上曰,卿其安心,勿復煩辭。鳳漢曰,唐臣魏徵,以敬天之義,有十漸之戒,今殿下,晚來自省之道,亦思十漸之戒,而能愼終如始,則是臣區區之望也。上曰,卿言至矣,固當體念耳。鳳漢曰,玉堂多闕,如金鍾秀,實是親病重云矣。上曰,然乎?領相雖請飭,予則已諒,故一不督迫,應敎金鍾秀,本職許遞。出擧條上曰,鍾秀之母爲誰?致仁曰,故奉朝賀洪象漢之妹也,其母本來抱病矣。上曰,金應淳亦是侍下人,其已下去耶?致仁曰,誕日不遠,想以問安一節,固不下去矣。上曰,玉堂之侍親者多乎?鳳漢曰,多矣,如李亨逵·金載順之類,皆是慈侍下矣。近來奉老者,作郡之法一塞,臣下之奉親者,實多可矜之情矣。上曰,乞郡太多,作一能事,故予塞之矣。鳳漢曰,矜則許之,濫則塞之,自是闊狹弛張之術,而第人臣侍親之情境,亦難泛看。古者兪好仁歸鄕詩,亦曰北望君臣隔,南來母子同,先王朝亦優待而許養,殿下倘推興孝之政,乞郡之政,恐不可一向防塞矣。上曰,金載順已久於玉堂乎?鳳漢曰,爲東壁者已久矣。上曰,予之氣日愈,何必湯劑乎?鳳漢曰,此莫非建功之效,如此之時,何可廢也?上曰,予之氣强而然也,湯藥何功乎?鳳漢曰,不知之中,自有其功矣。俄者下情,誠未格天,而第誕日之陳賀,雖不得議爲,至於起居之節,亦終防塞,則臣等,何顔隨職,以效平日之誠乎?伏願更垂三思以許焉。上笑曰,予憎其言矣,遂命諸臣退。
己丑九月初七日申時,上御集慶堂。藥房入診入侍時,藥房都提調金致仁,提調李思觀,副提調蔡濟恭,假注書李心休,記注官韓民敎,記事官李師廉,醫官許礈·李以楷·鄭允協·慶絢·吳道炯·柳光翼·玄處明·許溫,以次進伏訖。致仁曰,俄間,聖體調攝,若何?上曰,一樣矣。致仁曰,痰候,何如?上曰,亦一樣矣。遂進湯劑。上進服訖,命致仁先退,仍命曰,光陵奉審承旨入侍,承旨徐命善進伏。上曰,祭物單子與祭報府讀之,命善進讀訖。上曰,丁字閣碑閣,一一奉審乎?命善曰,然矣。遂命命善退,更命濟恭,讀全羅監司濟州漂風狀啓。上曰,漂風者幾人?濟恭曰,裨將船,漂風船中人物,都數三十五人,莫知去處矣。上曰,濟州御史指日而待,今覽湖南道臣狀聞,御史則僅到楸子島,裨將以下,莫知去處云,此皆無事回到然後,予心可紓,申飭本道道臣,另加廣探。出回啓上曰,御史狀啓,亦入來乎?濟恭曰,似當明日間入來矣。遂命諸臣退。
上御昌慶宮。停常參·經筵。
酉時,雷動電光雨雹。夜五更,電光有霧氣。
大殿·中宮殿·惠嬪宮,藥房口傳問安。答曰,知道。
閔弘烈啓曰,今日動駕時,侍臣無進參之員,兩司除在外外,執義鄭昌順,卽爲牌招,何如?傳曰,允。
閔弘烈啓曰,今此試官望中,時無職名人,令該曹卽爲口傳付軍職,何如?傳曰,允。
兵曹口傳政事,副司果宋載經·李秉弼·黃榦·李鎭衡·尹勉升·李益烍。
徐命善,以兵曹言啓曰,前後直赴殿試,捧承傳人,別武士金起西等三百五人,直赴會試人,選武軍官洪大潤等四人,隨其錄名,依例許赴於明日殿試之意,敢啓。傳曰,知道。
徐命善,以兵曹言啓曰,在前經宿擧動時,闕內巡檢,兵曹都摠府入直堂上申飭事,啓稟分付矣。今亦依此擧行之意,敢啓。傳曰,知道。
以承傳色,口傳下敎曰,前已下敎,於此於彼,若有喧譁之事,上司下人,政院下人,雖差備人,取其號牌,回駕後以奏。
傳于徐命善曰,前已下敎,而禁漏官員,過爲高聲,禁漏下人,捉置政院,回駕後,決棍十度。
以承傳色,口傳下敎曰,中官閉門,故承旨未及入,自內已行禮,承旨置之。
大駕·王世孫,入眞殿後,政院·玉堂口傳問安。答曰,知道。大殿,藥房口傳問安。答曰,知道。
以承傳色,口傳下敎曰,試官承牌,何如是耶?事極駭然,不爲申飭該房承旨,從重推考。
傳于洪述海曰,試官若違牌,則誕日亦令勿參。
傳于尹東昇曰,承旨亦欲效試官,而牌去來如是遲滯耶?申飭牌使令,懸於政院。
傳于徐命善曰,武科初試數多,東西各二貫革擧行。
以承傳色,口傳下敎曰,違牌人竝申飭,此是帳殿,而承傳色不爲待令,軍士房詣閤,曺壽喆·孫孝忠外,諸承傳色,一竝記過待令。
傳于徐命善曰,此是行在,承旨皆詣丹楓亭外。
備忘記,今日慶科乎?近八其君,臣子之道,焉敢若此?朝者牌招,尙今寥寥,曰有君乎?申牌後若此,予自集春門,詣太學先告,仰謝于先聖,違牌大官以下,付籤靑襟錄而來,以此申飭。
傳于蔡濟恭曰,試官旣已濟濟,違牌二品,置之,下大夫以下,回駕後,直捧禁推傳旨,過三朔後勘律。
以承傳色,口傳下敎曰,右承旨何時奉命,而尙無消息?復命後遞差,崔台衡除授,牌招察任,房順房。
以承傳色,口傳下敎曰,前已下敎命官文任皆備,諸試官子弟無拘礙,皆令應擧事,分付。
金應淳啓曰,卽者議政府錄事來言,左議政金相福,嚴敎之下,萬萬惶悚,擔舁胥命於金吾門外,仍納命召,何以爲之?敢稟。又啓曰,卽者中樞府錄事來言,判中樞府事李昌誼,嚴敎之下,萬萬惶悚,擔舁胥命於金吾門外,係是大臣去就,敢啓。
備忘記,日氣若此,更觀日候下敎,明日庭試停,試官當更爲之,皆令退去。日氣若此,來朝自熙政堂回駕,承旨宿於本院。
李壽鳳啓曰,領議政洪鳳漢,藥房都提調金致仁,爲承候來待矣。以承傳色,口傳下敎于藥房曰,此處欲休息,明日早還,其退休直處。又下敎于領相曰,今則精神眩矣,欲休息,其止之。
以承傳色,口傳下敎曰,明日回駕時,以駕轎爲之,副駕轎置之,輦輿先爲入去。
備忘記,明日熙政堂乘轎,進善門乘駕轎,至慶熙宮,崇賢門入,以此分付。
邊得讓,以兵曹言啓曰,來朝自熙政堂回駕事,命下矣,明日還宮時,前廂軍兵則把子前石橋前路結陣,後廂軍兵則敦化門結陣作門,而動駕時,一依啓下節目擧行事,分付該軍門,何如?傳曰,允。
備忘記,噫,追憶三昨年,是豈攸料?連年三庭試,以是張大,初欲命官爲之,爲靑衿諸武,强行至今日,此心憧憧,豈無若此?此仁愛玉成而然也。況目下事言之,卯時牌招,卯牌至於申後,而近侍承傳色,便臥各處,豈不若此?且試望,予有諒,則是科慶科乎,何科乎?今日大官皆承牌,命官予當自諒,而爲其子爲其弟,互相違牌,他大臣之承牌,心竊嘉歎。以此觀之,卿宰之應頉,一宰外濟濟承牌,文任之來,皆承牌謝恩,比諸欲免試官,自差獻官,孰是孰否?其君不顧張大而欲行,其臣若此,貂璫放恣,是誰是誰?回駕後,依常時庭試試科例,崇政門當命官試取,武擧人慕華館命官試取,科次入試爲之。唱榜,崇政殿月臺,祛軒架,親臨日則待下敎擧行,然庭試雖停,因此來拜而回,予無恨矣。明朝諸軍,先爲聚會,待下敎只入正時。
以承傳色,口傳下敎曰,文武試官,依常時試官例,待下敎更爲修入。
己丑九月初八日辰時,上詣昌德宮,擧動入侍時,行都承旨蔡濟恭,左承旨尹東昇,右承旨閔弘烈,左副承旨徐命善,右副承旨洪述海,同副承旨金載順,假注書李心休·權偀,記注官韓民敎,記事官李師濂,以次隨駕訖。上具翼善冠·衮龍袍,乘小輿出通陽門,詣興化門外,降輿乘輦。藥房都提調金致仁,提調李思觀,以次進伏,進湯劑。上進御訖。兵曹判書金時默進前曰,自前此擧動時,御營大將,率新營入直軍留營矣,今番何以爲之乎?上曰,御營大將,率新營入直軍留營。駕前下敎大駕至昌德宮,進善門外,降輦乘輿。藥房提調,持湯劑更爲入侍。上進御訖,仍入大內,諸臣退出。
己丑九月初八日申時,上御春塘臺。左副承旨入侍時,左副承旨徐命善,假注書權偀,記注官韓民敎,記事官睦善恒,以次進伏訖。上御小次,下敎曰,中官金景祜·金浩大·韓聖揆竝拿入。拿入。莫重殿座,汝等偃便飮草,當依法,而十分參酌矣。仍命拿出。上曰,今番場中,雨具勿禁。出榻敎上曰,下大夫以下,過三朔禁推下敎,置之。出榻敎上曰,試官牌去來,何承旨申飭乎?命善曰,禮房當之,而奉命出去,吏房當代之,而在院承旨,一體爲之矣。仍命書傳敎曰,噫,今者庭試,予豈樂爲?昔年庭試時,彼闕牌招,仍爲隨來於此闕,例也,而今日卯時牌招,申時乃有消息,此萬古所無,予意則諸臣其皆違牌,覽其單子,今初若此,而其何遲滯?此政院不能檢飭之致,今日諸承旨,一竝遞差。上曰,今日重宰濟濟矣,鄭存謙來矣。命善曰,俄已肅拜。上曰,當然矣。仍命持入試官望記,命奏堂上試官中未蒙點者。上又命書傳敎曰,前都承旨金應淳,前承旨李性遂·邊得讓·李壽鳳,薇垣長金致恭,竝承旨除授,牌招察任,房順房,三院副提調例兼,試所承旨仍,以都承旨爲之。上曰,帳前出牌呼望。諸臣遂以次退出。
上在慶熙宮。停常參·經筵。
崔台衡啓曰,大司憲南泰著未肅拜,執義鄭昌順呈辭,掌令崔夢嵒·宋濟魯,持平朴思亨·權恢在外,今日以監察茶時之意,敢啓。傳曰,知道。
大殿·世孫宮,政院·玉堂口傳問安。答曰,知道。
崔台衡,以侍講院言啓曰,本院新除授說書趙英鎭,除拜之下,不爲出肅,卽爲牌招察任,何如?傳曰,允。
大駕·王世孫還宮後,政院·玉堂口傳問安。答曰,知道。大殿,藥房口傳問安。答曰,知道。
邊得讓,以兵曹言啓曰,禁漏官員,過爲高聲,禁漏下人,捉置政院,回駕後,決棍十度事,命下矣。依傳敎,禁漏使令李福賢,決棍十度之意,敢啓。傳曰,知道。
崔台衡,以成均館言啓曰,今九月初九日,儒生課試,當爲設行,而大提學未差,庭試相値,限內不得爲之之意,敢啓。傳曰,知道。
李性遂啓曰,今此試官望中,時無職名人,令該曹卽爲口傳付軍職,何如?傳曰,允。
兵曹口傳政事,副司直蔡濟恭·徐命善·洪述海·尹東昇。
備忘記,今日承牌試官,可謂濟濟,其皆若此,君將高枕。
傳于邊得讓曰,明日侍衛,以入直擧行。
以寶劍望筒傳于邊得讓曰,以入直擧行。
以承傳色,口傳下敎曰,二貼旣已進服,心有所定,蔘橘茶入之,其退去。
以承傳色,口傳下敎曰,自國初庭謁聖設行處所及年月,竝書入。
備忘記,兩處懸題,若何?當殿座於金商門,建明門內,爲先設布帳,其若欠足,預備至興化門內,加設布帳。
以承傳色,口傳下敎曰,昨日月臺下敎,好矣,俄者下敎,置之。
以承傳色,口傳下敎曰,明日殿座時刻,辰正初刻爲之。
以承傳色,口傳下敎曰,前入薇垣長望人,知入。
邊得讓啓曰,明日慕華館慶科武科庭試殿試時,兩司當爲進參,而諫院變通啓辭,纔已入啓矣。執義鄭昌順,旣以救護承批,大司憲南泰著牌招,卽爲進去之地,何如?傳曰,允。
以承傳色,口傳下敎曰,薇垣長代,承旨金致恭除授,牌招進去,其代,前承旨金載順除授,牌招察任,房順房。
以承傳色,口傳下敎曰,應判定例則有之,而今番雖一件,可減者減之。
以承傳色,口傳下敎曰,此亦若此,明日開場後,自崇政殿西邊門,詣中日廳當爲之,設四貫革。
以承傳色,口傳下敎曰,牌招命下,而閉門極爲駭然,當該承旨遞差,其代柳成模除授,牌招察任,房順房,而吏戶房換房,柳成模代,李聖圭除授,牌招謝恩,開陽門仍留,皆謝恩後閉門。
政院啓曰,嗚呼,靑臺之報,又奚爲而至也?以雷以電,驟雹交下,在盛夏猶未見其如此,況在收藏之月,又況在數日之中而荐疊者乎?臣等,竊伏瞷減膳傳敎下者,有曰如是,而仁愛豈無警飭,尤切悚然,何敢以言白其心耶?又曰,文雖齟齬,意實無限,其所以求助於大小臣工者,丁寧懇惻,有足以感豚魚,而群下所以仰答聖意者,則大僚引咎之箚,近列應文之言,俱不過爲故事常例而止。濟濟明庭,鳴鳥不可以復聞,則有君無臣,竊不勝其慨然也。書曰,臣下不匡,其刑墨,不匡之罪,其在臣下,使臣下不敢盡言,亦豈非殿下惕然反省者乎,言路,血脈也,可通不可閼,而竄逐之擧,前後相望,多士,元氣也,可扶不可抑,而蔓延之罰,至及四千。臣等雖愚昧,豈不知聖意之出於一時激惱,而激惱之際,苟有言者,處分亦隨以加焉,由是之故,擧懷嚴畏,不敢出一口氣,是豈眞箇無敢言者而然也?倘殿下,益懋恢聽之德,言雖不槪,優而容之,俾人人各自無隱,則紀綱之不振,爵賞之不愼,非所憂也,刑政之顚錯,財用之匱竭,非所慮也。推是以往,凡可以長太息者,皆不足論也,至於修省之實,亶係殿下之方寸,而感應之妙,捷於桴響,乾乾惕勵,正在省厥躬而懋修,憧憧恐懼,非謂慮其驗而煩惱。前此諸臣之啓,未嘗不索言及此,而辭令施措之猶失和平,臣等,於親詣集春之敎,見之矣。伏願殿下,繼自今凡於消弭之方,使聖心先得其和,而以應天地之和焉。若其資益之要,必待巖穴讀書之士,戔戔之帛,務盡招徠之誠,則幡然畎畝,豈無待文王而興者?惟殿下,念哉念哉。答曰,已諭予意,日淸猶懍。職在喉院,若是勉陳,予庸嘉之,雖衰,猛省焉。
領議政洪鳳漢,右議政金尙喆等箚曰,伏以日前災異,餘懍未已,昨又大雷而雹,臣等與在公諸大夫,相顧失色,不省所措。此際宸衷警懼,特降絲綸,試期隔宵,至命退行,大聖人修省之德,八方多士,擧皆瞻仰而傳誦,臣等,尤不勝區區贊歎也。恭惟我殿下,四紀臨御,一心對越,受天之佑,誕膺多福,寶算望八,憂勤如一,此誠千載難逢之嘉會也,宜無乖氣之或干,而比年以來,轟燁之災,輒發於秋冬之交,殆若耳提而面命,是蓋仁愛之天,欲使我殿下,德旣邵而益懋,治旣成而愈勵也。殿下倘於寅畏之時,反而求之,則某事或差,而不待群下之有陳,殿下必有所悟矣,某政或失,而不待群下之有規,殿下亦有所戒矣,臣等,何敢傅會而覼縷也哉?昔魏徵,以敬天之道,告其君曰,願愼終如始,唐宗貞觀之治,非不盛矣,徵之眷眷於此者,猶恐應天之實,猶有未盡而然也。今殿下,學臻高明,化闡郅隆,則漢唐以下,不足援喩,而臣等之區區憂愛,只望殿下之愼終如始,純亦不已。敢以筵席餘懷,又此誦陳,惟殿下,更加留神焉。有國興替,專在輔相,而如臣等無似,忝叨匪據者,亦已久矣,世敎之日下而無以扶,民生之日困而無以濟,以至於紀綱之頹弛,人才之淹滯,莫非臣等尸素之致。玆當高穹之示警,冞切私心之增恧,退自陪班,進以短箚,是誠由中,非敢飾外,亦願亟降斥退之命,以爲消弭之道,不勝幸甚。答曰,省箚具悉卿懇。皆由涼德,一猶懍然,況再乎?其皆予也,輔相何有?其勉者切實,雖衰益勉矣,卿等安心勿辭焉。
左議政金相福箚曰,伏以近日以來,衆疾交侵之中,目下咳嗽眩暈兩症,最爲可悶,咳嗽極而聲音嘶,此非一時感傷,積有源委之沈痼。然猶可以强策參班,而忽於昨夕,眩症重添,旋暈迷瞀,嘔逆汗利,房闥之內,匍匐運動,症狀實屬危厲,今此動駕試士,莫重莫大,而陪從之列,無由進身,試牌下臨,而亦不得祗承,完轉牀席,不勝惶霣。身帶相職,而闕禮虧分,於如此之時,雖緣疾故,安得無罪?伏乞亟降威譴,以嚴國綱,仍使臣安意調治,以被生成之澤,千萬幸甚。答曰,省箚具悉卿懇。聞領相所奏已知,於卿何有?卿須安心勿辭,善攝焉。仍傳曰,遣史官傳諭。
判府事金陽澤箚曰,伏以臣,屛跡田間,杜門訟愆,唯大何是俟,不料聖度,過加寬貸,前後譴罰,次第宥釋,畀以樞銜,置之朝籍,臣收定心神,伏地惶感,益不知措躬之所。念臣致位隆秩,事君無狀,絲髮之未補而徒費廩俸,衷情之未孚而屢積釁戾,至于今所坐而其罪尤大矣。向臣之奉審陵寢也,時値玉體俯伏於象設之傍,下情不勝焦悶,屛息疾趨,急於復命,歷審陵上與內外曲墻,未及周察砂崗之有頉,果以無事奏事,今發矣,而臣之不察,罪莫逃焉。夫承命於至尊之前,奉審於至重之地,而未能事事,昏矇至此,上以貽惱聖念,下以都墮臣分,繩之以律,當有常憲,罷官薄罰,烏足以贖其萬一也哉?若夫月前所被之譴,二字之目,勘斷至嚴,撫心戰恐,惶汗浹背,有無卞釋之奏,擧臣情實,屢發前席,崇嚴之聽,旣涉瀆擾,臲卼之悰,敢復煩籲乎?噫,臣以人則至庸,以罪則罔赦,焉有一分容假,而慈覆之天,未忍加以重辟,包涵之,拭拂之,至備一物之數,區區感戴之心,他無自效。祗宜趁玆慶運,趨近禁闥,少伸愛日之忱,而自顧負釁之身,雖蒙霈澤,已勘之罪,尙留斷案,日月昭昭而危衷無路自白,穹壤茫茫而畸蹤靡所自容,席藁荒野,唯俟處分而已,玆敢略具文字,仰暴危懇。乞賜鑑諒,亟施重勘,以肅朝綱,以安私分,不勝萬幸。答曰,省箚具悉卿懇。本事業已知矣,違牌予諒,卿須安心勿辭焉。仍傳曰,遣史官傳諭。
應敎徐浩修,校理尹養厚·李得一,修撰尹弘烈,副修撰徐有元·洪檢等箚曰,伏以昨日荐雷,又何爲而發也?聲光之轟燁,風雹之驟驅,比數昨殆甚焉。天理玄遠,臣不敢傅會牽强,而一之不足而至于再,則所以仁愛我殿下,警告我殿下者,無異耳提面命,可不懼哉?唯我殿下,克體修省之道,深軫消弭之策,鑾蹕旣戒,多士咸造,而卽撤試取之命,以存警惕之意,雖古聖王善承祗事之模,何以尙焉?臣等,奉讀絲綸,竊不勝感歎之至。臣等,愚昧謭劣,固不足與於責難陳善之義,而竊伏念我殿下,四十年臨御,求治非不勤矣,而實效未見,聽言非不廣矣,而實德未著,朝無吁咈之美而虛僞成風,士有媕婀之習而讜直不聞,上下相蒙,恬不爲愧,顧今政令注措之間,所可虞憂者,試難殫擧,而獨臣等之所竊歎則在此也。噫,漆室之憂雖切,而每登前席,心口不應,群僚之接雖頻,而凡係闕政,彌縫爲事,嬰鱗之言,動致被譴,順旨之辭,輒多見槪,甲怒移乙,間有乖激之歎,同罪異罰,不免斑駁之歸。此殿下務實之德,容直之量,遠不及古聖王,而上行下效,靡然至此耳,矧玆應天弭災之道,苟或一毫不誠,則亦何望其孚格也哉?至於春夏以來,過中之處分,幾盡收還,日月之更,人孰不仰,而古人云,過而能改,不若初無可改之爲愈也。殿下苟知如是爲病,固守而實踐,則亦豈有前後頻復之悔哉?殿下繼自今,益加慥慥於一誠字工夫,斥虛僞來讜直,愼辭令公好惡,行之以實心實政,則天心可豫,災沴可消,唯殿下懋哉?答曰,已諭於政院之批,其勉若此,宜自勉焉。
大司憲南泰著疏曰,伏以臣於杜門省愆之中,伏奉柏府除旨,警惶感激,莫省攸措。逖違之餘,豈不欲一肅恩命,以伸叩謝之忱,而臣之昨冬忝叨是職也,愚迷之性,自速罪戾,上而累聖上禮使之治,下而貽臺閣無前之羞,嶺海薄補,恩出曲全,而及其解還也,旣因他事而蒙遞,則臣之罪名,固自如矣。廉防至重,鐵限在前,臣何敢徒恃寵命,視作宿趼,晏然爲抗顔冒膺之計?昨日動駕,亦未參陪扈之列,臣罪至此,尤無所逃,玆敢披露肝血,仰瀆宸嚴。伏乞聖慈,亟命鐫削臣職名,以靖私義,以安賤分,千萬幸甚。臣不敢以言官自處,而目下災異非常,憂愛之忱,不能自已,略此陳焉。近日以來,雷異荐作,轟燁之變,無異盛夏,日前減膳之旨,未能孚格,仁愛之天,若是諄複者何哉?災不虛生,必有所召,臣愚未敢知殿下對越之誠,非不篤也,而或者徒循虛文而然歟,恤民之仁,非不切也,而或者未究實惠而然歟,辭敎動作之際,有欠和平而然歟,用舍勸懲之間,有所偏係而然歟,言路之不開,由於聽納之未弘歟,經費之日竭,由於用度之不節歟。凡此數者,皆足以致災,而若其應之之道,亶在於一實者。伏願殿下,以實心行實政,涵養於本源之地,體驗於施爲之時,常懋眞積之工,無爲觀聽之美,則其於消弭之道,庶幾爲一助也,惟聖明證省焉。臣於治疏將上之際,伏聞崇政門有試士之敎,八路赴擧之人,不知其幾萬,而咸聚闕庭,則處所甚窄,大有蹂躙之慮,亟令改定他所,俾便多士之出入,恐不可已也。答曰,省疏具悉。已諭於政院之批,雖衰,當猛省焉。所陳者,下敎意在,足可行也,卿勿辭察職。
執義鄭昌順疏曰,伏以臣,卽伏見傳敎下者,以雷異之警,有庭試退行之命,此固出於我聖上惕然恐懼,不敢守常之至意,而臣竊以爲過也。夫遇災修省,不一其道,而莫先於求言,若稽漢唐故事,賢良方正之策,必在災沴警懼之際者,蓋所以來草野之賢,而開不諱之門也,至於因慶設科,雖是我朝近例,非專爲張大慰悅而已。今若簡取士之額,祛無實之文,稍倣漢唐之規,益嚴考課之公,使劉賁羅倫之流,效極言竭論之對,而臨軒親策,此正其時,取疎遠之言,懋踐行之實,則所以弭天災而裨國政者,安知不在於此乎?噫,仁愛之警告我殿下者,一何荐仍至此也?彗祲消而雷異繼之,一之謂甚,再尤可愕,殿下之責己反躬,發於絲綸者,有足以格天心而導祥和,諸臣箚啓之指陳者,竝賜嘉納,則今臣之所欲言者,亦不外是數件事,而傳曰,言之匪艱,行之惟艱。苟殿下推實心行實政,使上下交勉之言,毋徒爲應故事修文具而止,董廊廟則誡粉飾於簿書之末,飭銓選則斥偏私於用舍之際,開言路而蕩禁錮之律,澄聖慮而祛煩惱之偏,國計宜紓,而濫費可節也,王言務簡,嚬笑宜惜也。今此所陳,雖近常談,而當今之要,恐無過於此者,亦願殿下證省焉。仍念臣之自來情私,有難供職,而適値動駕,義重陪扈,冒沒一出,只爲伸分之計,顧臣母病,夜又添劇,藥餌扶護,未暇離側,今日試所,未得赴參,臣尤死罪。伏乞聖明,亟許鐫削,仍治臣罪,以便救護,以嚴朝綱焉。答曰,省疏具悉。已諭於政院之批,雖衰,當猛省焉。爾其勿辭護焉。
己丑九月初九日卯時,上自昌德宮,還宮擧動入侍時,行都承旨金應淳,左承旨李性遂,右承旨李壽鳳,左副承旨邊得讓,右副承旨崔台衡,同副承旨金致恭,假注書李心休·權偀,記注官韓民敎,記事官李師濂,以次進伏訖。上具翼善冠·袞龍袍,乘小輿,出宣化門·進善門外,降輿乘轎。藥房都提調金致仁,提調李思觀,以次進伏。致仁曰,勞動之餘,聖體若何?上曰,災異警告,寅畏倍常,氣何諭乎?致仁曰,前亦有如此之時,勿用聖慮。應淳曰,時·原任來待矣。領議政洪鳳漢,判府事韓翼謩,右議政金尙喆,進伏轎前。鳳漢曰,昨日勞動,今日早爲還宮,夜來,聖體若何?上曰,仁愛警告,災異非常,心切悚惕,雖當卽爲設行,而多士旣會,今日不得設場,此心尤何抑?鳳漢曰,卽欲行之,亦示聖上爲多士之意也。致仁曰,請進湯劑。上曰,進之,可也。仍爲進御訖,上曰,雖有百大臣,命官則一矣,子弟雖或未見,今番慶科,豈若是乎?鳳漢曰,左相無子,而有實病矣。上曰,然乎?還宮後,傳授命召焉。仍命書傳敎曰,旣下敎,多士與數百武士留京,明日當擧行,依前崇政殿庭爲之,昨日旣奏,豈不見靑衿?只坐月臺,只懸題而入,試望今日書入,其令留宿闕中,與他時有間,此亦淸禁之道,雜隨從嚴禁。不遵令者,隨現限己身停擧,禁亂官·四館所官員·充軍其亦嚴飭。又命書傳敎曰,慕華館命官,韓判府事進去,比較片箭爲之。仍爲還宮,詣崇賢門外,降轎乘輿。上曰,左相命召傳授,勿待命。駕前下敎又下敎曰,大臣勿待命。駕前下敎藥房都提調金致仁,提調李思觀,持湯劑更爲入侍。上進御訖,上曰,試所承旨,以都承旨爲之。駕前下敎上曰,吏戶房換房。駕前下敎上還入大內。
上在慶熙宮。停常參·經筵。
初昏,月犯牛星。夜一更,有霧氣。五更,流星出天廁星下,入東方天際,狀如拳,尾長三四尺許,色赤,光照地,有聲。
金載順啓曰,大司憲南泰著未肅拜,執義鄭昌順陳疏受由,掌令崔夢嵒·宋濟魯,持平朴思亨·權恢在外,今日以監察茶時之意,敢啓。傳曰,知道。
藥房提調李思觀,右承旨李壽鳳啓曰,再昨動駕,經宿回鑾,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。王世孫隨駕之餘,氣候何如?臣等,不任區區憂慮,敢來問安,竝此仰稟。批答出傳敎中宮殿·惠嬪宮,藥房口傳問安。答曰,知道。
以承傳色,口傳下敎曰,殿座後欲入之,則必紛雜,欲知其爲幾許,崇政門以外流入內庭,則殿座後入之。
傳于金應淳曰,日勢有未可知,雨具勿禁。
以承傳色,口傳下敎曰,前已政院,粥進御矣。近八君臣,欲爲同食,殿座後,應辦牀,如諸臣牀以進,而試官承旨,器皿待令,御牀則以司饔院小甫兒待令,匙箸亦令司饔院待令。
以承傳色,口傳下敎曰,至興化門,設布帳。
李壽鳳啓曰,今此庭試會試時,直赴閑良朴履煥·沈鋎·柳彩·柳光錫,別武皮世元·宋和中·金起西,馬兵李宗泰·金世柱,扈衛軍李弼龍,別武金守三·張暉圭·金麗潭·鄭尙德·李光遇,騎士宋益輝,別武金鼎郁,壯旅哨官宋弼興,砲手金成玉,御軍成順才,選武韓福基,標下軍王得潤,前排軍李世根,扈輦隊呂泰齡,扈衛軍官盧武興,馬兵劉漢翼,日傘差備朴枝成,兼司僕金有成,閑良安聖夏,吹鼓手權弼漢,御軍金世得·金錫龍,牙兵王萬得,親騎衛李仁恒·兪彦望·張就陽·金福祥·朱重彦·池天江·李昌運等錄名單子,無緣不呈,依例陳試之意,敢啓。傳曰,知道。
傳于李性遂曰,右副承旨入侍。
兵曹口傳政事,以韓命祥·申大順爲宣傳官。
李壽鳳,以御營廳言啓曰,本廳分授,肅靖門下體城頹毁改築處女墻,亦已畢築之意。敢啓。傳曰,知道。
親臨庭試懸題後,仍詣武試所。殿座罷後,大殿·世孫宮,政院·玉堂口傳問安。答曰,知道。大殿,藥房口傳問安。答曰,知道。
己丑九月初十日辰時,上御崇政殿月臺。親臨儒生庭試入試時,行都承旨金應淳,左承旨李性遂,右承旨李壽鳳,左副承旨崔台衡,右副承旨金載順,同副承旨柳成模,假注書李心休·權偀,記注官韓民敎,記事官李師濂,以次侍立訖。上具翼善冠·袞龍袍,乘小輿出資政門,詣月臺。王世孫侍坐。上曰,排設不善擧行,典設司及排設房下人,還內後,令騎曹決棍,內班員·水刺間·燈燭房·大殿長房軍,皆以鄕軍用之。上曰,崇政殿西邊小門,名若何門乎?注書往見而來。心休趨往見之,還奏曰,宜秋門矣。上曰,中日廳,當以宜秋門出去,以此分付。上曰,桂房則不來乎?應淳曰,入直亦令赴擧,故不得待令矣。上曰,然矣。命官金致仁,試官具允明·趙明鼎·徐命臣·鄭存謙·李潭·閔百興·李瀰·尹東昇·徐命善·洪述海·申光履·趙㻐·沈頤之·洪相簡·洪檢·李養遂,以次進伏訖。藥房提調李思觀,持湯劑入侍。上進御訖。致仁曰,聖體若何?上曰,一樣矣。卿則入試所矣。致仁曰,一貼,中日廳待令乎?上曰,依爲之。應淳讀奏入門單子數,一萬二千。上曰,壯矣。仍命書題訖。上曰,右承旨懸題於崇政門,同副承旨懸題於建明門,各捧券,而出入則禁之。上曰,俄者鄕軍下敎,置之。致仁曰,近來試官,全不選合考,今番申飭,優選好矣。上曰,申飭。致仁曰,當取幾人乎?上曰,丙戌年取幾人乎?致仁曰,兩次慶科,一用二十人,一用十五人矣。上曰,今番則取十五人,可也。嶺儒亦可來乎?致仁曰,應有來矣。允明曰,內外庭所捧,當以次考之乎?致仁曰,雜而考之,似好矣。上曰,無論內外所捧,雜而考之,可也。上曰,應辦定例,爲幾器乎?應淳曰,當爲七器,而俄有除之之敎,故羹則除矣。上曰,羹豈可除乎?應淳曰,亦有湯矣。上曰,應辦官誰也?知入。上進御應辦所牀一牀進止,王世孫·諸試官及試所承旨,竝宣飯侍食。上進御訖,命退進御牀,賜諸承史,王世孫進止牀,退賜春坊諸臣。撤床訖。上命書傳敎曰,今者此擧,近八其初,今朝當該應辦官主簿尹耆東,特爲守令除授。噫,此人之父,頃年春塘臺試所承旨,今番其子,爲應辦官,其亦異事。今者應辦貢人,卽尙方貢人云,舊遺在,限二年條,令該曹·該廳,特爲蕩減,以示予意,蕩減數,其令草記。上以御筆,書御製詩六言一句,命應淳讀之。上曰,入侍諸臣,皆賡進焉。上曰,武所命官,置之。上仍詣中日廳。
己丑九月初十月午時,上詣中日廳。親臨武科殿試入侍時,左承旨李性遂,右承旨李壽鳳,左副承旨崔台衡,右副承旨金載順,同副承旨柳成模,假注書李心休·權偀,記注官韓民敎,記事官李師濂,隨詣侍立。上乘小輿,詣中日廳,殿座訖。王世孫隨詣侍坐。試官兵曹判書金時默,副護軍李章吾·張志豐,兵曹正郞林鼎遠,都摠經歷申光道,都摠都事李仁彬。上曰,前排入之,中官金完碩·朱好一拿入。拿入訖,分付拿出。上曰,都數爲幾何?時默曰,八百餘人矣。上曰,不多矣,設四貫革,六人爲帶射之。上曰,關西人多矣,今番入格者,居住姓名,一一書入。上曰,該房承旨稽緩遞差,兵曹參議李聖圭除授,牌招察任,房順房。出傳敎上曰,禁喧郞廳拿入。佐郞閔膺世拿入。上曰,此誰也?載順曰,閔膺世矣。上曰,此鄕人矣,兵曹郞廳,在京人及鄕居人書入,此則拿出。仍爲拿出。上曰,京居人則何不爲禁喧,而必以鄕人爲之乎?上曰,騎判從重推考。出榻敎上曰,差備官記過。出榻敎上曰,連爲侍衛,謁聖科有異,崔台衡參知除授,牌招侍衛。上曰,藥房提調,持湯劑入侍。提調李思觀,持湯劑進伏。上進御訖。仍命書傳敎曰,內局批答,尙今掩置,當該承傳色堂上中官,越俸一等。仍命書藥房啓辭批答曰,知道。一心唯在靑衿與武士,氣則一樣,旣已入侍,復何入侍焉?世孫氣候,亦一樣矣。翼陵役處摘奸宣傳官入來進伏。上曰,役事旣已畢乎?李栢然曰,靑龍邊役軍八百名,白虎邊五百名,今日似當畢役,而猶未可知,明日食前,當畢役矣。上曰,巡監軍宣傳官李瀁拿入。拿入,決棍五度,拿出。上曰,宣傳官李栢然莫重殿座,其敢用詐,極涉無據,汰去,永勿復擬於此任。出傳敎又命書傳敎曰,殿座相値,宣傳官有闕代,今日內,卽爲口傳擧行。性遂曰,湯劑何以爲之乎?上曰,持入。提調李思觀,持湯劑入侍。上進御訖。上曰,明日亦依例爲之。上曰,騎判推考及差備官記過,竝勿施。出榻敎上仍還詣月臺,命持入所捧券軸,命應淳讀一張訖。又命諸試官各考一軸,考一軸訖。上仍由資政門還內。上曰,右副承旨隨入。載順·偀·民敎·師濂,以次隨入。上住輿集慶堂後面,命載順讀諸臣賡進六言詩。讀訖,以次退出。
上在慶熙宮。停常參·經筵。
藥房提調李思觀,左承旨李聖圭啓曰,昨日臨試,侵夜酬應,伏未審夜間,聖體調攝,若何?痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,王世孫氣候,亦何如?臣等不任區區憂慮,敢來問安,竝此仰稟。答曰,予則一樣,世孫氣候亦一樣,明日入侍,宜矣。中宮殿·惠嬪宮,藥房口傳問安。答曰,知道。
李聖圭啓曰,右承旨李性遂,今日不爲仕進,卽爲牌招,何如?傳曰,允。
傳于金應淳曰,畢考後,持合考試券,入侍于集慶堂。
傳于金應淳曰,禮文也,軒架依例爲之,致詞除之,雖今日,若畢考,則唱榜當爲之,使之待令,卽爲擧行,新恩衣服,皆令濟用監待令。
以承傳色,口傳下敎曰,中官不奏,故未知矣。唱榜,待下敎爲之。
傳于金應淳曰,唱榜雖於某時爲之,舞童等事,依草記擧行。
以承傳色,口傳下敎曰,入於合考者錄置,入侍時以奏。
傳于金應淳曰,侍衛禁軍,只入直擧行,小駕儀伏待令,課次入侍,只都承旨入侍,輦輿排設置之。
傳于金應淳曰,新恩服着,如或有自備者,許令服着。
以承傳色,口傳下敎曰,致詞與儀註及承旨先拜置之,紅牌安寶,卽爲擧行,趁早爲之。
金應淳啓曰,今日唱榜爲之事,命下矣。承旨不可不備員,而左承旨李聖圭,纔已出去,卽爲牌招,何如?傳曰,允。
李性遂,以禮曹言啓曰,今此唱榜時儀註,當更爲磨鍊矣。王世孫行禮之節,何以爲之?敢稟。傳曰,置之。
傳于李性遂曰,時刻,待下敎只,入正時。
備忘記,有昨年例,明朝藝文提學牌招。
李性遂啓曰,禮曹判書李溵,禁衛大將具善復,畢役後未待矣。傳曰,入侍。
傳于李壽鳳曰,次對,明日爲之。
金載順啓曰,明日次對,兩司無進參之員,除在外·傳旨未下外,執義鄭昌順,待開門牌招,以爲入侍之地,何如?傳曰,允。
柳成模,以奉常寺言啓曰,東籍親耕田所種豆·太·皮唐黍三種,今九月望間,當爲成熟之意,敢啓。傳曰,攝刈,德游堂當親受。
李性遂,以吏曹言啓曰,安岳郡守徐有大戶奴呈狀內,奴矣上典,素痰癖之症,挾感復發,渾身麻痺,呼吸牽引,時月之內,萬無起動遠赴之勢云,身病如是危重,則不可强令赴任,依例罷黜,何如?傳曰,允。
有政。吏批,行判書申晦進,參判李潭進,參議李海重病,左承旨李聖圭進。啓曰,侍從臣父年七十人,每於歲初,抄啓加資,而新有應推恩人,雖非歲首,亦爲加資事,載在法典矣。侍從臣父年七十人,別單書入之意,敢啓。傳曰,知道。以金龜柱爲禮曹參議,趙亨謙爲禮曹正郞,許鍒爲工曹正郞,柳薰爲吏曹佐郞,尹師國爲掌樂正,金敏材爲宗廟令,李胤伋爲社稷令,李有喆·尹昌㷜爲典籍,南泰齊爲宗廟提調,李昌壽爲典醫提調,趙暾爲觀象監提調,李益炡爲司饔提調,徐命臣爲活人提調,李吉輔爲歸厚提調,元仁孫爲司宰提調,李達海爲安岳郡守,典籍單崔海寧,掌苑別提單閔德潤,校書博士單洪愼猷,成均學正單任玉,學錄單崔景岳,學諭單魯仁鐸。
兵批,判書金時默進,參判申暐病,參議李命植病,參知柳成模入直進,左副承旨李壽鳳進。及第金重國·李松老,以上今加折衝,副護軍吳道炯·李世德,副司直閔弘烈·邊得讓,以金尙斗爲珍島監牧官,任載大爲兼司僕將,許溫·洪㫻爲僉知,金明遇爲訓鍊主簿,尹勉運·金天擎爲景福將,尹輔商爲昌慶將,高瑞雲·白師祚爲昌德將,韓泰岳·邊景鎭·宋益中爲文兼。
兵曹口傳政事,副司直魚錫定。
親臨唱榜罷後,政院·玉堂·藥房口傳問安。答曰,知道。
李壽鳳,以兵曹言啓曰,今九月十二日,景福宮擧動時,光化門石築處,依例令漢城府撤毁,亦令繕工監紅箭門豎立事,分付,何如?傳曰,允。
金載順,以義禁府言啓曰,明日景福宮親臨九日製時,本府都事八員赴擧,一員本府入直,一員當直入直,各自分排,而大駕各差備都事八員及公事回公都事一員,禁亂都事一員,無以推移,假都事九員,卽令該曹依例差出,以爲分排之地,何如?傳曰,允。
以黃海監司狀啓,殷栗居幼學高振泰等渰死事,傳于金載順曰,令本道恤典擧行。
己丑九月十一日辰時,上御集慶堂。親臨科次入侍時,命官金致仁,試官具允明·趙明鼎·徐命臣·鄭存謙·李潭·閔百興·李瀰·尹東昇·徐命善·洪述海·申光履·趙㻐·沈頤之·洪相簡·洪檢·李養遂,行都承旨金應淳,假注書李心休·權偀,記注官韓民敎,記事官李師濂,以次進伏訖。上曰,唱榜,待下敎擧行事,分付。致仁曰,昨日勞動,侵夜還內,聖體若何?上曰,一樣矣。致仁曰,有入侍之命,故未及詳見其所考之文,而合持來矣。上曰,科次讀券官一人,各讀五張,而鱗次讀之。藥房提調李思觀,持湯劑入侍。上曰,誰謂持來乎?思觀曰,史官出來,故持入矣。上曰,史官從重推考。科次訖,上親拆其封,命應淳讀奏,拆封訖。上曰,今番足可爲鄕庭試矣。上曰,唱榜,依前下敎,軒架祛之,今日爲之。出傳敎上曰,新恩政事,當日爲之。諸臣以次退出。
己丑九月十一日巳時,上御集慶堂。藥房入診,科次同爲入侍時,藥房都提調金致仁,提調李思觀,副提調金應淳,假注書李心休,記注官韓民敎,記事官李師濂,醫官許礈·李以楷·鄭允協·慶絢·吳道炯·柳光翼·玄處明·許溫,以次進伏訖。上命進湯劑,進服訖。諸試官,以試券合考軸,次次進伏。上命藥房先退。
己丑九月十一日未時,上御集慶堂。禮判·禁將同爲入侍時,禮曹判書李溵,禁衛大將具善復,同副承旨柳成模,假注書權偀,記注官韓民敎,記事官李師濂,以次進伏訖。上曰,今番則無未盡處乎?溵曰,無未盡處矣。上曰,樹木則未及種乎?善復曰,時尙早,未及種,故四百名軍除置,待時當種矣。上曰,陵官則便矣。善復曰,可種處甚廣,以陵官不能獨當,故當種之時,陵官當合力種之,而臣等中將,欲往見矣。上曰,前後之役,何處爲大?溵曰,翼陵之役大矣,而極盡爲之矣。善復曰,龍虎皆爲新面目矣。上曰,魚錫齡誰也?溵曰,故兵使魚有龜子也。上曰,閔台烈,何時承傳乎?溵曰,幸追慕洞時,承傳也。上仍命書傳敎曰,兩陵巨役,今已垂畢,陵官一人,旣陞六,金鍾善·魚錫齡·閔台烈三人,竝特令陞六,鄭華淳陞六屬耳,半熟馬一匹賜給,特敎差定朴宗臣加資,僉使待窠除授,金道鼎,三次擔當巨役,加資屬耳,曾經守令者,善地守令,待窠調用,徐克悌加資屬耳,僉使除授,田雨澤·金鼎漢竝加資,領役部將李東健·白泰基·尹進世·洪道明·徐就雲·申思謙·崔成岳倂加資,金道林·朴文珪竝邊將除授,其餘日淺,自本營弓箭賜給。溵曰,日後明陵補土之用,今番新有變通者,大臣歸奏,特敎且嚴,至有該曹廉問,自初仕永錮之命矣。臣方成節目,一置本曹,一置本陵,依臣曹節目,永久遵行之意,出擧條申飭,何如?上曰,依爲之。出擧條溵曰,此節目,卽前禮堂嚴璘方略也。上仍命書傳敎曰,今番監董禁將,其功可嘉,熟馬一匹面給,禮判熟馬一匹賜給,前禮堂嚴璘,其雖申飭,有十日之功,今聞節目意思,卽嚴璘云,可謂功過相準,給牒敍用,半熟馬一匹賜給。溵曰,今番兩陵補土之役,專由於沙汰,而沙汰之出,蓋亦樹木稀疎之故也。毋論東西道,各陵寢,植木一事,自今以後,另加嚴飭,每於春秋,多植松檜等雜木,或播種松子橡實之屬,以其所種株數,報本曹,則自本曹發遣郞廳,摘奸其多少,以此爲考績黜陟之地,爲先擧條申飭,仍爲定式施行,何如?上曰,所奏是矣。業已下敎,春秋,令郞廳摘奸,觀其勤慢,以此殿最。溵曰,旣伏奉考勤慢殿最之命矣。以今番補土事言之,則各陵諸處之或有微汰,積小成大,亦難保其必無,臣意則必用防微之法然後,可無漸大之患,自今爲始,解凍時及過潦後,各該陵官,遍審局內,如有頉處,則毋論巨細,尺量,牒報後,可以補土者補土,可以補莎者補莎,隨卽補修之意,亦爲嚴飭,何如?上曰,所奏誠是,依此擧行。出擧條溵曰,今日唱榜時,致詞除之事,命下,而凡唱榜致詞,乃是儀文之不可廢者,依例擧行,何如?上曰,記昔先卿,爲禮判時,亦有所陳達者,不但懍惕之餘,再明誕日在近,故今日致詞陳賀,有若受誕賀者然,決不可聽之,雖無致詞,豈不可爲唱榜乎?致詞除之,可也。溵曰,唱榜之無致詞,實不成儀文,而聖敎如此,然則當除致詞一節,而磨鍊儀註乎?上曰,然矣。溵曰,臣有欲陳者矣。臣待罪禮官後,卽爲奉命出去,故再明應行之典,禮尙不能一開口仰請,下情不勝抑鬱矣。上曰,卿則出去,故不知已奏矣。雖權停禮,予當不行矣。溵曰,旣已以奏爲敎,雖不敢更請,而如臣有司之臣,適入侍於誕辰臨迫之時,不敢不以一言陳之矣。同副承旨柳成模曰,禮判所奏之言,臣子之常道矣。上曰,置之。出擧條上曰,儒生必望前例矣。今番甚窄,故欲以駕轎,往景福宮,而此亦不可得矣。謝恩,前每親受,而明日則不欲親受,故提學牌招矣。中官以予心之然,故咸溪君卒逝單子,不卽奏矣。仍命書傳敎曰,噫,咸溪君,纔見侍衛,豈令禮單之遽到?却疑非眞,亦歇後語也。噫,宗臣之零替,莫若近日,其於專對,予謂得人,九原難作,予心曷喩?且此宗,予嘗期待,今言無益,況憶其父,冞切愴惜,凡諸節事,令該曹依例卽爲擧行,其子待闋服調用,以示予嗟惜之意。諸臣以次退出。
己丑九月十一日申時,上御崇政殿月臺。親臨唱榜入侍時,行都承旨金應淳,左承旨李聖圭,右承旨李性遂,左副承旨李壽鳳,右副承旨金載順,同副承旨柳成模,假注書李心休·權偀,記注官韓民敎,記事官李師濂,以次侍入訖。上具遠游冠·絳紗袍,出資政門,詣月臺訖。上曰,紅牌不卽待令,駭然矣。吏曹郞廳汰去。出榻敎兵曹郞廳汰去。出榻敎吏兵曹書吏,通禮院書吏,令兵曹決棍。出榻敎上曰,明倫堂甚窄矣。應淳曰,若通泮水堂,則似好矣。上仍命書傳敎曰,昨年旣若此,必也等待,有此下敎。今聞明倫堂,必有分坐苟且之弊,明日當詣景福宮,懸題後,先爲入來,前後部鼓吹去之,副輦置之。待衛雲寶劍外,入直擧行,雲劍一人,以安昌君代差,挾輦軍·馬步軍·前後廂軍,皆以內外營入直,訓將都領擧行,只入直禁軍隨駕,世孫祗迎隨駕置之。留營留陣亦置之,試官,領相·申晦·鄭存謙·李仁培·魚錫定,入直兩儒臣爲之,試所承旨,以禮房入侍。應淳曰,文科壯元,不爲待令矣。上曰,四館所書吏懸之,卽爲推入,而終未推來,則何如而爲好耶?應淳曰,追後給之,似好矣。壽鳳曰,在前李景說,翌日待令,故追給紅牌與賜花矣。上曰,明日若來,給之,可也。藥房都提調金致仁,提調李思觀進伏。致仁曰,聖體若何?上曰,一樣矣。進湯劑,上進御訖。藥房先退,賜牌賜花訖。上曰,金悌行,與都承旨爲幾寸乎?應淳曰,與臣祖爲八寸矣。吏兵批,政望入來。上曰,讀奏。應淳曰,臣與吏曹參判李潭,爲相避矣。上曰,吏戶房換房。出榻敎上曰,新恩入侍。金悌行誦文一句。上曰,退去。李商舟誦一句。上曰,予思汝祖矣。趙瑍誦一句。上曰,汝趙尙琦之子乎?貌,何如?應淳曰,大體如趙暾矣。李誦文。上曰,予思汝祖矣。李範濟·李商建·權裕,以次誦文退,金夏材進前。上命擧燭視貌曰,汝父之拔於試官,爲汝也,汝果爲之矣。誦文二句。上曰,速去見汝父,鄭錫祥·白師敏·韓後翼·尹在養,以次誦文退。時·原任大臣入侍,領議政洪鳳漢,右議政金尙喆,判府事李昌誼,以次進伏。鳳漢曰,侵夜酬應,聖體若何?上曰,一樣矣。鳳漢曰,今科善得,誠幸賀矣。故大臣之孫爲之,且今大臣之子爲之矣。自上每稱其速爲之矣,果爲之矣。上曰,今日陵役纔畢,而爲之幸矣。判府事之父,予二十餘爲摠管時,同周旋矣。仍命書傳敎曰,卿子夏材,今科尊等,追憶昔年,亦惟卿父,追慕之中,一倍愴然,于今以後,得一命官,予庸欣喜,莫知其在城外。今日唱榜入來後拜事,欲遣史官傳諭,酉牌將報故不爲,今聞領相所奏,尙在城外云,一何過也?卿子登科,此亦解卿心之一端,卿須體予意,卽日入城,與子拜家廟,仍爲謝恩,承予面諭事,遣史官傳諭于金判府事,仍卽偕來,而昭義門,特令留門待卿入來,體諒體諒之意,一體傳諭,仍與偕入都門。上仍命書贈金領相家致祭祭文訖,又命書傳敎曰,祭文製下,贈金領相家,明日回駕後,遣承旨致祭,而右副進去。上曰,前左相,予常以爲貴矣,只有古心,而無他心矣。鳳漢曰,以一段未參致祭事,尙以爲惶悚矣。上曰,翰林入來,初注書,必以金夏材爲之,可也。上命書故李相家致祭文訖。又命書傳敎曰,故李左相家祭文,旣已製下,令明日回駕後,一體致祭,左副進去。鳳漢曰,試士命下矣。儒生,擧動前入之乎?上曰,明日擧動前,儒臣先爲入場。出榻敎昌誼曰,愚迷妄作,恭俟大何,卽降敦諭,尤不勝惶悚矣。鳳漢曰,雖大官,付籤之敎,極爲惶悚矣。上曰,今月初八日備忘中,大官以下當付籤七字刪去。出榻敎鳳漢曰,前不無所遭,故不敢當試而然也。上曰,今聞果非爲其子,亦有所據也。昌誼曰,此則臣何敢辭乎?鳳漢曰,班列,隨駕後隨入,何如?上曰,依爲之。鳳漢曰,夜分前,入試科次,而當自外初合考後,入侍矣。上曰,予之四柱卽寅時,若夜深,則便是其日也,豈其苟且乎?鳳漢曰,禁將·禮判竣事還幸矣。上曰,善爲之。鳳漢曰,都廳當有賞典矣。上仍命書傳敎曰,今番都廳李邦緯加資。尙喆曰,領相則以科次事,仰奏,而再明則不得不仰瞻矣。上曰,德游堂,行權停禮而出去,何益之有乎?鳳漢曰,雖未得上下酬酢,只願仰瞻矣。上曰,予當只見國舅都尉矣。鳳漢曰,宮中府中,俱爲一體也,待臣等,豈不如儀賓乎?上曰,新恩謝恩後,當動駕,以此分付。出傳敎又命書傳敎曰,明日動駕時刻,辰正三刻單嚴。上曰,吏兵曹郞廳,汰去勿施。出榻敎上曰,吏兵曹書吏,通禮院書員,決棍分揀。出榻敎上曰,明日次對,回駕後入侍。出傳敎性遂曰,試官魚錫定,方在坐罷中,何以爲之乎?上曰,試官魚錫定敍用,令該曹口傳付軍職。出榻敎上曰,昨日欲爲下敎而未果,慕華館進去,違牌不進,使其君殿座,此何事體,此何紀綱?況若此,則豈無處分?若有處分,南泰著,誕日起居,其欲二品進參,何爲亦欲都憲進參?其皮不存,何以進參?若此而欲見其君,誠乎,否乎?使南泰著,再明問安若參,此無紀綱之國,特施不敍之典,在外儒臣,雖非予之所謂,分義寒心,蔑以加矣。一體施以不敍之典,以尊紀綱。出傳敎又命書傳敎曰,頃者二翰林所爲,其雖寒心,新榜在前,其將翰圈投畀者,一竝特放,令該曹敍用付職,翰圈,必於今月內爲之,槐院分館,亦令卽行。上仍還入大內。
上在慶熙宮。停常參·經筵。
卯時辰時,有霧氣。
大殿·中宮殿·惠嬪宮,藥房口傳問安。答曰,知道。
傳于李壽鳳曰,金判府事肅拜後,乘輦時入侍。
備忘記,新恩謝恩後,文東武西,自興化門,至光化門隨駕,入景福宮後,卽後遊街。
吏曹口傳政事,待敎單兪岳柱,檢閱單韓光近。
李性遂啓曰,新除授藝文館待敎兪岳柱,時在咸鏡道咸興地,檢閱韓光近,時在忠淸道洪州地,竝乘馹上來事,下諭,何如?傳曰,允。
柳成模啓曰,大臣·備局堂上,依下敎來待矣。傳曰,大臣·備局堂上引見。
金載順啓曰,刑曹判書徐命臣,持金必聲草供,依下敎來待矣。
金載順,以義禁府言啓曰,咸鏡道咸興府投畀罪人兪岳柱,忠淸道洪州牧投畀罪人韓光近等放送,承傳啓下矣。竝放送事,分付各該道臣之意,敢啓。傳曰,知道。
李壽鳳,以訓鍊都監言啓曰,都監從事官有頉,代前校理徐有寧啓下,而方在罷散中,時無職名,令該曹依例付軍職,冠帶常仕,何如?傳曰,允。
大駕還宮後,政院·玉堂·藥房口傳問安。答曰,知道。
以承傳色口傳下敎曰,承旨柳成模,輕着做錯,遞差,其代,徐命善除授,牌招察任,房依前。
以承傳色口傳下敎于李性遂曰,恐或悤悤,其宜徐徐。
以承傳色口傳下敎于李性遂曰,似是悤悤,入侍考之。
己丑九月十二日辰時,上詣景福宮。親臨九日製入侍時,行都承旨金應淳,左承旨李聖圭,右承旨李性遂,左副承旨李壽鳳,右副承旨金載順,同副承旨柳成模,假注書李心休·權偀,記事官韓民敎,記事官李師濂,以次侍立訖。上具翼善冠·袞龍袍,乘小輿,出通陽門,詣延和門外,降輿乘輦,藥房都提調金致仁,提調李思觀,進伏輿前。致仁曰,聖體若何?上曰,一樣矣。仍進湯劑訖。上曰,金判府事入侍。判府事金陽澤,進伏輿前。上曰,卿子奇幸矣。憶卿父,心切愴然。陽澤曰,莫非聖恩,闔門感泣而已。仍爲動駕。上曰,新恩文東武西,駕前排立,而三弦勿張。上詣景福宮前街路上,命師濂呼新來訖。上曰,新恩文科,明日謁聖,一齊進參。駕前下敎仍詣勤政殿舊基,殿座訖。輔德柳善養,馳詣進伏曰,王世孫,遣宮官問安。上曰,知道。善養退出。上曰,年幾何?應淳曰,六十矣。上曰,貌則少矣。上曰,試官入侍。命官領議政洪鳳漢,試官申晦·鄭存謙·李仁培·魚錫定·徐浩修·洪檢,以次進伏。鳳漢曰,今日動駕,聖體若何?上曰,一樣矣。仍命書題訖。上曰,藥房提調,持湯劑更爲入侍。都提調金致仁,提調李思觀進伏。致仁曰,勞動之餘,聖體若何?上曰,一樣矣。進湯劑訖,仍乘輿詣臺,下,乘輦訖。儒生中,有疾聲呼訴者。上曰,問之。壽鳳曰,平山居金必聲云矣。上仍命書傳敎曰,平山幼學金必聲,聞其聲,必有至冤,令秋判勿爲囚禁,直房取招,次對以奏。上出光化門外,命宣傳官二員,景福宮東西邊水口,塞與不塞,摘奸以來。上曰,金必聲供辭,以單供持入。駕前下敎上請資政門外。上曰,都承旨隨入。駕前下敎都承旨金應淳,假注書權偀,記注官韓民敎,記事官李師濂隨入,上乘輿御集慶堂後面,命書記懷訖。上曰,作帖草以入。諸臣以次退出。
己丑九月十二日未時,上御集慶堂。藥房入診入侍時,都提調金致仁,提調李思觀,副提調蔡濟恭,假注書李心休,記注官韓民敎,記事官李師濂,醫官許礈·李以楷·鄭允協·慶絢·吳道炯·柳光翼·玄處明·許溫,以次進伏訖。致仁曰,夜來聖體調攝,若何?上曰,一樣矣。致仁曰,痰候,何如?上曰,一樣矣。致仁曰,寢睡·水刺之節,亦何如?上曰,一樣矣。遂令諸御醫,入診脈候後,進服湯劑。上曰,昨見李,則其鬚髥太繁,誠一耳掩,予依微見之,其免氃氋者乎?致仁曰,其髥非氃氋矣。上曰,文衡大臣,予捨於今番命官矣。其所選人才,誠俱善得矣。致仁曰,旣有文衡大臣,則何必捨之,而乃以如臣不才者當之乎?上曰,卿誠善擇矣。致仁曰,聖敎一向牢却,臣不敢更煩,而第誕日陳賀,雖不允許,至於入侍,則斷不可不已者也。上笑曰,然則當其日,嚴閉建明門,申時開之矣。致仁曰,群下之情,豈可一竝阻塞乎?上曰,其日國舅駙馬外,斷不召見矣。致仁曰,請早下兪音,無遏下情。上曰,其勿復煩,可也。遂命諸臣退。
己丑九月十二日未時,上御集慶堂。大臣·備局堂上,引見入侍時,左議政金相福,右議政金尙喆,判敦寧趙雲逵,左參贊沈鏽,戶曹判書鄭弘淳,行司直韓光會,刑曹判書徐命臣,江華留守黃景源,行副司直洪麟漢,兵曹判書金時默,行司直具善復,知訓鍊李章吾,判尹元仁孫,副司直蔡濟恭·金器大·趙曮·李最中·金鍾正,吏曹參判李潭,左尹鄭尙淳,工曹參判閔百興,副司直李重祜,執義鄭昌順,同副承旨柳成模,假注書權偀,事變假注書洪樂淵,記注官韓民敎,記事官李師濂,以次進伏訖。上曰,備堂幾許入來乎?相福曰,二十餘人矣。上曰,多矣。相福曰,動駕後,聖體若何?上曰,日氣好,故氣亦一樣矣。相福曰,伏聞明日,則不許召見,賀禮旣不許,此又不許,臣誠無可伸處矣。尙喆曰,何等慶日,而旣未得賀,何以伸誠乎?年年仰瞻,而今者不許,未全終始之恩也。臣則連爲進見,而領相及左相,此乃始初也。上曰,然乎?相福曰,有如歲時,異於他日矣。上曰,領相請只許召見臣等云,若只見大官,則諸臣不冤乎?相福曰,殿下不許,故憫然而然也,誠可矜矣。上曰,應辦所飯,於予,爲生日飯也,政院粥,勝於內班院粥矣。今番進飯後,令內班院進飯,則不如應辦之善炊也。都提調金致仁曰,大體飯與粥,多煮則好矣。上曰,今番則貴矣。兩大臣子爲之,而文衡大臣,每閑游矣。自今以後,於卿等好矣。致仁曰,明日暫時入侍伏望,追慕聖念,雖倦於酬應,而此通上下之情也。上曰,雖如新恩之回,食堂草單輪見,亦爲厭矣。相福曰,聖敎別無所執矣。上曰,此追慕也。相福曰,已爲動駕展拜,聖孝已伸,至於臣等,暫時瞻仰,豈不體諒乎?尙喆曰,此通上下之情也。重宰臣入來之誠,臣等何異,而惟有少異焉,故惶恐不敢奏矣。雲逵曰,臣等惶恐未敢達,而下情豈異於大臣乎?前年德游堂,使臣獻酌矣。伏乞暫許焉。鏽曰,君臣猶父子,父母生日,豈有不見其子之理乎?相福曰,此慶尙監司金漢耆狀啓也。備陳今年綿農不實之狀,仍以三軍門及各衙門所納身貢布,勿以參半爲拘,錢木間從民願收捧事,請令廟堂稟處矣。民情以納綿布爲難,而京用以捧純錢無妨,則依狀請許施,何如?上曰,依爲之。出擧條相福曰,此慶尙監司金漢耆狀啓也。備陳今年年事,未免失稔之狀,仍以爲營城將巡點時,各邑軍民輩,前期聚待之弊,與習操無甚異同,一體停止,自各其邑點閱事,請令廟堂稟處矣。習操旣許停止,巡點亦有其弊,則依狀請施行,而各其邑點閱,則另飭擧行,何如?上曰,依爲之。出擧條此則速爲之,可也。仍命書傳敎曰,此等事,皆不泛忽,而莫重狀聞,不奏混下,其涉駭然,當該承傳色中官,只聽下面不細問,致此,亦涉闇劣,中官朱好一,越俸一等,承傳色金景祜,越俸二等。上曰,秋判入侍。刑曹判書徐命臣,持金必聲草供進伏,命命臣讀奏。上曰,殊常矣。此草供乎,口招乎?命臣曰,口招而一統說去,甚有條理矣。上曰,其人則難矣。相福曰,本事則未知,而以奴證主,殊常矣。成模曰,此獄事已久,而李潭知之云矣。潭進伏曰,此事,臣待罪海營時,所決者矣。上曰,臺臣進前。昌順進伏。上曰,汝須下往,詳査以來。仍命書傳敎曰,今日場中,聞平山幼學金必聲呼冤,大抵末世人心,此等之事,比比有之,故聽若不聞。今番必聲,觀其爲人,非浮浪非巧詐者,其言專由訟冤,故令秋官直房問啓矣。其供,若有草本,則亦難準信,而一篇口招,其有條理,其中怪訝者,莫重帳前,不爲以奴證主,況其本,者斤老未妻被刦者,殺與不殺,在於者斤老味,則其父何與,而主奴竝問,奴則酌處,主則被刑,豈有是理,而果若必聲之招,以奴之招,主爲元犯,則事雖一事,關係風化,今予欲査者,非殺人也,卽風化也。以此供,參互文案,其所完決,大違風敎,以口招供觀之,亦若其人,曾有李哥,今有此人,嗚呼,暮年何不詳査?執義鄭昌順,平山按査御史差定,再明日下去,嚴査以聞。相福曰,御史亦令再明日下去,體下之德至矣,獨不諒臣等之心乎?尙喆曰,左相所奏之言是矣。相福曰,臣有區區下情,試牌之違,已極惶恐,而且値災異,僚相皆已陳箚,而病且惶悚,循例陳勉,亦不得爲,惶恐,而臣爲此任,而連有災異,古有責免之道矣。上曰,末梢所奏,太過矣。卿則不如是矣,萬萬過矣。尙喆曰,左相則宿德,而臣爲此任,久而無毫分報效,箚中伴食,是臣實情,左相之請,臣當先爲之矣。上曰,一席之內竝如此,太過矣。大臣及備堂先退。上曰,摘奸宣傳官入侍。宣傳官趙蒙錫·金趾祥進伏曰,景福宮水口,皆不塞矣。宣傳官先退。上命成模讀濟州御史狀啓,讀訖。仍命書傳敎曰,纔下敎求探,今覽濟州御史狀聞,十六人皆果渰溺云,慘憐曷喩?其中在京者,令該廳恤典擧行,在鄕者,令本道恤典擧行,裨將之子,令該曹待闋服調用。成模又讀奏濟州牧史進上白蠟愆期惶恐待罪事,狀啓。上曰,勿待罪事,回諭。又讀奏京兆書啓金樂行山訟事。上仍命書傳敎曰,今覽京兆官員書啓,金樂行之莫重奏御文字,若是做錯,事之駭然,莫此爲甚。詐不以實律,令該府勘處,以此觀之,亦涉殊常,登對時稟處。諸臣以次退出。
己丑九月十二日酉時,上御集慶堂。九日製科次入侍時,命官領議政洪鳳漢,試官申晦·鄭存謙·李仁培·魚錫定·徐浩修·洪檢,右承旨李性遂,假注書權偀,記注官韓民敎,記事官李師濂,以次進伏訖。鳳漢曰,午間聖體若何?上曰,一樣矣。文則何如?鳳漢曰,或有頗善者矣。上曰,科次而詳考之,可也。科次訖,拆封。上命書傳敎曰,節制拆榜,在今曉,二人亦有前例,居首幼學申應淵,之次幼學李泰賢,竝卽赴殿試,通德郞韓聖權,進士崔聖集·金義之·閔應烈,各給二分,皆令來待。又命書傳敎曰,文科壯元人,今始來到云,明日入侍德游堂,受牌受花。鳳漢曰,平山御史事,丙戌年,已送審理御史決之矣。上曰,御史鄭昌順,勿爲辭朝,持審理文書,明日入侍。出榻敎鳳漢曰,今已罷漏將曉矣。上曰,實非本意,而今已如此,明後當許引接矣。鳳漢曰,明後當稟對乎?上仍命書傳敎曰,其執固拆榜,在於今日,許多大臣卿宰之中,只見二三人,不無向隅之歎,堂於德游堂召見,今朝問安,諸臣其令以待。又命書傳敎曰,諸臣旣見,況慕先乎?適値翌日,明日崇政,當爲香祗迎,豆·太·皮黍,當親受,依前例擧行。諸臣以次退出。
上在慶熙宮。停常參·經筵。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。大殿,朝廷二品以上·六曹堂上·奉朝賀單子問安。答曰,知道。藥房都提調金致仁,提調李思觀,副提調金應淳啓曰,玆當誕彌之日,益切崗陵之祝,伏未審昨日動駕之餘,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今逢此日,只誦蓼莪,氣何諭乎?明日祗迎後,入侍,宜矣。中宮殿·惠嬪宮,藥房口傳問安。答曰,知道。
傳于李性遂曰,竝入侍。
傳于李壽鳳曰,未參新恩,紅牌賜花出給後,使之持試券入侍,昨日入格六人,亦令來待。
金應淳啓曰,假注書李心休·權偀,身病猝重,勢難察任,竝今姑改差,何如?傳曰,允。
假注書李心休改差,代以金夏材爲假注書,權偀改差,代以李商建爲假注書。
李壽鳳啓曰,事變假注書洪樂淵,身病猝重,勢難察任,今姑改差,何如?傳曰,允。
兵曹口傳政事,知事作闕李霮。
李性遂,以奉常寺言啓曰,東籍親耕田所種豆,打作,則所出爲一石五斗,太打作,則所出爲二石,皮唐黍打作,則所出爲一石十斗之意,敢啓。傳曰,知道。
以承傳色,口傳下敎曰,明日則祗迎,今日則似以誕日,不爲攝刈,德游堂當親受,卽爲擧行。
以承傳色,口傳下敎曰,豆·太·黍稷奉置,待下敎入侍,應製詩,雖一張,隨到隨入。
傳于李壽鳳曰,備局次對,進定於明日。
徐命善啓曰,明日次對,兩司當爲進參,除在外·傳旨未下外,未肅拜人員,竝待開門牌招,以爲入侍之地,何如?
己丑九月十三日卯時,上御德游堂。諸承旨·朝廷二品以上·六曹堂上·諸儒臣·諸宗臣,同爲入侍時,行都承旨金應淳,左承旨李聖圭,右承旨李性遂,左副承旨李壽鳳,右副承旨徐命善,同副承旨金載順,假注書李心休·權偀,記注官韓民敎,記事官李師濂,以次進伏訖。領議政洪鳳漢,左議政金相福,領府事金致仁,判府事金陽澤·韓翼謩,右議政金尙喆,判府事李昌誼,領敦寧金漢耉,知事李益炡·南泰濟,奉朝賀洪啓禧,南有容,行吏曹判書申晦,左參贊尹汲,行司直李昌壽,綾恩君具允明,判敦寧趙雲逵,行司直沈星鎭,右參贊沈鏽,藥房提調李思觀,知敦寧洪麟漢,戶曹判書鄭弘淳,工曹判書李吉輔,刑曹判書徐命臣,兵曹判書金時默,禮曹判書李溵,判尹元仁孫,江華留守黃景源,行司直南泰會·金始煐·趙暾·韓光會·李之億·趙明鼎·洪重孝·李光溥·安允行·徐命膺,行副司直具善復·李章吾,行司直尹得雨·李惟秀·蔡濟恭·鄭光忠·李得宗·李應協·金器大·趙榮進·具允鈺·李長夏·邊致明·沈墢·李燮元·李廷喆·沈殼·李最中·鄭存謙·金孝大·成天柱·宋瑩中·兪彦民·李福源·鄭運維·李重祜·安·洪樂仁,吏曹參判李潭,戶曹參判趙曮,禮曹參判尹東暹,兵曹參判申暐,刑曹參判金鍾正,工曹參判閔百興,左尹鄭尙淳,右尹柳脩,開城留守鄭厚謙,行司直鄭彦忠·李翼元·申·趙榮順·李光稷·鄭昌聖·洪趾海·金光國·尹得孟,淸恩君韓必壽,同敦寧許宇,訓鍊都正李泰祥,行副護軍張志豐·趙啓泰·李仁綱·李漢膺·李邦曄,吏曹參議李海重,戶曹參議趙重晦,禮曹參議金龜柱,兵曹參議李命植,參知崔台衡,刑曹參議申光履,工曹參議李彦衡,應敎徐浩修,校理李得一·尹養厚,副校理李澤遂,修撰尹弘烈·李致中,副修撰洪檢·徐有元,海運君槤,海溪君,鶴城君楡,順悌君炟,花平君橃,順義君烜,慶興君栴,全春君堦,安豐君,安川君烓,光興君橏,原溪君,樂林君埏,河南君垙,新溪君㮩,茂林君塘,靈川君壄,河淸君壕,安春君烿,密春君焌,安恩君,安昌君燝,雲南君榗,西溪君熠,西淸君煋,鶴林君焴,雲山君楢,西春君爗,行廣陵副守烻,行雲峯副守杺,行花原副令樺,行凝善副守爔,以次進伏訖。鳳漢曰,臣則今曉仰瞻,而今皆引見,不勝歡忭矣。相福曰,肯許引接,不勝欣忭矣。致仁曰,每日承候,而今日尤異於他日也。陽澤曰,聖體萬安,下情欣忭矣。翼謩曰,聖體益康,萬壽無疆。尙喆曰,肯許引接,實體下情矣。昌誼曰,今日仰瞻,萬萬欣忭矣。上曰,此猶予過分而張大矣。諸臣以次進前伏,各奏姓名而退,益炡進伏。上曰,卿尙喫乳乎?晦進伏。上曰,此則不老也。有容進伏。上曰,卿年幾何?有容曰,七十八矣。光溥進伏。上曰,同甲矣。先退休焉。星鎭進伏。上曰,耆社同官矣。吉輔進伏。上曰,卿兄能知予誕日乎?吉輔曰,知之矣。思觀進伏。上曰,勸予藥可憎矣。泰會進伏。上仍命書傳敎曰,全恩君墩,前都憲南泰著竝敍用。允行進伏。上曰,卿過回婚禮矣。明鼎進伏。上曰,今日耳開焉。重孝進伏。上曰,卿來懽然矣,頻頻來京焉。暾進伏。上命進前執手曰,予憶卿父,此後又下鄕,爲奉朝賀乎。如此則忘予矣。時默進伏。上曰,相好,國將用之,必有其應矣。命膺進伏。上曰,古談而予實善之矣。仁孫進伏。上曰,憶卿父,予心愴矣。致明進伏。上曰,卿年幾何?致明曰,七十七矣。上仍命書傳敎曰,司直邊致明,今見卿年,卽癸酉生,萬懷已諭,況今日乎?特除知中樞,其令今日,朱門謝恩。榮進進伏。上命仰瞻天顔。鳳漢曰,用其子好矣。上曰,當用矣。福源進伏。上曰,歸喩卿父以今日事焉。光忠進伏。上命仰瞻,光稷進伏。上曰,與李光溥頗似矣。天柱進伏。上曰,爲卿親與壽焉。年幾何?天柱曰,八十三矣。運維進伏。上曰,李家煥卿之壻乎?宇進伏。上曰,老人星賦誦之。宇高聲誦全篇訖。上仍命書傳敎曰,同敦寧許宇,能誦科作,聲若少年,特賜虎皮一令。又命誦君臣耆舊賦,誦全篇訖。鳳漢曰,末句用老人星,今日此文好矣。進伏。上曰,此亦老矣。彦民進伏。上曰,老矣。瑩中進伏。上曰,久息矣。厚謙進伏。上曰,頗長矣。榮順進伏。上曰,在京乎?可當一隅矣。趾海進伏。上曰,此頗似其外祖矣。必壽進伏。上曰,卿子今科未爲,可惜矣。此善表乎?鳳漢曰,然矣。泰祥進伏。上曰,今則臟腑皆入乎?彦忠進伏。上曰,上來矣,此難矣,故相徐志修,常以爲知而使之云矣。海重進伏。鳳漢曰,爲吏曹參議,亦已久矣。命植進伏。鳳漢曰,文翰才具,皆備矣。光履進伏。上曰,此相好,必爲之矣。浩修進伏。上曰,父子入來矣。養厚進伏。上曰,此人好矣。致中進伏。上曰,此亦好矣。檢進伏。上曰,此依然如南泰會也。諸宗臣以此進伏,奏名訖。重臣以下,次次先退出。上曰,藥房提調,蔘橘茶持入。思觀持蔘橘茶進伏,上進御訖。上曰,蔘橘茶一貼,午後煎入。出榻敎上曰,追到新恩入侍。壯元崔海寧進前。上曰,誦文。海寧誦之。上曰,頗善誦矣。鳳漢曰,臣等頗爲慮矣,善誦矣。崔錫圭誦文訖,退出。上曰,待令儒生入侍,申應淵進伏。上曰,此壯元也,汝申叔舟子孫乎?應淵曰,爲十世孫矣。上曰,誦文。應淵誦訖,李泰賢進伏。上曰,汝之同生,今番一爲武科乎?泰賢曰,然矣。上曰,誦文。泰賢誦訖,韓聖權進伏。上曰,貌何如?鳳漢曰,精明矣。致仁曰,韓必壽之相,雅矣,而此則尤雅矣。誦文訖。金義之進伏,誦文訖。鳳漢曰,此人善文矣。方今儒生,殆不知表之爲何如矣。尙喆曰,非徒儒生然也,朝廷之人,幾乎不知矣。上曰,今後則當略出之矣。上曰,儒生追到二人,明日入侍。出榻敎上曰,差員·上來守令,竝明日下去。出榻敎諸臣以次退出。
己丑九月十三日申時,上御德游堂。親受豆·太·皮稷入侍時,行都承旨金應淳,左承旨李聖圭,右承旨李性遂,左副承旨李壽鳳,右副承旨徐命善,同副承旨金載順,假注書李心休·權偀,記注官韓民敎,記事官李師濂,以次進伏庭下訖。上具翼善冠·衮龍袍,下階前立,奉常寺提調申晦,奉箱子,傳于都承旨,都承旨跪受,而獻御之,上跪而受之,中官奉受而入去。上曰,籍田所種,凡爲幾種乎?晦曰,大·小麥與黍稷·粟·稻矣。上命讀本寺打作草記,應淳讀訖,上命書知道。上曰,奉常寺官員招入。主簿申昕進伏。上曰,豆·太比昨年如何?昕曰,比昨年頗長,而實則各減數斗矣。上曰,籍田親耕百畝外,田畓爲幾許?昕曰,畓則種六石,田耕六十日矣。上曰,九日製壯元,爲人頗善矣。命善曰,然矣。晦曰,聞蔡濟恭言,則善文矣。上曰,許宇難矣。應淳曰,壯矣。上曰,予見其從祖爲承旨矣。其孫已逾七十矣。金始煐老矣,李之億亦老矣。申誰也?晦曰,經承旨矣。上曰,年幾何?應淳曰,七十逾已久矣。上曰,今日入來者爲幾何?應淳曰,近百矣。上曰,趙曮,比其兄尤老矣。應淳曰,病實難堪矣。上曰,慈聖嘗俯問曰,趙曮之貌,何如?予仰對曰,少時頗美矣,年多漸如其父矣,予以其齒,尤爲甚似也。其父無固執,此則何處學來乎?命應淳書受刈問答訖。上曰,洪啓禧頗老矣。洪趾海之子,何以有洪相簡乎?甚似洪敬海矣。洪纘海則髥多,太老蒼矣。上曰,東·西郊禁軍招入。禁軍二人進前立。上曰,晚稻畢刈乎?對曰,或刈或否矣。諸臣以次退出。
上在慶熙宮。停常參·經筵。
藥房都提調臣金致仁,提調臣李思觀,副提調臣金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。誕日已過,追慕一倍,氣何暇諭?次對時,同爲入侍,宜矣。中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
李聖圭啓曰,假注書金夏材·李商建,時無職名,令該曹依例付軍職,冠帶常仕,何如?傳曰,允。
傳于金應淳曰,鄕民有上來者,使之率來,而自興化西挾門入,留待於建明門外。
李壽鳳啓曰,大臣·備局堂上,依下敎來待矣。傳曰,引見。
以備忘記,傳于李聖圭曰,軍職朴宗新,故軍職朴秀仁子,曾經僉使,善地守令除授,加資人洪道明,前鳳頭之人,兩次有功,善地邊將除授。
李性遂啓曰,上番兼春秋韓民敎,身病猝重,勢難察任,今姑減下,其代,令該曹口傳差出,何如?傳曰,允。
吏曹口傳政事,兼春秋單閔膺世。
事變假注書洪樂淵改差,代金悌行爲事變假注書。
事變假注書金悌行在外,代以韓後翼爲事變假注書。
事變假注書韓後翼在外,代以權裕爲事變假注書。
兵曹口傳政事,司直李潭。
李壽鳳,以兵曹言啓曰,五衛將閔百順,素患痰癖之症,挾感添劇,無望供職,呈狀乞遞,宿衛輪番之任,不可久曠,今姑改差,何如?傳曰,允。
又以御營廳言啓曰,本廳分授,惠化門南邊體城頹毁改築處女墻,亦已畢築之意,敢啓。傳曰,知道。
徐命善,以義禁府言啓曰,前奉事金樂行,以詐不以實律,令該府勘處事,傳旨啓下矣。金樂行今已拿囚,以詐不以實私律,杖一百收贖,告身盡行追奪,徒三年定配於京畿廣州府慶安驛,而以傳敎內辭意,具罪目,依例發遣府羅將,押送配所,何如?傳曰,允。
江原監司洪名漢疏曰,伏以,實曆無疆,誕辰必屆,臣民慶忭,中外惟均。念臣謬膺藩寄,今過半年,無所猷爲,徒費廩祿,尸素之愧,已不勝言,而命必自夏秋之交,重得泄痢,屢月危篤,出入壽域,少愈之後,餘症尙苦,而秋審過時,不敢稽淹,果於月初,强疾發巡,行到平昌,又添吐瀉,舊痾新恙,一時交劇,替仆客館,奄奄垂絶,不得已冒死馳啓,撤巡徑還,以爲歸次調息之計,而第道臣覆審,已有成命,臣之今行所經,不過若干邑而止耳,雖欲自身更出,其勢末由,伏枕惶憫,益無所措。顧今田疇將獲,峽稼卒痒,民情甚急,酬應多端,災傷着檢,不容少忽,而身居藩任,未克躬遍,論其辜犯,合有常憲,臣受恩如天,叨守屛翰,奔走宣力,夫豈敢辭,而疾病交侵,差復無期,應行職務,亦且廢閣,才具之不逮,則固無可論,而筋力之可强者,猶有不能,撫躬自悼,生不如死,豈以旬宣之地,作一養病之坊,一任瘝矌,僨誤東路之民事哉?玆敢力疾治疏,仰瀆宸嚴。伏乞聖明,俯賜諒察,亟降威罰,以昭法紀,俾藩務毋滯,殘喘獲延,不勝公私之幸也。以江原監司洪名漢辭職上疏,傳于金載順曰,還爲下送。
司諫李堉疏曰,伏以臣,向叨憲職,未卽詣臺,跡涉逋慢,罰止罷免,歸伏田廬,祇切悚惶,曾未幾何,恩敍遽降,諫除隨下,驚惶感激,罔知攸措。臣之居臺,今已數十年所,未嘗出一言論一事,以負淸朝耳目之責,人莫不指以竊笑,臣亦自媿其委,到今蒲柳之質已凋,癃痼之病轉深,刺口言事,初非可論,陳力就列,亦無其望,永謝榮塗,來依松楸,與村翁野叟,歌詠盛澤,甘作聖世之閑氓,未知銓曹,何所取於如臣衰殘疲劣者,而前後檢擬,殆無虛月,有若非臣莫可者然,臣實莫曉其意也。自來之微諒旣熟,目下之病情方苦,夫豈有一分蠢動之勢,而節屆千秋,歡騰八域,區區犬馬之誠,欲一登筵,獲覲耿光,以伸戀絶之忱,擔曳病軀,來伏私次,而喉院之啓,已以在外諸臺之變通爲請,則臣亦是在外中一人,自當在應遞之科,不敢以官銜自居,天牌之下,末由祗承,逋慢之罪,蓋無所逃,玆陳短章,仰暴微懇。伏乞聖慈,俯賜諒察,亟遞臣職,以安私分,不勝幸甚。臣方自引之不暇,而適有微見,略此附陳焉。生民休戚,專在守令之得人,而向來武臣之差送也,事出急遽,未及稱量,多窠排擬之際,間不無苟充之患矣。至於遂安郡守申潚之濫捧場稅,已播於道路之傳說,咸平縣監金履準之怒蹴食床,全沒官長之體貌,據玆一事,其餘可知,如此聚斂駭悖之類,豈可置之於字牧之任乎?臣謂竝令罷職,宜矣。答曰,省疏具悉。附陳二守令事,其涉駭然,竝依施,今日亦飭,而若此不已,柏府·薇垣,其將三有吏隷而已,三百年朝鮮,因慢蹇侍從,其墜無餘,可勝寒心矣。且三昨下敎,卽指在外臺臣,而因予之耗,誤呼儒臣乎?嘗諸承宣誤聽,而誤書儒臣乎?此則莫知,而今日下敎,亦不及聞,而頃者雖與長僚有異,誕月在近,親臨試士,爲今日侍從之臣,君雖莫見,豈無政□爲侍臣班□,而其敢寥寥,況今日特命次對之時,鄭昌順,以御史入侍,身爲亞長,雖二守令事,嘗此寥寥之時,何不入侍以啓,因仍在家,索紙陳章,違牌乎?容其心,誕辰翌日,亦無見君之心乎?臣分都虧,義理俱墜,萬萬寒心,所請雖允,豈可例批,亦豈遞差而止?特施削職之典焉。
己丑九月十四日辰時,上詣延和門外,香祗迎入侍時,行都承旨金應淳,左承旨李聖圭,右承旨李性遂,左副承旨李壽鳳,右副承旨徐命善,同副承旨金載順,假注書金夏材·李商建,記注官韓民敎,記事官李師濂,以次侍立。上具翼善冠·袞龍袍,乘輿出通陽門,詣延和門外降輿,就板位祗迎後,仍詣興化門祗迎,還詣典設司前,駐乘輿。命召鄕民,下詢諸道農形,至嶺東安峽民,上問留京之故,對曰,以牛商上來矣。上命退出,又命還入,下敎曰,聞汝持牛而來,何不遵朝令?對曰,阻飢,故欲斥牛救荒矣。上命退出,仍命右副承旨入侍,御典設司後,命善進伏。上曰,雖再問,其心可矜,故廻來輿中,更思古御筆古詩中,只云首尾,可乎?其首曰,老牛用力已多年,末句曰,主人何苦又加鞭。其鞭又矜,況賣食乎?凡鄕民爲生涯,背負以商,可也。一歲用牛,賣於京市,欲尋皮而云,其心不良。昔之齊宣,以羊易牛,況今聞此,令屠肆食其肉,豈仁政乎?事當鞭逐,而矜其心,此則雖參酌,分付京兆,已下手於屠肆則已,不然,今日內其令尋回本鄕,以示予一端仁心。出傳敎上曰,藥房提調,持湯劑入侍。出榻敎藥房都提調金致仁,提調李思觀,持湯劑進伏。致仁曰,夜間聖體調攝,若何?上曰,一樣矣。進湯劑,上進御訖,內局先退。上曰,右副承旨進前。命善進伏。上命書追慕綸音曰,千千萬萬夢想之外,逢今月,千千萬萬夢想之外,過昨日,雖誦蓼莪,是豈孝哉?雖望暮雲,亦豈孝哉?噫,昨日酬應諸臣,予豈樂爲?其雖强應,亦負初心,吁嗟,諸臣,其何求見?予則曰,此亦儀文,若問其君,思君近八,且究國勢,問其君,今益衰,問沖子,若干尺,其況諸臣,乃祖乃父,其皆世祿,當此時,心若何?精白一心,輔我宗國,寔是大本,憶昔甲戌,卽襁褓中人,今命次對,亦豈好勝?嗚呼,復政之後,次覽日記,一朔六對,一不闕焉。頃有次對,旣已退行,故今日引對進定,意在,且朝來,命考日課,今月果小,月已小,其日何日?予雖鐵心石膓,忍諭此日,嗚呼,欲問寢於景福,惟靜閴乎舊堂,欲致詞而獻賀,只有心而何幸?思之及此,氷心亦隕,以此心雖飭次對,何忍酬應?欲表微忱,何循復政後心?二十五日次對外,其朔內,特命闕一,訴此心於陟降,而此際近者,霜雖下,日猶暖,以此用心,今日略盥洗而着衣,適坐西向,風吹于面,其風涼冷,果是西風,風高可知。嗚呼,昔之張翰,秋風起而思江東,今予不肖,秋風高而心懸西,張翰之江東,不過思故鄕,今予之懸西,其懷萬倍,駐輿呼寫,以示予意。吁嗟,大小臣工,以初度日見予之心,念念孜孜,輔我暮年,予知熟矣,予知熟矣。且諺云,高麗三日,予則曰三日猶遠,今之人卽一日,一日且遠,今之人卽一刻,以予言之,雖警惕而求助,若過數日,與恒日之心,猶有其解之歎。吁嗟,諸臣,或因此而勉君,只披尋於其筆,索其紙而書納,予本無德,以此心,能格君乎?曾聞古人之言,將見君則齋宿,史進笏記注,而今其臣,一番登對,待牌而進,此時何料何記?王禹偁待漏院記,不過政事堂付壁者,而今已多年,塵埃蔽矣,孰能洗其塵而欲瞻?頃者減膳之時,文雖齟齬,飭則由中,而其後觀其像,何人自惕,何人自勵?柏府薇垣,便作古院,其君近八,侍從臥鄕,有君乎,有臣乎?豈臣之過?寔君之過。今者祗迎其何?卽太室也,遙望丹門,回坐小輿,若是勉焉,此亦言敎,亦何益哉?然以一事勉諸臣,何則?昔宋趙抃,過其日焚香,以告五代,明宗亦焚香祝夾馬營生藝祖,一則臣,一則君,然至誠感應,捷於影響,不誠無物,古人亦不云乎?今以一誠字,結下段而勉諸臣,勗哉勗哉。出傳敎上曰,今番武科,幾人乎?壽鳳曰,四百餘人矣。上曰,已有甲子前例,今番三巡,領役部將等,明日隆武堂,當柳葉箭一巡試取,試官兵判·禁將·摠戎使·入直騎郞·入直摠郞,只該房承旨入侍,侍衛,入直擧行。噫,暮年此科?其豈攸料,京外儒生,庭試後,旣節製試取,況昔年愛恤武士乎?今番會試,元榜中不參者,亦令一體待令。出傳敎上還入大內,諸臣遂退出。
己丑九月十四日午時,上御集慶堂。藥房入診入侍時,都提調金致仁,提調李思觀,副提調金應淳,假注書金夏材,記注官韓民敎,記事官李師濂,醫官許礈·李以楷·鄭允說·慶絢·金季良·吳道炯·柳光翼·徐命緯,諸臣以次進伏訖。致仁曰,夜間聖體調攝,若何,痰候,何如?上曰,一樣矣。上進湯劑訖,提調先退。上曰,藥房提調,持湯劑更爲入侍。出榻敎思觀持湯劑進前,上進湯劑訖。上命內局先退,諸臣遂退出。
己丑九月十四日午時,上御集慶堂。大臣·備局堂上,引見入侍時,領議政洪鳳漢,左議政金相福,右議政金尙喆,行吏曹判書申晦,判敦寧趙雲逵,右參贊沈鏽,戶曹判書鄭弘淳,兵曹判書金時默,判尹元仁孫,江華留守黃景源,知訓鍊李章吾,行副司直金孝大,刑曹參判金鍾正,行副司直李重祜,左尹鄭尙淳,吏曹參判李潭,行副司直鄭存謙,禮曹參判李最中,執義鄭昌順,正言呂善亨,校理李澤遂,左副承旨李壽鳳,假注書李商建,事變假注書洪樂淵,記注官韓民敎,記事官李師濂,以次進伏訖。鳳漢曰,聖體調攝,若何?上曰,一樣矣。又曰,中宮殿氣候,若何?上曰,一樣矣。王世孫氣候,亦若何?上曰,猶昨矣。上曰,廟謨爲之。鳳漢曰,無可奏事,而有平山殺獄事矣。上曰,文書持入。御史昌順,仍持入讀奏訖。仍命御史往査。上曰,金始煐·李之億,甚衰老,洪啓禧亦然,其子弟之心,必悶迫矣。尙喆曰,昨日諸臣入侍,而聖聰無一遺漏矣。上曰,今日予步出,而氣不促矣。鳳漢曰,常時元氣甚好而然矣。上曰,卿之喘氣,予常笑之,似是膈痰也。予則沙峴,亦似步陟矣。鳳漢曰,臣等則未可必,而聖體筋力,足於此矣。上曰,雖然,老人事皆殊常,予雖自爲惺惺,而齒落聲微,眼視不明,每於諸都衛入侍之際,亦不卞其誰某矣。仍命判尹持入柳徽之山訟文案,仁孫讀奏訖。上曰,聞金樂行之登聞供辭,令京兆摘奸,山圖雖登,予何覽也?今登對時稟處,意蓋此也,而除本事,古人云,一家生八寸,世間莫辨再從兄父子乎?因其奴之供,果直招,以此觀之,詐不以實,於渠的律,亦豈謂此?以本事言之,其果後麓之禁養處,則柳徽之之用山,已過五十餘年,則其何不禁?以此推之,柳徽之之若此,事勢固然,況龍虎內,亦許入葬,誠是受敎,則偸葬於靑龍相見之地而曰,以柳徽之之至近二字,非徒苟且,亦若不辨從兄弟之父子,非特此也。此等事,何等重也?其果有爭,不待召而詣官,卞其曲直,子道當然,而屢次不就訟,亦不葬其父於安厝之地,敢生僥倖之心,咫尺差備,肆然登聞,供辭糢糊,至親莫卞,有一於此,自歸落科,況若此者乎?於渠之道,用葬於不當葬之地,使其父,無限見辱,豈人子之道乎?予於近日,頃見張淀,今見金樂行,此亦紀綱攸在,偸葬處,決給於柳徽之,使樂行,遵其君之令,安其父之靈,若是下敎之後,若過今十月,此不遵君令,不思其親者也。令本官依法擧行。出傳敎上曰,金夏材入侍,而予不能卞其面目矣。其貌果如何?鳳漢曰,勝於戴花時矣。上曰,近見李最中,頗善矣。鳳漢曰,爲人本善,而近來則又周通矣。相福曰,其爲人,介潔精明,而年近六十矣。上曰,其年似然矣。上曰,翼陵酬勞,宜下於本陵,而役處差小,何必爲之。弘淳進伏曰,禮賓寺官員,本是五員,而其中二員,自前不管於本寺,各掌南別館·太平館,塡名於兩處省記,而實無入直之事矣。向來飭敎以後,事當依例入直,而旣無處所,又無官屬,誠多掣礙之端,日前因大臣稟達,活人署·瓦署等處,以無直所之故,定以省記塡空,此亦一體擧行,似好,故敢達矣。鳳漢曰,事勢則誠好,而一小司五官員入直,亦太多,是爲可欠矣。弘淳曰,本司雖稱閑寺,若當有事之時,則擧行本自多端,不可以官員之數多,議其變通,而旣不合入直於兩處,則事當通融輪直於本寺,兩處管檢,如前爲之,爲宜矣。上曰,是矣,依爲之。出擧條時默進伏曰,今月二十日,文臣朔試射元定日,而初二日已爲親臨試射,何以爲之?上曰,置之。出擧條善亨進伏曰,臣於臺地,自劃有素,而適承除旨於病伏鄕廬之日,怵畏義分,不敢久淹,昨始來伏私次,而入城之後,始聞在外諸臺變通之啓,已入於試所開場之日,臣亦在外中一人,長僚亦以此疏引,則當遞之義,宜無異同,而在臣自處之道,便同已遞之人,何可一刻仍冒於臺次乎?請命遞斥臣職。上曰,今聞旣來,十二日雖不參候班,何不謝其日?旣命次對,亦何待牌。若無牌招,將見君乎,否乎?寒心一也,而況今日下敎之後,亦毛將焉附者,而其在國體,不可例答,然與李堉,亦不無差間,特施不敍之典焉。出擧條上曰,注書誰也?鳳漢曰,李商建也。上曰,聞其聲,有氣力矣。鳳漢曰,爲人甚安詳矣。上曰,其貌如何?鳳漢曰,相亦好矣。上曰,昨見林鼎遠,長者也,以錫憲之侄,予將用之矣。上曰,畿伯堅固,勝於其父乎?鳳漢曰,甚剛明矣。上曰,右相則以爲如何?尙喆曰,華鎭爲人安詳,壽則似勝於其父矣。上曰,然矣。上曰,趙暾事非矣。若復有奉朝,請予當致祭其父後,必遠竄也。徐命膺亦有是請,而此則有情勢而然矣。予雖衰矣,豈不勝一趙暾乎?予若不能使趙暾,必無歸奏之語矣,正卿有窠乎?鳳漢曰,姑無矣。上曰,其弟則固執,似勝於其兄矣。鳳漢曰,欲爲國事之人,而病實難强云矣。上曰,不過申飭,予未覺也,見甚諸重臣,亦未覺焉。今朝乃覺此人之不登便殿,予甚嗟惜,前判書鄭宲,特爲敍用,魚錫定旣敍用,同時處分者,一體敍用。出傳敎上曰,凡祭器中,香爐尤重,而今番禮堂書啓中,一陵香爐,若是虧傷,則依例新造下送,道臣,雖執頉,該曹以更觀前頭,到于此,噫,堂堂千乘之國,一爐新造,何難之有,而莫重陵寢,以傷爐仍用,事之寒心,莫此爲甚。雖該堂,決不可以此等之爐,用其先,事當下敎,而莫知何年。雖不下敎,其令該曹精造下送,而該曹多有舊件,必也以此下送。禮不云乎?大夫祭器未成,不造燕器,予意,前用祭器,用於後,可勝於新造云,而此不然,宜用於後,不可用於先,勿用前器,新造下送事,分付該曹,而以此觀之,必也古器,亦不可褻用,陵內精潔處埋置事,亦爲分付於陵官,擧行後,草記陵官擧行,亦令道臣狀聞。出傳敎因藥房入診,諸臣少退矣。進藥訖。上曰,大臣更爲入侍。出榻敎上又曰,吏曹參判李潭,更爲入侍。出榻敎鳳漢曰,吏曹參判李潭,以銓任之久帶,必欲引義圖遞,方主管海西釐正事,引入相持之際,事多可悶,本職今姑許遞,使之專意備局之任,何如?上曰,依爲之。出擧條上命讀西北道臣狀聞,壽鳳進讀訖。上曰,開市,如何?鳳漢曰,開市所入,萬不索千矣。尙喆曰,當初開市,非爲吾民,專爲鳳城人,我國則無所利矣。上曰,今年開市,頗失本云,然否。尙喆曰,非謂物貨之失本也,以今年小靑布之不滿尺,有所縮云矣。上曰,北道亦有靑布發賣乎?鳳漢曰,皆有之,而至於松京,亦有之,海西開市,八月,入義州爲之,而其法三道皆然,今者廟堂,欲勻三道開市市直,而未及爲之矣。上曰,吏曹參判李潭,本職許遞,令該曹卽爲口傳付軍職。出傳敎上曰,來待儒生入侍。出榻敎九日製入格儒生幼學崔聖集·閔應烈入侍。上命誦所作表誦訖,命退出,諸臣亦皆退出。
上在慶熙宮。停常參·經筵。
藥房都提調金致仁,提調李思觀,副提調金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今日干支甲午,追憶昔年,其慕萬倍,亦甲戌第三日也。古今日幼衣猶存,將何弄雛?興惟及此,氣何諭?中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
徐命善啓曰,大司憲未差,執義鄭昌順奉命在外,掌令崔夢嵒·宋濟魯,持平朴思亨·權恢在外,今日以監察茶時之意,敢啓。傳曰,知道。
李壽鳳,以都摠府言啓曰,今日入直內三廳,武兼禁軍及軍兵等,當爲中日習射,而隆武堂親臨試射相値,不得爲之之意,敢啓。傳曰,知道。
以承傳色,口傳下敎曰,今日試射時,禁將卽往來之人,摠戒使亦一體須令應射,而以戎服爲之。
又下敎曰,三日之內,憶昔,酬應甚難,蔘橘茶入之,明日入侍,宜矣。
李性遂,以禮曹言啓曰,今九月二十二日,王世孫生辰,當有百官賀,而不敢循例仰請,何以爲之?敢啓。傳曰,祖孫同月,其豈偶然?內局批旨纔諭,見此草記,予心一倍,宜許其賀,而以沖子之心闕禮於予,其何肯受?此亦諒其心之意也,只爲生辰問安。
備忘記,今番庭試赴防,特爲安徐,遐方人欲赴者,許赴。
李性遂,以內醫院官員,以都提調·提調意啓曰,御醫李養善,已爲闋服,依例還屬本院,口傳付軍職,冠帶常仕,何如?傳曰,允。
兵曹口傳政事,副護軍李養善。
己丑九月十五日巳時,上御隆武堂。親臨試射入侍時,試官兵曹判書金時默,禁衛大將具善復,摠戎使金孝大,都摠經歷任逅·金載仁,兵曹佐郞宋樂,左副承旨李壽鳳,假注書金夏材·李商建,記事官閔膺世·李師濂,以次進伏訖。上曰,試官肅拜後,先射射員,呼名入之。畢射後,上曰,都廳領役別看役加資,口傳下批,同僉樞,亦令兵曹一體啓下。出榻敎試官以下,賜饌後,諸臣遂退出。
上在慶熙宮。停常參·經筵。
藥房都提調臣金致仁,副提調臣金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等依下敎,率諸御醫,趁早入診,詳察聖候爲宜,臣不任區區憂慮,敢來問安,竝此仰稟。答曰,知道。今月已半,此心何抑?氣則一樣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。金應淳啓曰,左副承旨李壽鳳,右副承旨徐命善,今日不爲仕進,卽爲牌招,何如?傳曰,允。
金載順啓曰,大司憲未差,執義鄭昌順奉命在外,掌令崔夢嵒·宋濟魯,持平朴思亨·權恢在外,今日以監察茶時之意,敢啓。傳曰,知道。
李性遂,以內醫院官員,以都提調·副提調意啓曰,提調李思觀,謂有身病,今日問安,不爲仕進,事甚未安,卽爲牌招,以爲備員入侍之地,何如?無批答
傳于李性遂曰,內局人侍。
金應淳啓曰,以臺臣二字,誤書以儒臣,恐於煩稟改出,惶恐待罪事。傳曰,已過,其何若此乎?勿待罪。
備忘記,今日諸宗臣帿箭時,安昌君燝五中,西春君爗·河南君垙·河淸君壕四中,茂林君塘·雲山君楢·鶴林君焴·安原副令烠三中,竝加資,海溪君雖四中,旣資窮,而憶其父,特賜外寺馬一匹,恩彦君裀·恩信君禛二中,各熟馬一匹面給。
傳于李聖圭曰,加資安寶後,承旨率吏曹郞廳·通禮院官員入侍,傳授面給馬,亦令司僕寺官員,入侍親傳。
備忘記,近者宗臣零替之時,鶴城君楡,其年近八,猶能應射,其心可嘉特賜豹皮一令。
假注書李商建有頉,代以金悌行爲假注書。
李聖圭啓曰,假注書金悌行,時無職名,令該曹依例付軍職,冠帶常仕,何如?傳曰,允。
假注書金夏材有頉,代李範濟爲假注書。
假注書李範濟在外,代金東淵爲假注書。
事變假注書權裕在外,代李鼎運爲假注書。
事變假注書李鼎運在外,代兪彦脩爲事變假注書。
李性遂啓曰,卽者奉敎李師濂,謂以館規,陳疏徑出,原疏纔已退却矣。所當卽捧禁推傳旨,而此與無端徑出有異,推考警責,仍卽牌招,何如?傳曰,允。
金載順,以備邊司言啓曰,今日本司之坐,堂上進參,只是三人,此實挽近未有,事體須極未安,懸病人員,一倂推考,卽爲牌招,進參,何如?傳曰,允。
有政。吏批,行判書申晦進,參判未差,參議李海重,左承旨李聖圭進。以李福源爲吏曹參判,洪趾海大司憲,李正吾爲司諫,任瑎·盧聖中爲掌令,申益彬·辛應三爲持平,洪彬爲正言,金斗烈爲監察,洪鎭漢爲引儀,洪相聖爲正言,權師彦爲遂安郡守,朴宗新爲咸平縣監,車學模·李崇濂爲崇寧殿參奉,檢閱單洪樂恒,兼春秋單許鍒,幼學權誾,今加通政,侍從臣權恢父。
兵批,判書金時默病,參判申暐病,參議李命植病,參知崔台衡入直進,左副承旨李壽鳳進,同知單白師祚,副護軍張志恒,副司直鄭宲·嚴璘·南泰著·具庠·金魯鎭·柳成模,副司果韓東岳·邊景鎭·宋夢中·徐有寧,副司正金夏材·李商建。
傳于李性遂曰,揀擇坐起,明日爲之。
吏曹口傳政事,河南君垙,今加嘉德,茂林君塘·河淸君壕·安昌君燝,以上今加崇憲,鶴林君堉,今加承憲,西春君爗·雲山君楢,以上今加中義,安原副令烠,今加昭義,以上帿箭三中,親臨試射時,加資事,承傳。
金載順,以兵曹言啓曰,內禁衛將申大儁,素患關格之症,挾感添劇,無望供職,呈狀乞遞,宿衛輪番之任,不可久曠,今姑改差,何如?傳曰,允。
李性遂,以禮曹言啓曰,安陵香爐·香盒,新造下送擧行後草記事,命下矣。依聖敎,香爐·香盒,今已新造,堅封下送之意,敢啓。傳曰,知道。
金載順,以兵曹言啓曰,今九月十六日,成均館典僕朴興燁稱名漢,自興化門入來,差備門外擊錚,依例令攸司囚禁治罪,當該守門將安宗赫,依定式推考,何如?傳曰,允。
己丑九月十六日巳時,上御集慶堂。藥房入診入侍時,都提調金致仁,副提調金應淳,假注書李商建,記事官閔膺世·李師濂,醫官許礈·李以楷·鄭允協·慶絢·吳道炯·柳光翼·玄處明·許溫,以次進伏訖。致仁曰,夜間聖體調攝,若何?上曰,一樣矣。寢睡·水刺之節,亦何如?上曰,一樣矣。進湯劑,上進御。致仁請診候,上許之。礈·以楷等,以次診脈候,退伏奏曰,左右三部,度數調均,滑體亦一樣矣。上曰,自今日建功湯二貼煎入。出榻敎致仁曰,提調有實恙,今日入診,不得來待云矣。上曰,提調李思觀,連日勤勞,頃者旣諭,果有實恙云,許遞,其代,禮判除授。出傳敎致仁先退。上曰,頃者資政門下敎事,已諭臺臣,而儒臣入於其中,臺臣獨漏,尙今在外臺臣,事之寒心,莫此爲甚。一竝依李堉例,捧傳旨,今聞尹承烈,十二日呈謝恩單子云,本非臺臣,令前旣已入來,特爲分揀。出傳敎上曰,今日玉署與臺臣,皆以在京無故人,擧行事,分付。出傳敎上曰,藥房都提調,持湯劑更爲入侍。都提調金致仁,持湯劑進伏,進湯劑,上進御。上曰,注書誰也?應淳曰,李商建也。上曰,翰圈何當爲之?應淳曰,分館在再明,而翰圈則姑無定期矣。上曰,凡事飭則行,飭已則怠,頃者今日下敎,當日擧行,下敎多日,今問再明爲之云,此果飭已之驗,今番遐方入格者多,而翰圈無期,分館亦若此,其涉寒心,莫云方外先進,皆石門中人,焉敢若此?其令當日內擧行,若過今日,首博士應參不參人,一竝禁推,翰圈召試後勘律。出傳敎上曰,飭已行,前翰林洪樂恒,特爲給牒敍用,令該曹今日政付職,牌招察任。出傳敎上曰,擧措雖駭然,飭已行,文武何異?前北兵使張志恒,特爲給牒敍用。出傳敎諸臣遂退出。
己丑九月十六日未時,上御隆武堂。承旨率吏曹郞廳·通禮院官員入侍時,左承旨李聖圭,假注書金悌行,記事官閔膺世·李師濂,吏曹郞廳李世孝,通禮金載逵·金彦國,以次進伏訖。上命承旨讀政望。上曰,吏·兵批政官入侍。出榻敎行吏曹判書申晦,參議李海重,兵曹參知崔台衡,以次進伏訖。上曰,吏曹郞廳·尙瑞院官員入侍,加資安寶,御前傳授。晦曰,行安原副令烠,今陞昭義矣。未經都政者,稟旨封君事,曾有定式,何以爲之?敢稟。上曰,特爲封君,海溪君·恩彦·恩信君,只面給馬,其餘一中宗班,皆賞給筒介,命注書知入槐院分圈與否。賤臣悌行,還奏今方開坐矣。命兼史召入香室守僕,問豐德傳香事。守僕以二十日奏白。上曰,二十日延和門當香祗迎,分付儀曹,儀注時刻置之,依前擧行。命退去,諸臣以次退出。
上在慶熙宮。停常參·經筵。
徐命善啓曰,憲府連日監察茶時,諫院闕啓,俱涉未安,除在外·傳旨未下外,未肅拜人員,竝卽牌招,何如?傳曰,允。
又啓曰,大司憲洪趾海陳疏入啓,執義鄭昌順奉命在外,掌令盧聖中·任瑎,持平申益彬在外,辛應三牌不進,今日以監察茶時之意,敢啓。傳曰,知道。
藥房都提調金致仁,提調李溵,副提調金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。日日耗氣亦憊,氣何諭乎?中宮殿·惠嬪宮,口傳問安。答曰,知道。
以承傳色,口傳下敎曰,下敎時入侍。
傳于李性遂曰,全恩君,內局入侍,同爲入侍。
又傳曰,內局入侍。
傳于李壽鳳曰,揀擇坐起後,次對進定於今日。
李壽鳳啓曰,大臣·備局堂上,依下敎來待矣。傳曰,入侍。
以承傳色,口傳下敎曰,豐德祝文,已書則置之,未盡書,則待下敎書之。
又下敎曰,多耆老,校正者校正,其外取其本草,使書寫,寫出一通,其下,書製進二字。
獻納李恒祚牌不進罷職傳旨,以承傳色,口傳下敎曰,先遞差,一體下金吾推考。
又下敎曰,宜有差等,在京違牌者下金吾,依下敎擧行,在外者下義禁府,傳旨中拔之,以不敍之典,傳旨捧入。
傳于徐命善曰,左承旨入侍。
金悌恒有頉,代以鄭錫祥爲假注書。
鄭錫祥在外,代以尹在陽爲假注書。
咸鏡監司兪漢蕭狀啓,安邊等官居保人崔快得等,渰死囕死事,傳于金載順曰,令本道恤典擧行。
大司憲洪趾海疏曰,伏以,風憲之長,古所稱都御史之職,如臣庸陋,豈容擬議,而數月中除旨洊下,臣誠且惶且感,莫省攸處。卽者賓對有命,召牌儼臨,當此聖上飭勵群工之日,固宜不揆才分,竭蹶趨承之不暇,而第念臣父,月前作省墓之行,素患膈痞之症,在道重發,病形危劇,而爲趁候班,擔舁前進,强登文陛,而失之勞動,遂致越添,眞元漸就於銷鑠,醫治兩難於補瀉,煎灼罔措,當復如何?玆不得不仰瀆崇聽。伏乞俯垂矜諒,亟遞臣職名,不勝幸甚。批答在於傳敎中
己丑九月十七日巳時,上御集慶堂。藥房入診入侍時,都提調金致仁,提調李溵,副提調金應淳,假注書金悌行,記事官崔宗謙·閔膺世,醫官許礈·李以楷·鄭允協·慶絢·吳道炯·朴光翼·金光國·李長周,以次進伏訖。致仁曰,夜間聖體若何?寢睡·水刺之節,亦何如?上曰,一樣矣。仍進湯劑,上進御訖。請診候,上許之。礈·以楷·允協等,以次診脈候,退伏奏曰,左右三部調均,滑體亦一樣矣。上曰,藥房提調,持湯劑更爲入侍。出榻敎溵持湯劑,進伏進湯劑,上進御後,仍命退去,諸臣以次退出。
己丑九月十七日巳時,上御集慶堂。大臣·備局堂上,引見入侍時,領議政洪鳳漢,左議政金相福,右議政金尙喆,行吏曹判書申晦,綾恩君具允明,右參贊沈鏽,知敦寧洪麟漢,刑曹判書徐命臣,判尹元仁孫,行司直金孝大,刑曹參判金鍾正,副司直鄭存謙·李潭,左尹鄭尙淳,副司直李重祜,司諫李正吾,校理尹養厚,左副承旨李壽鳳,假注書金東淵,事變假注書兪彦脩,記注官崔宗謙,記事官閔膺世,以次進伏訖。鳳漢問候。上曰,一樣矣。鳳漢曰,嶺南巡點,因該道道臣狀聞而停止矣。諸道年事,無甚異同,行操外諸道營城將等巡點,一體停止,竝令官門取點,何如?上曰,依爲之。出擧條麟漢曰,臣新從北路來,有愚見之可以仰達者矣。本道以豐沛之地,事體自別,朝家所以待之者,宜有倍於他道,而文武出身之許多積滯,固已可悶,至於士子,則雖有可用者,扳援無路,率皆虛老,不但人心之抑鬱,亦恐有違於立賢無方之道矣。從前奉使北路之臣,輒以陵官變通事,有所陳達,至蒙允可,而尙未施行,如前沈滯,此豈我聖上軫念北關之至意也哉?事係官方,臣不敢擅請,而大臣見方入侍,下詢處之,何如?上曰,大臣之意,何如?鳳漢曰,臣於向年,奉使北路時,以陵官變通事,適有愚見,歸與右相臣申晦相議,則其意亦與臣同,蓋故相亦往來北路耳。每欲乘間齊陳,而朝家多事,因循未遑矣。今者重臣所奏,又及於此,臣當以從前所消詳者,仰達矣。本道陵殿之官,凡十四員,而旣無遷階,率多苟充,或借名而卽遞,或限滿而作散,一道之內,參奉前銜,無邑無之,在朝家無爲官擇人之實,在北人有積滯虛老之冤,設令銓曹,因朝家申飭,間或拔用於京,參下之職,不過一人一時之幸,若其每每遍擧,誠是行不得者也。今若就其十四參奉之中,幾窠仍作參奉,幾窠分作奉事·直長·令等職,次次遷轉,略倣京官序陞出六之規,陞令後,始許移差京職,又令道臣公其薦擧,嚴其殿最,則淸仕路疏人材之道,庶可兩得其宜。但京令則雖是五品,此令則作六品不然則別稱他六品官之名然後,可以無礙,料廩則仍其本祿,而分排,則似無大段加損,其中又或除作文官之窠,以爲本道文官輪差之地,則亦爲其疏通之一端,下詢於諸大臣及諸宰而處之,恐好矣。上曰,此誠好矣。諸大臣與諸臣,各陳所見,可也。相福曰,領相所奏,誠好矣。雖止於出六,猶勝止於參下,況有出六後,陞遷京職之路,則收拾疏通,莫大於是矣。都提調金致仁曰,此係官制變通,而苟能善成節目,則於銓曹可無掣肘之端,在北人實爲慰悅之道矣。尙喆曰,北路許多人士,以京職何能一一收拾?今若如是變通,則無官職之加創,爲調遷之階梯,在朝家似若不費之惠,而在北人實爲莫大之恩矣。晦曰,如是變通,則非但爲慰悅疏通之道,遷轉陞品之際,亦可爲收拾人材之一端矣。允明曰,大臣所奏極好,如是變通,則實爲北人疏通之道,善成節目而行之,則誠好矣。鏽曰,北道陵官之調遷,旣有令甲,而準朔報仕,未有收用之實,故擧懷抑鬱之歎,今若是變通,則收拾慰悅之道,莫過於此,而非但蔭路如此,文官亦多沈滯虛老之弊,蔭窠中,除作文窠,以爲疏通之地,尤好矣。命臣曰,一以爲疏通人才之道,一以爲收拾遐土之心,誠好矣。仁孫曰,庶可爲疏通慰悅之道矣。孝大曰,臣與諸臣所見,別無異同矣。鍾正曰,北路人才收拾事,臣曾以本道繡衣,有所別單論啓,而未及施行,心常耿耿,今此大臣所達,旣無官職加設之事,而實爲收拾疏通之要道,誠甚好矣,而仕滿出六,必以京職然後,庶可無作散之患矣。存謙曰,官職則無加創之事,人才則有疏通之道,大體好矣,而永久遵行之道,惟在節目之善成與否矣。潭曰,大臣所奏,大體儘好,若善講節目,而施行則似好矣。尙淳曰,大臣所達,大體儘好,節目成出時,另加消詳,俾有實效,爲宜矣。重祜曰,大臣所達,出於遠方人才收拾之道,誠好矣。上曰,領相所奏,正合予意,及其詢問,僉議亦同,依此施行,而古人云,磨礪當如百鍊金,節目宜審,令重臣冢宰申晦,前宗伯洪麟漢,宰臣蔡濟恭·金鍾正句管,就議大臣,講定節目,入試稟處。出擧條鏽曰,臣有所懷,適因言端,敢此仰達矣。北道各陵,行用祭器之外,多有不用前排,而藏守疎虞,將有見失之慮,臣意則移置本道監營,立庫別置,前頭如或有頉,則以此補用,似合便宜矣。上曰,所奏極好,令監營作庫以置,可也。出擧條上曰,臺臣承牌乎?鳳漢曰,皆違牌矣。上曰,今日紀綱,可謂末若之何,兩司可謂冗官,昨見其父,一時登對,有何難也?三臺違牌,俱涉寒心,況昨日親臨下批,事體莫重,豈爲違牌而粘籤乎?事之寒心,莫此爲甚。都憲洪趾海,施以不敍之典,洪彬·辛應三,無端違牌,假稱在外,其何間也?先施削職之典,一體下義禁府推考,洪相聖其所違牌,不無參酌,遞差。出傳敎上曰,耆老中李益炡老矣,沈星鎭則精老矣。鳳漢曰,邊致明其中不老矣。上曰,致明,美老矣,李喆輔·金尙翼,何如?尙喆曰,喆輔老病轉甚,尙翼亦衰病在鄕,不得進參於候班矣。上曰,今聞奉朝賀李喆輔,又不若頃日云,噫,昨於其子,有下敎者,其能知否?令該司相當藥物輸送。奉朝賀金尙翼,今番不參,故欲爲下敎,仍聞知事鄭亨復,頃者見而今則澟綴云,亦令該司竝一體輸送。年雖未篤,昨見奉朝賀洪啓禧,入侍此堂屬耳,一何其衰?似是偶恙,況秋風高,江郊豈調便之時乎?其令京邸調息,待其差勝,不召其令入侍。出傳敎上曰,予見林鼎遠,其相好矣。頃日殿座時,見李師濂多髥矣。上曰,揀擇坐起爲之乎?鳳漢曰,今日爲之矣。上曰,揀擇後不爲回刺者拔去槐院,不受回刺而稱下鄕者,亦刊侍從案。出榻敎鳳漢曰,監司之都事,猶兵使之虞候,而虞候則往留其道,都事則乍往乍來,殆同見逐,此後使都事,限瓜留接於營下,以爲擧行凡事之地,而令監司加其接待,考其勤慢,則亦足爲積滯文官疏通之道矣。上曰,爲都事者,安能擧行凡事?便同供餉一佛矣。鳳漢曰,未通淸都事中,亦多可用之人矣。致仁與尙喆,以都事之下去留連,貽弊本邑爲奏。鳳漢曰,臣自外無相講定之事,故大臣之意,有所不同,而退而思之,則必以臣言爲是矣。上曰,應製時,其數幾何?鳳漢曰,百四張矣。上曰,今番應製詩收聚,令藝閣活字印出作冊,一件進上,一件進獻應製人,頒給。出榻敎正吾啓曰,請還寢鍾城府爲奴罪人天大酌處之命,依律處斷。措辭見上上曰,勿煩。又啓曰,凡外任歷辭之法,無論監司與兵使,必見備局諸堂,自是流來規例,朝廷體統也。張志恒豈不知此等朝體,而以其厭避北閫之故,公然生頉於備局諸宰,其厭避之跡,故犯之狀,昭不可掩,此而置之,其流之弊無窮,請前北兵使張志恒卽其地定配。上曰,於此於彼,俱係紀綱,初則罷職,末又削職,意亦在焉。昨日下敎,蓋文武同視之意,若云處分輕先,則其猶可也。昨給牒敍用,今加律投畀,王政若何?不允。又啓曰,臣於臺地,自劃有素,而適値賓對有命,義分是懼,黽勉入參,而略論張志恒事矣。及承聖批,不賜允可,臣惶愧之餘,亦不無慨然者矣。夫籌司者,區劃邊機之地,而所關甚重,以一邊帥,欲損流來之體統,而跡涉厭避,事出故犯,臣之所論,只爲欲存朝體,以社後弊,而言不槪於聖心,此莫非臣,人微言輕,不能見孚於君父之致,臣何顔面,晏然仍冒於臺次乎?請命遞斥臣職。上曰,臺閣寥寥之時,有懷無隱,今予下敎,意亦在焉。君與臺臣,交相如此,其亦美事,以此引嫌,無已太過,勿辭,亦勿退待。又啓曰,新除授司憲府掌令盧聖中,時在京畿坡州地,掌令任瑎,時在通津地,持平申益彬,時在楊州地,請竝斯速乘馹上來事,下諭。上曰,旣有在京無故人備擬之命,則豈有是理?果若此,依啓吏判欲推,更以思之,任瑎·申益彬之在外,可謂孟浪,盧聖中則數昨旣知在京,何稱在外?不先不後,若是稱頉,事體寒心,竝先遞差後禁推,過一朔後勘律,噫,近八其君,今命次對,雖難俱登,何心違牌,而三臺違牌,三臺稱頉,欲施詐不以實之律,奚特金樂行?於武臣則謂其詐,於文臣則三臺稱在外,其雖漏察,違牌三臺,視若不知,今日朝鮮,侍從之朝鮮乎?良可異也。又啓曰,臣伏奉下諭啓辭之批,至以不能糾正,只請下諭,誨責備至,辭敎截嚴,臣惶隕之極,愧汗沾體,臣非曲護諸臺,而近來侍從之原在外者甚多,在鄕在京,旣不詳知,則臣何敢率爾論啓乎?此亦臣聞見諛寡,言議巽軟之致,臣何敢一刻晏然於臺次乎?請命遞斥臣職。上曰,遞差。相福曰,臣有狗馬之疾,乞賜調理。上許之,諸臣退出。
己丑九月十七日申時,上御集慶堂。戶房承旨入侍時,左承旨李聖圭,假注書金東淵,記注官崔宗謙,記事官閔膺世,以次進伏訖。上曰,今番應製題,君臣同會一堂中耶?聖圭曰,然矣。上曰,印出作冊後,題目,書以御題君臣同會一堂中,應製錄卷末,書以己丑季秋旬三,命藝閣刊進。上命退,遂退出。
上在慶熙宮。停常參·經筵。
徐命善啓曰,大司憲未差,執義鄭昌順奉命在外,掌令二員,持平二員未差,今日以監察茶時之意,敢啓。傳曰,知道。
藥房都提調金致仁,提調李溵,副提調金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。中宮殿·惠嬪宮,口傳問安。答曰,知道。
李壽鳳,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
傳于李性遂曰,內局入侍。
備忘記,錢文五十貫,輸送於龍洞宮事,分付惠廳。
以承傳色口傳下敎曰,使朴敬行,看檢校正,而異於御覽,且多耆舊,推其本草,以職次書之。
又下敎曰,應製入來,卽爲之,校書官員朴敬行若在,則使之入來,觀次第擧行。
尹在陽在外,代以吳鼎源爲假注書。
徐命善啓曰,領議政洪鳳漢,右議政金尙喆,依下敎來待矣。傳曰,入侍。
李性遂,以吏曹言啓曰,通禮院右通禮李壽勛呈狀內,身病甚重,勢難察任云,依例改差,何如?傳曰,允。
吏曹口傳政事,奉敎單具師濂。
吏曹參判李福源疏曰,伏以,臣於日前,隨諸臣後,入瞻耿光,敬奉恩諭,歸傳臣父,昨又特下傳敎,賚以珍劑,德意所被,床簀動色,噫,臣父之謝事退蟄,十載于玆,病不能朝覲,亦旣三年,而眷念不替於中宸,存問每勤於前席,終始之渥,曠絶臣隣,便蕃之錫,前後相繼,天高地厚,何以報答?父子相對,惟感泣攢祝而已,臣於此際,伏奉亞銓除命,要權之地,臣非其人,一之已誤,況可再乎?然官之不稱,義之難冒,在臣今日猶屬緩聲,敢以目下情私,仰首鳴號,而冀聖慈之垂憐焉。臣父年迫八耋,疾病連綿,平居氣力,澟如嬰兒,動作喫着,無不須人,將護之難,日甚一日,而近又重感風寒,淹歷兩旬,膈痰用事,咳喘苦劇,泄痢交作,食飮頓減,自來綿綴之氣,更覺落下數層,臣方左右扶將,晝夜焦遑,雖閑漫職任,尙無離側供仕之望,況此天曹之重乎?官不可曠,情不可强,惟有一遞,庶便公私,猥以短章,冒瀆崇聽。伏乞聖上,推體下之仁,察由中之懇,亟許鐫免,俾便救護,不勝幸甚,臣無任云云。答曰,省疏具悉。今者此任,旣非新授,其章當給,而知卿之心,予豈不諒?本職許遞,以便護焉。
校理李澤遂疏曰,伏以,臣猥將懇迫之私,輒冀鐫免之恩者,亦已屢矣。念臣自來情理,夫豈有離捨供職之勢,而第於恩命之下,不敢每事逋慢黽勉出肅,仍又持被矣。多日淹直之餘,歸視病母,則近因涼燠異候,將攝失宜,宿祟之外,新症頓添,氣息一倍,澌綴省覺,有時昏迷,食飮全却,藥餌罔效,臣方左右扶持,煎迫罔措,目下情私,離側無路,虛縻官職,徒增悶蹙。玆敢不避煩瀆之誅,疾聲呼籲於聖慈,天地父母,特垂憐察,亟賜刊削,俾便救護,仍降威罰,以嚴法紀,公私幸甚,臣無任云云。答曰,省疏具悉。爾其勿辭護焉。
己丑九月十八日午時,上御集慶堂。藥房入診入侍時,都提調金致仁,提調李溵,副提調金應淳,假注書金東淵,記注官崔宗謙,記事官閔膺世,醫官許礈·李以楷·鄭允協·慶絢·吳道炯·柳光翼·玄處明·丁志泰,以次進伏訖。致仁曰,聖體若何?上曰,氣則一樣矣。上進湯劑,礈·以楷·允協等,診脈候曰,左右三部調均,滑體美好矣。上曰,應製詩方編次乎?應淳曰,朴敬行入來編次矣。上曰,校理尹養厚,替直校正。出榻敎上曰,玉堂追省記捧入。出榻敎致仁曰,應製詩,不可無序文矣。上曰,親製然後,可無頌美等說話矣。命應淳盡之,呼寫訖。致仁曰,臣等得此,不勝榮幸。上曰,十三日同會一堂,邊致明入耆社,許宇得豹皮,事非偶然。上曰,李福源之父,以從容之人,老病最甚者,惟痰使然,而仁平君末年雖甚衰耄,八字則好矣。上曰,金載順做度畢乎?應淳曰,未畢矣。上曰,聞其有親病而加資後,卽爲出肅入番,或者因喜而病愈耶?向者申光緝,蒙放上來後,申晦之病,頓愈云矣。致仁曰,有喜事則人情固然。上呼寫,書敎沖子文,命注書出給坐直承旨,正書二件,一件進御,一件進東宮,上再進湯劑。致仁曰,故首醫官金德崙之子世彦,曾有調用之傳敎矣。世彦纔已制闋,所當卽爲擧行,而目今議藥同參,元額外,尙有多人,欲待其額內有窠,則早晚不可知,世彦亦於元額外差下乎?上曰,此則元額外差下,可也。出擧條上曰,噫,今逢此月,已是萬萬料表,噫,明日捲草官,卽崔聖任也。今聞其後孫,非局方人云,問名從願,令該曹軍門調用。出傳敎上曰,注書出去,令坐直承旨入侍。上問注書爲誰親族。應淳曰,故司諫金箕錫之再從侄也。上曰,箕錫長者矣。藥房先退,坐直承旨金載順進伏。上命讀湖南伯金致讓請代捧純錢狀啓,讀奏訖。上曰,今聞湖南伯狀聞,今年綿農予已諒矣,依嶺南例代捧,而旣稱純錢,結以從民願,語涉矛盾,當該道臣推考。出傳敎上又命讀濟州牧使安宗奎狀,讀奏訖。上曰,今年耽羅穡事,麥農已判歉,所恃者惟秋成,又復若此,晚種者亦若此,言念本道民事,玉食何忍?雖然,此人意謂得人,初頭狀聞,氣勝太甚。今於狀聞,六日成霖,半日太陽雖不及,猶勝其霖,而一時之間,遽稱烈陽,雖沈水者,猶難乾也,何稱其枯?再次狀聞,若是使氣,吁嗟,九重,此心若何?本州旣無穀,若悶風高,而亦無其請,纔運穀物,用處亦無皀白,而只請稟處,許千石乎,許百石乎?若此,來頭誠難,當該牧使,爲先從重推考,聞狀聞,何心便睡,左相旣許調理,此狀啓下備局,令領右相先爲入侍焉。出傳敎遂退出。
己丑九月十八日酉時,上御集慶堂。領右相入侍時,領議政洪鳳漢,右議政金尙喆,右副承旨徐命善,假注書吳鼎源,記注官崔宗謙,記事官閔膺世,以次進伏訖。鳳漢曰,夜間聖體調攝,若何?上曰,一樣矣。寢睡·水刺之節,亦何如?上曰,此亦一樣矣。卿知御製序文事乎?鳳漢曰,聞之矣。誕日不受賀,群情抑鬱矣。此若傳後,則非但各伸微忱,亦當寶藏諸臣家矣。上曰,敎東宮御製見之乎?鳳漢曰,以正書,故未及得見矣,上命賤臣持入御製,命善進讀訖。上曰,御製序文,記登於草冊乎?尙喆曰,不爲記謄矣。鳳漢曰,急送人都令家,持入,好矣。上曰,然。命賤臣令送人持入。鳳漢曰,此平安監司李景祜狀啓也。備陳本道穡事,大違初料之狀及遠程軍民,難以赴操之勢,仍請帥臣巡操停止事,令廟堂稟處矣。本道非不被斂,猶不若他道之甚,而諸道擧皆停操,故道臣以各爲其民之意,有此狀請,而西邊詰戎,關係自別,有不可容易許施矣。上曰,一體許其停。鳳漢曰,本道停操之年,各防營都試,各其防禦使試取後,又自兵營,合試以啓矣。今此狀啓末端,仍請其依前例擧行,今旣特命停操,都試事,亦當依其請爲之矣。上曰,此亦依狀請爲之。出擧條鳳漢曰,兩南各樣身布,勿論純錢參半,從民願捧上事,旣已覆奏蒙允,又有特敎許施矣。今年綿歉,諸道同然,雖未及狀請之道,凡係京納,竝與兩道,而純錢參半間,從民願施行,毋得自京司操縱貽弊之意,另加申飭,何如?上曰,依爲之。出擧條鳳漢曰,此濟州牧使安宗奎狀啓也。備陳本島被災孔酷之狀,若其雨水旣過,烈陽旋曝云者,欲其農害之詳陳,自致上聞之張皇,而以此推之,民事之十分悶急可知矣。至於賑穀之有所擧論,以其事勢之終必請得也,石數之未及酌定,以其容入之姑未料量也,蓋其意,先陳實狀,欲使朝家,先期區劃,待其更請,卽爲入送也。其言雖欠別白,其請在所另施,本道羅鋪所在之價,多未作米,沿海所儲之穀,又方枵然,此甚可悶矣。向來運穀時,前監司金相翊,以濟民倉,當爲作祖之牟,先爲入送,以羅鋪之錢,作租還報爲請,而筵稟知委之際,自致遲延,未及如數還送矣。濟倉之牟,今亦自如,就此中量宜割劃,如其不足,則又以他邑穀,從便充數,待濟牧之更爲狀啓,自廟堂定數回下,卽爲裝載以發事,預爲分付於道臣,以爲穀物及船隻,及今整待,及時擧行之地,何如?上曰,濟牧狀啓之意如此乎?卿奏是矣,依爲之。出擧條鳳漢曰,議政府須於均廳之初,諸處魚稅折受,亦入革罷中,不敢爲受給代之計,而至今府屬所專靠者,只在於湖南扶安地,曾前受賜,免稅結,故近又別爲釐正,而每年所收稅米,本米無處捧留,不得不作錢以來之際,已多幻弄之弊,況本府事體自別,而乃反區區於米錢細務,誠極苟簡。右相力主其不可,欲以此元結,依餘結例,移屬均役廳,仍自該廳,酌量本府目下需用,定其給代之數,而勿爲都下朔朔上下,則事甚便當,若論給代之數,則大減於捧稅都數,雖有得失之可言,而如是變通者,只欲正事面也,其間利害,又何可計較乎?臣等旣有消詳,均堂亦以爲好,而必經一番筵稟後,可以擧行云,故今因僚相微發其端,臣又據實備陳矣。尙喆曰,扶安免稅之結,雖是受賜之地,政府之捧稅下邑,親自拘檢,論以事面,終涉苟簡,而均廳與地部惠廳有異,自是給代衙門。今以本府所管田結,移屬該廳,若其給代者,定數磨鍊,一依他司例,逐朔輸送,爲本府需用之資,則均廳歲入,有加無損,政府體段,名正事順,與僚相消詳之時,臣以此有所覆難矣。上曰,其在正事面之道,當屬均廳而給代,依所奏施行。出擧條賤臣持入御製序文,命善進讀。上曰,必也正名,故昨召承宣,以君臣同會一堂中爲題矣。讀至諒予心句,命改數行。上曰,今則圓矣。鳳漢曰,然矣。鳳漢曰,平安前兵使,今將入來,宿將還朝,實有可倚矣。此是年老宿將,無窠之時,不可以其宿將,故欲區處,有窠之時,則不可以年老而置之。況今時任兩將,成效方著,不可輕搖,宿將則姑以其父所行之職,自上留意,恐好矣。上曰,其父曾經何職乎?鳳漢曰,判敦寧·判義禁矣。上曰,然耶?鳳漢曰,宿將之子,今則其病漸差,頃以收用事仰達,而此人坐地,何如?宿研之外,次次進用,好矣。上曰,洪樂恒年少乎?鳳漢曰,年稍多而貌似少矣。上曰,領相老乎?尙喆曰,近日少瘦,而筋力好矣。上曰,左相老矣。鳳漢曰,不然矣。上曰,右相亦髮白乎?尙喆曰,然矣。上曰,予知黑卽宰相矣。上曰,領府事亦髮白乎?鳳漢曰,然矣。上曰,與李判府事,何如耶?鳳漢曰,判府四十前皆白矣。上曰,李潤成亦白矣。鳳漢曰,然矣,而潤成之弟潤身,以齋郞事,曾有所遭,以此仍作棄人,可惜矣。上曰,頃者李潤身事,予莫知本事,亦莫知何人。聞領相所奏,其涉過矣,況初入仕之人乎?前程可惜,無礙用之事,分付。出傳敎又命承旨書之曰,洪樂恒違牌,其涉駭然,置傳旨而欲問,今聞新進之人,不當嫌而嫌焉。事體寒心,從重推考,其令卽爲牌招察任,洪樂恒旣已下敎,李師濂敍用,令該曹口傳付職,明朝牌招察任。出傳敎上曰,頃日李鎭復處分,何以爲之乎?鳳漢曰,刊案矣。上曰,稱之以海儒者乎?過甚矣。置之。諸臣以次退出。
上在慶熙宮。停常參·經筵。
藥房提調臣李溵,副提調臣金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今日氣何諭?昨已諭,明日入侍,宜矣。中宮殿·惠嬪宮,藥房口傳問安。答曰,知道。
徐命善啓曰,大司憲未差,執義鄭昌順奉命在外,掌令二員,持平二員未差,今日以監察茶時之意,敢啓。傳曰,知道。
以承傳色,口傳下敎曰,堂上以上,前已被抄者,使之應製,堂下曾經儒臣,一竝應製,單子卽爲修整以入。
備忘記,金領府事內局都提調已久,必也若此許副,其代,金判府事爲都提擧。
李聖圭,以吏曹言啓曰,明日香祗迎時,左右通禮,不可不備員,右通禮有闕之代,口傳備擬以入之意,敢啓。傳曰,知道。
吏曹口傳政事,以徐有寧爲右通禮。
備忘記,明日資政殿,堂郞知製敎製述試官金判府事·南泰會·鄭存謙·許宇·金光國·鄭昌聖·李潭,只都承旨入侍,侍衛只入直侍衛,時刻,待下敎只入正時,禁軍砲手列立,儀註置之。
傳于李性遂曰,御覽件三件入之。
徐命善,以刑曹言啓曰,李成樑擊錚原情判付內,令該郞,直房決杖八十,當日出送事,命下矣。罪人李成樑,依判下,直房決杖八十度,卽爲逐送之意,敢啓。傳曰,知道。
以判府事韓翼謩父母墳加土呈辭,傳于李壽鳳曰,給由馬,澆奠床備給。
領府事金致仁箚曰,伏以,臣前月以來,屢感外氣,蓋無數日之安,而義重保護,誠切自效,忍痛奔走,未敢言私,今則瘁愈積而病益加矣。氣升而暈眩頻,胃敗而飮食全阻,少坐則思臥,乍動而輒汗,恒若置身於煙霧之中,凡此症形,兆實不佳,一日二日强策不已,則誠恐淸嚴之地,猝有顚仆之患,玆敢略陳實狀,恭俟處分,問安體重,闕禮罪大。伏乞亟降威譴,以安賤分焉。取進止。答曰,省箚具悉。卿懇已諒,業已下敎,卿須安心善攝焉。
以承傳色,口傳下敎曰,開門後,使入直兼春秋傳諭。
上在慶熙宮。停常參·經筵。
辰時,日暈。
藥房都提調臣金陽澤,副提調臣金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等依下敎率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,殿座時入侍,宜矣。中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
徐命善啓曰,大司憲未差,執義鄭昌順奉命在外,掌令二員,持平二員未差,今日以監察茶時之意,敢啓。傳曰,知道。
備忘記,噫,予雖衰矣,一心在先,今月有豐德傳香之事,故問于守僕,二十二日傳香,寢郞親受云,故下敎,今朝設席庭中,故乃問今日傳香云,前例若此乎?可謂太前期,二十日傳香亦誤矣。若此而諸承傳諸中官,若草人而非設席,何以知之?入直諸承色中官,越俸三等,諸中官越俸一等,此人等,限今年禁其請由。
備忘記,今日製述,集慶堂入侍,繖扇侍衛置之,鄭存謙,代李潭陞差,其代,尹得聖入侍。
備忘記,慶平君,予嘗知其心,深歎其子,寧陽君亦先宗,東厚君·靑陵君,予皆見之,何以表意。金衡柱特用。李彦衡同焉,登科幾十年,尙在下大夫,其子二人爲儒臣,特爲加資。
備忘記,序文書寫都承旨,虎皮一領賜給。
李性遂,以內醫院官員,以都提調·副提調意啓曰,提調李溵,謂有身病,今日問安,不爲仕進,事甚未安,卽爲牌招,以爲備員入侍之地,何如?
以承傳色,口傳下敎曰,吏曹郞廳置之,幾百文官,豈如是小乎?申飭。
李性遂啓曰,卽者奉敎李師濂,以其親病,陳疏徑出,原疏以停朝市齋戒,纔已退却矣。所當卽捧禁推傳旨,而此與無端徑出有異,推考警責,何如?傳曰,允。
傳于李性遂曰,今日知製敎製述停。
傳于金載順曰,內局入侍,守廳承旨,同爲入侍。
備忘記,今番監董儒生,太鹿皮一令,校書館員,弦弓一張賜給,唱準員役工匠,令該曹參酌賞給。
兵曹口傳政事,同知單李彦衡。
金載順,以內醫院官員,以都提調·提調意啓曰,酡酪粥,自十月初一日,當爲封進,依前例擧行事,預爲分付司僕寺之意,敢啓。傳曰,知道。
李性遂,以內醫院官員,以都提調·副提調意啓曰,議藥同參金世彦,特爲還屬事,命下矣。令該曹依例付軍職,冠帶常仕,何如?傳曰,允。
兵曹口傳政事,副司直金世彦。
金應淳啓曰,吏曹郞廳來言,今九月二十一日,祿都目政事爲之之意,敢啓。傳曰,過二日後爲之。
金載順,以禁衛營言啓曰,本營所在各樣軍器什物,率多破傷,不可不改備改修,故使敎鍊官閑良金玹監董,校子長弓弦具三百張,手弩弓弦具五百張,別短銃二百柄,長槍六十柄,大藥一萬二千五百三十三斤,入盛櫃子,木綿袷帒具六十八坐,囉叭十枝布帒具,號笛十枝布帒具,啫哱囉三雙布帒具,鑼二坐布帒具,勇字雲月具三十箇,油遮日一浮,螺角一雙,網子流絲具,大遮日乼竹具一浮,遮日後帳一浮,左右設布張四浮,平軍幕柱桿具四部,坐板三坐三隻,甲布張一百六十浮,千摠所軍幕柱桿具一部,把摠所軍幕柱桿具三部,別騎衛廳帳幕柱桿具一部,大夢同伊一箇,油遮日竹三箇,別軍幕雨備一件,今已畢役矣。在前軍器監造之人,輒蒙加資之典者,旣多其例,而今此金玹,監董軍物,爲一萬三千九百餘數之多,其盡心國事,誠爲可嘉,其在激勸之道,似當依例論賞,令該曹考例稟處,何如?傳曰,若是萬數,今乃初聞,奚待回啓?監董人,特爲加資。
以承傳色,口傳下敎曰,此等小豎,非出朝報者,當自內處之,其下敎竝勿施。
以承傳色,口傳下敎曰,世孫宮中官多闕,凡人冒夜難矣。使政院使令書名于牌,盡爲招入後,下鑰。
吏曹參議李海重疏曰,伏以,臣之老母,今年七十有六矣。素多疾病,而夏間偶得似瘧非瘧之證,食飮全廢,臍腹刺痛,補瀉俱難,轉側須人者,已五朔于玆矣。臣將左右扶將,五內焦灼,實無頃刻離捨之勢,而天曹除命,適下於聖節臨迫之際,故旣不敢言私,隨牌出肅,以爲進參起居之班,少伸懽忭之忱,而間値諸症少間之時,亦不得不與聞政席之末議矣。近因霜風之高厲,病勢一倍添劇,眞元益下,醫人束手,臣於此時,束帶供職,斷無其望,虛縻緊務,一日爲罪,玆不得不疾聲呼籲於孝理之下。伏乞聖明,俯察情私,特許臣鞶帶之遞,以便救護,仍治臣瀆擾之罪,以勵群工,千萬幸甚,臣無任云云。答曰,省疏具悉。爾其勿辭護焉。
己丑九月二十日辰時,上御延和門外,香祗迎入侍時,行都承旨金應淳,左承旨李聖圭,右承旨李性遂,左副承旨李壽鳳,右副承旨徐命善,同副承旨金載順,假注書金東淵·吳鼎源,記事官李師濂·洪樂恒,以次侍立訖。上具翼善冠·袞龍袍,乘輿出通陽門,詣延和門外,降輿就版位祗迎後,上曰,陵官使之待令於建明門外,可也。仍詣建明門外祗送。上曰,陵官入直誰也?應淳曰,具命善也。上曰,行祀後,使之回奏,可也。回輿御建明門內,藥房都提調金陽澤進伏曰,夜來聖候若何?上曰,一樣矣。進湯劑訖。上曰,李彦衡加資傳敎,卿見之乎?陽澤曰,見之矣。傳敎中,有以仰聖上感舊之意,而此人登科已久,人亦好矣。上曰,旣下敎,亦何踰日?慶平君,遣承旨致祭。出傳敎上命書慶平君致祭文,應淳讀奏訖。上曰,彦衡年幾何?陽澤曰,六十矣。上曰,東原·平原,予皆見之,彦衡以靑陵之子,年已六十矣。陽澤曰,此靑陵晚得之子,年已如此矣。上曰,彦衡有兄弟耶?陽澤曰,雖是獨身,有四妹矣。上曰,其壻誰也。應淳曰,金漢佑卽其壻也。性遂曰,故監司趙榮魯,前牧使黃榏,皆其壻,而漢佑則季妹壻也。上曰,彦衡之子幾人耶?應淳曰,四人而二人登科矣。上曰,李養遂,與澤遂稍異矣。性遂曰,養遂稍肥矣。陽澤曰,此家福力尙遠,其餘二子皆善生,而一人進士矣。上曰,然乎?仍命注書,慶平爲穆廟第幾男,考出璿譜以奏。東淵回奏曰,穆廟十一男矣。上曰,慶平之墓在何處?性遂曰,在陽州矣。上曰,王子果與大君同,而亦不爲祧遷耶?性遂曰,然矣。上曰,慶平君家致祭承旨,禮房進去。出傳敎仍敎性遂曰,承宣果爲禮房耶?性遂曰,然矣。上曰,不偶然矣。承宣之爲遂字行列,今日乃覺知矣。上曰,提調李溵許遞,其代,判尹元仁孫除授。出傳敎上命承旨讀知製敎製述應試擧案訖。上曰,堂上被選者,何如是小耶?單子加捧,可也。上曰,依文臣庭試例,應試人員,權着冠帶。出榻敎上曰,應試人員若有不參者,直捧禁推傳旨,過一朔後勘律。駕前下敎上還內,住輿延和門內,命應淳書之曰,致祭故王子奉祀孫,豈可前圈承受,同知作闕,口傳啓下,牌招謝恩,其令進參。出傳敎上曰,李彦衡善人矣。應淳曰,然矣。上曰,予不入滋味,而李性遂則非謂其貌,其人可取也。應淳曰,其貌亦質實矣。仍還入大內。
己丑九月二十日酉時,上御集慶堂。藥房入診入侍時,都提調金陽澤,提調元仁孫,副提調金應淳,假注書金東淵,記注官閔膺世·洪樂恒,醫官許礈·李以楷·鄭允協·慶絢·吳道炯·柳光翼·金光國·許溫,以次進伏訖。陽澤曰,午間聖體若何?上曰,一樣矣。上進湯劑,礈·以楷·允協等,診脈候曰,左右三部調均,滑體一樣矣。上曰,洪樂恒入來乎?應淳曰,方入侍矣。上命退,諸臣遂退出。
己丑九月二十日酉時,上御集慶堂。守廳承旨入侍時,同副承旨金載順,假注書吳鼎源,記事官閔膺世·洪樂恒進伏訖。上曰,鄭復亨有子乎?載順曰,有之,鄭一祥是也。命承旨書之曰,行司直鄭亨復,嗣服後,兄弟皆事予,而其兄亨益,予已許其剛直,而其弟氣稟,雖有差間,其直則一也。頃者入侍,已見其衰,近聞相臣所奏,有相當藥物輸送之敎,曾未多日,豈意此單之遽到,年已望九,尙今支撑,雖由於剛,耆社凋零之時,豈聞此報?聞此,竟夕心不能耐,凡諸等事,依例卽爲擧行。貧寒已知,柩材特爲擇給,祭文製下,成服日,遣禮官擧行,其子待闋服,卽爲調用,以示予意。出傳敎載順書傳敎奏訖,仍命書鄭亨復致祭祭文,讀奏訖,諸臣以次退出。
上在慶熙宮。停常參·經筵。
自昧爽至辰時,雷動電光。
藥房都提調臣金陽澤,提調臣元仁孫,副提調臣金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,下敎時入侍,中宮殿·惠嬪宮,藥房口傳問安。答曰,知道。
徐命善啓曰,大司憲未差,執義鄭昌順奉命在外,掌令二員,持平二員未差,今日以監察茶時之意,敢啓。傳曰,知道。
李壽鳳,以都摠府言啓曰,今日入直內三廳,武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
以承傳色,口傳下敎曰,爲先大殿減膳三日,明日世孫宮,口傳問安,只正卿爲之。
又下敎曰,不欲爲之,初日已過,自後初日爲之。
傳于李聖圭曰,內局入侍。
領議政洪鳳漢,右議政金尙喆箚曰,伏以臣等,曉赴籌司之坐矣,天又雨,繼以燁光轟聲,臣等與諸齊會之諸卿宰,惝然而驚,懍然而懼,噫,秋後此異,一猶可愕,況一月之內,至再至三者乎?顧今天之警告,愈往愈切,臣等雖不敢知某事之所召,某政之所致,而惟我殿下對越之誠,方其過災之時,非不赫然懍惕,及夫時日稍過,則心有所少間戒有所少忽而然乎?喉院,出納之職也,經幄,論思之地也。前後啓箚,雖若寂寥,亦豈無切中時病,仰補衮闕者,而殿下輒賜體念之批,未有採納之效,上下所以處之者,率未免爲應文之故事,若是而何望乎高穹之孚格,災沴之消弭乎?伏願聖上,以前日警懼之意,毋或乍解於今,以今日修省之念,毋或暫離於後,克恢殷湯自責之誠,益勉周文不已之德,則古人所謂應天以實,轉災爲祥者,可復見於聖明之世,惟殿下懋哉懋哉,臣等之所仰勉於殿下者,方在以實心行實政,而臣等之每一請免,旋復自如者,不誠無實,莫甚於此。從前,癏職之愧,姑不暇擧,卽此飾讓之套,有足致異,矧今世道人心之莫可爲,民憂國計之莫可捄,一則臣等之罪,二則臣等之罪,而猶此淟涊,抗顔於匡弼之列者,尤非國體臣分之所敢安,相顧震懍,不遑還次,倉卒構箚,聯名冒瀆。亦願聖明,毋或如前羈縻,卽命斥退臣等,以爲答天譴務實德之道焉。取進止。答曰,省箚具悉卿等之懇。以懍惕之心,先命減膳,纔已下敎,而究厥其由,寔由否德,寔由否德,輔相何有?復何多諭?其勉切實,深用感歎,雖衰,可不自勉焉?卿等安心勿辭。仍傳曰,遣史官傳諭。
左議政金相福箚曰,伏以,收聲之節,已在於前月,而出地之聲,荐動於數旬,臣忝在相職,不勝驚慄,殿下已命減御膳,戒懼修省之意至矣。然殿下每當災異,惕然反躬,絲綸懇惻,有可以孚格,而乃有此警告之疊見者,夫豈無所以而然乎?輔相失職,足以消異,臣之無似,重叨匪據,近又沈疾曠職,聖上董飭勤勵,而臣則偃便調息,聖上憂念民事,而臣則未效謨晝,其所入告筵席,退陳私懇者,不過病狀之難强,職名之乞解而已,則今此示警,咎屬臣身。伏乞亟降譴斥,以謝天怒,亦願殿下,毋以盛德之已成,而加勉於鞏固奠安之策,則轉災爲祥,而惟在是矣,臣無任祈懇之至。取進止。答曰,省箚具悉卿懇。已同批於領·右相之箚,若問厥由,其在否德,懍惕方深,其勉切實,於卿何有?卿須安心勿辭焉。傳曰,遣兼春秋傳諭。
應敎徐浩修,校理尹養厚,修撰尹弘烈,副修撰徐有元·洪檢等箚曰,伏以,節過寒露,時則收聲,而轟燁之災,無異盛夏,式月之生,尙云可愕,矧玆月三至乎?謂天人不相涉則已,不然,仁愛之警告,蓋不待智者而知之矣。竊念臣等,向進數箚,略貢芻蕘,語雖陳腐,要在務實,自勉之批,殆近循例,採納之實,迄未有著,適足以爲紙上之空言而已。今若更有所指陳,以某事爲某災之應,連章屢牘,徒艶觀瞻,畢竟爲應文塞責之歸,則非但殿下,不能以實心實政,仰答天譴,臣等亦不免事君不誠之失,尙可以感回天心,消弭災沴乎?昔朱子當求言應旨之後,請令後省,看詳封事,條奏施行,聖人貴實賤文之意,千載之下,猶可想見,儻殿下於前後諸臣之箚啓,深體克念,施諸做措,以存朱子看詳條奏之義,俾有自勉之實,則感天消災之方,亶不外是,惟殿下懋哉。取進止。答曰,已諭,自勉之敎,良由否德,懍惕曷諭?此際職在玉署,若是勉君,雖衰,宜自勉焉。
本院啓曰,嗚呼,九月之雷,一猶可懍,至再而至于三,此何象也?天怒不已於上,則人事宜盡於下,臣等未敢知今日交修之實,無所闕遺,而仁愛之警告,若是其諄切歟?今之爲殿下言者,輒曰求賢也,禮羅不及於巖穴,輒曰待士也,罪罰相望於前後,輒曰重名器也,嚬笑有不愼之憂,輒曰惜財用也,賜賚多恩勝之歎,輒曰紀綱宜振也,武將之連頉籌坐,卽其一端,輒曰威怒宜節也,刑律之有違古典,或啓後弊,凡此數事,便作老生常談,言之者自愧其應文,則聽受之際,顧何望其孚格乎?雖然,應天以實之道,無以群下之不誠,或忽於修省之方,則亦豈無匪躬謇謇,願忠於殿下者乎?今之所大可憂者,正在於虛僞成風,苟冀具目前弭綸,穆穆廈氈之上,未聞有吁咈覆難之美,語涉忌諱,則相率而爲戒,事在贊美,則不約而同聲,聖意之先定,明知其可爭,而不敢爭,時政之有失,的見其可論而不敢論,以之而群工恬憘,百度懈弛,月六賓對,不過數狀回啓而止,宋臣李沆,水旱盜賊之奏,尙矣難及,竊恐似此不已,將至於莫敢矯非,可不懼哉?臣等修啓未上,伏見傳敎下者,累幅絲綸,丁寧懇惻,有足以仰格上天,轉災爲祥,實不勝莊誦感歎之至,然純亦不已之要,積在一念之罔間,雖於無災之時,每於今日之所自勉者,益加聖工,常存乾惕然後,景星卿雲,可拱而竢,惟殿下,懋哉懋哉。答曰,已諭自勉之敎,亦諭相箚之批,職在瞻院,其勉若此,可不猛省焉?
己丑九月二十一日午時,上御集慶堂。藥房入診入侍時,都提調金陽澤,提調元仁孫,副提調金應淳,假注書金東淵,記注官閔膺世·洪樂恒,醫官許礈·李以楷·鄭允協·慶絢·吳道炯·柳光翼·玄處明·許溫,以次進伏訖。陽澤問候。上曰,一樣矣。上進湯劑,礈·以楷·允協等,診脈候退伏曰,左右三部調均,滑體一樣矣。上曰,頃者旣諭,視予衰,顧國勢,察紀綱,無一可恃,以仁愛之心,何不警予,而古人若無異,自曰忘予云,今則一朔之內三次,若此而其衰若前,紀綱若前,其雖十飭,何益之有哉?思之及此,不覺澟然,若此而人皆曰勝昔,何敢因此弛于心,而以君言之,雖欲自强,不過聲音笑貌,況以氣言之,昨日不若再昨,今日不若昨日,前則其雖徹曉莫睡,朝前之氣少勝,近者朝前之氣亦甚,此豈他哉?日衰而然,仁愛警惻,焉可無也?以臣言之,莫云邦慶,君心舒而百度擧,吾民安然後,是可謂慶,雖日蹈舞於殿庭,此不過儀文也,亦何益之有哉?古人一喜一懼,可謂着題語,而其果喜也,何以悻悻其身,慢蹇爲事?其若懼也,昔之李密之章爲親,而予則曰今日可謂其君也,若此而雖非鄕居之人,昨日在京者,今日曰鄕,況侍從之望,非差除也,可謂逐也,其若懼也,決不若此,予見熟矣,予見熟矣。其雖在京,無端違牌爲事,其雖强以登對,不過謄傳故紙,非傾軋則官師相規,亦不聞此,其國興乎,亡乎?非興則亡,非亡則興,理之常也。觀今擧措,有君乎,有臣乎?頃者飭勵,可謂齟齬,而雖然,大略皆諭,而其後觀之,效乎,否乎?有效則有誠,無效則不誠,若問其君,卽在一人,一人其誰?卽予也。下霜之後,頓有秋氣,而卽予之心,其惟憧憧,昨日則至夜太暖,此心倍焉,有今日果然果然。噫,以予之衰,見一單心百下,一奉朝賀,一宗臣,一耆舊,其單疊至,不然,頃者便殿,見耆舊之臣,皆不若前,其心倍焉,近者冞切用心,今日聞聲,奚比于此?其雖氣衰,而昨聞朝臣之單,惻惜而度日,今朝若此,其雖對食,何心下箸?莫知何時復聞,懍惕亙中,雖見太陽,此心何敢弛?二則予,二則予,只切懍惕,而然自强之道,其何泯默?又諭齟齬無益之言,吁嗟,大小臣工,悶予氣諒予心,滌昨日之心,勵今日之心,輔我衰君,輔我邦國,命口傳問安,只許正卿,意亦在焉。雖近文具,以予六日減膳之時,與賀雖異,沖子之心,何敢若前?此亦體沖子之意也。噫,頃年沖子初度日,端陽門外,執其手而語者,沖子之以備饌云者,若今日焉,憶前日逢明日,予心若何,而此際若此,冞悚于心。出傳敎上命注書出去,藥房提調,持湯劑更爲入侍。上進湯劑後,諸臣退出。
上在慶熙宮。停常參·經筵。
神懿王后忌辰齋戒。
自昧爽至辰時,有霧氣。
藥房都提調臣金陽澤,提調臣元仁孫,副提調臣金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色口傳下敎曰,殿坐時,持建功湯入侍,中宮殿·惠嬪宮,藥房口傳問安。答曰,知道。
世孫宮誕日,大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
徐命善啓曰,大司憲未差,執義鄭昌順奉命在外,掌令二員,持平二員未差,今日以監察茶時之意,敢啓。傳曰,知道。
以承傳色口傳下敎曰,今日知製敎製述爲之,試官及應製人,時服入侍,繖扇侍衛置之,皆入來後以奏,只入正時。
有政。吏批,行判書申晦進,參判未差,參議李海重病,左副承旨李壽鳳進。以閔百興爲吏曹參判,以韓光會爲大司憲,以李致中爲司諫,金瑞應·李師曾爲掌令,李東顯·南胄寬爲持平,朴師崙爲獻納,尹勉升·任希簡爲正言,韓後樂爲司書,李潭爲兵曹參判,洪梓爲戶曹參議,尹東昇爲工曹參議,李彦衡爲同義禁,宋樂爲兵曹正郞,金時默爲知經筵,宋繼相爲中部都事,李涑爲木川縣監。兵批,判書金時默進,參判未差,參議李命植入直進,參知崔台衡病,左副承旨李壽鳳進。啓曰,僉知中樞府事洪錀,病難供職,呈狀乞遞,西樞雖是閑局,不可一向虛帶,今姑改差,何如?傳曰,允。以具善行爲知事,鄭昌順爲副摠管,李益煥爲五衛將,金樂淳爲內禁將,柳鎭說爲兼司僕將,魚有南爲別害僉使,韓光宇爲興陽監牧官,朴致誠爲明月萬戶,同知尹勉運,僉知三單鄭亨濟·禹弼昌·黃策,副護軍權誾·李正吾,副司直申暐·李福源·趙重晦,副司果金容·洪相聖·李·金世彦·朴慶新·南志默·李宅永·金履煥。
李性遂啓曰,副司直李復祥,掃墳下直單子,捧入之後,下直已下,而不卽入來,誠甚未安,推考警責,何如?傳曰,允。
又啓曰,卽者應敎徐浩修,以其親病,陳疏徑出,元疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。
李壽鳳,以禁衛營言啓曰,昨日開門下鑰後,初昏時,都摠府軍士李必奉,潛自崇義門下南邊宮墻,欲爲越入之際,本營南營入直哨官與御營廳軍號哨官,眼同捉來,故聞極驚駭,卽爲査問其委折,則渠以夕食次出來,而未及還入,闕門已閉,故其同任軍士次男,則先爲越入,渠則鱗次欲越之時,果爲被捉云,必奉欲越宮墻之罪,萬萬痛駭,令該曹照律嚴處,次男已爲越入之罪,自有當律,亦令該曹考法處之,而莫重宮墻,有此驚駭之擧,當該哨官,自本營嚴棍汰去,臣亦有不能檢飭之失,惶恐待罪之意,敢啓。傳曰,知道。勿待罪。
又以兵曹言啓曰,卽接禁衛營移關,則昨日門閉後,有一漢,崇義門外下邊宮墻,欲爲越入之際,爲南營入直哨官所捉,其招中,同伴次男,則已爲越入云,聞甚驚駭,次男卽爲捉來,詰問則以爲,以都摠府入番軍士,覓食次出來矣。闕門已閉,故乘內外巡未發之際,果爲越入宮墻之意,納招,宮城越墻,極爲痛駭,令該曹依律處置,崇義門守門將崔鳳昌,不能覺察之罪,亦令攸司處之,何如?傳曰,依啓。令秋判,渠等根脚,次男越入之時,內外無人與否,亦爲嚴問,持供以奏,頃年金敏才酌處事已仰聞,而其前後,亦有此等事否,一體考奏,彼闕外墻有蓋板,故無此弊,而此闕無此,故頃年有北墻加築之事,令騎郞循審後有低處入侍以奏,令紫門監依北墻例加築。
徐命善,以刑曹言啓曰,因兵曹草記,昨日門閉後,有一漢崇義門外下邊宮墻,欲爲越入之際,爲南營入直哨官所捉,其招中,同伴次男,已爲越入云,宮城越墻,極爲痛駭,依律處之,守門將崔鳳昌,不能覺察之罪,令攸司處之事,命下矣。守門將崔鳳昌,係是朝官,移義禁府處之,何如?傳曰,允。
又以啓曰,刑曹判書徐命善,持罪人次男·必奉供辭,依下敎來待矣。
又以刑曹言啓曰,次男決杖一百,鏡城府定配,必奉決杖八十,端川府定配,今日內直房擧行,待城門外開,押送事,命下矣。依傳敎。罪人奴次男,決杖一百,咸鏡道鏡城府定配,奴必奉,決杖八十,端川府定配,待城門開,竝卽押送之意,敢啓。傳曰,知道。
又以義禁府言啓曰,因兵曹草記,刑曹啓辭內,崇義門守門將崔鳳昌,移本府處之事,允下矣。崔鳳昌,今方待命於本府,卽爲拿囚之意,敢啓。傳曰,知道。
傳于徐命善曰,崔鳳昌,令該府決杖六十度汰去,李憲述旣已入直,開陽門下鑰。
徐命善,以義禁府言啓曰,時囚罪人崔鳳昌,令該府杖六十度汰去事,命下矣。崔鳳昌所當卽爲決杖,而今日國忌齋戒,明日國忌正日,法不當施杖,罷齋後擧行之意,敢啓。傳曰,知道。
又以刑曹言啓曰,韓宗位,令本道卽其道徒三年定配,奴者斤老味,勿拘日次,嚴加訊問,金道喆北道遠配事,命下矣。依傳敎。韓宗位卽其道徒三年定配所發配,者斤老味,勿拘日次,嚴加訊問,金道喆北道定配所發配事,卽爲發關,分付於本道道臣之意,敢啓。傳曰,知道。
傳于徐命善曰,次對,進定於明日。
徐命善啓曰,明日次對,兩司當爲進參,除在外傳旨未下外,未肅拜不爲行公人員,竝待開門牌招,以爲推移入侍之地,何如?傳曰,允。
己丑九月二十二日午時,上御集慶堂。親臨知製敎曾經儒臣製述入侍時,試官金陽澤·南泰會·李潭·尹昌聖·金光國·許宇·尹得聖,行都承旨金應淳,假注書金東淵·吳鼎源,記事官閔膺世·洪樂恒,以次進伏訖。陽澤曰,夜間聖體調攝,若何?寢睡·水刺之節,亦若何?上曰,一樣矣。進湯劑訖。上曰,診候置之。陽澤曰,此雖與凡科有異,試官之差,已多日,事甚未安矣。上曰,何傷乎?命末試官書題,尹得聖進伏書題。上曰,善書乎?陽澤曰,然矣。其弟海伯,亦善書矣。懸題訖,應淳讀兵刑曹草記以奏,命應淳,於草記紙尾,書判下下敎。上曰,昌德則闕墻有蓋板,故人不得上,此闕無之,故有此事矣。上曰,按査御史入侍。出榻敎御史鄭昌順進伏,命昌順讀書啓。上曰,道喆殺人則分明矣。昌順曰,臣仰體好生之聖意,求生於必死之中,而不得其端矣。上曰,奴妻之被怯,兩班之鬪殺,豈不怪乎?昌順曰,屍親之招,亦有道喆潛奸等語,似有委折,而獄係久遠,故細加廉探,則皆稱道喆之冤,至於多士呈文,此則必聲之孝,有以致之,而獄案則無疑矣。上命承旨書之曰,近者姦僞千百,國綱解弛,前則駕前號訴,必也輒問,而近年以來,雖有此等之事,聽若不聞。頃年李慶龍若此得其事之冤,今番又有金必聲,事件雖異,以予之見,咫尺之人莫卞,其於必聲,觀其狀聽其擧措,決非孟浪者類。命承宣先尋號牌,令司寇之長,朝房問啓,其口供,亦若頃年慶龍之便殿口對,爲父至冤可知,除本事若此,以奴證主,有關風敎,特命御史追聞玆事,卽予決折者,故亦涉疑訝,命讀決語。大抵恒意抑强扶弱,故若譬諭,其主殺人,以執杖之奴代殺,過中故也,而然抑强扶弱,常人可施,豈施於奴主?乃覺頃決之果,此而仍命按問以來,今聞書啓,其問該備,本事瞭然,必聲口供中,雖有差誤者,此爲親而然也,奚驅誣罔?韓延妻之供,亦不無首尾或異者。此亦可諒其心者,以全案言之,金道喆之爲其奴若此,其非無端,其非無端,則宗位父被殺,其本維何?以此思其心亦諒也。然宗位之道,被殺於第四日,而呈訴於第六日,豈人子之心?其雖勸粥於此時,可謂霄壤莫卞之時,韓延之屍在傍,豈云粥乎?雖水漿,不忍納口之時也。卽此一事,倫理墜矣,事當處之,而若聖訓無異禽獸者,雖不足深處,亦豈可不飭?況七年之間,若視他人,譬諸必聲,孰孝孰否?不可全然無飭,令本道卽其道徒三年定配。以者斤老味言之,奴主俱繫,則國有君臣,家有奴主,雖看證俱備,道喆亦無疑,於渠之道,渠當元犯,可乎?幸其苟免,渠其蒙放之後,其主受刑百五十次,而視若尋常,仍隱身配所。以倫理言之,渠則若此,其主連爲刑訊,身在鐵原,何心自同常人?卽此一事,雖叛主,可也。招中一句觀之,猶有驅其主於元犯之心,是可忍也,孰不可忍也?以此推之,雖直爲反案,可也,而除此,覽此渠供,觀其所爲,雖殺何惜?今也此敎,非徒爲本事,實關風敎,者斤老味,勿狗日次,嚴加訊問,雖杖斃,非可惜也。渠若直招,自當元犯,以此分付本道,若是下敎之後,一殺人,豈有奴主竝刑之理乎?況其本邂逅,事當直放,以勵風敎,而渠先指揮,身自下手無疑,雖免竝刑,焉可酌處?事當島配,而雖然,以予之見,見其狀而有此擧,此可見乾道。今聞所爲,孝雖有淺深,必聲可謂孝子,爲其子免其父,亦王者之道,北道遠配,使道喆免其刑而見其子焉。出傳敎上曰,必聲之孝,如何云耶?昌順曰,臣之奉命,專在按査,則其子之孝不孝,雖有所聞,何必仰達耶?上曰,如有所聞,仰達,可也。昌順曰,本府府使以爲,同推時,其子掘地號泣,不忍嚴刑,且受刑之後,吮血云矣。上曰,殘忍矣。書傳敎。至酌處事。昌順曰,殺人者死,王法至嚴,道喆殺人無疑,則嚴刑遠配,似不可已。卽其道定配,恐失之太輕矣。上曰,此言是矣。陽澤曰,所奏誠然矣。上命書以北關定配,至屍親定配之敎。昌順曰,韓宗位所謂雖無狀,論以獄體,恐太重矣。上曰,所爲無狀矣。仍命開配道內,諸試官先退。昌順曰,凡外方之禮待王人,乃所以尊朝廷也。臣於今行,歷過坡州,則本州牧使李潤德,旣不爲出見,又不呈公狀,其在事體,殊極寒心。臣已略治其下吏,而聞其意,專在於厭避殘邑,每逢使星,故欲生事云,其設心處事,誠心不韙,施以削職之典,何如?上曰,依爲之。昌順退出,上命應淳讀漂倭狀啓訖,退出。
己丑九月二十二日酉時,上御集慶堂。親臨知製敎曾經儒臣製述科次入侍時,試官金陽澤·南泰會·李潭·鄭昌順·金光國·許宇·尹得聖,行都承旨金應淳,假注書金東淵·吳鼎源,記事官閔膺世·洪樂恒,以次進伏訖。上曰,收券者幾何?應淳曰,先捧者一軸六張矣。上曰,次次持入。應淳曰,試券未持者,何以爲之乎?上曰,守廳承旨,捧之,可也。上曰,藥房提調,持湯劑更爲入侍。出榻敎進夕湯劑,合考訖。命應淳拆封,居首洪檢,之次金基大·洪樂信,以次奏之。上曰,其文何如?陽澤曰,雖未善作,足可入格矣。上曰,金基大連爲被抄,不偶然矣。陽澤曰,然矣。上曰,白文呈券誰也?應淳曰,李普觀·具㢞矣。上曰,四六之文,卽事大之文,近者寒心,故有此擧,猶能入格,其在勸奬之道,居首修撰洪檢,半熟馬一匹,之次兼司書金基大,以年少之人,凡應製入格,其名連登,其涉可嘉。司果洪樂信,亦以年少之人,能勝右僚,各特賜表裏。噫,爲京文臣,左峴·南塘,其豈不知,而稱以東林?大抵近者文臣,違牌爲事,世務不留意之致。今者此擧,非循例勸奬之意,若此正朝賀表,稱冬至乎?不可尋常勸奬,其違者,明日更試,其中金勉行分揀,若然直捧十日禁推傳旨,白文呈券者,其亦依此例,明日更試。出傳敎應淳曰,今日製述命下之後,擧行之遲滯,蓋由於吏禮曹互相推諉之致。凡科,例自禮曹擧行,而知製敎,製述則初也,故眩於擧行,有此推諉,事體駭然,此後則令禮曹擧行,何如?上曰,依爲之。命應淳書之曰,明日試官,其何多也?承文都提調·領相·承文提調·參判李潭·金鍾正,次對後,以時服入侍。上曰,許宇留在乎?予欲見其表,退去政院,此題製進,可也。試官先退,上曰,刑曹判書入侍。出榻敎應淳曰,明日應製擧子,次對後,使之待令,而只入正時乎?上曰,然矣,而正時則置之。應淳曰,金必聲處分,固仰好生之德,而者斤老味事,似過重矣。上曰,卿言是矣。因命書之曰,予意若此欲下敎,而無狀故不諭,者斤老味勿拘二字,其涉過矣,承宣所奏,可謂惟允,勿拘二字,特爲爻周。出傳敎刑曹判書徐命臣進伏,應淳讀宮城越入人査問招辭訖。上曰,若未捉必奉,則次男越墻事,無以發覺矣。金敏才前後有如此事乎?命臣曰,甲申年有如此事,故謄錄謄來矣。命應淳讀奏訖。命承旨書之曰,今聞次男·必奉供辭,且聞考奏,金敏才以黃順中近十年傳啓者,此則已知,而甲申年開陽門軍潛越無異,依此次男,決杖一百,鏡城府定配,必奉旣未能踰越,宜有差等,決杖八十,端川府定配,竝今日內直房擧行,待城門開押送,草記未諭哨官旣棍汰,則況其門乎?大抵不開之門,守門將全然泛忽,其宜懲一勵百,崇義門守門將,令兵曹決棍二十度汰去,其代守門將,以昨日付標者入直後,開陽門下鑰。出傳敎上曰,兵曹郞廳入侍。出榻敎兵曹佐郞洪周萬進伏。上命宮墻低下處,摘奸以奏,周萬摘奸後回奏。上曰,兵曹郞廳,旣已摘奸以奏,低下處瓦子無形處,眼同紫門監官員,自明日高築後,令該監草記,以此觀之,闕墻循審,何等重也?若此而不飭,纔循審三曹堂郞,一倂從重推考。出傳敎諸臣遂以次退出。
上在慶熙宮。停常參·經筵。
神懿王后忌辰。
自昧爽至辰時,有霧氣。
藥房都提調臣金陽澤,提調臣元仁孫,副提調臣金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,次對,同爲入侍。中宮殿·惠嬪宮,藥房口傳問安。答曰,知道。
以承傳色,口傳下敎曰,更思之,闕將巡審已久,該堂推考置之。
李性遂啓曰,奉敎李師濂,陳疏已過三日,卽爲牌招入直,何如?傳曰,允。
李壽鳳啓曰,大臣·備局堂上,依下敎來待矣。傳曰,引見,內局同爲入侍。
有政。吏批,行判書申晦進,參判閔百興未肅拜,參議李海重牌不進,左承旨李聖圭進。以洪麟漢爲戶曹判書,南玄老爲大司諫,洪相直爲司諫,申應顯爲執義,權以綱爲正言,李秉鼎爲修撰,李彦衡爲工曹參判,李爲工曹佐郞,趙來鎭爲司饔主夫,李宅輔爲引儀,鄭華淳爲氷庫別提,李昌禮·朱重澤爲璿源殿令,朱命一爲德陵直長,朱永錫爲淑陵奉事,魏樂祖爲義陵奉事,康泰胄爲純陵奉事,朱重純爲安陵參奉,朱宅夏爲智陵參奉,沈達洙爲淑陵參奉,李奭爲義陵參奉,李攀然爲純陵參奉,李彙梧爲定陵參奉,李仁核爲和陵參奉,吳尙慶爲智陵別檢。兵批,判書金時默進,參判李潭病,參議李命植入直進,參知崔台衡病,承旨徐命善進。同知單高瑞雲,副護軍柳鎭說,副司直李吉輔·鄭弘淳·洪鑰。
傳于徐命善曰,吏判入侍承批。
又以傳于曰,政廳承旨入侍。
己丑九月二十三日巳時,上御集慶堂。藥房入診入侍時都提調金陽澤,提調元仁孫,副提調金應淳,假注書金東淵,記注官李師濂·洪樂恒,醫官許礈·李以楷·鄭允協·慶絢·吳道炯·柳光翼·玄處明·許溫,以次進伏訖。陽澤曰,聖體若何?上曰,氣則一樣矣。上進湯劑,礈·以楷·允協等,診脈候曰,左右三部調均,滑體美好矣。藥房少退。上曰,史官出去,藥房提調,持湯劑更爲入侍。出傳敎陽澤等,進伏問候,上進湯劑後,諸臣退出。
己丑九月二十三日巳時,上御集慶堂。大臣·備局堂上,引見入侍時,領議政洪鳳漢,右議政金尙喆,吏曹判書申晦,右參贊沈鏽,知敦寧洪麟漢,兵曹判書金時默,行副司直金善復,知訓鍊李章吾,行副司直蔡濟恭·金孝大,戶曹參判趙曮,刑曹參判金鍾正,兵曹參判李潭,左尹鄭尙淳,行副司直李重祜,掌令金瑞應,副校理李澤遂,左副承旨李壽鳳,假注書吳鼎源,事變假注書兪彦脩,記事官李師濂·洪樂恒,以次進伏訖。鳳漢曰,日間聖體若何,痰候·水刺之節,亦何如?上曰,一樣矣。鳳漢曰,一朔之內,雷異荐降,忝在大僚,驚懍曷極?伏願聖上,益懋自勉焉。尙喆曰,上天之譴告,若是諄復,而聖上每以年高退托,安知仁愛之非鼓動警發乎?上曰,雖欲自强,其奈老何?然若退托,豈召卿等乎?鳳漢曰,自上若以老自處,則在下者,亦皆以應文爲心矣,伏願益留意焉。上曰,京文臣,全不解表,或乃初不留意之致,如此而何望國事乎?尙喆曰,然矣。登第故多如此,根本不可不務矣。鳳漢曰,關西勅需,則己卯釐正之後,已有實效,庶幾無憂,而至於海西勅需,則多少不均,需用無節,每當勅行,輒請取用詳定者,誠是難繼之道,故收聚營各邑見在之數,比倣關西而磨鍊,則其所不足,每年爲七八千兩,今以詳定米一萬八千石,管餉穀折米一萬石,特爲劃給,使之全耗充補,積二年之入,當一勅之需,則可與關西同規,而亦可以祛詳定割用之弊,依此磨鍊施行,何如?上曰,依爲之。出擧條鳳漢曰,海西勅需之詳定取用,今旣釐正,則曾前本道開市物力之年年以詳定上下者,不可不一體釐正,而當初營下補關庫設立,專爲北道酬應,則今於變通之時,略給財力,使之擔當開市者,事面稍定,道內所在管餉穀一萬八千石折米,劃付於該庫,以爲策應支過之地,而從前詳定劃給之規,永爲革罷,何如?上曰,依爲之。出擧條鳳漢曰,黃州勅需錢七千餘兩,爲指徵無處之逋欠,許多公貨之蕩減與否,自下不敢輕請,而當初不善擧行,致此虛錄者,當被首罪,其後守令之一向因循,亦有其罪,時任外,前後磨勘守令,竝爲現告勘律,何如?上曰,依爲之。出擧條上曰,本事旣下敎,而黃州有近萬兩逋欠云,守令雖已處分,吁嗟,小民,何以支堪?今則端緖旣新,依關西例,其逋欠,竝與本邊,而特爲蕩滌,使吾民紓心蔀屋焉。出傳敎鳳漢曰,黃州詳定及還穀之指徵無處逋欠,亦爲四千餘石,蓋此穀與勅需,混淪用下,以致於此。今番釐正時,始爲現出,當初虛錄之官,固已可駭,中間因循之守令,亦不無罪,所欠穀物數爻及前後磨勘官,竝令本道狀聞稟處,何如?上曰,其數査實,當該守令,依勅需錢逋欠例擧行。出擧條鳳漢曰,戶判鄭弘淳,年分不遠,爲先重推,使之行公,好矣。上曰,依。尙喆曰,惠堂·度支,國之重任,一人兩兼,古亦罕有,當者必欲解,無怪矣。上曰,度支·惠廳兩兼,卽罕有之事,當之者必欲解,事勢固然,而爲其年分,一二朔勸勅行公云,初則許之,轉而思之,堂堂千乘之國,豈無交代者,而有此政乎?鄭弘淳度支之長,特爲許遞,其代,政官牌招,今日內擧行,待下批牌招察任。出傳敎上曰,趙雲逵好矣。鳳漢曰,然矣。方以調病,在江郊矣。尙喆曰,已累爲之矣。上曰,善爲之矣。鳳漢曰,凡風落松,皆令自枯,有不可已,而卽見全羅左水使所報,則鹿島鎭等近處,黃場封內風落,至於累千株之多,此則宜有別般處之之道,若下送次知官員,則不無弊端。且備郞之風落摘奸,曾有其例,亦發遣備局郞廳,仔細摘奸,更爲稟處,何如?上曰,依爲之。出擧條鳳漢曰,北道陵官事,纔成節目,故備堂,方持來矣。上曰,持入。吏判申晦,持節目進讀,上曰,此事當初誰所奏也?鳳漢曰,此乃洪麟漢所奏,而臣亦繼達矣。申晦·洪麟漢·蔡濟恭·金鍾正,同成節目矣。上曰,自今爲始,遷轉京司然後,可成矣。鳳漢曰,然矣。上曰,盡讀後,校正諸堂,皆入奏所見,可也。諸堂進前,皆曰,好矣。上命承旨,於節目紙尾,書判下傳敎。鳳漢曰,此後則無加創之事,而有疏滯之幸,豐沛人士,當感泣矣。上命承旨,讀昨夜許宇製進表。讀訖,上曰,與昨日居首之製,何如?鳳漢曰,似不及矣。上曰,予意則似勝矣。命進筆硯,親書三中後,上曰,試官許宇,親科次以下,特賜大鹿皮一領。出傳敎晦曰,前興德縣監閔鏽,前長興府使李東泰處分傳敎中,有今番律外加等施行之命矣。今番律,卽二年禁錮,而加等律,將何以施行乎?敢此仰稟。上曰,加一年禁錮,可也。出擧條晦曰,頃日傳敎中,各道放未放啓本,未放秩中,若有可放者,稟裁事,命下矣。取考各道啓本,則閔百全·李昌宇·金光暉,以陵官守衛官,樹木執頉事,而其時同罪之人申涵,則已蒙放宥矣。罪則同,而或放或不放,未免斑駁,故敢此仰稟矣。上曰,竝放送,可也。晦曰,其時摘奸禮郞桂德新·趙德亮,何以爲之乎?上曰,此則置之。晦曰,譯官鄭載維,以東萊差官趁不下去事,發配未蒙矣。上曰,放送,可也。晦曰,此外罪人,俱不可輕議,竝依啓聞施行之意,分付各道道臣,何如?上曰,依爲之。出擧條晦曰,頃日在外及違牌臺臣,有一竝禁推,過一朔勘律之敎矣。在外臺臣,則又因特敎,施以不敍之典,違牌臺臣,則有依初下敎擧行之命,故辛應三·洪彬·李恒祚等,纔已拿囚矣。本府議讞勘處,一從傳旨,而元傳旨中,過一朔勘律之敎,落漏不書,此一段添書,改付標以下然後,可以擧行,故敢此仰達。上曰,付標,可也。出擧條晦曰,向來南兵營軍官二人,以妓物率來事,皆命定配矣。其中一人,情實可冤,其時道臣蔡濟恭,亦以暖昧爲言,今若下詢,則可以俯燭矣。上曰,宰臣陳達,可也。行副司直蔡濟恭曰,其時定配二人中金景祚則實有可恕之端,故臣果爲稱冤之語矣。上曰,關係主將乎?領議政洪鳳漢曰,兩裨中金景祚,旣無所犯,而宰臣以其時道臣,擧實陳達,則其主將尤無可論,而判金吾所請,卽景祚之在所分揀矣。上曰,金景祚放。出擧條鳳漢曰,判義禁所奏中李恒祚事,蓋欲其明白稟定矣。其時違牌三人,有禁推過一朔勘處之敎後,李恒祚追後違牌,亦有一體禁推之敎,只禁推,與過一朔之間,難於擧行,有此仰稟矣。上曰,此則卽爲勘處。出擧條鳳漢曰,今以平山者斤老味之推諉於其上典者言之,向來韓宗喆處義,誠可尙,非渠所犯,而引以自當,至今定配者,容有可恕矣,上曰,予意如此,特爲放送。鳳漢曰,臣於向來,以妓生勘罪之類,有可言者,雖掖隷之屬,禁令後犯之,則固可嚴治,禁令前所坐,不必久罪矣。上曰,頃者欲爲下敎,所奏是矣。頃者畜此類定配者,竝放。出擧條濟恭曰,今因北路事,有民事之不可不一番稟裁者,故敢此仰達矣。北路交濟穀,其數爲數十萬石,當初朝家,已慮其無以盡輸於海倉,命設交濟三本倉,使之各儲二萬石,其餘則從便散儲,以爲糶糴之資矣。昨年因御史書啓,自朝家,有交濟穀散在條,盡出海倉之令,而但念各邑海倉,間架甚少,無以容儲,改構之外,更無他策,此固不得不慮處,而山面居民之納糴受糶,或有道里之爲三百里外者,其弊有不勝言。以臣淺見,南關則旣有三本倉六萬石所儲,固不必更輸,散在條於海倉,只使北關各邑,依朝令捧入海倉,而此亦略定可峙之數,俾不至勞弊遠民,只爲糶糴於附近面里而止,則公私誠兩便矣。下詢大臣而處之,何如?上曰,卿意,何如?鳳漢曰,昨年因御史書啓之不甚分曉,以致諸臣之重被罪罰,而北關旣有海倉,則遠穀雖難盡入,竝與近民而多不糶糴,前後官長事,固極非矣,臣則以爲其時處分,有不可已矣。至於無論遠近,盡輸海倉之弊,誠如宰臣所達,而朝家本意,何嘗以南關所未及盡行者,行之於北關乎?但本道則似或眩於奉行,依宰臣所奏,南關則依卽今例,而無論北關,則商量海倉容入之大小,民人往來之便否,酌定糶糴之數,俾爲遵行之地,如是定式然後,守令若違越朝令,則繩以重律事,申明分付,宜矣。尙喆曰,宰臣所奏,誠有意見,北關海倉之定數糶糴,自備局酌量區劃,使本道善爲擧行,無目下病民之弊,爲日後交濟之資,則恐似得宜矣。上曰,備局草記擧行,可也。出擧條時默曰,宮都城摘奸,當爲之,而漢城府工曹堂上未備,故不得爲之矣。上曰,工曹判書李吉輔許遞,今日政擧行。出傳敎鳳漢曰,具㢞之昨日白文呈券,蓋以向日山訟事爲嫌,而不作云矣。上曰,漠然不覺,今聞領相所奏,具㢞之白文呈券,非無端,今日更製,特爲分揀。出傳敎瑞應,以齋戒,府啓姑停,所懷曰,臣有區區所懷,敢此仰達矣。我殿下,堯齡漸高,湯敬日躋,固宜天休滋至,景貺潛周,而轟燁之災疊□收聲之節,是何聖明之世?仁天之警告,若是其諄復耶?肆殿下,惕然而懼,恤然而憂,十行渙發,辭旨懇惻,求助之意,溢於辭表,群下之所以仰勉者,纖悉無餘,要其歸趣,則不過曰務實二字,而殿下之所以嘉納而虛受者,一則曰體念,一則曰猛省,此誠轉災爲祥之大機會。夫實者,誠實無僞之謂也,對越之心,一毫不誠,則便非天理,災異之生,儘不虛矣。伏願殿下,莫謂聖學之已高,益務輯熙之工,勿以寶算之彌縫,而少有退托之心,動靜云爲之際,無一念之或間,政令施措之間,罔一事之或忽,使體念之實德,人皆仰之,猛省之實效,民皆被之,則迓續休命,消弭災沴之道,不外於是矣。故孔子曰,誠者,天之道也,思誠者,人之道也,伏望深留聖德焉。上曰,旣衰,何不云衰?雖然,其言切實,其宜益加猛省焉。瑞應曰,今日賓對之進定,實出於聖上遇災惕慮,講究消弭之道,則在廷諸臣,孰不欽仰?身爲臺閣者,固宜竭蹶趨承,與聞廟謨,而諫院無一人膺命者,事體極爲未安,今日諫院違牌諸臣,一倂罷職,宜矣。上曰,雖踏下,有下敎者,故傳旨置之,所請是矣。循例罷職,適中其願,竝施削職之典。瑞應曰,臣學識詖淺,言議巽軟,淸朝耳目,自知不稱,柏府除命,遽下於逖違之餘,區區犬馬之忱,只欲一登文陛,獲近耿光,而咫尺前席,略陳狂瞽之說,至蒙其勉切實,益加猛省之敎,實仰大聖人擇蕘之盛,而至於諫院之請罷也,有擬律不審之失,至承適中其願之敎,臣不勝瞿然之至,其何敢一刻晏然於臺次乎?請命遞斥臣職。上曰,其請旣是,議律輕重,其何論也?勿辭,亦勿退待。已上出擧條鳳漢曰,坡牧事,可悶矣。上曰,雖可憎,削職則過矣。鳳漢曰,前頭欲送張志恒,而臺啓未停之人,故爲難矣。尙喆曰,臣意則欲送一文臣,釐正,似好矣。上曰,昨日雖允,意或過中,今聞領相所奏,其何默也?李潤德特施不敍之典。出傳敎上曰,備堂中,試官留在,其餘先退,可也。鳳漢曰,戶判薦望,小臣旣登筵席,僚相出去爲之乎?上曰,然。尙喆先退,命還入。上曰,卽地爲之,非成則璜矣。鳳漢曰,次望爲之則好矣,其次望亦好矣。上曰,然矣,而予意則前禮判最好矣。上曰,應擧文臣,使之入來。懸題後,諸臣退出。
己丑九月二十三日午時,上御集慶堂。知製敎曾經儒臣製述,吏判·政廳承旨,同爲入侍時,試官洪鳳漢·李潭·金鍾正,左副承旨李壽鳳,假注書金東淵·吳鼎源,記事官李師濂·洪樂恒,吏曹判書申晦,右副承旨徐命善,以次進伏訖。上命承旨讀政事望單。上曰,李漢一誰也?晦曰,李潭之族,而忠武公李舜臣傍孫矣。上曰,此實北人大政矣。晦曰,然矣。命善曰,工判望,有置之之敎矣。何以爲之乎?上曰,行司直邊致明除授。出傳敎上曰,玄光宇生存乎?晦曰,然矣。上曰,有子乎?晦曰,有子永祚而登科,已作故矣。上曰,官案修整乎?晦曰,然矣。晦·命善先退,命騎判自外退去,諸試官考試訖。鳳漢曰,大勝昨製矣。今日入來之人皆實才,且昨日則放心,而今日則費精矣。上曰,然矣。合考訖,命拆封,居首李命植,之次鄭述祚·李普觀·李命彬,以次呼命訖。上曰,兵曹參議入侍。出榻敎賤臣,與兵曹參議李命植偕入,命植進伏,命讀所製券一遍訖。上曰,今日更試,意專在於勸奬,其若迂闊,雖次下之類,欲置更外,今番應製之善作,近來初見,昨日下敎,其何時乎?亦何循常例?居首李命植,特賜豹皮一令,之次李普觀虎皮一令,鄭述祚·李命彬,各大鹿皮一令賜給,以今製觀之,李普觀之昨日白文呈券,其涉駭然,其雖施賞,暮年猶操,卽紀綱也,特下金吾推考,只示飭,其何曠日?就囹圄後,直以不能爲公律勘處,以放。出傳敎上曰,前守門將崔鳳昌,決杖後,仍爲放送。出榻敎諸臣以次退出。
上在慶熙宮。停常參·經筵。
藥房都提調臣金陽澤,提調臣元仁孫,副提調臣金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。伊時見一古書,姓柳名春陰而稱其孝篇,呼寒徹骨,予則誠淺年暮,寒自徹骨,季秋若此,深秋何諭?然此中日寒則心弛,日溫則用心,氣則難耐寒,心則望其寒,以一人若此,建功何道哉?
以承傳色,口傳下敎曰,殿座時入侍。
又下敎曰,侍衛,以入直擧行,中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
徐命善啓曰,大司憲韓光會,執義申應顯未肅拜,掌令金瑞應呈辭,李師曾在外,持平李東顯·南胄寬呈辭,今日以監察茶時之意,敢啓。傳曰,知道。
金應淳啓曰,戶曹判書洪麟漢,昨日特敎之下,不爲出肅,事甚未安,卽爲牌招察任,何如?傳曰,允。
李壽鳳,以都摠府言啓曰,今日入直內三廳,武兼禁軍及軍兵等,當爲中日習射,而自上方在減膳中,復膳間,依例停止之意,敢啓。傳曰,知道。
以承傳色,口傳下敎曰,午後欲見童蒙,敎官率童蒙訓兒入侍。
傳于李聖圭曰,韓判府事,內局入侍,同爲入侍。
備忘記,昨日書題,憶古興懷,若聽其音,體昔年之愛恤,顧今日之生民,此心倍焉。今日延和門殿座,當召見貢市人·來京鄕民問苦,承旨以時服入侍,領·右相·貢市堂·八道句管堂入侍。
備忘記,特命中官小學講,而意蓋深矣。昔則能文者多,近則自謂文,魚字下書日,則將莫知某字,今日問候批答,年字下漫渙者,可知近者驕氣亦甚,而循例批答,氣何堪也?此中年少中官,非詐則庸,近八其君,左右若此,其誠苦矣,申飭師敎之人,另加敎訓。
以承傳色,口傳下敎曰,童蒙午後,當於集慶堂見之,使之徐徐入來,大臣·備堂,與鄕民入來,直入正時。
傳于金載順曰,盡爲入來後來詣,直入正時。
傳于李性遂曰,齊陵參奉,殿座時,使之入侍。
傳于金載順曰,中官越俸下敎,一竝置之。
李性遂,以侍講院言啓曰,本院新除授司書韓後樂,時在忠淸道洪州地,書筵入番事緊,斯速乘馹上來事,下諭,何如?傳曰,允。
徐命善,以義禁府言啓曰,時囚罪人崔鳳昌,旣已決杖六十度,依傳敎放送之意,敢啓。傳曰,知道。
徐命善,以禁衛營言啓曰,依傳敎東床廛人處,黃蜜本錢四千兩,蕩減之意,敢啓。傳曰,知道。
徐命善,以刑曹言啓曰,昨秋以後飯監,令該堂,亦於直房,勿爲徵贖,決杖一百,以放事,命下矣。依傳敎,飯監文壽長·朴聖杓·吳文彬·全世範·曺興瑞·曺興道·全命大·裵世度·陸道亨·金漢文等,竝決杖一百,放送之意,敢啓。傳曰,知道。
又以刑曹言啓曰,稱以本主,請囑該府,不遵禁令者,事當刑配,而十分參酌,一竝杖一百,徒三年律徵贖,其令當日草記事,命下矣。當該徵稅人,使該契人,指名現告,則業儒金相謙云,故卽爲捉來,依傳敎,以杖一百徒三年律徵贖之意,敢啓。傳曰,靑藍契其廣垈主豈止一人?況不遵敎行,此時必有形勢者,而只以一業儒彌縫,事事寒心,莫此爲甚。當該摘奸官汰去,其令更爲修整以啓,當該京兆堂郞,亦令當日內現告。
李壽鳳,以摠戎廳言啓曰,依傳敎,綿紬廛債錢二千兩,白木廛債錢七百二十兩,布廛債錢二百五十兩,內贍寺貢人債錢二百兩蕩減後,又文成給之意,敢啓。傳曰,知道。
徐命善,以義禁府言啓曰,李普觀,特下金吾推考,卽以不應爲公律勘處以放事,傳旨啓下矣。李普觀旣已拿囚,以不應爲公律,杖八十收贖,議減一等放送,何如?傳曰,允。
又以義禁府言啓曰,江原道句營堂上閔百興,依定式勘律,當日內直放事,命下矣。閔百興旣已拿囚,依定式,以制書有違私律,杖一百收贖,盡奪告身,而依承傳功儀,各減一等放送之意,敢啓。傳曰,知道。
又以義禁府言啓曰,薛里中官,以制書有違律,勘處直放事,命下矣。金敏行·智仁兼·宋來泰·呂弘佐·李光采·都國弼·朴起芳·朴尙衍·崔聖愈·李仁協等,先爲拿囚,以制書有違私律,各杖一百收贖,盡奪告身,而依承傳,功減一等放送之意,敢啓。傳曰,知道。
又以義禁府言啓曰,當該掌務中官,以不應爲私律,勘處直放事,命下矣。掌務中官,以李仁觀旣已現告,卽爲拿囚後,不應爲私律,杖八十收贖,奪告身三等,而依承傳,功減一等放送之意,敢啓。傳曰,知道。
又以義禁府言啓曰,薛里中官林翰章·金應麗·朴壽聃·李德成·韓宗曄等,亦已拿囚,爲先依傳敎,以制書有違私律,各杖一有收贖,盡奪告身,而旣已追到,加一等告身,放送之意,敢啓。傳曰,知道。
己丑九月二十四日午時,上詣延和門,殿座入侍時,行都承旨金應淳,左承旨李聖圭,右承旨李性遂,左副承旨李壽鳳,右副承旨徐命善,同副承旨金載順,假注書金東淵·吳鼎源,記事官李師濂·洪樂恒,以次侍立訖。上具翼善冠·袞龍袍,乘輿出通陽門,命承旨書之曰,今日酬應,必也差晚,童蒙更待下敎,來待之意,分付。出傳敎詣延和門外,因爲殿座後,藥房都提調金陽澤,領議政洪鳳漢,右議政金尙喆,判府事韓翼謩進伏。陽澤曰,夜間聖候若何?上曰,一樣矣。因曰,韓判府事老乎?鳳漢曰,不老矣。上曰,髮白乎?尙喆曰,然矣,而髥不多,故不顯見矣。上命翼謩先退,進湯劑後,陽澤曰,診候乎?上曰,置之。上曰,戶判,以貢市堂入來乎?上曰,戶判昨日違牌無義,從重推考。出擧條上曰,戶判,予以爲得人矣。尙喆曰,然矣。臣等初未知誰合此任,聖簡至此,誠好矣。必爲久任,以責誠效,好矣。上曰,李彦衡明年爲六十一,使之設酌,可也。鳳漢曰,雖欲不受,澤遂豈不設酌乎?上曰,是欲使予聞之也。卿年滿六十乎?鳳漢曰,未滿矣。上曰,一戶判聽此敎,六十一必設酌,而領相必不讓矣。上曰,備局堂上鄭弘淳咸鏡道句管,元仁孫全羅道句管,洪麟漢黃海道句管,金應淳江原道句管。出榻敎上命備堂入侍。上曰,鄭弘淳入來乎?鳳漢曰,不來矣。上曰,惠廳堂上鄭弘淳入侍。帳殿下敎關西句管堂上申晦,湖西句管堂上沈鏽,惠廳堂上鄭弘淳,貢市堂上洪麟漢,嶺南句管堂上鄭存謙,以次進伏。上命應淳書之曰,臨門洞諭貢市人,次諭來待鄕民,王若曰,嗚呼,臨御四十五載,今年七十六歲,而其雖追慕,祭謁不若意。雖曰爲民,亦不過聲音笑貌,若此而曰孝,若此而亦曰爲民,嗣服幾十年,其校正者,不過翰薦吏郞。此則已見者,尙今不替,幾年苦心,治不徯志。觀其調劑,似或湊合,而左傾軋而右浮囂,寧日恒少,其於臣僚,左右逢拳,坐席未煖,曰有其效。至於濬川,問于士,問于民,其謀多端,而予猶立意,僅成其功,其雖疏鑿,若懈一年,堆沙百尺,二年若懈,堆沙千尺,況一朔況幾年,此猶其有實效,予未知也。其於閭家申飭,此卽予在邸之心,而嗣服之初,其雖行焉,凡事法久則弛,京兆單子中,至稱貰入無者,予則曰孟浪,況甚至於禁白文買賣,此有紀綱乎,有法令乎?噫,至於良役,非予之心,卽昔年恤民之盛德,故三巡臨門,再次登殿,其雖僅成,而豈特良役?寺奴婢貢,各刹義僧,皆有惠焉,而予則曰,人心無限,昔之二疋,今人莫知,不擇守令,隣族侵徵,一疋將猶然,後之民,必望又減,此正恩竭則慢,其何論也?雖有三頭六臂之權臣,決不敢請復一疋,此亦無謂,而噫,文·景雖富庶,而於窮兵黷武蕩然,漢文減租,漢武加斂,以此觀之,雖不請復一疋,他條侵民,可勝言哉?中夜興思,不覺懍然,此猶其大者。噫,貢市人,國之本也,而藉其名侵督,以一事言之,大同設法者,卽便其鄕民,爲其京民者,而爲其司官吏者,爲其渠而設,大小公會,求徵無節。甚至於紅衣羽屬,其皆求索,其他小小侵貢人,其端莫知幾百。至於市民,則於勢家,其價勒取,亦以一事言之,今日亦食一棗之屬,此內局貿來乎?不過一令分付度支,取於貢人。一蜜棗之取,曹屬憑藉,十倍其捧之際,或稱過乾,或稱微傷,操縱其岐。昔宋仁宗,夜雖飢,猶不食燒羊,今予爲食一棗,貽弊市民,其棗自來乎?此亦民弊。噫,廈氈蔀屋,迥若霄壤,聶夷中詩豈不云?我願君王心,化作光明燭,此正實際語也。貪官汚吏,雖剝膚推髓,民何訴於九重?暗地料理,民弊多端,予何聞於闕中?除貢市堂上,仍差八道句管,時或召問,而此亦便爲文具,貢市人咸曰無弊,諸堂亦曰無事,其果若此,此正太平世界,予則曰不然,目今若此,來頭可知。噫,昨日揭題,夜中惟民,其若泛忽,此負我皇,亦負陟降,强起披衣,臨門宣諭,心若務文,其雖欺爾,敢欺彼蒼,借方寸之地,諭京鄕之民,咸聽此諭而悉陳,莫替其君之敷心。承旨書訖。上曰,注書正書,可也。賤臣進伏。上曰,誰也?鳳漢曰,吳鼎源也。上曰,其父吳鉉胄之面貌,予未能詳知矣。鼎源有髥乎?鳳漢曰,其父則方圓,而鼎源則精妙少髥矣。上曰,今日之擧非他,興感於昨日書題,愛民必有王子之敎也。必盡知民弊然後,可入延和門矣。賤臣正書,宣諭訖,應淳讀奏一遍。上命招入鄕民·貢市人。上曰,鄕民幾人?應淳曰,八人矣。上曰,八道人幾盡來矣。因下敎曰,予興感於昨日書題,大明太祖,諭高麗王,以王若愛民,必有王子之敎,而有此擧,爾等各陳鄕曲實弊,予非以文具問汝,乃實心也。命進寶床,置宣諭其上。命應淳解諭一遍,諸鄕民以別無弊瘼爲對。上命貢市堂入來,麟漢進前。上命麟漢諭貢市人,以有弊悉陳。東床廛人伏奏曰,禁衛營錢八千兩,利與本錢,已盡納,而年年以利納黃蜜五百斤,實無支撑之道矣。上曰,何謂也?尙喆曰,彼輩受禁營錢四千兩,以利納黃蜜五百斤,自癸酉至今,八千兩,已盡償矣。上曰,軍門之受八千兩,豈不非乎?蕩減,何如?鳳漢曰,旣受八千兩,蕩減,似宜矣。上曰,禁衛大將入侍。帳殿下敎綿紬廛人等,以遺在不足,不能保存之意,奏其弊瘼。上曰,此乃市人之弊矣。鳳漢〈曰〉,前則五六四五起矣。近間只有二起,一戶曹若加給起數,似勝矣。上曰,以大臣所奏,加給一起數,則何如?廛人曰,貢價加減,從起差下,是所願也。鳳漢曰,貢價豈可加減乎?諸臣曰,一戶曹則或可從起差下,而宣惠廳則難矣。貢價不可變通矣。上曰,惟正之貢,不可闊狹,惟可商量,加給一起條矣。白木廛人伏奏曰,亂廛之弊,洞禁然後,可得保存矣。上曰,此亦王民,豈可偏禁乎?廛人曰,動駕時,扶持軍所入甚多,故難支矣。上曰,動駕時白木不緊矣。其名不正,大小動駕,一切禁之。命承旨書之曰,亂廛雖有弊,小民亦不可不顧,此則亦有闊狹者,而今聞木花廛,宮家與勢家,豪奴悍僕,重複操縱,令廛人狼狽空手,若有紀綱,焉敢若此?分付該府廉問,有若此者,投托者許接者,一倂施以刑推遠配之律。出傳敎歲幣契貢人,以金箔契徵出事,陳其冤愍。上曰,今聞歲幣契貢人所訴,則其所徵出,誠甚可矜。此後則勿徵事,分付該曹。出擧條其人貢人伏奏曰,前則進排之物,斤兩有定矣。近不如前,所入無定,無以支撑矣。上曰,雖衡之,亦豈精乎?此後當飭其濫者矣。魚夫契人,以闕內所屬侵漁事訴冤。上曰,各廛所屬,皆爲之乎?廛人曰,然矣。上曰,中官輩,每求幾首魚乎?廛人曰,不過一箇矣。上曰,惟一箇無價之貢矣。頃日下敎何時乎?問於飯監以奏。禁衛大將具善復進伏。上曰,東床廛事,何也?善復曰,當初從自願出給矣。上曰,蕩滌後草記,可也。靑藍契貢人伏奏曰,庚辰年濬川司錢五千兩出債矣。靑草失利,三千兩出債還納,二千兩則未納,而無支撑之道矣。上曰,今日臨門,爲民也。靑藍契人濬川司債錢事,依禁營黃蜜例蕩減。出擧條契人曰,於義宮外垈稅,每間一錢式,自上年漢城府捧稅矣。上曰,漢城受士夫之囑而然矣。命承旨書之曰,於義南墻,其涉寒心,故頃年募入靑藍契,當初入處者,稅錢痛禁。今聞一京兆官,又許徵錢云,此意蓋不知。莫重近處,嫌其猶艱,公然撤去,猶戀其地,反荷徵錢,事之可駭,莫此爲甚。堂郞皆與聞,其堂施以罷職不敍之典,其郞施以削職之典。稱以本立,請囑該府,不遵禁令者,事當刑配,而十分參酌,一倂杖一百徒三年律徵贖,其令當日草記。出傳敎尙喆査問飯監後以奏。命招入飯監親問,飯監與契人,相顧不卽仰對。上曰,沈吟者,乃知情也,與彼輩顔私之致,魚夫契人,令秋郞直房決杖五十度。命承旨書之曰,其君申飭,幺麽等事,焉敢若此?各殿昨年以後薛里中官,令該府拿處,今日內,杖一百流一千里律徵贖,竝施不敍之典,放送。下問之時,昨則曰無,今亦若前,此只知中官,不知其君之致,事之可駭,莫此爲甚。昨秋以後飯監,令該堂亦於直房,勿爲徵贖,決杖一百以放。出傳敎生布廛人以摠戎廳錢五百兩事,陳訢。上曰,一體蕩滌,招來摠戎廳敎鍊官,卽爲蕩減以給。綿紬廛人曰,摠戎廳錢一萬兩,己卯年受出,而卽今還納者,一萬一千三百餘兩矣。上曰,亦爲蕩滌,白木廛人,亦以摠戎錢事陳訴。上曰,一體蕩減。木花廛人伏奏曰,忠勳府錢一千兩,無路備納矣。麟漢曰,本錢則盡納乎?廛人曰,納四百兩矣。上曰,退去,盡納本錢後,呈備局,可也。內贍寺貢人,亦以摠戎錢事,陳訴。命承旨書之曰,摠戎廳,三廛與內贍貢人負債,旣蕩減,其令該廳卽爲擧行,尺文成給後,今日內草記。忠勳府,則本錢畢捧後,令廛人呈訴備局,依此亦令蕩減。出傳敎上曰,昨日强侍賓對,今日闕啓,極涉寒心,諸臺一倂施以削職之典。出傳敎又命承旨書之曰,昨日承牌詣臺入侍之後,今日無端闕啓,監察茶時,喉院視若尋常,當該承旨,從重推考。出傳敎上曰,莫重帳殿,擧措可駭,假注書金東淵,先汰後拿。出傳敎上曰,關東句管堂上入來乎?應淳曰,有病未入來云矣。鳳漢曰,閔百興有難處事,故一番稟達後,可以行公矣。上曰,何事也?鳳漢曰,備堂之分付閫帥使不得赴任,頃有制書有違律施行之敎,而今番徐有大之除安岳也,百興不許赴任,故以此爲嫌云矣。上曰,然則犯矣。命承旨書之曰,江原道句管堂上閔百興,不參,故下問,旣犯禁令云,依定式勘律,而曾已下敎,此非置對者,就理後,依受敎草記,當日內勘律直放。出傳敎上曰,莫重帳殿,以職號稱之,戶判洪麟漢推考。出擧條上進夕湯劑。陽澤曰,明日湯劑,依前爲之乎?上曰,然。仍下敎曰,今日臨門,爲惠於小民乎?鳳漢曰,一日之內,數萬兩蕩減,實爲大惠矣。尙喆曰,於渠等大幸矣。上曰,坡州牧使請律過當,當該御史推考。鳳漢曰,厭避之形不露,似過矣。上曰,李潤德飭已行,旣云謀免,則亦何可適中其意?敍用,令該曹還爲仍任,其令當日下去。更以思之,御史所請,不過罷職,若重則請拿,可也。削職之請,有關後弊,事當推考,其人亦削職,今無可施,置之。出傳敎上曰,恒言雖云串馱人情,昨年已嚴飭,此習心常爲駭,莫重貢御,爲小豎而設乎?其雖嚴處,今者紀綱,不無復踵前習之弊,此後若此者,勿論都薛里·薛里·中官·飯監,都薛里·中道定配,薛里中官北道定配,飯監嶺沿充軍。以此觀之,官府宜飭,廚院官吏犯者,官吏依薛里中官例擧行,下吏依飯監例擧行,以示予守自省編中一握菜一尾魚之敎。出傳敎上曰,噫,昨日寢郞定制,不過一北道一惠,今日舊逋蕩滌,意亦於貢市人一惠,而於寢郞,其制旣成,有何慮也,而予則曰初入之制,道臣其若不公,雖陞六品之後,其若止此,其豈予意?申飭銓曹及本道,其令着意遵行,而貢市人負債,其弊有三,一則特敎外,其本若守,豈有此弊?一則于請之類,初則貪利,末又若此,一則從中紹介者,其心亦無狀,此後嚴飭諸貢民,雖或有特敎,其令草記覆難,特敎若此,況私許乎?出傳敎上命北道定制陵官該堂入侍,吏判申晦與麟漢進前。鳳漢曰,北道陵殿·官員變通節目,旣已啓下,而諸堂以廩料釐正事,欲有陳達者矣。上曰,陳之。晦曰,今此大變通之後,陵殿官之料米,亦不可不隨以釐正矣。詳考本道從前規式,則每員之半朔上下,事甚苟簡,今雖全朔分給,其數不過爲五六十石,亦當以會外穀磨鍊。其於京司,別無所損之可言,自今爲始,隨品差等分給,則恐合事宜矣。下詢大臣處之,何如?上曰,卿等之意,亦如此乎?鳳漢曰,臣意初則持難,而僚相及諸宰,皆以爲半朔給料,不成官員模樣,官制旣定之後,此亦不可不釐正。臣亦强從,而裁量裒益,所添不多,及今許施,恐無妨矣。尙喆曰,官制旣已變通,則廩料添入,何可較計乎?上曰,所奏誠是,依此奏,以會外穀擧行。晦曰,旣承聖敎,諸臣廩料,隨品磨鍊,添入於節目中,改付標啓下乎?上曰,擧條則不過爲休紙,原節目中付標,可也。麟漢曰,參奉除拜時,年限亦當定限矣。晦曰,京參奉,例以年滿三十之人備擬,此則勿論生進幼學,依地爲之,則似好矣。上曰,依所奏,定其年限,有特敎,則勿狗此限,可也。鳳漢曰,此一條,原節目中,亦當改付標啓下矣。上曰,依爲之。出傳敎上曰,沈滯官案,連爲修整乎?晦曰,近來無修整事矣。命承旨書之曰,今番寢郞定制,非比尋常,且有追後付標者,數年之後,不過爲該曹休紙,雖有其本付標者,若落則亦何憑準?開市定例猶然,況此乎?一本書下本道,刊印板本與一本置諸監營,三本上送,分藏吏禮曹,一本內入。因此有慨然者,頃年恭默閤,吏·兵曹沈滯官案修入之命,今則官案中一冗文,其後不拔不添,宜先端本,此猶若此,況北道寢郞乎?其年官案,令吏·兵曹已拔者加付者,更爲修整。此後雖非大政,依凡官案例修整。北道新制者,六品前望單,必也書鄕事,一體分付。出傳敎陽澤曰,頃以故御醫崔聖任後孫訪問,從願軍門調用事,命下矣。臣卽令諸醫廣搜細採,則聖任之玄孫光復,年少精明,學習銅人經,用工於醫術,而所願欲入屬於鍼醫廳云,旣有所聞,故仰達矣。上曰,鍼醫有窠乎?陽澤曰,該廳姑無其窠矣。上曰,待其有窠,卽爲收用,可也。出擧條性遂曰,齊陵參奉,頃有來待之命,故方來待矣。上曰,入侍。參奉具命遠進,上下榻,命命遠讀祭物單子及報府後,上曰,餘酒何以爲之乎?命遠曰,祭官飮福矣。命退去。壽鳳讀奏摠戎廳蕩減草記訖。命善讀奏刑曹草記。上曰,業儒金尙謙誰也?應淳曰,未知誰某矣。上命於草記紙尾,書判下下敎,命善讀奏飯監決杖草記訖。上曰,當直書吏,決棍十度,內寺府書員,亦爲決棍十度,騎郞廳傳敎。仍命承旨書之曰,下敎已久,尙無囚單子擧行,事之可駭,莫此爲甚。當該都事汰去,最晚就理薛里,一倂削職,當該承傳色,亦不能檢飭,施以越俸一等之典,不能申飭府掌務中官,亦令汰去。出傳敎又命書之曰,其涉駭然,此等下敎,不能飭於此輩乎?該堂從重推考。出傳敎上將還內,駐輿延和門內,命承旨書之曰,正所謂畏班下者,不卽以對,事勢固然,一體決杖,此正爲建德報復者,旣問其弊,反爲決杖,非今日之意,魚夫契人,勿爲決杖事,卽爲分付。出傳敎又命書之曰,昨已下敎,而充軍者赦典,勿論放與未放,該曹何以擧行?頃者武藝廳充軍者,一竝特放,武士以此事充軍者,一體擧行。出傳敎應淳曰,俄聞判尹言,則靑藍田事,西平君盡買其垈,給其壻金尙謙,垈主則果一人云矣。上曰,今聞靑藍田事,二人果是云,而卽西平之壻,左相之第云,其宜憶舊,其雖徵贖,宜參酌,只杖一百,徵贖以放事,分付,此後其若侵民,以此律勘處事,嚴飭。出傳敎命善曰,中官十人先囚,囚單方書入十四人,未及拿囚,今方催促矣。上曰,二十四人,十人僅就理,十四人慢忽違命,尋常慢命亦若此,本律外,告身一等,加律擧行。出傳敎上曰,摘奸官汰去下敎,爻周。駕前下敎命承旨書之曰,律宜相當,其若一開,後弊勝言?諸薛里中官,以制書有違私律勘處,直房決杖,流律分揀。當該承傳色,其若嚴飭,府掌務若勤擧行,其豈若此?當該承傳色,施以不敍之典,當該府掌務,以不應爲私律勘處直放,而諸侍從,在囹圄中者多,其在嚴內外之道,決不可混處,今夜內,卽爲擧行事,分付。出傳敎仍爲還內。
上在慶熙宮。停常參·經筵。
藥房都提調臣金陽澤,提調臣元仁孫,左承旨臣李聖圭啓曰,昨日臨民宣諭,侵夜還內,伏未審夜間,聖體調攝,若何,痰候·寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。中宮殿·惠嬪宮,藥房口傳問安。答曰,知道。
徐命善啓曰,大司憲·執義未差,掌令二員,持平二員未差,今日以監察茶時之意,敢啓。傳曰,知道。李聖圭啓曰,左副承旨李壽鳳,今日不爲仕進,卽爲牌招,何如?傳曰,允。
李性遂啓曰,檢閱韓光近,自鄕上來云,卽爲牌招入直,何如?傳曰,允。
李聖圭啓曰,假注書柳誼,時無職名,令該曹依例付軍職,冠帶常仕,何如?傳曰,允。
傳于李性遂曰,今日當見童蒙,敎官率童蒙,午後來待。
備忘記,意若此而只云官員,今日必有含憾,各殿下問,其皆無頉,而副提調西淸君煋,三處捧供,末處巧頉,以示含憾,事之可駭,莫此爲甚。令該府施以制書有違私律勘處,薛里金澤緖,固欲以報,擧手承順,老以能譎,令該府施以不能爲私律勘處,飯監金漢文,爲其堂欲自當,年少可嘉,木綿布子賞賜。
傳于李性遂曰,儒臣持問答入侍。
李性遂,以禮曹言啓曰,今九月二十一日所下傳敎中,有減膳三日,初日已過,自後初日爲之之命矣。後初一日,卽二十三日,自二十三日計之,則三日之限,止於今日,自明日依例復舊封進之意,分付,何如?傳曰,允。
徐命善,以兵曹言啓曰,今九月二十四日,安東居良人鄭農杰稱名人,自興化門入來,差備門外擊錚,依例令攸司囚禁治罪,當該守門將牟光興,依定式推考,何如?傳曰,允。
以承傳色,口傳下敎曰,昨日申飭之下,薛里望,以近七十之人備擬,當該承傳色中官韓尙揆,越俸五等。
徐命善,以義禁府言啓曰,薛里中官金聖燁,自楊州地,旣已拿來,依傳敎,以制書有違私律,杖一百收贖,盡奪告身,放送之意,敢啓。傳曰,知道。
又以義禁府言啓曰,薛里中官金益良,自交河地上來,故卽爲拿囚後,依傳敎,以制書有違私律,杖一百收贖,盡奪告身,而依承傳,功減一等放送之意,敢啓。傳曰,知道。
又以義禁府言啓曰,薛里中官金鳳采,下去交河地,金佑章下去通津地云,故拿來之意,草記矣。金鳳采·金佑章,自鄕上來,今方待命,卽爲拿囚後,依傳敎,以制書有違私律,各杖一百收贖,盡奪告身,而依承傳功減一等,放送之意,敢啓。傳曰,知道。
又以義禁府言啓曰,薛里中官崔道章,自金浦地上來,故卽爲拿囚後,依傳敎,以制書有違私律,杖一百收贖,盡奪告身,放送之意,敢啓。傳曰,知道。
金載順,以義禁府言啓曰,薛里中官任良弼,旣已上來,故卽爲拿囚後,依傳敎,以制書有違私律,杖一百收贖,盡奪告身,而依承傳功減一等,放送之意,敢啓。傳曰,知道。
又以義禁府言啓曰,西淸君煋,令該府施以制書有違私律,薛里中官金澤緖,以不應爲私律勘處事,傳旨啓下矣。右人等,旣已拿囚,煌以制書有違私律,杖一百收贖,盡奪告身,金澤緖以不應爲私律,杖八十收贖,盡奪告身三等,而有功減者,依承傳,減一等放送,何如?傳曰,允。
又以義禁府言啓曰,薛里中官,以制書有違私律勘處直放事,命下矣。先爲拿囚之人,勘律放送,金德采昌德宮入直,待闕門開,拿囚勘律,金聖燁下去京畿楊州地,金佑章下去通津地,金益良下去交河地,崔道章下去金浦地,梁濟漢下去黃海道白川地,金命胤下去平安道碧潼地,金致卿下去平壤地,任良弼下去甑山地,依例發遣府羅將,竝拿來後,擧行,何如。傳曰,許多若此之時,都貽外方弊端,在外者,一竝施以不敍之典。
又以義禁府言啓曰,中官金鳳采,去夜以昌德宮入直,自內侍府現告,故待開門拿囚之,意草記矣。今聞金鳳采,不爲入直,下去京畿交河地云,卽爲發遣府羅將,拿來後勘處,而內侍府下人之誤爲現告,以致煩稟之境,事極駭然,書員,令攸司科治,何如?傳曰,金鳳采旣在不敍之中勿論,當該內侍府府下人,其雖駭然,昨日決棍,分揀。
都承旨臣金應淳上疏,伏以,臣猥以千萬無似之賤品,偏蒙大聖人洪造,毛髮頂踵,莫非恩私,在臣一分自效之道,惟是筋力奔走而已。況嘗藥重地,尤豈非臣子所可殫誠者,而第臣自數昨,猝得吐血之症,一日所失,殆過數掬,頭眩目暈,顚仆在卽,猶不敢以區區賤疾,猥煩崇聽,昨夕公退之後,又添關格別症,達夜叫痛,幾殊者屢,實無强策之勢,略陳疾痛之呼。伏乞聖慈,俯賜矜諒,亟許鐫改,仍治臣瀆撓之罪,以安私分,千萬幸甚,臣無任屛營祈懇之至,謹昧死以聞。批答出傳敎
奉朝賀臣金尙翼上疏,伏以,聖節重回於流虹,群情益切於愛日,便殿宣召,實出體下之恩,前席晉對,擧伸祝聖之悃,此實曠古盛事,而臣亦耆社一物耳。萬念都灰,跡雖謝於聯班,一息未泯,心則懸於宸陛,瞻天之願,豈獨後人,而自經潦夏,病添類中,半體不遂,跬步難動,飭巾待盡,此生已矣。起居之列,無以自力,瞻望五雲,寸忱如結,千萬不自意,我聖上俯軫存沒,曲垂記問,賚以珍劑,申以恩言,罪反爲榮,感極而涕,從今至死之日,皆我聖主賜也,天高地厚,何以仰報?以臣奄奄癃廢之狀,跡蟄郊畿,實無進身叩謝之路,敢以數行文字,倩人構成,替童封進,臣尤死罪。伏乞聖慈,收還誤恩,仍降廢禮之罪,俾得以安意就盡,不勝幸甚,臣無任屛營祈懇之至,謹昧死以聞。答曰,省疏具悉。頃見耆舊卿,則不與思卿,深矣,今覽卿章,若見卿焉,業已知矣,卿須安意善攝焉。
工曹參判臣李彦衡上疏,伏以,臣至庸極陋,無所肖似,而濫蒙我聖上拭拂之恩,前後踐歷,罔非踰涯,居常懍惕,若隕淵谷。迺者二品陞擢之命,忽下於千萬夢想之外,歷擧先世,恩綸鄭重,繼以親綴宸翰,至遣近密,特賜祭於臣之先祖,此誠曠世不常有之盛眷也。鴻恩異渥,洋溢幽明,榮光所被,瞻聆俱聳,闔門攢頌,儻復如何?況同樞之卽付,召牌之踵臨,又是格外殊私,臣誠惶隕感激,他不暇顧,顚倒隨詣,粗伸叩謝之忱,而反顧私心,冞增踧踖,曾未數日,金吾·水部除旨聯翩,臣是何人,荐被厚渥,至此之極也?夫朝家官爵,孰非不重,而至於亞卿之秩,卽是命德之器,其所難愼,尤非庶官之比。如臣者,材非足取也,勞無可紀也,而徒以先蔭之故,叨此匪分之榮擢,臣雖愚迷,安敢憑恃寵靈,若固有之,下以自傷其廉義,上以貽累於睿簡也?連値淸齋,呼籲路阻,今姑略暴微懇,仰瀆崇聽。伏乞聖明,念名器之不可輕褻,諒臣言之非出飾讓,將臣新授職秩,竝命收還,使朝政無玷,私分獲安,千萬幸甚,臣無任屛營祈懇之至,謹昧死以聞。答曰,省疏具悉。今卿陞擢,可云晚矣,卿勿過辭察職。
海運君臣槤上疏,伏以,臣以御牒奉安事,今方陪往江陵府五臺山矣。臣何敢因公言私,而第念犬馬之疾,素以痰濕之症,每當夏秋之交,輒致增苦,醫勸溫浴,而不敢瀆撓乞暇,以至于今,適當東行,幸有其便,蓋固城之溫井,距本府不甚遠,儻於竣事之餘,特許就浴之暇,則罔非生成之恩,玆陳短章,敢暴微懇。伏乞聖慈,俯諒矜憐,俾得安意來往,千萬幸甚,臣無任屛營祈懇之至,謹昧死以聞。答曰,省疏具悉。卿其依請往浴焉。
吏曹判書臣申晦上疏,伏以,臣所帶知春秋之任,與監事臣金相福,有親査應避之嫌,揆以公格,自在當遞,亟命照例稟處焉。抑臣有至切之懇,玆敢仰籲於仁覆之下,臣之父母墳山,在於京畿楊州地,曠闕省掃,居然數載,身縻將任,受暇無路,節序屢換,霜露起感,區區情事,不能自抑,將臣之蒙恩省墓,亦有其例。伏乞聖慈,俯垂矜諒,特許由暇,得以往來,俾伸至情,不勝大願,臣無任屛營祈懇之至,謹昧死以聞。答曰,省疏具悉。知春秋特爲減下,卿其依請,仍佩往來焉。
工曹判書臣邊致明上疏,伏以,臣卽聖世之癃朽一物耳。寄命床玆,世念都灰,頃當誕彌令節,慶祿無疆,跛躄皆聳,臣隨鄕宰後,趨造候班,仍登前席,瞻天望日,滿心歡欣,祗自默獻山斗之祀而已。不意四聰之明,尙煩記憶,天語溫諄,龍光下被,至有知樞特除,臣驚惶退出,如夢如癡,雖不得不恭承寵命,祗肅朱門,而私心怵惕,歷累日而靡所容措。今玆司空新命,又下於千萬意想之外,臣於是,一倍隕越,九頓流涕,不知無似如臣,何以得此於君父也?臣本六十書生,晚占一第,樗散之材,尺寸無長,孤寒之踪,墻壁靡依,一切榮顯,夢匪曾到,而幸逢壽域同春之日,獲霑箕疇敷錫之化,犬馬之齒,猥及耋耆,衣緋腰金,節次冥升,恩曁賤息,至許便養之榮,詢及殘齡,每承精老之諭,仁天雨露,若偏一物,闔門感祝,圖報無地,而若其一朝超擢,儼然八座之列,實是公議常格之外,在微臣爲千不近萬不似者。伏惟我殿下,四紀光臨,壽考作人之化,不讓周文之盛,抆拭晉拔,固多其人,未嘗有如臣之初無片善,寸勞之可記,而公然躋躐,若是之驟且濫者,則竊想則哲之明,非以臣才器踐歷,爲可以一分承當也。特出於憐桑楡之景晚,示造化之顚倒,垂德於不報,榮一而聳百,然其累明主嚬笑之愛,玷淸朝難愼之體,爲如何哉?況此見叨之任,職雖閑局,而衰朽難强,長於一曹,而衆務專斷,則殆非冗官散秩之比,其不可如臣者冒據也,明矣。臣受恩罔極,絲毫莫酬,惟當生而祝聖,死而結草,赴湯蹈火,亦不敢辭,則飾辭例讓,非臣之所敢出,而惟是名器至重,不可以輕褻,廉隅大防,不可以放倒,尙安敢自托於趨命之恭,感恩之私,而晏然爲蹲冒之計哉?夙夜憂恐,如負大何,縮伏多日,未聞司直之論,玆不得不冒入文字,悉暴衷懇。伏乞聖慈,俯垂矜諒,亟許收回濫資,仍命鐫削臣職,以重公議,以安私分,不勝萬幸,臣無任屛營祈懇之至,謹昧死以聞。答曰,省疏具悉。今卿陞擢,意蓋憶年,水部閑局,亦有意在,卿其勿辭行公。
己丑九月二十五日午時,上御集慶堂。藥房入診入侍時,都提調金陽澤,提調元仁孫,左承旨李聖圭,假注書吳鼎源,記事官李師濂·洪樂恒,醫官許礈·李以楷·鄭允協·慶絢·吳道炯·柳光翼·玄處明·許溫,以次進伏訖。陽澤曰,夜間聖體調攝,若何,寢睡·水刺之節,亦何如?上曰,竝一樣矣。進湯劑,兩首醫診候訖,退伏奏曰,脈候左右三部調均,滑體亦同矣。都提調·提調先退。上命賤臣,敎官率兒先來者入侍,敎官沈念祖·李太源·金漢老·洪文漢等,率兒重十四人進伏。賤臣復命先退,都提調·提調,持夕湯劑入待,賤臣隨入,進御後退出。
己丑九月二十五日午時,上御集慶堂。童蒙敎官,率童蒙入侍時,敎官洪文漢·李太源·金漢老·沈念祖,左承旨李聖圭,假注書柳誼,記事官李師濂·洪樂恒,以次進伏訖。上曰,敎官一人進伏。洪文漢進伏,童蒙李仁三,挾小學進前。上曰,誰也?文漢對曰,李鎭翼子也。上曰,讀所讀。仁三讀曲禮曰凡爲人子之禮,居不主奧章。上曰,何以見於無形,聽於無聲?仁三對曰,長對父母,先意承志也。略。李耳壽挾小學進前。文漢曰,李商巖子也。耳壽讀文王之爲世子章。粗。李度廉挾小學進前。文漢曰,故參判李命坤孫也。度廉讀或問簿佐令章。上曰,令,何也?度廉對曰,卽今太守也。上曰,縣監縣令之令字乎?度廉對曰,長也。上曰,如此則亦感動乎?度廉對曰,誠意則感動也。上曰,誠意在何誰敎之?度廉對曰,在其中心善,是誠意。通。李受老味挾小學進前。文漢曰,李商師子也。不。趙耆曾挾小學進前。文漢曰,其祖前府使趙明奎也。耆曾讀曾子曰身也者,父母之遺體章。上曰,人弱則何以臨陣勇乎?耆曾對曰,孝則勇也。通。敎官李太源進伏。上曰,初入侍。聖圭曰,司饔僉正李敏輔子也。童蒙李彪曾挾小學進前。讀曾子曰身也者,父母之遣體章。上曰,勇字何謂?彪曾對曰,抉出謂勇也。略。趙完福挾小學進前。太源曰,其父趙晉修也。完福讀舜命契曰,百姓不親章。上曰,大舜,大聖人也,其時不遜之民有之乎?完福對曰,不事渠業也。通。金宗說挾小學進前。太源曰,前營將金得成孫也。宗說讀弟子職章。上曰,朝益暮習,則午可休乎?宗說對曰,暮字兼午而言。通。敎官金漢老進伏。童蒙鄭雄同,挾小學進前。漢老曰,前參判鄭光忠孫也。雄同讀題辭。上曰,年幾何?雄同對曰,十一歲矣。上曰,聖人何人?衆人何人,雄同對曰,聖人復天性,衆人凡人也。純通。徐快喜挾小學進前。漢老曰,徐命憲子也。快喜讀題辭。上曰,聖人衆人,何如?快喜曰,善則盡爲聖人矣。上曰,小學誰製?快喜對曰,朱子所製也。通。申成童挾小學進前。漢老曰,前掌令申應顯子也。成童讀孔子謂伯魚章。上曰,汝年幾何?成童對曰,十二歲矣。略。敎官沈念祖進伏。童蒙權夢喜,挾小學進前。念祖曰,權禛子也。上曰,說書權禛子乎?念祖對曰,然矣。夢喜讀唐陽城爲國子司業章。上曰,三年不歸,侍人事迷耶?師不敎乎?夢喜對曰,師豈不敎?孝未及也。通。李宅東挾小學進前。念祖曰,沃川郡守李顯喆孫也。宅東讀入孝出恭章。上曰,行實與學問,何如?宅東對曰,異也。略。金雙甲挾小學進前。念祖曰,前縣令金履基子也,故相臣昌集孫也。雙甲讀江州陳氏章。上曰,七百口同食,睦族之道,而百犬何爲?雙甲對曰,犬亦化之矣。徐希天挾小學進前。念祖曰,徐配修子也。希天讀當官處事。純通。上命書傳敎曰,童蒙中純通人,各紙三卷·筆三枝·墨三笏,通各紙二卷·筆三枝·墨二笏,略人各紙二卷·筆二枝·墨二笏,粗則勿論。仍命題楓菊,入格八人,權夢喜居首。命書傳敎曰,製述入格童蒙八人,各紙一卷·筆一枝·墨一笏賜給。命書傳敎曰,擧措其雖駭然,宜思其祖,其子童蒙之應製氣像可尙,權禛特爲敍用,已區處,兪岳柱來京後翰圈,其令當日擧行。
上曰,前平安兵使具善行入侍。出榻敎具善行進伏曰,我國人不爲土城,以今番言之,百人皆曰不可,臣承命築土城,土城之制,載於武備志矣。一望之役,七八日爲之,前面如屛風倚壁,城上廣,可行四五馬隊,初爲造山,其上築土城,而女墻穿遠近眼,古人曰,一墻十人守之,今番用甓七萬餘張,灰二萬餘石,入細沙黃土矣。上曰,南塘廣築之議,誰也而何如?善行對曰,御史臣閔弘烈也。兵家不忌窺峯,依曺允成占地處,好矣。李光漢占地處則不可。上曰,門基盡爲之乎?善行對曰,南門·東門·左右門皆爲之,虹橋以石爲之矣。上曰,似山乎?善行對曰,築女墻前,便一山也。善行歷擧築城時,諸將校勞曰,何人拔之,何人入之乎?上曰,狀啓入來乎?聖圭對曰,入來矣。上曰,爲之者讀之。善行未盡讀,聖圭繼讀。上曰,出見大臣語緊歇。善行先退。上命書傳敎曰,前關西帥臣旣復命,築城時將校,亦已書啓,豈可曠日?明日領·右相與前帥臣,入侍稟處,俾無遐方人樹功望京之弊焉。
命書傳敎曰,副提調金應淳許遞,其代,前副提調蔡濟恭除授,牌招察任,房順房,三院副提調例兼。
命書傳敎曰,中宮之泛濫,莫若近日,前都承旨,旣已下敎,故章則欲給中官,金時輝曰,已下敎,公然掩置,末梢將若之何?奏章之際無此人,故下敎後乃持入,事之愚濫,莫此爲甚。越俸四等,此章給之。諸臣以次退出。
己丑九月二十五日初更,上御集慶堂。儒臣持警世問答入侍時,副校理李澤遂,副修撰徐有元,右承旨李性遂,假注書柳誼,記事官韓光近·洪樂恒,以次進伏訖。上命澤遂先讀問答,又命性遂·誼·光近·樂恒讀之。上曰,高麗史禮樂編持入。上命澤遂讀禮篇樂篇讀訖,儒臣先退。
上曰,昔晉平君,以提調監膳捧入者,都薛里右位點退陳章,此亦重御供,故其時有下答,而且提調亦不無勤不勤,而大抵近者,凡事駭怪者多,昔則春塘臺庭試時,內侍敎官,若入壯元峯,則其處卽趙趾家中官守直處,故內侍學徒,於此處設膳待之,此古風也云。近者汎濫,內學徒十人,儒衣儒巾,通陽門內迎入,其於頃年,有奇井一之事,故其後嚴飭。以此觀之,頃者宮闈令中官祭服,古則無珮玉,一自玉珮申飭,中官亦佩,故予於其時,此道一開,中官輩,出也欲着朝服故禁之,亦恐類此而然者,曾聞魚鮮,若有用者,給價取用,近者過濫,爲渠忌祭,直爲牌子取用,噫,其設貢,爲中官而然乎?可勝寒心。噫,此予已知之,而猶默矣。貢人陳弊禁之,而其敢違令,乃有昨日之飭,事之寒心,莫此爲甚。其雖御供,一日五度十一尾生鮮時,常謂曰,何能繼供云,則非御供,而二十餘中官,各八十忌祭,無價取用,貢人其何支當?其若不若意,以魚眼之不突,一鱗或落,執頉操縱,敢逞其志。噫,若此而吾民何以措手足?況昔年,因一堤川縣監之陳章,若有其弊,以一律嚴飭,旣有事端,爲民亦何默?內酒房供醞之時,日一次酒一膳之供,其費二饌,今則無,此一弊則已除,而豈特魚鮮?凡公事下紙筆墨,各司不過定式,而予在庚子年,五朔藝文館,居廬廳一朔,亦不過筆二墨一,而闕內各處進排者,元數例封而來,其他濫捧者卽五倍,此筆其雖雜毛,於十其一則本毛,五處一朔進排,雖本數將至數十,況加捧,其將近百進排者,何以支堪?況近者百隷怠慢,昔之十者,今必二十,以此之故,頃年筆工,有自裁者,亦有斷指者,聞雖久,猶思矜惻,此後嚴飭諸處,工曹踏印封來者外濫捧者,該曹隨聞草記嚴處,昨日以官申飭,雖知只稱其官,今日處分副提調事觀之,已自現矣。以此推之,旣私用乎?鮮何不及乎雉?一體嚴飭。且截尾之鮮,何復用於御供?此亦欲私用之階梯,此後雉鮮,廚院截尾截足之外,一日之內,都薛里中官,不敢復退事,嚴飭。噫,癸巳年,因御膳器數少,其時大臣奏而申飭,噫,深冬一生菜之凍,風吹一佐飯之塵,不是異事,而外方使星之因此笞治,猶過矣。輒皆乘刑機而嚴訊,噫,爲其口慾,不思刑不復贖之義,是豈仁心?況因一色慾,或有濫刑其親族者,是可忍哉?此後使星之爲食慾爲色慾而濫刑者,令道臣隨現狀聞,使遐方小民免其刑訊焉。應辦定例,意蓋深也。昔則不無夏月求橘,冬月求杏之弊,而頃日親見,今雖少,比予御膳,亦過矣。器數雖遵,其或臺監,隨現請飭事,一體申飭,使我京外之人,其令安堵焉。噫,今予夙宵之心,惟在小民,故昨已廣諭,今復諭餘意,雖不體張子西銘之意,亦何忍不遵近八其君之敎?自近習,另飭中外。出傳敎諸臣以次退出。
上在慶熙宮。停常參·經筵。
夜一更,電光。
藥房都提調金陽澤,提調元仁孫,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。三明日何日?追憶昔年,微忱萬倍,於予初度月,只有若干日。來月何月?只望東郊,此時日溫若此,朝聞雨聲,此心憧憧,而前則曉前氣勝,近者朝愈甚焉,誠悶誠悶,然曰脈勝,何知何知乎哉?中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎,與相臣同爲入侍。
李聖圭啓曰,領議政洪鳳漢,右議政金尙喆,前平安兵使具善行,依下敎來待矣。
傳于李聖圭曰,內局入侍,大臣前平安兵使,同爲入侍。
李聖圭啓曰,摠戎使金孝大,禮曹判書李溵,依下敎來待矣。傳曰,入侍。
傳于李聖圭曰,平安道加資人,今日政下批。
又傳于李聖圭曰,儒臣持問答入侍。
李聖圭,以承文院官員,都提調意啓曰,製述官韓光宇外任,代前別提李喜復差下,付軍職冠帶常仕,何如?傳曰,允。
備忘記,請由承旨許遞,其代,尹東昇除授,牌招察任,房順房。
有政。吏批,判書申晦進,參判·參議未差,右承旨李聖圭進,以鄭光忠爲大司憲,趙㻐爲執義,李壽勛爲司諫,李碩九·元啓英爲掌令,柳雲翼·慶再觀爲持平,李東郁·李延伋爲正言,李最中爲吏曹參判,李瀰爲吏曹參議,鄭弘淳爲知敦寧,金勉行爲工曹參議,李昌壽·李溵爲知春秋,沈鏽爲同成均,鄭文柱爲宗簿正,金文柱爲明陵參奉,申師顯爲昌陵參奉,尹東晢爲茂州府使,坡州牧使李潤德仍任事,承傳。
兵批,判書金時默進,參判李潭病親呈辭,參議李命植病,參知崔台衡入直進,同副承旨徐命善進,啓曰,兼司僕將李得濟,素患痰癖之症,挾感添劇,無望供職,呈狀乞遞,宿衛輪番之任,不可久曠,今姑改差,何如?傳曰,允。以林遇春爲公州營將,宋相垕爲同知,李普觀爲僉知,韓必壽爲副摠管,副司果權禛,副司正柳誼,副司直金應淳·李徽之·金載順單付,老江僉使曺信,副司果張顯國·朴民希·金景魯,及第崔泰輝,以上今加折衝。
傳于李聖圭曰,宣傳官二員待令。
李性遂,以兵曹言啓曰,來十月十一月,當上番騎兵二百五十名,所着襦衣,依定式本曹點考後,仍令該曹題給之意,敢啓。傳曰,知道。
李性遂,以御營廳言啓曰,本廳來十二月,庚寅年正月兩朔應立右部左司屬,忠淸左道五哨軍兵,十一月二十五日,京中逢點,十二月初二日,與前司軍兵,當爲替代立番,趁期調送事,本道監·兵使處,依前知會之意,敢啓。傳曰,知道。
李性遂,以御營廳言啓曰,本廳來十月·十一月兩朔應立右部前司屬,忠淸右道五哨軍兵六百七十名,已爲逢點整齊矣。十一月初一日,與中部後司軍兵替代後,舊軍放送之意,敢啓。傳曰,知道。
李性遂,以禁衛營言啓曰,來十二月,當七番中部右司屬,江原道五哨軍兵,來十一月二十五日,京中逢點,依例準二朔立番之意,本道監司處,預爲知委,何如?傳曰,允。
李性遂,以禁衛營言啓曰,來十月當七番中部中司屬,京畿四哨及江原道一哨,合五哨軍兵,逢點實數六百五十二名,已爲點閱整齊,來十月初一日,與內外各處入處入直軍兵等,依例替代後,舊軍放送之意,敢啓,傳曰,允。
李聖圭,以義禁府言啓曰,中官金時輝,令該府拿處,決杖一百,徵贖放送事,傳旨啓下矣。金時輝旣已拿囚,決杖一百,徵贖放送之意,敢啓。傳曰,知道。
傳于李聖圭曰,申飭之下,偃便中官金時輝,入來後下鑰。
李聖圭,以義禁府言啓曰,全羅道興陽縣充軍罪人金景祚,慶尙道南海縣定配罪人閔百全,忠淸道鴻山縣定配罪人李昌宇,林川郡定配罪人金光暉,慶尙道星州牧竄配罪人鄭載維等放送,承傳啓下矣,竝放送事,分付各該道道臣之意,敢啓。傳曰,知道。
以承傳色,口傳下敎曰,闕內傳漏,當爲連續,而不爲連續,建明門以下傳漏軍,令騎曹決棍。
以承傳色,口傳下敎曰,申飭之下,承文院官員,又爲闕直,事極駭然,汰去傳旨,爲先捧入。
己丑九月二十六日辰時,上御集慶堂。藥房入診,領·右相·前平安兵使,同爲入侍時,藥房都提調金陽澤,提調元仁孫,副提調蔡濟恭,假注書吳鼎源,記事官韓光近·洪樂恒,領議政洪鳳漢,右議政金尙喆,前平安兵使具善行,醫官許礈·李以楷·鄭允協·慶絢·吳道炯·柳光翼·玄處明·許溫,以次進伏訖。上曰,一樣矣。進湯劑訖。許礈進前診候,退伏奏曰,左右三部調均,而滑體亦同矣。鳳漢曰,日間,聖體若何?上曰,一樣矣。鳳漢曰,平兵竣事還朝,而當初外議不一,惟斷乃成矣。上曰,難矣,予得人,故然矣。善行進前。鳳漢曰,平兵狀啓中,監役都廳等,合爲七十餘人,而其中可爲加資及邊將者外,使時帥臣,取才施賞,好矣。上曰,然。鳳漢曰,都廳沈東周,已經同知,宜授邊將,而別監役曺信,可除守令矣。上曰,然矣。鳳漢曰,五衛將金文柱,加資,何如?上曰,爲之,可也。鳳漢曰,左峴金致彬,亦爲加資乎?上曰,一處,豈不加資一人乎?尙喆曰,七十餘人,帥臣旣難取舍,一中試取,不中者,自本營酬勞,好矣。上曰,然矣。命承旨書之曰,前平閫狀聞旣下詢,南塘都廳沈東周卽首功,差地邊將,雖今月內,有窠懸註調用,別看役曺信,今日兩城之功,雖平閫之效力,噫,曺信繼其父繼營之心,其皆訖功,於國於家,不負命不負心,特爲加資,亦今月內,守令待窠懸註調用,左峴都廳本道虞候林遇春,令兵曹營將待窠卽爲懸註調用,南塘策應監官吉文揆,左峴策應監官金致彬,竝加資,吉文揆豈特今功?卽吉治隱之孫,亦令兵曹五衛將待窠懸註調用,各所一牌將,卽兼都廳云,一所一牌將張顯國,二所一牌將朴文希,三所一牌將崔廷瑞,左峴左邊一牌將崔泰輝,右邊一牌將金景魯,竝一體加資,其餘六十九人,令時任帥臣依都試例,定試官柳葉箭一巡試取,一中以上皆啓聞,當分輕重施賞,其餘不中者,令本道調用相當窠,以示予一視酬功之意。出傳敎上曰,交河地,屬何營門乎?鳳漢曰,摠戎廳矣。上曰,摠戎使,入侍。出榻敎鳳漢曰,南漢·江都,國之重地,留意保障,宜矣。尙喆曰,領相旣奏,臣有所奏矣。江華城,臣父所築,爲一萬八千餘步,甲串一面,尙今宛然矣。未築者爲三千餘步,使小臣捨此任爲江華牌將,則保障之地,當爲一分保效之道,此臣至願也。上曰,欲以右城爲之乎?尙喆曰,有甓有石,惟在卒工,而其底則當土築矣。上曰,土城石障相雜,國初趙趾家有之,勝於石城矣。尙喆曰,帥臣以爲,此後城役,皆土築,好矣。上曰,墩臺好矣,沁留年年築之乎?鳳漢曰,然矣。上命前沁留鄭尙淳·李溵入侍。上曰,李箕鎭所築,南漢將臺,好矣。鳳漢曰,然矣,沁留頃日狀請,築將臺於舊址矣。上曰,勿築將臺,以此物力,加築餘城,好矣。鳳漢曰,出擧條乎?上曰,當下敎矣。因命書之曰,吏判下直,因本曹無他堂,大臣旣稟,雖中止,方帶劇務,判金吾之任許遞,噫,追憶其父,特授此任,其亦美事,亦用人之道,今適有窠,知事具善行,特除判金吾。出傳敎上曰,有酬功下批者,政官牌招開政,今番承傳中,若有窠,今日政亦爲擧行事,分付兩銓,出傳敎上曰,具善復,當繼其兄矣。鳳漢曰,當今朝廷,未易得如此人矣。上曰,關西伯多有享福之事矣。鳳漢曰,其家之人,極爲順便,而二少年,亦嘉矣。上曰,藥房提調持湯劑,更爲入侍。出榻敎鳳漢曰,秋務方殷,新除二守令,催促下送,何如?上曰,此時守令,豈可曠官?未下直守令二人,一司已署經云,一司除署經,其令今日內辭朝。提調元仁孫,持進湯劑,進御訖。鳳漢曰,頃以越墻人事,有守門將處分,而此則該曹衛將,不能檢察之罪,守門將處分,恐宜參酌,而衛將則宜罪之矣。上曰,前例若此,故已處分,今聞領相所奏,其勢固然,自今定式。其時守門將分揀,該所衛將,令該府拿處。大抵紀綱寒心,臺臣喑啞,頃者恣打差備門鼓,而予雖參酌,臺臣默默,故其時臺臣任希敎處分,而今番金瑞應亦然,此則由於未及聞者,而過其日後,二三臺臣,視爲尋常,亦頉茶時,故皆下敎,而其亦往事勿說者,今番處分,非新令也。令該曹考例,依頃年例處分,非比昔年,禁中親兵金敏才者,無事遠後追啓之事,亦有故例,其令兩司知之。出傳敎陽澤·仁孫先退,摠戎使金孝大進伏。上曰,淸江旣成矣,長陵前水道,橫決可悶,卿須今日,往審其橫決形止而來,可也。仍命進筆硯,圖下水形曰,觀此,可知矣。仍命承旨書之曰,摠戎使旣承下敎,除下直仍佩往來,給馬。出傳敎鳳漢曰,西平府院君韓浚謙墓前有水,士夫家築堰作畓矣,孝廟及先朝,有嚴禁手敎,而未能禁之,人多以是爲悶矣。上曰,墓所在何處?鳳漢曰,安山矣。上曰,西平府院君墓所,有領相所奏者,令京兆詳考,受敎若無,問于本家,遣郞廳摘奸後,其令入侍面奏。出傳敎賤臣與禮判李溵同入,奏以鄭尙淳則差享官,未得入來。禮判則入來矣。溵進伏。上曰,卿等江華城幾許,而墩臺亦築之乎?溵曰,年年築之,而應築步數外,每加築五百步,餘者不多矣。上曰,石乎,土乎?溵曰,石築矣。鳳漢曰,此重臣所築,加於他築云矣。上曰,予則初以爲仍以中止云矣。仍命書之曰,以江華外城甓城未訖工者,以石城繼築事,下敎,而今已多年,古人之事,其繼者莫知何樣,予意則只有甓城云。今聞守臣,連爲繼築近二萬步,所餘者不過數千步云,此豈攸料?更加申飭。以今觀之,若干年其可訖工,當遣宣傳官,年年摘奸勤慢,奚遵定步?以此申飭。今聞時居留之臣,守前人之意,內城內,將造將臺云,非特不急之務,外城外,予則曰築此將臺,望靑州乎,望徐州乎?況內城內,尤爲不緊,其望高麗山乎,鎭江乎?雖無外城之役,不緊若此,而稱軍餉之耗縮乎?仍繼之城不用力,不急之築若竝擧,工豈專一乎?築將臺之事,特爲中止,以此物力,合其力而專意於數千步餘城,畢工來奏。出傳敎上曰,卽今將臺云云,在內城乎?溵曰,然矣。鳳漢曰,此豈時急之務乎?溵曰,果無時日急着之事,而大抵將臺之議,其來已久,基址則好矣。鳳漢曰,重臣亦以不急爲言,而終非緊務矣。溵曰,臣於禮曹事,有可仰達者。向來安氏上言繼後事,處分旣定之後,故判書沈檀之女,更爲上言,有登對以稟之命,而此事當初,旣令時原任大臣,獻議處分,又爲嚴正,且聞沈㴛,已爲罷養歸本宗,業已追服矣。不但續典法文之明白,旣服之後,又不可使之脫衰,而成命之下,更爲上言,尤涉未安,今姑置之,何如?鳳漢曰,此乃沈檀家事,繼絶存亡,誠不可已之事,禮判執法之言,夫孰曰不可,而惟在自上處之之如何矣。溵曰,大臣之言,雖如此,論以禮律,斷然不然,臣卽有司之臣,惟當爭之矣。上笑曰,大臣之言,然矣。命承旨書之曰,頃者處分,莫知本事下敎。今聞沈氏上言,心有所惻然,有此下敎,今非多費辭敎者。存亡繼絶,王政之大者,噫,無人呼訴,其妹若此?且曾已下敎,思故判書沈檀,豈忍若此?沈㴛依前爲沈得成後,沈斗俊家,依安氏初上言,以其從子沈濰,許其繼,此後若復有紛爭,非特勿施,嚴治。出傳敎上命領·右相·禮判先退,又命賤臣,下直守令若入來,使之入侍,賤臣未及復命。上曰,領·右相更爲入侍。出榻敎中官誤傳以領相入侍,鳳漢進伏。上曰,右相同爲入來乎?鳳漢曰,只有小臣入侍之命,故右相則不入矣。上命賤臣,右相入侍,尙喆進伏。濟恭讀奏濟州御史罷黜公州營將狀啓。上曰,申大謙事,何如?鳳漢曰,大謙爲人則好矣,而此事則怪矣,此等之習,不可不抑矣。上曰,今覽濟州御史狀聞,公州營將申大謙所爲,此何紀綱?循例處分,適中其意,洪州定配,以抑驕蹇之習。出傳敎上曰,莫重下敎,若是做錯,事之可駭,莫此爲甚,中官金時輝,令該府拿處,決杖一百,徵贖放送。出傳敎諸臣以次退出。
己丑九月二十六日申時,上御集慶堂。儒臣入侍時,校理尹養厚,副修撰洪檢,右承旨李聖圭,假注書柳誼,記事官韓光近·洪樂恒,以次進伏訖。上曰,儒臣讀問答。讀訖。上曰,東國通鑑初卷持入。上曰,儒臣及承史讀之。以次讀訖。上曰,驪文盡爲持入。上曰,儒臣讀之。上曰,程選卷數幾何?養厚對曰,六卷矣。儒臣先退。上曰,下直守令入侍。遂安郡守權師彦,木川縣監李涑進伏,命誦七事後先退。上曰,兵批望筒之不入,知入。賤臣誼,承命出來,以承旨尹東昇,入吏議望,不得參政廳之意,仰奏。上曰,吏判持望筒入侍。吏曹判書申晦,持望筒進伏訖。命聖圭讀望筒下批後,諸臣以次退出。
上在慶熙宮。停常參·經筵。
初昏,流星出騰蛇星,入南方天際,狀如拳,尾長三四尺許,色赤,夜一更電光。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。憶再明萬懷深,氣則一樣矣。
中宮殿·惠嬪宮,藥房口傳問安。答曰,知道。
李壽鳳啓曰,憲府連日監察茶時,諫院許久闕啓,俱涉未安,除在外外,未肅拜人員,竝卽牌招,何如?傳曰,允。
李壽鳳啓曰,司憲府大司憲鄭光忠未肅拜,執義趙㻐牌不進,掌令朴壽壽·李碩九,持平柳光翼·慶再觀俱在外,今日以監察茶時之意敢啓。傳曰,知道。
李性遂,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李性遂,以都摠府言啓曰,副摠管趙啓泰,以能麽兒堂上,本廳坐起晝仕出去之意,敢啓。傳曰,知道。
以承傳色,口傳下敎曰,待下敎入侍,久任郞廳,皆令入來。
以承傳色,口傳下敎曰,都城內丁卯生庶民待令,令戶曹綿布亦爲待令,其能入來者,從容率來,入來後,戶房承旨率入于德遊堂。
傳于李聖圭曰,內局入侍,久任郞廳如入來,則同爲入侍。
蔡濟恭啓曰,假注書柳誼,身病猝重,勢難察任,今姑改差,何如?傳曰,允。柳誼改差,代以韓德厚爲假注書。
傳于徐命善曰,承旨率老人先到者,來詣通陽門外,戶曹郞廳,亦爲待令。
以承傳色,口傳下敎曰,追榮,以漢城府郞廳所持來戶籍相考,吏曹判書來坐朝房,依口傳政事例,卽爲擧行。
吏曹口傳政事,折衝河慶會·崔成益·申正起·安起光·朴泰蕃,今加嘉善,加資事承傳,兵曹口傳政事,同知單金廷發·韓世熙·河慶會·朴泰蕃·安起光·崔成益·申正起,景福將三單河慶會·朴泰蕃·安起光,昌德將二單金廷發·韓世熙,昌慶將二單崔成益·申正起。
以承傳色,口傳下敎曰,惠廳米二十石不足之慮,戶曹米二十石,卽爲入之。
尹東昇,以漢城府言啓曰,西平府院君墓所,令京兆遣郞廳摘奸事,命下矣。本府郞廳所騎馬,書吏所騎馬,令該曹依例題給,何如?傳曰,允。
李壽鳳,以義禁府言啓,曰公州前營將申大謙,洪州牧定配事,承傳啓下矣。以承傳內辭意,具罪目,依例發遣府書吏交代後,仍令押送配所之意,敢啓。傳曰,知道。
李性遂,以兵曹言啓曰,建明門以下傳漏軍,決棍事,命下矣。依傳敎傳漏軍洪夏喆等六名,各決棍十度之意,敢啓。傳曰,知道。
己丑九月二十七日辰時,上御集慶堂。藥房入診,各司久任郞廳,同爲入侍時,藥房都提調金陽澤,提調元仁孫,副提調蔡濟恭,假注書吳鼎源,記事官韓光近·洪樂恒,醫官許礈·李以楷·鄭允協·吳道炯·慶絢·柳光翼·玄處明·許溫,戶曹佐郞李敬倫,兵曹正郞林鼎遠·李亨元,宣惠廳郞廳李憲鎭,刑曹正郞金思穆,掌樂主夫金大淳,均役郞廳李章祜,司僕僉正李聖模,軍資直長金致誠,漢城判官金載翰,廣興奉事朴基正,以次進伏訖。陽澤曰,夜間聖體調攝,若何?痰候,亦何如?上曰,竝一樣矣。進湯劑。醫官診候訖,奏以三部調均,滑體一樣矣。陽澤曰,臣前月待罪藥院時,所進八味元進御乎?上曰,尙今懸置矣。陽澤曰,此則必有效,請進御焉。上命賤臣持入,仁元王后誕日陳賀致詞印置冊子持入,可也。久任諸郞廳,以次進前。上下詢職掌弊瘼,各以職掌仰對,而弊瘼則別無所陳,以次先退。賤臣持入致詞冊子,上曰,此冊題目云何?濟恭曰,永世追慕錄矣。上起坐加御笠,命濟恭讀一遍訖。上曰,卿等每逢誕日,有野俗之心,而此則異矣。陽澤曰,下情豈異乎?濟恭曰,大學治天下,亦不過絜矩而已,下情豈有異乎?上曰,前則奉承慈聖之意,累次受賀,而今則誕日,於予防門矣。陽澤曰,慈聖受賀,專出俯諒聖孝,伏願殿下,俯諒下情焉。上命賤臣,前壬午九月,大妃殿嘉禮,行於何日,日記考入,可也。賤臣考出日記及禮曹儀軌,以壬午十月十三日考奏。上命濟恭,書御製讀永世追慕錄,又命賤臣,壬午嘉禮後,昌德宮還御月日,考入可也。賤臣以壬午十二月二十一日考奏,濟恭書御製訖。上曰,藥房提調,持湯劑更爲入侍。出榻敎仁孫持進湯劑,進御訖。命仁孫,讀奏御製一遍,仍命書之曰,今者讀永世追慕錄,四件內入,一件入于東宮,時原任大臣,國舅,編次人,各一件賜給。出傳敎上曰,注書,誰也?仁孫曰,吳鼎源也。上曰,吳鉉胄之子乎?仁孫曰,然矣,而其五代祖希道,當昏朝,終不赴擧,癸亥反正後,卽登慶科,繼鄭弘溟爲翰林,鼎源父子,亦皆有文翰矣。上曰,其間不爲沈滯乎?仁孫曰,鼎源之祖大經,亦爲蔭仕,於翰林爲曾孫也。上曰,今日始聞,注書吳鼎源五代祖希道,癸亥初庭試,登科爲翰林云,可謂希有,予莫知,而頃者擧拔可惜,此後召試時,以未準圈例,二次應試,吳鼎源若此,則不可事同飭異,其時不參召試同拔者,一體許試。出傳敎諸臣以次退出。
己丑九月二十七日申時,上御德游堂。戶房承旨,率丁卯生庶民入侍時,左承旨尹東昇,假注書柳誼,記事官韓光近·洪樂恒,以次進伏記。上命東昇,讀續追慕錄草本,改誤書處。上曰,庶民率來。庶民八人,進伏于庭下。上曰,非帛不煖。下詢居住及加資之由,庶民河慶會對曰,臣則老職加資,而於壬子慶科登科矣。命書傳敎曰,耆老人河慶會,壬子慶科登科,尙無一名云。噫,外方抱紅牌者,曾已幾諭,而都下咫尺有此,況此人乎?近年推恩許多,而尙懸玉圈故問之,其答可尙。且朴泰蕃,其圈一樣故問之,答亦同矣。景福宮將二人作窠,一體口傳啓下,推恩一節,亦爲擧行,其餘二人,資則二品,而尙未推恩,竝昌德宮將啓下,三人卽玉圈,而一人以甲戌以上推恩者,一人以興德洞加資者,而於本年不及,一人年及此,而只爲納粟,尤爲可矜,一體加資,昌德宮將三人作窠單付,推恩一節,亦爲擧行。上曰,庚辰正月十九日,歷臨靈壽閣日記考入。東昇考奏訖,上曰,戶曹郞廳入侍。戶曹郞廳李敬倫進前,上曰,各紬一疋賜給。上曰,漢城府官員入侍。判官趙載翰進前訖,下詢載翰兄弟之數。命書傳敎曰,尙衣院直長趙載天,陞六下敎已久,而尙未擧行,申飭,陵官陞六調用後,卽爲擧行事,分付。命書傳敎曰,噫,今日此擧,予心若何?召見八老人,其雖示意,遙望西郊,萬倍此心,此猶若此,況昔年侍御者乎?且年七十六十者多,其令惠廳米二十石內入,表予今日之意。諸臣以次退出。
上在慶熙宮。停常參·經筵。
初昏,有星見於西方房宿之上,似有尾跡。
李壽鳳啓曰,憲府連日監察茶時,事甚未安,除在外傳旨未下外,大司憲鄭光忠,持平柳雲翼,竝卽牌招,何如?傳曰,允。
藥房都提調金陽澤,提調元仁孫,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。身雖處於此堂,心則在於西郊,今日一倍,氣何諭乎?
中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍。
李聖圭啓曰,摠戎使金孝大,長陵陵外水道看審後,來待矣。傳曰,入侍。
以承傳色,口傳下敎曰,兩相處,遣史官傳諭。
以承傳色,口傳下敎曰,今番此文,都尉·副尉·摠戎使兄弟處,竝爲頒賜事,分付校書館,勿出朝報。
以承傳色,口傳下敎曰,今日誓戒,實預差皆進參事,申飭,雖預差,如有闕焉,自吏曹草記。
以承傳色,口傳下敎曰,耽羅御史,幾乎上來,而尙今寥寥,先文入來與否,知入。
傳于李聖圭曰,內局入侍,戶判同爲入侍。
傳于李聖圭曰,竝入侍。
以備忘記,傳于蔡濟恭曰,監董校書校理朴敬行,其功多,此何文乎?特爲加資。
兵曹,僉知作闕望,高夢聖落點。
兵曹口傳政事,以蔡慶錫·文啓采爲昌慶將,以朴尙謙·李濟德爲昌德將,以文守大·尹時鼎·崔尙逵爲景福將,僉知單朴敬行,
傳于李聖圭曰,同副承旨,先爲入侍。
李聖圭,以吏曹言啓曰,今此宗廟冬享大祭朔祭,徽寧殿同祭大祝,時無職名人員,令該曹口傳付軍職,何如?傳曰,允。
兵曹口傳政事,副司果任希敎·具㢞·李命彬·李得臣·鄭昌順。
李性遂,以兵曹言啓曰,昌德宮·昌慶宮差備內窓戶,令戶·兵曹郞廳,春秋摘奸事,曾有傳敎矣。依例發遣本曹郞廳與戶曹郞廳,眠同摘奸之意,敢啓。傳曰,知道。
李性遂,以濬川司言啓曰,依傳敎,靑藍契人劉泰燁等,所負未收錢二千四百兩,蕩減之意,敢啓。傳曰,知道。
徐命善,以紫門監監役官,以提調意啓曰,依下敎,宮墻低下處,瓦子無形處,使本監監役官李普徽與兵曹佐郞洪周萬,眼同加築,今已畢役之意,敢啓。傳曰,知道。
以承傳色,口傳下敎曰,錢文五十貫,入于龍洞宮。
正言李延伋疏曰,伏以臣,不孝無狀,獲罪神明,纔赴東邑,奄遭父喪,情理冤酷,古今罕有,而頑縷苟存,常制已畢,人理絶矣,世念灰矣。不意此際,忽伏承薇垣新命,臣手奉恩誥,益增感動,仍念臣秉筆邇班,首尾四朔有餘,而離違天顔,倏已六年于玆矣。狗馬賤誠,寤寐耿結,今於除旨之下,豈不欲復登天陛?仰瞻耿光,而寢苫餘哀,久而未盡,束帶趨榮,有所不忍,抑臣有私情之萬萬懇迫者,七耋偏母,素抱貞疾,自遭禍故以來,氣息凜綴,居常委頓,而重傷於今夏潦炎,又添於近來風冷,諸般病情,一倍危劇,臣方左右扶護,晝夜焦遑,顧臣目下情私,實無離捨供職之望,玆不得不隨牌陳懇仰瀆宸嚴。伏乞聖慈,憐臣悲苦之情,察臣懇迫之私,特遞臣職俾便救護,仍治臣罪,以肅朝綱,千萬幸甚。答曰,省疏具悉。爾其勿辭救護焉。
己丑九月二十八日辰時,上御集慶堂。摠戎使,長陵奉審後入侍時,摠戎使金孝大,右承旨李聖圭,假注書韓德厚,記事官韓光近·洪樂恒,以次進伏訖。上起坐曰,往番則水道,何如?孝大曰,舊防處未完,而圖形以來矣。上命入圖形紙,更命詳奏。孝大曰,承命罔夜抵陵所,昨日盡爲看審,而莫能詳知,故問于故老人而知之矣。上曰,陵上不見其水乎?孝大曰,今則木葉環抱,故上腦後第二節後,始見之矣,垓子外,亦有舊水道,潮上則如絲,大水在案山底,船亦來往矣,當初決上頃則好,而防中間,故潮上而水勢悍矣。上曰,其時誰往看役?孝大曰,崔天若·康舜道,而初不決上項者,慮傷民田矣。上曰,似然矣。孝大曰,故判書尹淳,亦以此水道之未復舊,心常爲恨云矣。上曰,誠有尹淳所言,而未及爲之矣。孝大曰,水道如前,則所見好矣。上曰,與誰往審耶?孝大曰,敎鍊官有頗解此等役事者,故率去圖形以來矣。臣俄見政院日記,則其時有如鯀陻洪水之聖敎,實爲洞燭形止矣。上曰,因摠戎使奉審而來,有下敎者,領·右相,內局入侍,同爲入侍。出傳敎上曰,領·右相旣命入侍,卿亦當留矣。又下敎曰,老人多見,而老人單子中,士夫則不欲入矣。孝大曰,士夫多漏,而士族婦女,尤必多漏矣。上曰,似然矣,推恩亦以同中樞乎?聖圭曰,然矣。上曰,昨已差定衛將,借銜後,落之無妨矣。吏·兵判,內局入侍,同爲入侍。出榻敎上曰,水道往審日記,內局持入。聖圭曰,日記都承旨持入乎?上曰,依爲之。諸臣以次退出。
己丑九月二十八日午時,上御集慶堂。藥房入診,領·右相,吏·兵判,同爲入侍時,藥房都提調金陽澤,提調元仁孫,副提調蔡濟恭,假注書吳鼎源,記事官韓光近·洪樂恒,領議政洪鳳漢,右議政金尙喆,吏曹判書申晦,兵曹判書金時默,戶曹判書洪麟漢,摠戎使金孝大,醫官許礈·李以楷·鄭允協·慶絢·吳道炯·柳光翼·玄處明·許溫,以次進伏訖。陽澤曰,夜間聖體調攝,若何?上曰,一樣矣。進湯劑訖,陽澤請診候。上曰,今日則診候勿爲之,可也。鳳漢曰,聖體調攝,若何?寢睡·水刺之節,亦何如?上曰,竝一樣矣。命濟恭,讀乙卯三月日記。上曰,該備矣。因命孝大進前曰,長陵主脈鋪石處,摠使今行見之乎?孝大曰,此則未能見矣。上曰,舊水道,何如?孝大曰,舊水道,卽上流巖石下矣。上曰,水形控抱,如盥水器懸金之狀乎?孝大曰,然矣。鳳漢曰,或因舊水道,或依新水道則可矣,而不可使今水道引而上之,爲舊水道矣。尙喆曰,古相宋寅明,則以舊舊水道,則多入民力爲難,而舊水道則復之,無甚關緊云矣。上曰,可惜者,陵前水形之控抱,如盥水器懸金者,一邊反爲橫偃故也。鳳漢曰,然矣。故判書尹淳,稍解地理,而欲引入陵內,則水之遠去,可惜矣。尙喆曰,若引水沙脚外,如彎弓形,則人力小入而便好矣。上曰,水道遠近,不甚相遠,惟以引入,省民力,不妨民田則好矣。鳳漢曰,民田何可盡恤乎?給代土矣。孝大曰,代土亦不多給而可爲矣。上曰,舊水道不知則已,旣知則當復之矣。鳳漢曰,一番奉審後,可以始役矣。上曰,然矣。若給代土,當及此爲之矣。摠戎使可任此役,卿意,何如?鳳漢曰,果好矣,而具善復·李章吾,亦好矣。上曰,卿須往審後,使李章吾爲之,可也。命書之曰,交河水道處,領相·判金吾·知訓鍊,奉審後以奏,除下直,因佩往來,判義禁尙未行公,卽爲牌招察任。出傳敎鳳漢曰,相地官沈墩,當率去矣。上曰,依請爲之。上曰,外方老職同樞,必多遺漏推恩矣。鳳漢曰,有或見漏者,欲得左尹·參判,不願同知而見漏者矣。上曰,閔子騫曰,仍舊貫如之何,夫子稱之。凡事新法,不若古法,若此之故,以昨日事觀之,寧爲納粟通政,不欲爲兼益同中樞,庶追贈無異全鎖。噫,彼中庶其無追榮之心乎?此非煩敎者,依復舊例,若有國綱,銓官其宜隨其人而闊狹,以此申飭。出傳敎上曰,此下敎,自差備門外,必皆踊躍矣。晦曰,冬享大祭時大祝,當以玉堂塡差,而極甚苟難,違牌坐罷之人,合有變通之道,故敢達。上曰,竝敍用,可也。鳳漢曰,兩司之多罷散,擬望苟艱,竝爲敍用,好矣。上曰,一體敍用。出擧條鳳漢曰,判金吾今雖遞職,而以頃年中官現告遲滯事,至今惶悚云矣。上曰,其時中官,皆在鄕云,何傷乎?鳳漢曰,判金吾旣蒙下諒矣,其時被罪郞廳,何以爲之乎?上曰,分揀,可也。出擧條上曰,藥房提調,持湯劑更爲入侍。出榻敎上曰,昨日所差假將,一竝改差,口傳擧行。出榻敎仁孫持進湯劑,進御訖。上曰,養正齋所居子孫,有幾人乎?孝大曰,趙學天與其子二人矣。上曰,勝冠者可爲六七人乎?鳳漢曰,似然矣。上曰,予欲召見矣,趙命勗生存乎?鳳漢曰,已作故,而其子德海,爲敦寧參奉矣。上曰,若召見,則趙德海亦當來乎?鳳漢曰,皆當入來,何必宗孫而已乎?上曰,雖不詣養正齋,依驪陽國舅家例,明日何心酬應?今日德游堂欲召見,養正齋所居,無論官職有無·年齒多少,其令待令,前銜無職名者,令該曹口傳付軍職。今雖不居此,爲養正齋子孫者,一體來待,摠戎使率入。出傳敎濟恭讀奏義州府尹咨文上送狀啓。上命讀奏咨文訖,濟恭讀奏濬川司靑藍契債錢蕩減草記,及繕工監宮墻修築草記訖。上曰,朴敬行加資則料落乎?濟恭曰,然矣。上曰,前校書校理朴敬行雖陞資,因此無料,豈酬功之意乎?令該曹卽爲僉中樞,口傳擧行。出傳敎上曰,朴敬行爲守令乎?濟恭曰,曾經結城矣。上曰,爲人該備矣。將退之際,上曰,夕入侍,同副入侍,祭報府持入,可也。諸臣以次退出。
己丑九月二十八日申時,上御德游堂。同副承旨入侍時,同副承旨徐命善,假注書韓德厚,記事官韓光近·洪樂恒,以次進伏訖。上命讀祭報府,命善讀畢。上曰,摠戎使,率養正齋子孫進前,摠戎使金孝大,敦寧參奉李德海,幼學趙德濟·趙德涵·趙德潤·趙基顯·趙基忠,童蒙趙好得進伏。上曰,趙德海,誰也?孝大曰,故都正趙明勗子也。上曰,年幾何?德海曰,四十一矣。上曰,趙德濟,誰也?孝大曰,德海弟也。上曰,年幾何?德濟曰,三十七矣。上曰,趙德涵誰也?孝大曰,德海之弟,故應敎趙明健之繼子也。上曰,年幾何?德涵曰,三十二矣。上曰,趙德潤,誰也?孝大曰,德海之弟,趙明鼎繼子也,向入合考矣。上曰,予負汝矣。命誦科作訖。上曰,年幾何?德潤曰,二十三矣。上曰,必做之人矣。命善曰,篤工而貌好矣。上曰,頃臨養正齋時,汝亦來乎?德潤曰,十三歲時,入侍矣。上曰,趙基顯,誰也?孝大曰,學天之長子也。上曰,養正齋主人矣,年幾何?基顯曰,二十六矣。上曰,今科見之否?基顯曰,明經,故不見矣。上曰,文言誦之。基顯誦畢。上曰,七書盡爲乎?基顯曰,盡爲,而中間未收,故茫昧矣。上曰,若入齋學,則當見殿講矣。趙基忠,誰也?孝大曰,學天小子也。上曰,年幾何?基忠曰,十九矣。上曰,讀何書?基忠曰,讀詩傳矣。上命誦關雎章訖。上曰,關雎章,或稱文王作,或稱宮人作,或稱詩人作,未詳孰是矣。基忠曰,似是宮人之作矣。命善曰,謂是宮中人,詠美文王則好矣。上曰,趙好得,誰也?孝大曰,明勗之曾孫矣。上曰,年幾何?好得曰,十四矣。上曰,誰子?孝大曰,學信之子,而生家則漆谷府使趙德濬之孫也。上曰,讀何書?好得曰,讀孟子矣。上命誦初章訖。上曰,慈聖誕降于養正齋,其時何以移次本第?孝大曰,臣家素貧無家,連寓於外宅矣。上曰,養正齋,何人命名耶?孝大曰,故禮曹參判趙希逸之所命也。上曰,宜致祭矣。孝大曰,戊寅年亦致祭矣。上曰,丁丑年永慕堂入來兒輩,竝使之入來,可也。孝大承命而出。上曰,宋翼洙之子,毋論成冠與否,皆令入來。孝大還爲進伏,上命書趙希逸家致祭祭文訖。上曰,今日此擧,予懷萬億,小宗伯家祭文製下,令禮官待奉祀孫入來,卽爲致祭。今日入侍趙學天子基顯,令該曹卽爲懸註調用。出傳敎孝大曰,奉祀孫在鄕矣。上命書堂裏興懷交中御製訖。上曰,此文,朱紅精間,令寫字官精書,一本內入,一本傳于摠使,可也。親書御製,昔年卿第若今日,何意此堂憶往歲?書畢。傳于孝大曰,頃年有下敎于卿者,此御筆,鐫揭於卿第,可也。上又親書御製曰,往歲臨齋怳若今,今辰追慕此堂中。書畢,命鐫揭養正齋。上曰,自摠廳竝爲鐫揭,可也。宋俊載·宋偉載·金思義·金思進伏。上執手曰,不意今日有此擧矣,汝輩必思永慕堂入侍矣。宋俊載,誰壻也?命善曰,李瀰壻也。上曰,宋偉載,誰壻也?命善曰,臣兄命膺之壻也。上曰,爲人可愛,善得壻矣。又執金思義·金思手曰,予則見之,而慈聖不見悲愴矣。今番科,入內庭乎?思義等曰,然矣。上曰,京儒多入內庭矣。賜饌諸臣訖。上曰,草注紙十七卷,黃筆五十柄,眞墨三十笏入之。出榻敎上曰,注書分給,趙基顯則養正齋主人,加給,追入四人,亦爲加給。賤臣德厚,承命分給。上曰,注書勤幹明敏善爲矣,予慣知之矣。命善曰,果善爲之矣。上曰,趙希逸有別號乎?命善曰,竹陰云矣。上曰,竹陰集一件,摠使得入。孝大曰,長陵奉審三人,未及稟定,紅箭門肅拜後,當奉審矣。上曰,然矣。依爲之。卿則頃日奉審時,何以爲之?孝大曰,先肅拜矣。上曰,訓將往來間,令都提調兼察事,郞廳發牌分付。出傳敎諸臣以次退出。
上在慶熙宮。停常參·經筵。
夜五更電光。
藥房都提調金陽澤,提調元仁孫,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今日,何日?只慕昔日,豈諭其氣?明日入侍。
中宮殿·惠嬪宮,藥房口傳問安。答曰,知道。
以備忘記,傳于蔡濟恭曰,噫,事雖異,盡心一也。初六日到公州,其思今日,若古詩蒼梧山色暮雲中,其君之心正追憶昔年,萬億心也。差先差後復命,爲今日臣子之道,而若此迷暗之目,將施於何□聞喝導□□□因□□□迷劣,中官混答,承旨中官欲下敎問之,果御史也,承旨中官庶免矣。嗟哉,御史予則回來心欣,處處逗遛若此,若此,可謂體君心乎?
以備忘記,傳于李聖圭曰,以二十八宿言之,頃者似在西北而見於東南,今者似在東南而見於西方,角第四星,初昏果在西方耶?頃者西方見此,其時何方,年亦何年,此處何分野?一體問啓。
以備忘記,傳于徐命善曰,幾月之內,再見頃者曉鼓,前見止開東時,今番日暮後見,初鼓前入,而今之分野,卽亦與景公時同,而予則氣衰誠淺,何有景公之效?心切懍惕,嗚呼,大小臣僚,其各自勉,補我暮政。
以備忘記,傳于李壽鳳曰,古人云心欲少,此輩何望于此?雖然,二三年前,闕中皆步行矣。近年以來,以轎代步,或以時仕,或以小豎,亦爲便而然矣。此亦本心,渠輩亦人,聞其君之憊苶,量其君之非樂,必愼必謹,而見其擧措,其苦見色,已涉駭然,而噫,彼李壽天,壬午餘賤,與子心同,噫,陶潛門生猶擔輿,況其君,頃者仍水刺間下人之見無數亂打,故其時已嚴處,則此等小豎,敢恥其擔,擧措可駭,事之可駭,莫此爲甚,李壽天與其子,令該府該曹捉囚。
上在慶熙宮。停常參·經筵。
初昏,彗星見於房宿之上,尾長尺許,色蒼白,夜二更有霧氣。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。嗚呼,今年逢,昨日已逾,其曰孝乎?心一倍,氣何諭乎?
中宮殿·惠嬪宮,藥房口傳問安。答曰,知道。
以備忘記,傳于李聖圭曰,近□冬享皆於□月初六日爲□□三年若此,一□□行禮庶可爲也,而此□□□□故也,冬享依定式冬至日□祀,來初六日親詣當拜,而初□卯正三刻單嚴,侍衛守宮仍,挾輦軍·禁軍□內入直,前後廂軍,以三營·外營入直軍,訓將領標下軍,都領隨駕,其餘皆置之,侍衛守宮,前受點人隨駕,世孫隨駕,百官行禮皆置之。噫,昨逢誕辰日,明日干支,卽庚戌也,予懷萬倍,雖前期,今諭矣,留營·留陣亦安徐,當道由夜晝介,百官只二品隨駕。
李性遂,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
李聖圭啓曰,待敎兪岳柱,自鄕上來云,卽爲牌招,何如?傳曰,允。
傳于李性遂曰,內局入侍。
以承傳色,口傳下敎曰,奉審禮堂留待,領相今日何時入來?知奏。
以承傳色,口傳下敎曰,領相明日果爲入來云,翰林召試,明日爲之。在鄕人有追召試之例,依此擧行。
以承傳色,口傳下敎曰,今番庭試中,參圈者幾人,漏落者幾人?書入。
李性遂啓曰,明日翰林被圈人召試事,命下矣。領監事·春秋館堂上,竝待開門牌招,何如?傳曰,允。
李性遂,以備邊司言啓曰,日昨筵中,北關交濟穀,海倉糶糴之數,自備局酌量草記事,命下矣。海倉容入之多少,民人往來之便否,較量分排,則吉州爲二千石,明川一千石,鏡城三千石,富寧一千石,鍾城三千石,會寧二千五百石,穩城一千石,慶源一千五百石,慶興一千石,合一萬六千石矣。爲先依此數,輸置各其邑海倉,使之依例折半糶糴,而每年取入之耗,年年增加,則前頭必有倉舍不足之弊,此則自本道往復本司,以爲臨時變通之地爲宜,以此分付,何如?傳曰,允。
李性遂,以兵曹言啓曰,去九月朔,各廳堂下武臣等試射,連因有故,今已逾月,不得爲之之意,敢啓。傳曰,知道。
李性遂,以兵曹言啓曰,僉知中樞府事李普觀,病難供職,呈狀乞遞,西樞雖是閑局,不可一向虛帶,今姑改差,何如?傳曰,允。
李壽鳳,以義禁府言啓曰,中官李壽大,令該府施以流律徵贖事,傳旨啓下矣。李壽大下去京畿楊州地云,卽爲發遣府羅將,拿來後勘律,何如?傳曰,允。
李壽鳳,以刑曹言啓曰,李壽大與其子,令該府該曹捉囚,竝施流律徵贖事,命下矣。依傳敎李壽大子,罪人鄭德齊,爲先捉囚,以流律徵贖之意,敢啓。傳曰,知道。
李壽鳳,以義禁府言啓曰,中官李壽大,令該府施以流律徵贖事,傳旨啓下矣。李壽大自楊州地入來,今方待命,卽爲拿囚後,施以杖一百流三千里收贖,而依承傳功減一等放送,何如?傳曰,允。
戶曹參判趙曮疏曰,伏以臣,得蒙恩由,往省先壟,感結幽明,榮動松楸。仍念本曹新除授判書臣洪麟漢,與臣有娚妹相避之嫌,揆以法例,在下當遞。玆從縣道,略入文字,乞命該曹,卽令遞改,以存公格,不勝幸甚。答曰,省疏具悉。在下當遞,本職許遞焉。
吏曹參判李最中疏曰,伏以臣等,有事先壟之日,忽伏奉貳銓新命,榮動松楸,感恐罔措,噫,如臣無似,承乏是職,亦嘗屢矣。間因違傲,至被譴罰,直以病故,則臣之癃痼實狀,不待臣之自陳,而抑幾日月之明,有所俯燭矣。自徑大故以來,一倍朽落,症隨年添,肌草焦枯,神精耗乏,不復有陳力明時之望,而三年逖違之餘,情急瞻覲,義重叩謝,賓對之間造,閑曹之乍膺,亦出於竭氣强策,公退閉戶,長伴枕席,心血已冷,人客罕接,一切世事,殆同聾瞽,雖欲與議於進退人物之地,茫然不知所出,矧今痰火宿症,越添於涼燠之交?外感內傷,榮衛俱涸,眩暈壅悶,不省四到,似此病情,實無自力上途之勢,反面之禮旣稽,癏職之懼彌深,玆控血懇,猥申縣道。伏乞聖慈,曲垂憐察,亟許鐫免,使臣得以安意調治,保延殘喘,仍勘臣通慢之罪,以昭法紀,公私幸甚。答曰,省疏具悉。授卿此任,予意非偶,卿勿過辭,從速察職。
副修撰徐有元疏曰,伏以臣母,向往臣父茂朱任所,未及歸來,而素抱奇疾,居常奄奄,臣無他兄弟,可以替當藥餌者,而身縻職事,未得往見,憂慮憧憧,日深一日。卽接鄕信,則臣母宿病之外,又添於近日風冷,毒感闖發,寒熱交作,飮啖全廢,眞元暴下,眩暈咳喘等症,俱係危惡,宛轉牀席,氣息凜綴,急足馳到,促臣來視,臣自聞此報,心神飛越,無以按住,短章疾籲,徑尋鄕路,雖緣情私之切急,實深分義之惶懍。伏乞聖慈,俯賜矜察,亟加鐫削,以彰擅行之罪,特許歸護,俾伸人子之情,不勝幸甚。答曰,省疏具悉。爾其勿辭護焉。
己丑十月初一日午時,上御集慶堂。藥房入診入侍時,藥房都提調金陽澤,提調元仁孫,副提調蔡濟恭,假注書吳鼎源,記事官韓光近·洪樂恒,醫官許礈·李以楷·鄭允協·慶絢·吳道炯·鄭光翼·玄處明·許溫,以次進伏訖。陽澤曰,日間聖體調攝,若何,寢睡·水刺諸節,亦若何?上曰,似一樣,而氣稍不如前矣。進湯劑,礈診候訖,退伏奏曰,左三部小沈,右三部滑體,亦不如前矣。以楷診候奏曰,三部度數則同矣,滑體則小不如前矣。以下諸醫所奏亦略同。陽澤曰,聞諸醫所奏,不勝悶慮,而聖意則斟量氣候,與日前,何如?上曰,氣似漸下矣。陽澤曰,雖因痰候之一時如此,而豈其然乎?昨日湯劑之不進,誠極悶鬱,此豈一日停劑之時乎?此後則雖齋日,勿停湯劑焉。上曰,溺道作痛,如沙石之入,淋氣豈不如是乎?在私邸時,用生薄荷,爲效矣。陽澤曰,然矣。上曰,今日乃覺非滯乃痰,故小便如此,覺此後自押脈,則兩邊似沈矣。礈曰,自今日宜進三貼,而復常後,復以二貼減進,似好矣。陽澤曰,宜從醫官之言,以三貼進御而復和後,依前進之矣。上曰,貼數易加難下矣,其止之。仁孫·濟恭,皆請進三貼。上曰,理中建功湯,前方中桂枝·乾薑,各加五分,日三煎入。出榻敎上曰,唐米·黑糖爲益云,然乎?礈曰,治痰且有益,故閭巷老人,多用之矣。上曰,糖中和乾薑末則似好矣。礈曰,然矣。上曰,黑糖和乾薑末作丸,盛小盒進之,可也。上曰,彗星又見云,頃出之彗,周回而復見者乎?陽澤曰,聞雲觀官員言,則以爲前出之彗,復見云矣。上曰,觀象監官員入侍。出榻敎又命儒臣,持問答入侍。出榻敎應敎徐浩修,修撰李秉鼎,觀象監官員李德誠進伏。上命德誠進前曰,頃日安國彬云,彗星當回天而復見矣,此果前出之彗,而度數不差乎?德誠曰,似是前彗,而度數則今月望間,似當復見,雖差若干日,而不甚相遠矣。上曰,尾跡有加於前,則必是新彗,而若減於前,則必前彗矣。德誠曰,尾跡比前漸微,若存若無矣。上曰,曉之啓明,晝則爲太白,此果何星也?德誠曰,此乃金星,而曉則爲啓明,晝則爲太白,昏則爲長庚矣。上曰,金星能一日一周,則彗星胡爲四十日始周天乎?德誠曰,金星非能一日一周爲三星也,他大星之適在其躔度者,人誤指爲金星,西長庚·東啓明矣。上曰,徐浩修陳之,可也。浩修進前曰,一星四名,朝夕殊稱,而金星則同矣,木星啓明相似,而或誤指而稱啓明矣。上曰,南方星,見於西方,何也?浩修曰,日月之行,隨冬夏,有南北陸之異矣。上曰,此人有知識矣。知申以此言爲何如?濟恭曰,啓明自啓明,木星自木星,豈有正啓明俗啓明乎。上曰,李秉鼎陳之,可也。秉鼎進前曰,臣素昧此事,而泛知金星,朝爲啓明·晝太白·夕長庚矣。浩修曰,星度則不能一日一周天矣。上曰,兼文學洪相簡入侍。出榻敎上曰,藥房提調,持湯劑更爲入侍。出榻敎進湯劑訖,相簡進前。上曰,汝祖方在何處?相簡曰,在京矣。上曰,能起動乎?相簡曰,僅行房闥矣。上曰,有云木星爲啓明,或云土星亦爲啓明,啓明有二云,何也?相簡曰,臣則曾以爲金星,爲啓明·太白·長庚矣。上曰,汝與李德誠,同往汝祖奉朝賀處,校正此事,作爲問難而來。此亦窮理之一端矣。相簡退出。上曰,徐命膺在京乎?濟恭曰,然矣。上敎浩修曰,汝讀問答一張後,往質金星於汝父而來,可也。仍曰,此人必知之矣。濟恭曰,然矣。陽澤先退。上曰,領·右相其雖誓戒,陵奉審有事,皆以預差陞實事,分付。出傳敎上曰,摘奸京兆郞入來乎?仁孫曰,入來矣。上曰,漢城府摘奸郞廳,夕入侍同入。出榻敎上曰,以預備翰林事,政院有奏,故方欲下問,兪岳柱今日入來云,李師濂從重推考,其令今日內圈點,李德師旣陞六已遞之官,今日圈點勿論。出傳敎上命吳道炯·許礈入侍,因命診候。二醫奏曰,脈候與朝診同矣。命浩修讀問答一張,秉鼎繼讀一張訖。上命兩儒臣,姑爲退去。諸臣以次退出。
己丑十月初一日午時,上御集慶堂。都承旨入侍時,行都承旨蔡濟恭,假注書韓德厚,記事官韓光近·洪樂恒,以次進伏訖。光近·樂恒曰,待敎兪岳柱,今方入來云,當日翰圈事,雖有成命,而奉敎李德師出大之後,尙未修史,故下付司果,何以爲之乎?上曰,以預備翰林事,政院有奏,故方欲下問,兪岳柱今日入來云,李師濂從重推考,其令今日內圈點,李德師旣陞六,已遞之官,今日圈點勿論。出傳敎上曰,兼春秋二人待令,吳道炯·許礈,復爲入侍診候。礈曰,脈候俄間差勝矣。道炯曰,脈候果勝於朝矣。上曰,作氣酬酢,氣似勝,故使之更爲入診矣,果勝乎?礈·道炯曰,顯勝矣。上曰,奉審禮堂入侍。出榻敎禮曹參判尹東暹進伏。上曰,何如?東暹曰,穆陵丁字閣一柱,蠧屑多出,叩之則有聲,神榻後中房,亦有傷處矣。上曰,泰陵,何如?東暹曰,丁字閣月廊柱數處,有傷處,不可不改矣。上曰,可以繼柱乎?東暹曰,從前繼之矣。上曰,今覽禮堂奉審書啓,不過一二柱修補處,而蠧屑滲漏,莫知其中若何,不可不及時修補,而事體至重,欲詣未果,何可以一禮官,奉審莫重丁閣換柱乎?若再昨年健元陵丁字閣柱,令右相奉審後,明日與領相同爲入侍稟定,徐克悌·許圭,其令率往。出傳敎上曰,建功湯其雖苦也,服時何辭?旣命加進,今貼薑桂,依前加煎劑入事,分付。出傳敎諸臣以次退出。
己丑十月初一日申時,上御集慶堂。藥房入診入侍時,藥房都提調金陽澤,提調元仁孫,副提調蔡濟恭,假注書吳鼎源,記注官崔宗謙,記事官閔膺世,漢城府庶尹李廷恢,醫官許礈·李以楷·鄭允協·慶絢·吳道炯·柳光翼·玄處明·許溫,以次進伏訖。陽澤曰,俄間聖候,若何?上曰,一樣矣。進湯劑,礈與以楷診候訖,退奏曰,脈候與朝診同矣。上曰,應敎徐浩修,兼文學洪相簡入侍。出榻敎上命賤臣,觀象監官員文光道,同爲入侍。仁孫曰,京兆摘奸郞廳入來矣。上曰,進前以奏,廷恢以山圖進奏。上曰,文書中起耕已久乎?廷恢曰,文書未及持來,故未能詳知矣。上曰,文書,判尹後日持入,可也。仁孫曰,西平府院君墓前,有神道碑,而以登極前,故孝廟御諱,以外孫入碑文中矣。上曰,重矣。濟恭曰,以有御諱,故此碑初不敢立,孝廟聞之命立,故立之矣。上曰,因今番摘奸,乃知西平府院君墓所,有昔年御諱神道碑云,其何今聞?令道臣卽爲建閣以聞,莎草亦令本官修補,仍爲賜祭。出傳敎上曰,若有指導者然矣。仍命承旨,書西平府院君致祭祭文訖。上命賤臣曰,洪相簡入侍時,李德星使之同入,可也。因命承旨書之曰,祭文製下,遣宗臣全恩君,西平府院君墓致祭,其宗孫,令該曹特爲懸註調用,以表予憶昔年感辛亥之意。出傳敎應敎徐浩修,兼文學洪相簡,觀象監官員文光道·李德星,以次進伏訖。上命浩修,進讀徐命膺·金星問難書啓訖。浩修曰,與知申所奏同矣,臣父以爲,聖敎足以仰答,而不能省覺,故以此責臣矣。上曰,徐命膺難矣。因命相簡進前曰,奉賀書啓,讀奏可也。相簡曰,臣則不以書啓,而只錄臣祖所言以來矣。因讀奏訖。上曰,奉賀之意,則與德星之言同矣。上曰,行司直徐命膺,明日入侍。出榻敎上命承旨,讀江華留守築城狀啓訖。上曰,宗廟直長韓光傅,明日入侍。出榻敎諸臣以次退出。
上在慶熙宮。停常參·經筵。
未時,日暈。夜四更,電光。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今予若是,昨見乃覺,尙今尙今,建功建功,雖然,或休或服,其亦時哉?其服二貼,若飮冷水,薑桂加錢,夕乃有效,夜睡稍勝,開東復苶,多少記懷,氣亦舒焉,此何由乎?則心則心,雖然,晨朝兼有能奸,於晝於夜,千態萬狀,昨則若飽,今則若飢,此正態狀,其亦例事,氣何諭乎?于今召試,豈樂寓懷?中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍。
李壽鳳啓曰,大司憲鄭光忠式暇,執義趙㻐傳旨未下,掌令李碩九·朴奎壽在外,持平柳雲翼傳旨未下,慶再觀在外,今日以監察茶時之意,敢啓。傳曰,知道。
以承傳色,口傳下敎曰,內局及領相見之後,召試當卽爲之,卽爲待令。
傳于李聖圭曰,內局先爲入侍。領相如入來,與其同往人入侍。徐命膺入來,則亦同爲入侍。
李聖圭啓曰,領議政洪鳳漢,判義禁具善行,知訓鍊李章吾,長陵陵上奉審,水道看審後來待矣。傳曰,入侍。
傳于李聖圭曰,翰林召試,集慶堂爲之,侍衛置之,只禮房承旨入侍。
李聖圭啓曰,今日召試時,對讀官待落點,一體牌招,何如?傳曰,允。
備忘記,傳于李性遂曰,明日隆武堂,堂下武臣,柳葉箭五巡,片箭一巡試射,試官騎判·禁將·龍虎將·入直騎郞·摠郞,只該房承旨入侍,行伍執事·勤仕奉事擧案安徐,其中自願者許試,榻前侍衛置之,時刻,待下敎只入正時。
以承傳色,口傳下敎曰,今番則五巡計四矢置之,
徐命善啓曰,戶曹判書洪麟漢,依下敎來待矣。吏曹口傳政事,以金恒柱爲戶曹正郞,申光蘊爲戶曹佐郞,檢閱單李鼎運。
李壽鳳,以義禁府言啓曰,南益祥,囚南間嚴問口招事,命下矣。南益祥家在城外,待城門開,拿囚擧行之意,敢啓。傳曰,知道。
又以刑曹言啓曰,南益祥,軍官李禔遠,黑山島倍道,勿限年定配事,命下矣。罪人李禔遠,家在城外,待城門開,卽爲捉來發配之意,敢啓。傳曰,知道。
以承傳色,口傳下敎曰,開陽門尙開則下鑰,金吾堂上若來到,使之留待直房,開門後入來。
判義禁具善行疏曰,伏以臣,經年逖違之餘,復登文陛,粗伸反面之忱,仰瞻天顔,益切勝昔之喜,區區下情,竊不勝歡欣慶忻,祗獻萬年岡陵之祝而已。迺乃千萬夢想之外,忽承判金吾寵擢之命,臣誠惝怳震越,五內失守,伏況追念先臣恩敎,至爲鄭重,臣九頓莊誦,不覺感涕之被面,不知無狀賤臣,何以得此於君父也?念臣家世,受國厚恩,與天無極,而先臣之結知聖明,尤爲曠絶,眷毗無替於終始,恩榮罔間於幽明,實從古君臣之際所罕有。如臣不肖,庸愚凡下,無能爲後於先臣,而徒藉餘蔭,猥荷隆造,歷試戎垣,濫躋卿班,曾蔑絲毫之報,徒積負乘之譏。每恐上負聖恩,下墜先業,一念兢兢,寤寐淵氷。重以蒲柳脆質,未老先衰,實無陳力之望,頃年之懇解戎柄,諒非獲已。至於西閫重寄,適當有事之會,黽勉再赴,不敢辭避,一味尸素,實無寸績之可記,僨誤之責不加,而召還之恩式遄者,莫非天地生成之仁也。今則精神凡百,日覺銷鑠,譬如駑駘力盡,不堪復備於鞭策。惟有投閑置散,保全殘喘,涵泳聖澤,圖報塵刹,而一朝超擢之恩,遽出常格之外,臣所以愕然失圖,不知所出者也。況玆所叨,是何等職任?崇資峻秩,處於六卿之上,王府奏讞,責以專斷,故以武臣而膺是任,從古甚罕。雖宿望素著,公議咸屬,而亦必務加難愼,曾不輕畀名器之重,凜然如是,而猝然加之於千不近·萬不似之身,臣心愧赧,已不可言,而其累則哲之明,駭四方之聽,豈細故也哉?聖意雖軫於念舊,私悃益懼於忝先,自承恩命,繞壁徊徨,如負大何,歷日縮伏,以俟駁正之論,適因往役有命,召牌之下,章皇冒肅,廉愧掃地,無面可顯,今始瀝血,拜章哀籲於仁覆之下。伏乞聖慈,曲加矜諒,將臣新資見職,亟命刊削,以重朝體,以安賤分,不勝萬幸。答曰,省疏具悉。噫,以曾經元戎大司馬,再授西閫,淸江復舊道,西城更訖功,不負特授,使我高枕,是誰之功?雖無此也,繼卿父圈玉帶犀,是豈偶然?況卿父固心於守城,今卿成功於西築,豈特予心之嘉,卿父有知,冥冥必欣,旣非濫也,其何過辭?卿其勿辭行公。
己丑十月初二日巳時,上御集慶堂。藥房入診入侍時,藥房都提調金陽澤,提調元仁孫,副提調蔡濟恭,假注書吳鼎源,記事官韓光近·洪樂恒,行司直徐命膺,醫官許礈·李以楷·鄭允協·慶絢·吳道炯·柳光翼·玄處明·許溫,以次進伏訖。陽澤曰,夜間聖體調攝,若何?俄伏見藥院批答,則寢睡小勝爲敎,下情欣幸矣。上曰,氣則一樣,而寢睡似勝矣。進湯劑,兩廳首醫入診訖,退奏曰,脈候差勝於昨日矣。上曰,領相何時入來乎?陽澤曰,似幾乎入來乎。上曰,領·右相,誰當先來乎?陽澤曰,領相似當先來矣。上曰,翰試應赴者幾人,在外幾人乎?賤臣知入以奏。上曰,應試之人不少矣。徐命膺入來乎?濟恭曰,入來矣。命進前,以金星眞假及一星爲三星與否,上下問難,賤臣以領相入來之意,微告於承旨以奏。上命賤臣,領相入侍。領議政洪鳳漢,判義禁具善行,知訓鍊李章吾,以次進伏。鳳漢曰,數日間聖候,若何?上曰,一樣矣。奉審則何如?鳳漢以圖進,指水勢以奏曰,水道不可於中腰引入,而於彎弓形水頭引入,如弓弦樣,從火巢外,濬入舊小水道則好矣。上曰,仍舊貫,如之何?予則惟欲復舊道矣。上曰,如盥水器懸金樣者,一邊如舊,而一邊橫偃云,然乎?鳳漢曰,今之水勢,正如彎弓,元無一邊橫偃之狀矣。上曰,然則元無偃走之事乎?鳳漢曰,水自坎卯方入,丁未方出,而正如彎弓矣。善行·章吾,俱以水形拱抱,無橫走狀仰對。上曰,左右邊皆拱抱則好矣。鳳漢曰,臨津繞後,造江在左,恭陵川在右,氣勢壯矣,封陵前手法已如此,萬壽無疆矣。上命進筆硯,圖水形下示曰,如此乎?鳳漢曰,果然如此矣。上曰,水之如此,天也,非人力也。今則予志,安矣。仍以金星事問難。鳳漢曰,正使與李德星,赴燕云,詳探於彼中則好矣。上曰,然矣。仍敎命膺曰,涿鹿衍義·南溪衍談,卿抵燕後,求問得來,可也。命膺曰,當依聖敎,求來矣。上曰,藥房提調,持湯劑,更爲入侍。出榻敎進湯劑訖。命膺曰,臣方待罪藝閣,以本館事,有仰達者矣。本館給代,當初均廳磨鍊時,只計元朔,不計閏月,故有閏之年,不得不引用後朔,其間已徑三閏,而一年三朔之條,恰爲欠縮,不得給代,前頭若徑十餘閏,則通一年將不得給代,此不可不及時變通者矣。曾聞掌樂院·工曹·造紙署皆有此弊,貸出公錢,十年之內,擧皆蘇完云,故頃以此意,報備局,則以一番筵稟後處之爲題,故今因入侍,敢此仰達,以公錢四五千兩,貸下本館,使之從便拮据,補其欠縮,而每年以均廳給代,分數計減,以爲一分蘇弊之道,何如?上曰,何以至此?掌樂院果有此例乎?鳳漢曰,當初均廳磨鍊時,各司給代之數,無不省減,而他處皆損用道,其能支過,至於樂院·工曹等衙門,不爲省用,以致歲用之漸縮,末乃筵稟,先下次次除報,終成完局。今此藝閣,不卽言弊於朝廷,私自引用,將至難支之境者,誠如重臣所奏。今若依樂院例,自賑廳量宜貸下,仍於均廳給代中,年年除留,則在本廳不備之思,在本館爲莫大之幸,且其貸下之數,似不滿樂院三分之一,尤無難便之慮矣。上曰,卿知而擧行之意,指揮,可也。鳳漢曰,此在均堂之所區處,待其還朝,使之往復廟堂,從便擧行,好矣。上曰,依爲之。出擧條上曰,宗廟直長韓光傅入侍。出榻敎光溥進伏。上曰,年少乎?濟恭曰,然矣。上曰,西平幾代孫乎?光溥曰,六代矣。上曰,西平府院君墓改莎草,碑閣畢役後致祭。出榻敎仁孫曰,昨日京兆郞,西平府院君墓所築堰處摘奸後入侍時,伏承領相入侍時持山圖同入之敎矣。墓所外白虎水口下,有新築堰,而今則海水衝破,已成廢筒,然尙有數間墓址,而築堰處在穴前,爲望見之地矣。自朝家若不毁破而仍置,則此後亦不無更築之慮矣。鳳漢曰,此雖私家山所,決不可一任其築筒防水,以犯地家之忌也。在前自朝家毁築時,深意有在,洞口內畓,事勢所拘,雖難毁破,洞外水口處,則其宜嚴立科條,以杜更築之弊矣。上曰,精出擧條,自本館成給立旨,此後如有勢家橫侵之弊,施以制書有違律,可也。鳳漢曰,日後不禁之本官,亦當致責之意,一體分付,好矣。上曰,守令同矣,依爲之。出擧條濟恭曰,召試今方設行,臣亦有仰達者矣。因注書薦之,尙不擧行,堂後久無實官,事涉苟簡,催促當薦人,使之從速爲之,何如?上曰,依爲之。濟恭曰,然則薦主之在外者,一倂催促上來,擧行,似好矣。上曰,依爲之。出擧條諸臣以次退出。
己丑十月初二日巳時,上御集慶堂。翰林召試入侍時,領春秋洪鳳漢,知春秋李昌壽,同春秋鄭存謙,對讀官徐浩修·洪相簡,右承旨李聖圭,假注書韓德厚,記事官韓光近·洪樂恒,以次進伏訖。上曰,春秋堂,誰入?鳳漢曰,知春秋李昌壽,同春秋鄭存謙入來矣。上命書題,相簡書畢。上曰,唐朝十八學士,例置弘文館於禁中時,臨講討之題,曾或出耶?鳳漢曰,未知曾出,而表題則雖一字差殊,判異矣。上曰,當令盡其才,限酉時,可也。懸題頒紙訖。上曰,金夏材儷文家主人,宜善表矣。鳳漢曰,然矣。上曰,姑爲退去,科次時入侍,可矣。諸臣以次退出。
己丑十月初二日未時,上御集慶堂。領·右相入侍時,領議政洪鳳漢,右議政金尙喆,右承旨李聖圭,假注書韓德厚,記事官韓光近·洪樂恒,以次進伏訖。上曰,何如?尙喆曰,臣承命奉審,則禮堂書啓,大體是矣。穆陵丁字閣一邊柱,蠧屑多出,比他柱乍縮,所當改之,不必改瓦,換立新柱則好矣。神榻後信房石,亦不可不改之矣。蓋自乙巳年,中官內摘奸執頉後,至今日遷就未改矣。上曰,乙巳四月摘奸。尙喆曰,五月云矣。上曰,乙巳五月日記,注書持入。賤臣德厚,承命出去。上曰,挾侍中官,曼聲駭然,從重推考。出傳敎賤臣德厚,奉入乙巳五月日記。上曰,不必考日記,宜乎改之矣。尙喆曰,穆陵·仁穆王后陵上曲墻地臺石,四十餘年執頉,而不至顯顯有頉,泰陵則丁字閣月廊四柱有頉,補柱與改柱,惟在自上處分矣,上曰,木乾然後,可以用之,擇日稍遠,以待木乾,可也。鳳漢曰,柏木易朽,檜木尤甚,宜用松木矣。上曰,曾有繼柱之例,兩木補繼處,以鐵環之,好矣。尙喆曰,誠好矣。上曰,大臣旣奉審而來,穆陵丁字閣一柱,新柱修補,丁字閣後一面·西三面中房新備,而今聞信房石,莫知有無,今番修補時,撤四面竹墻,信房石若無,諸面皆設,雖有,若低,高排後設新中房木。泰陵丁字閣月廊四柱,以堅固精乾木補柱,皆勿用柏子木,皆以松木修補。穆陵移還安祭祭文,泰陵移還安祭祭文,皆製下,令該曹卽爲擇日擧行,戶·禮曹堂郞,依例進去,監役官,以本陵官擧行。出傳敎鳳漢曰,泰陵則只補柱於月廊,似無移安之事矣。上曰,雖改月廊,自致驚動,豈不未安乎?命觀象監擇日官入侍。擇日金宗赫進伏曰,穆陵始役,十六日爲好矣,泰陵始役,十九日爲好矣。上曰,穆陵始役,以十六日,泰陵始役,以十九日擧行。出傳敎鳳漢曰,二戶郞,以相避當遞矣。上曰,誰也?鳳漢曰,李明中·李河永也。尙喆曰,與戶判相避矣。上曰,戶郞二員應遞代,令該曹卽爲口傳另擇。出傳敎上曰,李敬倫,今番陵役,必往矣。鳳漢曰,必往矣。上命書兩陵移還安祭祭文訖。尙喆曰,臣往穆陵時,聞各陵陵官言,補汰禁伐,益加申飭云,庶無憂矣。上曰,然則幸矣。鳳漢曰,長陵近處,土性甚堅,似不汰矣,自翼陵後面,十月間多植木則好矣。上曰,懿陵樹木,果盛矣。鳳漢曰,東陵樹木,尤盛矣。尙喆曰,穆陵大王陵上曲墻外,似有浮落之㾗,而不爲顯顯,樹木則東陵,果好矣。上命大臣先退,鳳漢·尙喆退出。聖圭曰,領·右相傳諭,當分遣預備及事變注書,而預備翰林李師濂,謂有館規,終不進去,故臣果啓辭矣。李師濂陳疏,侵斥政院,此若置之,後弊難言,故敢此仰達矣。上曰,爲其翰圈,特推磨勘,則事已了當,焉敢陳稟?小官此習,不可不懲。其若禁推,逞志供辭,驕蹇宜抑,方今氣衰,焉敢若此,奉敎李師濂削職。出傳敎上曰,癸巳年金奉朝賀,準宗班庭請,草於月廊禁軍將廳,故金奉朝賀,其時翰林,予知問曰,古則翰林,亦行注書事乎?對曰,其時預備,亦爲堂後假官,故以注書來云。古翰薦時,其數不多,爲下番者多朔,而預備猶爲注書。今則翰圈之後,若朝說書·暮正言,昨待敎·今奉敎,而猶欲取便,若此豈特傳諭?以摘奸言之,史官待命之命,翰注皆史官故也,而注書翰林,同爲待令,近者宣傳官替行多。以此觀之,內摘奸,必將謀頉乎?其宜端本,此後依古例預備外,注書望,通融備擬。出傳敎上曰,戶判有材木處後,入侍知奏。諸臣以次退出。
己丑十月初二日酉時,上御集慶堂。召試科次入侍時,領春秋洪鳳漢,知春秋李昌壽,同春秋鄭存謙,對讀官徐浩修·洪相簡,右承旨李聖圭,假注書吳鼎源,記事官韓光近·洪樂恒,以次進伏訖。上曰,試券次次入之。合考訖。上曰,氣似漸減,而聞讀券聲,似少勝矣。因下敎曰,藥房提調,持湯劑更爲入侍。出榻敎藥房都提調金陽澤,提調元仁孫,副提調蔡濟恭進伏。陽澤進湯劑,上進御訖。命拆封,李鼎運·李商建·尹弼秉爲之。上曰,李鼎運,誰也?濟恭曰,延城府院君李好閔從六代孫矣。上曰,吳鼎源落券,提學持入讀之,可也。存謙持入進讀。上曰,此作足可爲之,見漏,可惜矣。存謙曰,然矣。上曰,居首李鼎運依座次,朔亦準,今日付職,牌招入直。其餘二人,次第付職,吳鼎源莫知其人,以不就,頃者拔去,今番乃聞其五代祖希道,卽癸亥年登科人也,其涉異常,與同拔二人,許其應試,今日漏焉,只有一試,御此闕記瑞巖,豈無表其志?說書特爲備擬事,分付。出傳敎上曰,金夏材落券持入,都令讀之,可也。濟恭進讀。上曰,儷文家主人,果善表矣。因敎陽澤曰,予心悵然,試券卿須袖去傳給也。陽澤曰,聖敎至此,見落還勝於被選,不勝感激矣。上曰,坐直承旨,持濟州御史狀啓入侍。出榻敎上曰,戶判入侍。出榻敎上命開陽門仍留,新付翰林入來後下鑰。戶曹判書洪麟漢,同副承旨徐命善進伏。上曰,兩陵修補處,大臣旣奉審,卿往始役,而當用松木,木乾然後可用,故擇日稍遠,姑待其間始役,可也。麟漢曰,臣方差享官,受誓戒合有變通乎?上曰,預差升實,可也。上曰,戶判除下直往來。出榻敎命善讀濟州御史書啓,讀奏訖。命命善書之曰,今覽濟州御史啓本,不負下敎,語涉條理,處置得宜,迷暗之目,非渠之目,今聞日子,其亦誤矣,其飭過矣,特爲敍用。在外修撰尹弘烈許遞,其代除授,亦有下問者,待開門牌招,內局入侍,同爲入侍。出傳敎上曰,新付翰林入侍。出榻敎檢閱李鼎運進伏,上令以燭照面曰,有髥乎?鳳漢曰,少有之矣。因命承旨書之曰,南益祥有下敎者,金吾諸堂,其令卽爲來待本府。出傳敎上曰,御史啓本中一端,卽說民弊,而御史處置雖得宜,本事旣爲弊端,存革間,令備局商量草記回啓。出傳敎上命賤臣,領布傳敎後,當直都事,閤門外使之聽傳敎,可也。上曰,噫,體昔年於耽羅,予心若何?此際聞麥農之大歉,比昨年若此,噫,本州王化所不及之處,昔有東海之婦,無乃有致異之故?特遣御史,若義州六同事,其事果驗。噫,今覽御史書啓,無狀南益祥,以渠爲南以興之孫,春塘登科後,特命宣傳官,施搥無比,渠何以至此?宜思君恩,而乃敢爲一裨將,棍殺無辜之興龍。興龍六寸仲完,以登聞來京,則其家人傳送於貢船,故亂杖後,嚴囚八朔,降定牧子。興龍之八寸弼溥,又施亂杖,降定賤役。興龍之同生,亦何辜,而嚴刑後,降定牧子,囚八朔後,猶以爲不足,又爲重棍十九度,聞御史之來,頉降定升將校。噫,渠亦人也,抑何心膓,作此殘忍罔測之事乎?其歲荒,卽益祥之所召,而予命御史,可見乾道之難逃,豈特此也?且旣狀聞麥農之大歉,至請許多之穀,此時渠雖遞來,其宜匹馬以還,而馬尾七百餘斤,涼臺一千五百立,不法取來,被捉於御史,屬公貿年七百餘石,米五十餘石,知秋農之已判太歉,爲賑資留置而來云。一時奉命御史若此,而幾年爲牧者,何忍若此?濫殺貪婪,孰過於益祥?雖計贓其律若何,瞻彼海島,又思冤鬼,聞此豈可踰日?濫殺難掩,執贓若此,若不直招,嚴刑取服,將施於何?先命該堂,來待本府,濫殺贓吏南益祥,爲先囚南間,以此間目,嚴問口招,其令登對以奏,裨將李禔遠,亦不可以御史一次之刑磨勘,令攸司黑山島倍道,勿限年定配。出傳敎上命賤臣,此傳敎頒布,而金吾郞使之閤門外聽傳敎,秋曹郞走馬進來,聽傳敎後,待開門裨將定配事,分付,可也。賤臣承命出,分付後還伏。上曰,今番船沈時藿商韓壽蕃,大言使之登船,能活五十三人,此御史目覩者,其誠可嘉,何待回啓?令該曹特爲加資,其帖卽爲下送,以示予意。出傳敎上命持入癸巳正月日記,命承旨,考出故奉朝賀金在魯假注書入直日。命善曰,癸巳正月十七日矣。上曰,其前有翰林行公處乎?命善曰,果有檢閱謝恩處矣。上曰,金奉賀以翰林爲假官,準啓草事,予尙記憶矣。鳳漢曰,頃以黃州逋欠事,前後守令有勘律之命,事當置對後處之,而其中金履長,情理深有所悶惻者,以頃年白鳳麟之所被聖敎者推之,其不忍入於金吾一步地一也。且向來履長拿配後,追下傷憐之敎,目下就拿,法例當然,則雖不可容議,亦有所不忍矣。上曰,金履長,豈忍囚乎?鳳漢曰,雖金履長,若犯重科,則何不可囚乎?今番所坐,不知大段,而朝議必欲勘處者,蓋以嚴法飭後之道也,掩置舊通,自有其律,不宜獨爲區別,上意如欲其不待供而直處,則亦或一道矣。上曰,所奏誠然,依爲之。出擧條鳳漢曰,朴師海·李惠祚,俱以羅州破船査事,至被奪告身之典矣。其同時被罪之人,旣已蒙宥,則此兩人,宜有收敍之道矣。上曰,一體給牒敍用,可也。出擧條鳳漢先退。上命命善,讀坡州牧使所報軍器修補,摠戎使請賞狀啓,讀奏訖。上曰,今覽摠戎使狀啓,李潤德所報軍官,客舍諸軍物新備,其涉可尙,令該曹依例回啓施賞,而其中囉叺號笛,卽吹手雙吹者,而其各一隻,各一有舊件而然耶?莫重施賞,此則曾所未聞者,物件中此二件勿施,以示暮年綜核之意。出傳敎讀奏傳敎訖。諸臣以次退出。
上在慶熙宮。停常參·經筵。
初昏,彗星見於心宿度內,色淡白,尾跡若存若無。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
李壽鳳啓曰,大司憲鄭光忠呈辭,執義趙㻐傳旨未下,掌令朴奎壽·李碩九在外,持平慶再觀在外,柳雲翼傳旨未下,今日以監察茶時之意,敢啓。傳曰,知道。
傳于李聖圭曰,韓判府事,內局同爲入侍。
李壽鳳啓曰,判義禁具善行,同義禁鄭尙淳·李彦衡,持南益祥口招,依下敎來待矣。傳于李聖圭曰,內局入侍,竝爲入侍。
以承傳色,口傳下敎曰,今日應射人員,都數書入。
以備忘記,傳于李性遂曰,片箭二中三分將官二人加資,二中宣傳官二人陞六。
以承傳色,口傳下敎曰,戶判今日當輸去材木,分付繕工作假家,俾無雨濕之弊。
以承傳色,口傳下敎曰,諸堂入來乎?不來則駭然,召當直申飭。
李聖圭啓曰,判義禁具善行,同義禁鄭尙淳·李彦衡,持南益祥更招,依下敎來待矣。
傳于李聖圭曰,內局入侍。
以承傳色,口傳下敎曰,榜目修入時,塡名捧傳旨。
李性遂,以兵曹言啓曰,部將崔忠國,武臣兼宣傳官成胤協·朴埴,受由啓目,未入啓之前,任自下鄕,事極駭然,竝汰去,何如?傳曰,允。
兵曹口傳政事,武兼宣傳官金致晙·曺命楫。
李壽鳳,以義禁府言啓曰,南益祥,囚南間嚴問口招事,命下矣。依法例,具枷杻囚南間之意,敢啓。傳曰,知道。
李壽鳳,以刑曹言啓曰,南益祥裨將李禔遠,黑山島倍道勿限年定配事,命下矣。罪人李禔遠,依傳敎,全羅道羅州牧黑山島,勿限年定配,倍道押送之意,敢啓。傳曰,知道。
李性遂,以左右捕盜廳言啓曰,濟州奸吏金德禮,令捕廳卽爲究捕,押送本州,使時牧使嚴刑懲他事,命下矣。罪人金德禮,已爲捉來,移送秋曹,押送本州,何如?傳曰,水口門留門,捕將於門外,重棍二十度,仍付秋曹,當日倍道,押送蔚珍。
己丑十月初三日巳時,上御集慶堂。藥房入診,判府事·金吾堂上,同爲入侍時,藥房都提調金陽澤,提調元仁孫,副提調蔡濟恭,假注書吳鼎源,記事官洪樂恒·李鼎運,判府事韓翼謩,判義禁具善行,同義禁鄭尙淳·李彦衡,醫官許礈·李以楷·鄭允協·慶絢·吳道炯·柳光翼·玄處明·許溫,以次進伏訖。陽澤曰,夜來聖候,若何?寢睡·水刺之節,亦何如?上曰,一樣矣。進湯劑,醫官診候訖,退奏曰,左右三部調均,而滑體亦依前矣。翼謩進前曰,近日聖體調攝,若何?上曰,日來少勝矣。命濟恭,讀畿伯狀啓訖。命書之曰,今覽畿伯狀聞,噫,今年穡事,果若狀聞,其惜可勝言哉?昔仁宗皇帝,謂楊士奇曰,不問有司,蓋有司惜費故也。譬比摠加給之請,其若過中,宜令稟處,而所請適當,傳云邦畿千里,惟民所止。旣不濫也,則其宜許施,依狀請施行事,令備局卽爲分付,使畿民其令便心。噫,便心二字,豈暮年求譽於吾民?目今其氣若此,而夙宵此心,一則追慕,一則爲民,五百結加給,何異勺水,而此亦一心憧憧而然也,蓋本固邦寧之意也。噫,寧之一字,亦豈爲今日?其爲昔年愛恤億兆之民也。出傳敎翼謩及濟恭先退。上曰,同副承旨入侍。出榻敎同副承旨徐命善進伏。上命金吾諸堂進前,命命善,讀益祥口招。上曰,囚南間必喪魂,而供辭猶能瞭然矣。命賤臣,濟州御史入侍,前御史朴師崙進伏。上曰,觀此書啓,不負特命,而益祥供辭,與書啓相左,見此口招,可也。師崙曰,臣俄已見之,與臣所聞大異矣。上曰,詳奏,可也。師崙曰,將校白興龍,以稍實有船者,故定船格,多付貿易軍物,而欲爲推捧之際,以船主,故捉致興龍,則興龍不肯猝曳,故有此刑杖之事矣。上曰,杖數相左矣。師崙曰,十九度則分明云,而其六寸仲完,擊鼓次上京,則益祥家人聞之,押仲完脅載京船下送矣。上曰,馬尾·涼臺事,何如耶?師崙曰,若干則欲爲賑資云矣。上曰,初則以貪知之,有所以然耶?師崙曰,先作錢者皆送京,而餘數若干,欲爲賑資,以徑遞故留置云,涼臺五百立書尾洞,似是送京之物矣。上曰,以書啓觀之,則彼之贓物,御史爲賑資云矣,今聞與書啓異矣。馬尾事,何不究覈耶?師崙曰,五百斤出陸置之,未知欲爲何樣區處矣。上曰,予初聞欲爲計贓矣,今聞之,無可計贓者矣。軍官有溺死者乎?師崙曰,軍官李思說及濟人合十七人溺死矣。上曰,殘忍矣,御史何以得生乎?師崙曰,跳下丈餘汲水船,幸以得生,莫非王靈攸曁。上曰,難矣。命承旨書之曰,今聞濟州前御史朴師崙面奏,軍官李思說等十七人,初料漂流大洋,今聞一船之人,水浸船重,同沈海中,其沈時船尾,御史目覩云。聞其奏,若見狀,以王命,若是沈於海中,嗚呼,海中啾啾之聲,何聞九重?聞而靜思,昔之伊尹,雖一夫不獲所,其心猶然,況爲人君,十七人命藏於魚腹乎?軍官之子,已命調用,恤典亦爲下敎,聞此何心伈伈?令靈巖郡,海邊設壇致祭,而且聞御史所奏,其水宗人之水沈者多云,豈云新舊?皆予赤子,依棘城例,祭文製下,分付道臣,令到日,其令卽爲擧行,以慰海中啾啾之鬼。出傳敎仍命書溺死人致祭祭文訖。上曰,益祥招辭,無蒼黃色,可謂難人矣。師崙曰,非難人,而招辭則皆粧撰矣。書啓中,性本柔懦以下八字,渠之畫像矣。且濟州大奸吏金德禮者,臣欲撲殺,益祥使之逃走,失捕上京云矣。上曰,益祥浚民膏血者乎?師崙曰,民欲食其肉矣。上曰,今聞御史所奏書啓寵裨奸吏,裨,則意謂禔遠,今聞寵裨趙,奸吏金德禮,而已刑推,德禮,益祥暗送上來京中云,令捕廳卽爲究捕,押送本州,使時牧使,嚴刑懲他。出傳敎仍命書南益祥嚴刑取招,判付訖,師崙及金吾三堂先退。上曰,藥房提調,持湯劑更爲入侍。出榻敎進湯劑訖,退出。
己丑十月初三日午時,上御隆武堂。親臨堂下武臣試射入侍時,左副承旨李性遂,假注書吳鼎源·韓德厚,記事官洪樂恒·李鼎運,試官兵曹判書金時默,禁衛大將具善復,禁軍別將李邦曄,兵曹佐郞閔膺世,都摠經歷鄭胄新·任逅,以次進伏訖。上曰,宰樞執鼓,除尺量矢數,執鼓貫五邊三。性遂曰,隊數何以爲之乎?上曰,一貫革六人作隊,可也。性遂曰,拾箭,幾隊爲之乎?上曰,三隊拾之。性遂曰,參試都摠府郞廳,應射乎?上曰,置之。宣傳官以冠帶應射,日勢已晚,柳葉〈箭〉三巡難矣,只一巡爲之,仍射片箭,可也。南行宣傳官,誰也?性遂曰,趙蒙錫·李熤也。上曰,南行部將,誰也?性遂曰,洪芝漢也。柳葉〈箭〉畢射後,上曰,拾箭後退立貫革,除尺量矢數,執鼓貫十五邊七,一隊八人式應射,可也。畢射後,上曰,三中四分幾人?善復曰,把摠李尙直,部將黃處垕也。上曰,拾箭退錚,試記·通功門外修入。諸臣以次退出。
己丑十月初三日酉時,上御集慶堂。藥房入診入侍時,藥房都提調金陽澤,提調元仁孫,副提調蔡濟恭,假注書吳鼎源,記事官洪樂恒·李鼎運,醫官許礈·李以楷·鄭允協·慶絢·吳道炯·柳光翼·許溫,以次進伏訖。陽澤曰,終日臨射,觸冒風寒,聖體不瑕有傷損乎?上曰,一樣矣。進湯劑訖,陽澤·仁孫·濟恭先退。上命賤臣,坐直承旨及金吾留待,堂上使之入侍,開陽門仍留,賤臣,與承旨及金吾堂上,偕入復命後,退出。
己丑十月初三日酉時,上御集慶堂。金吾堂上入侍時,判義禁具善行,同義禁鄭尙淳·李彦衡,右承旨李聖圭,假注書韓德厚,記事官洪樂恒·李鼎運,以此進伏訖。上命讀南益祥供辭,仍命書判付,又命讀金德禮捉來草記訖。上曰,益祥,誰族?善行曰,宜春君南以興之子孫,而兩代戰亡,故兵使南益齡族,而卽今將官南益祐同生也。上曰,南益祐入今日試記矣。嶺東最遠處,乃何邑?尙淳曰,蔚珍,似遠矣。上曰,捕盜從事官一員入侍,宣傳官一員入侍。竝出榻敎從事官李,宣傳官曺命楫進伏。上曰,刑曹郞廳入侍。出榻敎刑曹佐郞鄭琂章進伏。上曰,益祥之初招欺隱,今招泛稱遲晚,萬萬無狀,故以嚴刑判下,而若此則爲幺麽一益祥,二夜酬應,非靜攝之意,且判義禁當巨役,才竣事復命之日,聞其聲而心悶,又有命審之事,只踰日命訊囚,相雜若何?兼帶判金吾,特爲減下,以示予意,其代,行司直李昌壽除授,待開門牌招,開坐擧行。出傳敎善行將退。上曰,今解此任,亦惜卿之意也,可以便休,減下肅拜,卽爲之可也。善行曰,小臣恩數,罔極矣。先爲退出。上曰,金德禮何以捉得?從事官奏之。曰,右捕廳捉得,故臣廳則不知矣。上曰,御史書啓,濟民剝割奸吏金德禮,令捕廳決棍二十度付該曹,亦令該曹勿限年配蔚珍,當日倍道押送。出傳敎上曰,宣傳官持標信,開水口門,罪人擧行後,閉門而來。刑郞受堂上公事,往門外擧行後,草記以奏。·琂章·命楫先退。上命讀兵曹草記,聖圭讀訖。上曰,今此草記中汰去,二武兼一部將,在何鄕,而參上·參下知來。賤臣德厚還奏曰,參上武兼成胤協居大興,朴埴居公州,參下部將崔忠國居嶺南云矣。上曰,今日宣傳官二人陞六,適有窠,皆武兼口傳啓下。出傳敎上曰,冬享大祭在近,金德禮捉去之時,勿遵大路,以避馬,屛門作路,可也。而水口門則有標信,則雖無符驗,可以開矣,卽爲擧行。諸臣以次退出。
上在慶熙宮。停常參·經筵。
初昏,彗星見於心宿度內,色淡白,尾跡若存若無。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。冬日若春,此心憧憧,今日冬令,心少舒矣,氣則一樣,次對同入,宜矣。
中宮殿·惠嬪宮,藥房口傳問安。答曰,知道。
李性遂,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
以備忘記,傳于李性遂曰,明日次對,進定於今日。
以承傳色,口傳下敎曰,次對下敎,令備局郞廳分付。
李性遂啓曰,今日次對,諫院無進參之員,除在外牌不進傳旨未下外,正言李延汲,卽爲牌招,以爲入侍之地,何如?傳曰,允。
以承傳色,口傳下敎曰,該堂若來,則欲爲次對,只今不來,豈或已到,而欲待次對而然耶?知入。
李性遂啓曰,大臣·備局堂上,依下敎來待矣。傳曰,日勢已晚,備局先爲入侍。
以承傳色,口傳下敎曰,該堂來後,同副承旨入侍。
徐命善啓曰,判義禁李昌壽,同義禁鄭尙淳·李彦衡,持罪人南益祥口招,依下敎來待矣。傳曰,入侍。
備忘記,再明日延和門當祗迎,該房該曹知悉,儀註置之,時刻隨時,只入正時。
李性遂,以兵曹言啓曰,本曹佐郞李,身病猝重,累度呈狀乞遞,宿衛之任,不可久曠,今姑改遞,何如?傳曰,允。
李性遂,以兵曹言啓曰,今十月初四日咸興居私奴先贊稱名漢,自興化門入來,差備門外擊錚,依例令攸司囚禁治罪,當該守門將張漢翼,依定式推考,何如?傳曰,允。
李性遂,以義禁府言啓曰,臣等,依下敎,開坐本府,罪人南益祥拿入,以判付內辭意布諭後,問其有子幾人,則只有一子出身正圭云,故南正圭卽爲拿囚之意,敢啓。傳曰,知道。依下敎擧行。
李性遂,以刑曹言啓曰,奸吏金德禮,令捕廳決棍二十度,付該曹,亦令該曹勿限年配蔚珍,當日倍道押送事,命下矣。罪人金德禮,依傳敎,江原道蔚珍縣,勿限年定配,當日倍道押送之意,敢啓。傳曰,知道。
李性遂,以右邊捕盜廳言啓曰,濟州奸吏金德禮,依傳敎,水口門外,重棍二十度後,出付刑曹之意,敢啓。傳曰,知道。
己丑十月初四日巳時,上御集慶堂。大臣·備局堂上,引見入侍時,領議政洪鳳漢,左議政金相福,右議政金尙喆,行吏曹判書申晦,戶曹判書洪麟漢,兵曹判書金時默,行司直具善復,知訓鍊李章吾,刑曹判書徐命臣,禮曹判書李溵,行副司直金孝大,行副司直鄭存謙,行副司直金器大,行副司直李重祜,大司憲鄭光忠,副校理李澤遂,左副承旨李性遂,假注書韓德厚,事變假注書兪彦脩,記事官洪樂恒·李鼎運,以次進伏訖。鳳漢曰,日間頗寒,聖候何如?上曰,一樣而日氣寒,故慮失攝矣。鳳漢曰,寢睡·水刺之節,何如?上曰,一樣矣。相福曰,臣不敢一向不出仕,今方入來,而加劑後,意謂聖候必勝矣。日氣稍寒,恐或失宜矣。上曰,別無添損之節矣。鳳漢曰,錦伯災結狀來矣。上曰,其狀入之。性遂讀奏。上曰,此狀之精,如畿伯狀矣。稍實邑爲三十六,尤甚邑只五六,以此觀之,不至大歉,可知矣。鳳漢曰,此忠淸監司洪樂純年分狀啓,而災結所請,卽三千結矣。上曰,何如耶?鳳漢曰,以臣等所料量言之,加請之止此者,誠精約,度支之長,亦以爲甚簡矣。上曰,依其請盡許,可也。鳳漢曰,分等依此施行,其狀請中拯劣米,當年條外,舊未收停退事及癸未移轉江都米,依前仍留事及各樣身布,勿論京外所納,明春純錢備納事,一竝許施,何如?上曰,依爲之。出擧條鳳漢曰,江都將臺停止事,頃有傳敎,而曾聞傳敎知委關下去之前,已爲上樑云,事甚難處矣。相福曰,自辦物力,築此將臺,其意則貴矣。上曰,旣已上樑,則勢當蓋瓦矣。鳳漢曰,此非張大之役,使之速速了,當何如?上曰,依爲之。出擧條鳳漢曰,此江華留守黃景源,狀啓也。以爲羅州牧致敗穀物,明春稅船,首先上納事,已自宣惠廳覆啓蒙允,本府實納大同米四十石,船價米七石九斗,一體施行之意,令備局分付爲辭矣,依狀請施行,何如?上曰,依爲之。出擧條鳳漢曰,咸鏡都事尙未下去云,夫馬留滯,可悶矣。上曰,咸鏡都事,一司除署經下去。出榻敎鳳漢曰,評事速往,好矣。上曰,評事·御史,皆有民弊,評事則在本營,故一邑供之,御史則各邑有廚傳之弊,蔡濟恭曾經道臣,故亦詳知此弊矣。鳳漢曰,大體別星下去,則不但御史,皆有弊矣。上曰,凡事便於彼,則不便於此者多,監市御史之設,爲北民巨弊,而然開市定例,今已刊布,而昨聞御史支應,其涉夥然,爲此弊而此任,反貽弊於吾民。噫,雖人君之尊,凡郊外動駕,減而又減,今則柴木釜鼎之外,無一貽民,雖此皆以儲置米會減,況御史乎?職雖重,不過人臣,聞此心猶不耐,其命一也。此後以北評事,開市時爲御史,依昨年例擧行,凡諸貽弊者,與曾經御史者消詳,一切減省,草記以聞事,分付備局。若此之後,予知熟矣。凡該司若設都監,因此用牌,侵漁罔有其極,況大少使星乎?雖差來者,其亦酌定減損,況我國使行乎?此正除一弊而生一弊者也,而況我國之人,此正江流石不轉者也。若是定式之後,身爲御史,復踵前習,御史之飭在君,當以御史抑貪吏之律治之,頃者亦諭,奉使外方,爲食色刑推官屬者。噫,今之朝廷,雖無耳目,豈目長昏·耳長聾?此等校正,望於耳目之臣。出傳敎上曰,予多事,今日爲監市御史支供申飭矣。鳳漢曰,評事,開市時兼爲御史,誠好矣。上曰,此事從速議處,好矣。鳳漢曰,金鍾正備諳此等事,相議爲之,似好矣。上曰,依爲之。鳳漢曰,北評事,使之不多日內辭朝,何如?上曰,誰也?鳳漢曰,趙宗鉉也。上曰,北評事趙宗鉉,當日內辭朝。出榻敎鳳漢曰,日氣不調,此時進八味元則好矣。相福曰,此時進御,誠好矣。鳳漢曰,進十劑則必有顯效矣。上曰,服之,何益也?相福曰,衣襨有澣濯之痕,無奈太薄乎?上曰,果澣衣,而厚則不便矣。麟漢曰,今番陵役石材,當依前例,浮出於佛巖山矣。上曰,然矣。麟漢曰,陵官旣有兼監役之傳敎,則繕工監官員,不可自下差送,而從前大小國役,無本監官員,不爲看役之例矣。鳳漢曰,本陵官雖兼監役,繕工官員不可無矣。上曰,依例差送,可也。麟漢曰,今番修改之役,不可無別看役,徐克悌固當率去,而只以此一人,看檢於莫重事役,極爲未安矣。上曰,一人則似不足矣。麟漢曰,曺允道,曾已看役於健元陵丁字閣重修之役,此人率去,何如?上曰,依爲之。溵曰,泰陵·穆陵丁字閣修改祭文,以移還安製下,而考見前例,則凡丁字閣修改,只行告由祭,曾無移還安擧行之例,何以爲之乎?上曰,所奏,然矣,祭文當更爲製下,前祭文勿用,可也。出擧條溵曰,泰陵修改之役,數三日可畢,而穆陵則土役甚多,將費十餘日,兩陵始役日字,頗掣礙矣。上曰,禮判出去,改擇日以奏,祭文草則持來乎?溵曰,在政院矣。上曰,改擇日入來時,祭文草持入,可也。麟漢曰,假家事,臨時當備木以去,從便稟定,何如?上曰,假家姑置之,卿出去,先爲分付,可也。麟漢·溵先退。時默曰,宮墻巡審,則低處加築,而多未堅緻,宜加申飭矣。鳳漢曰,申飭兵曹,亦好矣。上曰,宮城疎虞,專由該監之不勤,從今爲始,築旋頹圮,當該官員,其令一都目退朔。出傳敎判義禁李昌壽,同義禁鄭尙淳·李彦衡,同副承旨徐命善,持南益祥供辭進伏。上曰,奏之。命善讀畢。上曰,爲登聞來者,縛送,怪矣,而馬尾·涼臺所犯,能免贓乎?大臣·金吾堂·備堂皆奏之。鳳漢曰,乘憤濫杖,果駭然,而涼臺馬尾取用,有枉法贓·不枉法贓,考法文則可以知矣。相福曰,濫杖雖駭,所用則計贓,可知矣。尙喆曰,旣已現捉,則自有國法,宜嚴治矣。昌壽曰,濫杖貪婪,罪係不輕,宜乎嚴治矣。尙淳曰,爲官長而擅殺,雖不償命,旣有犯用,所當計贓,而知其輕重矣。彦衡曰,濫殺旣駭,而涼臺·馬尾,其價雖不滿二百金,旣有所犯,則宜乎嚴處矣。晦曰,法外濫殺可駭,而犯用事,姑未知法文之如何矣。時默曰,濫杖貪婪,皆宜以法重治矣。善復曰,計贓則宜有律,而法外刑,其罪重矣。章吾曰,二事宜有律,爲登聞上來者,縛送,可駭矣。命臣曰,法外之刑,有似重罪,而貪則計贓,可知矣。上曰,法官之言,太柔老矣,推考。又下敎曰,從重推考。又下敎曰,罷職。鳳漢曰,本事似未詳知矣。上曰,今當下詢之下,秋判所奏,萬萬寒心。噫,欲登聞而來者,家人雖縛置于船而下送,益祥眼有君眼有國,一笞不敢,況亂杖乎?此一款,敢曰有似乎?刑曹判書徐命臣,特許削職之典,以嚴君綱。出傳敎命臣退出後,孝大曰,二事中,濫杖上言人,則律文所無,尤當治矣。存謙曰,贓與濫杖旣已自犯,以法治之。器大曰,法外濫刑駭然,而贓則計贓後當知之矣。重祜曰,二事無據,以法治之。光忠曰,貪則計贓可知而挾私感,用治盜之刑,尤爲無狀矣。澤遂曰,一則貪婪,一則濫刑,宜用當律矣。上命書判付,命善書畢。上曰,益祥之子,其名何也,而已出身乎?善復曰,其名,正圭也。章吾曰,前年爲初武科矣。鳳漢曰,濟州馬,定禾出來,好矣,限五年爲之爲宜,而近則限三年出矣,貢馬一年數百匹,而私商之馬,過千匹矣。上曰,今聞一年貢馬不過數百匹,而私商之馬,過於千匹,若此而馬幾無遺類,其涉寒心。然無此,國中何有馬?雖參酌,今聞相臣所奏,其奏是矣。馬禾古例外,其令嚴禁,涼臺·馬尾,亦非本州,國人何用?此雖不禁,昔遼東翟黑子,一奉使雖受千匹布,太武殺之,私商雖許,況爲牧使判縣者乎?一千五百立涼臺,二百斤馬尾,比諸頃者北帥,幾爲十匹細布,輕重若何?聞御史之言,此已成本州之謬例云,許私商之賣補羅鋪之穀,豈不益哉?此後私商外,牧使與一判官二縣監,島中一斤驄,一涼臺一匹馬,私越者,隨現施以禁錮之律。出傳敎昌壽曰,益祥有加刑之敎,其子有定配之命,待傳旨擧行,而爲草記乎?上曰,然矣。光忠曰,請還寢東呂·址淳等還配之命,更令王府嚴鞫得情。措辭見上上曰,勿煩。光忠曰,請還寢定配罪人金柱泰減等之命。措辭見上上曰,尙今爭持,其涉太過,須勿復煩。光忠曰,新除授掌令朴奎壽,時在忠情道定山地,掌令李碩九,時在慶尙道星州地,持平慶再觀,時在京畿富平地,司諫院大司諫南玄老,時在江原道原州地,正言李東郁,時在京畿仁川地,請竝斯速乘馹上來事,下諭。上曰,依啓。溵還奏曰,更爲擇日,則泰陵始役十六日爲吉,穆陵始役十九日爲吉云矣。上起坐正冠曰,正合予意矣。上曰,意亦若此,更爲擇日,誠然,泰陵以十六日,穆陵以十九日擧行。出傳敎溵曰,祭文草,依下敎持來矣。上命改書祭文,性遂書畢。上曰,自然在此,心懸兩陵。十五·十八日,當於延和門外祗迎,凡節依近例擧行。出傳敎上曰,嗚呼,旣行三陵,此陵何敢闕禮?二十五日,追憶甲午年攝行時,當祗迎於崇政殿庭,其令儀曹知悉,凡事亦依近例擧行。出傳敎上曰,此傳敎及祭文草,禮判持而出去。祭文前草,自歸不用矣。上命退出,諸臣以次退出。
己丑十月初四日未時,上御集慶堂。藥房入診入侍時,藥房都提調金陽澤,提調元仁孫,副提調蔡濟恭,假注書吳鼎源,記事官洪樂恒·李鼎運,醫官許礈·李以楷·鄭允協·慶絢·吳道炯·柳光翼·玄處明·李長周,以次進伏訖。陽澤曰,昨日親臨勞動之餘,聖體調攝,若何?上曰,一樣矣。礈診候,礈診候訖,退奏曰,左三部小沈,滑體似不足矣。以楷診候,所奏亦與礈同。陽澤曰,所見各異,諸醫竝許入診,何如?上曰,置之。陽澤曰,臣等先退,煎進再湯劑乎?上曰,依。陽澤以下諸臣先退。上曰,藥房提調,持湯劑更爲入侍。出榻敎陽澤·仁孫·濟恭進伏,上進湯劑訖。因命提調,先爲退去,煎入三湯劑,備堂皆令退去。上命賤臣,北評事趙宗鉉入侍,咸鏡都事,若在闕未出去,亦令入侍,若已出去則置之。賤臣與宗鉉偕入,奏以咸鏡都事出去與否,使院隷問之,則已出去云矣。上曰,湯劑持入,可也。仁孫持入湯劑,上進御訖。陽澤·仁孫,先爲退去。領議政洪鳳漢曰,北道御史支供之弊省減事,旣承傳敎,而御史今方下去,與道臣及守令,相議定式,好矣。上曰,依爲之。右議政金尙喆曰,御史留市邑時,以各邑輪供之故,果貽此民邑之弊,若如西路竝站之規,則恐似得宜矣。鳳漢曰,然則出擧條施行乎?上曰,依爲之。出擧條上命濟恭,讀臺諫違牌傳旨訖。命書之曰,申飭之下,特敎次對,無端違牌,不可踏下而止,李延伋,下義禁府推考。三臺踏下事下敎,而尙今混置,當該中官金時輝,施以不敍之典。出傳敎上命持入金吾囚徒案。賤臣持入,濟恭讀奏。上曰,辛應三·洪彬,過一朔勘律下敎,過一朔卽前朔也,而今覽囚徒,以日計之,此則非予之意,勘律事分付。出傳敎又命書之曰,秋判雖已處分,此人語品已知,削職,過矣,施以不敍之典。出典敎濟恭讀南正圭拿囚草記訖。上命持入申一淸供辭。賤臣持入,濟恭讀奏,命書放送判付。上曰,測候官入侍。出榻敎測候官徐浩修進伏。上命賤臣,以南泰良·泰溫兄弟,登科何年,問于入直玉堂洪檢以奏,可也。賤臣以南泰良丁未,泰溫戊申年登科,問知以奏。上曰,噫,故宰臣南泰良兄弟,其豈忘也?況南泰良其剛已知,今日從容下問,兄弟之家在何處?雖未詳,其似在鄕云。今日命考,嗣服後三四年,次第登科,俱登宰列,皆作古人,心常思之,暮年憶古。其兩人子孫中年長者,令該曹特爲懸註調用,以表予意。出傳敎上曰,洪晟方作何官?濟恭曰,遭故,其子洪宗藎登第,以騎郞作散矣。上曰,洪晟父子,頃日調用,其意何,而今無故者,只洪宗藎,令該曹卽爲待窠調用。出傳敎上命持入秋曹囚徒案。賤臣持入,濟恭讀奏。上命輕囚則打點,因命書之曰,日寒若此,秋曹囚徒中點下者,今日內放。鍾閣若有流丐者,令該廳郞廳,卽爲摘奸,率往饋粥經夜,給其糧以放。出傳敎上曰,今覽囚徒,洪若深事,關係國綱,令捕廳重棍,卽日發配。出傳敎又命書之曰,益祥渠雖萬萬無狀,與其子同處分,旣施嚴刑,有莫重相値之事,加刑之命,特爲分揀,與正圭待城門開放而發配。出傳敎濟恭讀奏傳敎訖。諸臣以次退出。
上在慶熙宮。停常參·經筵。
辰時,灑雪。夜自一更至三更,下雪。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍,又下敎于都承旨曰,禮判·內局,同爲入侍,昨夜擧行該廳郞,亦令入侍。
李性遂啓曰,大司憲鄭光忠呈辭,執義未差,掌令朴奎壽·李碩九在外,持平慶再觀在外,一員未差,今日以監察茶時之意,敢啓。傳曰,知道。
以承傳色,口傳下敎曰,招吏郞,今日淸齋與否摘奸後,內局入侍以奏。
以備忘記,傳于蔡濟恭曰,冬令心舒,朝則日陰,意謂雪徵,聞其雪飄,其望臈前三白,此時方開倉之時,諸道守令來京者訪問,若有,皆令內局同爲入侍。
以承傳色,口傳下敎曰,前有定式,襦衣已給,而入直軍空石,亦已給之耶?知入。
李聖圭啓曰,卽者副校理李澤遂,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李聖圭,以弘文館言啓曰,本館上番闕直,事甚未安,應敎徐浩修,卽爲牌招入直,何如?傳曰,允。
以承傳色,口傳下敎曰,領相持太僕貢馬定式,內局同爲入侍,而馬禾置簿,限以幾禾,亦爲知入。
以承傳色,口傳下敎曰,新付翰林,今日已爲三日,入侍前先爲古風,勿出朝報。
以備忘記,傳于蔡濟恭曰,昨日下敎後,令注書問焉,都事已辭朝,監市御史待令云,今乃辭朝,幾月多滯,雖由於署經,下敎之下,逾日其涉寒心,幺麽一都事,焉敢若此?施以不敍之典,令該曹,以侍從人口傳擇差,其令卽爲辭朝。
以承傳色,口傳下敎曰,咸鏡都事代,卽爲擧行。
吏曹口傳政事,以兪恒柱爲咸鏡都事。
李聖圭,以吏曹言啓曰,明日香祗迎時,左右通禮,不可不備員,而左通禮李敬玉,身病猝重,勢難察任云,今姑改差,其代,口傳備擬以入之意,敢啓。傳曰,知道。
吏曹口傳政事,以任希敎爲左通禮。
以承傳色,口傳下敎曰,開政當日爲之。
以承傳色,口傳下敎曰,開政後,當許內局入侍,申飭卽爲之,今日三堂盡入來事,亦爲申飭。
以承傳色,口傳下敎曰,欲待開政則晚矣,內局卽爲入侍,領相·禮判,同爲入侍。
有政。吏批,行判書申晦進,參判李最中進,參議李瀰進,右承旨李聖圭進。吏批啓曰,臺諫闕員,今當差出,而擬望之人乏少,外任竝擬,何如?傳曰,允。以洪檢爲執義,以具㢞爲司諫,以朴相老爲持平,以趙載俊爲獻納,以李爲正言,以宋志淵爲副應敎,以宋載經爲兼弼善,以徐命膺爲刑曹判書,以宋瑩中爲戶曹參判,以鄭昌聖爲刑曹參判,以洪樂仁爲大司成,以金鍾正爲司譯提調,以金時默爲惠民提調,以具允明爲活人提調,以雲山君楢爲司饔副提調,以洪宗藎爲兵曹佐郞,以朴取源爲司僕正,以李雨培爲儀賓都事,以金昌祿爲校書校理,以金基大爲京畿都事。
兵批,判書金時默進,參判李潭病親呈辭,參議李命植病,參知崔台衡入直進,左副承旨李性遂進。兵批啓曰,五衛將朴良藎,除授在外,過限未上來,依法典改差,五衛將沈潭,素抱風痰之症,近益添劇,時月之內,無望供職,呈狀乞遞,不可等待其差復,今姑改差,何如?傳曰,允。以韓師浹爲同知,以趙台命爲僉知,以徐赫修爲平安兵虞候,以李光宅爲兼司僕將,以李斌爲文兼,以嚴德遠爲新門別將,以李尙復爲部將,以李元祥爲衛率,以金百彬·金處升爲宣傳官,以李延喆爲楸坡萬戶,副護軍林遇春·洪龍漢,副司直趙曮·朴師海·高夢聖,副司直李恒祚,同知單文啓采,北道參軍單田文顯,副護軍金鉉,僉知單金樂淳,副司果李喜復。
李聖圭,以侍講院言啓曰,本院兼司書金基大入直矣,移拜京畿都事出去,司書韓後樂在外,說書·兼說書未差,下番他無推移之員,不得已以上番姑降入直之意,敢啓。傳曰,知道。
吳鼎源減下,代以李師濂爲假注書。
再政。以李得臣爲東學敎授,以李命彬爲南學敎授,以沈頤之爲中學敎授,以李得臣·尹錫烈爲校理,以沈頤之爲副校理,以李碩載·洪相簡爲副修撰,以李商岳爲兼司書,以吳鼎源爲說書,以李弘之爲監察,以柳義養爲司書,以朴取源爲副應敎。
以承傳色,口傳下敎曰,注書李師濂待城門開,此留門卽入來,若稽滯入來,當此道投畀,卽爲入來事分付。
以承傳色,口傳下敎曰,今已開門,驕慢注書,催促使之入來。
以承傳色,口傳下敎曰,近八其君,臣子其敢如此君命當信,朴取源丹陽,洪相簡結城,李商岳稷山投畀,待城門〈開〉,卽爲擧行。下敎之下,循例捧入,傳旨承旨遞差,其代,柳成模除授,牌招察任,房順房。
以承傳色,口傳下敎曰,留門後,承旨擧行,新除承旨入來後下鑰,老年益衰,如此慢蹇臣下當除之,待城門〈開〉,卽爲倍道擧行,令道臣狀聞,若稽滯擧行,則該府堂上,當一體投畀,以此分付。
以承傳色,口傳下敎曰,東明後擧行,則當該三堂,當同道投畀,以此申飭。
李性遂,以刑曹言啓曰,秋曹囚徒中點下者,今日內放事,命下矣。罪人劉大郁·張震良·奴於屯·奴光采等,依傳敎卽爲放送之意,敢啓。傳曰,知道。
李性遂,以左右捕盜廳言啓曰,傳曰今覽囚徒,洪若深事,關係國綱,令捕廳重棍,卽卽發配事,命下矣。罪人洪若深,依傳敎重棍二十度後,移送秋曹,發配之意,敢啓。傳曰,知道。
李性遂,以刑曹言啓曰,洪若深,令捕廳重棍,卽卽發配事,命下矣。罪人洪若深,依傳敎,自捕盜廳決棍後,全羅道左水營,身充水軍,待開門卽爲發配之意,敢啓。傳曰,知道。
李性遂,以義禁府言啓曰,益祥渠雖萬萬無狀,與其子同處分,旣施嚴刑,加刑之命,特爲分揀,與正圭待城門開放,而發配事,命下矣。罪人南益祥,加刑之命,旣已分揀,依判付,羅州牧黑山島,終身充軍,時囚罪人南正圭,亦依判付,珍島郡勿限年充軍,而待城門開,發遣府書吏·羅將,押送于各其配所之意,敢啓。傳曰,知道。
副校理李澤遂疏曰,伏以臣,曩陳私懇,獲蒙由暇,看護病母,感祝天恩,而第緣番次苟艱,無路曠日推移,義分是懼,不敢輒復言私,抑情而持被者,亦已屢矣。每當門鑰已下,更鼓轉深,方寸戀係,未能自定,卽接曉來家信,則臣母之病,又於昨夕,忽發寒戰之證,達夜掉痛全不交睫,兼以虛冷所注便泄無算,氣息方凜綴云。此蓋積衰筋力,與病不敵,値此猝寒,一倍增劇而然矣。臣之此時請急,極知其萬萬惶悚,而情私所迫,按住不得,玆敢忙拜短章,徑出禁門。伏乞聖慈,特垂憐察,將臣本職及測候之任,竝賜遞減,俾得以安意救護,仍治臣擅離瀆擾之罪,以昭法紀,公私幸甚。答曰,省疏具悉。爾其勿辭護焉。
說書趙英鎭疏曰,伏以臣,學未通方,性且愚鈍,猥忝一第,只爲祿仕之計,而冗宦庶務,猶恐不勘,則胄筵侍講之任,何嘗一分近似於臣身者,而怵分畏義,黽勉承膺,挾冊登筵,恒切愧懼于中矣。顧今睿德日就,學業長進,輔導成就之責,固非如臣鹵莽者,所可仰裨,臣雖欲貪榮冒恩,强顔蹲仍,其勢末由,而抑臣有私情之萬萬懇迫者,臣母病本來勞瘁之症,委頓牀褥,已多年矣。近因寒煥不適,將攝失宜,宿病之外,新證頓添,一倍澌綴,食飮全却,臣方左右扶將,晝夜焦遑,目下情私,實無離捨供職之望,玆敢仰暴危懇,瀆擾宸嚴。伏乞聖慈,察臣懇迫之私,特遞臣職,俾便救護,仍治臣罪,以肅朝綱,不勝幸甚。踏啓字
己丑十月初五日午時,上御集慶堂。藥房入診,領相·禮判·宣惠郞廳,同爲入侍時,都提調金陽澤,提調元仁孫,副提調蔡濟恭,假注書吳鼎源,記事官洪樂恒·李鼎運,領議政洪鳳漢,禮曹判書李溵,宣惠廳郞廳李章祜,醫官許礈·李以楷·鄭允協·慶絢·吳道炯·柳光翼·玄處明·丁趾泰,以次進伏訖。陽澤曰,夜間聖體調攝,若何?寢睡·水刺之節,亦何如?上曰,一樣矣。進湯劑,礈診候訖,退奏曰,脈候之沈,小勝於昨日,而滑體亦小勝,而猶未如前矣。諸醫診候,所奏皆同。上曰,領相來乎?鳳漢進前曰,聖候若何?上曰,依前矣。彗星若再見則漸微乎?鳳漢曰,若存若無矣。上命賤臣,星官安國賓·金兌瑞,使之入侍。濟恭奏曰,吏郞齋宿奉審,無頉云矣。上曰,吏郞誰也?濟恭曰,洪彦喆也。上曰,曾經翰林者矣。賤臣入奏,安國賓則自陵所未及入來,只金兌瑞入侍之意。上命惠郞進前,下詢曰,昨日傳敎,何以擧行乎?章祜曰,昨日遍求流丐,合十七人,諭以軫念飢寒之德意,仍饋粥處暖堗,給二日糧矣。上命退去,仍下詢曰,李章祜誰也?鳳漢曰,景祜之弟也。上曰,然乎?重祜之子,亦妙矣。鳳漢曰然,而章祜雖蔭官,能善居職矣。上曰,守令在京者多乎?濟恭曰,只果川縣監一人而已。上命入侍,果川縣監兪彦肅進伏。上曰,誰也?鳳漢曰,兪彦肅也。上曰,頃日逢辱者乎?鳳漢曰,然矣。上曰,開倉乎?彦肅曰,初十日開倉矣。上曰,此時守令,其或滯京?若留京者,特命入侍,只一果川縣監,聞其名乃覺,業已下敎,此何若此者?其令今日內還官。出傳敎命濟恭,讀咸鏡都事望單。上曰,兪恒柱曾經注書者乎?鳳漢曰,然矣。上曰,道臣逐都事云,然乎?鳳漢曰,各道之厭迫都事,使不得留,殊非設官之本意,接應都事,自有朝家劃給,而判官不爲接應之致,臣頃日所陳,辭不達意,而不可不使留營下矣。上曰,予以爲判官自備矣。鳳漢曰,咸都處分,恐有參酌之道,未及下直,勢似然矣。濟恭曰,昨日下直催促傳敎中,無當日二字,故未及下直云矣。命書之曰,今聞前都事梁鳳華書下之中,無當日二字,故若此云,此非渠之辜,而旣遞命擇,梁鳳華仍任前前職,若代,相當窠,此後調用。出傳敎上命賤臣,咸鏡都事,使之卽爲下直,仍令入侍。上曰,藥房提調,持湯劑更爲入侍。出傳敎進湯劑訖,陽澤·仁孫先退。上命金兌瑞進前。上曰,彗星自何來而其前彗乎?兌瑞曰,果是前彗,而四十日始來,尾跡漸微矣。上曰,啓明亦有不見之日乎?兌瑞曰,然矣。近太陽則不見矣。上曰,長庚亦有不見之日乎?兌瑞曰,三四五月則爲長庚,而入太陽則數十日不見,或還爲啓明矣。上曰,曾已見,而今日召問,古有許遠,次有安國賓,今金兌瑞,非徒本術業,可謂百執事可堪,有特敎承傳云。今聞領事所奏,有八十二歲母云,聞此,此等處予心一倍,守令有窠誰?明日懸註調用。出傳敎上曰,璿璣玉衡,有古件在此闕矣,修補不難乎?兌瑞曰,然矣。上曰,小玉衡,令觀象監造進,好矣。簡儀板窺見筒,亦以木體小樣爲之以進,可也。命兌瑞退,命濟恭讀政望訖。上曰,今因政望楸坡二字,乃思本道人金振汝,此人卽關西人,癸巳年圖寫都監陞敍者,其人質實,故以繪知之,其師曺世傑,以同道人,首功加資者。噫,其年亦畫日一年二功者,而金振汝以其弟子,癸巳同參,其兩人子與孫有無,令道臣探問以啓,因此亦有興懷者,其祖張子旭,卽戊辰年同參者,其子得萬,癸巳年同參者,而其孫敬周,卽戊辰年首功,陞資爲守令者,而噫,其族蕃盛,今則零星,連爲首功,與世傑同,而若此,予心矜惻,其子,分付吏兵曹,自軍門相當窠,卽爲調用。出傳敎濟恭曰,昨日傳香傳敎中,三明日似是再明矣,以再明擧行乎?上曰,昨日下敎中,再明之再字,以三字誤呼,本下敎中校正。出傳敎上曰,藥房提調,持湯劑更爲入侍。出榻敎進三湯劑訖。命承旨書之曰,日屆初冬,國子多滯,大司成洪樂仁,牌招察任,其令卽爲擧行,而今問一年皆闕云,可謂寒心,前大司成推考,其令深冬前畢試,太學若此,四學可知,四學兼敎授,一體申飭,若有闕,守廳承旨卽爲入侍以奏。出傳敎上曰,本曹多滯,今得其人,有下敎者,秋判卽爲牌招入侍。出傳敎鳳漢·陽澤·仁孫先退。上曰,坐直承旨入侍。出榻敎同副承旨徐命善進伏。上曰,右副承旨李壽鳳許遞,其代,金載順除授,牌招察任。房順房。出傳敎上命賤臣,儒臣持問答,使之入侍,賤臣回奏,以上番李澤遂,陳疏徑出,下番洪檢,今日政除獻納出去,空番之意復命後,退出。
己丑十月初五日申時,上御集慶堂。坐直承旨入侍時,同副承旨徐命善,假注書韓德厚,記事官洪樂恒·李鼎運,以次進伏訖。上曰,敎授知來乎?命善曰,中學敎授李養遂,東學洪樂信,南學金觀柱,西學尹錫烈。上曰,已下敎,學敎授無故人,先爲牌招察任,其中南學敎授,本鄕居人,必也在外,中學敎授,其兄受由,東學敎授,太學與學,兄弟一竝試取,事面苟艱,非特此也。二十二日拜表之人乎?一體許遞,其代,卽爲口傳擧行,待下批牌招察任。出傳敎上曰,儒臣持問答入侍。命善曰,入直儒臣李澤遂,陳疏出去,洪檢除臺職云矣。上曰,玉署苟艱,在外儒臣,一竝許遞,其代,政官牌招開政,以在京無故人擧行,待下批牌招入直。出傳敎上曰,許多儒臣,何可苟差?在外人,政官推考,皆以在京無故人備擬,待下批一體牌招,皆令今日內謝恩,稱在外者,直捧湖沿投畀傳旨。出傳敎上曰,爲翰苑古風乎?樂恒曰,爲之矣。上曰,李師濂來乎?樂恒曰,未來矣。上曰,李師濂非矣。命善曰,誠非矣。樂恒曰,館規則有可據矣。上曰,洪樂恒推考。仍命書傳敎曰,小官宜抑飭行古風,意亦此也,而纔免下番,今行古風,而秉筆之臣,不問則不敢奏,事體當然,而爲其前右位敢奏,而特推雖止,事體則駭然,檢閱洪樂恒,下義禁府推考。樂恒退出,記事官韓光近進伏。上曰,玉署無人之日,昨入侍,何敢違牌?應敎徐浩修只推,卽爲牌招入直,朴師崙承牌,亦爲申飭,一體入直。出傳敎上曰,恒意在古,昔年金奉朝賀,所奏若此,故下敎,而意或果然,取覽癸巳年日記,奉敎·假注書,同在一卷,古例班班,自此當遵古,假注書吳鼎源,今政將依承傳爲說書,其代,飭已行,前奉敎李師濂,給牒敍用,令政院首擬,卽令入直。噫,五十七年乃復舊例,二十歲所見之事,昔奉敎今奉敎,可謂稀有,三望皆以預備備擬。出傳敎上曰,注書下批後擧行,必致夜深注書吳鼎源,爲先減下,其代,依下敎擬入,其令卽爲入直,春坊亦無下番,司書在外人許遞,今日政擧行,待下批,一體牌招入直。出傳敎上曰,說書踏下代,今日政擧行。出傳敎上曰,南益祥之薦主,注書知入。賤臣德厚還奏曰,洪一涵·李徵瑞·柳春馥矣。上曰,南益祥旣已犯贓,渠雖承款,與六同三房有異,渠若爲民,則何書尾洞?尾洞亦爲民,靜而思之,其猶有隱,尤爲無狀,一千疋布,太武置法,況一千五百涼臺乎?此亦贓中一也。雖不施一律,薦主其何不懲?今問卽洪一涵·李徵瑞·柳春馥,本律施行捧傳旨。出傳敎上曰,徽寧殿亞獻實預差,注書知入。賤臣德厚還奏曰,實差洪麟漢,而預差李思觀矣,洪麟漢,往東陵役所,其間行隷儀,故不得已以預差陞實云矣。上曰,然矣,秋判先入侍後謝恩。命善曰,方差冬享祭官矣。上曰,然乎?徐命膺進伏,上曰,聞差祭官,不可議本曹事,先退可也。命膺退出。上曰,大司成先入侍,可也。洪樂仁進伏,上曰,升補速爲之,可也,樂仁曰,當速爲矣。上曰,深冬在近,明日外,其雖相値,殿座祗迎日,仍爲擧行事,分付。出傳敎上曰,奏對擧止可嘉,注書誰也?命善曰,韓德厚也。上曰,誠善爲矣。命善曰如此,故有闕輒擬矣。上曰,簡儀板,以木造入,可也。仍命退出,諸臣以次退出。
上在慶熙宮。停常參·經筵。
初昏,彗星見於心宿度內,色淡白,尾跡若存若無。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。皆闕其禮,只行祗迎,此何孝乎?心懸丹門,氣何暇諭?
中宮殿·惠嬪宮,藥房口傳問安。答曰,知道。
冬享大祭香祗迎罷後,政院·玉堂·藥房口傳問安。答曰,知道。
尹東昇啓曰,假注書李師濂,時無職名,令該曹依例付軍職,冠帶常仕,何如?傳曰,允。
傳于蔡濟恭曰,內局入侍。
李聖圭,以吏曹言啓曰,今此宗廟冬享大祭大祝具㢞,移拜臺職,代前校理沈觀之塡差,而時無職名,令該曹依例付軍職,何如?傳曰,允。
兵曹口傳政事,副司果沈觀之。
傳于李聖圭曰,心憧憧,月臺當親展,卽爲來詣。
傳于蔡濟恭曰,祗迎時入侍。
傳于金載順曰,近八其君,建功湯三貼進御時,慢蹇儒臣,何可便宿徹宵?都門已開,令飭於該府。
傳于金載順曰,晨朝見尺雪,晚晝如消氷,惜東西郊禁軍食代,夕入後皆消乎,猶有餘雪乎?問奏。
傳于蔡濟恭曰,都提調所製如入來,一體書入。
柳成模啓曰,領議政洪鳳漢,左議政金相福,右議政金尙喆,依下敎來待矣。傳曰,入侍。
柳成模,以備邊司言啓曰,監市御史之支應,其涉夥然,反貽弊於吾民,與曾經御史者消詳,一切減省,草記以聞事,命下矣。監市御史留住時,支供過濫,貽弊多端,實爲此關難支之一大痼弊,民登筵奏,有此特敎,從今以往,奉使之臣,孰敢不仰體聖意,惕意節約乎?爲先嚴關行會,使之隨事裁省,而祛弊之要道,惟在於量其便否,排道倂站,則有非自京遙度酌量者,況北評事臣趙宗鉉,旣承聖敎,其下去後,與本道道臣及守令,從便商確,往復本司,定式遵行之意,分付道臣及北評事,何如?答曰,已處分,今不可論,雖評事,支供過濫者,旣彼定式,我何濫受?其過濫及輪供者,一切嚴禁,其犯者隨聞草記嚴處,今下敎此批答,自備局卽爲步撥,分付。
金載順,以義禁府言啓曰,朴取源忠淸道丹陽郡,洪相簡結城縣,李商岳稷山縣,投畀事,命下矣。朴取源·洪相簡·李商岳,以傳敎內辭意,具罪目,依例發遣府羅將,倍道押送于各其配所之意,敢啓。傳曰,知道。
己丑十月初六日辰時,上出延和門,香祗迎入侍時,行都承旨蔡濟恭,左承旨尹東昇,右承旨李聖圭,左副承旨李性遂,右副承旨金載順,同副承旨柳成模,假注書韓德厚·李師濂,記事官韓光近·李鼎運,以次進立。上具翼善冠·袞龍袍,乘輿出資政門詣月臺。上曰,龍亭上于月臺,仍爲傳香後,仍詣殿庭祗迎,步詣興化門祗送,仍乘輿。都提調金陽澤,提調元仁孫進曰,勞動之餘,聖體若何?上曰,一樣矣。陽澤請進湯劑。上曰,進之。進御訖,上曰,禮房承旨,馳詣太廟,奉審以來。出榻敎上曰,宣傳官一員入侍,騎馬一匹立之。出榻敎仍命書示沖子御製文,詣典設司望審,還奏無頉。上命讀奏祭單及報府,再進湯劑。傳曰,今日示意元良,而年益衰,綱目墜,君徒勞,臣則慢,父不敎,君何飭?不思君,果孝親?玉署·春坊,俱皆闕直,二臺纔放,一臺繼入,此何紀綱,此何國體?渠雖在家,其親何忽?其況近八,宜倍于前,若此不已,其於朝鮮,將無臺臣,雖勤牌招,無端違牌墜綱,命牌聯翩於道,偃蹇侍從,便臥於家,此何氣像?誠愧憐國,臣雖若此,君何不强?大小臣工,宜滌謬習。出傳敎傳曰,唐詩豈不云,而予亦不云乎?其詩云城上風威冷,江中水氣寒,戎衣何日定?歌舞入長安,此不過一時耐苦,嗚呼,賑民之餘,年事亦不若意,風寒若此,罌無其粟,家無其桂。吁嗟,京外小民,其寒何耐,其飢何耐?況祁寒盛暑,怨咨例也。其飢必呼予,其寒必呼予。嗚呼,雖然,九重何聞?思之及此,食何甘乎?暮年憊臥,心在蔀屋,令備局申飭八道,咸知予意,愛之恤之。出傳敎上命宣傳官曰,汝往果川,果川倅之昨日下去與否及開倉與否,知來,可也。上曰,領·左·右相,率此道句管堂上及曾經道臣監市御史,來會賓廳,講定日前下敎節目後入侍。出榻敎
己丑十月初六日申時,上御集慶堂。藥房入診入侍時,都提調金陽澤,提調元仁孫,副提調蔡濟恭,假注書韓德厚,記事官韓光近·李鼎運,醫官許礈·李以楷·鄭允協·慶絢·吳道炯·柳光翼·李養善·許溫,以次進伏訖。陽澤曰,移時勞動,午間聖候,何如?上曰,步頗遠而不知難矣。陽澤進湯劑,上進御訖。陽澤曰,今日尙未診候矣。上曰,入診,可也。礈曰,脈候度數調均,而滑體猶未快矣。以楷·允協·絢·道炯·光翼·養善·溫,所奏一如礈言。上曰,脈度比前如差,三貼中減一貼,好矣。陽澤曰,此時豈可減一貼乎?上曰,果川出去宣傳官,未及來乎?濟恭曰,如未及來矣。陽澤曰,明日湯劑如前乎?上曰,依爲之。陽澤曰,雪後日氣甚寒,毛套手製入乎?上曰,依爲之。仍命內局先退,諸臣以次退出。
己丑十月初六日申時,上御集慶堂。領·左·右相同爲入侍時,領議政洪鳳漢,左議政金相福,右議政金尙喆,行都承旨蔡濟恭,假注書李師濂,記事官韓光近·李鼎運,以次進伏訖。鳳漢問候。上曰,一樣矣。都提調金陽澤,提調元仁孫進前問候。仍進湯劑,進御訖。上曰,北評事兼察開市,豈不好乎?鳳漢曰,然矣。尙喆曰,御史卽評事,評事卽御史也。上曰,然矣。鳳漢曰,有時以兩司差出評事,此後則嚴禁,好矣。上曰,當另飭矣。傳曰,問其奏聞其民,爲今日入侍之命,下敎後,靜以思之,此乃一號令事,定例旣已刊印,本事妥帖,如前下敎,飭一弊生一弊,其無意義,一朔之內,北評事·御史,只換其名,亦涉苟且,從今爲始,北評事於開市之時,行御史之事,各官之不能遵法,譯官·小通事之輩,若有憑藉侵漁之事,皆許直狀啓,重者,守令當禁錮終身,譯官當己身充軍,小通事當令此兵使梟示,座首以下,當依小通事例施行,以此分付道臣·帥臣·此評事,若此之後,其支待浮費,今無可論,一體分付,然則堂堂千乘之國,豈無評事,而依前苟且乎?今則事面重大,此後無論監市與否,該堂若言於大臣,有兩司通融備擬之請,則該堂當施制書有違之律,厭避北評事,當施卽其地充軍,一切嚴飭,定爲令甲。噫,此乃暮年嚴官方之一道,爲今國子者,孰敢犯君不君·臣不臣之事乎?出傳敎上曰,洪相簡·朴取源,已處分而違牌,誠怪矣。鳳漢曰,有嫌故云矣。上曰,予忘之矣,必然之事也。相福曰,已出疏槪矣。鳳漢曰,不然則何敢違牌乎?上曰,儒臣則一人誰也?鳳漢曰,李商岳,而非玉堂則春坊也。上曰,中官無狀,混稱玉堂故然矣,將出仕云乎?鳳漢曰,向者開釋之後,渠亦感泣云矣。上曰,取源·相簡承牌,而不爲同直則好矣。鳳漢曰,承牌則必也伴直故然矣。上曰,先後入直,則似不相干矣。鳳漢曰,一司作寮則難矣。上曰,洪名漢可合於備局乎?鳳漢曰,履歷姑未足,而濟恭·名漢,何職不可爲乎?上曰,彈駁無狀矣。鳳漢曰,臣已奏達,而其父主張,故濟恭之疏,不及其事也。上曰,賢矣,今日始聞之矣,其人尤爲不惻也。其臺誰也?尙喆曰,姜趾煥也。上曰,一資半級,衆怒群捨,范質詩是矣。尙喆曰,下敎至此,此宰臣圖報無地也。鳳漢曰,欲無廢族之意,臣民感祝矣。上曰,如此人,豈近此指目乎?鳳漢曰,非此人之謂也。上曰,趙暾在京乎?鳳漢曰,然矣。上曰,今番下敎,復請奉朝賀,則君臣分義,掃地盡矣。相福曰,閑司漫職,將行公云矣。上曰,李秉鼎,氣似小減矣。鳳漢曰,近日則大勝也。上曰,似多氣而聲音甚端慮之矣,予則以李秉鼎知之,故昨有父不敎子之敎矣,今番則誠曖昧也。傳曰,今朝已諭,昨日下敎之後,無端違牌,萬萬寒心,李延伋則何異於二臺?一則過朔而放,一則供辭卽決,非人君處置之道,不奏供辭,下敎投畀,二儒臣下敎之後,違牌萬萬駭然,故下敎,而至於春坊,無下敎之事,中官無端違牌,儒臣下問之時,三人竝擧。故纔點下於春坊,而同處分於儒臣,大抵本事,其處雖嚴,延伋則無乃親恙乎?朴取源則精神索莫,意謂尙今自劃,洪相簡則纔入侍,今違牌其涉駭然,李商岳則中官誤奏李秉鼎,故父不能敎子者,蓋此也。欲問今問,皆無誤矣。李延伋則頃者許由,茫然忘却,然親恙雖未快愈,亦有先察職後護之例,一時承牌入侍,其何難也,而二臺猶在囹圄,焉敢如此乎?雖然,人君以孝理爲治,果然二十日囹圄,過矣。循例解見任太輕,以制書有違公律,勘處以放,朴取源·洪相簡,今聞相臣所奏大覺,一何不覺?然旣立同朝,曾有甘凌之敎,雖難同直,飭敎之下,亦何不承牌?若此不已,其將不同食廣興之祿,亦不肯列於縉紳案,過矣過矣。至於朴取源與相簡,大不相同,相簡違牌,渠亦違牌,飭宜重也,而大抵此例,近成俗套,非取源創始,雖若此,與初料異,投畀則過律,李商岳則誤被其律,然頃者下敎若何,而春坊亦逡巡,予意若此,何入試場?特寢三人投畀之命,皆施違令公律勘處,而笞四十太輕,竝施不敍之典。出傳敎傳曰,飭已行,前備局堂上閔百興,給牒敍用。出傳敎上曰,果川出去宣傳官入侍。出榻敎宣傳進伏曰,果川倅昨果下去,而自今日開倉矣。上曰,宣傳官一員待令,騎馬三疋立之。出榻敎濟恭讀奏平安監司李景祜狀啓。上曰,何如耶?鳳漢曰,分等甚精,又陳黍稷被災之狀,仍請尤甚邑三分二,之次邑三分一,以相當精實穀代捧,待明秋還作本色,推奴徵債,限明秋防塞矣。此亦竝依狀請施行,至於舊逋,所請太過,尤甚邑停捧,之次邑三分之一,稍實邑折半徵捧之意,分付何如?上曰,依爲之。濟恭讀奏慶尙監司金漢耆狀啓,上曰,何如耶?鳳漢曰,今年嶺南沿海,受災無異歉歲,而地部俵災,未免太少,臣等,已料道臣之加請,今此所定之止於九千結者,尤知其精約,似當依其數盡給矣。上曰,盡許可也。鳳漢曰,分等依此施行,新還則竝令準捧,舊還尤甚邑·尤甚面,折半停捧,之次邑·尤甚面,三分一停捧,其餘準捧,推奴徵債,一竝防塞爲宜,以此分付,何如?上曰,依爲之。濟恭讀全羅監司金致讓狀啓。上曰,何如耶?鳳漢曰,湖南今年之事,不可謂不稔,而雨水被害之處,則未免慘歉,如此之歲,災頉無異荒歲,道臣之今此加請九千二百結者,以臣等所料量推之,只見其精,未見其濫,似當盡數許之矣。上曰,盡許可也。鳳漢曰,分等及舊還,尤甚邑三分二,之次邑折半,稍實邑三分一停捧事及推奴徵債防塞事,亦竝依狀請施行,何如?上曰,依爲之。
上在慶熙宮。停常參·經筵。
初昏,彗星見於心宿度內,而爲月光所射,形色與尾跡,不甚分明。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。只親傳便睡,此豈曰孝,氣何諭?
中宮殿·惠嬪宮,藥房口傳問安。答曰,知道。
傳于蔡濟恭曰,內局入侍。
金載順啓曰,大司憲鄭光忠式暇,執義洪檢未肅拜,掌令朴奎壽·李碩九,持平慶再觀在外,朴相老未肅拜,今日以監察茶時之意,敢啓。傳曰,知道。
臺諫牌招啓辭,下敎曰,今已日暮,待開門牌招。
李性遂啓曰,臣依定式,今日進詣崇政殿月臺,入直禁軍等,戎器·服色點考,則皆無頉,故仍以傳敎內辭意,依例勞問,則亦皆好在云矣,敢啓。傳曰,知道。
又傳于蔡濟恭曰,內局入侍。
李性遂,以都摠府言啓曰,今日入直內三廳,武兼禁軍及軍兵等,中日習射,請出標信。答曰,知道。
金載順,以義禁府言啓曰,李延伋以制書有違公律勘處以放,特寢三人投畀之命事,命下矣。時囚罪人李延伋,以制書有違公律,杖一百收贖放送,忠淸道丹陽郡投畀罪人朴取源,結城縣投畀罪人洪相簡,稷山縣投畀罪人李商岳,竝放送事,分付道臣之意,敢啓。傳曰,知道。
己丑十月初七日巳時,上御集慶堂。藥房入診入侍時,都提調金陽澤,提調元仁孫,副提調蔡濟恭,假注書韓德厚,記事官韓光近·李鼎運,醫官許礈·李以楷·鄭允協·慶絢·吳道炯·柳光翼·玄處明,以次進伏訖。陽澤曰,夜間聖候,若何?上曰,一樣矣。陽澤曰,寢睡·水刺之節,何如?上曰,如前矣。陽澤進湯劑,上進御訖。陽澤請診候。上曰,入診。礈曰,脈候左右三部調均,滑體亦勝矣。上曰,只兩廳首醫診候。允協曰,脈候差勝矣。上曰,提調先退,監煎以來。仁孫先退。上命入應製請奏,濟恭讀畢。上曰,二十韻排律,果難矣,承史則連値入侍,似難製矣。濟恭曰,姑未及製矣。上曰,已製進者,都提先爲考出,書等拆封,留置政院,待追後製進,同爲科次,可也。陽澤考畢。上曰,黃柑消息,何如?濟恭曰,其來尙早矣。上曰,論策孰難?濟恭曰,論則別意見製之好,而策則可見經綸,兩文皆難矣。上曰,洪宗藎,已騎郞謝恩乎?濟恭曰,在鄕未及上來矣。上曰,洪晟亦年多矣。陽澤曰,宗藎明年若通淸,則其父似爲加資矣。上曰,藥房提調,持湯劑更爲入侍。仁孫進湯劑進伏,陽澤進湯劑。上進御曰,第三貼待下敎入之。諸臣以次退出。
己丑十月初七日申時,上御集慶堂。藥房入診入侍時,都提調金陽澤,提調元仁孫,副提調蔡濟恭,假注書韓德厚,記事官韓光近·李鼎運,醫官許礈·李以楷·鄭允協·慶絢·吳道炯·柳光翼·玄處明·李長周,以次進伏訖。陽澤曰,午間聖候,何如?上曰,一樣矣。陽澤進湯劑,上進御訖。陽澤曰,氷糖廣聞,而所得零星,不敢進矣。上曰,雖小,許礈持入,勿復求焉。陽澤曰,東萊則有之云矣。上曰,置之。命讀應製,濟恭讀畢。上曰,提調亦同爲製進於明日,可也。陽澤曰,醫官方入侍,更爲診候,何如?上曰,置之。陽澤曰,明日湯劑如前乎?上曰,依爲之。諸臣以次退出。
上在慶熙宮。停常參·經筵。
申時,微雷。夜二更,微雷。三更四更,電光。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
以承傳色口傳下敎曰,下敎時入侍。
又下敎曰,欲見之,御製及下敎者,一件書入,聯句人張大,只謄政院日記。
又下敎曰,明日朝參,兼行次對,本司坐起,今月行幾次,去月行幾次?知入。
又下敎曰,關西看役人,試射與否知入。
又下敎曰,在京下大夫以下,付軍職,使之明日盡參。
又下敎曰,下大夫以下付軍職爲敎矣。只堂上三人付軍職,堂下無當付之人乎?知入。
李聖圭啓曰,刑曹參判鄭昌聖,除拜後過三日不爲出肅,依定式推考警責,仍卽牌招察任,何如?傳曰,允。
柳成模啓曰,大司憲鄭光忠式暇,執義洪檢牌不進,掌令朴奎壽·李碩九,持平慶再觀在外,朴相老陳疏入啓,今日以監察茶時之意,敢啓。傳曰,知道。
傳于蔡濟恭曰,內局入侍。
以副校理李澤遂牌不進罷職傳旨,傳于金載順曰,只推。
以京畿監司金華鎭狀啓,楊根呈,以兵曹參判李潭,病重不得上去事。踏啓字。
兵曹口傳政事,副司直李壽鳳·李性遂·徐命善。
兵曹口傳政事,副司果尹承烈·金尙默·洪龍漢·李敬天·沈觀之·鄭昌順·李顯祚·李行源·李正吾·李迪輔·李鎭恒·鄭恒齡·申景濬·任誠·李鎭衡·申大脩·南鶴宗·李弘稷·宋載經·金樂洙·李一曾·權穎·金和中·鄭彦暹·鄭擇·姜始顯·金養心·宋鍈·尹錫周·任瑎·李廷烈·申尙權·金光術·鄭景瑞·洪景顔·趙昌逵·李命彬·金觀柱·洪樂信·洪纘海·李養遂·金文淳·申光緝·李命勳·李溎·李崇祜·林德躋·申益彬·李長老·李宗榮·鄭來謙·金復休·李益烍·尹正烈·安聖彬·李顯永·洪相聖·金容·南柱老·李思祚·李重海·姜游·李翼運·呂聖亨·李東遇·安廷玹·盧瑞國·金光魯·李得華。
李聖圭,以弘文館言啓曰,副校理李澤遂,由限已過,卽爲牌招察任,何如?傳曰,允。
金載順,以兵曹言啓曰,禁軍來春夏等都試,因政府及本曹有故,不得設行,今已過時矣。在前如此之時,有仍停都試,代行祿試射之規,今亦依此擧行之意,敢啓。傳曰,知道
柳成模,以兵曹言啓曰,去秋三朔能麽兒考講時,訓鍊院正白東毅,一次病不進。主簿文天綜·鄭宇朋·玄一圓,宣傳官李弘鼎·元綮鎭,武臣兼宣傳官李廷麟·南宮贇·鄭忠良,部將崔景·鄭宗周,一次講不通。刑曹正郞吳載徽,工曹佐郞申大偀,宣傳官林永老·鄭信達,武臣兼宣傳官李殷昌,守門將崔壽趁,一次講不通,一次陣不通。部將金宗煜,二次講不通,一次陣不通,依定式竝從重推考,何如?傳曰,允。
副修撰李碩載疏曰,伏以皇穹默佑,陟降垂隲,聖候康復,褥儀載擧,臣民慶忭,愈久愈深,仍念臣,罪逆不天,禍延本生父母,五年苫塊,理宜滅死,而視息猶存,喪制遽闋,俯仰廓然,縻所罔極,歸依松楸,萬念都灰,不自意,聖朝不遺,恩除荐降,而適會奇疾嬰身,轉側須人,一未趨膺,縮伏悚惶,曾未幾何,又有玉署之命。噫,臣父蒙被國恩,致位卿列,臣亦忝叨三司,職名頻仍,每除書之下,父子相對,感祝洪私,今焉已矣,誰與爲榮?推心摧隕,不知所云。臣之離違軒陛,積有年所,區區戀結之忱,不敢不一肅恩命,粗伸義分,而酷罰餘喘,情理哀苦,有不忍自同平人,復仄班行,且臣宿病餘症,尙此沈痼,實無以自力供職,冒控微懇,仰瀆崇聽。伏乞聖慈,俯賜矜察,特許鐫遞臣職,以安私分,不勝萬幸,臣無任屛營祈懇之至。答曰,省疏具悉。五載名幾忘,今日覺爾父,欲見爾,速察職。
持平朴相老疏曰,伏以臣於屛跡訟愆之中,忽伏承柏府除命,驚惶感激,罔知攸措。臣於是職,前後承膺,蓋亦屢遭,除非區區情勢,有萬萬難强者,豈敢效逡巡之習,甘自陷於通慢之誅哉?念臣向來所被罪名,非比尋常,至今追思,悚懍靡定,聖度天大,恩霈遽降,曾未幾何,除旨又辱,在臣分義,固當感戴洪私,竭蹶趨謝,而辜負旣重,廉防且嚴,豈敢以時月之稍久,職名之少改,而晏然抗顔於三司之列哉?去就一切,初無可論,且臣父方在富平任所,素患痰咳,便成貞疾,當玆猝寒,挾感添劇,將攝無人,催臣來護,臣聞此報,按住不得,召牌之下,趨承無路,忙陳短章,徑尋鄕路。伏乞聖明,天地父母,俯諒微懇,亟許鐫削,仍治擅行之罪,以昭法紀,以伸情私,千萬幸甚,臣無任屛營祈懇之至。
己丑十月初八日未時,上御集慶堂。藥房入診入侍時,都提調金陽澤,提調元仁孫,副提調蔡濟恭,假注書韓德厚,記事官韓光近·李鼎運,醫官許礈·李以楷·鄭允協·慶絢·吳道炯·柳光翼·金光國·許溫,以次進伏訖。陽澤曰,夜間聖候,何如?上曰,一樣矣。陽澤曰,寢睡·水刺之節,何如?上曰,如前矣。陽澤進湯劑,上進御訖。陽澤請診候。上曰,入診。礈曰,脈候左右三部調均,而滑體猶未如常矣。以楷·允協·絢·道炯·光翼·光國·溫所奏,一如礈言。上曰,提調出去,監煎以來。仁孫先退。上命讀應製,濟恭讀畢。上命都提科次,陽澤考出書等。上曰,藥房提調,持湯劑更爲入侍。仁孫持湯劑進伏,陽澤進湯劑,上進御訖。陽澤曰,提調出去,第三貼監煎以來乎?上曰,依爲之。仁孫先退。上曰,鄕黨篇云,肉雖多,不使勝食氣,食肉一也。孔聖以食爲重。今予湯勝於食,可見其氣,二十韻科次之際,因慷慨呼聯,使三提擧·三史官,召席賡韻,仍召坐直承宣·入直儒臣,令一體賡進焉。仍命入紙筆墨,親書御製一句曰,局方三貼建功湯,尙食兩時常御膳,以此見之,食勝乎,湯勝乎?上曰,坐直承旨竝入侍,儒臣上下番,亦爲入侍。出榻敎右副承旨金載順,同副承旨柳成模,副校理沈熙之,修撰朴師崙進伏。上曰,藥房提調,持湯劑更爲入侍。仁孫持湯劑進伏。陽澤曰,進湯之間,太近矣。上曰,何害也?仍爲進御訖。命諸臣賡進。陽澤賡曰,扶和御氣宜三湯,護養聖躬亦兩膳。仁孫賡曰,忱誠粗效三煎湯,匙箸爭欣日勝膳。濟恭賡曰,思將金草添珍湯,願折木禾炊玉膳。載順賡曰,縱有靑裳時進湯,詎宜丹扆旰供膳。成模賡曰,靑橐劑藥供珍湯,玉箸加餐捧御膳。熙之賡曰,建功豈下太和湯,玉食宜加廚院膳。師崙賡曰,保嗇每供三貼湯,憂勤靡樂八珍膳。光近賡曰,仙丹不減十全湯,玉食願加八味膳。鼎運賡曰,寶算實資三貼湯,聖躬宜護兩時膳。賤臣德厚賡曰,壽祈齊斗常加湯,治爲憂民旰進膳。上命排律拆封後,下敎曰,政院幾皆參,而翰苑闕榜,假注書李師濂,書以前奉敎,可矣。陽澤曰,曾經文任者,果居魁矣。上曰,居首都承旨蔡濟恭,虎皮一令,之次判尹元仁孫,左承旨尹東昇,左副承旨李性遂,右副承旨金載順,同副承旨柳成模,前承旨李壽鳳·徐命善,兵曹參知崔台衡,應敎徐浩修,校理李得臣,修撰李秉鼎,兵曹佐郞閔應世,說書吳鼎源,前奉敎李師濂,假注書韓德厚,各紙三卷·筆五枝·墨三笏賜給。出傳敎上命書入亞將曾經人,濟恭讀奏。上曰,安復駿已老乎?陽澤曰,最老矣。上曰,安鍊石子也,在京乎?陽澤曰,在鄕矣。上曰,朴起采年幾何?陽澤曰,五十九矣。上曰,近者皆命下,故爲亞長者,無一參望,此亦淹滯之一也,李性遂受由,代前執義朴起采除授,牌招察任,房順房。出傳敎上命書李碩載疏批,又命讀違牌傳旨,濟恭讀畢。上曰,申飭之下,何敢若是?無端違牌,曾有先入侍後護之命,一時承牌,何拘於護,而乃敢陳章,事之可駭,莫此爲甚。若此不已,薇垣·柏府將何設也?明日金商門,當行朝參,只時原任·六曹·文堂·三品以下實職軍職人,皆進參,餘皆置之。侍衛禁軍皆入直擧行,時刻辰正三刻單嚴,承旨先拜置之,薇垣·柏府只推,皆令入侍。出傳敎上曰,旣下敎,持平朴相老疏給之。出傳敎陽澤曰,明日湯劑如前乎?上曰,依爲之,俄者聯句作帖一件入之,可也。諸臣以次退出。
上在慶熙宮。停常參·經筵。
初昏,彗星見於心宿度內,而爲月光所射,形色尾跡,不甚分明
藥房都提調臣金陽澤,提調臣元仁孫,提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。一樣,帳殿入侍,宜矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,金基長咸鏡道軍官酌處之請,極爲駭然,當該三堂,竝爲罷職。
傳于李聖圭曰,承旨侍衛軍兵毛具。
又傳于李聖圭曰,內局入侍。
吏曹口傳政事,奉敎單李師濂。
假注書李師濂遷轉,代李祖源·李範濟·權裕。
柳成模,以義禁府言啓曰,李養遂瑞川府投畀,李益烍利城縣投畀,鄭昌順洪原縣投畀,沈觀之北靑府投畀,倍道押送事,命下矣。李養遂·李益烍·鄭昌順·沈觀之等,以傳敎內辭意,具罪目,依例發遣府羅將,卽爲倍道押送于各其配所之意,敢啓。答曰,知道。
柳成模,以刑曹言啓曰,河日明,自本曹當日內,勿爲徵贖,決杖一百,關東定配事,命下矣。罪人河日明,依傳敎決杖一百後,江原道蔚珍縣定配所,卽爲發配之意,敢啓。答曰,知道。
柳成模,又以刑曹言啓曰,萬頃朴趁仁,興陽趙東修,靈巖金再元,長城李義秀,楸子島金命潤,淸河金東道,英陽朴益茂,安東奴益大,慶源崔千連,高城金大憲,金城辛光允,黑山島沈師聃,古今島池興龍,珍島兪漢翼,楸子島張大裕,蝟島金說行,原州白圭文,扶餘姜一輔,皆放事,命下矣。依傳敎,蒙放罪人朴趨仁等十八名,竝卽放送事,發關分付於各該道道臣之意,敢啓。答曰,知道。
柳成模,又以刑曹言啓曰,朱炯翕依前同推,嚴加訊問,朱重翕加刑三次,鍾城府勿限年定配,其餘二姪,不可滯囚,令道臣關東散配事,命下矣。罪人朱炯翕,依前同推,嚴訊取服,朱重翕加刑三次,道內鍾城府,勿限年定配,其餘二姪,亦令本道,散配關東事,竝卽發關於該道道臣之意,敢啓。答曰,知道。
柳成模,又以刑曹言啓曰,鄭農杰之裹足來京登聞,其涉可矜,除議處,令本府詳細嚴査,果如所供,以壓良爲賤律施行事,分付事,命下矣。依傳敎,卽爲擧行後啓聞事,發關分付之意,敢啓。答曰,知道。
弘文館應敎臣徐浩修,校理臣李得臣,臣尹錫臣,副校理臣沈熙之,修撰臣李秉鼎,臣朴師崙,副修撰臣李碩載等,伏以靑臺之報,昨又至矣。天戒諄複,人心狃安,甚可畏也。迺殿下惕然警省,赫然奮勵,賓對法講,一時竝擧,臣等,竊不勝欽仰之至。然古人云,應天以實不以文。苟殿下方寸對越之誠,有所未盡,則亦何望其格天心而消災沴哉?且以卽事言之,朝參,大朝會也,而鵷班纔定,臚畢遽傳,廟堂不及進訏謨,三司不得獻勉戒,畢竟施措,惟飭勵一傳敎而止耳,此豈大聖人懋實之意哉?臣等,前此數箚,略效陳腐之說,而要其歸,則不過曰懋誠實斥虛僞而已,今何敢別生新見,傅會架疊,徒事文具爲哉?伏願殿下,以一誠字,深加省察,內而身心,外而政令,毋或有一毫欠誠,則轉災爲祥,亶不外是,惟殿下懋哉。取進止。答曰,已諭於政院之批,猛省者宜勉,而紀綱若擧,豈有今日之擧?此亦予衰,爾等亦爲自勉處也。
院啓,嗚呼,彗孛未消,而雷異又報於靑臺矣,比諸前月,厥聲雖微,方當節氣之閉藏,益見天意之警告,此何爲也?惟我殿下,一念對越,罙切憂勤,旣擧朝參之儀,仍有講對之命,臣等,竊謂聖志赫然,奮勵若此,是必有非常之德政,可以感天而消災者矣。畢竟施措,了無可言,不過數三擧條,一切文具而止耳。嗚呼,是豈遇災延訪實心消弭之道哉?古之人,論修省之策者,其言奚翅千萬,而要其歸,則只是一實字而已,故臣等於前月數啓,蓋嘗以是反復,今雖欲極言竭論,仰效匡勉之忱,陳腐之說,實不外此。伏願殿下,無謂天災之適然,益軫實德之加勉。凡於修身行政之方,無容一毫虛僞,俾有實事可見,以爲感格弭禳之本焉,惶恐敢啓。答曰,皆由涼德,是誰之咎?其勉切實,可不猛省焉?
己丑十月初九日巳時,上詣金商門外。朝參入侍時,行都承旨蔡濟恭,左承旨尹東昇,右承旨李聖圭,左副承旨金載順,右副承旨柳成模,同副承旨朴起采,假注書韓德厚·李師濂,記事官韓光近·李鼎運,以次進伏。上具翼善冠·袞龍袍,乘輿出通陽門,詣金商門外殿座。上曰,今日次對,當兼行晝講,習講除之心也,次對當於崇政殿爲之矣。上曰,軍職進參人,擧案讀奏,可也。載順讀奏。上曰,止此乎?甚少,不及來者,當於月臺召見,皆令待令也。都提調金陽澤,提調元仁孫問候,仍進湯劑,上進御。陽澤請診候。上曰,置之,再劑,崇政殿待令。傳曰,噫,今日朝鮮,有紀綱乎,有分義乎,近八其君苦乎,多少諸臣苦乎?噫,次對凡事,皆臥酬應,而今日雖日暖,帳殿此禮,予豈樂爲?一則諸臣,二則諸臣。大抵堂下待從臣外,其皆勤也,而予則曰不勤,嗚呼,一月三對爲六對,昔年特敎,故噫,復政之後,前月一次外,無一闕焉。時或進定者多,而大抵六次賓廳,卽都兪吁咈之意,本司坐起,欲聽民苦之意。曾前見之,次對雖循定日,備坐無日無之,備堂時或不齊而不坐,備局草記請推。噫,近八其君,六對莫敢闕,而其於本司,開其門者幾日?只問近者朝衣,令政院問奏。備局開坐,前月只二日,今月只一日,若比之於其君,前月五日次對,今月二日次對,輕重若何?噫,此闕何闕?光海朝初成,不數月,癸亥擧義,且此闕之本,何豈特踐其位行其禮,而嗚呼,癸亥西宮親政時,下敎若何,而幾十年苦心,治不徯志,其幾一日,侍從違牌爲事,若此不已。吁嗟,靑丘,其將若何?思之及此,不覺慷慨。憊苶之中,强以命書臨門而朝參,臨殿而晝講,朝參不過儀文,晝講不過口誦,非徒不可使聞於隣國。吁嗟,日後,將何歸奏?其禮雖僅行,予雖衰矣。決不爲苟且之君,昨違牌,今强參諸臺,一體施以不敍之典,其中洪檢·朴相老,尤爲駭然,竝刊侍從案,朝來聞付軍職,其數半百,今日進參,不過二三人,此何紀綱,此何分義?晝講後,當召見不參人。豈無下敎,而聞此矯稱在外,此非徒欺君,是欺渠之祖先也。以此知悉,此後嚴立定制,旣行公而無端違牌者,施以五等準期之律,非初授而陳辭章者,一切嚴禁,使中外之人,咸知君君臣臣之義。出傳敎載順曰,臺臣待令傳啓,何以爲之乎?上曰,次對爲之也,侍從軍職幾何?濟恭曰,六十九人也。上曰,其父兄皆必勸稱在外矣。禮畢後,當入崇政殿,禁軍砲手退去事,兵判分付,還詣崇政殿。命晝講入侍。知事洪麟漢,特進官李最中,參贊官朴起采,侍讀官沈熙之,檢討官李碩載,武臣尹僖東,次對諸臣,領議政洪鳳漢,左議政金相福,右議政金尙喆,判敦寧趙雲逵,右參贊沈鏽,知敦寧鄭弘淳,兵曹判書金時默,行副司直具善復,知訓鍊李章吾,刑曹判書徐命膺,禮曹判書李澈,行副司直金器大·金孝大,行副司直鄭存謙,左尹鄭尙淳,行副司直李重祜,以次進伏訖。上讀前受音小學題辭訖。上曰,儒臣讀之。熙之讀至半,碩載繼讀。上曰,彼儒臣誰也?鳳漢曰,李碩載也。上曰,五年始見,今年幾何?鳳漢曰,四十八矣。儒臣各陳文義。上曰,同副,何如?鳳漢曰,雨露不擇地而下也。上曰,明年六十云矣。鳳漢曰,勞動之餘,聖候何如?仰聽講音,比前尤好矣。上曰,建功服之,豈不然乎?兩時飯,三貼湯故然矣。上曰,分等狀聞盡來乎?載順曰,海西·關北,未及來矣。傳曰,書傳曰同律度量衡。頃年關東得鍮尺,戶曹諸尺皆準,而至於斛子升斗,民受其弊,申飭諸道,遣褊裨摘奸,較正後狀聞,分等狀聞,關北·海西,尙未聞焉。其涉稽忽,兩道道臣,從重推考,令備局申飭。出傳敎上曰,前參判閔百興備堂還差,禮曹參議金龜柱,備局副提調差下,副司直李徽之,承文副提調還差。出榻敎傳曰,退其職者多在外人,令藝文館申飭,其令卽爲上來,政院知悉,其若過限,直捧禁推傳旨。出傳敎傳曰,飭已行檢閱洪樂恒,分揀放送,牌招入直。出傳敎上曰,假注書李師濂,還付本職,假官出代。出榻敎上曰,藥房提調,持湯劑更爲入侍。出榻敎上曰,刑曹堂上,持文案入侍,前北伯沈鏽,同爲入侍,出榻敎濟恭曰,俄有軍職待令之敎矣。上曰,促使入來,其數幾何?載順曰,李養遂·李益烍·鄭昌順·沈觀之也。上曰,昨日出令,似皆聞之,而如此甚駭然也。傳曰,今日晚到者下問,非鄕文官,今日焉敢如此?李養遂端川府投畀,李益烍利城縣投畀,鄭昌順洪原縣投畀,沈觀之北靑府投畀,倍道押送,令道臣到配日子狀聞,使此類,知君君臣臣之義。出傳敎鳳漢曰,備局坐起事,臣等未及聞知矣。上曰,予意其未及聞也。鳳漢曰,惶恐無地矣。上曰,予則一月六對,而備坐卽二次云,爲卿等慨然也。鳳漢曰,飭敎至此,當加意爲之也。再進湯劑訖。傳曰,金普潤六月事,其雖不先不後,臺體則然,故其命勿退待,必也更奏,以待循例就坐。噫,三百年來,有欲登聞而來者,家人傳送,牧使亂問之事乎?予雖一次加刑,亦爲參酌,都憲其時入侍,沁沁而去,欲爲處分而無乃聽瑩泯默,先後若何,而先者若此,後者遺漏,若此不已,欲登聞者,人皆必若此。噫,國初設登聞鼓之意焉在?豈特此也?關係不輕者。耳目之臣,今雖聾瞽,關係緣言,大司憲鄭光忠,特施不敍之典。出傳敎光忠曰,請還寢東呂·址淳等還配之命,更令王府,嚴鞫得情。措辭見上上曰,勿煩。光忠曰,請還寢定配罪人金柱泰減等之命,措辭見上上曰,尙今爭之,其涉太過,勿復强煩。光忠曰,邊門潛商,邦禁至嚴,苟有所犯,自有其律,充軍罪人金普潤,爲奴罪人六同,昨冬赴燕時,銀貨貂㺚之屬,潛藏卜駄,被執於灣府披驗,及夫繡衣嚴覈之日,渠等掩諱,不得筒筒直招,則固當按法勘斷,而向日酌處之命,雖出於大聖人好生之德意,事關邊禁,國有常刑,此以容貸,則日後奸弊,無以嚴防。請罪人金普潤·六同,竝命押送灣上,依律處斷。上曰,其所酌處,予意在焉,非特此也,亦有古例,處分月餘,若是以請,無乃不先不後,不允。光忠曰,臣本無似,猥忝臺職,今於賓筵之對,以罪人金普潤等加律事,有所論啓矣。及承聖批,以不先不後,致勤誨責,臣何敢晏然冒居於臺次乎?請命遞斥臣職。上曰,不先不後之敎,非特指今日都憲,其所引嫌,無乃太過?勿辭,亦勿退待。竝出擧條鳳漢曰,交易啓文來到,撰出回刺,依例順付於節使之行,何如?上曰,依爲之。出擧條鳳漢曰,承旨旣已讀奏江原監司洪名漢狀啓,而災結加請,不過百結,精約可知,似當依他道例,亦爲盡給矣。上曰,依爲之。鳳漢曰,分等,依狀請施行。還上事,只請廟堂稟處矣。新還準捧,舊還則稍實邑自當盡捧,之次邑折半停捧,尤甚邑特爲停捧,推奴徵債,限明秋仍爲嚴防,何如?上曰,依爲之。出擧條鳳漢曰,前參判閔百興,旣已敍用,備堂還差。禮曹參議金龜柱,坐地才猷,合試於宥密之地,備局副提調差下。副司直李徽之,敍用已久,還差承文副提調,何如?上曰,竝依爲之。出擧條鳳漢曰,假注書李師濂敍用命下之後,自藝文館,依古例送薦狀,則政院退却後,以冠帶常仕爲啓云,在閤外時,聞諸大臣之言,則旣敍之人,不必防其付職,且雖付職,兼行注書之任,似無不可云矣。上曰,薦狀退却,未知其可也。假注書李師濂,還付本職假官出代。出擧條麟漢曰,今番丁字閣修改時,機械雜物及假家造成事,依前例分付地方官,擧行,何如?上曰,依爲之。出擧條善復曰,軍器寺遺在軍物火藥八十斤,陳久不用,誠爲可惜。自本寺,萬無變通之道,下詢大臣而處之,何如?上曰,何如?鳳漢曰,都提調亦嘗言此,空棄則可惜,各軍門每於新搗砧時,略略相換,以爲以無用,作有用之地爲好,相換之際,量宜添給,然後軍門亦當便於擧行矣。上曰,依爲之。出擧條
己丑十月初九日申時,上御集慶堂。藥房入診入侍時,都提調金陽澤,提調元仁孫,副提調蔡濟恭,假注書韓德厚,記事官韓光近·李鼎運,醫官許礈·李以楷·鄭允協·慶絢·吳道炯·柳光翼·李養善·金世彦,以次進伏訖。陽澤曰,臨門勞動,移時酬應,午間聖候,何如?上曰,不知難矣。陽澤進湯劑,上進御訖。陽澤請診候。上曰,入診。礈曰,左右三部脈候調均,滑體亦好矣。以楷·允協·絢·道炯·光翼·養善·世彦,所奏一如礈言。陽澤曰,明日湯劑如前乎?上曰,依爲之。仍命內局先退。陽澤·仁孫,率諸醫退出。上命入該房承旨及秋曹堂上,前北伯右參贊沈鏽,刑曹判書徐命膺,參判鄭昌聖,參議申光履,右副承旨柳成模進伏。上曰,當稟者奏之。命膺奏諸道放未放秩。上曰,借射借製及金基長·張茂先等外皆放。光履曰,生畫借製姜一輔,似當分揀矣。上曰,秋堂抄奏中,萬頃朴彭仁,興陽趙東修,靈巖金再元,長城李義秀,楸子島金命潤,淸河金東道,英陽朴益茂,安東奴益大,慶源崔千連,高城金太憲,金城辛光允,黑山島沈師聃,古今島沈興龍,珍島兪漢翼,楸子島張大裕,蝟島金說行,原州白圭文,扶餘姜一輔皆放。出傳敎命膺曰,北道朱哥獄事,臣亦聞之,而其前後委折,詳載於前道臣沈鏽狀啓矣。鏽曰,朱哥又方上言,故其文跡皆入之矣。上命承旨讀奏,成模讀畢。上曰,今聞大臣所奏,其奴先贊登聞適到,故命讀,更爲取覽本事,其時道臣特推,非本事也,不過難以遽決裁稟者,更以觀之,其時判付,今何異矣?朱炯翕,若道臣結語,舊怨新憤之說,其見的確,況四人中,渠旣爲首,其若挽止,豈乎至此,而其於亂刺諸姪,皆推於炯翕,炯翕亦自首,其排布計較,巧且密矣。此無他,若此然後,炯翕當爲王世明諸姪,皆免加切與致命傷重者,而豈特此也?窩主卽炯翕,敎誘諸姪,眩案者亦炯翕,世豈有過十年報復之王世明?設有是事,十年忘其讐,今因私憤,殘忍殺人,渠欲自當,究其心,雖無此事,殺之無惜。以此觀之,炯翕之元犯,十分無疑,依前同推,嚴加訊問,而殺人之處,卽重翕家,問其亂本,亦重翕也。重翕則不爲曳尸爲違端,不問强弱,朱鎛之尸在家中,三人曳尸之際,以理言之,不爲同力乎,觀光乎?況尸在家中,雖與奴其猶曳尸,況三人之曳,其何心,束手傍觀?置此渠家,人心之所不爲。元犯雖定於炯翕三姪中,家其渠家,亂本亦渠,叔姪雖難償命,渠焉逭刑犯?噫,鎛旣同宗,則一日之內,亂刺亂打,尙未歸一,冤氣必凝於重翕之家,重翕加刑三次後,鍾城府勿限年定配。二餘二姪,不可滯囚,令道臣關東散配,其奴上言勿施。出傳敎命膺曰,此事久未決末矣,處分好矣。上曰,重翕所爲,尤無狀矣。鏽曰,誠然矣。上命讀鄭農杰上言回啓。成模讀畢。上曰,今聞鄭農杰之登聞,其命議處,該曹必請令本道詳査處決,予之常意,推奴一節,雖豐歲可禁也,何則?久遠之奴,公然推尋,一也。若農杰之供,而昨年贖良,今年徵貢其弊滋甚,莫知幾次。此二也,農杰供辭中,百年亦近也。若有文書,雖幾百年,若此者多,昔年聞啓覆公事,因殘忍推奴之事,其奴至於穢物納口,而被嚼致命,名登三覆,特赦事,幼時得聞。以此觀之,推奴之萬萬無狀詳知,此予所以雖豐歲可禁者也。雖然,强弱不齊,公私混淆,農杰何時雪冤乎?此不過訴於一令者,而農杰之裹足來京登聞,其涉可矜。除議處,令本府使詳細嚴査。果如此供,以壓良爲賤律,施行事,分付。出傳敎上曰,持此下敎,參議先往擧行。光履先退。上曰,時囚幾人?命膺曰,不多,而其中洪夏瑞,打殺妹夫罪人,而無明證矣。上曰,速爲詳處,可也。命膺曰,河一明則以假御史事,而不甚明白矣。上曰,令秋判審理,今聞河一明事,萬萬孟浪,此等者諸道,自本道處決者多,自本曹當日內,勿爲徵贖,決杖一百,關東定配。出傳敎命膺曰,以牛價若干零數,有此爭端,怪駭矣。上曰,今年啓覆幾人?命膺曰,無矣。上曰,前年亦無矣。昌聖曰,諸道亦小矣。上曰,有刑措之風矣。仍命退出。諸臣以次退出。
上在慶熙宮。停常參·經筵。
藥房都提調臣金陽澤,提調臣元仁孫,副提調臣蔡濟恭啓曰,昨日親臨朝參,移時酬應,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。一樣,明日入侍,宜矣。中宮殿·惠嬪宮,藥房口傳問安。答曰,知道。
以承傳色,口傳下敎曰,蔘橘茶,依例入之。
柳成模啓曰,大司憲·執義未差,掌令朴奎壽·李碩九,持平慶再觀在外,一員未差,今日以監察茶時之意,敢啓。傳曰,知道。
備忘記,其將父子同席一座目,宜體者也。領相·副提調所奏安徐。
金載順,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
金載順,以都摠府言啓曰,副摠管趙啓泰,以御營中軍軍兵等中日試放事,南小營晝仕出去之意,敢啓。傳曰,知道。
李祖源在外,代以李錫濟爲假注書。
李聖圭,以侍講院言啓曰,本院新除授兼弼善宋載經,卽爲牌招察任,何如?傳曰,允。
上在慶熙宮。停常參·經筵。
夜一更月暈,有霧氣。
藥房都提調金陽澤,提調元仁孫,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,而心在兩日丁閣矣。中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
柳成模啓曰,大司憲·執義未差,掌令朴奎壽·李碩九,持平慶再觀在外,一員未差,今日以監察茶時之意,敢啓。傳曰,知道。
備忘記,三明日延和門祗迎,皆依前。
柳成模啓曰,上番翰林洪樂恒,謂有情勢,無端徑出,依定式禁推傳旨捧入,而奉敎李師濂,待敎兪岳柱,檢閱韓光近,竝卽牌招,推移入直,何如?傳曰,允。
以承傳色,口傳下敎曰,翰林有三員,而兼春秋替行,此亦紀綱攸在,竝只推,以門隙牌招,應入直人,留宿於待漏廳,待開門入直。
備忘記,點下十人,當以能講親臨,當該堂郞,以時服來待,繖扇侍衛置之,只該房承旨入侍。
以承傳色,口傳下敎曰,司圃署官員,代都摠府郞廳爲之。
傳于李聖圭曰,內局入侍後當爲之,盡爲待令。
傳于李聖圭曰,內局入侍,應講人如入來,該房承旨,同爲入侍。
黃海監司尹得養狀啓也,載寧郡城垣坊面居無役洪時九等渰死事。傳于朴起采曰,令本道恤典擧行。
傳于朴起采曰,內局入侍。
金載順,以兵曹言啓曰,今十月初十日,公州居私奴同伊稱名漢,自興化門入來,差備門外擊錚,依例令攸司囚禁治罪,當該守門將崔命守,依定式推考,何如?傳曰,允。
柳成模,以義禁府言啓曰,四人投畀竝放事,命下矣。咸鏡道端川府投畀罪人李養遂,利城縣投畀罪人李益烍,洪原縣投畀罪人鄭昌順,北靑府投畀罪人沈觀之等,所到處卽爲放送事,步撥分付之意,敢啓。傳曰,知道。
己丑十月十一日巳時,上御集慶堂。藥房入診入侍時,都提調金陽澤,提調元仁孫,副提調蔡濟恭,假注書韓德厚,編修官金聖猷,記事官李鼎運,醫官許礈·李以楷·鄭允協·慶絢·吳道炯·柳光翼·玄處明·李長周,以次進伏訖。陽澤曰,夜間聖候,何如?上曰,一樣矣。陽澤曰,寢睡·水刺之節,何如?上曰,如前矣。陽澤曰,煎入蔘茶進御乎?上曰,服之矣。陽澤曰,昨承明日入侍之敎,下情缺然,而不敢瀆擾,未效藥院保護之責,臣竊悚惶矣。上曰,一日之間何損也?二貼予猶爲過矣。陽澤曰,此時不可不進三貼矣。上曰,脈亦勝前云,不可長服三貼矣。陽澤進湯劑,上進御訖。陽澤請診候,上曰,入診。礈曰,脈候左右三部調均,滑體亦勝矣。以楷·允協·絢·道炯·光翼·處明·長周所奏,一如礈言。上曰,一弛一張,文武之道,今則除一貼,好矣。陽澤曰,建功旣有功效,不可遽減一貼矣。上曰,洪樂恒何以徑出?濟恭曰,洪樂恒與預備翰林韓光近,各執所見於館規,以致徑出矣。上曰,頃者遲滯,使右位葛藤。今番申飭,不過飭勵,則承牌之後,又復若是閙端,事之可駭,莫此爲甚。新進小官之習,不可不懲,洪樂恒舊坡知權管差下,其令當日赴任,到任日子,令帥臣狀聞。出傳敎上曰,洪樂恒處分後,韓光近,似或以不能檢下位撕捱乎?陽澤曰,洪樂恒徑出,代韓光近必不入來,而洪樂恒旣已處分,似不可撕捱矣。上曰,昨日又爲許參乎?濟恭曰,李師濂付奉敎,故下番翰林,昨日許參云矣。上曰,權管則無下直矣。仍命提調出去,監煎以來。仁孫先退。陽澤曰,不用眼鏡,臣實欽仰,而進丸劑則眼力必勝矣。上曰,何可望也?陽澤曰,丸劑有遠功矣。上曰,試鑑或有卞某洞文云,誠異矣。陽澤曰,先朝每出四六,四六則實才方可做,故稱某某接矣。上曰,鄕人亦有善於四六者乎?陽澤曰,朴大厚·安復駿,以鄕人居魁矣。上曰,升補初抄,被抄儒生入侍,可也。濟恭曰,今日再抄,故儒生入場矣。上曰,升補初抄榜入之,聖猷承命出去。上曰,藥房提調,持湯劑更爲入侍。仁孫持湯劑進伏,陽澤進湯劑,上進御訖。陽澤曰,第三貼待下敎入之乎?上曰,依爲之。仍命退出。濟恭曰,升補初抄榜後,入侍持入乎?上曰,依爲之。諸臣以次退出。
己丑十月十一日午時,上御德游堂。能麽兒講入侍時,御營中軍趙啓泰,訓鍊中軍張志豐,禁衛中軍李仁康,郞廳李思景·李海臣·李格·金宗漢,左副承旨金載順,假注書李奭濟,編修官金聖猷,記事官李鼎運,以次進伏訖。上曰,呼名給冊。元啓弘進伏。上曰,與元啓英幾寸乎?張志豐對曰,十寸矣。上問趙啓泰曰,今年幾何?對曰,六十九歲矣。上曰,近來都監習操乎?志豐曰,爲之矣。以次輪講訖。命書傳敎曰,今日武臣講時,申大偀·金處升·金源·李尙直,雖全不,今番參酌,工曹佐郞申大偀,宣傳官金處升,部將金源,自其處入直,講陣習誦後,草記替直。訓鍊都監把摠李尙直,身爲將官,前後申飭若何,而況李再新之子,焉敢若此?內營入直三番,其令習講,外營入直三番,誦陣法後,其令除草記替直。命書傳敎曰,今日賓廳講習,能麽兒講講陣俱通,武兼張成漢,半熟馬一匹,禁衛哨官鄭德晃,講略陣通,兒馬一匹賜給,餘皆勿論。上曰,楊州摘奸宣傳官入侍。金處升進伏。上曰,還上捧幾石乎?處升對曰,近八百石矣。處升先退,諸臣以次退出。
己丑十月十一日申時,上御集慶堂。藥房入診入侍時,都提調金陽澤,提調元仁孫,副提調蔡濟恭,假注書韓德厚,編修官金聖猷,記事官李鼎運,醫官許礈·李以楷·鄭允協·慶絢·吳道炯·柳光翼·玄處明·李長周,以次進伏訖。陽澤曰,俄間聖候,何如?上曰,一樣矣。陽澤進湯劑,上進御訖。陽澤請診候。上曰,置之。仍命讀升補榜,濟恭讀畢。上曰,賦先書乎?濟恭曰,同等則賦先書矣。上曰,京中大抵多儒生矣。陽澤曰,鄕儒爲見升學,亦多來矣。上曰,被抄人幾何?濟恭曰,四百餘矣。上曰,北伯分等狀讀之。濟恭讀奏。上曰,南關今又大歉矣,尤甚邑幾何?濟恭曰,文川·高原·端川·北靑·富寧矣。上曰,昨日處分,四人配所亦入,此尤甚邑乎?濟恭曰,一則配端川,一則配北靑矣。上曰,幾入北道境乎?濟恭曰,似未及其境矣。上曰,北伯狀似精矣。陽澤曰,誠然矣。上曰,海西分等狀,未及來乎?濟恭曰,然矣。上曰,大體諸道狀不濫矣。陽澤曰,果然精矣。上曰,北道貢布減乎?濟恭曰,衣襨布減矣。陽澤曰,北路施惠大矣。上曰,謫行羅將輩,有弊於沿路矣。仁孫曰,官長雖不給之,吏輩自下必給某物矣。上曰,纔推考,北伯分等狀聞來到,而俱不過中,其他所請停捧代捧等節,竝依狀請施行事,令備局卽爲分付,而其中編配一節,昨年旣不過配,今年穡事,諸道同然,豈可省此弊,而反貽彼弊,此一節勿論,高原·北靑·文川·端川,昨年設賑之餘,又復若此。吁嗟,四邑之民,何以支撑?富寧昨年則倖免,今年若此。噫,南關今年望登,旣若此,四邑身貢,特爲減半,富寧州倉米,亦爲一體減半,此外雖之次邑,凡諸擾民之政,一切嚴禁,雖稍實邑,少蘇之民若此,而古人豈不云,不願豐歲耶?豐歲猶然,令道臣申飭守令,撫之恤之,其加惕念,使南北之民,小知近八衰君,爲豐沛鄕,廈氈憧憧之意,再昨雖處分,不過飭勵,此輩視紀綱若弁髦,殿座之日,其亦不進,南關投畀,可謂末勘。更以思之,凡配猶主客俱困,況此人等,到配狀來到後特放,欲除俱困之弊。今聞此狀,乃覺此四人,卽秋曹押去者,羅將貽弊,可勝言哉?四邑中二邑尤甚,二邑之次,豈特羅將之弊?曾聞古語,一人之配,奴主貽弊,其何道臣此請之時,豈可加配於此等之類?其配竝放,令該府卽爲步撥分付,俾無踰北關之弊,而此非爲其人,卽爲其民,不可例置,蒙放之類,雖適中其意,限今年歲抄,勿爲書奏。以此推之,補外亦役畀,洪樂恒若因前下敎,將至於鏡城,勿論三等邑,沿路之民,其皆受困,其權管其若北道之人,亦同道之人,其亦飢矣。特寢洪樂恒補外之命,以施削職之典,過追召試之後,給牒敍用。出傳敎上曰,安復駿之年,知申知之乎?濟恭曰,七十二矣。上曰,秋曹劇務無人,知訓鍊李章吾判書除授,淸恩君韓必壽參判除授。噫,皆見父子,而安鍊石,嗣服初爲兼春秋者,而以角圈終其身,其子安復駿,戊申登科,承旨除授時,下問未瑩,故今日特令問奏,果七十二歲矣,若此不已,父子其將同矣。抱紅牌老牖下,業已申飭,豈使侍從臣父子,四十五年皆見而若此乎?今適有窠,前亞長安復駿參議除授,在京人,卽爲牌招察任,在鄕人,自政院申飭,其令登道。出傳敎上曰,該曹參議,無下諭乎?陽澤曰,有特敎,則自政院必申飭矣。濟恭曰,該司無乘馹上來下諭,而下人先通矣。上曰,判書參判,皆健實矣。陽澤曰,刑曹則如此人任之然後,坐起凡節好矣。上曰,安復駿有登科子乎?陽澤曰,小科則未知或有,而無大科者矣。上曰,秋曹三堂處分前,秋曹公事盡爲乎?知入。聖猷還奏曰,盡爲之云矣。仁孫曰,纔畢公事,而遭嚴旨云矣。上曰,使予臨門,其本金基長,而今番抄來,意在金基長矣。雖已處分,豈不使爲上使乎?生劃借製者,宜乎放矣。陽澤曰,若顯顯見捉,則亦難赦矣。上曰,金基長善文云,然乎?陽澤曰,善文而貌亦好矣。上命開陽門留門。陽澤曰,明日湯劑如前乎?上曰,依爲之。陽澤·仁孫先退。上命入亞長官案讀奏,濟恭讀畢。上曰,鄭恒齡年幾何?善文矣。濟恭曰,年六十而果善文矣。上曰,南鶴宗年幾何?濟恭曰,七十矣。上曰,呂善應年多矣,在鄕乎?濟恭曰,然矣。上曰,鄭枋·黃最彦,亦久勤矣。濟恭曰,誠然矣。上曰,坐直承旨入侍。出榻敎濟恭·德厚先退。
己丑十月十一日初更,上御集慶堂。坐直承旨入侍時,同副承旨朴起采,假注書李奭濟,編修官金聖猷,記事官李鼎運,以次進伏訖。上曰,呂善應·姜潤之爲亞長,在於承旨之下乎?起采對曰,然矣。命書傳敎曰,仍今番亞長陞擢,問于銓曹,今日取覽官案,東璧亞長之夥然,此無他,禁掌通之後,掌令之窠,爲文臣捷徑之道,一陞然後,納言以下,皆不備擬,東壁亦然,故其意專在於欲免納言以下者,此執義·司諫,不過二窠,若是之後,其望稀闊故也。可勝寒心?若不嚴飭,應敎亞長之望,莫知幾百,可勝寒心,而予雖衰,暮年綜核之道,予亦惜準職之命,而其他應敎·亞長,亦蓋循例而然耶?是銓曹之濫者,銓曹不敢驟陞,此後自玉署·東壁,不敢輕先遽陞。至於兩司,亦不敢太驟備擬,使官職不至於濫,名器亦不屑焉。雖然,一時飭敎,豈可有效?此後應敎·亞長新通時,先稟乃擬事,嚴飭銓曹,若是下敎之後,不稟遽陞,當該銓官,焉可無飭?一體嚴飭。上曰,朴相德爲闋服乎?起采對曰,然矣。上曰,禫月何月?起采曰,今月云矣。上曰,禫月爲復職乎?起采曰,禫月付職,而無行公之事矣。上命讀傳敎後,諸臣以次退出。
上在慶熙堂。停常參,只晝講。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。惟昔之心,爲民之意,隨日以倍,而今日禮戶郞先詣,先詣處,卽辛卯年十八歲時,初隨駕處也,況古今相符者乎?身雖在此堂,心則懸於象設,氣何諭乎?下敎時入侍,宜矣。
中宮殿·惠嬪宮,藥房口傳問安。答曰,知道。
柳成模啓曰,大司憲·執義未差,掌令朴奎壽·李碩九,持平慶再觀在外,一員未差,今日以監察茶時之意,敢啓。傳曰,知道。
以承傳色,口傳下敎曰,今日晝講爲之,而食後當爲之,盡入來後,待下敎只入正時。
以承傳色,口傳下敎曰,禮戶判,晝講,同爲入侍,案冊,以自內冊子爲之,弘文館勿爲待令。
以承傳色,口傳下敎曰,前己丑年昨今日,爲晝講與否知入。
傳于朴起采曰,內局入侍。
金載順啓曰,今日次對,兩司當爲進參,除在外外,未肅拜人員,竝卽牌招,以爲推移入侍之地,何如?傳曰,允。
金載順啓曰,大臣·備局堂上,依下敎來待矣。傳曰,引見。
兵曹口傳政事,副司直徐命膺單付。
吏曹口傳政事,冬至正使單徐命膺。
備忘記,明日崇政殿,依視學例,當大學講,三領事·諸知經筵·諸同經筵·諸參贊官·諸儒臣,入侍殿內。太學今日夕食堂儒生,皆令月臺入侍,待下敎只入正時,冠帶依常參例,侍衛只入直侍衛。
以承傳色,口傳下敎曰,領事以下諸儒生,殿庭先拜後入侍,儀注置之,太學試榜依例爲之,
己丑十月十二日巳時,上御集慶堂。藥房入診入侍時,都提調金陽澤,提調元仁孫,副提調蔡濟恭,假注書韓德厚,記事官韓光近·李鼎運,醫官許礈·李以楷·鄭允協·慶絢·吳道炯·柳光翼·金光國·丁志泰,以次進伏訖。陽澤曰,夜間聖候,何如?上曰,一樣矣。陽澤曰,寢睡·水刺之節,何如?上曰,如前矣。陽澤進湯劑,上進御訖。陽澤請診候。上曰,兩廳首醫入診。礈曰,脈候左右三部調均,滑體亦勝矣。允協曰,脈度果勝矣。上曰,提調出去,監煎以來。仁孫先退。上命讀交易回啓,濟恭讀畢。上曰,吏文學官誰也?濟恭曰,洪疇漢也。上曰,封裹何以爲之?陽澤曰,拜表在於二十二日,念間似爲封裹矣。上命書書示沖子御製,濟恭書畢。上曰,戶房作帖,一件入內,一件入于世孫宮。上曰,藥房提調,持湯劑更爲入侍。仁孫持湯劑進伏,陽澤進湯劑,上進御訖。陽澤曰,第三貼,晝講入之乎?上曰,今日亦勸三貼悶矣,待下敎入之。諸臣以次退出。
己丑十月十二日午時,上御資政殿晝講。戶禮判同爲入侍時,知事金時默,特進官金孝大,參贊官柳成模,侍讀官尹錫烈,檢討官朴師崙,假注書李奭濟,記事官韓光近·李鼎運,戶曹判書洪麟漢,禮曹判書李溵,以次進伏訖。上先誦小學首章,命玉堂上下番讀之,錫烈·師崙輪講訖。上命禮戶判進前,麟漢·溵進伏。上曰,今日禮戶郞廳下直矣,曾前見之,每前期出去矣。麟漢曰,禮戶曹郞廳,則今日出去,而臣等則泰陵始役,在於十六,故十五日當出去矣。上曰,告由亦不前期爲之乎?溵曰,十六始役,故當日曉頭,當出告由,蓋前例如此矣。上曰,然矣。上曰,石材果已覓置乎?麟漢曰,已整待矣。上曰,材木已乾乎?麟漢曰,已爲乾正矣。上曰,泰陵之役,當費幾日可畢乎?溵曰,泰陵之役,則初不至大段,數日則可畢矣。上曰,然乎?溵曰,泰陵役事先畢後,小臣當入來筵奏乎,抑依例狀啓乎?上曰,狀啓可也。命禮戶判先退。上曰,備局座起,今日爲之乎?時默曰,爲之矣。上曰,幾人來乎?時默曰,大臣·與七人矣。命書傳敎曰,大臣·備堂,旣在本司云,十五日次對,進定於今日入侍。上曰,陞補再抄榜出之乎?成模曰,似不出矣。諸臣以次退出。
己丑十月十二日未時,上御集慶堂,藥房入診入侍時,都提調金陽澤,提調元仁孫,副提調蔡濟恭,假注書韓德厚,記事官韓光近·李鼎運,醫官許礈·李以楷·鄭允協·慶絢·吳道炯·柳光翼·金光國·丁志泰,以次進伏訖。陽澤曰,午間聖候,何如?上曰,一樣矣。陽澤進湯劑,上進御訖。陽澤曰,更爲診候,何如?上曰,置之。陽澤曰,明日湯劑如前乎?上曰,依爲之。仍命退出,諸臣以次退出。
己丑十月十二日未時,上御集慶堂。大臣·備局堂上,引見入侍時,領議政洪鳳漢,左議政金相福,右議政金尙喆,知敦寧趙雲逵,右參贊沈鏽,綾恩君具允明,戶曹判書洪麟漢,兵曹判書金時默,行司直具善復,刑曹判書李章吾,禮曹判書李溵,行司直金孝大,吏曹參判李最中,行司直鄭存謙,左尹鄭尙淳,行司直李重祜,校理尹錫烈,左副承旨金載順,假注書李奭濟,事變假注書兪彦脩,記事官韓光近·李鼎運,以次進伏訖。鳳漢曰,聖體若何?上曰,一樣矣。鳳漢曰,平安兵營將校等試射傳敎,尙未知委,兵使論報備局,査問其委折,則政院不使備局聽傳敎,以至於此云,故纔令聽傳敎於政院,仍卽行關知委,而政院掩置之失,不可無警,當該承旨,從重推考,何如?上曰,依爲之。出擧條鳳漢曰,金龜柱,頃已差下備局副提調,而及承安徐之敎,不勝惶悶矣。上曰,安徐是矣。鳳漢曰,父子同行,自有前例矣。上曰,洪樂性及故相申晚,同爲之矣。鳳漢曰,且有趙雲逵矣。相福曰,其人才器,實合備堂之任矣。鳳漢曰,此伯有窠,臣等,會議備局,則有四人矣。上曰,誰也?鳳漢曰,鄭尙淳·李潭·趙榮順·李心源矣。上曰,趙榮順則已經方伯乎?鳳漢曰,然矣。上曰,好矣,自備局催促下送,可也。命書傳敎曰,瞻彼北關,可謂寒心,旣問相臣,何循常例?行司直趙榮順,咸鏡監司除授,令備局申飭,卽爲來京後,不數日辭朝。上曰,安復駿加資,何如?鳳漢曰,此實盛德事矣。朴起采之加資,亦是意外恩典矣。天之雨露,無物不被,而君之德澤,亦然矣。上曰,嗣服時,安鍊石爲兼春秋,其子已老,予之衰耗,於此可見矣。鳳漢曰,今日晝講,實是稀貴之事矣。座目自外見之,則大小臣民,必曰吾王庶幾無疾病歟。上曰,苟且苟且,今日誦經一章而不通,反學於金時默,而知此無他,眼昏口誦,昔之所誦,今已盡忘,雖曰無病設講,而實則誣八方矣。尙喆曰,人之衰謝,以聲音知之,而今玉音比前無減,雖以閭巷婦女言之,或眼昏復明,能貫針云矣。相福曰,玉音勝昔矣。上曰,數年前無夢矣,近日則穩宿,以此觀之,似差勝,而咸溪君以年少而作故,李喆輔老猶無病,予則非僧非俗,徒老而已。鳳漢曰,物來順應矣。上曰,兵判已經監司乎?鳳漢曰,曾經畿伯矣。上曰,聞有老病之母,予欲使一次乘雙轎矣。鳳漢曰,好矣,而臣等之意,兩銓乏才,無過於此,不欲外擬也。命書傳敎曰,噫,昨日分等狀聞,纔處分,豈意今夕,聞假都事之狀聞?都疑非眞正,準備於此人者。凡事依例,卽爲擧行其代,大臣旣承下敎,而心尤嗟惜者。昨日下敎,雖到本道,其能知否,思之及此,不覺愴然,莫云問備,今何施焉?問備二道,豈付標於傳旨,何留名於柏府?其時推考傳旨勿施,擔持軍,亦何待備局草記?令諸道依例題給,況今聞此道,一何多也?暮年聞此,豈云多而默默?其子待闋服調用,表予意於九原。噫,尤爲惻傷者,巡途示畢也,何循常例?祭文製下,令都事致祭,以慰中途望京之魂。顧今此道,亦何循常格?覽薦望,心何抑乎?卽席當下敎矣。且聞其子,將其祖母,纔下往于本道云,母子幾乎相逢乎?以予恒心,聞此事,尤不能耐,來京時,令所經官顧護以送。且聞其年八十云,何以支扶?亦令本道,蔘附顧助,以慰孝子之心,入京後,令部官致問。上曰,北伯有子乎?鳳漢曰,然矣。上曰,其名誰也?鳳漢曰,駿柱矣。上曰,北伯爲人無缺處矣。鳳漢曰,立朝三十年,無與人相詰矣。上曰,趙榮順再入北道乎?鳳漢曰,然矣。北道有兄弟巖,故俗言一入則必再入云矣。命書傳敎曰,本事飭行,封裹在近,冬至正使徐命膺敍用,單付使臣,令該曹口傳付軍職,且事同飭異,參判鄭昌聖,參議申光履,一體敍用。鳳漢曰,前參判鄭光漢,以秋曹事,坐罷已久,似當敍用矣。上曰,依爲之。鳳漢曰,其時堂上旣敍用,則其該郞之被配者,何以爲之乎?上曰,放送可也。出擧條上曰,前參判鄭光漢敍用,其時部官放送。出榻敎命書傳敎曰,近者百隷怠慢,況方物乎?曾聞凡物寒心云,況今日乎?禮單先爲申飭,封裹時,亦令詳審。諸臣以次退出。
上在慶熙宮。停常參·經筵。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣矣。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
以承傳色,口傳下敎曰,持建功,崇政殿入侍。
柳成模啓曰,大司憲·執義未差,掌令朴奎壽·李碩九,持平慶再觀在外,一員未差,今日以監察茶時之意,敢啓。傳曰,知道。
以承傳色,口傳下敎曰,國子長,使之入來,掌色率入四學生,亦令同入。
以承傳色,口傳下敎曰,尹東昇代,禮曹參議金龜柱除授,牌招入侍,房順房。
以承傳色,口傳下敎曰,承旨先入侍後謝恩,竝入來來詣。
以承傳色,口傳下敎曰,食堂曾前亦見之,故今欲見之,誤傳以習講,食堂盡爲之云,水刺官備食以置,依追食堂例,掌議色掌,率齊儒,講畢後,東庭食堂爲之,齊直依例待令。
以承傳色,口傳下敎曰,榜則入之,依例爲之意,分付國子長。
以承傳色,口傳下敎曰,國子長大虎皮一令,其餘四學官員,大鹿皮各一令賜給。
金載順,以都摠府言啓曰,今日入直內三廳,武兼禁軍及軍兵等,當爲中日習射,而殿座相値,不得爲之之意,敢啓。傳曰,知道。
柳成模,以義禁府言啓曰,忠淸道稷山縣成歡驛投畀罪人李琜放送事,承傳啓下矣。放送事,分付該道道臣之意,敢啓。傳曰,知道。
己丑十月十三日辰時,上御崇政殿。經筵官入侍時,領事洪鳳漢·金相福·金尙喆,知事洪麟漢·金時默,同知事李重祜,參贊官蔡濟恭·李聖圭·金龜柱·金載順·柳成模·朴起采,侍讀官李得臣·尹錫烈·李澤遂·沈頤之,檢討官李秉鼎·李碩載,假注書韓德厚·李奭濟,記事官韓光近·李鼎運,以次進伏訖。上命都承旨蔡濟恭曰,今日欲講經一章,而曾前見食堂例,以此擧行。濟恭曰,食堂已爲云矣。上曰,然則以賜饌例,東庭當爲食堂,以此分付。上曰,大學入之。濟恭曰,臣等,亦持冊乎?上曰,置之。上誦大學篇經一章。鳳漢曰,年久而且誦,實爲慶幸矣。上曰,儒臣中,誰爲年最多?鳳漢曰,李碩載矣。師崙讀訖。上曰,與其兄聲音小異矣。碩載讀訖。上曰,白首矣。鳳漢曰,九年草土矣。上曰,大司成率能講生進各一人入侍。大司成洪樂仁,儒生洪光胤·閔慶世進伏,以此輪讀訖。上曰,食堂催促,大司成持入儒生到記讀之。仍命書傳敎曰,今者此擧,意蓋深矣。詩曰,濟濟多士,文王以寧。賢關國之本,況親視學於殿中,同食堂於月臺,近八庶幾美乎,豈無表意?今日入庭儒生,當試取製講,各取一人,試官左相·兵判·同經筵,李重祜·李得臣·沈頤之·李碩載·朴師崙爲之,承旨,禮房入侍,先懸題於月臺,次殿講於便殿,便殿入侍,都承旨爲之。便殿則繖扇侍衛置之。上曰,內局入侍。都提調金陽澤,提調元仁孫進伏,陽澤曰,聖候若何?上曰,一樣矣。進湯劑,上進御,內局先退。命書傳敎曰,予初視學時,林錫憲以靑衿入侍明倫堂,其後節製時題,則先正進聖學輯要表,而與朴昌源同爲直赴,皆作古人,尙今思之。噫,近者之人,豈無一事爲其姪者乎?見鼎遠,若見錫憲,亦有古例,正郞林鼎遠,副修撰除授,牌招察任。上曰,大司成,率大學生,四學儒生,敎授率入。上因詣東庭殿座,大司成洪樂仁,四學敎授沈頤之·李得臣·尹錫烈·李命彬,率儒生以次進伏。龜柱曰,食鼓依例爲之乎?上曰,爲之可也。上先進水刺,次設食堂。上曰,饌物以何物先設乎?龜柱曰,先進石魚矣。上命退水刺賜承史,仍命書今日復見太古禮,何時皡皡熙熙風?又命書傳敎曰,今日殿中入侍領事及經筵·玉堂·承史·侍衛國子長應製。上曰,儒生試紙給之。命書傳敎曰,今日復見太古風,近八暮年,與靑衿同食,入庭太學典僕,令該曹米布題給,今月內懸贖,特爲減除。上曰,藥房提調,持湯劑更爲入侍。都提調金陽澤,提調元仁孫進湯劑,上進御,內局先退。上命書題皡皡熙熙太古風,懸題後,仍乘輿還入大內。諸臣以次退出。
己丑十月十三日午時,上御集慶堂。儒生殿講入侍時,命官金相福,試官金時默·李重祜·李得臣·沈頤之·李碩載·朴師崙,行都承旨蔡濟恭,假注書韓德厚·李奭濟,記事官韓光近·李鼎運,以次進伏訖。上曰,擧案入來乎?濟恭曰,入來矣。上曰,以周易試士,可也。上曰,曾聞西關之人,以諺文習講云矣。上曰,抽栍不均,當該試官推考。出榻敎上曰,純通儒生,夕食後待令,可也。上曰,內局入侍。內局先退後,上曰,開陽門仍留,比較儒生入之,以詩傳爲之,純通四人,更以書傳比較,親呼講章,宋相殷純通。上命注書,呼新來於殿庭。上命書傳敎曰,殿講居首生員宋相殷,直赴殿試,之次宋鎭運·李基崧·宋民載,直赴會試,洪光胤·權昌益·李大榮·李星俊·卜台衡·趙鎭星,各給二分。申配煥·白斯珍·權樂範·李宗漢·鄭器履·趙章漢·鄭觀輝·任國賓·車亨衢·曺文權·方再岳·鄭光彦·白天煥,各給一分。上曰,殿講儒生中,六十二歲人,二十二歲人及李基崧勿拔,仍留齋學。出榻敎上命進賡和軸,使濟恭讀奏訖。諸臣以次退出。
己丑十月十三日三更,上御集慶堂。科次入侍時,命官金相福,試官金時默·李重祜·李得臣·沈頤之·朴師崙·李碩載,右承旨金龜柱,假注書李奭濟,記事官韓光近·李鼎運,以次進伏訖。上曰,試官持試券入侍,命讀試券。頤之讀試券數句。上曰,以當今作之乎?相福曰,然矣。上曰,皡皡熙熙,何當於當今乎?相福曰,當今製進者,皆書外乎?上曰,書外,可也。論則猶可矣。上曰,三抄,明日爲之乎?龜柱曰,不知矣。上曰,盡考乎?相福曰,三丈抄出矣。上曰,壯元文讀之。讀訖。上曰,拆榜。龜柱拆榜,崔宇觀爲之。命書傳敎曰,居首進士崔宇觀,直赴殿試,之次生員閔慶世·朴行淳,各給二分。上曰,落軸亦拆之。龜柱拆之。上命碩載,持朴綏壽·李遂會試券讀之訖。上曰,當今製進,實妄度也。上仍命宣饌。上曰,升補初再抄入格二下以上人,明日來待,製述入格儒生三人,明日來待。出榻敎諸臣以次退出。
上在慶熙宮。停常參·經筵。
夜自一更至五更,月暈。
藥房都提調臣金陽澤,提調臣元仁孫,副提調臣蔡濟恭啓曰,昨日視學正殿,宣饌大庭,移時酬應,向晚還內。伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,祗迎後入侍。
香祗迎罷後,政院·玉堂·藥房口傳問安。答曰,知道。
蔡濟恭,以吏曹言啓曰,今此宗廟望祭大祝,前通禮李敬玉,前校理金文淳差此,而時無職名,令該曹口傳付軍職,何如?傳曰,允。
兵曹口傳政事,副司果李敬玉·金文淳單付。
以承傳色,口傳下敎曰,俄聞砥平鄕軍所達,本縣已爲開倉云。宣傳官一人下送,果爲開倉及所捧,何如?卽爲摘奸以來。
金龜柱啓曰,卽者校理尹錫烈,以其親病,陳疏經出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
傳于李聖圭曰,都承旨入侍。
金龜柱,以弘文館言啓曰,本館上番校理尹錫烈,以其親病,陳疏徑出,上番將未免闕直。應敎徐浩修,校理李得臣,副校理沈頤之,竝卽牌招,以爲推移入直之地,何如?傳曰,允。
傳于蔡濟恭曰,藥房·大臣·備局有司堂上竝入侍。
兵曹口傳政事,西道參軍具埉,今加通政,加資事承傳,五衛將具埉單付。
修撰李秉鼎疏曰,伏以臣母,痰火宿祟,積有源委。近因時候不適,寧日恒尠。區區情理,實無離捨供職之勢,而第緣番次苟簡,推移無路,義分是懼,不敢言私,禁廬雲觀,後先持被者,亦已浹旬矣。臣母之病,昨又觸冷失攝,一倍添重,膈痞而嘔喘迭發,氣升而寒熱互劇,委頓床玆,寢噉都廢。臣左右扶將,方寸煎熬,束帶就直,非所可論。此時請急,臣固知萬萬惶悚,而情私所迫,不暇緩聲。伏乞聖慈,曲垂鑑諒,亟命遞改臣本職及測候之任,俾便救護,仍治臣瀆擾之罪,以昭法紀,不勝幸甚。答曰,省疏具悉。爾其勿辭護焉。
校理尹錫烈疏曰,伏以臣,家有偏母,年衰病痼,居常凜綴,長委床席。在臣情理,實無離側供仕之勢,而義分是懼,有除輒膺,不敢言私,黽勉持被,亦已屢矣。卽於直中,得接家信,則臣之母病,挾感添劇,寒熱交攻,胸膈痞憫,達夜叫痛,昏涔不省,諸般症形,有加無減,急足踵至,促臣來視。臣自聞此報,情爽飛越,按住不得,忙投短章,徑出禁門。伏乞聖慈,特垂矜憐,亟遞臣本兼之職,仍治臣擅離之罪,以嚴朝綱,以便救護,千萬幸甚。答曰,省疏具悉。爾其勿辭護焉。
己丑十月十四日辰時,上御延和門外。香祗迎入侍時,行都承旨蔡濟恭,左承旨李聖圭,右承旨金龜柱,左副承旨金載順,右副承旨柳成模,同副承旨朴起采,假注書韓德厚·李奭濟,記事官韓光近·李鼎運,以次侍立訖。上具翼善冠·袞龍袍,以步輿出通陽門,詣迎和門外降輿,就板位祗迎訖。隨詣建明門,還爲乘輿。藥房都提調金陽澤,提調元仁孫進前訖。陽澤曰,夜間,聖體若何?上曰,一樣矣。進湯劑,上進御訖。內局先退。上曰,昨日入格人來待入侍。崔宇觀進伏。上命史官,呼新來。上曰,都承旨曾經翰林乎?濟恭曰,然矣。上曰,曾經翰林,次次古風,可也。金載順·李聖圭,次次古風訖。上曰,諸承旨,以崔宇觀之故受困矣。上命宇觀誦試券。宇觀誦止數句。上更命濟恭讀之。上謂宇觀曰,滿場中,皆爲當今,而汝何獨以太古製進?宇觀曰,當今則未免謟矣。上曰,有識矣。誰族乎?濟恭曰,掌令崔益秀姪也。上曰,之次人入侍。閔慶世·朴行淳進伏。上命讀試券訖,命退出。上復乘輿,詣司饔院降輿殿座。上曰,陞補被抄人,亦來待入侍。安周彬·崔弘重·崔顯重進伏,各誦試券訖,命退出。上曰,禮房承旨,馳詣太廟,奉審進排官,摘奸以來。出榻敎上曰,藥房提調,持湯劑更爲入侍。出榻敎都提調金陽澤,提調元仁孫進湯劑,上進御。陽澤請診候,上許之。醫官許礈·李以楷等,以次診脈訖,退伏奏曰,左右三部調均,脈候,好矣。陽澤曰,昨日盛擧,實是稀罕,而益思保護之策,何可連爲酬應乎?上曰,脈滑好徵,若過數三日後入診,則可知其差勝矣。上曰,右相之子,連爲被抄可嘉,爲誰壻乎?陽澤曰,黃海監司尹得養壻也。上命入海伯狀啓,使濟恭讀之。仍命書傳敎曰,予方企待,海西分等狀聞,今已畢到,而畿甸兩南特許,而湖西·關東,大臣亦請從其請,蓋今番加請適中故也。今於海西,噫,予雖衰矣。昔仁宗皇帝,謂楊士奇不問有司。其況暮年,籌司雖靳持,予則許也,而今者海伯之請,無或過中歟?其在視八道同一之義,宜付備局闊狹,而旣知其過泯默,此欺心也。不獲已略諭予意,狀聞旣晚到,海民亦將顒望,三卿及備局有司堂上,今日午後入來,內局夕入侍時,同爲入侍。推奴徵債,曾已下敎,其況推奴,豈特番?嶺民登聞,萬萬無狀,業已洞知。予則曰,雖豐歲可樂也,此一節,不待回啓,卽爲許施,其他,其令今日登對稟處。上曰,數三次贖良,極爲痛駭,而失奴之人,必怨予矣。仍復乘輿時,命書傳敎曰,今因海伯狀聞,其雖下敎,陞輿後更以思之。噫,國依於民,民依於國,本固邦寧,尙書攸載。且追憶仁宗皇帝故事,大覺恧焉,何則?雖籌司有司之臣堅持,予當爲民,而先示微意。下敎中,旣曰顒望,惟於此道操縱,豈率土之民,莫非吾民之意乎?今日入侍時,勿以此敎爲的,先爲講究,以示予近八暮年爲民之意。噫,住輿呼寫。噫,彼元元,豈予之民,寔昔年愛恤之民,興惟及此,不覺涕澘。況且暮年,一心惟在元元,十分爲民商量,曾前本道比摠,其令一體持入。命書傳敎曰,方物中,只黃花龍表筒除,單子入之。出榻敎上還入大內,諸臣以次退出。
己丑十月十四日申時,上御集慶堂。藥房入診入侍時,都提調金陽澤,提調元仁孫,副提調蔡濟恭,假注書韓德厚,記事官韓光近·李鼎運,醫官許礈·李以楷·鄭允協·慶絢·吳道炯·柳光翼·玄處明·李長周,以次進伏訖。陽澤曰,勞動之餘,午間,聖候何如?上曰,一樣矣。陽澤進湯劑,上進御訖。命讀泰陵·穆陵祭報府。上起坐,濟恭讀奏。陽澤曰,診候,何以爲之乎?上曰,置之。陽澤曰,明日湯劑如前乎?上曰,依爲之。仍命讀嶺伯啓本,濟恭讀畢。上曰,嶺南禁令後追配者,依下敎擧行,名在大官者,亦依頃者下敎。位板淨埋,已故道臣守令勿論,生存者,亦依下敎施行。安東則儒生之任自追配,尤涉無據,依下敎擧行,加永除靑衿案。出傳敎上命退出,諸臣以次退出。
己丑十月十四日酉時,上御集慶堂。大臣·備局有司堂上,同爲入侍時,領議政洪鳳漢,左議政金相福,右議政金尙喆,有司堂上鄭存謙,行都承旨蔡濟恭,假注書李奭濟,記事官韓光近·李鼎運,以次進伏訖。鳳漢曰,此黃海監司尹得養災實分等狀啓也。災結一千五百結之加請者,以臣等所科量,未見過濫。且較論於數年來磨勘,則今年所請,尤似精簡,而臣等亦何由詳知其的當與否乎?此道臣謹約之規,必不闊狹於損益之政,而以從前各道例套率之,則取其所請,雖或略減,未爲不可矣。上曰,盡數許給,可也。鳳漢曰,推奴徵債防塞之請,已有特敎許施,至於新還及詳定,自當盡捧,非所提論。延安昨年停退之還,今年穡事,比前大勝,及今準徵然後,可無嗣歲之憂,而目下民情,不可不顧。依其狀請,許其折半停退分等及牙兵停防事,竝依狀請施行,何如?上曰,依爲之。出擧條鳳漢曰,濟州覆船時,具埉,能跳下一丈汲水船,而手抱御史,其他所率六七人,亦頼以得生矣。上曰,然乎?予知朴師崙,自圖其生矣。今聞所奏,皆是具埉之功也。上曰,以軍官去乎?鳳漢曰,然矣。御史之能生還,實由於王命之重矣。具埉可用人也,不可置之於微官,收用,好矣。命書傳敎曰,頃者聞御史跳下一丈餘汲水船之事,謂曰,以此觀之,朴師崙其有膽氣云。今聞大臣所奏,軍官具埉之功也。其先跳下,可見膽勇,手抱御史,無愧古人。昔年閔濟章,以通信副使軍官,能活多人,故先陞資,有特除之命。今者埉與御史生回,此正鄒聖所云莫非命者也。今問以參軍執頉木根,當六不六,故以此雖奏,噫,人君造命,豈以此碌碌微勘?比諸鹽商,多寡雖不同,救御史復命,其功,若何?人君擧措,當奬一聳百,特爲加資,五衛將作窠懸註,口傳調用。上曰,具埉堂上,何如?鳳漢曰,堂上後爲守令,則前路亨通矣。鳳漢曰,前兵使沈義希·金範魯,飭已行,宜有參酌之道。桂德新·趙德亮·權鍾秀,不過見欺於下吏,合有分揀之道矣。命書傳敎曰,其雖可駭,遐方之人,見欺下吏,其宜參酌。幾年經工,僅爲禮郞,仍爲坎坷,亦豈綏遠人之道乎?昨日講儒中,聞桂姓者,乃思桂德新,纔於此堂直赴者,一配仍置。此人若思,趙德亮亦親臨殿講直赴,宜無彼此,旣知其時下吏之無狀,卽何累焉?桂德新·趙德亮特放,給牒敍用。因此以思,犯者參酌者多,況其時帥臣乎?飭己行,以不禁娼物率去帥臣處分者,竝給牒敍用。桂德新·趙德亮,旣已下敎,權鍾秀一體分揀敍用。鳳漢曰,我國文獻,本自魯莾,至於事大交隣,彊場關係之事,亦無類聚謄錄。或傍證於公私文字,作爲便覽,以爲隨處憑信之地,何如?上曰,所奏誠是,依爲之。備堂鄭存謙·李最中,使之句管,可也。鳳漢曰,兩人固好矣。漢城判尹元仁孫,都承旨蔡濟恭,亦令一體句管,宜矣。上曰,依爲之。出擧條大臣先退。上曰,測候官入侍。出榻敎測候官李澤遂進伏。上曰,鷄鳴星,日日見之乎?澤遂曰,非日日常見矣。上曰,領議政更爲入侍。出榻敎鳳漢進伏。上曰,延安府使誰也?抱川縣監誰也?鳳漢曰,延安則李,而抱川則李道燮也。命書傳敎曰,昨年海西延白,可謂忒甚,今年延安,又復若此。噫,彼本府之民,何以聊生?道臣狀聞,旣皆許施,凡諸等事,另加蠲恤。白川一也,其亦顧恤,關東淮金,其復每問?淮陽又復若此,金城亦接界之地,亦一體另加顧護事,分付道臣。湖西丹懷,亦若何?令道臣狀聞,畿甸喬桐,昨年之後,今年雖稍勝,此正甫安之民,另加撫恤事,分付帥臣。命書傳敎曰,李彦燮兄弟,以李晤之子,其兄至閫帥,其弟尙沈滯,因守令之問,李道燮之今爲抱川縣監,可謂左矣。晤之子,只有此人,相當堦梯窠,隨窠調用事,分付兩銓。上曰,五衛將具埉入侍。出榻敎埉進伏。上曰,爲宣薦乎?鳳漢曰,然矣。鳳漢曰,測候官啓下之人,自多頉故,番次甚苟艱云。校理沈頤之·李得臣,修撰朴師崙,又爲差下,以爲推移輪直之地,何如?上曰,依爲之。出擧條鳳漢曰,諸道書院追享時,不與聞之守令,勘罪與否,諸道宜無異同。雖以嶺南事言之,旣皆區別,然則他道守令之混被者,未免斑駁。僚相欲陳不與聞者區別之意,而徑退未果云矣。上曰,然,區別分揀,可也。諸臣以次退出。
上在慶熙宮。停常參·經筵。
初昏,流星出危星下,入南方天際,狀如拳,尾長三四尺許,色赤,光照地。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。一年之內,有事者三,而一則親審,二則命攝,心憧憧,氣何諭?
中宮殿·惠嬪宮,藥房口傳問安。答曰,知道。
以承傳色,口傳下敎曰,祗迎後入侍。
香祗迎罷後,政院·玉堂·藥房問安。答曰,知道。
傳于李聖圭曰,內局入侍。
傳于金載順曰,前兵使沈義希,如在京,入侍。
金載順啓曰,前兵使沈義希入侍事,命下,而時無職名,令該曹口傳付軍職,何如?傳曰,允。
金載順,以都摠府言啓曰,副摠管韓必壽,以刑曹參判,本曹坐起晝仕出去,而逐日赴坐,煩稟未安,入番間,除草記往來之意,敢啓。傳曰,知道。
兵曹口傳政事,副護軍沈義希單付。
備忘記,有近八其君,豈其有郞廳?中官爲堂者,月廊皆闕,內班院掌務中官,牌招立庭申飭。
柳成模,以義禁府言啓曰,忠淸道堤川縣定配罪人桂德新,咸鏡道鍾城府定配罪人趙德亮特放,給牒敍用事,承傳啓下矣。竝放送事,分付各該道臣之意,敢啓。傳曰,知道。
李聖圭啓曰,卽者檢閱韓光近,謂有情勢,陳疏出去,原疏纔已退却矣。所當直捧禁推傳旨,而此與無端徑出有異,推考警責,與待敎兪岳柱,一體牌招,以爲推移入直之地,何如?傳曰,允。
咸鏡監司趙榮順疏曰,伏以臣,幸逭擅行之罪,獲遂調痰之便,私分雖幸,餘悚未已。乃於此際,伏奉北藩新命,繼以促召踵至,臣誠驚惶感激,殆莫知所出。噫,目今本道事,可謂太罔措矣。穡事荐歉,臣命近止,道臣新逝,營務茫如,雖使有聲望多材猷者當之,猶患其難了。若臣智不足以濟物,才不足以理劇,特一迂疎謭劣,已試蔑效之人耳。其何收已敗之局,保將渙之氓,以無負我聖上委寄之重也?念臣受恩如天,圖報無地,區區所自矢者,祗在於不計夷險,不擇燥濕。惟其力之是致,而無如職事易僨,寵命難副,徊徨踧踖,終不敢冒進。臣罪至此,無以自逃,特旨之下,不容偃息,來伏私次,略陳短章。伏乞聖慈,俯賜諒察,遞臣所帶之任,回授可堪之人,以幸公私焉。答曰,省疏具悉。今者此任,意蓋深矣。予欲試之,此時此任,其何過辭?卿其勿辭,速往欽哉。
己丑十月十五日辰時,上御延和門外。香祗迎入侍時,行都承旨蔡濟恭,左承旨李聖圭,右承旨金龜柱,左副承旨金載順,右副承旨柳成模,假注書韓德厚·李奭濟,記事官李鼎運,以次侍立訖。上具翼善冠·袞龍袍,以步輿出通陽門,詣延和門外,降輿就板位,祗迎訖。隨詣建明門殿座,命禮房承旨金龜柱,書御製。命書傳敎曰,噫,昨春躬審,仰體昔年之孝心,今月八日,只行祗迎,命官監董,是豈孝也,是豈孝也?至於泰陵補柱而已。其於穆陵丁閣更柱,昨春則親審,今遣堂郞,予心若何?使觀象監領事,十八日先詣陵所,見其役,與禮戶判同爲來奏,予當整衣親聞兩陵重事。以此令禮郞,傳于領事,亦爲分付于禮戶判,其舊柱,依健元陵例爲之事,一體分付。噫,龍虎補土,其猶往審,況丁閣更柱乎哉?上曰,內局入侍。都提調金陽澤,提調元仁孫進前。陽澤曰,聖體若何?上曰,一樣矣。進湯劑,上進御。上曰,今日予步來于此,醫官虛也。夕入診,可也。上曰,今日爲陞補乎?濟恭曰,爲三抄云矣。還爲乘輿,下敎曰,具埉來前。埉進伏。上曰,體小矣。兵判金時默曰,體雖小而膽大矣。上曰,其然,故能奉御史於一丈之下矣。上還入大內,諸臣以次退出。
己丑十月十五日申時,上御集慶堂。藥房入診時,都提調金陽澤,提調元仁孫,副提調蔡濟恭,假注書李奭濟,編修官金聖猷,記事官李鼎運,醫官許礈·李以楷·鄭允協·慶絢·吳道炯·柳光翼,以次進伏訖。陽澤曰,聖體若何?上曰,一樣矣。進湯劑,上進御。陽澤請診脈。上曰,只入二醫。礈先進診脈,退伏奏曰,左右三部度數調均,脈候滑體一樣矣。以楷更診脈候退伏奏,一如礈言矣。上命濟恭,書建功問答書畢。上曰,此文,使大臣見之,可也。陽澤曰,御製中,悶之一字,實慨然矣。上曰,心也而非氣也。今日祗迎於延和門,步詣建明門時,中官之手近脥,則予顧之。叱之曰,若傾危則扶持,可也,而平地則何難步行下敎矣。中官中,有甲戌生二人,而氣衰則甚於予,喘息之氣奄奄,而予則無喘息。以此觀之,予則勝矣,而以頃日殿講時七十老人觀之,予則衰甚矣。陽澤曰,下元好,故如是矣。上曰,飯則强進,而茶則不飮矣。陽澤曰,建功湯,爲調理之劑矣。連服日三貼,可也。上曰,一日三服,則不勝飽腹矣。陽澤曰,日氣漸寒,何可減也?上曰,卿等勸藥,如子之勸父食也。上曰,沈義希入侍。義希進伏。上曰,汝曾入鬱島云,詳言之。義希曰,臣爲三陟營將時,四月乘南風而入矣。上曰,持旗幟而入乎?義希曰,然矣。上曰,持何物而來乎?義希曰,竹與香木持來矣。上曰,其處有何獸也?義希曰,有鼠而大如猫矣。上曰,留宿幾日而來乎?義希曰,留八日而出來矣。上曰,倭船或來乎?義希曰,不見矣。上曰,有蔘乎?義希曰,不見矣。上曰,其處何物最多也?義希曰,全鰒藿等物最多矣。上曰,我國人必入矣,有虎乎?義希曰,無矣。上曰,地廣幾何?義希曰,四方百里云矣。上曰,可觀處乎?義希曰,勝於金剛山,而冬柏春柏至賤矣。上曰,地廣計之,則不過一小縣矣。若作田畓則幾何?義希曰,土沃故似勝於耽羅云矣。上命退出。上命讀黃海監司狀啓,江華留守狀啓,平安監司狀啓,忠淸監司狀啓訖。諸臣以次退出。
上在慶熙宮。停常參·經筵。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢問問安,竝此仰稟。答曰,知道。已爲氣勝,而猶服建功三貼,此正若文官之有實職,而兼帶建功將軍者也。其待請,則亦若俟河之淸,自今日依前進二貼焉。欲先爲此,盡石承傳,而此等冬夜沈睡,內局三貼之勸,亦若夜長,予諭,其諭乎哉?
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
柳成模啓曰,大司憲·執義未差,掌令朴奎壽·李碩九,持平慶再觀在外,一員未差,今日以監察茶時之意,敢啓。傳曰,知道。
備忘記,豈特夜長?此心憧憧,令宣傳官,待〈開〉門馳詣,先爲着實撑柱補添事,言于戶禮堂宣傳官,其令見畢役入來。亦飭竭誠從容,新木之初末,詳審添補之意,一體分付。
以承傳色,口傳下敎曰,三抄榜,若已出則持入。
傳于李聖圭曰,咸鏡監司及摘奸宣傳官,內局入侍,同爲入侍。
傳于李聖圭曰,北伯,使之今日辭朝。
金載順,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
備忘記,前承傳色中官金景佑·安國來,竝敍用。
傳于金龜柱曰,內局入侍。
朴起采,以吏曹言啓曰,掌樂院正尹師國,通禮院右通禮徐有寧,相禮成胤儉,俱以身病甚重,勢難察任云。竝依例改差,何如?傳曰,允。
有政。吏批,行判書申晦受由在外,參判李最中進,參議李瀰病,左承旨李聖圭進。啓曰,東部奉事李大源,受由過限未上來,依例改差,何如?傳曰,允。又啓曰,判書申晦受由在外,參議李瀰病不來,小臣獨政未安,何以爲之?敢稟。傳曰,仍爲之。以金鍾正爲大司憲,李行源爲執義,徐浩修爲司諫,尹正烈爲持平,洪景顔爲獻納,趙昌逵爲正言,李得一爲副應敎,徐有寧爲兼弼善,尹師國爲兼文學,閔鍾烈爲兼司書,李重祜爲兵曹參判,徐命天爲禮曹參議,趙暾爲司僕提調,徐命膺爲繕工提調,金應淳爲典醫監提調,李重祜爲造紙署提調,鄭宲爲校書提調,李敬玉爲司僕正,李河永爲新溪縣令,邊景遇爲海美縣監,鄭枋爲司諫,徐有良爲右通禮,承文著作李衡弼單付。兵批,判書金時默病,參判未差,參議李命植入直進,參知崔台衡病,左承旨李聖圭進,同知文守大,副護軍金範魯·宋志淵,副司直李潭·鄭光漢·鄭昌聖·閔百興·申光敬·尹東昇·李得一·尹養厚·尹承烈,副司果尹弘然·徐有元·韓後樂,副司正趙英鎭單付。
金載順,以兵曹言啓曰,卽接內氷庫牒報,則本庫修理,今已畢役云。曜金門依前還閉,守門將亦爲撤直之意,敢啓。傳曰,知道。
金載順,以兵曹言啓曰,前弼善宋載經,方在罷散中,而矇未覺察,循例付軍職啓下,不勝惶恐。原單子付標以入之意,敢啓。傳曰,知道。
金載順,以兵曹言啓曰,今日二所監軍,宣傳官趙蒙錫受點矣。卽者本廳書員來言,蒙錫今日待開門奉命在外,草省記中,不爲懸頉,以致受點云。莫重監軍,初不懸頉於草省記中,受點之後,始爲來告之狀,極爲可駭。當該書員,自本曹從重決棍,原單子中,改付標以入之意,敢啓。傳曰,知道
柳成模啓曰,明日次對,兩司當爲進參,除在外外,未肅拜人員,竝待開門牌招,以爲推移入侍之地,何如?傳曰,允。
己丑十月十六日午時,上御集慶堂。藥房入診,北伯同爲入侍時,都提調金陽澤,提調元仁孫,副提調蔡濟恭,假注書韓德厚,編修官金聖猷,記事官李鼎運,咸鏡監司趙榮順,醫官許礈·李以楷·鄭允協·慶絢·吳道炯·柳光翼·李養善·丁志泰,以次進伏訖。陽澤曰,夜間,聖候何如?上曰,一樣矣。仍爲起坐,命讀戶禮判狀啓,濟恭讀畢。上曰,今始役矣。陽澤曰,寢睡·水刺之節,何如?上曰,如前矣。陽澤進湯劑,上進御訖。陽澤請診候。上曰,入診。礈曰,脈候左右三部調均,而滑體猶未快矣。以楷·允協·絢·道炯·光翼·養善·志泰所奏,一如礈言。上曰,北伯敎書誰作?濟恭曰,李碩載作之云,而未及來矣。上曰,追後送之無妨乎?濟恭曰,然矣。上曰,提調與曾經三陟營將解事者,畫鬱陵島峯巒形勝,蘆竹·冬春柏·鰒·藿·㺚獸等物以入。紫檀香立於山頂者,異於花卉,書名以標。日本山望見者,亦書標以入,可也。陽澤曰,湯劑三貼,不可減矣。上曰,連服甚難,此時減一貼,好矣。理中大劑已多服,一日二貼亦過矣。陽澤曰,聖候近纔差勝,豈於此時,遽減一貼乎?使醫官,各奏所見,好矣。上曰,卿等之言如此,醫言何論?對湯劑則每蹙眉矣。陽澤曰,下敎至此,不勝悶迫矣。仁孫曰,殿下脈度勝昔,雖極慶忭,而進三貼旣未久,日又猝寒,此時何可減進乎?上曰,今日姑進二貼,可也。陽澤曰,二貼旣下敎,明日更聞醫言,稟定貼數,何如?上曰,依爲之。陽澤曰,今日二貼,薑桂依前入之乎?上曰,依爲之。提調出去,監煎以來。仁孫先退。上命北伯進前。下敎曰,今於此任,予則曰得人,而北道形勢如此,數遞又如是,卿下去勉爲之。榮順曰,姑未詳知,而本道事誠可悶。下去,量宜或狀聞或議廟堂爲計矣。上曰,評事兼監市爲定式,北關事,益勉爲可也。榮順曰,隨事殫竭,以期不負委寄之聖意矣。上命讀宣諭,傳弓矢胡椒等物。榮順先退。上曰,砥平摘奸宣傳官入侍。金處升進伏。上曰,開倉而捧還幾何?處升曰,初四日開倉,已捧一千一百六十五石矣。上曰,爲幾里?濟恭曰,一百七十里矣。處升先退。濟恭曰,戶禮判自下通之,而頃有陵所所改之舊柱,依獻陵改石例,埋之爲敎,而此則所改之柱木也。依健元陵改柱時舊柱例,燒之,似好,而不可不稟定矣。上曰,依健元陵舊柱例,燒之好矣。陽澤曰,事體至重,出文跡,好矣。上命改書前下敎。濟恭曰,自下謹當通之矣。上曰,儒臣持問答入侍。出榻敎校理李得臣,副修撰李碩載進伏。上曰,學製何日爲之?得重曰,西學製李明彬,明日出令矣。上命讀問答。得臣·碩載讀畢。上命先退,得臣·碩載先退。上曰,政望,承旨讀之。濟恭讀奏。上曰,亞長望果多矣。陽澤曰,新錄連出,舊錄自陞故也。至司諫望徐浩修落點。陽澤曰,徐浩修謂有筵中驟承之敎,不安於心云矣。上笑曰,予亦其記其時下敎之如何,而豈以此撕捱乎?陽澤曰,徐浩修特除,而新錄前已陞應敎矣。讀至弼善望。濟恭曰,莫重政望有漏字,當該銓官,推考,何如?上曰,依爲之。出擧條讀至新溪望。上曰,李河永誰也?陽澤曰,故參議李德重子也。讀至海美望。上曰,邊景遇誰也?陽澤曰,邊柱國族矣。上曰,藥房提調,持湯劑入侍。仁孫持湯劑進伏。陽澤進湯劑,上進御訖。陽澤曰,領相往陵所,則似當二三日矣。上曰,領相當再明進詣,備局次對,進定於明日。出傳敎上命入傳旨讀奏,至徐浩修名。上曰,徐浩修傳旨未下,而俄擬司諫望,銓官不察,而政廳承旨誰也?知奏。濟恭曰,金龜柱云矣。上曰,禮房近間新入,似不知此傳旨之入矣。濟恭讀傳旨畢。上曰,方欲下敎,今政亞長備擬,故意謂中官誤下,只推而然。傳旨尙有果不察,當該政官推考,其望勿施,更爲擬入,祗迎在近,通禮望,一體備擬。出傳敎上曰,吏參一政再推矣,爲人則善矣。陽澤曰,爲人甚精,識見亦多矣。上曰,韓光近何以徑出?濟恭曰,洪樂恒處分後,韓光近迫於嚴命,果入來,而私義有難蹲冒,徑出云矣。上曰,勢似然矣。命踏下。上曰,應敎徐浩修,東壁亞長下敎之時欲諭,而此非爲者之過,故泯默。凡事類皆若此,筵中下敎云,而予莫能記知,此亦衰之一端。今者違牌,勢似然,故其置傳旨,大抵其申飭,只銓曹也,當之者,其何撕捱?其涉過矣。修撰林鼎遠特除,非爲人也,乃思故也,則聞此敎,猶父猶子之間,何敢違牌?竝只推,更爲牌招察任。噫,聞此敎,俱何敢再違?政院申飭,其更違牌,勿爲呼望。出傳敎濟恭曰,徐浩修·林鼎遠,傳旨已踏下矣。上曰,當該郞廳中官,猶不識人事者,誤踏,可也。聽傳敎承傳色中官,其若着實分付,其豈誤踏四張,持去持來之時,傍觀而已?承傳已奏之後,推諉郞廳,其涉可駭。當該承傳色中官韓聖睽,從重推考。出傳敎上曰,燃燭則眼甚眩,向暗則小勝,異矣。行步至建明門,而不甚挾腋,有時差勝矣。陽澤曰,祗迎時行步如常,臣等,實欽仰矣。上曰,莫非心矣。陽澤曰,殿下康寧之聖候,宗廟社稷默佑,豈獨建功之效,而不可不進御三貼矣。礈等曰,脈候連進湯劑然後,必快勝矣。上曰,姑觀明日,議定,可也。仍命退出,諸臣以次退出。
上在慶熙宮。停常參·經筵。
辰時,有霧氣。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。冬夜長,予自苦,朝建功其亦苦。嗟,內豎睡猶矇,呼十八寫八十,氣苶中亦何堪?於兩貼惟待鈔,氣何論乎?次對時同入侍。
中宮殿·惠嬪宮,藥房口傳問安。答曰,知道。
柳成模啓曰,大司憲金鍾正陳疏入啓,執義李行源牌不進,掌令朴奎壽·李碩九在外,持平尹正烈牌不進,慶再觀在外,今日以監察茶時之意,敢啓。傳曰,知道。
備忘記,因御製,知不進撕捱,何必代房?其違牌承旨,前後寢命,意蓋此也。祗迎近豈若此禮?承宣牌招宿。
備忘記,明日祗迎後,午後此堂,當爲晝講,禮房知悉。
備忘記,噫,近八其君,何日見紀綱矣?今日次對,昨日已命,則焉敢待牌?而日將高,聞喝導之聲,其涉駭然。其命入侍,其何傷焉?政院申飭。
備忘記,憶昔林錫憲,特授有此命,近八欲見林鼎遠之入侍,焉敢若此?申飭謝恩,追省記次對後,其令持問答,同爲入侍。
朴起采啓曰,副修撰林鼎遠,詣闕外而累度催促,終不膺命。莫重命牌,留滯闕門,牌去來申飭之下,誠極未安,推考警責,何如?
以承傳色,口傳下敎曰,下敎之下,敢如是乎?修撰林鼎遠申飭,其令次對入侍。
金載順啓曰,大臣·備局堂上,依下敎來待矣。傳曰,引見。
傳于金龜柱曰,陞補三抄,被抄儒生三下以上人,皆令明日待令。
傳于金龜柱曰,三抄被抄人,明日晝講後當見之,午後使之待令。
金載順,以兵曹言啓曰,忠壯衛將金麟瑞,病難供職,呈狀乞遞,宿衛輪番之任,不可久曠,今姑改差,何如?傳曰,允。
金載順,以刑曹言啓曰,洪夏敍此非完決者,自本曹決杖刑配。麗澤以四兄弟,無一人告狀,至於麗洽,酒中亂本,卽渠也,而反護元犯,刑推一次以放。其他二人,勿爲徵贖,各決杖一百,麗澤妻杖一百,半杖半贖以放事,命下矣。依傳敎,罪人洪夏敍嚴刑一次,江原道杆城郡定配所發配。金麗澤弟麗洽,刑推一次,麗洪決杖一百,麗澤妻金召史杖一百,半杖半贖,竝卽放送。其中麗澤弟麗海,不奠厥居,乞食次出去,莫知所向云,故今方跟捕,待其捉得,一體擧行之意,敢啓。傳曰,知道。
大司憲金鍾正疏曰,伏以臣,頃受恩暇,歸省先壟,榮動松楸,感結幽明。不謂狗馬之疾,猝劇於撼頓之餘,猥煩轉聞,幸蒙鞶褫,安意調治,獲免狼狽,莫非聖恩之攸賜也。旋接家信,母病添劇,蒼皇入城,醫藥焦慮之際,忽伏承長憲新除,臣聞命驚惶,罔知攸措。噫,霜臺首席,地望自別,非臣庸陋,所可擬議。頃年之叨是職也,亦旣荐違嚴召,分被重誅,而聖度優容,終荷鐫免,咫尺之守,前後奚殊?而在臣今日情理,猶有所未暇論者。顧臣母病,與年俱深,居常凜凜,殆無一日之安。比因寒燠不調,將攝失宜,外襲重感,內鑠元氣,寒熱交作,百體皆疼,喉舌乾燥,胸膈痞悶,糜粥亦廢,藥餌罔效。臣以獨身,左右扶將,晝宵煎灼,跬步之間,猶不能暫捨,況豈有造朝供仕之望哉?今日賓對有命,天牌嚴臨,而情私所迫,承膺無路,冒陳短章,仰瀆崇聽。伏乞聖慈,俯賜諒察,亟削臣職,以便救護,仍治臣罪,以肅朝綱,不勝幸甚。批答出傳敎。
敎咸鏡監司趙榮順〈書〉。王若曰,蓋旬宣莫重兩界,而委寄尤愼北關,佳氣鬱蔥,漢寢攸在,休徵盻蠁,周室肇基。近者飢荒之荐臻,殆乎根本之先弊,一路民之將渙。方講撫綏之謨,前道臣之云亡,誰任拯濟之責。予志先定,僉議攸同。惟卿,忠孝傳家,繩墨律已。淸明愷悌,自拔頹波之中,通透敏詳,備諳當世之務。自經幄而逡巡華貫,志操冞堅,歷邊符而翺翔海藩,績庸茂著。思乃祖殉國之節,特擢卿班,追古人循墻之風,固辭樞要,豈宜投閑於散地,允合陳力於盤根?玆授卿以咸鏡道觀察使兼兵馬水軍節度使巡察使咸興府尹,卿其懋恢令猷,祗服寵命,體重宸簡畀之意,固知殫竭於夙宵,究一方懷保之圖,可期奠安於袵席。盡綢繆之策,克壯邊門,嚴約束之條,無忽關市。弛張兩盡其道,黜陟一循于公。於戲,北門任寇準之賢,行且召矣。淮陽得汲黯之重,往惟欽哉?故玆敎示,想宜知悉。知製敎李碩載製進
己丑十月十七日辰時,上御集慶堂。藥房入診入侍時,都提調金陽澤,提調元仁孫,副提調蔡濟恭,假注書韓德厚,編修官金聖猷,記事官李鼎運,醫官許礈·李以楷·鄭允協·慶絢·吳道炯·柳光翼·李養善·許溫,以次進伏訖。陽澤曰,夜間,聖候何如?上曰,一樣矣。陽澤曰,寢睡·水刺之節,何如?上曰,如前矣。命讀戶禮判狀啓及宣傳官啓本。濟恭讀畢,陽澤進湯劑,上進御訖。陽澤曰,診候當爲之矣。上曰,入診,而只上三醫入診。礈曰,脈候左右三部調均,滑體亦好矣。以楷曰,脈候果調均矣。允協曰,脈度調均,滑體亦好矣。陽澤曰,昨已稟達,而今日當進三貼矣。上曰,姑進二貼,可矣。陽澤曰,誠極悶迫矣。上曰,進二貼足矣。已知卿必請三貼,而姑難許矣。陽澤曰,當觀勢更稟矣。上曰,依爲之。仁孫曰,鬱陵島地圖入之,而日本山則無所望見,故不爲畫矣。上曰,然乎?仍命出去,監煎以來,仁孫退出。上曰,藥房提調,持湯劑更爲入侍。仁孫持湯劑進伏。陽澤進湯劑,上進御訖。諸臣以次退出。
己丑十月十七日辰時,上御集慶堂。大臣·備局堂上引見入侍時,領議政洪鳳漢,左議政金相福,右議政金尙喆,兵曹判書金時默,行副護軍具善復,刑曹判書李章吾,漢城左尹鄭尙淳,行司直鄭存謙·金孝大,司諫鄭枋,校理李得臣,左副承旨金載順,假注書李奭濟,事變假注書兪彦脩,編修官金聖猷,記事官李鼎運,以次進伏訖。鳳漢曰,聖體若何?上曰,一樣矣。載順曰,禮戶判狀啓及宣傳官狀啓入來矣。上曰,讀奏。讀訖。上曰,依頃日健元陵役事時,卿進去乎?鳳漢曰,然矣。臣則明日出去看審,而二十日先爲入來,禮戶判則留置看畢,何如?上曰,依爲之。鳳漢曰,泰陵役事,近日畢役,亦爲一體看審,何如?上曰,好矣。命書傳敎曰,初下敎領事與戶禮判同爲入來,伊後更思不然,欲爲下敎而茫然。今聞所奏乃覺,本役畢後,領事其令先爲入來。鳳漢曰,彊域便覽修正時,重臣具允明,同爲句管,何如?上曰,依爲之。出擧條鳳漢曰,判義禁李昌壽敍用之後,遠在江郊,故備堂尙不還次矣。今則旣方在京,無故行公。且近日備堂仕進者甚少,李昌壽還爲差下,使之察任。上曰,依爲之。出擧條鳳漢曰,備局堂上金應淳,頃日筵中,旣承將父上來之下敎。其在分義,固當感激奉行,況其父聞恩敎,必當自力登道,更爲申飭,使宰臣卽爲上來,何如?上曰,催促,可也。出擧條鳳漢曰,宰臣閔百興,頃日被譴,不過公體,蒙敍之後,旋差備堂,而尙不仕進。未知病故之何如,而事體則未安,申飭行公,何如?上曰,過矣。推考申飭,可也。出擧條上曰,通禮,近來尙以玉堂爲之耶?以此之後,從前爲此職者,俱未免見防矣。此後則依前以兩司擬差,好矣。鳳漢曰,旣作玉堂輪差之窠,便成官方,不必變通。且有此下敎之後,自當全歸於兩司,雖或以玉堂間差,其所行公,恐不如今日之有除輒膺矣。上曰,然則以兩司玉堂,通瀜差除,可也。出擧條鳳漢曰,全州失火後,有所貸結錢,此則何以爲之乎?上曰,民弊不可不顧。仍命書傳敎曰,其於結錢,雖萬人請用,千人異議,此國之存亡攸係者。噫,結錢全州許貸,意蓋爲豐沛之民,凡爲其民,猶減結錢,況此乎?其時所請與許之者,不過借其名禁後濫也。況此非取殖者,卽助其造也。其本皆入於此,於渠殖何有哉?設有餘者,此亦助其民之一端,二年差退,其猶苟且,何加其年?特爲蕩滌,以示予暮年爲豐沛民之意。上曰,都數幾何?鳳漢曰,近萬兩矣。尙喆曰,豐沛之邑,固當顧恤矣。上曰,咸興則豐沛,而全州則有間矣。鳳漢曰,以王跡之肇基言之則咸興,而全州之爲豐沛亦是矣。上曰,此傳敎下去,則民皆安堵矣。上曰,領議政穆陵進去時,泰陵丁字閣,亦爲奉審。出榻敎章吾曰,洪夏敍·金麗澤,旣娚妹間,而有殺獄之變,無他看證矣。上曰,傷處,何如?章吾曰,左邊有微傷處矣。上曰,誰爲告官?章吾曰,其妻告之矣。命書傳敎曰,今聞秋判所奏,微硬致命傷過矣。設有是事,微硬處,果然致命傷處,則卽斃猶可也。其雖不斃,此正不分人事之時,何暇依其婢而步來,且十四日致斃,亦是異也。洪夏敍到其家門,衆人叢集云。故其問諸人,亦取招云,此非殺人看證,卽醉客看證。覆檢中渾身皮磨,非夏敍之敺打,卽麗澤醉中自傷者,而其傷亦不至一房中所傷也。此非敺打,非夏敍手犯可知。若無腎囊蹴痕,可謂不干於夏敍者,而予則曰,麗澤醉中雜辭之際,何辨娚妹?因其狂悖,乘憤一踢,渠焉敢辭?然以此成致命傷過矣。此非完決者,自本曹決杖刑配,今聞麗澤,以四兄弟,無一人告狀。至於麗洽,酒中亂本,卽渠也,而反護元犯,招辭若此,此不顧其兄,反護妹夫者,其無倫理。其妻之晚後告狀,實因曰腎囊,而只稱無實,因麗澤之頭疼,其夫之妹與夫,雖不可顧,莫重殺人,何敢若此?麗洽刑推一次以放,其他二人,勿爲徵贖,各決杖一百,麗澤妻此由於無識迷暗之致,杖一百,半杖半贖以放。孝大曰,向日貢市人弊瘼,親臨詢問,至有舊債蕩減之擧,爲民德意,孰不欽仰?第於摠廳債,人民習有萬萬猥濫者,不得不仰達矣。布廛市人,以私受之債,混稱本廛都中債,其欺罔天聽之罪,不可仍置,令攸司科治,何如?上曰,蕩減則旣命,仍施行,廛人令該曹,今日內卽爲決杖懲勵。命書傳敎曰,今日朝鮮,興乎,亡乎?臺諫有乎,無乎?吁嗟,其君,雖衰自强,而瞻彼臺閣,逡巡爲事。若此不已,予則曰,故判書朴師洙之言,可行於今日,豈特不可使聞於鄰國?其君可謂近八恧者。大司憲金鍾正,昨政予謂有次對,則必也赴先入侍後護,其何難也?而若是陳章,初則從容處分矣。今聞相奏,參酌施以不敍之典。李行源之前後違牌,其雖過矣,予已見,今聞奏,以常違牌傳旨捧入。尹正烈飭勵之下,可謂無端,先遞差後禁推。枋曰,臣之自來情地,有難冒膺臺端,而積違天陛,爲近耿光,行期遲遲,賓對有命,隨牌詣闕,而所住稍遠,日勢差晚。及承聖敎,尤不勝萬萬惶悚之至,以此以彼,臣何敢一刻仍冒於臺次乎?請命遞斥臣職。上曰,若聞次對,旣欲昵侍,則何不謝命?特敎之下,游辭引嫌,自損臺體,依啓。出擧條上曰,鄭枋亞將幾何?鳳漢曰,久矣。上命載順,讀平安監司狀啓及北伯敎文訖。上曰,敎文誰製之?鳳漢曰,李碩載製之矣。大臣·備堂先退。上曰,秋判更爲入侍事,及儒臣持警世問答入侍。出榻敎校理李得臣,修撰林鼎遠,持問答進伏。上命讀之,以次輪讀訖。上謂林鼎遠曰,召汝非爲讀書,今見汝思汝叔,愴懷新矣。諸臣以次退出。
上在慶熙宮。停常參·經筵。
藥房都提調臣金陽澤,提調臣元仁孫,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。十五今日,再次祗迎,只望東郊,其曰孝乎?氣何暇諭焉?
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
殿座罷後,政院·玉堂·藥房口傳問安。答曰,知道。
以承傳色,口傳下敎曰,久任宣傳官一員,送于領相所詣處,今夜宿于其處,看其拔柱後來奏,所騎馬依例立之。
傳于金龜柱曰,都承旨入侍。
金龜柱,以弘文館言啓曰,校理尹錫烈,修撰李秉鼎,由限已過,卽爲牌招察任,何如?傳曰,允。
柳成模啓曰,假注書李奭濟,身病猝重,勢難察任,今姑改差,何如?傳曰,允。
柳成模,以刑曹言啓曰,布廛人,令該曹今日內,卽爲決杖懲勵事,命下矣。布廛市民梁在熙,依傳敎決杖八十,懲勵放送之意,敢啓。傳曰,知道。
都承旨蔡濟恭,左承旨李聖圭,右承旨金龜柱,左副承旨金載順,右副承旨柳成模,同副承旨朴起采等,伏以日前海西儒生吳敬賢等,來呈一疏,自稱文純公朴世采辨誣,而曾有此等疏章勿捧之敎,故臣等據例退却矣。昨者以片紙,投送院中,其所爲說,極其駭悖。渠若無侵斥臣等,則附論於疏末猶或可也。今乃非疏非札,胡亂說去,有若恐喝脅持者然。如此儒習,古所未聞。臣等宜卽請其乖戾之罪,而旣不足深責,又不欲煩陳,只諭以事體,俾自知愧矣。卽者疏槪又入,盛論臣等雍蔽之罪,至以爲潛通館學,擅命助黨。噫嘻,何其說之悖戾無倫,至此之極也?臣等旣被此斥,則其不可晏然也,明矣。玆敢相率陳章逬出。伏乞聖明,亟削臣等之職,仍治瀆擾之罪,以嚴朝綱,以安私分,不勝幸甚。
以承傳色,口傳下敎曰,出去宣傳官,記過待令,新營入直中前排五雙待令。
以承傳色,口傳下敎曰,延和門當爲殿座,海西儒生,盡爲待令。
備忘記,承旨閔百興·李命植·徐有大許遞,其代,鄭尙淳·閔弘烈·李仁培爲承旨,牌招察任。三院副提調例兼,李命植仍任前職,房順房。
行副司直徐命膺疏曰,伏以臣,今將出疆矣。臣之父母墳山,在於長湍地,距直路不過六七里耳。便道歷省,情理則然,而身旣銜命,義難擅便,玆敢援例仰籲。伏乞聖慈,俯垂諒察,俾伸至情焉。答曰,省疏具悉。卿其依請歷省焉。
己丑十月十八日辰時,上御延和門外。香祗迎入侍時,行都承旨蔡濟恭,左承旨李聖圭,右承旨金龜柱,左副承旨金載順,右副承旨柳成模,同副承旨朴起采,假注書韓德厚·李奭濟,編修官金聖猷,記事官李鼎運,以次侍立訖。上具翼善冠·袞龍袍,以步輿出通陽門,詣延和門外,降輿就板位,祗迎訖,隨詣建明門殿座。上曰,內局入侍。又命領相入侍。都提調金陽澤,提調元仁孫進伏。陽澤曰,聖體若何?上曰,一樣矣。進湯劑,上進御。領議政洪鳳漢,進伏。上曰,丁字閣補柱善爲之。鳳漢曰,旣已陵事,出去奉審,依例爲之乎?上曰,爲之,可也。命書傳敎曰,一歲之內,本道兵監營,連有城役,兵先監後,次第告訖。噫,彼帥臣,其請之然矣。於卿卽前道臣經營者,而凡事前人雖勤,後人必怠,此予所以心常慨然者。卿則一道之內,有兩城役,而其能同時董築,初冬纔報訖工之狀來到,而況其物力,前道臣措辦云者,其不伐功之意,予用嘉之。豈云兩城一城?特賜豹皮一令,以示嘉尙,老而益勤之意。卿其領受,監董將校,依兵營例以聞之意,自政院下諭于平安道臣。又命書傳敎曰,平監旣賜皐比之典。噫,彼江都保障之地,築城之年蓋久,而尙未訖工。瞻彼關西,經留守者幾人而若此,非徒初設施之臣,冥冥飮慨,後之臣亦不愧於關西道帥臣乎?況新城繼築,其工若何?本府墩臺,一留守一築,有古例,故此城亦有定步數之敎,而予則忘焉。今餘不多云,一警諭可乎?於食隨其量,或多或少,而嗜則比他人多,此正强弩之勢,卿其畢築可乎?住輿呼寫,望見二十歲所見沁都,卿須體此意,懋哉懋哉事,下諭于江華留守。上曰,初再三抄草,三下以上人竝待令,而頃日入侍者置之。出榻敎上還入大內,諸臣以次退出。
己丑十月十八日午時,上御集慶堂。晝講入侍時,特進官具善復,同知事李重祜,參贊官金龜柱,侍讀官李澤遂,檢討官林鼎遠,假注書李奭濟,編修官金聖猷,記事官李鼎運,武臣尹景淵,以次進伏訖。上先讀小學子能食食,至學記而止。上曰,上番讀之。澤遂讀至五十命爲大夫。上曰,下番讀之。鼎遠讀至學記章。上曰,文義奏對。鼎遠曰,臣以特敎入侍,而何可以儒臣自處乎?不敢仰對矣。上曰,過矣。上曰,同知事奏文義。重祜曰,儒臣旣奏,臣何可仰達,而近來促急成風,此可慮也。上曰,今世若三十而有室,則殆乎鑷白鬚矣。臣下服從則其國治,不可則去,其國亡矣。年衰然後,知此味之無窮矣。龜柱曰,使臣以禮,事君以忠,此上下加勉處也。上曰,立身揚名,以顯父母,孝之終也。何可有去之理?人君不以禮導率而然矣。男子三十而有室,女子二十而嫁,有早晚之間何也?澤遂曰,男子晚成,女子早成故也。上曰,女子十年不出何也?澤遂曰,男子十年,女子十年同也。上曰,女子早成,則七八歲入居可也,而十年不出何也?七十致仕,而八十翁之讀小學心羞,孩提之童不敎,則以左手食者必多矣。弓則各有左右弓,此則武臣知之矣。善復曰,各有左右,自然之理,而故將臣鄭纘述,則能執左右弓矣。上曰,陞補被抄人來待者入侍。鄭致綏進伏。上曰,汝誰也?奏曰,鄭存謙子也。上曰,提學之子善誦試券,可也。金載纘進伏。上曰,奏姓名。對曰,及第臣金熤子也。上曰,何以及第?奏之。龜柱曰,方在削職故也。上曰,金相奭之子,予何不顧?思汝之祖,赦汝之父。命書傳敎曰,今日召見陞補諸人,意欲尋今人古人之子與孫。見故判書金相奭之孫,問其祖與父,稱及第云,其操可尙。況追惟丁丑三月爲都承旨,予心何抑?其子金熤,幾次入侍,因一時申飭處分,今因其子之對,亦已下敎,金熤特爲給牒敍用。其時若有事同者,豈可飭同而處異?政院問于該曹,無則已,若有一體擧行。諸臣以次退出。
己丑十月十八日未時,上御集慶堂。藥房入診入侍時,都提調金陽澤,提調元仁孫,副提調蔡濟恭,假注書韓德厚,編修官金聖猷,記事官李鼎運,醫官許礈·李以楷·鄭允協·慶絢·吳道炯·柳光翼·李養善·金世彦,以次進伏訖。陽澤曰,俄間,聖候何如?上曰,一樣矣。陽澤進湯劑,上進御訖。陽澤請診候。上曰,置之。陽澤曰,明日湯劑如前乎?上曰,依爲之。仍命退出,諸臣以次退出。
己丑十月十八日初更,上御延和門。殿座入侍時,同副承旨朴起采,假注書韓德厚·李奭濟,編修官金聖猷,記事官李鼎運,以次進伏訖。上命宣傳官入,前排拿入敎鍊官。下敎曰,新營入直待令事,下敎已久,而何不卽爲擧行?又命穆陵出去宣傳官拿入。起采曰,更鼓已下,故宣傳官請符信,臣敢稟矣。上曰,兵曹郞廳亦拿入。上曰,兵郞誰也?起采曰,洪宗藎矣。上曰,洪晟之子也,彼像似其父乎?兵判金時默曰,彷彿矣。上曰,心在東郊,而中官奏錯,汝則安舒矣。仍命拿出。上曰,頃者旣有下敎,則諸承旨何可徑出耶?時默曰,迫不得已也。上曰,疏儒招入。吳敬賢·朴師重·李達休進伏。上曰,疏大槪高聲讀奏,敬賢讀奏。上曰,此則辨誣也。仍下問曰,黃海道一則爲先正,一則斥先正何也?敬賢曰,臣等則先正門人子孫故也。不得不爲先正辨誣也。上曰,汝等何在?敬賢曰,居平山矣。且平山卽先正杖屨之所也。先正,留臣之祖家三年,故詳知其先正先後顚末,臣敢此仰達矣。上曰,爲之斥之,無非黨也,而汝等則必黨乎?敬賢曰,臣等何爲黨乎?專爲先正辨誣矣。上曰,先正被誣之句,何必書之於疏章也?比之於子,父有見辱之事,何必彰之於外耶?潛通館學之狀,汝何知之,而無端承旨,其何侵辱?旣有下敎,則雖三頭八臂之承旨,何以捧納乎?李逢源充軍所,汝能知之乎?敬賢曰,不知矣。上曰,眞峽中儒也。意謂如李逢源者,更令中夜臨門,汝等異於是,何不自居,而如是上來乎?當時秋曹杖二百定配,而此實投鼠忌器者。玆以參酌,使渠之食主人,西小門留門,當刻內逐送,而今夜內必踰京畿境內,三倍道下送,到家日字,使道臣狀聞。上曰,辱先正爲先正者,俱不知先正者也。命書傳敎曰,國是大定,從享多年,今日海東臣子,眼有君父,眼有紀綱,孰敢若此?予則曰勿論彼此,彼葛藤此葛藤,互相若此,此皆黨習也。黨習,卽鄕戰之本也。雖道臣守令,今不敢也。況其君乎?海儒之疏,非卞誣也。此亦黨習也,而然頃者李逢源同律,非忌器之道,故三儒卽逐本道,而噫,幺麽之事,君令之不行,一至於此乎?潛通泮學,我無是事,則何陋之有?旣承命勿捧,亦何擅命,助黨二字,何是掛齒,而殿坐纔畢,聯章遽到,此何分義,此何事體?今日聯章諸承旨,一竝施以不敍之典。上曰,南所衛將具埉,假承旨差下。出榻敎具埉進伏。命書傳敎曰,行司直閔百興,前承旨尹東昇·徐命善,參議李命植,副護軍徐有大,右通禮徐有寧,竝承旨除授,牌招察任。三院副提調例兼,房順房,徐有大爲軍士房。又命書傳敎曰,特敎之下,擧措雖駭然,更思之,不敍之典過矣。諸承旨竝遞差傳旨捧入。上乘輿時,下敎曰,藥房提調,持湯劑入侍。都提調金陽澤,提調元仁孫進湯劑,上進御訖,入大內。諸臣以次退出。
上在慶熙宮。停常參,只晝講。
初昏,彗星微見於南斗之上,而形㾗若存若無。
藥房都提調臣金陽澤,提調臣元仁孫,副提調臣鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。東郊心懸,氣何暇論?
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
徐命善啓曰,大司憲·執義未差,掌令朴奎壽·李碩九在外,持平慶再觀在外,一員未差,今日以監察茶時之意,敢啓。傳曰,知道。
李仁培,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
以承傳色,口傳下敎曰,今日當爲晝講,依昨日例擧行,午前當爲之,知悉習講除之。
以承傳色,口傳下敎曰,晝講當早爲之,入侍單子,斯速入之。
李奭濟改差,代以李範濟爲假注書
以備忘記,傳于李仁培曰,承旨閔弘烈,都承旨·承旨,職名雖異,卽一院,以子爲代,豈禮使之道?許遞,其代申光履代差,牌招察任。徐有寧其特授,豈爲其人,焉敢撕捱違牌?勿爲呼望,申飭謝恩。晝講入侍,右承旨李仁培,左副承旨徐命善,右副承旨申光履。
以承傳色,口傳下敎曰,在外承旨許遞,其代李性遂除授,房順房。
以承傳色,口傳下敎曰,宣傳官今日使之入來,尙今寥寥,聞奏。
傳于尹東昇曰,承旨率宣傳官入侍。
以文臣朔試射望筒傳于李仁培曰,文臣朔試射置之。
以承傳色,口傳下敎曰,寶色所稟者,卽爲入之,今日盡爲安寶,塡紅明日爲之,近年來用新本乎,舊本乎?知入。
以承傳色,口傳下敎曰,輦輿及蛟龍旗·標旗·槍劍軍置之。
李仁培,以兵曹言啓曰,昌慶宮衛將文啓采,不爲受由,任自下鄕,揆以事體,誠極駭然。爲先汰去,其罪狀,令該府拿問處之,何如?傳曰,允。
李仁培,以義禁府言啓曰,因兵曹啓辭,昌慶宮衛將文啓采,令該府拿問處之事,允下矣。文啓采,今方待命於本府,卽爲拿囚之意,敢啓。傳曰,知道。
己丑十月十九日辰時,上御集慶堂。晝講入侍時,知事金時默,特進官元仁孫,參贊官徐有寧,侍讀官李澤遂,檢討官林鼎遠,假注書李奭濟,編修官金聖猷,記事官李鼎運,武臣田得雨,以次進伏訖。上先讀自孟子曰人之有道也,止子亥章。上曰,上番讀之。澤遂讀,止以鄕八刑。上曰,下番讀之。鼎遠讀訖。上曰,大舜之時,有何不遜不親之事乎?澤遂奏曰,各以氣稟所受也。鼎遠曰,五常人皆有之,而物慾害之也。仁孫奏曰,小學者,小子之學,大學者,大人之學,不過五品而已。有寧曰,儒臣盡奏,臣則更無所奏矣。上曰,旣已挾冊,何無文義耶?有寧曰,堯·舜之時,豈有不親不遜,而但有氣質之偏也。上曰,桂房官員或新出,則必爲召對者,欲見新人而然也。故今爲此晝講者,亦欲見新除承旨而然矣。諸臣以次退出。
己丑十月十九日午時,上御集慶堂。藥房入診入侍時,藥房都提調金陽澤,提調元仁孫,副提調鄭尙淳,假注書韓德厚,編修官金聖猷,記事官李鼎運,醫官許礈·李以楷·鄭允協·慶絢·吳道炯·柳光翼·李養善·金世彦,以次進伏訖。陽澤曰,夜間勞動之餘,聖候何如?上曰,一樣矣。陽澤曰,寢睡·水刺之節,何如?上曰,如前矣。陽澤進湯劑,上進御訖。陽澤請診候。上曰,入診。礈曰,脈候左右三部調均,滑體亦勝矣。以楷·允協·絢·道炯·光翼·養善·世彦所奏,一如礈言。上命讀領相狀啓。尙淳讀畢。上曰,役處似大矣。陽澤曰,似費數日矣。仁孫曰,信防石·竹墻等役,似難速爲矣。上曰,小學題辭,每講苟艱,故今日誦立敎篇,從今以後,當以此消日矣。陽澤曰,聖工深於小學,臣等每欽仰矣。仁孫曰,臣在外屢年,登筵已久,而近伏聞玉音洪亮,無異於昔年,不勝慶忭矣。上曰,儒疏中,潛通等語怪矣。諸承旨之徑出,似或然矣。陽澤曰,擅命二字,尤怪矣。豈不撕捱乎?上命讀兵曹啓目及禁府啓目。尙淳讀訖。上曰,金相良左相幾寸?陽澤曰,左相之從也。上曰,提調出去,監煎以來。仁孫先退。上曰,宣傳官幾乎入來矣。畢講小學立敎篇,坐而待矣。今日如昨日頗不寒,爲役事誠幸矣。陽澤曰,然矣。上曰,江都城幾許築乎?尙淳曰,築三分之二矣。上曰,今則石築乎?尙淳曰,甲子年金始㷜,爲留守時,甓築矣。其後則石築矣。上曰,藥房提調,持湯劑更爲入侍。仁孫持湯劑進伏。陽澤進湯劑,上進御訖。命讀海西分等狀啓。尙淳讀畢。上曰,陵所進去宣傳官入侍。出榻敎崔孝達進伏。上曰,役事,何如?孝達曰,拔舊柱補新柱,中房亦改之矣。上曰,領相何時入來?孝達曰,數日內當入來矣。上命孝達先退。上曰,金吾啓目,書判付,可也。尙淳書畢。上曰,李潚年幾何?尙淳曰,六十六矣。上曰,尹正烈之烈字多矣。尙淳曰,烈字行列果多矣。陽澤曰,明日湯劑如前乎?上曰,依爲之。孝達退出後,上曰,宣傳官更爲入侍,騎馬二匹立之。出榻敎孝達還爲進伏。上曰,今日內,神榻還安於丁字閣事,更往傳于陵所看役處,可也。孝達承命出,諸臣以次退出。
己丑十月十九日初更,上御集慶堂。坐直承旨·宣傳官,同爲入侍時,左副承旨李仁培,假注書韓德厚,編修官金聖猷,記事官李鼎運,宣傳官崔孝達,以次進伏訖。上起坐,命讀領相·戶禮判狀啓曰,宣傳官何晚來也?孝達曰,馬憊,故不得速來矣。役事則方鋪信防石,竹墻則火乾,而今日不可奉安,明午間當奉安,故狀啓已先來矣。仁倍曰,狀啓纔到,而宣傳官則門閉後來,故不及煩稟矣。禮戶判通于院中,樑灰剝落處,不可不修改云矣。上曰,今覽狀聞,塗灰事勢固然,卽爲新塗,而塗灰後,神榻卽爲奉安。竹墻奉安後,自可塗灰,待夬乾塗灰。大抵塗灰法,紙·油·灰三物交合塗焉。比諸凡塗灰,可謂堅固,而紙油不知去處,只和水而搗,故塗而日照,則便成灰末。以曾前道臣之所奏聞之,古塗灰猶固,而新塗灰不過若干日月,皆堆於閣瓦,所見寒心,有若雪云。且闕中全用灰處見之,只塗其隙處,故雖百年無剝落處,而近者彌縫和水覆於瓦,雖不乾飄,肉重善落,此監役官拱手仰觀,匠手用奸彌縫之故也。纔已申飭,而事之可駭,孰甚於此?今後若此,豈云陞六?監役其當限已身禁錮,匠手當杖流邊地,以此嚴飭焉。出傳敎上曰,曾因蔡濟恭奉審來奏,詳知此事矣。仍命孝達,率入他宣傳官。孝達出,與宣傳官朴東翰,偕入進伏。上曰,孝達則持標信開光熙門,東翰則持此傳敎,馳往傳于領相·戶禮判看役所。樑上塗灰後,閣內修理,神榻還安,而閣外塗灰,快乾後爲之事亦傳之。聞馬憊云,今又若此,則馬色郞當決棍矣。孝達東翰,承命先退。上命讀平安兵營試射啓本。仁倍讀畢。上曰,此啓留置政院,待領相入來,持入,可也。上曰,噫,歲律向暮,其氣益衰,兩日法講,立敎篇題辭以下訖誦講。自此以後,依復講前庸·學三講例,立敎篇當周廻誦讀,而初意丙戌年,卽小學初講之年。故噫,復講後,庸·學已三講者,二書二經,重講纔訖,工適値此回甲年,故效先正小學童子之義,欲講此書,料表視昏未果,其代述小學指南,心猶不能耐,而紫陽題辭,尙今記誦,故體聖人誦而傳之之意,時或以此爲晝講。近者靜臥試誦立敎篇,僅能誦焉,而且以一題辭,連爲晝講。亦涉苟艱,故三旬訖誦立敎篇。自此以後,若庸學輪講,庶克太苟艱。且只以此周廻以讀,意亦深矣。欲諭嗚咽,何則?嗚呼,初卷殿講後,連在侍湯,讀則終復未能,予之必欲此卷爲晝講者,意此也,意此也。噫,今日干支,卽丁卯也。噫,丁丑前年設耆老科,與耆舊,同奉箋于仁政月臺,於今丑之其懷曷諭?此則只諭予懷者,而噫,臨御四十載,自愧自恧,況復政以後,尤爲甚焉。嗟,彼耳目,豈特媕婀?聽政之時,莫見予非,予壬午以後,雖請莫來,請之一字,莫云過矣。或至三牌,何異三聘?夫子大聖,子曰,事君盡禮,人以爲謟,君命召不俟駕,以此觀之,再牌猶過矣。況三牌乎?今予比聘,豈云過乎?侍從之臣,官師相規亦恥,故昔則朝參輪對,皆有所奏,今則雖問,人皆呑炭,可勝寒心?與我同老同依者,卽耆舊也。明日領相狀聞來到後,當於崇政月臺,行耆舊朝參。噫,今不爲與耆舊奉箋,予當欲耆舊乞言。黃耉晚後只來待到狀聞,待下敎只入正時·儀注依朝參例擧行,而承旨先拜置之,儀仗亦置之。侍衛與禁軍,皆以入直侍衛,入直軍皆置之。宗文蔭武,只年六十·七十人入參,大官以下其餘諸官,一竝勿參。時無職名者,令該曹皆口傳付軍職,此非强勸者,其力不能者,皆令勿參事,着實分付,亦以示尊年之意。出傳敎上曰,李益炡·尹得聖·申鏶,必恢恢來,而趙榮曾·申勿來事,傳之好矣。文蔭武中,年多者似多,而筋力不逮者,雖云盛擧,不必來矣。八十亦必有來者,而予不召矣。仍命退出,諸臣以次退出。
上在慶熙宮。停常參·經筵。
辰時巳時,有霧氣。初昏,彗星微見於南斗之上,而形痕若有若無。
藥房提調元仁孫,副提調鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。一樣矣。殿座時,入侍,宜矣。
中宮殿·惠嬪宮,藥房口傳問安。答曰,知道。
徐有寧啓曰,大司憲·執義未差,掌令朴奎壽·李碩九,持平慶再觀在外一員未差,今日以監察茶時之意,敢啓。傳曰,知道。
朝參罷後,政院·玉堂·藥房口傳問安。答曰,知道。
備忘記,傳命承傳色·宣傳官,待令之時,宜乎待令,而食粥重於傳命,其涉駭然。中官曺壽喆,越俸一等。
鄭尙淳啓曰,新除授右承旨李性遂,卽爲牌招察任,何如?傳曰,允。
以承傳色,口傳下敎曰,昨見禮戶判狀聞,極爲稽滯,申飭畿營。又下敎曰,開門已久,而承旨李性遂,謝恩稽滯,卽爲牌招察任。又下敎曰,中官越俸,今番置之。又下敎曰,宣傳官一員出送,樑上塗灰後見奉安,卽爲入來以奏。
兵曹口傳政事,副護軍南泰普,副司直兪彦述,副司果李顯祚·鄭枋·鄭恒齡·李弘稷·南鶴宗·尹在謙·南彦彧·權穎·金埅·朴宗亮·成胤儉·安正仁·李宇喆·李廷烈·愼爾復·韓宗濟·李奎徽·李益普·安致宅·元啓英·李仁默·鄭景瑞·金瑋·宋德基·李益炡·宋淳明·李思質·李命賢·金仁大·徐日修·金漢房·朴載天·鄭游良·尹心宰·金光遂·安商楫·李蓍延·吳道源·金時訥·李龜應·趙恒彦·申·李龜老·辛宅寧·宋龜明·李明吾·尹得宣·尹得勳·呂冕周·李黃中·李彦濟·李顯白·崔守誠·尹·郭鎭億·鄭翼祥·鄭錫長·李萬協·權燧·金厚澤·金楗·金若龜·鄭弘德·徐道賢·金應遜·洪應辰·金應漢·李宗漢·崔弘輔·李光紹·張爾良·權德性·安渶·韓弼胄·申大規·崔昌世,副司猛趙顯宇·黃橚,副司勇李宜楫·李宜業·徐命哲·徐尙修。
以江原監司狀啓,春川東山外面居良人梁澤等渰死事,傳于徐有寧曰,令本道恤典擧行。
備忘記,金判府內局之任許副,其代右相爲都提擧。
判府事金陽澤箚曰,伏以臣,一分自效,惟是保護之地,殫竭筋力,晨夕奔走,已兩朔于玆矣。榮衛頓鑠,疲憊轉甚,而素患流痰之症,每値換節,必如期而至。當寒失攝,凝結不散,腰腿之下,動輒牽疼,起立而酸痛,行步則艱澁,狀若蹩躃,見者爲悶。且以數日感寒,昨日添痛,頭烘膈懣,昏若墮霧,貼身床席,達夜叫苦。今日本院問候,末由趨造,玆將疾痛之籲,兼陳悚懍之悃。乞垂鑑諒,亟施譴罰,以肅朝綱,以安私悰,不勝幸甚。取進止。答曰,省卿之懇,予先量焉。都提擧旣許副有命,卿其體此意,安心善攝焉。
以承傳色,口傳下敎曰,此批答,使預備兼春秋傳諭。
己丑十月二十日午時,上御崇政殿月臺。耆耉朝參入侍時,行都承旨鄭尙淳,左承旨尹東昇,右承旨李性遂,左副承旨李仁培,右副承旨徐命善,同副承旨徐有寧,假注書韓德厚·李範濟,編修官金聖猷,記事官李鼎運,以次進伏訖。上曰,七十以上爲前隊,六十以上爲後隊,二品及堂上堂下,不以職次,年齒序立,呼唱訖。上曰,藥房提調,持湯劑更爲入侍。出榻敎都提調金尙喆,提調元仁孫進伏,進湯劑蜜棗。上曰,診候置之,擧案入來乎?堂下盡爲入來,其數多矣,可謂壽世界矣。上命尙淳,讀擧案訖。上謂尙淳曰,一庭黃耉,有奏言者,各陳所懷,可也。須勿學近來耳目之媕婀,朝廷之呑炭,有謨入告,可也。予行古聖乞言之制,意蓋深矣。上曰,李益炡曾請祭老人星,必飛頭上來矣。尙淳曰,果入來矣。上曰,各以姓名年齒奏之。益炡曰,臣年七十二矣。上曰,尙少矣。益炡袖出七十以上老人名錄曰,今此耆耉朝參,實是曠世盛擧。顧今朝臣中,無論實職前銜,自七十歲至九十歲,錄成一通,則多至一百八十餘人。壽考之盛,前古罕聞,此實由於寶算彌高,聖德遍曁之致。臣等祈祝,惟在崗陵。上命讀列錄訖。益炡曰,今承乞言,別無可奏,敢以節宣攝養仰陳矣。今殿下,益勵晚政,臣無容加勉,而目今悠悠萬事,無過於保嗇聖躬。聖躬康寧然後,國事可做,民事可議,而殿下徒知萬機之憂勤,而反有忽於暮年靜攝之方。繼自今益加安養之道,凡於動作,必思審愼,施措深戒猝遽,是臣區區之望。上笑曰,卿以密昌之子,有此所奏,意則好矣,而學問則可以自勉,此則非予所自勉也。予何以安養精神,而亦豈知受德談乎?益炡再三仰達曰,奉承聖敎後可退矣。上曰,卿志美矣,予當體念。領議政洪鳳漢,自陵所復命。上曰,領相入侍。出榻敎上曰,領相聞今日此擧,速速入來有意矣。鳳漢進伏曰,泰陵奉審,則補柱處亦一柱矣。穆陵奉審則無頉矣。新造處擧手半尺許曰,不過如斯,北神門火房毁出,則不甚大段,故更築之,一邊塗褙,一邊乾曝矣。棟柱爲築墻之所傷,故以木板付之而築之,則木厚土薄,乾甚易矣。仍問候。上曰,如前矣。小學立敎篇,數日輪講,而今日又爲乞言之擧矣。鳳漢曰,聖敎如此,臣實欽仰。上曰,李益炡勸予安養,意則好矣。鳳漢曰,然矣。知中樞府事南泰齊曰,近來科擧頻數,爲弊多矣。一年所取,少不下四五十人,朝籍日增,勢難一一疎滯,白首紅牌,不霑一命者,殆至其半,亦豈無抑鬱之心乎?其所以廣取慰悅者,適足爲感傷和氣之歸。且以考試之法言之,七八千丈試券,了當於片晷之間,爲試官者,不暇精擇,隨手立落,以致倖第之居多。不文不書者,隨波紛蕩,科場之亂雜,已是目下難捄之弊,而一占倖科,擧懷分外之望。躁競成風,世道日頹,朝廷者,四方之標準,而朝廷若此,何望其正萬民之效乎?臣意則罕設科甲,爲當今第一務,不然則稍變其制,以爲捄弊之道,恐不可已矣。上曰,好矣。鳳漢曰,此乃重臣所常耿耿者,而大抵卽今科弊,不可不稍加釐正矣。上曰,非一時講定者,作爲冊子,後日登對以奏。出擧條行副司直金始煐曰,臣居僻村,不省世事,時接過去朝紙,則奮勵聖心,責勉群工,十行絲綸,勤勤懇懇。臣於此,實有公明宣一見決矣之心。私自語曰,從今以後,世道可變,紀綱已擧矣。夷考於後,則百度漸紊,如水益下,毋或聖德,猶有所虧欠於一誠字工夫而然耶?純亦不已,乃是文王之極工,臣之期望於殿下,豈在文王之下哉?深留聖念,益加勉焉。上曰,此予頂門上一針,雖衰銘念。工曹判書邊致明曰,悠悠萬事,無過保嗇,俄者重臣,亦以節宣仰陳,其所節宣,亦有其道。當此百隷怠慢之時,庶政萬機,無不勤勵,聖心蓋在於自强矣。自强不已,卽天道也。人君之體天行事,實爲盛德,而殿下之勤勵太過,過用聰明,此實有損於保嗇。近當寒殿,連開法講,豈不欽仰,而恐非節宣之道。昨日海儒處分,亦非忙急之事,而深夜殿座,亦有玉體傷損之慮。此後施措之節,勿爲忙急,而益加節宣,是臣之望也。上曰,建功非建功,卿言卽建功矣。行副司直沈星鎭曰,保嗇聖躬,千萬顒祝,而殿下每多雷勵風飛之時,臣竊憂歎。伏乞愛惜精神,保嗇爲念。上嗚咽曰,經幄舊臣,其言嘉矣。雖衰銘心。行副司直李吉輔曰,聖心奮勵,連講小學,實仰大舜五十之慕,衛武九十之戒。又於今日,特行耆耉朝參,實是史牒之所罕。伏願益勵聖志,毋使今日之擧,徒爲觀美之歸而已。上曰,卿言好矣,略而盡矣。司直韓濟曰,日新明德,卽人君萬化之源,惟殿下勉之。上曰,老而好學如明燭,爾其明德,輔我不逮。戶曹參議洪梓曰,臣今銜命出疆矣。流傳之言,雖不足盡信,以今所聞,彼中不可謂晏然無憂矣。師旅飢饉相仍,天時人事,亦多有可憂者。伏願分付廟堂,預講收拾人才之道,知委西路道帥臣及沿邊守令,城池甲兵外,凡係戎政者,另飭申嚴,務盡毖患固圉之策,是臣之望也。上曰,所奏,是矣。申飭廟堂,可也。副司果李明吾曰,觀今治象,已有三代之風,而猶欠熙皡之治。此不得賢才之致,惟其才是用然後,可做熙皡之治,益加勉於收拾人才之道焉。上曰,近於古談,好矣。輔德柳善養曰,聖上休明之治,與堯·舜同,節宣保嗇,益加勉焉。如天保章,如日之升,如月之恒,是臣所望。上曰,善矣。副司勇任文昌曰,臣嘗受學於故知事李世瑍,講論兵書,至孫臏萬弩齊發法。世瑍詳細指敎,故臣得以備知其制,出身後赴防江界,言于其時府使金遇喆,試製機,齊發二十五弩。以此推之,萬弩之制,亦非難爲,此軍器之最利者,單門宜製造而廣布。且鳥銃例用三錢重丸,而新舊銃製不一,舊制則穴大而丸入無礙,新制則穴小丸大,不能納下,便是無用之器。若減丸重,爲二錢五分,則庶可用之,不然則京外銃穴申飭,使之廣穿,則臨急可以爲用矣。上曰,島銃事,是矣。丸子雖不可減,稍大銃穴事,申飭外方,令備局時時摘奸,可也。鳳漢曰,雖以關西事言之,每年所備鳥銃,大不及三南之受於摠廳者云。若論穴小之弊,則關西必尤甚矣。必自本營打造,如或難於新造,則亦必加直貿去。武庫等衙門官造者,則實爲邊門利器械之道,此意亦爲分付於該道,使之消詳擧行,好矣。上曰,依爲之。出擧條副司勇李宜業曰,臣有一部弊論,而今不持來,明當封上矣。上曰,冊子猥濫,陳章,可也。提調再進湯劑。上曰,明日依例爲之。禮畢,還入大內,諸臣以次退出。
上在慶熙宮。停常參·經筵。
藥房都提調金尙喆,提調元仁孫,副提調鄭尙淳啓曰,昨日親臨朝參,移時酬應,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣。明日入侍,宜矣。
中宮殿·惠嬪宮,藥房口傳問安。答曰,知道。
備忘記,今年何年?卽陞位之歲,此闕何闕?亦昔舊宮也。追憶癸亥,此心萬倍,心憧憧坐呼寫。明午前當瞻於義宮,奉安閣先拜,時刻隨時,待下敎只入正時。世孫祗迎儀注安徐,崇賢門當乘輦,軒架副輦置之,只前後部鼓吹待令。侍衛只入直擧行,禁軍亦以入直侍衛,前後廂軍,訓將領標下新營軍,都領隨駕,留營留陣置之。只備堂隨駕,本宮依松峴宮例,當親書揭板,只戶郞待令。挾輦軍八十名,以內入直隨駕,扈衛廳局將皆安徐。
傳于李仁培曰,前後廂軍,以禁御兩營·外營入直軍爲之。
大駕主第歷臨後,政院·玉堂·藥房口傳問安。答曰,知道。
大駕詣靈壽閣後,政院·玉堂·藥房口傳問安。答曰,知道。
大駕還宮後,政院·玉堂·藥房口傳問安。答曰,知道。
己丑十月二十一日辰時,上詣於義宮。擧動入侍時,行都承旨鄭尙淳,左承旨尹東昇,右承旨李性遂,左副承旨李仁培,右副承旨徐命善,同副承旨徐有寧,假注書韓德厚·李範濟,編修官金聖猷,記事官李鼎運,以次隨駕。上具翼善冠·袞龍袍,乘輿出崇賢門外,降輿乘輦。藥房都提調金尙喆,提調元仁孫進伏。尙喆曰,夜間,聖體調攝,若何?上曰,一樣矣。尙喆曰,痰候·寢睡,何如?上曰,如前矣。進湯劑進蜜棗。上曰,診候置之。至於義宮洞口外,上住輦曰,導駕侍臣,一竝解見任。駕前下敎上詣奉安閣,四拜後,仍爲奉審。上曰,戶郞筆墨待令乎?東昇曰,未及待令矣。命入承旨筆,親寫奉安閣三字後,命吏戶房,懸于門楣曰,予欲先爲見之矣。仍命卽爲懸板。上曰,引儀入來,呼唱行四拜,出中門外乘輿。命書傳敎曰,噫,五十歲癸亥年,瞻拜奉安閣,此年卽昔年之年,故依松峴舊宮例,書揭四字廳北,千千萬萬料表,復覩此年。噫,此年何年?卽昔年嗣服之年也。瞻拜閣前,依靈壽閣號,又書奉安閣三字於門楣,少伸微忱。且拜庭中,曰此奇異乎?曰此異常乎?然豈無表意?本宮宮任以下所屬,令該曹米布賞給,里門內所居人,明日隆武堂,柳葉箭片箭試射,繖扇侍衛置之。時刻,待下敎只入正時,以時服入侍,癸亥勳臣子孫,一體應射。上曰,藥房都提調·提調,持湯劑入侍。出榻敎進湯劑。上曰,蜜棗置之,乘輦時,歷臨主第事,下敎。上曰,奉安閣御筆懸板陪進時,以細仗鼓吹擧行事,駕前下敎。勿出朝報上曰,靈壽閣歷臨事。駕前下敎上曰,昨日耆社諸臣,耆老所來待事。駕前下敎上曰,當行耆耉講於耆老所矣。上詣主第後,上曰,挾輦官不入,軍兵道上留住。上曰,諸司預備。上詣靈壽閣四拜後,上曰,耆社諸臣入侍。出榻敎上曰,小學持入。上講訖。命耆社臣,各講題辭一大文。知事李益炡·南泰齊,行副司直沈星鎭·金始煐·李吉輔,工曹判書邊致明,以次進講訖。上曰,各陳文義。益炡曰,殿下平日用工,卽一部小學,文義別無可陳之道。臣之文義,則此夜方深,毋犯風露,速爲還宮,是乃好文義也。上笑曰,卿志可尙。禮戶判自陵所復命。上曰,夜深,耆社臣文義停止,卽爲退休。上曰,藥房都提調·提調,持湯劑入侍。出榻敎上曰,奉安閣揭板時,戶房承旨進去。出榻敎上曰,戶禮判入侍。出榻敎戶禮判進伏。上曰,陵軍無據,必傷築土矣,地排新件乎?戶禮判曰,新件矣。進湯劑。上曰,蜜棗入之,仲朔次對爲之乎?尙淳曰,爲之矣。命書傳敎曰,今日耆耉講入參六人,各半熟馬一匹賜給。又命書傳敎曰,兩陵上修補,今已畢役,穆陵進詣觀象監領事領議政洪鳳漢,熟馬一匹面給。戶曹判書洪麟漢,禮曹判書李溵,各熟馬一匹賜給。戶曹郞廳李敬倫,禮曹郞廳任瓘竝陞敍。兩陵陵官及監役官竝陞六,已陞六者陞敍,奏時官弦弓一張賜給。看役人徐克悌·曺允道,各弓矢賜給。又命書傳敎曰,今日隨駕挾輦官,明日令訓將鳥銃試取後,單子書入。上乘輿召宣傳官二人,命給標信。崇禮·興仁兩門留門,仍命書御製後,上曰,軍號更爲書入,宣傳官標信還納。命書傳敎曰,明日朝講爲之,政官待開門牌招開政。乘輦還入大內後,諸臣退出。
上在慶熙宮。停常參,只朝講。
藥房都提調金尙喆,提調元仁孫,副提調鄭尙淳啓曰,昨日展禮舊宮,開講耆閣,竟夕移蹕,侵夜回鑾。伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。伸禮心舒,氣則差勝矣。
以承傳色,口傳下敎曰,朝講後當爲之,待下敎來詣。
中宮殿·惠嬪宮,藥房口傳問安。答曰,知道。
李仁培,以都摠府言啓曰,今日入直內三廳,武兼禁軍及軍兵等,當爲中日習射,而拜表相値,不得爲之之意,敢啓。答曰,知道。
傳于李性遂曰,三使臣肅拜後,內局同爲入侍。
傳于徐命善曰,拜表卽爲之。
徐命善啓曰,今日拜來,兩司當爲進參,新除臺諫,纔已出牌,而拜表卽爲之事,命下矣。憲府則監察代行,雖無諫院,亦有擧行之例,依例行禮之意,敢啓。傳曰,知道。
備忘記,試官·騎判·訓將·禁將·入直騎郞·摠郞,只該房承旨入侍。
李仁培,以都摠府言啓曰,副摠管韓必壽,以刑曹參判,今日査對進參事,慕華館晝仕出去之意,敢啓。傳曰,知道。
有政。吏批,行判書申晦受由在外,參判李最中進,參議李瀰進,右承旨李性遂進。吏批啓曰,玉堂多窠,今當差出,而曾經之人,或在違牌坐罷中,或在解由未出中。無以推移備擬,合有變通之道,何以爲之?敢稟。傳曰,敍用者敍用,解由者今幾月,欲爲謀免若此乎?今日內,皆令卽爲解由,此後若有此者,當下敎申飭。以李顯永爲持平,以兪彦民爲左尹,以金熤爲兼弼善,以尹弘烈爲弼善,以南泰會爲同義禁,以朴相德爲大司憲,以李鎭恒爲執義,以李恒祚爲掌樂正,以朴相鼎爲司圃別提,以金養心爲相禮,以呂善亨爲兵曹正郞,以任希敎·趙㻐爲副校理,以徐有元爲修撰,以洪纘海爲副修撰,以趙載俊爲修撰,以洪秀輔爲司諫。兵曹參議李命植仍任事承傳,奉常直長單李衡弼,知義禁單南泰會。
兵批,判書金時默進,參判李重祜入直進,參議李命植受由在外,參知崔台衡査對進,同副承旨徐有寧進。以朴相德爲知事,以金光國爲副摠管,以金璹爲五衛將,以金漢謙爲忠壯將,以尹範周爲西道參軍,以成堣·李東曄爲武兼,以金興載爲昌德衛將,以金遇正爲昌慶衛將,以李光鉉爲文兼,以恩信君禛爲都摠管。副司直蔡濟恭·閔百興·金龜柱·李聖圭·金載順·柳成模·朴起采·申光履·尹師國,副司果閔鍾烈·李得一·申景濬·洪纘海·申光緝,同知單尹時鼎。
李性遂啓曰,今日朝講,兩司當爲進參,而持平慶再觀,自鄕上來,卽爲牌招,今日政新除授兩司及玉堂,竝待下批牌招,何如?傳曰,允。
傳于李仁培曰,駭然。牌去來連爲申飭。
傳于徐有寧曰,明日此堂,當行晝講,只入正時。
李性遂啓曰,假注書李範濟,身病猝重,勢難察任,今姑改差,何如?傳曰,允。
假注書李範濟改差,代以韓俊翼爲假注書。
鄭尙淳,以吏曹言啓曰,年九十夫人封爵事,載於法典矣。年九十夫人,別單書入之意,敢啓。傳曰,知道。
領議政洪鳳漢箚曰,伏以臣,卽伏見傳敎下者,熟馬面給之典,至及於臣,臣誠不安于心也。仙寢修改之及時告成者,皆賴有司諸臣之奉令承敎,臣則不過一兩日奉審而已。初無毫分可言之勞,而猥入於論賞之首,自顧愧恧,不敢冒受,謹此短箚陳籲。伏乞聖明,亟收成命,以存惜嚬笑之義焉。敢進止。答曰,省卿之懇。今者賞典,所重在焉,卿其安心領受焉。仍傳曰,遣預備兼春秋傳諭。
己丑十月二十二日巳時,上御集慶堂。藥房入診,三使臣同爲入侍時,都提調金尙喆,提調元仁孫,副提調鄭尙淳,假注書韓德厚,編修官金聖猷,記事官李鼎運,上使徐命膺,副使洪梓,書狀官洪樂信,醫官許礈·李以楷·鄭允協·慶絢·吳道炯·柳光翼·李養善·金世彦,以次進伏訖。尙喆曰,昨日侵夜回鑾,夜間,聖候若何?上曰,不知難矣。尙喆曰,寢睡·水刺之節,何如?上曰,如前矣。尙喆曰,中宮殿氣候,何如?上曰,一樣矣。尙喆曰,王世孫氣候,何如。上曰,一樣矣。尙喆進湯劑,上進御訖。尙喆請診候。上曰,兩廳首醫入診。礈曰,脈候左右三部調均,滑體亦好矣。允協曰,脈候調均,滑體亦好矣。上曰,朝講前一貼進之,朝講後一貼進之,可也。尙喆·仁孫,率諸醫先退,上命三使臣進前。下敎曰,銜命遠去,好爲來往,可也。循例賜物矣。命膺曰,今當辭陛,下情耿結,而近來玉體康健,是庸慶忭矣。上曰,日已晚,速爲拜表,可也。各賜耳掩胡椒等物,命膺·梓·樂信,拜受先退,諸臣以次退出。
己丑十月二十二日午時,上御資政殿。朝講入侍時,領事金相福,特進官尹東暹·具允鈺,同知事李重祜,參贊官徐有寧,侍讀官李得臣·任希敎,持平慶再觀,假注書李範濟,編修官金聖猷,記事官李鼎運,以次進伏訖。上講小學題辭訖。得臣進講。上曰,文義爲之。得臣曰,殿下聖學高明,至於小學,尤爲用力,臣實無更達之事,而德崇業廣四字,最爲人君之用力處,惟殿下體念焉。上曰,好矣。希敎曰,上番已爲陳達,臣別無他意見矣。相福曰,德不崇則業何以廣乎?上番文義頗好,惟殿下體念焉。上曰,文意則好矣。何以德崇業廣乎?不入門而何以升堂乎?頃講童蒙,不無其效矣。重祜曰,德崇爲明德,業廣爲新民,惟殿下於此體念焉。上曰,好矣。其言果然矣。東暹曰,灑掃應對,爲德崇之本,修齊治平,卽業廣之道,於此體念,是臣所望。上笑曰,予不能德崇業廣,而皆言其四字過矣。文義則好,可不體念?允鈺曰,殿下之德,非不崇矣,殿下之業,非不廣矣,而尤爲用力,則豈不益崇益廣乎?上曰,好矣。有寧曰,堯·舜之道,惟此四字而已,益加體念焉。上笑曰,勸勉則好矣,而予何以爲堯·舜乎?再觀曰,請還寢東呂·址淳等還配之命,更令王府,嚴鞫得情。上曰,其勿煩訴。措辭見上再觀曰,請還寢定配罪人金柱泰減等之命。上曰,其勿復煩。措辭見上再觀曰,新除授大司憲朴相德,時在京畿仁川地,持平李顯永,時在安山地,司諫院司諫洪秀輔,時在江原道原州地,獻納洪景顔,時在京畿安山地,正言趙昌逵,時在忠淸道藍浦地,請竝斯速乘馹上來事,下諭。上曰,依啓。上曰,都提調持湯劑入侍。進湯劑。上曰,退出。左副率騎郞·摠郞·試官先詣,諸臣以次退出。
己丑十月二十二日午時,上御隆武堂。親臨試射入侍時,左副承旨李仁培,假注書李範濟·韓德厚,編修官金聖猷,記事官李鼎運,試官兵曹判書金時默,訓鍊大將李章吾,禁衛大將具善復,兵曹佐郞洪周萬,都摠經歷朴載文,都摠都事元啓弘,以次進伏訖。上曰,禁將持試記來。仁倍曰,勳臣子孫先射乎?上曰,然矣。射員呼名,靖社勳臣幾人乎?善復曰,一等五人,二等七人,三等二十餘人矣。上曰,多矣。此隊射後,次第進前。韓灌以不射伏地。上曰,誰某孫乎?瓘曰,西原君嶠六代孫也。具廛進前。上曰,誰也?仁培曰,允鈺之子矣。上曰,其父資政殿入侍,其子隆武堂入侍,亦異矣。具善進前。上曰,禁將之族乎?李顯翼·顯喆·顯宅·顯煜·堇等五人進前。上曰,誰也?仁培曰,完豐君曙之後孫矣。上曰,然乎?延曙之名異矣。其兄弟多入來矣。無一名乎?時默曰,無之云矣。李海容進前。仁培曰,韓川君義培之五代孫矣。申大恒進前。上曰,誰也?仁培曰,東平君景裕六代孫矣。具善啓進前。上曰,禁將之族矣。李塡進前。仁培曰,咸寧君玩之玄孫矣。韓鎭璋進前曰,西城君汝復之六代孫也。張星燁進前曰,玉山君暾之五代孫〈也〉。李勉中曰,完南府院君厚源之五代孫也。洪景祚進前曰,南陽君振道之五代孫也。趙鎭漢·鎭淳進前曰,豐安君五代孫也。上曰,趙暾之族矣。長生殿提調誰乎?仁培曰,戶禮判例兼矣。於義宮洞人,次次進前射畢後,上曰,三中人盡招之,而勳臣子孫,三中幾人乎?仁培曰,五人,而勳臣子孫一人矣。上曰,五人直赴帖頒給。崔後得·金重顯·韓鎭璋·方泰旭·金聖龍,以次受直赴帖。上曰,訓將呼新來,二中一中人,各賜兒馬帖及弓矢。軍器寺官員,催促頒弓,完豐孫五人,盡爲招來。命書傳敎曰,此擧卽憶昔,完豐君時,癸亥一等功臣,御製昭載,今日其五代孫三兄弟同入,可謂異常。李顯宅爲人,年少精明,軍職特差,奉祀孫李弘逵,令禁訓營將官啓下,亦令兵曹,不次調用。頒賞訖。上命注書曰,有無酒之肴,承史及試官,留待於門外。命退出,諸臣以次退出。
己丑十月二十二日午時,上御資政殿。藥房入診入侍時,都提調金尙喆,提調元仁孫,副提調鄭尙淳,假注書韓德厚,編修官金聖猷,記事官李鼎運,醫官許礈,以次進伏訖。尙喆曰,承命進湯劑,而進湯後卽講誠難矣。上曰,何害也?仍爲進御,尙喆進蜜棗。上曰,三貼依俄者下敎,講畢後入之。仍命內局先退,諸臣以次退出。講畢後,上曰,藥房提調,持湯劑更爲入侍。尙喆·仁孫·尙淳·德厚·礈,更爲持湯劑進伏。上進三貼訖。尙喆曰,明日湯劑如前乎?上曰,依爲之。諸臣以次退出。
上在慶熙宮。停常參,只晝講。
藥房都提調臣金尙喆,提調臣元仁孫,副提調臣鄭尙淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣矣。
以承傳色,口傳下敎曰,晝講同爲入侍。
中宮殿·惠嬪宮,藥房口傳問安。答曰,知道。
傳于李性遂曰,今日晝講座目竝武臣單子,先爲入之,預爲整待,待下敎只入正時。
傳于徐有寧曰,內局入侍。
備忘記,今日新舊軍職試射時,南行軍職李顯宅,柳葉箭十巡居首,直赴殿試。
備忘記,中官金時徽敍用。
李性遂以弘文館言啓曰,新除授修撰趙載俊,時在京畿廣州地,經筵入番事緊,請斯速乘馹上來事,下諭。傳曰,依啓。
又以侍講院言啓曰,本院新除授兼文學尹師國,除拜屢日,尙不出肅,卽爲牌招察任。兼司書閔鍾烈,時在京畿驪州地,書筵入番事緊,斯速乘馹上來事,下諭,何如?傳曰,允。
又以內醫院官員,以都提調·提調意啓曰,年例各殿進上臘藥所入牛黃九十九部八分內,加劑所減九十一分,甲申特減十二部三分除,實七十八部四分,麝香依定奪減三分之一,實一百五十六部二分,令戶曹·宣惠廳進排,何如?傳曰,允。
李仁培以訓鍊都監言啓曰,依傳敎,挾輦軍等,鳥銃一巡三放試取後,得中之類,單子書入之意,敢啓。傳曰,知道。
以訓鍊都監挾輦軍試放單子,傳于李仁培曰,依例本都監施賞,今日內擧行。
李性遂啓曰,假注書韓俊翼,時無職名,令該曹依例付軍職,冠帶常仕,何如?傳曰,允。
有政。吏批,行判書申晦受由在外,參判李最中進,參議李瀰式暇,左副承旨李仁培進。吏批啓曰,判書申晦受由在外,參議李瀰式暇,小臣獨政未安,何以爲之?敢稟。傳曰,仍爲之。李應協爲大司憲,安杓爲大司諫,李顯祚爲司諫,李台鼎·朱炯質爲掌令,柳薰爲持平,安聖彬·申益彬爲正言,朴師崙爲獻納,鄭枋爲左通禮,元仁孫爲同經筵,李澤遂爲副校理,李命彬爲副修撰,李碩載爲副修撰,沈頤之爲兼文學。兵批,判書金時默病,參判李重祜入直進,參議李命植受由在外,參知崔台衡病,左副承旨李仁培進,同知單朴忠謙,部將單李顯宅,副護軍洪秀輔·李碩九·朴奎壽·金熤,副司直朴相德·南玄老·洪景顔·李顯永·李澤遂·沈頤之,副司果朴師崙·李秉鼎·李碩載·李東郁·趙昌逵·李光鉉。
以承傳色,口傳下敎曰,今日侍從,何其苟且?而薇垣·柏府,翁壻備擬,當該銓官,從重推考。以承傳色,口傳下敎曰,承傳色中官金景佑,放恣莫甚,分付內侍府爻周。都承旨蔡濟恭,左承旨李聖圭,右承旨金龜柱,左副承旨金載順,右副承旨柳成模,同副承旨朴起采,聯名上疏,及副校理趙㻐,副修撰林鼎遠·洪纘海,兼文學尹師國等上疏。以承傳色,口傳下敎曰,下敎之下,敢如是乎?林鼎遠旣已入直,敢如是乎?皆給之,捧納承旨遞差。
又下敎曰,今日望八其君之有,若知之,敢如此乎?極爲寒心。李應協施以不敍之典,申益彬海南縣投畀。朴師崙何可使復踐其路乎?狼川縣投畀,使之立門擧行。其君尙如此,而承旨不知催促,入直承旨遞差,諸承旨牌招,卽爲仕進。
李仁培啓曰,臣與同副承旨徐有寧伴直矣。徐有寧遞差出去,伴直無人,右副承旨徐命善,卽爲牌招入直,何如?傳曰,允。
備忘記,朴弼逵·趙遞差,其代閔弘烈·徐有良爲承旨,牌招察任,房順房。
以承傳色,口傳下敎曰,崔台衡·朴起采承旨除授,牌招察任,房順房。
備忘記,其君今方酬應,而承傳中官昏睡,事之可駭,莫此爲甚,吳命來·韓聖揆,一竝施以不敍之典。
徐有寧,以觀象監言啓曰,西方所見彗星,會同諸官,十分詳察,終不得見,其已消滅無疑云。文臣測候官及本監別測候官,自今日竝爲停罷之意,敢啓。傳曰,知道。
持平慶再觀啓曰,物故罪人得輿,以告者,徑斃杖下,則東呂·址淳之自是次第而事,酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府,嚴鞫得情。金柱泰卽賊潤之子,只施緣坐之律,在渠亦云幸矣。今此減等處分,雖出於霈澤同流之聖意,減等則爲徒年,而徒年則遇赦卽放。此後國有赦典,則應入放秩,以潤之子,而獨爲無故平人,使之晏然行世,寧有如許道理?請還寢定配罪人金柱泰減等之命。答曰,勿煩。
行副司直金應淳疏曰,伏以臣之棲遑田野,本非求退者流,只以臣齟齬冷跡,濫廁淸顯。臣父深懷不安,携與臣同歸,庶幾無過分之懼而已,則微臣去來,特江湖之一鳧雁耳。顧何足以上煩崇聽,而向者筵席,特命臣進前,俯詢臣父病狀,諭之以將來調治。恩榮所及,群僚爲之動色,況臣感頌之私,當如何爲報哉?臣祗奉聖敎,歸傳臣父,臣父方以腰病呻楚,伏聽之未半,攢手祝曰,恩言及此,區區賤疾,所不敢計。且束且裝,行將不俟終日,臣雖萬萬焦迫,不敢曰不從,而第戶庭之內,扶策以示之,則腰脇互牽,欲起旋仆。仍泫然泣曰末由也。臣分虧矣,人謂斯何?旣又自慰而語臣曰,幸而遲到春和,病勢少間,可以自力上去,汝則無以老父爲念,其亟還朝。臣欲據此實狀,以疏陳懇,則臣父又咄咄責臣,勸去之不已。於是,進不得,退亦不得,方寸已亂矣。不自意,日昨筵中,又因大僚所達,特下催促之敎。若使臣,有一分奉承之勢,何敢遲徊至今?大僚則未及知臣之情理若此,無怪其責之以分義也。噫,如臣者百無可取,而惟聖明拂拭之,衆所不與,而惟聖明眷係之,深恩厚渥,與天無極。又欲其必致之京洛,前後恩敎,迥出尋常,臣是何人?乃敢昧然無動,而情切勢迫,玆不得不疾聲仰籲。伏乞聖慈,特賜矜諒,少須臾寬暇,則稍俟父病有間,臣當卽日趨造,以伸叩謝之忱焉。金應淳上疏,以承傳色,口傳下敎曰,金應淳上疏下送。
都承旨蔡濟恭,左承旨李聖圭,右承旨金龜柱,左副承旨金載順,右副承旨柳成模,同副承旨朴起采等疏曰,伏以日前,海西儒生吳敬賢等,來呈一疏,自稱爲文純公朴世采辨誣,而曾有此等疏章勿捧之敎,故臣等據例退却矣。忽於昨者,以片紙投送院中,其所爲說,極其駭悖,渠若欲侵斥臣等,則附論於疏末,猶或可也。今乃非疏非札,胡亂說去,有若恐喝脅持者然,如此儒習,古所未聞。臣等宜卽請其乖戾之罪,而旣不足深責,亦不欲煩陳,只諭以事體,俾自知愧矣。卽者疏案又入,盛論臣等壅蔽之罪,至以爲潛通館學,擅命助黨,噫嘻,何其說之悖戾無倫,至此之極也?臣等旣被此斥,則其不可晏然也,明矣,玆敢相率陳章,逬出禁扃。伏乞聖明,亟削臣等之職,仍治瀆擾之罪,以嚴朝綱,以安私分,不勝幸甚。以承傳色,口傳下敎曰,此章給之。
副校理趙㻐疏曰,伏以臣,罪重罰輕,乍罷旋敍,新除復降,召牌繼臨,揆以分義,宜卽竭蹶趨承,而第臣八耋偏母,宿病添劇,委頓床席,氣息凜綴,區區私情,實無離捨供職之勢,玆不得不疾聲哀籲於仁覆之下。伏乞聖慈,俯垂憐察,亟命鐫削臣職,以便救護,仍治臣罪,以昭法紀,千萬幸甚。以承傳色,口傳下敎曰,此章給之。
副修撰洪纘海疏曰,伏以臣,無知妄作,罪犯罔赦,雖加之誅殛,未足贖其萬一,而聖度天大,曲賜容貸,勘以近地薄竄,未幾而赦宥,又未幾而收敍,授玉堂之官,降天牌之召,吁,殿下之含藏臣抆拭臣,一至於此,臣雖至愚,亦具心腸,戀德銜恩,寧有涯極?卽當進詣天門,以謝鴻私,不宜更引前咎,自阻新命,而第欲進則廉防在前,欲退則分義迫後。臣於此,不能進一步退一步,徊徨窘蹙,轉身無地,不得不仰首悉暴,濫越之誅,臣所甘心焉。且念臣父,衰耗日甚,年來多病,宿症之外,近因寒痰,凝結於左脅下,委頓床席,轉側須人,達夜楚痛,終日昏瞀,親戚知舊之見者,莫不爲之深憂,臣以此情理,實無供職之望,隨詣闕外,敢陳短章。伏乞聖慈,俯賜諒察,亟命鐫削臣職名,以便救護,以安微分,不勝大願。以承傳色,口傳下敎曰,此章給之。
副修撰林鼎遠疏曰,伏以臣,自承瀛館新命,惝焉驚惑,歷日靡措。聖恩雖出於念舊職名,自知其不稱,冒違嚴召,恭俟郵罰,例勘猶靳,飭敎荐下,至有違牌勿稟,賓對同入之命。臣於是,徊徨悶蹙,逃遁不得,一身廉防,未暇自恤,章皇出肅,黽勉就直,雖不敢以見職自居,臣實自愧,人將謂何?及登前席,親承玉音,追念臣叔,慰藉鄭重。嗚呼,臣叔生而被曠世之知遇,沒而蒙重宸之記念,前後十數年間,恩敎屢降,畢竟格外之渥,亦及於臣身,臣叔有知,亦必感泣。矧臣隕結之忱,敢爲逡巡之計,而第臣所叨,世稱掄選,臣之庸愚,百不猶人,經識才猷,於臣叔無能爲役,以臣而擬是職,使之備顧問之末,任論思之責者,豈臣之所自期,亦豈聖上所以輕施者哉?反復思惟,終未敢以迫阨蹔膺,晏然爲仍冒之計,今始略入文字,仰暴情懇。伏乞聖慈,念誤恩之不可輕畀,察臣辭之非出飾讓,亟許鐫改,俾安私分,不勝幸甚。以承傳色,口傳下敎曰,此章給之。
文學尹師國疏曰,伏以臣,嚮叨館職,猥陳至懇,聖慈曲諒,卽賜遞免,母子相對,感祝洪恩,問承樂院之除,亦卽呈遞,雖非獲已,方切悚懍。不自意,春坊新命,又下此際,數日之間,除旨相續,感惶之餘,繼以悶隘,苟使臣,目下情私,有可以一分强策,則其何每事煩瀆?而第臣母病,閱歲沈痼,進退無常。近因日候不適,將攝失宜,泄痢浮脹等症,一倍添篤,奄奄床笫,氣息頓綴,臣方左右扶將,晝宵焦煎,切急之情,視前有倍,束帶供職,非所暇論,胄筵勸講,何等重任,而曠日虛縻,義所不敢。唯有作速鐫免,可以專意護視,玆敢隨牌來詣,復控血懇。伏乞天地父母,曲垂矜諒,亟削臣職,以便救護,仍治臣罪,以昭法紀,不勝萬幸。以承傳色,口傳下敎曰,此章給之。
己丑十月二十三日辰時,上御集慶堂。晝講入侍時,知事洪麟漢,特進官李章吾,參贊官李性遂,侍讀官李得臣,檢討官徐有元,假注書李範濟,編修官金聖猷,記事官李鼎運,武臣柳鎭說,以次進伏訖。上曰,徐有寧做度畢乎,予之講今月內當畢矣。今講則自篇題當始之矣,自篇題至題辭講訖。上曰,上番讀篇題,下番讀大文。得臣·有元講訖,上曰,文義奏之,得臣曰,殿下四十年臨御,小學之工至矣,童蒙之效極矣。伏願益加不已之工,以副區區之望。上曰,當體念,而次次其益,何可必也?有元曰,上番已悉,別無所達。麟漢曰,小學卽格致誠正之本,推以大之,則修齊治平,不外於是,益加勉焉。上曰,書自我自,其效何可期也?章吾曰,臣武臣,文義何以知之乎?上曰,以弓言之,可也,武臣持弓,近來厭之,卿其訓之,古則文武一也,今則文與武,分而二之,可怪矣。性遂曰,古人敎子,自胎敎必以敬,大學之敬字,中庸之誠字,益加勉旃。上曰,所達,好矣。上曰,解由申飭,吏戶曹當之乎?性遂曰,然矣。上曰,李範濟誰乎?性遂曰,李蓍建之姪矣。上曰,璿泒矣,承旨之幾寸乎?性遂曰,不能詳知,而濟字與臣兄弟行矣。上曰,昨日戶房揭板而來乎?性遂曰,然矣。上命注書曰,內局入侍。仍命書傳敎曰,明日晝講爲之。諸臣以次退出。
己丑十月二十三日巳時,上御集慶堂。藥房入診入侍時,都提調金尙喆,提調元仁孫,副提調鄭尙淳,假注書韓德厚,編修官金聖猷,記事官李鼎運,醫官許礈·李以楷·鄭允協·慶絢·吳道炯·柳光翼·李養善·金世彦,以次進伏訖。尙喆曰,夜間,聖候若何?上曰,一樣矣。尙喆曰,寢睡·水刺之節,何如?上曰,如前矣。尙喆進湯劑,上進御訖。尙喆請診候,上曰,卿與醫官留在,提調·副提調出去,監煎以來,可也。仁孫·尙淳·德厚先退,講畢後,上曰,藥房提調,持湯劑更爲入侍。仁孫·尙淳·德厚,持湯劑進伏,上進御。仁孫曰,進湯之間太速矣,上笑曰,一番兼服三貼,則予反喜矣,仍命入診。礈曰,脈候左右三部調均,滑體亦好矣。以楷·允協·絢·道炯·光翼·養善·世彦所奏,一如礈言。尙喆曰,曾已奏效,此時兼進丸劑則好矣。上笑曰,旣服三貼湯,可兼八味元乎?尙喆曰,湯劑固好,而丸劑有遠功,故諸醫皆以爲實合進御矣。仁孫曰,從前奏效,兼爲進御則好矣。上曰,聞有長服槐實者云,此亦有效乎?尙喆曰,故判書朴泰恒,長服何首烏,八十後,猶求請服之,蓋此等藥,有得力者矣。上曰,重講小學篇題,紫陽引中庸首章訓誡,其末段,結之以爲師者知所以敎,以〈爲〉弟子知所以學。讀此不覺慷慨,今師道在我,何稱君師而然?夫子云,我愛其禮,其道予何辭焉?然其君日御法講,而其臣日稱在外,君不敎,臣何勵而然,此何景像,此何紀綱?銓曹艱辛備擬,許多耳目之官,皆稱在外,只慶再觀一人,僅備僅講,亦何事體,亦何道理?旣奏陟降,今月內,必也連日開講。嗟哉,政院日記,庶記經筵,而常參則必書其停,旣行經筵,其何寥寥?關西狀聞,耽羅狀聞俱到,明日晝講雖有命,不耐慷慨下敎。明日何常參經筵,而只晝講,侍衛入直擧行,禁軍砲手排立置之,召試之人,今日定日云。常參後當行召試,殿座時刻隨時,人君擧措,其何庸碌?在外臺臣,一竝許遞。政官牌招開政,以在京無故人備擬,而開政前尙未解由者,限已身勿復檢擬,守令望雖陞資,道臣府尹,亦依此例擧行,雖廟擬,亦不敢擬。常參時刻,亦隨時,待下敎只入正時,政官入來後,該房問于該曹,解由未擧行者,效代柱帖例書名,一付政院,一付銓曹,一付備局,依此敎擧行。此謂侍從也,侍從人,自鄕來京後,過三日解由者,皆以此例施行。出擧條諸臣以次退出。
己丑十月二十三日申時,上御集慶堂。藥房入診入侍時,都提調金尙喆,提調元仁孫,副提調鄭尙淳,假注書韓德厚,編修官金聖猷,記事官李鼎運,醫官許礈,以次進伏訖。尙喆曰,午間,聖候若何?上曰,一樣矣。尙喆進湯劑,上進御訖。尙喆曰,明日湯劑如前乎?上曰,依爲之。命書傳敎曰,噫,今朔法講,何敢闕一?而精神索漠,莫知來日之已命,前期下敎,乃覺晝講問答旣載,依前五月初十日例爲之,三日連爲常參,翰林召試停,次對依下敎,來日晝講時同爲。上曰,翰林應試人盡來乎?鼎運曰,聞鄭福煥,以病故,滯留公州,再明可以入京云矣。上曰,近八其君,其猶自强,何云翰林被選人,不過年少小官,今聞焉敢若此?事之可駭,莫此爲甚。翰圈中,鄭福煥名爻周,御史復命稽滯,古無其例,而噫,彼朴師崙,滄海中再生人,稽滯予已參酌,而福煥之二日之間其欲闊狹,業已申飭,則何敢放恣,豈可爻周翰圈而止?所到處,卽其地投畀。翰林下位號令,自前可謂生風,而不能申飭一被選人。晝則曰以今日,今則替福煥而分疏,翰苑古風,予則曰尙有,其亦掃矣,下番翰林李鼎運,特施不敍之典。出傳敎鼎運退出,記注官許鍒替入。上曰,朴師崙誠再生人矣,漏船中跳下之狀如見矣。尙喆曰,莫非王靈所曁矣。上曰,昨日慶再觀下諭,幾人已爲遞差,傳旨入之,尙淳讀奏。上曰,洪秀輔元在外矣。尙喆曰,李碩九居嶺南,朴奎壽居湖西,此二人亦元在外矣。上曰,諸儒臣解任中,李得臣何以免也?尙淳曰,以測候官免矣。上曰,晝夜直乎?尙淳曰,夜入直,而朝則面看替代矣。上曰,古人云爲君難,此勉其君之意,而予則曰,其君難,自勉則可爲,今日則誠難,是何故也?此其臣怠慢之故也。噫,前後下敎若何,甚至於君召而違,君駐而不下馬,事體,若何?以此之故,其欲朝講,政官牌招開政,僅爲代差九人,請下諭,故今日皆特遞,而除墨未乾,朝講有命。宜皆承牌,而請下諭之外,三人陳章竝縣道五章抱納,此何紀綱,此何分義?予則曰,政院下吏,可謂寒心,今見承旨亦然,金應淳特命將成之下,不體尋章,雖過矣,縣道封章,承旨奈何?儒臣洪纘海·趙㻐,春坊尹師國,其中二人,朝講過時,政院之道,其宜往復,而俛首竝捧。林鼎遠則旣行公旣入侍,不先不後,而陳章則亦何捧也?噫,人事雖勝,紀綱其豈弁髦?夜測候之人,日高不參,而政院曲循分揀,事之寒心,莫此爲甚。若此不已,近八其君,雖日三講,何益之有哉?噫,此誠國君自苦,雖時服建功,亦奏何功?古人且云,有君無臣,此則心常非之,而予則只取其文曰,朝鮮只有君而臣則無也。何謂無也?其皆謀免,豈曰有哉?獨掌猶不鳴,況君乎?該房承旨雖已命遞,必也同副,而今日之事,諸承宣何辭其飭?院中諸承旨,一竝遞差,一以使國中之人,知有近八其君,一以使喉院諸臣,自勵輔近八之君。林鼎遠·洪纘海·趙㻐·尹師國,其在國體,豈可給章而止?竝施以不敍之典。噫,此亦雖適中其意,豈可謂此而墜紀綱乎?噫,惜乎,請下諭者,未滿十人也,其中前都憲,雖非古例,已成近例,其請下諭,雖默已諒。洪秀輔·李碩九·朴奎壽,卽元在外,此四人分揀,其餘皆聞望裝束尋鄕者,若思其君近八自苦之心,焉敢若此,焉敢若此?亦適中其意,而亦若使臥臥處,而其在國體,不可皆全。前儒臣·時軍職,偃便其處,皆以下諭,卽地投畀,少存國綱。出傳敎上曰,今者紀綱,萬萬寒心,今日新除儒臣與耳目之官,一竝牌招,皆令當日謝恩。出傳敎上曰,前薇垣長南玄老,於國於家,其豈在鄕之人?而下諭已久,尙無皀白,不可只遞而止。事當一體投畀,而渠雖不思君親,體君臣之道,其宜參酌,特施不敍之典。出傳敎上曰,朴泰恒八十,猶服何首烏云,何首烏之義何也?尙喆曰,古有何姓人,服此藥而到老黑頭云矣,仁孫曰,故判書尹陽來,亦長服此藥云矣。上曰,尹陽來之孫尹勉憲善矣。尙喆曰,其兄尹勉遠亦賢,而善治守令矣。上曰,尹勉升亦善矣。尙喆曰,然矣。上曰,尹得雨必只知國矣。尙喆曰,然矣。上曰,具庠之四寸具廛,隆武堂見其射,爲人善矣。洪述海則曾爲承宣時,座次同副云矣。尙喆曰,每爲同副矣。上曰,金魯鎭久閑於軍職矣。朴弼遠爲人善,而筆或澁乎?尙喆曰,善書而有手戰症矣。上曰,趙在江乎?尙喆曰,有時來往云矣。上曰,李潭來乎?尙喆曰,受由下鄕,姑未上來云矣。上曰,久休矣。尙喆曰,非久又來矣。上曰,前都承旨尹得雨,前承旨具庠·洪述海·金魯鎭·朴弼逵·趙,承旨除授,牌招察任,房順房,三院副提調例兼。出傳敎上曰,學製申飭之後,南學敎授李命彬外,無一人擧行者,事體寒心。三學敎授,本職雖遞差,兼職今日政皆仍任啓下申飭,明朝皆謝恩,皆令明日擧行。不謝恩者,直捧關東投畀傳旨。出傳敎上曰,諸傳敎,注書出傳,開陽門仍留事,分付。賤臣德厚,承命出去。上曰,韓德厚爲人,明敏勤幹,誠善爲矣。尙淳曰,其才誠得之不易,宜乎久任矣。上曰,然矣。賤臣德厚還奏曰,門已閉矣。上曰,注書出傳開門標信,可也。尙淳曰,傳于宣傳官乎?上曰,注書持標信出閤門,召宣傳官開門後,標信注書還爲持來。賤臣德厚,持標信出去,傳于宣傳官,開門後還納。上曰,濟州狀啓讀奏,尙淳讀畢。上曰,右相之意何如?尙喆曰,此狀啓,兼畢賑狀,而非直請賑穀者,待後日領相入侍,稟處,何如?上曰,依爲之。仍命內局先退,尙喆·仁孫退出。上曰,解由誰未出也?尙淳曰,見謄來者,則前獜蹄李命彬已出,前扶安李得一,前雲山尹錫周,前鏡城申五淸方出,前洪州任誠,前寧海任一源,前豐基李仁默,前扶安閔鍾烈,姑未出,而亦當上來後速出矣。上曰,今覽書奏,李命彬一人外,李得一·尹錫周·申五淸,今方擧行云,而下敎若何,而尙不爲之,怠慢可駭。王令當信,依定式擧行,先書付於政院·吏曹·備局,其餘四人在外者分揀,在京者,一體書付後,來日法講,承旨以奏。出傳敎上曰,政官入侍。出榻敎吏曹參判李最中進伏。上曰,政望,承旨讀奏。尙淳讀畢,最中奏更批下直。上曰,知道。諸臣以次退出。
上在慶熙宮。停常參,只晝講。
自初昏至夜一更,有霧氣。
藥房都提調臣金尙喆,提調臣元仁孫,副提調臣尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。五更五苦,隨更而覺,苦夜長待開東,承牌滯用謀多,雖欲自强,豈何自强?氣則一樣,晝講入侍。
備忘記,承旨閔弘烈遞差,其代申光履除授,牌招察任,房順房。
中宮殿·惠嬪宮,藥房口傳問安。答曰,知道。
以承傳色,口傳下敎曰,入侍狹窄,暮年講,武臣入侍置之,入侍單子先入之。
備忘記。噫,國有近八其君,今日堂郞侍從,以鄕爲家,抑何心哉?閔弘烈其雖受由,竹山爲家,亦涉駭然。巡將差下,自今日下敎前,一巡廳連爲受牌。
以承傳色,口傳下敎曰,思之,閔弘烈似近爲之,且有日字,閔弘烈巡將下敎,置之。
崔台衡啓曰,大臣·備局堂上,依下敎來待矣。傳曰,晝講次對,同爲入侍。
傳于崔台衡曰,詣閤,只八正時,內局同爲入侍。
備忘記,徐有良是誰之孫?今者此命,豈特準職?意蓋在也。自政院下諭,其令卽爲登道。備忘記,再昨試射時,有七十二歲人可貴,令該寺問名,特給弓箭。
傳于崔台衡曰,召試,左副承旨入侍。
備忘記,今下弓矢,別害僉使魚有南處,給送。
尹得雨,以吏曹言啓曰,明日香祗迎時,左右通禮,不可不備員,右通禮未差之代,口傳備擬以入之意,敢啓。傳曰,知道。
吏曹口傳政事,以尹弘烈爲右通禮。崔台衡啓曰,明日傳香,禮房承旨,今日當爲齋宿,而右承旨魚錫定,所當牌招,而拘於廳規,不得請牌,何以爲之?敢稟。傳曰,牌招。
朴起采,以義禁府言啓曰,申益彬海南縣投畀,朴師崙狼川縣投畀事,命下矣。申益彬·朴師崙,以下敎內辭意,具罪目,依例發遣府羅將,卽爲押送于各其配所之意,敢啓。傳曰,知道。
又以義禁府言啓曰,鄭福煥所到,卽其地投畀事,承傳啓下矣。鄭福煥所到處,忠淸道公州地云,依承傳卽其地投畀,而以承傳內辭意,具罪目,依例發遣府羅將,仍令押付配所之意,敢啓。傳曰,知道。
又以義禁府言啓曰,前持平李顯永,前獻納洪景顔,前正言趙昌逵·李東郁等,皆以下諭請地投畀事,承傳啓下矣。李顯永·洪景顔,時在京畿安城地,趙昌逵時在忠淸道藍浦地,李東郁時在仁川地,竝其地投畀,而以承傳內辭意,具罪目,依例發遣府羅將,所到處執捉,仍令押付于各其配所之意,敢啓。傳曰,知道。
戶曹參議洪梓疏曰,伏以臣,朝已陛辭矣。所叨地部佐貳之任,宜無仍帶出疆之理。從前奉使之臣,例皆陳辭獲免,玆敢援據籲請。伏乞照例遞改,以便公私,千萬幸甚。踏啓字
己丑十月二十四日辰時,上御集慶堂。晝講,大臣·備局堂上引見入侍時,特進官李溵,同知事元仁孫,參贊官申光履,侍讀官任希敎,檢討官徐有元,假注書韓俊翼,編修官金聖猷,記注官許鍒,領議政洪鳳漢,左議政金相福,右議政金尙喆,行司直李昌壽·沈鏽,戶曹判書洪麟漢,兵曹判書金時默,行副司直具善復,刑曹判書李章吾,禮曹判書李溵,行副司直金孝大·鄭存謙,兵曹參判李重祜,大司諫安杓,執義李鎭恒,事變假注書兪彦脩,以次進伏訖。上新受音,自子能食食,止內而不出。曰依昔年五月小學講,今日重講,而節以講之者,示不得已也。命儒臣讀之,各陳文義。有元曰,小學乃誠敬之根柢也。聖學雖已高明,而臣伏願誠字上,益加勉焉。上曰,十三始講,二十八又講,至于今重講而無效,可愧矣。溵曰,儒臣經筵,業已陳達,而下番儒臣,一誠字加勉之說尤好矣。上曰,學問工夫,何莫非本之一誠字,而敬亦爲小學宗旨矣。有元曰,臣之俄所陳達,蓋竝言誠與敬也。溵曰,如以小學宗旨論之,則敬勝於誠,誠與敬,可以竝論也。上曰,然矣。光履曰,以小學之道,敎子若孫則好矣。上曰,其言眞批點也。上曰,工夫次第,有可觀者,自能食能言,止出雖外傅,皆有次序,雖以請肄簡諒言之,其不躐等之意,有可觀者矣。溵曰,然矣,請肄簡諒四字,由淺入深,自易至難之工夫,次第條理,有可知者,蓋不躐等之意也。鳳漢曰,日間,聖體若何?上曰,一樣矣。鳳漢曰,近日連開法講,而今日亦平坐,伏不勝欣幸。相福曰,仰瞻玉色,亦知勝昔矣。尙喆曰,聖候勝昔,玉音無減,幸望凡事緩而勿迫。上曰,將與卿等,往質堯·舜,堯·舜亦倦勤矣。上曰,明春卿等,必將惱余,余何以耐乎?明年則卿等須含蜜也。鳳漢曰,當請之事,雖有下敎,豈可止之乎?上曰,入侍諸臣,無不咳嗽,而余則不爲矣。鳳漢曰,玉體康健,專由建功矣。上曰,卿等以是爲靈丹乎?鳳漢曰,眞靈丹矣。上曰,予半白乎?古者半白者不負戴,卿等何困予之至此?上曰,三相盡老矣。光履曰,領相已太衰,右相亦盡白,左相尙少矣。命書傳敎曰,特停常參,意蓋在也,而至於製述,戊寅年恭默閤亦爲,此亦便殿,今日仍爲事分付,繖扇侍衛置之。命書傳敎曰,翰林召試對讀官,以入直兩儒臣爲之。上曰,今日召試時,春秋館堂上,以備局次對進參人爲之,勿爲牌招事。出榻敎鳳漢曰,吏曹判書申晦,下直後有實恙,爲其調治,不得出去云。旣已在京,則不可任其瘝曠,此後開政時,一體牌招擧行,何如?上曰,依爲之。出擧條鳳漢曰,重臣朴相德,今旣終制,備局堂上,還爲差下,何如?上曰,依爲之。出擧條上曰,副司直朴相德,備堂還差事。出榻敎鳳漢曰,前府事元義孫之同坐諸人,旣皆敍用,則此亦似當一體收敍矣。上曰,一體敍用。鳳漢曰,開城府會付穀,每患不足,事甚可悶。本府泰安倉米一千石,移作會付穀,使之糶糴取用事,分付,何如?上曰,依爲之。出擧條鳳漢曰,羅里鋪變通事,令道臣成節目以報,而本鋪所在錢,不可一任其積置。雖節目未了當前,斯速作穀於易貿之處事,先爲分付,何如?上曰,依爲之。出擧條命書傳敎曰,關西帥臣試射啓聞中,三中閑良安奉赫·金淨倜·金始精·金光涉,竝直赴殿試。其中稱萬戶司果人,若已出身者,邊將除授。二中九人,兒馬賜給,而問于太僕,自本道木布代給。一中二十五人,自本營各弓子賞給,令備局今日內,直爲分付,直赴帖,令政院卽爲一體成送。直赴帖雖皆擧行,狀聞若或有爲邊將者,其帖封送于政院,亦令兵曹,依定式擧行。鳳漢曰,臣聞宰臣金器大之言,則向來北道罪人李元三譏捕時,捉囚其父,而初不關由於朝家。自京旣無以指揮,所關則重,本道亦無以輕放云。元三事,出場已久之後,其父之尙今在囚,事甚可矜矣。上曰,依爲之。自備局卽爲分付。出擧條杓曰,罪人天大之窮凶情節,昭載於鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸。請還寢鍾城府爲奴罪人天大酌處之命,依律處斷。上曰,勿煩。鎭恒曰,請還寢東呂·址淳等還配之命,更令王府,嚴鞫得情。上曰,勿煩。鎭恒曰,請還寢定配罪人金柱泰減等之命。上曰,其勿復煩。措辭見上上曰,未下直守令,今聞署經云。皆令今日內辭朝入侍事。出榻敎諸臣以次退出。
己丑十月二十四日巳時,上御集慶堂。藥房入診入侍時,都提調金尙喆,提調元仁孫,副提調尹得雨,假注書韓德厚,編修官金聖猷,記注官許鍒,醫官許礈·李以楷·鄭允協·慶絢·吳道炯·鄭允說·柳光翼·玄處明·金世彦,以次進伏訖。尙喆曰,夜間,聖候若何?上曰,一樣矣。尙喆曰,寢睡·水刺之節,何如?上曰,如前矣。尙喆進湯劑,上進御訖。尙喆請診候。上曰,置之。副提調出去,監煎入來。得雨·德厚先退。晝講罷後。上曰,藥房提調,持湯劑更爲入侍。得雨·德厚,持湯劑進伏。上進御再貼訖。尙喆曰,三貼待下敎乎?上曰,召試時持入。仍命退出,諸臣以次退出。
己丑十月二十四日未時,上御集慶堂。翰林召試,三提調兩守令,同爲入侍時,領春秋洪鳳漢,監春秋金相福,知春秋李昌壽,禮曹判書李溵,藝文提學鄭存謙,對讀官任希敎·徐有元,左副承旨申光履,假注書韓德厚,編修官金聖猷,記注官許鍒,藥房都提調金尙喆,提調元仁孫,副提調尹得雨,醫官許礈,海美縣監邊景遇,新寧縣監李河永,以次進伏訖。上曰,應試者幾人?光履曰,四人見之矣。上曰,湯劑入之。尙喆進湯劑。上進御訖。尙喆曰,蜜棗待令矣。上曰,置之。今日內局當早休,明日湯劑,如前入之,卿等退去,內局先退。上曰,田千秋封何候?鳳漢曰,富民侯矣。上命書題曰,此詞題,何如?鳳漢曰,好矣。懸題頒紙後,上曰,卿等退去,科次時入侍,試官先退。光履曰,兩守令入侍矣。上命奏七事下詢年事。景遇曰,善成矣。河永曰,極凶矣。上命光履,讀宣諭別諭後,景遇·河永先退。上曰,承史退去,收券後入侍。諸臣以次退出。
己丑十月二十四日未時,上御集慶堂。翰林召試入侍時,守令同爲入侍時,領春秋洪鳳漢,監春秋金尙福,知春秋李昌壽·李溵,藝文提學鄭存謙,對讀官任希敎·徐有元,左副承旨申光履,假注書韓德厚·韓厚翼,編修官金聖猷,記注官許鍒,海美縣監邊慶遇,新溪縣令李河永,以次進伏訖。上曰,今日觀召試者幾人?鳳漢曰,李顯模·李春輔·兪漢謹·韓俊翼此四人矣。上命書題訖。希敎讀試券。鳳漢曰,四券皆失題,意無可取者矣。上曰,召試必待新榜設行乎?鳳漢曰,惟在殿下處分,何必待新榜而爲之?且明年亦當有新榜矣。上曰,表固難矣,召試旣已設行,可取其優作一人。溵曰,罷遣方士,優恤民生,乃是命題之意,而今皆不能矣。鳳漢考文時,光履論表對不精。上曰,左副甚非矣。上曰,坐直承旨入侍。左副承旨崔台衡進伏訖。上命書傳敎曰,科規截嚴,試官外,不敢參涉,例也,而申光履越職參錯,特解其任。命書傳敎曰,承旨處分,代魚錫定除授,房順房。上曰,中官之慢蹇忒甚,召而不應,其涉可駭。當該中官安國來,越俸一等。上曰,守令進前誦七事。慶遇·河永,誦七事訖。命退出。
上在慶熙宮。停常參,只晝講。
夜五更,有霧氣。
仁敬王后忌辰齋戒。
藥房都提調臣金尙喆,提調臣元仁孫,副提調臣尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。復逢此日,萬萬料表,氣何可諭焉?
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
以承傳色,口傳下敎曰,奉審後卽來以奏。
尹得雨啓曰,同副承旨徐有良,自鄕上來云。卽爲牌招,何如?傳曰,允。
崔台衡,以都摠府言啓曰,今日入直內三廳,武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
傳于崔台衡曰,今日晝講,便殿爲之。
朴起采啓曰,左尹兪彦民,除拜後過三日不爲出肅,依定式推考警責,仍卽牌招察任,何如?傳曰,允。
尹得雨啓曰,假注書韓俊翼,身病猝重,勢難察任,今姑改差,何如?傳曰,允。
傳于具庠曰,內局入侍。
傳于尹得雨曰,奉審承旨,同爲入侍。
傳于具庠曰,中官越俸,竝置之。
以承傳色,口傳下敎曰,明日晝講爲之。
崔台衡啓曰,前檢閱洪樂恒,旣已敍用,令該曹口傳付職,仍卽牌招入直,何如?傳曰,允。
吏曹口傳政事,待敎單兪岳柱,檢閱單韓光近·洪樂恒·李鼎運。
傳于尹得雨曰,牌去來申飭。
傳于尹得雨曰,分付騎曹,西小門留門。
以承傳色,口傳下敎曰,初下敎承旨勿施,前承旨金載順除授,牌招入直,房順房。
以承傳色,口傳下敎曰,其君尙未就寢,中官睡眼矇矓,內侍府呈辭,一體申飭。
以承傳色,口傳下敎曰,新除諸翰林爲先禁推,再明關東充軍,持牌出去使令,懸于政院,再明日令該曹決棍。
以承傳色,口傳下敎曰,幺麽小官如是乎?再明太僕當親問,該府爲先分付,南間擧行。
以承傳色,口傳下敎曰,當該承旨,爲先施以不敍之典。
以承傳色,口傳下敎曰,洪良漢承旨除授,牌招察任,房順房。
以承傳色,口傳下敎曰,如此之牌,不能申飭,在院承旨竝遞差。
備忘記,淸恩君韓必壽·李瀰,竝承旨除授,牌招察任,房順房。三院副提調例兼,右承旨李瀰,左副承旨具庠,右副承旨魚錫定。
備忘記,今日紀綱,雖曰寒心,幺麽小官,若是放恣。兪岳柱杆城郡充軍,韓光近三陟府充軍,李鼎運江陵府充軍,洪樂恒尤爲放恣,三陟府限己身充軍,分付該曹,水口門留門,卽爲倍道擧行。
以承傳色,口傳下敎曰,此下敎,卽爲擧行,親問下敎勿施。翰林旣已處分,應付者,卽爲口傳單付牌招,卽令入直。
以承傳色,口傳下敎曰,一翰林何以漏耶?知入。
吏曹口傳政事,檢閱單李商建。
洪良漢,以義禁府言啓曰,兪岳柱杆城郡充軍,韓光近三陟府充軍,李鼎運江陵府充軍,洪樂恒三陟府限己身充軍,倍道押送事,命下矣。兪岳柱·韓光近·李鼎運·洪樂恒等,以下敎內辭意,具罪目,依例發遣府羅將,竝倍道押送于各其配所之意,敢啓。傳曰,知道。
以平安監司李景祜狀啓,三和府廣梁鎭居軍人金世玉等渰死囕死事,傳于洪良漢曰,令本道恤典擧行。
己丑十月二十五日辰時,上詣延和門外。香祗迎入侍時,行都承旨尹得雨,左承旨具庠,右承旨崔台衡,左副承旨魚錫定,右副承旨朴起采,同副承旨徐有良,假注書韓德厚·韓俊翼,編修官金聖猷,記注官許鍒,以次侍立訖。上具翼善冠·黑團領袍,乘輿出通陽門,延和門外降輿。立板位上祗迎,步詣興化門,還爲乘輿。藥房都提調金尙喆,提調元仁孫進前曰,夜間,聖體若何?上曰,一樣矣。進湯劑,上進御訖。命都承旨,寫御製記懷,命編次人讀御製,元仁孫讀訖。命戶房承旨具庠書二本,一本入於大朝,一本入於東宮。上還入大內後,諸臣以次退出。
己丑十月二十五日午時,上御集慶堂。藥房入診入侍時,都提調金尙喆,提調元仁孫,副提調尹得雨,假注書韓德厚,編修官金聖猷,記注官許鍒,醫官許礈·李以楷·鄭允協·慶絢·吳道炯·鄭允說·柳光翼·金世彦·丁志泰,以次進伏訖。尙喆曰,行步頗遠,俄間,聖候若何?上曰,不知難矣。尙喆進湯劑,上進御訖。尙喆請診候。上曰,置之。尙喆曰,連日未得診候,伏悶矣。上曰,置之。尙喆曰,明日湯劑如前乎?上曰,依爲之。仍命得雨,讀四抄榜。上曰,升補四抄,儒生多見乎?仁孫曰,三抄內被選者,見四抄矣。尙喆曰,頃日海西儒生處分時,有送于金川後來奏之敎云。故送金川後,果來言于兵判,則兵判轉送于政院,以爲稟達之地,而其時承宣已遞出,有他承宣,而無所下文跡,故不得煩稟,自二十一日,至于今遷延云矣。上曰,旣已擧行,則置之,可也。諸臣以次退出。
己丑十月二十五日午時,上御集慶堂。晝講入侍時,知事金時默,特進官金孝大,參贊官徐有良,侍讀官任希敎,檢討官徐有元,假注書韓俊翼,編修官金聖猷,記注官許鍒,武臣具明謙,以次進伏訖。上講小學,自二十而冠,止國有學,命儒臣讀之。各陳文義,儒臣輪讀訖。希敎曰,學爲敎化之本。近者殿下,申飭館學,而儒生紛競之習尙痼。殿下雖已盡堯·舜之治,而臣伏願益加飭勵。上曰,好矣。堯·舜之治,予有愧焉。有元曰,上番旣已陳達,而臣願益敷學敎之化。知事金時默曰,灑掃應對,禮樂射御書數,可見工夫次第。伏願殿下,益念敎化之本。孝大曰,臣別無可陳之文義。有良曰,臣願廣小學之敎於八路。上曰,皆好矣。上曰,晝講,武臣姑令勿參事。出榻敎諸臣以次退出。
己丑十月二十五日申時,上御集慶堂。藥房入診,奉審承旨,同爲入侍時,都提調金尙喆,提調元仁孫,副提調尹得雨,右承旨魚錫定,假注書韓德厚,編修官金聖猷,記注官許鍒,醫官許礈,以次進伏訖。上起坐整冠,命奉審承旨進前。錫定曰,陵上丁字閣無頉,祭物精潔矣。上曰,祭物單子讀之。錫定讀畢。上曰,只當陵奉審乎?錫定曰,他陵則未承下敎,故只當陵奉審矣。上曰,中官誤傳矣。命禮房先退,錫定退出。上曰,噫,於西郊,其若奉審,例皆奉審,而皆之一字,中官遺漏。中官雖若此,此是前例,則承旨亦矇然。承旨·承傳色,一體越俸一等。雖非該房,徹宵直宿,所重何在?而公然替直,而省記不奏,予亦誤名禮房,故莫知何承旨進去,其果誤矣。禮房雖他,不稟替代,此亦不體其君夙夜之心,前禮房承旨遞差。出傳敎上曰,仍直可,而魚錫定新除復替代而出去,非矣。得雨曰,崔台衡果以禮房入直矣。魚錫定新除入來後,以順房替直矣。崔台衡旣以處分,同副承旨牌招伴直乎?上曰,承旨下敎,代前承旨金致恭除授,牌招入直,房順房。出傳敎上曰,廳注書入侍,騎馬三匹立之。出榻敎假注書韓後翼進伏。上曰,廳注書今夜馳往明陵,日曙後奉審以來。後翼承命先退。尙喆曰,俄間,聖候若何?上曰,一樣矣。尙喆進湯劑,上進御訖。尙喆曰,明日湯劑如前乎?上曰,依爲之。仍命讀海西斗斛狀啓。得雨讀畢。上曰,今覧海西狀聞,斗升平均云,而雖一器飯,多食少食,盈縮不同,此亦爲守令者詳審,以此申飭諸道。出傳敎尙喆曰,捧還上時,捧精租而取民怨,則明春給種子時,反有民譽矣。上曰,然矣。命內局先退。尙喆·仁孫先退。上命持入癸亥三月日記讀奏。得雨讀奏未半。上曰,洪樂恒已敍用矣。得雨曰,樂恒今日陳章,故退却矣。違牌不進矣。上曰,召試已行,故洪樂恒爲先給牒敍用,其餘亦爲一體下敎未果,承旨不待其敎,只以此頒布,事之疎率,莫此爲甚。然業已處分,今無可論。洪樂恒之違牌,其涉駭然,旣已做錯,其牌招勿施,更以今下敎擧行。洪樂恒給牒敍用,李鼎運飭已行,亦爲敍用,其他違牌餘諸翰林,一體敍用,令該曹口傳付職,一竝牌招入直。近者侍從,其雖慢蹇,幺麽小官,焉敢若此?雖一人,若復違牌,當一竝充軍關東,以此嚴飭。諸翰林謝恩後,開陽門下鑰,家在城外者,分付兵曹,西小門留門,皆入來後,亦令下鑰。出傳敎上曰,癸亥擧義後,自慶運宮,奉慈殿入闕,其欲考覽,而今者政院日記,極涉糢糊。以考據,其於癸亥四月十四日前,只稱慶德宮,三日後復稱昌慶,亦涉異也。翰林謝恩後,與該堂卽爲考奏。出傳敎上命入甲子乙丑日記,考奏次對。得雨曰,考之則其時無次對矣。上曰,京史庫曝曬形止案,持入讀奏,可也。得雨讀畢。上曰,堂下文臣勿論參外,慢蹇忒甚,若此不已。權知承文正字,其亦若此。若此而國爲國君爲君,事之寒心,莫此爲甚。口傳付職,飭銓曹,卽爲擧行,其謝命,亦令嚴飭,俾勿逡巡。出傳敎諸臣以次退出。
上在慶熙宮。停常參,只晝講。
仁敬王后忌辰。
藥房都提調金尙喆,提調元仁孫,副提調韓必壽啓曰,伏未審夜間,聖體調攝,若何,痰候,何如,寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。冞切此心,氣何諭乎?大霧掩日,若今紀綱,乾人一理,其豈偶然?
中宮殿·惠嬪宮,藥房口傳問安。答曰,知道。
以承傳色,口傳下敎曰,晝講同爲入侍。
備忘記,今日翰林,舊與新皆在外,此何國體?李師濂·李商建,皆爻周翰圈,其下令該曹卽爲口傳付職,牌招察任。充軍翰林,亦爲爻周翰圈,舊圈三試內諸人,明日召試。
李瀰啓曰,翰林更圈事,命下矣。領監事及春秋館堂上·館閣堂上,竝卽牌招,以爲擧行之地,何如?傳曰,允。
以承傳色,口傳下敎曰,出六之翰林,尙帶奉敎,駭然,來詣待漏廳,卽爲修入,司果六品卽付。
傳于李瀰曰,常參召試,明日爲之。
備忘記,明日資政殿,當常參·朝講,時刻隨時,只入正時,禁軍排立置之。
備忘記。噫,其君近八,漢·唐豈有?而堂下朝臣,任自箕踞,纔飭而視若尋常,處分若飮食,猶以謂任便之一機,可勝寒心。況近者召試,墨未乾之新進小官,公然葛藤,無端違牌,敢稱在外。世間國有近八其君,而放恣諸臣,以鄕爲家。傳云邦畿千里,惟民所止,紫陽註,邦畿,王者之都。民猶若此,況食祿朝臣,視君若沖年,以此觀之,朝鮮有國乎,有君乎?甚至於稚騃童蒙,灑掃應對,視若楚越。昨聞朱筆揭堂處,袖中藏石,放恣下手,國子長云其不敎,是誰之過?此等驕蹇之人,雖讀萬卷書,亦抱臥龍才,將何益於國哉?古之家有塾,黨有庠,術有序,國有學之意焉在?以此之故,中官亦效。其君今夜憧憧,交睫者若干點,而此類左睡右眠,朝臣牌招違命,閹豎呼而不對。此何國體,此何紀綱?來日常參,只時·原任九卿·六曹郞廳之侍從進參,餘皆置之。
傳于李瀰曰,明倫堂製述童蒙竝待令。備忘記,世間豈有此等朝鮮諸臣?至小官,牌招便臥,中官召而無一人應,有國乎,有君乎?內班院掌務中官,政院牌召,立庭申飭。
以承傳色,口傳下敎曰,太學所在童蒙,盡爲待令,一或不來,不敎人當下敎申飭,皆卽待令。
假注書韓俊翼改差,代李祖源爲假注書。
吏曹口傳政事,以李得一爲兼西學敎授。
檢閱單尹弼秉。
傳于李瀰曰,圈點後,三公竝入侍。
傳于魚錫定曰,儒臣持問答,同爲入侍。
傳于魚錫定曰,圈點盡爲之,則持而入侍。
以承傳色,口傳下敎曰,明日常參,文侍從堂上堂下,竝爲擧行乎?知入。
又下敎曰,陞補進去,童蒙之盡爲入來事,申飭。
慶尙右兵使狀啓,本縣大芚面居烽軍李萬雄率子堡人巖回等,爲虎囕死事。傳于洪良漢曰,令本道恤典擧行。
徐有良啓曰,新除授檢閱尹弼秉,時在京畿抱川地,斯速乘馹上來事,下諭,何如?傳曰,允。
又以啓曰,明日翰林召試爲之事,命下矣。領·監事及春秋館堂上·館閣堂上,竝待開門牌招,何如?傳曰,允。
又以啓曰,明日常參,九卿當爲進參,而左參贊尹汲,吏曹判書申晦,俱以病不進,竝待開門牌招,以爲進參之地,何如?傳曰,允。
己丑十月二十六日巳時,上御集慶堂。藥房入診,晝講同爲入侍時,都提調金尙喆,提調元仁孫,副提調韓必壽,假注書韓德厚,編修官金聖猷,記注官許鍒,醫官許礈·李以楷·鄭允協·慶絢·吳道炯·鄭允說·柳光翼·李養善,同知事具允明,特進官李重祜,參贊官具庠,侍讀官任希敎,檢討官李碩載,以次進伏訖。上曰,都提調先爲入來。提調·副提調,率醫官留在楹外。上講小學孟子曰,人之有道章,至王制章訖。希敎奉讀。上曰,文義奏之。希敎曰,敎法有次序,而至於鄕八刑糾萬民,則刑期無刑之義也。齊之以德,第一好道理也。上曰,所奏誠是矣。五品不遜,世道可慨矣。當誦董生行以飭矣。仍講董生行訖。上曰,昔董生,朝耕暮讀,山樵水漁,而父母妻子皆無憂矣。近來慢蹇者類,雖立身揚名,父母妻子不免憂,且兒童輩,不敢陞泮宮。於古有聞,而近則至有投石泮堂之擧云。此亦不敎子弟而然矣。碩載曰,典樂敎胄子,是聖人敎法之大者矣。上曰,所奏切實矣。彼儒臣,玉堂中最老矣。允明曰,三代則治隆俗美,人無不學矣。後世人,與三代無異,而俗衰而學亦未精,專在於上行,加勉於此,伏望。上曰,其言好而聞甚愧矣。重祜曰,敎民賓興,周家美制,豈非後世效則者,而惟在力行之如何矣。上曰,所奏略而盡矣。參贊官亦奏之。庠曰,諸臣已奏,臣則無可達文義矣。上曰,參贊官父子來,貴矣。不陳文義,果有意矣。尙喆曰,夜間,聖候若何?上曰,一樣矣。尙喆曰,寢睡·水刺之節,亦何如?上曰,間間就寢,而昨日則行素矣。尙喆曰,行素一節,自前已達,而實爲伏悶矣。仁孫曰,此時則與前尤異,伏悶矣。上曰,常時雖不食肉,謂以行素則難云矣。尙喆進湯劑,上進御訖。尙喆請診候。上曰,兩廳首醫入診。礈曰,脈候左右三部調均,滑體亦好矣。允協曰,脈候果調均,滑體亦好矣。尙喆曰,昨日已爲行素,下情驚悶,諸醫皆令入診,何如?上曰,依爲之。以楷·絢·道炯·允說·光翼·養善所奏,一如礈言。上曰,予氣近來果勝於前矣。尙喆曰,必是進三貼之效矣。日前香祗迎時,至興化門,而行步無難,凡節實有勝昔之喜矣。俄者法講前,不敢達,而慨世之敎,雖極欽仰,激惱之時,寢睡未穩,則實爲伏悶矣。上曰,豈以此用心乎?國舅病患,近來何如云耶?絢曰,感氣似漸解,而至今未快矣。上曰,國舅元氣則好,而爲國事勞瘁多矣。體肥大而勞攘奉公,則實難無病矣。尙喆曰,元氣則好,而爲國事誠勞瘁矣。上曰,誰往看病?尙喆曰,許云矣。上曰,誰族?礈曰,臣之八寸矣。尙喆曰,領相以召試事,日昨有所仰達,而追後聞之,則科後當爲召試,無時則不得行召試,故領相將欲更達,而未果云矣。上曰,法令當信,翰薦爲翰圈,意蓋深也,而領相所奏,雖違節目,其亦一道,故下敎。今聞領·監事之言,更思,此若撓攘於圈點何?尙有二人召試,下敎勿施。出傳敎上曰,人君擧措豈庸庸?大抵不遵朝令,而自曰只今日只今時而然故也。四充軍二除圈者,充軍雖放,翰圈豈復?亦不可視若尋常。今日春秋館領事以下,依更圈例,來會闕中,本館圈以入。明日翰林召試,依前下敎施行,常參朝講後當行,召試依此擧行。圈時,已三試者勿論。出傳敎上命入待令童蒙,柳宗福·李尙璧·安聖忠進伏。上曰,各奏其父名,可也。宗福曰,橒之子也。上曰,讀小學乎?宗福曰,讀觳觫章·古文眞寶後集矣。上曰,此躐等矣。尙璧曰,文濟之子也。上曰,讀小學乎?尙璧曰,初讀矣。上曰,小學書題,令讀十遍,注書敎而算之。尙璧讀訖。聖忠曰,㒆之子也。上曰,讀小學乎?聖忠曰,無冊,故借讀第三卷矣。上曰,投石之兒,汝輩見之否?宗福曰,見之矣。非打國子長,而有投石之事,故再抄則國子長不出古風榜矣。上曰,予亦近八講小學,而聞汝輩駭擧,今日召見汝輩矣。果不習讀小學,自今須往學於敎官,可也。不然則汝輩之父當召講,此下敎,傳于投石之兒,使懲前習,可也。被抄者雖來,投石者必不來矣。必壽曰,誠然矣。上曰,豈今予講此而飭此乎?灑掃應對,是修齊治平之本,紫陽書題中本之一字,意蓋深也。近者百弊,皆由於不讀小學之故,若知隆師之道,豈有今番之擧?予聞爲駭,特召童蒙,意亦慽矣。年長文官,皆不師敎,近八講小學,爲沖子,欲敎童蒙而然也。其來三人,貌雖莫見,聞其聲音,其人可知。卽初抄二三抄,一被選者,而聞其作俑,雖萬萬可駭。此不過父兄不能敎子弟,自放蕩者。旣聞其人,雖不尋覓,聞此擧,爲其父兄者,必也面赤,而因此再抄闕榜云。國子長可謂得體,讀灑掃作駭擧,雖長何用?此後升補學製,若有若此可駭之童,周公之聖,猶代成王而撻伯禽,況此頑童乎?依受敎堂庭學前撻楚,付其父兄,以示敎兒嬰孩之意。今日童蒙三人中一人,小學自三卷讀,此無他,豈無冊而然?嘉言善行讀之便故也。讀此時,能知灑掃乎?一人全不讀小學,只讀古文後集·孟子觳觫章云。此亦弁髦灑掃,其欲捷徑之意也。噫,捨孟子首卷仁義篇,躐讀於此者,正若拜其師而只見其衣者,何時成就?今於外方,皆敎小學,而只京中若此,以此觀之,頃者耆舊重臣鄕貢之法,其亦是矣。此二童付諸一二敎官勸讀小學,除小科小學講之法後,於小學,想必有貿貿之弊。此後小科榜後,二十歲以下,當抽栍召講,莫知灑掃者,特令拔去。以此令禮曹,嚴飭中外,未來他童,宜以三飭而更勿召焉。出傳敎上曰,特敎之下,幺麽學製,豈敢違命,而大抵四等合一等,甚至於兩敎授竝設。其雖苟簡,予不問,而旣以塡其學應試,則尹錫烈之學,何不擧論?幺麽一事,其亦寒心。當該敎授,特施不敍之典。其代口傳擧行,其令今日內爲之。出傳敎上曰,藥房提調,持湯劑更爲入侍。出榻敎仁孫持湯劑進伏。尙喆進湯,上進御訖。下敎曰,第三貼,待下敎入之,可也。諸臣以次退出。
己丑十月二十六日申時,上御集慶堂。藥房入診入侍時,都提調金尙喆,提調元仁孫,副提調韓必壽,假注書韓德厚,編修官金聖猷,記注官許鍒,醫官許礈,以次進伏訖。尙喆曰,俄間,聖候若何?上曰,一樣矣。尙喆進湯劑,上進御訖。必壽曰,侍從,時無職名者多,趁明日常參,付軍職乎?上曰,只實職人入參,可也。仍命內局先退。諸臣以次退出。
己丑十月二十六日申時,上御集慶堂。大臣·儒臣同爲入侍時,領議政洪鳳漢,左議政金相福,右議政金尙喆,副校理任希敎,副修撰李碩載,右副承旨崔台衡,假注書韓後翼,編修官金聖猷,記注官許鍒,以次進伏訖。鳳漢曰,夜間,聖體調攝,若何?上曰,予今日行素矣。鳳漢曰,殿下豈可行素乎?雖以閭閻人言之,望八之年,無有能行素於親忌者矣。上曰,卿亦不能乎?鳳漢曰,不能一日不食肉,便作一日病矣。上曰,僧猶可耐乎?上曰,予謂翰苑,尙有古風。今見洪樂恒·李德師事,誠可寒心矣。然向來觀召試者,或漏字或違廉,多作雜才矣。今則不然,皆能着實做文矣。命承旨讀翰林圈點。上曰,李顯模,誰也?鳳漢曰,古相臣容齋李荇之裔,卽今李溵之族也。命三相退出。上曰,領議政更爲入侍。領議政洪鳳漢進伏。上曰,陞補再抄,童蒙作怪時,大司成之處置,可謂得體矣。鳳漢曰,童蒙非敢擲瓦作亂也。渠輩欲觀其考文,相與爭前而致此矣。上曰,小科小學講,旣有成命,大科參榜人,亦令自願,一經中抽栍面講,不通者,分館時次第降等,以此定式,何如?鳳漢曰,甚好矣。此後雖不如前講規,科後使誦一經,則人盡讀之矣。命書傳敎曰,小學已下敎而無講,後於三經,不無蕩然之弊。此後大科後,三經中所讀一經,當抽栍面講,若不通者,當於分館,次第差等,以此分付,於小科,小學講當一體臨講,亦爲分付。命書傳敎曰,明日對讀官,以入直儒臣擧行。命儒臣·承史,讀警世問答。以次輪讀訖。諸臣退出。
上在慶熙宮。行常參,只朝講。
藥房都提調金尙喆,提調元仁孫,副提調韓必壽啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。度一夜若一年,氣一樣。建功效,見日記憶昔年,朝講時同入侍。
中宮殿·惠嬪宮,藥房口傳問安。答曰,知道。
閔弘烈啓曰,假注書李祖源,時無職名,令該曹依例付軍職,冠帶常仕,何如?傳曰,允。
備忘記,門開久聞喝導,有紀綱,誠寒心,該房遞差,晚到退去,雖衰,何苟且?
以承傳色,口傳下敎曰,今日如有紀綱,豈若是乎?俄者下敎後喝導,喝導令該曹決棍。
又下敎曰,此後入來者,以不參施行。
又下敎曰,當該承旨,代閔弘烈除授,牌招察任,房順房。
又下敎曰,下敎後,入來者闌入,令該曹決棍。
又下敎曰,牌去來申飭,而騎堂一人肅拜,一人尙無消息乎?牌使令懸之,騎堂肅謝後解之。
又下敎曰,初以申初畢捧後,持以詣閤。
又下敎曰,延和門祗迎,集慶堂晝講,儀注置之。
傳于徐有良曰,兵曹參議,追省記入直。
吏曹口傳政事,以李瀰爲兵曹參議,以徐有寧爲兵曹參知。
慶尙監司金漢耆狀啓,今月十五日所捧,今十一月令薦新進上及同月朔膳進上生靑魚,日氣溫暖,限內不得封進,惶恐待罪事。傳于韓必壽曰,勿待罪事,回諭。
傳于閔弘烈曰,明日晝講爲之。
具庠,以兵曹言啓曰,以承傳色,口傳下敎曰,新除翰林,持牌出去使令,懸于政院,再明日令該曹決棍事,命下矣。依傳敎持牌使令千聖仁等四名,各決棍十度之意,敢啓。傳曰,知道。
己丑十月二十七日辰時,上御資政殿。常參·朝講入侍時,行都承旨韓必壽,左承旨洪良漢,右承旨閔弘烈,左副承旨具庠,右副承旨魚錫定,同副承旨徐有良,假注書韓德厚·李祖源,編修官金聖猷,記注官許鍒,領事洪鳳漢,特進官沈鏽·蔡濟恭,知事金時默,大司諫安杓,執義李鎭恒,侍讀官任希敎,檢討官李碩載,以次進伏訖。上先誦小學弟子職一章,希敎又繼讀。上曰,上下番陳文義,可也。希敎曰,此章文義,都是一個敬字,而末句處則誠字矣,伏願於敬誠留意焉。上曰,所奏好矣。碩載曰,顔色整齊中心必式八字,俱是徹上下之工。伏願於徹上下三字留神焉。上曰,所奏誠好矣。鳳漢曰,一國之興仁興孝,皆是弟子職終條理也。然則其效,惟在君師導率之如何。伏願留神焉。時默曰,伏願於一此不懈四字,加勉焉。鏽曰,伏願於大本二字,加勉焉。濟恭曰,見善從之,聞義則服八字甚好,伏願加勉於容諫焉。良漢曰,伏願於躬行心得四字留神焉。杓曰,伏願於溫恭自虛之虛字留神焉。鎭恒曰,溫恭自虛聞義則服八字甚好。伏願於此,加勉焉。上曰,諸臣之文義,深體暮年親講之意,當服膺矣。朝講先罷。鳳漢曰,俄聞兵判言,參議李命植在外云。今姑許遞,口傳差出,何如?命書傳敎曰,兵曹參議李命植許遞,其有闕,代以在京無故人,口傳備擬,待下批牌招察任。命書傳敎曰,蒼蠅月光,毛詩所載,亦古聖王賢妃夙夜儆戒之意。王禹偁待漏院記,告其群工恪勤供職之辭,而噫,彼詩經,在於玉署,而君不能自儆。彼待漏院記,曾付政事堂,而亦無效,可勝歎哉?昔之君視朝怠,故諸臣跛倚,今之臣慢蹇,故其君苦待。旣無牌招之事,亦無時刻啓下之事,則宜皆待開門入來以待,分義當然。昔之人,以月爲明,今之臺臣,以日代月,日高而乃聞喝導之聲,此何分義,此何紀綱?予雖衰矣,何行有司之事?雖然,若恃耳目,或默默而去,此大損國體,不可不先諭。今日日高入來臺臣,竝施以不敍之典,以嚴紀綱。正言安聖彬所啓,臣於見職,夫豈近似,而常參有命,冒沒承膺。及到闕外,禁鑰已啓,不待開門,臣罪亦大,豈可以稍先入來,獨爲倖免晚到之罪哉?請命遞斥臣職。上曰,所辭過矣。勿辭,亦勿退待。鎭恒·炯質·再觀所啓,金柱泰卽賊潤之子,只施定配之律,在渠亦云幸矣。今此減等處分,雖出於霈澤同流之聖意,而減等則爲徒年,徒年則遇赦卽放。此後國有赦典,則應入放秩,以潤之子,而猶爲無故平人,使之晏然行世,寧有是理?請還寢定配罪人金柱泰減等之命。上曰,其勿復煩。又所啓,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等定配之命,更令王府,嚴鞫得情。上曰,勿煩。杓所啓,罪人天大之窮凶情節,昭載乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容一向涵貸。請還寢鍾城府爲奴罪人天大酌處之命,依律處斷。上曰,勿煩。又所啓,特敎常參之下,文侍從實軍職進參之人甚鮮,雖未知事故之如何,而其在事體,誠涉未安。請令政院,衆所共知實故外,在京不參人員,竝捧現告,罷職不敍,如何?上曰,依啓。章吾所啓,外方之月三同推,法意甚重,而或有闕推之弊,申飭之意,敢此仰達。上曰,依爲之。炯質曰,臣有區區所懷,敢此仰達矣。江都,乃保障重地也。自朝家輕徭薄賦,顧恤島民,靡不用極,而第伏聞本府仁政·佛恩·吉祥三面,以牧場舊基,革屬於修城倉,元稅之外,每結加捧五十斗租矣。前判書臣洪樂性,爲本府留守時,深軫民隱,特減其一半之稅,而民猶不減,怨聲載路,其不可仍而置之也,明矣。本府所屬位良·仙源二面,亦有此弊,其時釐革,請令守臣詳査後,一依位良·仙源二面例,特爲蠲減,以除島民無窮之弊,斷不可已也。鳳漢曰,此是公田築堰處收稅者,而今則屬於修城所,所關又重。向年守臣之輕先減稅,有欠於重田政之義,今何更議減稅乎?蓋聞島民欲爲納價買出,作爲私田,煽起稅重之說,要售僥倖之計,民習極爲痛駭。然臺臣旣已仰陳,似當令守臣,一番狀聞後處之矣。尙喆曰,初以公田屬付修城倉,定數捧稅,卽其時守臣之筵稟擧行者,不可不詳覈本事而處之,令守令狀聞後,處之果好矣。上曰,能擧民隱,深用嘉尙,狀聞來後,稟處,可也。上命進湯劑。提調進湯劑訖。尙喆曰,夜間,聖體若何?上曰,一樣矣。命揭召試題。諸臣以次退出。
己丑十月二十七日申時,上御集慶堂。藥房入診入侍時,都提調金尙喆,提調元仁孫,副提調韓必壽,假注書韓德厚,編修官金聖猷,記注官許鍒,醫官許礈·鄭允協·慶絢·金光國·金世彦,以次進伏訖。尙喆曰,俄間,聖候若何?上曰,一樣矣。尙喆進湯劑,上進御訖。尙喆曰,今日未得診候矣。上曰,兩廳首醫入診。礈曰,脈候左三部不足,右三部滑體亦不足矣。允協曰,滑體果不足矣。上曰,諸醫診候,可也。絢·光國·世彦等所奏,皆如礈言。尙喆曰,李以楷·吳道炯等,有故出去,未及待令矣。上曰,然乎?尙喆曰,明日湯劑依前乎?上曰,依爲之。諸臣以次退出。
己丑十月二十七日申時,上御集慶堂。翰林召試科次入侍時,領春秋館事洪鳳漢,監春秋館事金相福·金尙喆,知春秋李昌壽·李溵,藝文提學鄭存謙,同春秋成天柱,對讀官李澤遂·李碩載,右承旨閔弘烈,假注書李祖源,編修官金聖猷,記注官許鍒,以次進伏訖。上命進湯劑,提調進湯劑訖。藥房先退。鳳漢曰,今番諸翰林處分後,追聞之,則李商建元居洪州,未及出謝,勢似然,合有分揀之道矣。命書傳敎曰,今番下敎中,李商建本鄕居人云。特爲分揀,其餘充軍者四人,昨已下敎。翰苑今無可論,旣若此,業亦敎,其何堅持?然今者紀綱,亦不可遽然,且充軍二字,此等放恣小官,豈假投畀之名?領相雖奏,大抵翰薦,爲翰圈之後,翰圈召試者,或葛藤或謀免。近者根基雖立,二事外,作此駭擧,此無他,末世文臣伎倆。洪樂恒·韓光近,予有所執,而兪岳柱·李鼎運,一則不飭下位,其敢逡巡,一則新進小官,越爼分疏。比諸樂恒·光近,混被充軍則過矣。旣爻周於翰圈,亦何靳闊狹?竝特放。命書傳敎曰,近者百隷怠慢之時,新進小官,又敢若此,今日申飭之時,不可循常。新除翰林在近畿,焉敢逡巡?然今聞承宣,雖畿甸,除往還七日云。若過九日,一體翰圈爻周,追召試類,亦計日過限。今番禁推勿論,一體爻周翰圈,使此類,小知君君臣臣之義,召試榜出,用金夏材·吳鼎源·柳誼三人。上曰,春坊入直上下番入侍。榻敎柳善養·吳鼎源入侍,讀試券。上曰,藥房提調,持湯劑入侍。榻敎上曰,藥房持湯劑更爲入侍。榻敎上曰,此後追召試,未及上來者幾人?弘烈曰,宋煥喆·金悌行·權裕·宋景煥四人,而尹若淵·安錫胤則有故矣。諸臣以次退出。
上在慶熙宮。停常參,只晝講。
藥房都提調金尙喆,提調元仁孫,副提調韓必壽啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。予則一樣,晝講,入侍宜矣。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
以承傳色,口傳下敎曰,開陽·金虎門開門時,注書見之而不往,推考,中官安國來堰便,越俸一等。
具庠,以都摠府言啓曰,今日入直內三廳,武兼禁軍及軍兵等,當爲中日習射,而儲慶宮忌辰齋戒相値,不得爲之之意,敢啓。傳曰,知道。
備忘記,暮年申飭益勵,而開陽·金虎,卽注書監視者,而自古堰便特甚,故今日命視,果若前,此等小官,焉敢若此?承旨其猶待漏,注書何敢若此?事當以一勵百,今日睡未醒注書,過來朔後替代,入侍時分揀。
傳于具庠曰,有可示者,次對進定於今日。
具庠啓曰,大臣·備局堂上,依下敎來待矣。傳曰,引見。
魚錫定,以義禁府言啓曰,江原道杆城郡充軍罪人兪岳柱,江陵府充軍罪人李鼎運放送,承傳啓下矣。竝放送事,分付道臣之意,敢啓。傳曰,知道。
前監役李宜業疏曰,伏以臣,猥以微末之品,獲覩曠絶之擧,迺於日者,隨耆耉之後,廁大庭之班,恩至渥也。俄而近侍,傳宣聖敎,諭之以乞言黃耉,引之以巖下貫珠。臣於是,仰瞻丹墀,俯激愚衷,敢以平日所著弊論仰對。殿下不惟不斥之,乃反有具疏以進之敎,臣退而治疏,臚列弊論如左。臣固知此疏一出,必將驅一世而笑之,臣則自以爲千慮之愚,不無一得之效。若因此而小補於聖治,則庶可免漢賈誼之不遇也。昔崔寔作政論,今臣無從政之才,而知者弊而已。迺作弊論一通,其一,論政化之弊曰紀綱不立也,計策無素定也,政令無始終也。紀綱不立也,故上凌下替,俗偸民頑。計策無素定也,故施措事〈業〉,爲失其頭緖。政令無始終也,故朝令夕改,人不爲信。必也立具紀綱之法,而振勵頹俗,知其本末之勢,而講定國計,是其便宜之術,而若爲一定之法然後,可以變一世之委靡,措國勢於磐石矣。李固曰,人君之有政,猶水堤坊,堤坊完全,則雖遭霖潦,不能爲變,政敎一立,暫遭凶年,不足爲憂。崔寔政論曰,天下所以不治者,常由人主,昇平日久,俗漸弊而不悟,政寢衰而不改,王綱縱弛於上,智士鬱伊於下。司馬公曰,孔子曰政寬則民慢,慢則糾之以猛,猛則民殘,殘則施之以寬,寬以濟猛,猛以濟寬,斯不易之常道也。諸葛亮治蜀,頗尙嚴峻曰,吾今戒之以法,法行則知恩,限之以爵,爵加則知榮,榮恩竝濟,上下有節,爲治之要,於斯著矣。唐太宗曰,今承大亂之後,恐斯民未易化也。魏徵曰,久安之民驕佚,驕佚則難敎,經亂之民愁苦,愁苦則易化,比猶飢者易爲食,渴者易爲飮也。歐陽修曰,王者之治天下,雖有憂勤之心,而不知致治之要,則心愈勞而政愈壞。又曰言多變則不信,令頻改則難從,今出令之初,不加詳審,行之未久,尋又更張。以不信之言,行難從之令,故每有處置之事。州縣知朝廷未是一定之命,則官吏咸相謂曰,且未可行,不久必須更改,朝夕之間,果然又變。蘇軾曰,方今天下何病哉?其始不立,其終不成,惟其不成,是以厭之而愈不立也。凡人之情,一擧而無功則疑,再則倦,三則去之矣。今世之士,所以相顧而莫肯爲者,非其無慷慨忠義之志也。又非其才術謀慮,不若人也。患在苦其難成而不復立,不知其所以不成者,罪在不立也。其二,論用人之弊,我國用人之柄,專在於委任兩銓,而東銓之權尤重,故銓柄與奪,謂之得失。日夜經營,唯成其奪之彼而歸之我,所以傾軋成習,紛爭未已。今若依陸贄之言,使三公六卿各司長官·各道監司,各擧所知,漸次調用。舊薦用之盡,則更令新薦,各司郞屬及各道監營營下官,使各其司長官,各道監司自辟。自初仕,至出六單望啓下,依唐令狐綯之言,自六品至二品,銓曹主之,自正二品至正一品,大臣主之。至於西銓內三廳之窠,皆以取才入格,次第單付。窠數若少於取才入格者之數,則竝次次單付於軍門將官,取才入格者,竝付禁軍。兵·水使差出時,使兩局大將薦之,要在抑銓權而歸公道。拘儒俗士,不知合變,必曰擇銓官,夫朝拜夕遞之銓官,何暇人人而擇之?設令其中有差强者,權之所歸,害又隨之,曷若損其用人之權,而使之遠害,廣其薦人之道,而使之自底於公正乎?其節目之詳,當在變通之後矣。周穆王,命伯同爲太僕正曰,愼揀乃僚,則周家自辟之規,必自文武始矣。陸贄請令臺省長官,各擧其屬,著其名於詔書,異日考其殿最,竝以陞黜擧者。德宗詔行之未幾,或言諸司所擧皆有情,故不得實才,上密諭贄,自今改除,卿宜自擇。贄上奏曰,宰相不過數人,豈能徧多士?今日之宰相,往日之臺省長官,今日之臺省長官,將來之宰相,豈有爲長官時,則不能擧一二屬吏,居宰相之位,則可擇千百具僚?物議熙熙,其惑甚矣。尊者領其要,卑者任其詳,是以人主擇補臣,補臣擇庶長,庶長擇僚長,將務得人,無易於此。胡氏曰,陸相所請,簡而易用,要而易守。唐宣宗欲知百官名數,令狐綯曰,六品以下吏部注擬,五品以上政府制數,各有籍名曰具員。上命宰相,作具員御覽五卷,置之案上。其三,論科擧之弊曰,作士無漸也,文體非古也,科場不嚴也,試取太輕也。作士無漸也,故世無讀書之士,文體非古也,故世無適用之文,科場不嚴也,故冒赴闌入之弊起,科取太輕也,故倖科濫躋之類多。今若依鄕擧之法,使京外,每百戶結鄕約,擇其中文雅有知識者爲鄕長。春秋講書,試諸人以文武之才,依唐楊綰議,罷明經科,式年大比之科及大小增廣·大小別試,皆用講經別試之規。庭試·謁聖·春塘臺之科,皆設初試大科,初試則以論表爲題,會試則以殿策執策爲題。庭試初試,分設於京外,而額數依大增廣初試之例。謁聖·春塘臺初試,只設京試,而依武科初試例選取。節製則以論表,輪次爲題,而只取五人,居魁者勿許直赴。至第五人,竝許赴增廣或別試式年會試,勿論大小科會試,皆用搜挾各坐之法。大小科初會試試紙,依定價發賣,而設場前期一望,平市署官員,預爲開坐。使紙廛行首,取來試紙打印後,以爲發賣,而士子私自打印之法,永爲防塞。如是而試紙有厚薄之弊,當該紙屬行首,從重科罪。外方初試設場邑打印官,使本官當之,亦前期一望,使各邑紙寺僧,預爲來納,試紙打印後,以爲發賣京外。初試則京居,京畿外七道儒生,則各赴本道初試,而勿許冒赴京試。凡初會試,設令設一二所之科,則自中部以東,至東北部赴一所,自中部以西,至西南部赴二所。科前十日,各部官員,列書應赴儒生姓名及四祖,成冊二件,一件則付四官所,一件則留置各該府。榜出,錄名官眼同部官相考,錄名成冊,如有非其部而冒赴者,當該官罷職,當該儒生拔去停擧。各道初試人員赴會試時,各其本官,依初試錄名成冊之例,直報于四館所,而應赴會試人員,各其本官給糧。大小科會試試紙上,各書京鄕字,以爲參半選取之地。監試初試人員學禮講時,拈出兩冊各一大文,使應講儒生畢讀後,更讀章下註。因問文義數三處,若不通則勿許赴會試。小科講試官以堂上一員,臺官一員,承文參下一員差送,以重其事。大科講經時,亦用此例,大小科會試時,應赴儒生錄名成冊,一如初試時例爲之,而私自錄名之法則罷之。依錄名,考紙號牌點考,如省代入加八者,依科賊之律罪之。庭試·春塘臺·謁聖·初試,設兩所,陞補則春秋釋菜時,大司成親進,如今日爲釋菜,則明日爲陞補。春抄抄百人,秋抄取十人,各道及松·沁兩都都會,亦用此例。四學製必以三月望日爲定,四學同日設製於各其學,各選四十人,必以九月望日爲定。大司成及四學敎授,合坐於明倫堂,設合製陞學。應赴儒生,各其各部錄名成冊,送于館學,一如大小科初試之例。如是則科制嚴截,士無冒赴僥點之弊,國有循名責實之效。若只以晷刻間單三下取士,則一張試券,安能辨其文之淺深,亦安能防其代述剽竊之弊乎?科制若不變通,則得人之效,尤無可望矣。隋李諤曰,魏之三祖,崇尙文辭,遂成風俗,江左齊梁,其弊彌甚。競一韻之奇,爭一字之巧,連篇累牘,不出月露之形,積案盈箱,唯是風雲之狀。世俗以是相高,朝廷以是擢士,以儒素爲古拙,以詞賦爲君子,故其文日繁,其政日亂,良由棄大聖之軌模,構無用以爲用也。今朝廷,雖公私文翰,竝實錄,而州縣仍蹤弊風,躬仁孝之行者,不加收齒,工輕薄之藝者,擧送天朝。乞明加罪黜,以懲風軌,詔以其奏,頒示四方。唐高宗時,劉曉上疏曰,禮部取士,專用文章爲甲乙,故天下之人,皆捨德行而趨文藝。有朝登甲科,夕陷刑辟者,雖日誦萬言,何關治理?文成七步,未足化人。取士以德行爲先,文藝爲末,則多士雷奔,四方風動矣。唐策貢士於洛陽殿,貢士庭試,自此始。胡氏曰,漢策賢良非試之也,進于大庭,訪以治道,其事重矣。若貢士則試于南宮,而又試之殿廡,是以南宮謂不足治耶?故富弼請罷殿試,其說甚詳。薛謙光曰,才應經邦,惟令試策,武能制敵,止驗彎弧。昔漢武帝,見司馬相如賦,恨不同時,及置之朝廷,終文苑令,知其不堪公卿之任也。吳起將戰,左右進劍,起曰,將者提鼓揮斧,臨亂決疑,一劍之任,非將事也。然則虛文豈足以佐時,善射豈足以克敵?唐代宗時,禮部侍郞楊綰上疏曰,古之選士,必取行實,自隋煬帝始,進士科猶試策而已。至高宗時,考工員外郞劉思立,始奏進士加雜文,明經加帖括,從此成俗。公卿以此待士,長老以此訓子,又令擧人,投牒自應,如此欲其返淳朴崇廉讓,何可得也?令置孝廉科,令取行著鄕閭,學知經術者,薦之於州刺使考試。升之於省任,占一經問經義二十條,對策三道。上第注官,中第出身,下第罷歸,其道擧,亦非理國所資,雖與明經進士竝停。或以爲明經進士,行之已久,不可遽改,事雖不行,識者是之。唐文宗患近世文士,不通經術,李德裕請依楊綰議罷詩賦。張南軒曰,古之士無一毫求於其君之心,而人君求賢於上,每懷不及之意。上下皆循乎天理,是以人才衆多天下治,逮德之衰,在下者做名而要利,在上者循名而忘實,而人才始壞矣。張昌齡,王公謹皆有文名,而考工員外郞王師朝知貢擧黜之,太宗問其故。師朝曰,二人文體輕薄,終非令器,若置高第,恐後進效之,傷陛下雅道。其四,論差薦之弊曰,我國差除官職,薦進人才之法,甚不審愼而嚴重,故不問賢愚能否,唯以門閥形勢爲主。此所以善者無以進,而不肖者無得以止也。今若使京外,論薦文武才之後,大臣與吏兵判合坐,各以其薦而試其文武之才,以爲進退。外方則使守令論薦文武之才於營門,營門,各試其才,以爲薦進焉。如有茂才異等,蔚有當世之望者,不拘常例,大臣及八道,監司薦進待以不次之位,俾展其才。凡初仕,旣令各薦,則以初仕致守令,卽其例也。宜重初仕薦主之罪,而不必更爲守令薦也。勿論生進與幼學,除拜守令後,依唐玄宗時例,試以理人策,文武官則不用此例,守令講則除之。八道監兵·水使·兩都留守等官,例有軍官啓請之規,而及其率去時,不過率去啓請中一二人,而其餘則非其族屬,卽其親舊及其形勢者請囑之人也。脫有緩急,以此屬,安得謀議凡事乎?自今如有啓請軍官十人之處,則自內三廳取才入格,未付實職者,次次差送其五人,而其餘五人,則使當依監·兵使自擇啓請。啓請軍官中,若有故改差者,當該監·兵使,以其意報于備局,各道都事除拜後,二十日內,卽爲辭朝。瓜滿仍留蓮幕,以爲贊成營務之地。凡差職與薦才之際,務從至公至正,其難其愼然後,斯可以進賢能之才,而退不肖之人矣。章帝詔議貢擧法,韋彪曰,國以簡賢爲務,賢以孝行爲首,是以求忠臣,必於孝子之門。夫人才行,少能相兼,忠孝之人,其心近厚,鍛鍊之人,其心近薄,士宜以才行爲先,不可純以閥閱。然其要歸,在於選二千名賢,則貢擧得其人矣。魏元忠上封事曰,理國之要,在文與武,今言文者,以詞華爲首,不及經綸,言武者,以騎射爲先,而不知方略。故陸機著論,無救河梁之敗,養由基射穿七札,不濟鄙陵之師。唐玄宗召新除縣令,試理人策,惟甄城令韋濟詞理第一,擢爲醴泉令。餘二百餘人不及第,且令之官,四十五人,放歸學文。韓顯宗曰,門望乃其父祖之遺烈,何益於時?益於時者,賢才而已。苟有其才,雖屠釣奴虜,聖主不恥以爲臣,苟非其才,雖三后之胤,墜於皁隷矣。或云世無奇才,不若取以門望,此亦失矣。豈可以世無周召,遂廢宰相耶?但當較其才長銖重者,先敍之,則賢才無遺矣。崔亮爲吏部尙書,立停年格,不問士之賢愚,以解停日月,爲斷沈滯者稱其能。亮娚劉景安曰,殷周以鄕塾貢士,兩漢由州縣薦才,魏晉因循,又置中正。雖未盡美,十收六七,而朝廷貢才,止求其文,不取其理。察孝廉,唯論章句,不及治道,治中正,不求才行,空辨姓氏。取士不博,沙汰未精,今爲停年格以限之,天下士子,誰復修勵名行哉?其五,論備禦之弊,我國保障之地,南北山城及江都也。此城則地勢傾斜,西門低陷,自西門至中城,可以自外望見,而知其虛實也。且水道甚不足,如遇旱乾及冬氷之時,則軍兵必渴欲死矣。朝家初旣捐許多物力,築斯城也,則亦不可棄之。只可以元留僧軍及一枝兵把守,以爲京城之聲應矣。南城則東西南北,無非險阻,江都則湯池金城,如此其險,俱可以城守。但兩處其勢甚孤,如有經年閱歲之兵難,則不宜必以此爲歸,自甘於保龜玆之謬計也。不可委而去之者,其惟京城乎?宗廟社稷之所在也。子女玉帛之所在也,或者曰,南門與東門平夷,此非守城之地。噫,此不知攻守之策者也,凡守城之道,人和爲上,地利次之,京城內外士民,皆不願離京城。若京城一搖,則人心波蕩,必有四散奔避之患,國家將與誰而退保南城與江都乎?京城東門外,則宜令楊州軍把守,自外南山至漢江,自鞍峴至西江,亦各送京軍門兵把守,則可以南通南城,西通江都。又有北城之在其北,便成鼎峙之勢,足爲聲援之資。又自外南山及鞍峴,至漢江西江,勿論地勢夷險,皆廣樹以木。賊來則用火攻之策,作兵車數十乘,遮其平夷處,使不得過去。且南之鳥嶺,西至靑石洞,實爲天險之地,用百人守之,可敵萬人之衆矣。今宜移設重鎭於兩處,素沙處於三南要塞之地,初無高山大川之險,極甚疎矣。亦宜移重鎭,以備不虞也。若其各道山城,積鹽一款,詳載鹽鐵條中,且於東西南北行路之要截處,彼此兩邊,皆樹以木。移置酒幕於其下,而如令賊徒,南方來,則其道監司,分送數校兵於南路要害處,與酒幕居民,合力竝守,用以火攻之策。東西北皆用此法,則譬如重門堅墻,錯若犬牙,賊雖透得一重,又有前面之數重,必不至如入無人之境矣。各道山城,此非禦賊之所,而只是退保之計,各道僧徒,除南北城上番外,其數必萬萬。僧徒雖不習野戰,素慣山勢之險夷,宜令各道,預爲分屬僧徒於四牧山城,使之平時則退在本寺,當亂則各守當該山城,常若敵國臨境,如此則計策有素定,必不至於臨急失措,如壬丙之事矣。唐遣鍾謨入貢後,周世宗問曰,江南亦治兵修武乎?對曰,旣身事大國,不敢復爾。上曰,向時則爲仇敵,今日則爲一家,吾與汝國,大義已定,保無他憂。然人生難期,至於後世,事不可知,歸語汝主,可及吾時,完城郭繕甲兵,據守要害,爲子孫計。謨歸告唐主,乃城金陵,凡州城之不完者葺之,益戌兵。其六,論風俗之弊曰,士大夫之豪强也,常漢之僭濫也。此無他,設令京外面里中,有豪强僭濫者,而其里面中,雖有公議之憤鬱者,發通告官,旣非面里之職責,故任他所爲,視若尋常。凡風俗所關,京則付之臺臣,外則付之監司與守令,而臺官及監司與守令,非但不能徧知閭閻物情,或以愛憎,而或治或不治。以是群情不服,常漢與兩班,與官家情義隔絶,不相畏攝。雖令比鄰,有罪犯綱常,常戒行州里者,亦無有告官而禁戢者。今若依先正臣李珥鄕約之法,一邑置都鄕長,而以曾經官爵,或有重望者爲之。使鄕長,差出各面專位,尊位差出各百戶副鄕長,而凡係公家事,面尊位次知。凡係風俗事,里鄕長次知,尊位直報于官家,里鄕長報于都鄕長,以爲轉報官家之地。本邑座首,亦令都鄕長,於儒林中,圈點差出。別監則使座首,於鄕品中差出,脫有緩急,都鄕長倡義糾率士類,以爲一聽監司之指揮而爲之。如是則上下相紏,固無有苟且之風,人心亦有系屬,不至乖離之境矣。司馬公曰,敎化,國家之急務,風俗,天下之大事,光武敦尙儒術,修明禮樂。繼以明章,遹追先旨,臨雍拜老,橫經問道,選用經明行修之人,敎立於上,俗成於下。其七,論士習之弊曰,我國待士之道,非不優渥,而但初旣無選士之法,故終未見得士之效。今若略依漢家鄕貢之法,五部官員,開坐於各其部,發文於各其部之內,使生進及幼學六十以下三十以上,竝來會于當部,當部生進,一竝列書姓名,使當部儒生輩圈點,點多者爲館齋任,其次上色掌。其次下色掌,五部各選五人,合爲二十五人,分春夏秋冬,四等分番,輪次居館,使被選者三人,又圈點當部儒生,限五人選取,點多者爲堂學齋任,其下四人,爲本學居齋學生。北部所選五人,居館下齋,點多者爲下齋色掌,使居學諸生,授學於堂學。蒙士輩,每月朔望,堂學齋任,進去當齋,考講蒙士輩。若其敎督之責未盡,當該儒生黜齋,取來當部儒生案,使堂學居齋儒生圈點,充其黜齋之代。每歲九月望日合製時,其翌日大司成及四學敎授合坐,考講生進及儒生,生進居魁者,赴大科會試,儒生居魁者,赴小科會試。童蒙敎官之窠,革之,館學生進及幼學圈點坐起,每式年爲之,而必於正月望後爲之。圈點時,如有衆所共知實病實故者,則使之各各呈單,若無故不參者,則限一年停擧。圈點坐起時,如有起鬧敗事者,當該部官罷職,當該士子,永爲停擧。京籍生進欲居齋者,任其所爲,外方則各色,使本邑生進及儒生,齊會于本邑鄕校。一日考講,一日試取,其居魁者,生進中一人,儒生中一人,送于營門。營門又一日考講,一日試取,生進四人,儒生二人,送于成均館。生進則居東齋,儒生居下齋,每年分四等,每等二道所送生進及儒生,分番居齋。其餘外方生進及儒生,輪次居齋於本邑鄕校,各道生進及儒生擇送,每式年爲之。其上來之糧,自本官覓給,下去之糧,自成均館覓給,若有私故,受由下去者勿給。凡有國家大事及生民弊瘼,館學生進及儒生,直爲上疏,方外生進及儒生,上書于大司成,以爲轉聞之地。外方生進及儒生,上書于本道監營,以爲轉聞之地。雖京外民吏,欲有言者,許其告于當府及當該邑,以爲轉次上聞之地。如是則士趨正而風俗厚,下情通而庶事理矣。范氏曰,古之敎者,家有塾,黨有庠,遂有序,國有學。士修之家而後,升於鄕,升於鄕而後,升於國,升於國而後,達於天子。其敎之有素,養之有漸,升之有序,故其賢才不可勝用。後世鄕里之學廢,人主能敎者,不過聚天下之士,而烏合於京師,眩耀於一時而已。董子曰,不素養士而欲求賢,譬猶不琢玉而求文彩。蘇軾曰,臣聞天下之治亂,出於下情之通塞,至治之極,至於小人,皆能自通,大亂之極,至於近臣,不能自達。其八,論生民之弊曰,白骨及逃亡軍布徵族也。良役果能變通,則逃故軍布徵族,自可免矣,而至於官吏無面,徵族則自如也。凡軍布徵族,其弊甚廣,而其害不至於促敗,官吏徵族,其弊不廣,而其害至於促亡。何者,設令外邑米布色吏無面,爲米百餘石,布五十同,則其爲官長者,爲先促囚。其元犯色吏,使之備納,而元犯者貧無以備納,則故爲縱囚,使之逃走之後,因卽捉囚元犯者首一族。使之書納一族別音記,則其爲首一族者,勿論族之族,査頓之査頓,一竝書納。其中有形勢,雖是元犯者至親,其所徵納,不至大段。如其無形勢,而或稱稍實者,則雖是元犯者之遠族,或査頓之査頓,其所徵納,不翅倍蓰。官家只幸其徵捧,不論其遠族與近親,準數徵捧後,元犯之逃亡者若還入,則依舊任使。今年旣如此,明年又如此,民間之有官吏一族者,因侵徵而敗家亡身者,踵相接也。冤號之聲,足以感傷天地之氣,而朝家不知恤,此良可慨然。此無他,守令初無知人之鑑,又牽顔情之私,該監及色吏庫子輩,皆不擇差,畢竟徵捧,只施虐政,此豈聖朝分憂之意哉?今若使守令,別擇座首,座首吏房,別擇色吏及庫子,而守令交遞時,勿論遠近,皆令面看交代,使之眼同反庫,如有無面,則使座首·史房·該監及色庫輩當之,當該舊官亦論罪。如是著法,則爲守令者,必當別擇座首,而監官以下,亦各勤所任,不至於大段無面,而侵徵一族之弊,可以永祛矣。其九,論籍牌之弊,我國戶籍之法,非不詳密,而漸至渝弊,漏戶旣多,甚者至增虛戶。蓋七事中,有戶口增之語,故爲守令者,每令面任輩,督出新戶,故面任者,元戶漏落者,則年年渠自捧食其情債。乃反以病廢,或獨戶殘戶樣,巧成虛戶,以增戶數。爲守令者,漫不知漏與不漏,虛與不虛,此無他,爲守令者,只奏其常漢面任輩之趨走奉承。初不以有風力士夫,差出面尊位之故,面任輩無愛惜身名之意,只以捧債欺罔爲主故也。今若以士夫之有風力者,擇差面尊位,使之考察於面任輩戶籍收捧之際,而納官時,尊位以該面戶口幾張捧上之意,報狀于本官後,自本官廉問。若有一戶一口之漏戶虛戶,則當該尊位及面里任,各別罪之。且移來移去之法,近來專不擧論,設令南部所居之家,移去北部,而南北部之官,不知其去來。湖西所居之人,移接湖南,而湖西·南之邑,不知其遷移,此豈當初設法之意哉?今後則申明舊典,設令南部所居之人,欲移去於北部,則呈單于該府尊位。尊位告于該府,該府以某人移去貴部之意,移文于北部,則北部謄其戶籍於新籍秩,以爲待式年載籍之地,私通于該里尊位,以爲住接居生之地。外方移來移去之法,亦用此例,若無移去公文,而私自移去者,則該里不許住接。若里任輩,私自許其去來,而自官廉問,現露之後,當該尊位及里任,以戶籍落漏之律罪之。且戶牌之法,雖似簡便,而漸有奸民弄奸之弊。設令奸民欲出僞造號牌,則給一錢文於京兆所屬,則勿論眞僞虛實,皆烙印以給。又有烙印空戶牌發賣之弊,雖無戶牌,行道及酒暮津渡,元無憑驗之事。以此之故,京外民人無戶牌者,十居七八,逃走者莫能禁止。人人各自去就,官家不相統攝,此弊不革,則將無以爲國矣。自今勿論京外,自有官爵者,至出身用角牌,自生進至通德郞,用木牌,自幼學至庶人,皆用紙牌,列書四祖,使該部該里尊位,收捧其紙牌,報狀于官家,以爲打印分給之地。每年式,改其紙牌,私自打印之法罷之,自大臣至士庶人出入時,各佩其牌,酒幕及津渡,勿論上下,皆令憑考戶牌。若無戶牌者,酒幕所任及津渡別將,卽爲捉納,則以捕賊之賞賞之。無戶牌者,以戶籍落漏之罪罪之,各寺僧徒及居士,亦皆用紙牌。如是則漏戶虛戶之弊可防,而人無逃亡,兵可自足矣。玄宗之末,版籍浸壞,下戶旬輸月送,不勝困弊。德宗時楊炎,改作兩稅法。其十,論積儲之弊曰,我國軍餉米及各樣還穀,平時則斂散於民間,當亂則皆爲軍餉。其中有邑小而還穀多者,邑大而還穀少者,各道有山城邑及水營·兵營還穀,如有多少不均之歎。宜令各道監司,取考道內軍餉及還穀之數,減其多者,而移送少處矣。京倉所儲之穀,脫有緩急,將爲軍餉,萬軍之命,皆懸於此倉。各倉皆有有司者,而當亂則不可但使其有司之臣守之,亦宜預爲區處,俾無臨急失措之患也。唐盧携曰,國家之有百姓,如草木之有根柢,若秋冬培漑,則春夏敷榮,願發義倉,亟加賑給。隋度支尙書長孫平,奏令民間,每秋家出粟米一石以下,貧富爲差,備之當社,委社司檢校,以備凶年,名曰義倉,隋主從之。胡氏曰,賑恤莫要乎近其人,隋義倉,取於民不厚,而置倉于當社,飢民之得食也,其庶乎後世義倉之法,因在而置倉于州郡,一有凶飢,能有司不以上聞,良有司敢以聞矣。比及報,可委吏屬,出而施之,文移反復,給散艱阻,監臨胥吏,相與侵漁。其受惠者,大扺城郭之近,力能自通之人耳。居之遠者,安能扶老携幼數百里,以取龠合之廩哉?其十一,論殿最之弊曰,我國殿最之法,非不嚴重,而漸至弛廢,中外之臣,皆以顧私爲主。京司殿最之法,幾乎廢却,至於監·兵營殿最,亦不過無勢數三邑宰,草草塞責。雖或有大不治名於道內者,如其有勢者,則不敢生意於貶下,其視古人望風解印去者,相去遠矣。自今宜令京司郞屬,重來六朔,新來者十二朔內,勿許遷轉,京司長官,六朔內亦勿許遷轉。京司長官及監·兵使,若無一人居中下則竝罷之。京司長官及郞屬,仕滿三十日後,始行褒貶,如外方五十日之例,勿論京外,三次居中者,二次居下者,一次居下,一次繡衣啓罷,而按覈的實者,竝禁錮,以勵群工,以懲史習,斷不可已也。董子曰,古所謂功課者,以任官稱職爲差,非所謂積日累久也。故小才雖累日,不離於小官,賢才雖未久,不害爲輔佐。是以有司竭力盡知,務致其業以赴功。晉武帝詔杜預爲黜陟之課,預奏,古者黜陟,擬議於心,不泥於法,末世不能紀遠,而專求密微。疑心而信耳目,疑耳目而信簡書,簡書愈繁,官方愈僞。魏氏考課京房之遺意,然失於苛細,以遺本體。豈若申唐虞舊制,取大捨小,去密取簡,委任達官,各考所統,歲第其人,言其優劣?如此六載,主者總集,採案其言,六優者超擢,六劣者廢免。優多劣少者平敍,劣多優少者左遷,其間所對不均,品有難易。主者固當准量輕重,微加降殺,不足曲以法盡也。其有優劣循情,不協公論者,當委監司彈之,若令上下,互相容過,此爲淸議大頹,雖有考課之法無益也。其十二,論鹽鐵之弊曰,鹽鐵之於國家,爲用大矣。凡鐵店鹽盆之在於各道者,未知上納之數爲幾許,而今世之士,徒知漢·宋末世,管天下鹽鐵之爲千古謬規,不知國家經用之在此。使八道鹽鐵,太半歸於私家之利,良可慨然。況鹽盆與鐵店無稅之處,公家次知外,各道監·兵·水營本官,京各司諸宮家之次知者,各自收捧之際,其爲弊於民間,殆有甚於自公家收稅。且京外山城,所謂待變醬,多者四五十甕,小者數十甕,皆以重記會付爲主,太半爲不可食之物。脫有緩急,其可爲許多軍兵之所需乎?朝家不知此慮,徒特虛簿之醬,眞所謂甕算也。今宜令各邑鹽盆,依本來收稅之數,有山城邑則捧留該邑,無山城則盡歸之公家。分作京城·南北城·江都待變之需,而大處則置千餘斛,小處則積四五百石,誠爲得宜矣。衛覬曰,鹽,國之大寶,宜如舊置使鹽賣,以其直益,市犂牛,若有歸於民,以供給之,勸耕積粟,民必歸之。曺操從之,由是關中服從。元魏旣罷鹽池之禁,其利皆爲富强所專,乃復收之。邢巒曰,聖人斂山澤之貨,以寬田疇之賦,收關市之稅,以助什一之儲。取此與彼,皆非爲身,所謂資天地之産,惠天地之民。其十三,論耗財之弊曰,我國耗財之端非一,第宅踰制也,飮食糜費也,衣服奢華也,器用巧飾也。天下之土地不加闢,物産不加出,而人物之繁殖,十倍於前。雖上自朝廷,下至匹庶,皆務乎儉約,猶懼其不能保其常産。況士庶人,欲效大夫之奢侈,大夫欲效宮家之奢侈,轉相務勝,日甚一日,如是而其能保其國乎?此無他,未有限節故也。第宅服飾等物,皆有上下之品,今宜明其等級,俾不得踰制,有紋綾緞,自朝家已爲防禁,誠爲抑奢之一端,而雖我國綿紬·白木·苧布·麻布等物,亦可作衣服之資,又何必用重價,而貿他國之物乎?自今闕內及軍門所用外,凡係唐物貨,一切禁斷。至於㺚馬,體大善走,若勝於我國之馬,而我國道路之平易,與中國異,少有趨馳險路,必生熱病。八道驛馬之以㺚馬責立者,未過一年,已至病斃改立。爲官長者,不恤驛民之弊,只取目前之健實。自今御乘馬,京外各軍門及各驛㺚馬責立之規,宜令一切禁斷也。漢文躬行節儉,有譏之者,帝曰,朕爲天下惜財耳,豈得妄用?吳華覈上疏曰,今民貧俗奢,轉相倣效,兵民之家,內無甔石之資,出有綾綺之服,上無尊卑等級之差,下有耗財費力之損,求其富給,庸可得乎?晉傅咸曰,奢侈之費,甚於天災。凡十三弊,逐弊之下,附列古人所論,俾考閱驗其得失之跡焉。要之立法則務遵舊典,期於申明,革俗則一委鄕約,歸於公正,用人則自上而及下,薦人則自下而達上,使上澤孚于下,下情達乎上,譬如一身,筋絡血脈,流通貫徹,無有一分壅閼。推此以至於極,則可以捄一代之弊,而回祖宗之治矣。然紀綱不立則雖有賢於此法者,亦無所施矣。此皆臣數十年前精力也。當欲一塵於黈纊之下,而疎遠賤臣,無以自達,殆同弊箒之自珍,藏之籄笥者久矣。今幸聖明在上,導之使言,臣年六十九矣。今若不言,是上而孤求助之聖意,下而負補國之初心,玆敢畢陳所蘊。伏願聖慈,矜其愚不錄其罪,勿以人廢言,是臣區區之望也。臣無任屛營祈懇之至,謹昧死以聞。批答出筵說
己丑十月二十八日辰時,上御延和門外。香祗迎入侍時,行都承旨韓必壽,左承旨洪良漢,右承旨閔弘烈,左副承旨具庠,右副承旨魚錫定,同副承旨徐有良,假注書李祖源,編修官金聖猷,記注官許鍒,以次侍立。祗迎罷後,上御建明門。上曰,禮房承旨,往豐壤奉審碑閣,仍往順康園,奉審以來。駕前下敎命書傳敎曰,再明日與十二月初四日·初八日,延和門當祗迎,而再明日則當與世孫同禮。以此分付,侍衛入直及儀注置之,只入正時,皆依例擧行,春·桂坊亦入直待令。又命書傳敎曰,擧條遲滯中官,越俸五等,不能檢勅承傳色,亦越俸三等。上曰,申光緝與他有異,傳旨中分揀。榻敎上曰,承旨越俸下敎勿施。榻敎命書傳敎曰,其君益衰,小官怠慢日甚,以注書薦言之,下敎其踰月,而尙不擧行,事之寒心,莫此爲甚。在京人,於待漏廳,今日內擧行,在外人,卽命來京擧行,而若過其日,政院直捧禁推。命藥房持湯劑入侍。都提調問候。上曰,一樣矣。藥房先退。上製下記懷文,仍卽還御。諸臣以次退出。
己丑十月二十八日巳時,上御集慶堂。晝講入侍時,知事李思觀,特進官元仁孫,參贊官徐有良,侍讀官李澤遂,檢討官李碩載,假注書李祖源,編修官金聖猷,記注官許鍒,以次進伏訖。上先誦小學篇題四大文。澤遂又繼讀。上曰,增註爲舊註,而今所錄章下註,則先正所附者矣。澤遂曰,然矣。上曰,上下番陳文義,可也。澤遂曰,信者之義甚好,伏願體念焉。上曰,固好,而不如汎愛衆而親仁大字矣。碩載曰,伏願於行有餘力之行字,加勉焉。上曰,當留念矣。仁孫曰,伏願於實地上加勉焉。思觀曰,子夏賢賢章,先儒以爲有抑揚太過之弊,而其意則與孔子之言,無異同矣。上曰,文義,好矣。上命進湯劑。提調進伏。上進湯劑後,命講官先退。藥房亦繼出。
己丑十月二十八日巳時,上御集慶堂。藥房入診入侍時,都提調金尙喆,提調元仁孫,副提調韓必壽,假注書韓德厚,編修官金聖猷,記注官許鍒,醫官許礈·李以楷·鄭允協·慶絢·吳道炯·柳光翼·玄處明·丁志泰,以次進伏訖。尙喆曰,俄間聖候,若何?上曰,一樣矣。尙喆進湯劑,上進御訖,尙喆請診候,上命入診。礈曰,脈候調均,比昨差勝,而滑體猶未快矣。以楷·允協·絢·道炯·光翼·處明·志泰所奏,一如礈言。上曰,豐壤比康·泰陵頗遠乎?仁孫曰,然矣。豐壤則五十里矣。上曰,今年臘享,在二十日後,果晚矣。尙喆曰,明年有閏,故晚矣。上曰,使行,幾何去也?仁孫曰,頗遠去矣。上曰,慶絢見國舅病乎?絢曰,外感似解,而氣甚虛脆,所見悶矣。上曰,瘁於國事而然矣。尙喆曰,悶矣。上曰,近來科表勝於前,今番召試作,頗佳矣。尙喆曰,果勝於前,而儷文有程式,故考官易辨優劣矣。仁孫曰,科文中表,最難矣。上曰,欲召見今番壯元,而未果矣。命退出,諸臣以次退出。
己丑十月二十八日未時,上御集慶堂。大臣·備局堂上,引見入侍時,領議政洪鳳漢,左議政金相福,右議政金尙喆,行司直李昌壽,綾恩君具允明,右參贊沈鏽,知敦寧鄭弘淳,戶曹判書洪麟漢,兵曹判書金時默,副司直具善復,刑曹判書李章吾,行副司直蔡濟恭,吏曹參判李最中,行副司直鄭存謙,兵曹參判李重祜,大司諫安杓,執義李鎭恒,副校理李澤遂,左副承旨具庠,假注書李祖源,編修官金聖猷,記注官許鍒,以次進伏訖。提調進湯劑,藥房先退。上曰,上疏者,誰也?鳳漢曰,李宜業矣。命庠讀疏訖。上曰,入侍諸臣,各陳所見,可也。鳳漢曰,條目中移來移去法及都事法,當更爲消詳後,回啓矣。相福·尙喆曰,其言有可用不可用,而科弊則誠好矣。時默曰,言雖迂闊,而可用者,多矣。允明曰,言出誠實,可用者,擇之好矣。昌壽曰,言太迂,惟在上裁矣。善復曰,老人之言,甚繁瑣,貴則貴矣。章吾曰,雖有可否,而識慮淺短,不敢仰達矣。鏽曰,有可用不可用,惟在上裁矣。濟恭曰,言或細琑迂闊,而自上示擇蕘之意,則好矣。杓曰,擇用,好矣。鎭恒曰,雖不純好,間有好處,擇用好矣。重祜曰,唯在擇用之如何矣。命奉審承旨入侍,弘烈進伏,讀祭物單子訖,上命先退。鳳漢曰,檢閱李商建翰圈爻周之命,旣蒙分揀,則職名自如,而之次人尹弼秉,又已付職,坐次間極有妨礙。如今弼秉勿爲上來,行公於商建上來行公之前,則猶可成說,而此似行不得。若使商建,在於削職之中,則好矣,亦無執言可罪之端。商建若爲出六,則都無事,而此則太遽,於此於彼,俱皆難便矣。上曰,卿等之意,何如?相福曰,商建旣先付,而弼秉若先謝,則誠難處矣。弼秉使之行公於商建之後則固好,而不然,則商建似當區處矣。上曰,春秋館堂上,亦陳所懷。昌壽曰,商建先爲供仕,而弼秉本職,姑爲安徐,以待當付之朔恐似好,而館規則無可據者矣。上曰,然則出六,可也。上曰,檢閱李商建出六。榻敎上曰,李喆輔近日,何如?注書卽其姪也,似當詳知,近日凡百,何如?祖源起伏對曰,比之向來,感疾時小勝,而昏耗則一樣矣。上曰,注書以開門時不往見有下敎,而聞其聲音,甚嘉矣。鳳漢曰,然矣。鳳漢曰,兪奉朝賀大祥已過,其奉祀孫,錄用,似好矣。命書傳敎曰,噫,昔年舊臣,只有兪奉朝賀,予意其子闋服未易云,今聞祥日今夜云,追惟二年前,此心勝道,豈特兩子之心?過八夫人,何堪此夜?特令該曹食物輸送,以表予意,一以慰九原。頃者已有兪彦鉉待闋服調用之命矣,有奉祀孫云,過禫後,卽爲懸註調用,其令官職行吉祭焉。諸臣以次退出。
己丑十月二十八日申時,上御集慶堂。藥房入診入侍時,都提調金尙喆,提調元仁孫,副提調韓必壽,假注書韓德厚,編修官金聖猷,記注官許鍒,醫官許礈,以次進伏訖。尙喆曰,俄間聖候,何如?上曰,一樣矣。尙喆進湯劑,上進御訖。尙喆曰,明日湯劑,如前乎?上曰,依爲之。諸臣以次退出。
上在慶熙宮。停常參,只晝講。
藥房都提調臣金尙喆,提調臣元仁孫,副提調臣韓必壽啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣。晝講時入侍,宜矣。
中宮殿·惠嬪宮,藥房口傳問安。答曰,知道。
備忘記,昨日西北付料軍官當試射,繖扇侍衛置之,試官當下敎,食後待令事,分付。
以承傳色,口傳下敎曰,西北付料軍官試射時,騎判·訓將·禁將,入直騎郞·入直摠郞試官,只該房入侍。傳于具庠曰,明日試射處所,隆武堂爲之。
以承傳色,口傳下敎曰,世孫調息,明日世孫祗迎安徐。
傳于具庠曰,明日乘轎,當於資政門爲之事,分付。
備忘記,明日崇政殿,當爲常參晝講,侍衛只入直,只三公·備堂·儒臣·時任·侍從臣入參,禁軍·砲手排立安徐,待下敎只入正時。
傳于閔弘烈曰,晝講爲之,明日晝講爲之。
吏曹口傳政事,檢閱單兪漢謹。
備忘記,紀綱雖曰寒心,尹弼秉之過限,此何分義?況李商建陞六之後,焉敢若此?朝鮮爲翰林者,豈特此輩?依李鼎運例,一體翰圈爻周,使此類,少知國有國君有君,有考奏之命。兪漢謹卽爲口傳付職,牌招入直,同春秋一體牌招,今日內考奏。
傳曰,盡爲考出後入侍。
以承傳色口,傳下敎曰,久任郞廳,晝講同爲入侍,入侍單子先入之。
己丑十月二十九日辰時,上御集慶堂。晝講入侍時,知事鄭弘淳,特進官李得宗,參贊官閔弘烈,侍讀官李澤遂,檢討官李命彬,假注書李祖源,編修官金聖猷,記注官許鍒,以次進伏訖。提調進湯劑,上曰,三提調勿退,仍侍坐,可也。上讀小學題辭訖,上曰,一處不礙,予自謂順通矣。命澤遂讀題辭上半,命彬讀題辭下半。上曰,上下番陳文義,可也。澤遂曰,此書要旨,不出一個誠字,伏願留神焉。命彬曰,行誼二字,尤緊於日用,伏願留神焉。上曰,文義皆好,於予心甚愧矣,而昔非不足,今豈有餘?八字尤好矣。弘淳曰,以先王典章言之,當初設置無欠,若依此遵行,則不但昔非不足,今豈有餘?終至於乃復其初矣。上曰,言甚切實矣。得宗曰,伏願於蒙養二字,加勉焉。上曰,向日童蒙入侍,亦有意矣。弘烈曰,伏願於培根二字加勉焉。上曰,文義,好矣。經筵先退。上手書,命編次人元仁孫讀奏,下尙喆,尙喆起伏擎拜讀奏曰,非但臣家幽明之感泣,御筆字劃無欠,實國家之幸矣。又下手書於弘淳如右相,又下手書於仁孫如弘淳,又下手書於弘烈如仁孫訖,命書傳敎曰,暮年講此小學,領事·知經筵悶兩臣之父,皆是舊僚屬,一倍乎予心,手書先賜大臣·重臣,仍命賜祭其家,令儀曹卽爲擧行,而贈領相家,遣承旨具庠,贈贊成家,遣儒臣李澤遂。噫,古僚屬旣思,況近相乎?見秉筆承旨,愴懷倍焉。旣思古臣,豈不思近臣,而且今予之心,惟憶昔之心,興惟古臣,古右相家,亦遣承旨洪良漢進去,判尹旣承命,故奉朝賀家,令該曹米布輸送。諸臣以次退出。
己丑十月二十九日巳時,上御集慶堂。藥房入診入侍時,都提調金尙喆,提調元仁孫,副提調韓必壽,假注書韓德厚,編修官金聖猷,記注官許鍒,醫官許礈·李以楷·鄭允協·慶絢·吳道炯·柳光翼·李養善·李長周,以次進伏訖。尙喆曰,夜間聖候,若何?上曰,一樣矣。尙喆曰,寢睡·水刺之節,何如?上曰,如前矣。尙喆進湯劑,上進御訖。尙喆請診候,上曰,置之。副提調先爲出去,監煎以來。必壽·德厚先退。晝講罷後,上曰,藥房提調,持湯劑更爲入侍。必壽·德厚持湯劑進伏,尙喆再進湯劑,上進御訖,仍命診候。礈曰,脈候左右三部調均,滑體差勝,而猶未如常矣。以楷·允協·絢·道炯·光翼·養善·長周所奏,一如礈言。上曰,提調率醫出去,監煎以來。仁孫及諸醫先退。上曰,才有致祭之命,而閔弘烈之父,爲人善而爲相速矣,與卿年,何如?尙喆曰,一年差池矣。雖常時不親之人,至今皆思之,可知其人之賢矣。上曰,其子亦賢矣。尙喆曰,然矣。上曰,故判書元景夏,爲國誠心,貴矣。尙喆曰,誠然矣。上曰,故相臣李,爲相果速矣。尙喆曰,十年內登黃閣矣。上曰,故相臣金在魯,居相職,最久矣。尙喆曰,爲相二十餘年,而爲領相十餘年矣。上曰,待令輪對官入侍。兵曹正郞李亨元,戶曹正郞尹得霖,戶曹佐郞李敬倫,刑曹正郞金思穆,宣惠廳郞廳朴師建·李章祜,司僕僉正李聖模,司僕判官金相直,漢城判官趙載翰,軍資判官宋可相,掌樂主簿金大淳,成均學正任玉,廣興副奉事朴基正進伏。上曰,各奏職掌,亦奏所懷,可也。亨元曰,別無所懷矣。得霖曰,無所懷矣。上曰,年幾何?得霖曰,五十三矣。敬倫曰,無所懷矣。思穆曰,無所懷矣。上曰,以兒名知之矣,已長成矣。尙喆曰,老蒼矣。師建曰,無所懷矣。上曰,年幾何?師建曰,六十一矣。章祜曰,無所懷矣。上曰,誰也?尙喆曰,李景祜弟也。聖模曰,以馬政無所懷矣。上曰,已老乎?尙喆曰,一髮不白矣。相直曰,無所懷矣。上曰,左相弟乎?尙喆曰,然矣。載翰曰,無所懷矣。上曰,前者陞六者,誰也?尙喆曰,趙載天也。可相曰,無所懷矣。上曰,年幾何?可相曰,六十三矣。大淳曰,無所懷矣。上曰,金應淳,幾寸?尙喆曰,四寸矣。必壽曰,淸州牧使金履遠之子,而有文學矣。玉曰,無所懷矣。上曰,頃者泮儒饋飯時,饌品勝於泮供云,泮饌,何如?必壽曰,五日有大別味,三日有小別味,而似不及御賜饌矣。基正曰,無所懷矣。上曰,誰也?必壽曰,故忠臣朴彭年奉祀孫也。上曰,幾代孫也?基正曰,十三代孫也。上曰,年幾何而居何處?必壽曰,二十二歲,而居大丘矣。輪對官退出。上曰,注薦,幾人爲之?必壽曰,只三人封薦,而罷散人,則無敍用文跡,故不得爲之云矣。上命入升補五抄榜,必壽讀奏。上曰,儒生喜見升學乎?必壽曰,然矣。上曰,今番國子長善爲之乎?必壽曰,多批點而書高等,故雖老儒,亦聳動入場云矣。上曰,連設則儒生必勞矣。尙喆曰,明日則十日之講將畢,此後則勿臨寒殿,夜對·召對間爲之,令儒臣讀之,而聽講,則好矣。上曰,言則是矣。藥房提調,持湯劑更爲入侍,仁孫進伏,尙喆三進湯劑,上進御訖。尙喆曰,明日湯劑如前乎?上曰,依爲之。今日早爲退去,可矣。諸臣以次退去。
己丑十月二十九日夜二更,上御集慶堂。同春秋入侍時,右副承旨魚錫定,假注書李祖源,編修官金聖猷,記事官兪漢謹,同春秋鄭存謙·成天柱,以次進伏訖,命漢謹,讀實錄單子。上曰,慶德宮何時來御乎?存謙曰,三月四日,則無來御之事矣。上曰,慶運宮在於何處耶?天柱曰,月山大君舊宮而,其宮獨免兵火,故爲時御〈拜〉,而時人謂之西宮矣。上曰,見政院日記乎?存謙曰,未見日記,而見承旨考出者矣。天柱曰,變後日記故未詳,而朝夕講,皆行於慶運矣。上曰,明日又考出卽阼處所後,入侍,可也。諸臣以次退出。
上在慶熙宮。行常參,只晝講。
藥房都提調臣金尙喆,提調臣元仁孫,副提調臣李潭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。夜益長,予則一夜兼二夜,氣則一樣。殿座時入侍,宜矣。
傳于閔弘烈曰,內局入侍。
備忘記,今日祗迎·常參·晝講有命,都承旨兼有焉,宜先來到,而鷄聲雖聞,促門之聲寥寥,特解其任,三承傳色一皆昏睡,各越一等。
中宮殿·惠嬪宮,藥房口傳問安。答曰,知道。
以承傳色,口傳下敎曰,都承旨有闕,代前都承旨李潭除授,牌招察任,房順房,三院副提調例兼。
傳于李潭曰,內侍敎官入侍。
以承傳色,口傳下敎曰,今日月臺親傳,崇政殿常參·晝講,禮房知悉。
吏批啓曰,判書申晦病不來,參議未差,小臣獨政未安,何以爲之?敢稟。傳曰,仍爲之。
以申暐爲大司憲,尹承烈爲執義,李正吾爲司諫,鄭彦暹爲掌令,申尙權爲掌令,李翼運爲持平,李崇祜爲持平,李得臣爲獻納,林德躋爲正言,朴相岳爲校理,黃㝡彦爲弼善,李惟秀爲刑曹參判,元義孫爲戶曹參議,申五淸爲軍資正,金鍾秀爲奉常正,洪相聖爲吏曹佐郞,趙德海爲東部奉事,權裕爲徽陵別檢,丁範祖爲黃山察訪。兵批,判書金時默進,參判李重祜病,參議李瀰病,參知徐有寧入直,進承旨具庠進。吳道炯爲知事,李齊嵒爲副摠管,洪啓祐爲司禦,吳漢迪爲古群山僉使,白鳳麟·李鎭恒·朱炯質爲副護軍,尹得雨·鄭尙淳·金魯鎭·尹東昇·洪述海·徐命善·趙·李性遂·李仁培·申光履·崔台衡·朴起采·李命植·洪梓·元義孫·慶再觀爲副司直,李商建爲副司果,李祖源爲副司正,僉知單金漢謙·具埉·金璹,同知單崔尙逵。
李潭,以吏曹言啓曰,來十一月初一日,行宗廟朔祭大祝,前通禮李壽勛,前校理李命勳,時無職名,令該曹口傳付軍職,何如?傳曰,允。
閔弘烈,以弘文館言啓曰,修撰趙載俊,自鄕上來云,卽爲牌招察任,何如?傳曰,允。
又以侍講院言啓曰,本院新除授兼弼善金熤,除拜多日,尙不出肅,卽爲牌招察任,何如?傳曰,允。
兵曹口傳政事,以洪道明爲東里僉使,徐克悌爲平薪僉使。
具庠,以兵曹言啓曰,今十月二十八日,廣州居女人孔召史,自興化門入來,差備門外擊錚,依例令攸司囚禁治罪,當該守門將安宗爀,依定式推考,何如?傳曰,允。
香祗迎罷後,政院·玉堂·藥房口傳問安。答曰,知道。
正言安聖彬疏曰,伏以臣父,伏蒙恩暇,往省先壠,塋役有事,未及還歸矣。卽接鄕信,忽自數日,猝患毒感,症恙非細,急足來報,鄕村醫藥,旣難及時周旋,左右扶將,適無親人在側,臣自聞此報,方寸如灼,按住不得,急往歸護,容俟疾勢之稍間,以爲將來之計,而職名在身,任情徑發,悚惶之極,靡所容措。伏乞天地父母,俯垂矜憐,亟削臣職,以便往護,仍治臣擅行之罪,不勝幸甚。批答出筵說
司直閔百興疏曰,伏以臣,冒犯邦禁,罪之大也,只奪告身,罰之輕也。逬跡郊坰,撫心惶恧,曾未幾何,特降收敍之命,還差籌司之任,繼有申飭行公之敎,不知聖明,何取於醜拙畢露之臣,而恩數之鄭重,去而益隆也。揆以義分,固宜趨承,而罪名纔解,遽入脩門,跡涉放恣,亦所不敢。向者銀臺之違逋,實出於萬不獲已,而至今追思,餘悸尙切,且於日昨侑祭臣兄,恩榮曠絶,若使臣兄有知,冥冥九原,感結儻復如何?闔門感泣,已竊罔極,而微臣去就,特紆聖念,敎辭淳淳,至使臣子歸傳,夫爲人臣而得此於君父者,其幾人哉?臣聞命惶感,同知攸措。念臣通籍立朝,殆近十年,隨處瘡疣,前後何限,而未有今番事之昏憒特甚,大臣陳達,擧條頒示,則凡有耳目者,豈不聞知乎?臣則身居籌司,矇不覺察,旣不克爭難於定式之初,終又以犯禁於定式之後,頹綱可振,而緣臣而不得振,朝體宜尊,而緣臣而反益輕,臣之儱侗,至此益著,如此,而尙可以冒據於宥密之地,以益其貽羞之端耶?至若定式中可言之事,不但由此罷譴,更論其事之爲惶悚,臣旣不以籌司自居,則亦何敢議到於廟堂之事,以增其唐突之罪乎?今日常參,有備堂入侍之命,而顧臣情勢,末由蠢動,臣罪至此,尤合重誅。玆敢冒陳短章,伏乞聖明,亟削臣籌司之任,仍治臣逋慢之罪,以肅朝綱,以安私分,千萬幸甚,批答出筵說
己丑十月三十日辰時,上詣崇政殿月臺。親傳香,常參·晝講入侍時,行都承旨李潭,左承旨洪良漢,右承旨閔弘烈,左副承旨具庠,右副承旨魚錫定,同副承旨徐有良,假注書韓德厚·李祖源,編修官金聖猷,記事官兪漢謹,特進官李昌壽,知事洪麟漢,參贊官具庠,侍讀官李澤遂,檢討官李命彬,領議政洪鳳漢,左議政金相福,右議政金尙喆,綾恩君具允明,禮曹判書李溵,行司直李章吾·具善復·金孝大,執義李鎭恒,掌令朱炯質,持平慶再觀,大司諫安杓,正言安聖彬,以次侍立訖。提調進湯劑,問候,上曰,一樣矣。命奉審承旨入侍。弘烈奏祭物皆精嘉無欠。上先讀小學題辭訖,澤遂·命彬繼讀。命上下番陳文義,澤遂曰,伏願於恭字,加勉焉。命彬曰,伏願於早諭敎三字,加勉焉。上曰,所奏,好矣。昌壽·麟漢曰,諸臣已盡奏,臣則更無仰勉者矣。庠曰,伏願於端本務實,留念焉。上曰,切實矣。命書傳敎曰,昔漢光武,謂耿弇曰,有志者事竟成。噫,千千萬萬料表,復逢丙戌,二書二經旣重講,一則憶昔,一則情約,其年欲三講小學,事不諧意,思賢閤中,只述小學指南,欲爲代講,諸臣皆曰康復,予則曰誠偶然,慷慨于今,奏陟降而講十日,夜聞實錄奉告,自西宮至昌德,朝晝夕講皆御,或文政或明光,夜聞此,今日坐此殿,意蓋深也。今日之講,其亦爲畢講。故自書題,至子夏章皆誦,無酒只肴,政院·玉堂祗受,外而玉堂冊色書吏,內而書房排設,依例施賞,而此後只誦之文,何循常例?依頃年中庸輪講之規。頃者資政講小學,此殿講大學,意亦在焉。今後小學立敎篇,大學經一章,輪回以講,勿講案冊,勿籤自止,勿爲習講,待下敎隨時只入正時事,分付弘文館。上曰,承旨先拜,置之,榻敎鳳漢曰,東籍倉舍,自前有禁軍入直之規矣。籍穀則太常郞廳取去,仍卽運入,禁軍則了無可守之事,終年入直,實無意義。如以爲有所重,則西籍何爲而獨無守直耶?禁軍分差之役,近來漸廣,誠宜軫念,如此無關緊處,在所革罷,而自下不敢擅便,敢此仰達矣。上曰,古見省記,意謂或有守直,今聞此奏,此所禁軍之一難堪者。大典及省記中,古有今減者多,自今日書命減,懸註特爲除番。李溵曰,外方儒生·校院生勸課與童蒙小學考講,法意甚美,而近來以來,便成文具,今我聖上,日御經筵,親講小學,日昨勅敎,眷眷於敎訓蒙士,此實鼓動四方之一大機會也。自今以後,更加着意,嚴其程式,申以勸懲,俾有實效,恐爲得宜,以此出擧條申飭,何如?上曰,所奏是。依爲之。鎭恒·炯質·再觀曰,臣等有區區所懷,敢此仰達矣。臣等屢次登筵,不能出一言論一事,伈伈泄泄,只傳古紙,聾瞽喑啞,爲臣等準備語也。聖明雖不以爲罪,同朝雖不以譏,而臣心之愧恧,已無可記,而日前伏見前監役李宜業疏批下者,以耳目聾瞽,聖敎備至,雖非指的誨責,臣亦耳目中人,溺職之失,在所難免,何可一刻仍冒於臺次乎?請命遞斥臣職。上曰,其嫌雖得體,初曰所懷,臺體不然。以下敎者爲臣等準備之言,虧體極矣。依啓。杓·聖彬曰,臣等俱以無狀,猥恭言地,屢登筵席,不能出一言論一事,臣方靦然自頌,昨伏見前監役李宜業疏批下者,以近者耳目聾瞽,聖敎縷縷,臣等瞿然慙悚,無地自容。若論不言之罪,臣等無以自解,何敢一刻晏然於臺次乎?請命遞斥臣職。上曰,一時勅敎,撕捱太過,勿辭,亦勿退待。杓曰,臣有區區所懷,敢此仰達矣。殿下聖算彌高,益自奪勵,夙夜憂勤,凡在臣隣,孰不欽仰,而近來日候乖和,毒感遍滿,人皆惴惴憂懼,而殿下觸冒風霧,頻御寒殿,下情焦迫,曷有其極?今日悠悠萬事,無過於保嗇聖躬,伏望十分愼護,以副臣等焦憂之情焉。上曰,意則愛君,其君焦悶,惟在紀綱,臺臣其亦自勉。杓·聖彬曰,罪人天大之窮凶情節,昭載於乙亥逆案,至今全保首領,終是失刑之大者。旣拿旋配,雖出於聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。提調進湯劑訖,庠讀閔百興·安聖彬疏。命書傳敎曰,噫,閔百興則旣已定法,隨事以施,卽國體也,今章叩謝乎,批提乎?安聖彬則憶昔臨法殿,今始侍從者,其宜竭蹶之不暇,今章何心,尋鄕何心?安,莫云老。安雖老,豈望八其君乎?頃者法講,父兄飭子弟之請,于今觀之,其雖是也,然君飭不遵,況父兄之敎乎?予自哂焉。以批旨言之,漠然若無聞,以此陳章,其君重乎,宰臣·臺臣重乎?以閔百興言之,昨擧之後,雖有萬段撕捱,今日則來參見君,可也。安聖彬則予則曰,聾瞽之外,意不直,頃者下敎,若何,而雖該房,何敢捧納?諸承旨亦何默默?若此不已,於政院坐席未暖,故今番參酌,當該承旨,從重推考,諸承旨亦爲推考,其章給之。諸臣以次退出。
己丑十月三十日午時,上御隆武堂。親臨西北付料軍官試射入侍時,左副承旨具庠,假注書韓德厚·李祖源,編修官金聖猷,記事官兪漢謹,兵曹判書金時默,行司直李章吾,行司直具善復,兵曹佐郞洪周萬,都摠都事元啓弘·鄭胤弼,以次侍立訖。上曰,射耦進前,奏居住姓名,可也。命書傳敎曰,西北軍官試射,取居首例也。金應三片箭三中加資,閑良李陽信三分居首,直赴殿試,命頒賞。上曰,崔成岳·洪道明,今日政邊將口傳擧行。命書傳敎曰,莫重陵役人,豈可踰此月?僉使中一人,遞付京職,一人瓜滿者,作窠口傳擧行。又命書傳敎曰,僉使二窠,旣已下敎,金道鼎,豈可踰月?相當守令窠,待窠卽爲調用事,分付吏曹。試射罷後,諸臣以次退出。
己丑十月三十日申時,上御集慶堂。藥房入診入侍時,都提調金尙喆,提調元仁孫,副提調李潭,假注書韓德厚,編修官金聖猷,記注官崔宗謙,醫官許礈·李以楷·鄭允協·慶絢·吳道炯·鄭允說·柳光翼·金光國·許溫,以次進伏訖。尙喆曰,午間聖候,若何?上曰,一樣矣。尙喆進湯劑,上進御訖,命入診。礈曰,脈候調均,而滑體猶未快矣。以楷·允協·絢·道炯·允說·光翼·光國·溫,所奏一如礈言。上曰,閔百興之章,來矣。尙喆曰,向來處分後,必欲一番陳疏承批云,而安聖彬則今日入來矣,以親病陳疏矣。上曰,噫,閔百興則旣已定法,隨事以施,卽國體也,今者之章,叩謝乎,撕捱乎?安聖彬則憶昔臨法殿,今爲侍從者,其宜竭蹶之不暇,其參何心,尋鄕何心?安莫云老,安雖老,豈近八其君乎?頃者法講,父兄飭子弟之請,于今觀之,其請是也,然君飭不遵,況父兄之敎乎?予自哂焉。以批旨言之,漠然若無聞,以此陳章,其君重乎,宰臣·臺臣重乎?以閔百興言之,昨擧之後,雖有萬般撕捱,今日則來參見君,可也。安聖彬則予則曰,聾啞之外,意不直,頃者下敎若何,而雖該房,何敢捧納?諸承旨亦□默默,若□而已,於政院坐席難暖,故今□參酌,當該承旨,從重推考,諸□□□□□考,其章還給之,出傳敎尙喆曰,□□時臣□□□殿下□毫,不勝慶忭矣。上命都提及首醫以下四人,進前詳察之曰,何邊最多?礈曰,右邊尤多矣。上笑曰,此亦爲賀乎?國舅·領相,必不知此矣。尙喆曰,僚相似或未知,而臣今乃詳細仰瞻,多而長矣。□書亦稱眉毫,不如耳毫,此誠壽徵之大者矣。上笑曰,暮年用心,故毛□□□矣。諸醫皆以壽徵仰達。尙喆曰,明日湯劑如前乎?上曰,依爲之。尙喆·仁孫,率諸醫先退。上命潭,書近八翁問答御製,令戶房精寫以入。又命潭,讀四學製榜訖。潭曰,翰林考實錄入來,兼史出送乎?上曰,依爲之。宗謙退出,兪漢謹進伏。上命漢謹,讀考出實錄後,上曰,當更令下番,考出實錄,預備□□申□□,分付。聖猷還奏曰,預備兼春秋崔宗謙,已出去矣。潭曰,未罷入侍之□□□□兼春秋先爲出去,崔宗謙推考,何如?上曰,置之。潭曰,下番明日考奏乎?上曰,依爲之。潭曰,內侍敎官,依下敎來待矣。上曰,內侍敎官入侍。出榻敎李養鼎□□進伏。上曰,內侍先學小學書題乎?養鼎曰,然矣。上曰,李養鼎,誰也?潭曰,□府事李□□□也。上曰,李來年少乎?潭曰,然矣。養鼎·來先退。上命潭讀政望,至朴相岳,上曰,予□忘,相岳爲朴相□□弟,纔闋服,而爲人兄弟皆善矣。潭曰,然矣。讀政望畢,諸臣以次退。
上在慶熙宮。停常參·經筵。
藥房都提調金尙喆,提調元仁孫,副提調李潭啓曰,伏未審夜間,聖體若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。今當陽至之月,近更何諭?氣則一樣矣。待下敎入侍。
中宮殿·惠嬪宮,藥房口傳問安。答曰,知道。
魚錫定啓曰,大司憲申暐未肅拜,執義尹承烈在外,掌令鄭彦暹·李尙權未肅拜,持平李翼運·李崇祜在外,今日以監察茶時之意,敢啓。傳曰,知道。
傳于徐有良曰,內局入侍。以都摠府言啓曰,今日內三廳武兼禁軍及軍兵等,中日習射,請出標信。傳曰,知道。
李潭,以侍講院言啓曰,本院新除授□□黃最彦,時在江原道平康地,書筵入番事緊,斯速乘馹上來事,下諭。傳曰,允。
魚錫定,以義禁府言啓曰,時囚罪人前持平尹正烈禁推公事判付內,待朔盡以不應爲私律勘處草記直放事,判下矣。今已朔盡,以不應爲私律,杖□收贖,奪告身三等,而依承傳功減一等,放送之意,敢啓。傳曰,知道。
己丑十一月初一日午時,上御集慶堂。藥房入診入侍時,都提調金尙喆,提調元仁孫,副提調李潭,假注書韓德厚,編修官金聖猷,記事官兪漢謹,醫官許礈·李以楷·鄭允協·慶絢·吳道炯·柳光翼·玄處明·金世彦,以次進伏訖。尙喆曰,夜間聖候,何如?上曰,一樣矣。尙喆曰,寢睡·水刺之節,何如?上曰,如前矣。尙喆進湯劑,上進御訖。尙喆請診候,上曰,入診。礈曰,左右三部脈度調均,滑體亦好矣。以楷·允協·絢·道炯·光翼·處明·世彦所奏,一如礈言。上曰,提調出去,監煎以來。仁孫先退。上命讀實錄考出謄本,謹讀畢。上曰,政院日記詳記,而實錄則略記矣。尙喆曰,然矣。上曰,右副承旨入侍,詣臺臺諫入侍。竝出榻敎右副承旨魚錫定,正言林德躋進伏。上曰,臺臣旣入侍,傳啓,可也。德躋曰,請還寢鍾城府爲奴罪人天大酌處之命,依律處斷,措辭見上上曰,勿煩。德躋曰,臺臣·史官之日前被譴,雖出於大聖一時之敎,而第其法例,自有定限,未卽承膺,事勢或然,而威罰遽加,景色蒼黃,是何淸明太和之世,或欠優遊不迫之象耶?當此我聖上近八自彊之時,遠近大小之臣,孰無奔走左右之心,而情有所拘,勢或不及,則亦未得劃卽承命者,多矣。法之所係,不在大小,紀綱一搖,民無所措,遵先未過,古訓攸載,如此等事,雖曰微細,而亦係申明舊典之一端,請亟加三思,收還成命。上曰,不待牌招,謝恩傳啓,此近者初見心尙,而問于中官傳啓乎?答有次啓云,有懷無隱,其亦尙也。略聞大旨,其涉殊常,故命入侍,今聞傳啓,比中官之奏,尤爲駭然。人臣事君,其宜直也。若有懷亘中,雖同處分,如此人直陳,可也。噫,太武,何足道哉,而稱高允曰直哉高允。予雖衰耗,人君此道不昏,太武所爲之,予豈不爲,而雖衰,觀擧措聞其啓,此正傳所云若見肝肺者。都不過一,則申飭之下,挺身謝恩,欲免近習,一則旣謝恩而傳前啓,自知巽軟。故有此閑汨蕫之啓,遵先王未過之言,其深思之,有何比擬於今日乎?極涉殊常。故欲奏沈吟,非老而喘息莫定,僅擧其句,語涉矇矓,慢蹇侍從,處分豈近於未過之文?昨日聞李鎭恒,以飭敎比諸準備之言,今日聞此奇怪之啓,此誠世無不對者也。況其擧措,心經註形容不誠實八字,可謂今日也。白首暮年,一臺臣僅謝恩,而手脚忙亂,是誰之過?卽一人之過。所請卽無指的,予何答敎?德躋曰,臣於見職,豈敢冒膺,而待罪下邑之餘,逖違耿光,蓋有日月,章皇一肅,實爲反面之路。且臣之前後受恩,與天無極,況當我聖上近八自彊之時,忍懷偃便之計,自速慢蹇之誅哉?叩謝天陛,粗伸微忱,而事在目下,愚衷倍激,敢以無隱之忱,略效一日之責,而及承批旨,辭敎截嚴,誨責備至,臣誠慙恧戰灼,無地自容。蓋此諸臣之一時譴罰,有何大關,而第念過中之擧,有異定限之法,則臣之憂慨,實在于此,而顧臣言行無素,辭不達意,致勤聖敎,更以何顔抗冒臺次乎?請命遞斥臣職。上曰,大抵我國用人之法,只見門地,不拘其稱,故有此貽笑之弊。噫,滌垢引用,卽予本心,豈因一事,朝欲用焉,夕若逐焉,孰能立我之廷事我乎?此非予之意。今者之事,做錯雖多,恒抱齟齬之中,此豈異哉?雖然霜雪雨露,亦人君之體乾造化也,循例勿辭,誠難不獲已。依啓。德躋退出。上曰,林德躋,以末望受點,卽爲謝心則可尙,而所奏如此,心動而然矣。尙喆曰,奏對顚錯,惶劫而然矣。上曰,藥房提調持湯劑,更爲入侍。仁孫·潭,持湯劑進伏,錫定先退。上曰,魚錫定爲人善矣。潭曰,果順矣。尙喆進湯劑,上進御訖。命書御製,潭書畢。上曰,一件速爲作帖入之,一件徐爲作帖,入于世孫宮。尙喆曰,第三貼待下敎乎?上曰,依爲之。尙喆·仁孫退出。上曰,實錄中甲子至月初二日,御何殿,講何文?漢謹曰,御資政殿,講孟子矣。上曰,今覽實錄奉考,微忱一倍,明日晝講爲之,依甲子年十一月初二日例,資政殿當誦孟子。自上習講,依前下敎,皆置之,出傳敎上曰,藥房提調持湯劑,更爲入侍。尙喆·仁孫持湯劑進伏,尙喆進湯劑,上進御訖。尙喆曰,明日湯劑如前乎?上曰,依爲之。仍命內局先退。上曰,右副承旨入侍。出榻敎魚錫定進伏,上命讀諸道都兵狀及關西論賞狀啓,錫定讀畢。上曰,關西道臣狀聞,明日晝講時,領相同爲入侍,稟處。出傳敎上曰,鄕軍新番,何月替代?錫定曰,來月替代云矣。上曰,明日晝講時刻,待下敎只入正時,出榻敎上命退出,諸臣以次退出。
上在慶熙宮。停常參,只晝講。
藥房都提調臣金尙喆,提調臣元仁孫,副提調臣李潭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。追憶甲子,今月今日,舊殿講舊書,追慕萬倍。晝講時入侍,宜矣。中宮殿·惠嬪宮,藥房口傳問安。答曰,知道。
以承傳色,口傳下敎曰,昔甲子年,今爲幾年?考奏。
又下敎曰,中官月俸下敎,皆安徐。
又下敎曰,隨駕諸臣煖帽,軍兵毛具。
傳于具庠曰,侍衛仍。
傳于洪良漢曰,戶房有所爲事,晝講禮房同爲入侍。
以承傳色,口傳下敎曰,昔年所行之處,以大學行義召對後,仍爲親政,大學衍義,以初卷持入,御覽件,以本館冊入之。
又下敎曰,明禮宮洞內七十以上人待令,戶曹賜帛,惠廳賜米待令。
又下敎曰,豈可踰今日?明禮宮所屬及內人□給米布,分付戶曹及惠廳。又下敎曰,日已暮,召對親政,卽爲之。
親臨開政時,吏批,判書申晦進,參判李景中進,參議未差。兵批,判書金時默進,參判李重祜病,參議李瀰守宮,參知徐有寧入直侍衛進,正郞宋樂進,佐卽柳德申進。以權噵爲吏曹參議,沈頤之爲校理,呂善亨爲正言,張彦博爲重林察訪,具宗謙爲瓦署別提,具允鈺爲知義禁,崔弘輔爲永川郡守,李爲兵曹正郞,李命楫爲造紙別提,張□爲泰陵參奉,申大權爲懿陵參奉,具允明爲副摠管,李弘逵爲司僕內乘,李商舟爲文兼,元仁孫爲都摠管,金百鍊爲翊衛,李商鳳爲尙瑞副直長,李商鳳爲尙瑞直長,金穎爲尙瑞副直長,申光鼎·尹㬘爲副司果。備忘記,於義·明禮兩宮宿債尙有者,各錢文五十貫,木綿十同輸送事,分付戶·兵曹。大駕還宮後,政院·玉堂·藥房口傳問安。答曰,知道。
己丑十一月初二日辰時,上御資政殿。晝講,領相同爲入侍時,特進官金器大,同知事李重祜,參贊官閔弘烈,侍讀李得一,檢討官徐有元,假注書李祖源,編修官金聖猷,記事官兪漢謹,領議政洪鳳漢,以次進伏訖。上先讀孟子靈臺章,命得一讀論語春服章,有元繼讀春服章。上讀春服章,得一讀靈臺章,有元又讀春服章。命上下番陳文義,得一曰,子來二字,可見文王使民以時也,浴沂之對,可見聖入位育之化也。上曰,文義,好矣。有元曰,上番文義甚纖悉,臣無以更陳焉。鳳漢曰,殿下今日追慕,爲今日憊,臣無辭更達,而伏願於裕昆之道,加勉焉。重祜曰,今日之講,出於殿下自强之意,臣無辭更達矣。器大曰,諸臣之達,皆好,臣無以更勉者矣。弘烈曰,伏願於操存捨亡,留念焉。上曰,好矣。講官先退。命詣臺臺臣入侍。掌今鄭彦暹所啓,物故罪人得輿,以□者徑斃杖下,則東呂·址淳之窮覈,自是次第事,酌處之命,雖出於聖上好生之德意,其在鞫體,不可不嚴覈,請還寢東呂·址淳還配之命,更令王府,嚴鞫得情。上曰,勿煩。又所啓,金柱泰卽逆潤之子,只施定配之律,在渠亦云幸矣,今此減等之處分,雖出於霈澤同流之聖意,而減等則爲徒年,而徒年則遇赦卽放,此後國有赦典,則應八放秩,以潤之子而猶爲無故平人,使之晏然行世,寧有是理?請還寢定配罪人金柱泰減等之命。上曰,其勿復煩。又所啓,新除授執義尹承烈,時在忠淸道溫陽地,持平李翼運,時在堤川地,持平李崇祜,時在京畿安山地,請竝斯速乘馹上來事,下諭。上曰,依啓。上曰,儀註節目,置之。榻敎上曰,備局次對,再明日爲之。榻敎上曰,副駕轎置之。榻敎命書傳敎曰,今因實錄奉告,大覺癸亥卽位之處,卽是明禮宮書題所,旣覺而何敢踰此日?常與入侍相臣·兩宰·兩重臣·四承宣,以時服詣明禮宮奉審後,定爲卽位處,而位板已命工·戶房承旨監董。挾輦六十名,禁軍五十名以內,入直隨駕,前後廂六十名,以三營外入直訓將都領,內外營軍,勿爲隨駕,世孫祗迎,百官隨駕置之,只大臣·九卿隨駕,留營留陣,亦不必擧論,以此分付。道路以新門內大賢洞擧行,以駕轎步舁行,時刻整齊後,只入正時。上曰,戶·工房承旨入侍。榻敎上曰,藥房提調持湯劑入侍,榻敎上進湯劑,提調問候,上曰,一樣矣。上曰,隨駕諸臣·軍兵毛具,榻敎諸臣次次退出。
己丑十一月初二日未時,上御資政殿。藥房入診入侍時,都提調金尙喆,提調元仁孫,副提調李潭,假注書韓德厚,編修官金聖猷,記事官兪漢謹,醫官許礈·李以楷·鄭允協·慶絢·吳道炯·鄭允說·柳光翼·李養善·丁志泰,以次進伏訖。尙喆曰,夜間聖候,何如?上曰,一樣矣。尙喆曰,寢睡·水刺之節,何如?上曰,如前矣。尙喆進湯劑,上進御訖。尙喆請診候,上曰,置之。明日入診,可也。尙喆曰,再貼湯劑,何時入之乎?上曰,乘轎時一貼進之,回鑾時,一貼進之,可也。諸臣以次退出。
己丑十一月初二日申時,上明禮宮擧動時,行都承旨李潭,右承旨閔弘烈,左副承旨具庠,右副承旨魚錫定,假注書韓德厚·李祖源,編修官金聖猷,記事官兪漢謹,以次隨駕訖。上直詣書題所奉審,命書傳敎曰,今日慶運宮,復聞鼓吹,怳若癸亥年奉慈殿詣昌德之事,此心倍焉。鼓吹人,令該曹賞給,奉燭籠人·政院隨來人,一體賞給。上曰,大臣入侍,召對爲之。榻敎上先讀大學衍義首章,儒臣繼讀,又各陳文義。上曰,召對規式,與法講頗異,速罷,好矣。講臣先退,上曰,親政,當日爲之,榻敎上曰,今日除職人,竝今日謝恩,榻敎上曰,在外文兼竝改差,榻敎上曰,前正言李敍用,榻敎上曰,都摠管恩信君許遞,榻敎上曰,前郡守李命楫給牒敍用,榻敎上曰,翊衛金尙孝改差,榻敎上曰,隨駕禁漏官員,令本衙門高品付料,人定別監禁漏使令,令該曹米布題給,榻敎上曰,知義禁南泰會,副摠管李齊嵒許遞,榻敎命書傳敎曰,今日親政意,蓋體昔尙瑞院官員特爲陞六。命書傳敎曰,今日陞六,豈可踰日?今日尙瑞院官員,爲先司果付職,口傳備擬,六品當次者,爲先陞敍備擬,而皆以口傳備擬。命書傳敎曰,來時有一第故問之,卽寅□第也。明日遣內侍致祭。命書傳敎曰,癸亥都承旨李德泂奉祀孫,今番欲爲一體調用,而其前未果,令該曹訪問口傳擧行。命書傳敎曰,贈領相金鎭圭家,遣承旨,魚錫定贈贊成,李彦綱家,遣儒臣李得一致祭,皆明日擧行。上曰,明日畢役後,延和門當祗迎,只入正時。駕敎上曰,諸司預備,榻敎上曰,內乘李東燁改差,榻敎上曰,今日動駕時,各司下屬犯罪者,竝勿科治囚禁。駕敎上曰,明禮宮近處老人,米布面給,榻敎上還宮後,諸臣次次罷退。
上在慶熙宮。停常參·經筵。
藥房都提調臣金尙喆,提調臣元仁孫,副提調臣李潭啓曰,昨日親臨舊宮,克伸追慕,移時酬應,侵夜回鑾,伏未審此時,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。微忱雖伸,追慕萬倍。氣則一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
又以下敎曰,懸板畢役後以奏,則當詣承文院奉審祗迎,以此擧行。
又以下敎曰,畢役後,卽奏禮房,黑團領待令,細仗鼓吹待令,魚錫定·李得一,祗迎入內後進去。傳于具庠曰,承文院奉審時,侍衛入直服色,依昨日擧行。
備忘記,今下弓矢,楸坡萬戶李延喆處給送。
傳曰,功臣子孫肅拜後,留待入侍。
傳曰,綾恩君,內局同爲入侍。
傳曰,詣閤藥房先爲入侍,綾恩君同爲入侍。
以承傳色,口傳下敎曰,忠勳府癸亥三等功臣錄券持來待令。
傳曰,禮房入侍後,待下敎以時服入侍。
傳曰,禮房承旨先爲入侍。
傳曰,內局入侍。
備忘記,今日駕前駕後試射時,駕前權應鎰,柳葉箭三中,直赴殿試,駕後金景祐,三中四分居首,加資。
吏曹口傳政事,昌陵參奉沈鉀。吏曹口傳政事,永川郡守全履基,典簿單崔弘輔。
兵曹口傳政事,副司果李德師。
李潭,以司饔院言啓曰,漁父·貢人等連日呼訴內,卽今冬節已深,魚族隱入,設網屢日,終未捉得,闕供生事,迫在朝夕云。每年如此之時,以可合他魚及活鷄,例有參半代俸之規,而莫重御供,自下不敢擅便,惶恐敢啓。答曰,參半代捧。
徐有良,以內醫院言啓曰,本院例有間三年造鍼之事,而明年乃是當次之年,諸醫所持尖鋩已鈍,更爲精造進上後,分給諸醫,明年又是寅年,三寅鍼別爲精造,進上,何如?傳曰,允。
具庠啓曰,明日次對,兩司長官當爲進參,大司申暐待開門牌招,以爲進參之地,何如?傳曰,允。
傳曰,左邊捕盜大將卽爲牌招仍察,使卽聽傳敎。
兵曹口傳政事,右邊捕盜大將具善渙。
李潭,以吏曹言啓曰,奉常寺正金鍾秀呈狀內,身病甚重,勢難察任云,依例改差,何如?傳曰,允。
具庠,以兵曹言啓曰,景福宮衛將崔尙逵·尹時鼎,俱以除授在外,過限未上來,依法典改差,何如?傳曰,允。
又以義禁府言啓曰,黃州牧使金履長,以勅需錢詳定穀虛錄逋欠,因循磨勘事,因大臣陳達,有不待供而直處分之命矣。取考續大典,則虛錄掩置之後官徒配云,金履長,依續大典,徒三年定配,而功議各減一等,何如?傳曰,允。
正言呂善亨所啓,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖於聖上好生之德,此等凶徒,決不容一向涵貸,請還寢鍾城爲奴罪人天大酌處之命,依律處斷。答曰,勿煩。
掌令申尙權疏曰,伏以,臣之自來情勢,不可復冒臺閣之狀,已至於前後引儀之章,伏惟天日之明,庶皆俯燭耳,不自意柏府除旨,又及於杜門屛伏之中,臣誠惝怳怵惕,莫知所以攸措也。近日我殿下舊勵庶政,敕諭連下,臣雖至愚,豈敢不竭蹶趨承,以酬聖恩之萬一哉?第臣踪地,萬萬危臲,寧就斧鉞之誅,實無弁髦之望。玆敢披露肝血,仰瀆崇嚴。伏乞天地父母,特垂矜諒,削臣之職,治臣之罪,以肅朝綱,以安私分,不勝至願。臣有一事不得不尾陳,惟聖明裁察焉。臣於秋初見叨是職也,辭疏之末,論及捕將囚憲吏,吉州用錢二件事,蓋出一時規警之意,而捕將移怒於憲吏,勒成罪名,又復捉囚,加之以二次惡刑。夫惡刑者,治盜之具也,何可發怒於言官,施毒於憲吏乎?其縱恣無忌,壞損體統,如彼之甚,此誠朝廷上一大變怪。臣謂如此凶狠之人,不可置之於衣冠之列,當該捕將,亟施削職之典,可也。至於吉州事,則臣之所聞,無異目覩,非所掩諱者,而宣傳官復命之際,敢以數語,漫漶而止。嗚呼,今日紀綱,乃至於是耶?臣謂如此宣傳官,施以欺罔之律,有不可已也。臣無任屛營祈懇之至。答曰,省疏具悉。捕將事果若此,以手段之違禁令,非强竊而用此杖,此不嚴勅,民何措手足?然今日令讀癸亥政院日記,此時之人,亦不過請遞拿推而止,以此觀之,今日臺臣所請,過中可知。特施不敍之典一事,卽宣傳官金趾祥事,而旣非暗行,亦非特尹彛復之事,則所奏不過若此,不是異事,請以欺罔之律,過矣。往事撕捱,其涉太過,爾其勿辭察職。
以承傳色,口傳下敎曰,申尙權陳章中張志豐所請罪名,於淸朝駭然,遞差。
己丑十一月初三日未時,上御集慶堂。藥房入診,綾恩君同爲入侍時,都提調金尙喆,提調元仁孫,副提調李潭,假注書韓德厚,編修官金聖猷,記事官兪漢謹,綾恩君具允明,醫官許礈·李以楷·鄭允協·慶絢·吳道炯·鄭允說·柳光翼·李養善·金世彦,以次進伏訖。尙喆曰,昨日勞動之餘,夜間聖候,何如?上曰,一樣矣。尙喆曰,寢睡·水刺之節,何如?上曰,如前矣。尙喆進湯劑,上進御訖。尙喆請診候,上曰,兩廳首醫入診。礈曰,脈候左右三部調均,滑體亦好矣。允協曰,脈候調均,滑體亦好矣。上命入勳臣錄讀奏。上曰,勳臣中具氏多故,子孫亦多矣。尙喆曰,首建大功矣。上曰,勳臣子孫,今日謝恩人入侍。出榻敎兵曹正郞李,永川郡守崔弘輔,瓦署別提具宗謙,造紙別提李命楫進伏。上各詢職姓名訖,尙喆,崔弘輔方作宰,而年限已滿云矣。上曰,其年,幾何?尙喆曰,六十六矣。上曰,何品也?尙喆曰,主簿·別提,皆當可爲矣。上曰,桂坊亦可爲乎?尙喆曰,然矣。上曰,今聞永川郡守崔弘輔年滿云,許遞,其代今日內時仕蔭官中備擬,待闕單付,皆口傳擧行。出傳敎上曰,沈命世子孫,未及錄用乎?允明曰,然矣。上曰,癸亥一等元勳中,惟靑雲君沈命世子孫遺漏,嫡長令該曹卽爲問名,有窠,今日內口傳備擬,若無窠,當窠中來月陞敍者,次次陞付擧行事,分付銓曹。出傳敎上曰,張鴻尙不謝恩,似在外矣。潭曰,似在鄕矣。上命入癸亥年三月日記讀奏,潭讀畢。上曰,李德泂,以其時都承旨,處事多難矣。尙喆曰,以日記見之,爲人誠難矣。上曰,其時敎文,誰作?尙喆曰,谿谷張維,燭下所製云矣。上命退出,諸臣以次退出。
己丑十一月初三日未時,上詣承文院。懸板祗迎入侍時,行都承旨李潭,左承旨洪良漢,右承旨閔弘烈,左副承旨具庠,右副承旨魚錫定,同副承旨徐有良,假注書韓德厚·李祖源,編修官金聖猷,記事官兪漢謹,以次侍立訖。上西向祗送兩懸板,卽乘輦詣建明門。提調進湯劑。命書傳敎曰,慶雲宮懸板監蕫戶·工房承旨,各半熟馬一匹賜給,戶·工郞廳,竝陞敍,模寫寫字官,令本衙門高品付料,書員·算員,米布題給,員役·工匠,政院待令書吏,分輕重,令該曹賞給。上曰,當該承傳色中官金好大,越俸一等。榻敎諸臣次次退出。
己丑十一月初三日申時,上御集慶堂。藥房入診,禮房承旨同爲入侍時,都提調金尙喆,提調元仁孫,副提調李潭,右承旨閔弘烈,假注書韓德厚,編修官金聖猷,記事官兪漢謹,醫官許礈,以次進伏訖。上着笠起坐曰,已揭板乎?弘烈曰,二懸板奉揭矣。上曰,已塗壁乎?弘烈曰,廳則盡爲塗壁,房則若干塗之矣。上曰,修理頹毁處,立下馬碑,可也。弘烈先退,尙喆曰,俄間聖候,何如?上曰,一樣矣。尙喆進湯劑,上進御訖。尙喆曰,明日湯劑如前乎?上曰,依爲之。尙喆曰,沈命世之孫,入初仕望矣。上命讀望筒曰,此人,誰族?潭曰,沈鏽之族云矣。上曰,金履基,誰也?潭曰,故相臣金昌集曾孫矣。上曰,典簿有闕,崔弘輔宜單付矣。閔弘烈,何年登科?潭曰,甲申年登科矣。上曰,噫,龍灣後近二百年,癸亥年一百四十餘年,今日揭板,豈特少伸微忱?此誠萬歲不泯。今日奉詣監揭禮房承旨閔弘烈,事體莫重,特爲加資。出傳敎上命讀申尙權疏,潭讀至張志豐事,上曰,何如?潭曰,其時臺臣,論志豐打禁吏事矣,志豐又打禁吏云矣。上曰,誠如臺疏,則志豐非矣,而疏中凶狠二字,不好矣。讀至宣傳官事,上曰,誰也?知入·聖猷曰,金趾祥,而呈辭在鄕云矣。上曰,其時宣傳官,以錢至何處,奏之乎?潭曰,其時事未詳知,而只聞宣傳官,摘奸於吉州等邑矣。今此臺言,以數語漫漶仰奏事,至請欺罔之律矣。上曰,其時牧使,尹彛復而善治云矣。潭曰,然矣。上曰,宣傳官,何以盡知耶?請施欺罔之律,臺言過矣。頃者老臺,其名爲誰?潭曰,鄭景瑞,而申尙權曾有伈伈之評矣。上命書臺批,潭書畢讀活鷄代魚草記。上曰,誰爲監膳?潭曰,鶴城君也。潭讀金履長徒年草記,金和中啓目,又讀平安兵使狀啓。上曰,依回啓施行。潭讀孔召史擊錚啓目,上曰,依施。潭讀文啓采啓目,上曰,除刑推議處。潭讀李潚啓目,上曰,分揀放送。潭讀金相良啓目,上曰,踏啓字,潭讀鄭羲祥啓目,上曰,分揀。潭讀奏文無頉狀啓訖,上命退出,諸臣以次退出。
上在慶熙宮。停常參·經筵。
藥房都提調金尙喆,提調元仁孫,右承旨洪良漢啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。氣則一樣。次對時同爲入侍。中宮殿·惠嬪宮,藥房口傳問安。答曰,知道。
以承傳色下敎曰,下敎時入侍。
又下敎曰,都承旨許遞,其代李命植除授,牌招察任,房順房,三院副提調例兼。都承旨牌招入侍。
又下敎曰,再明日動駕時,三嚴辰初三刻,單嚴爲之。
李命植,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
傳于徐有良曰,蔭官·內局同爲入待。
李命植啓曰,大臣·備局堂上,依下敎來待矣。傳曰,引見。
具庠,以禮曹言啓曰,今十一月初十日中宮殿誕日陳賀時,王世孫陳賀,依例磨鍊乎?敢稟。傳曰,欲爲而固請皆權停。
傳于李命植曰,右邊捕將具善復牌招,命召及大將牌·傳令牌傳授。
徐有良,以吏曹言啓曰,禮曹正郞李濟萬,慶基殿參奉柳雲羽呈狀內,俱以身病甚重,勢難察任云,竝依例改差,何如?傳曰,允。
又以吏曹言啓曰,成均館典籍沈命德,受由過限未上來,依例改差,何如?傳曰,允。
傳于徐有良曰,開政催促。有政。吏批,判書申晦進,參判未差,參議權噵在外,同副承旨徐有良進。以李潭爲吏曹參判,以姜始顯爲掌令,以朴相德爲刑曹判書,以金克行爲禁府都事,以李文源爲宗廟副奉事,以金安默爲繕工副奉事,以徐有鄰爲修撰,以尹養厚爲兼弼善,以河龍珠爲典獄主簿,漢學敎授單李澤遂,水原試才御史單沈頤之,以金載均爲司圃別提。兵批,判書金時默慕華館坐起進,參判李重祜病,參議李瀰入直進,參知徐有寧病,左副承旨李命植進。同知單金遇西,護軍申尙權,司直李章吾·李最中·李潭,司果林德躋·李商舟。北道參軍單李鼎勳·李命植啓曰,判義禁李昌壽,持張志豐供辭,依下敎來待矣。傳曰,入侍。
傳于徐有良曰,內局入侍。
以承傳色口傳下敎曰,兩處兩曹錢文五十貫,木十同式使之擧行矣,中官遺漏式字,一次更爲擧行。
又下敎曰,二間營建,以姑置之意下敎矣。更爲擧行。
行都承旨閔弘烈疏曰,伏以臣,本以蒙騃之賤品,猥蒙記舊之特恩,立朝六載,歷揚華貫,罔非特出於追念先臣存念遺孤之盛意。且於筵席之間,每示悼惜之意,遇事之際,輒垂追思之敎,自先臣棄孤,于今九年之久,惻怛而隱恤者,終始靡替,至於日前恩命,尤出曠絶,特下御製,旣命近臣侑祭,繼宣手書,又使賤臣而讀告,凡在臣僚,莫不爲動色榮感,況臣之銘鏤感結,爲如何哉?涕泣恭承,五內若裂。噫,人臣之受知於君父者,終古何限,而豈有如先臣之生死哀榮,愈往愈摯者乎?如使先臣有知,必將感泣於九泉之下矣。以臣不肖,猥繼先臣之後,濫廁朝籍之末,則追先臣未卒之志,報殿下罔極之恩,在於委棄性命,不辭糜粉,所以前後踐歷,無往非濫,而不敢辭巽,每事冒膺者,區區微衷,實在於殫竭心力,死而後已之意矣。今者二品寵擢,忽出於千萬夢想之外,夫陪詣揭板,不過職分之當然,則有何寸勞之可紀,而遽有誤恩之至此也?臣聞命驚惶,莫省攸措。嗚呼,朝廷用人,自有其道,苟非才學特達者,則必觀資歷之淺深,而如臣者,以才則至庸下,以年則不及强仕,而忽然授之以命德之器,居然置之於下大夫之上,其有乖綜核之政,厚招四方之譏,當復如何?臣若徒感寵靈,唐突冒據,則是從前報效之計,反歸於屑越名器,貽累聖德之地,臣豈忍爲此哉?診筵體重,召牌儼臨,而左右思量,承膺無路,臣罪至此,實合重誅。伏乞亟收臣職,仍治臣罪,以肅朝綱,千萬幸甚。答曰,省疏具悉。今者此任,非爲卿也,其勿辭察職。
己丑十一月初四日巳時,上御集慶堂。藥房入診入侍時,都提調金尙喆,提調元仁孫,左承旨洪良漢,假注書韓德厚,編修官金聖猷,記事官兪漢謹,醫官許礈·李以楷·鄭允協·慶絢·吳道炯·鄭允說·柳光翼·金光國·許溫,以次進伏訖。尙喆曰,夜間聖候,何如?上曰,一樣矣。尙喆曰,寢睡·水刺之節,何如?上曰,如前矣。尙喆進湯劑,上進御訖。尙喆請診候,上曰,入診。礈曰,脈候左右三部調均,滑體亦好矣。以楷·允協·絢·道炯·允說·光翼·光國·溫所奏,一如礈言。上曰,都承旨批下,牌招察任。出傳敎上曰,提調率醫官出去。仁孫·良漢·德厚與諸醫先退,仍行次對。上曰,藥房提調持湯劑更爲入侍。仁孫·良漢·德厚持湯劑進伏,尙喆進湯劑,上進御訖。尙喆曰,第三貼待下敎入之乎?上曰,依爲之。諸臣以次退出。
己丑十一月初四日巳時,上御集慶堂。大臣·備局堂上引見入侍時,領議政洪鳳漢,左議政金相福,右議政金尙喆,行司直李昌壽,判寧趙雲逵,綾恩君具允明,知敦寧鄭弘淳,戶曹判書李章吾,行司直金孝大·鄭尙淳,戶曹參判李重祜,大司諫安杓,掌令鄭彦暹,副校理任希敎,左副承旨李命植,假注書李祖源,事變假注書兪彦脩,編修官金聖猷,記事官兪漢謹,以次進伏訖。提調進湯劑,問候,上曰,一樣矣。命書傳敎曰,今番此擧之後,宜施曠典,申大謙·洪景顔特放,給牒敍用,李命坤子,亦爲給牒敍用。雖非比此人,頃者與洪景顔同被投畀者,勅已行,一體特放。命書傳敎曰,噫,近八其君,暮年若此之時,豈可一向撕捱?辭章特給之後,亦若加撕捱,今日特命次對,亦不入侍,事體寒心,備堂閔百興,從重推考,牌招察任。命書傳敎曰,昨欲下敎而未果,果若此,不可不敍而止,不然,亦不可置人於暗昧,前捕將張志豐,令該府拿問,亦令該堂持供以奏。命書傳敎曰,水原馬軍校正後,雖有都試之命,試才自試才,都試自都試,且試才將校馬步皆赴,豈可因此而闕焉?亦有前領相所奏,今年擧行之請,因此尙今遲滯,夫子豈不云?人無信不立。數日內,卽有擧行,試才御史,何循常例?校理沈頤之差遣,其令從速辭朝。命書傳敎曰,再昨茫然不覺,延興奉祀孫金載均,頃年特命調用,今聞闋服云,特爲陞六,今日內承傳備擬。若無窠,來朔陞敍者,依再昨例擧行。噫,昨聞癸亥日記,癸亥年聖祖自此奉入昌德,今年一百四十七年,揭板復拜,視於無形,聽於無聲,體癸亥聖意,豈特錄用而已?仰慰十餘年西宮慈心,延豐府院君家,祭文製下,令道臣致祭,其奉祀孫,旣已下批,且前銜謝恩前先着冠帶行禮事,分付。命書傳敎曰,曾已聞昨日命讀勳臣案,完溪君李起築之名,果有曾知,今亦聞,而昨日憧憧于所重,命止讀日記,而仍詣承文院,今日乃覺完溪之孫,頃入內局入侍時,聞故金奉朝賀之號,始知初名己丑,而癸亥年,特賜名起築。噫,諸勳臣之中,莫知幾年回,而逢舊甲者,卽此人,而近者御製中,稱三己丑,今聞其孫,在於京江云,令禁衛營召見其人,隨可合窠,特爲加付,待窠塡差。命書傳敎曰,予意若此,領相旣奏,秋判本職許遞,今當歲末,不可曠職,政官牌招開政,待下批牌招察任。吏曹參判,亦宜軫念,許遞,其代今日政,一體擧行。命書傳敎曰,平壤築城時將校狀聞來到,首監董官前縣監崔處影,閑良高翼老,出身李祥權竝加資,出身金鼎三·李顯國,司果宋時亨,前萬戶李光休,閑良韓匡國,各賜兒馬一匹,依兵營例,與太僕擧行,折衝盧朝晃·金兌元·李弘弼·金衡玉·咸最良·崔光岳,閑良張致謙·林乃亨·李挺陽·楊正基·林挺彪·康晉泰·張台元·朴麗輝·盧朝炫·梁再洽,各弓一張,依兵營例擧行,以示予意事,回諭。杓曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出於聖上好生之德,此等凶徒,決不容涵貸,請還寢鍾城府爲奴罪人天大酌處之命,依律處斷。上曰,勿煩。彦暹曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府嚴鞫得情。上曰,勿煩。鳳漢曰,黃腸木斫取,年過已久矣。在下道理,不可不更爲仰稟,何以爲之乎?上曰,今亦姑置之。鳳漢曰,宰臣閔百興之被譴,由於未詳其定式也,此後卿宰侍從,明知立法之嚴,則自當勿犯。至於奪告身之律,終涉過當,雖減以罷職等罰,亦足爲不可違越之防禁矣。上曰,其律予意亦過,所奏是,依爲之。鳳漢曰,洪霖子之除職,卽崇奬節義之盛意也。如此之人,不可踐歷於詞訟,直除外任,俾速奉香火,似好矣。上曰,所奏誠是,依爲之。麟漢曰,成均館奴婢移屬本曹之後,未收各邑之解由拘礙,一如本曹奴婢貢例施行事,曾已定奪,而各邑惟事遷就,尙多未收,固已未安,況於年前移屬之初,自各其道巡營,査括準摠,磨勘成冊事,有所定式,則各邑之一向相持,終不準納,事體已極慢忽,巡營之不爲申飭,亦甚駭然,事係經費,不可一任其稽緩,更此仰達。臘月內如不畢納,當該守令,自曹草記論罪之意,爲先出擧條,另飭諸道,使之知委擧行之地,何如?上曰,依爲之。鳳漢曰,閔弘烈一年之內,二次加資,渠方惶悶矣。上曰,將大用故,如是矣。上曰,諸功臣誰爲先正弟子耶?相福曰,崔鳴吉諸人矣。上曰,先正其時,何官耶?相福曰,掌令矣。諸臣次次退出。
己丑十一月初四日申時,上御集慶堂。藥房入診入侍時,都提調金尙喆,提調元仁孫,副提調閔弘烈,假注書韓德厚,編修官金聖猷,記事兪漢謹,醫官許礈,以次進伏訖。尙喆曰,晚後聖候,何如?上曰,一樣矣。尙喆進湯劑,上進御訖。尙喆曰,明日湯劑如前乎?上曰,依爲之。尙喆曰,有勳臣子孫次次陞擬之敎矣,聞延興奉祀孫出六云,陞主簿後,再次入望,似好矣。上曰,政堂再次入之,癸亥原從功臣錄,亦入之,可矣。諸臣以次退出。
上在慶熙宮。停常參·經筵。
藥房都提調臣金尙喆,提調臣元仁孫,副提調臣閔弘烈啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,與諸御醫,趁早入診,詳察聖候爲宜。臣等,不任區區憂慮,敢來問安,竝此仰稟。答曰,知道。此心在明,氣何暇論。
中宮殿·惠嬪宮,藥房口傳問安。答曰,知道。
鰲興府院君卒逝後,大殿·惠嬪宮·世孫宮·嬪宮,政院·玉堂口傳問安。答曰,知道。
中宮殿口傳問安。答曰,罔極。
大殿·惠嬪宮,藥房口傳問安。答曰,知道。
中宮殿口傳問安。答曰,罔極。
大殿,朝廷,二品以上·六曹堂上口傳問安。答曰,知道。
中宮殿口傳問安。答曰,罔極。
大駕詣承文院擧哀,還入大內後,大殿·惠嬪宮·世孫宮·嬪宮,政院·玉堂口傳問安。答曰,知道。
中宮殿單子問安。答曰,罔極。
大殿·惠嬪宮,藥房口傳問安。答曰,知道。
中宮殿口傳問安。答曰,罔極。
大殿,朝廷二品以上·六曹堂上口傳問安。答曰,知道。
中宮殿單子問安。答曰,罔極。
以承傳色,口傳下敎曰,下敎時入侍。
藥房口傳啓曰,中宮殿屢日焦遑之餘,遽遭此罔極之慟,必有傷損之節,區區伏不勝憂慮之至。人蔘粟米飮,依下敎煎入,而醫官二人,依近例使之別入直,醫女二名,亦爲待令於差備近處,何如?惶恐敢啓。答曰,知道。
以承傳色,口傳下敎曰,勳臣子孫,有謝恩者,內局同爲入侍。
以承傳色,口傳下敎曰,分付戶判,簇子表題,書以慶運宮。勿出朝報。
以承傳色,口傳下敎曰,戶判·內局同爲入侍。
以承傳色,口傳下敎曰,明日動駕停。
閔弘烈啓曰,右承旨具庠,今日不爲仕進,卽爲牌招,何如?傳曰,允。
徐有良啓曰,卽聞鰲興府院君,今日卒逝云,中宮殿當爲擧哀,節次令該曹卽爲磨鍊擧行,何如?傳曰,允。
傳于李命植曰,內局入侍,禮房承旨同爲入侍。
傳于徐有良曰,禮判入侍。
徐有良,以禮曹言啓曰,國舅之喪,大殿供上,例以素膳,限五日封進矣,何以爲之乎?敢稟。傳曰,依例擧行。
傳于徐有良曰,朝廷問安,口傳擧行。
具庠,以禮曹言啓曰,今此鰲興府院君之喪,中宮殿自今日至,公除日,供上素膳封進之意,知委,何如?傳曰,允。
具庠,以禮曹言啓曰,今此鰲興府院君喪,王世孫擧哀一節,何以爲之?敢稟。休紙還下。
具庠,以禮曹言啓曰,今此鰲興府院君喪自上擧哀時,百官助哀一節,何以爲之?敢稟。休紙還下。
以承傳色,口傳下敎曰,禁川橋海恩時,百官盡來,其君爲之之時,百官豈不來乎?入稟禮判,施以不敍之典,捧入承旨遞差。禮判有闕,代判書朴相德除授,牌招察任。
以承傳色,口傳下敎曰,王世孫擧哀草記,置之。
以承傳色,口傳下敎曰,將任雖重,都提調旣兼察,古亦有待下敎爲之之例,三日內若見其望單,予心必酸,成服後入之。
以承傳色,口傳下敎曰,大宗伯,此時豈使在鄕?禫月後肅謝,古例班班,禮判朴相德,政院申飭下諭,卽令上來。
以承傳色,口傳下敎曰,柩材自長生殿已爲輸送與否,知入。
以承傳色,口傳下敎曰,此時承旨宜備,承旨有闕,代徐有大除授,牌招察任,房順房,已行承旨在京人,書入。
以承傳色,口傳下敎曰,祭文有下敎者,姑勿頒布,夕入侍,持入。
以承傳色,口傳下敎曰,辛亥嘉林府夫人時,於成服日除之矣,三日後除之云。成服日除之與三日後除之與否,問于禮曹,知入。
以承傳色,口傳下敎曰,新伯處傳之,徐徐赴任,舊伯今月內似當還來,且有內行,治具俾勿苟艱。
以承傳色,口傳下敎曰,內需司於義宮,有辛丑年輸送之例,則今日內卽爲擧行事,分付戶·兵曹。
以承傳色,口傳下敎曰,前者西庭庫擧行乎,東庭庫擧行乎?知入。精擇以送事,招禮卽分付。
以傳色,口傳下敎曰,前嶺伯,有參議窠,卽爲口傳擧行,如無窠,口傳付軍職。
以承傳色,口傳下敎曰,前嶺伯乘馹上來事,分付。
以承傳色,口傳下敎曰,中官擧行者多,前中官吳命來·韓聖揆敍用。
以承傳色,口傳下敎曰,嶺伯李瀰,代口傳單付以入。
吏曹口傳政事,兵曹參議金漢耆。
洪良漢啓曰,新除授承旨徐有大,方在罷職中,何以爲之?敢稟。傳曰,敍用。
傳于閔弘烈曰,內局入侍。
以備忘記,傳于徐有良曰,噫,國舅事我十一年,爲國忠誠,豈特予知?朝野共知。噫,近八相依,一倍憶古,何以表意?惟在節惠。其令弘文館,不待諡狀,明日議諡後,署經等節次第,卽爲擧行,伸予之懷,亦慰九原。議諡已命政府舍人,明日口傳擧行。
傳于徐有良曰,何時下敎,尙今寥寥?該掌書吏,捉來懸之。
以承傳色,口傳下敎曰,戶郞中金恒柱,使之往見,詳審來奏事,分付。
以承傳色,口傳下敎曰,曾有摠府勿禁帖,分付騎曹,以依下敎犯夜勿禁事,堂郞具押,成帖,三張傳于中宮殿掌務中官,明禮宮·壽進宮·於義宮分給事,分付。
以承傳色,口傳下敎曰,旣已留門,諸儒臣卽爲牌招,待闕門開,議諡擧行事,分付。
以承傳色,口傳下敎曰,連有往來事,卽爲分付,左右捕廳及巡廳·該營,今夜勿爲夜禁。
以承傳色,口傳下敎曰,輸送柩材,品好用之云矣,俄聞大臣所奏,多白邊,更求云,更擇以送,而又如此,則當該郞廳,施以制書有違之典,當該庫直,勿爲懲贖,令該曹決杖一百,以此申飭。已爲輸送郞廳,知名以入。
以承傳色,口傳下敎曰,本家則旣是君賜物,而乃是東園秘器,故雖曰可用,次知中官,非通明使而來者,則何不知白邊?以白邊不可用之說,旣出筵中,則當該中官,不善擧行,可知,中官安國來·越俸一等。郞廳亦是耽羅人,不解事者,戶郞更往精擇輸送後,合用與否,卽爲來奏,戶郞走馬進來,聽傳敎。
李祖源汰去,代以權偀爲假注書。
魚錫定,以兵曹言啓曰,去十月十一日親臨武臣講時,工曹佐郞申大偀,宣傳官金處升,部將金源,自其處入直,講盡習誦後,草記替直事,命下矣。工曹佐郞申大偀,部將金源,今則能誦云,依例替直,何如?傳曰,允。
魚錫定,以兵曹言啓曰,禁軍祿試射,昨已設行,未及畢試矣,停朝市相値,以無故日退行之意,敢啓。傳曰,知道。
李命植,以扈衛廳別將,以兩大將意啓曰,三廳大將領敦寧府事金漢耉,意外卒逝,其所帶軍官,當有區處之事,何以爲之?敢稟。傳曰,以一廳大將兼察事,分付。
魚錫定,以義禁府言啓曰,忠淸道洪州牧定配罪人申大謙,藍浦縣投畀罪人趙昌逵,京畿安山郡投畀罪人李顯永·洪景顔,仁川府投畀罪人李東郁,分揀承傳啓下矣。竝放送事,分付各該道道臣之意,敢啓。傳曰,知道。
己丑十一月初五日辰時,上御集慶堂。藥房入診入侍時,都提調金尙喆,提調元仁孫,副提調閔弘烈,假注書韓德厚,編修官金聖猷,記事官兪漢謹,醫官許礈·李以楷·鄭允協·慶絢·吳道炯·鄭允說·柳光翼·李養善·金世彦,以次進伏訖。上曰,首醫許礈刋名內局。出榻敎礈退出。上曰,此時持入湯劑,何其速也?尙喆曰,夜間聖候,何如?上曰,一樣矣。尙喆曰,寢睡·水刺之節,何如?上曰,如前矣。尙喆曰,此時中宮殿氣候,何如?上曰,以國舅病患,焦煎矣。國舅病患,今無頓何乎?尙喆曰,似無頓何矣。上曰,恐予驚動,禮單尙不入矣。尙喆曰,有節次,故如是矣。上擊節傷悼曰,惜哉。尙喆曰,非但其人之可惜,爲國事如有失矣。然雖以私家言之,如此之際,惟在鎭定。伏願自上先爲鎭定,然後中宮殿,似無震悼過中之節矣。上曰,爲國事罔涯矣。予將誰依?內殿便安然後,予方有倚矣。命醫官進前下詢曰,如此之際,粟米飮有勝乎。以楷等曰,誠然矣。上曰,三錢重粟米飮,煎入於中宮殿,可也。尙喆曰,自上進湯劑,然後中宮殿當進藥物矣。上曰,國舅爲國盡瘁,而至此矣。尙喆曰,元氣甚好,故雖慮其肥濕,豈意今至於斯乎?國舅雖如此,有其弟,可以代用矣。上曰,嶺伯當入來,而誰可代者?尙喆曰,惟在聖簡,而似不必遠求矣。上曰,予知之矣。領相入來事,注書傳諭。賤臣德厚承命出去,廳注書李祖源啓入。上命禮房承旨入侍,右承旨具庠進伏。上曰,卒逝單子,入來乎?庠曰,已入來矣。上曰,噫,六十六行執贄之禮,爲宗國於國舅,年未及五旬,暮年倚恃,昨使慶絢,傳于國舅者,今聞此報,予心豈特國舅?暮年所望,何在,而聞此報,此心難定。擧哀一節,依禮文,擧行處所,承文院擧行,祿俸限三年仍給。凡諸禮葬等事,依例擧行,而柩材依前國舅例,卽爲輸送。出傳敎賤臣德厚還奏曰,領相今方詣闕,故路上傳諭而來矣。上曰,領相入侍。出榻敎領議政洪鳳漢進伏曰,夜間聖候,何如?上曰,一樣矣。鳳漢曰,寢睡·水刺之節,何如?上曰,如前矣。鳳漢曰,中宮殿遽承此報,哀痛之中,氣候,何如?上曰,坤殿賢故,能鎭定矣。鳳漢曰,昨日臣往見國舅,其病不甚危重,能起坐酬酢矣,今日卒逝單,誠意外矣。如閔右相壽不多,尤可惜矣。上曰,爲國事罔涯矣。鳳漢曰,誠然矣。自上鎭抑,然後中宮殿可以鎭慰矣。上曰,御將令都提調摠察事,分付郞廳。出傳敎上曰,嶺伯將入來,誰可代之?閔弘烈,何如?鳳漢曰,臣意則似太驟矣。今年陞二資,愛其人之道,惜而用之,似好矣。上曰,誠然矣。誰可爲者?鳳漢曰,李溵善爲嶺伯,其弟瀰爲之,則便同仍任李溵矣,此人似好,而又有洪趾海·李命植矣。上曰,此時嶺伯豈在藩?本職許遞,其代旣問相臣,何循常例?參議李瀰除授,當日辭朝。出傳敎上曰,慶絢持相當藥物,往國舅家,保護府夫人及諸姑,可也。鳳漢曰,事甚傷惻,而軍門重任,不可曠矣。上曰,誰可代之?鳳漢曰,以兵判代差,似好矣。上曰,誠好矣。鳳漢曰,將任自別,付之如此人,然後人心可以帖然矣。上曰,然矣。鳳漢曰,此亦自上書傳敎,未知何如。上曰,薦望爲之,可也。尙喆曰,湯劑方待令矣。上曰,藥房提調持湯劑入侍。首醫許礈刋名下敎,置之。出榻敎仁孫出往,持湯劑進伏,尙喆進湯劑,上進御訖。命退出,諸臣以次退出。
己丑十一月初五日巳時,上詣承文院。國舅擧哀入侍時,行都承旨閔弘烈,左承旨洪良漢,左副承旨李命植,右副承旨魚錫定,同副承旨徐有良,假注書韓德厚·李祖源,編修官金聖猷,記事官兪漢謹,以次進伏。上具翼善冠·淺淡服,乘輿出通陽門,詣承文院御廳。上下敎曰,朝臣入庭之時,催促之聲駭然,注書出去,摘戶牌以奏。祖源出去。上曰,聲微矣。祖源未及復命,上曰,注書汰去。出榻敎上曰,催促入庭者,他注書知來。賤臣還奏曰,漆匠尹德洙矣。上曰,漆工來此,異矣。騎郞知奏。兵曹佐郞洪周萬曰,曾以漆匠,出戶牌,而今則爲通禮院書員云矣。上曰,何時爲之?周萬曰,前年八月,取才而爲之云矣。上曰,呼唱徑爲之贊儀非矣。上曰,贊儀汰去。出榻敎任蓬退出。尙衣院進布帶,上擧哀,諸臣助哀。通禮請止哭,上曰,無後四拜乎?弘烈曰,無之云矣。上曰,問安西班,班首,誰也?弘烈曰,海運君矣。上曰,時·原任大臣入侍。領議政洪鳳漢,左議政金相福,右議政金尙喆,領府事金致仁,判府事金陽澤,判府事韓翼謩,判府事李昌誼進伏。鳳漢曰,擧哀後,聖心想益傷悼矣。上曰,近日脈勝云矣,有造物矣。相福曰,聖心想必驚動,而中宮殿哀慟,當復如何?上曰,戊戌年,予年二十五,今年內殿年歲亦二十五,巧矣。相福曰,中宮殿寬慰之道,惟在殿下先爲鎭定矣。尙喆曰,粟米飮內入矣,進御乎?上曰,未得進矣。致仁曰,上下依仗,而此實千萬意外矣。中宮殿保護之道,必不待臣言,而益爲加意焉。陽澤曰,如此之時,聖心鎭定,然後中宮殿可以寬慰矣。翼謩曰,中宮殿哀慟之意,殿下宜思寬慰矣。昌誼曰,此時中宮殿保嗇之節,自上先爲鎭定,伏望。上曰,國舅太肥,有濕痰,而爲國勞瘁,今至此矣。尙喆曰,湯劑方待令矣。上曰,置之。鳳漢曰,此時尤宜進湯矣。上曰,擧哀儀註,考見乎?鳳漢曰,考見前例矣。上曰,柩材自長生殿送之乎,自歸厚署送之乎?注書知奏。賤臣德厚還奏曰,長生殿柩材,無特敎則不得送之,自戶曹分付歸厚署,例爲送之云矣。上曰,禮葬等事,郞廳躬進擧行事,分付該曹,長生殿退板,卽爲擇送事,亦爲分付。出傳敎上曰,國舅贈職,已有古例,吏判入侍,卽爲擧行。出傳敎行吏曹判書申晦進伏曰,贈職官之請寶,當擧行,而誰往傳之乎?上曰,吏郞親往,傳于服人,可也。晦先退。上曰,中宮殿,誕生於何處?注書知入。賤臣德厚還奏曰,誕生於驪州矣。上命書國舅致祭祭文,弘烈書畢。上曰,藥房提調持湯劑更爲入侍。仁孫持湯劑進伏,尙喆進湯劑,上進御訖。尙喆曰,第三貼何時入之乎?上曰,待下敎入之。鳳漢曰,臣等當往見國舅喪次,而右相則不可往矣。上曰,心難抑矣。鳳漢曰,聖心宜寬抑矣。上曰,舊嶺伯入來,則於此於彼,可以寬慰矣。今月內當來乎?鳳漢曰,當來矣。陽澤·昌誼曰,臣等伏蒙日前致祭之恩,今曉入來,欲仰達矣,遽有此事,聖心鎭定,然後中宮殿哀慟之心,可以寬慰矣。上曰,不能鎭抑矣。弘烈曰,戶判待令矣。上曰,戶判入侍。出榻敎戶曹判書洪麟漢進伏。上曰,其處形止,何如?麟漢曰,地形東塞而西通,有數間作家基矣。上曰,西邊通一門則好矣。麟漢曰,簇子盡爲之,自政院入之乎?上曰,依爲之。麟漢先退。上曰,布帶埋之乎?弘烈曰,三日後爲之云矣。上曰,國舅家成服日致祭時,左承旨進去。出榻敎上曰,人君儀仗,事體至重,而與百官有異,帽帶人外,宜着常服,而初不稟,後亦不稟,而先紅後靑,至於武藝廳,卽軍兵,若此侍衛,着靑衣乎?旣着靑衣則着紅巾,若香室守僕,所見爲駭,初不稟當該承傳色金景佑,施以不敍之典,當該司謁,從重推考。出傳敎弘烈曰,承文院許令入處乎?上曰,依爲之。仍爲還入大內,諸臣以次退出。
己丑十一月初五日申時,上御思賢閤。藥房入診入侍時,都提調金尙喆,提調元仁孫,副提調閔弘烈,假注書韓德厚,編修官金聖猷,記事官兪漢謹,醫官李以楷·鄭允協·吳道炯·鄭允說·柳光翼·玄處明·金世彦,以次進伏訖。尙喆曰,午間聖候,何如?上曰,一樣矣。尙喆曰,中宮殿粟米飮進御乎?上曰,未得進之矣。尙喆進湯劑,上進御訖。尙喆請診候,上曰,置之。尙喆曰,明日湯劑依前乎?上曰,依爲之。尙喆曰,此處果不疎冷乎?上曰,不冷而此是甲子年臥處也,比於養心閤,則此閤尤明朗矣。尙喆曰,然矣。上曰,喪次誰往慰護?尙喆曰,李重祜亦往見矣。上曰,柩材何以爲之云耶?尙喆曰,小有白邊云矣。上曰,柩材似難矣。尙喆曰,此時別入直,當爲之矣。上曰,李以楷·吳道炯入直,可也。尙喆曰,首醫處分,朝者臣未詳聞矣。上曰,已置之爲敎矣。弘烈曰,祭文草,依下敎持來矣。上命知申讀之,又命提調編次校正,弘烈讀之,尙喆·仁孫校正訖。上曰,國舅,奚特君臣之義?頻爲私親,勝於與少年酬酢矣,自今以後,無與酬酢矣,過用力而爲國事,可見忠赤矣。尙喆曰,忠赤外有忠實矣,上曰,誠然矣。府夫人與提調,爲幾寸?仁孫曰,九寸而族屬鮮少,故如至親矣。尙喆曰,中宮殿朝者所煎入粟米飮,尙未進御云,下情悶迫。更爲煎入乎?上曰,依爲之。吳道炯,頃爲內殿診候乎?道炯曰,鄭允協診候矣。尙喆曰,香砂亦君子湯,有效云矣。上口,此藥好乎?允協等曰,與蔘苓·白朮散,同時用,則尤有效矣。上曰,外祖服小功,妻父母服,緦麻乎?尙喆曰,然矣。上曰,李文源肅拜日,內局入侍時同入。出榻敎諸臣以次退出。
上在慶熙宮。停常參·經筵。
以承傳色,口傳下敎曰,國舅戀戀口傳問安,姑爲之。
大殿,藥房口傳問安。答曰,知道。下敎時入侍。
中宮殿,藥房口傳問安。答曰,罔極。惠嬪宮,藥房口傳問安。答曰,知道。
以承傳色,口傳下敎曰,諡號當署經,政官牌招,只此擧行。
吏曹口傳政事,以徐浩修爲舍人。
李潭,以吏曹言啓曰,議諡合坐,不可不備員,奉常寺正有闕,代口傳差出,以爲擧行之地,何如?傳曰,允。
吏曹口傳政事,以李壽勛爲奉常寺正。
傳于李性源曰,內局入侍。
洪良漢啓曰,注書權偀,以崇陵別檢,今方入直云,姑爲改差,何如?傳曰,允。
權偀改差,代以韓鼎運爲假注書。
以承傳色,口傳下敎曰,議諡已爲之耶?知入。奉常寺合坐,副應敎進去,政府今日爲之。
以承傳色,口傳下敎曰,諡號六字,承旨草紙書入,宣諡,再明日擧行。
有政。吏批,行判書申晦進,參判李潭進,參議權噵在外,右副承旨魚錫定進。贈領議金漢耉諡忠憲。
洪良漢,以戶曹言啓曰,內需司·於義宮,有辛丑年輸送之例,則今日內卽爲擧行事,分付戶·兵曹事,命下矣。取考本曹謄錄,則辛丑年內需司·於義宮,無輸送之事,而壬寅年則內需司,有輸送之例,何以爲之?惶恐敢啓。傳曰,知道。
魚錫定,以兵曹言啓曰,內需司·於義宮,有辛丑年輸送之例,則今日內卽爲擧行事,命下矣。取考謄錄,則辛丑年,無內需司輸送之例,何以爲之?惶恐敢啓。傳曰,知道。
以承傳色,口傳下敎曰,輸送柩材中一立有欠云,一立更爲精擇以送事,招長生殿郞廳,分付。
以備忘記,傳于洪良漢曰,二日勸粥一血湯,三百年古例,而昨日闕,今日以初日勸粥兼行,事之可駭,莫此爲甚,安國來,爲先越捧二等。至於各殿兼勸粥,例也,而申宅夏請爲進去,駭然,而此是當殿矣,參酌,只從重推考。承言色李允默,昨日兼進是矣,而車德重,必欲疊進,其心陋矣,雖衰,此等處心,不能耐,施以不敍之典。
傳于李性源曰,內局入侍。
以承傳色,口傳下敎曰,勸粥有次第,而當該中官,慢然不飭,中官安國來,越捧二等,中官勸粥,例爲兼行,而有各進者,施以不敍之典。
以承傳色,口傳下敎曰,侍從近日以鄕爲家,中官亦在鄕,金以載·宋獻徵·李國恒外,皆入來之意,內班院掌務牌招,立庭分付。
以承傳,口傳下敎曰,掌務中官何處怪例手本,混呈混下,其手本勿施,中官朱好一·李春徽,施以不敍之典。
以承傳色,口傳下敎曰,承旨徐有大許解,李壽鳳除授,牌招察任。房順房。
李得臣違牌傳旨,以承傳色,口傳下敎曰,此時敢如此乎?三陟府投畀,當日三倍道。
魚錫定,以義禁府言啓曰,獻納李得臣,江原道三陟府投畀,當日三倍道押送事,命下矣。李得臣,以下敎內辭意,具罪目依例發遣府羅將,當日三倍道押送配所之意,敢啓。傳曰,知道。
己丑十一月初六日辰時,上御思賢閤。藥房入診入侍時,都提調金尙喆,提調元仁孫,副提調閔弘烈,假注書韓德厚,編修官金聖猷,記事官兪漢謹,醫官許礈·李以楷·鄭允協·金季良·吳道炯·鄭允說·柳光翼·李養善·丁志泰,以次進伏訖。尙喆曰,夜間聖候,何如?上曰,一樣矣。尙喆曰,寢睡·水刺之節,何如?上曰,如前矣。尙喆曰,中宮殿哀痛中氣候,何如?聞醫女所傳,粟米飮慮不頓進矣。日三次進之,何如?上曰,內殿服粟米飮,賴此支過矣,一次所煎入,爲幾合?仁孫曰,不滿五合矣。尙喆進湯劑,上進御訖。尙喆請診候,上曰,入診。礈曰,脈候左右三部調均,而滑體不足矣。以楷·允協·季良·道炯·允說·光翼·善養·志泰所奏一如礈言。上曰,提調出去,監煎以來。仁孫先退。上曰,國舅諡號,好矣,尙喆曰,是諡美而好矣。上曰,慶恩府院君諡號首望,注書知入。賤臣德厚還奏曰,孝簡。上曰,知申之父號,何也?弘烈曰,文貞也。上曰,開政乎?弘烈曰,然矣。上曰,政官持諡號望入侍。出榻敎行吏曹判書申晦,吏曹參判李潭進伏,上命入諡單,親爲點視。晦曰,諡單下政廳後,持望更爲入侍乎?上曰,依爲之。晦·潭退出,少頃還爲進伏。上親爲落點曰,諡號署經之法,何以爲之?弘烈曰,自太常送于政府後,更爲兩司署經矣。晦曰,今已至此,誠愴然矣。上曰,署經者,誰也?潭曰,憲府有二員,諫院有二員行公矣。弘烈曰,都憲則有風症,難以行公云矣。上曰,諡望旣下,兩司牌招,卽爲備員署經。出傳敎上曰,諡號紙有例乎?晦曰,例以好紙,借所親能書人精書,而急迫未果云。今番宣諡後,從容使之更書,安寶,何如?上曰,趁再明成服幾爲之,卿與領相,相議爲之,明日內安寶,可也。晦曰,明日請寶乎?上曰,依爲之。命入祭文草讀奏,弘烈讀畢,仍命諸臣校正。上曰,內殿卽今所當服者,莫如粟米飮乎?礈等曰,誠然矣。尙喆曰,自上每慮輕用參劑,而聞醫官之言,無慮云矣。上曰,然乎?礈等曰,然矣。尙喆曰,三錢重力弱,以五錢重煎入,何如?上曰,諸醫之見,何如?礈等曰,所見同矣,五錢重,好矣。上曰,可謂得藥路矣。尙喆曰,五錢重,實非過矣。上曰,中宮殿人蔘五錢重粟米飮,自今日煎入。出傳敎上曰,內殿連爲行素,則可悶矣。尙喆曰,誠悶,而昨日監膳廚院,則大殿素膳五日矣,服則三日,而素膳五日過矣。上曰,旣有驪陽時前例,何可減也?命書記懷御製,弘烈書畢。尙喆曰,臣心不勝愴然,聖懷安得不然乎?勿復製此等文,貽慼聖心焉。上曰,思其向國之心,豈忍忘乎?此一本書入,于先一本,使注書精書於好紙,令書吏傳之,國舅入木前,鋪於靈筵可也。上曰,藥房提調持湯劑更爲入侍。仁孫持湯劑進伏,尙喆進湯劑,上進御訖。尙喆曰,第三貼,何以爲之乎?上曰,待下敎入之。諸臣以次退出。
己丑十一月初六日申時,上御思賢閤。藥房入診入侍時,都提調金尙喆,提調元仁孫,副提調閔弘烈,假注書韓德厚,編修官金聖猷,記事官兪漢謹,醫官許礈,以次進伏訖。尙喆曰,晚後聖候,何如?上曰,一樣矣。尙喆進湯劑,上進御訖。尙喆曰,明日湯劑如前乎?上曰,依爲之。弘烈讀嶺伯敎文。上曰,今日署經,誰爲之?弘烈曰,大司諫安杓,司諫李正吾,掌令鄭彦暹·姜始顯矣。上曰,一人不足乎?一司除署經,則亦可爲之矣。弘烈曰,近例雖備二員,亦爲之云矣。上命退出,諸臣以次退出。
上在慶熙宮。停常參·經筵。
夜三更,流星出參旗星下,入坤方天際,狀如拳,尾長二三尺許,色赤。
大殿·中宮殿·惠嬪宮,藥房口傳問安。答曰,知道。
大殿,除服還內後,政院·玉堂·藥房口傳問安。答曰,知道。
備忘記,噫,爲人君七十六歲帶服帶,漢·唐豈有?雖過二日,三日之制未盡,則三百六十日監察茶時,朝鮮豈只有此日?噫,頃年予着朞服,左右挾輦,其皆抆涕,今於承文院,以百官該房入侍,見其君之帶布帶,其臣便也,而三日之制未盡,揚揚視常日,有君乎,有臣乎?掌令姜始顯,特施不敍之典,當該承旨,一體施以同律。
備忘記,噫,頃年辛亥年,帶外祖母嘉林府夫人布帶,今惟若昨,豈意近八,爲國舅帶此帶乎?甚矣甚矣。頃年以小功之制,五日除,今番以緦麻之制,只三日除,今日卽三日也。辛亥年,皇嫂三年之內故,禮不能備,今日近八除服,其何略略?國舅家成殯後,當於麗春門外除服正時,聞其行禮之人,只侍臣入侍,今日侍從,其雖無狀,人君擧措,豈可庸庸?議註置之。
傳于徐有良曰,雖此時,守令·邊將,皆令今日下送。
李命植,以都摠府言啓曰,今日入直內三廳武兼禁軍及軍兵等,當爲中日習射,而中宮殿方在國舅喪,成服前不得擧行之意,敢啓。傳曰,知道。
以承傳色,口傳下敎曰,下敎時入侍,自內之事不可,若是御用帶,當使尙方官眼同擧行,豈可只使內侍擧行乎?該堂遞差,捧入該房承旨,亦爲遞差,此單子更爲書入。
備忘記,承旨有闕,代李性源除授,牌招察任。房順房。
吏曹口傳政事,以金應淳爲禮曹參判。
傳于李性源曰,內局入侍。
以承傳色,口傳下敎曰,都承旨有闕,代前都承旨蔡濟恭除授,牌招察任,房順房,三院副提調例兼,先入侍後謝恩。
李命植,以兵曹言啓曰,水原別遣御史試才吉日,令日官推擇,則今十一月十二三日俱吉云,御史下去後,以此推移定行,而規矩勿稟,依例擧行事,曾有傳敎矣。依前例事目中,磨鍊以入之意,敢啓。傳曰,知道。
徐有良,以義禁府言啓曰,李得臣,特寢投畀之命,施以不敍之典,承傳啓下矣。三陟府投畀罪人李得臣,昨已發配放送事,分付該道道臣之意,敢啓。傳曰,知道。
掌令姜始顯啓曰,請還寢東呂·址淳等遠配之命,更令王府嚴鞫得情。措辭見上請還寢定配罪人金柱泰減等之命。措辭見上答曰,勿煩。
〈敎〉慶尙監司李瀰書。王若曰,眷彼南紀之分界,寔我東國之雄藩。巨嶺橫天,髣髴巴蜀之險,長江接海,控引蠻越之鄕。俗尙絃誦之風,儒賢輩出,地擅魚鹽之利,貢賦迭輸。幅員之廣,民物之殷,比諸路而爲最,責應之繁,政務之劇,在今日而尤難。必藉通鍊之才,可任撫禦之責,惟卿退若寒士,出自相門,言議務在和平,克遵傳家之法,政事濟以詞學,蔚爲需才之姿,盡踐名塗,資歷旣遍,累試雄府,績用可觀。欲得二千石惟良,予志先定,將以七十州全畀,廟議攸同。玆授卿以守慶尙道觀察使兼兵馬水軍節度使大丘都護府使,卿其祗服寵章,展布所蘊,恤民隱而奠袵席,可紓旰宵之憂,詰戎政而繕兵甲,毋忽陰雨之備。嚴黜陟之政則貪汚知戢,敦禮讓之俗則作興有望,凡厥稟裁,率是典憲。於戲,體九重眷注之意,庸追先卿未卒之忠,盡一方旬宣之圖,庶配乃兄已試之績。故玆敎示,想已知悉。副修撰李碩載製進
正言呂善亨疏曰,伏以,臣於日昨,伏奉薇垣除命,新承飭勵之敎,顧畏蒙義分之嚴,章皇冒肅,卽傳古紙,而若其區區情私,實無離側供劇之勢。臣之八耋偏母,素抱癃痼之症,常在牀褥之間,而臣旣終鮮兄弟,獨自扶護,雖在少寧之時,固無離違之暇,近因時氣之不適,又値感冒之添傷,篤老筋力,不能敵病,飮啖全却,氣息綿綴,臣方左右扶將,日夕焦煎,似此情理,實難供職。伏乞聖明,俯賜矜諒,亟許鐫遞焉,臣方乞免,不宜論及朝政,而事在目下,有不容泯默者。日前諸史官處分時,有太僕親問之敎,雖以不遠復之聖德,旋命勿施,便同反汗,日月之更,孰不欽仰,而王言一播,聽聞俱驚,史官承命,苟有稽緩之罪,則罷之削之,何所不可,而至於親問,非所當施。固知聖意,亦出於一時飭勵,未必爲眞有此擧,而其爲絲綸之過中,無大於是矣。伊日承宣之不卽覆難,頒示朝紙,殊失惟允之責,有乖匡格之義,臣謂當該承旨,宜施警責之罰也。向來宰臣閔百興被罪事,臣亦有慨然者。朝廷者,外方之標準,而守令者,所以承命於朝廷者也。今因一守令之不許赴,而使參聞廟謨之宰臣,顚倒簪紳,宛轉繳纏,終至於盡奪其告身而後已,將何以尊朝廷之體,爲後世之法也?宰臣之不察於定式之初,冒犯於禁令之下者,固亦不爲無失,而守令則只遞見職,宰臣則必施重勘,朝廷之不尊,紀綱之不立,直由於此等事。夫新除守令之歷辭於臺臣·諸宰者,蓋所以審其人之可否,存愼擇之微意,則立法之意,於此可見,而人心不古,流弊轉生,定式之議,雖生於矯革,而矯枉過直,臣竊惜之。以承傳色,口傳下敎曰,若此時,臣子何敢如此乎?此章給之,呂善亨,施以不敍之典。
己丑十一月初七日未時,上詣麗春門外。除服殿座入侍時,行都承旨蔡濟恭,左承旨洪良漢,右承旨李性源,左副承旨李命植,右副承旨魚錫定,同副承旨徐有良,假注書韓德厚·韓鼎運,編修官金聖猷,記事官兪漢謹,以次侍立訖。上具黑笠·白袍,布帶,以乘輿出延明門,至麗春門外,降輿就板位上,諸臣回班。上曰,回班,何也?濟恭曰,相向立未安,例爲回班矣。左通禮鄭枋曰,除服。上曰,無請字,何也?左通禮鄭枋,罷職。出榻敎上擧哀,諸臣皆助哀,右通禮尹弘烈,請止哭。濟恭曰,內局待令矣。上曰,藥房提調持湯劑入侍。出榻敎都提調金尙喆,提調元仁孫,持湯劑進伏。尙喆問候,又爲中宮殿問候,上曰,爲予强飮矣。進湯劑,上進御。上曰,今日除服,無異便殿爲之,只藥房·政院·玉堂,問安事,分付。出傳敎尙喆曰,日氣頗冷,伏望速還。內局先退。上曰,曾聞第一贊儀,擧哀時,計十五聲而請止,有特命汰去之事,今者其君近八,贊儀,何忍過十五聲?承旨先止,予已諒矣。雖然中官異於諸臣,卽助哀者,其君若不能成聲,卽助哀者,渠當掩助,而若强忍往弔者,口中僅聲。昔夫子弔館人曰,惡夫涕之無從也,脫驂以贈之,弔猶若此,況助哀近八其君者乎?且近八衰君,着此帶臨此,豈云近習?亦朝鮮臣子,而其特爲擧哀之體,朝夕侍御之人見此,則爲予可謂涕無從也,而若是泛忽,其心可知。事當審處,而究其心,則亦不無參酌者,挾侍中官,越俸二等,其餘中官,各越俸一等。出傳敎上曰,今當除服,尙衣院官員,受此帶,申德龍,同往盛木櫃,埋帶,可也。上曰,世孫無服乎?命植曰,雖私家,無服矣。上曰,惠嬪宮無服乎?知申方帶提調,問于尙方以奏,可也。濟恭還奏曰,無禮曹儀注矣。上曰,喪禮補編有此等,禮文乎?仍命入補編。上曰,事雖駭然,由於謬習,李得臣特寢投畀之命,施以不敍之典。姜始顯則寔由不察,該房亦同俱施遞差之典,其雖做錯,臺啓體重,有關後弊,勿煩書下,鄭枋下敎亦寢,再昨日贊儀汰去之命,一體寢之。出傳敎諸臣考補編,上曰,無可據乎?對曰,然矣。上曰,王外祖服五日除,國舅服三日而除,似有差等矣。命植曰,小功五月則五日而除,緦麻三月則三日而除,似乎以日計月,而成服前爲布帶,而成服前除之,似非服矣。上曰,果於成服前矣,然則似乎非服矣。上還入大內,諸臣退出。
己丑十一月初七日申時,上御思賢閤。藥房入診入侍時,都提調金尙喆,提調元仁孫,副提調蔡濟恭,假注書韓德厚,編修官金聖猷,記事兪漢謹,醫官方泰輿·許礈·李以楷·鄭允協·金季良·吳道炯·鄭允說·柳光翼,以次進伏訖。尙喆曰,晚後聖候何如?上曰,一樣矣。尙喆進湯劑,上進御訖。尙喆請診候,上曰,使金季良入診,可也。泰輿曰,脈候左右三部調均,而滑體不足矣。礈·以楷·允協·季良所奏,一如泰輿言。上曰,提調出去,監煎以來。仁孫先退。上曰,內殿脈候,右邊脈頗數云,五錢重粟米飮,過而然乎?泰輿等曰,脈度雖非大段,有時而數,有濕痰則五錢重非過矣。尙喆曰,再明日當進水刺,而其間伏悶矣。上曰,日氣淸和,爲喪家幸矣。命書賢閤記懷御製,仍命校正,濟恭讀奏訖。上曰,予雖有文字可記之事,今無國舅,心難抑矣。尙喆曰,臣等聽下敎,不勝愴然矣。國舅壽不多爲欠,而必滿心歡喜而歸矣。上曰,八字則有福矣。內殿若悲哀過節,予何堪,而爲予寬抑,誠賢矣。此御製作帖,一入于內,一入于中宮殿,可也。訃書能到嶺營乎?尙喆曰,七百餘里地,罔晝夜下去,則今明當聞矣。上曰,藥房提調持湯劑,更爲入侍。仁孫持湯劑進伏,尙喆進湯劑,上進御訖。尙喆曰,明日湯劑如前乎?上曰,依爲之。尙喆曰,本院問安,明日則以啓辭爲之乎?上曰,依爲之。諸臣以次退出。
上在慶熙宮。停常參·經筵。
魚錫定啓曰,大司憲申暐未肅拜,執義尹承烈在外,掌令鄭彦暹式暇,一員未差,持平李崇祜·李翼運在外,今日以監察茶時之意,敢啓。傳曰,知道。
藥房都提調金尙喆,提調元仁孫,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。中宮殿累日哀痛之中,必多傷損之節,粥飮其果頻頻進御,而此時氣候,何如?臣等,不任區區憂慮,敢來問安,竝此仰稟。答曰,知道。爲國十一年,一片誠忠之臣,今作古人,豈特爲戚臣?萬事已訖,近八逢此,予心何抑?氣則一樣。內殿氣候,爲予雖十分寬慰,氣何諭哉?中宮殿·惠嬪宮口傳問安。答曰,知道。
鰲興府院君成服後,大殿·惠嬪宮·世孫宮·嬪宮,政院·玉堂口傳問安。答曰,知道。中宮殿,政院·玉堂口傳問安。答曰,罔極。大殿,朝廷二品以上·六曹堂上·奉朝賀·大司諫口傳問安。答曰,知道。中宮殿,朝廷口傳問安。答曰,罔極。大殿·惠嬪宮,藥房口傳問安。答曰,知道。中宮殿,藥房口傳問安。答曰,罔極。
以承傳色,口傳下敎曰,待下敎詣閤。又下敎曰,先行禮後致弔,恤問諸孤,宣諡後致祭。又下敎曰,宣諡則待下敎擧行。又下敎曰,宣諡盡爲與否,使之卽爲知來,執義亦爲書奏。又下敎曰,判尹元仁孫,內局提調許遞,今日內,使之往見國舅家,其代綾恩君具允明除授,牌招察任。又下敎曰,今日已過,民事方殷,通津府使方泰輿,陽川縣令金季良,卽爲下送,而金季良則以內殿氣候,有下詢事,入侍後下去。又下敎曰,一帖之在,忘之矣,今始思之,果然在矣。今日還御舊堂,欲從容就寢,明日入侍,宜矣。
傳于蔡濟恭曰,今日問安,口傳爲之。
備忘記,因予精神,驪州下敎,貞夫人今在京,戶曹·惠民署,卽爲分付,下諭置之。
傳于蔡濟恭曰,內局入侍。
備邊司薦望,以金時默爲御營大將。
李明植啓曰,新除授御營大將金時默,時無職名,令該曹口傳付軍職,何如?傳曰,允。
兵曹口傳政事,副司直金時默。
兵曹判書前望單子,以李景祜爲兵曹判書。
傳于徐有良曰,宣諡擧行,而內外奠後爲之。
傳于徐有良曰,中官朱好一·李春徽處分傳敎,置之。
傳于李命植曰,前道路事知池泰玄,有勞之人,相當窠塡差事,分付該曹。
李命植,以兵曹言啓曰,禁軍來春夏等祿試射時,沒技人別單,懸註以入之意,敢啓。傳曰,知道。
己丑十一月初八日午時,上御思賢閤。藥房入診入侍時,都提調金相喆,提調具允明,副提調蔡濟恭,假注書韓德厚,編修官金聖猷,記事官兪漢謹,醫官許礈·李以楷·鄭允協·金季良·吳道炯·鄭允說·柳光翼,以次進伏訖。尙喆曰,夜間聖候,何如?上曰,一樣矣。尙喆曰,寢睡·水刺之節,何如?上曰,如前矣。尙喆曰,中宮殿氣候,何如?上曰,爲予寬抑,僅爲支過矣。尙喆進湯劑,上進御訖。尙喆請診候,上曰,兩廳首醫入診。礈曰,脈候左右三部調均,而滑體不足,如昨日矣。允協曰,脈度調均,而滑體則不足矣。上曰,提調出去,監煎以來。允明先退。尙喆曰,方有金季良下送之命,而此時民事無緊急,姑爲留在,好矣。上曰,然。依爲之。仍命季良進前曰,粟米飮亦不能輕進,而似有嘔氣,且有助痰之慮,何以則好耶?季良曰,卽今不可不先鎭胃氣,香砂六君子湯,似好矣。上曰,諸醫各奏。礈曰,胃氣弱,故有嘔氣,香砂湯,速進,好矣。以楷曰,粟米飮雖未輕進,此是扶元之劑,今明進粟米飮後,用香砂湯,好矣。上曰,以楷之言,似然矣。香砂湯,好矣。上曰,以楷之言似然矣。香砂湯人蔘,本方入五分云,當加入,幾何?礈曰,前者本方外,加五分煎進,而今則速進未易,更加五分,合入一錢五分,似好矣。上曰,中宮殿進御香砂六君子湯本方,加入人蔘一錢,五貼劑入,五錢重粟米飮,姑爲一兩日煎入。出榻敎上曰,粟米飮和干汁則,何如?礈曰,似爲制痰矣。尙喆曰,差備待令醫官,今則何以爲之乎?上曰,別入直則罷之,以兩廳首醫,依例直例入番。尙喆曰,中宮殿勸進水刺,一時爲急,臣等欲請之矣。上曰,依例爲之。尙喆曰,今日諸大臣,欲爲承候,而未果矣。上曰,此處狹窄,明日問候,好矣。尙喆曰,將望,有三日後入之之敎,何以爲之乎?上曰,入之。尙喆曰,事體重,注書持入,好矣。上曰,注書持入。賤臣德厚,承命持入,上喟然曰,除註讀之。濟恭讀奏,上親爲落點。尙喆曰,中宮殿誕日物膳中雉鮮兩種,此時有不可不稟擧行,故禮官有所往復於臣等,何以爲之乎?上曰,雉鮮除之。出擧條濟恭讀閔百奮·金相良·郭鎭純等啓目判付訖,上曰,將望一也,領相爲扈衛大將。出傳敎上曰,今覽將望,予心何抑?心雖若此,九原難作,抑心籤下,自初五日前,萬事已矣。然將臣體重,新除御將金時默牌招,傳授命召。兵判前望入之。出傳敎上命讀奏前望,至李景祜,親爲落點曰,於國舅爲四寸,此時宜乎上來矣。尙喆曰,求遞久矣,好爲之矣。上命書因點記懷御製,濟恭書畢。上曰,莫重下敎,中官不爲詳聽,混同擧行,當該中官金時輝,施以不敍之典,袖手傍觀承傳色金好大,特解見任。出傳敎上曰,坤殿外祖母貞夫人,噫,故判書元景淳,三年纔過,聞此報,數年之內,七十餘歲夫人,其心若見。食物補劑,令本官卽爲輸送,亦爲存問事,分付道臣。噫,此豈今日下敎者,而精神索莫之中,未及周詳,因將望,今乃下敎,其亦晚矣。卽爲擧行事,一體下諭。出傳敎上曰,藥房提調持湯劑更爲入侍。允明持湯劑進伏,尙喆進湯劑,上進御訖。尙喆曰,第三貼,何以爲之乎?上曰,待下敎入之。仍命書憶故臣御製,濟恭書畢。上曰,金善行,未過三年乎?在此閤,尤有思矣。濟恭曰,未過三霜矣。上曰,記懷御製作帖,一入于內,一入于中宮殿,憶故臣御製,注書書于擧條紙入之。諸臣以次退出。
上在慶熙宮。停常參·經筵。
夜五更至昧爽,有霧氣。
李命植啓曰,大司憲申暐未肅拜,執義尹承烈在外,掌令鄭彦暹式暇,一員未差,持平李崇祜·李翼運在外,今日以監察茶時之意,敢啓。傳曰,知道。
藥房都提調金尙喆,提調具允明,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。中宮殿氣候,何如?臣等,不任區區憂慮,敢來問安,竝此仰稟。答曰,知道。予則一樣。內殿氣候,當諭於入侍,旣爲予而十分寬懷,當從容以勸矣。中宮殿·惠嬪宮,藥房口傳問安。答曰,知道。
以承傳色,口傳下敎曰,待下敎入侍。
藥房口傳啓曰,中宮殿累日哀痛之中,奄經成服,昨日問候之批,雖伏承十分寬殿之敎,所進米飮,未足以扶接元氣,而水刺未復常節,臣等不勝焦迫之忱,方以此意,仰請於中宮殿。伏願聖上,亟加勸諭,以爲進御水刺之地,千萬幸甚,惶恐敢啓。中宮殿,藥房口傳啓曰,伏未審哀痛之中,此時氣候,何如?意外遭此大故,奄經成服,伏想情事益復罔極。臣等連以粥飮頻進之意,仰陳筵席,而所進水刺,未復常節,臣等焦迫之懷,不能自已,敢此冒瀆。伏乞自今日進御水刺,以副臣民之望,千萬幸甚,惶恐敢啓。以諺書答曰,不意遭此窮天之痛,罔極情事,已無涯。又經成服,至痛尤難寬抑,而自上懇勸,强進粥飮,身僅扶支,今此勸飯之意,雖如此,水刺則難進,當商量爲之,勿慮焉。
以承傳色,口傳下敎曰,此時非頒囊之時,明日朝廷政院問安,皆口傳擧行。
傳于李性源曰,內局入侍。
李性源,以禮曹言啓曰,大殿供上,以素膳限五日封進事,啓下矣。五日之限,止於今日,自明日依例復常膳封進之意,分付,何如?傳曰,允。
又以戶曹言啓曰,故判書元景淳母貞夫人沈氏家,食物輸送,亦爲存問事,命下矣。食物米十石,太五石,依前例輸送,發遣本曹郞聽李敬倫,仍爲存問之意,敢啓。傳曰,知道。
李命植,以兵曹言啓曰,新除授判書臣李景祜,時在平安監營任所,斯速乘馹上來事,下諭,何如?傳曰,允。
傳于李性源曰,內局入侍。
吏曹口傳政事,以閔弘烈爲兵曹參判,鄭述祚爲參知。
傳于徐有良曰,騎堂牌招,使之謝恩,開陽門仍留,待其出去後,下鑰。
李命植,以兵曹言啓曰,禁軍別將李邦燁,素抱痰癖之症,挾感添劇,旬日之內,起動無路,呈狀乞遞。實病旣如是,則領軍重任,不宜瘝曠,今姑改差,何如?傳曰,允。
禮曹判書朴相德疏曰,伏以臣,積殃酷罰,奄失所恃,冥頑不滅,倐已外除,俯仰摧痛,靡所憑依,迺於日前,伏承柏府新命,手捧除書,只益摧咽,中月未盡之前,不敢輒入文字,縮伏楸廬,惟譴何是竢,曾不數日,卽蒙鞶遞,方切感惶,不意玆者,司寇·宗伯,除旨聯翩,特諭繼降,促臣上來,恩榮所曁,桑梓動色,臣誠惝怳驚霣,不知所措也。仍伏念,臣立朝數十年,沐浴恩波,歷揚內外,備致榮養,子母相對,感祝殊私,只限酬報之無階,緣臣險釁,遽至大故,綸音惻怛,愍典特加,臣母若有知,亦必感泣於冥冥,臣心之刻鏤銜結,尤當如何哉?今當恩旨之下,宜卽叩謝,以伸區區戀結之忱,而顧以苫塊餘喘,哀疚在心,其何忍遽同平人,彯靑耀紫,出入於殿陛之間哉?且臣素抱危疾,居常澟綴,自經草土以來,形骸僅存,精力消亡,年近服政,凋落已甚,自量朽質,更無陳力之望,而宿患風痰,一倍添劇,有時昏痛,迷不知人,今若强策疲頓,冒處鞅掌,則竊恐支吾不得,畢竟公私俱病,臣身不足惜,其於國事何哉?久淹松楸,跡涉慢蹇,今始來伏私次,略控哀懇。伏乞聖慈,俯垂矜諒,將臣所帶春官·籌司之職,竝賜鐫免,仍治臣瀆撓之罪,以肅朝綱,以安私分,不勝幸甚。答曰,省疏具悉。今卿此任,其特予料,然其將復見,況此時乎?卿其勿辭,從速行公。
己丑十月初九日午時,上御集慶堂。藥房入診入侍時,都提調金尙喆,提調具允明,副提調蔡濟恭,假注書韓德厚,編修官金聖猷,記事官兪漢謹,醫官許礈·李以楷·鄭允協·金季良·吳道炯·鄭允說·柳光翼,以次進伏訖。尙喆曰,屢日移次此時,聖候,何如?上曰,爲予寬抑矣。尙喆曰,今日請進水刺而未蒙允,前亦第二日得請,而其間緩緩,伏悶矣。上曰,誠聞矣。尙喆進湯劑,上進御訖。尙喆請診,上曰,只兩廳首醫入診。礈曰,脈候左右三部調均,而滑體猶未如常矣。允協曰,脈度調均,而滑體猶未快矣。上曰,提調出去,監煎以來。允明先退。尙喆曰,時原任來待矣。上曰,時原任大臣入侍。出榻敎領議政洪鳳漢,左議政金相福,領府事金致仁,判府事金陽澤,判府事韓翼謩,判府事李昌誼進伏。鳳漢曰,日間聖候,何如?上曰,一樣矣。鳳漢曰,寢睡·水刺之節,何如?上曰,如前矣。鳳漢曰,中宮殿,雖仰體聖心,强爲寬抑,哀痛之中,必多傷損之節,下情不勝憂慮之至。上曰,爲予强寬矣。鳳漢曰,宣諡時,恩典備至,不但諸孤感泣,臣等亦不勝感歎矣。上曰,諡號美矣。鳳漢曰,誠美矣。相福曰,中宮殿保護之節,惟在自上寬慰,更加懇勸,亟復常膳,伏望。致仁曰,中宮殿過昨日後,尙未進水刺,伏悶矣。陽澤曰,亟復常膳,伏望。翼謩曰,自上寬慰,然後中宮殿當復常膳矣。昌誼曰,都在自上寬慰矣。上曰,當勸進水刺矣。卿等知予耳中生毛乎?鳳漢曰,臣等伏聞,而未及仰達歡忭之意矣。上曰,卿等進前詳察,以手撫之,可也。鳳漢曰,耳毫勝於眉毫,壽徵中第一云,故不知嚴畏,喜而撫之矣。相福曰,耳毫晩生,尤好云,不勝慶幸矣。尙喆曰,頃已仰達,而耳郭外秀毛,誠貴矣。致仁曰,此是壽徵之大者矣。陽澤曰,今始仰覩,不勝忭幸矣。翼謩曰,大壽之徵,不勝欣幸矣。昌誼曰,仰覩稀貴,不任忭賀矣。上曰,提調皆進前詳察,允明·濟恭曰,稀貴矣。上曰,頭髮尙生矣。僉曰,莫大之慶矣。上曰,所恃者內殿,而慮其悲哀過矣。鳳漢曰,不可以粟米飮·香砂湯,全責保護之功,復常膳最急矣。上曰,以孝心固執,誠悶矣。鳳漢曰,卽今國舅家無故人,只有一人,其侄則雖年少,爲人誠難,三年後固當任用,而其叔則先爲擢用,好矣。且其地處,不可遠出,畿伯求遞已久,此窠誠好矣。上曰,姑置之。若以常情言之,則必以私親顯達爲幸,而向者備局副提調差下時,內殿有憂悶之意,誠貴矣。鳳漢曰,兵曹參判·參議,皆以相避應遞矣。上曰,兵曹參判·參議,今聞俱有應遞之嫌云,許遞,其代口傳備擬,牌招察任,無端遞職,亦令該曹,一體口傳付軍職。出傳敎上曰,西伯,誰可爲之?鳳漢曰,閔百興,好矣。上曰,從二品亦爲之乎?尙喆曰,古則堂上亦有陞擢爲之者矣。相福曰,鄭弘淳,曾以嘉善爲之矣。上曰,閔百興爲人凝重矣。鳳漢曰,其子則以太驟,頃未爲之矣,其父爲此,任則誠好。且父子旣同品,內外職迭相爲之,則豈不好哉?上曰,舊西伯來月來則遠矣。鳳漢曰,來月旬前來,則當爲都政矣。尙喆曰,然矣。鳳漢曰,昨日右相以雉鮮事,有所仰達云,而如此時,曾有以素膳代入之例矣。上曰,以何物代入?鳳漢曰,蔈古·多士麻也。上曰,代入,可也。鳳漢曰,禁軍別將方有闕,而別將李邦曄,以年少之人,雖有些少病故,不可輕遞,且兵判未及上來,則軍門擧行,宜付鍊熟之人,仍任,似好矣。上曰,龍虎將其遞,可謂曲循,勿遞仍任。出傳敎鳳漢曰,違牌臺臣被配者蒙放,而亦有見漏者云,似當一體施行矣。上曰,誰也?鳳漢曰,朴師崙云矣。上曰,一體放送,而其傳旨,朴師崙付標。出擧條鳳漢曰,武臣李柱國,被罪已久,而近來軍門乏人,給牒敍用,何如?上曰,依爲之。出擧條上曰,今後則異於他時,宴之一字,卿等勿爲生意焉。鳳漢曰,明年豈可虛送乎?臣等抑菀矣。上曰,領府事後娶,何以爲之?鳳漢曰,方求婚云矣。上曰,再明日次對爲之,而旣下敎單子,置之。出傳敎上曰,藥房提調持湯劑更爲入侍。允明持湯劑進伏,尙喆進湯劑,上進御訖。尙喆曰,第三貼,何以爲之乎?上曰,待下敎入之。命書禮判批,濟恭書畢。上曰,明日問安後,時原任大臣,內局入診同爲入侍。出榻敎鳳漢曰,明日問安後,臣等當入侍矣。諸臣以次退出。
己丑十一月初九日申時,上御集慶堂。藥房入診入侍時,都提調金尙喆,提調具允明,副提調蔡濟恭,假注書韓德厚,編修官金聖猷,記事官兪漢謹,醫官許礈,以次進伏訖。尙喆曰,晩後聖候,何如?上曰,一樣矣。尙喆進湯劑,上進御訖。尙喆曰,明日湯劑如前乎?上曰,依爲之。道臣遞來時,例付僉知乎?尙喆曰,瓜滿道臣,例付僉知,而徑遞則不付僉知矣。上曰,然乎?仍命退出,諸臣以次退出。
上在慶熙宮。停常參·徑筵。
藥房都提調臣金尙喆,提調臣具允明,副提調臣蔡濟恭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。中宮殿氣候,何如?臣等,不任區區憂慮,敢來問安,竝此仰稟。答曰,知道。逢今日憶昨年,予心何抑?內殿氣候,況此日乎?其何可諭哉?下敎時入侍,宜矣。
中宮殿,藥房口傳問安。答曰,罔極。惠嬪宮,藥房口傳問安。答曰,知道。中宮殿誕日,大殿·惠嬪宮·世孫宮·嬪宮,政院·玉堂口傳問安。答曰,知道。中宮殿口傳問安。答曰,罔極。中宮殿,朝廷二品以上·六曹堂上·奉朝賀·大司諫口傳問安。答曰,罔極。
藥房口傳啓曰,臣等,昨以水刺進御之意,陳請於中宮殿,而及承下答,未蒙允許,臣等,焦迫,有不可勝言。粥飮時或進御,而水刺尙未復常,多日哀慟之中,元氣,將何以扶接乎?勸進水刺,一時爲急,不避瀆擾,更此仰達。伏願聖上,益加勸諭,亟準所請,千萬幸甚,惶恐敢啓。答曰,今日憶前年此月,必欲勸矣。入侍亦有下敎者,而卿等之請若此,將勸勉矣。
藥房口傳啓曰,昨日臣等以水刺進御事,冒死仰請,而及承下答,不賜允兪,縷縷辭敎,惻怛懇至,臣等聚首奉讀,益不勝抑塞焦迫之至。顧今多日哀毁之中,玉候之澌綴,勢所必至,雖勉進粥飮,其何以扶接元氣乎?此時水刺進御,一時爲急。伏乞仰體聖上勸諭之至意,俯察臣等懇迫之群情,自今日亟進水刺,以副顒祝之望,千萬幸甚,惶恐敢啓。中宮殿以諺書答曰,當今日情理,尤豈有進水刺之念,而屢巡勸善之意若此,將欲進之,須勿過慮焉。
魚錫定啓曰,大司憲申暐未肅拜,執義尹承烈在外,掌令鄭彦暹呈辭,一員未差,持平李崇祜未肅拜,李翼運在外,今日以監察茶時之意,敢啓。傳曰,知道。
李命植,以都摠府言啓曰,今日入直內三廳武兼禁軍及軍兵等,當爲中日習射,而中宮殿誕日相値,不得爲之之意,敢啓。傳曰,知道。
傳于李性源曰,內局入侍。
備邊司薦望,以閔百興爲平安監司。
傳于魚錫定曰,內局入侍。
李性源,以侍講院言啓曰,本院新除授兼弼善尹養厚,時在黃海道黃州地,書筵入番事緊,斯速乘馹上來事,下諭,何如?傳曰,允。
魚錫定,以義禁府言啓曰,江原道狼川縣投畀罪人朴師崙分揀放送事,承傳啓下矣。放送事,分付道臣之意,敢啓。傳曰,知道。
李命植啓曰,明日次對兩司長官,當爲進參,大司憲申暐,待開門牌招,以爲入侍之地,何如?傳曰,允。
以慶尙左水使李觀夏狀啓,永興府洪仁社都浪里居業武金老味等渰死事,傳于徐有良曰,令本道恤典擧行。
己丑十一月初十日午時,上御集慶堂。藥房入診時,原任大臣同爲入侍時,都提調金尙喆,提調具允明,副提調蔡濟恭,領議政洪鳳漢,左議政金相福,領府事金致仁,判府事金陽澤,判府事韓翼謩,判府事李昌誼,假注書韓德厚,編修官鄭文柱,記事官兪漢謹,醫官許礈·李以楷·鄭允協·金季良·吳道炯·鄭允說·柳光翼,以次進伏訖。尙喆曰,夜間聖候,何如?上曰,一樣矣。尙喆曰,寢睡·水刺之節,何如?上曰,如前矣。尙喆曰,中宮殿氣候,何如?上曰,僅爲支過矣。尙喆進湯劑,上進御訖。尙喆請診候,上曰,兩廳首醫及金季良入診。礈曰,脈候左右三部小沈,滑體不足矣。允協曰,脈度小沈矣。季良曰,脈候乍沈,滑體未快矣。尙喆曰,諸醫皆入診乎?上曰,置之。仍命諸醫進前曰,內殿今日則似有嘔氣,此症,何如?諸醫曰,似是胃弱痰動之致,香砂湯,最能鎭胃,順氣利痰,進御,好矣。鳳漢曰,夜間聖候,何如?上曰,一樣矣。鳳漢曰,寢睡·水刺之節,何如?上曰,如前矣。鳳漢曰,中宮殿屢日行素之餘,有形見之候,湯劑雖好,鎭胃之道,復常膳,最急矣。相福曰,此時不可不補,鷄汁和羹用之,似好矣。尙喆曰,藿羹和鷄汁,仍進白飯,則好矣。致仁曰,黃肉最補,煎用,好矣。陽澤曰,開素之道,肉汁和羹,好矣。翼謩曰,藥力借水刺而行,復常膳,最急矣。昌誼曰,卽今坤殿復常膳之道,實爲關係於聖躬矣。諸醫曰,此是深慮之症,雖今日復常膳,甚急矣。上曰,粟米飮,或慮肉汁,誠悶矣。命提調出去監煎,允明先退。上曰,光城墓表,御筆乎?陽澤曰,然矣。上曰,御筆亦書天人祔左乎?陽澤曰,其時臣祖母在世,故不書祔左矣。上曰,國舅成服日,予親書墓表前面,而預書府夫人祔左,以閏月製壽衣之規矣。若不預書,則後誰敢書之乎?於國舅可謂無憾矣。鳳漢曰,哀榮極矣。上曰,山地知定於何處云耶?鳳漢曰,姑未完定云矣。上曰,定山城雖國葬,置簿有難,皆好況私家乎?鳳漢曰,此濟州牧使安宗奎分等狀啓也。備陳三邑穡事被災孔慘之狀,仍以爲,凡係蠲減等事,一邊馳啓,一邊擧行,自是已行之例,今亦依前擧行,而賑事便宜及停退諸節,條列于後,竝請令廟堂稟處矣。其一,舊還一屛竝停退,今年停退,兩麥還上,待明年以本色捧上,新還三邑面里中稍實之次,二等準捧,又之次以下,至丐乞,或減五分一,三分一,折半式全數停捧,各寺奴婢貢米,減一斗,大同米減一升事也。其一,自歲前至明年四月,麥登前賑資次,折米一萬四千九百六十二石,以羅里鋪及沿海某樣穀中,準數區劃,趁歲前,以各其邑地土船,裝載入送事也,其一,平役廳夏秋所捧米八斗內,夏等捧上,而秋等停退事也。其一,軍兵操練,姑爲停退,逃老故病廢雜頉代定事也。其一,推奴徵債禁斷事也。歉荒諭列,賑資請得,外面俱似太過,而守臣自是謹約者,實狀苟不至如此,必不固爲張皇,且以朝家委寄之道,只當惟其言之爲準。海外飢民之接濟,固當惟恐不及,沿海穀物,已令道臣備待折米一萬石或八千石,卽爲分付道臣,使之星火運送,何如?上曰,左右相之意,何如?相福曰,至計小數而爲請者,如有料量,而亦豈無出入於此數乎?略減而許劃,似好矣。尙喆曰,臣意亦然矣。上曰,萬石給之,可也。鳳漢曰,其餘所請諸條,亦當竝依狀請許施矣。上曰,依爲之。出擧條鳳漢曰,頃因臺臣朱炯質所啓,江華仁政·佛恩·吉祥三面減稅委折,令守臣詳覈狀聞事,命下矣。卽見留守黃景源狀啓,則以爲,已去庚寅此三面作爲軍兵折受處,其後次次減稅,庚辰,留守元景淳,筵中定奪,永定每卜五升之稅,仍付修城所矣,其後留守,又爲減半,事實不過如斯云云矣。此是公田之自官築堰處,則收稅之減之又減,固已無實,重臣元景淳之更減,雖無義,猶是徑稟者,今不可追論久遠之事,一依元景淳所稟定而收稅,其後不稟徑減之留守,事體所在,不可無警,罷職,何如?上曰,依爲之。鳳漢曰,蓋此收稅,名雖屬於修城所,此與本府應下有異,此後則用下遺在數爻,每歲末,成冊報備局,故臣所經紀船頭浦穀物用下處,亦爲一體報備局,以防其尾閭,有不可已矣。上曰,所奏誠是。依爲之。出擧條上曰,不稟留守,誰當之?鳳漢曰,洪樂性矣。上曰,然乎?鳳漢曰,黃腸斫來事,頃日仰稟,至命姑置矣。以今番事觀之,苟簡莫甚,卽今東庫所在,不過數十立,其勢不可不變通。南中則姑爲安徐,關東則貽弊頗輕,運置稍便,卽送敬差官,使之擧行,何如?上曰,依爲之。出擧條上曰,藥房提調持湯劑更爲入侍。允明持湯劑進伏,尙喆進湯劑,上進御訖。尙喆曰,第三貼,待下敎乎?上曰,依爲之,而但苦矣。鳳漢曰,此湯劑勝於水刺矣。殿下已得藥之精英矣。上曰,何以勝水刺乎?鳳漢曰,中宮殿復常膳一節,俄已仰達,而更爲自上懇勸,伏望諸大臣更爲仰請。諸醫曰,粟米飮進御後有效,而脾胃脈候尙沈,復常膳,甚急矣。上曰,予亦爲悶矣。命退出,諸臣以次退出。
己丑十一月初十日申時,上御集慶堂。藥房入診入侍時,都提調金尙喆,提調具允明,副提調蔡濟恭,假注書韓德厚,編修官鄭文柱,記事官兪漢謹,醫官許礈·李以楷·鄭允協·金季良·吳道炯·鄭允說·柳光翼,以次進伏訖。尙喆曰,俄間聖候何如?上曰,一樣矣。尙喆曰,中宮殿,午間有所進御乎?上曰,勸粥,而少進矣。尙喆曰,古則間三日更請,而此時難循常例,雖今日,更爲口傳啓辭矣。上曰,今日置之,明日爲之,可矣。尙喆曰,自上頻勸鷄膏藿羹,誠好矣。允明曰,素症難於醫治,未然之前,治之,好矣。尙喆進湯劑,上進御訖。尙喆曰,明日湯劑如前乎?上曰,依爲之。墓表前面,例爲書名乎?尙喆曰,雖書名陰記,字小易刓,故必以大字書前面,知其傳久也。上曰,光城墓表,亦書名,淸風墓表,亦書名,淸風墓文,在於何處?尙喆曰,似在息庵集矣。上命息庵集讀奏。濟恭曰,前面書名與否,以此不可奏矣。上曰,宜乎書名,而祔左上,亦當書元氏二字矣,府夫人則貞敬,自在其中矣。上命退出,諸臣以次退出。
上在慶熙宮。停常參·經筵。
藥房都提調臣金尙喆,提調臣具允明,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。中宮殿氣候,何如?臣等,不任區區憂慮,敢來問安,竝此仰稟。答曰,知道。予則一樣。內殿氣候,當下敎於入侍矣。
中宮殿,藥房口傳問安。答曰,罔極。惠嬪宮,藥房口傳問安。答曰,知道。
藥房口傳啓曰,臣等昨日筵席,伏聞中宮殿屢日行素之餘,有形現之候,下情焦迫,不敢拘於常例,以亟復常膳之意,有所陳達,而顧今滋補之道,一日爲急,方以復常膳之意,仰請於坤殿。伏願聖上,無或遲緩,益加勸諭,俾得亟準所請,千萬顒祝之至,惶恐敢啓。答曰,此一節,豈待卿等之請?其雖勸矣,孝心以拒,誠悶誠悶。
藥房口傳啓曰,臣等昨日,敢以進水刺之請,冒死煩瀆,及奉下批,答以勉從之意,聚首奉讀,不勝感幸,而第於筵席,伏承聖諭,以坤殿累日行素,已有形現之候爲敎,竊伏想哀毁之中,雖或强有所進,蔬菜之屬,固不能扶接元氣,則冒敗之兆,理所必至,一日二日,若不及時從權,則前頭之憂,有不勝言,筵退之後,達宵焦迫。玆敢不拘常例,又此瀆擾。伏乞仰體聖上懇勸之意,俯察臣等憂慮之忱,自今日亟進常膳,千萬顒祝之至。中宮殿以諺書答曰,自上懇勸之故,粥飮頻進,氣亦別無所損,而過成服不過數日,罔極心事,惟是素膳而已,遽有是請,須念此心,勿復爲常膳之言,千萬望也。
以承傳,口傳下敎曰,待下敎,次對同爲入侍。
李命植啓曰,大臣·備局堂上,依下敎來待矣。傳曰,引見。
吏曹前望,以李敬養爲繕工副奉事。
徐有良,以弘文館言啓曰,校理朴相岳,自鄕上來云,卽爲牌招察任,何如?傳曰,允。
李命植,以訓鍊都監言啓曰,都監從事官有頉,代前校理洪相簡啓下,而方在罷散中,時無職名,令該曹依例付軍職,冠帶常仕,何如?傳曰,允。
兵曹口傳政事,副司果洪相簡。
傳于徐有良曰,政官入侍開政。
有政。吏批,行判書申晦病,參判李潭進,參議權噵進,行都承旨蔡濟恭進。吏批啓曰,通禮院右通禮尹弘烈呈狀內,身病甚重,勢難察任云,依例改差,何如?傳曰,允。以鄭運維爲大司諫,以任瑎爲掌令,以李恒祚爲獻納,以李溎爲正言,以徐浩修爲應敎,以元仁孫爲刑曹判書,以李萬軾爲禮曹正郞,以李最中爲弘文提學,以金應淳爲同經筵,以趙暾爲右副賓容,以李聖龜爲慶基殿參奉,以李景祜爲司譯提調,以朴相德爲司䆃提調,以李福源爲惠民提調,以趙德洙爲晉州牧使,以許任爲靈巖郡守,以李文德爲長興府使,以李宗榮爲鏡城判官,以金兌瑞爲慈仁縣監,以元羽孫爲敦寧參奉,以李景祜爲軍器提調,以李思觀爲判尹,以朴起采爲兵曹參議,以李景祜爲知春秋,前縣監崔處顥今加嘉善加資事承傳,訓鍊都監提調李景祜,禁衛提調李景祜,御營提調李景祜。
兵批,判書李景祜在外未肅拜,參判閔弘烈入直進,參議未差,參知徐有寧病,左副承旨李命植進。副護軍李柱國·申大謙·徐有大·姜始顯,副司直尹東暹·具庠·李壽鳳,副司果李福遠,副司果鄭述祚。
以承傳色,口傳下敎曰,內殿口啓許令更爲,更思之,一日再啓,則內殿尤當不安,姑置之。
徐有良,以義禁府言啓曰,長興前府使李東泰,時府使李煜拿問事,傳旨啓下矣。李東泰今方待命,卽爲拿囚,李煜時在任所,依例發遣府羅將,拿來,何如?傳曰,允。
李命植啓曰,判義禁李昌壽,持李東泰口招,依下敎來待矣。刑曹參判李惟秀,持罪人口招,依下敎來待矣。傳曰,竝入侍。
以承傳色,口傳下敎曰,今日軍號,莫知何事,該堂遞差,他堂上入來,軍號更爲書入。
己丑十一月十一日巳時,上御集慶堂。藥房入診,大臣·備局堂上同爲引見入侍時,都提調金尙喆,提調具允明,副提調蔡濟恭,假注書韓德厚,編修官鄭文柱,記事官兪漢謹,醫官許礈·李以楷·鄭允協·金季良·慶絢·吳道炯·鄭允說·柳光翼,領議政洪鳳漢,左議政金相福,行司直李昌壽,判敦寧趙雲逵,右參贊沈鏽,知敦寧鄭弘淳,禮曹判書朴相德,江華留守黃景源,戶曹判書洪麟漢,行司直金時默,行司直具善復,行司直李章吾,判尹元仁孫,行副司直金器大,行副司直金孝大,行副司直李最中,行副司直鄭存謙,行副司趙曮,吏曹參判李潭,行副司直鄭尙淳,行副司直李崇祜,禮曹參判金應淳,大司諫安杓,掌令鄭彦暹,應敎李得一,左副承旨李命植,假注書韓鼎運,事變假注書兪彦脩,以次進伏訖。尙喆曰,夜間聖候,何如?上曰,一樣矣。尙喆曰,寢睡·水刺之節,何如?上曰,如前矣。尙喆曰,中宮殿復常膳,尙未準請,伏悶矣。尙喆進湯劑,上進御訖。尙喆請診候,上曰,入診。礈曰,脈候左右三部調均,而滑體猶未如常矣。以楷·允協·季良·絢·道炯·允說·光翼所奏,一如礈言。上曰,提調·副提調出去,監煎以來。允明·濟恭·德厚先退,鳳漢曰,夜間聖候何如?上曰,一樣矣。鳳漢曰,寢睡·水刺之節,何如?上曰,如前矣。鳳漢曰,中宮殿尙未復常膳,實爲伏悶矣。上曰,氣則似安穩,而行素一節,誠悶矣。鳳漢曰,記注體重,而假注書韓鼎運,多做錯,推考,何如?上曰,假注書韓鼎運替代。出榻敎上曰,堂后假官申飭之時,有此替代之擧,豈可推考而止?當該承旨遞差。出傳敎上曰,近來善注書,無如藥房注書韓德厚矣。鳳漢曰,誠如聖敎,韓德厚果善爲注書矣。旣有韓鼎運替代之命,韓德厚,使之入來,好矣。上曰,依爲之。鼎運退出,賤臣德厚進伏。鳳漢曰,頃因海西勅需釐正事,黃州錢逋,已有蕩減之命,穀逋待道臣狀聞後稟處事,稟定矣。今則道臣旣已馳聞,守令亦皆勘律,其穀物自當區處,而許多國穀,諸議皆以爲不可盡爲蕩減云,而實則皆是指徵無處者,參量事勢之難易。管餉外穀逋欠,特爲全數蕩減,詳定米逋欠,則令該邑守令,每年自備五十石,則以年計之,積以歲月,終有充數之望,非不知區劃之苟簡,而猶勝於全減之孟浪,以此定式,嚴飭擧行,何如?上曰,左右相及諸堂之意,何如?相福曰,領相之難於全減,誠是矣,而但未易準捧,則不無終貽民弊之慮矣。尙喆曰,國穀千餘石之全數蕩減,非不重難,但幾十年幾守令,每年自備之際,安知不反爲弊於民也?臣等相議時,亦以此有所酬酢矣。昌壽曰,詳定事體,比他穀有異,雖不爲輕議蕩減,而守令自備之際,恐不無反貽民弊之慮矣。雲逵曰,詳定逋欠,雖不可輕議蕩減,而若使該邑守令,每年自備,則非但事面苟簡,安知不反貽民弊乎?鏽曰,詳定事面,比他穀尤別,全然蕩減,誠爲重難,故廟堂覆奏,不得不如是爲請,而若如聖敎,特爲軫念,則無窮之民弊,庶可除矣。弘淳曰,海西之詳定,卽三南之儲置,事面之重,不比他穀,逋欠之至於此多,誠極寒心。準數徵捧,雖似不能容易,若其蕩減,則大關後弊,恐不可輕議矣。相德曰,詳定穀事面甚重,全數蕩減,誠爲重難,而但皆是指徵無處者,準捧無路,則充補之際,終恐貽弊於民矣。景源曰,全數蕩減,實出於聖上爲民惻怛之心,而詳定穀,卽海西惟正之供,監官邑吏,以穀自販取利,竝與本邑而徵捧無處,今若蕩減,則各邑監色,益無徵畏之心,後弊必滋甚矣。麟漢曰,詳定體重,蕩減之節,固非自下仰請者,而年年自備之際,安知無反貽民弊乎?時默曰,詳定事體難重,使守令年年自備,不但事面之苟簡,多年充補之際,恐不無反爲民弊之慮矣。善復曰,國穀數千石蕩減,誠爲重難,自下持難,誠是矣。多年守令自備之際,恐不無民弊之慮矣。章吾曰,國穀體重,後弊宜念矣。仁孫曰,詳定事目甚嚴,雖不可輕議蕩減,而聞指徵無處云,若然則充稱之際,其貽民弊,誠不貲矣。今此蕩減之敎,實出於恤民之至意,臣何敢有異議乎?器大曰,前後蕩減之令,聖意則雖出於寧失於民,此皆入於監色之手,誠可悶矣。至於詳定穀,則比他尤重,今又蕩減,則日後之弊,誠無窮矣。孝大曰,詳定穀事體甚重,蕩減一節,恐難輕議矣。最中曰,五十石之使守令年年充補者,事甚苟艱,而國穀體重,更加消詳處之,似好矣。存謙曰,臣意則與鄭弘淳所奏同矣。潭曰,臣則於此事,句管文書,故連以不可遽減之意,有所爭難於大臣矣。尙淳曰,債錢雖已蕩減,而詳定穀物,事體重大,恐不可輕議蕩減矣。重祜曰,許多國穀之蕩減,誠爲重難,亦關後弊,不可輕議矣。應淳曰,諸臣皆以蕩減爲難,臣意亦與諸臣無異,而若其所以充數之道,猝未思得矣。上曰,管餉事,依爲之,詳定事,初意茫然未覺,每年計五十石,廓然更思,有二爲一,則今年雖無其弊,其本在民在官屬於民,吁嗟,暮年,豈貽二千石穀物於小民?莫云監邑欠縮之時,其雖無狀,守令猶難,況此輩乎?乾木水生之時,此亦吾民。噫,近八暮年,豈可爲此?一則雖守令,非干涉於渠,而飮醢飮水,張三李四,其猶譏也,況其貽許多黃牧之弊乎?以此量焉。莫知幾十守令,空然受弊,亦豈九經忠信重祿之意乎?若不忍,幾乎誤矣。特爲一體蕩減。因此有申飭者,末世窺覬希望之時,若不嚴飭,豈特今年有黃州?其將明年,必有隣邑,亦豈特海西一道?諸道必將亦然。此後犯者,終身禁錮,咸知國法之嚴,道臣之掩置不問者,隨現宜施制書有違私律,後任守令之拘於顔私不報者,與前官同律事,一體定式施行。噫,此乃刑期無刑之意也。大抵近來,贓法蕩然,予幼時仰覩河海雲,可謂射命中者,而一番禁錮,資雖過於崇祿,銓曹不敢復擬守令。以此觀之,吁嗟,昔年贓法之極嚴,亦可以仰體。近者國綱解弛,朝禁錮者,暮拜守令,然則安相五,將爲牧·府使乎?豈特此也?禁錮輒皆擬望。噫,白首暮年,剝割吾民者,齊威之法,雖不施,終身禁錮者,雖敍,焉敢爲守令?此後以贓禁錮終身者,其雖寬典,若有復擬守令之事,當該銓官,亦施同律。旣赦禁錮之後,於東於南,其何枳礙,而朝鮮字牧,有君有國,然後決不可許也。近者倖門大開,人不畏法,此豈特一黃牧而然乎?大書特書,一付銓曹,一付備局,其令永久遵行,而有若政事堂待漏院記。出擧條上曰,濟州移穀,今冬當入送萬石耶?鳳漢曰,可以次次入送矣。上曰,羅里浦穀,爲幾何?如在羅里浦節目中,持入,可也。鳳漢曰,判尹持來矣。上曰,讀奏。仁孫讀奏,上曰,貿米時請精白米事及穀物請得時預爲待令船隻事,甚好,點標,其餘條列事,自下消詳議處,可也。意謂判尹,詳知此事矣。鳳漢曰,戶判洪麟漢,亦經道伯,似可參涉,而屬於惠廳惠堂,同爲照管,何如?上曰,依爲之。鳳漢曰,李文源則頃已爲之,而李恒福之孫李敬養,則頃日政,首擬繕工奉事,未蒙點,其末望金安默,爲之矣,安默則有故,不得行公云矣。上曰,李敬養爲其代,可也。命入前望籤下。鳳漢曰,李德泂之孫,有嫡長孫,又有卽今奉祀孫,當以何人檢擬乎?定奪後當爲之矣。上曰,嫡長孫爲之,可也。仍命政官擧行。潭曰,首望不入來,難擬初仕矣。鳳漢曰,吏判有實恙,今日不得入來,雖次官,有特敎,則當擬初仕矣。上曰,然矣。鳳漢曰,政事久未爲之矣。上曰,政事,當日爲之。出傳敎上曰,故相李恒福孫前單,旣命入之,今方籤下,而李德泂嫡長孫有云,今日政擧行,而長官其雖不來,令次官擧行。出傳敎鳳漢曰,晉州·靈巖二守令,當極擇,外任竝擬,則好矣。上曰,外任數遞可悶。鳳漢曰,非有聲績,則難擬矣。上曰,豈可苟且?以在京無故人備擬。鳳漢曰,擇人則雖復職,亦好矣。上曰,晉州·靈巖代,今日政擇差,此時守令,豈可曠官?今日內辭朝。出傳敎上曰,宗廟副奉事李文源入侍。出榻敎李文源進伏。上曰,爲人,何如?鳳漢曰,頗有大家規模矣。上曰,思汝父有此命,須體此意,善爲供職,可也。鳳漢曰,此沈鏽壻也。上曰,然乎?文源退出。上曰,繕工副奉事李敬養,內局入侍,同爲入侍。出榻敎相德曰,冬至陳賀,中宮殿方在制中,王世孫行禮,不敢循例爲之,敢達矣。上曰,冬至賀竝權停。出傳敎上曰,禮判果入來矣。鳳漢曰,以禮文言之,臣等固不敢請,而下情甚爲抑鬱矣。上曰,勿復言也。鳳漢曰,前日違牌及稱在外而被罪人放送中。不但朴師崙見漏,申益彬亦然,似當一體付標於傳旨中矣。上曰,依爲之。出擧條上曰,前正言申益彬,一體放送,原傳旨中,付標以入。出榻敎麟漢曰,長興稅米六百餘石當納,而只納一百石,其餘則不納,沙工逃躱,故自捕廳方窺捕矣。弘淳曰,五月裝載云,而尙不來,似是故敗矣。上曰,前所未聞,長興倅,誰也?麟漢曰,五月遞易,法例則舊官似當,而姑未詳知矣。鳳漢曰,舊官李東泰似當矣。上曰,秋堂,誰也?鳳漢曰,判書未差,參判李惟秀也。上曰,近者奸弊不可勝言,而公然數百石,不知去處,此三百年所無,沙工令捕廳卽爲捕捉,刻期捕得後,令該廳草記,實監色,申飭若何,而焉敢若此?其若同騎,豈無去處?令秋曹次官,直爲嚴刑捧招,捧供持入。勿論長興新舊官,此不嚴懲,豈特聶夷中詩?吁嗟,吾民,艱辛五百餘石之米,若是孟浪,令該府竝卽爲拿問,在京前官,爲先嚴問口招,亦爲持供以奏。長興府使,先罷後拿,其代今日政擧行,亦爲辭朝,三守令一體入侍。出傳敎麟漢曰,新府使李煜,果不當云矣。上曰,若申飭,則豈如是乎?如是守令,宜徵五百石矣。監色輩,豈不知沙工幻弄乎?善復曰,沙工自京中無捉得,求捕於外方,何如?上曰,依爲之。弘淳曰,以稅船事,戶判旣奏,而稅船裝載,故敗爲十之八九,有根着者或有,而無根着者空手下去,以稅穀買船載來,故昨年筵奏,出擧條矣。聞珍島船,致敗於湖西,禁府以晩裝載議律,而係是宥旨前事云矣。上曰,珍島倅,誰也?鳳漢曰,前郡守李潚也。上曰,珍島前郡守泛稱供辭,以宥旨前事命放,今聞本事,此不嚴懲,何以樹國法乎?當該珍島前郡守,限十年禁錮,以礪他人。出傳敎相福曰,前守門將白宗海,僞造臣之書札,諉之他人,而終不告其人,則渠自當之,而雖其書語,不過稱念,究厥所爲,極爲駭愕。當此末俗,事當嚴懲,僞造書簡,自有其律,令該府勘處,何如?上曰,旣有法文,事之可駭,莫此爲甚,令該府拿囚,沿海定配。出擧條昌壽曰,長興事,前府使李東泰當之,則固當登對以奏,而若非李東泰所當之事,則亦爲登對以奏乎?上曰,若此之際,紀綱隨弛,判義禁從重推考,其令卽爲擧行。出傳敎鳳漢曰,判義禁先爲出去,擧行,何如?上曰,先退,可也。昌壽退出,杓曰,請還寢鍾城府爲奴罪人天大酌處之命,依律處斷。措辭見上上曰,勿煩。杓退出,上曰,今日臺臣,可謂亡也。一番傳啓,二番傳啓,謄傳故紙彌縫耶?一二番雖參酌,三何參酌?此不過隨事彌縫,顧贍左右,欲免目前之計,事之寒心,莫此爲甚,大司諫安杓,特施不敍之典。出傳敎上曰,如無所奏,雖如俄者左相所達之事,亦不可爲也。彦暹曰,請寢東呂·址淳第還配之命,更令王府嚴鞫得情。措辭見上上曰,勿煩。彦暹曰,請還寢定配罪人金柱泰減等之命。措辭見上上曰,其勿復煩,而其將歲飜今日臺廳,只有謄傳古紙耶?歲暮益衰,欲望臺臣之風采,本事亟停,勿煩其他。新啓,彦暹曰,鏡城物衆地大,營下難治之邑,而判官朴壽益,爲人庸騃,地處卑微,且無履歷,而猝當大處,政多憒憒,無以鎭壓,貪虐滋甚,怨謗朋興,北來之人,莫不傳說,請鏡城判官朴壽益,亟施譴罷之典。上曰,果若此,豈可止此?依啓。令該府拿問處之,其代今日政擇差,其令當日辭朝。上曰,鏡城判官代,今日政差出。出榻敎上曰,文官乎?鳳漢曰,武也。相福曰,向來文臣處分時爲之矣。上曰,今番當以文臣差出矣。鳳漢曰,只以鏡城下敎乎?上曰,鏡城判官代,今番依前文臣備擬,仍復舊例,此指鏡城而言也,另加擇差,今日內辭朝入侍。出傳敎彦暹曰,慈仁縣監金養厚,性本狂妄,政多躁暴,刑杖太濫,徵斂招謗,民不堪苦,怨聲載路。如此之類,不可置之字牧之任,請慈仁縣監金養厚罷職。上曰,依啓。噫,人不堪苦,怨聲載路,吁嗟,赤子,何以支撑?亦不可止此,令該府拿問,口供以奏。彦暹曰,臣言議巽軟,本不合於淸朝耳目之任,前後臺職,有除輒膺者,亶出於粗伸義分之計,而今此論啓之際,率爾顚錯,守令名字,誤奏一字,且有議律不審之失,請命遞斥臣職。上曰,耳目寥寥之時,鐵中錚錚,予甚嘉尙,議律不審,何傷之有?勿辭,亦勿退待。彦暹先退,上曰,彼臺臣不遇然矣。鄭彦忠幾寸?鳳漢曰,四寸矣。上曰,藥房提調持湯劑更爲入侍。允明持湯劑進伏,尙喆進湯劑,上進御訖。尙喆曰,一貼,何時入之乎?上曰,待下敎入之。鳳漢曰,俄已仰達,而中宮殿復常膳,一時爲急矣。上曰,此非等閑爲國用心矣。尙喆曰,以復膳事,再啓雖煩瀆,不可不爲之矣。上曰,爲之,可也。仍命李重祜進前曰,日前元仁孫,許遞內局,使之往見國舅家,誠有意矣。前西伯上來前,卿頻頻往見國舅家,可也。前嶺伯上來後,修重記乎?重祜曰,上來後,必修重記矣。大臣·備堂先退,命植曰,俄以注書韓鼎運事,有該房遞差之命,而在院諸承旨,亦難晏然矣。上曰,誰爲當之?知奏。賤臣德厚還奏曰,閔弘烈當之云矣。上曰,今聞禮房,非時任云,遞差下敎,置之,只從重推考。該房若此,其時同直承旨無可論,以承旨事,亦無撕捱,時任雖空,勿爲呼望。出傳敎命植曰,承旨旣處分,注書必難安,俄者領相亦請推矣。上曰,替代者,乃遞差也。仍命退出,諸臣以次退出。
己丑十一月十一日申時,上御集慶堂。親政入侍時,吏曹參判李潭,參議權噵,正郞李世孝·柳匡國,兵曹參判閔弘烈,佐郞閔膺世,行都承旨蔡濟恭,左副承旨李命植,假注書韓德厚,編修官鄭文柱,記事兪漢謹,以次進伏訖。上曰,此時守令當擇,而有先問者,頃日慶運宮下問時,元景淳子,果未闋服乎?潭曰,然矣。上曰,今日政爲之,可也。潭曰,臣以次官,不敢出矣。上曰,頃者慶運宮,以原平府院君之孫下敎,而吉祭前故,安徐諸人皆用,況有近七旬祖母者乎?前日承傳,元景淳子,今日政,一體令次官擧行。出傳敎上曰,其名,誰?潭曰,元羽孫也。濟恭曰,李敬養有來待之命,故方待令矣。上曰,入侍。李敬養進伏,上曰,如李敬倫乎?濟恭曰,稍異矣。上曰,年幾何?敬養曰,三十六矣。上曰,李聖龜,方在何處?濟恭曰,在高陽矣。敬養先退,上曰,建功湯追後入之,都提調先爲入侍。出傳敎上曰,今日政守令及初仕當擇,故特命大臣入侍矣。都提調金尙喆進伏。上曰,藥房提調持湯劑更爲入侍。允明持湯劑進伏,尙喆進湯劑,上進御訖。尙喆曰,明日湯劑如前乎?上曰,依爲之。允明先退,上曰,提調之年,與卿何如?尙喆曰,多臣一年,而筋力則勝於臣矣。上曰,提調八字好矣。聞其母年,明年八十云矣。尙喆曰,其母筋力尙康健云矣。濟恭讀政望,至惠民提調末望李福源,上命付籤曰,爲其養親矣。尙喆曰,惠養老臣,而聖意至矣。至禮曹正郞末望李萬軾,上曰,曾經注書,而李之億族乎?濟恭曰,然矣。曾以特敎賜第矣。至晉州牧使望,上曰,趙德洙,誰也?潭曰,趙明翼子也。上曰,復職乎?潭曰,然矣。至靈巖郡守望,上曰,許任,誰也?尙喆曰,許瑬之姪也。至鏡城判官望,上曰,李宗榮,故相李陽元之後乎?尙喆曰,然矣。爲人難矣。上曰,必善爲矣。至慈仁縣監望,上曰,金兌瑞之母年九十餘云,貴矣。至李聖龜,上曰,隨其來,使之謝恩,可也。吏兵批下直,上曰,今日初入仕兩人,皆慶運宮餘恩,其令明日謝恩入侍。出傳敎上曰,今日政守令,皆令明日謝恩入侍,慈仁縣監外,仍令辭朝。出傳敎上命書因親政興懷御製,濟恭書畢。上曰,此御製作帖,一入于內,一入于中宮殿,可也。諸臣以次退出。
己丑十一月十一日二更二點,上御集慶堂。判義禁·刑曹參判同爲入侍時,判義禁李昌壽,刑曹參判李惟秀,左副承旨李命植,假注書韓德厚,編修官鄭文柱,記事官兪漢謹,以次進伏訖。上命讀金吾供辭·秋曹供辭,命植讀奏。上曰,臭載之船,何時裝載?昌壽曰,五月裝載云矣。上曰,二百石投水之說,極爲孟浪,李東泰在官時裝載,則新官李煜無罪,宜仍任矣。李東泰與李廷喆·李儁徽,爲幾寸?昌壽曰,廷喆之從,儁徽之侄也。上曰,李廷喆三兄弟皆善人,而李儁徽爲父說冤,誠孝感動於人矣。李東泰或慮柔善矣。有此事,沙工輩所爲,邑吏豈全然不知也?昌壽曰,凡稅船臭載,雖有中官好僞,亦有依據,而未有若此放恣者矣。惟秀曰,竄配之害小,盜食之利大,故以盜食爲能事,至於此矣。上曰,此米皆精白乎?命植曰,色不精則不捧,故務極精白以納矣。上曰,豈不惜哉?曾聞敗船處,米腐臭惡云,思之不覺惕然矣。命書判付訖,上曰,湖南·湖西風俗,何如?昌壽曰,湖西風俗,不至如湖南之巧詐矣。惟秀曰,湖西最多兩班矣。上曰,關西風氣,何如?昌壽曰,少兩班,故不甚難治矣。上曰,承旨必知東萊俗矣,何如?命植曰,客戶勝於主戶,故此最有弊矣。讀江原道都事狀啓訖,上曰,長興色吏,旣命加刑,判書卽爲牌招,待朝合坐,開坐,持供以奏。以此觀之,所謂稱在逃者,隱匿京中,必不無綢繆之弊,若不卽爲捕納,左右捕將,當重繩,從事官,當從重決棍汰去,當該捕校,重棍後,當限己身充軍,長興一體嚴飭。出傳敎上命退出,諸臣以次退出。
上在慶熙宮。停常參·經筵。
藥房都提調臣金尙喆,提調臣具允明,副提調臣蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。中宮殿氣候,何如?臣等,不任區區憂慮,敢來問安,竝此仰稟。答曰,知道。予則一樣。內殿氣候,當下敎於入侍,待下敎入侍,宜矣。
中宮殿,藥房口傳問安。答曰,罔極。惠嬪宮,藥房口傳問安。答曰,知道。
藥房口傳啓曰,臣等,昨以中宮殿復常膳事,有所啓達,及承批旨,以其雖勸矣,孝心以拒爲敎,臣等,誠不勝抑鬱悶迫之至。坤殿孝心,臣等,豈不欲仰體,而禮有經權,事有緩急,今此復常膳之節,有不容一日少緩者,區區下忱,已悉於前後筵席,而焦迫之情,達宵憧憧,玆敢不避瀆擾,復此煩達。伏乞更加勸諭,俾卽從權,以副臣民顒祝之望,千萬幸甚。惶恐敢啓。答曰,一日二日,將至十日,誠悶誠悶,而若是相持,誠由孝心,以此益悶,誠心勸勉矣。
藥房口傳啓曰,臣等,昨以勉進常膳之意,冒死仰達,及承下答,不賜允從,縷縷辭旨,字字悲切,臣等,奉讀三復,益不勝抑鬱悶迫之至。臣等,雖愚迷,豈不知孝思罔極?不忍遽復常膳,而累日行素之餘,已有形現之候,則扶接胃氣,一時爲急,其可以徒守經常,不思行權之道,以貽無窮之憂哉。區區焦迫之情,不能自已,玆敢不避瀆擾,更此仰請。伏乞强抑至情,亟從權制,千萬幸甚,惶恐敢啓。中宮殿以諺書答曰,昨日已悉此情事,而誠淺之故,有此强請,罔極心事,尤不能自抑,其勿復爲望也。
魚錫定啓曰,大司憲申暐未肅拜,執義尹承烈在外,掌令鄭彦暹呈辭,任瑎未肅拜,持平李崇祜未肅拜,李翼運在外,今日以監察茶時之意,敢啓。傳曰,知道。
以承傳色,口傳下敎曰,再明日延和門,當爲香祗迎,儀注置之。
傳于李性源曰,慈仁縣監金兌瑞,今日雖不下直,內局同爲入侍,其餘守令下直後,內局同爲入侍,二蔭官中未及謝恩者,待謝恩,內局同爲入侍。
傳于李性源曰,蔭官內局入侍,同爲入侍。
傳于蔡濟恭曰,都承旨先爲入侍,參奉率入。
傳于魚錫定曰,奉朝賀如未及出去,更爲入侍。
韓鼎運遞差,代以趙英鎭爲假注書。
趙英鎭在外,代以尹弼秉爲假注書。
魚錫定啓曰,刑曹判書元仁孫,參判李惟秀,參議安復駿,持長興色吏供辭,依下敎來待矣。
李性源啓曰,吏曹參判李潭,依下敎來待矣。
有政。吏批,行判書申晦病,參判李潭進,參議權噵進,行都承旨蔡濟恭進。以朴敬鎭爲殷栗縣監,以金鍾善爲敦寧主簿,以李壽勛爲右通禮,以元啓英爲掌樂正,以韓鎭夏爲明陵參奉。
兵批,判書李景祜在外未肅拜,參判閔弘烈入直進,參知徐有寧病,右副承旨魚錫定進。
兵批,無政事。
傳于李性源曰,內局入侍。
徐有良啓曰,刑曹判書元仁孫,參判李惟秀,參議安復駿,持鄭國良招辭,更爲來待矣。
以備忘記,傳于李性源曰,以寫字官之子,宜隨本業,筆才雖庸,此類之科多,其宜方以物以,敢生貪利之計,甘心爲船主偸食國穀,渠豈有此等衣冠中生徒?令承文院本廳與此等類廳,皆爻周。
李性源,以弘文館言啓曰,新除授應敎徐浩修,卽爲牌招察任,何如?傳曰,允。
魚錫定,以義禁府言啓曰,全羅道海南縣投畀罪人申益彬,一體放送事,承傳啓下矣。放送事,分付該道道臣之意,敢啓。傳曰,知道。
魚錫定,以義禁府言啓曰,慈仁前縣監金養厚,鏡城前判官朴壽益等拿問處之事,傳旨啓下矣。金養厚時在任所云,依例發遣府羅將拿來,朴壽益以守城官,時在任所云,發遣府羅將,交代後拿來,何如?傳曰,允。
平安監司閔百興疏曰,伏以臣,猥以無似,濫蒙洪造,前後踐歷,罔非踰涯,居常懍惕,若隕淵谷,迺者關西按臬之命,忽下於千萬夢想之外,臣聞命驚惶,莫省攸措。旬宣之責,孰非不重,而西關鎖鑰,事面尤重,況今民憂溢目,邊務多端,苟非聲望素重,才績茂著者,恐無以鎭壓撫禦,豈可以如臣庸下,容易擬議,不少難愼耶?臣若徒恃寵靈,揚揚冒赴,則一身狼狽,顧不足恤,而僨誤國事,貽累聖簡,亦非細故。玆敢略搆短章,仰瀆崇聽。伏乞聖明,俯賜諒察,亟收臣新授職名,以重藩任,以安私分,千萬幸甚。答曰,省疏具悉。西門此任,予意在焉。況卿隨卿祖卿兄爲此,本道之民,想必有甘棠之思,其亦異哉。卿其勿辭,速往欽哉。
己丑十一月十二日巳時,上御集慶堂。都承旨率參奉入侍時,行都承旨蔡濟恭,假注書韓德厚,編修官鄭文柱,記事官兪漢謹,敦寧參奉元羽孫,以次進伏訖。上命元羽孫擧顔,開戶起坐曰,今日召汝,思慶運舊恩矣,汝須體此意。年幾何?羽孫曰,四十四年矣。上曰,李聖龜未及來乎?濟恭曰,來江上云,故送人催促矣。羽孫先退,上曰,內局入侍。都提調金尙喆,提調具允明,醫官許礈·李以楷·鄭允協·慶絢·金季良·吳道炯·鄭允說·柳光翼進伏。尙喆曰,夜間聖候,何如?上曰,一樣矣。尙喆曰,寢睡·水刺之節,何如?上曰,如前矣。尙喆曰,中宮殿復膳之請,尙未準請,下情悶迫矣。上曰,向於思賢閤,爲世孫用心,今則爲內殿用心,此乃爲宗國也。今予依倚,惟在內殿與世孫矣。尙喆進湯劑,上進御訖。尙喆請診,上曰,入診。礈曰,脈候左右三部調均,而滑體猶未快矣。以楷·允協·絢·季良·道炯·允說·光翼所奏,一如礈言。上曰,提調出去,監煎以來。允明先退,濟恭讀西平府院君碑閣修理狀啓。上曰,奉祀孫錄用事,曾已下敎矣,李聖龜先爲之,莫非命矣。西平奉祀,宜乎先爲之矣。西平致祭擇日記持入。賤臣德厚還奏曰,以十七日定行云,而擇日記,姑不入來云矣。上曰,韓德良一家乎?濟恭曰,然矣。上曰,今者奉祀孫,當爲之矣。濟恭曰,不遷之位,故奉祀孫當爲之矣。上曰,今覽畿伯狀聞,西平府院君碑閣,旣已造成,而奉祀孫調用旣有命,而旣承命之人,今後李德泂之嫡長孫先除。噫,奉審西宮後,資政南廡,令知申讀日記,其中有王妃某氏入西宮之記,旣有承傳,且拜慶運宮,而此人猶漏,若無今狀聞,幾乎誤矣。諸勳臣之孫,旣皆錄用,況西平府院君之孫乎?令銓官卽爲入侍,依其時例,來月初入仕爲首者,陞付今日政下批,其令卽來謝恩參祭,雖判書不參,其令次官擧行。出傳敎上曰,奉朝賀洪啓禧入侍。出榻敎洪啓禧進伏曰,頃有竢病間入侍之敎,故日前趁候班入來,今日來待矣。上曰,慶運宮臨御事,卿或知之乎?其時有昌德·昌慶,而何以臨御此宮也?啓禧曰,臣亦未詳知,而意者,壬辰灰燼之餘,宮殿凋殘,故似御此宮矣。上曰,日本風俗,何如?啓禧曰,關伯之專管國事,似是詐僞,豐原之不信倭皇之說,與臣意同矣。上曰,下直守令入侍。出榻敎慈仁縣監金兌瑞進伏。上曰,好爲之矣。啓禧曰,然矣。相好故爲此矣。上命誦七事,兌瑞誦畢。上曰,純通矣,人亦難矣。今日當下送,而思汝老母,未果矣,何日當下去?兌瑞曰,念後卽當下去矣。尙喆曰,歷辭,而又爲將母,則似費日字矣。上曰,汝母年,幾何?兌瑞曰,八十二矣。靈巖郡守許任進伏。上曰,狀貌何如?似非武夫貌樣矣。尙喆曰,其叔許瑬爲北道倅矣,俄聞慘報,而一門淸白,難矣。上曰,何以加資?任曰,以順川移除淸州營將,加資矣。上命誦七事,任誦畢。鏡城判官李宗榮進伏。上曰,此則不問七事矣,乃故相之孫矣。尙喆曰,宣廟朝名相李陽元之後也。上曰,此則兄乎?濟恭曰,其弟李邦榮也。上曰,必恢恢爲之矣。尙喆曰,曾任軍色郞廳,誠善爲矣。上曰,有府使乎?濟恭曰,卽今入侍奉朝賀洪啓禧,曾爲此邑府使,其後爲判官矣。尙喆曰,似是北兵使兼府使矣。上曰,營下邑乎?濟恭曰,如咸興等判官矣。兌瑞·任·宗榮退去,上命入康熙·乾隆勅書各一張文式持入。上曰,有淸書乎?啓禧曰,康熙時果淸書,而乾隆時則淸書變爲篆體矣。尙喆曰,勅寶中一邊則篆字,一邊則淸書也。上曰,不忘本矣。儀仗用黃色,何也?啓禧曰,歷代各有所尙之色,而黃則中央正色故也。上曰,卿近則留京乎?啓禧曰,差病後當出去郊外矣。尙喆曰,耆老駱粥無憂矣。上曰,何年當八耆社?濟恭曰,再明年當入矣。上曰,八字有福多子矣。尙喆曰,誠有福矣。上曰,藥房提調持湯劑更爲入侍。允明持湯劑進伏,尙喆進湯劑,上進御訖。尙喆曰,第三貼待下敎入之乎?上曰,依爲之。尙喆·允明·啓禧先退,上命書西伯閔百興疏批曰,其祖曾經西伯乎?知入。賤臣德厚還奏曰,曾經云矣。上曰,慶基殿參奉李聖龜入侍。出榻敎李聖龜進伏。上命擧顔曰,年幾何?聖龜曰,三十五歲矣。上曰,竹泉有文集乎?聖龜曰,未及刻矣。上曰,無器具而然矣。汝祖非勳非戚,而特思汝祖,故今日除職,汝須體汝祖之心,以國事爲念。聖龜曰,天恩罔極矣。上曰,爲人精矣。聖龜退出,上曰,洪奉朝賀更爲入侍。出榻敎啓禧進伏。上命漢謹,持入江華史錄形止案曰,光海時幾冊?濟恭曰,四十二冊,而皆謄本,而只有二冊印本矣。啓禧曰,光海時文獻無徵,故追後書置,多謄本矣。上曰,隨錄,曾令藝館刊行矣,果刊行乎?啓禧曰,將刊行之際,南允寬以校書館官員,輪對入侍,奏以刊冊有弊,仍命停止,至今歎惜矣。上曰,幾卷?啓禧曰,十三卷,而其中郡縣之制不刻出,而私書故臣亦謄置,而刊印則如何乎?上曰,此則置之,可也。柳馨遠之後孫中,多髥者,誰也?啓禧曰,柳發也。年已八十七,筋力尙好,其先祖抄集,手自謄出,而其弟柳薰則經臺侍矣。上曰,頃者因奉朝賀洪啓禧所陳,隨錄命印,故忽然以思,今去何處?人莫知之,而奉朝賀適來,故下問,其時刊印,因校書一官員所奏,中止云,而予何記得?聞甚可惜。令本館卽爲印進,而只印三件以獻,一件印送南溪,自本城刊板以置,五處史庫本,亦自南溪印來,諸臣刻印者,亦爲許印。出傳敎上曰,刊置南溪,則自可廣傳矣。啓禧曰,史庫本隨板出刊行,何如?上曰,依爲之。啓禧退出。上曰,該房承旨與秋堂入侍。出榻敎右副承旨魚錫定,刑曹判書元仁孫,參判李惟秀,參議安復駿,擧顔起坐曰,年幾何?復駿曰,七十二矣。上命復駿讀長興色吏供辭,復駿讀畢,上曰,如其父聲音,貴矣。命書判付,錫定書畢。上曰,此供幾皆承款矣。仁孫曰,比初供略有端緖矣。上曰,守令若難,則必親往,目見載送矣。船主下去時,必圖囑,所當問奏矣。到此之後,渠難欺罔矣。仁孫曰,然矣。上曰,秋堂先退。仁孫·惟秀·復駿退出,上曰,承文院入直官員入侍。出榻敎權炳進伏。上曰,居何處?炳曰,居安東矣。上曰,誰之族也?炳曰,忠定公權橃之旁孫也。上命退出,炳先退。上曰,政官入侍。出榻敎吏曹參判李潭,正郞李世孝·柳匡國進伏。潭曰,初仕爲首者,有今日政陞付之命,而時無見窠,何以爲之乎?上曰,豈無推移之道也?潭曰,京司則參上參下,無一變通之勢,守令則雖有瓜限之已滿十考者,次官不得任自差出矣。上曰,瓜滿代,今日政,次官擧行,可也。出擧條潭曰,判書申晦病不來,參議權噵在外,小臣獨政未安,何以爲之?敢稟。上曰,仍爲之。出擧條上命入政,濟恭讀之。上曰,朴敬鎭,誰也?潭曰,朴誾之後也。上曰,已署經者乎?濟恭曰,曾經靑陽倅矣。潭曰,參奉中有承傳者備擬矣。上曰,誰也?潭曰,金鍾善也。上曰,韓鎭夏貴矣。濟恭曰,改莎草修碑閣致祭有命,至於奉祀錄用,恩榮極矣。上曰,慶基殿參奉十朔後,爲京參奉云,然乎?潭曰,然矣。吏批下直,諸臣以次退出。
己丑十一月十二日申時,上御集慶堂。藥房入診入侍時,都提調金尙喆,提調具允明,副提調蔡濟恭,假注書韓德厚,記事官閔膺世·兪漢謹,醫官許礈·李以楷·鄭允協·慶絢·金季良·吳道炯·鄭允說·柳光翼,以次進伏訖。尙喆曰,晩後聖候何如?上曰,一樣矣。尙喆曰,中宮殿氣候,何如?上曰,胃弱,脈數可悶矣。尙喆曰,內殿行素,今已八日,自有形見之候,不勝焦迫矣。上曰,予亦心動,診候,好耶?尙喆曰,臣將仰請矣,聖敎如此,二醫入診乎?上當議爲之矣。尙喆進湯劑,上進御訖。命少退行閣,諸臣少退。上復命入侍,諸臣進伏。上曰,予意欲診候矣。內殿謂以重難,許進藿羹,卿等少可紓心矣。尙喆曰,朝伏承諺批,辭意尙未快許,明當更爲口傳啓,時原任明日欲來承候云矣。上曰,時原任大臣來,則亦爲勸進之一端矣。尙喆曰,今夜進三次則好,而間進于茶時好矣。肉汁和羹進之,仍復常膳,伏望。諸醫等曰,復常膳甚急,都在自上懇勸矣。上曰,予亦懇勸矣。尙喆曰,明日湯劑如前乎?上曰,依爲之。仍命退出,諸臣以次退出。
己丑十一月十二日二更三點,上御集慶堂。秋曹三堂·該房承旨同爲入侍時,刑曹判書元仁孫,參判李惟秀,參議安復駿,同副承旨徐有良,假注書韓德厚,記事官閔膺世·兪漢謹,以次進伏訖。上曰,參判讀供辭,可也。惟秀讀奏,上曰,國良之言窘,而裝載不親往,替送座首,非矣。仁孫曰,沙工成太捉得後,當檢治矣,此輩抵賴成太矣。上曰,李東泰曾經守令乎?仁孫之暫爲倅旋遞歸,拜長興亦非久矣。上曰,必不知長興四方矣。果大邑乎?惟秀曰,大而難治矣。上曰,承旨經何邑?有良曰,曾經金城·龍崗矣。命書判付,有良書畢。上曰,長興府使李東泰,待色吏承款,放送事下敎,色旣承款,而以國良之招聞之,海倉裝載時,若視他郡,色吏·船主,二百石穀物,不裝送偸食,茫然不知,其爲晩時,於渠可謂薄物細故,花卉屛障添載,其亦重繩,況此乎?前下敎勿施,三陟府定配,限五年禁錮。成太尙未捕捉,昨亦諭船主·色吏,若是推問,渠必隱匿探知,而古則此等譏捕,若探囊中物,今則若此,將置捕廳,奈何?事之寒心,莫此爲甚。左右捕將,爲先從重推考。以今招觀之,國良以祿官之子,雄據三江,作此萬古所無之擧,而此輩其亦三江中者流,若捉納成太,則事了當而難逭法,故雖視合眼捕校,焉敢逃也?左右廳從事官,令兵曹爲先各決棍二十度,兩廳行首捕校,各決棍三十度,其令刻期捕納,而復若遲滯,依初下敎處分,以此嚴飭,分付。出傳敎上曰,長興有景致乎?仁孫曰,別無可觀矣。上曰,四郡,何如?仁孫曰,絶勝矣。有良曰,與金剛爲對矣。惟秀曰,湖西之華陽洞永保亭,多景致矣。上曰,公州監營近處,有甲子年駐蹕處乎?惟秀曰,雙樹山城而地狹矣。有良曰,地狹故似難守城矣。仁孫曰,有更招之敎,明日入侍乎?上曰,捧供更爲入侍,可也。諸臣以次退出。
上在慶熙宮。停常參·經筵。
魚錫定啓曰,大司憲申暐未肅拜,執義尹承烈在外,掌令任瑎未肅拜,鄭彦暹呈辭,持平李崇祜未肅拜,李翼運在外,今日以監察茶時之意,敢啓。傳曰,知道。
藥房都提調金尙喆,提調具允明,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。中宮殿氣候,何如?臣等,不任區區憂慮,敢來問安,竝此仰稟。答曰,知道。予則一樣。內殿氣候,當下敎於入侍,待下敎入侍,宜矣。中宮殿·惠嬪宮口傳問安。答曰,知道。
備忘記,予雖近入□□□□□□所重何在?其時猶然,況此時乎?雖百人請予靜養,此時其何靜也?惜乎其惜,昨月誠心諭之,可乎?百人雖請篤禮,予則爲宗國,當勸其權。然靜之一字,爲內殿而諭,可乎?靜而思之,察其內殿之心,以內殿恒日謹飭之心,內局多日若此,一日之請,用心萬百,其何有益於內心?予有心,其忽也,若是强請,雖是强從,表裏豈同?雖然旣强從之後,廚院當從常膳,此豈表裏豈同者?正若昨夜引鄙諺而諭者也。予有問十三日之制在近,卿等之請安徐,靜其內心。予亦辛丑年逢六月前期却常膳,惟我慈聖悶予文堂,以餕餘命,食敢拂乎?雖食恒日,則八日前若前於今內心,予在晝夜,故豈若此時,而以此思之,一匙漿水,用心千萬。予猶若此,況卿等乎?且却常膳進常供,近八暮年,豈欺中外?此予所以勸卿等安徐也。
李命植,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李性源啓曰,假注書尹弼秉,時無職名,令該曹依例付軍職,冠帶常仕,何如?傳曰,允。
殿坐罷後,政院·玉堂·藥房口傳問安。答曰,知道。
藥房口傳啓曰,臣等,以坤殿復常膳之意,再煩啓達,此實出於群下焦迫之忱,有不容一日少緩者,昨日下答,伏承誠心勸勉之敎,臣等,方顒祝以俟,而如是之際,爲日漸久,尤豈不萬萬悶迫也哉?玆敢不避煩瀆,又方陳請於坤殿。伏乞聖上,益加勸諭,俾卽復膳,千萬幸甚。惶恐敢啓。答曰,今方爲所重,量前用補,以誠勸勉,卿等徐待焉。
中宮殿,藥房口傳啓曰,臣等之連日煩瀆,豈不知萬萬惶悚,而臣子焦迫之忱,有不能自已,至再至三,罄渴衷悃,而伏承下答,尙靳允從,臣等,每一奉讀,益不勝抑塞罔措之至。顧今行素,將至一旬,玉候之澌綴,可以仰揣,臣等,不得請則決不可止,伏乞仰念聖上之悶慮。俯察群情之焦憂,勉抑至情,卽復常膳,千萬幸甚,惶恐敢啓。以諺書答曰,自上懇勸,卿等又如是爲請,當觀氣力而爲之,不爲更請,則心似勝矣。
備忘記,五百石公然若此,卽三百年初聞,作俑船主,豈比自前居江之類,而沙工亦京中之人,則若頃者義州六同,必也匿于京中,三日內其若稽滯,人君申飭,豈特其郞?左右將,當延和門殿座,以此嚴飭。此必若下敎,旣知船主之後,部將輩掩匿其類之致,另加嚴飭。
備忘記,噫,彼耽羅貢人,豈特昔年愛恤?慈聖辛丑年明政殿月臺,賜米饌,予在同殿南月廊親覩,丁丑陵役時島民至誠,予亦目覩,昨今年皆若此,萬石之米將運,貢人今來羅里浦,亦有講定節目,相臣旣入來,延和門當召見,此時旣來貢民,豈可只援例賜米?當賜米時刻置之,待下敎,承旨來待惠廳,堂郞亦來待,而殿坐時入來,大臣同爲入侍,皆時服,砲手排立,置之,在京·耽羅子弟,亦令待令。
以承傳色,口傳下敎曰,內局入侍。
又以承傳色下敎曰,明日祗迎後當爲之,再明次對,進定於明日。又下敎曰,宣傳官一員待令,騎馬三匹立之。
李性源,以左右捕廳言啓曰,因傳敎,沙工趙成太,今已捕促之意,敢啓。傳曰,知道。
傳于魚錫定曰,捕廳所捉罪人,口招後,該房承旨入侍。
傳于魚錫定曰,有問事,左右捕將亦爲入侍。
以承傳色,口傳下敎曰,俄者厥漢,亦招刑郞,此漢亦依前兩漢例嚴問,持草供,帳殿入侍。
又以承傳色下敎曰,今日捧直招以來之意,招來該郞,嚴飭於該堂,晩時代前昏迷守令李東泰倍道事,招來金吾郞申飭。
魚錫定,以義禁府言啓,李東泰江原道三陟府,倍道押送事,命下矣。以下敎內辭意,具罪目,依例發遣府羅將,倍道押送配所之意,敢啓。傳曰,知道。
以承傳色下敎曰,殷栗縣監來待,冬至陪箋文差員,有來到者,亦令來待。
洪良漢啓曰,今日殿座時,承旨不可不備員,左副承旨李命植,以式暇不爲仕進,同副承旨徐有良,以式暇纔已出去,竝卽牌招,何如?傳曰,允。
魚錫定,以兵曹言啓曰,今日入直軍兵等,中日習射事,標信命下矣。臣等來詣中日廳,柳葉箭未畢試前,殿座相値,不得爲之之意,敢啓。傳曰,知道。
魚錫定,以義禁府言啓曰,前守門將白宗海,令該府拿囚,沿海定配事,傳旨啓下矣。白宗海今方待命,卽爲拿囚後,慶尙道固城縣定配,而以擧條內辭意,具罪目,依例發遣府羅將,押送配所之意,敢啓。傳曰,知道。
李命植,以慶尙監司言啓曰,十一月令生靑魚薦新及進上,愆期至此,惶恐待罪事。傳曰,勿待罪事,回諭。
吏曹口傳政事,以李文德爲靈巖郡守,金思穆爲殷栗縣監。
魚錫定,以兵曹言啓曰,傳曰,左右廳從事官,令兵曹爲先各決棍二十度,兩廳行首捕校,各決棍三十度事,命下矣。依傳敎,左邊捕盜從事官金如海·許淳,右邊捕盜從事官李福遠·趙心泰·金載仁,各決棍二十度,兩廳行首軍官韓壽福·金萬齡,各決棍二十度,而左邊從事官黃檄段,曾已受由下鄕,故不得擧行之意,敢啓。傳曰,知道。
己丑十一月十三日午時,上詣延和門外。殿坐入侍時,行都承旨蔡濟恭,左承旨洪良漢,右承旨李性源,左副承旨李命植,右副承旨魚錫定,同副承旨徐有良,假注書韓德厚·尹弼秉,記事官閔膺世·兪漢謹,以次侍立訖。上具翼善冠·衮龍袍,以乘輿出通陽門,於延和門外殿坐訖。上曰,時原任大臣入侍。出榻敎又命惠廳堂上·左右捕將入侍。注書出來,領議政洪鳳漢,左議政金相福,領府事金致仁,判府事金陽澤·韓翼謩·李昌誼,惠廳堂上鄭弘淳,刑曹判書元仁孫,參判李惟秀,參議安復駿,左捕將李邦曄,右捕將具善復,以次進伏訖。濟恭曰,藥房待令矣。上曰,藥房提調持湯劑入侍。出榻敎都提調金尙喆,提調具允明,醫官許礈,以次進伏。尙喆曰,聖體若何?診候爲之乎?上曰,氣則一樣,而診候置之。上進湯劑,提調先退。鳳漢曰,喬桐所請,何以爲之乎?命濟恭書傳敎曰,統禦使趙狀聞兩件事,予欲許之,今問相原意亦同焉,一體許施事,令備局卽爲分付。上曰,守令有來待者乎?鳳漢曰,殷栗縣監來待矣。命入侍,上曰,誰也?鳳漢曰,挹翠軒朴誾之後孫景鎭也。景鎭進伏訖,上曰,殷栗,何如?景鎭曰,四面殘邑云矣。上曰,汝有不足之心乎?汝於朴誾爲幾代?對曰,八代孫矣。上曰,汝欲爲良吏乎,能吏乎?景鎭曰,臣本魯鈍,能吏則雖欲爲,不能爲也,至於良吏,雖所願而何敢輕言乎?上曰,汝倨然矣。命退出,上曰,君前奏對倨慢,殷栗縣監朴景鎭罷職,其代口傳差出。出擧條鳳漢曰,聞靈巖郡守許任,有切迫情私,甚爲矜悶矣。上曰,何也?鳳漢曰,其叔許瑬喪行,自安邊上來,任若赴任,則無以經紀凡事云矣。上曰,然則許遞,可也。命書傳敎曰,靈巖郡守任,大臣旣奏遞,其代令該曹卽爲口傳極擇,今日辭朝,殷栗縣監代,亦一體擧行。命注書,持入靈巖郡守前望單子,命承旨讀訖。書傳敎曰,靈巖郡守李文德,殷栗縣監金思穆,明日辭朝,待下敎入侍,金思穆則待明朝,兩司牌招署經。上曰,成太捉得云,何處捉得耶?善復曰,捉得於蟾巖云矣。上曰,軍官,誰也?對曰,趙鎭國·朴道寬也。上曰,過甚矣。聞延和門殿坐,令今始捉來矣。仍命入前排,拿入左右捕校,下問捕得節次,兩校所對甚詳。上曰,其對可尙,拿出。上曰,以此觀之,李東泰裝載時不往見,怪異矣。鳳漢曰,守令之不往見,非異事,座首則往見往見云,而沙工之如是孟浪,不能聞知,是東泰迂闊處矣。上命仁孫讀聖太供辭訖,上曰,昨日判付,有梟首帆竿之敎,而刑期無刑,何必梟首而後已?諸大臣所見,何如?鳳漢曰,不可不用一律矣。皆合辭以對曰,不懲,何以杜日後之弊?弘淳曰,色吏則似當有差矣。鳳漢曰,與船主·沙工,有差等耳。命有良書傳敎曰,噫,今番國良等所爲,萬古所無,故不拘常例,令該曹嚴杖究問矣。國良·聖太,旣已箇箇承款,國綱少樹,而聖太亦爲當日捕捉,此亦庶可謂有捕廳,而時原任適皆入侍,故下詢,皆請國法,昔人云,皐陶曰殺,帝曰侑,此則僉曰,可赦,予則曰,可殺,而然不拘例而得奸狀,以此直施梟示之律,心雖快也,快之一字,非予之意。且此三漢,予則初已諭,一而二,二而一者也。吁嗟,暮年,三頭同梟江邊,法則雖樹,渠亦難赦,而吁嗟,近八暮年,三頭雖懸竿,而心則不忍。且周禮,歲首象魏布法,則豈必欲施也?刑期無刑之意,子曰,齊之以刑,民免而無恥,況此則雖萬萬無形,比諸數千石故敗之類,不無輕重,何則?數千石故敗者,恣意偸食,餘則沈水,粒粒辛苦之米,沈於海中,其雖極溺,貽弊海民,比諸于此,輕重若何,而不過三年一次之刑,其送原籍官,此正捉蟹而放水者也。若此之故,民不畏法,乃至於此,予所以謂非刑期無刑者。予旣嚴飭得犯贓,其宜以霜露之意,貸其一律,亦不可尋常處之。令訓將待朝,於沙場大會江民,與船民,船主國良·沙工成太·色吏尙一,書牌掛頭,回示三匝,各決棍五十度,尙一三十度後。亦令該曹當日倍道押送,限己身黑山島爲奴,此後船主下去本縣者,卽其官囚拘,日次嚴刑三次,海島定配。前府使李東泰,其雖昏昧,若是逗留,若此作俑之時,座首雖去該倉,有若聾瞽,噫,彼座首,卽本府亞令,若此,其在懲一勵百之道,不可不嚴懲,令道臣嚴刑一次後,珍島郡定配。此後裝載時,不到海倉守令,令道臣隨聞狀聞,制書有違私律,限十年禁錮。以此觀之,此等之時,官屬輩之作俑徵索可知,此後若復有此弊,當該守令狀聞,直施不能爲私律,禁錮五年事,一體定式。若無大利,國良何以爲此?亦不可任放其船,其船特令屬公。賑廳書訖,命召入濟州貢橘人及濟州子弟。命承旨下敎曰,汝輩中,有丁丑赴役者乎?對曰,無之矣。上曰,濟州所請賑穀,幾何?鳳漢曰,所請爲一萬四千九百石,而以萬石劃給矣。上曰,盡爲許施,可也。鳳漢曰,慶基殿參奉,與京參奉無異而不計仕,似有通變之道矣。相福曰,旣與京參奉同,則計仕,似好矣。命書傳敎曰,予則漠然未聞,昨聞慶基殿參奉,非特加十朔,與京參奉相換。地梯多端,此無他,此參奉,曾無殿最故也。今則與莊陵參奉一樣,此後勿復相換,依例以本殿參奉,一體計日事,分付本曹。上曰,俄者濟州子弟,何以不卽待令乎?必是中官遲滯之故也。鳳漢曰,臣等來時見朝紙,則有此下敎矣。上曰,此不卽頒布之故也。鳳漢曰,似然矣。上曰,濟州子弟來待事命下,而不頒布當該承旨,推考。出擧條上曰,藥房提調持湯劑更爲入侍。出榻敎允明持湯劑入來,上進湯劑訖。命分給濟州人米各三斗,下敎曰,歸與爾闔門同分,以知君賜之可貴。命退出,上還入延和門內,命濟恭書紀懷御製訖。命性源,持入太廟望祭報府,讀訖,上還入大內,諸臣以次退出。
己丑十一月十三四申時,上御集慶堂。藥房入診入侍時,都提調金尙喆,提調具允明,副提調蔡濟恭,假注書韓德厚,記事官閔膺世·兪漢謹,醫官許礈·李以楷·鄭允協·慶絢·金季良,以次進伏訖。尙喆曰,午間聖候,何如?上曰,一樣矣。尙喆進湯劑,上進御訖。尙喆曰,中宮殿俄者更有所進乎?上曰,少進粥飮矣。脈度尙沈,當進六君子湯乎?礈曰,粟米飮或慮助痰,此湯劑雖好,蔘橘茶尤好矣。上曰,諸醫所見,何如?以楷·允協·絢·季良等曰,臣等已議定蔘橘茶,誠好矣。上曰,中宮殿進御粟米飮停止,加味蔘橘茶,自今日煎入。出榻敎礈曰,加味香附·茯苓·吉更·陳皮·人蔘則三錢矣。上曰,此茶味勝於粟米飮,而爲幾合?礈曰,入陳皮故,濃煎則酸,而爲四合矣。上曰,陳皮少許入之,可也。季良曰,此茶若如粟米飮,不爲頻進,則反不如進粟米飮矣。尙喆曰,諺批辭意,姑不允許,日日煩聒,誠悶矣。上曰,公制尙遠,口傳啓,則本有間三日之例,當更下敎,姑勿更煩,可也。尙喆曰,蔘茶當監煎,提調先爲出送,何如?上曰,提調率諸醫出去,可也。允明率諸醫退出,尙喆曰,明日湯劑如前乎?上曰,依爲之。仍命讀水原御史狀啓,濟恭讀畢。上曰,今覽水原御史狀聞,水原旣屬於摠戎廳,則此一節宜無異同,何待回啓?依摠戎廳例,一體擧行事,令政院卽爲下諭。出傳敎上曰,今番深冬,設五貫革事,卽爲回諭。出傳敎上曰,訓局擧行者,來朝擧行事下敎,國忌相値,過十六日後擧行事,分付。出傳敎命讀朴相岳違牌傳旨,上曰,只推,更爲牌招。出傳敎上命退出,諸臣以次退出。
上在慶熙宮。停常參·經筵。
藥房都提調金尙喆,提調具允明,副提調蔡濟恭啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。中宮殿氣候,何如?臣等,不任區區憂慮,敢來問安,竝此仰稟。答曰,知道。予則一樣。內殿氣候,當下敎于內侍,而蔘苓茶頻進,入侍殿中,宜矣。
中宮殿·惠嬪宮,藥房口傳問安。答曰,知道。
備忘記,今日香祗迎後,崇政殿,朝講·次對兼爲,當講大學經一章,時刻習講,置之。
以承傳色,口傳下敎曰,守令次對,同爲入侍,差員亦同爲入侍。
李命植啓,大臣·備局堂上,依下敎來待矣。傳曰,朝講同爲入侍。
以承傳色,口傳下敎曰,左將命召·傳令牌,置之政院。
備忘記,世道雖若此,何虧古例?法講入侍單子,若禁漏時刻單子,今始初見,當該史官,從重推考。
兵曹口傳政事,副司果尹承烈·李翼運。
李性源啓曰,翰林追召試事,命下矣。春秋館堂上·館閣堂上,竝卽牌招,何如?傳曰,允。
又啓曰,今此召試時,對讀官,待落點一體牌招,何如?傳曰,允。
以對讀官望筒,傳于李命植曰,入直爲試官。
李命植啓曰,弘文提學李最中牌不進,推考傳旨,今方捧入,而今日翰林召試,不可無主文之人,更卽牌招,何如?傳曰,允。
傳于李命植曰,夕講,先爲入侍。
己丑十一月十四日辰時,上詣延和門外,香祗迎入侍時,行都承旨蔡濟恭,左承旨洪良漢,右承旨李性源,左副承旨李命植,右副承旨魚錫定,同副承旨徐有良,假注書韓德厚·尹弼秉,記事官閔膺世·兪漢謹,以次侍立訖。上具翼善·黑圓領袍,以乘輿出通陽門,詣延和門外板位,祗迎訖,仍隨詣興化門內,坐小輿上。濟恭曰,藥房提調來待矣。上曰,藥房提調持湯劑入侍。出榻敎都提調金尙喆,提調具允明進前。尙喆曰,夜間聖體,若何,痰候,何如?中宮殿氣候,若何?上曰,予則一樣。內殿頓進蔘橘茶,而味頗苦云矣。尙喆曰,以橘味之故耳。上進湯劑,上曰,無雪可悶,自今日頗寒,似釀雪矣。命性源馳詣太廟,奉審以來,性源進去。命濟恭,書夜永夜長御製訖。上曰,藥房提調持湯劑更爲入侍。出榻敎尙喆·允明進前,上進湯劑。命允明看審御製,命良漢作帖,一入大內,一入世孫宮。上曰,自十六日至國忌後,罪人杖配,可也。上還御崇政殿,行朝講次對入侍時,領事洪鳳漢,知事鄭弘淳,特進官朴相德·具善復,行大司諫鄭運維,參贊官李性源,掌令任瑎,侍講官李得一,檢討官李碩載,左議政金相福,右議政金尙喆,左參贊沈鏽,戶曹判書洪麟漢,行司直李章吾·金孝大,吏曹參判李潭,行副司直李重祜,以次進伏訖。上講大學經一章,儒臣進文義訖,經筵官先退。洪鳳漢曰,聖體若何?中宮殿氣候,若何?復膳一節最急,臣等竊有望。上曰,復膳而無其實,豈好乎?鳳漢曰,喬桐所請,一則奉留,一則停捧,而營穀之捧留本邑,猶或可也。江都米之一竝停退,有關後弊。上下詢于左·右相,皆對曰,臣等所見亦同矣。上曰,王言一發,何可中改?一竝許施,可也。鳳漢曰,樂安,以前郡守田光尹之許多逋欠,光尹雖已被罪,因此而爲其後官者,不能出解由,今作弊邑,莫知何以致此。其間委折,令道臣査實狀聞後,稟處,何如?上曰,依爲之。出擧條鳳漢曰,依下敎問之,則耽羅民受米下去矣。一萬四千九百餘石,盡爲劃給,應頌聖恩矣。命靈巖郡守李文德,殷栗縣監金思穆,金泉察訪黃樟入侍,注書出來率入。上命李文德進前,講七事訖。上曰,勉爲之。文德退出。命金思穆進前,講七事訖,退出。黃樟進前,上曰,本驛所管馬,幾匹?對曰,大馬十八匹,中等四十一匹,下等一百六十匹矣。樟退出。大司諫鄭運維進伏曰,臣有所懷,敢此仰達矣。今此沙工·船主輩之偸食國穀,至於五百石之多,此實三百年所無之變怪也。決棍爲奴之律,極爲太輕,其在懲後弊之道,不可不嚴治,依律處斷爲宜,故敢達。上曰,所奏雖得體,的處亦有意矣。又所懷,頃日君臣同會錄御製序文中,有甲辰九月因禮單之句,甲辰二字,必是壬寅或癸卯,而傳寫之際,有此誤書,改之似好,故敢達矣。上曰,然則改之爲宜。夕講時考奏。又所懷,今日則十四日,再明日十六日,世孫邸下,再明往拜孝章廟,仍爲歷臨於垂恩廟,似好,故敢達矣。上曰,此則非臺臣所當請也。運維啓曰,臣衰朽昏謬,本不合於淸朝耳目之任,而妄以有懷必陳之義,有所陳達,而致勤聖敎,臣何敢一刻晏然於臺次乎?請命遞斥臣職。上曰,所懷意在,而旣曰,非臺臣所請,則何待處置?依啓。運維退出,鳳漢曰,今日齋戒,故無傳啓矣。上曰,長興色吏輩,三百兩物,備置於長興庫云矣。麟漢曰,臣等未及知矣。上曰,旣爲奴,則蕩減好乎?弘淳曰,用律則已矣,不用律則當捧矣。上曰,置之,可也。備堂先退。上曰,藥房提調持湯劑更爲入侍。出榻敎提調具允明,持湯劑更爲入侍,上進湯劑。上命弼秉,讀備堂座目,弼秉以草冊座目進前,讀第一人。上曰,注書,誰也?濟恭曰,尹弼秉也。上曰,向日爲翰林乎?濟恭曰,以過限被罪矣。上曰,當付者又幾?性源曰,吳鼎源·柳誼也。追召試四人中,金悌行·權裕上來,宋煥喆·宋景煥過限,似有故。上曰,禁推。濟恭曰,向來已有爻周之命矣。命性源書傳敎曰,翰林召試人已來到,領監事以下,夕講同爲入侍,今日便殿召試,侍衛繖扇,置之。不來二人,聞頃日下敎,不來者,其心不是,豈特勿施而已?皆以校書參下施行。書傳敎訖。上曰,朝鮮豈兩班國乎?宋景煥亦宋煥喆一家乎?命植曰,非一家云矣。上曰,昨日延和門下敎後,捕校慮其曳入,大將始爲捉納,無狀。命性源書傳敎曰,人君擧措,豈可庸庸?昨日兩捕校,其雖參酌,靜以思之,捕將旣有紀律,使捕校何敢觀望?不可以已得而不飭,右邊捕將具善復,從重推考。左邊捕將李邦燁,南門外隱匿者聖太終不捕捉將與校,只空手隨右廳而來,此等將校,用於何處?溺職大矣。事當申昨日下敎事過雖參酌,旣得右邊大將已重推,則是豈綜核之政?左邊捕將李邦曄,施以不敍之典。左邊從事官二人,竝汰去,以嚴君綱。右邊捕校,其雖捕納,不先不後,焉敢免也,而其當功過相準,故不問,以此分付該廳。又命書傳敎曰,昨日處分意,戒一快字,而古今此類,食息囹圄,則曰有國法,三明日,令訓將待朝,卽爲擧行事,分付。又命書傳敎曰,召試時入侍承旨,禮房爲之。又命書傳敎曰,夕講爲之,時刻隨時,只入正時。書訖,上還入大內,諸臣以次退出。
己丑十一月十四日未時,上御集慶堂。夕講入侍時,知事鄭弘淳,特進官具善復,參贊官洪良漢,侍讀官李得一,檢討官李碩載,假注書尹弼秉,記事官閔膺世,以次進伏訖。上講大學衍義,自曰若止時雍訖,碩載讀訖。上曰,黎民·百姓,有二義乎?得一曰,以其遠近而言也。上曰,均是吾民,則何遠近之有乎?弘淳曰,似是互文耳。黎民於變時雍,與大學之明德新民,相表裏矣。文義訖,經筵官先退。上曰,召試領監事,入來乎?良漢曰,領右相皆入來矣,而知事與同知事,亦皆入來矣,良漢·藥房來待矣。下敎曰,藥房提調持湯劑入侍。出榻敎注書出來,藥房都提調金尙喆,提調具允明進。尙喆曰,午間聖體若何?上曰,一樣。進湯劑訖,藥房先退。命召試試官入侍,注書出來同入,命書書題。上曰,題何如?鳳漢曰,好矣。上曰,當觀召試者,幾人?良漢曰,只二人,而金悌行·權裕矣。上曰,卿等常稱權禛矣,裕則與禛爲幾寸,而何如也?鳳漢曰,禛之遠族矣。上曰,然乎?鳳漢曰,頃日隨錄印出事命下,而自京難爲開刊,下送嶺營,刊出印來,似好矣。命書傳敎曰,相臣所奏,是隨錄下送于嶺營,件數依前下敎印來。書訖,鳳漢曰,捕將有闕矣。上曰,以宿將爲之乎,以新望爲之乎?鳳漢曰,張志恒,似合矣。上曰,雖多氣,可用矣。命書傳敎曰,莫重捕將,不可作闕而置,前捕將張志恒,復授前任牌招,傳授命召,大將牌·傳令牌,龍虎將代,令次官問于大將備擬。又命書傳敎曰,君臣同會錄,今日聞薇垣長所奏,癸卯二字爲甲辰,內入依此爲之,各自其家,甲辰以癸卯書付。書訖,諸臣以次退出。
己丑十一月十四日申時,上御集慶堂。翰林召試收券入侍時,領春秋洪鳳漢,監春秋金相福,知春秋李昌壽,同春秋成天柱,對讀官李得一·李碩載,右承旨李性源,假注書尹弼秉,記事官閔膺世·兪漢謹,以次進伏訖。得一讀試券訖曰,今此試券書題,皆落一字,違格矣。上曰,加點而取之。鳳漢曰,非但違二張,皆不善屬文,宜置落科,何以爲之?上曰,第取一人,可也。鳳漢曰,以文言之,則決不可入格,且是大段違格,其在嚴試事之道,不可取也。且二人皆新榜,後日亦當見召試,今則置之落科,何如?上曰,然則竝勿取,可也。考券訖。鳳漢曰,注書薦,今當爲之,而尹承烈·李翼運,方帶臺銜,不得爲之云矣。上曰,然則許遞,可也。命書傳敎曰,尹承烈·李翼運,臺銜許遞,令該曹口傳付軍職,注書薦卽爲擧行。書訖,諸臣以次退出。
己丑十一月十四日申時,上御集慶堂。藥房入診入侍時,都提調金尙喆,提調具允明,副提調蔡濟恭,假注書韓德厚,記事官閔膺世·兪漢謹,醫官許礈·李以楷·鄭允協·慶絢·金季良·吳道炯·鄭允說·柳光翼,以次進伏訖。尙喆曰,晩後聖候何如?上曰,一樣矣。尙喆進湯劑,上進御訖。尙喆曰,中宮殿所進蔘茶,頓進乎?上曰,頓進矣。尙喆請診候,上曰,置之。尙喆曰,明日湯劑如前乎?上曰,依爲之。濟恭曰,升補八抄榜,依下敎持入矣。上曰,讀之。濟恭讀畢。上曰,皆知誰某耶?濟恭曰,年少之名,故多未解矣。上命退出,諸臣以次退出。
上在慶熙宮。停常參·經筵。
藥房都提調金尙喆,提調具允明,副提調蔡濟恭啓曰,伏未審夜間,聖體調攝若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜。中宮殿氣候,何如?臣等,不任區區憂慮,敢來問安,竝此仰稟。答曰,知道。予則一樣,內殿氣候,當下敎于入侍矣。中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
備忘記,初六日闕禮,冬享在近,追慕萬倍,昨日何日,明日何日,明朝先詣毓祥宮,自內茶禮展拜時,承旨入侍,回時入彰義宮·孝章·懿昭宮奠酌而來,彰義宮祭物,令太常預備,各一酌爲之,奉香承旨,只大祝·執禮待令,祝文當今日製下矣。自夜晝介駕轎行,百官行禮,置之,只備堂,三間石橋祗迎,侍衛只入直挾輦六十名,禁軍亦以入直隨駕,餘皆安徐,外營入直軍,巡將只率入直標下軍,都領隨駕,三嚴辰正三刻,禁軍留營留陣,置之。
傳于李性源曰,明日初嚴後,香官倍進毓祥宮,待動駕詣毓祥宮後,香官廻來,陪進孝章廟香。
備忘記,動駕時,宜有騎判,禮判爲騎判,騎判爲禮判,牌招傳授,命召。
傳于李性源曰,儀注,安徐。
又傳曰,內局入侍。
以承傳色,口傳下敎曰,世孫祗迎隨駕,安徐。
傳于李性源曰,明陵參奉韓鎭夏留待。
兵曹口傳政事,以張志恒爲禁軍別將。
以承傳色,口傳下敎曰,承旨皆入直,偃便在家中官,施以不敍之典。
備忘記,今朝有命,而身爲長番中官,偃臥其家,事之可駭,莫此爲甚。申必輝·朴梓元·朱好一·申德龍,施以不敍之典,不能禁飭內班院行首中官李景聃,越一等,行首承傳色吳命來,以偃臥者,同捧傳旨,其餘諸承傳色,亦越捧一等。
以承傳色,口傳下敎曰,俄者下敎申德龍,入來云,拔於傳旨中。
又以承傳色,口傳下敎曰,明日乘轎,當於延和門爲之。
備忘記,二十三日延和門,冬至香及冬享香,皆祗迎,禮房知悉,儀注置之,入直侍衛,只入正時,依例擧行。
以承傳色,口傳下敎曰,當進水刺,明亦當爲動駕,入侍置之。
己丑十一月十五日午時,上御集慶堂。藥房入診侍時,都提調金尙喆,提調具允明,副提調蔡濟恭,假注書韓德厚,記事官閔膺世·兪漢謹,醫官許礈·李以楷·鄭允協·慶絢·吳道炯·金季良·鄭允說·柳光翼,以次進伏訖。尙喆曰,夜間聖候,何如?上曰,一樣矣。尙喆曰,寢睡·水刺之節,何如?上曰,如前矣。尙喆曰,中宮殿氣候,何如?上曰,僅爲支過矣。尙喆曰,茶飮連爲進御乎?上曰,今朝亦進矣,尙喆進湯劑,上進御訖,尙喆請診候。上曰,入診。許礈曰,脈候左右三部調均,而滑體猶未如常矣。以楷·允協·絢·道炯·季良·允說·光翼所奏,一如礈言。上曰,金季良下送,好矣。內殿所進蔘茶,今當以五錢重服之耶?以三錢重服之耶,礈等曰,五錢重滿五貼後,以三錢重進御,好矣。上曰,似勝於六君子湯矣。近來內局醫多可信人矣。尙喆曰,然矣。上曰,明陵參奉韓鎭夏入侍,提調出去,監煎以來。允明先退,鎭夏進伏。上命擧顔起坐曰,何如?尙喆曰,爲人美矣。上曰,年幾何?鎭夏曰,二十四矣。上曰,汝今始爲之,善爲供職,可也。尙喆曰,必做之人矣。上曰,爲何工?鎭夏曰,爲詩工矣。上曰,今番齋郞皆美,此人亦精矣。尙喆曰,動容周旋,善爲矣。濟恭曰,居京故如此矣。上曰,居何洞?濟恭曰,明禮洞矣。上曰,明禮宮近處乎?濟恭曰,明禮洞則南山下也。尙喆曰,俄有明日奉香承旨入侍之命,而政院眩於擧行矣。上曰,謂廟中展禮時也。濟恭曰,六承旨入直齋宿乎?上曰,依例擧行,六承旨齋宿,而贊禮,亞堂當爲之矣。今番兵禮判相換,善爲之。尙喆曰,爲國事幸矣。舊西伯未卽來,都政窘迫矣。今則爲五都政,幸矣。兵判經三年,而不至有損,幸矣。上曰,然矣。尙喆曰,中宮殿公除翌日,禮曹復常膳草記矣。上曰,然矣。內殿時進重蒸飯矣。尙喆曰,重蒸飯,不爲顯勝於粥,常復膳爲急矣。上曰,金夏材來月當付翰林矣。予曾知其必做矣。果登第,爲人如其父矣。尙喆曰,甚端詳安靜矣。上曰,藥房提調持湯劑更爲入侍。允明持湯劑進伏,尙喆進湯劑,上進御訖。上曰,提調,編次人中最老矣。卿等何當八耆社?尙喆曰,若過十年,則臣等當八耆社,歌詠壽域,豈不美哉,豈不盛哉?上命書孝章廟·懿昭廟祭文曰,承旨中有曾經懿昭僚屬者乎?尙喆曰,無之云。濟恭曰,注書薦,無故人盡爲之,而削職以上,則前例不得請敍,罷職則有請敍之例,柳雲翼尙在罷職中矣。上曰,柳雲翼敍用,注書一體擧行。出傳敎上曰,明日祭報府中執禮大祝知奏。賤臣德厚還奏曰,孝章廟執禮應敎徐浩修,大祝副校理李澤遂,懿昭廟執禮副校理任希敎,大祝修撰徐有隣矣。上曰,洪良漢·任希敎曾經懿昭僚屬與否,知奏。賤臣德厚還奏曰,未經矣。尙喆曰,明日問候,口傳擧行乎?上曰,依爲之。濟恭曰,方有諸承旨齋宿之命,而左承旨洪良漢,以式暇在家,牌招,何如?上曰,左承旨洪良漢牌招。出榻敎上命讀孝章廟祭報府,濟恭讀畢。上命退出,諸臣以次退出。
上在慶熙宮。停常參,只晝講。
夜自一更至三更,月暈。
魚錫定啓曰,大司憲申暐未肅拜,執義未差,掌令任瑎·鄭彦暹呈辭,持平李崇祜傳旨未下,一員未差,今日以監察茶時之意,敢啓。傳曰,知道。
大殿·中宮殿·惠嬪宮,藥房口傳問安。答曰,知道。
大駕詣毓祥宮後,王世孫遣宮官問安。答曰,知道。
王世孫詣毓祥宮後,政院·玉堂口傳問安。答曰,知道。展拜罷後,大殿·世孫宮,政院·玉堂口傳問安。答曰,知道。大殿,藥房口傳問安。答曰,知道。
靖嬪宮王世孫展拜後,政院·玉堂口傳問安。答曰,知道。
大駕義烈廟歷臨後,政院·玉堂口傳問安。答曰,知道。王世孫詣義烈廟後,政院·玉堂口傳問安。答曰,知道。王世孫展拜後,政院·玉堂口傳問安。答曰,知道。
大駕彰義宮歷臨後,政院·玉堂·藥房口傳問安。答曰,知道。王世孫詣彰義宮,政院·玉堂口傳問安。答曰,知道。
孝章廟·懿昭廟奠酌罷後,大殿,政院·玉堂·藥房·朝廷二品以上·六曹堂上口傳問安。答曰,知道。世孫宮,政院·玉堂口傳問安。答曰,知道。
大駕,王世孫還宮後,政院·玉堂口傳問安。答曰,知道。大殿,藥房口傳問安。答曰,知道。
傳于李性源曰,世孫當行禮于靖嬪宮,春坊官員及相禮·引儀待令。
傳于魚錫定曰,禮房承旨率宣傳官一人入侍。
傳于李性源曰,世孫當行禮于靖嬪宮,春坊官員及相禮·引儀,依前待令。
以承傳色口傳下敎曰,世孫來後,當行禮,催促侍講院。
又以承傳色下敎曰,卽當行禮,百官先爲待令。
傳于李命植曰,軍兵毛具。
又傳曰,諸司預備。
以承傳色口傳下敎曰,十九歲所行,今日又行,稀有,經筵官至參贊官大鹿皮一令賜給,史官弦弓一張賜給,書房司鑰·排設司鑰·奏時官各弦弓一張賜給。
傳曰,諸司預備。
己丑十一月十六日辰時,上詣毓祥宮。擧動入侍時,行都承旨蔡濟恭,左承旨洪良漢,右承旨李性源,左副承旨李命植,右副承旨魚錫定,假注書韓德厚·尹弼秉,記事官閔膺世·兪漢謹,以次隨駕訖。上具翼善冠·袞龍袍,以乘輿出通陽門·延和門外,降輿乘轎。濟恭曰,藥房都提調持湯劑待令矣。上曰,藥房提調持湯劑入侍事。出駕前下敎都提調金尙喆,提調具允明,醫官許礈進前。尙喆曰,夜間,聖體若何?痰候,何如?上曰,一樣矣。上進湯劑。尙喆曰,一貼何時待令乎?上曰,毓祥宮乘轎時待令。上詣毓祥宮,降轎於下馬碑前,以乘輿入外庭駐輿。命濟恭書傳敎曰,人君繼體爲重,更以思之,定宗統之後,於元良此日今初,其宜隨予行禮。春桂坊皆以入直隨來,其餘陪衛,置之,挾輿軍二十名,亦以內入直擧行。回駕時當在同牌中,禁軍陪衛,亦安徐,一體駕轎隨駕,來時當自顯漢門乘轎,一體分付,旣來則其宜同行禮於大宮,時刻單子,置之。其令只自內嚴外備來此時,袞龍袍宜當服,詣彰義宮時,禮當淺淡服,而今隨予,亦宜黑圓領袍,一體分付。尙喆曰,有百官行禮置之之命,而今旣備禮,何以爲之乎?命讀書曰,世孫旣來,禮當團圓,百官行禮,皆依例擧行。上曰,都尉與松留,內庭禮,可也。又命濟恭書傳敎曰,噫,再昨日干支,卽壬辰,問其年,卽就私邸之年,今日干支卽甲午,聞其年,卽八朔侍湯懷私邸之年也。此中愈有興懷者,大學初講十九歲時,卽於本第,故師傅卽李顯益也。其時養性軒,先行相見禮受學,豈意再昨日崇政殿,講經一章,今日躡此乎?奠酌禮畢後,當於養性軒晝講,以此分付弘文館,時刻單子安徐。良漢曰,百官行禮,當於展拜時爲之乎?上曰,只於奠酌時爲之。兵判朴相德曰,世孫詣此時,若以入直擧行,則無前後牌軍,何以爲之乎?上曰,擧職矣。命書傳敎曰,世孫來時,前後牌軍,以禁營內入直擧行,此後其令卽爲復入直。相德曰,世孫詣此時作門後廂當排立,以開路之意,出標信,何如?上命宣傳官以標信分付于禁營·訓局。又命書傳敎曰,百官只行禮於展拜奠酌時,隨駕,置之。上曰,行禮卽爲之。上詣廟庭板位行禮訖。命書傳敎曰,噫嘻,近八暮年,復望養正齋,予心何抑?禮房承旨進詣入□主家,令該曹食物題給,以表予意。上曰,回駕時當歷臨於義烈宮,以此分付。出榻敎上以乘輿歷義烈宮時,濟恭曰,藥房提調來待矣。上曰,入之。尙喆·允明進前。尙喆曰,午間,聖體若何?上曰,一樣矣。上進湯劑訖。命書傳敎曰,雖於此日,國舅焉在?予甚愴然,明日遣承旨致祭。上入義烈宮奠酌後,以駕轎仍詣彰義宮。上詣孝章廟奠酌,王世孫奠拜行禮訖。上命濟恭書臆懷御製訖。上曰,同副作貼,一入內,一入世孫宮。上詣懿昭廟奠酌,王世孫展拜行禮訖,諸臣以次退出。
己丑十一月十六日酉時,上御彰義宮養性軒。晝講入侍時,特進官金孝大,同知事金應淳,參贊官金命植,侍讀官朴相岳,檢討官李命彬,假注書尹弼秉,記事官閔膺世·兪漢謹等,以次進伏訖。上曰,經筵官誰也?對曰,金應淳也。上曰,已通經筵乎?上講大學經一章。上曰,此予十九歲所讀者,今日又講此軒矣。相岳曰,事有終始之終字,儘有意矣。不曰,始終而曰,終始者,蓋可見徹尾之義,而工夫之克終,最難故耳。伏乞深體此意,益懋典學之工,幸甚。上曰,所陳切實,予甚嘉之,予於此,當不退托矣。命彬曰,大學之要,專在明明德三字,而明德爲新民之本,則人君體用,尤當異於凡人之學。伏乞益加聖念焉。上曰,所陳甚得大要矣。予深嘉之。應淳曰,臣屢年不得陪法講,而玉音如初,臣實欽仰,大凡明明德,欲其止於至善,聖學雖高明,而凡於動靜云爲,必以至善爲要,而益加聖思,臣實望焉。上曰,聲音則無異於前乎?應淳曰,然矣。大禹之聲爲律,亦由於聖德之內蘊,而發於聲氣者,自然合度矣。上曰,予當體念焉。參贊官曰,臣曾以玉堂,參於經筵,而其時講大學,今日又講大學,實仰聖而益聖之盛意,而可見日新又新之美矣。況重臨舊軒,又開經筵,則此實稀有之盛擧,而寶算已高,聖工益新,則新而又新之美,臣切顒仰,而益加聖思,又有望焉。上曰,明德而至於止善,日新而又底日,新,雖聖人,蔑以加矣。然明德本在於我,而明之亦在於我,則人君之學,尤爲最難處矣。此大明高皇帝所以書於殿欄,而我朝列聖,亦皆講討於經筵,前聖後聖,其揆一也。命退,諸臣以次退出。
己丑十一月十六日戌時,上自彰義宮,還宮入侍時,行都承旨蔡濟恭,左承旨洪良漢,右承旨李性源,左副承旨李命植,右副承旨魚錫定,同副承旨徐有良,假注書韓德厚·尹弼秉,記事官閔膺世·兪漢謹等,以次侍立訖。傳曰,藥房提調持湯劑更爲入侍。出駕前下敎都提調金尙喆,提調具允明,醫官許礈進前侍立訖,進湯劑進止訖。濟恭曰,明日鰲興府院君家致祭時,行承旨進去乎?上曰,從當下敎矣。上以駕轎還宮於延和門外,降轎坐小輿。上命濟恭書鰲興府院君致祭御製文訖。又命書萬懷御製文訖。命書傳敎曰,明日國舅家致祭時,右副承旨進去。書訖,召宣傳官出標信解嚴事,分付訓將,仍命訓將入侍。出駕前下敎上曰,明日當擧行耶?旣傅生意,召卿下敎,使知予意也。會江民回示,則着實爲之,可也。上還入大內,諸臣以次退出。
上在慶熙宮。停常參,只晝講。
魚錫定啓曰,大司憲申暐未肅拜,執義未差,掌令任瑎·鄭彦暹呈辭,持平李崇祜傳旨未下,一員未差,今日監察茶時之意,敢啓。傳曰,知道。
藥房都提調金尙喆,提調具允明,副提調蔡濟恭啓曰,昨日親詣展禮,歷臨伸懷,終日勞動,夜深還宮,伏未審此時,聖體調攝若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜。中宮殿氣候,何如?王世孫隨駕之餘,氣候,何如?臣等不任區區憂慮,敢來問安,竝此仰稟。答曰,知道。心雖一倍,氣則差勝,內殿氣候,入侍當諭,世孫一樣,待下敎其入侍,中宮殿·惠嬪宮,藥房口傳問安。答曰,知道。
以承傳色口傳下敎曰,禮旣成,中官處分下敎,置之,越俸下敎,亦一倂蕩滌。
傳于徐有良曰,今日晝講爲之,待下敎入侍,晝講單子,先爲入之,當講小學,以此分付。
又傳于徐有良曰,內局入侍。
魚錫定,以刑曹言啓曰,船主國良,沙工成泰,色吏尙一,令訓將待朝於沙場,大會江民與船人,書牌掛頭,回示三匝,各決棍五十度,尙一三十度後,令該曹當日倍道押送,竝限已身黑山島爲奴,該邑座首,其在懲一礪百之道,不可不嚴懲,令道臣嚴刑一次後,珍島郡定配事,命下矣。罪人鄭國良·趙成泰·周尙一等,自訓局回示決棍後,竝依傳敎,全羅道羅州牧黑山島,限已身爲奴,卽爲倍道押送,長興府當該座首,嚴刑一次,珍島郡定配事,發關分付於該道道臣之意,敢啓。傳曰,知道。
李命植,以訓鍊都監言啓曰,依傳敎,沙場大會江民與船人,船主國良,沙工成泰,色吏尙一,書牌掛頭,回示三匝,船主國良,沙工成泰,各決棍五十度,色吏尙一,決棍三十度後,竝出付秋曹之意,敢啓。傳曰,知道。
徐有良,以內醫都提調言啓曰,崔光復鍼醫待窠闕調用事,曾已命下矣。鍼醫白文昌有頉,代崔光復差下,令該曹付軍職,冠帶常仕,何如?傳曰,允。
兵曹口傳政事,副司勇崔光復。
李命植,以司僕一二提調意啓曰,本寺分養馬,如有故失·瘦瘠病傷·不訓,則每於畢上納後抄出,分授營邑,依法典施罰,而有赦令則例皆蕩滌矣。今年所納分養馬,有頉營邑,現告成冊,今始齊到,而係是宥旨前事,似不當循例施罰,何以爲之?敢稟。傳曰,分揀。
李命植,以兵曹言啓曰,昌慶宮衛將金遇西,病難供職,宣傳官尹僖東,痰癖之症,挾感添劇,俱爲呈狀乞遞,宿衛輪番之任,不可久曠,竝令姑改差,何如?傳曰,允。
又以兵曹言啓曰,依下敎,大殿轎子差備,世孫宮轎子差備等處,木綿各二疋施賞之意,敢啓。傳曰,知道。
平安監司閔百興上疏曰,伏以,臣所叨藩任,自知難稱,猥上辭本,未蒙矜許,提及先故,辭旨鄭重,惶蹙之極,感淚交竝,瀆擾是懼,不敢更籲,黽勉祗謝,行將西出,而臣之父母丘墓,在於廣州地,曠闕省掃,最是至情之難抑,眷言松楸,自切寤寐之怵惕,玆敢冒死呼籲於天地父母之前。伏乞聖慈,特許數日之暇,俾於未辭陛之前,往省先壟,以彰恩榮,以伸情理,不勝幸甚,臣無任屛營祈懇之至,謹昧死以聞。答曰,省疏具悉。卿其依疏辭往省焉。
弘文提學李最中上疏曰,伏以,臣癃殘拙劣之狀,特被淵鑑之預照,許解銓任,俾便調息,恩出曲循,感誦無地,玆者弘提新命,忽下於千萬意想之外,驚惶戒懼,五內爽惑,歷屢日而靡定,日昨因召試有命,庚牌再辱,而適値淸齋,辭籲見阻,竟犯違傲之罪,尤不勝戰兢之至。夫詞翰之任,必處以一代之宏碩者,蓋所以賁飾右文之化,而甚難其選也,今乃以無文者,遽廁於其間,豈非所謂大驚小怪者乎?臣之不學,世所共知,早嬰奇疾,放惰成習,全廢鉛槧,虛度光陰,尋常筆札,猶不逮人,銀根豕亥,隨處取笑,況今衰頹荒廢,其中益復枵然,顧何可擬議於是任,而誤辱聖簡,貽羞淸朝,一至此極,臣誠莫知其何故也。噫,文之爲技,需用多端,長短工拙,人皆見之,雖或有名浮於實者,亦莫能自掩,矧其空空蔑蔑,竝與其名而無之,而敢居其任,則是不但自欺欺人,謂天亦可欺矣。其罪有不可勝贖,自承此命,心膽隕墜,夢寐猶愕。伏惟我殿下至仁至明,凡有能否,裁量進退,無一之不得其所,今若强臣以所不能,使之畢露其醜拙而後黜去之,則臣雖不足惜,其於遂物之德,匿瑕之量,果何如也?區區自劃之心,天實鑑臨,玆敢刳肝瀝血,仰瀆宸嚴。伏乞聖慈,將臣所帶,亟賜改正,以重名器,公私萬幸,臣無任屛營祈懇之至。答曰,省疏具悉。卿勿過辭,從速察職。
己丑十一月十七日午時,上御集慶堂。晝講入侍時,知事金時默,特進官趙雲逵,參贊官徐有良,侍讀官朴尙岳,檢討官李命彬,假注書尹弼秉,記事官閔膺世·兪漢謹,以次進伏訖。上講小學,自子能止無誑。命彬讀訖曰,讓之一字,最敎兒之緊要處矣。出入門戶,卽席飮食,皆日用常行之事,而少長之別,不可不先敎,故使之後長者,而若其本則讓也。本具於七情者,導而引之則無扞格之患,而長幼之序,自然順序矣。上曰,文義好矣。相岳曰,小學一書,無非敎幼之方,而若其次序之精密,則此章最切要矣。上曰,然矣。時默曰,次序節目極好,而今世無人行之者,可慨。上曰,果然矣。苟能此,誰不爲賢人乎?孟母買猪肉之意,卽毋誑之義也。雲逵曰,敎幼必當先施以誠信,故必毋誑矣。上曰,然矣。下敎曰,藥房提調持湯劑入侍。出榻敎注書出來偕入,都提調金尙喆,提調具允明,副提調蔡濟恭進伏訖。進湯劑,進止訖,經筵官先退,藥房亦以次退出。
己丑十一月十七日未時,上御集慶堂。藥房入訪入侍時,都提調金尙喆,提調具允明,副提調蔡濟恭,假注書韓德厚,記事官閔膺世·兪漢謹,醫官許礈·李以楷·鄭允協·慶絢·吳道炯·鄭允說·鄭光翼,以次進伏訖。尙喆曰,夜間,聖候何如?上曰,一樣矣。尙喆曰,寢睡·水刺之節,何如?上曰,如前矣。尙喆曰,中宮殿氣候,何如?上曰,如昨矣。尙喆曰,王世孫氣候,何如?上曰,與前一樣矣。尙喆進湯劑,上進御訖,尙喆請診候。上曰,入診。礈曰,脈候左右三部調均,滑體差而猶未快矣。以楷·允協·光翼所奏,一如礈言。上曰,中宮殿所進蔘橘茶,連以三錢重進御,可乎?礈等曰,自明日以二錢重進御,二十日後則進六君子湯,繼進丸劑,好矣。以此臣等自外相議矣。上曰,脈候尙沈微,二錢重無或力弱耶?礈等曰,臣等未得診候,故所議如此,今承聖敎,脈候沈微,則限二十日以三錢重煎進,好矣。上曰,六君子湯三錢重,蔘橘茶三錢重,得力孰勝?礈等曰,茶飮勝矣。上曰,然則限三日更以三錢重,煎進茶飮,可也。尙喆曰,茶飮雖好,豈若常膳進御乎?臣等以强聒爲難,數日不敢更啓矣。卽今復膳,實不可緩也。明日則不得不更爲煩請矣。上曰,然矣。仍命提調出去監煎,允明先退。上命讀禮曹除服後復膳草記,濟恭讀畢。上曰,服除日,必益哀慟矣。命讀水原試射狀啓,東伯延興府院君家致祭狀啓。濟恭曰,昨日承旨,奉審仁慶宮舊基矣。聞承旨言,則古跡頗有可據云矣。上曰,我國文獻不分明者,多矣。命讀長興船漢草記,濟恭讀奏。上曰,似難生活矣。尙喆曰,昨日旣示好生之意,訓長似不猛棍矣。上曰,故敗者尤爲殘忍,以拯米給民,還捧於民,豈不殘忍乎?尙喆曰,船漢故敗無狀矣。上命讀嶺伯一胎三女狀啓,濟恭讀畢。上曰,三男多而今則女矣。一氣故純色矣。尙喆曰,雖雙生,一男一女者,絶無矣。上命讀司僕草記,濟恭讀訖。尙喆曰,故醫崔聖任,後有錄用之敎矣。崔光福,鍼醫自願,卽今針醫白文昌,遭故有闕,可差光福矣。上曰,好矣。仁慶宮舊基,有丹杏進上矣,今則無矣,淸風溪與三淸洞,何如?濟恭曰,皆有佳趣矣。上曰,道峯·三角,都城最近處,故淸秀之氣自別矣。上曰,平壤·慶州之山何如?尙喆曰,都不如京山矣。上命讀吏曹參議權噵戶奴呈狀啓本,濟恭讀奏。上曰,踏啓字,可也。仍命藥房提調持湯劑更爲入侍。允明持湯劑進伏,尙喆進湯劑,上進御訖。尙喆曰,三貼待下敎入之乎?上曰,依爲之。仍命九抄榜後入侍入之,諸臣以次退出。
己丑十一月十七日酉時,上御集慶堂。藥房入診入侍時,都提調金尙喆,提調具允明,副提調蔡濟恭,假注書尹弼秉,記事官閔膺世·兪漢謹,醫官許礈·李以楷·慶絢·吳道炯·柳光翼·鄭允協等,以次進伏訖。尙喆曰,午間氣候,若何?上曰,一樣矣。進湯劑,進止訖礈等以次入診訖。退伏曰,脈候左三部均活體一樣矣。診訖,提調及醫官先退,命濟恭讀慶尙監司狀啓訖,命入九抄榜,注書出來持入,濟恭讀訖。上曰,其名皆不可知矣。濟恭曰,年少儒生,臣等不能詳知矣。尙喆曰,雖如此,後日卿相,皆出於此矣。命書平安監司疏批,又命書弘文提學李最中疏批,又以持平李崇祜牌不進罷職傳旨,傳曰,只推。又命書傳敎曰,弘文提學批下,待開門牌招察任。書訖,諸臣以次退出。
上在慶熙宮,停常參·經筵。
藥房都提調金尙喆,提調具允明,副提調蔡濟恭啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜。中宮殿氣候,何如?臣等不任區區憂慮,敢來問安,竝此仰稟。答曰,知道。予則一樣,內殿十三日之制在近,氣何暇諭焉?
中宮殿·惠嬪宮,藥房口傳問安。答曰,知道。
藥房口傳啓曰,臣等非不知中宮殿常膳之復,一時爲急,日昨三啓之後,伏承聖諭,至以姑爲安徐,以安內殿之心爲敎,臣等雖不勝焦迫之忱,一向煩瀆,亦有所不敢,泯默多日,顒祝以俟,而尙未蒙復膳之命,下情憂悶,日加一日,玆敢申請於坤殿。伏乞更加懇勸,亟復常膳,千萬幸甚,惶恐敢啓。答曰,卿等之心雖若此,豈特卿等之心?深悶深悶。此時若此,豈靜內心之意,休其請?十三日後,更請,可也。中宮殿,藥房口傳啓曰,臣等頃以復常膳之意,連日仰請,而微誠未格,兪音莫承,旋因聖上姑爲安徐之敎,强抑焦迫之忱,黽勉退俟,已至多日,訖未有勉進之命,下情憂悶,有不可勝達,玆敢不避煩瀆,敢此復陳。伏乞勉抑至情,亟進常膳,以副臣民顒祝之望,千萬幸甚。以諺書答曰,近間常膳之言,不爲提及,雖悲痛之中,心少鎭定矣。又復若是爲請,公制隔日,至慟愈甚,勿爲復請望也。
以承傳色口傳下敎曰,待下敎入侍。
又以承傳色下敎曰,仁慶宮舊基居武人,持弓矢,中日廳待令。
備忘記,武士柳葉箭片箭一巡中日廳試射,內乘·軍職內三廳武兼,日傘差備,一體應射,試官騎判訓將張志恒,入直騎郞守宮摠郞宣傳官,入侍侍衛皆入直,入侍承史試官皆時服,時刻待下敎,只入正時。
掌令鄭彦暹啓曰,物故罪人得輿,以告者,徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈,請還寢東呂·址淳等還配之命,更令王府嚴鞫得情,金柱泰,卽賊潤之子,只施連坐之律,在渠亦云幸矣。今此減等處分,雖出於霈澤同流之聖意,減等則爲徒年,而徒年則遇赦卽放,此後國有赦典,則應入放秩,以潤之子而猶爲無故平人,使之晏然行世,寧有如許道理?請還寢定配罪人金柱泰減等之命。答曰,勿煩。
傳于李命植曰,再明日次對,進定於明日。
徐有良啓曰,明日次對,兩司當爲進參,大司憲申暐,正言李溎,竝待開門牌招,以爲推移入侍之地,何如?傳曰,允。
蔡濟恭啓曰,殿坐時,承旨不可不備員,而左承旨洪良漢,纔已出去,卽爲牌招,何如?傳曰,允。
以承傳色口傳下敎曰,服色以隨駕服色爲之。
又以承傳色下敎曰,內乘·軍職皆隨駕,竝令應試,武兼內三廳,只再昨日隨駕人應射,摠郞亦只隨駕人爲之。
傳于李命植曰,試官先爲入試。
備忘記,凡貢獻之物,魚則水,肉則陸,山鷄鶩,古人旣云,近者臘猪家畜,其名雖山猪,其味則家猪,故心常爲駭,今番湖西臘猪亦然,今日知味,此則山猪之毛,而肉則家猪,今日特甚,莫重貢獻,焉敢若此?當該道臣,從重推考,封進官,施以不敍之典。
以承傳色口傳下敎曰,湖西封進官現告傳旨,尙今寥寥,似不能詳知之致,問于廚院,封進官單子考見後,傳旨卽爲入之。
蔡濟恭,以吏曹言啓曰,英陵參奉尹光心,身病猝重,勢難察任云,今姑改差,何如?傳曰,允。
李命植,以備邊司意啓曰,故安邊府使許瑬,曾經閫帥,返柩時,擔軍依例題給之意,分付所經各道,何如?傳曰,允。
又以備邊司意啓曰,本司武郞廳崔雲翮,奔走勤仕,已滿十五朔,依例陞敍或守令除授事,捧承傳施行,何如?傳曰,允。
又以備邊司意啓曰,本寺武郞廳韓師吉,奔走勤仕,已滿十五朔,依例陞敍或守令·邊轉事,捧承傳施行,何如?傳曰,允。
備忘記,入侍傳啓,已有定式,而內局問候,旣撤則已,宜有入侍,而以紙謄傳,不耐一時若此,此何國綱?矇然捧納承旨,特遞其職,違命臺臣,施以不敍之典。
備忘記,當該右副承旨,代安復駿除授,牌招察任,房順房。
以承傳色口傳下敎曰,癸亥年條考出後,同副承旨與春秋館堂上入侍。
司諫李正吾上疏曰,伏以,臣於前後臺地,屢試蔑效,絲毫莫補,兢惶徒深,而春夏以來,除命相續,殆無虛月,臣之不顧廉隅,有除輒膺者,豈敢以言責自任,而祗爲怵畏分義,上以副飭勵之盛意,趨造軒墀,下以伸瞻望之微忱,區區至願,亶在於是。顧今虛縻臺銜,殆近數旬,而尙不敢引分祈免者,亦不過爲更登文陛,獲近耿光之計而已。忽自數昨,重感風寒,疾勢危惡,許多症狀,雖不敢仰溷天聽,而最是頭暈目眩,行不運步,喉閉喘急,言不成音,實爲目下難動之症,而明日賓對有命,臣旣在行公之列,宜卽趨參之不暇,而以此病狀,末由自力登筵,臣罪至此,益無所逃,不得不疾聲呼籲於天地父母之下。伏乞聖慈,亟加鐫削,以嚴公憲,以安私分。臣於請譴之章,不宜贅及他說,而適有愚見,敢此附陳,惟聖明裁擇焉。慶州以舊都重地,物衆地大,素稱難治,而府尹鄭與曾,爲人庸愚,觸事憒憒,大小政令,皆議下吏,吏緣爲奸,民不支堪,怨聲載路,傳說狼藉,當此朝家軫恤民隱之時,不可置之字牧之任,臣謂慶州府尹鄭與曾,罷職,可也。翰林雖新進小官,卽秉筆近侍之臣,且其爲任不輕矣。有罪則流配之罰,固無不可,而至於軍伍之律,非所當施,朝爲香案之吏,暮編舟師之籍,豈聖朝之美事哉?處分今旣踰月,收還成命,臣竊有望焉。臣無任隕越俟譴之至。答曰,省疏具悉。鄭與曾事,依施,末端事,似指韓光近·洪樂恒,渠雖駭然,爾所陳,其亦意是,特放,然稱其名則可也。□軍之稱翰林,此何事體?古則雖曾爲大官者,未放前下敎中,亦稱律名,而今予猶有參酌,只稱前職,君雖然,爲其臣,焉敢肆然?循例稱道,國綱攸在,良可駭也。
獻納李恒祚疏曰,伏以,臣之父病,居常沈篤,飮啖起居,輒皆須人,臣之私情,實無曠日離側,入都供職之望,而薇垣新除,適下於淹伏京邸之日,繼坐有命,章皇出肅,仍參陪班,粗伸義分,而若其離違煼灼之私,日夕憧憧,不能自已。卽者鄕信急至,臣父所患諸症,觸寒添重,膈痰痞結,咳喘苦劇,元氣之澌脫,比前不啻落下幾層矣。臣自聞此報,方寸焦煎,按住不得,玆敢忙陳短章,徑尋鄕路。伏願聖明,特垂矜憐,鐫臣職名,俾便救護,且治臣擅行之罪,以警具僚,千萬幸甚。答曰,省疏具悉。爾其勿辭護焉。
己丑十一月十八日午時,上詣中日廳。親臨隨駕軍職·宣傳官·將校,仁慶宮舊基武士試射入試時,行都承旨蔡濟恭,左承旨洪良漢,右承旨李性源,左副承旨李命植,右副承旨徐有良,同副承旨安復駿,假注書韓德厚·尹弼秉,記事官閔膺世·兪漢謹,兵曹判書朴相德,行司直李章五,副護軍張志恒,兵曹佐郞洪周萬,都摠經歷李運昌,以次侍立訖。上具翼善冠·袞龍袍,以乘輿出資政門,詣中日廳殿坐訖。濟恭曰,湯劑待令矣。上曰,藥房提調持湯劑入侍。出榻敎都提調金尙喆,提調具允明,醫官許礈,以次進前。尙喆曰,聖體調攝,若何,痰候,何如?上曰,一樣矣。尙喆曰,診候爲之乎?上曰,置之。上進湯劑。尙喆曰,提調具允明,方帶摠管,而侍衛番次苟艱矣。上曰,都摠管具允明許遞事。出榻敎相德曰,今此仁慶宮舊基人試射,只閑良待令乎?上曰,依爲之。命拿入軍器僉正入前排下敎曰,貫革替立,何其遲滯而甚喧譁乎?宜決棍,而今日親臨有意,故參酌矣。命拿出。命植曰,前慶尙監司金漢耆,納密符來待矣。上曰,前慶尙監司入侍。出榻敎漢耆入侍。上命進前。執手嗚咽曰,留待,可也。命相德進前曰,今將還內,試事精爲之。上曰,內局入侍。出榻敎尙喆進前。上曰,內殿脈候沈微,今日見嶺伯,必過度傷痛,粟米飮待令,可也。尙喆退出。命排立砲手退去。上還入大內,諸臣以次退出。
己丑十一月十八日申時,上御集慶堂。坐直承旨試官入侍時,左承旨李命植,假注書尹弼秉,記事官閔膺世·兪漢謹,兵曹判書朴相德,行司直李章吾,副護軍張志恒,兵曹佐郞洪周萬,都摠經歷李運昌,以次進伏訖。上命承旨讀試射記訖。下敎曰,明日頒賞時,舊基入格人,竝持戶籍及家舍賣買文記待令事及仁慶宮舊基居民中七十以上老人解事者,亦爲待令。出榻敎又命書傳敎曰,明日延和門,當頒賞,其令晩食後待令,下敎于相德曰,明日次對當爲之,皆退去,直赴二人留待,夕後待令。諸試官先退。命承旨書傳敎曰,有實錄相考事,同春秋一員,使之入來,書訖,諸臣以次退出。
己丑十一月十八日申時,上御集慶堂。藥房入診入侍時,都提調金尙喆,提調具允明,副提調蔡濟恭,假注書韓德厚,記注官閔膺世·兪漢謹,醫官許礈·李以楷·鄭允協·慶絢·吳道炯·鄭允說·柳光翼,以次進伏訖。尙喆曰,俄間聖候何如?上曰,一樣矣。尙喆曰,中宮殿哀痛之中,舊嶺伯今日入來,想益傷懷矣。上曰,强爲鎭抑,誠賢矣。尙喆進湯劑,上進御訖,尙喆請診候。上曰,入診。礈曰,脈候左右三部調均,而滑體猶未如常矣。以楷·允協·絢·道炯·允說·光翼所奏,一如礈言。上曰,提調出去,監煎以來。允明先退。上曰,仁慶宮創建本末,下番翰林,考奏,可也。仍命春秋堂上一人入來,同爲考出,漢謹先退,記注官許鍒進伏。上曰,實錄考出書入時,勿書月日干支,可也。此意傳于下番翰林。賤臣德厚傳命。上曰,內殿姑進蔘茶乎,進六君子湯乎?礈等曰,蔘茶扶元,常膳前,宜進蔘茶,而常膳進御後,間進六君子湯,好矣。上曰,以三錢重茶飮服之乎,以二錢重六君子湯服之乎?礈等曰,再明日前進三錢蔘茶復膳後進六君子湯,則必爲扶元之道矣。尙喆曰,臣不解醫術,而湯茶都不及常膳矣。上曰,舊嶺伯來後,多所欣慰矣。其來果神速矣。聞慶爲幾里?濟恭曰,近五百里矣。尙喆曰,冬日甚短,交龜後必兼夜上來矣。上曰,頃命新嶺伯,勿爲速往,舊嶺伯必苦待矣。尙喆曰,新嶺伯,其時旣承勿速往之命,故留門外數日而去矣。上曰,藥房提調持湯劑更爲入侍。允明持湯劑進伏,尙喆進湯劑,上進御訖。上曰,建功支離矣。尙喆曰,玉色敷膄,實是建功湯之效也。明日湯劑如前乎?上曰,依爲之。仍命開陽門仍留,春秋堂上出去後,下鑰諸臣,以次退出。
己丑十一月十八日戌時,上御集慶堂。春秋館堂上,坐直承旨入侍時,同春秋成天柱,同副承旨安復駿,假注書尹弼秉,記事官閔膺世·兪漢謹,以次進伏訖。上命漢謹讀實錄謄本。上曰,果御仁慶宮矣。聞其時,欲作複道,未果矣。天柱曰,初八移御時,似自內移御矣。上曰,其時何爲入侍於武德門?天柱曰,其時以光明殿爲嬪殿,而入侍於武德門內矣。适變,昌德宮爲灰燼,故權御于仁慶矣。上曰,何爲撤仁慶宮?天柱曰,移營昌德宮矣。命弼秉考出仁穆王后誕降昇遐處,弼秉出來考奏,天柱先退。命復駿書傳敎曰,事雖駭,已申飭,民事方殷,其遞可惜,淸州牧使金履遠,特寢不敍之命,只從重推考。頃者申飭之時,府院緘辭沓至,近者無聞,此亦高麗三日者,事體寒心。申飭其令今日內擧行,在京今日內不緘答者,限三朔禁推,次對有命,兩司不待牌招而入侍事,一體申飭。又命書傳敎曰,此時守令,豈可曠官?慶州府尹有闕,代令該曹卽爲口傳擇差,待下批卽令當日辭朝。又命書傳敎曰,近者百隷怠慢之中,小官特甚,注薦下敎已久,爲臺職者,亦爲遞差付軍職,則焉敢若此?其令待朝,卽爲呈薦,門限不薦者,限三朔直捧禁推,其薦勿施。又命書傳曰,中官金景佑敍用入侍,中官欠伸之聲放恣,從重推考。書訖,諸臣以次退出。
上在慶熙宮。停常參·經筵。
初昏,有霧氣。夜一更,流星出室星下,入南方天際,狀如拳,尾長三四尺許,色赤。
藥房都提調金尙喆,提調具允明,副提調蔡濟恭啓曰,昨日親臨試藝,移時還內,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,中宮殿氣候,何如?臣等不任區區憂慮,敢來問安,竝此仰稟。答曰,知道。予則一樣,內殿氣候,當下敎於入侍,次對同爲入侍,宜矣。口傳啓曰,臣等昨以中宮殿復常膳之意,有所仰達。及承聖批,以十三後更請爲敎,聖意所在,臣等豈不仰認,而第念一日二日,坤殿之未復常膳,今幾日也?滋補之節,一時爲急,則挨到十三日之後,豈不萬萬焦鬱也哉?玆不得不更此煩陳。伏乞益加懇勸,俾卽從權,以副臣民顒祝之望,千萬幸甚,惶恐敢啓。答曰,昨日入侍,已爲下敎,何爲更請?今則十三日幾乎盡矣。十三日後更請,宜矣。中宮殿,口傳啓曰,臣等之以亟復常膳,昨日申請,亶出於臣子焦迫之忱,而及承批旨,懇切之敎,有加於初,兪音之靳,無異於前,奉讀未畢,益不勝憂遑罔措之至。臣等雖愚迷,豈不知公除隔日,孝思彌切,不忍聞此等之言,而第念玉候凘綴,脈度沈微,仰煩聖上之慮,俯貽臣民之憂者,有不可勝言,則思所以勉從權宜,仰承聖意,俯循群情,寧可一日少緩哉?玆敢不避煩瀆,更此冒陳。伏乞更加深思,亟準所請,千萬幸甚,惶恐敢啓。諺書答曰,以罔極之情事,至今支撑者,奉聖上勸慰之盛意,察卿等焦迫之至懇,强進水刺,而屢次如是爲請,至痛尤不能抑制,勿復爲請,千萬望也。惠嬪宮,藥房口傳問安。答曰,知道。武德門殿坐罷後,政院·玉堂·藥房口傳問安。答曰,知道。親臨頒賞罷後,政院·玉堂·藥房口傳問安。答曰,知道。
徐有良,以義禁府言啓曰,江原道三陟府充軍罪人韓光近·洪樂恒放送,承傳啓下矣。竝放送事,分付該道道臣之意,敢啓。傳曰,知道。
又以都摠府言啓曰,今日入直內三廳武兼,禁軍及軍兵等,當爲中日習射,而親臨頒賞相値,不得爲之之意,敢啓。傳曰,知道。
李命植啓曰,大臣·備局堂上,依下敎來待。傳曰,引見。
傳于蔡濟恭曰,次對,內局同爲入侍。
以承傳色口傳下敎曰,自內玄明門當爲之,戶房與左副承旨待令,只開武德門。
又下敎曰,侍衛置之,騎判亦入侍。
李命植,以兵曹言啓曰,今十一月二十日,文臣朔試射日次,而中宮殿公除相値,不得爲之之意,敢啓。傳曰,知道。
傳于李命植曰,御製有下敎事,左副承旨入侍。
吏曹口傳政事,慶州府尹李敬懋。
下直,慶州府尹李敬懋。
傳曰,康翎縣監明日入侍。
己丑十一月十九日辰時,上詣武德門殿坐。戶兵房承旨,戶兵判同爲入侍時,左承旨洪良漢,左副承旨李命植,戶曹判書洪麟漢,兵曹判書朴相德,假注書尹弼秉,記事官閔膺世·兪漢謹,以次侍立訖。上具翼善冠·衮龍袍,以乘輿出紫極門,詣武德門殿坐。良漢曰,戶判有入侍之命,而今日次對不進,入侍,似遲滯矣。上曰,騎判已來乎?對曰,來待矣。上曰,同爲入侍。上曰,武德門有挾門乎?良漢對曰,然矣。上曰,此必有意也。當時由此門,動駕于仁慶,故有此門矣。命催開武德門。良漢曰,今旣親臨,則雖不待標信,而開門,似無妨矣。上曰,不然。當依例爲之,可也。開門後,命宣傳官一人,往審仁慶宮舊基周回。上出武德門,下問舊基所在方位後,宣傳官還奏訖。上問曰,守門將誰也?命承旨問其姓名。對曰,義州人鄭翼漢也。上命書傳敎曰,噫,一百五十八年內,追憶壬申六月躬踰此門,遙望穆陵,追慕冞深,問守門將,灣府人亦懷龍灣,予心一倍,況西邊武士乎?守門將鄭翼漢,都目前待窠,卽爲懸注升六。書訖,上還入大內,諸臣以次退出。
己丑十一月十九日巳時,上御集慶堂。藥房入診入侍時,都提調金尙喆,提調具允明,副提調蔡濟恭,假注書韓德厚,記事官閔膺世,醫官許礈·李以楷·鄭允協·慶絢·吳道炯·鄭允說·柳光翼,以次進伏訖。尙喆曰,夜間,聖候何如?上曰,一樣矣。尙喆曰,寢睡·水刺之節,何如?上曰,如前矣。尙喆曰,中宮殿氣候,何如?上曰,强忍寬抑矣。尙喆進湯劑,上進御訖,尙喆請診候。上曰,兩廳首醫入診。礈曰,脈候左右三部調均,而滑體猶未如常矣。允協曰,脈度調均,而滑體猶未快矣。上曰,提調出去監煎。允明·濟恭·德厚先退。上曰,章廟追崇,在於何年?連珠府夫人追尊,亦何年?知申後入侍知奏,仍行次對。上曰,藥房提調持湯劑更爲入侍。允明持湯劑進,尙喆進湯劑,上進御訖。尙喆曰,三貼何時入之乎?上曰,待下敎入之,知申知來乎?濟恭曰,元廟追崇,在於壬申五月,連珠府夫人,壬申亦追尊爲王后矣。上命退出,諸臣以次退出。
己丑十一月十九日巳時,上詣紫極門外殿坐。都承旨蔡濟恭,假注書尹弼秉,記事官閔膺世·兪漢謹,漢城主簿任瑗,西部奉事徐侃,北部都事黃㰔等,以次侍立訖。上具黑笠·平服,以乘輿出紫極門外殿坐訖。上以御筆書追憶壬申六月二十八日立石於門內十五字後,命濟恭曰,後面則卿書之,立碑於武德門內南邊簷內,可也。濟恭奉御筆訖。上曰,戶郞誰也?對曰,李敬倫也。上曰,入侍注書出來,率入。敬倫進伏訖。上曰,於承文院,治石立之,可也。命別軍職一人,往審仁慶宮舊基,遠近還奏曰,數里矣。上曰,甚近矣。上還大內,諸臣以次退出。
己丑十一月十九日午時,上御集慶堂。大臣·備局堂上引見入侍時,領議政洪鳳漢,左議政金致仁,右議政金尙喆,右參贊沈鏽,兵曹判書朴相德,戶曹判書洪麟漢,行司直金時默·具善復·李章吾,刑曹判書元仁孫,副司直金孝大,吏曹參判李潭,掌令任瑎,正言李溎,校理朴相岳,左副承旨李命植,假注書尹弼秉,事變假注書兪彦脩,記事官閔膺世·兪漢謹等,以次進伏訖。鳳漢曰,聖體若何?中宮殿氣候,若何?上曰,一樣矣。昨日便是復見國舅,懷難抑矣。尙喆曰,湯劑待令矣。上曰,藥房提調持湯劑入侍。出榻敎提調具允明,醫官許礈入侍,上進湯劑。尙喆曰,診候爲之乎?上曰,殿坐時只首醫入診。提調先退。上曰,孝廟追崇及連珠府夫人追尊,在於何年?知申知奏於後入侍。鳳漢曰,中宮殿尙不進常膳,下情焦迫矣。上曰,固執矣。前嶺伯入來,差可慰矣。鳳漢曰,嶺伯家孤單矣,惟宜倚用此人也。上曰,予於范質詩,見盛衰之有時矣。鳳漢曰,聖敎誠然矣。上曰,領府之婚已定乎,鳳漢曰,有議定處,而故判書李箕翊之孫云矣。領府初無娶意,因聖上之軫念,方欲議娶云矣。命承旨書傳敎曰,昔金奉朝賀,兩朝舊臣,逮于予,拜相二十五年,其中爲元輔十五年,其子領府事,事我今二十二年,官至首揆,而所欠者其後嗣,其父以忠靖特諡,豈可泯後?故勸其娶,今聞有定於故判書李箕翊之孫善濟云,使金奉朝賀有婦,使領府事有妻,此豈往牒所有?特令該曹,依頃者木雁例,特賜儷幣兩端,以表予憶先相助婚領府之意,凡民之娶,其猶勸也,況相臣乎?意亦深也。其令速行事,令該府官往傳兩家。尙喆曰,向以大司憲親病上疏,有罷職之命,敍用,何如?命書傳敎曰,重臣韓光會給牒敍用,徐命臣·李溵·安允行竝敍用,洪趾海·金鍾正一體敍用,曾經備堂者,復差前任。潭曰,冬至在近,而侍從多坐罷,祭官苟艱矣。命書傳敎曰,侍從堂上堂下違牌之類,一倂敍用,特施不敍之典者,一體敍用。麟漢曰,長興船漢,無面捧納事,有命,而渠無他物,船隻已贖公於賑廳,無以捧納矣。命書傳敎曰,頃者國良船下敎事,以戶曹更爲分付。鳳漢曰,銓堂以爲,都政臨時,時任郡守以上守令窠,雖口傳以限備外任人直爲純望備擬,已成其例,而卽今長官,姑未入侍,故未得稟定云,似當依近例許施矣。上曰,依爲之。出擧條掌令任瑎啓曰,請寢定配罪人金柱泰減等之命。上曰,其勿復煩。又啓曰,請還寢東呂·址淳等還配之命,更令王府嚴鞫得情。上曰,勿煩。又啓曰,臺廳傳啓,自是下僚之責,至於長官,則入侍之外,元無詣臺傳啓之規,而月前不爲詣臺,臺臣削職,現告也。長官混入其中,事違格例,未免不察,請其時當該承旨罷職。上曰,依啓。正言李溎啓曰,請還寢鍾城府爲奴罪人天大配處之命,依律處斷。上曰,勿煩。已以出擧條上曰,都承旨率漢城府官員及當部官員,來詣紫門外。出榻敎上曰,武德門夾門,除標信留門。出榻敎諸臣退出。
己丑十一月十九日未時,上詣延和門外殿坐。親臨頒賞入侍時,行都承旨蔡濟恭,左承旨洪良漢,右承旨李性源,左副承旨李命植,右副承旨徐有良,同副承旨安復駿,假注書韓德厚·尹弼秉,記事官閔膺世·兪漢謹,以次侍立訖。上具翼善冠·衮龍袍,以乘輿出通陽門,於延和門外殿坐訖。命召入仁慶舊基老人七十以上及直赴二人入格武士,各給弓矢頒賞訖。命盡爲退出。上曰,慶州府尹李敬懋入侍。出榻敎注書出來,率入敬懋進伏訖。命講七事,及宣別諭後退出。命濟恭追慕記懷御製訖。上曰,此御製異於他,紅紬爲衣,盛之赤櫃,一入內,一入世孫宮,可也。濟恭曰,藥房待令矣。上曰,藥房提調持湯劑入侍。出榻敎都提調金尙喆,提調具允明,醫官許礈,持湯劑進伏,上進湯劑訖。上曰,診候置之。命尙喆·允明看審御製訖。上曰,明日公除正時,以辰正三刻,只入正時,問安以口傳爲之。出榻敎上還入大內,諸臣以次退出。
己丑十一月十九日酉時,上御集慶堂。坐直承旨入侍時,左副承旨李命植,假注書尹弼秉,記事官閔膺世·兪漢謹,以次進伏訖。上曰,壬申自仁慶宮入此闕時,各殿皆步入耶?漢謹對曰,實錄中云,禮曹請御小輿而不允,大殿·中殿·王世子·嬪宮,皆不御小輿云矣。上命承旨依此改書於御製草本訖。命植曰,司諫李正吾,申後呈避嫌,自院中退却矣。今聞有承旨入侍之命,來待閤外,此是臺臣去就,故敢此仰達矣。上曰,不爲早來,次對殿坐時不來,申後呈避嫌,則政院不捧,得體矣。命書傳敎曰,臺臣聞可駭之批,宜朝詣臺引嫌,而默默次對,以次官亦寥寥不來,故其涉訝之,門限將至,聞喝導之聲,必也此人,今日暮時詣臺,緣日暮而然乎?政院之不捧,可謂得體,而聞入侍之命,强欲隨入,旣非排闥,則此何擧措?國綱所在,不可不飭,司諫李正吾,施以不敍之典。書訖,諸臣以次退出。
上在慶熙宮。停常參·經筵。
安復駿啓曰,大司憲申暐未肅拜,執義未差,掌令任瑎呈辭,一員未差,持平李崇祜未肅拜,一員未差,今日以監察茶時之意,敢啓。傳曰,知道。
藥房都提調金尙喆,提調具允明,副提調蔡濟恭啓曰,昨日親臨頒賞,移時還內,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜。中宮殿哀痛之中,今日又當私服公除,氣候,亦何如?臣等不任區區憂慮,敢來問安,竝此仰稟。答曰,知道。予則一樣。內殿今當以日之制,氣何諭乎?待下敎入侍,宜矣。中宮殿·惠嬪宮,藥房口傳問安。答曰,知道。中宮殿公除罷後,大殿·惠嬪宮·世孫宮·嬪宮,政院·玉堂口傳問安。答曰,知道。中宮殿,政院·玉堂口傳問安。答曰,罔極。大殿·惠嬪宮,藥房口傳問安。答曰,知道。中宮殿,藥房口傳問安。答曰,罔極。大殿,朝廷二品以上·六曹堂上·奉朝賀口傳問安。答曰,知道。中宮殿,朝廷二品以上·六曹堂上·奉朝賀口傳問安。答曰,罔極。
以承傳色口傳下敎曰,正時入之之後,知自內擧行之事,問安,例也,而入正時,卽爲問安,正時豈爲問安而入之乎?此承旨先詣之故,當該禮房承旨遞差。
又以承傳色下敎曰,堂上後未經承旨者,知入。
備忘記,承旨有闕,代金和澤除授,牌招察任,房順房。
傳于蔡濟恭曰,內局入侍。
備忘記,同副承旨許解,其代朴大有除授,牌招察任,房順房。
李命植,以禮曹言啓曰,社稷祈穀祭,每於歲首上辛日,遣大臣攝行事,曾已定式矣。來正月初三日上辛日社稷祈穀祭,遣大臣攝行,何如?傳曰,爲民一心,惟望歲豐,而今年又若此,其雖誠淺,必欲親禱,而只有志,其衰可知,雖大臣攝行諸執事與凡諸等事,擇差虔誠之意,申飭。
又以禮曹言啓曰,卽接英陵參奉所報,則本陵冬至祭,兩官當爲備員參祀,而參奉一員,有闕未差,卽速變通云,參奉有闕,代卽令該曹口傳差出,以爲備員將事之地,何如?傳曰,允。
又以禮曹言啓曰,中宮殿供上,以素膳限公除日封進事,啓下矣。公除止於今日,自明日依例復常膳封進之意,分付,何如?傳曰,允。
徐有良,以戶曹言啓曰,領府事金致仁家助婚,儷幣兩端,先送李善濟家後,草記事,命下矣。靑·紅綾各一端,卽爲輸送之意,敢啓。傳曰,知道。
又以賑恤廳意啓曰,因傳敎,李善濟家婚需顧助白米十石,木綿十匹,錢文五十兩,當日輸送之意,敢啓。傳曰,知道。
又以兵曹言啓曰,今十一月二十一日武臣賓廳講書日次,而冬至望闕禮習儀相値,不得爲之之意,敢啓。傳曰,知道。
以承傳色口傳下敎曰,昨日非入直矣。今日戶房看寫御製內入件,先爲入之。
己丑十一月二十日午時,上御集慶堂。藥房入診入侍時,都提調金尙喆,提調具允明,副提調蔡濟恭,假注書韓德厚,記事官閔膺世·兪漢謹,醫官許礈·李以楷·鄭允協·慶絢·吳道炯·鄭允說·柳光翼,以次進伏訖。上起坐,命讀禮曹祈穀祭擇日草記,濟恭讀畢。尙喆曰,夜間,聖候何如?上曰,一樣矣。尙喆曰,寢睡·水刺之節,何如?上曰,如前矣。尙喆曰,中宮殿奄當此日,哀痛之餘,氣候,何如?上曰,今日除服,氣何可言?尙喆進湯劑,上進御訖,尙喆請診候。上曰,兩廳首醫入。礈曰,脈候左右三部調均,滑體亦好矣。允協曰,脈候度數調均,滑體亦好矣。上曰,提調出監煎以來。允明先退。尙喆曰,中宮殿復膳草記已允下,明當改膳,不勝企祝矣。蔘橘茶至今日煎進,今日後繼進之劑,問於醫官,議定,何如?上曰,明日議定,可也。新除承旨金和澤,曾是恭默閤入侍翰林乎?濟恭曰,以翰林爲侍從後乞養矣。尙喆曰,曾經谷山·順川倅矣。上曰,何以爲堂上?濟恭曰,特敎爲之矣。尙喆曰,今日異於他日,故時任·原任皆來待矣。上曰,時原任大臣入侍。出榻敎領議政洪鳳漢,左議政金相福,領府事金致仁,判府事金陽澤,判府事韓翼謩,判府事李昌誼進伏。鳳漢曰,日間,聖候何如?上曰,一樣矣。鳳漢曰,寢睡·水刺之節,何如?上曰,如前矣。鳳漢曰,中宮殿今日除服,哀痛必倍,臣等所企祝者,今日後復膳也。相福曰,旣過今日,則復膳一時爲急矣。致仁曰,旣已除服,則復膳一節,何待來日乎?陽澤曰,復膳一節,誠爲時急矣。翼謩曰,未復常膳,今幾日矣。且有形現之候,一時爲悶矣。昌誼曰,至今未復常膳,誠悶迫矣。上曰,鎭抑心懷,而脈候沈微,誠悶矣。行素已久,則尋常云矣。鳳漢曰,如此之時,受傷尤甚矣。益加勸勉,伏望,臣等則成服後,欲請復膳,而今幾日矣。上曰,國制七日,而其間行素,予則不難矣。卽今所依,惟內殿與沖子,予豈歇後乎?鳳漢曰,爲國所重而懇勸,則豈不勉從乎?上曰,金和澤·金和中,予每錯認,金和澤則果是金判府一家乎?陽澤曰,然矣。鳳漢曰,今因言端,敢此仰達矣。金和中,曾以黃州兼任事,被勘,而當以親年七十,受贖免配,而不此之爲,必由於該府泛從之致,依律文徵贖放配之意,分付,何如?上曰,依爲之。令該府草記擧行。出擧條上曰,金和澤入來乎?濟恭曰,聞到闕外陳章云矣。鳳漢曰,聖上旣許乞養,和澤似難行公矣。相福曰,該曹參議曾多不行公矣。上曰,未經承旨者,旣命謄入,知申讀之。濟恭讀奏。上曰,李聖檍誰也。鳳漢曰,以善治稱矣。上曰,朴大有誰也?何以加資?致仁曰,頃日試射時,有經準職後加資之命,仍爲加資矣。上曰,沈益聖誰也?鳳漢曰,曾經臺侍而年多矣。上曰,郭聖濟誰也?昌誼曰,郭萬績孫也。上曰,未通淸乎?濟恭曰,年老後登科,仍以加資,故未及通淸矣。致仁曰,曾經五衛將矣。上曰,李鉉玉誰也?鳳漢曰,李柱海父也。上曰,李世師本嶺人,而閔塾誰也?鳳漢曰,曾經參議矣。上曰,此外更有誰也?鳳漢曰,柳思欽被謫蒙放,金霔亦未敍用,而此二人皆善治矣。一體敍用,何如?上曰,柳思欽·金霔,給牒敍用。出傳敎鳳漢曰,李聖檍亦邊倅,纔遞而善治矣。上曰,李基敬放乎?鳳漢曰,似然矣。上曰,金和澤爲人澹然,恰似金應淳矣。鳳漢曰,誠如聖敎矣。上曰,金和澤親老家貧乎?致仁曰,其父年八十五,家素貧寒矣。上曰,夏間文臣守令處分時,遞歸乎?鳳漢曰,然矣。上曰,近地餘邑,則或可將老親而往矣。鳳漢曰,聖敎至此,金和澤必感泣,而情理之如金和澤者亦多,宜有一視矜念之道矣。李海重終未榮養而遭故,亦矜惻矣。上曰,若汎許乞郡,則人必皆稱親老,求者紛紜,政官亦當眩於取捨,親老而家且貧者,方可擬矣。鳳漢曰,若非親老家貧者,聖敎之下,何敢紛紜,而銓官亦豈不區別乎?上曰,今聞同副承旨金和澤,以其乞養,尙不爲承旨故特除,而金和澤·金和中莫辨,今聞其果恭默閤翰林,卽乞養者,而其亦誤諒,乞養乞郡,亦莫辨,初訓申飭,今乃大覺,前後許遞,意皆在焉。許遞,其代李聖檍除授,牌招察任,房順房,因此金和澤頃年許郡時,其有二親,今只有一,人君孝理之心若何?家貧在京,其如菽水何?頃者未思,心切自嗟,此後近地守令,待窠懸注備擬,此外若有其親,家貧篤老者,其令擬郡。出傳敎上曰,金思穆祖母,亦必隨往,而乘轎作行,難矣。致仁曰,康健老人則不難,而婦人尤以外任爲榮矣。鳳漢曰,金兌瑞之母,感祝天恩而下去云,古則爲老母乞郡,不得爲老父乞郡矣。近則皆爲之矣。上曰,金和澤之今日爲承旨,實爲榮養之機也。鳳漢曰,誠然矣。上曰,藥房提調持湯劑更爲入侍。允明持湯劑進伏,尙喆進湯劑。上進御曰,三貼待下敎入之。仍爲下詢曰,領府事婚事可成乎?鳳漢曰,其一家少年輩,頗有異論云,而姑未知順成與否,處女則只有母女家貧,乃李善濟之家,而韓判府五寸姪女矣。上曰,韓判府之意,何如?翼謩曰,以古道言之,宋時,孫明復,深居泰山,年過六十,而爲其時丞相之壻矣。鳳漢曰,旣有昨日助婚之聖敎,自戶曹輸送于彼家則,似好矣。上曰,昨日下敎之後,今問李善濟家,只有母女云,聞甚矜惻,凡人猶助,況大官之娶乎?令該廳,爲妻之家顧助草記,昨已下敎,兩段亦令該曹先送李家後,卽爲草記。出傳敎上曰,似近詼諧,而七十六歲人君,爲相臣勸婚,異矣。鳳漢曰,將作千百代美談矣。聞其家貧寒而狹窄云,親迎則好矣。相福曰,有兩段送助之敎,而若先送彼家,則此爲助婚之資,儷幣則當自領府事家擧行矣。上曰,然矣。致仁曰,爲小臣,昨今日,連下恩敎,不勝惶感矣。鳳漢曰,新郞之參涉婚說,未穩矣。上笑曰,卿等善謔矣。致仁曰,諸僚相嘲戲,臣不勝其困矣。濟恭讀使行狀啓,上曰,鴨江合氷云,其處似寒矣。濟恭曰,北方最寒矣。上曰,差員三守令入侍。出榻敎康翎縣監李彦邦,利城縣監宋載岳,長連縣監具宅柱進伏。上各詢職姓名,命誦七事曰,七事中何事修擧?彦邦曰,竭力勸農矣。上曰,當日下直,可也。彦邦·載岳·宅柱先退。濟恭讀十抄榜,上曰,武倅亦爲白日場乎?濟恭曰,請隣倅或爲之矣。上曰,坐直承旨與儒臣,持問答入侍。出榻敎諸臣以次退出。
己丑十一月二十日申時,上御集慶堂。藥房入診入侍時,都提調金尙喆,提調具允明,副提調蔡濟恭,假注書韓德厚,記事官閔膺世·兪漢謹,醫官許礈·李以楷·鄭允協·慶絢·吳道炯·鄭允說·柳光翼,以次進伏訖。尙喆曰,晩後,聖候何如?上曰,一樣矣。尙喆進湯劑,上進御訖。上曰,武德門所立碑石,董役於承文院,而明日當立之乎?濟恭曰,今方幾盡治石,明日午前,可以立之矣。上曰,立碑後前後面,印出以入,可也。濟恭曰,作簇子以入乎?上曰,依爲之。尙喆曰,明日湯劑如前。上曰,依爲之。尙喆曰,以中宮殿復常膳事,諸大臣俄已仰請,而明日則必仰準請矣。允明曰,古例亦於除服翌日復膳矣。上曰,予當懇勸矣。仍命退出,諸臣以次退出。
己丑十一月二十日申時,上御集慶堂。都承旨入侍時,坐直承旨儒臣追入後入侍時,行都承旨蔡濟恭,左副承旨徐有良,假注書尹弼秉,記事官閔膺世·兪漢謹,應敎徐浩修,以次進伏訖。命浩修讀警世問答訖。有良曰,下番玉堂李碩載,以脚病未及詣閤矣,上曰,置之。命承旨及注書·記事官讀訖,諸臣以次退出。
上在慶熙宮。停常參,只晝講。
下直,黃山察訪丁範祖。
藥房都提調臣金尙喆,提調臣具允明,副提調臣蔡濟恭啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,晝講同爲入侍。
中宮殿·惠嬪宮,藥房口傳問安。答曰,知道。
藥房口傳啓曰,中宮殿行素,今幾日矣。伏想玉候之澌綴,日以益甚,此臣等所以憂迫罔措,連日瀆擾,不能自已者,而尙未蒙勉從之敎,群下之焦鬱,何可勝言?今則常膳之供纔復,從權之節,尤不容一日少緩。伏乞益加勸諭,亟復常膳,千萬至望,惶恐敢啓。答曰,其欲强抑從權,爲國心弛。
藥房口傳啓曰,臣等以焦迫之心,請常膳之復,凡幾遭也?批旨縷縷,終靳兪音,雖仰孝思之靡極,實多臣等之憂慮,今則禮制有限,公除已過,該曹復膳之啓,昨旣允下矣。雖有進膳之名,若無從權之實,則不亦有乖於禮家所稱,情雖無窮,禮則有節之義乎?況今玉候澌綴,慮無不至,臣等之不避瀆擾,更此煩陳,實無情理之所不容已者。伏乞更加深思,亟許所請,以慰中外顒祝之望,千萬幸甚。中宮殿以諺書答曰,以罔極之情私,忍過昨日,今日又聞請從權之啓,其將去益宛轉,心事若尤澌盡,而體聖上之慮念,察卿等之屢懇,雖下强抑勉從之意,至慟尤不能抑制矣。
以承傳色口傳下敎曰,碑石自承文院後運去築地然後,可固,器械待令之意,分付戶郞,越去時卽奏。
以承傳色口傳下敎曰,立石時,都承旨率戶郞,自中日廳西邊,待令於武德門,則勿開繖扇,侍衛置之,只翰注來待,待令時稟奏,則自內當殿坐矣。勿出朝報
以承傳色口傳下敎曰,今日當晝講,時刻隨時,只入正時,入侍單子先入之,箋文差員,如有上來者,晝講同爲入侍。
傳于李命植曰,入侍。
蔡濟恭,以吏曹言啓曰,徽陵別檢權裕呈狀內,親病甚重,勢難察任云,依例改差,何如?傳曰,允。
李命植,以禮曹言啓曰,卽接徽陵參奉所報,則本陵冬至祭,兩官當爲備員參祀,而別檢有闕未差,卽速變通云,別檢有闕,代卽令該曹口傳差出,以爲備員將事之地,何如?傳曰,允。
吏曹口傳政事,以李敏輔爲三陟府使,以李心休爲徽陵別檢。
以承傳色口傳下敎曰,武德門所下御製,依昨日例,草綠紬衣作帖,盛櫃以入,簇子亦盛櫃以入。
以承傳色口傳下敎曰,其時所着之衣,今始脫之,甚勞,亦將進水刺,其退休焉。
右副承旨安復駿疏曰,伏以,臣犬馬之齒,已踰懸車,蟣蝨之性,甘自處褌,跧伏窮鄕,與世相忘,而乃於千萬夢想之外,特異之恩,忽降自天,超諸頂玉之班,畀以秋曹佐貳之職,纔踰一朔,寵除又及於銀臺,臣是何人,乃爾獲此?承命震越,感極涕零,不知所以自措也。伏況恩旨之初下,所以提及臣之亡父臣鍊石者,特旨眷眷,辭意懇惻,追記嗣服初兼春秋入侍事,而憐其角圈而終身,畢竟陞擢之恩,至及不肖,噫噫悲哉,人子之情,雖於敵以下,苟有記其父而稱說於父亡之後,則輒爲之䀌然興懷,含淚以聽,況得之於亡父,而眷念之勤懇,若是其優異者乎?以我殿下日月之明,豈不俯燭臣之鄙瑣庸碌,無足齒數,而特以臣父被聖明記識之故,憐臣之年老秩微,與亡父相似,必欲拔之於幽谷之中,而置諸喬木之上,意甚盛也,恩至渥也,區區感泣之懷,又奚特昊天罔極而已哉?臣雖鹵莽,粗聞古訓,豈不知年至之後,有退無進,而只爲一肅恩命,伸此血忱,前後登對,殆至四次,咫尺天顔,躬承玉音,平生向日之誠,幸得少舒,臣雖退塡溝壑,更無餘憾,而第臣左耳偏聾,兩脚痿軟,絲綸之下,聽重難透,行動之際,氣急欲絶,凡於出納奔趨之節,已不可堪承,而見職之年,七十不擧,係是聖朝之定例,雖以一時矜憐之至意,有此拔例之恩除,而在臣自律之道,則有不可徒恃寵靈,晏然冒據也決矣。玆不得不疾聲呼籲於天地父母之下。伏乞聖明,亟命鐫遞,以嚴官例,以安私分,千萬幸甚。批答在傳敎中
己丑十一月二十一日午時,上詣紫極門殿坐。都承旨·禮房承旨入侍時,行都承旨蔡濟恭,右承旨李命植,假注書尹弼秉,記事官閔膺世·兪漢謹等,以次侍立訖。上具翼善冠·袞龍袍,以乘輿出紫極門,於門外殿坐訖。上曰,碑役盡爲之乎?濟恭曰,盡爲之矣。上曰,運來塡紅,仍以豎之。命承旨書武德門內記懷御製訖。豎碑石於武德門內南簷下,上親審碑石前後面訖。命書傳敎曰,再明實錄奉考,春秋館堂上二員,陰記書寫都承旨,各虎皮一令,翰林兪漢謹,大鹿皮一令賜給。戶曹郞廳李敬倫,頃者旣命陞敍,令該曹郡守待窠懸註。看役紫門監官員,特爲陞六,卽爲調用。算員及描寫寫字官二人,塡紅畫員四人,令本衙門高品付料。看役政院戶曹書吏,米布題給。其餘工匠,亦令該曹米布賞給。武德門守門將,旣下敎,鄕軍令該郞給米。書訖,上還入大內,諸臣以次退出。
己丑十一月二十一日未時,上御集慶堂。晝講入侍時,知事洪麟漢,特進官具允鈺,參贊官朴大有,侍講官徐浩修,檢討官徐有隣,假注書韓德厚,記事官閔膺世·兪漢謹,以次進伏訖,上講小學,自學記曰,古之敎者,至敎以詩書,浩修次講,上曰,六藝雖予嘗好之,下番讀之,有隣讀畢,上曰,文義各奏可也,浩修曰,周禮三物以敎人之序言之,則藝爲先·德爲後,而聖人必先德後藝者,亦猶大學之明德爲先,其輕重本末,蓋可見矣,上曰,好矣,有隣曰,非但周禮也,敎人之法,已備於堯時,司徒居先,典樂居次者,敎人倫·養德性,燦然有序矣,人君當於德敎禮樂,知所先後矣,上曰,所奏是矣,麟漢曰,家有塾黨有庠,可見周家作成之方矣,殿下臨講此書,益勉作人之道焉,上曰,誠是,而聖人行此道,故魯有絃誦之聲,而後人則可愧矣,允鈺曰,儒臣·知事已達,臣無可奏者矣,大有曰,敬敷五敎,在寬,寬之一字,爲人君御下之道矣,上曰,然矣,經筵官先退,上曰,戶判留在,內局入侍,藥房都提調金尙喆,提調具允明,副提調蔡濟恭,醫官許礈·李以楷·鄭允協·慶絢·吳道炯·鄭允說·柳光翼進伏,尙喆曰,夜間聖候何如?上曰,一樣矣,尙喆曰,寢睡·水刺之節何如,上曰,如前矣,尙喆曰,中宮殿諺書批答中,有勉從之敎,誠幸矣,上曰,强從之矣,尙喆進湯劑,上進御訖,尙喆請診候,上曰,入診,礈曰,脈候左右三部調均,滑體亦好矣,以楷·允協·絢·道炯·允說·光翼所奏,一如礈言,上曰,提調出去,監煎以來,允明先退,上曰,守令入侍,庇仁縣監沈璧賢,參禮察訪李中權,保安察訪金奎祥進伏,上曰,守令之能者,先捧舊還云矣,尙喆曰,欲盡捧舊還則難矣,麟漢曰,觀年事而爲之矣,上曰,庇仁何如果川?尙喆曰,別無優劣矣,上曰,藍浦則出碑石,與金川石孰勝?尙喆曰,藍浦石勝矣,上曰,徐有隣善讀書,而徐浩修亦善讀矣,尙喆曰,蔘橘茶,今日後亦爲連進乎,上曰,內殿暫有外氣,三錢重蔘茶,無或過耶,礈等曰,自明日議定六君子湯計矣。今承有表氣之敎,蔘橘茶減人蔘一錢,加藿香一錢煎進好矣,上曰,中宮殿進御加味蔘橘茶,人蔘減一錢,藿香加一錢煎入。出榻敎上曰,庇仁年事何如,璧賢曰,豐年矣,上命誦七事,璧賢誦畢,上曰,捧還穀幾石?璧賢曰,六千四百石中,已捧四千石矣,上曰,舊還亦欲捧乎?璧賢曰,新還盡捧後,當捧舊還矣,上曰,參禮是槐院窠耶,中權曰,以成均參上,待罪參禮矣,上曰,馬位畓能不見賣乎?中權曰,痛禁矣,上曰,雖察訪,有民社之責,年事何如,中權曰,豐年矣,上曰,馬數幾何,中權曰,合一百五十九匹內,大馬三十一,中等四十五,卜馬八十三匹矣,上曰,屬驛幾何,中權曰,九驛矣,上曰,還穀幾何捧之,中權曰,當捧七百餘石,而上年時捧五百石矣,上曰,保安馬數幾何,奎祥曰,一百二十匹內,大馬二十七騎,十匹卜馬八十三匹矣,上曰,距營門幾里,而馬位畓能不見賣乎?奎祥曰,距營門五里,而馬位畓事,各別申飭矣上曰,道臣在近,尤當申飭矣,年事何如,奎祥曰,免凶矣,上曰,還穀已畢捧乎?奎祥曰,當二百石而已捧矣,上曰,無可捧則遲去乎,尙喆曰,在京何爲乎,濟恭曰,驛卒驛馬有弊矣,上曰,入侍三人,當日下去可也,璧賢·中權·奎祥先退,上曰,安復駿陳章,似難行公矣,李鉉玉在京乎?尙喆曰,然矣,上曰,李世師年幾何,濟恭曰,七十六矣,上曰,予之同甲多矣,沈益聖年幾何?尙喆曰,似多矣,上曰,閔塾與閔墡幾寸?尙喆曰,四寸云矣,上曰,多髥乎?濟恭曰,然矣,上命讀安復駿疏,濟恭讀畢,上曰,安復駿除授時,予意亦然,曾有其例,而能若做度故泯默,其章果到,許遞,其代閔塾除授,牌招察任。房順房。出傳敎上命讀三陟府使罪狀,濟恭讀畢,上曰,今覽關東狀聞,此時守令,豈可曠官,三陟府使代,今日內口傳擇差,其令待朝辭朝。出傳敎上命讀灣尹·西伯狀啓訖,上曰,齎咨官手本持入,膺世持入,上命知申讀之曰,齎咨官誰也?濟恭曰,張宅謙也,上曰,中州果無事矣,威化島之獵,卿等果爲之乎?尙喆曰,臣待罪義州時爲之,威儀壯矣,濟恭曰,臣亦評事時,觀獵於姑珥島,亦壯觀矣,上曰,有虎乎?濟恭曰,無虎而有獐兎雉,衆人揮鞭搏擊矣,上曰,藥房提調持湯劑更爲入侍,允明持湯劑進伏,尙喆進湯劑,上進御曰,三貼待下敎入之,尙喆曰,中宮殿加減蔘橘茶,今日煎入乎?上曰,雖暮,煎入可也,予則實若建功減一貼則好矣,尙喆曰,近來聖候益勝,旣知有效,雖一貼,何可減乎,上曰,卿等每謂此湯有功,而予則不信矣,仍命退出,諸臣以次退出。
上在慶熙宮。停常參·經筵。
藥房提調具允明,副提調蔡濟恭啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,晝講同爲入侍,宜矣。中宮殿·惠嬪宮口傳問安。答曰,知道。
以承傳色口傳下敎曰,今日晝講爲之,皆令早待入侍,單子先入之,待下敎只入正時。
朴大有啓曰,明日次對,諫院無進參之員,除在外,正言李溎,待開門牌招,以爲入侍之地,何如?傳曰,允。
李命植,以吏曹言啓曰,今此各陵殿獻官·大祝塡差,而時無職名人員,令該曹口傳付軍職,何如?傳曰,允。
又以吏曹言啓曰,本曹郞廳,只是四員,而正郞李世孝。柳匡國,俱差冬至祭典祀官進去,佐郞洪彦喆受由在外,佐郞洪相聖在外未肅拜,時無入直之員,佐郞竝今姑改差,其代口傳備擬以入,而待下批仍直出肅,以爲呈省記後入直之意,敢啓。傳曰,知道。
吏曹口傳政事,吏曹正郞李,佐郞金光岳。
蔡濟恭啓曰,假注書韓德厚以惠陵別檢,當爲進參於冬至祭享,今姑改差,何如?傳曰,允。
假注書韓德厚改差,代丁志元。
以承傳色口傳下敎曰,右相箚批,遣史官傳諭。
又以承傳色下敎曰,內局都提調許副,代韓判府事爲都提擧。
朴大有,以義禁府言啓曰,因大臣陳達,黃州兼任遂安前郡守金和中,親年七十,依律文徵贖放配之意,分付,何如?上曰,依爲之。令該府草記擧行事,擧條啓下矣。京畿廣州府樂生驛徒二年半定配罪人金和中,依擧條徵贖,而放送之意,分付道臣,何如?傳曰,允。
又以刑曹言啓曰,今日夕講,該房承旨持秋曹囚徒,同爲入侍時,輕囚罪人一名,各司罪人一名放送事,命下矣。依傳敎,輕囚罪人私奴二述,各司罪人私奴金伊等,放送之意,敢啓。傳曰,知道。
徐有良,以都摠府意啓曰,今日入直內三廳武兼禁軍及軍兵等中日習射,請出標信。傳曰,知道。
傳于蔡濟恭曰,差員守令及下直守令,內局同爲入侍。
右議政金尙喆箚子曰,伏以,今日臣子之所自效,卽夙夜保護之地耳。況臣受命,旣在於久曠嘗藥之餘,耿耿寸忱,豈不欲殫竭向前,以少伸義分之萬一哉?第臣孱脆之質,不能猶人,旬月供劇,已多筋力之不逮,一向强策,終恐顚仆後已。適値中宮殿公除期迫,一日二日,未逞言私,昨日公退之路,忽覺渾身灑浙,症似感風,達宵宛轉,竟未趨班,虧分廢禮,罪豈自恕?伏乞聖明,亟降威譴,使具僚警而私分安焉。答曰,省箚具悉卿懇。幾月若此?予嘗悶卿,業已諒矣。內局其許副,體小子意,其須安心善攝焉。
己丑十一月二十二日午時,上御集慶堂。藥房入診入侍時,都提調韓翼謩,提調具允明,副提調蔡濟恭,假注書尹弼秉,記事官閔膺世·兪漢謹,醫官許礈·李以楷·鄭允說·柳光翼等,以次進伏訖。翼謩曰,聖體若何?痰候,何如?上曰,一樣矣。進湯劑訖,許礈等以次診候訖。退伏曰,左右三部調均,活體一樣矣。翼謩曰,近日稱以人蔘者,間多胡蔘,京中藥局之賣買狼藉,用於藥餌,非徒無益,反有其害,臣之所憂,誠有所深矣。臣謂痛禁而重繩之,以杜其弊,宜矣。上驚問曰,然乎?其狀如何?與人蔘相似乎?翼謩曰,蓋是蔘類,而易乎欺人云矣。上曰,此政張敞鶡雀也。翼謩曰,臣之所深憂,或慮混入於內局故耳。上曰,渠何敢用於莫重之地乎?第欺賣於鄕曲愚民,是可慮矣,命濟恭書傳敎曰,何聞之晩也?今聞都提擧所奏,近者一種,名蔘而非蔘之類,燕市得來,國中盛行,御藥蔘,恐或紫之亂朱,以奏。予則曰,局方之人,豈見欺於此,而近者蔘路極貴之時,無識小民,窮村之人,其或見欺,則欲用者爲親,而其或誤也,孔聖旣戒不三世不服藥,此豈特此也?爲京外奉親者,不可不嚴禁。噫,予則非爲御藥,爲士民之意,使行尙在龍灣府,今日內卽爲分付。自今番行次,得此來譯官嚴飭,回來後,令灣尹書狀官,搜檢潛持而來者,鴨綠北邊沙場,決棍五十度,持來者,投諸鴨綠江後狀聞,以此觀之,京中潛置者,私契隱置者必多。噫,其雖落本,何違禁令?渠等亦人也,以名蔘非蔘者,欺爲人子弟者乎?皆令聞命卽去事,曉諭京中,若是禁令之後,其或被捉,噫,今此敎,暮年爲人子弟之意,惑世而不遵而被捉,當重繩,一體嚴飭,皆令備局分付,勿與五部法司,且以此詐稱,禁亂侵民者,分付捕廳,其若現捉,隨現重棍事,分付。書訖。上曰,藥房提調持湯劑更爲入侍。出榻敎上曰,胡蔘予欲見之矣。令醫官夕入侍持入。命書傳敎曰,二十五日次對,明日祗迎後,當爲分付備局。允明持湯劑入來,上進湯劑。上曰,提調亦見胡蔘乎?允明對曰,臣亦聞之矣。上曰,造蔘則眞如羅蔘乎?礈曰,若不去皮,豈有不知之理乎?上曰,是則似然矣。翼謩曰,中宮殿進御蔘橘茶,依前爲之乎?上下問于礈曰,當依前用之耶?礈曰,去藿香則似好矣。上曰,中宮殿進御加味蔘橘茶,去藿香一錢,自明日煎入。出榻敎諸臣以次退出。
己丑十一月二十二日申時,上御集慶堂。夕講入侍時,特進官沈鏽,同知事元仁孫,參贊官李普觀,侍讀官任希敎,檢討官徐有隣,假注書丁志元,編修官閔膺世,記事官兪漢謹,以次進伏訖。上講大學衍義,自堯傳曰,至於變時雍允文允武章。上曰,上下番讀奏。希敎·有隣,以次讀奏訖,爲陳文義。上曰,歲已暮,雍化之治,卽無望矣。大體眞西山大學衍義,蓋自別,故高皇書之壁矣。命經筵官先退,該房承旨入侍,朴大有進伏。上曰,只奏輕囚,囚徒命放,二囚遂退出。
己丑十一月二十二日酉時,上御集慶堂。藥房入侍時,都提調韓翼謩,提調具允明,副提調蔡濟恭,假注書尹弼秉,記事官閔膺世·兪漢謹等,以次進伏訖。翼謩曰,晩後聖體若何,痰候,何如?上曰,一樣矣。上進湯劑訖。上曰,胡蔘持來乎?翼謩曰,艱得於京貢物處以來矣。臣以爲不可不嚴禁矣。允明曰,初出時,人多見欺,而用之者,亦多矣。翼謩曰,人巧漸出,雖見之而似難辨矣。命濟恭書傳敎曰,雖已申飭,取覽胡蔘,其狀雖不見察,其形體則似是蔘類,百物雖眞贋莫辨,庸人見欺,俱不過付諸一利,噫,雖庸人,非蔘以蔘食之,其猶欺也,欺其子弟者,爲子弟者見欺而用親,可勝言哉?知此而不禁,何異於以刃刺人?覽此尤不可不嚴禁。且聞其取來之命,人皆隱匿云,因此而消融,可無弊也?持此轉向窮村,欺人取利,予則曰,此甚於造銀也,造銀見欺,不過見欺於物件,至於造蔘,關係人命,爲人子弟者之心何?昔仰聞以鉛置於蔘者,其時有隨現一律之請,況此乎?且名蔘非蔘,若沙蔘之代蔘,其若他物雜之,尤豈可勝言哉?若此之際,貪利之輩,人巧必也百勝,此決非重價買來者,必是輕價買來,重價貪利而然,此後雖費萬金,自消融而止則其可勿問,不然,當施造銀之律,以此嚴飭,得來嚴禁,自可消矣。今番使行,若復貿來者,當該使臣,宜施限已身制書有違之律,以此一體嚴飭。噫,人君爲人子之心,豈止於京中?今者下敎,曉諭八道,眞諺知委,俾勿見欺。噫,此亦暮年爲人子之心,以此分付,此正孔聖所云始作俑者,初作俑者,雖莫知禁令,後買來者,甚於始作俑,若是勤懇下敎者,恃今使臣而然矣。備局亦爲卽速分付。上曰,徐命膺必善爲之矣。翼謩曰,聞此下敎,誰不惕念?上曰,亦必不見欺矣。翼謩曰,然矣。上曰,中宮殿進御蔘橘茶,味甚苦矣,許礈曰,六君子湯,味不甚苦,而亦不下於蔘橘茶矣。上曰,中宮殿進御加味蔘橘茶停止,香砂六君子湯,自明日煎入。出榻敎諸臣以次退出。
上在慶熙宮。停常參·經筵。
藥房都提調韓翼謩,提調具允明,副提調蔡濟恭啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣。下敎時入侍,宜矣。中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
李命植啓曰,明日冬至望闕禮,依例爲之之意,敢啓。傳曰,知道。
傳于徐有良曰,領左相同爲入侍。
洪良漢啓曰,建明門殿坐事,命下矣。右承旨李命植,以式暇纔已出去,卽爲牌招,以爲備員入侍之地,何如?傳曰,允。
傳于徐有良曰,軍兵雨具後來待,前排雨具。
兵曹口傳政事,以李邦曄爲左邊捕盜大將。
徐有良,爲左邊捕盜大將,李邦曄,時無職名,令該曹口傳付軍職,何如?傳曰,允。
兵曹口傳政事,李邦曄。
殿坐罷後,政院·玉堂·藥房口傳問安。答曰,知道。
傳于徐有良曰,口傳政事,催促吏曹。
吏曹口傳政事,以李敬倫爲淸道郡守,金魯爲原州判官。
以承傳色口傳下敎曰,宣傳官何時出去,而西郊宣傳官,今始復命,東郊宣傳官,尙今寥寥,一倂記過,再明日,令騎曹決棍。
徐有良,以訓鍊都監言啓曰,依傳敎,興化門入直軍五十名除出,與延和門入直禁衛軍,今日替代,而明日爲始,以一百名入直南營禁衛軍代四十名,北二營御營軍代五十名,依前例將官率領,今日替代之意,敢啓。傳曰,知道。
徐有良,又以御營廳言啓曰,禁御軍卽爲停番,除試射今日內給糧下送事,命下矣。北二營則騎士將率領騎士,仍爲入直,步軍以訓局軍兵替代,千摠·把摠,依例移直新營,而京案雜色軍四十名,別破陣十二名,相替入直,宮墻外別巡邏,則京標下軍四名,牌將率領,依前擧行,而下番軍則回糧木,依例分給,下送新番軍則姑未上來,勿爲立番之意,該道監兵使處,卽爲分付之意,敢啓。答曰,知道。
徐有良,又以禁衛營言啓曰,禁·御鄕軍,卽令停番,除試射,今日內給糧下送事,命下矣。回糧木,依例分給下送,新番軍兵則姑未上來,勿爲立番之意,該道監司處,卽爲分付,而延和門南營入直軍兵,依前以訓都監砲手,限停番間替代,本營則以京標下四十名入直,火藥庫則以別破陣,從其番數入直,南別營則兼別破陣六名守直,宮墻外別巡邏則以標下四名,牌將領率,依例擧行之意,敢啓。傳曰,知道。
己丑十一月二十三日辰時,上具翼善冠·袞龍袍。乘輿出通陽門,詣延和門外,香祗迎入侍時,行都承旨蔡濟恭,左承旨洪良漢,右承旨李命植,左副承旨徐有良,右副承旨朴大有,同副承旨李普觀,假注書尹弼秉·丁志元,記事官閔膺世·兪漢謹,以次侍立訖。上曰,諸獻官出去時,皆以列次而行事,分付。上曰,禮房承旨,馳詣太室·永寧殿,奉審以來事,下敎,左副承旨馳詣儲慶宮,奉審以來,左承旨馳詣毓祥宮,進排官摘奸以來,右副承旨馳詣永禧殿,奉審以來事,下敎。上隨香詣建明門,降輿就版位,命讀祭報府。上曰,窮陰猶在,來月而一陽初生於明日昨已諭古先王扶陽抑陰之道,至矣盡矣,而吁嗟,陽德,臨御四紀,何事扶陽,何事抑陰?其若扶陽,朝著淸明,黎民樂業而有其事乎?有其實乎?自顧靦然,其若抑陰,何浮囂之轉甚,何紀綱之日墜?自顧赧然,此猶大體言之,君依於民,民依於君,自古皆有君,而民若無,漢自有君,唐自有君,以此觀之,古今一理,噫,一陽將復於明,豈特吾民?雖草木昆蟲,皆帶陽之意,而觀今國勢,觀今世道,觀今吾民,何者可恃,何者可恃,何者可恃?究其本,雖値陽復之節,涼德之君,日衰而然矣。雖然自期則豈卑下?今當陽復之節,心雖自勵,旣涼德而且衰,其恃其大小臣工,其問於大小臣工,今日元元,不困乎,不窮乎?問其困,莫若此世,問其窮,亦莫若乎今。噫,雖衰,廈氈之上,自可寢自可食,吁嗟,大小臣工,京外窮村寒士之外,猶可以食也眠也,而須看蔀屋之民,陽雖復於下,其民春若冬,況其雖不獲已糴政方殷,猛差遍於鄕村,窮民傾其蓋藏。嗚呼,昔年十二月圖,有御製,予亦辛丑承儲後奉和,今雖視昏,其圖尙在眼,嗚呼,否德,無一惠及於民,銓曹亦不爲官擇人,吁嗟,小民,雖有萬端悶苦之心,令長猶不聞,況九重乎?然白首暮年,予豈飭外?雖不聞,若見狀,呼寫及此,不覺酸鼻,予於此,亦有自恧者。噫,甲辰嗣服後越三年,古豐原爲春坊,進孝章春帖子,有曰,至日能垂綍,王心已可占,此至日有綸音,其後因湖南御史李匡德之所請,諸道魚稅,令度支句管故也。其後觀其均役事,此已小惠,無論小惠大惠,噫,耳順之前,其猶若此,而今已近八,何事擧乎,何事整乎?其果以實心行實政,國可泰民可安,而誦其詩考其行,亦不覺面赤,吁嗟,大小臣工,莫云其君之涼德,惟看三百年宗國,隨陽復而精白一心,以恤民保民爲先,鄒聖云保民而王,莫之能禦也,亞聖豈欺我哉?吁嗟,八道道臣,三百六十州守令,自明日憶張子西銘,其道其府其州其郡其縣元元,視若初生之嬰兒,何以爲初生?三陽雖復,猶可爲三歲,況一陽纔復乎?撫之恤之,其苦其勤,噫,三百六十州吾子散付於三百六十州守令,於人生子付諸乳母,此亦奚異於此?以此觀之,三百六十州守令,於吾子,皆乳母也。興惟于此,仰體昔年愛恤之盛德,雖衰忘衰,諭及于此,若不感動,予將恃誰?此政近八暮年,爲民無寐也,其體其體。東西郊,雖命宣傳官,宜體先王至日閉關之意,明日糴政,特爲姑停,使吾民少息一日事,自政院下諭于籌司·八道·兩都,此當明諭,而糴政最緊,故今日宣諭,一體下諭。出傳敎上曰,欲使大臣·諸臣聞之,命更讀,以今番事觀之,今日下敎,故只及於近畿,此後冬至日,糴政停捧,京民禁牌,則限三日,禁刑,京外之民,三陽月三日限,噫,旣諭吾民卽吾子也。禁刑禁牌,遵而爲例,使吾民,此後咸思其君近八勤懇之心事,亦爲添書下諭。出傳敎仍命宣傳官一往楊州,一往高陽,以至日閉關之義,明日勿捧還上事,分付兩邑,亦爲知委隣邑。上曰,各道進上領來人,使之盡爲待令。出傳敎還內時,歷臨興光門,召進上領來人,問年事。上曰,藥房提調持湯劑入侍。駕前下敎又下敎曰,藥房提調持湯劑更爲入侍。駕前下敎進御後,還內,諸臣遂退出。
己丑十一月二十三日巳時,上御集慶堂。大臣·備局堂上引見入侍時,領議政洪鳳漢,左議政金相福,兵曹判書朴相德,戶曹判書洪麟漢,行副司直金時默·具善復·李章吾,刑曹判書元仁孫,吏曹參判李潭,副校理任希敎,掌令任瑎,左副承旨徐有良,假注書丁志元,事變假注書兪彦脩,記事官閔膺世·兪漢謹,以次進伏訖。鳳漢曰,夜間,聖候若何?上曰,一樣矣。鳳漢曰,今日行步,亦有勝前矣。上曰,行步顔色,或云有勝,而予則不信也。鳳漢曰,中宮殿氣候,若何?上曰,僅安矣。鳳漢曰,屢日行素之餘,進膳不實,則豈不悶迫乎?上曰,今日湯劑煎入後,卽爲進御,以此觀之,其不實可知也。鳳漢曰,近間城中則不然,而京外往往有時疾云,而江原道頗甚云云,有上番軍犯疾之慮,使之入番禁中,可悶,而宿衛之事,亦不敢輕議矣。上曰,此則爲淸禁中,何傷也?日氣如此,宜有時疾矣。上曰,今聞領相所奏,此時鄕軍宜恤,宿衛之軍宜愼,禁衛軍,卽爲停番除試射,今日內給糧下送,此若此,奚特一營?御營軍,一體除試射,卽爲給糧下送。若此之時,訓局軍雖可悶,替代已有例,依例擧行。明日則中日單子入之,明日受點,自以三望擧行,今日則勿爲加入直,南邊已入直砲手,分半入直,旅需錢輸送,申飭禁御營,使訓局替代之軍,其俾無無錢入直。出傳敎章吾曰,今日入番南營軍,旣命分哨入直,則當更有哨官一員矣。上曰,以明日入直哨官,其令入直,可也。鳳漢曰,戶判頃以關西米錢木取用事,仰達,而至有後筵稟定之敎矣。近來經費不足,似不可不許施,稅收米一萬石,別餉木二百同,錢一萬兩,依近例劃給,何如?出擧條上曰,依爲之。鳳漢曰,故承旨任瑋之子儒生希耉,春間至被放歸田里之罰矣。其母篤老病甚云,事甚矜悶矣。出擧條上曰,特放,可也。相德曰,龍虎將張志恒,所當投刺於臣,而屢次往復,終不爲之,不但事體未安,朝廷體統,亦不可不顧,故敢此仰達矣。上曰,是何意也?誠怪矣。不可爲節也,亦非黨也。鳳漢曰,是故將之子可用,故臣等每有愛護之心,亦曾開諭者多,而開諭之時則渠亦深以爲然,時有如此之事,心則可用也。上曰,不可置之也。外補,何如?有可合窠乎?鳳漢曰,安邊近來屢次數遞,又値凶年,正宜擇人矣。上曰,此則無乃太好乎?上曰,張志恒,頃者凡事雖闊略,申飭,龍虎將亦將也,豈敢若此?頃者以禁軍闕直,其猶嚴飭,況此乎?予雖衰矣,此等武弁,不可尋常處之,當建明門殿坐。龍虎將張志恒,記過待令,侍衛只入直承史,時服待令。出傳敎相福曰,今日是齋日矣。上曰,予亦思之矣。相福曰,今日日氣陰濕,殿座誠悶矣。上曰,不可置也。鳳漢曰,捕將當差出,而擬望者乏少,李邦曄敍用,何如?上曰,旣有此敎之後,捕將何言。張志恒,捕將特遞,將望乏人,前捕將李邦曄敍用。出傳敎上曰,俄者下諭綸音,卿等見之乎?鳳漢·相福曰,未及奉覽矣。上命注書持入,命濟恭讀之。鳳漢曰,辭敎懇惻,小民聞者,孰不感泣?爲守令,亦豈不仰體也?上曰,予心不信也。相福曰,陽至之日,天時之復也。爲民之盛意如此,臣等則爲聖躬益望保嗇,處聖心於和泰,百體從令,克復初政也。上曰,何有於我?鳳漢曰,至日停捧之聖意甚好,不但今年,此後則每年至日停捧事,永作成法好矣。上曰,誠好矣。傳敎現上諸臣以次退出。
己丑十一月二十三日申時,上具翼善冠·衮龍袍,乘輿出通陽門,御建明門,殿坐入侍時,行都承旨蔡濟恭,左承旨洪良漢,右承旨李命植,左副承旨徐有良,右副承旨朴大有,同副承旨李普觀,假注書尹弼秉·丁志元,記事官閔膺世·兪漢謹,以次侍立。上曰,大臣入侍。領議政洪鳳漢,左議政金相福進伏。上命拿入張志恒。上曰,以軍言之,則軍法何等重大,當使□中軍於沙場,以汝軍法從事,汝之不爲投刺,其果眞的乎?志恒伏對曰,昨以疝氣,使軍官言送于堂上,而臣敢如此矣。上曰,莫重下問,遊辭過甚矣。上曰,張志恒所爲,其雖萬萬可駭,比諸軍律有異,後弊所關,此語不可聞於此等之人,除回示,只決棍,受現身來事,卽爲分付。出傳敎相福曰,人有疾病事故,或有緩燥,渠稱如此,姑令更爲而若不爲,則用軍律,似好矣。上曰,此不病之術也。上曰,聞騎判之言,則往復數次云,汝何敢欺君乎?志恒伏對曰,欲一伸廉隅,故敢如此矣。上曰,軍法至重,聞錚鼓之聲,猶忘親戒,況無事之時,汝何敢言廉隅一字乎?志恒伏對曰,向者旣有臺言,故如此矣。上曰,臺臣誰也,鳳漢曰,李正吾也。其時若直爲下直則不然,而以名多日下直,故朝廷亦責其不爲下直矣。上曰,朝廷以汝爲過驕,而予則意有革裏之也,汝前日不如此,則豈有今日擧措乎?志恒伏對曰,投刺則不爲,而行公則欲爲矣。上曰,汝曾聞鄭汝稷處下敎乎?予以爲高枕矣。汝豈不聞乎?汝誰之子,誰之孫也?欲充軍或補外矣。今姑置之。上曰,龍虎將張志恒所爲,其涉駭然,今日非帳殿決棍之日,且此等武弁,不可循例處之。旣命兵判,慕華館禁軍習操處回示,決棍十度,卽其地受現身,勿來。出傳敎鳳漢曰,捕將望俄入之矣。還下仍任之,何如?上曰,難矣。置之也。有良啓曰,曺明喆受由在外,而不爲懸頉,致更啓稟,訓將宜有不察之罪,請推考警責,何如?上曰,改望八之。命兵判斯速擧行。鳳漢曰,安邊府使許瑬,代今當差出,何以爲之乎?上曰,有好人而奉親者,於文武中爲之,好矣。濟恭曰,安邊,大邑而亦有弊,不可不擇人矣。鳳漢曰,金和澤似好,而朴起采之母,八十八云矣。李聖檍·金霔亦好矣。相福曰,李普觀,意剛而可合矣。上曰,具庠,何如?鳳漢曰,有所可用處,故可惜矣。上曰,然矣。鳳漢曰,李光瀷,以善治倅有名矣。李性源·徐命善,似好,而李得培·李仁培,亦好矣。上曰,原州判官閑暇乎?鳳漢曰,然矣。淸道郡守亦多窠矣。上曰,此時守令,豈可曠官?原州判官·淸道郡守,代今日內口傳擇擬,當日辭朝,此時安邊,昨歲之餘,今年守令五遞,民事可悶,此時豈循常例?文武通擬事,旣問相臣,況今日,旣以銓曹之不爲官擇人下敎,前承旨李仁培除授,其令當日辭朝。出傳敎上曰,左捕將李邦曄,卽爲牌招,傳授命召及大將牌·傳令牌。出傳敎乘輿還內,諸臣遂退出。
上在慶熙宮。停常參·經筵。
朴大有啓曰,大司憲申暐三度呈辭入啓,執義未差,掌令任瑎呈辭,一員未差,持平李崇祜未肅拜,一員未差,今日以監察茶時之意,敢啓。傳曰,知道。
藥房都提調韓翼謩,提調具允明,副提調蔡濟恭啓曰,節屆長至,陽德載復,昨日冒寒臨門,移時還內,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。夙宵憧憧,其加一年,諺云粥一器加一歲,豈待歲初?今日先添,咫尺隆福,其何問寢?瞻彼昌德,中官復命,是豈孝哉?只欽羡。諸處獻官其若此,豈云近八?雖近百,微忱,何伸建功?若有功效,我若此乎?頃者軍號靜字,可謂今日建功,代蔘橘茶煎入,明日入侍,宜矣。
中宮殿·惠嬪宮,藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂·藥房單子問安。答曰,知道。
大殿·中宮殿,朝廷二品以上·六曹堂上·大司憲·奉朝賀單子問安。答曰,知道。
李普觀啓曰,卽者副校理任希敎,副修撰李命彬,因正言李溎上疏,連名陳疏徑出,原疏纔已捧入矣。所當直捧禁推傳旨,而此與無端徑出有異,推考警責。玉堂上下番俱空,事甚未安,應敎徐浩修,副應敎李得一,校理朴相岳,副校理李澤遂,修撰徐有隣,副修撰李碩載,竝卽牌招,推移入直,何如?傳曰,允。
又啓曰,玉堂上下番俱空,事甚未安。校理沈頤之,纔已復命,卽爲牌招入直,何如?傳曰,允。
朴大有,以兵曹言啓曰,依下敎,臣馳往慕華館,禁軍別將張志恒,回示後,決棍十度之意,敢啓。答曰,知道。
以承傳色口傳下敎曰,今日日寒若此,以此標信,開陽門留門後,標信納于政院,其宣傳官,因往鍾街,聚得流丐,付諸惠廳,夕粥爲先饋之,夜尤善饋遣之事,分付,其流丐之數,宣傳官知奏。
上在慶熙宮。停常參,只晝講。
朴大有啓曰,大司憲申暐三度呈辭入啓,執義未差,掌令任瑎呈辭,一員未差,持平李崇祜未肅拜,一員未差,今日以監察茶時之意,敢啓。傳曰,知道。
藥房都提調韓翼謩,副提調蔡濟恭啓曰,伏未審夜間,聖體調攝,若何?痰候,何如,寢睡·水刺之節,亦何如?臣依下敎,率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。其雖陽復,近八何復?今命朝講,意蓋在矣。有令中止,此亦陽復後氣像,當分一樣,待下敎入侍。
中宮殿·惠嬪宮,藥房口傳問安。答曰,知道。
朴大有,以都摠府言啓曰,今日入直內三廳武兼,禁軍及軍兵等中日習射,請標信。答曰,知道。
以承傳色,口傳下敎曰,朝講停,領相·內局同爲入侍事,使預傋兼春秋傳之。
又下敎曰,陽復後朝講,欲爲之而中止,此亦國綱,儒臣闕知奏。
備忘記,靜之一字,卽爲予者,年暮宜靜,氣衰宜靜,步澁宜靜,食小宜靜,有一於此,其宜靜也,況兼五者乎?年暮而若少,此迂也,氣衰而若强,此迂也,視昏而若明,此迂也,步澁而若健,此迂也,食小而若飽,此迂也·一人兼五,皆由於衰昏,然旣奏,故曰,朝講,曰,晝講,曰,夕講,果若例,果若例,果若例?問其講朝已諭朝講晝講則大學經一章,小學立敎篇,相回誦讀,學雖在案,仍掩卷而已。夕講則憶昔雖講,此亦誦讀大學衍義帝堯篇而已。若此而何時能止於善,何時能絜矩?命講先靦然,對案亦赧然,雖然其體昔欲爲朝講,有命旋止,此正卽予一靜之機,今予一心,一則追慕,一則爲民也。昔帝堯以至德,百姓已平章而其猶遊於康衢,況涼德乎?今日代以朝講,崇政東月臺宜體昔年月夜召見之例,東月臺召見,入直衛士,日寒若此,先問後賜粥,文官雖辭講,武士豈辭粥?侍衛入直待令,承旨常服入侍,皆毛具,軍排立安徐,旣食代皆以在直人待令,粥則令惠廳待令。
李命植啓曰,多慶浦萬戶李彦俊,旣呈肅拜單子,不爲入來,事甚未安,推考警責,何如?傳曰,允。
以承傳色口傳下敎曰,粥則勿如賑濟粥,須以大米和肉味爲之,而來此作粥,其令溫饋,作粥後當親看矣。
又下敎曰,橘饋亦傳標信,以此標信,闕內入直軍率領待令之意,傳于其將。
蔡濟恭啓曰,今日殿座時,承旨當爲備員,而左承旨洪良漢,左副承旨徐有良,俱以式暇,不爲仕進,竝卽牌招,何如?傳曰,允。
備忘記,再昨悉諭,而陽雖復,人衰何?昨日糴政姑寢之令,近畿何郡承旨乎?令畿伯狀聞,今當陽復,追慕之懷,爲民之心,一倍于中。頃者月之講庸·學,周回猶日講也。近八暮年,只小學立敎篇,大學經一章誦講,豈有此等經筵乎?雖然意深隆冬盛暑,於予何諭?今日朝講,待下敎,只入正時。
徐有良,以兵曹言啓曰,來十二月,庚寅正月當上番騎兵二百五十名所着襦衣,依定式本曹點考後,仍令該曹題給之意,敢啓。答曰,知道。
吏曹口傳政事,以具㢞爲左通禮,以申景濬爲右通禮。
朴大有,以兵曹言啓曰,以承傳色口傳下敎曰,宣傳官何時出去,而西郊宣傳官,今始復命,東郊宣傳官,尙今寥寥,一竝記過,再明日,令騎曹決棍事,命下矣。依傳敎西郊出去宣傳官金處升,東郊出去宣傳官金百彬,各決棍十度之意,敢啓。答曰,知道。
又以兵曹都摠府言啓曰,今日中日習射事,標信命下矣。殿座相値,不得設行之意,敢啓。答曰,知道。
殿座罷後,政院·玉堂·藥房口傳問安。答曰,知道。
綾恩君具允明疏曰,伏以,臣之老母,重患泄痢,數朔彌留,進退無常,臣之情理,實難供劇,而顧今日嘗藥之任,卽臣子竭力之地,遽然祈免,有所不敢,抑情奔走,亦已多日,每當晨入夜歸,方寸祇自焦鬱,昨夕以來,諸症越添,蓋似久病之餘,眞元澌綴,有時昏涔,殆無省識,臣方左右扶將,實無晷刻離捨之勢。今日藥院問候,未能進參,臣罪至此,無所逃誅,玆不得不疾聲仰籲於孝理之下。伏乞聖慈,俯賜諒察,遞臣提擧之任,俾便救護,治臣廢禮之罪,以肅綱紀,千萬幸甚,臣無任屛營祈懇之至,謹昧死以聞。答曰,省疏具悉。幾諒矣,兼帶內局,特爲許遞焉。
領府事金致仁箚曰,伏以,臣家私事,上煩聖念,勤摯之敎,曠絶前古,臣叨恩含悚,猥以恩數大濫,國體未安之義,略奏於筵席矣。顧今事有不可不頒先陳請者,蓋臣始見其母允許之書,思之未周,信而不疑,若其門議追發,自相携貳,以致事端之奇怪,辭說之紛紜,有非臣始慮攸及也。第念婚姻大倫也,惟在兩家往復,從容議定,未聞有非其意而强行之者,乃所以重人紀也,慮後弊也。今臣不幸而當此曲境,須先自臣而已之,庶不仰累於朝家。設令此事終歸妥帖,其跡萬一近似於初不受許,徒爲藉重者,則道理所在,聽聞所及,其當何如也?嫌疑之際,人所當愼,況臣位忝大官,曾爲四方之具贍者乎?惟我聖慈,念臣家而爲臣地,其恩其惠,若父於子,臨筵而輒垂下詢,宣賚而促令進行,臣心感激,豈爲一身哉?然而事之難便,今乃至此,臣不自罷,無以善後,敢陳短箚,冒控微懇。伏乞聖明,深思大體,亟收該司顧助之成命,以重國體,以安私心焉。取進止。答曰,省箚具悉卿懇。噫,今番此擧,豈爲卿哉?追思先卿,卿何辭也?況此非卿若此者,卿勿讓焉。仍傳曰,遣史官傳諭。
正言李溎疏曰,伏以,臣質本疎賤,業甚荒鹵,平居自擬,管庫以下,猶懼不稱,而倖冒一第之後,濫叨恩榮,出入從班,殆近十年于玆,每當官銜縻身,惝怳自疑,誠不知所以致此之故也。乃於杜門跧蟄之中,又伏奉諫省除旨,義分是懼,黽勉膺命,間嘗趨造賓筵,謄傳故紙,只得伈伈而進,泯泯而退,臣於是,踧踖愧懼,隕淵墜谷,猶不足以爲喩也。伏惟慈天育物,群性各遂,聖王御世,衆情俱獲,如臣之巽庸無能者,祗宜卽賜斥退,許守本分,亦大造生成之一澤也。第臣少業程文,因以略窺經傳,其於國家理亂之故,聖賢經世之訓,粗涉其一二,及其釋褐之後,每欲輸寫文字,一一獻御,以效淯埃之補,而緣臣之文詞淺澁,擬議思度,久而未就,區區寸誠,耿結于中,及玆恩除有日,進言有會,而況我聖明寶算彌隆,求治益勤,其所以責勵而董飭之者,必先於臺省,是殿下導之使言也。如是而不言,則是臣負初心也,負明時也,臣何敢爲是哉?遂乃篝燈綴筆,分段成文,以效古人御之戒,雖其粗率膚淺,無甚可悅,而亦自依倣前言,不敢妄爲無稽,惟聖明垂察焉。其一曰,謹天戒。臣謹按春秋外傳曰,太上罰所不加,微過人所不見,是以人主有纖微之過,則天必以災異警告。蓋自古人主之過失,在於形現者,人得而見之,民得而議之,固不待天變而皆知其危亡,至於燕蜎蠖濩之中,方寸之間,一念之差,不與天地之情相似者,其端甚微,而其爲世道治化之累,未嘗不根柢於是,此則明智之所不得見,而惟彼高高在上之天,鑑之於屋漏之隱,及之於遊衍之間,發之陰陽,垂之兆象,以聽其警懼而修省之,天人相須之嚴,有如是矣。臣竊觀輓近以來,天心不豫,災異荐作,白日都城之虎,萬目共覩,西方亘天之彗,浹月未消,至於冬月雷震,每年如期,而其閃燁之光,轟之響,殆甚於盛夏之時,及今南至已屆,氷雪未見,煖氣如春,桃李再華,朝昏霧靄,沴氣蔽空,四方札瘥之報,已多傳聞,大小憂懼之情,靡所底定,此不待漢儒傅會之說,而其危兆敗證,已有所不可掩矣。是宜君臣上下汲汲遑遑,以思其消弭救解之策,而臣竊觀今日之調度,未聞有驚動振作之擧,五日賓筵,每令進定,則若有時急訏謨之可以經國而濟民者,而移時晉對,了無實事,惟彼盈庭珂佩,逶迤在公者,非不濟濟蹌蹌,而未見一人之憂國如家,愛君如父,上殿則贊揚,下殿則恬憘,仁愛之警,諉之天道之適然,民國之憂,殆若秦瘠之越視,若是者,人心之可憂,豈不有甚於天災乎?殿下於絲綸之間,累發無臣之歎,此誠非過中之敎,然而若使漢之仲舒,論今日之策,則必以正君心三字,揭在額上,而朝廷之不正,則亦必有泝源而推上者矣。惟我殿下臨御四十五年,其彌綸陶甄之化,固無間然,而若其聖心隱微之間,容有一毫之未純,不與天地同其大而同其情,則皆足以干陰陽而致災異,是惟在殿下之反顧而自驗之耳。嗚呼,天地以至誠爲運,則一息虛假,非所以體天地之運也。天地以無爲爲德,則自非聰明,非所以體天地之德也。天地以廣大爲量,則自矜狹人,非所以體天地之量也。推以至於一事一令之不合天心,不順事情者,皆非所以恭承帝事,導揚和氣者,則今日修省之策,惟在我聖上察之念慮之微,驗之政令之間,求所以合天心而弛天怒,誠不可向外而他求也。昔我孝宗大王,遇災求言,筵臣李敬輿進言曰,天有實理應之宜實,避殿不如嚴宮闈而杜僥倖,減膳不如崇儉德而省浮費,日下求言,不如行一實政,臨朝哀痛,不如夙夜祗懼,孝廟嘉奬而採納焉。古名臣所以覰得修省之本領要道,而不貴於觀美之文者,可以感發於百載之下矣。程子曰,上天尊嚴,安敢意之?意之固不敢,況可以修虛文而應天怒乎?惟殿下念哉念哉。其二曰,絶偏係。臣竊惟天之生人,氣質不齊,除非生知大聖,則莫不因其氣質而有所偏,其所謂學問者,不過矯其質而祛其偏耳。然其所以偏係者,亦有高下明暗之異,惟彼膠固物累,轉發不得,則是固愚下之偏係,而若其明睿才智之過,其思慮運用,必在於常情俗見之外,凡於日用事爲之間,每有獨造先入之見,先入才形,本體始晦,權度差而物理隱,於是千慮之失,或歉於衆人一得之智,是則高明之過而爲其偏係者也。夫惟君子之學,最謹幾微,小有偏係,輒已反省,捨己之偏,取人之善,人之善,卽我之善,此所以德日盛而業日廣者也。匹夫猶然,況乎人君所居之位乎?一事之應,尙如此,況乎萬機之繁,動係治亂者乎?恭惟我殿下,典學多年,精義熟仁,其於人己取捨,宜無一毫偏係,而特以聖質高明,睿智出類,天下之事理情僞,周知洞見,無所疑滯。況閱歷旣多,百務備諳,而在庭承弼之臣,啓沃之官,無足以當聖意之萬一,則每有輕視一世,自多聖智之意,而彼諸臣,自視亦卑,救過不給,弼違補闕,計不敢出,而其在政令事爲之間,一有聖心之所偏主,則雖或有不厭於群情者,相顧而不敢言,只以至當二字,爲承順彌縫之道。於是乾道日亢於不知不覺之中,臣道日諂於浸漬漸染之餘,間或有疎逖之臣,略效憂愛,小咈聖慮,則威怒遽震,竄謫相繼,時或過爲菲薄,自貶威尊,至使左右之臣,恇怯失措,相率而請罷,冀幸天怒之少霽,殿下苟於事過心平之後,反顧而默省之,亦必自知其過中失平,而只爲一念偏係之累,每不免頻復之失,其爲損聖德而害治道,有不可言矣。嗚呼,粵稽載籍,其所稱首出庶物神聖睿智之君,豈有過於堯與舜者,而稱堯則曰,捨己從人,稱舜則曰,取人爲善,夫以堯·舜之聖,寧有己私之可捨,人善之可取,而惟堯·舜之心,未嘗有一毫自多,捨己則無所係吝,取人則不待勉强,此所以增益其嵬蕩,而陶成其至治者也。竊伏惟念,聖學邵明,象理畢照,凡臣所陳,莫非我聖上範圍節度間事,然顔子之未達一間,程子猶謂之麤處,以朱子之積學累工,及其晩年,猶患之難矯,則明睿之不可恃,而克己之未易言,有如者,今我聖上所造之域,固非賤末所能窺測,而其於大化聖神之域,容有一分未到,則顔·朱一點之滓,恐終爲聖德之累,不可以纖渺之失,而或忽其矯治之方也。先儒謝良佐有言曰,克己須從性偏難克處克將去,惟殿下念哉念哉。其三曰,簡言動。臣謹按,禮曰,儼若思,安定辭,安民哉。夫天下至廣,兆民至衆,而一日之間,其機有萬,則其爲彌倫保合之術,若非儼若安靜之所可能矣。然而天下之事至繁,而其本則簡也,天下之機至動,而其初則靜也,是故在昔聖王之御世也,莫不凝安心地,簡節辭令,以爲酬世應務之本焉。至若勤勵如文王,而周公稱其罔兼,庶獄庶愼,此與告成王無逸之旨,未嘗不竝行而相成,則古聖王所以處於勤逸者可知也。其視後世人主之自多其聰明才智,只以動作辭令之末,施之於繆紛叢雜之間,而日不暇給者,其規模意象,果何如也?恭惟我聖明積學累工,其於本源之地,固未嘗少忽,而惟其暮年勵政,用心太過,辭敎傷損,動作不節。作事之銳,或病於急迫,應接之煩,每妨於保嗇,其或事係微細,本不足以致煩聖慮,而不小放過,躬親檢攝,間有聖衷之激惱,則多有忙急非常之擧,聲氣過費,群僚震惶,動駕輕遽,軍率顚倒,此甚非治朝之氣像,而其於聖體頤養之方,亦豈不大有所損乎?夫養德養生,初非二致,惟是一循天理,無小撓害,以爲涵養德性之本,而眞元之氣,亦賴以滋息,程子之寢盛,邢恕之愛養,皆是道耳。噫,匹夫爲學,尙愛精力,精不足則精神不注,誠意不孚,發言則無章,應事則多錯,況乎人主所係之大,而乃可以弊精勞神,以乖大易晦宴之義,而不思儼若安靜之爲安民之本乎?程子曰,動息節宣以養生,又曰,不翕聚則不能發散,惟殿下念哉念哉。其四曰,順事情。臣聞人情之所安,卽天理之所在,順之而安,逆之而亂,自昔而然。善乎,臧文仲之言曰,國之將興,聽於民,夫以人君之尊,而聽之庶民之賤者,若非所以尊體統而重紀綱者,而文仲之言如是,則古人論治之槪,可見矣。是以古之聖帝明王,前定而後疑,左弼而右輔,所以廣聰明而審衆情者,固已至矣,而又必使商賈而議于市,行旅而議于道,蓋欲與天下之人,共論天下之事,以盡天下之情,苟於其間,容有一夫之未盡其情,則是吾之聰有所閡,而德惠不能究焉。伊尹所謂民主罔與成厥初者,眞箇如是矣。臣伏覩我殿下仁聖睿智,寬裕慈惠,其所以通上下之志,均好惡之情者,固無不至,而第其明或過於太察,智或偏於獨斷,凡於聖心之所思慮而先定者,決於必行,未嘗以人言而有所疑撓,每嘗屈群策以從聖意,而一未嘗降聖意,俯就群情,是則雖睿算獨造,事情允叶者,其於古聖王虛己無我之公,不可謂無所歉矣。況其不能一循公理,無咈衆情,而使人莫敢議爲,則其生心害政,尤當何如哉?至於諸臣言事之章,無論所言之淺深,皆是自效其憂愛之誠者,其爲言,可用則用之,不可用則置之,此俱在大聖人權度中耳。今殿下凡於章疏之間,或有未槪於聖衷,則不少假借,顯示拒斥,又慮其繼起而不止,則直令喉司而退却,是豈不有乖於祖宗設官之意,而亦恐非聖世貽燕之謨也。此則不待臣辭之畢,聖明亦必自知其過於分數也。嗚呼,人情不甚相遠,好善而惡惡則同焉,趨利而避害則同焉,好靜而惡擾則同焉。苟使在上之命令,皆爲天下人之所同好,而天下人之所同安,則不待懸賞以購,嚴法以制,而皆可以從吾之化而徯吾之志,又何必立防而使不敢議之乎?成都之禁火,亦出於使民遠災,法意非不善,而安作之謠,乃興於弛禁之日,則法不可徒循其名,不察衆情之所在者,有如是矣。古人有言曰,順天下之情而天下之士樂用焉,惟殿下念哉念哉。其五曰,禮臣工。臣聞君之與臣,以尊卑高下之等而言之,固若天地之截懸,而至其相際而相須,則又不啻其密切,若稽詩書所稱金礪舟楫,許多設喩,固不勝其殫述,而至於股肱耳目腹心之云,則從其一體之中,而言其無間之意,若吾夫子,則特以以禮二字,爲君使臣之律令格式,子思子又以尊賢敬大臣體君臣,排鋪九經之目,而朱子以設以體察其心,解釋體字之旨,以致其鄭重焉。於是而古昔帝王之所以得人而致治者,槪可想矣。蓋人君受天位而治天職,其分理庶務,補輔闕遺,自不得無賴於臣下,是必優之以禮貌,結之以忠信,無疑阻之形,而有交孚之美然後,方可以熙鴻績而致治化。惟我殿下臨御以來,其所以眷注臣隣者,非不摯矣。獨其蕫飭而振勵之者,或過分數,聰明偏察於期會之愆,考詢專在於奉行之勤,時或箝制太過,禮待全虧,大臣之尊而乍斥旋復,六卿之重而微故拿入,至於大小臣僚,一奉除旨,使不得轉身而回頭,間有責敎截峻,有非人臣之所不敢承聞,於是名在朝籍,常少寬緩和泰之氣,而每懷惶恐怵迫之情,嗚呼,我祖宗盛際,所以置公卿輔弼之官者,未嘗取其驅策使令之便,雖其世級漸降,人才隨下,而顧其職則猶古也,殿下何不扶豎激聳,以礪其風節廉義,而乃反摧折之迫束之,使之日就於消殘頹靡而莫之恤也。臣每伏讀絲綸,竊識聖意之所存,若以責勵臣寮,爲振肅紀綱之道,夫紀綱之說,莫詳於朱子之論,而其要則只是人君,以大公至正之心,絶纖小偏係之累,擧措得宜,刑賞中理,使一世之人,皆知善之可慕而惡之可祛,此古聖王所以軌民善俗之大柄,非以責敎威罰之嚴,而爲振刷紀綱之道者,蓋可見矣。夫人臣事君,各有其義,有進而當其義者,有退而當其義,有以奉令而爲之忠者,有以獻替而爲之忠者,固未嘗以趨走承順,爲人臣之第一義諦也。是以,孔子曰,事君者難進而易退則位有序,易進而難退則亂矣。君子三揖而進,一辭而退者,以遠亂也。朱子曰,人臣愛爵祿則不能愛其君。我朝先正臣李珥曰,上自大臣,下至一命,皆有欲退之意,則國事尙可爲矣。夫豈無是理,而聖賢之言如是哉?今若使朝廷之上,不敢用進退字,而惟以爵祿而羈縻之,威罰而督責之,使之從上之令而如上之意,則其於古聖王軌民善俗之方,豈不大相逕庭,而將見患得患失之徒,寅緣冒進,使忠智解體,名節日消,紀綱之隳,世道之壞,未嘗不由於是矣。可不懼哉,可不戒哉?書曰,臣哉隣哉,隣哉臣哉。詩曰,勉勉我王,綱紀四方。惟殿下念哉念哉。臣以至庸極陋,蒙被洪造,恩山德海,欲報無極,思欲披瀝肝血,以效涓埃,而只緣臣見識粗淺,文辭荒拙,誠不能推衍事理,體貼人情,有足以感孚淵衷,措諸實用,辜恩負德,無以自解,而若其斷斷血忱,則略見於是矣。臣因竊伏念,人君聽言,惟在用之之如何。若能實心受用,則芻蕘之說,可以補聖王之治,苟其不然,則雖有嘉謨格言,無益於日前之實效,是以古人有言曰,天下治平,狂夫之言,重於泰山,天下無道,聖人之訓,比諸芻狗,是誠切至之論也。臣竊伏覩我殿下,卽祚四十餘載之間,言事之章,委積於公車,雖其言有詳略淺深之不同,而均之爲畜君效忠之意,誠能一一採用,則涓滴之微,可以補江河之大,而優容之批,不過體念二字,翕受之效,未見措之實事,程子所謂只將仁義誠敬,一餉諷誦而止者,不幸近之,若是者,其於補衮職而贊治之道,亦何有哉?今臣五條之說,雖甚陳贅,率皆綴輯於古今儒先之說,其爲師心匠意,則僅不過十之一,儻於淸蕪之暇,留神省覽,恕其文字之陋,察其願忠之誠,則其於我聖上自强圖治之方,必不無萬一之補矣。臣於治疏將上之際,伏聞賓對有命,固當趨走之不暇,而第臣宿病添劇,達夜叫苦,咫尺天陛,進身無路,自外拜章,坐犯違傲,臣罪至此,益無所逃。伏乞聖慈,竝垂諒察,亟賜鐫削,以安私分,以肅朝綱焉。臣無任瞻天望聖激切屛營之至,謹昧死以聞。答曰,省疏具悉。噫,一陽纔復,而其君日衰,慷慨二字,其亦歇後語。吁嗟,此時,爾章適到,五條之中,有切實者,有爲君頂針者,有直陳無隱者,有慷慨時事者,有自現讀書者,雖或有事勢不然者,莫知予心者,言其大體,愛君也,予何提諭?近者但非傾軋挾雜則擧世喑啞,予則曰,豈特虎也?此乃將亡之兆云,今當陽復之時,見此五條之章,嗚呼,君雖衰矣,猶有敢言之臺臣,無乃興兆乎?爾雖若此,觀今國勢,予不信然,雖然無雜條陳,於爾初心,予則旣曰,頂針,何忍以衰,其惕然猛省乎哉?爾勿辭速察職。
副校理任希敎,副修撰李命彬等疏曰,伏以,臣等俱以無似,忝在論思,全蔑裨補之效,徒積尸位之譏,居常愧懼,若隕淵谷,卽者諫疏出而論斥至矣。噫,以啓沃之官,而不敢爲弼違補闕之圖,則瘝曠之罪,莫大於此,人言之來,勢所固然,滿心慙惶,靡所措躬,兹敢聯陳短章,相率逬出。伏乞聖明,亟降威罰,以彰不職之失,仍治擅離之辜,以昭法紀,以靖私義,不勝萬幸,臣等無任屛營祈懇之至,謹昧死以聞。無批答
己丑十一月二十五日午時,上具翼善冠·袞龍袍,出資政門,御崇政殿東月臺殿座。兼行晝講入侍時,行都承旨蔡濟恭,左承旨洪良漢,右承旨李命植,左副承旨徐有良,右副承旨朴大有,同副承旨李普觀,假注書尹弼秉·丁志元,記事官閔膺世·兪漢謹,以次侍立訖。有良曰,左右通禮未及來待,所當警責,而本院請推之外,無他可施之罰,何以爲之。上曰,左右通禮竝汰去。出榻敎上曰,藥房提調持湯劑入侍。出榻敎韓翼謩進湯劑,請診候。上曰,置之。上曰,領相入侍。洪鳳漢曰,冬令行矣,聖體若何?上曰,天氣知節序,而予則每一樣矣。上命濟恭讀李溎疏。上曰,予固未知相臣被彈,則應納命召,若儒臣被彈則當徑出矣。李溎是誰也?鳳漢曰,李敏坤之侄云矣。上曰,初出仕乎?已以臺職登筵乎?濟恭曰,頃已登筵矣。讀將半。上曰,其中多有好言矣。予見儒臣之徑出,意以爲大段侵斥矣。今聞之,乃泛稱也。不獨指儒臣,而儒臣之徑出怪矣。入直者走,則在家之違牌,亦非異事,臺疏無害人之意也。是多讀書之人也。鳳漢曰,儒臣以啓沃二字之故,如是撕捱也。臣等亦於承弼二字,愧則愧矣。以此撕捱引嫌,無乃過乎?上曰,小有事端,旋卽撕捱,則朝鮮豈有儒臣乎?李正吾賢矣。承批後卽爲排闥之擧,其可謂是矣。卿等亦當安而受之,可也。鳳漢曰,豈不愧哉?上曰,豈獨卿等?予亦愧矣。鳳漢曰,聖敎如此,臣實欽仰矣。上曰,不足當上心一句,何足引嫌也?予則有歉然者,而儒臣則何嫌之有?鳳漢曰,不足當上心,便是不能當其職之義也。上曰,今覽正言李溎之章,在直儒臣擧措,其涉過矣。在直者若此,況他乎?誠可一哂,竝只推,卽爲牌招察任,使輕擧儒臣,爲先依前入直,坐而待之,晝講爲之。出傳敎命讀儒臣徑出疏。上曰,可笑也。此疏當初何爲捧入耶?上曰,二儒臣章,初命給之,其章若何爲讀?此豈捧納者?當該承旨遞差,諸承旨亦爲從重推考,其章給之。出傳敎上曰,承旨有闕,代參知徐有寧除授,牌招察任,房順房。出傳敎上曰,藥房提調持湯劑更爲入侍。帳殿下敎命濟恭讀領府事金致仁箚子。上曰,此非領府事不安者也,可謂固執矣。鳳漢曰,自朝家旣有如此,則似不可中止也。上曰,然矣。仍命頒粥宿衛軍,宣敎于禁衛將曰,日寒如此,其爲入直耶?上進御粥一器,仍下于領相·鳳漢曰,此君賜也,請諸臣以次就食,至于承史。上曰,京畿監司金華鎭入侍。榻前下敎上曰,至日停捧,令能及於幾邑耶?華鎭曰,一邑程邑則當曰,頒布矣。停捧報狀,爲九邑也。今年新還則幾爲盡捧,而有昨年未捧者,且有乙丙年舊逋,舊逋則似當停捧,而預爲出令,則上年未捧者,亦不無觀望之弊,故不敢擅便,敢此仰達矣。上曰,從當有下敎矣。仍命水原試才御史沈履之入侍。上曰,水原試才賞格,一依前兵曹回啓施行。出傳敎上曰,綾恩君內局提調許遞,代戶判洪麟漢除授。出傳敎上曰,金領府何以陳箚乎?翼謩曰,領府事之心,自上必知之矣。常時極精,故不安心而然矣。諸儒臣承牌入侍,藥房先退,何如?上曰,儒臣好過一宵而來矣。晝講爲之,特進官鄭光漢,同知事李重祜,參贊官李命植,侍講官徐浩修,侍讀官沈頤之,持冊以次進伏訖。上講大學經一章,儒臣以次伏讀訖。光漢曰,明其德然後,新其民,今當陽復之節,益勤新其民之德,此國家無疆之休。上曰,諺曰,飮粥一器,添年一齒,予又添年而復何爲哉?今日饋粥,卽陽復後初政也。聊爲此等事,亦復何爲?於予實無可爲之事,此後則欲務靜字矣。諸儒臣各陳文義。上曰,經筵官先退。沈頤之落後,上曰,水原軍兵,何如?頤之曰,頗驍健整齊,服色亦準備,可謂畿輔保障矣。上曰,日寒如此,能盡其才試取乎?頤之曰,旣宣德意,欲其盡藝,屢日取才,亦不値日寒矣。上曰,藥房提調持湯劑更爲入侍。帳殿下敎翼謩曰,日氣甚寒,久爲殿坐,可悶矣。明日湯劑依例爲之乎?上曰,然矣。還內,諸臣遂退出。
上在慶熙宮。停常參,只晝講。
朴大有啓曰,大司憲申暐三度呈辭入啓,執義未差,掌令任瑎式暇,一員未差,持平李崇祜牌不進,一員未差,今日以監察茶時之意,敢啓。傳曰,知道。
藥房都提調韓翼謩,提調洪麟漢,副提調蔡濟恭啓曰,昨日親臨月臺,移時還內,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,晝講時同爲入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,今日晝講爲之,入侍單子先入之,待下敎只入正時。
又下敎曰,楊州牧使·果川縣監,其令同爲入侍。
又下敎曰,果川縣監入侍,置之,米布次知久任卽廳,同爲入侍。
朴大有啓曰,憲府連日監察茶時,事甚未安,呈辭入啓式暇外,持平李崇祜,卽爲牌招,何如?傳曰,允。
徐有寧啓曰,楊州牧使李潤成,依下敎來待矣。傳曰,入侍。
己丑十一月二十六日午時,上御集慶堂。藥房入診入侍時,各司久任郞廳·正言追後入侍時,都提調韓翼謩,提調洪麟漢,副提調蔡濟恭,假注書尹弼秉,記事官閔膺世·兪漢謹,醫官許礈·李以楷·鄭允協·慶絢·吳道炯·柳光翼·李養善·金世彦,兵曹佐郞李亨元,戶曹佐郞尹得霖,惠廳郞廳李憲鎭,司僕僉正李聖模,判官金相稷,軍資監主夫鄭麟煥,掌樂主夫金大順,養賢直長崔敬裕,廣興奉事金相濂,正言李溎,以次進伏訖。翼謩曰,聖體若何?中宮殿氣候,若何?上曰,一樣矣。上進湯劑。翼謩曰,診候爲之乎?上曰,再貼時爲之,可也。命臺臣進前,溎進伏訖。啓曰,請還寢鍾城府爲奴罪人天大酌處之命,依律處斷。上曰,勿煩。又啓曰,臣於傳啓之際,誤奏二字,臺臣傳啓,何等至重,乃有此做錯?其何可一刻晏然於臺次乎?請命遞斥臣職。上曰,一時做錯,其何傷也?雖非再嫌,其亦過也。勿辭,亦勿退。上曰,寥寥之時,日昨所勉,深用嘉之,而以謂讀書人矣。今日只傳啓,以今觀之,日昨所陳,無乃策規耶?爲之慨然,溎啓曰,臣見識魯莽,不敢以言責自居,而及叨見職,分義是懼,黽勉出肅,一參賓筵,謄傳故紙,不勝愧赧,而第有平日願忠之誠,略效古人封事之體,猥上一疏,文字支繁,誠意淺薄,無望見孚於淵衷,而及承批旨,逐條奬諭,恩數曠絶,雙擎跪讀,不覺感淚之被面。今日入侍,雖有可論之事,固宜伏地惶感而已,不當更有論列,以免恃恩煩聒之譏。臣之本情,不過如斯,傳啓退伏之後,更命進前,旣嘉前疏之無隱,更責今日之無言,至以言行之不孚,辭敎截峻,人臣事君,不過言與行而已,則言行不孚,已失事君之道,昨被曠世之恩,今爲負君之臣,臣罪至此,萬死無惜,臺端去就,更無可論,請命遞斥臣職。上曰,意在規勉,其何過辭?亦勿退待。又啓曰,臺閣之職,責任至重,除命之下,引義逡巡,不是異事,而至於有除輒違,以爲高致者,用意不美,持平李崇祜,向者違牌,旣承只推之命,則今日召命,固當出膺,而又此坐違,其在分義,極爲不當,請持平李崇祜罷職不敍。上曰,依啓。又啓曰,選擇守令,卽我聖上憂民之至意,秉銓之臣,非不惕念奉行,而第排擬之際,未保其皆得其人,則黜陟能否,惟在方伯之考績,而近來考績之法,全欠綜覈,過爲闊略,至於殘縣小邑,或置下科,而巨牧雄州則輒居上考,是豈殘縣小邑,皆不事事,巨牧雄州,皆稱其職而然哉?公法之不行,民情之未厭,莫此爲甚。目今殿最封進,日子不遠,請申飭諸道臣,嚴明考績之法。上曰,欲問爲國之先務,在於守令,昔漢爲政,不逾于此,知人惟□難,況政官乎?欲知能否,惟在殿最,所奏誠是。豈特依啓?另飭諸道。溎退出。命各司久任郞廳進伏。上問錢穀米布留在數,各以次奏對訖。皆退出,命承旨讀全羅監司狀啓訖。仍命書傳敎曰,今覽湖南道臣狀聞,濟州運穀,今將擧行云,船隻另加擇定,監色亦爲另捧,俾無長興之弊,而豈特爲耽羅?湖南萬餘石穀物,亦吾民辛苦之物也。若有不謹之弊,則當該守令,督運差員,當限已身禁錮,令備局卽爲分付。上曰,藥房提調持湯劑入侍。出榻敎提調具允明,持湯劑進伏訖,上進湯劑,提調先退。上曰,升補盡爲之乎?何必待臘月?命書傳敎曰,頃者十一抄,冬令雖悶諸儒心弛,今只有一抄,而今聞欲行季冬云,若此諸儒,不可不顧,今月內觀日氣,必行事,分付。上曰,藥房提調持湯劑更爲入侍。提調具允明持湯劑入侍,上進湯劑訖。尙喆曰,中宮殿湯劑,當議定矣。上問于諸醫,皆對曰,今則以丸藥進御,似好矣。上曰,中宮殿進御蔘笭白朮丸一劑劑入。出榻敎命入診,許礈等,以次診候訖。退伏曰,左右三部均,活體一樣矣。濟恭曰,楊州牧使李潤成來待矣。上曰,入侍。注書出來率入,潤成進伏訖。上曰,還上所捧幾何?對曰,萬餘石內,未捧爲千餘石矣。上曰,善捧矣。潤成先退,諸臣以次退出。
己丑十一月二十六日午時,上御集慶堂。晝講入侍時,特進官南泰著,同知事金應淳,參贊官徐有寧,侍讀官任希敎,檢討官李命彬,假注書丁志元,記事官閔膺世·兪漢謹,以次進伏訖。上曰,藥房入侍。韓翼謩曰,聖候若何?上曰,一樣矣。進湯劑,請診候。上曰,晝講體重,姑出,再湯時,診候,可也。上曰,修齊治平之本,在於灑掃應對,故予以小學·大學輪講矣。人多不讀書題,而殊不知本末之詳於此也。上講小學,自書題至篇題訖,儒臣進讀。上曰,復講後無所得,而鄒聖之莫非命三字,予常佩服矣。八歲所講,望八復講,此豈不異常乎?泰著曰,貞則復元,徹頭徹尾之工也。殿下自就傅時講小學,而今又講,此是貞則復元之理也。上曰,乾道則有貞復之理,人則豈有已衰更少之理也?應淳曰,武王八十六卽位,享九十餘,殿下於武王卽祚之年,尙少十年,臣等所望,不啻武王初政,仰勉而已。上曰,予之七十六,便是武王九十歲也。古語曰,武王夢受三年之壽於文王云,此說誠荒唐矣。文王雖與之,武王豈安心受之乎?是誠難知也。命彬曰,聖算近八,益加修德,效衛武公抑戒之意,天人協和,民物各安於雍化之中,治平之功益著矣。上曰,今當陽復之節,豈不體念乎?世上爲爲事,爲爲不盡爲之義,此亦元亨利貞之理也。人各有春夏秋冬,而亦各有一太極矣。乾道日夜不息,而人亦雖眠,血脈周行,無時不息也。古聖人倦勤之學,亦宜鑑勉,故昨誦經一章,今誦立志篇,其亦有意也。仍命藥房更爲入侍。翼謩曰,夜氣淸明之時,便是貞而復元也。聖上自强不息之工,亦復元之道也。上曰,詣臺臺臣入侍。榻前下敎經筵官遂退出。
上在慶熙宮。停常參·經筵。
朴大有啓曰,大司憲申暐三度呈辭入啓,執義未差,掌令任瑎式暇,一員未差,持平二員未差,今日以監察茶時之意,敢啓。傳曰,知道。
藥房都提調韓翼謩,提調洪麟漢,副提調蔡濟恭啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。昨夕其雪其雪,望雪方深,曉來瓦庭塡雪,庶可心弛,氣則一樣,下敎時入侍,宜矣。
中宮殿·惠嬪宮,藥房口傳問安。答曰,知道。
傳于李命植曰,內局入侍。
己丑十一月二十七日午時,上御集慶堂。藥房入診入侍時,都提調韓翼謩,提調洪麟漢,副提調蔡濟恭,假注書尹弼秉,編修官金聖猷,記事官兪漢謹,醫官許礈·李以楷·鄭允協·慶絢·吳道炯·柳光翼·金光國·李長周,以次進伏訖。翼謩曰,聖體若何,痰候,何如?上曰,一樣矣。進湯劑,許礈等以次診候訖。退伏曰,左右三部均,活體一樣矣。上曰,提調出去監前,可也。麟漢退出。翼謩曰,八味元必有效矣。臣以爲進御,宜矣。上曰,一年內當服十劑乎?翼謩曰,然矣。況今冬令,尤爲當劑矣。上曰,加減八味元一劑劑入。出榻敎命濟恭,書近八戒沖子御製文訖。上曰,副修撰李命彬入侍。出榻敎注書出來率入。上命奉御製草本,歸本館正書,遍往諸大臣家及洪奉朝賀家,詳議以來,可也。命彬奉御製退出。上曰,藥房提調持湯劑更爲入侍。出榻敎麟漢持入。上進湯劑訖,提調先退。上曰,升補十二抄,何日爲之云乎?濟恭曰,明當設行云矣。命書傳敎曰,明日將爲十二抄云,乃是畢抄入格十人,令三明日待令。又命書傳敎曰,三明日延和門,當爲香祗迎,凡事依前擧行。上曰,予每戒驕快二字矣。翼謩曰,昔皇明太祖,罷朝有不悅之色,皇后問之,太祖曰,今朝乘快,誤決一囚,眞帝王之言也。上曰,然矣。上曰,藥房持湯劑更爲入侍。出榻敎麟漢持入,上進湯劑訖。命書傳敎曰,近八戒沖子文,遍示時原任大臣後,令修撰李命彬看檢,一件內入,一件入于世孫宮,承政院·弘文館·藝文館·五處史庫,各藏一件。書訖,諸臣以次退出。
上在慶熙宮。停常參,只晝講。
朴大有啓曰,大司憲申暐三度呈辭入啓,執義未差,掌令任瑎疏批未下,一員未差,持平二員未差,今日以監察茶時之意,敢啓。傳曰,知道。
藥房都提調韓翼謩,提調洪麟漢,副提調蔡濟恭啓曰,伏未審夜間,聖體調攝,若何,痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,晝講同爲入侍,宜矣。
中宮殿·惠嬪宮,藥房口傳問安。答曰,知道。
以承傳色口傳下敎曰,今日晝講爲之,而有可爲之事,早爲之,入侍單子先入之,正時待下敎入之。
徐有良,以都摠府言啓曰,今日入直內三廳武兼,禁軍及軍兵等中日習射,請出標信。答曰,知道。
兵曹口傳政事,以金國杓爲景福宮衛將。
傳于徐有寧曰,內局入侍。
以承傳色口傳下敎曰,俄者金國杓下敎,有光漆二字,朝報勿出,李命彬來,則都承旨與之偕入,顔氏家訓,若得來則入之。
蔡濟恭,以侍講院言啓曰,本院新除授弼善黃最彦,自鄕上來云,卽爲牌招察任,何如?傳曰,允。
徐有寧,以承文院官員,以都提調意啓曰,本院寫字官朴麟器·韓有大·李觀禧·崔天逵·金德來·鄭思胤·李忠國·趙重鉉·李根陞實及慶昱·崔道慶·李挺大·尹道涵·洪聖猷·張浣·李爾輝·洪普淵·朴泰濂有頉,代肄習洪宗淵·李宗仁·金德愈·吳載純·李弘國·朴履孝·彭晩大·劉益燁·韓思訥·朴萬挾·李景植·李昌培·金世澤·崔奎煥·崔宗赫·朴思信·金德獜·崔基遠,陞補付軍職,冠帶常仕,肄習陞補,代生徒洪守淵·趙重鎰·李快得·洪百甲·鄭植·李橝·趙相夔·崔宗遠·趙明赫·趙明珏·崔光遠·金德彬·金世桓·朴泰裕·李光炫·韓思仁,筆才頗有成就之望,屬于本院肄習,使之鍊業,何如?傳曰,允。
掌令任瑎疏曰,伏以,臣父年迫八耋,長在床褥,顧臣情理,豈有暫時離捨之勢,而向日柏府除旨,忽下於逖違天陛之餘,署坐有命,召牌繼臨,他不暇顧,張皇出肅,連登賓筵,獲伸耿結之誠,又隨侍班,粗效陳力之義,而顧念親側,省視頻曠,私心悶迫,不能自抑,卽因日候之猝寒,父病挾感添劇,肥膚烘熱,勺水不下,虛汗如注,氣息奄奄,臣方左右扶護,焦遑罔措,以此情私,實無離側供職之望,玆敢疾聲呼籲於孝理之下。伏乞聖慈,俯諒臣情事之難强,亟遞臣職,以便救護,仍治臣瀆擾之罪,以肅朝綱,不勝幸甚,臣無任屛營祈懇之至,謹昧死以聞。踏啓字
己丑十一月二十八日巳時,上御集慶堂。藥房入侍時,都提調韓翼謩,提調洪麟漢,副提調蔡濟恭,假注書尹弼秉,編修官金聖猷,記事官兪漢謹,醫官許礈,以次進伏訖。翼謩曰,晩後,聖體若何?上曰,一樣矣。進湯劑訖,提調先退。命濟恭書近八戒沖子御製附錄訖。上曰,副修撰李命彬入侍。出榻敎命翼謩看審御製。上曰,衛將作闕,今日內口傳擧行。出榻敎命讀平安監司狀啓訖。書傳敎曰,今覽關西道臣狀聞,曺世傑有曾孫允相云,見其人,欲調用於軍門,其令上來,上來然後,令該曹以聞,金振汝次子聖岳,旣小科云。令該曹今番都政,卽爲懸註調用,上來後自政院聞奏。又命書傳敎曰,寫字官洪聖源,以後進,爵至崇政,而金國杓,予年二十餘歲,故都尉海昌尉,請借景德宮宗親府朝房習字,故自其時知其人,其時年九歲,其後連爲莫重國役,丁丑年予題主時,此人光漆,其功豈小?職至守令,則年近七十閑遊,令該曹衛將待窠,卽爲調用,其令食祿。書訖,諸臣以次退出。
己丑十一月二十八日午時,上御集慶堂。晝講入侍時,知事金時默,特進官沈墢,參贊官徐有良,侍讀官朴相岳,檢討官李碩載,假注書丁志元,編修官金聖猷,記事官兪漢謹,以次進伏訖,藥房入侍。韓翼謩曰,聖候若何?上曰,一樣矣。進湯劑,上誦小學立敎篇,自子思曰,至不傾聽訖。命儒臣進讀,各陳文義,墢以斯道仰勉。上曰,予非推托,斯道在下久矣,而且予無可敎之,道實自赧然矣。墢曰,近以小學勸講事,申飭諸道,故不無其效云矣。上曰,然乎?下番與參贊官,曾爲西倅,關西之俗,崇尙訓學乎?碩載曰,頗着實,儒臣輩作舍工夫,冬讀夏做,故多能文者矣。上曰,特進官,應知海西俗矣。何如?墢曰,海西亦着實矣。仍命經筵官先退。
己丑十一月二十八日午時,上御集慶堂。藥房入侍時,都提調韓翼謩,提調洪麟漢,副提調蔡濟恭,假注書丁志元,編修官金聖猷,記事官兪漢謹,醫官許礈·李以楷·鄭允協·慶絢·吳道炯·柳光翼·金光國·李長周,以次進伏訖。上進湯劑,仍命診候。礈曰,左右三部調均,滑體亦一樣矣。諸醫以次診候訖。上曰,明年有入耆社者乎?翼謩曰,鄭宲·徐命臣,當入之矣。上曰,每歲添二人,則耆社之坐,亦將不足矣。仍命退出。
己丑十一月二十八日初更五點,上御集慶堂入侍時,都承旨蔡濟恭,假注書丁志元,編修官金聖猷,記事官兪漢謹,以次進伏訖。上曰,注書出去,修撰李命彬入侍,注書出去,與李命彬竝入侍。上曰,儒臣持戒沖子文入侍。命彬進伏曰,臣巡詣諸大臣,議其逐字而來矣。上曰,第言之。命彬隨句奏諸大臣論字訖。上命間間改其字。上曰,世孫所見卓越矣。所學亦日有進耳。仍命濟恭讀之,次讀附錄。上曰,本草,儒臣持去芸閣,活印以奏。諸臣遂退去。
上在慶熙宮。停常參·經筵。
朴大有啓曰,大司憲未差,執義·掌令二員,持平二員未差,今日以監察茶時之意,敢啓。傳曰,知道。
藥房都提調韓翼謩,提調洪麟漢,副提調蔡濟恭啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。氣則一樣,次對同爲入侍,宜矣。
中宮殿·惠嬪宮,藥房口傳問安。答曰,知道。
徐有良啓曰,大臣·備局堂上,依下敎來待矣。傳曰,引見。
傳于李命植曰,明日,晝講,以朝講爲之。
備忘記,御製監董修撰李命彬陞敍,監印校書館官員賞給大鹿皮一令,寫字官唱準本衙門高品付料,算員·畫員·員役·工匠等,令該曹米布題給。
李命植,以吏曹言啓曰,明日香祗迎時,通禮不可不備員,而右通禮申景濬未肅拜,今姑改差,其代口傳備擬以入之意,敢啓。答曰,知道。
吏曹口傳政事,以元啓英爲右通禮。
李命植,以吏曹言啓曰,今此宗廟朔祭大祝,前應敎洪龍漢,前校理李得臣塡差,而時無職名,令該曹口傳付軍職,何如?傳曰,允。
有政。吏批,判書申晦進,參判李潭在外,參議金相翊未肅拜,同副承旨徐有寧進。啓曰,臺諫多窠,今當差出,而擬望之人乏少,外任竝擬,何如?傳曰,允。
又啓曰,會寧府使今當差出,而當品中可擬之人乏少,堂上中曾經兵使之人,通融備擬,何如?傳曰,允。
以金相翊爲吏曹參議,鄭光漢爲大司憲,趙爲大司諫,黃最彦爲執義,崔光璧·宋鍈爲掌令,趙瓊·盧瑞國爲持平,權噵爲刑曹參議,金致恭爲刑曹參議,李漢一爲兵曹正郞,沈公猷爲戶曹佐郞,洪樂彬爲刑曹佐郞,申大脩爲奉常正,申光健爲尙衣僉正,尹得霖爲司導僉正,朴相德爲軍器提調,朴相岳爲東學敎授,南眉老爲順陵參奉,朴晉壽爲靖陵參奉,張志恒爲會寧府使,李喆運爲吉州牧使,李延伋爲茂長縣監,任薳爲召村察訪,羅忠佐爲相禮,李範濟爲注書,李鎭衡爲司諫,盧根·鄭信範爲崇靈殿參奉,兼春秋禹禎鳳,訓鍊都監提調朴相德,禁衛提調朴相德,御營提調朴相德,淸川君金鍾正,兵曹參議金致恭,兵曹參知朴起采。
有政。兵批,判書朴相德進,參判閔弘烈病,參議朴起采入直進,參知徐有寧病,左副承旨徐有良進,啓曰,晉州營將,今當差出,而擬望之人乏少,未準朔禁軍將,竝擬,何如?傳曰,允。
以徐命臣爲知中樞,鄭尙淳爲都摠管,沈義希爲宣傳官,李光宅爲晉州營將,金景祐爲景福將,洪述海爲僉知,柳百春爲景福將,李萬金爲阿耳僉使,徐尙寬爲三田渡別將,黃土岐權管元振宰,前監察河命一今加折衝,同知金興載,副護軍尹僖東·許任·任瑎,副司直韓光會·李溵·徐命臣·安允行·申暐·權噵·安杓·尹得孟·鄭晩淳·金致恭·金相翊·李性源·魚錫定·李普觀·金和澤·李聖檍·安復駿·閔塾,副司果徐命敷,副司正尹弼秉。
兵曹口傳政事,副司果洪龍漢·李得臣,以李邦曄爲禁軍別將。
李命植啓曰,明日朝講,兩司當爲進參,除在外未肅拜·不爲行公人員,竝待開門牌招,何如?傳曰,允。
徐有良,以義禁府言啓曰,朴奎煥特爲放送,其時因屯事,同爲編配者,無論文武儒蔭,一體放送事,命下矣。全羅道濟州牧旌義縣充軍罪人朴奎煥特爲放送之意,分付該牧,而靈巖郡出陸罪人南舜喆,羅州牧出陸減等罪人尹謐,江原道蔚珍縣定配罪人鄭履玉,平昌郡定配罪人金挺藎等,俱係其時編配者,依傳敎一體放送事,分付各該道道臣,何如?傳曰,允。
徐有良,以刑曹言啓曰,朴奎煥特爲放送,其時因此事同爲編配者,無論文武儒蔭,一體放送事,命下矣。依傳敎,因此事定配罪人藍浦縣金基長,光陽縣南正復,義州府張茂先,竝卽放送事,發關分付於各該道道臣之意,敢啓。答曰,知道。
以承傳色,口傳下敎曰,今日酬應多矣。欲休息,早爲還去。
又下敎曰,明日祗迎後,崇政殿當爲晝講,禮房知悉。
又下敎曰,陽復後四日之四字,改以五字之意,分付儒臣。
又下敎曰,欲讀御製,玉堂上下番入侍。
己丑十一月二十九日巳時,上御集慶堂。大臣·備局堂上引見入侍時,領議政洪鳳漢,左議政金相福,右議政金尙喆,行吏曹判書申晦,兵曹判書朴相德,行司直具善復·李章吾,行副司直金孝大·鄭尙淳·李重祜,左副承旨徐有良,校理朴相岳,正言李溎,假注書丁志元,事變假注書兪彦脩,編修官金聖猷,記事官兪漢謹,以次進伏訖。鳳漢曰,夜間,聖候若何?上曰,一樣矣。寢睡·水刺之節,亦何如?上曰,亦一樣矣。中宮殿氣候,若何?上曰,僅安矣。世孫氣候,何如?上曰,一樣矣。進湯劑,命濟恭讀戒沖子文附錄,仍命三大臣議奏文字。上曰,附錄持去注書來待乎?尹弼秉進伏曰,臣晨詣諸大臣家,逐句聞議,付簽持來矣。上命奏訖。上曰,吏房承旨,代同副承旨入侍。命讀關東狀。鳳漢曰,此江原監司洪名漢狀啓也,以爲,黃膓封進,關東至重,而賑政民事,殆同瘡痍之未蘇,實無準事之望,在前如此之時,多有退行之例,待明秋擧行事,令廟堂卽速稟處矣。東民事勢之切悶,誠如道臣狀聞,而卽今東園見在零星之中,無一可用。若不及今䂨來,實有無限生事之例。郞廳且已辭朝,不可中止,依前朝令擧行。郞廳李萬軾,奉公解事,故別擇下送。凡於除弊之道,必當盡心,而更爲惕念爲之之意,一體分付,何如?出擧條上曰,依爲之。鳳漢曰,萬軾不但此事之可做,爲人精緊,亦且解事,極其奉公,誠是可用之人矣。上曰,其人甚精,果是可用矣。鳳漢曰,朴敬鎭,卽故名臣朴誾之後孫也。向日奏對不善之由於生疎,今旣俯燭,此後守令,似當無礙調用矣。上曰,依爲之。出擧條鳳漢曰,備局堂上金鍾正,仍察有司,蔡濟恭,句管堤堰,何如?上曰,依爲之。出擧條相福曰,武庫事誠可悶矣。頃者請得造弓需用,而目下又有水原試才,賞才賞格,其數頗多,不可不更得物力然後,可以繼用矣。鳳漢曰,事勢誠如此,無他變通之道,南北甲胄米布,明年當給條外,時留在中折半劃給,似好矣。上曰,依爲之。出擧條上曰,臺臣入侍。溎進伏啓曰,罪人天大之窮凶情節,昭載於乙亥鞫案,至今全保首領,終是失刑之大者,旣拿旋配,雖出聖上好生之德,此等凶徒,決不容一向涵貸,請還寢鍾城府爲奴罪人天大酌處之命,依律處斷。上曰,勿煩。又啓曰,鬱陵一島,距倭境不遠,島中物産,禁其私取,法意甚嚴,而近聞該道蔘貨,遍行於傍近列邑,多有現官贖公者,傳說狼藉,至及於都下,此必奸細貪利之民,冒法採取,而地方官之矇未覺察,極爲可駭,請三陟前府使徐魯修挐問嚴査。上曰,依啓。出擧條又啓曰,耽羅之民,爲朝家之最所軫恤,而頃年李明運之按牧是島,專事貪饕,不思賙濟,至使數千民命,相枕於溝壑,論其罪狀,廢錮猶輕,而薄竄旋宥,甄用如舊,更畀字牧於北塞重地,是實乖於聖朝懲貪之政,而亦無以慰耽羅子弟之心,請會寧府使李明運永削仕版。上曰,依啓。出擧條又啓曰,前北伯兪漢蕭,巡到吉州,遽至不幸,淸朝按節之臣,乃有此□於絶塞窮漠之中,行路莫不嗟憐,況曾爲上下官,而又兼地方官者,其匍匐顧護之節,宜有別於他人,而吉州牧使金梓,恬然恝視,全事埋沒,至使返櫬無策,隣邑替助,渠豈有一分人心,則豈忍爲是?推此一事,如此薄惡之人,決不可付之字牧之任,請吉州牧使金梓罷職。出擧條上曰,不可只此而止,永刊仕版。又啓曰,不安分三字,實爲今日之苦弊,士夫皆然,而小民尤甚,至於吏胥之妻女,敢乘轎子,象譯之子弟,敢着禮巾,其他衣章服飾之侈僭蔑分者,不可殫擧,等給之紊,名分之墜,誠非細憂,請申飭諸法司,糾察閭里,犯分之習,隨現重繩。出擧條上曰,名分若紊,犯分悖義,皆由於此,今者所陳,其亦勵末世之一端,雖然其若循例嚴禁,昔年鄭東後爲掌令,禁婚家寢帳,士民受弊,頃者因一小揮項之敎,禁亂遍行,一日之內,捧數百金,噫,古先正趙光祖男女異路之效,豈禁亂而然乎?一若依啓,今當歲末,都民受弊,且譯官之子,已有迎恩門祗迎之事,雜科亦且儒巾於大小科,其若入場,亦着笠乎?因此而雖有幅巾犯濫之事,此以本署提調申飭,何必一例禁亂,以助奸吏之囊橐乎?至於象譯之妻,曾聞故相之言,請許太平車,予靳許,車猶不許,況轎乎?此亦不過爲各署提調之嚴飭,今若依啓,都下中庶之家,必受大弊,此啓不停,三司吏隷,若得奇貨,而而浚都民之血,白首暮年,豈忍乎此?只令句管堂禁之,此啓其令停,此後三司下吏,因此作俑閭里者,令捕廳譏察,從重決棍,以示予爲民之意。又啓曰,臣之不敢當言責重寄,自知甚明,而承曠絶之隆批,實不勝感泣圖報之情,不敢爲逡巡圖免之計,今日入侍,亦有草草論列,而次第開納,不小靳持,臣是何人,前後恩榮,乃至此極?第臺閣論人,不嫌其過中,而臣之論列金梓也,只請罷職,而大臣繼請拿問,聖上特命刊板,則臣之議律太輕之失於是著矣,至於末端事,則臣之本情,只出於重名分正民俗之意而已。我聖上憂民之至意,臣亦仰認,則豈敢有一毫擾民之意而奏達之際,辭不達意,致勤縷縷之下敎,此莫非臣平日言行,不能見孚於君父之致,其何可一刻晏然於臺次乎?請命遞斥臣職。出擧條上曰,近者臺閣寥寥之時,昨進二啓,今進四啓,豈特鐵中錚錚,其君開眼,因此亦有勵世正俗之道,予庸賞矣,何用爲嫌?勿辭,亦勿退待。上曰,今番吏兵批歲抄,只點下者擧行。出傳敎上曰,政事當日爲之。出傳敎上曰,會寧府使李明運,吉州牧使金梓永,刊仕版。出榻敎仍命退出。
己丑十一月二十九日未時,上御集慶堂次對,追後大臣入侍時,領議政洪鳳漢,左議政金相福,右議政金尙喆,左副承旨徐有良,同副承旨徐有寧,假注書丁志元,編修官金聖猷,記事官兪漢謹,以次進伏訖。上曰,歲抄入之。有良進讀訖。鳳漢曰,李鼎運·洪樂恒·韓光近·尹弼秉,向者爻周者也。上曰,然乎?鳳漢復以金器長·南順喆·尹溢·金履長事,陳奏訖。上曰,噫,以今日歲抄觀之,暮年予心可知,何爲然乎?無異赦令故也。此猶若此,渠等雖無狀,比貪吏,其猶間焉。噫,朴奎煥處分,意雖在,頃者亦傳生,況此乎?歲將暮,若作故於島中,豈乙亥年意乎?特爲放送。此猶若此,況他乎?其時因此事,同爲編配者,無論文武儒蔭,一體特放。出傳敎上曰,今聞所奏,慶州府尹李敬懋事,其涉可駭,特施準期不敍之典,其代不可不擇,何循常例?今已敍用,前承旨金載順除授。出傳敎仍命退出。
己丑十一月二十九日初更三點,上御集慶堂。玉堂上下番入侍時,右承旨李命植,假注書丁志元,編修官金聖猷,記事官兪漢謹,校理朴相岳,修撰李碩載,以次進伏訖。上曰,上番讀沖子文上篇。下番讀附錄,相岳·碩載以次伏讀訖,仍命退出。
上在慶熙宮。停常參,只朝講。
朴大有啓曰,大司憲執義未差,掌令二員,持平二員未差,今日以監察茶時之意,敢啓。傳曰,知道。
藥房都提調韓翼謩,提調洪麟漢,副提調蔡濟恭啓曰,伏未審夜間,聖體調攝,若何?痰候,何如,寢睡·水刺之節,亦何如?臣算率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。臘月在明,予心一倍,今日祗迎,只望丹門,氣則一樣,朝講後入侍,宜矣。中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
以承傳色口傳下敎曰,昨日政,守令金載順外,辭朝,朝講同爲入侍。
又下敎曰,頃聞耽羅貢人柑子,晦間當到云矣。何時當來?及好來與否,問于禮曹以奏。
又下敎曰,耽羅貢人,使之待令。
又下敎曰,諸都尉處,竝印給。
又下敎曰,會寧府使沈義希,依例加資。
傳于朴大有曰,內局入侍。
徐有良,以兵曹言啓曰,禁軍別將張志恒,時無職名,依例口傳付軍職,何如?傳曰,允。
兵曹口傳政事,副護軍張志恒。
徐有良,以兵曹言啓曰,昌德宮衛將金興載·朴忠謙,俱以病難供職,呈狀乞遞,輪番之任,不可久曠,竝今姑改差,何如?傳曰,允。
傳于朴大有曰,明日殿坐時刻,待下敎爲之。
朴大有,以義禁府言啓曰,明日崇政殿月臺親臨頒柑時,本府都事十員內,八員赴擧,二員本府入直,當直入直,各自分排,而崇政門·麗春門·宜秋門禁亂都事,公事回公都事,無以推移,假都事四員,卽令該曹依例差出,何如?傳曰,允。
兵曹參判閔弘烈疏曰,伏以,臣之偏母,素抱貞疾,每當寒節,輒必添劇,近以日候猝寒,將攝失宜,宿症之外,重觸寒感,飮啖全却,眞元漸鑠,種種症形,雖不敢崇聽,而目下情理,實難離捨供職,玆敢略陳短章,猥控私懇。伏乞聖慈,俯賜矜諒,亟命鐫削臣職名,俾便救護,以安私分,千萬幸甚。答曰。省疏具悉。卿其勿辭護焉。
京畿監司金華鎭疏曰,伏以,臣空疎謭劣,百不猶人,徒荷聖上念舊之眷,得備淸朝任使之末,前後簡拔,罔非造化,內外敡歷,俱踰涯分,居常兢惕,如集于木,至於藩臬重寄,尤非如臣無似,所可堪承,而區區所自勉者,惟在於不避險夷,始焉冒膺,終又蹲滯,居然已過周歲矣,誠切報答,而才則不逮,志在殫竭,而識有未周,涓埃莫效,醜拙畢露,靜言循省,祗增愧懼,與其一向因仍,徒貽尸素之譏,無寧決意辭遞,庶免僨誤之罪,而且臣素患癖積,自有源委,每値冬節,如期闖發,近因猝寒,重添感冒,舊痾新症,一時交劇,氣衝而胸膈痞塞,痰滯而食飮全廢,眞元漸脫,神識耗減,委頓床兹,拋却公務,病裏惶悶,如添一病,玆敢不避煩猥,冒陳衷懇。伏乞聖明,察臣疾之難强,諒臣巽辭之非飾,亟命遞臣職名,俾得以重任無曠,私分獲安,千萬幸甚。答曰,省疏具悉。今者此章,可謂無端,畿藩重任,亦豈若此?勿辭察任。
己丑十一月三十日辰時,上具翼善冠御袞龍袍,出通陽門,御延和門,香祗迎入侍時,行都承旨蔡濟恭,左承旨洪良漢,右承旨李命植,左副承旨徐有良,右副承旨朴大有,同副承旨徐有寧,注書李範濟,假注書丁志元,編修官金聖猷,記事官兪漢謹,以次侍立訖。上曰,藥房提調持湯劑入侍。韓翼謩進湯劑。上命讀祭報府訖,命禮房承旨馳詣太廟奉審以來事,下敎,還御崇政殿。
己丑十一月三十日巳時,上具翼善冠御袞龍袍,御崇政殿殿座。朝講入侍時,右議政金尙喆,知事洪麟漢,特進官尹東暹·金器大,參贊官朴大有,侍讀官沈頤之,檢討官李碩載,正言李溎,假注書丁志元,編修官金聖猷,記事官兪漢謹,以次進伏訖。上命蔡濟恭讀憶昔記懷訖。上曰,頃讀曲禮乎?碩載對曰,然矣。上誦小學學記篇,至賢賢易色章,仍命上番讀本篇,下番讀小註,各陳文義。上曰,人有恒心然後,可以爲人,咬得菜根四字奇矣。比之陶淵明無絃琴,可謂得趣矣。上曰,臺臣入侍。溎啓曰,罪人天大酌處之命,依律處斷。措辭見上上曰,勿煩。又啓曰,新除授掌令崔光璧,時在慶尙道善山地,持平盧瑞國,時在京畿楊根地,持平趙瓊,時在平安道永柔縣任所,請竝斯速乘馹上來事,下諭。出擧條上曰,依啓。又啓曰,臣於下諭啓達之際,只擧邑名,而漏落道號,做錯之失,有難晏然於臺次,請命遞斥臣職。出擧條上曰,隨事引嫌,何其多也?此其細故,勿辭,亦勿退待。上曰,大臣入侍。尙喆曰,夜間,聖候若何?上曰,夜則無眠,是悶也。朝水刺强進矣。上曰,藥房提調持湯劑入侍。帳殿下敎韓翼謩曰,昨日夕湯劑進御乎?上曰,不進矣。我國以後日三進有之乎?三帖合爲一番進御則似好矣。翼謩曰,八味元進御時,兼和以粥則有大效。上曰,入番之人,脫直後則可以歸見其父母兄弟,予則在于集慶堂,衰老之外,更無他道,而常無好心矣。命蔡濟恭持沖子文來待,時原任大臣·國舅與校正編次人儒臣,戒沖子文各賜一件。帳殿下敎上曰,耽羅貢人來待乎?李命植曰,然矣。上曰,濟州人,依頃日例賜米。帳殿下敎上曰,明日崇政殿月臺,當親臨頒柑,試官金判府事,行司直趙暾,提學鄭存謙·尹東昇·具庠,入直兩儒臣,試所承旨,禮房爲之,此乃殿庭節製,隨從一倂嚴禁,其若帶者,令四館所隨現停擧。出傳敎上曰,陞補入格儒生入侍。帳殿下敎諸儒生進伏,各陳詩賦題句訖。上曰,今日召見陞補□抄人,其中一人,卽故副提學李秉泰之孫也。其祖於戊申年,爲承旨,其孫今戊申日,殿中入侍。噫,其祖之淸白,予嘗歎賞者,今見其孫,其祖猶貧,況其孫,其在憶故之意,奬廉之道,且聞有祖母云,歲聿將暮,令該曹特賜歲膳,其令養其祖母。出傳敎上曰,下直守令入侍。出榻敎上曰,金載順歲前可以去乎?濟恭曰,幾去矣。張志恒進伏訖。上曰,銓曹故令爲倅矣。然可謂快然矣。仍賜弓矢。上曰,賜弓矢者有意矣。數千里絶塞,看此弓矢,憶予,可也。更逢未可必,益覺悵然矣。上謂大臣曰,姑置之,何如?尙喆曰,惟在殿下處分矣。上曰,昨見政望,吏判之意雖是,予心則思其祖思其父亦然,今日入侍,意猶眷眷,宣諭之後,特賜弓矢,其□□□故旣問時原任,噫,思其祖,豈行强忍之政?龍虎將李邦曄許遞,會寧府使張志恒,仍任其將,會寧府使,代以末望沈義希除授,其令當日辭朝。出傳敎上曰,藥房提調持湯劑更爲入侍。帳殿下敎還內時,上曰,明日四館所,隨從嚴禁,而或有現發者,禁亂官,當施制書有違之律,以此分付。住輦下敎諸臣遂退出。
上在慶熙宮。停常參,只晝講。
朴大有啓曰,大司憲·執義未差,掌令崔光璧在外,一員未差,持平盧瑞國在外,一員未差,今日以監察茶時之意,敢啓。傳曰,知道。
藥房都提調韓翼謩,提調洪麟漢,副提調蔡濟恭啓曰,伏未審夜間,聖體調攝,若何,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。今逢此朔,明年何歲?一倍此心,氣何諭乎?月臺入侍。
中宮殿·惠嬪宮,藥房口傳問安。答曰,知道。
徐有良,以都摠府言啓曰,今日入直內三廳武兼禁軍及軍兵等,當爲中日習射,而親臨頒柑相値,不得爲之之意,敢啓。傳曰,知道。
洪良漢,以忠淸水使田光說啓本□□□衛軍官崔俊伊等渰死事。傳曰,令本道恤典擧行。
吏曹口傳政事,檢閱金夏材。
李命植啓,以檢閱金夏材付職單子。傳曰,牌招入侍。
以承傳色,口傳下敎曰,閉崇政門,儒生待令於崇政門外,殿座後入之。
傳于李命植曰,試官鄭存謙,代李惟秀爲之。
兵曹口傳政事,以具顯謙爲宣傳官。
殿座罷後,政院·玉堂·藥房口傳問安。答曰,知道。
世孫宮,政院·玉堂口傳問安。答曰,知道。
傳于李命植曰,八百張不小,持已捧券,在直承旨與試官,先爲詣閤,禮房承旨留在,畢捧券後入侍。
徐有寧啓,以江華留守黃景源狀啓,向以長寧殿冬至祭享,身病猝重,不得進參,惶恐待罪事。傳曰,勿待罪事,回諭。
蔡濟恭,以吏曹言啓曰,孝陵別檢金鑧,受由過限未上來,依例改差,何如?傳曰,允。
徐有良,以兵曹言啓曰,去十一月朔各廳堂下武臣等試射,連因有故,今已逾月,不得爲之之意,敢啓。答曰,知道。
朴大有,以義禁府言啓曰,前大司憲鄭光漢,令該府,以不應爲私律勘處事,傳旨啓下,而特敎定律名者,勿捧原情,直爲草記勘處事,曾有定式矣。鄭光漢,旣已拿囚,以不應爲私律,杖八十收贖,奪告身三等,而依承傳,功議各減一等,放送,何如?傳曰,允。
副應敎李得一疏曰,伏以臣之承重祖母,貞疾沈頓,源委深痼,痰癖虛勞,已屬膏肓,顧臣早孤孑然,終鮮兄弟,牀褥刀圭,無可代勞。揆以情理,夫豈有離捨病側之望,而臣自六月以後,叨冒館銜,薄卸旋縻,殆無旬月之閑,遂至半年之久,含畏恩義,抑情供職,每當瑣直,度夜如歲,中心焦結,寤寐不寧矣。又自比日以來,將攝失宜,重觸寒冷,荐經關格,氣逆而坐臥俱妨,胃滯而寢啖全廢,宿症兼發,眞元日下,目今諸節,倍覺澟綴,朝夕扶將,惟臣一人,而除非解職調護,盡誠醫餌,則竊恐日就澌頓,無以責效於時月之內,情私所迫,不暇緩聲,玆敢披瀝籲號於旻覆之天。伏乞聖慈,特垂憫諒,亟將臣本兼諸任,竝許刊免,仍降威罰,以彰其慢,千萬幸甚。
己丑十二月初一日辰時,上具翼善冠,御袞龍袍,出資政門,御崇政殿月臺。親臨黃柑殿座入侍時,行都承旨蔡濟恭,左承旨洪良漢,右承旨李命植,左副承旨徐有良,右副承旨朴大有,同副承旨徐有寧,記事官李範濟,假注書丁志元,記事官兪漢謹·金夏材,以次侍立訖。上命儒生入庭。上曰,鄕儒幾來乎?濟恭曰,貿正草來者,似未盡來矣。上曰,使臣到何處乎?濟恭曰,似入柵門矣。上曰,喧譁皆緣隨從矣。今日則可謂從容矣,儒生濟濟矣。濟恭曰,無隨從故然矣。上曰,金夏材,今日爲下番乎?濟恭曰,然矣。上曰,是豈自强?意實在焉。今當月朝何闕?今日當晝講,儒臣試官外入侍,時刻待下敎,只入正時,入于便殿。出傳敎上曰,況今年,今番京外殿最另飭,俾無闕焉。應爲不爲者,該房承旨察推,開坼後當爲親政,以此豫爲分付兩銓。出傳敎朴相德曰,今當政月,宣薦以口傳差出,何如?上曰,然矣。上曰,儒臣無在外者乎?有良曰,似聞無在外者矣。上曰,林鼎遠,以特旨爲玉堂乎?命植曰,然矣。上曰,庶民多於儒生乎?儒生多於庶民乎?濟恭曰,庶民多於儒生矣。上曰,守令年紀,以六十七爲限乎?濟恭曰,三年窠則以六十六爲限矣。上曰,宣傳官一人去果川,一人去楊州,問捧糴與舊逋,受納幾許與否而來。上曰,今日儒生多矣。東西月廊許之。上謂世孫曰,體汝祖之此意,若得良弼,豈不爲幸乎?上曰,儒生若攫柑,則一榜當停擧分付。上曰,鄕儒則齊立,京儒則齊坐。仍命頒柑,以擬周大司徒請以鄕三物敎萬民,表出題,命濟恭讀癸亥榜目訖,進御湯劑還內,諸臣遂退出。
己丑十二月初一日未時,上御集慶堂。藥房入診入侍時,都提調韓翼謩,提調洪麟漢,副提調蔡濟恭,記事官李範濟·兪漢謹·金夏材,醫官許礈·李以楷·鄭允協·慶絢·吳道炯·鄭允說·柳光翼·李養善·李長周,以次進伏。翼謩曰,月臺臨御還內後,聖體若何?上曰,一樣矣。進湯劑。上曰,蜜棗置之,診候依例爲之。礈診候曰,左右三部調均,而滑體好矣。諸醫官診候後,皆以次陳達訖。上曰,金領府事之婚事,甚難處矣。仍命書傳敎曰,今覽領府事箚,其誠過矣。欲一下問而賜批,玆事問於重宰乎,問於侍從乎?當予亦從容靜思,下詢諸大臣而賜答,待朝時原任入侍。上曰,都承旨考古文大學來乎?濟恭曰,考來矣。上曰,讀之。讀訖。上笑曰,其文如領府之婚事,甚錯亂矣。翼謩曰,夕湯劑,依例爲之乎?上曰,依前爲之。諸臣以次退出。
己丑十二月初一日未時,上御集慶堂。晝講入侍時,特進官趙榮進,同知事李重祜,參贊官洪良漢,侍讀官任希敎,檢討官徐有隣,假注書丁志元,記事官兪漢謹·金夏材,以次進伏訖。上講大學經一章,命上番讀奏,各陳文義。榮進曰,明其明德,止於至善,極盡工夫矣。上曰,然矣。豈不體念?命下番陳文義。有隣曰,今當陽復,聖德益加明德焉。上曰,小學云昔非不足,今豈有餘,反而思之,昔旣不足,何論有餘矣?命參贊陳文義。良漢曰,三綱領八條目,在於明德,敢望體念焉。上曰,近誦大學,朱夫子之爲夫子,觀序文可知矣。命良漢讀奏金領府事箚子。上曰,諺出之說可怪矣。上曰,藥房提調持湯劑。更爲入侍。出榻敎經筵官先退出。
己丑十二月初一日酉時,上御集慶堂。科次入侍時,試官判府事金陽澤,行司直趙暾,刑曹參判李惟秀,副司直尹東昇·具庠,修撰沈頤之,副修撰李碩載,右承旨李命植,假注書丁志元,記事官兪漢謹·金夏材,以次進伏訖。陽澤曰,今日試券似多,而一處考之,則似爲遲延,分考,何如?上曰,分三考,可也。上曰,藥房提調持湯劑,更爲入侍。出榻敎翼謩曰,午間聖候若何?上曰,一樣矣。翼謩進湯劑,上進御。翼謩曰,明日湯劑,何以爲之?上曰,依例。上曰,今日呈券多矣。以此觀之,則儒生似爲多入庭矣。翼謩曰,近來罕出表,故儒生似爲艱澁矣。上曰,然矣。命藥房退出,陽澤考試訖,進奏。上曰,居首幼學趙載偉,卽赴殿試,之次幼學宋策,進士姜必敎,各給二分。出傳敎上曰,製述入格三人,內局入侍,同爲入侍。出傳敎上曰,坐直承旨入侍。出榻敎徐有寧進伏,命讀吏曹參判李潭病不得上去狀啓。上曰,受由已久,尙無消息,有此來狀,都政之日,豈可徑遞?此狀啓下送,其令俟間,卽爲上來。出傳敎命讀副應敎李得一疏。上曰,近者儒臣,濟濟有十八,則須資足矣。其何尋章?且近者此等之章,酬應苦,踏下者多故望此,其涉非矣。政院亦何循例捧納乎?此章,給之,當該承旨推考。出傳敎仍命退出。
己丑十二月初一日二更一點,上御集慶堂。藥房入診入侍時,都提調韓翼謩,提調洪麟漢,副提調蔡濟恭,記事官李範濟·兪漢謹·金夏材,以次進伏訖。翼謩曰,夜已深矣,聖體若何?上曰,一樣矣。進湯劑。上曰,蜜棗置之。命退出,藥房退出。
上在慶熙宮。停常參·經筵。
朴大有啓曰,大司憲·執義未差,掌令崔光璧在外,一員未差,持平盧瑞國在外,一員未差,今日以監察茶時之意,敢啓。傳曰,知道。
藥房都提調韓翼謩,提調洪麟漢,副提調蔡濟恭啓曰,昨日親臨試士,入夜酬應,伏未審夜間,聖體調攝,若何,寢睡·水刺之節,亦何如?臣等率諸御醫,趁早入診,詳察聖候爲宜,王世孫氣候,亦何如?臣等不任區區憂慮,敢來問安,竝此仰稟。答曰,知道。予則一樣,世孫氣候,亦一樣,下敎時入侍,宜矣。中宮殿·惠嬪宮,藥房口傳問安。答曰,知道。
傳于徐有寧曰,內局入侍,時原任大臣同爲入侍。
李命植啓曰,吏曹參議金相翊,除拜後過三日,不爲出肅,依定式推考警責,仍卽牌招察任,何如?傳曰,允。
又啓曰,卽者吏曹郞廳來言,今日爲政事,命下,而判書申晦病不來,參判李潭,受由在外,參議金相翊牌不進,傳旨未下,不得開政云,判書申晦,卽爲牌招開政,何如?傳曰,允。
以承傳色,口傳下敎曰,判書更爲牌招開政。
李命植啓曰,吏曹判書申晦牌不進,推考傳旨,今方捧入,而開政命下之後,如是違牌,不卽擧行,事甚未安,竝卽牌招開政,何如?傳曰,允。
又啓曰,吏曹判書申晦,再招不進,推考傳旨,今方捧入,而開政命下之後,連違召命,不卽擧行,事體誠極未安,所當更請牌招,而一日三牌,有傷事體,何以爲之?敢稟。
傳于李命植曰,開政催促。
傳于徐有良曰,內局入侍。
有政。吏批,判書申晦,參判鄭尙淳牌不進,參議李徽之進,同副承旨徐有良進。啓曰,判書申晦,參判鄭尙淳,竝牌招不進,小臣獨政未安,何以爲之?敢稟。傳曰,只出緊任。
以趙榮進爲大司憲,嚴璘爲大司諫,尹師國爲執義,李壽勛爲司諫,金養心爲掌令,柳薰爲持平,李翼運爲正言,徐有元爲弼善,徐簡修爲刑曹正郞,成光默爲監察,金遵爲南海縣令,金東淵爲注書,工曹佐郞洪樂彬爲,永柔縣令趙㻐仍任事,承傳,姜必敎爲司饔奉事。
兵批,判書朴相德病,參判閔弘烈病,參議金致恭入直進,參知朴起采病,同副承旨徐有良進,以池日恒爲楊花別將,副護軍權栻·鄭與曾·李邦五·田光說·具世溫·李廷默·具明遠·申潚·李周爀,副司直李潭·洪重一·李應協·鄭光忠·李宜老,副司果李溎。
徐有良,以兵曹言啓曰,兼司僕將柳鎭說,病難供職,呈狀乞遞,宿衛輪番之任,不可久曠,今姑改差,何如?傳曰,允。
徐有良,又以兵曹言啓曰,今十二月初一日,仁川居業武金萬重稱名人,自興化門入內,差備門外擊錚,依例令攸司囚禁治罪,當該守門將李斗周,依定式推考,何如?傳曰,允。
以承傳色,口傳下敎曰,次對明日爲之矣。次對則以初四日爲之,殿最盡爲之事,卽爲分付。
領府事金致仁箚曰,伏以臣,身遭不幸,理難泯默,猥陳微諒,冀蒙俯察,及承批旨,不賜允從,至擧先故,勉諭敦至,俾臣勿讓,臣伏地感惶,繼以恧蹙,莫知所以自措也。嗚呼,以臣子婚媾之私事,而上勤君父之眷念,如今日事者,於古有之乎?臣雖愚迷,猶知感恩,苟非甚不獲已,何敢故爲違越,至於洊瀆而不止也哉?人家親議,始末參差者,世或有之,奚獨彼家爲然哉?初雖齊議而許之,後欲追悔而改之,則在臣,猶當任之,非可以執契而責之者,矧臣輕信諺書,自欠周詳,則所失在此,又何咎彼?只緣此事,猥徹上聞,宣齎隨下,以至今彼此俱隘之境耳。其間辭說,何所不有?知其事者,爲臣悶之,不知其事者,輒多疑臣,臣雖戶說,有難自明,顧臣忝居於大官之列,所議者人倫之始,而冒涉嫌疑,少或不信,則心跡冞晦,聽聞滋惑,此在臣身,已非細故,其於古聖王順男女重婚姻之義,關係又何如也?臣誠不忍由臣之故,而仰累治敎也。設令臣,今日捨是,而終身鱞獨,可以有室而無室,可以有子而無子,所惡有甚,義在不爲,況未必其因此而遂至於廢倫者乎?儻蒙依臣所請,收還前命,彼得自遂,臣亦遠嫌,則是聖德如天,無物不體,而臣又可以安意他圖,仰承鴻私,言出肝膈,斷非飾讓,惟聖慈,更加三思,亟下兪音焉,臣無任瞻天祈懇之至。取進止。答曰,省箚具悉卿懇。卿之固執,予雖曰,過矣,方在大官,豈比匹夫之志?召時原任,意蓋在矣。今聞難以强迫,雖然豈云某家?士庶猶顧助,況卿乎?初下敎勿施,令該廳·該曹,婚需臨時顧助,以示予思先卿之意,卿須從此安心,諒予心而速善諧事焉。仍傳曰,遣史官傳諭。
己丑十二月初二日辰時,上御集慶堂。藥房入診,時原任大臣同爲入侍時,都提調韓翼謩,提調洪麟漢,副提調蔡濟恭,記事官李範濟·兪漢謹·金夏材,領議政洪鳳漢,左議政金相福,判府事金陽澤,右議政金尙喆,判府事李昌誼,醫官許礈·李以楷·鄭允協·慶絢·吳道炯·鄭允說·柳光翼·李養善·李長周,以次進伏。翼謩曰,夜間,聖體若何?上曰,一樣矣。翼謩曰,寢睡·水刺之節,亦何如?上曰,如前矣。翼謩曰,中宮殿氣候,若何?上曰,亦一樣矣。進湯劑,進蜜棗。上曰,只兩廳首醫診候。礈診候曰,左右三部調均,而滑體一樣矣。允協進候曰,左右三部調均,而滑體一樣矣。上曰,直赴人入侍。趙載偉進伏。上曰,汝文誦之。載偉誦之。上曰,其聲斷續,初登嚴畏之地,不是異事,其貌樣好矣。其兄載俊之擧止,亦好矣。鳳漢曰,其文近來科作,初見矣。宋策進伏。上曰,汝文誦之。誦訖。上曰,其文亦如何?鳳漢曰,亦善作矣。姜必敎進伏,誦訖。鳳漢曰,此人卽姜必履之弟也。爲禁都三十二朔而遭故,銓曹若借一窠,則當爲陞六,而近無公道,甚矜惻矣。上曰,然乎?命書傳敎曰,製述坼榜第三人姜必敎,卽故承旨姜必履之弟,尙今思其兄,聞其弟之入格,予心愴然,兼欲見而召之,今日聞領相所奏,卽前銜而已。滿朔遭故云,若思其兄,宜用其弟,令銓曹,六品窠若有窠,都政前,卽爲懸註調用,以示予意,雖無窠,月初節製,意亦在焉。依頃者例,應陞者先陞備擬。鳳漢曰,有今朝入侍之命,故敢達矣。當初仰達,臣實輕先矣。上曰,助婚之需,何以區處乎?此事誠悶矣。相福曰,助婚之需,其家不受云矣。上曰,然乎?仍命書批答。上笑曰,領府眞所謂事不諧意也。鳳漢曰,工曹佐郞洪樂彬出六,未經一考,遽陞五品,事甚不然,銓堂推考,刑正望勿施,仍任前職,何如?上曰,依爲之。出擧條鳳漢曰,日前筵中,自上以靈城君家零替,深示憫憐之意矣。臣退聞,故判書朴長遠,奉其外祖江都殉節都正沈誢之祀,而今其長孫仁榮主之云,沈誢奉祀〈孫〉錄用事,曾有承傳矣。勿論三十朔窠與齋郞,依前承傳,擧行於今番都政事,分付銓曹,何如?上曰,今聞所奏,果有下敎,今番都政,調用事三字,懸註備擬。出擧條上曰,先正沙溪奉祀孫誰也。鳳漢曰,卽前牧使金相說,而累經州郡,且有治績,作散已久,方居鄕中,先正子孫,非無高官大爵,而奉祀孫,家貧無職,故香火未免蕭條,銓曹之不爲檢擧,誠爲慨然矣。上曰,令銓曹調用,可也。出擧條命書傳敎曰,初四日初七日,當香祗迎,儀註置之,依例擧行。上曰,合製被抄儒生,明日使之待令。出榻敎上曰,藥房提調持湯劑,更爲入侍。出榻敎命書傳敎曰,明日無故日,次對進定於明日。又命書傳敎曰,新除授吏曹參判·參議,一體牌招。又命書傳敎曰,旣飭殿最,況六部長乎?戶判·內局提調之任許遞,其代行司直趙暾除授。上曰,刑曹正郞洪樂彬望勿施,工曹佐郞仍任。出榻敎命書傳敎曰,政事當日爲之。進湯劑。上曰,蜜棗置之。翼謩曰,夕湯劑,依例爲之乎?上曰,如例爲之。諸臣以次退出。
己丑十二月初二日酉時,上御集慶堂。藥房夕診入侍時,都提調韓翼謩,提調趙暾,副提調蔡濟恭,假注書丁志元,記事官兪漢謹·金夏材,以次進伏訖。翼謩曰,聖候若何?上曰,一樣矣。翼謩進湯劑,上進御。翼謩曰,明日湯劑,如例乎?上曰,然矣。都提先退。上曰,殿最申飭之時,況東銓,多有擧行之事,而其雖下敎,參議亦闕,參判不可一任等待,許遞,參判·參議前單入之。出傳敎參判鄭尙淳,參議李徽之落點,仍命退出。
上在慶熙宮。停常參·經筵。
藥房都提調韓翼謩,提調洪麟漢,副提調蔡濟恭啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣矣。下敎時入侍,宜矣。中宮殿·惠嬪宮,藥房口傳問安。答曰,知道。
朴起采啓曰,憲府連日監察茶時,諫院闕啓,俱涉未安,除在外外,未肅拜人員,竝卽牌招,何如?傳曰,允。
以承傳色,口傳下敎曰,昨日政除拜臺臣,一竝牌招,使爲守令署經,牌去來申飭。
又下敎曰,申飭若何,而歲暮若此,極爲駭然,牌不能檢飭承旨,爲先遞差,持牌往來下人,開陽門外,使秋曹郞廳皆決杖一百。
又下敎曰,濟州十一運十二運上來云,何處今始來乎?二運去處亦知乎?問而奏達,惠廳及內司所給之物,依前日給之事,分付後入侍。
蔡濟恭啓曰,新除授注書金東淵,時在江華府,斯速乘馹上來事,下諭,何如?傳曰,允。
徐有良,以都摠府言啓曰,副摠管臣金光國,以同義禁,本府坐起,晝仕出去之意,敢啓。傳曰,知道。
傳于李命植曰,平安監司,內局入侍,同爲入侍。
又傳于命植曰,南海縣監,仍令辭朝,內局入侍,同爲入侍。
又傳于命植曰,內局入侍。
注書金東淵在外,代韓德厚爲假注書。
李命植,以侍講院言啓曰,本院新除授弼善徐有元,時在京畿廣州地,書筵入番事緊,斯速乘馹上來事,下諭,何如?傳曰,允。
吏曹口傳政事,以柳善養爲右通禮。
蔡濟恭,以禮曹言啓曰,各司殿最,今日盡爲之事,命下,而臣曹則判書,方在平安監營任所,姑不得擧行之意,敢啓。傳曰,知道。
朴起采,以義禁府言啓曰,李壽勛海南縣投畀,尹師國海美縣投畀,皆令當日押付事,命下矣。以傳敎內辭意,具罪目,依例發遣府羅將,卽爲押送于各其配所之意,敢啓。傳曰,知道。
以承傳色,口傳下敎曰,水刺時相値,卿等早休焉。
又下敎曰,明日祗迎後,崇政殿當爲朝講·次對,時刻安徐。
敎平安監司閔百興書,王若曰,周家軫旬宣之方,得召伯而治陜,宋朝重牧禦之任,仗冠公而鎭邊,在前代亦難其人,顧今日誰膺是選?惟卿,夙負公輔器標望,綽有古大家典型,風儀魁梧,鎭物則山峙而不拔,智慮周洽,處事則水流而無停。繼乃祖乃兄,慰我亡鑑餘慟,有是父有是子,倚汝作棟樑姿。推鈴閣分憂之誠,抱負薄試於按節,移樞院贊猷之悃,公平更稱於提衡。雖藎臣不欲遠離,奈箕封實難其任。四十之州郡霧列,錢穀甲兵之鄕,百萬之生靈星羅,玉帛子女之所,檀君之世已遠,安知俗風之不渝?薊門之疆相連,尤宜陰雨之必備,將欲托軍民兼總之重,必須望實俱著之人。玆授卿以平安道觀察使兼兵馬水軍節度使·巡察使·管餉使·平壤府尹,卿其益勉共休戚之忱,往塞一委寄之意。襲踵武於五世之內,宿望無愧於肖孫,聯牙纛於十年之餘,前功俾卒於賢弟,惟施措可從便否,若稟裁厥有典常。於戲,緩裘帶於第一江山,來何暮也,阻冠冕於九重天陛,行且召之。故玆敎示,想宜知悉。修撰徐有隣製進
己丑十二月初三日辰時,上御集慶堂。藥房入診,平安監司同爲入侍時,都提調韓翼謩,提調趙暾,副提調蔡濟恭,記事官李範濟·兪漢謹·金夏材,平安監司閔百興,醫官許礈·李以楷·鄭允協·慶絢·吳道炯·鄭允說·柳光翼·李養善·李長周,以次進伏訖。翼謩曰,夜間,聖體若何?上曰,一樣矣。翼謩曰,寢睡·水刺之節,亦何如?上曰,如前矣。翼謩曰,中宮殿氣候,何如?上曰,一樣矣。進湯劑,進蜜棗。上曰,只兩廳首醫診候。礈診候曰,左右三部調均,而滑體好矣。允協診候,亦以此陳達。上曰,予之八味元,何日入之乎?翼謩曰,初六日當入之耳。百興進伏。上曰,箕伯得人矣。命退出。上曰,濟州柑運消息聞之乎?濟恭曰,十一二運,入來云矣。上曰,同副入侍。徐有寧進伏。上曰,柑運連爲入來與否,問于先來人以奏,衣資等物,依例題給事,亦爲分付。上曰,南海縣令金遵,司饔主簿姜必敎入侍。濟恭曰,金遵待令,而姜必敎,不爲待令矣。命書傳敎曰,守令與姜必敎留待事,下敎,而不待,故謂以中官之不傳,下問,中官果傳,而中間不傳云,近者此弊多矣。不能檢飭當該承傳色中官,爲先從重推考,南海縣令金遵,爲先入侍,昨已下敎,君命當信,姜必敎,亦令來待。上曰,南海縣令入侍。出榻敎上曰,司饔院官員入侍。出榻敎上曰,合製被抄儒生入侍。出榻敎命書傳敎曰,承旨有闕,代參知朴起采除授,牌招察任,房順房。上曰,牌去來,何承旨爲之乎?濟恭曰,該房爲之矣。上曰,臺臣承牌知奏。濟恭曰,都憲趙榮進,司諫尹師國,掌令李壽勛,牌不進矣。命書傳敎曰,噫,于今朝鮮,若故判書朴師洙之言,兩司將減省乎?特敎之下,無端違牌者多,事之寒心,莫此爲甚。況都憲?人皆若此,予則曰,兩司減省,都憲宜先也。此何事體,此何道理?李壽勛·尹師國之違牌勿論,茶牌署牌,事體寒心。李壽勛·尹師國,只一倂重推,自都憲,更爲牌招署經。上曰,其餘臺臣承牌知奏。濟恭曰,大司諫嚴璘,掌令金養心,亦牌不進矣。命書傳敎曰,纔申飭,而薇垣皆違牌云,此何事體?一倂只推,一體牌招,合製儒生十六人,以次進伏。上命次第誦其科作,至李種徽。上曰,誰乎?濟恭曰,廷喆之子矣。上曰,汝父食五合飯,自二更至日出穩睡云,然乎?種徽曰,然矣。上曰,異常矣。至朴馨德。翼謩曰,潛冶知誡之後孫矣。上曰,然乎?靈枕事,當詳問矣。汝家靈枕,三年爲之,而葬後則主神,入於靈枕云,然否?馨德曰,三年之說,世間浪傳,而至小祥設靈枕,葬後則只設靈枕,而主神則不入矣。至宋俊載。上命進前,執手嗚咽曰,汝母安過乎?汝則不誦,可也。命退出,金遵進伏。上曰,其貌好乎?濟恭曰,然矣。姜必敎進伏。上曰,思爾兄,心益愴。命退出。上曰,藥房提調持湯劑,更爲入侍。出榻敎進湯劑,進蜜棗。翼謩曰,三貼待下敎入之乎?上曰,依爲之。藥房退出。上曰,臺臣承牌知奏。濟恭曰,盡爲再牌不進矣。上曰,五臺前望入之。命書傳敎曰,此何國綱,此何事體?暮年暮歲,不可尋常處之。大司憲趙榮進,其後都憲初也,大司諫嚴璘,頃者處分後亦初也,俱宜有參酌之道,而亦不可循例處之,竝施不敍之典。尹師國·李壽勛,初牌無端,況再牌乎?其中李壽勛,此非玉堂,則何敢若此?通禮亦逡巡,他尙何說?先遞本職,海南縣投畀,尹師國,亦遞本職,海美縣投畀,皆令當日押付。金養心,違牌雖無端,再牌獨漏,不無差等,施以削職之典。宋瑩中爲大司憲,行副司直鄭運維爲大司諫,黃榦爲司諫,李得一爲執義,右通禮元啓英爲掌令,牌招署經。上命退出,諸臣以次退出。
上在慶熙宮。停常參,只朝講。
明聖王后忌辰齋戒。
藥房都提調臣韓翼謩,提調臣趙暾,副提調臣蔡濟恭啓曰,伏未審夜間,聖體調攝,若何?痰候,何如,寢睡·水刺之節,亦何如?臣等率諸御醫,趁早入診,詳察聖候爲宜,臣等不任區區憂慮,敢來問安,竝此仰稟。答曰,知道。予則一樣,朝講時入侍,宜矣。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
以承傳色,口傳下敎曰,都承旨持小學指南,朝講以參贊官入侍,單子先入之,詣閤後正時入之。
徐命善,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
徐命善啓曰,大臣·備局堂上,依下敎來待矣。
傳于徐有寧曰,內局入侍。
兵曹口傳政事,副司直元仁孫。
金應淳,以吏曹言啓曰,明日香祗迎時,通禮不可不備員,而右通禮未差之代,口傳備擬以入之意,敢啓。傳曰,知道。
朴起采,以刑曹言啓曰,持牌去來下人,開陽門外,使秋曹郞廳,皆決杖一百事,命下矣。依傳敎,牌去來下人司憲書吏林命福·金麟輝·鄭興福,司諫院書吏鄭國彬·朴聖彬等,各決杖一百之意,敢啓。傳曰,知道。
徐命善,以訓鍊都監言啓曰,四營入直都監軍,禁御兩營未上番前,各減二十名事,命下矣。依傳敎,東營·西營·南營·北二營四處,各減二十名之意,敢啓。傳曰,知道。
金應淳,以忠勳府言啓曰,本府今秋冬等褒貶,當爲磨勘,而有司堂上仁陽君臣李景祜,平安監司遞職後,姑未上來,完恩君臣李殷春,時在平安兵使任所,有司堂上不齊,限內不得爲之之意,敢啓。傳曰,知道。
以濟州防禦使安宗奎狀啓明月鎭居良人李永發等渰死事,傳于洪良漢曰,令本道恤典擧行。
己丑十二月初四日辰時,上詣延和門前,香祗迎入侍時,行都承旨蔡濟恭,左承旨洪良漢,右承旨李命植,左副承旨徐有良,右副承旨朴起采,同副承旨徐有寧,記事官李範濟,假注書韓德厚,記事官兪漢謹·金夏材,以次侍立,上具翼善冠·黑圓領袍,乘輿出通陽門,詣延和門外,香祗迎訖,隨香詣興化門乘輿。濟恭曰,內局請承候矣。上曰,入侍。藥房都提調韓翼謩,提調趙暾,醫官許礈進伏。翼謩曰,夜間,聖候何如?上曰,一樣矣。翼謩曰,寢睡·水刺之節,何如?上曰,如前矣。翼謩進湯劑,上進御訖。翼謩曰,再貼湯劑,晝講後入之乎?上曰,依爲之。仍命讀崇陵忌辰祭報府,濟恭讀畢。上曰,曾前特敎陞六,先皆調用,而近者其法解弛,今聞祝史趙載翰之名,乃覺其弟,尙衣院官員陞六之後,今已歲暮,而尙未擧行,若如姜必敎提醒,然後乃擧行耶?事體寒心,當該政官,從重推考,其令都目前卽爲擧行。出傳敎上曰,鍮硯,一番御用後改造則有弊,此後雖御用,勿爲改造,可也。各司殿最,幾何來乎?濟恭曰,吏曹·兵曹·禮曹外,幾皆爲矣。上曰,講罷後,當詣承文院,奉覽皇朝馬牌,承文院官員及尙瑞院官員,待令於槐院,可也。上曰,承文院歷臨。出榻敎上曰,禮房承旨,馳詣崇陵,奉審以來。出榻敎上曰,禮房,東五陵及懿陵,皆爲奉審以來。命植承命出去。上更命進前曰,獻官例於關王廟食朝飯,緩緩出去,勿使淸恩君飢也。仍命排立砲手退去,詣崇政殿行朝講。
同日巳時,上御崇政殿。朝講入侍時,領事金相福,知事鄭弘淳,特進官韓光會·鄭光忠,大司憲宋瑩中,行大司諫鄭運維,參贊官蔡濟恭,侍講官徐浩修,檢討官李命彬,假注書韓德厚,記事官兪漢謹·金夏材,以次進伏訖。上講小學,自古者小學,止惟聖之謨。命浩修讀之,浩修讀畢。上曰,只講書題。題辭似如何?參贊官讀小學指南,可也。濟恭讀畢。上曰,此書曾講於思賢閤矣。其時校正諸臣中,兪奉朝賀·尹領府事,已作故矣,此書曾慮草率矣,今知足可用矣。仍命奏文義。浩修曰,躬行心得之效,自灑掃應對,至元亨利貞,皆有條理,參互此書,益加省察焉。上曰,好矣。命彬曰,伏見指南之篇,益仰聖學之深於小學,以臣淺識,豈敢有所仰陳者,而第是人心操捨,毫忽之間,題辭所云思罔或逾,蓋欲其無時不然,無事不存,亦中庸戒謹恐懼之意也。伏望於此,益加體念焉。上曰,所奏,是矣。相福曰,小學書題·題辭,乃修齊治平之本,聖學旣以小學爲本,誠如本立道生之言,本旣立矣,宜勉道生矣。上曰,所奏,好矣,而本已不立,道何生也?弘淳曰,治平之道在此一書,益加勉勵,俾有實效焉。上曰,所奏切實矣。光會曰,小學之道,兼言大學之道,德崇業廣,然後可以兼備矣,以此加勉焉。上曰,好矣。光忠曰,小學之方,推以至於治平,以柑製命題觀之,實仰聖工之冞高,而益爲加勉伏望。上曰,所奏,好矣。瑩中曰,小學,乃聖上積年着工之書,指南,蓋出於躬行心得之要,以賤臣謏學,何敢有敷衍仰勉之語乎?上曰,此言,予實愧矣。運維曰,臣伏見指南,聖學高明,發前人所未發者多,如臣末學,何敢仰對,而臣聞責難於君,謂之恭,書曰,非知之艱,行之惟艱,又曰,終始惟一,是乃日新,敢以此二語仰獻焉。上曰,所奏,誠是矣。濟恭曰,萬善足爲之足字,體念於不足處,益爲加勉,則萬善足矣。上曰,所奏,誠是矣。經筵官先退。上曰,備局堂上入侍。出榻敎仍行次對。
同日午時,上御崇政殿。大臣·備局堂上引見入侍時,領議政洪鳳漢,左議政金相福,右議政金尙喆,行司直韓光會,知敦寧鄭弘淳,兵曹判書朴相德,戶曹判書洪麟漢,行司直金時默,行司直具善復,行司直李章吾,刑曹判書元仁孫,行司直金器大,行副司直金孝大,行副司直李重祜,大司憲宋瑩中,行大司諫鄭運維,應敎徐浩修,左副承旨徐有良,假注書韓德厚,事變假注書兪彦脩,記事官兪漢謹·金夏材,以次進伏訖。鳳漢曰,日間,聖候何如?上曰,一樣矣。鳳漢曰,寢睡·水刺之節,何如?上曰,如前矣。鳳漢曰,中宮殿氣候,何如?上曰,一樣矣。仍命藥房提調持湯劑,更爲入侍。都提調韓翼謩,提調趙暾,持湯劑進伏。翼謩曰,寒殿久臨,俄間,聖候何如?上曰,一樣矣。翼謩進湯劑,上進御訖。鳳漢曰,提調趙暾,今則行公,幸矣。上曰,非但內局,此後則他職,亦當行公矣。鳳漢曰,然矣。翼謩曰,第三貼,何時入之乎?上曰,待下敎入之。翼謩·暾先退。鳳漢曰,殿下於小學,躬行心得,治平之化,臣實欽仰,而鄕無善士,世乏良材,必使鄕有善士,借其名位,則好矣。上曰,誰也?奏之。鳳漢曰,祭酒金元行,加資已久,而尙未陞庸矣。上曰,鄕有善士則可,鄕有縉紳則不可。此人若擢用,則裕昆錄將無,而諸儒必困予矣。勿復言,廟謨爲之。鳳漢曰,倭人供米,每每退年之請,極爲痛駭,差倭之來,今已屢月,有例之事,亦難牢拒,與其相持,毋寧遄許,實合於誠信侍遠人之道矣。上曰,前許之事,豈可若是相持,況歲暮乎?特爲許施事,分付菜伯。出擧條鳳漢曰,四營門番軍,曾有前例,各爲減數,何如?上曰,曾有前例,而莫能記莫能諭,今聞相臣所奏,其亦晩矣。外四營入直都監軍,禁御兩營上番軍未上番前,各減二十名。出傳敎上曰,減番事,訓將卽爲擧行。章吾先退。鳳漢曰,左峴築城處,新帥臣,似當一番往審,帥臣則有不敢狀請,自朝家,特令往來,好矣。上曰,卿旣陳達,使之卽爲往審,可也。出擧條上曰,楊州·果川摘奸宣傳官入侍。出榻敎宣傳官李運祥·金百彬進伏。上曰,捧還上幾何?運祥曰,楊州還上,竝耗一萬七千六百九十八石內,已捧一萬六千九百二十九石三斗,未捧七百六十九石一斗矣。上曰,李潤成,頃日入侍,聞所奏,善矣。鳳漢曰,楊州善治,捧還上亦多,而二面難捧云矣。百彬曰,果川還上,已捧六千八百十六石,未捧一百九十五石矣。上曰,果川倅誰也?百彬曰,兪彦肅也。上曰,宣傳官退去。運祥·百彬先退。鳳漢曰,以楊州見之,諸處還上未捧,似不多矣。上曰,暮年法殿次對,欲行惠政於民,停捧,何如?鳳漢曰,前此不爲此時停捧矣。相福曰,此不可輕爲停捧矣。尙喆曰,今歲則當捧,而停捧則似早矣。上曰,舊逋當停捧乎?大臣·諸備堂,各奏所見,可也。鳳漢曰,舊逋停捧,亦難輕議矣,相福曰,雖停捧,時尙早矣。尙喆曰,今年旣非大歉,則遽爲停捧,難矣。光會曰,還上盡捧後,舊逋當議停捧矣。弘淳曰,停捧,乃惠民之政,而小民則必先捧,土豪則觀望不納者多,於小民別無惠矣。相德曰,停捧似難矣。麟漢曰,雖停捧,今則太早,在前今月念間,或下敎矣。時默曰,今年數年中最登,停捧姑難輕議矣。善復曰,似不可遽爲停捧矣。章吾曰,停捧太早矣。仁孫曰,諸道舊還某石中,限某石停捧,則似好矣。器大曰,還上,慘凶外,難以停矣。孝大曰,今年當責準捧,不可停捧矣。重祜曰,今年實非停捧之年也。鳳漢曰,如秋判所奏,定數停捧,則道臣當闊狹爲之,此言,好矣。麟漢曰,雖欲停捧,今年內難以周旋知委於諸道矣。上曰,後日次對稟定,可也。此事民間必聞之,而誠如戶判所奏,今年則似難周旋矣。今日乃齋戒,臺臣雖難傳啓,所懷則當爲之矣。瑩中曰,前後被謫之類,次第施以曠蕩之典,在廷諸臣,莫不欽歎,而獨於李宜哲,尙靳一霈。其所獲罪,臣固知出於匪怒之敎,而宜哲,年近七十,病又沈痼,久滯瘴鄕,生還未易,此等處,宜有軫念之道,故敢此仰陳矣。上曰,此則非矣,遞差。瑩中退出。運維曰,齋戒日不得傳啓,而別無所懷矣。鳳漢曰,禁將兼帶捕將,屢次乞解矣。上曰,勤於國事,勞瘁已多,使之休息,好矣,張志恒可行公乎?龍虎將,似難兼矣。鳳漢曰,龍虎將,例多兼者,而大體兼爲捕將矣。上曰,右捕將具善復許遞,其代前捕將張志恒除授牌招,傳授命召及大將牌·傳令牌。出傳敎上曰,啓覆幾人,而或有京人耶?仁孫曰,五十中京人,卽金鳳大也。上曰,今日是齋戒,此等事,不可爲矣。有良讀減番軍草記。上曰,大臣及承文提調,入侍于承文院。出榻敎上仍詣承文院。
同日未時,上詣承文院。入侍時,行都承旨蔡濟恭,左承旨洪良漢,左副承旨徐有良,右副承旨朴起采,同副承旨徐有寧,記事官李範濟,假注書韓德厚,記事官兪漢謹·金夏材,以次侍立。上曰,誤向前路駕·前騎堂,竝從重推考。乘輿出宜秋門,詣承文院,下敎曰,三公及承文提調·承文院入直官員入侍。領議政洪鳳漢,左議政金相福,右議政金尙喆,承文提調鄭弘淳·洪鳳漢·元仁孫·金器大·李重祜,入直官員洪龜瑞進伏。鳳漢曰,今因此院殿座,敢達矣。尙衣院,去此過送處,而多傷毁處,可悶矣。上曰,織造廳在乎?鳳漢曰,在矣。上命入勅文櫃讀奏,濟恭讀奏。上曰,大明勅文在乎?龜瑞曰,有風泉錄冊矣。上曰,入之。龜瑞奉入,濟恭讀奏。上曰,此冊名以風泉錄不合,卿等議定冊名,可也。鳳漢曰,名以延恩錄,似好矣。相福曰,名以感皇恩,則亦好乎。濟恭曰,名以聖朝制典,則未知何如。上曰,以追感皇恩編名之,何如?僉曰,誠好矣。上曰,此編與誌狀,無差殊乎?注書持入列聖誌狀上二卷。賤臣德厚承命奉入。鳳漢曰,考證則無異矣。上曰,此編校正,元仁孫·蔡濟恭爲之,則好矣。行狀,皆書之乎?仁孫曰,只集皇朝文字編成,好矣。上曰,曾見大明詔書原本矣,今則無之,未記見於何處,而誠可鬱矣。命尙瑞院官員,持馬牌櫃入侍。尙瑞副直長金熲,奉皇朝馬牌櫃進前。上曰,此櫃篆字,故判書金鎭圭篆矣。柳泰明曾言,櫃漆未盡矣,今則精漆矣。鳳漢曰,柳泰明,癸巳年承旨矣。上曰,此櫃奉安於何處?熲曰,官員所在室樓上奉安矣。上曰,馬牌數幾何?熲曰,七百七箇矣。上曰,皇朝年號鐵馬牌七百七箇,盛黑漆櫃錫粧飾,同藏於尙瑞院樓上庫中。出傳敎上曰,戶判知此,造給櫃子,可也。仍命入紙筆墨,親書追感皇恩編。又親書欽奉閣,又親書敬奉閣曰,敬奉閣懸板,此處揭之,欽奉閣懸板,下闕當揭之矣。鳳漢曰,寶墨煒煌,不勝欽仰矣。上曰,今日入侍諸臣,當印給一件矣。仍命尙瑞院官員先退,熲奉馬牌櫃出去。上曰,善爲奉安,可也。又命濟恭進前。上曰,風泉錄所載之文,承文院提調元仁孫·蔡濟恭,監印活字成儀軌,名曰追感皇恩編,一依符驗櫃,五字親書以下,入刻塡金,藏於閣中。出傳敎勿出朝報上曰,有莫重監役,秋判·知申本職許遞,前秋判,令該曹,卽爲口傳付軍職,前都承旨,戶曹參判除授,其令當日謝恩。出傳敎濟恭先退,上曰,禁將旣解捕將,曾經判書乎?鳳漢曰,未經判書矣。上曰,爲人勤實,必善爲之矣。命有良進前。上曰,秋曹劇務,豈可一刻曠官?判書有闕,代行司直具善復除授,牌招察任。出傳敎上曰,都承旨有闕,代禮曹參判金應淳除授,牌招察任,房順房,三院副提調例兼。出傳敎仁孫曰,監董時承文郞廳,當稟定矣。上曰,以今入直郞廳,仍爲監董,可也。仁孫曰,校書館官員,亦當稟定矣。上曰,擇人爲之,可也。尙衣院,爲殿最乎?起采曰,爲之云矣。上曰,其所奏雖駭然,豈有挾雜?不過無隱,昨拜今遞,其職名宜顧,亟寢大司憲宋瑩中特遞之命。出傳敎上曰,金應淳,在京乎?有良曰,在京云矣。上曰,都令,須用讀書人,奉親人,趁臘劑好爲之矣。上還入大內,諸臣以次退出。
己丑十二月初四日申時,上御集慶堂。藥房入診入待時,都提調韓翼謩,提調趙暾,副提調金應淳,假注書韓德厚,記事官兪漢謹·金夏材,醫官許礈·李以楷·鄭允協·慶絢·吳道炯·鄭允說·柳光翼·李養善·金世彦,以次進伏訖。翼謩曰,晩後,聖候何如?上曰,一樣矣。翼謩曰,中宮殿氣候,何如?上曰,一樣矣。翼謩曰,丸劑進御乎?上曰,姑未盡矣。翼謩進湯劑,上進御訖。翼謩曰,臣隨事鈍滯,今日未請診候,實爲惶恐,今則入診乎?上曰,兩廳首醫入診。礈曰,脈修左右三部調均,而滑體亦好矣。允協曰,脈候差勝矣。翼謩曰,風泉之感雖切,過時勞動,水刺不卽進御,伏悶。上曰,不知難矣。翼謩曰,明日湯劑如前乎?上曰,依爲之。翼謩·暾率諸醫先退。上命讀西伯·海伯祗受狀啓及使行狀啓,應淳讀畢。上曰,殿最入來處,注書知奏。賤臣德厚還奏曰,宗親府·儀賓府·戶曹·刑曹·中樞府·都摠府·濬川司·訓鍊都監·禁衛營殿最來矣。上曰,奉審承旨入侍。出榻敎右承旨李命植進伏。上着笠起居曰,何如?命植曰,崇陵陵上丁字閣無頉,祭物精潔,五陵皆無頉,守直官員皆在,懿陵亦無頉,而守直官有病,假官入直矣。上曰,崇陵祭物單子讀奏,五陵入直官員擧案,亦讀奏,可也。命植讀畢。上曰,懿陵陵官誰也?命植曰,望前鄭文啓,望後申大權也。上曰,凡事豫備應審處,故其於他陵,不無放過之道。此乃交替若干日間,而參奉鄭文啓若實恙,則申大權仍留待差,其何不可,而何敢取便代假官,而若是求便乎?此都城咫尺之地,故恒有此弊。今乃現露,事之可駭,莫此爲甚,申大權·鄭文啓,一倂汰去,以懲他人。出傳敎應淳曰,兩醫司藥材四季朔會計事,前戶判鄭弘淳,則知定式施行,前戶參閔百興,則難於會計云,至今相持矣,上曰,戶判明日內局入侍,同爲入侍。出榻敎上曰,承文院官員入侍。出榻敎洪龜瑞進伏。上曰,今日始役乎?龜瑞曰,明日元仁孫·蔡濟恭,來會相議,始役云矣。上曰,皇朝詔書原本,果無乎?龜瑞曰,遍搜而無之矣。上曰,知申出去後閉門,可也。諸臣以次退出。
上在慶熙宮。停常參·經筵。
明聖王后忌辰。
藥房都提調臣韓翼謩,提調臣趙暾,副提調臣金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,下敎時入侍,宜矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,問于耽羅貢人六運何處去,而今始來,米船入去與否,亦問之,都承旨入侍以奏,惠廳依初運例,回糧卽爲備給事,分付。
以承傳色,口傳下敎曰,元仁孫·蔡濟恭,內局入侍,同爲入侍。
傳于李聖檍曰,內局入侍。
傳于洪良漢曰,左副承旨朴起采入侍。
傳于徐命善曰,內局入侍,儒臣持兩漢詞命,同爲入侍。
徐命善,以禮曹言啓曰,懿陵參奉申大權·鄭文啓汰去事,命下矣。假官入直,事體未安,參奉有闕之代,卽令該曹口傳差出,以爲入直之地,何如?傳曰,允。
吏曹口傳政事,以兪漢緯·金載億爲懿陵參奉。
己丑十二月初五日辰時,上御集慶堂。藥房入診,戶判·校正堂上同爲入侍時,都提調韓翼謩,提調趙暾,副提調金應淳,記事官李範濟·兪漢謹·金夏材,戶曹判書洪麟漢,承文提調元仁孫·蔡濟恭,醫官許礈·李以楷·鄭允協·慶絢·吳道炯·鄭允說·柳光翼·李養善·金世彦,以次進伏訖。翼謩曰,夜間,聖體若何?上曰,一樣矣。翼謩曰,寢睡·水刺,亦何如?上曰,如前矣。翼謩曰,中宮殿氣候,何如,而丸劑進御乎?上曰,一樣,而姑未進御矣。進湯劑,進蜜棗。上曰,診候爲之。礈診候曰,左右三部調均,而滑體一樣好矣。諸醫官,以次診候後,皆以此陳達。上曰,吳道炯可憎矣。非憎汝也,乃憎予脈也。金世彦學其父,其言亦可憎矣,豈有一樣之理乎?上笑曰,中宮殿朝飯,予始見之,似是行素菜則進御,而肉則不進,似自其時行素矣,觀其氣色,似甚憊矣。翼謩曰,臣等,始聞,誠極悶迫,雖朝水刺,亟勸肉饌焉。上曰,內殿丸劑易滯,而其納下,未可期也。礈曰,白朮丸,非今番症候,本來氣候如此,故劑進,而體樣甚小矣。上命慶絢曰,脈則不可詳知,明日前嶺伯當入來,詳探症候以奏。仁孫·濟恭進伏。上曰,行狀盡準乎?仁孫曰,皇朝文,或有或無矣。上曰,皇朝文盡謄之。濟恭曰,頒敎我朝頒敎矣。上曰,然乎?仁孫曰,國號,初則仍舊爲高麗,其後改爲朝鮮矣。上曰,予思之,果然矣。仁孫曰,凡例則初字書極行,其餘則降一字乎?上曰,依爲之。濟恭曰,事體重大,藏之史庫,如何?上曰,然矣。命書傳敎曰,追慕皇恩編活印後,一件盛櫃子,奉安欌中,兩闕往來時,一依實錄例擧行。其餘封典詔勅,仍盛今盛櫃子,左右設卓牀以奉,一體盛彩轝往來,一件內入,一件入于東宮,而皆盛櫃子以入,五處史庫分藏,而亦盛櫃子。上曰,校正必遲矣,奉安日子奏之,則當奉審矣。仁孫曰,內入及東宮所入,當以彩轝爲之乎?上曰,依爲之。仁孫·濟恭退出,麟漢進伏。應淳曰,戶判今方入侍,而俄於閤外,以昨日所稟典醫監會計事,有所相議,則戶判亦以爲,逐朔會計與四季朔會計,無甚得失,姑依前,以四季朔擧行爲宜云矣。麟漢曰,向來重臣鄭弘淳之陳請兩醫司藥材之逐朔會計者,非其一人之見也。廟堂諸議如此,若不及今釐正,徒有會計之名,而全無會計之實。百各貢通行之會計,獨於兩醫司,何可闕也?貢人輩,若以逐朔會計爲難,則依前以四季朔擧行,而加用與遺在間,不可不自本曹,從實照管矣。上曰,依爲之,惠民署一體擧行。出擧條命書傳敎曰,右承旨李命植許遞,其代前承旨李聖檍除授,牌招察任,房順房。上曰,藥房提調持湯劑,更爲入侍。出榻敎進湯劑。上曰,蜜棗置之。今日後,兩貼當進矣,脈勝後,三貼不可矣。翼謩曰,脈之勝,亦由於藥矣。上曰,如是則卿當見敗矣。脈勝之言雖好矣,予則慮之矣。今日雪善下,臘前三白,優爲之矣。翼謩曰,然矣。上曰,冬至問安已過,而過歲問安,實不欲聞矣。翼謩曰,何以下此敎也?臣等,不勝悶迫矣。上曰,予亦朝飯行素矣。翼謩曰,望八之年行素,誠極過矣。暾曰,雖閭巷間,八十老人,豈有行素之事乎?老人雖欲爲之,爲其子弟者,決不奉承矣。上笑曰,卿素稱固執,果非虛語。應淳曰,不得蒙允,則臣等,不退矣。上曰,過矣。翼謩再三陳達。上笑曰,初不欲使卿等知之,予偶然發口,卿等力爭,予當允從。翼謩曰,三貼,待下敎入之乎?上曰,依爲之。藥房退出。上曰,守廳承旨入侍。出榻敎右副承旨徐有寧進伏。上曰,緘辭讀奏。至金吾判付,上曰,左副承旨朴起采入侍。有寧退出,起采進伏。上曰,判付書之。起采書訖,諸臣以次退出。
己丑十二月初五日申時,上御集慶堂。藥房入診,儒臣同爲入侍時,都提調韓翼謩,提調趙暾,副提調金應淳,假注書韓德厚,記事官兪漢謹·金夏材,醫官許礈,應敎徐浩修,副修撰李命彬,以次進伏訖。翼謩曰,晩後,聖候何如?上曰,一樣矣。翼謩進湯劑,上進御訖。翼謩曰,明日湯劑如前乎?上曰,依爲之。仍命內局先退,翼謩·暾先退。上曰,坐直承旨入侍。出榻敎右副承旨徐有寧進伏。上曰,儒臣讀兩漢詞命。浩修讀奏。上曰,御評,下番玉堂讀奏。命彬讀奏。上又命讀下卷御評,浩修讀畢。上曰,小學指南與御評,足可用乎?應淳曰,誠好矣。上曰,知申與李命彬,亦爲相避乎?應淳曰,臣之妻與李命彬妻,爲三寸叔姪,故法典應避,而李命彬則無相避矣。上命知申先退,應淳先退。上曰,此冊有板乎?浩修曰,自嶺營刊來矣。上曰,漢光武同符高祖,優劣,何如?浩修曰,粹然無瑕,光武勝矣,豁達大度,高祖勝矣。上曰,岸幘洗足,氣像好矣。浩修曰,先儒亦稱好氣像矣。上命儒臣先退。上曰,陵行道路置簿冊及攷事撮要,注書持入。賤臣德厚還奏曰,道路置簿冊持入,而攷事撮要則內入,玉堂·春坊,皆無云矣。上命讀道路置簿冊,又命讀初七日溫陵祭報府。有寧讀畢。上曰,中廟擧義何年,溫陵復位何年?注書奉考譜略以奏。賤臣德厚還奏曰,中廟擧義,正德丙寅,溫陵復位,當宁己未也。上曰,丙寅之於今年爲幾年?有寧曰,二百四年矣。上曰,噫,溫陵復位,在於予四十六歲時,而今七十六年,又逢忌辰,而昨日祗迎,再明祗迎,而惟於明日敢休乎?明日延和門,一體祗迎,禮房知悉,儀註安徐,待下敎只入正時。出傳敎上命退出,諸臣以次退出。
上在慶熙宮。停常參·經筵。
端敬王后忌辰齋戒。
藥房都提調臣韓翼謩,提調臣趙暾,副提調臣金應淳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。歲暮心倍,氣則一樣,祗迎時入侍,宜矣。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
備忘記,噫,己丑再逢,而因昏歲暮乃覺,至六朔,此敎其亦將量,有何求對?此則猶悔晩覺。旣云脈勝,宜減一貼,八味元欲進,亦由乎此。今日仍勸,蔘苓丸已進,自今日當進二貼。欲待此輩之請,其若黃河,令內局知悉。
備忌記,噫,因再逢己丑,而歲暮今日乃覺,旣令六朔藏樂,則賀禮何道?正朝賀一體權停事,分付儀曹。
以承傳色,口傳下敎曰,己丑·己亥·甲寅·庚子·甲辰年淸國請諡以來勅書謄本,考出於承文院,入侍以奏。勿出朝報
金應淳啓曰,領議政洪鳳漢,左議政金相福,右議政金尙喆,有稟達事,來詣請對矣。
吏曹口傳政事,兵曹參議單金勉行,參知單金致恭。
備忘記,凡下敎,若昔年舊邸下敎,承宣雖若此,詣閤求對,可也,何可置諸竟夕,而今日下敎,大臣·禮官,其請,可也,諸承旨焉敢若此?事體攸關,其涉寒心,今日在院諸承旨,竝遞其職,具允鈺·尹東昇·徐命善·具庠·金致恭爲承旨,牌招察任,三院,副提調例兼,房順房。
傳于李聖檍曰,內局·大臣同爲入侍。
己丑十二月初六日巳時,上詣延和門外。香祗迎入侍時,行都承旨金應淳,左承旨洪良漢,右承旨徐有良,左副承旨朴起采,右副承旨徐有寧,同副承旨李聖檍,記事官李範濟,假注書韓德厚,記事官兪漢謹·金夏材,以次侍立。上具翼善冠·黑圓領袍,乘輿出通陽門,詣延和門外板位,香祗迎訖,隨詣建明門乘輿。上曰,承文提調元仁孫·蔡濟恭入侍。出榻敎元仁孫·蔡濟恭進伏。上命應淳,書敬跋御製,仍命編次人校正。仁孫·濟恭校正訖。上曰,仁烈王后冊封時,皇朝誥命來乎?濟恭曰,然矣。上曰,仁烈王后昇遐處,注書知奏。範濟曰,昇遐於昌慶宮麗暉堂矣。上曰,啓祥堂所在處,注書往考譜略以奏。範濟曰,考之而無所書處矣。上曰,嗚呼,今日祗迎何陵?二百四年復位溫陵也。嗚呼,年四十六復陵,今七十六祗迎,其頃年奉東朝時,今何孤露?因此怳然大覺。噫,重光年藏樂,其何意也,昨年一歲藏樂,亦何意也?噫,追憶己丑,於予心隕膽墜處,而十六歲已逢此年,今七十六又逢此年,荏荏泄泄,至于季冬,此亦不肖,此亦不肖。今日大覺,何以伸此懷?自今月至來年五月,特命藏樂,少伸此忱焉。出傳敎應淳曰,禮樂不可斯須去身,今年異於重光,不當如是下敎,更加三思,還寢此敎焉。臣雖奉書,不可頒布矣。上曰,爲始祖而已藏樂,爲高祖而豈不藏樂乎?予心已固,至明年五月忌辰,必藏樂矣。良漢·有良·起采·有寧·聖檍曰,下敎不當如是矣。殿下追慕無窮,每年追慕,則將無擧樂之時矣。今年奉承,則來頭必當連此下敎,臣等,今日,豈可奉承乎?應淳曰,此傳敎,決不可頒布,還寢伏望。上曰,來年無請賀事,而大臣·諸臣,將以此事困予矣。雖困予,予心已定矣。仍命元仁孫·蔡濟恭,先往承文院監董。上曰,工匠多入乎?仁孫曰,唱准書寫輩,多矣。上曰,似然矣。仁孫曰,敬奉閣所奉安冊,爲紬衣乎?上曰,依爲之。五處所藏件以鐵粧,內入件以朱絲粧,好矣。仁孫曰,敬奉閣修理乎?上曰,依爲之。仍命入敬奉閣·欽奉閣兩懸板。良漢曰,一板已粧,而一板則未及塡金云矣。上曰,從容爲之,可也。懸揭後,當見之矣。應淳曰,內局請承候矣。上曰,入侍。藥房都提調韓翼謩,提調趙暾進伏。翼謩曰,夜間,聖候何如?上曰,一樣矣。翼謩曰,寢睡·水刺之節,何如?上曰,如前矣。翼謩進湯劑,上進御訖。翼謩曰,再貼湯劑,何時入之乎?上曰,待下敎入之。仍爲下問曰,藏樂之敎,卿知之乎?翼謩曰,未及詳知矣。上曰,重光年旣藏樂,再逢己丑,豈不藏樂乎?將至明年五月藏樂矣。翼謩曰,重光藏樂已過矣,今年豈下此敎乎?上曰,古則歲飢,猶撤樂矣。翼謩曰,於此處不敢長語,入侍當詳達矣。上曰,噫,于今暮年,憶辛丑年而然乎?宵夢見故侍陵官礪城君,怳然若昨,此心何抑?且故宗臣密昌君斷斷爲國之忠,予知與此宗臣,卽一而二,二而一者也。祭文製下,一體遣禮官賜祭。出傳敎上命書致祭祭文,應淳書畢。上曰,溫陵,今日當往還乎?應淳曰,五十里程道,今日則不可往還矣。上曰,右副承旨,馳詣溫陵,奉審後回還時,弘陵奉審以來。出榻敎上曰,右副,今日進去留宿,明日奉審以來,可也。有寧承命出去。上曰,明日傳香後,致祭於礪城·密昌家,可矣。李益焌,尙爲五衛將乎?兵曹判書朴相德曰,然矣。上曰,參議有闕乎?相德曰,本曹有闕矣。上曰,戶議誰也?相德曰,元義孫也。上曰,工議誰也?相德曰,金勉行矣。上曰,敦寧都正誰也?相德曰,閔百順也。上曰,工曹參議金勉行爲兵曹參議,其代以五衛將李益焌除授,令當日謝恩,以示予憶其父之意。出傳敎上曰,李益焌年幾何?相德曰,七十餘矣。上曰,明日傳香,乃仁烈王后忌辰也。西平之孫,頃已錄用乎?應淳曰,已錄用矣。上曰,鄭宲·徐命臣,明年當入耆社,而侍從臣父·閫帥父年七十明年加資者幾人,後入侍知奏。又下敎曰,金載億已謝恩乎?其祖東弼,爲人甚潔,予尙思之矣。應淳曰,載億謝恩後出去云矣。上曰,懿陵參奉金載億,內局入診,同爲入侍。出榻敎上曰,鰲興府院君家,加正官誰去,而觀象監擇日官員亦誰去,後入侍竝知奏,可也。上還入大內,諸臣以次退出。
己丑十二月初六日申時,上御集慶堂。藥房入診,三大臣同爲入侍時,都提調韓翼謩,提調趙暾,副提調具允鈺,記事官李範濟·兪漢謹·金夏材,領議政洪鳳漢,左議政金相福,右議政金尙喆,醫官許礈·李以楷·鄭允協·慶絢·吳道炯·鄭允說·柳光翼·李養善·金世彦,以次進伏訖。翼謩曰,還內後,聖體若何?上曰,一樣矣。進湯劑。上曰,蜜棗入之,只兩廳首醫診候。礈診候曰,左右三部調均,而滑體,好矣。允說診候曰,左右三部調均,而滑體,好矣。翼謩曰,八味元,今纔入之,而減一貼下敎遽下,臣不勝悶迫。八味元,乃補下焦之劑,建功湯,卽扶元氣之藥,雖進八味元,豈廢日三貼?誠願更進一貼,是臣區區之望也。上曰,待卿等減一貼,則是黃河之淸,不得已俄下備忘矣。都提又此陳請,何其異於劑進八味元時言乎?甚苦矣,雖萬端陳懇,予不聽矣。鳳漢曰,自進建功湯,玉色勝昔,此不可闕一貼矣。醫官何以詳知玉候?臣等,卽殿下之醫也,何待醫言乎?上笑曰,領相之請,甚於都提矣。相福·尙喆,迭相仰請曰,誠如領相所奏,一貼實不可減也。翼謩曰,自今日減一貼,則臣心不勝悶迫,亟從三相之請,以副臣等之望。上曰,何其固請之甚也?丸劑體樣甚小,何也?礈曰,欲易於呑下,故如是小矣。都提及三相,連次陳懇。上笑曰,卿等百般懇請,不得已允從。上曰,藥房提調持湯劑,更爲入侍。出榻敎命書傳敎曰,下敎之後,渠豈若此?一欲下問,今聞,豈特恕也?其心可矜,草芝僉使徐命緯,特爲勿汰,依前入侍。內局·三相問候訖。鳳漢曰,臣等,得聞藏樂之敎,蒼黃入來,得見傳敎,則聖孝雖出於追慕,此誠過矣。以己丑藏樂,則己亥·庚子,盡爲藏樂乎?上笑曰,卿言迂矣。予何見己亥·庚子乎?鳳漢曰,不但己亥·庚子,殿下必將見甲辰年矣,臣等,在外時,恒言如此矣。上曰,卿等之言,不成說矣。豈有如此之理乎?鳳漢曰,明年則臣等歡忭之年,臣等,雖不進饌,殿下頃日軍兵,盡爲賜粥,況臣等乎?如此蹈舞之年藏樂,豈不悶迫乎?上曰,卿等明年,將欲何爲耶?鳳漢曰,惟在指敎耳。上曰,軍兵雖賜粥,卿等何以賜饌乎?鳳漢曰,自內設饌以饋,可也,自廚院饋之,亦可也。臣等,雖不進宴,自政府·樞府·勳府進饌,豈不好哉?上曰,此則苟艱矣。進湯劑,上曰,三貼苦矣,苦矣。相福曰,藏樂之敎,實是過矣,誠如領相所奏。尙喆曰,領左相已盡達,亟收所下傳敎焉。翼謩曰,三相之言,亟賜允可,連次迭請,終不允從。三相曰,夜已深,臣等,退出,明當更請矣。允鈺曰,臣等,蒼黃謝命後,得見所下傳敎,臣不勝抑塞矣,伏乞亟寢此敎。上笑曰,抑塞則過矣。鳳漢曰,其言不過,而實如此矣。上命退出。翼謩曰,明日湯劑,當依例爲之矣。上曰,依爲之。諸臣以次退出。
上在慶熙宮。停常參,只晝講。
端敬王后忌辰。
夜五更,流星出天中淡雲間,入東方天際,狀如拳,尾長四五尺許,色赤,光照地。
藥房都提調臣韓翼謩,提調臣趙暾,副提調臣具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。歲暮心倍,八元旣服,而建功三貼若前,其苦其苦,氣何諭乎?待下敎,宜矣。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
金致恭啓曰,大司憲宋瑩中,執義李得一呈辭,掌令崔光璧在外,元啓英式暇,持平盧瑞國在外,柳薰未肅拜,今日以監察茶時之意,敢啓。傳曰,知道。
徐命善,以都摠府言啓曰,今日入直內三廳武兼禁軍及軍兵等,當爲中日習射,而國忌相値,不得爲之之意,敢啓。傳曰,知道。
備忘記,精神索漠,都承旨兼〈?〉諭具庠許遞,其代,前禮房李命植爲承旨,房順房,牌招察任,今日祗迎時,入直左副代傳。
備忘記,昨日相臣旣奏入侍,豈便殿酬應?亦有下敎者,祗迎後崇政殿,當爲晝講,內局與相臣,晝講後殿中入侍。
以備忘記,傳于金致恭曰,祝文旣書朝鮮國王姓諱代押,則該房承旨,何敢在家,右位承旨,亦豈代直?其雖謬例,旣知宜飭,若此而江水何氷?左承旨·右承旨,一倂遞差。
備忘記,祗迎時,承旨宜備,承旨有闕,代魚錫定·李蓍建爲承旨,房順房,待開門牌招察任,爲禮房人,先爲牌招入直。
以承傳色,口傳下敎曰,禮房承旨,卽爲牌招入直。
以承傳色,口傳下敎曰,今日傳香陵進去奉審,回還時,恭陵·順陵,亦爲奉審,孝章墓,看審以來。
奉審承旨來待稟。以承傳色,口傳下敎曰,待下敎入侍。
以承傳色,口傳下敎曰,內人下敎,勿出朝報,明日有下敎者,留置政院。
傳于金致恭曰,內局入侍。
備忘記,中官李德成敍用。
金致恭,以禮曹言啓曰,每年司寒祭,必也季冬初擧行事,曾已定式,故司寒祭,今十二月初九日設行之意,已爲啓下矣。卽接東西氷庫官員所報,則氣不寒,江水未合,勢難伐氷云,司寒祭,當依啓下日子擧行,而主梗官,則姑觀日候,使之下直出去,以爲始役之地,何如?傳曰,知道。
己丑十二月初七日辰時,上詣延和門外。香祗迎入侍時,行都承旨具允鈺,左承旨尹東昇,右承旨李命植,左副承旨徐命善,右副承旨金致恭,同副承旨徐有寧,記事官李範濟,假注書韓德厚,記事官兪漢謹·金夏材,以次侍立。上具翼善冠·黑圓領袍,乘輿出通陽門,詣延和門外板位,長陵香祗迎後,隨香詣建明門乘輿,命戶房進前,東昇進伏。上曰,周禮獻民數於王,王拜受之,可謂重也,而我國京外戶口之法孟浪。夫子謂子貢曰,爾愛其羊,我愛其禮。昨歲式年,與乙酉戶口人數,若何,令判尹相考,登對時以奏,此後每於式年,依此例,其增其減以聞事,分付漢城府。出傳敎允鈺曰,內局請承候矣。上曰,姑置之。仍命允鈺書之。上曰,歲聿已暮,老老興孝,挈矩亦云,曾已下敎,明年歲饌單子,今月啓下,其令月朝頒給。昨見有九十九歲人,明春必也百歲,果有,豈特歲饌?七十古來稀,況百歲乎?今月內特加一資,歲首下批,侍從臣父·閫帥父年七十加資人,亦於此月啓下,亦令歲初下批,以示予暮年尊年之意。出傳敎又命書之。上曰,副護軍元弼揆,曾於癸巳年,予年二十歲爲摠管時,弼揆以宣傳官,同爲侍衛於春塘臺,故豐原雖云貌如婦人,其强已知。頃年彰義宮大門內見諸臣時,此人同爲入侍,謂予曰,臣本武夫,只見千字文,惟知孝當竭力,忠則盡命。其言尙猶在耳,年過八十,尙在關東,何拘常例?令本道今月內食物衣資,輸送其家,其令過歲,子若孫間,令該曹,問名懸註錄用。出傳敎上曰,元弼揆年幾何?兵曹判書朴相德曰,八十餘矣。上曰,其資何也?相德曰,崇祿云矣。上曰,元弼揆,貌如婦人,而其姪重會亦美矣。上降輿,下敎曰,奉審承旨奏之。有寧曰,溫陵陵上丁字閣無頉,祭物精潔,諸執事無頉矣。上命讀祭物單子。有寧讀訖,奏弘陵無頉。上曰,予謂今日奉審矣,昨已奉審乎?有寧曰,遲滯未安,昨已奉審,仍宿其處而來矣。上曰,延和門入直哨官,率砲手諸道各一人進前。哨官曺命喆,率砲手進前。上曰,曺允成族乎?命喆曰,十五寸矣。上曰,砲手等善入番,而例受錢,已受乎?砲手曰,然矣。上曰,減番之效,有乎?相德曰,比前減十人矣。上曰,砲手等各奏年事及捧還與否。坡州陞戶曰,稍豐而未捧還上,二百餘石云矣。淸河陞戶曰,年事免凶,而捧還多少,姑未聞矣。上命講腰牌訖。高山陞戶曰,年事免凶,而捧還多少,未詳聞矣。柒谷陞戶曰,年事小豐,而捧還消息,未聞矣。原州陞戶曰,年事免凶,捧還無慮云矣。上命砲手退去。允鈺曰,昨有侍從臣父年七十加資者知奏之敎,故謄來矣。上曰,誰也?允鈺曰,尹光禮父東斗,尹勉升父命彦,李範濟父蓍延,閫帥父加資者,李漢昌父泰祥矣。上曰,此皆在京人乎?東昇曰,尹光禮父則在鄕矣。上曰,李範濟則今方爲注書,而璿派乎?允鈺曰,蓍建之姪,而龜川君之后矣。上詣崇政殿,行晝講。
同日巳時,上御崇政殿。晝講入侍時,同知事元仁孫,特進官李思觀,參贊官金致恭,侍講官徐浩修,檢討官李命彬,假注書韓德厚,記事官兪漢謹·金夏材,以次進伏訖。上親誦小學立敎篇,至禮樂不可斯須去身章,上曰,此章則將有所爲,不可讀矣。仍命儒臣繼讀,浩修·命彬讀訖。上曰,俄者不讀禮藥章有意,而紫陽所撰,後學何以拔之?更講禮樂章。浩修曰,禮樂爲重,而貴乎適中,今年藏樂,實爲過矣。命彬曰,改誦禮樂章,欽仰聖心,而今此藏樂,無於禮之禮也。仁孫曰,上下番已達,而禮樂爲重,今者藏樂,非遵聖法之道矣。思觀曰,大抵敎胄子之道,以寬而栗爲言,禮樂中和之工,一中字爲肯綮矣。致恭曰,禮樂不可廢一,諸臣所奏,誠是矣。上曰,今日文義,皆以樂爲之矣。立敎篇今日畢讀,予有意矣,今番礪城·密昌家致祭時,禮房傳香,可也。右承旨李命植曰,致祭無禮房承旨傳香之規,而香官爲之云矣。上曰,然則置之。命入礪城·密昌家致祭祭文。讀奏訖。上曰,注書出傳,使香官傳香。賤臣德厚承命出傳,經筵官先退。上曰,時原任大臣入侍。出榻敎領議政洪鳳漢,左議政金相福,右議政金尙喆,領府事金致仁,判府事金陽澤,判府事韓翼謩,判府事李昌誼進伏。上曰,藥房提調,持湯劑入侍。提調趙暾,醫官許礈,持湯劑進伏。上曰,建功苦矣,許礈速退,可也。礈退出,李以楷替入。上曰,進茶太熱,當該中官汰去,逐送其家。鳳漢曰,日間,聖候何如?上曰,一樣矣。鳳漢曰,寢睡·水刺之節,何如?上曰,如前矣。鳳漢曰,中宮殿氣候,何如?上曰,一樣矣。鳳漢曰,臣惶悚,而日昨未得回天,今日與原任,同爲陳請矣。上曰,今日欲臥典設司而未果,欲往舊邸而念軍兵未果。今已盡講立敎篇,予志已固,勿復言也。鳳漢曰,今年藏樂之敎,固知出於追慕之聖孝,而無於禮之禮,豈可如是下敎乎?相福曰,誠如領相所奏,豈可如此乎?尙喆曰,更加三思,俯察群情焉。翼謩曰,復樂一節,僚相旣陳達,而寒殿久臨,尙不進初貼湯劑,下情悶迫矣。上曰,進八味元後,當減建功一貼云矣,方進八味元,而三貼如前入之。常時醫言脈好,而勸三貼時,必言脈不足,此亦醫官之謀,誠無狀矣,今日欲不進矣。仍爲起立,命進輿。鳳漢曰,命減一貼,則臣等,何敢强聒,而藏樂一節,臣等,亦將從容仰達,豈可却湯還內乎?尙喆曰,不必更瀆,僚相所奏,誠好矣。翼謩曰,臣忝居保護之任,今承下敎,豈但醫官之罪?實臣之罪也。相福曰,諸僚相已達,不敢强聒,而湯劑則不可不進矣。致仁曰,不必費辭敎,所當從容下敎矣。陽澤曰,以建功旣多奏效,豈可如是下敎乎?昌誼曰,一貼尙未進御,此何等關係也?上曰,非以却湯爲藏樂之意,而今歲將暮,臘晦正初,何心服湯?停進,好矣。諸大臣力請進湯。上還御座榻曰,卿等於建功湯,惑之甚矣。中廟於予爲八代,而今日行素,則服湯可乎?鳳漢曰,行素一節,已極焦悶,而豈又不進湯劑乎?相福曰,其在攝心之道,不當如此牢拒爲敎矣。尙喆曰,雖堯·舜之孝,爲八代行素,難矣。翼謩持湯劑立請,上進御訖。翼謩曰,再貼湯劑,何時入之乎?上曰,待下敎入之。鳳漢曰,臣等,亦同爲入侍乎?上笑曰,予不欲進,則卿等雖來,何益之有?鳳漢曰,雖一時行素,已伸聖孝,夕水刺則勿爲行素,伏望。上曰,今逢此日,追憶溫陵復位時年,嗚呼,其時奉我慈聖,吁嗟,今日,一何孤露,而又逢溫陵。此日益昌府院君奉祀孫,令該曹問名,卽爲懸註調用。出傳敎上還入大內,諸臣以次退出。
己丑十二月初七日酉時,上御集慶堂。藥房入診入侍時,都提調韓翼謩,提調趙暾,副提調具允鈺,記事官李範濟·兪漢謹·金夏材,醫官許礈·李以楷·鄭允協·慶絢·吳道炯·鄭允說·柳光翼·李養善·金世彦,以次進伏訖。翼謩曰,還內後,聖體若何?上曰,一樣矣。進湯劑,上曰,蜜棗置之,診候爲之。礈診候曰,左右三部小沈,而滑體不足矣。諸醫官以次診候,一如礈之所達訖。翼謩曰,湯劑旣定二貼,臣不敢强聒,而行素則過矣。以私家人言之,望八之齡,豈有行素之人乎?決非行素之時矣。上曰,溫陵復位後,始爲國母矣。予於溫陵,實無追慕之心,而當此日,豈無感懷乎?翼謩曰,玉至潔,故人皆愛之,聖躬如玉,益思保嗇之道焉。上曰,卿等非諂諛,而予則又加一歲,豈不怪乎?上曰,今番侍從父三人,亦貴矣。翰林不爲侍從矣,自李德師始之矣。李泰祥亦異矣,亦命也。翼謨曰,君上不言命也,行素豈不悶迫乎?上曰,豈爲八代而行素?如章敬·文定,則雖謂追慕,可也,而溫陵則以義行素也。辛亥年,過百年後,予初見矣,今當己丑,回思辛亥,此心無異矣。命書傳敎曰,尙宮李氏·徐氏·朴氏·崔氏,丁丑以前,皆以慈殿內人,三人年過七十,一人年過六十,歲饌令該曹題給。噫,尙宮金氏,甲戌年八月,選入賜予者,而年今八十七,今月作故云,聞甚惻然,令該廳,恤典擧行。又命書傳敎曰,噫,庚子以前,文爲侍從臣,武爲營將者,今幾人?令吏兵曹問啓。中官中許有章,則昔年承傳色中官,年今八十三,可謂異事,而已資窮,其曾孫,曾已加資,而其長孫,特爲加資。李景禧·李世泰·金壽百·李國恒,皆以昔年近侍中官,而李景禧·李世泰·李國恒,亦皆已資窮,歲饌中加給,金壽百,特爲加資,分付該曹,口傳下批。又命書傳敎曰,興德洞,於義宮里門內嘉會坊·於義洞,明禮宮里門內安國洞·追慕洞·大隱巖·餘慶坊·延秋門契父老,年八十以上人,當爲賜米,九十以上人,當爲賜帛賜米,其令午後,皆令持杖待令,不能進身者,令其子孫,替來以受事,分付漢城府,儀註時刻置之,承史時服入侍,只入直侍衛。又命書傳敎曰,持杖旣命,而日猶寒,受米老人,皆令毛具。又命書傳敎曰,長生殿外退板石灰二百石,送于所捧處事,分付禮曹,造墓軍·生軍其價,一依前國舅家例擧行事,亦爲分付畿伯處。又命書傳敎曰,日未寒,猶若此心悶,覽禮曹草記,司寒祭旣擇日,而三江未合氷,雖行祭,主梗官,當觀勢下直云,春秋無氷,幾乎近之,其祭文,旣書姓諱,體昔年之望寒,何敢視例?明日當爲延和門祗迎,依例擧行。旣已祗迎,賜米,祗迎後留典設司,差晚爲之,平明後待令事,分付。位版奉轝時,另加致誠,祭物祭官,亦爲申飭。命持入祭報府以奏。上曰,旣書國王姓諱,祭官宜擇。命書傳敎曰,旣是中祀,亦命祗迎,祭官宜擇,以應敎徐浩修塡差,禮房牌招齋宿。此後國之所重,卽祀典,中祀皆令齋宿。又命書傳敎曰,備局次對,進定於再明。翼謩曰,明日湯劑,依例爲之乎?上曰,依爲之。諸臣以次退出。
上在慶熙宮。停常參,只夕講。
仁烈王后忌辰齋戒。
藥房都提調臣韓翼謩,提調臣趙暾,副提調臣具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。其雖祗迎,藏氷束手,心悶心悶。氣則一樣,於門入侍。
中宮殿·惠嬪宮,藥房口傳問安。答曰,知道。
香祗迎罷後,政院·玉堂·樂房口傳問安。答曰,知道。
金致恭啓曰,大司憲宋瑩中,執義李得一呈辭,掌令崔光璧在外,元啓英式暇,持平盧瑞國在外,柳薰陳疏留院,今日以監察茶時之意,敢啓。傳曰,知道。
奉審承旨來待稟。以承傳色,口傳下敎曰,知道。
徐命善啓曰,明日次對,憲府無進參之員,除在外·陳疏留院外,大司憲宋瑩中,執義李德一,竝待開門牌招,以爲推移入侍之地,何如?傳曰,允。
傳于魚錫定曰,祗迎後,夕講爲之。
奉審承旨來待稟。以承傳色,口傳下敎曰,知道。
以承傳色,口傳下敎曰,今下軍號,頒布於騎曹。
以承傳色,口傳下敎曰,神轝奉還時,各別精謹事,申飭。
以承傳色,口傳下敎曰,入直承旨,來詣資政門。
傳于徐命善曰,入侍。
己丑十二月初八日巳時,上詣延和門外。香祗迎入侍時,行都承旨具允鈺,右承旨魚錫定,右副承旨金致恭,同副承旨徐有寧,記事官李範濟,假注書韓德厚,記事官兪漢謹·金夏材,以次侍立。上具翼善冠·黑圓領袍,乘輿出通陽門,詣延和門外,司寒祭香祗迎後,隨香詣興化門乘輿。上曰,知申進前。允鈺進伏,上曰,昔東漢王霸,一蹴而回曰合氷,而旣到,河果合,諸軍皆渡,此光武之誠,王霸之忠而然也。春秋無氷,夫子特書,豈特時令有氷,然後可以薦?氷誠重也。嗣服近五十載,頃年若此,而其猶氷,故僅具薦新藏氷,若此若頃年,何可必乎?今日祗迎,意蓋深也,而今日日益煖,雩壇其雖行祭,東西氷庫主梗官,豈特束手?便臥其家,豈修人事之道乎?特命儒臣塡差,意亦在也。其君之誠,雖不若漢之光武,嗟予法從之臣,豈不若東漢王霸乎?必也虔誠,使主梗官,可以及期辭朝事,亦言于獻官,禮房承旨,馳詣壇所,奉審神轝祭物,以此傳于獻官,禁草等節,依例申飭,祭餘祭酒,竝灌江水事,一體分付獻官而來。出傳敎錫定承命出去。上曰,司寒祭後,江果合氷,使徐浩修凍而來,則可謂虔誠矣。仍命內局入侍,藥房都提調韓翼謩,提調趙暾,醫官李以楷進伏。翼謩曰,夜間,聖候何如?上曰,一樣矣。翼謩曰,寢睡·水刺之節,何如?上曰,如前矣。翼謩曰,丸劑進御乎?上曰,予將服之矣。翼謩曰,中宮殿氣候,何如?上曰,有時進劑,似得藥道矣。翼謩進湯劑,上進御曰,方禱寒而服熱湯,悶矣。一貼已減,一貼復減則好矣。翼謩曰,減一貼已悶迫,自諒聖心,更進三貼,宜矣,豈又減一貼乎?上曰,夜粥已闕,朝粥少進,而連服味苦之湯,豈不悶乎?翼謩曰,再貼湯,何時入之乎?上曰,老人賜米時入之,可也。內局先退。上仍御延和門,命夕講入侍。允鈺曰,知事特進官,未及待令矣。上曰,元仁孫,方監董於承文院,爲知事,而朴相德,以兵判侍衛,爲特進官,可也。允鈺曰,老人何處待令乎?上曰,此處當見矣。允鈺曰,庚子以前,文臣侍從臣父無云矣。上曰,營將亦無乎?允鈺曰,元弼揆,其時宣傳官云矣。上曰,外方殿最來乎?允鈺曰,未來矣。內人下敎,依下敎持來矣。上命改書前下傳敎曰,勿出朝報,可也。同知事元仁孫,特進官朴相德,參贊官徐有寧,侍讀官任希敎,檢討官李碩載,假注書韓德厚,記事官兪漢謹·金夏材,進伏講筵。上曰,講冊大學衍義乎?希敎曰,大全矣。上曰,仍以大全講之,何妨也?碩載曰,此後則夕講,以大學爲之乎?上曰,此後則小學常講,夕講則以大學爲之,可也。仍爲親誦經一章,命希敎次讀後,命陳文義。希敎曰,明德本然之善,推及於新民,殿下連行講學,益勉古鏡重磨之義焉。上曰,好矣。仍命入古鏡重磨方,命碩載讀之。碩載曰,人理之出乎天者,溯本而念之,益勉與天合德之道焉。上曰,所奏,是矣。碩載曰,掩於慾,如塵掩鏡,重磨之義,大矣。上曰,洗心如磨鏡,則可矣。仁孫曰,殿下屢講大學,大學極工,是治平之道,明命赫然,乃復其初等句語,留神焉。上曰,所奏,誠是矣。相德曰,大學首章止善之意,乃守而不遷之義,止字上加勉伏望。上曰,所奏,是矣。承文院監董之役,幾何爲之?仁孫曰,已始書數十張矣。上曰,懸板已爲之乎?仁孫曰,奉御冊當揭矣。上命入敬奉閣·欽奉閣二懸板曰,善刊矣。此本已模給諸臣乎?仁孫曰,模給其時入侍諸臣矣。上曰,此二板,還爲奉安於承文院,可也。經筵官先退。上曰,諸待令老人進前。部官率入漢城判官趙載翰,北部都事黃㰔,西部都事徐侃修,東部奉事趙德海,嘉善王四命,通政卓弼漢,老除白萬貴·劉永澤,嘉善申正起,折衝金益俊·朴時玹·趙世道,嘉善嚴廷碩·黃希元,通政金斗明進前。上曰,各告居住及年齒生日,可也。四命曰,居於義洞,年八十,生日則十二月十九日矣。弼漢曰,居〈於〉義洞,年八十,生日則八月二十九日矣。萬貴曰,居〈於〉義洞,年八十,生日則十二月晦日矣。永澤曰,老病,故以壻替來矣。正起曰,居興德洞,年八十三,生日則十二月初八日子時矣。益俊曰,居餘慶坊,年八十六,生日則十月十三日矣。時玹曰,居餘慶坊,年八十六,生日五月初五日矣。世道曰,居追慕洞,年八十三,生日二月十六日巳時矣。廷碩居安國洞,年八十,斗明居嘉會坊,年八十七,而老病,皆以子代來。希元曰,居延秋門,年八十五,生日則六月十一日矣。上曰,嘉會坊何處?允鈺曰,齋洞云矣。上曰,聞下番翰林言,會賢坊云矣,下番更奏之。夏材曰,臣家文字,以嘉會坊,謂會賢坊矣。上曰,老人各給米三斗,丁卯生老人,加給米二斗綿紬一疋,十二月生日老人,加給一斗,十二月晦日老人,其生日當賜饌矣。九十歲則無乎?有寧曰,無矣。上命各司郞廳,率老人出去,仍爲下詢曰,左承旨,乃李範濟叔,而在外乎?允鈺曰,然矣。上曰,李在協爲長陵獻官,明日當還乎?允鈺曰,似於明日還矣。上曰,在外承旨許遞,其代前承旨李在協除授,待入來牌招察任。房順房。出傳敎上曰,都提調持湯劑,更爲入侍。都提調韓翼謩,提調趙暾,持湯劑進伏。翼謩曰,俄間,聖候何如?上曰,一樣矣。翼謩進湯劑,上進御訖。命三宣傳官入侍,李運祥·金百彬·金處升進前。上曰,三江合氷與否,摘奸以奏。致恭曰,東西南分道乎?上曰,依爲之。運祥·百彬·處升先退。翼謩曰,頃有下敎於慶絢事,問于前嶺伯云矣。上命慶絢·李以楷·鄭允協·吳道炯進前,仍爲下詢曰,前嶺伯所傳,何如?絢曰,中宮殿所進水刺不多,胃氣似弱云矣。上曰,以未定山地,坤殿過用慮矣。以楷曰,更進六君子湯,兼進丸劑則好矣。絢·允協·道炯所奏,一如以楷言。上曰,旣進香砂六君子湯,兼進丸劑,似過矣,亦慮滯矣。以楷等曰,進六君子湯十貼之間,姑停丸劑,亦好矣。上曰,中宮殿進御香砂六君子湯製入,蔘苓白朮丸一劑,更爲製入。出榻敎上曰,丸劑第當製入,而入人蔘幾兩?以楷曰,入一兩矣。翼謩曰,明日湯劑如前乎?上曰,依爲之。內局先退。上曰,惠廳知造墓軍·生軍法乎?不給價而使之,爲生軍,依慶恩國舅例爲之,好矣。允鈺曰,似當善擧行矣。金載億,尙未入侍,待下敎乎?上曰,方來待否?允鈺曰,未及待令矣。上曰,明日入侍,可也。上還入大內,諸臣以次退出。
己丑十二月初八日三更三點,上御資政殿南廊。坐直承旨入侍時,左副承旨徐命善,右副承旨金致恭,假注書韓德厚,記事官兪漢謹·金夏材,以次進伏訖。上命書資政書示沖子御製,命善書之。上曰,玄冥氏,北方水神,故司寒矣。司寒祭,幾爲過行乎?其處無更點,故必早行矣。命善曰,今已夜深,似已行祭矣。上曰,闕外人,則不知其君之此時露坐,必擁衾煖堗而宿矣。命善曰,風烈氣凜,合氷易矣。上曰,上番翰林之聲,恰似其父,面亦縛云,然乎?命善曰,狀貌似其外祖曺命敎矣。上曰,聲似其父,面似其外祖,貴矣。下番翰林,則少時見其必做,故不使其父,當命官矣,果篤工而登第,見其三代立朝,亦貴矣。命善曰,更點近五更,祭必行矣。日寒如此,速爲還內伏望。致恭曰,臣曾參敦義門禜祭,四更一點,已行祭卽罷矣。上曰,今番罷祭後,獻官有宿處乎?命善曰,江邊雖有家,特敎差送,申飭之下,何敢便宿江村乎?致恭曰,聞奉審承旨言,長坐壇上云矣。上笑曰,有固執人之子,似然矣。聞徐有寧·徐有良,待徐浩修甚恭云,年多之姪,例不恭矣。兵判之於錦城尉,能恭乎?致恭曰,頗嚴矣。命善曰,今幾鷄鳴,速爲還內伏望。上曰,近來人懶,而鷄亦懶晩鳴矣。都提調若在,必勸建功,而明日亦將勸三貼矣。命善·致恭曰,寒殿久臨,下情伏悶。上曰,摘奸三宣傳官入侍。出榻敎宣傳官李運祥·金百彬·金處升進前。上曰,江水,何如?運祥曰,露梁邊則有凘,中則有水矣。百彬曰,纛島兩邊有凘,中分無氷凘矣。處升曰,楊花渡姑未合氷,潮水往來矣。上曰,硯滴有潮水,異矣。命善曰,萬物一太極也。上曰,開門後當立馬,各往今日所往處,看審以來。運祥·百彬·處升先退。上命香室守僕,持司寒祭祝文進前。命善讀奏二句祝文。上曰,祝文頭辭,何以爲之?守僕曰,書朝鮮國王姓諱敢昭告于玄冥氏矣。上曰,雩壇誰配?守僕曰,句芒·祝融·后土·蓐收·玄冥·后稷矣。上曰,歲饌單子來乎?命善曰,姑不來矣。上曰,今日寒雖不至極寒,念承史及燈籠軍,且已過五更,可以還內矣。此製作帖,一入于內,一入于世孫宮,可也。諸臣以次退出。
上在慶熙宮。停常參·經筵。
申時,日有兩珥。
仁烈王后忌辰。
藥房都提調臣韓翼謩,提調臣趙暾,副提調臣具允鈺啓曰,昨日臨門恤民,移時酬應,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。其敢申飭?因予誠淺,日候猶若此,豈受命之官,欠於古人歟?此誠其君,欠於光武而然,只爲自恧,氣何諭乎哉?次對同爲入侍。
中宮殿·惠嬪宮,藥房口傳問安。答曰,知道。
元義孫啓曰,大司憲宋瑩中,執義李得一牌不進,掌令元啓英陳疏留院,崔光璧在外,持平盧瑞國在外,柳薰陳疏留院,今日以監察茶時之意,敢啓。傳曰,知道。
以承傳色,口傳下敎曰,宣傳官三人,送于三江,看審以來。
以承傳色,口傳下敎曰,已下敎精爲奉還乎知,而率宣傳官入侍以奏。
金致恭啓曰,大臣·備局堂上,依下敎來待矣。
傳于具允鈺曰,內局次對,同爲入侍。
備忘記,元義孫爲承旨,牌招察任。房順房。
備忘記,元啓英,批下已久,尙今寥寥,近者此習,其涉駭也。其君飭敎,視若尋常,曰有紀綱?特遞其職。
有政。吏批,判書申晦進,參判鄭尙淳未肅拜,參議李徽之進,同副承旨徐有寧進。吏批啓曰,江原監司,今當差出,而擬望之人乏少,承旨竝擬,何如?傳曰,允。吏批啓曰,本曹佐郞李呈狀內,身病甚重,勢難察任云,依例改差,何如?傳曰,允。吏批啓曰,年九十夫人封爵事,載在法典矣。年九十夫人,別單書入之意,敢啓。傳曰,知道。
以鄭象仁爲副應敎,以趙載俊爲修撰,以金尙默爲輔德,以李最中爲禮曹參判,以尹冕東爲兵曹參知,以安爲同義禁,以李樂培爲工曹佐郞,以鄭尙淳爲同經筵,以洪相聖爲吏曹佐郞,以趙載天爲尙衣別提,以崔命麟爲萬寧殿別檢,以徐命善爲江原監司,以李潭爲副提學。
兵批,判書朴相德病,參判閔弘烈病,參議金勉行入直進,參知未差,同副承旨徐有寧進。兵批啓曰,景福宮衛將文守大,五衛將李益焌,竝難供職,俱爲呈狀乞遞,宿衛輪番之任,不可久曠,竝今姑改差,何如?傳曰,允。副司直洪名漢·金應淳·李昌儒·李蓍建·尹東昇·洪良漢·李命植·徐有良·朴起采·朴大有·李聖檍,副司果申景濬·田文顯·崔宗大,同知單柳百春。
以承傳色,口傳下敎曰,今日三江出去三宣傳,明日開門時,更往三江看審,來告于差備宣傳官處,今日分付,騎馬六匹,豫爲分付。
掌令元啓英疏曰,伏以臣,苫塊餘喘,形骸僅存,而神精已脫,疾病侵尋,自分屛死於丘壑,無意復玷於名塗,何意聖朝不棄,除旨聯翩?恩私所被,旣銘感激,職係該司,又不敢控辭,强策病軀,扶曳供職,掌憲特除,又在於待罪鴻臚之際,臣怵分畏義,黽勉承膺矣。數昨以來,重得寒感,宿症兼發,氣逆而食飮頓減,喘急而聲音不續,宛轉牀褥,叫痛度日,旅館冷堗,調治無路,以此病勢,實無一登筵席之望,玆敢扶病構草,疾呼於九閽之下。伏願聖明,曲垂矜憐,亟削臣職,俾得及時歸鄕,安意調治,以尋生路焉。臣方以疾乞免,不宜猥及他說,而但於目下事,苟有區區所懷,則亦何敢自隱乎?日昨藏樂之敎,蓋出於聖上追慕之誠,則至哉孝思,其孰不欽仰,而第伏念諱歲藏樂,旣無先王之定制,非常之擧,終欠貽燕之謨,大臣·諸臣,論之已悉,臣不必復事贅陳,而惟願收還成命,以副一國臣庶之望也。鬱島禁令,何等至嚴,而乃者江原監司洪名漢,與其族武三陟營將洪雨輔,暗地交關,募人潛入,採取人蔘,多至累數十斤,及其現發於地方官,則犯禁之人,刑配道內。屬公之蔘,還給私賣,仍又曲因他事,狀罷本官,要爲彌縫之計,此已是難貸之罪也。況名漢,早蒙簡拔,眷待寵擢,終始如何,而辜恩負國,乃至於此,論其罪犯,實浮於營將,而薄譴但止於營將,誅罰不及於名漢,國法之不行,誠非小故,日後之弊,亦不可不慮,臣以爲江原監司洪名漢,亟施削版之典,可也。臣於病昏之中,略暴微見,而言語拙訥,文字淺陋,不能詳陳,伏惟聖明,俯垂諒察焉。答曰,省疏具悉。首陳事今覺瞿然,惟止六朔,意亦量焉,今何可論?關東伯事,古人云,疑之勿任,任之勿疑。是誰之子?況事君幾年矣。頃者事莫知某事,聞徐魯修之供,予意,若何?欲下詢於相臣,今問乃覺,其若屬公,西鑑不遠,宜屬嘵嘵,必難新創,其若付燒,無異暴物,其時已聞,命付勿問處置,是矣,其何累哉?不知本事,吾雖若此,族武交關等說,非就事論事之意。其潛採人定配本道,意在不越境,徐魯修之供,雖由乎自辨,予則曰不是。掇拾此供,右袒挾雜,其果臺臣事君以實之道乎?噫,此人心若此,豈體其父而事其君乎?此等之習,予不取於暮年。
持平柳薰疏曰,伏以臣待罪湖邑,離違耿光,居然數歲矣。區區犬馬之誠,豈不欲一番登筵,獲瞻天顔,而第臣,年衰病痼,學空才疎,念絶榮塗,退伏松楸,筮遂畢命之願矣。乃者柏府除命,忽下於罪罷旋敍之餘,臣聞命驚惶,罔知攸爲。昨始來伏私次,而竊念臣,百無一似,濫竊科名,地望俱乏,不足以充下位而供奔走,然而前後除命,輒皆承膺者,誠以怵分義忘身計也。臣於向日,見叨是職,常參有命,而日晚赴闕,致勤責敎,視古人辨色始入之意,臣分蔑矣。有臣如此,罪在罔赦,而聖度天大,只賜譴罷,十行丁寧,匪怒伊敎,臣至今追思,愧懍交集,若復徒懷恩榮,抗顔冒進,則其於傍人之嗤點何?況臺閣之任,有非如臣庸陋者之可居,則去就一節,非所可論。伏乞聖慈,亟賜鐫削,以重公器,以安私分,不勝幸甚。臣於乞免之章,不宜贅陳他說,而臣前後登筵,縷縷聖敎,每稱臣曾祖贈進善臣馨遠曰,某之孫也,勉以事君之義,又於前月,特命刊進隨錄,至稱臣之兄弟,以慣其顔面爲敎,顧以至愚極陋之賤,何以得此於君父也?嗚呼,臣之曾祖臣馨遠,一生杜門,專心篤學,以挽回世治,拯救惻怛之志,爲萬世寓之空言者,乃世所稱隨錄也。此書曾因前後臣僚之疏陳筵白,三獻天陛,而終未刊布於世,只作巾箱之蠹墨矣。今者成命,匪特入梓廣布而已,至有藏史庫之敎,猗歟盛矣,我殿下好賢思治之德也。臣自聞此命,閤門感泣,不知死所。臣於是書,殆同魚目之自珍,而第其大綱細條,猝難一一見施於目下,惟在聖明,深加翫繹,推以用之如何耳,臣何敢覼縷也?嗚呼,目今可言之事,指不勝屈,而朝廷之上,專以含默爲事,相顧戒飭曰,拂吾君之意,則嶺海在前,論朝著之失,則機穽當頭,正心誠意之說,以爲陳腐而不陳,切直公正之言,以爲傲世而相諱,民憂溢目,百怪層生,將至於莫可收拾之境,而視以常例,恬嬉度日,臣竊不勝慨然也。嗚呼,修懋聖孝,導率群下,實爲今日之急務。自古人君,當春秋鼎盛之時,則勇往振作,其學易進,當萬機倦勤之年,則志氣怠忽,其學雖進,殿下於自省編中,特稱衛武公勉學之事,則亦足以仰揣睿學之有進無退矣。宋臣朱熹,言於其君曰,願無處衛武之下,臣亦願我殿下,勿處衛武之下也。今我殿下,連設法講,黃卷對聖,則宜有操存之實德,而酬酢之際,或欠和平,政令之間,多有急遽,終有歉於大聖人包容之德,或者兢惕之心,未免時勤時怠,眞實之工,未免乍作乍撤而然耶?逆耳之言,拂意之事,平心而處之,談笑而應之,然後必無愧於古聖王來諫之德矣。伏願殿下,惕然改圖,造次無違,勿以臣言爲陳談,而益加勉勵焉。臣旣以修懋聖學,仰勉一語,而第今切於時弊者,亦不無次第可言者。其一曰,正科制。噫,科目取人,隋唐陋制,而後世因之,大有乖於三物賓興之敎。至於我國,則末弊滋甚,挽近以來,詞華徒崇,雕刻大侈,文人口氣,未見有道之言,而率皆詭碎之談,走筆一呈,倖科隨至,自華要貴顯,外至字牧方伯,超陞於數年之間。嗚呼,雖取之至公,俱是文章之士,少無補於治道政敎。況借文借書,雜以私意,竊科名於晷刻之間,而猝然任之以事君治民之道者乎?以此之故,士生斯世,則勿論天質之高下,滔滔竝趨於尋章摘句之工,得失關心,百計圖攢,縱欲嗜利,與市井無異,及其入仕路也,以浮囂躁竸爲能事,莅外邑也,以貪墨善事爲長策。世道至此,則殿下雖曰設科擧,歲取百人,何益於國家也?科目取人之弊,一至於此,不變弊法,無由反治。臣以爲先設敎,於鄕塾庠序之間,皆置師長,一依程伊川看詳學制之規,使其素養之士,皆知禮樂刑政之具,習與知長,事與心熟而後,以次薦之,歷試經術時務之策,惟其學行才器,果合於古者選擧之實,然後授之以職,則可無不敎棄才之歎,而有實德實行之效。亟命廷臣,博議講定,敎之有素,用之以漸,以矯爭竸浮靡之弊焉。其二曰,立紀綱。嗚呼,紀綱立然後,百度可擧。近年以來,僭分不法之事,殆不勝言,而雖以目下言之,法令解弛,變置無常,以言乎官爵,則朝除而暮遷,以言乎刑政,則昨擧而今弛,君命或有不信於下者,大夫之令或不行於小民,良可寒心。噫,君上動駕,百官陪扈,卽古今不易之通義,而近年以來,輒値動駕,或下百官陪從置之之敎,體下之盛德,臣實欽仰,而在百官自處之道,則誠亦憫蹙。爲人臣而便臥私室,或不知法駕之某時動某時還,此亦關係紀綱之大者。繼自今,雖咫尺動駕之時,特許百僚之陪從,使在廷臣子,咸知臣隨君之義也。其三曰,擇守令。噫,古之任職,爲官擇人,今之任職,爲人擇官,不問才行之能否,只取門閥之高下,腴邑殘縣,用巧分排,遞易頻數,民受其弊,前後擇差之聖敎,非止一再,臺閣之論列,不爲不多,而少無一毫實效,今年如昨年,今日如昨日,愈往而愈甚,終無以猝變弊風。嗚呼,山林之間,蓬蓽之下,抱才而虛老者何限?董召南之門,惟有索租之吏,阿大夫之邑,只開苞苴之路,雖以綴旒之明,何以俯察至此乎?臣謂申明薦法,嚴立科條,每當守令有窠,三公六卿,會議政府,擇其廉謹才行具備者,僉議皆可,然後始付東銓,許其擬用,而如貪鄙昏謬,蔑效抵罪者,則最初薦主,與之同罪,無如今日薦法之有名無實,可也。其四曰,禁奢侈。臣聞先正臣趙光祖,告于中廟曰,今日士夫,以豐侈爲太平氣像,一言喪邦,其此之謂,誠至言也。嗚呼,上下之分紊,恭儉之風息者,職由於奢侈二字。大抵賤人冠服,僭逾法制,屋室飮食,轉尙華美,甚至於婦人髢髻,則聖敎屢下,禁令申嚴,而知禮之家,雖或遵行,卒莫能一切去之。近年以來,上品假髻,價逾百金,豪貴之家,竸相慕效,苟究其弊,亦足以傷風敗俗,且閭閻小民,嫁女娶婦,必齎數十段之幣,其他逾分僭濫之風,去而蓋甚。伏願殿下,躬行節儉,一切痛禁,俾得上行而下效也。法令不一,則民無所從信,自今以後,永作成憲,無少饒貸,先禁髢髻,次禁冠服之犯分者,以正風敎焉。其五曰,平獄訟。噫,獄訟之關係民情甚重,而近者用法不公,私意橫流,曲直相反,而冤枉無告,此實由於聽訟之官,制於賂苴,怵於權貴,不能制私故也。三年之旱,五月之霜,匹婦攸致,則況今八域之內,豈無抱冤不伸者哉?傷天地之和,召災異之酷者,莫過於此。顧今冬月將盡,啓覆當前,伏願殿下,體虞舜欽恤之德,法文王敬愼之念,嚴飭京外,哀矜折獄,使無一夫之枉罹也。且愼無赦三字,尤爲當今之切言,比年以來,赦典頻數,頑民之犯罪者,視嶺海猶門闑,終莫知懲,反肆其惡,失刑之大,無過於此。臣謂雖値大慶,十分愼難,斷勿輕數,可也。嗚呼,凡玆五條矯弊之本,惟在我殿下推實心行實政耳。宋臣朱憙之戊申封事,亦以正君心爲六急務之大本,惟殿下,更加留神焉。臣言雖似腐迂,而靜而究之,則誠當今之第一急務。臣言辭拙訥,咫尺前席,無由罄竭愚衷,玆敢略入文字,粗效芹曝之誠。伏願殿下,勿以人廢言也。答曰,省疏具悉。近者耳目喑啞之時,前有李溎,今有爾,予庸嘉之。首摠事,雖不諒乎予心,一則無隱,一則匡君,其用尙矣,而所陳五條,辭簡意精。至於髢髻,豈待爾言?予意本然。特命仍舊,意亦深也,宜飭浮夸。科弊事,意亦是也。自國初,設科取人,已成科憲,其何更之?擇守令之請固是,而爲三百六十州之守令,三公六卿,豈可隨其政,行此擧乎?若此,置冢宰之意焉在?雖然貪官,一洗旋錄,薦主之法,其亦解弛,心常爲駭,另飭銓曹,申嚴其法。其中浮囂二字,爾言剴切,今講周禮鄕八刑,造言之刑,業已下敎,此豈他哉?其於科制,不體頃年祛文務實之題,故凡諸弊端,寔由於此。渠雖若此,銓曹若取端人,自可捄矣。第二件中一事,暮年爲百官而然矣。其言正大,予當自勉,他餘事其勉者,亦可勉。其勿過辭,卽速察職。
己丑十二月初九日巳時,上御集慶堂。藥房入診入侍時,都提調韓翼謩,提調趙暾,副提調具允鈺,記事官李範濟·兪漢謹·金夏材,醫官許礈·李以楷·慶絢·鄭允協·吳道炯·鄭允說·柳光翼·李養善·金世彦,以次進伏訖。翼謩曰,臣朝得聞昨夜徹宵露坐之言,臣不勝焦迫,聖候不瑕有傷損之節乎?上曰,別無所損矣。翼謩曰,寢睡·水刺之節,亦何如?上曰,如前矣。翼謩曰,中宮殿氣候,若何?上曰,一樣矣。進湯劑,上曰,蜜棗入之,診候爲之。礈診候曰,左右三部小沈,而滑體不足矣。諸醫以次診候,一如礈之所達訖。上曰,提調出去,監煎而來。暾出去,監煎入來。上曰,藥房提調持湯劑,更爲入侍。出榻敎進湯劑·蜜棗。翼謩曰,明日湯劑,依例當爲之矣。上曰,如例爲之。允鈺曰,懿陵參奉金載億,來待於閤外矣。上曰,入侍。載億進伏。上曰,其貌好乎?允鈺曰,好矣。上曰,汝父誰也?載億曰,故牧使臣光遇也。上曰,然乎?思汝父,予心愴然。命退出,諸臣以次退出。
己丑十二月初九日巳時,上御集慶堂。摘奸宣傳官入侍時,同副承旨徐有寧,假注書韓德厚,記事官兪漢謹·金夏材,宣傳官李運祥·金處升·金百彬,以次進伏訖。上起坐曰,司寒祭罷後,神轝精爲奉還乎?有寧曰,精爲之云矣。上曰,江水,何如?運祥曰,露梁半氷,其上流則合氷,步行纔渡矣。處升曰,楊花渡晩後始凍,不久可以堅矣。百彬曰,纛島幾乎合氷,打氷行舟矣。上曰,今日頗寒乎?有寧曰,比昨尤寒矣。上曰,備局次對入侍。領議政洪鳳漢,左議政金相福,右議政金尙喆,戶曹判書洪麟漢,刑曹判書具善復,行司直李章吾,行副司直金孝大,行副司直金鍾正,行副司直李重祜,行大司諫鄭運維,副校理任希敎,左副承旨徐命善,事變假注書兪彦脩進伏,有寧·運祥·百彬·處升先退。鳳漢曰,夜臨寒殿,勞攘之餘,聖候何如?上曰,一樣矣。鳳漢曰,寢睡·水刺之節,何如?上曰,如前矣。今聞江水頗合云矣。鳳漢曰,代天之工,臣等,欽仰,而勞損已多,今日宜進三貼湯矣。相福曰,此時加意保嗇伏望。尙喆曰,臣等,不勝焦迫矣。鳳漢曰,中宮殿氣候,此時,何如?上曰,一樣矣。鳳漢曰,頃日不敢復言復樂事,而臣等,抑鬱,勿論某事,俾伸臣等之忱誠。歲首雖小酌,特許稱觴伏望。相福曰,此時誠慶運應行之事,旣非張大,則不可不允從矣。尙喆曰,年年伸忱,而明年則又添寶算,不得伸忱,則臣等之心,當如何哉?上曰,卿等之心如此,而予志則固矣。復樂後六月,將行宴禮乎?鳳漢曰,歲初稱觴,然後群情可伸矣。天理·人情之所存,不可不體念矣。相福曰,壽考之化,遍於八域,宜體在下之情矣。尙喆曰,自政府·廚院,各獻小酌,則誠好矣。上曰,無樂而豈有宴乎?堯·舜時,未聞元凱請宴矣。尙喆曰,舜時亦有南薰歌矣。鳳漢曰,若以年追慕,則聖慕無窮,今歲藏樂,實爲過矣。相福曰,益懋和悅之道,俯察下情焉。上曰,廟謨爲之。鳳漢曰,關東民事可念,而道伯遭彈矣。上曰,臺臣誰也?鳳漢曰,元啓英也。上命持入疏本。命善曰,留院二疏,竝入之乎?上曰,竝入之,可也。鳳漢曰,關東癘氣,近漸熾盛云,聞甚可慮,自監營,申飭列邑,使之各別救療,諸道一體分付,何如?上曰,依爲之。出擧條鳳漢曰,頃日宋宜孫給牒時,有其時諸人一倂放送之命,則尹性淵,自當一體放送,而金吾之區別拔之,有何所據,而均施之恩旨,恐不可如是矣。上曰,一體放送。鳳漢曰,其時宣傳官尹載大,罪名雖畢,其本則一也,此則何以爲之乎?上曰,此亦一體放送。出擧條鳳漢曰,今番編配諸人,擧皆蒙宥,則如趙德浩,卽與沈公猷·李叙中同坐者,而兩人分揀之後,德浩亦當一體分揀矣。上曰,依爲之。出擧條命善讀元啓英疏。上曰,洪雨輔已定配,而道臣豈爲臺疏乎?鳳漢曰,此人決不爲此矣。上曰,此蔘贖公爲難,燒火不可,置而不問,道臣有意矣。鳳漢曰,道臣之意,不入於官家,欲使此蔘爲用於世也。上曰,大利所在,故鬱島潛採,誠難禁矣。鬱蔘勝於胡蔘乎?鳳漢曰,勝於胡蔘,而品則小矣。上笑曰,承旨曾亦被彈矣。鳳漢曰,論以黷貨,此等處誠難矣。命善讀柳薰疏。上曰,五條論列,頗似李溎疏,而科弊則如南泰齊所言矣。髢髻事,尤是矣。鳳漢曰,髢髻,近來太侈大矣。上命書元啓英·柳薰疏批,命善書畢。上曰,東伯,何以爲之?鳳漢曰,臺臣雖請推,道臣必引嫌,而況請削乎?上曰,臺章雖批,爲道臣,勢難强迫。此時關東,豈可忽也?姑許遞,伸廉隅,其代,政官牌招開政。噫,此時此任,豈可循例?令銓曹問于相臣另擇。出傳敎上曰,誰可代者?鳳漢曰,有意可合人,簡在聖心矣。上曰,誰也?鳳漢曰,頃日已達,而李命植誠好,而元義孫·徐命善,亦好矣。上曰,吾相已定矣。鳳漢曰,洪雨輔拿問査實,然後道臣事,可以知矣。上曰,已定配,置之,可也。今日風氣促氷乎?鳳漢曰,司寒祭後,果極寒,事非偶然矣。尙喆曰,臘時必大寒矣。鳳漢曰,特進官久未差出,方當連行法講之時,可悶矣。副提學差出,使之擧行,何如?尙喆曰,特進官未選,久矣。鳳漢曰,應爲者多矣。上曰,置之。鳳漢曰,畿邑田稅陸運者,申飭,使之歲前畢納,何如?上曰,何邑來也?麟漢曰,富平陳省矣。上曰,今聞度支長所奏,畿甸陸運邑中,今乃歲末,而只以一府陳省來到云,此無他,亦百隷怠慢之致。旣望前不爲擧行者,當該守令,皆令營門,決杖後狀聞,不爲決杖者拿推,船運穀船來然後,分揀放送。出傳敎運維曰,臣衰朽昏謬,本不合於淸朝耳目之任,而感激恩私,嚴畏分義,前後言地,有除輒膺,而未嘗效一日之責,居常愧恧,如負大何,今此憲疏,含默有譏,臣不覺面發赤而汗沾背也。若論含默之罪,臣實爲最,何敢一刻抗顔於臺次乎?請命遞斥臣職。上曰,此非特指一人,則其嫌太過。勿辭,亦勿退待。鳳漢曰,俄者所達,不敢復爲强聒,而若允從,則聖德有光矣。上曰,勿復言也。諸臣以次退出。
上在慶熙宮。停常參·經筵。
藥房都提調臣韓翼謩,提調臣趙暾,副提調臣具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。冬令快見,氣亦差勝,明日入侍,宜矣。
中宮殿·惠嬪宮,藥房口傳問安。答曰,知道。
元義孫啓曰,大司憲宋瑩中呈辭,執義李得一傳旨未下,掌令崔光璧在外,一員未差,持平盧瑞國在外,柳薰未肅拜,今日以監察茶時之意,敢啓。傳曰,知道。
元義孫,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
元義孫,以義禁府言啓曰,三陟前府使徐魯修原情公事判付內,營將所爲,其涉無狀,身爲搜討官,焉敢若此?卽其地定配事,啓下矣。三陟營將洪雨輔,時在任所云,以判付內辭意,具罪目,依例發遣府書吏交代後,卽其地定配之意,敢啓。傳曰,知道。
以全羅監司金致讓狀啓,靈光等官居砲手等朴莫男等渰死,極爲驚慘事,傳于李在協曰,令本道恤典擧行。
以統制使李國賢狀啓,進上生靑魚,冬至已過,尙未捉得封進,惶恐待罪事,傳于具允鈺曰,勿待罪事,回諭。
上在慶熙宮。停常參·經筵。
元義孫啓曰,大司憲宋瑩中呈辭,執義李得一傳旨未下,掌令崔光璧在外,一員未差,持平盧瑞國在外,柳薰未肅拜,今日以監察茶時之意,敢啓。傳曰,知道。
藥房都提調臣韓翼謩,提調臣趙暾,副提調臣具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣則一樣,下敎時入侍,宜矣。
中宮殿·惠嬪宮,藥房口傳問安。答曰,知道。
大駕詣承文院,冊子奉安時親臨後,政院·玉堂·藥房口傳問安。答曰,知道。
以承傳色,口傳下敎曰,入侍時有下問事,東氷庫在京書員待令。
以承傳色,口傳下敎曰,方欲粧衣云,今日內內入與奉安乎?知入。
元義孫,以義禁府言啓曰,全羅左水營充軍罪人尹性淵,海南縣充軍罪人尹載大放送,承傳啓下矣。竝放送事,分付該道道臣之意,敢啓。傳曰,知道。又啓曰,傳敎內該府旣有口招以奏之命,今日內口招,待朝入侍以奏,日寒若此,口招先放事,命下矣。時囚罪人金養厚,旣已捧口招,依傳敎,先爲放送之意,敢啓。傳曰,知道。
又以刑曹言啓曰,今日藥房入診時,金吾·秋曹各一人放送事,命下矣。依傳敎,輕囚罪人金起得放送之意,敢啓。傳曰,知道。
金致恭,以御營廳言啓曰,今日本廳褒貶時,北二營入直騎士將,當爲來參,而宿衛重地,不可一時暫曠,以將校替代後,使之進參之意,敢啓。傳曰,知道。
又以備邊司言啓曰,本司武郞廳鄭世柱,奔走勤仕,又滿十五朔,依例陞敍,或守令邊將事,捧承傳施行,何如?傳曰,允。
又以兵曹言啓曰,昌慶宮衛將柳百春,病難供職,呈狀乞遞,輪番之任,不可久曠,今姑改差,何如?傳曰,允。又啓曰,今十二月十一日本曹褒貶時,堂上不可不備員,而參判閔弘烈有身病,參議金勉行今方入直,參知尹冕東陳疏入啓,無以推移進參,參判閔弘烈牌招,以爲同參之地,何如?傳曰,允。
又以禮曹言啓曰,卽接東西氷庫官員所報,則昨今兩日,日氣頗寒,江水始爲合氷,可以伐取云,主梗官,明日出送,俾卽藏氷,何如?傳曰,以先詣將欲下敎,聞此是誰之賜?於今其將果合,主梗官,其令今日進詣東氷庫,氷其猶莫重,必取江氷,取便取陰乾處,申飭。
魚錫定,以吏曹言啓曰,本曹褒貶坐起,定行於明日,而堂上不可不備員,新除授參判鄭尙淳,令政院待開門牌招,以爲同參開坐之地,何如?傳曰,允。
又以侍講院言啓曰,本院弼善徐有元,自鄕上來云,卽爲牌招察任,新除授輔德金尙默,時在京畿廣州地,書筵入番事緊,斯速乘馹上來事,下諭,何如?傳曰,允。
傳于金致恭曰,內局入侍。
司諫黃榦疏曰,伏以臣之老父,年今八十有二,纔遭逆理之慼,筋力澌脫,精神昏耗,居常懍綴,寧日恒少,近因日候猝寒,脫着失宜,重患感疾,諸症越添,委頓床玆,轉側須人,臣方左右扶將,實無一刻離捨之勢。以情而言,則切急如此,以跡而言,則臲卼且極,抗顔束帶,豈有其望,而義分是懼,他不暇顧,雖不得不冒昧出肅,屢試蔑效之地,不可虛縻,一時副急之用,決難久冒,而目下煎灼之私,比諸數日以前,一倍添劇,疾痛之呼,不容緩聲。玆敢略綴數行,仰控至懇,而若其難安之端,未暴之情,亦不得悉陳,則其情理罔措,念不他及之狀,槪可知矣。假使臣有把筆之暇,不欲於歲久人亡之後,復事呶呶,以益其疲惱,況其言虛罔,已經天日之照臨,臣何必縷縷贅陳,有若較辨者之爲哉?仰惟天地之大,有感必應,孝理之政,最重錫類。伏乞聖慈,克察由中之懇,特推體下之仁,鐫遞臣所帶職名,俾得以安意救護,以伸人子之至情,千萬幸甚云云。答曰,省疏具悉。今覽爾章,以孝爲治之意,特爲許遞,令爾父子,便意過歲。呼寫以此,其君之心難抑也。
參知尹冕東疏曰,伏以臣,受恩罔極,幸遂乞養之願,奉職無狀,遽陷貽辱之罪,旣不能卽地溘死,少洩悲憤,亦不敢瞻天哀號,仰伸冤誣。罪名纔解,而惶隕冞切,情私雖急,而唐突是懼,隱忍泯默,心骨俱痛,居然歲已周矣。不意聖度天大,未忍終棄,騎貳特除之命,又此渙降,臣手奉恩旨,感淚先瀉。竊幸臣父之冤,鳴暴有路,日月之明,庶賜鑑燭,則臣雖不日塡壑,亦所甘樂,玆敢百拜九頓,涕注而陳之,惟聖明矜察焉。噫嘻,臣父之遭罹誣枉,何莫非臣之罪也?居官得失在臣,而不在於臣父,施杖輕重由臣,而不由於臣父,至若使客巾紬,例自該吏備待,臣亦未必躬檢,則在臣父,尤何絲髮相干也?臣父年深病痼,凡於一切家冗,亦不照管久矣,隨往臣邑,不過受臣口養,深處衙內,不省戶外。其時拔釰踰墻之變,出於門閉夜深之後,內外間隔,元無通涉之狀,一府衆目之所共覩也,故及其道査之際,雖以屍親報復之計,諸吏恇怯之招,未嘗有一言半辭之及於臣父者,道臣啓本中,亦以自歸落空,初無可論等語,明白論斷,更無底蘊。苟或一毫彷彿於其間,則彼其爲臣之仇,而必欲甘心按臣之査,而惟恐不悉者,夫豈有容忍回護之理哉?此有公家文案,而非臣私言,則本事之孟浪,卽此可見矣。只緣臣爲子不孝,遇事不幸,訛言之生,醜辱之來,不止於臣身,而至及於臣父,此臣所以跼蹐嘑呼,寧欲無生而不可得也。且臣雖至愚,亦具恒性,初何有公然枉殺,不恤人命之意,而雖曰邂逅,旣已至此,則此乃臣罪,論臣,可也,斥臣,可也,聲臣之罪,而擬臣以當律,亦可也。惟彼南彦彧之捏臣不足,而乃反辱臣之父者,是豈人理之所可忍也哉?夫非盡人之子,而以子之故,而辱人之親,其言之悖倫傷風,胡至於是耶?噫嘻,臣之無似,偏被聖渥,孤立冥行,積爲人媢嫉,㦧鋒所及,非今斯今,而今玆之事又出矣。其間情狀,天日之明,亦何望其盡燭乎?此亦臣之罪也。傳曰,立身揚名,以顯父母。臣之不肖,雖不敢有望乎此,而豈意以臣之故,使臣之父,橫被誣辱,至此之極哉?有子如此,生不如死,如臣之切悲情事,古今之所罕有,而仁人君子之所可傷歎也。臣方抑塞崩沸,急於鳴冤,若臣一已之事,囚供道狀,固多可言,而亦未暇竝事覼縷,則官職去就,尤豈有可論哉?伏乞天地父母,諒臣之情,憐臣之懇,亟削臣所帶之職,仍命銓部,刊臣姓名,不復檢擬,俾得與老父,歸伏田間,感祝聖恩,以畢餘生,千萬至願云云。答曰,省疏具悉。往事豈特予燭?世共知也。爾勿辭,速察職。
江原道觀察使徐命善疏曰,伏以臣,姿本庸下,百不猶人,而特推念先之聖心,每紆錄孤之殊眷,屢叨近密,輒垂恩顧,臣非木石,寧不感鏤?惟以殫竭筋力,不擇夷險,爲萬一涓埃之報矣。乃者東臬除旨,無異特簡,臣旣昵侍前席,親聆玉音,以感以惶,如無所容。噫,方岳之任,本係不輕,而饑荒之荐臻,民物之凋瘵,惟此路爲甚,撫摩拯恤之道,不容少緩,而此時此任,擧以畀臣,以臣之綿才薄力,顧何以盡懷保之政,而副委寄之意哉?古人云,擔子輕重,惟擔不起者知之。臣亦自量之審,而終無堪承之望,玆不得不猥入文字,悉暴衷懇。伏乞聖慈,諒臣由中之辭,察臣不稱之實,亟收新命,以重藩任云云。答曰,省疏具悉。今者此任,前伯雖惜,予則曰得人。卿勿過辭,速往欽哉。
己丑十二月十一日巳時,上御集慶堂。藥房入診入侍時,都提調韓翼謩,提調趙暾,副提調具允鈺,記事官李範濟·兪漢謹·金夏材,醫官許礈·李以楷·慶絢·鄭允協·吳道炯·鄭允說·柳光翼·李養善·金世彦,以次進伏訖。翼謩曰,冬令快行,寒事甚酷,聖體若何?上曰,一樣矣。翼謩曰,寢睡·水刺,亦何如?上曰,如前矣。翼謩曰,中宮殿氣候,若何?上曰,一樣矣。進湯劑,上曰,蜜棗入之,診候爲之。礈診候曰,左右三部調均,而滑體,好矣。諸醫官,以次診候,一如礈之所達訖。上曰,提調出去,更煎一貼以入。翼謩曰,丸劑,連爲進御乎?上曰,進御矣。承文院校正,今日訖乎?允鈺曰,今日似不訖役,而堂上有稟達事,來待矣。上曰,承文提調元仁孫·蔡濟恭入侍。出榻敎仁孫·濟恭進伏。上曰,活印盡爲之乎?仁孫曰,六七張餘存,而粧纊則似日暮矣。上曰,中草洗之。仁孫曰,欽奉閣,則臣等,奉安乎?上曰,依爲之。本院奉安時,予當親詣奉安矣。仁孫·濟恭退出。上曰,承文院冊子奉安時親臨事。出榻敎上曰,東伯得人矣·吾之相定矣之言,政謂此人也,與其兄異矣。命書批答。上曰,黃榦老乎?命書批答,又命書尹冕東批答。翼謩曰,臣每仰殿下祈天永命之誠矣,於今日之寒,尤切欽仰矣。上曰,卿言過矣。予則手足之寒,甚難堪矣。少時則薄着,而冬節問安之時,或有凍五臓之時,而足可耐矣,今則衰憊莫甚,實有非昔之歎矣。翼謩曰,今承下敎,頃夜資政殿露坐,豈不悶迫乎?伏願益加保嗇之方焉。命書傳敎曰,今聞湖南道臣狀聞,耽羅運米,今乃畢裝云,耽羅之民,可謂庶幾,而萬石之米,自可而得此,刮於南沿者,以君之心觀之,何異於割肉充腹?聞此船無事到泊,船人持尺文,無事回泊,然後此心可弛,其回泊與否,其勿摠報,隨到以聞事,回諭。上曰,藥房提調持湯劑,更爲入侍。出榻敎再進湯劑。翼謩曰,明日湯劑,如例爲之乎?上曰,依爲之。命入金吾·秋曹囚徒。上曰,都承旨讀奏。奏訖。命書傳敎曰,金吾·秋曹各一人,秋曹一人旣放,而該府旣有口招以奏之命,今日內口招,待朝入侍以奏。日寒若此,口招先放,待勘律時,更囚擧行。又命書傳敎曰,於今朝鮮,庶可有氷,而其君之心,奚特一事?風寒若此,京外飢腹無衣之類,何以忍耐?思之及此,心寒倍焉。京中鍾閣飢民,令該廳收聚饋粥。外方亦然,待其日暖以放事,爲先分付畿營,諸道亦一體分付,而囹圄輕囚,今方疎滌,此雖若此,於重囚,其矜勝言?令該廳,特給空石,俾免凍於囹圄。上曰,東氷庫藏氷於何處?知奏。允鈺曰,藏氷於豆毛浦矣。上曰,京外褒貶來到政院者,列錄以入。命退出,諸臣以次退出。
己丑十二月十一日申時,上詣承文院。擧動入侍時,行都承旨具允鈺,左承旨李在協,右承旨魚錫定,左副承旨金致恭,右副承旨元義孫,同副承旨徐有寧,記事官李範濟·金東淵·兪漢謹·金夏材,以次侍立。上具翼善冠·袞龍袍,乘輿出通陽門,詣承文院,立於追感皇恩編奉置之牀下。上曰,承文提調及官員入侍。又曰,侍衛軍兵毛具。出榻敎提調蔡濟恭·元仁孫,副正字洪龜瑞進伏。上命龜瑞,洗手奉皇恩編前行。上隨其後,入敬奉閣奉安,出就拜位版,行四拜訖,還駕歷臨內醫院,命元仁孫入侍。仁孫進伏。上曰,皇朝於我列聖朝,某年賜某諡事,錄爲小冊,納于漆櫃,以爲憑後之地。仁孫曰,何以粧衣,而當經睿覽乎?上曰,粧以紙衣,勿經御覽。上曰,承文院提調行司直元仁孫,參判蔡濟恭竝加資,承文院郞廳洪龜瑞,校書館郞廳洪愼猷竝陞六,跋文書寫寫字官洪聖源加資,算員,令該曹,高品付料,其餘寫字官·唱準·員役·工匠,令該曹,米布分等題給。出傳敎上曰,金吾口招,令次堂擧行。出傳敎上曰,藥房提調持湯劑,更爲入侍。出榻敎藥房都提調韓翼謩,提調趙暾,持湯劑進伏。上進御後,還入大內,諸臣退出。
上在慶熙宮。停常參·經筵。
夜一更,月暈啓。
元義孫啓曰,憲府連日監察茶時,事甚未安,除在外·傳旨未下外,呈告未肅拜人員,竝卽牌招,何如?傳曰,允。
藥房都提調臣韓翼謩,副提調臣具允鈺啓曰,昨日冒寒勞動,侵夜還內,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。追慕昔年,雖伸其禮,此心冞切。今則藏氷,明年朝鮮,庶有氷。氣則一樣,下敎時入侍,宜矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,抵晚酬應頗勞矣,早爲休退。
魚錫定啓曰,禮曹參判李最中,兵曹參知尹冕東,除拜後過三日,不爲出肅,依定式推考警責,仍卽牌招察任,何如?傳曰,允。
元義孫,以義禁府言啓曰,三陟前營將洪雨輔,拿問口招,登對以奏事,傳旨啓下矣。洪雨輔,時在任所云,依例發遣府書吏交代後,拿來,何如?傳曰,允。
備忘記,今日藏氷,此體微意虔誠而然也。獻官徐浩修,熟馬一匹,執事,兒馬一匹賞給。
備忘記,開坼相値,旣坐本司,次對進定於今日,而殿最司許頉事,分付。
金致恭啓曰,大臣·備局堂上,依下敎來待矣。傳曰,引見。
元義孫啓曰,同義禁金光國·李彦衡,持金養厚口招,依下敎來待矣。
內醫院官員,以都提調·副提調意啓曰,提調趙暾,謂有身病,今日問安,不爲仕進,事體未安,卽爲牌招,以爲備員入侍之地,何如?
吏批,行判書申晦,參判鄭尙淳,參議李徽之進,同副承旨徐有寧進。以洪秀輔爲執義,李正吾爲司諫,洪景顔爲掌令,李秉鼎爲副校理,蔡濟恭爲判尹,金漢耆爲戶曹參議,具善行爲判義禁,沈公猷爲戶曹正郞,慶興運爲禮賓主簿,洪駿漢爲永柔縣令,行副司直元仁孫今加正憲,戶曹參判蔡濟恭今加資憲,寫字官洪聖源今加崇祿,以上加資事,承傳,知經筵元仁孫,同經筵金時默。
兵批,判書朴相德進,參判閔弘烈病,參知尹冕東傳旨未下,參議金勉行入直進,左副承旨金致恭進。以鄭彦衡·林世茂爲兼司僕將,以鄭述祚爲曹司衛將,金聖規爲翊衛,全柏齡爲文兼,徐達敏·金顯善爲昌德將,張潚爲冒慶將,白祥曇爲景福將,李仁彬爲中樞經歷,趙嵃爲都摠都事,鄭胄新爲慶尙左兵虞候,同知單金景祜,副護軍黃榦·元啓英,副司直李思觀·李澤遂,前縣監趙鎭禎今加折衝賞加,金璹爲三陟營將。
己丑十二月十二日巳時,上御集慶堂。藥房入診入侍時,都提調韓翼謩,提調趙雲逵,副提調具允鈺,記事官李範濟·兪漢謹·金夏材,醫官許礈·李以楷·鄭允協·慶絢·吳道炯·鄭允說·柳光翼·李養善·金世彦,以次進伏訖。翼謩曰,夜間,聖體若何?上曰,一樣矣。翼謩曰,寢睡·水刺之節,亦何如?上曰,如前矣。翼謩曰,中宮殿氣候,何如?上曰,一樣矣。翼謩曰,世孫宮氣候,連爲安寧乎?上曰,如前矣。進湯劑,上曰,蜜棗入之,診候置之。上曰,藥房提調持湯劑,更爲入侍。出榻敎再進湯劑。翼謩曰,三貼待下敎入之乎?上曰,依爲之。允鈺曰,昨日所敎元仁孫校正冊子表題,以何名書之乎?上曰,夕入侍當下敎矣。命書傳敎曰,今聞乃覺,旣有下敎,則李得一,當依此捧傳旨而不察,該承旨遞差,李得一踏下傳旨爻周,依下敎捧傳旨。又命書傳敎曰,李壽勛·尹師國,旣已處分,傳旨其宜以休紙下,而中官輩,全不檢察而置諸,今乃晚奏,事之可駭,莫此爲甚,當該中官,越捧一等。命退出,諸臣以次退出。
己丑十二月十二日巳時,上御集慶堂。大臣·備局堂上引見入侍時,領議政洪鳳漢,左議政金相福,右議政金尙喆,判敦寧趙雲逵,兵曹判書朴相德,戶曹判書洪麟漢,行副司直金時默,刑曹判書具善復,行副司直李章吾·金孝大·金鍾正,行大司諫鄭運維,持平柳薰,校理朴相岳,左副承旨金致恭,記事官金東淵,事變假注書兪彦脩,記事官兪漢謹·金夏材,以次進伏訖。鳳漢曰,言端旣及,敢此仰達。凡有干犯之類,不可不嚴其堤防,若其不然者,固當次次收拾矣。武弁之如柳懋,故相臣趙顯命,每以可用,陳達於筵中者也。以向來營將時事,久配邊地,旣蒙特宥,又蒙恩敍,而銓曹之尙不檢擧者,非欲已甚,蓋由趑趄矣。渠已年老,豈多前程,而仍以虛棄,亦甚可矜,隨其當窠,從便收用之意,言于兩銓及各軍門,何如?上曰,依爲之。出擧條鳳漢曰,諸道贖錢之屬於保民司者,非但有補於本司,蓋欲其罪人之照律,句管於京司,法意非比偶然,而諸道前後所報之數,極其零瑣,不似莫甚。況其照律罪名與都數,多不報來,是豈遵奉朝令之意乎?蓋其所捧之贖,各有應下,雖除其許多應下而報來,其所作穀,大道將過累百石,小道亦不下百數,備局諸議,或以爲揆以事面,當爲酌定其數云,而此則近於太切切。且申飭之道,貴在大體,從今以後,毋循前規,加意優報,照律者無論杖與配,無遺謄報,以爲憑後之地,而至於帽價之屬於保民司,終涉苟簡,待贖穀有裕,足以支調,然後始可議變通,爲先以此意,嚴飭諸道,使之着意擧行,何如?上曰,依爲之。出擧條鳳漢曰,箭串橋,乃是御路,又是京外衆行旅之所由也。近漸頹圮,不可不及今修改,量給物力,待明春自御營廳擧行,蘇溪橋,亦有毁落處,一體改補之意,分付,何如?上曰,依爲之。出擧條鳳漢曰,保民司之設,出於我聖上懷保都民之至意,行之七年,詞訟漸簡,民弊頓祛,臣誠欽歎。言端旣及,因此而有可提達者矣。蓋此變通時,聖心之惻然感動,由於京兆郞李復永之一言。其所奏固可尙,今任嶺邑,亦有治聲云,如此之人,其宜調遷,前頭郡窠,特爲陞擬事,言于銓曹,何如?上曰,依爲之。出擧條運維曰,請還寢鍾城府爲奴罪人天大酌處之命,依律處斷。措辭見上上曰,勿煩。出擧條薰曰,請還寢定配罪人金柱泰減等之命。措辭見上上曰,此非若此者,亦歲將暮,其勿復煩。出擧條薰曰,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條薰曰,臣見誠魯莽,言辭拙訥,本不合於耳目之任,而有區區憂愛之忱,略陳數條矣。聖批鄭重,十行褒諭,迥出尋常,臣不覺感淚之被面矣。第擇守令之事,臣之本意,則三公六卿,豫定才行俱備之人,付之銓曹,次第擬用矣。下字之間,文勢舛錯,辭不達意,致有置冢宰之意焉在爲敎,臣惶懍愧恧,無地自容,何敢晏然於臺次乎?請命遞斥臣職。上曰,曰可曰否,尙書攸載,頃者之批,亦無深意,勿辭,亦勿退待。出擧條上曰,頃者旣爲開端,而僉議持難,故强默。噫,雖豐歲,民不願,其心可矜,況連歲荐飢之餘乎?且日寒若此,若頃者臺章,雖阿邑苞苴之類,尙且艱矣,況董門徵索之弊,可勝言哉?且當此時,徵者輸者,手足俱凍,若見其狀,至於遠州,及今不爲,其將後時,諸道舊還舊逋,卽爲停捧事,令備局今日內,分付,雖到本道,其於遠州,三懸鈴知委事,一體,分付道臣。若是下敎之後,此弊熟知爲守令者,或惜其停,不無置其令而勒捧者,亦有換作名,民不蒙實惠者,其果若此,不飭道臣,當爲重繩,手犯守令,當終身禁錮。噫,此乃暮年爲民實惠之意,一體申飭諸道。出傳敎鳳漢曰,關東伯洪名漢事,果如臺臣所啓則可駭,洪雨輔一番拿處,然後可以分疏矣。相福曰,雖非名漢,豈有若是者?尙喆曰,臣於名漢,難晩交,決非如是之人。鳳漢曰,臣與名漢,雖遠族,而蓋近來關東伯中,金龜柱·洪名漢,稱第一矣。上曰,予意則不然,而相臣旣奏,本事不可置諸黯黮,前三陟營將洪雨輔,拿問口招,登對以奏。出傳敎上曰,判尹許遞,此時京兆,豈可曠焉?其代,政官牌招開政。出傳敎上曰,提調趙暾許遞,其代判敦寧趙雲逵除授。出傳敎上曰,永柔縣令趙瑍,今聞所奏,其宜體下,許遞。出傳敎鳳漢曰,明年則異於他年,雖不行進宴,自政府·勳府·樞府·宗親府設小酌,以伸臣等慶忭之忱,幸矣。上曰,藏樂之時,設酌何論?鳳漢曰,雖藏樂進宴則不可,而設小酌,何妨之有?臣等,若不得粗伸微誠,則不勝抑鬱矣。左右相及都提相繼懇請。上曰,卿等雖云慶忭,予實無受酌之擧矣。大臣及承旨先退。上曰,金吾堂上入侍。出榻敎同義禁金光國·李彦衡進伏。光國持金養厚原情,讀奏訖。上命都承旨具允鈺,書養厚不敍傳旨。諸臣遂退出。
上在慶熙宮。停常參·經筵。
元義孫啓曰,大司憲宋瑩中呈辭,執義洪秀輔,掌令崔光璧在外,洪景顔未肅拜,持平盧瑞國在外,柳薰呈辭,今日以監察茶時之意,敢啓。傳曰,知道。
嬪宮誕日,大殿·中宮殿·惠嬪宮·世孫宮,政院·玉堂口傳問安。答曰,知道。
嬪宮,政院·玉堂單子問安。答曰,知道。
藥房都提調臣韓翼謩,提調臣趙雲逵,副提調臣具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣,而九月前月今月一朔再次,可謂稀有,藏氷見雪,暮年心喜。待下敎入侍焉。
中宮殿·惠嬪宮,藥房口傳問安。答曰,知道。
以承傳色,口傳下敎曰,世孫宮有賀,而朝廷問安不爲之前例,知奏。又下敎曰,世孫宮雖如此,今則東宮也。前於東宮時,嬪宮亦不爲問安乎?知奏。
備忘記,雖喜沖沖方張,猶待飄飄六花,霎時顧眄,玉瓦庭雪,可見造化。心雖弛也,歲暮益耗,今日益判。今者生辰,謂以九月,朝廷問安,再次下問,心若此氣何諭?其於此等,予先提諭,若此若此,自笑自笑。雖然海東有氷,臘前庶在,今予一心,祝明年大有年。
傳于魚錫定曰,明日延和門,當爲香祗迎,禮房知悉。又傳曰,內局入侍。又傳曰,儒臣持問答,同爲入侍。
備忘記,今下弓矢,阿耳僉使李師重處給送。
金致恭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
徐有寧,以備邊司言啓曰,京畿水使趙,身病甚重,累呈辭狀,莫重閫任,不可一任其瘝曠,今姑改差,何如?傳曰,允。
己丑十二月十三日午時,上御集慶堂。藥房入診,儒臣同爲入侍時,都提調韓翼謩,提調趙雲逵,副提調具允鈺,記事官李範濟·兪漢謹·金夏材,副校理朴相岳,修撰李碩載,醫官許礈·李以楷·鄭允協·慶絢·吳道炯·鄭允說·柳光翼·李養善·金世彦,以次進伏訖。翼謩曰,夜間,聖體若何?上曰,一樣矣。翼謩曰,寢睡·水刺,亦何如?上曰,如前矣。翼謩曰,中宮殿氣候,何如?上曰,一樣矣。進湯劑,進蜜棗,上曰,診候爲之。礈診候曰,左右三部調均,而滑體,好矣。諸醫官診候後,皆以次陳達訖。上曰,意者江氷解矣,日又寒,氷必堅矣。翼謩曰,然矣。上曰,九月誕日,誤認以今月,予之精神之如此,今日益覺矣。儒臣讀問答。相岳·碩載讀訖。上曰,注書·兩翰林·都承旨,輪回讀之。讀訖,命儒臣退出。上曰,藥房提調持湯劑,更爲入侍。出榻敎再進湯劑。上曰,蜜棗置之。翼謩曰,三貼待下敎入之乎?上曰,依爲之。藥房退出。上曰,歲饌單子持入。允鈺讀單子訖。上命範濟及漢謹,數其單子以奏。盡計都數後,上曰,幾人乎?範濟曰,七百五十二人矣。上曰,其數甚多,可謂壽域,古亦稀有矣。允鈺曰,然矣。命書傳敎曰,今年尊年之心一倍,故歲饌草件記,先取命讀,其中遺漏者猶多,而都數近八百,其涉異常。其中故府使金得大妻,李世聃妻,摠戎使金孝大母,皆慈聖至親也。歲饌何待來春?今月輸送,其令過歲。故宗臣礪恩君妻,海昌君妻,琅琳君妻,夏雲君妻,故將申光夏妻,故參判尹光毅妻,故承旨鄭履儉妻,故春坊金始燁妻,此單只見其妻,予心愴然,韓判府事兄嫂,兩次耆老科中年八十者,今取命讀,意蓋深焉,亦令今朔內輸送,以示予意。此中有夫妻年八十一歲同庚者,尤爲異常,其人先爲分付該曹,歲饌一體先給,其令年八十同庚人過歲焉。正一品鶴城君,故兪奉朝賀妻貞敬夫人,前判書李益炡及妻安氏,奉朝賀李喆輔,前判書南泰齊,歲饌亦爲今月內輸送。且此外,明年爲九十九歲者,其令一體擧行,亦表予意。與推恩食物有異,故外方不與焉。噫,今番此擧,意蓋深矣。古人云,人生七十古來稀,予今尊年,於八十九十何?諸道有八十九十者夫與妻,特爲歲饌題給,以示一視之意。若有年百歲者,不待明年,今月內題給後狀聞之意,下諭諸道。上曰,藥房都提調·提調持湯劑,更爲入侍。出榻敎進湯劑,進蜜棗。翼謩曰,見歲饌傳敎,可謂無前盛擧。自上如是尊年,而獨不納臣等慶忭之忱,豈不悶迫乎?上曰,予則尊年,而卿等於予,實無所請矣。若然,則歲歲年年,皆有所請乎?翼謩曰,逢此盛時,而年年歲歲,豈不爲此請乎?上笑曰,過矣。卿之兄嫂,亦入單子中,故傳敎稱以韓判府事兄嫂者,有意矣。大臣之兄嫂故耳。翼謩曰,聖恩如此,臣實感泣。明日湯劑,如例爲之乎?上曰,依爲之。翼謩·雲逵退出。允鈺讀黃海道臣尹得養狀啓。上命範濟,出往留門。允鈺讀訖,命書傳敎曰,昨日承旨處分,意謂時任承旨下敎,今聞非也,遞差下敎,代授下敎,竝勿施。旣覺之後,暮年自强之時,宜遵定式,自李得一,依此例擧行。命退出,諸臣以次退出。
上在慶熙宮。停常參·經筵。
元義孫啓曰,大司憲宋瑩中,初度呈辭入啓,執義洪秀輔,掌令崔光璧在外,洪景顔未肅拜,持平盧瑞國在外,柳薰呈辭,今日以監察茶時之意,敢啓。傳曰,知道。
藥房都提調臣韓翼謩,提調臣趙雲逵,副提調臣具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣,下敎時入侍,宜矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,歲饌單子,有九十九歲老人,能入來則子孫,偕爲入來事,分付。又下敎曰,九十九歲老人入來事,下敎矣。日寒如此,此後溫和日,待下敎入來事,卽爲分付。
以承傳色,口傳下敎曰,二十二日,當香祗迎,禮房知悉,臘享祭報府,都承旨入侍時持入。又下敎曰,今日見報府,戶曹參議差祭,今夜誓戒後,似多有掣肘之事,代差之意,分付吏曹,勿出朝報。
具允鈺,以吏曹言啓曰,今此宗廟望祭大祝,前校理李命勳塡差,而時無職名,令該曹口傳付軍職,何如?傳曰,允。
兵曹口傳政事,副司果李命勳。
金致恭啓曰,事變假注書兪彦脩,身病猝重,勢難察任,今姑改差,何如?傳曰,允。
以金重燮爲事變假注書。
元義孫,以義禁府言啓曰,兵曹移文據刑曹啓辭內,出身柳光命,差備官奇景胤等,移本府處之事,允下矣。柳光命·奇景胤,今方待命於本府,卽爲拿囚之意,敢啓。傳曰,知道。
以刑曹言啓曰,卽接兵曹移文,則內三廳將鬼薦取才時,出身柳光命,以輕六兩換射,差備官奇景胤,以輕六兩換給,依律嚴處事,移送,所當照法勘處,而柳光命·奇景胤,俱是出身,移義禁府處之,何如?傳曰,允。
具允鈺,以吏曹言啓曰,成均館學諭朱萬离,受由過限未上來,依例罷黜,何如?傳曰,允。
魚錫定,以侍講院言啓曰,王世孫重講論語,今已畢講,因傳敎,以中庸繼講之意,敢啓。傳曰,知道。
傳于元義孫曰,內局入侍。又曰,儒臣持心鑑,同爲入侍。
己丑十二月十四日辰時,上詣延和門。香祗迎入侍時,行都承旨具允鈺,左承旨李在協,右承旨魚錫定,左副承旨金致恭,右副承旨元義孫,同副承旨徐有寧,記事官李範濟·金東淵·兪漢謹·金夏材,以次侍立。上具翼善冠·袞龍袍,乘輿出通陽門,詣延和門降輿,詣板位祗迎訖,步詣興化門祗送,仍爲乘輿。上曰,禮房承旨,馳詣太廟,奉審以來。出榻敎上曰,奉審承旨回還前,當於御廚院以待,藥房亦令廚院待令。遂御廚院郞廳房,命致恭考出去己丑四月政院日記以來,命有寧往承文院,奉安與否,知奏。致恭持日記進伏。上命允鈺,讀奏承旨座目。至金致龍,上曰,是注書金東淵之至親也。允鈺曰,然矣。上曰,廚院提調先生案御押同入乎?允鈺曰,然矣。上曰,廚院郞廳,亦有先生案乎?允鈺曰,有之矣。上命臣東淵持入,命允鈺讀之。至曺命宰,上曰,是翰林兪漢謹之外戚也。命宗之幾寸乎?允鈺曰,其弟矣。讀訖,上曰,以待奉審承旨,坐於廚院,取來郞廳先生案命讀,其中有行司直金器大父,而此則父子皆登,有尹領府名,予心愴然。昨日摠戎使金孝大母,年過七十,故歲饌先爲輸送事,已下敎,而金器大母,爲昔年衣資食物輸送,而今番歲饌故漏焉,中夜悵然,今覽此,豈無表意?況其年望七,一依歲饌例,特爲食物輸送,尹貞夫人·朴貞夫人二家,衣資食物,亦爲輸送。昨日下敎時,故府尹閔通洙妻貞夫人,在於歲饌單子中,故欲下敎而未果,今朔內一體擧行事,分付。噫,今處古堂,追惟皇嫂,昨日歲饌中,有金時敎·李普祥之名,今日先生案,有魚錫胤之名,是皆誰乎?況魚錫胤,頃者東郊事後,尙今悔焉。今只有妻,令該曹歲饌亦今月內輸送。魚錫胤子,今調用乎?夕入侍,吏房問奏。出傳敎上曰,今聞此,憶故相,豈無表意?尹領府事家,遣承旨,當日致祭,祭文當製下矣。承旨,左副進去,今下敎,乃聞在鄕云,冞切悵然,令本道擧行。出傳敎上曰,藥房提調持湯劑,更爲入侍。出榻敎都提調韓翼謩,提調趙雲逵,持湯劑進伏,上進御訖。上曰,司饔主簿姜必敎入侍。出榻敎必敎進伏。上曰,思爾兄,予心愴然,錫爾弦弓一張,爾其祗受。有寧進伏曰,往于承文院問之,則已奉安云矣。錫定奉審後進伏。上曰,祭物單子讀奏。錫定讀訖。上曰,進排官單子讀之。錫定讀訖。上還入大內,諸臣退出。
己丑十二月十四日未時,上御集慶堂。藥房入診入侍時,都提調韓翼謩,提調趙雲逵,副提調具允鈺,記事官李範濟·兪漢謹·金夏材,醫官許礈·李以楷·鄭允協·慶絢·吳道炯·鄭允說·柳光翼·李養善·金世彦,以次進伏訖。翼謩曰,夜間,聖體若何?上曰,一樣矣。翼謩曰,寢睡·水刺,亦何如?上曰,如前矣。翼謩曰,中宮殿氣候,何如?上曰,一樣矣。翼謩曰,世孫宮氣候,連爲安寧乎?上曰,如前矣。進湯劑,上曰,蜜棗入之,診候置之。俄下御製見之乎?允鈺曰,見之,而都提調亦見之矣。翼謩曰,聖敎雖如此,建功之功,莫大矣。上曰,有何功乎?翼謩曰,臣在保護,酷寒如此,不得挽殿下今日祗迎,莫非臣之罪也。臘享祗迎,亦豈不悶迫乎?上曰,氣一樣,何妨之有?上曰,藥房提調持湯劑,更爲入侍。出榻敎進湯劑,進蜜棗。翼謩曰,明日湯劑,依例爲之乎?上曰,依爲之。允鈺讀祭報府訖。允鈺曰,尹領府致祭,自本道爲之事,命下矣,何以爲之乎?上曰,祭文書之。允鈺書訖。仍命書傳敎曰,祭文親綴,事體重焉,以前命承旨,再明日致祭。上曰,守廳承旨及儒臣入侍。右副承旨元義孫,副校理朴相岳,修撰李命彬進伏後,藥房退出。
己丑十二月十四日申時,上御集慶堂。儒臣入侍時,校理朴相岳,副修撰李命彬,右副承旨元義孫,記事官金東淵·兪漢謹·金夏材進伏訖。先講心鑑,復命警世問答持入。儒臣上下番及承史等,再次輪讀訖。上曰,浮念人皆有之乎?相岳曰,然矣,而道心爲主,則浮念自消矣。上曰,漢之高皇·光武,優劣,何如?相岳曰,資稟之高,三代後漢高爲最,光武似不及矣。上曰,下番之意,何如?命彬曰,臣之見亦上番之意也。上曰,漢高非若耶·非汝所知等說,誠迥出神奇之語,而若光武,岸㥽迎廡,推心置腹等事,亦卓越矣。又曰,漢·唐·宋得失,亦何如?相岳曰,唐不如漢矣。宋則以仁厚立國,賢君培養,眞儒輩出,然而若言其得國之正,亦遜於漢矣。上曰,得國之正,則三代以下,無如皇明矣。相岳等曰,誠然矣。上曰,去己丑,注書之再從祖金致龍,以承旨入侍矣,注書今入侍,亦非偶然。諸臣遂退出。
上在慶熙宮。停常參·經筵。
藥房都提調臣韓翼謩,提調臣趙雲逵,副提調臣具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。連日冬令,氣隨差勝,明日入侍,宜矣。
中宮殿·惠嬪宮,藥房口傳問安。答曰,知道。
魚錫定啓曰,判尹蔡濟恭,除拜後過三日,不爲出肅,依定式推考警責,仍卽牌招察任,何如?傳曰,允。
以承傳色,口傳下敎曰,承旨所讀殿最留置,今日所下殿最,皆令頒布。
金致恭,以訓鍊都監都提調言啓曰,今己丑年秋冬等褒貶,磨勘以入,春夏等褒貶,亦當追磨勘,而其時從事官·將官,亦多遞易,依例蕩滌之意,敢啓。傳曰,知道。
又以禁衛營都提調言啓曰,本營從事官及諸將官等今己丑秋冬等褒貶,磨勘以入,而去春夏等褒貶,因本營有故,未得磨勘矣。從事官及諸將官,多有遞改,今不得磨勘,依例蕩滌之意,敢啓。傳曰,知道。
又以濬川司言啓曰,本司都廳及郞廳今己丑年秋冬等褒貶等第,磨勘以入之意,敢啓。傳曰,知道。
又以兵曹言啓曰,景福宮衛將金景祐,病難供職,呈狀乞遞,輪番之任,不可久曠,今姑改差,何如?傳曰,允。
具允鈺,以義禁府言啓曰,今秋冬等本府郞廳褒貶等第,當爲磨鍊以入,而同義禁李彦衡,徽寧殿差祭,同義禁安,在外未肅拜,堂上不備,限內不得爲之之意,敢啓。傳曰,知道。
又以宣惠廳言啓曰,本廳郞廳等今己丑秋冬等褒貶等第,磨勘以入之意,敢啓。傳曰,知道。
又以敦寧府言啓曰,府郞廳等矣今秋冬等第,當爲磨勘,而首堂上未差,故限內不得爲之之意,敢啓。傳曰,知道。
又以工曹言啓曰,本曹郞廳今己丑秋冬等褒貶及屬司中尙衣院·瓦署·造紙署·掌苑署今己丑秋冬褒貶,合五度磨勘以入,而繕工監·典涓司今己丑秋冬等褒貶,因其該監提調之奉命出疆,不得磨勘之意,敢啓。傳曰,知道。
又以兵曹言啓曰,本曹今己丑年秋冬等褒貶等第,磨勘以入,而所屬司僕寺·訓鍊院官員等褒貶,因其提調及堂上有故,不得一體磨勘之意,敢啓。傳曰,知道。
又以禮曹言啓曰,本曹所屬各司今秋冬等褒貶,當爲磨勘,而判書在外,限內不得爲之之意,敢啓。傳曰,知道。
又以戶曹言啓曰,今己丑秋冬等所屬各司褒貶啓本中,廣興倉主簿趙宗汶,與判書臣洪麟漢,爲姨從相避,故參議臣元義孫,獨爲磨勘以入之意,敢啓。傳曰,知道。
又以戶曹言啓曰,本曹郞廳及所屬各司官員今己丑年秋冬節褒貶,依前例磨鍊以入,而內贍寺則提調有故,未及磨勘,軍資監·平市署己丑春夏等褒貶,因各其司都提調·提調有故,限內不得磨勘矣。今則其時官員,旣多遷轉,有難考績,依近例蕩滌,何如?傳曰,允。
魚錫定,以弘文館言啓曰,新除授副校理李秉鼎,修撰趙載俊,竝卽牌招察任,何如?傳曰,允。又以弘文館言啓曰,新除授副提學李潭,時在京畿楊根地,經筵事緊,請斯速乘馹上來事,下諭。傳曰,依啓。
備忘記,今聞東氷庫主梗官畢藏之報,今則海東,庶可有氷。
金致恭啓曰,事變假注書金重爕,時無職名,令該曹依例付軍職,冠帶常仕,何如?傳曰,允。
又以御營廳言啓曰,今己丑年秋冬等褒貶,依例磨勘以入之意,敢啓。傳曰,知道。
上在慶熙宮。停常參·經筵。
元義孫啓曰,大司憲宋瑩中,三度呈辭入啓,執義洪秀輔在外,掌令二員未差,持平盧瑞國在外,柳薰式暇,今日以監察茶時之意,敢啓。傳曰,知道。
藥房都提調臣韓翼謩,提調臣趙雲逵,副提調臣具允鈺啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今日干支甲子,追憶受几杖靈壽閣年,此心萬倍,氣何諭乎?下敎時入侍,宜矣。
中宮殿·惠嬪宮,藥房口傳問安。答曰,知道。
辰時,有霧氣啓。
備忘記,予則心與氣,料表藏氷,此則心弛,而見古文,古則臘日爲一名日,長幼皆會云,今年諸享皆攝,只有臘享,而一則領相將替攝,一則左相將替攝,重祀典之意焉在?況其雖晩覺,六朔旣命藏樂之後,與昨年何異?延祥詩·春帖子·端午帖,皆停樂之內,一體停焉。冬至政府·六曹物膳,旣覺之前已矣,旣覺之後何敢受?正朝物膳,特爲停封事,分付禮曹。聞承文院謄錄,予心一倍,今番過歲,正朝問安,皆令口傳問安,以安予心。今予一心,只在憶昔也。
以承傳色,口傳下敎曰,元仁孫·內局,同爲入侍,判尹批下,牌招之命今下,內局入侍,同爲入侍。
以承傳色,口傳下敎曰,雖應稟,下敎頒布後稟之,可也,而近來此法解弛,莫重下敎,不爲頒布而稟之。若今番此下敎,不爲頒布,則諸承旨,當爲下敎,俄者下敎,卽爲頒布後,本草入之。又下敎曰,今番殿最,應在京軍職堂下有中者,則都承旨知,而入侍時以奏。
以承傳色,口傳下敎曰,耽羅貢人來,稅船入去,見之而來乎?聞知,入侍以奏,今番令惠廳,回糧米依例題給。
以承傳色,口傳下敎曰,當今暮年,人君此等事,豈可酬從?一竝解見任。
徐有寧,以吏曹言啓曰,今此宗廟臘享大祭大祝,洪纘海·尹錫烈塡差,而時無職名,令該曹口傳付軍職,何如?傳曰,允。
兵曹口傳政事,副司果洪纘海·尹錫烈。
傳曰,內局入侍。
金致恭,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
判尹蔡濟恭疏曰,伏以臣之事殿下,已二十有七年矣。本末長短,無所逃於則哲之明,其不堪備數於淸朝百執事之列者,何待臣自言而俯燭之也?大化陶鎔,無物不遂,而雨露之恩,若偏於臣,疎逖而甄拔之,庸魯而假借之,節次陞擢,遂至金緋,銘骨之感,非不與天靡極,濫竽之愧,亦嘗無地自措,乃者特資之命,又降於槐院印役之餘,而繼以有京兆之除,臣五內失守,歷累日而殆不能定也。噫,資級異數也,八座崇秩也,雖使才猷素著,聲望已宿者居之,猶有所怵然驚懼,況如臣者,何可擬議於此,而其所校正監印,特不過體聖上尊周拱北之義,粗效臣分於若干日董役之地耳。仰惟風泉之感,無所不至,至以格外之恩,施及於校讐之臣,而反不念爵賞之濫,爲聖化之累耶?臣受恩如天,國耳忘身,疾病侵尋,而不敢言私,踪地危苦,而不敢言退,竊自附於筋力報效之義,苟非負乘之地,譏議四集,僬僥之擔,顚蹶必至,何苦爲隨例飾讓之態,以自陷於告君不誠之誅乎?凡此所陳,寔出肝膈,瀆擾之罪,所不暇恤。伏乞聖慈,特賜監諒,將臣新授資秩,竝行刊正,使名器無濫,私分少安,不勝萬幸云云。答曰,省卿之章,曾經文任,今資猶晩,豈特賞加?體此意卽行公。
備忘記,判尹此任,其亦晩矣。此時豈可曠職?批下牌招察任。
獻納李恒祚疏曰,伏以臣,頃陳請急之章,特蒙往護之批,來視父病,感祝洪私,而第臣情私,誠有憫且阨者。臣父病狀,自來危篤之中,忽又添風痺之症,語言硬澁,手臂不仁,委在床玆,今至半月,轉側愈艱,眞元澌鑠,雜試藥餌,日事焦灼。臣於是,雖欲爲呈身更進之計,其勢末由,而顧此所帶職名,緣臣虛縻,其不可久曠也,決矣。時月之間,萬無離捨之望,一日蹲仍,徒積一日之罪,揆以情勢,寧不怵迫?玆敢冒暴肝血,仰瀆崇嚴。伏乞天地父母,憐臣危苦之情,察臣懇迫之私,亟削臣職,俾得安意救護,以遂生成之澤,千萬幸甚云云。踏啓字
兼輔德徐浩修疏曰,伏以臣母病沈綿,私心煎迫,夫豈有離捨供職之勢,而屢承飭敎,嚴畏義分,抑情束帶,今幾半年,上不能專誠奉公,下不能便意救護,徊徨焦悶,殆無所措。近因日氣猝寒,臣母宿病之外,又添毒感,痰眩膈滯,食飮專却,種種症形,比前尤劇,臣方左右扶將,醫藥不暇。番次適在明朝,而數日持被,亦無其路,玆不得不據實仰籲於仁覆之下。伏乞聖明,亟遞臣職,仍治臣罪,以嚴朝綱,以便救護,千萬幸甚云云。踏啓字
己丑十二月十六日未時,上御集慶堂。藥房入診入侍時,都提調韓翼謩,提調趙雲逵,副提調具允鈺,記事官李範濟·兪漢謹·金夏材,醫官許礈·李以楷·鄭允協·慶絢·吳道炯·鄭允說·柳光翼·玄處明,以次進伏訖。翼謩曰,昨日不得入診,臣不勝抑鬱,伏未審,聖體若何?上曰,一樣矣。翼謩曰,寢睡·水刺,亦何如?上曰,如前矣。翼謩曰,中宮殿氣候,何如?上曰,一樣矣。翼謩曰,診候三日後始爲之,豈不悶迫乎?上笑曰,古則五日一次矣。只兩廳首醫診候。礈診候曰,左右三部調均,而猾體不足矣。允協診候後,亦以此陳達,進湯劑,進蜜棗。上曰,元仁孫·蔡濟恭入來乎?允鈺曰,閤外來待矣。上曰,入侍。仁孫·濟恭進伏。上曰,倚几爲之乎?仁孫曰,盡爲之矣。命退出。上曰,東氷庫已爲藏氷,而西氷庫·內氷庫,何時盡爲藏氷云耶?允鈺曰,似在念間云矣。上曰,藥房提調持湯劑,更爲入侍。出榻敎進湯劑,進蜜棗。翼謩曰,三貼待下敎入之乎?上曰,依爲之。藥房退出。上命允鈺,讀褒貶等第,允鈺讀。至李邦一題目,上曰,其題目極好矣,極好矣。至趙德鎭題目,上曰,萬萬駭然矣。至朴一源題目,上曰,誠極駭怪矣。上命書傳敎曰,靈光郡守李邦一,道臣以洞開公門,民歸如家爲目,可見循吏之風,令該曹,右職調用,以示嘉尙之意,以聳三百六十州守令。又命書傳敎曰,今覽湖南道臣殿最,順天府使趙德鎭下題目,婚家衙客,各開賂門云,若此吏民,何以支撑?不可下等而置之,令該府,拿問口招以奏。任實縣監朴一源,旣非常調守令,則下目中附耳密密,今乃初聞,亦令該府處之。允鈺讀訖。上曰,請推者請推。允鈺曰,卽伏見諸道今秋冬等褒貶啓本,則平安監司李景祜啓本中德川郡守安翼濟題目,致勤點下,忠淸監司洪樂純啓本中靑陽縣監鄭奎祥,尼山縣監尹昌柱,德山縣監金載七題目,致勤點下,京畿監司金華鎭啓本中振威縣令韓厚增題目,致勤點下,全羅監司金致讓啓本中玉果縣監崔範興,碧沙察訪沈雲成題目,致勤點下,平安兵使李殷春啓本中廟洞堡權管金天起題目,致勤點下,黃海水使李啓祥啓本中吾叉浦僉使李漢俊題目,致勤點下,江華留守黃景源啓本中昇天堡別將洪仁規題目,致勤點下,殊無嚴明殿最之意,竝推考警責,何如?上曰,依爲之。出擧條允鈺曰,卽伏見諸道今秋冬等褒貶啓本,則黃海監司尹得養啓本中守令·察訪,無一人居中居下,殊無嚴明殿最之意,推考警責,何如?上曰,依爲之。出擧條允鈺曰,卽伏見諸道今秋冬等褒貶啓本,則統制使李國賢,忠淸水使田光勳,京畿水使趙啓本中,邊將無一人居下,殊無嚴明殿最之意,竝推考警責,何如?上曰,依爲之。出擧條上曰,京畿·湖西·湖南貶目,還爲持入。範濟出來持奏。上曰,更讀之。允鈺更讀訖。命書傳敎曰,暮年殿最,事體尤重,故守令等題,命承宣讀奏,其餘守令,道臣已遞者外,皆令再讀,意蓋深矣。大抵人微者恪謹,其可尙也,有勢者倖免,不無其弊,此後以此嚴飭。上曰,都提調外,大臣有入來者,知奏,柏府傳旨有來到者,亦爲持入。允鈺曰,大臣尙未及入來矣。上曰,政府最近,而凡事最後,可怪矣。允鈺曰,外間常笑之矣。朝廷事,政府最後聞之矣。上曰,毋使大臣入來也。允鈺曰,大臣聞之,則必入來矣。柏府傳旨,洪景顔·崔光璧二人矣。命書傳敎曰,中官萬萬無狀,三度例稟踏下而不聞,留置公事中闖納,事之可駭,莫此爲甚,當該中官,越捧一等。上曰,己丑十二月日記持入。範濟出來持奏,允鈺讀訖。上曰,其時藥房問安乎?允鈺曰,朝廷問安,藥房問安,盡爲之矣。上曰,都提調誰也?允鈺曰,崔錫鼎矣。上曰,提調,趙相愚乎?允鈺曰,趙泰采矣。上曰,都政頃者,以親政下敎乎?允鈺曰,然矣。命書傳敎曰,親政再明日爲之事,分付兩銓。上曰,藥房都提調·提調持湯劑,更爲入侍。出榻敎進湯劑,上曰,蜜棗置之。翼謩曰,俄者入侍,自上多有酬應之事,故有懷未達,臣實惶悚,朝下傳敎,實不敢奉承矣。上曰,此月過半,予心泄泄,朝者下敎,實非過也。翼謩及雲逵·允鈺,連次陳達。上曰,卿等雖懇請,予則終不還收矣。翼謩曰,夜已深矣,臣等,退出,明當更達矣。諸臣以次退出。
上在慶熙宮。停常參·經筵。
觀象監,夜三更五更,月暈。啓。
徐有寧啓曰,大司憲未差,執義洪秀輔在外,掌令二員未差,持平柳薰,陳疏入啓,盧瑞國在外,今日以監察茶時之意,敢啓。傳曰,知道。
藥房都提調臣韓翼謩,提調臣趙雲逵,左承旨臣李在協啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。歲暮年暮,憶昔萬倍,此月亦過此乎?雖逢過歲,只瞻隆福,將何以拜?只處此堂,亦何拜皇兄?其於元朝且然,孝乎弟乎?京兆歲饌單子,此人奉祖奉親,奉叔奉兄,與弟與姪,過其歲逢新年,而予則何奉何與?近八逢此,千千萬萬料表,欲諭於乾而高高,欲諭於地而漠漠,萬古豈有若予者乎?豈特中夜?朝晝亦然,心欲墜氣欲奔。問候其涉悶苦,建功隨貼蹙眉,止此劑使予靜。睫時之際,莫知何日而過歲。明春人謂予曰,歲已過今將春云,予當謝其人。問候·建功,其誠苦矣,氣何暇諭焉?下敎日入侍,宜矣。
中宮殿·惠嬪宮,藥房口傳問安。答曰,知道。
備忘記,愚者內局行,有加其年爲勢恣意,年少中官,偃便貪睡爲能,近八其君,誠苦誠苦。八元欲服,建功若前,此亦暮年,覺今是者也。心惟在於國事,只酬應于此矣,報漏已撤,欲睡何睡?問候批答已書,先諭此意。
備忘記,取讀前己丑今月日記,今朔皆廷候也。憶其年若今矣,心萬倍何以抑?今予肥澤,卽臥肥也,豈建功?以脈些少之異勸建功,日將進十貼乎?思其苦臥待曙,而貪食中官,雖卽求粥莫應,特越一等,都憲·國子長·捧單知申,特解見任,徐浩修·李恒祚·捧章承旨,其雖爲親,此其時乎?悶備申飭,承旨,代前承旨金應淳代差,牌招察任,房順房,三院副提調例兼。
以承傳色口傳下敎曰,開門後不入來承旨,竝解見任。又下敎曰,左副承旨金致恭,昨日早往,尙今不來,衿川二十里地如是乎?極爲駭然,一體解見任,傳旨捧入。
備忘記,問闕門開,承旨皆闕云,都承旨旣下敎,李性遂·李性源·李聖圭爲承旨,牌招察任,房順房。
以承傳色口傳下敎曰,凡承牌稽緩之中,政院若此,何以飭他乎?未承牌諸承旨,一竝解見任。
備忘記,前承旨李世演·金勉行·李壽鳳爲承旨,牌招察任,房順房。
徐有寧啓曰,領議政洪鳳漢,左議政金相福,右議政金尙喆,有稟達事,來詣請對矣。
領府事金致仁,判府事金陽澤,判府事韓翼謩,判府事李昌誼,有稟達事,來詣請對矣。
禮曹參判李最中,參議徐命天,有稟達事,來詣請對矣。
諸承旨,有稟達事,請對矣。
藥房口傳啓曰,臣等,卽伏承問候下批,辭旨懇惻,無非出於歲暮興感之聖意,聚首贊歎之餘,繼以抑塞。當此沍寒,持湯劑入侍,尤不容少緩,雖有下敎日入侍之命,臣等,保護之道,其豈敢泯默持待乎?玆以冒罪煩瀆。伏乞卽許入侍,千萬伏望,惶恐敢啓。
備忘記,近歲年多者多,此則亦循環之運,豈曰壽域?君之若此,是運氣中偶然,臣庶若此,亦運氣中偶然,其何貴哉,亦何奇哉?房中則明,欲見則昏,其雖對食,莫辨魚肉,雖步若習步,雖呼呼輒忘,建功果有功,幾十斤服,何至此乎?以常食言之,於冬則二食,於夏則三食常例,而予則戊申以後,夏冬皆二食,食猶然矣,況湯乎?初服之湯,纔下下腹,而再飮一湯,其湯下下焦,其欲相連,則且飮一湯,此正三味理中湯。以建功言之,一等·二等·三等皆兼,豈中庸之意,亦豈遵性偏之劑?若期堯·舜之年,日服五貼,豈可足也?今此歲心百倍,此朔心萬倍。朝者旣諭,聞問候心先墜,見鎖鈔氣亦隕,正若古人詩月過十五光明小。今朔過半,此心萬倍,此心萬倍。今予若此者,由於本氣之强,心亦免昏而然也,豈云建功?半朔餘所食,將至一斤,而一時疊服者多,以此觀之,若何若何,文言首稱惟聖人,末又其惟聖人乎?此正聖人之訓。噫,昔己丑此月一朔廷候之時,今日興惟,此心隕墜。日進一貼,然後當酬應內局,使時原任大臣,內局止焉。
藥房口傳再啓曰,臣等,冒罪求對,顒俟兪音,未奉一字下批,卽伏承下政院備忘,有止焉之敎,相顧愕眙,罔知所措。日勢向晚,診候是急,區區所懷,有不可煩陳,亟許入診,俾達下情,千萬伏望,惶恐敢啓。
傳于李壽鳳曰,關西道臣留待入侍。又曰,前關西伯入侍。又曰,承旨入侍。
金應淳,以吏曹言啓曰,今日本曹開坼坐起時,考見諸道褒貶啓本,則綾州牧使金光泰,以言病雖支爲目,砥平縣監李鉉相,以稍加警飭,庶無顯疵爲目,則竝宜置中考而置諸上考,致勤點下,依定式,中考施行,靑陽縣監鄭奎祥,失囚宜警爲目,尼山縣監尹昌柱,以民則察眉,訟當折姦爲目,德山縣監金載七,以旣信其法,宜弛其張爲目,德川郡守安翼濟,以盍愼隣牒爲目,振威縣令韓厚增,以謗胡自取爲目,玉果縣監崔範興,以姑恕其失爲目,谷城縣監李鼎秀,以處事多謬爲目,碧沙察訪沈雲成,以損體宜警爲目,則竝宜置下考而置諸中考,致勤點下,殊無嚴明殿最之意,該道道臣,竝推考警責,守令·察訪,竝依定式,下考施行,何如?傳曰,依爲之。道臣,承旨旣請推考,不可疊推也。
徐有寧,以司僕寺言啓曰,大靜前縣監宋益彩遞任,進上馬二匹,今纔上來,禾毛色別單書入,依例內廐入養,而封進體重,兩馬俱病,當該縣監,不可無飭,推考警責,何如?傳曰,允。
又以義禁府言啓曰,順天府使趙德鎭,拿問口招以奏,任實縣監朴一源,亦令拿問處之事,傳旨啓下矣。趙德鎭·朴一源,俱在任所云,依例發遣府羅將,竝拿來,何如?傳曰,允。
又以兵曹言啓曰,今日坼見諸道褒貶啓本,則江華留守黃景源啓本中昇天堡別將洪仁規,以船木謗多爲目,平安兵使李殷春啓本中廟洞權管金天起,以疵謗有由爲目,黃海水使李啓祥啓本中吾叉浦僉使李漢俊,以禁條宜勉爲目,則竝宜置下考,而置諸中考,致勤點下,殊無嚴明殿最之意,該都守臣及兩道帥臣,所當請推,而旣自政院察推,不可更論,洪仁規·金天起·李漢俊,竝以下考施行,何如?傳曰,允。
又以兵曹言啓曰,明日親臨都政時,本曹堂上,不可不備員,而參判閔弘烈,再度呈辭入啓,參議未差,參知尹冕東,傳旨未下,合有變通之道,何以爲之?敢稟。傳曰,參判再度許遞,與參議有闕代,參知踏下代,口傳擧行,待下批牌招入直。
吏曹口傳政事,以金鍾正爲兵曹參判,具庠爲參議,洪啓遠爲參知。
傳于徐有寧曰,兵曹堂上,牌招入直。
持平柳薰疏曰,伏以臣,衰杇日甚,疾病轉痼,强策奔走,實無其望,而分義是懼,不計其他,日前隨牌祗謝,因參賓對,獲遂一瞻天顔之願,臣於是,榮喜俱極,死無餘憾矣。夫豈有曲學時套,惟事祈免之計,而第臣賦質虛弱,屢經危,其在常時,未有一日寧意,而猝當酷寒,素患風痰之症,乘間添劇,旬月之間,萬無起動供職之望,徒縻虛銜,只增惶懍,玆敢疾聲呼籲於天地父母之前。伏乞聖慈,特賜遞削,不勝幸甚。臣不暇及引他說,而竊有不可已者,玆敢尾附而仰陳,惟聖明俯察焉。前司諫洪相直,本以卑微之類,其父得厚,濫蒙振拂之聖恩,猥躋宰列。在相直自處之道,惟當勉以恬拙,圖報國恩,而不此之思,專事浮囂,行己賤陋,媚附權要,左右跳踉,此已可惡之甚者,而曾在騎郞軍色之任,貪鄙不法之狀,畢露無餘,十目難掩,士夫羞與比肩,朝紳莫不嗤點。當此聖明抑躁競懲鄙夫之日,如此之輩,不可置之於衣冠之列,臣謂洪相直,爲先改正兩司之望,仍施削版之典,斷不可已也。楊州牧使李潤成,出自將任,偃便爲事,大小政令,專不致力,猾吏乘間,民多受弊,畿輔重任,未免騷擾,臣謂李潤成,罷職,可也。長湍府使尹珖,人旣鄙悖,性又狂妄,前後居官,輒致人言,今莅本邑,不悛舊習,酷施刑杖,人或致傷,捧糴太濫,怨聲載路,尋常狀報,輒借吏手,許多獄訟,必藉客謀,臣謂尹珖,削去仕版,可也云云。答曰,省疏具悉。洪相直事,已見者·今陳者觀之,其果駭也。何謂?已見君爲其父,子何負恩浮囂也?今陳者,將此較彼,爾言,是矣,而旣有定式,只施削版之典。李潤成,頃聞糴政,心嘉尙矣,今若所陳,其欲求備,捨此何先?請不過飭,亦依施。尹珖事,不可置人於黯黮,今當歲暮,亦難曠官,先遞差而拿問。爾其勿辭察職。
己丑十二月十七日未時,上御集慶堂。藥房入診入侍時,都提調韓翼謩,提調趙雲逵,副提調金應淳,記事官李範濟·兪漢謹·金夏材,醫官許礈·李以楷·鄭允協·慶絢·吳道炯·鄭允說·柳光翼·玄處明,以次進伏訖。翼謩曰,日已向暮,尙未得診候,莫非臣之死罪也。伏未審夜間,聖體若何?上曰,一樣矣。翼謩曰,寢睡·水刺,亦何如?上曰,如前矣。翼謩曰,中宮殿氣候,何如?上曰,一樣矣。翼謩曰,湯劑尙未進御,臣等悶迫,尤當何如?俯察臣等之懇,卽爲進御焉,再三仰請。上曰,湯劑入之。進湯劑,上曰,蜜棗置之,只兩廳首醫診候。又下敎曰,鄭允協·吳道炯·慶絢,同爲診候。礈診候曰,左三部沈,右三部均,而滑體頗不足矣。以楷·允協·道炯·絢,以次診候後,皆以次陳達訖,藥房退出。
己丑十二月十七日未時,上御集慶堂。前關西道臣入侍時,關西道臣李景祜,左副承旨金勉行,記事官金東淵·兪漢謹·金夏材進伏訖。景祜曰,臣逖違天陛,歲已周矣。今侍前席,不勝微忱,而第伏聞藏樂之敎,尙未反汗,正朝物饍及春帖子·端午帖,皆有權停之命,況當如是沍寒,不許進御湯劑云,臣情之悶迫,當復如何?若未蒙允,臣不敢退去矣。上曰,南塘城役,何如?景祜曰,前道臣已經紀,故臣仍以治之矣。上曰,淸江水道好乎?景祜曰,水道今無潰決之慮矣。又曰,時原任大臣及禮堂,在外請對矣。上曰,注書出去,皆令入侍。領議政洪鳳漢,左議政金相福,領府事金致仁,判府事金陽澤·韓翼謩,右議政金尙喆,判府事李昌誼,禮曹參判李最中,參議徐命天進伏。鳳漢曰,日寒如此,湯劑未進,誠甚悶迫矣。致仁曰,察臣等由中之懇,請亟進湯劑。鳳漢曰,殿下每爲此過中之擧,臣等之情,不勝焦迫。延祥詩·春帖子,前或有一者權停之擧,而至於物饍,則無命停之事,況湯劑之不進乎?上曰,此亦運氣也。致仁曰,運氣之權在殿下,殿下受皇天祖宗之付畀,保護聖躬,莫如進御湯劑矣。尙喆曰,聖躬保護之道,宜愼於寒暑,而今夏六月,數日不御湯劑,以致聖候有損,故其時有日二貼不可廢之敎,當此極寒,可不進御乎?諸大臣相繼陳懇,都提奉湯劑,仰懇良久,更去冷以進,上遂進御。鳳漢又請再貼復進,力懇不已,上許之。鳳漢曰,湯劑則蒙允,而正朝物饍,與延祥詩·春帖子有別,決難停進矣。上亦許勿停。鳳漢曰,湯劑與物饍,旣奉聖敎之特許,臣等之心,如有所得,而第春帖等事,亦甚切迫。然亦不敢更煩天聽,姑於後日,當仰達矣。上曰,湯劑·物饍二件事,旣勉循,禮堂退去。鳳漢曰,宰臣鄭光漢,以微事被罪,特爲給牒敍用,何如?上曰,依爲之。出擧條鳳漢曰,臺臣所論洪相直騎郞軍色時事,臣於前日,亦有所達。然亦不可以此,永作棄人,而但其所論人,不以公心矣。上曰,論之者誰也?鳳漢曰,如黃景源·金善行,而善行事,尤不成說矣。上曰,予於相直之父,頗加恩數,而相直則不知其然矣。鳳漢曰,李潤成,殿下旣試以將任,可知其人,而臣亦知其非偃便自處者也。今者臺臣所論,誠異矣。上曰,如李邦一民歸如家之題目,是許多州罕有之治也。鳳漢曰,其諸李,善於治郡,潤成之父邦協,亦以善治名矣。上曰,然耶?鳳漢曰,尹珖亦可用之人也。上曰,其相,好矣。諸臣以次退出。
己丑十二月十七日申時,上御集慶堂。承旨入侍時,同副承旨徐有寧,記事官金東淵·兪漢謹·金夏材進伏訖。有寧讀奏戶曹老人歲饌分給件記。上命臣東淵,持入前下老人歲饌傳旨與御廚院時所下傳旨。有寧讀奏訖。上曰,是矣。命臣東淵,出給其二張傳旨,仍命內局入侍。進御湯劑後,藥房先退。上命有寧,御廚院時所下傳旨,擧行後以奏。遂退出。
上在慶熙宮。停常參·經筵。
藥房都提調臣韓翼謩,提調臣趙雲逵,右承旨臣李壽鳳啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。强勉酬應,憶昔萬倍,氣何諭乎?下敎時,只卿等入侍,宜矣。
中宮殿·惠嬪宮口傳問安。答曰,知道。
備忘記,傳于李壽鳳曰,都政國之重者,頃者遵癸亥年慶運宮親政昔年都政時,整御衣御便殿仰覩,而近年,因靜攝於此堂,仍爲只初着笠,心竊歉然。況暮年坐殿,欲爲涼冷,當於建明門南騎省親政,東西銓待令于此。
傳于李壽鳳曰,服色,以時服爲之。
有政。吏批,判書申晦,參判鄭尙淳,參議李徽之,行都承旨尹得雨,正郞李世孝·柳匡國,佐郞洪相聖·金光岳進。吏批啓曰,侍從臣父·閫帥父年七十者,每於歲首,抄啓加資事,載在法典矣。明年歲首,當爲擧行,而有今月內啓下之命,故侍從臣父·閫帥父年七十人,別單書入之意,敢啓。傳曰,知道。
以金仁謙爲內資主簿,鄭存玉爲尙衣直長,金景澤爲司饔奉事,趙載述爲戶曹佐郞,申光翰爲禮曹佐郞,趙榮克爲引儀,韓德一爲羅州牧使,宋載德爲振威縣令,李福海爲富平府使,金樂淳爲肅川府使,李敬一爲德山縣監,鄭東淵爲洪川縣監,嚴思敏爲靑陽縣監,李渭爲臨陂縣令,沈宗之爲禮山縣監,金敏材爲任實縣監,李胤汲爲大靜縣監,李商鳳爲禁府都事,尹行儼爲濟用直長,白師憲爲內贍奉事,尹得說爲顯陵令,李鎭翼爲宗廟令,權中立爲平市令,李性默爲三和府使,崔朝岳爲朔州府使,韓師吉爲咸陽府使,李長燁爲慈山府使,金持默爲平壤庶尹,金容爲沃溝縣監,李益培爲益山郡守,尹㫛爲恭陵令,朴恒源爲貞陵令,金熲爲尙瑞直長,尹晦東爲司饔奉事,白東毅爲德川郡守,尹光億爲端川府使,柳鎭夏爲永興府使,鄭世柱爲寧遠郡守,趙載萬爲善山府使,李哲培爲順天府使,朴應煥爲健元陵令,洪相宜爲旌善郡守,李喜永爲司饔僉正,徐有大爲南陽府使,朴尙淳爲平海郡守,崔錫佐爲雲峯縣監,申光勉爲兎山縣監,洪儆爲谷城縣監,徐仁修爲安山郡守,金載均爲禁府都事,趙載翰爲廣興守,朴師沃爲引儀,李命楫爲司宰僉正,李壽鵬爲明川府使,金熲爲司圃別提,李徽範爲碧沙察訪,洪綸爲綾州牧使,金大淳爲濟用判官,閔源爲寶城縣監,尹遇東爲恩津縣監,洪啓瑞爲龍安縣監,李益烇爲尼山縣監,李善海爲楊口縣令,李激爲大司憲,李一曾·崔爲掌令,尹養厚爲應敎,李得宗爲戶曹參判,李命植爲大司成,曺命楫爲戶曹佐郞,洪樂彬爲玉果縣監,金鍾秀爲長淵縣監,李敬養爲尙瑞副直長,折衝李壽爀·朴昌祐·金德峻,以上嘉善·捉虎五頭之功賞加,耆老所守直官單具性玉,趙鎭容爲掌樂主簿,鄭華淳爲刑曹佐郞,洪忠海爲同福縣監,南允熙爲社稷令,李福源爲同春秋,趙載天爲工曹佐郞,洪宗藎爲忠淸都事,閔膺世爲黃海都事,姜五成爲穩城府使,尹世英爲泰安郡守,金熲爲監察,李敬養爲尙瑞直長,趙來鎭爲社稷令,任瑗爲井邑縣監,金和澤爲楊州牧使,田翊顯爲長湍府使,尹耆東爲漢城判官,李文源爲尙瑞副直長,李端會爲繕工副奉事,文得一爲宗廟副奉事,李宜白爲內資主簿,申爲氷庫別提,金蓍耉爲咸鏡都事,洪鐵漢爲贊儀,金晚耉·朴道仁爲兵曹佐郞,張志豐爲坡州牧使,李光洙爲利城縣監,尹耆東爲刑曹佐郞,具宗謙爲平市主簿,鄭宇朋爲工曹佐郞,朴性善爲寧海府使,朴相鼎爲漢城主簿,閔憲爲兼引儀,金寅燮·李範濟·金東淵爲典籍,宋煥五爲漢城判官,韓鼎裕爲司饔奉事,李顯發爲泰陵直長,任希遠爲監察,魏興祖爲禮曹正郞,李師德爲典籍,申光業爲軍器主簿,任珹爲司諫,金魯淳爲獻納,洪龍漢爲兼輔德,李顯祚爲掌樂正,許浹爲慶源府使,康文祥爲直講,韓德厚爲麒麟察訪,崔命麟爲濟源察訪,金復元爲孝陵別檢,閔憲爲引儀,李得祥爲尙衣主簿,李普徽爲濟用主簿,申光鼎爲司圃別提,尹㬘爲漢城主簿,李挺民爲尙衣別提,吳載漢爲司䆃主簿,閔台烈爲司饔主簿,尹行元爲西部奉事,蔡百休爲繕工監役,權應奎爲惠陵別檢,柳翼星爲造紙別提,姜廷一爲司圃別提,李思景爲繕工主簿,金益重爲瓦署別提,金興太·李滾·金彦國·玄啓寅爲兼引儀,金鍾倫爲假引儀,柳正養爲繕工監役,成德漢爲繕工監役,李漌·朴忠行·尹商欽爲假引儀,洪宣輔爲繕工假監役,曺霔爲厚陵參奉,李玄圭爲禮賓參奉,朴仁榮爲長寧殿參奉,金復根爲穆陵參奉,閔百準爲翼陵參奉,李泰漢爲莊陵參奉,兪漢容爲徽寧殿參奉,趙基顯爲齊陵參奉,兼喬桐府使單金範魯,典籍二單柳楦·邊聖運,以上四館去館,承文博士單李衡弼,成均博士單金健修,學正單白光澤,學祿三單鄭顯道·全光瑞·盧仁鐸,學諭二單洪履祚·崔大奎,兼養賢主簿單柳楦,兼春秋單申光翰。
兵批,判書朴相德,參判金鍾正,參議具庠,參知洪啓遠,左副承旨李壽鳳,正郞李漢一·李亨元·宋樂,佐郞閔膺世進。兵批啓曰,僉知中樞府事慶瞻,五衛將金景游,昌德宮衛將徐達敏·金顯善,俱以病難供職,呈狀乞遞,不可等待其差復,竝今姑改差,何如?傳曰,允。以李邦曄爲訓鍊都正,慶瞻爲僉知,李弘器爲五衛將,李匡運爲都摠經歷,姜柱星爲都摠都事,李壽弘爲羅州營將,沈禧鎭爲大興山城中軍,李章運爲忠州營將,安擎國爲柔院僉使,金鎭國爲注文僉使,李廷柱爲吾叉浦僉使,張泰軫爲彌串僉使,洪履基爲馬梁僉使,金範濟爲京畿水使,宋載岳爲咸鏡中軍,李夏祥爲黃海兵虞候,姜浩溥爲同知,盧勛相爲內禁將,鄭景祚爲訓鍊僉正,李烒爲訓鍊判官,李東曄爲訓鍊主簿,李宗恒爲鍊浦萬戶,李亨道爲平山浦萬戶,具善得爲鹿島萬戶,高廷斌爲安骨萬戶,金鼎禹爲位羅萬戶,金景游爲五衛將,全聖佑爲龍津萬戶,金麗滉爲廢茂山萬戶,金邦彦爲森森坡萬戶,崔慶泰爲舊所非別將,訓鍊主簿單全聖佑,訓鍊判官單尙彦澤,訓鍊主簿任道東·金宗赫·金義大,以上減下,同知單蔡景錫,僉知三單盧弼相·金景洙·黃錠,副護軍趙·具觀徵·張志豐·李敬懋·徐浩修,副司直鄭光漢·宋瑩中·洪樂仁·金應淳·閔弘烈·李恒祚,副司果洪纘海·全柏齡·李潤春,黃海兵虞候閔永喆,今加折衝加資事,承傳,同知單白祥曇,崔景岳爲訓鍊副正,金珩爲所已萬戶,韓哲相爲格浦別將,金富元爲慈母山城別將,鄭彦澤爲黃龍山城別將,洪和輔爲訓鍊正,李宗魯爲訓鍊判官,李夏疇爲訓鍊主簿,李宇平爲加德僉使,金景洙爲昌洲僉使,柳鎭恒爲忠翊衛將,林永老爲訓鍊副正,金趾祥爲都摠經歷,李漢興爲訓鍊主簿,李秉三爲伐登萬戶,申晛爲內禁衛將,李殷福爲羽林衛將,金載仁爲宣傳官,任嵂爲宣傳官,李萱爲淸州營將,崔昌齡爲月串僉使,嚴達天爲濟物萬戶,裵贊奉爲越松萬戶,禹錫龜爲文殊山城別將,朴泰滉爲大峴山城別將,具明謙爲釜山僉使,沈墩爲五衛將,李東曄爲都摠都事,鄭翼漢·洪致復·申必漢爲武兼,金挺垕·李栭漢·崔景爲部將,申旭爲多大浦僉使,孫裕輝爲訓鍊判官加設,李世春·金燁·宋泰運爲訓鍊主簿加設,同知三單徐達敏·張潚·金顯吾,副護軍具鼎煥·尹復淵·李昌明·任益昌·呂趾永·李壽弘·李章運·盧勛相·睦相垕·閔永喆·河命一·吳道炯,僉知作闕單吳道炯,申鏶爲僉知,文星輔爲景德將,徐命郁爲景福將,權鎭夏爲訓鍊僉正,申大偀爲訓鍊判官,朴載謙爲武兼,知事單洪重孝,副護軍李萱·李殷福·柳鎭恒·李得濟爲內乘,黃泰彦·李栢然·申大權爲部將,劉洪世·林暄·金大礪·鄭昌伯爲守門將,申思彚·李繼興爲訓鍊主簿,白師天爲部將,宋錫臣爲守門將,李夏益爲恃寨僉使,金徽柱爲武兼,權管秩大吉號里李慶餘,廟洞張後宅,雲頭里朴致範,梁永萬洞金聲郁。
李範濟陞六,代柳誼爲假注書,金東淵陞六,代李心休爲假注書。
傳于徐有寧曰,中官安國來下敎置之,中官越捧亦置之。
親政罷後,政院·藥房口傳問安。答曰,知道。
徐有寧,以義禁府言啓曰,長湍府使尹珖,先遞差而拿問事,傳旨啓下矣。尹珖,以兼營將,時在任所云,依例發遣府書吏交代後,拿來,何如?傳曰,允。
行都承旨金應淳疏曰,伏以臣,昨夕退食之後,猝患關格,達夜叫呻,昏不省事,殆若頃刻垂盡者然,此蓋臣素抱奇症也。一有所祟,每輒闖發,近因毒感彌留,諸般症形,比前倍劇,實無强策之望,略陳疾痛之呼。伏乞天地父母,俯垂矜諒,亟賜鐫改,仍治臣瀆擾之罪,以嚴朝綱,千萬幸甚。以承傳色,答曰,省疏具悉。業已諒矣,許遞焉。又下敎曰,都承旨許遞,代前承旨尹得雨除授,牌招察任,房順房,三院副提調例兼
己丑十二月十八日辰時,上御內兵曹。親臨都政入侍時,左承旨李在協,右承旨李壽鳳,左副承旨金勉行,同副承旨徐有寧,記事官李範濟·金東淵·兪漢謹·金夏材,以次侍立。上具翼善冠·袞龍袍,乘輿出通陽門,詣兵曹,仍爲殿座。上命他承旨退去。行都承旨尹得雨,追入進伏。上命政官開政。行吏曹判書申晦,參判鄭尙淳,參議李徽之,正郞李世孝·柳匡國,佐郞金光岳·洪相聖,兵曹判書朴相德,參判金鍾正,參知洪啓遠,參議具庠,正郞李漢一·李亨元,佐郞宋樂·閔膺世,以次進伏訖。晦曰,大司成今當差出,而擬望之人乏少,未赴任監司竝擬,何如?上曰,依爲之。晦曰,四館陞出六品之時,有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講亦有陞六之規矣。今秋冬等褒貶,不得爲之,故當出六者,未免積滯,依例遷轉,何如?上曰,依爲之。晦曰,羅州牧使,今當差出,而本州物衆地大,素稱難治,不可不各別擇差,他道有聲績已準朔·未準朔守令,竝擬,何如?上曰,依爲之。晦曰,今都目政,各岐仕滿應遷者,相避及未準朔監察·禁府都事·戶曹·刑曹·工曹·漢城府·五部都事·平市署·各司久任時推人員,竝擬,何如?上曰,依爲之。晦曰,卽伏見咸鏡道臣褒貶啓本,則穩城府使趙㠎,倘能剛制也,自良治爲目,則宜置中考而置諸上考,明川府使具世元,以心勞政拙,古人之云爲目,則宜置下考而置諸中考,致勤點下,殊無嚴明殿最之意,當該道臣,推考警責,依定式,趙㠎則中考施行,具世元則下考施行,何如?上曰,依爲之。晦曰,在任守令,年滿七十,則歲首宜當遞改,而洪川縣監洪啓九,明年則年滿七十矣。明年只隔十許日,曾前都政時,亦多啓稟作闕之例,窠闕甚窄,合有變通之道,故敢達。上曰,依爲之。晦曰,守令多窠,今當差出,而未準朔禁軍將及營將·邊將·虞候·守令·察訪·都事,竝擬,何如?上曰,依爲之。以上出擧條相德曰,京畿水使,今當差出,而當品中,可擬之人乏少,堂上曾經兵使,竝擬,何如?上曰,依爲之。相德曰,訓鍊正今當差出,外任竝擬,何如?上曰,依爲之。出擧條持平柳薰,追後進伏曰,請還寢定配罪人金柱泰減等之命。措辭見上上曰,不過減等,今當歲暮,其勿復煩。出擧條薰曰,請還寢東呂·址淳等還配之命,更令王府,嚴鞫得情。措辭見上上曰,勿煩。出擧條薰曰,臣於乞免之章,附陳數語,粗效一日之責矣。及承聖批,隨事允可,臣奉讀未半,百拜感激。至於洪相直事,則其所孤恩負國,貪饕浮囂,遍謁權門,出沒諂媚之狀,爲世唾鄙,故臣不勝憤駭,論斥之際,至有改正之請。旣有定式,則臣之昏謬顚錯,擬律不審之失,在所難免,臣何敢晏然於臺次乎?請命遞斥臣職。上曰,其陳旣詳,未諳做錯,何傷之有?勿辭,亦勿退待。薰曰,新除授執義洪秀輔,時在江原道原州地,司諫院司諫李正吾,時在京畿抱川地,請竝斯速乘馹上來事,下諭。上曰,洪秀輔事,依啓。李正吾,在京則違牌,若遞則尋鄕,此豈原在鄕而然乎?其君其將添歲,其臣聞點若此,此何臣分?不可適中其意,渠豈樂尋,何問遠近?仍其地投畀。出擧條上曰,藥房提調,持湯劑入侍。出榻敎都提調韓翼謩,提調趙雲逵,持湯劑進伏,上進御訖。上曰,暮年親政,豈臥處酬應?特臨內西銓親政,頃者幸慶雲,今日行此臨西銓,其亦憶昔也。十考十上,五考五上,純褒抄啓守令·邊將·廉吏,爲國效節人,戊申軍功人孫錄用,依例擧行。漢之爲漢,職由於良二千石,可不重歟?況暮年親政者乎?爲官擇人,不負爲元元之意,徒抱紅牌,餓於牖下,豈王政之爲者?瞻彼八道,雖有董邵南之行,孰能以聞?舊逋雖命停止,徵新逋猶遍於三百六十州,其中焉知無董子?須體暮年臨西銓親政之意,必也爲官擇人,亦必也先擧外方。漢帝豈不云乎?今之初入仕,卽漢應列宿之郞吏也。另加擇擬事,申飭兩銓。今政雖洗滌者,曾爲禁錮者,雖用京職,勿復檢擬於字牧,新予暮年親政事,一體,分付,東西銓。出傳敎上曰,噫,欽哉欽哉,尙書所載,而身爲佐幕,旣不恤掌試何言,而爲藩臣,焉敢護都事,旣置下等?當該監司,緘辭從重推考,其令不數日內緘答,兪恒柱,令該府處之,施以制書有違私律勘處。出傳敎上曰,楊州牧使代,無論文武,備擬事,分付。又曰,親政時入侍注書,尙瑞院官員,依例陞六。出傳敎上曰,凡事一門開,衆門隨開,必也蕩然。其若此,朝鮮文臣奉親者多,於頃者申飭之意焉在?況任瑎,國有近八其君,不肯侍從,何敢外郡?金和澤,其雖特敎,今者之望,可謂曲循,若此不已,三百六十州,皆以文堂郞塡差乎?予雖衰矣,國綱在手,此望勿施,該堂推考,以武弁備擬。又曰,以今觀之,朝鮮有國綱乎?此不過前後顧瞻之致,堂下侍從臣·守令望,一倂禁錮,少存國體。出傳敎上曰,近者百隷懈怠,專由乎此,則東道參軍,何敢稟奏?雖命置之,其宜申飭,該堂推考。出傳敎上曰,今予之臨,一則追慕,一則憫年,一則苦湯,故頃者下敎,蓋由於此。常時一座三服,其雖過矣,若此然後得其隙,而少食數匙水刺故也。歲將暮,此心憧憧,晝夜貼身堂中,雖闕中,少起動於此,望興化門心亦弭,令水刺間待令,意亦在此,自內所盛過多故也。頃者應辦食能食,盛不過而然矣,初水刺若此,故亦能食焉。薛里中官,比自內,其盛恐或其少,勸飯工而加盛,故僅數匙而停食,問無乃勸乎,果然。自內食粥蓋此,故更命煮粥而來,待其盤而食,可謂苟且。內局不量此心,亦不量夕食之時,必也充數,欲食飯而不能,欲待粥而不能,政若萬般補養,只有淸心之語,建功雖靈劑,豈若數匙水刺乎?一劑代以飯,一劑代以羹,一劑代水澆,近八用心之君,豈不苦哉?其政今將畢矣,此敎豈不多事,而亘中不耐,卽余素心,故不獲已諭,爲我諭局方,其令知調護聖躬,不但在於陳根焉。出傳敎上曰,中官安國來,身爲承傳色中官,臨銓曹親政之際,其敢偃便?特施不敍之典,承傳色吳命來,便臥內班院,驕蹇莫甚,越捧五等。又曰,中官申德龍放恣,驕蹇忒甚,越捧十等,中官朱好一,施以不敍之典。出傳敎上曰,頃者之事,專由年少未諳而然,暮年思其父,其欲復用,而於今爲冢宰子,何待其擬?今適有窠,軍職殿最不參,可見其心,西學敎授,特以申光緝除授,以示開用之意。出傳敎上曰,隨錄,今命刊印,故問曾孫柳發之年,明年其將八十八歲,可謂稀有,玆者牖餓下敎,況此人?今聞已經同知實職云,無他可施之職,欲見其人,今當親政,宜先于此,五衛將望置之,其代除授,當日謝恩,回來時侍衛。又曰,今當歲暮,以耿耿之心,豈可在鄕乎?予亦歲年欲見,知中樞一窠作闕,前判書洪重孝除授,其令登途。出傳敎上曰,次對進定於明日事,分付備局。又曰,親政後次對意雖深,明日隷儀相値,其宜從容爲之,午後來待事,分付備局。又曰,今日親政時,諸守令,其令明日次對後入侍。又曰,守令中明日,只堂下守令入侍。出傳敎上曰,今日內西銓親政,其意豈一?一則追慕乙卯年重模之意,一則暮年親政,爲此之意,朝已諭,一則其動作,少紓此心之意。宜表予意,兩銓執筆郞廳,各賜弦弓一張,兩銓政色書吏,政院兩房書吏,令該曹,米布賞給。出傳敎政官先退。上曰,新除兩司,卽爲牌招,其令此庭謝恩。出傳敎上曰,殘劣注書,從重推考。出傳敎上曰,承旨所奏,其涉駭然,左副承旨金勉行遞差,旣下敎內局,其令退去。出傳敎上曰,參議具庠,承旨除授,牌招入直,房順房。出傳敎上命陞六注書,卽地謝恩。注書等典籍謝恩後退出。
同月同日二更一點,上御內兵曹。親政時,假注書柳誼,追後入侍時,上曰,在外承旨許遞,左副承旨下敎置之,其令仍任,仍前待開門牌招。出傳敎上曰,注書李範濟·金東淵,卽爲典籍肅拜。上曰,今者在京侍從望不少,豈可苟且?已下諭洪秀輔外,在外與家在城外之人,一竝許遞,前單入之。出傳敎上曰,李溵牌去來,申飭知入。上曰,特敎之下,焉敢若此?都憲李溵,特施不敍之典,其代李惟秀除授,待開門牌招察任。出傳敎上曰,注書出去,玉堂入直上下番知入。誼以上番副校理趙載俊,下番修撰李秉鼎仰奏。上曰,正言有闕,代趙載俊除授,卽爲牌招察任。出傳敎上曰,今覺趙載俊撕捱,不無所據,然其在國體,今日不可特遞,違牌傳旨,卽爲捧入。出傳敎上曰,以今觀之,朝鮮有國乎?此不過前後顧瞻之致,堂下侍從臣·守令望,一竝禁錮,少存國體。出傳敎上曰,正言有闕,代李秉鼎除授,卽爲牌招察任。出傳敎假注書李心休,追後入侍。
上在慶熙宮。停常參·經筵。
藥房提調趙雲逵,副提調尹得雨啓曰,昨日親臨大政,夜深還內,伏未審此時,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。暮年甚苦鎖鈔,見輒欲蹴,氣則餘事矣。此鈔止,然後心可靜矣
中宮殿·惠嬪宮,藥房口傳問安。答曰,知道。
以承傳色,口傳下敎曰,入來當爲問候批答,勿待命入來事,遣史官傳于都提調。
又下敎曰,次對同爲入侍。
又下敎曰,守令下敎時入侍。
李壽鳳,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
又啓曰,大臣·備局堂上,依下敎來待矣。傳曰,引見。
傳于金勉行曰,守令署經,今日內爲之。
金勉行啓曰,守令署經,今日爲之事,命下矣。掌令權穎,卽爲牌招,以爲署經之地,何如?傳曰,允。
備忘記,今予一心憶昔,歲將暮,心亦切,氣益衰,一刻若一日,一日若一月。此時朝鮮侍從之臣,恪勤若楚越,便身爲己計,局房行首,以能爲事,若曰沈諸,皆曰沈,若曰勝諸,皆曰勝,誰知烏之雌雄?今見內局,予雖衰矣,近者下敎,庶可謂利道之言。昔則李時聖·權聖徵,飛言流耳目,以至抹名內局,予皆召焉,今則雄唱雌和,雌雄何辨?此亦爲身計,臣若此而國何爲國,局房若此,何護聖躬?大抵亦以理言之,建功雖靈劑,非中則過,而脈微沈則加勸,若一步則更勸,若一動則且勸,若此不已,一日十二時,當服十二貼,萬古豈有是理?只臥堂中,起頭而飮,起頭而飮,以此消日,豈不苟且哉?曾聞朝服八味元,暮服益氣湯有矣,豈有若予者乎?因予胃氣異,雖若此,比諭學問,古人云過則聖,及則賢,旣聖之後且何過?且日新又新,湯之又新,亦由建功乎?昨日五衛將,亦服此湯,此誠鄒聖所云莫非命也。比諸塗粉,中則美也,過則便成粉假面,於今此心,誠難誠難。臥此堂半刻難耐,欲步而步不隨意,昨雖起動,心雖舒,而望興化,心欲奔。若此之人,建功日事苦我,侍從日益慢蹇,讀書之人,一循庸扁鵲,耳目之臣,右袒隨類,雖然於耳目,猶見李溎·柳薰,而於苦湯,無一人請止,一皆若此,將何以爲君,亦何以正心?詣閤大小臣僚,先須知悉。
備忘記,纔者下敎若此,而待朝牌招,焉敢修章?雖有所懷,當入侍爲之,萬萬可駭,此章給之,牌招入侍。林鼎遠,何敢違牌?捧傳旨承旨遞差,傳旨勿施,其令卽爲謝恩。
備忘記,侍從臣只有頃年遐方文臣,山樵水漁者其幾千,且親年高者,豈特京侍從?此正若只是眼前者。年雖暮矣,此心自初至今一也,故更以下敎,靜夜思之,今於暮年,侍從之臣,其雖自便,皆世祿之臣,豈有此等之意?昨日侍從臣·守令下敎,特爲安徐,以示予意。
以文臣朔試射試官望筒,傳于李壽鳳曰,侍從行公皆厭之,則況朔試射,亦必足冷,其置之。
吏曹口傳政事,以金相說爲順興府使,以具埉爲洪原縣監。
備邊司薦望,以張志豐爲坡州牧使。
金勉行,以侍講院言啓曰,本院上番闕直,事甚未安,弼善徐有元,文學洪樂任,新除授兼輔德洪龍漢,卽爲牌招,推移入直,何如?傳曰,允。
李壽鳳,以司饔院官員,以都提調·提調意之言啓曰,本院奉事李顯發,昨日政泰陵直長遷轉,而今年柴場摘奸後,明年燔造物力,旣已區處矣。莫重燔造之任,不可付之於生手之人,本院直長中,依前例相換,以爲竣事之地,何如?傳曰,允。
李壽鳳,以義禁府言啓曰,咸鏡都事兪恒柱,令該府處之,施以制書有違私律勘處事,傳旨啓下矣。兪恒柱,時在任所云,依例發遣府羅將,拿來,何如?傳曰,允。
李壽鳳,以義禁府言啓曰,前司諫李正吾,仍其地投畀事,承傳啓下矣。李正吾,時在京畿抱川地,以承傳內辭意,具罪目,依例發遣府羅將,仍其地抱川縣投畀之意,敢啓。傳曰,知道。
正言李秉鼎啓曰,臣於玉署直中,忽奉薇垣除命,伏聞筵敎截嚴,繼而牌召降臨,怵迫義分,雖不得不章皇祗肅,而第臣旣經納言,則見識之不容仍冒,法例當然。昨緣夜深,瀆擾是懼,待朝來避,所失尤大,請命遞斥臣職。批答見下次對日記
輔德金尙默上疏。伏以臣於今月十二日,伏奉有旨,以臣爲侍講院輔德,令從速上來者,念臣世受國恩,與天無極,逮玆眇末,又忝邇列,涓埃圖報,天日鑑誠,而木訥之性,未易矯揉,鈍滯之見,不解周旋,嚴譴屢速於明時,私心恒切於隕越。昨春臺職特授之命,乃在玉署儤直之日,逃遁無路,冒沒拜命,臣亦知括囊無咎,轉喉觸諱,而時則大政纔過,國言喧騰,朝廷之置臺閣,政爲糾劾官邪也。臣遂以草草數語,效一日之責,雖巽軟可愧,而斟量則存,只緣忱誠未格,批旨靳允。伊後嚴敎荐降,罪名非常,臣心之震懍抑塞,惟鈇鉞是俟,幸賴天地之洪造,薄施田里之閑放,隨分耕漁,以沒此生,臣實過望而懼災。誠不自意,雷雨之澤,普沾窮鱗,曠蕩之典,一洗積罪,念及先故而恩敎鄭重,復廁宿趼而召旨遠辱,此非臣夢寐之所敢到,惟有惝怳感激,不省所措而已。顧臣衷情未暴,惶蹙轉深,寵渥雖隆,廉防亦大,胄筵勸講之地,雖欲抗顔更進,已不可得矣。至若金載人反詈之疏,誠一世之變,而聖鑑孔昭,嚴示斥却,却使駭機毒鋒,竟不得售,然則亦可見天道之至仁矣,臣何足更汚筆舌也哉?恩命之下,不敢一向泯伏,略將危苦之懇,從縣道以陳。伏乞聖慈,俯垂鑑諒,亟賜鐫遞,仍命刊臣姓名於朝籍,俾臣得以永守丘壑,歌詠聖澤,不勝幸甚。答曰,省疏具悉。旣悔其前,則今宜承命,而焉敢若此?于今暮年暮月,其可酬應此輩,雖無金尙默,豈無春坊之人乎?特施不敍之典,此章給之,當該捧納承旨,似當下敎,而旣處分,不架疊矣。
掌令權穎上疏。伏以臣罪大溺職,罰止編管,曾未幾何,恩宥遄降,臣伏地感恩,杜門訟愆,分作聖世之棄物矣。不意柏府新命,遽下此際,滓穢賤臣,何以得此?以惶以感,罔知所措。臣於頃年,以乍在外而旋入來,推下位而不傳啓,至被竄謫之罰,伊時聖敎,至爲惶悚,至以見欺心恧爲敎。嗚呼,臣以至微末疎賤之蹤,荷大聖人特達之知,前後嘉奬之敎,不啻屢下,此固聖鑑之偶有遺照,而臣之感激欲死之忱,曷有其極,而臣旣不能粉身糜骨,以報聖恩之萬一,乃反巧詐欺罔,以負聖明,此其罪,肆諸市朝而有餘,豈以一時薄竄,謂足以塞其罪乎?本事委折,已悉於昨年掌憲時未徹之疏,今於日久之後,不敢復爲覼縷,以溷聖聽,而其不可復冒臺職之狀,不但一世之所共知,聖明亦或下燭矣。伏乞聖上,亟命遞臣之職,治臣之罪,勿復檢擬臺望,不勝大願。臣雖不以言職自居,而耳目所及,有可言者,亦不敢自隱焉。古之明王,賞不踰時,罰不愆期,所以彰善癉惡也。北靑殺人罪人李贊長,旣以承款,被殺之女,亦已旌表,已及三載。贊長之誅尙稽,臣自下土來,未知其故之如何,而王章不行,人心疑惑,丁亥以後啓覆時,李宦恐不可無責也。凶荒之時,募粟拜爵,自古有例,上年北靑,慘遭大無,而邑人趙繼德,自願納鹽百石,故賑鹽足用而有餘,其功大矣。繼德略有家業,不甚饒富,而能爲此者,不但激於義氣,蓋觀其意,不無少望。繼德以鄕品出身,空老牖下,若名徹天門,得霑一資,則誠爲遐土之大榮。今聞繼德,無褒賞之事,遠人必多落莫,臣亦無顔以對北路之人矣。且天災流行,不可前知,後有凶荒,則北土之民,必無自願納粟者矣。關係利害,亦甚不輕,謂宜亟命有司,劃卽論賞也。端川前府使盧勛相,掘塚檢屍,有違定式,銀店所捧太濫,店民不能支當,附近居民,至於收斂而補助之。洪原縣監李義錫,政多狂悖,刑尤濫酷,因杖致死者,至於三人之多,人不自保,怨聲載路,臣謂兩守令,竝先罷後拿,可也。日前禮官言事之章,喉院退却不捧,事未前聞,有關後弊,臣謂當該承旨,宜罷其職也。臣無任屛營祈懇之至。答曰,省疏具悉。牌招有命,詣臺條列,臺體卽然,而趙繼德事,入侍所懷,亦何不可?未啓東牌招,何暇索紙?其涉可駭,下敎給章。僚臺旣入侍,臺閣之道,陳所懷以給,非暮年裕昆之道,故取來命讀。盧勛相與道臣殿最,一何相反?雖然所請適中,與李義錫事,依施。趙繼德,旣有南康故事,因前官事而有此請,非干恩也,令該廳,稟處。李贊長事,尙未擧行,不能啓覆而然,非李宦之淹滯,當該承旨事件,與爾章異焉,其請過矣。所陳皆下敎,而昨夜下敎,若何?不爲白簡,亦不敢無端坐違,半日稽滯,大違紀綱。予雖衰矣,豈賜循例勿辭?特遞職,存紀綱。
己丑十二月十九日巳時,上御集慶堂。藥房入診入侍時,都提調韓翼謩,提調趙雲逵,副提調尹得雨,假注書柳誼,記事官兪漢謹·金夏材,醫官許礈·李以楷·鄭允協·慶絢·吳道炯·鄭允說·許溫,以次進伏訖。翼謩曰,聖體調攝,若何,寢睡·水刺之節,亦何如?上曰,一樣矣。上進湯劑,翼謩請診候。上曰,置之。藥房先退。上曰,藥房提調持湯劑,更爲入侍。出榻敎翼謩·雲逵進湯劑,上進御。藥房先退。
己丑十二月十九日未時,上御集慶堂。大臣·備局堂上引見入侍時,領議政洪鳳漢,左議政金相福,右議政金尙喆,知敦寧鄭弘淳,禮曹判書李景祜,戶曹判書洪麟漢,行副司直金時默,刑曹判書具善復,行副司直李章吾,判尹蔡濟恭,吏曹參判鄭尙淳,禮曹參判李最中,兵曹參判金鍾正,大司諫鄭運維,左副承旨李壽鳳,應敎尹養厚,持平柳薰,假注書李心休,事變假注書金重燮,記事官兪漢謹·金夏材,以次進伏訖。上命樂房都提調入侍。都提調韓翼謩進伏曰,夜來,聖體調攝,若何?上曰,一樣矣。翼謩曰,痰候,何如?上曰,亦一樣矣。翼謩曰,寢睡·水刺之節,何如?上曰,亦一樣矣。翼謩曰,此時湯劑,不容少緩,請進御湯劑,以盡調攝之道。上曰,予若聞此聲,甚厭甚厭。今日朝鮮,其有願忠者乎,孰有一分顧予之心乎?翼謩曰,臣奉職無狀,以致聖敎之過重,無非臣罪。上曰,予以侍從之故,尤不欲進湯劑矣。翼謩曰,侍從黜陟,何煩聖慮,而致此聖諭之過中,不勝惶懍之忱矣。上曰,非但侍從,朝鮮之人皆然矣。鳳漢曰,夜來,聖體調攝,若何?上曰,一樣矣。鳳漢曰,寢睡·水刺之節,何如?上曰,一樣矣。鳳漢曰,此時湯劑,一時爲急,而殿下一向難進,群下之情,不勝悶迫矣。上曰,雖蜜水,亦難長服,況湯劑乎?侍從若此,國何能爲國乎?今日臣下之擧措,如此怠慢,予之湯劑難服,亦何愈於國乎?莫非予不肖之致也。鳳漢曰,群下愚迷,聖敎至此,下情惶蹙,更何仰達?上曰,予欲今日盡遞三提擧,以伸却藥之懷,以示今日朝鮮君臣分義,但亦有所顧而然也。鳳漢曰,臣等心事,聖明下燭,而今番下敎,至爲嚴截,臣等,忱誠,更何所伸?臣等,所請中一事,固是聖明之所嚴防,臣等,固不敢望,而至於正朝陳賀,固是海東臣子所同願,而其歡歡樂樂之心,自切于中,殿下一向防塞,在群下抑塞之忱,復何盡達?上曰,苦矣苦矣。今世界,有何歡歡樂樂者乎?鳳漢曰,臣等,幸逢嘉會慶運,實切忭賀之忱,故誠實之願如此,豈有萬分近似於聖敎者乎?上曰,此何嘉會,此何慶運?今此臘月亦難矣。卿等可謂當怪運,何謂之慶運乎?鳳漢曰,果使臣等,伸此情理,其樂可勝,臣等之所顒望者,正是臘月也。上曰,柳薰入來乎?其言亦多可尙。鳳漢曰,然矣。相福曰,藥院進劑之請,只欲保護聖躬,在聖心,若有一分支離,則曰可曰否,何所不可,而乃過下激惱之敎,下情不勝惶恐矣。上曰,予雖曰否,藥院其聽之乎?鳳漢曰,局房今無可爭之事,只俟下敎之如何。上曰,如此則豈不幸乎?今石穴之內,豈獨有家貧親老者乎?故昨日下敎矣。更以思之,亦宜有弛張之道,故更爲下敎,此皆予心弱之致也。鳳漢曰,或弛或張,莫非聖度,此亦盛德事也。上曰,昨日政,洪宗藎爲何官?鳳漢曰,都事矣。命得雨,讀權穎疏。上曰,此何人?濟恭曰,權賮之從弟也。上曰,此是愷悌人物,曾經翰林乎?濟恭曰,然矣。遂命進湯劑。得雨曰,今此進御後,豫爲日定數,似好矣。上曰,此後則日二貼,可也。遂進湯劑。上曰,旣已賜批,誠可謂皮不存。提調趙雲逵,牌招察任。出傳敎鳳漢曰,羅州牧使韓德一,有實病,洪原縣監李義錫,旣遭彈,其在事理,似當遞矣。上曰,此時守令,豈可曠焉?予則得人,聞相奏,今難供劇,羅州牧使韓德一遞差,與李義錫代,前單入之,韓德一無端作散,令該曹,隨窠調用京職出傳敎鳳漢曰,昨日大政,大體則好矣,而但東銓,則蔭官陞擬,或有太遽者,雖緣排望之乏人,而終違政格。西銓,則五衛將,以白徒加資者,遽然備擬,尤有違於嚴飭定式之意。兩銓長,竝推考警責,何如?上曰,依爲之。其五衛將改差。出擧條鳳漢曰,武兼崔雲翮,以備郞下往,摘奸於封山風落松矣。此後則當使戶曹,句管區處,而不可付之生手。此人必帶戶郞,然後可以爲之,與新除佐郞曺命楫相換,何如?上曰,依爲之。出擧條遂命新除守令入侍。振威縣令宋載德,洪川縣監鄭東淵,禮山縣監沈宗之,咸陽府使韓師吉,沃溝縣監金容,利城縣監洪儆,旌善縣監洪相宜,順天府使李喆培,寧遠郡守鄭世柱,龍安縣監洪啓瑞,明川府使李壽鵬,泰安郡守尹世英,玉果縣監洪樂彬,德山縣監李敬一,靑陽縣令嚴思敏,任實縣監金敏材,平壤庶尹金持默,平海郡守朴尙淳,兎山縣監申光勉,安山郡守徐仁修,德川郡守白東毅,尼山縣監李益烇,恩津縣監尹遇東,同福縣監洪忠海,井邑縣監任瑗,以次進伏。上曰,各陳職姓名。載德·東淵·宗之·師吉,以次進奏訖。隨奏命退,光勉進伏。上曰,誰也?鳳漢曰,此故判書申銋之孫也。上曰,初除乎?鳳漢曰,然矣。持默進伏。上曰,幾番作郡?鳳漢曰,二番矣。上曰,可謂孰手矣,今則無勸武之慮矣。樂彬進伏。上曰,良吏易乎,能吏易乎?樂彬曰,俱是難爲之事,而第臣所願,能吏也。上曰,予以末望落點之意有在,汝其勉焉。相福曰,此人百事可做矣。儆進伏。上曰,此誰也?鳳漢曰,洪霖之子也。上曰,汝則除講七事,予有感於爾父也。容進伏,講七事訖。上曰,何者良吏,何者能吏?容曰,愊愊無華者爲良吏,臨事幹能者爲能吏。上曰,此人果是名官,能善對矣。思敏進伏。上曰,良吏易乎,能吏易乎?思敏曰,俱是難矣。上曰,欲爲何吏?思敏曰,願爲良吏矣。遂命諸守令退,洪原前望單子入之。末望有朴河潤名。鳳漢曰,朴河潤,事有可駭者,今因事端,敢此仰達矣。渠以監營神將,入於甲山城役,請賞狀啓之中,其時巡使,今不在世,不可擧論,至於河潤,非特不當論賞,其若仍以置之,此後此類之公然希覬之弊,將不勝其紛紜矣。上曰,狀聞勿施,其在嚴防後弊之道,不可置之,其令該曹勿復檢擬於字牧望。出擧條上曰,左承旨許遞,與同副承旨,代前承旨李性源·李聖圭除授,牌招察任,房順房。上曰,實注書當次者誰也?得雨曰,柳翼之也。上曰,何地人?得雨曰,嶺南人也。又命進湯劑,進服訖。上曰,此後則或一日一貼,或二貼進之,可也。鳳漢曰,一貼則太減矣。在聖心,雖甚苦惱,在聖候調攝之道,不容急減矣。遂命臺臣傳啓。運維曰,罪人天大之窮凶情節,昭載於乙亥鞫案,至今全保,終是失刑之大者,旣拿旋配,雖出於聖上好生之德,此等凶徒,決不容一向涵貸。請還寢鍾城爲奴罪人天大酌處之命,依律處斷。上曰,勿煩。出擧條薰曰,物故罪人得輿,以告者徑斃杖下,則東呂·址淳之窮覈,自是次第事,而酌處之命,雖出於聖上好生之德意,其在鞫體,不可不嚴覈。請還寢東呂·址淳等還配之命,更令王府,嚴鞫得情。上曰,勿煩。出擧條薰曰,金柱泰,卽賊潤之子,只施定配之律,在渠亦云幸矣。今此減等處分,雖出於霈澤同流之聖意,減等則爲徒年,而徒年則過赦則放,此後國有赦典,則應入放秩。以潤之子,而猶爲無故平人,使之晏然行世,寧有如許道理?請還寢定配罪人金柱泰減等之命。上曰,旣諭,勿煩。出擧條鳳漢曰,臣等,每以爲明年,則大允稱慶,以伸群下祈祝之情,至於今番處分,過爲嚴防,至於正朝陳賀·延祥詩帖·設小酌之事,尙今落落,未蒙許進,臣子之職,到此蔑如,愚迷所致,不能挽回,下情抑鬱,曷可勝達?上曰,此說予豈樂聞乎?鳳漢曰,復樂一節,以臣等淺誠,雖難回天,至於春帖·延祥之獻,自是新年舊例,亦何必一向苦拒乎?相福曰,明年雖未得大稱慶,至於小酌,固非擧條之大者,伏願俯察群下之情,少賜許可焉。上曰,小酌豈非宴乎?鳳漢曰,小酌亦小宴,小宴則亦何妨乎?尙喆曰,殿下撝謙之意,雖屛却稱慶等擧措,而至於春帖,則本意不是贊頌之意也,乃規諷之意,在人君容受之量,豈可廢規諫之義乎?景祜曰,大臣之請小酌,實出於迫不得已,此豈小酌·小宴之事,而只以聖敎之撝却,如此矣。況春帖,乃是規箴之義,則此亦却之,恐爲太過也。上曰,予已固矣,更何請爲?最中曰,大臣·重臣所奏,固是當然,小酌自是減分之事,而至於春帖之却,實是過中之事也。鳳漢曰,殿下之使臣等,以其一段忱誠之見孚,而今臣等區區之誠,終未見孚於殿下,以至半晌牢塞,此正臣等淺誠,泥首靦面,無以自抗於朝著之上也。上曰,卿何若此苦予乎?最中曰,聖敎只以僞謙爲中,臣謂藏樂一節,太過中矣。今年已盡,雖難更推,至於明年,則復樂不容少緩矣。上曰,予何心復樂乎?最中曰,春帖則許之,似好矣。上曰,一若許之,何堪年年作苦乎?鳳漢曰,年年作苦,豈非好事乎?上曰,卿等每以宴一字,作一話柄,良苦良苦。予若進小爵,豈非有愧於洪啓禧乎?上曰,禮判之形,能矍鑠乎?鳳漢曰,筋力甚好,精神亦難矣。上曰,飮啖,何如?景祜曰,本不能善矣。上問濟恭曰,李之億,飮食,何如?濟恭曰,能食一時五合矣。上曰,寢睡,則何如?濟恭曰,善爲之矣。鳳漢曰,曾前日食單子,例爲三朔前入啓,而近有稽滯之敎矣。卽聞日官言,則明年五月,亦當日食云,單子入啓,依前前期三朔乎,其或以五朔擧行乎?上曰,以五朔,定式爲之,可也。鳳漢曰,宗室茂林君母,今年八十九歲云,而當爲加資,加資以新年給之乎?上曰,今聞茂林君母,今年八十九歲云,依他例,今月內擧行,歲初給官敎。出擧條上曰,昨欲下敎而未果,前縣令金漢佑,以故奉朝賀之子,特授守令,應嫌遞來,令該曹,相當窠卽爲調用。上曰,昨夜特除,其聞引嫌,不過其思錯料而然,旣在應遞之科,何待處置?正言李秉鼎,臺職遞差。上曰,兩司未差,前望入之。出傳敎上曰,洪原縣監望,令該曹卽爲口傳擧行,順興府使代,一體令該曹口傳擇擬。出傳敎鳳漢曰,正朝封箋等事,似當相値,畿甸守令,今月內到任,然後似無相礙之弊矣。上曰,畿甸守令,爲先今月內下送。上曰,李溵,旣已飭勵,而李惟秀,視若循例,則昨日處分,豈不班駁乎?李惟秀,亦施不敍之典,前前單入之。遂命諸臣退。
上在慶熙宮。停常參·經筵。
藥房都提調臣韓翼謩,副提調臣尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。靈劑少息,故此心少便矣。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
以承傳色,口傳下敎曰,今日唐柚子封進時,欲觀唐柚子,待令於建明門正門,禮判亦爲待令,侍衛以入直擧行,承旨以黑團領擧行。
又下敎曰,禮曹唐柚子,無腐朽與否,知入。
又下敎曰,濟州貢人,近百來到云,惠廳來待令事,分付,都承旨坐於廚院門,依初運例擧行,入侍以奏。
又下敎曰,內局入侍。
傳于李性源曰,新除二守令,內局入侍,同爲入侍。
又傳于李性源曰,還內後當進湯劑,內局勿爲來待。
內醫院官員,以都提調·副提調意啓曰,提調趙雲逵,昨日違牌,今日問安,又不仕進,事甚未安,卽爲牌招,以爲備員入侍之地,何如?傳曰,允。
備忘記,於今團束之軍,有何習放,而然亦古例雖爲,行於洗馬臺事,定式。
李壽鳳,以濬川司言啓曰,本司都廳李性默外任,代以御營廳千摠李邦緯差下,使之察任,何如?傳曰,允。
李壽鳳,以義禁府言啓曰,端川前府使盧勛相,洪原前縣監李義錫拿處事,傳旨啓下矣。盧勛相,時在任所,依例發遣府書吏拿來,李義錫,以兼營將,時在任所,依例發遣府羅將交代後,拿來,何如?傳曰,允。
正言南柱老啓曰,大司諫臣鄭運維,卽臣之姻叔也。同在一院,有應避之親嫌,請命遞斥臣職。批答見下
江原監司徐命善上疏。伏以臣,旣冒膺藩任,行將東出矣。臣之父母墳山,在於京畿長湍地,而久曠省掃,自切霜露之感,玆敢援例陳章,仰請恩暇。伏乞特許往來,俾伸至情焉。臣無任屛營祈懇之至。答曰,省疏具悉。卿其依請往來焉。
說書吳鼎源上疏。伏以臣,年少才薄,倖竊科第,乃於月前,猥蒙聖上不世之恩,濫廁春坊非分之職,恩敎屢及於念先,榮幸尤極於臣身,臣方闔門感泣,繼之以惶隕,久而靡措。第念臣見叨之職,責任不輕,有非蔑學薄識所可一日堪承者,顧何敢夤緣倖會,揚揚冒據,若將固有,而祗以除拜之初,適値事勢之窘迫,冒沒一肅,只爲粗伸分義之計,而陳疏阻院,控籲無路,一味蹲仍,三朔于玆,愧懼之私,當復如何?顧臣難冒之義,旣如所陳,目下情理,又有萬萬焦迫者。臣父素患痰癖之症,每當塞節,輒致添損,自來症形,種種危惡矣。月初往省松楸,適値日氣之猝寒,中路重添感疾,宿症隨以倍劇,急足踵至,促臣來視,臣自聞此報,心神飛越。日前飭敎之下,非不知義分之爲懼,瀆擾之爲罪,而情私所道,按住不得,玆敢略陳短章,徑尋鄕路。伏乞天地父母,曲垂矜諒,亟削臣職,以便救護,仍治臣擅行之罪,以肅朝綱,以安微分,不勝幸甚云云。答曰,省疏具悉。爾其勿辭護焉。
己丑十二月二十日巳時,上詣建明門。殿座入侍時,行都承旨尹得雨,左承旨李聖圭,右承旨李性源,左副承旨李壽鳳,假注書柳誼·李心休,記事官兪漢謹·金夏材,以次侍立。上具翼善冠·袞龍袍,乘輿出興泰門,因詣建明門下輿立。上曰,禮判進前。禮判李景祜進前。上曰,唐柚子進上,自奉常寺來乎,自邸人家來乎?何遲也?景祜曰,前例自邸人家,直爲載納以薦云矣。上曰,太廟薦進,何等重大,而慢留邸人家,事甚疎忽。自今以後,先進于奉常寺,以爲敬謹之薦,可也,以此定式,宜矣。唐柚子櫃進,上命禮判啓櫃,景祜啓之,上親審訖。上曰,徽寧殿,以五箇用之乎?景祜曰,然矣。遂命卽爲封進,薦太廟,遂還輿,殿座延和門,命洪原·長淵·楊口·大靜四守令入侍。洪原縣監具埉進伏。上曰,汝欲能吏乎,良吏乎?埉曰,所願良吏矣。命誦七事訖,命退。長淵縣監金鍾秀進前。上曰,汝欲良吏乎,能吏乎?鍾秀曰,臣不材無能,未敢曰自能自良,而第猥承分憂之命,自勉鹵莾之力,以爲報答之萬一矣。遂命誦七事。上曰,此誰也?得雨曰,此是前應敎金鍾秀也。上曰,此人乎?予眼昏,未詳見矣。曾經儒臣,則除七事,自是例也,而予於此,泛然不省矣。遂命退。楊口縣監李善海進前。上曰,七事。善海誦之。上曰,初守令乎?善海曰,然矣。上曰,汝是李壽海之弟乎?善海曰,然矣。上曰,汝兄弟福海·祿海·壽海·祥海,俱善作名矣。命退。大靜縣監李胤汲進前。上曰,七事。胤汲誦之。上曰,汝欲良吏乎,能吏乎?胤汲曰,良吏,似好矣。能吏亦難,臣甚魯鈍,莫能必其爲能爲良也。上曰,不能爲能吏,又不能爲良吏,作何吏乎?作庸吏乎?似好二字,可知可知,速出速出。胤汲忙急曰,願爲良吏,願爲良吏。上曰,已知已知,速出速出。此關西人乎?得雨曰,然矣。上曰,薦新莫重,意謂直到太常,昨日隷儀,微忱憧憧,貢柚到今日,於建明門親奉審,宗伯陪進,若予隨到,一忱少伸,而雖到興化門,只回來,餘忱何抑?今日始到,凡進獻之物,雖到闕門外,因其堂之怠踰日,故予在廚院時,當日捧入定式。此猶若此,薦新何重?自貢人之家持來,事之駭然,莫此爲甚,此後凡諸薦新,道臣親封,直到太常,禮堂捧時,始開封事,定式。今見於無監封之事,其亦可駭,此後一體,申飭廚院,貢果捧入時,第一閣留待,薦新中若有腐朽者,言于廚院,代封後捧入事,分付太常·廚院。勿論魚物·貢果,雖夜深,凡諸薦新到太常,禮堂卽詣看品,雖翌曉薦新,奉常寺官員,卽爲陪進太室,留宿擧行事,分付。此後亦勿論某物,凡諸來到者,直到該曹,而若留滯邸人之家,令該曹草記。出傳敎上曰,若無此擧,莫重薦新,若是䙝慢,何以知之?此則已有下敎,而大抵此弊忒甚,至於東萊進獻之物,私置邸吏家,曠日遲滯,從中作俑,比比有之。此後凡諸貢獻,不納禮曹,與廚院與邸吏,符同若此者,當該監色·邸吏,隨現重繩事,嚴飭。出傳敎遂命還輿,諸臣退。
己丑十二月二十日申時,上御集慶堂。藥房入診入侍時,都提調韓翼謩,提調趙雲逵,副提調尹得雨,假注書柳誼,記事官兪漢謹·金夏材,醫官許礈·李以楷·鄭允協·慶絢·吳道炯·鄭允說·金光國·玄處明,以次進伏訖。上曰,署經何以爲之?得雨曰,或在外,或違牌,或避嫌。上曰,誰也?得雨曰,南柱老也。上曰,何也?得雨曰,鄭運維姪女壻也。翼謩曰,夜間,聖體調攝,若何,寢睡·水刺之節,亦何如?上曰,一樣矣。翼謩請進湯劑,上曰,進之。仍進御。翼謩請診候,上曰,三尺脈,何以知之?翼謩·雲逵先退。上曰,今覽灣尹狀聞,可謂據職,而以我國往來通官,有此作俑,萬萬叵測。旣非此人,則我國人,其何犯禁?渠之海蔘非潛商,則時太之若此,全由乎此人。爲通官,陷灣府人於一律咨文,而此人旣有功於我國,參酌,令灣尹,或有通官來,令譯官,使之聞之,勿復陷我國人於一律事,下諭本道。出傳敎上曰,翰薦爲翰圈之後,近者召試,可謂基立,予庸嘉之,因些少葛藤,陞六者其猶惜之,今番兪岳柱·韓光近·洪樂恒,公然惹鬧雖非無端,至於李師濂·李鼎運·尹弼秉,心雖慷慨,而然可謂無端,除有端,無端豈有爻翰圈之國,噫,白首暮年,裕昆之道,豈創無前之事,中夜興思,昨欲諭,夜深未果,正若再昨文臣守令處分,綱雖不可墜,豈開無前之例乎?反爻周於其下敎,以示予爲方長裕後昆之意,六翰林,令該曹,依例付職,而尹弼秉座次,令本館領事考例,明日內局入侍以奏。出傳敎得雨曰,今日分給時,濟州民人,八十人矣。上曰,長淵縣監金鍾秀,若李命彬,聞輒遺,今日轎前,乃見其人,無異騎曹參判,聲音亦同,此人玉署豈稀見,暮年外任可惜,曾聞其便母,且有古例,長淵縣監金鍾秀,修撰除授,待開門牌招察任,令該曹,衣資食物題給,以示予爲其祖以待之意。出傳敎上曰,幾次特敎之下,尙不署經,此何紀綱?都憲之納牌不進,常時可恕,今日何敢若此?依李惟秀例捧傳旨,其代鄭光忠除授,在外人引嫌人,竝許遞,其代任希敎執義除授,李命彬獻納除授,兩司各一員,在臺廳云,任希敎·李命彬,今在闕中,牌招今日內署經,其他諸臺,待開門政官牌招,以在京無故人擧行,開陽門仍留,署經畢後下鑰。出傳敎上曰,注書出去,內氷庫·西氷庫藏氷與否知入,誼以數日間畢爲之意仰奏。上曰,國體寒心,故以玉署入直人特差,薇垣已署經,柏府不爲云,聞其嫌,果未覺之,故今則來朝開政有命,入直玉堂,無端作窠可惜,任希敎·李命彬,復差前任,牌招入直,一司旣署經,一司除署經。出傳敎上曰,臺臣下敎之後,鄭枋之,今乃謝恩,其涉駭然,施以不敍之典。出傳敎得雨曰,昨夜之兩司前望下批後,執義·司諫換書出牌,追後覺得,始乃釐正,以致司諫鄭榜之差晩承牌,至於被罪之境,夫臺閣出牌,何等重大,而不能照檢,致此錯誤,院中諸員,今方惶恐待罪,而當該誤書之注書,亦不可無從重警責之道,故敢達。上曰,承旨勿待罪,不過疎忽之致,當該注書推考。出擧條上曰,注書出去,藥房提調,持湯劑入侍。出榻敎誼出來,翼謩·雲逵,召入進前,上進湯劑,上命退,諸臣遂退出。
上在慶熙宮。停常參·經筵。
藥房都提調臣韓翼謩,提調臣趙雲逵,副提調臣尹得雨啓曰,節屆隆冬,寒事頗緊,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,中宮殿氣候,何如?惠嬪宮氣候,何如?世孫宮氣候,何如?嬪宮氣候,何如?臣等,不任區區憂慮,敢來問安,竝此仰稟。答曰,知道。問候依古五一次,建功亦然,予可心弛,而此則百諭何益?氣一般心已量矣,惟在祗迎而舒心矣。內殿氣候一樣,惠嬪·世孫·嬪宮氣候,亦一樣矣。
中宮殿·惠嬪宮,藥房口傳問安。答曰,知道。
以承傳色,口傳下敎曰,下敎時入侍。
又下敎曰,判尹,內局入侍,同爲入侍。
備忘記,趙爲承旨。
吏曹,右副承旨趙,同副承旨金勉行。
趙啓曰,大司成李命植,除拜後過三日,不爲出肅,依定式推考警責,仍卽牌招察任,何如?傳曰,允。
備忘記,以今之心,明日祗迎後,何可便處?宿於典設司,開東後當入,設房帳承旨侍衛依前,公廨宿諸軍,入典設司後,直於本處。
傳于尹得雨曰,內氷庫·西氷庫藏氷與否知奏,歲饌單子若來,持入。
傳于李聖圭曰,內局入侍,領相·判尹同入侍。
具庠,以吏批言啓曰,侍從臣父年七十人,每於歲首,抄啓加資事,載在法典矣。明年歲首,當爲擧行,而有今月內啓下之命,故侍從臣父年七十人,別單書入之意,敢啓。傳曰,知道。
具庠,以吏批言啓曰,新除授穩城府使姜五成戶奴呈狀內,矣上典老父,以風病,閱歲沈痼,委頓牀席,食飮全廢,時日之內,萬無差復之望矣,上典無兄弟,勢難離捨遠赴之望,卽速入啓變通云,親病旣如是危重,則不可强令赴任,依例罷黜,何如?傳曰,允。
有政。吏批,行判書申晦受由在外,參判鄭尙淳進,參議李徽之進,同副承旨金勉行進,以李敬玉爲執義,申景濬爲司諫,洪景顔爲獻納,朱炯質·高裕爲掌令,李昌任爲持平,金普淳·金敍九爲正言,徐浩修爲輔德,兪彦民爲刑曹參判,徐有良爲兵曹參議,柳翼之爲注書,兼春秋單韓民敎,武兼崔雲翮,戶曹正郞曺命楫相換,泰陵直長李顯發,司饔直長徐琢修相換,洪啓遠爲兵曹參議。
兵批,判書朴相德呈辭受由,參判金鍾正病,參議未差,參知洪啓遠入直進,同副承旨金勉行進,副護軍徐浩修·申思運·李思祚·洪秀輔·任珹·盧聖中·崔光璧·洪景顔·崔·李一曾·權穎·成胤儉,副司直具允鈺·李在協·具庠·魚錫定·李性遂·元義孫·金致恭·徐有寧·金魯淳·盧瑞國·韓後樂,副司果李秉鼎·安聖彬·李翼運·南柱老·安廷鉉,副司正鄭宅柱·申思益,副司勇盧以漸,同知單柳發,僉知單李德運,南漢留營別將單沈。
李聖圭啓曰,新除授承政院注書柳翼之,時在慶尙道順興地,斯速乘馹上來事,下諭,何如?傳曰,允。
吏曹口傳政事,李燁爲穩城府使,申大謙爲慶源府使。
大司成李命相上疏,伏以成均之官,專管敎胄造士,卽古司徒典樂之遺,其爲任甚大且重,後世學校之政不修,職寢冗而任稍輕,然猶極選一代,必以門閥高華,材望茂著者處之,曾未有若臣無似而叨玷者也。臣家世本自寒素,人品又居下中,不足當淸朝百執事之末,平生所矢心自守者,惟在永謝淸華,不受嗤點,欲以安狷拙之分,欲以遠濫冒之罪,欲以竊恬素之名,以爲藉手圖報之地矣。今玆除目一下,三欲俱喪,臣之狼狽失圖,已無可言,在朝家愼惜名器之道,豈不大有乖盭乎?目今吉髦盈庭,時望所歸,不患無人,何乃以空疏謭劣千萬不稱之臣,苟然充位也?於是乎選部之檢擬爲謬擧,聖朝之差除,亦歸於誤恩也。夫國學,四方之所趨也,而乃其居師儒之長者如此,將何以厭伏多士?允愜物議,臣恐朝廷之不尊,職由臣始也。與其怵畏義分,冒沒彈冠,無寧畢陳情實,早自辭遜,召牌之下,承膺無路,略入文字,仰瀆宸嚴。伏乞聖慈,俯察臣不堪任使,特改臣新授職名,俾公器重而私分安,不勝幸甚。答曰,省疏具悉。爾勿過辭察職。
右承旨李性源上疏,伏以臣母,素抱貞疾,居常凜綴,入冬以來,寧日絶少,又自昨日,重患寒泄,度數無算,食飮專廢,委身牀席,神氣昏綴,臣於公退之後,諸症越添,左右扶將,方寸焦灼,目下情理,實無暫時離捨之勢,玆敢略入文字,疾聲仰籲於慈覆之下。伏乞天地父母,俯垂悶察,卽命鐫削,俾得安意救護,不勝大願,臣無任屛營祈懇之至。批答踏啓字
左副承旨李壽鳳上疏,伏以日昨,諸臺臣出牌之際,司諫執義,誤書以出,追後釐正,擧措顚錯,官名孰不重,而臺閣則尤別,下批何等尊嚴,而致此誤書,書之於牌,雖是注書之任,而臣以伊日下批時承宣,不能照檢之罪,無以自逃,因知申所奏,雖下勿待罪之命,而關係不輕,惶恐靡措,玆敢露章自列,徑出禁門。伏乞聖明,亟降重譴,以警具僚,以安私分,不勝幸甚云云。批答踏啓字
己丑十二月二十一日未時,上御集慶堂。藥房入診,領議政·判尹同爲入侍時,藥房都提調韓翼謩,提調趙雲逵,副提調尹得雨,假注書柳誼,記事官兪漢謹·金夏材,領議政洪鳳漢,判尹蔡濟恭,醫官許礈·李以楷·鄭允協·慶絢·吳道炯·柳光翼·金光國·鄭允說·玄處明,以次進伏訖。翼謩曰,夜間聖體調攝,若何,寢睡·水刺之節,亦何如?上曰,一樣矣。翼謩請診候,鳳漢繼請之。上曰,只吳道炯爲之。鳳漢曰,今日許診候,下情欣幸矣。礈·以楷·允協等,診脈候曰,左三部沈,則勝左部,滑體比前少勝,而不如常時矣。上進湯劑訖,雲逵先退。上曰,昨下敎而未果,訓鍊正洪和輔,仍任長淵府使。出傳敎上曰,內禁將李爀,歲將暮,今聞孝子云,特放事,分付。出傳敎上曰,因李爀事乃覺,曾已下敎,尙不檢擬,其涉非矣,沈翼雲,申飭銓曹,調用宿趼。出傳敎上曰,相臣旣奏,慶源府使許浹,特遞其職,與穩城府使代,口傳擇差,慶源代,亦依前擇差事,一體分付。出傳敎上曰,今聞春秋館領事所奏,鄭好仁事勢固然,其他六人,其下敎旣爻周,則何敢撕捱,而翰苑之規,亦不可墜,鄭好仁·李師濂·兪岳柱·韓光近·洪樂性·李鼎運·尹弼秉,竝陞六。出傳敎上曰,今聞領相所奏,鄭枋處分過矣,特爲分揀,政院之事,其雖做錯,不無參酌,當該承旨,只遞其職,李性源亦爲許遞,其代前承旨具庠·魚錫定除授,房順房,趙敍用,一體牌招察任。出傳敎鳳漢曰,兩醫·司譯院·雲監·寫字圖畫·律算等官員,以凡事擧行之不善,或有刊汰之命,而還敍一款,則以其微賤之故,有不敢煩稟,苟非重罪,勢將自各其本衙門,有所弛張矣。上曰,今當歲暮,一倂分揀,可也。鳳漢曰,此後此輩,雖有特敎施罪之事,不敢煩達一也,過一都目後,循例收用事,定式擧行乎?上曰,依爲之。出擧條鳳漢曰,臺臣行公後違牌者,輕重間隨時譴罰,在於自上處分,則至於五等奪告身定律,亦非垂裕之道矣。上曰,定式乎?鳳漢曰,聞承旨言,頃日特敎定式云矣。上曰,卿奏,是矣。其下敎還寢,可也。出擧條鳳漢曰,臣於藏氷事,常有所見,今因言端,敢此仰達矣,外方營邑,少有事力,則輒造石氷庫,況御供進排之京氷庫乎?以內氷庫每年所入言之,戶曹上下,姑捨勿論,當此東道諸山濯濯之時,樑木·體木·椽木等所斫來者,其數夥然,一年二年,勢將難繼,趁此時鳩聚物力,造成石氷庫,則雖有一時之費,將爲久遠之計,而亦可以尊事面矣。上曰,內氷庫乎,竝擧東西庫乎?鳳漢曰,臣意則先試內氷庫後,始可議東西庫矣。上曰,誠好矣,諸議,何如?翼謩曰,近來材木之難,誠如領相所達,如果以石造,可爲永久之利矣。上曰,誰可爲之?若爲之則明年用氷後,當始役矣。鳳漢曰,如此大役,當付之於軍門,三軍門合力與一軍門獨當之難易便否,臣姑未深量,從當消詳更稟,當入財力,亦當區劃稟定,而旣承下敎,先出擧條,以爲擧行之地,何如?上曰,依爲之。出擧條得雨曰,注書柳翼之,今日下批,而時在慶尙道順興地,假注書柳誼,姑爲仍察,何如?上曰,依爲之。出擧條上曰,注書出去,藥房提調持湯劑入侍。出榻敎誼出來,召雲逵進湯劑,上進御。上曰,儀軌何以爲之?濟恭曰,幾爲之矣。上曰,注書出去知入,誼以姑未畢役,而匪久畢役仰奏。上曰,保民司勝乎?濟恭曰,比前勝矣。翼謩·鳳漢·雲逵·濟恭先退。上曰,注書出去,儒臣持通鑑纂要入侍。出榻敎誼出來,校理任希敎,修撰李碩載,召入進前。上曰,讀之。諸臣輪讀後,以次退出。
己丑十二月二十一日申時,上御集慶堂。坐直承旨·儒臣同爲入侍時,右承旨具庠,假注書李心休,記事官兪漢謹·金夏材,副校理任希敎,副修撰李碩載,以次進伏訖。上命儒臣,講通鑑纂要,希敎進讀帝堯篇,碩載進讀帝舜篇。上曰,堯之德至矣,能覆萬物故如天,能道萬事故如神,此所以爲堯也。希敎曰,書稱堯德,而首曰欽明,欽明之工推之,則足以隨事物而各盡,以至於如天如神矣。碩載曰,舜之德亦盛,而孟子稱之以自耕稼陶漁,以至爲帝,而無非取於人爲善者,夫取人爲善,是聖人進德修業底工夫,苟或一分有自足底意思,則不足以爲聖人,願聖上體之。上曰,然矣,今已歲暮,儒臣亦暫便休,可也。上曰,前儒臣林鼎遠,校理除授,入直儒臣無人,牌招入直,一人以入直春坊兼官,先省記入直,春坊代其令待開門入直。上曰,藥房提調持湯劑,更爲入侍。出榻敎上曰,宣傳官一員入侍。出榻敎藥房提調韓翼謩,提調趙雲逵,副提調尹得雨進伏。上命進湯劑,進服訖,遂命諸臣退。
上在慶熙宮典設司。停常參·經筵。
藥房都提調臣韓翼謩,提調臣趙雲逵,副提調臣尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。今日予心,只在丹門,氣何諭乎?明日入侍,宜矣。
中宮殿·惠嬪宮,藥房口傳問安。答曰,知道。
臘亨大祭香祗迎,仍詣典設司,政院·玉堂·藥房口傳問安。答曰,知道。
以承傳色,口傳下敎曰,禮房詣太廟南殿,看審以來,同副承旨,亦一體詣社壇,看審以來。
又下敎曰,人君齋宿之時,其人不善點火,駭然,申飭。
又下敎曰,中官卽分付,而致于此,只言之。
又下敎曰,建功湯,奉審承旨入侍時持入。
又下敎曰,入直注書待令。
又下敎曰,都提調持建功湯入侍。
又下敎曰,此下御製朱紅井間綠衣書表題,一件內入,一件入于世孫宮。
又下敎曰,禮房卽時馳詣南殿,奉審摘奸後來待。
又下敎曰,禮房與朝者進去同副承旨,詣於朝者進去處,門外進排官,摘奸以來。
又下敎曰,三更一點起寢時,故有下敎者,呼承傳色,處處昏睡,承傳色從重推考。
金勉行,以都摠府言啓曰,今日入直內三廳,武兼禁軍及軍兵等,當爲中日習射,而臘亨大祭齋戒相値,不得爲之之意,敢啓。傳曰,知道。
傳于金勉行曰,奉審承旨入侍。
趙,以義禁府言啓曰,全羅道靈巖郡楸子島充軍罪人李爀特放,承傳啓下矣。卽爲放送事,分付該道道臣之意,敢啓。傳曰,知道。
己丑十二月二十二日辰時,上詣延和門。香祗迎入侍時,行都承旨尹得雨,左承旨李聖圭,右承旨具庠,左副承旨魚錫定,右副承旨趙,同副承旨金勉行,假注書柳誼·李心休,記事官兪漢謹·金夏材,以次侍立。上具翼善冠·袞龍袍,乘輿出通陽門,詣延和門祗迎後,步詣興化門祗送。上曰,禮房同副俱進前。具庠·金勉行進伏。上曰,須詣太廟及社稷,奉審以來。上曰,入直史官與中使,偕往徽寧殿,看審祭物以來。遂還詣典設司,命諸臣退。
己丑十二月二十二日午時,上御典設司。奉審承旨入侍時,右承旨具庠,假注書李心休,記事官兪漢謹·金夏材,以次進伏訖。上命庠,讀太廟祭物單子。上曰,春坊官員,啓請東宮入侍,日寒如此,沖子之病纔愈矣,予之爲沖子之心,惟恐少傷,此何意乎?予自昨年以來,自量筋力,萬無行禮之望,故不敢便臥,來此齋宿,亦予不得已之致也。今使承旨,讀祭物單子,實體孔聖加朝服施紳之義,此予不肖之過也,予之祖孫之間,欲見則請之,豈待春坊之請乎?此心似不知予心,爭請小酌之狀也,第思今日飭力,建功湯,亦於不言之中自有效,故予不爲頓辭之,量時自進,何待內局之勸乎?而內局每每苦勸,所以尤厭也,祭官·進排官,俱已進否。庠曰,然矣。上曰,噫,祖依於孫,孫依於祖,孫雖不請,祖何不召,祖雖不召,孫何不來?今朝來時,世孫來見,欲諭泯默,予已知之,而臘寒若此,纔愈故佯若不知,只云便休而來,而頃年宿此時,祖孫同宿房帳內,今年只予來,雖因日寒,心則悵然,轉輾枕席,呼寫示沖子,承言色有奏故問之,因春坊所稟也。噫,今予爲國深護,卽一沖子,今予祖孫之間,人孰勸其誠,人孰謂予護?噫,今予祖孫之間,孰敢人事於其間?噫,今日追慕萬倍之中,憶頃年房中戀沖子,此則人事從何而來?正爾思良妻思良相爾。思尹勉憲,予心愴焉,莫云前例,今寒若此,沖子纔愈,春坊亦豈不知,而不思祖孫之心爲此乎?予雖命春坊招來,纔愈日寒之意宜稟,政院豈爲此乎?予雖衰矣,勉沖子則誠也,爲文具而設春坊,其涉駭也。今日入直春坊,一竝施以不敍之典,春坊闕直,卽爲牌招入直。出傳敎上曰,騎馬二匹立之。出榻敎命諸臣退。
己丑十二月二十二日未時,上御典設司。藥房入診入侍時,都提調韓翼謩,提調趙雲逵,副提調尹得雨,假注書柳誼,記事官兪漢謹·金夏材,醫官許礈,以次進伏訖。翼謩曰,午間聖候,何如?上曰,一樣矣。上進湯劑。翼謩曰,日寒如此冷處,下情甚悶矣。上曰,多有入處之時矣。同副承旨金勉行,奉審宗廟永禧殿入來入侍,讀祭物單子及諸執事進排官擧案以奏。右承旨具庠,奉審社稷入來入侍,讀祭物單子及諸執事進排官擧案以奏。諸臣遂退出。同月同日申時,上御典設司。藥房入診入侍時,都提調韓翼謩,提調趙雲逵,副提調尹得雨,假注書柳誼,記事官兪漢謹·金夏材,醫官許礈,以次進伏訖。翼謩曰,日寒如此,湯劑已冷矣。上進湯劑。諸臣遂退出。
上在慶熙宮。停常參·經筵。
臘享大祭齋宿翌日,政院·玉堂·藥房口傳問安。答曰,知道。
大駕還內後,政院·玉堂·藥房口傳問安。答曰,知道。
中宮殿·惠嬪宮,藥房口傳問安。答曰,知道。
以承傳色,口傳下敎曰,同副承旨,雖已奉審而來,禮房承旨奉審來後,同爲入侍。
又下敎曰,今日晝講爲之,待下敎,只入正時,入侍單子先入之。
又下敎曰,旣爲御製金領府事家貞敬夫人官敎,明日成給。
備忘記,今年五享今已畢,而春攝·夏攝·秋攝·冬攝·臘攝,雖云氣耗,豈曰孝乎?身雖在此,耳若聞贊拜之聲,目若視周旋之像,心若在於祭所,雖不肖而誠淺,吁嗟,一片此心,四十五載若一,此心雖若此,於國於民,何事能述?若此若此,年將添年將添,欲籲高高,欲訴漠漠,雖然夙宵,此心惟在宗國,嗟哉沖子,補予莫逮,大小臣工,精白協贊,吾國其庶幾,吾民其庶幾,更鼓旣撤,曉星欲昇,眷眷於心,懃懃申諭,宜體此意,凡於祀典,必敬必誠。
李聖圭啓曰,假注書柳誼,身病猝重,勢難察任,今姑改差,何如?傳曰,允。
以黃宅仁爲假注書。
具庠,以侍講院言啓曰,本院下番闕直,事甚未安,弼善徐有元,司書柳義養罷職不敍下敎,旣有特寢之命,卽爲牌招,以爲推移入直,何如?傳曰,允。
趙,以侍講院言啓曰,司書柳義養牌不進,兼司書閔鍾烈在外,說書吳鼎源,受由在外,兼說書未差,下番他無推移之道,不得已上番,姑降入直之意,敢啓。傳曰,知道。
己丑十二月二十三日寅時,上御典設司。奉審承旨入侍時,右承旨具庠,同副承旨金勉行,假注書李心休,記事官兪漢謹·金夏材,以次進伏。上曰,享事以利成乎?勉行曰,自四更一點始事,至五更四點,已撤事矣。上曰,早矣,善行矣,獻官來待乎?勉行曰,然矣。庠曰,臣奉命進去,則時方撤籩豆矣。上曰,樂已撤乎?庠曰,然矣。上曰,南殿亦方徹乎?庠曰,南殿則已撤矣。上曰,獻官亦來待乎?庠曰,然矣。上曰,領·左相入侍。領議政洪鳳漢,左議政金相福進伏。上曰,大享俱已利成,予之精白一心,庶少伸矣,行祀果早,卿等意思,皆精謹否?鳳漢曰,享記俱是精謹矣。上曰,今則徵忱少伸,予將還內矣。遂命諸臣退。
己丑十二月二十三日卯時,上御典設司。藥房入診入侍時,都提調韓翼謩,提調趙雲逵,副提調尹得雨,假注書柳誼,記事官兪漢謹·金夏材,醫官許礈,以次進伏訖。翼謩曰,達夜淸齋,聖體調攝,若何?上曰,一樣矣。上進湯劑。上曰,領左相幾來乎?誼以來待闕外,而尙未及開門仰奏。上曰,門鑰盡流之。上曰,春坊所爲,其雖不量,不過循舊,處分下敎特寢。出傳敎領議政洪鳳漢,左議政金相福進伏曰,享祀平安過行矣。上還內,諸臣遂退出。
己丑十二月二十三日卯時,上還內入侍時,行都承旨尹得雨,左承旨李聖圭,右承旨具庠,左副承旨魚錫定,右副承旨趙,同副承旨金勉行,假注書柳誼·李心休,記事官兪漢謹·金夏材,以次侍立。上具翼善冠·袞龍袍,乘輿出典設司。上曰,右相若未及來,須於還內後待令,可也。得雨曰,見方來待門外矣。上曰,入侍。遂命駐輿,右相金尙喆進前,上曰,行祭果早乎?尙喆曰,早矣。上曰,今曉予思憧憧,卿等俱來,各聞利成,然後予心安矣,卿其退。遂還內,諸臣退出。
己丑十二月二十三日午時,上御集慶堂。晝講入侍時,同知事鄭尙淳,參贊官趙,侍讀官林鼎遠,檢討官金鍾秀,假注書李心休,記事官兪漢謹·金夏材,以次進伏訖。曰,特進官兪彦述當講次,故塡入於座目中,而屢度催促,尙不入來,事體未安,推考警責,何如?上曰,依爲之。出擧條上曰,然則講筵,尙無特進官乎?曰,然矣。上曰,此非但特進官之過也,承旨不爲豫定,輕先入之,方乃奏之,承旨遞差,可也。注書出去,率來一承旨,可矣。特進官則藥房提調代入,可也,賤臣承命出,傳下敎于右承旨具庠,退出,庠入侍。上曰,噫,曾已下敎,雖誦講,近八其君法講,則于今特進官,焉敢逡巡?特進官兪彦述不參,事體寒心,特施不敍之典,法講命下已久,則其宜申飭,旣修座目,故意備命傳殿座,若不備宜稟,而入侍以稟,其涉不職,參贊官趙遞差。上曰,莫重法講,特進官不可不備,判書趙雲逵,爲特進官,其令入侍。上曰,法講莫重故纔下敎,今聞不無事勢,特寢俄者下敎。上曰,予見新玉堂,則必設講,故所以爲今日筵也。遂誦小學題辭訖。上曰,玉署有小學集成乎?此乃故贊成朴弼周所得進者,有得見者乎?鼎遠曰,未得見也。上曰,俄者亦已下敎,而今日法講,專爲兩儒臣設也,上番追念其叔,故欲見之矣,其叔曾於視學時,熟知其人矣。鼎遠曰,臣叔於視學時講大學,而受御賜小學矣。上曰,其叔受小學,而其侄又講小學,誠奇矣,今此座中,無非屢代經事之人,下番則其父,亦經事乎?鍾秀曰,臣父是蔭官矣。上曰,下番之祖父,予思之矣。鍾秀曰,聖敎之下,不勝惶感。上曰,近來童蒙之不識小學,予曾怪之矣,今予長講,而每懵然,其無怪乎彼矣。命陳文義。鍾秀曰,元亨利貞,乃是天之四德,而第是周回不息,但自元而亨而利而貞,則工夫爲易,自貞而元,則工夫爲難,執一歲觀之,則貞者冬也,元者春也,自冬而復于春,用功尤倍,此正修省着工處也。上曰,然矣。鼎遠曰,扞格二字,尤是着力處也,利慾交蔽,則嘉言善謨,雖入耳而不之聞,觸目而不之見,故必倍着做工夫於塡壑摧山之間,及其習與智長,化與心成,無一切壅蔽之患,然後自可無扞格之憂矣。上曰,然矣。雲逵曰,人之物慾,誠是第一難遏之事,一有物慾之蔽,則自天子至于庶人,本地都喪,不能保其本然之眞,可不懼歟?上曰,然矣。灑掃二字,乃治平之本,自小學而至大學,自灑掃而至治平,無非自近而及遠,此二字爲重矣。鼎遠曰,然矣。庠曰,晝講勢急,單子先爲修入,而特進官,未及入來,已有入侍之敎,故勢自然矣。上曰,然則非承旨之故也。尙淳曰,俄者判尹,以追榮事呈單,而職御旣經知事,則更無可施之資,故書吏退其單云矣。上曰,前例,何如?尙淳曰,前例或同品,而以子職追榮,則從其美職爲之者亦有矣。上曰,判尹旣陞資,意謂追榮,以待其單,其無故自曰無,乃其父以壽職,爲正二品乎?今日銓官入侍故下問,曾經知中樞,故前例不一,未及擧行云,知中樞卽壽職實職,贈職卽追榮,曾前拘於同品,或贈或否云,予於此等事,爲人子之心,追榮單子企待,判尹追榮單子,今日啓下,此外依此例,永爲定式。上曰,今日豈不欲休,而曾已諭,自銅邸時,若有初來春·桂坊,書筵召對必爲,故今雖衰,猶有古心,二儒臣入直,一則特除者,一則命留者,初則命持入史記,特命晝講,意蓋在也。今日卽臈月,故追思昔癸卯正月十五日瑤華堂夜對之事,爲此而其事亦忘,昔則其叔視學,以靑衿講大學,今則爲小學,亦非偶然,因此下問,林錫憲爲儒臣時,特賜小學云,今講此,亦非偶然,豈特憶故人?此人心常不忘者,聞其子果命調用,而頃者作散者旣敍用,前參奉林重遠,豈循他人?令該曹以三十朔窠,待窠卽爲懸註調用,以示予意。遂命諸臣退。
己丑十二月二十三日申時,上御集慶堂。儒臣入侍時,右承旨具庠,副校理林鼎遠,修撰金鍾秀,假注書李心休,記事官兪漢謹·金夏材,以次進伏訖。上曰,綱鑑持來乎?庠曰,方於尹得雨家持來矣。上曰,小學集成,注書持入。賤臣承命出,持小學集成進。上曰,下番儒臣,往見領府事親迎時乎?鍾秀曰,然矣。上曰,無陪行者乎?鍾秀曰,然矣。上曰,古時亦有以相娶妻者乎?鍾秀曰,古未聞也,上曰,領府事過婚,予無表情之物,故特賜手書,使史官往給之矣。遂親書十八字曰,紅線有定,卿今親迎,效宋高宗,手書祝卿。上曰,藥房提調,持湯劑入侍。都提調韓翼謩,提調趙雲逵,副提調尹得雨進伏。上命進湯劑進服訖。上曰,予之手書,承旨其讀之。得雨讀訖。上曰,領府事以婚說,每含羞愧云,成婚後亦如何乎?翼謩曰,然矣,昨日送致賀傳喝,則果不答矣。上曰,領府事必知三大臣,往嘲於婚席,故必擇三相有故之日而過婚矣。翼謩曰,此則擇日,偶然相値矣。上曰,此則不可無謝箋也,此亦可謂聖世事乎?翼謩曰,此是聖世事矣,非聖世,豈有此等事乎?上曰,然乎?翼謩曰,此非但際遇爲難,相臣之娶,君上之手書,古何嘗有之乎?宜乎其有謝也。上曰,予意則今朔今朔,將何時爲乎云爾?今日偶聞,金領府事之親迎,昨日行云,前則蹉跎,今則順成,此亦自然之理也,予心欣矣。今於暮年,見大官執贄,誠是料表,是誰子婦,是誰孫婦?一倍憶故相,特賜手書十六字,以入侍注書,傳於暮年大臣新婚家,其令謝箋。賤臣承命出。上曰,相臣婚娶,古豈有哉?此豈特前無?頃者爲金領府事,亦豈爲一相?蓋爲先相,於今順成,暮歲暮年深欣,故一則表其意,一則爲相臣,末端有下敎者更思,凡帖子皆禁,歲初循例箋文,其雖甚苦,禁不聽,故此則雖默,無古之謝箋,今何創乎?旣在藏樂之時,鼓吹雖不可論,龍亭儀仗,擧措張大,俄者下敎中謝箋二字特寢,便予心便大臣之意,此可謂君與相俱便,寢其文見其實,亦待領府之意也,召中樞府錄事,諭此言。遂命諸臣退。
己丑十二月二十三日申時,上御集慶堂。儒臣入侍時,假注書黃宅仁,追後入侍時,命鼎遠讀綱鑑,至人皇時始察陰陽。上曰,天開地闢之前,安有陰陽,而生二皇乎?不經之甚矣。上曰,儒臣及上下番翰林,或三代事予,或兩代事予,今日一堂同會,誠非偶然矣,得雨讀全羅監司金致讓狀啓,至都已上二百餘結。上曰,戶結一一査實否乎?得雨曰,道臣豈不盡心,而守令若不親執,則似有弊矣。得雨曰,此後則特進官,豫爲停當,好矣。上曰,依。上命退,諸臣以次退出。
上在慶熙宮。停常參·經筵。
趙啓曰,大司憲鄭光忠呈辭,執義鄭枋未肅拜,掌令朱炯質呈辭,高裕,持平李昌任在外,柳薰呈辭,今日以監察茶時之意,敢啓。傳曰,知道。
藥房都提調韓翼謩,提調趙雲逵,副提調尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。心日悶氣日憊,何諭何諭?
中宮殿·惠嬪宮口傳問安。答曰,知道。
傳于魚錫定曰,今日次對爲之,當爲科次,弘文提學,使之同爲入侍。
以承傳色,口傳下敎曰,此則政院知悉擧行,今日科次榜目,催促書入。
又下敎曰,藥房次對,同爲入侍。
傳于魚錫定曰,循堂入來後,卽日詣閤。
魚錫定啓曰,今日次對時,憲府無進參之員,除在外外,大司憲鄭光忠,執義李敬玉,掌令朱炯質,持平柳薰,竝卽牌招,以爲推移入侍之地,何如?傳曰,允。
備忘記,製述壯元虎皮一領,三中各鹿皮一領,三下各紙二卷·筆三枝·墨二笏賜給。
備忘記,承傳色吳命來,驕慢特甚,渠奏者,令郞廳替奏,承傳色安國來,卽飮食之人,御製纔寫,尋飮於內班院,竝越捧一等。
傳于趙曰,執義李敬玉,代今日政差出。
有政。吏批,行判書申晦呈辭,參判鄭尙淳牌不進,參議李徽之,行都承旨尹得雨進,吏批啓曰,判書申晦呈辭,參判鄭尙淳牌不進,小臣獨政未安,何以爲之?敢稟。傳曰,只出緊任。又啓曰,前待敎兪岳柱,前檢閱韓光近·洪樂恒·李鼎運陞六事,命下矣。方在罷散中,何以爲之?敢稟。傳曰,敍用後陞六。又啓曰,本曹佐郞洪相聖呈狀內,身病甚重,勢難察任云,依例改差,何如?傳曰,允。
以李顯祚爲司諫,金履禧爲司書,金熤爲弼善,李秉鼎爲兼司書,金器大爲左尹,柳翼星爲監察,趙榮弼爲吏曹佐郞,鄭枋爲執義,長淵縣監洪和輔,仍任事承傳。
兵批,判書朴相德呈辭,參判金鍾正病,參議未差,參知洪啓遠,左副承旨魚錫定進,兵批啓曰,新除授廢茂山萬戶金麗滉老母,今年七十八歲,廟洞權管張後宅老父,今年七十五歲,呈狀乞遞,竝依例改差,何如?傳曰,允。護軍許浹·鄭枋,司直李壽鳳,司果鄭好仁·李師濂·尹弼秉,司正吳鼎源。
魚錫定,以兵曹言啓曰,內氷庫牒報,則藏氷畢役云,曜金門還閉,守門將撤直之意,敢啓。傳曰,知道。
己丑十二月二十四日巳時,上御集慶堂。藥房入診入侍時,藥房都提調韓翼謩,提調趙雲逵,副提調尹得雨,假注書李心休,記事官兪漢謹·金夏材,醫官許礈·李以楷·鄭允協·慶絢·吳道炯·柳光翼·鄭允說·徐命緯,以次進伏。翼謩曰,夜來聖體調攝,若何?上曰,一樣矣。翼謩曰,痰候,何如?上曰,一樣矣。翼謩曰,寢睡·水刺之節,亦何如?上曰,一樣矣。上曰,金領府事,昨承手書,其必有謝矣,領右相來乎?入侍,可也。洪鳳漢·金尙喆進伏。上曰,領府事成婚後,卿等往見乎?鳳漢曰,往見矣,右相亦往見矣。上曰,其將有謝乎?領相曰,宜有矣。上曰,其新夫人加資,卽爲帖給之意,予已下敎矣,夫人八字,誠好矣。鳳漢曰,外議則以傳說比之矣。上曰,其意何也?尙喆曰,傳說以胥靡而作相,夫人以處子而直貞敬,誠宜取譬故也。上曰,何氏族也?鳳漢曰,廣州李氏,相臣仁孫之後云矣。上曰,門閥亦好矣,領府事進謝箋時,不可無禮饌也,此則卿等,其行之也。鳳漢曰,此是好事也,臣等,退而議之,其自議政府,略設饌以進,似是好事。上曰,此是領府事東牀禮也。鳳漢曰,設謝箋·設禮饌,俱是曠世所無之事,盛矣盛矣。遂命諸臣退。
己丑十二月二十四日巳時,上御集慶堂。大臣·備局堂上引見入侍時,領議政洪鳳漢,左議政金相福,右議政金尙喆,綾恩君具允明,右參贊沈鏽,行副司直元仁孫,禮曹判書李景祜,戶曹判書洪麟漢,行副司直金時默,刑曹判書具善復,行副司直李章吾,判尹蔡濟恭,副司直金器大,禮曹參判李最中,副司直金孝大·鄭存謙·李重祜,行大司諫鄭運維,掌令朱炯質,校理林鼎遠,左副承旨魚錫定,假注書黃宅仁,事變假注書金重燮,記事官兪漢謹·金夏材,諸臣以次進伏訖。鳳漢曰,日寒如此,聖體調攝,若何,寢睡,何如?上曰,一樣矣。上命錫定,讀祈穀祭文。相福曰,水旱二字不緊,改之,好矣。上曰,製進者誰也?錫定曰,任希敎也。命以凡有二字改之。鳳漢曰,金領府,昨蒙非常之異數,敬謝箋,而有追下傳敎,故不敢爲之,箚子亦非便,故以承候來待矣。命注書,金領府入侍。出榻敎宅仁出去,召入領府事金致仁進前,致仁問候訖。上曰,莫重婚事,何其草草行之?致仁對曰,備禮行之,不是草草矣,昨下手書,極爲曠絶,而祝卿二字,尤不勝感激,數行謝箋,本不足叨謝之萬一,而此亦以龍亭儀仗爲張大,不許之,此非自上命止之事也。鳳漢曰,此則自下爲之之事,小無張大矣。上曰,然則依例爲之。鳳漢曰,領府夫人以處女,直爲命婦,與爰立作相同焉,可謂女中傳說也。上曰,然則領府,必有吉夢矣。致仁先退出。上曰,前牧使李明中,令該曹隨京外窠復職。出傳敎鳳漢曰,太廟儀軌及續錄,辛酉年以後,更無添錄,況丁丑祔廟以後,事體尤重,至今遷就,事甚未安,改張添錄及續錄加書之擧,似當從便爲之,待開春擧行,而內入件還下,然後可以一體修正以入矣。上曰,依爲之。內入件置之,只太廟所在者,修正,可也。出擧條鳳漢曰,前備堂李溵坐罷,不過由於違牌,似當卽爲敍用還差,俾參歲末次對矣。上曰,依爲之。出擧條鳳漢曰,重臣具允明,有稟達事云矣。上曰,進前。允明進伏曰,疆域誌若成出,則八路山川,道里遠近,可以洞然,頗倣輿地勝覽之規成之,似好矣。上曰,好矣,早書以入。鳳漢曰,右相以爲,我國典故,無一該博,欲創東國文獻通考,而臣以爲張大,故姑未稟定矣。上曰,我國規模,如均役·濬川等事,皆載錄則甚好,而疆域訖之目甚野,此則校正,可也。允明曰,申景濬,明於典故,疆域誌,使之釐正,好矣。鳳漢曰,景濬雖不善言語,聰明精詳,鍊達機務,眞可謂備局文郞,使之董力矣。上曰,老乎少乎?鳳漢曰,不老矣。尙喆曰,更得如此之人,同爲照管,好矣。上曰,然矣。鳳漢曰,洪纘海,亦爲備郞,以乃父之子,必該博於此等事矣。上曰,頃者以疆域誌下敎,今覺其名近於野,名曰輿地便覽,此非張大者,令句管備局堂郞照管,紙筆墨書寫許給,郞廳申景濬,臺職許遞,復差備郞,令該曹口傳付軍職,其令專意玆事。出傳敎上曰,前司諫申景濬入侍。出榻敎宅仁出去,召入申景濬,景濬進伏。上曰,疆域誌,汝意則必有方略,何以則爲好耶?對曰,各邑地圖,以數尺之紙,難考其長短闊狹,三百六十州各有圖,然後可無詿誤矣。尙喆曰,此則不緊,但書其從某與大綱,好矣。上曰,此言好矣,依此更爲消詳以奏。麟漢曰,東萊年例,生銅·黑角,自是夏初所納者,而戊子條黑角,至今不納,各處經用,推移無路,已自臣曹,連加關促,而歲色已暮,終無消息,目下事勢,誠甚渴悶,經費所關,不可一任其稽滯,正月內準數上納之意,另加嚴飭,何如?上曰,依爲之。出擧條麟漢曰,各道銀店之設置,意非不好,而近年以來,有害無益,雖以嶺南一道言之,前後設店,殆至六七邑,而地部無一分收稅之事,臣待罪本曹以後,詳加採探,則銀脈都絶,廢店亦久,在本邑,則有許多弊端,與其虛置店名,徒貽民弊,毋寧急早革破,以除騷擾,嶺南諸處所謂銀店,一竝革罷,此後內而軍門,外而營邑,勿論銀店與雜鐵,如或有不由於地部,而私自開店之事,道臣·守令,依續典論責事,嚴加申飭,何如?上曰,所奏誠是,依爲之。出擧條鳳漢曰,侍從坐罷及定配者,罪同罰異者,當爲分揀矣。上曰,尹師國·李壽勛特放,洪檢·朴相老給牒敍用,此類若有遺者,政院入侍時以稟,一體捧傳旨。出傳敎上曰,今聞春·桂坊在外者多云,許遞,其代政官牌招開政。出傳敎運維進伏曰,今日是齋戎,故不爲傳啓矣。上曰,何陵乎?對曰,宣陵矣。上曰,予頓忘之矣,亦衰之致也。上曰,應製詩提學入侍,科次命儒臣,更爲入侍。出榻敎鼎遠進伏,命讀應製詩,至祝崗陵。上曰,可憎矣,御筆打之。鳳漢曰,此詩甚好,不可不被抄矣。畢考後,七張被抄。上曰,翰林見漏矣。最中曰,初欲選之,而以一對偶不精見落,甚可惜矣。鳳漢曰,夏材之文,多有佳句而見漏,冤矣。上曰,亦有幸不幸矣。命退,諸臣以次退出。
己丑十二月二十四日未時,上御集慶堂。藥房入診入侍時,藥房都提調韓翼謩,提調趙雲逵,副提調尹得雨,假注書李心休,記事官兪漢謹·金夏材,醫官許礈·李以楷·鄭允協·慶絢·吳道炯·柳光翼·鄭允說·徐命緯,以次進伏。翼謩曰,聖體若何?上曰,一樣矣。遂進服湯劑訖。翼謩曰,請診候。上曰,只兩廳首醫入診,可也。許礈入診訖,進伏曰,脈候左右三部均平,而滑體,稍不足矣。允協入診訖,進伏曰,脈候左右三部均平,而滑體稍不足矣。上曰,今日應製,左副爲壯元,誠好矣。翼謩曰,然矣。遂命諸臣退。
上在慶熙宮。停常參·經筵。
下直,振威縣令宋載德,位羅萬戶金鼎禹,所已萬戶金瑛,月串僉使崔昌齡,濟物萬戶嚴達天。
趙啓曰,大司憲鄭光忠呈辭,執義鄭枋未肅拜,掌令朱炯質呈辭,高裕,持平李昌任在外,柳薰呈辭,今日以監察茶時之意,敢啓。傳曰,知道。
藥房都提調韓翼謩,提調趙雲逵,副提調尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。夜甚長氣亦悶,待下敎入侍焉。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
魚錫定,以都摠府言啓曰,今日入直內三廳,武兼禁軍及軍兵等,當爲中日習射,而正朝望闕禮相値,不得爲之之意,敢啓。傳曰,知道。
以承傳色,口傳下敎曰,金領府事謝箋來到,午後延和門當親受,來則姑留卽稟。
李聖圭啓曰,延和門殿座時,承旨不可不備員,右承旨具庠,以望闕禮習儀出去,同副承旨金勉行,今日不爲仕進,卽爲牌招,何如?傳曰,允。
以承傳色,口傳下敎曰,當於崇政殿東月臺爲之,砲手排立置之,領府事黑團領爲之,諸臣常服爲之。
備忘記,昔唐李泌·宋高申貢,一則山人,一則新第者,相臣婚娶,古豈有之?況祖則古相,二十歲爲予領相者之子乎?今日受箋,豈可循例?亦有於禮,先下敎之事,時·原任禮堂入侍,昨已諭於宣廳,龍頭鳳尾鵝黃竹葉之古敎,宣廳猶然,況大臣歟?今於進箋時,黃葉已無可論,予於時·原任·宗伯當受,其使領府,亦只備三器以來,只一麪一肴一湯以來,若加一器,予不受也,此兼敍諸臣之意也。
傳于具庠曰,明日晝講爲之,時刻隨時,待下敎入侍。
備忘記,今日此擧,意蓋深矣。一則爲二十年元輔之子元任新婚,傳示後世,一則前期爲此,庸副諸臣之意,一則予意已若此,而若此雖三器,恐近王府進饌矣。原任之請亦然,儒臣之請得體,故雖許焉,此何引者,而政府必也一爲,故特令兼備,爲大臣之意伸,禦將來之意深,今擧可謂一擧而兩施也。然其以此之必舒,亦何然也?於今此擧先下敎,歲初憧憧之心少舒,故蓋爲此也。然名雖三器,若逢小宴,太康之戒,冞切于中,以此觀之,雖六朔之後,孰敢請張大之事乎?以示予意,皆令知悉。
趙,以義禁府言啓曰,忠淸道海美縣投畀罪人尹師國,全羅道海南縣投畀罪人李壽勛等放送,承傳啓下矣,竝放送事,分付各該道臣之意,敢啓。傳曰,知道。
京畿監司金華鎭狀啓,楊州龜旨面居保人姜旕奉等渰死·燒死事。傳于趙曰,令本道恤典擧行。
全羅監司金致讓狀啓,厲疫熾發,全州等六邑人物之死亡,至於一百九十八名之多,言念民事,極爲驚慘事。傳于趙曰,令本道恤典擧行。
領府事金致仁箚曰,伏以臣,荐蒙隆渥,將進謝箋之際,伏見傳敎下者,俾臣備數器饌進獻,固知此敎,亦出於優異之恩,而第念君臣之間,義分截然,以臣子而私獻君父,禮防甚嚴,況臣位忝大臣,此而放倒,則其於尊國體慮後弊之道,果如何也?至若諸府進爵,自有古例,臣謹當遵依下敎,自樞府,略具數品以進,恭承聖意,惟聖明,特加體諒,亟賜允許焉。取進止。答曰,省卿之懇。予意亦若此,正合予意,依此而只三器,政府·樞府同備焉。
以承傳色,口傳下敎曰,史官卽爲傳諭,有下敎事,早爲陪進事,一體傳諭。又下敎曰,以莫重事,有下敎者,承傳先詣,陪箋催促。
副校理林鼎遠,修撰金鍾秀等箚曰,伏以臣等,卽伏見傳敎下者,有進箋大臣備來三器饌之命,臣等,竊以爲過矣。人臣禮無私獻,況因婚進饌,事近猥䙝,此雖細故,其爲關國體而開後弊,則大矣。伏乞聖明,淵然深思,亟寢成命焉。取進止。答曰,已諭於領府之批,其請是矣。
己丑十二月二十五日未時,上御崇政殿東月臺。殿座入侍時,行都承旨尹得雨,左承旨李聖圭,右承旨具庠,左副承旨魚錫定,右副承旨趙,同副承旨金勉行,假注書李心休·黃宅仁,記事官兪漢謹·金夏材,以次侍訖。上具翼善冠·袞龍袍,以乘輿出資政門降輿,殿座訖。上曰,注書出去,時原任大臣禮判入侍。出榻敎宅仁出去,召入領議政洪鳳漢,左議政金相福,右議政金尙喆,判府事金陽澤·韓翼謩·李昌誼,禮曹判書李景祜進前。鳳漢曰,日氣甚寒,聖體調攝,若何?上曰,一樣矣。上曰,大臣之箋,予豈臥受乎?故於此受之矣。鳳漢曰,若因此事,正朝有受箋之事,則誠大幸矣,臣等,不任區區之思矣。上曰,此何言哉?今番因磨勘正朝之箋矣。仍命書傳敎曰,噫,歲暮年暮,此心憧憧,歲首展謁,夙宵若何?於今日字將近,依今年例,來月初一日,先行展謁禮於太室,次詣昌德展禮後,回駕時,當展拜毓祥宮,世孫祗迎隨駕,太室外皆安徐,此是歲首,挾輦軍八十名以內,入直軍隨駕前後廂軍,以外營入直軍,訓將只率新營標下都領,留營留陣皆置之,三嚴以辰正三刻單嚴,今此下敎之後,此心少舒,今日自可安寢矣。上曰,藥房提調,持湯劑入侍。出榻敎都提調韓翼謩,提調趙雲逵,副提調尹得雨進湯劑,上進御訖。領府事金致仁進箋,命儒臣林鼎遠讀之。上手書賜致仁曰,平轎新郞,古豈有焉?手書謝箋,予與卿見。又製詩一句曰,夫人若問郞何歲,五十已過近六旬,以下之。又手書各賜三相曰,卿等皆賡韻焉。致仁進前曰,俄者臣,感激天恩,爲進賜箋,而日寒如此,冷處已久,緣臣之事,恐或聖體之傷損矣。上曰,無傷也。致仁曰,臣旣被聖恩隆重,手書荐降,宸翰再下,銘骨深感,不知所報也。上曰,東牀禮饌入之。遂進饌。上曰,飮食中樞府爲之乎?鳳漢曰,政府·樞府,合力設辦矣。撤牀後,上命金鍾秀傳敎曰,暮年爲儒臣下敎,今聞親年,予心一倍,豈可以此而止?此則其令爲歲饌,後有當窠,金鍾秀備擬之意,分付銓曹,書訖。大臣以次進前,各誦賡句,命藥房提調,持湯劑更爲入侍。出榻敎上遂進湯劑。翼謩曰,寒殿久御,日已向西,三劑之進,不可緩也。上曰,蔘橘茶內入,可也。出榻敎遂命入大內,諸臣以次退出。
上在慶熙宮。停常參·經筵。
下直,長湍府使田翊顯。
趙啓曰,大司憲鄭光忠呈辭,執義鄭枋未肅拜,掌令朱炯質呈辭,高裕,持平李昌任在外,柳薰呈辭,今日以監察茶時之意,敢啓。傳曰,知道。
藥房都提調韓翼謩,提調趙雲逵,副提調尹得雨啓曰,昨日親臨月臺,向夕還內,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。旣諭後心少舒,歲將暮慕一倍,氣何道悶?建功,晝講時同入焉。
中宮殿·惠嬪宮,藥房口傳問安。答曰,知道。
備忘記,今番擧,憶故相,昔年完平,袖中獻鰒,予旣命,豈私獻?君臣同食,可謂公也,古今異焉,其請亦是,其二儒臣能擧職,頃年錫馬,特賜鹿皮。
備忘記,日甲戌,憶昔年命開筵,童子講於正朝卽七日,予心倍冞憧憧。
傳于具庠曰,夕講爲之,以大學入侍。
傳于金勉行曰,夕講入侍于德游堂,大司成率儒生,同爲入侍。
以承傳色,口傳下敎曰,招政府錄事,領相爲予書之,傳于領府事事,分付。
具庠,以侍講院言啓曰,新除授弼善金熤,時在京畿高陽地,司書金履禧,時在忠淸道淸州地,書筵入番事緊,竝斯速乘馹上來事,下諭,何如?傳曰,允。
具庠,以禮曹言啓曰,圖畫署,有司果祿二遞兒,而畫員訓長及勤勞國役者,使之許付矣。付祿中趙興瑀,今已老退,其祿窠則訓長韓重興,兼有前後國役之勞,依例許付,何如?傳曰,允。
具庠,以內醫院言啓曰,御醫鄭行哲,已爲闋服,依例還屬本院,口傳付軍職,冠帶常仕,何如?傳曰,允。
具庠,以觀象監言啓曰,本監命課學·國家涓吉等事,全掌擧行,其爲責任,至重且緊,而行用方書,刊布已久,刓弊無餘,每當科試及祿取才時,苟艱特甚,將至於絶種廢業之境,誠非細慮,而顧今式年科取不遠,所用方冊,萬無推移分排之勢,不可不及時變通,本學方書中,袁天綱·應天歌各二冊,範圍數·徐子平各單冊,最爲緊要,刊印所入物力,令該曹,斯速磨鍊上下之意,分付,何如?傳曰,允。
趙,以義禁府言啓曰,洪原前縣監李義錫拿來事,傳旨啓下,而以兼營將,時在任所云,故依例交代後拿來之意,草記蒙允矣。李義錫,以差使員上來,今方待命,卽爲拿囚之意,敢啓。傳曰,知道。
己丑十二月二十六日巳時,上御集慶堂。晝講入侍,藥房同爲入診入侍時,同知事金時默,特進官兪彦述,參贊官金勉行,侍讀官林鼎遠,檢討官金鍾秀,假注書李心休,記事官兪漢謹·金夏材,以次進伏。上曰,藥房提調入侍,都提調韓翼謩,提調趙雲逵,副提調尹得雨,醫官許礈·李以楷·鄭允協·慶絢·吳道炯·柳光翼·鄭允說·徐命緯,以次進伏。翼謩曰,夜來調攝,若何?上曰,一樣矣。翼謩曰,痰候,何如?上曰,一樣矣。翼謩曰,寢睡·水刺之節,亦何如?上曰,一樣矣。翼謩曰,請諸御醫入診。許礈·李以楷·鄭允協等八人,各入診訖。勉行曰,晝講先行乎,湯劑先行乎?上曰,晝講先之。親誦小學第一章訖,鼎遠·鍾秀,各讀第二第三章,上命陳文義。鍾秀曰,古者自天子至庶人,日用動靜之間,無非小學,別無書冊之可論,至後世,聖敎漸弛,蒙養不端,故乃以此書,俾牖其蒙,至於近書,則書雖存而敎則亡一部小學,便作弁髦,殿下乃於此時,常目在玆,以爲朝夕長行之指南,以此推之,惟我海東一域,擧入於入孝出悌之彀率,聖人之敎,於斯盛矣。苟若推而廣之,以至口小學而心小學焉,則臣之大幸與莫大焉。時默曰,此云禮樂,不可斯須去身,禮樂誠重矣,雖匹庶行之,則自可有效,況帝王家制作之盛乎?至於殿下之禮樂,可謂盛矣,而但來年停樂之擧,此無於禮之禮也,以聖上示後之道,可謂創行無前之禮也。上曰,昨日領府事之謝箋始之,今又繼之,卿之文義,甚不襯着矣。鼎遠曰,聖人之禮樂,固所以節文而適中者,至於殿下,來年停樂,誠是過中之事也。鍾秀曰,古人元無忌月停樂之規,況忌年乎?鼎遠曰,殿下雖作此過中之事,在大臣之道,當反覆納規,以至無過之域,而乃奉承焉不暇,臣竊慨然也。上曰,大臣有何過乎?時默曰,今則聖孝已伸,更爲復樂,少無妨焉。鍾秀曰,大臣筵白,而靳許到今,以臣等文義而許之,則豈非有光於臣等乎?上曰,六朔停樂,予亦斟酌爲之。鍾秀曰,聖德無愧於禮樂之可述,而此禮則誠古未有也。上曰,但修子孫之道理而已,何顧古禮之有無?家語子夏,彈琴不成聲,是有所不忍於其心也。鼎遠曰,子夏之所爲,豈是聖上之所可效,而況此停樂,實非子夏所當爲也。上曰,此說專非晝講文義,但今日此請,乃予鼓動者也,昨日領府事東牀禮,已發端矣。翼謩曰,先王制禮,不敢不盡,今此殿下之禮,則可謂太過,而今日便成前例,此豈裕後之道乎?臣謂藏樂者,非鍾鼓鏗鏘之聲,王言一下,八路寂寞,今若牽復,則向之寂寞者,反以爲歡欣鏗鏘矣。況來年聖算益高,宜有稱酌,故群下所望,亦如此矣。上曰,然,故予不許矣,宴豈有陳而不作者乎?旣曰宴矣,則雖土鼓,必將擊之,卿等復樂之請予知之,決不許矣。彦述曰,殿下過行無於禮之禮,大小臣僚,所以同心而齊請者,以其導殿下於無過之域也,殿下何一竝牢塞之至此也?上曰,來年十二朔則過矣,但五月忌辰前,則斷不可復也。勉行曰,聖人謂不中節之禮,其害甚,以殿下導率之德,豈可使群下見此乎?上曰,所奏,是矣。顧謂鍾秀曰,儒臣之親已老云,故予其賜紬,體古人賜帛之義,遂手書以賜之。上曰,儒臣其以今日歸覲焉,今歲則雖中官,有親則使之往省,儒臣亦宜體之。遂命進湯劑,進服訖。上曰,鍾秀所居廣州,距京幾里?得雨曰,三十餘里矣。上曰,然則今日足以入去矣。翼謩曰,復樂之事,少不容已也。上曰,昨日許宴,持旗持鼓,相唱相和,果紛紜矣,復樂前,決無受宴之義,以此知之,其休其休。翼謩曰,此非停樂之時,而殿下之過禮,一至此極,此所以臣等之請宴也。上曰,樂則雖雲門大夏,可以用之,宴則決不可矣。上曰,御將之文義,誠怪矣。翼謩曰,日氣乖常,三貼進御,不可容已也,且元日擧動,聖體將勞,預爲調護,好矣。上曰,今日是甲戌,故誦蓼莪章生我劬勞,不覺中心悲感,何論調護之事乎?上曰,聞相臣所奏,已下敎,而中夜耿耿,手諭賜紬,其令替直,家在廣州云,亦令辭朝歸覲,仍與過歲回來入侍。出傳敎上命儒臣先退。上曰,一貼煎入速已之。得雨曰,月正元日,將見太室·眞殿·毓祥廟,此是一國之所聳動而瞻望者,法駕將動之時,若無管籥之音,則其在道路之觀瞻,亦何如哉?此歲已盡,其誠已伸,來月復之,有何妨哉?翼謩曰,雖過一日,猶賢乎已,今已盡其誠,來月復之,好矣。上曰,已矣已矣。翼謩曰,頃者下敎,每於抹摟升降之際甚難云,近日,則更何如?上曰,前者如廁時雖久,無妨矣,今則不能久坐,可見筋力之衰矣。上命得雨,讀湖西道臣請賞狀啓。上曰,今覽湖西道臣狀聞,縣監李爀之修擧者多,其涉嘉尙,令該曹依例稟處,而於紅氈笠等物,自有象毛勇字而若成一物,杻籠等物,其涉微細,亦皆條列,莫重奏御,宜簡而不簡,當該道臣推考。出傳敎上曰,歲將暮,欲見大司成,牌招率東寄齋五人·西寄齋五人,其令入侍。出傳敎上曰,吏兵判,三度加給由。出傳敎上曰,今則已盡藏氷乎?得雨曰,然矣,前則或寒或溫,故氷樣不精,今番則一夜驟堅,故其氷甚精云矣。上命得雨,讀歲饌單子。上曰,李益炡,何年回婚禮乎?得雨曰,丁酉也,來年則邊致明,以正月十三日,行回婚禮矣。上曰,京畿老人,過百者六人,誠多矣。翼謩曰,建功若一向厭服,則蔘橘茶,未爲不可也。上曰,蔘橘茶誠防牌茶也。翼謩曰,是所謂常茶飯也。雲逵曰,君父之間,堂陛截嚴,勸劑一節,未能如子之勸父,此臣等之所以未能進湯劑也。上曰,雖子之勸父,亦何以加此乎?上曰,雖侍從,職牒還授人及違牌坐罷人,竝敍用,被謫放蒙人,竝給牒敍用。出傳敎命諸臣退。
己丑十二月二十六日午時,上御集慶堂。晝講入侍時,同知事金時默,特進官兪彦述,參贊官金勉行,侍讀官林鼎遠,檢討官金鍾秀,假注書黃宅仁,記事官兪漢謹·金夏材,諸臣以次進伏訖。勉行曰,晝講先爲乎,湯劑先進乎?上曰,畢講後當進湯劑,姑置之。只都提入侍,上講小學立敎篇訖,鼎遠講新下音至半,命鍾秀繼讀訖。鼎遠陳文義曰,三代盛時,家有塾黨有庠,故詩云周王壽考,遐不作人,以此加勉,區區之望也。鍾秀曰,此書中別無仰達,而上番所謂遐不作人之語,好矣。但其書雖存,其道幾熄,自上又修明其道,以爲作成之休伏望。上曰,上下番文義,好矣,而予自顧有愧矣。時默曰,十有三年,學樂誦詩云者,可見古人重禮樂之意,樂豈可斯須去身哉?藏樂之敎,頃者大臣,屢爭不允,而此非相持者,亟寢成命,臣之望也。鼎遠曰,經筵官之言,誠好矣,禮經有忌日無忌月,況忌年乎?六朔藏樂,實爲過中,頃日大臣之奉承,臣以爲慨然也,聖人之道,貴乎執中,旣知其過中,則卽爲還收,然後有光聖德矣。上曰,經筵官發怪說,儒臣遂爲此文義矣,昨日三器饌,猶以爲如何?六朔藏樂,烏可已乎?昔子夏,三年甫畢而彈琴,孔聖非之,今予所執,意蓋在矣,雖質諸聖人,而無愧矣。都提調韓翼謩曰,法講體重,臣未敢仰達,而今朔藏樂,猶或可也,至於明年,則實無所據,以此八路,皆無管籥之音,擧措太過矣。上曰,予但藏樂而已,八路亦如此乎?翼謩曰,八域孰敢不然矣。上曰,昔予諒闇終制後,故相李宗城謂予曰,殿下服色,何異於常?予答以心有所不忍矣,昨日許宴,而持旗擊鼓,相唱相和,以至於如此紛紜矣。翼謩曰,今日命法講,而經筵諸臣,皆以復樂仰達,群情大可見矣。上曰,洪奉朝賀曾言,己丑亦當藏樂乎?予其時答曰,不爲云,而中間忘之爾,武德門豎碑意亦深,至明年忌辰藏之,其後當卽復樂,此乃加不得減不得也。勉行曰,禮有中節不中節,如不中節,則又必入於不是處,朱子所謂外馳者是也,匹庶則雖不中節,猶不大害,人君則導率一世,可不愼哉?上曰,此言精矣,而予意則不然矣。上手書賜鍾秀賜紬之敎曰,聞儒臣親年篤老,故以此相資,歸覲過歲後,來見予也,經筵官先退,諸臣亦以次退出。
己丑十二月二十六日申時,上御德游堂。夕講入侍時,知事洪麟漢,特進官金鍾正,參贊官趙,侍讀官林鼎遠,檢討官徐有隣,假注書黃宅仁,記事官兪漢謹·金夏材,諸臣以此進伏訖。上曰,注書出去,大司成入侍。宅仁出來,召入大司成李命植進伏。上曰,今日始行公矣。上問麟漢曰,田稅陸續來到乎?對曰,期限前畢來矣。上講大學經一章訖,鼎遠讀新受音至半,鍾秀繼讀訖。上曰,天子之元子·衆子,卿大夫之適子·庶子,皆入太學云者,不無疑晦處,此外無入大學之人乎?鼎遠曰,凡民俊秀,皆入太學,不能者歸農矣。上曰,近八始覺,此必有等級而然也。文義訖,上命命植,率儒生入侍,命植出去,率入儒生進前。上曰,今日當依視學例,而爾輩互相問難矣。姜德行,講大學經一章。上曰,今來十人,皆下齋生乎?對曰,然矣。上曰,予欲賜饌,故東·西齋儒生,皆令來待矣,誤認下敎,只寄齋生來待,一飽亦有數也。宋翼孫進,講經一章,李基崇進,講七書初大文,上問光被四表之意何也,對曰,峻德·光華之無不被也。上曰,所對精矣。沈埮進,講中庸首章,陳文義,李世馣·崔修恒·韓錫鳳·金龜洪,皆以次進講。上顧命植曰,師道之在下久矣,予何以問議耶?欲聞國子與儒生問難語矣。命植曰,聖敎如此,何敢問難乎?上笑曰,然則此下敎置之,相與問答,可也。金鳳仁,講九經章,上問誠敬之實,對曰,誠則眞實無妄,敬則恭敬矣。上曰,未暢矣。鄭成仁,講詩傳關睢章,上問關睢章誰作,對曰,宮中人作矣。命各賜饌而退。上曰,爲賢關,歲初皆禁贖錢,況暮年乎?懸房贖錢,依今春例,除減擧行,四十五年臨御,無一惠政,況加一年者乎?自今日至來月十五日禁牌,自政院至用牌處,皆令藏牌。出傳敎上命退,諸臣以次退出。
上在慶熙宮。停常參·經筵。
藥房都提調韓翼謩,提調趙雲逵,副提調尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。予則一樣,下敎時入侍,宜矣。
中宮殿·惠嬪宮,藥房口傳問安。答曰,知道。
殿座罷後,政院·玉堂·藥房口傳問安。答曰,知道。
趙啓曰,憲府連日監察茶時,諫院闕啓,俱涉未安,除在外外,未肅拜不爲行公人員,竝卽牌招,何如?傳曰,允。
具庠啓曰,左尹金器大除拜後,過三日不爲出肅,依定式推考警責,仍卽牌招察任,何如?傳曰,允。
以承傳色,口傳下敎曰,歲饌單子闕員中,年過八十者,建明門待令,午後當,殿座,差晩待令。
又下敎曰,諸道方物,如已晝到,皆於午後捧入事,分付禮曹,領來色吏,使之待令於建明門。
又下敎曰,色吏卽爲下去事,下敎矣。未盡來到云,勿爲催促,其下敎拔於朝報。
傳于李聖圭曰,老人如入來,使之溫處,米亦令惠廳待令。
李聖圭啓曰,今日建明門殿座時,承旨不可不備員,左副承旨魚錫定,今日不爲仕進,卽爲牌招,何如?傳曰,允。
備忘記,予則自悶,于今臣子,豈敢若此?國之耳目,牌招而强來,其前國有耳目乎?少有臣分,豈待牌招?欲下敎而中官誤答,當該中官,自內已處之,待牌耳目,一竝解見任,頃日命敍用者其下敎,一皆置之,以存君綱。
備忘記,今授過八十者,意在其年,至於十六人之多,其爲子弟者,此何八字?予意一倍,此時酬應三相,問其本金時默,故雖已下敎,觀今擧措,豈止於此乎?若此三劑貼,必將復請,果然,何心受物饌問安?政院·朝廷口傳問安然後予當受,觀過歲問安,其若違命,動駕時百官隨駕,其當禁,今予之心,若金若石,惟待元朝伸禮矣。
備忘記,予若此,歲時問安,春·桂坊,焉敢單子問安?其令知悉,元朝內局,亦爲口傳問安。
兵曹口傳政事,護軍鄭行晢。
領議政洪鳳漢,左議政金相福,右議政金尙喆箚曰,伏以臣等,晩始得聞,昨日講筵,重臣以藏樂事,因文義仰陳,繼以儒臣,以臣等之遽爾奉承,謂之慨然,臣等,誠不勝瞿然也。蓋此藏樂之命,雖出於我聖上追慕之孝思,究之邦禮,旣無所據,揆以國體,大有所損,臣等,縷縷之懇,終未一格,卽地迫隘之情,莫知所措,不敢一味瀆擾,有若昧然奉承,臣等之罪固大矣。今玆論斥,亦云過恕,苟非遄伏不職之罪,何以謝公議乎?玆敢聚首惶恧,聯陳短箚。伏乞聖明,特施威罰,俾安臣等之心焉。臣等,方俟罪之不暇,而至於樂之不可去,前後諸臣,旣已詳陳,而今則荏苒之間,歲聿將窮,歲前之藏,雖難追議,歲後之復,有不容已,亦願深留聖意,亟降明命,以重典禮,以副群情,千萬幸甚。取進止。答曰,省箚具悉卿等之懇。昨日儒臣之請,萬萬料表,今者卿等之箚,尤萬萬過矣,卿等之請而止者,予雖誠淺,寔由其衷而然也,可謂將順其美,則重臣之文義外以陳,已是過矣,儒臣因此,語及大臣諸臣,尤爲過矣,則卿等此箚,意在於何爲?三卿其雖苦予,今當臨門,彼蒼高高,六朔之前,何更其心?此非卿等若此者,亦非今箚尾陳者,安心勿辭,以安予心焉。仍命曰,遣史官傳諭。
己丑十二月二十七日未時,上詣建明門,殿座入待時,行都承旨尹得雨,左承旨李聖圭,右承旨具庠,左副承旨魚錫定,右副承旨趙,同副承旨金勉行,假注書李心休·黃宅仁,記事官兪漢謹·金夏材,以次進伏訖。上具翼善冠·袞龍袍,以乘輿出通陽門,至建明門,降輿殿座。藥房都提調韓翼謩曰,日氣甚寒,聖候若何?上曰,一樣矣。翼謩曰,當此極寒,久御冷地,甚悶矣。上曰,今日則頗溫矣。翼謩進湯劑請診。上曰,置之。內局先退。得雨曰,臺臣坐罷人敍用傳敎,有一竝置之之命矣,再昨與昨日所下傳敎,皆置之乎?上曰,然矣。上曰,老人皆待令乎?對曰,然矣。上曰,幾人?對曰,五十四人矣。上曰,判尹入來乎?聖圭曰,郞廳擧行故不來矣。命老人扶杖入來,以次進前,各奏姓名年紀,各賜米三斗,至八十二三歲。上曰,予別有所思,令戶曹賜帛,至九十二歲一老人,命加給一斗,至幼學李璟年八十一。勉行曰,此乃廣平大君之後孫也。上曰,然乎,何不爲壽職乎?勉行曰,庶士則九十以上爲之矣。上曰,今者此擧,意蓋深矣,其中果有八十三歲老人九人,八十二歲老人七人,噫,此十六老人,爲子弟者,可謂奇矣。昨日儒臣,特賜緣紬,心自謂曰,此正夫子所謂余未能者也,其心憧憧,有此擧,年過八十中,若見一二人,懷可伸矣,一何多也?心蓋隕矣,雖加賜綿紬,其何耐乎?此中資二品者,依鄕人例,今日內加設同知啓下,只加資者,加設僉知啓下,仍付歲饌,猶在白徒未資者六人,亦口傳加資下批,以表予意。出傳敎上曰,今日五十四人中一人,卽幼學,聞廣平大君後孫,其祖曾經承旨云,此人以幼學,老於京中,其涉可矜,李璟,特爲加資,五衛將除授,其令帳前謝恩。出傳敎得雨讀三相聯名箚子。上曰,金時默發怪說,以至於此矣。命書箚批訖。上曰,今予之心,只有追慕二字,而其何歲暮?無風生浪,無中生有,究其本,卽知經筵,其若申飭,捨此而誰?知經筵金時默,從重推考,使今日海東臣子,咸知其君之固心焉。出傳敎翼謩持湯劑進前。上曰,李璟不飮此湯而壽,卿等何以勸予乎?遂撥湯于地曰,予以爲八十二三歲老人,不過一二人矣,今見其數夥然,想其爲子者之心,可謂喜懼,而予則反不如彼,豈曰孝乎?翼謩曰,旣有儒臣之言,則三相之箚,誠無怪矣,何可如是下敎?今日欲進三貼,而至於再貼,却而不進,下情抑鬱惶悶,伏願乍回聖心,更爲進御。上曰,置之,儒臣之言何關,而尋箚乎?諸大臣欲請宴,而豈有無樂之宴乎?當初事當請復樂,然後更請宴,而不此之爲,今乃有箚,誠意外矣。庠曰,太廟擧動時,有世孫隨駕下敎,而禁軍陪衛,何以定之乎?上曰,今番世孫隨駕時,挾輿軍二十名,以禁軍入直中擧行,牌軍外營入直中二十名,分前後陪衛,回來後,挾輦軍前後牌軍,依前先爲入直,禁軍,因付本番隨駕,頃者下敎時,未及下敎,前後廂軍,以外營入直八十名擧行,禁軍,動駕時,內入直八十名隨駕,二十名世孫陪衛,回駕時,合一番隨駕事,分付。出傳敎上曰,歲聿將暮,其雖中官,豈可越祿而過歲?況其饌旣禁,其食又越,將欲下敎,旣思之後,亦何踰日?諸中官越廩傳敎,一竝置之,此則雖置之,詐謀宜飭,相箚今到,則挾侍中官,用詐不奏,只囑郞廳中官以奏,于今內府,只有角圈者乎?左右入侍承傳色吳命來·安國來,一竝從重推考。出傳敎上乘轝還內,翼謩隨役來,固請持湯劑入侍。上曰,然則還內後入之,可也。上曰,五衛將李璟入侍。出榻敎璟進前,上曰,前後幾次發解乎?對曰,大小科初試六七次矣。上曰,誦少時所作文,可也。璟誦之,上曰,老而亦健矣。遂還內,諸臣退出。
上在慶熙宮。停常參·經筵。
藥房都提調韓翼謩,提調趙雲逵,副提調尹得雨啓曰,昨日臨門恤民,向夕還內,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。氣一樣心萬倍,建功建功,待敎待敎,明日入侍。
中宮殿·惠嬪宮,藥房口傳問安。答曰,知道。
魚錫定,以都摠府言啓曰,今日入直內三廳,武兼禁軍及軍兵等,中日習射,請出標信。傳曰,知道。
藥房口傳啓曰,臣等,昨夕陪入湯劑之意,屢煩祈懇,終未允可,卽伏奉啓辭批旨,有明日入侍之敎,臣等,相顧愕眙,誠不勝抑塞之至,顧今天時極寒,動駕隔日,雖日許診候,連進湯劑,猶恐保攝之或疎,而況昨日,不許再進,今日又不賜對,是豈臣等所仰望於聖明者乎?伏乞暫許臣等持湯劑入侍,千萬顒祝,惶恐敢啓。答曰,予心固矣,然今朔講對,只有明日故旣命,今年一心,只在于此,其時同入,宜矣。
備忘記,八年之內,於次對,其皆進定,於講,今近八,雖誦講猶爲,況暮年講對只明日,明日晝講爲之,次對亦爲進定於同日。
備忘記,陪箋差員,其令明日次對同爲入侍,此歲時方物·物膳領來人,自內已下敎,禮曹·廚院申飭,尺文皆令卽爲成給。
魚錫定,以兵曹言啓曰,景福宮衛將白祥曇,昌慶宮衛將張潚,宣傳官具顯謙,俱以病難供職,呈狀乞遞,宿衛輪番之任,不可久曠,竝今姑改差,何如?傳曰,允。
趙,以義禁府言啓曰,咸鏡前都事兪恒柱,令該府處之,施以制書有違私律勘處事,傳旨啓下,故兪恒柱,今已拿囚,而特敎定律名者,勿捧原情,直爲草記勘處,曾有定式,兪恒柱,以制書有違私律,杖一百收贖,盡奪告身,而依承傳,功減一等放送,何如?傳曰,允。
上在慶熙宮。停常參,只晝講。
藥房都提調韓翼謩,提調趙雲逵,副提調尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,依下敎,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。若明日,予年其何?今日予心萬倍亦歇後,須見御製,氣何諭乎?講對入侍,宜矣。
中宮殿·惠嬪宮,藥房口傳問安。答曰,知道。
尹得雨啓曰,同副承旨金勉行,今日不爲仕進,卽爲牌招,何如?傳曰,允。
備忘記,耆社諸臣中李益炡,是誰之子?夫妻同在,可謂稀有,歲饌今日豫給,晝講一體入侍,新入鄭宲·徐命臣,亦令入侍。
備忘記,耆社臣中夫妻同在人歲饌,今日內先加給,來月回婚之人重婚之需,亦爲今日內豫給。
備忘記,再明只拜而已,明日延和門當祗迎,時刻單子儀註置之,下敎時,只入正時,三明日亦祗迎,禮房知悉。
傳子具庠曰,晝講入侍,副學爲之。
趙啓曰,大臣·備局堂上,依下敎來待矣。傳曰,引見。
兵曹都摠府侍衛守宮望筒,傳于趙曰,仍。
以承傳色,口傳下敎曰,帖草入來云,以藁精紙爲之,宜矣。
又下敎曰,鄭宲如已上來,亦令入侍。
尹得雨,以吏曹言啓曰,今此宗廟·永寧殿·徽寧殿春享大祭執禮大祝及各陵殿正朝祭典祀官兼大祝,皆以侍從塡差,而時無職名人員,令該曹口傳付軍職,何如?傳曰,允。
趙,以備邊司言啓曰,羅里浦節目,依筵中下敎,正書以入之意,敢啓。傳曰,知道。
趙,以司僕寺言啓曰,今此擧動時,本司正,例爲進輿差備,而正李敬玉,移拜執義,其代令該曹口傳差出,何如?傳曰,允。
趙,以義禁府言啓曰,再明日擧動時,大駕各差備都事九員,王世孫左右考喧都事二員,本府入直都事一員合十二員分排,而無以推移,都事李商鳳身病不仕之代,卽令該曹口傳差出,假都事二員,亦令差出,以爲分排之地,何如?傳曰,允。
吏曹口傳政事,以金魯淳爲司僕正,南紀雲爲禁府都事。
吏曹判書申晦疏曰,伏以臣於七八年之間,冒居銓地,凡幾遭矣,有除輒應,若固有之,此豈臣可堪而然哉?去就大節也,而或撓於怵分畏義之際,廉防至重也,而莫伸其守株循墻之私,每自循省,徒切愧恧,仍念臣父臣兄,小心畏愼,居寵若驚,惟以避遠權要,爲律身事君之方者,非但臣家庭之所見聞也。抑亦通朝之所共諒,而臣於此職,始不能力辭苦避,一出之後,亦不能早自引去,中間誣辱之來,實惟銓地爲崇,其忝負先父兄遺規,而仰孤聖上使任之恩者至此,而更無餘地矣。寤寐怵惕,一息靡寧,夏間更叨,已是意外,而向來之乍出旋入,雖緣疾病之難强,實亦由於前後誤恩,有不敢每每承當故爾。因仍盤礴,又過大政,尤非臣始慮之所及,藻鑑旣昏,排擬且忙,則遺珠濫竽,臣固難保其必無,世道至危,衆望未厭,則洗瘢覓疵,人亦易加以情外,此臣之所以兢兢危懼,早夜待勘者也。況銓官瓜期,例指都政,便成常典,未嘗墮壞,臣於伊日政席,豈不欲仰陳肝膈之懇,冀賜體下之恩,而更鼓已深,煩瀆是懼,竟不免泯然而退,私心悶鬱,久猶耿耿,惟俟三度之入,獲蒙恩褫,加由之命,遽出格外,狼狽失度,罔知攸措,顧臣必遞之義,不待臣費辭煩陳,而惟聖明,亦必俯燭無餘矣。且臣孱質易衰,衰相種種,感氣乘虛,兼旬未解,腫處肆毒,餘症尙苦,以情以病,俱無冒沒蹲據之勢,略控短章,仰暴微悃,言非飾外,懇實由中。伏乞聖慈,亟加鐫改,以卒終始之澤,則私分庶可以少安,賢路亦可以不妨矣。答曰,省疏具悉。卿心已知,其何張皇?纔過一政,其辭過矣,於今冢宰,捨卿其誰?歲暮憧憧,酬應誠難,卿勿辭速行公。
兵曹判書朴相德疏曰,伏以聖上,臨幸內西銓,親行大政,臣以至庸極陋,待罪司馬之長,叨陪筵席,獲覩曠擧,私心欣忭,有不可極,臣受任以來,夙夜憂懼,兢兢若臨深履薄,而尙且閱月蹲據者,只爲趁考績之期,行計仕之政而已,今則都目調遷已過矣。長單之上,雖似例告,其求遞之願,則殆同縛者之求解,不料三度加由之命,出於格外,臣誠驚惶失圖,莫知所措,夫銓官之以都政爲瓜限,自古而然,雖名碩之負重望者,皆必遞而後已,況如臣無似,全昧物情,惟以畏謹二字,銘心在肚,注措之際,非不十分審愼,而甄敍失宜,昏謬畢露,蓋其苫塊之餘,精神消亡,萬念俱灰,其不可更備驅策,久處重地也決矣。且以臣病勢言之,則十年沈痼,已至難醫之境,入冬以後,一味作劇,夙夜鞅掌,擔輿奔奏,胃敗而不能食,血虛而不得睡,宛轉牀席,日漸危惡,卽今症狀,實無復起爲人之望,中權重職,豈爲如臣癃殘者養病之坊乎?至於大僚之筵推,政吏之替囚,尤是臣難進之端,臣之怵惕愧懍,到此一倍,雖不無委折之可言,而銓衡之地,已屬臣身外,臣不必費辭覼縷,以重傷事體,而臣之不可一日在職者,於此蓋較然矣,玆敢略控短章,仰瀆宸嚴。伏乞聖慈,俯賜矜諒,亟命鐫改臣職名,仍治臣瀆擾之罪,以肅朝綱,以安私分,不勝幸甚。答曰,省疏具悉。受此任屬耳,三度旣加由,則一章雖例,其何支蔓?卿勿辭速行公。
知中樞府事洪重孝疏曰,伏以臣之年來去就私義,初無可論於職事之有無,而區區所自期者,惟在於首歲及誕辰,趨參起居之班,少伸慶祝之忱而已,趁期來往,五年于玆,況今歲籥已窮,新元隔日,聖壽有添籌之慶,群情倍愛日之誠,八域疲癃,莫不歡忭蹈舞,則如臣之偏蒙洪造,忝居崇秩者,其心忭祝,豈後於人,而第臣自九月還鄕之後,四十年宿患風痺,忽又添發於秋冬換節之交,右邊半身,便同全廢,起動飮食,皆借傍人之扶護,而屢年泄痢,一倍添劇於遇寒之後,裏急後重,則腹痛如刺,膓虛滑脫,則遺矢不知,作一屍居,餘氣且値暖餘猝寒,又中輪感,頭痛如碎,寒熱兼作,火升痰盛,咳喘達夜,目不交睫,粥飮全却者,已十數日矣。臣雖病困昏憒,猶不至全昧歲月,則屈指正元,庶或及期而進身,每欲强疾自試,輒致欲起還仆,有臣如此,生不如死,撫躬悲缺,有隕如瀉,誠不自意樞府特除之命。又下此際,暮年欲見之敎,其令登道之命,繾綣懇摯,迥出常格,有若慈父之眷戀迷子者然,伏枕驚感,不知死所,歷數往牒,臣子之得此於君父者,凡幾人哉?臣雖拭巾待符,而尙有秉彝恒性,奉讀此敎,將何爲心?雖欲命擔舁,趨謝恩命,仍參候班,而病勢如右,自力無由,瞻望雲天,血涕盈襟,而辜恩慢命,萬戮猶輕,玆不得不縣道陳章,乞伏違傲之誅,兼請闕禮之罪。伏願聖慈,俯諒病重實狀,亟命刊削臣職秩於朝籍,仍命有司,重勘臣罪,以昭法紀,以安私分,不勝萬幸,答曰,省疏具悉。噫,予欲用卿,浮囂沮焉,可勝歎哉?知樞特除,曲軫于卿,意謂登途,卿章若此,卿子亦不到,其恙可知,而今歲未來,予心悵然,卿體此意,豈云歲翻?俟少間而登途焉。
己丑十二月二十九日巳時,上御集慶堂。藥房入診入侍時,都提調韓翼謩,提調趙雲逵,副提調尹得雨,假注書李心休,記事官兪漢謹·金夏材,醫官許礈·李以楷·鄭允協·慶絢·吳道炯·柳光翼·鄭允說·徐命緯,以次進伏。翼謩曰,聖體調攝,此時若何?上曰,一樣矣。翼謩曰,痰候,何如?上曰,一樣矣。翼謩曰,寢睡·水刺之節,亦何如?上曰,一樣矣。翼謩曰,請使醫官入診。上曰,可也。礈入診訖,進伏曰,脈候左右三部均平,滑體少不足矣。李以楷以下,皆入診訖,上命進湯劑,進服訖。命諸臣退。
己丑十二月二十九日巳時,上御集慶堂晝講。大臣·備局堂上同爲引見入侍時,領議政洪鳳漢,左議政金相福,右議政金尙喆,行司直李昌壽,綾恩君具允明,司直韓光會·元仁孫,知敦寧鄭弘淳,禮曹判書李景祜,戶曹判書洪麟漢,司直金時默,刑曹判書具善復,司直李章吾,知事徐命臣,判尹蔡濟恭,副司直金孝大,禮曹參判李最中,副司直鄭存謙,吏曹參判鄭尙淳,副司直李重祜·金應淳,行大司諫鄭運維,右副承旨趙,假注書黃宅仁,事變假注書金重燮,記事官兪漢謹·金夏材,特進官具善行,同知事李重祜,參贊官李潭·具庠,檢討官徐有隣,諸臣以次進伏訖。鳳漢曰,聖候若何?上曰,一樣矣。上講小學十二板孟子曰大文,潭讀新受音訖。上曰,事親能竭其力,事君能致其身,與朋友交,言而有信,君臣之間,何異朋友?言而未有信,則上下不孚,情志不通,今此君臣,可謂情志之不通矣。遂命經筵官,各陳文義,潭陳文義曰,顔色整齊者,敬之外也,中心必式者,敬之內也,內外交敬,則始終如一,伏願聖上,深體敬字工夫。有隣曰,自虛二字,正大舜舍已從人這工夫,伏望聖上,體念自虛二字,以恢從人之量焉。上曰,其言,誠貴矣。遂進湯劑。上曰,原任大臣入侍。出榻敎宅仁出去召入,領府事金致仁,判府事金陽澤·李昌誼,進伏問候訖。上曰,今逢此日,予懷一倍矣。鳳漢曰,曾經承旨·參議以上,年滿八十,則例爲加資,而參知則雖與參議同,而定式無所載,故吏曹不得直爲擧行,必待大臣提稟矣。前則參知鄭惟一,明年當滿八十,依例擧行,此後則歲首吏曹啓稟時,參知亦與參議,一體擧行之意,定式分付,何如?上曰,依爲之。出擧條鳳漢曰,李永中,前以六同事被謫矣,今已歲暮,似有寬恕之道矣。上曰,放之,可也。出擧條命書傳敎曰,定配罪人李永中特放。出榻前下敎鳳漢曰,耆社臣之子李禹圭,在職時有右職陞用之命,而今則方在落職中,所受承傳,無以擧行云矣。上曰,依初下敎,六品除職,可也。出擧條命書傳敎曰,前參奉李禹圭,六品除職。出榻前下敎鳳漢曰,凡黃腸斫取時,不無憑藉濫斫之弊,事極寒心,今番爲始,應納外,切勿加斫,如有不得已加斫者,某某邑幾株,敬差官,一一計數狀聞,自本殿稟處,雖一二株,如或遺漏,則敬差官當重勘,又或有營邑取用之事,則監司守令,亦爲重勘事,定式施行,何如?上曰,依爲之。出擧條鳳漢曰,齎咨官便,朴厚贊·金順丁等緩決咨文,又爲出來矣,回咨撰出傳送等節,依例擧行,何如?上曰,依爲之。出擧條鳳漢曰,咸鏡監司及北兵使習操,取稟狀啓,今已上來矣。大抵今秋各道束伍牙兵習操,皆以年荒竝停,明春宜無異同,而遠近癘疫漸熾云,此時窮民,尤宜軫念,臣意則諸道水陸操營城操,一依今春例停止,至於西北,與他有異,似當擧行,故敢此仰稟矣。上曰,勿論西北與諸道,竝依今春例停止,可也。鳳漢曰,營城將巡點等節,亦依今秋停止乎?上曰,依爲之。出擧條上曰,耆社堂上及差員,□□□注書出去率入。宅仁出來召入,知事李益炡·徐命臣,殷山縣監徐行德,豐川府使□□□縣監李命瑀,玄風縣監朴東最,金城縣令李運永進前。上問諸守令曰,還□□□守令對曰,幾盡捧矣。命守令竝退。上曰,承旨讀時囚單子。讀訖。上曰,該府時□□□景胤飭已行,今當歲暮,分揀放送。出傳敎孝大曰,本廳舊還上,仍特敎停捧,而□□□舊還數旣少,而皆是各陵軍受食者,年條久遠,指徵無處,事甚可悶,且□□□皆以蕩減,獨此未蒙一視之澤,故敢此仰達矣。上曰,卽爲一體蕩減,可也。出擧條□□□言端,仰達矣,摠廳還分之法,太半私分,至於所志還上,是別還,朝家之所嚴□□□各年舊逋,皆由於此,事誠寒心,卽今摠戎使,旣親承下敎,必無犯手□□□慮,而此後如有所犯,隨現從重勘罪事,定式施行,何如?上曰,事甚駭然,自今依此嚴飭,可也。摠戎使金孝大曰,臣旣承此飭敎,不勝惶悚,固當惕念奉承,無或敢犯,而旣不得私分,則糶糴甚難,此則與京畿監司相議,各邑移轉,比前加給,何如?鳳漢曰,事勢自不得不如此矣。上曰,依爲之。出擧條麟漢曰,來頭單蔘所入人蔘,別貿於江界,而其中五斤,先爲貿取以來矣,價本依前例,自備局區劃,何如?上曰,依前例爲之。出擧條鳳漢曰,正朝各陵典祀官不足,侍從坐罷人,竝敍用,何如?上曰,侍從臣違牌人·不敍人,竝敍用。出榻敎上曰,藥房提調持湯劑,更爲入侍。出榻敎宅仁出去召入,都提調韓翼謩,提調趙雲逵,副提調尹得雨進前,進湯劑。善復曰,凡外方推考緘答,例以楷書作帖,移關本曹,而今此咸鏡監司趙榮順緘辭,不用關式,有若京司緘答書納者,殊違格式,趙榮順推考,此緘答還爲下送,使之改修整上送,何如?上曰,依爲之。出擧條運維請還寢鍾城府爲奴罪人天大酌處之命,依律處斷。措辭見上上曰,勿煩。出擧條又啓曰,新除授正言金普淳,時在京畿廣州地,正言金敍九,時在坡州地,司憲府掌令高裕,時在慶尙道尙州地,持平李昌任,時在京畿廣州地,請竝斯速乘馹上來事,下諭。上曰,依啓。出擧條曰,明日有口傳問安之敎,而不擧單子,下情實爲悶迫矣。鳳漢曰,臣亦見昨日下敎,不勝抑鬱矣。上曰,其止之。諸臣以次退出。
上在慶熙宮。停常參·經筵。
藥房都提調臣韓翼謩,提調臣趙雲逵,副提調臣尹得雨啓曰,伏未審夜間,聖體調攝,若何,痰候,何如?寢睡·水刺之節,亦何如?臣等,率諸御醫,趁早入診,詳察聖候爲宜,臣等,不任區區憂慮,敢來問安,竝此仰稟。答曰,知道。
以承傳色,口傳下敎曰,旣已下敎,而有何此問安乎?
中宮殿·惠嬪宮,藥房口傳問安。答曰,知道。
香祗迎罷後,政院·玉堂·藥房口傳問安。答曰,知道。
大殿·中宮殿·惠嬪宮·世孫宮·嬪宮,政院·玉堂口傳問安。答曰,知道。
大殿·中宮殿,朝廷·二品以上·六曹堂上·奉朝賀·大司諫口傳問安。答曰,知道。
趙啓曰,大司憲執義未差,掌令高裕在外,一員未差,持平李昌任在外,一員未差,今日以監察茶時之意,敢啓。傳曰,知道。
趙啓曰,明日正朝望闕禮,依例爲之之意,敢啓。傳曰,知道。
以承傳色,口傳下敎曰,戶曹今日內擧行之意,下敎矣。單子尙今不入,申飭戶曹。
以忠淸監司狀啓,韓山等邑癘疫死亡區別事,傳于金勉行曰,令本道恤典擧行。
金勉行,以吏曹言啓曰,本曹郞廳,只是四員,而正郞李世孝·柳匡國,俱差正朝祭典祀官進去,佐郞金光岳,受由在外,佐郞趙榮弼,在外未肅拜,時無入直之員,佐郞金光岳·趙榮弼,竝今姑改差,其代口傳備擬以入,而待下批,仍卽出肅,以爲呈省記後,入直之意,敢啓。傳曰,知道。
吏曹口傳政事,以李得華·南柱□·□□爲吏曹佐郞。
兵曹口傳政事,都摠管海溪君·慶興君□·□□燝·具善行·李思觀·李光溥,副摠管鶴林君焴·西溪君□·□□君榗。
趙,以義禁府言啓曰,忠淸道新昌縣定配罪人李永中特放事,承傳啓下矣。放送事,分付該道道臣之意,敢啓。傳曰,知道。
己丑十二月三十日辰時,延和門外,香祗迎入侍時,行都承旨尹得雨,左承旨李聖圭,右承旨具庠,左副承旨魚錫定,右副承旨趙,同副承旨金勉行,假注書李心休·黃宅仁,記事官兪漢謹·金夏材,諸臣以次侍立訖。上具翼善冠·袞龍袍,以乘輿出通陽門,延和門外降輿,就板位祗迎訖,命得雨,讀各陵祭報府訖。上曰,李應協年幾何?聖圭曰,明日則六十一矣。上曰,順陵祭官大祝南玉,乃一名人也,豈可□□□乎?命書傳敎曰,莫重大祝,一則未通淸之人也,一則藝閣官員,苟充塡差,事當嚴處,而歲聿方暮,其雖參酌,今當暮年,莫重陵大祝,豈可苟充?李斌,雖未通淸,自有將來,南玉,非承文之人,豈可苟差?以入直郞廳,卽爲馳往順陵爲大祝,桐葉不可欺,況此乎?其君旣諭將來之敎,焉無信哉?其令銓曹,仍爲通淸。出傳敎上祗迎後,仍隨詣興化門內,坐小輿上。上曰,右副承旨,馳詣永禧殿,祭物看審,進排官摘奸,仍詣儲慶宮,摘奸以來事。出駕前下敎上曰,禮房承旨,馳詣太廟奉審,仍詣毓祥宮,進排官摘奸以來。出駕前下敎得雨曰,時·原任大臣,以承候來待矣。上曰,入侍。領議政洪鳳漢,左議政金相福,領府事金致仁,藥房都提調韓翼謩,右議政金尙喆,判府事李昌誼,皆進問候。鳳漢曰,明日乃新年,聖算益高,臣等顒祝□□其極□□□陪班,以伸臣□□□臣等□□□矣。上曰,明日動駕,□□□耆社堂上待令,□耆社門外。上曰,摠□□□該曹,口傳差出,□□。上曰,守衛守宮寶□□□仍其代爲之。出駕前下敎上曰,差員察訪邊將,其令今日內,卽□□□,德津萬戶安正福,能誦宣諭,其涉可尙,□弦弓一張賞給,明朝諸道進封官吏,其令興化門外待令。出傳敎藥房都提調韓翼謩,提調趙雲逵,副提調尹得雨進前,進湯劑曰,動駕隔日,日寒又如此,伏願早□□。上曰,今日則雖冷水,決不飮矣,甚苦□□。翼謩曰,今當歲新,殿下之一向撝謙若此,雖出於追慕之孝思,而豈非有孤□□□?上曰,予有同心,卿等其止之。上曰,噫,此闕寧嬪房在北,貴人房在南,噫,仁壽宮□□□該曹今日內輪送,噫,今日干支戊寅,□予同腹介弟生年,明日干支己卯,卽□□□年同昔年御製首編,有春日憶介弟之詩,此卽公主房也。見干支憶□□□安國洞祭需,今日內輸送,以表予意。出駕前下敎上仍乘輿還內。□□□命承旨,書傳敎曰,今日過司謁房,昔年直宿,怳若今日,且其若何□□□臣皆問安,國舅安在,予心愴然,府夫人家,今日內米太輸送,□□□亦令該曹,衣資食物,今日內依數輸送,以表予意。出駕前下敎
