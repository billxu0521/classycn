上在昌德宮。停常參·經筵。
申時·酉時,日食。
朔祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。大殿·大王大妃殿·王大妃殿·大妃殿,內閣·政院·玉堂·朝廷二品以上·六曹堂上正朝單子問安。答曰,知道。
備忘記,忠州營將趙存德下直,長弓一張,長箭一部,片箭一部,筒兒一箇賜給。
李公翼,以禮曹言啓曰,景慕宮展謁,每於孟春·孟秋,取稟事,曾有定式,而自上方在諒闇中,不爲取稟之意,敢啓。傳曰,知道。
又以禮曹言啓曰,太廟歲首展謁日,一體展謁於永禧殿,而酌獻禮當次之年,則歲首展謁,只行於太廟事,曾有定式矣。今年卽永禧殿酌獻禮年次,而自上方在諒闇中,不爲取稟之意,敢啓。傳曰,知道。
大王大妃殿,傳于趙然興曰,大殿初六日太廟展謁後,仍詣景慕宮展拜矣,該房知悉。
李公翼,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
又以禮曹言啓曰,今年乃聖上卽位之元年,自祖宗朝,卽位元年,設科取士,寔是應行之彝典,而皆以增廣設行矣。今亦依此擇日擧行,何如?傳曰,允。
禮曹,進士鄕·漢城試初試二月十九日,生員鄕·漢城試初試同月二十一日,文武科鄕·漢城試初試三月十一日,雜科初試同月二十日,進士覆試四月初三日,生員覆試同月初五日,生·進放榜同月十六日巽時,文科講經同月二十日,文武科覆試同月二十八日,文武科殿試五月十二日,文武科放榜同月十九日巽時,雜科覆試同月二十二日,雜科放榜六月初二日巽時。
李公翼,以禮曹言啓曰,製述文臣年滿五十一歲人員,專經文臣年滿四十一歲人員,竝依前例減下,別單書入,而御覽官案,亦爲改修正以入之意,敢啓。傳曰,知道。
李孝淳,以兵曹言啓曰,今正月初六日,大駕詣宗廟展謁時,隨駕營門,當爲磨鍊矣。禁·御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍七哨,馬軍二哨,訓將率領爲先廂,訓局步軍七哨,馬軍二哨,禁將率領爲後廂,禁軍三番爲之,御將率該營京軍一哨,騎士一番留陣,留營置之。
又以都摠府言啓曰,今日入直內三廳武兼·禁軍及軍兵等,當爲中日習射技放,而孝定殿晝茶禮相値,不得設行之意,敢啓。傳曰,知道。
又以備邊司言啓曰,本司武郞廳李基澧·申錫圭,奔走勤仕,俱已滿十五朔,依例六品遷轉事,捧承傳施行,何如?傳曰,允。
又以備邊司言啓曰,鳳山·殷栗有窠,待開政將爲差代矣。兩邑比年以來,衆瘼棼集,民生困瘁,實有邑不得爲邑之慮,苟非廉惠剛明,素著治績之良手,果無振刷矯捄之望。鳳山,各別擇擬,殷栗,蔭官中勿拘常格差遣,以爲久任責效之地,何如?傳曰,兩邑積弊,無所彼此,則蔭官中素著治績人,各別差遣,以爲久任責效之地,可也。
又以兵曹言啓曰,今此宗廟展謁時,侍衛·戎服,當爲磨鍊,而出宮時則着白笠·白天翼·布帶,入齋殿後,着黑笠,去笠飾·靑天翼·黑帶,還宮時,以白笠·白天翼·布帶磨鍊,何如?傳曰,允。
又以兵曹言啓曰,每年正月初五日朝參,例於元朝,取稟,而取考謄錄,則國恤三年內,朝參雖無停止之定式,亦無設行之例矣。今番則何以爲之乎?敢稟,傳曰,停。
孝定殿朔祭兼正朝祭親行敎是時,亞獻官領議政鄭元容,終獻官行判府事朴晦壽,贊禮禮曹判書成遂默,典祀官奉常正白宗杰,執禮宗簿正金在根,執樽副司果尹行福,大祝掌令金輔鉉,祝史修撰徐翼輔,齋郞副司果閔致庠,盥洗位禮曹正郞李鎭默,盥洗位禮曹正郞邊亨淳,爵洗位兵曹正郞申學典,爵洗位禮曹佐郞李東韻,亞·終獻盥洗位禮曹佐郞玄弼濟,贊者引儀玄鈺,謁者兼引儀高鎭鶴,謁者假引儀權中本,贊引引儀權鳳夏·金性奎,祭監監察趙崇祖·玄鎭默。
勸農綸音。王若曰,粵稽殷先哲王,舊勞于外,爰曁小人,作其卽位,知小人之依,能保惠于庶民。夫小人之依,稼穡是也。農爲大本,食爲民天,聖君賢辟,罔不恤恤于玆,而其勤苦艱難之狀,又恐或忘於心目,歌詩而諷誦之,圖繪而陳列之。若殷先王,則躬履畎畝,親摻耒耟,與小人同其出入,古聖王之欲知民間勞勩者,可謂至矣。猗,我祖宗朝,重農務本之治,恤窮諴小之澤,永迓天休,克享屢豐之慶,于玆四百有餘年。凡於勸課興發之政,靡不畢擧,而新正頒綸,殆同周官之月吉布法,漢家之春和議貸,承流之臣,奉而殫竭,緣畝之民,聞而作興,卽是盛世之美典也。嗚呼,我先大王,以休養懷保之赤子,付之于予小子。予惟夙夜以興,慄慄危懼,一日二日,値此初元之會,天心之眷顧方新,民生之蘄向益切,予將何以仰答而俯循哉?惟曰重民食務大本而已。予小子雖不能稔知民事,留心農務,如殷宗之爲,亦可謂久在民間矣,其田里勞苦之狀,可以略言之矣。其始耕則侵霜扶犁,燎草自溫,其立秧則沾體塗足,傴僂如喙。指戾爬沙,汗滴田土,則耘苗之時也,寒夜不眠,風霜砭骨,則守禾之時也。如此勞苦,皆予目睹,則何可食息而忘于心哉?第念收穫有秋之慶,在於于耜擧趾之初。勤敏耕作,雖是農夫之自勉,崇奬勸勵,其非在上人之責乎?顧今土脈融發,農祥晨正,正是八域生民服勞田疇之時也。惟我方伯居留守牧之臣,克體予意,悉心奬勸,給種糧以補其不足,修堤堰以備其不虞,勿亟役以奪時,勿橫斂以困力,使我農民亟趨厥功,以致降康之瑞,則三登泰平之象,其將自今伊始。予不多誥,想宜知悉。行都承旨臣金輔根製進
庚戌正月初一日子時,上詣孝定殿。朔祭親行入侍時,行都承旨金輔根,行左承旨李孝淳,右承旨李公翼,左副承旨朴齊憲,右副承旨沈敬澤,同副承旨趙然興,記事官金永秀·任應準,別兼春秋閔致庠,記事官趙秉學,提學金左根,原任提學金學性,直提學金大根,原任直閣金鼎集·尹定鉉·吳取善,檢校直閣鄭㝡朝,原任直閣徐有薰·金始淵,直閣金德根,檢校待敎李㘾·金輔鉉,原任待敎尹滋悳,以次侍立。時至,通禮跪啓請出次,上具衰服出齋殿,入魂殿門詣褥位。引儀唱俯伏哭,上俯伏哭。引儀唱止哭·興·四拜,上止哭·興·四拜。引儀唱三上香,上詣香案前三上香。引儀唱執爵·獻爵,上獻爵訖,降復位。亞獻官領議政鄭元容,終獻官判府事朴晦壽,以次獻爵訖。引儀唱俯伏哭,上俯伏哭。引儀唱止哭·興·四拜,上止哭·興·四拜。贊禮導殿下詣望燎位,贊禮跪啓禮畢,仍導殿下還齋殿。諸臣以次退出。
庚戌正月初一日午時,上詣孝定殿。晝茶禮親行入侍時,行都承旨金輔根,行左承旨李孝淳,右承旨李公翼,左副承旨朴齊憲,右副承旨沈敬澤,同副承旨趙然興,記事官任應準,別兼春秋徐翼輔,記事官趙秉學,提學金左根,原任提學金學性,直提學金大根,原任直閣金鼎集·尹定鉉·吳取善,檢校直閣鄭㝡朝,原任直閣徐有薰·金始淵,直閣金德根,原任待敎金洙根,檢校待敎李㘾·金輔鉉,原任待敎尹滋悳,待敎李秉文,以次侍立。時至,通禮跪啓請出次,上具衰服出齋殿,入魂殿門詣褥位。引儀唱俯伏哭,上俯伏哭。引儀唱止哭·興·四拜,上止哭·興·四拜。引儀唱三上香,上詣香案前三上香。引儀唱執爵·獻爵,上連獻三爵訖,降復位。引儀唱俯伏哭,上俯伏哭。引儀唱止哭·興·四拜,上止哭·興·四拜。引儀唱左通禮導殿下還齋殿,上出魂殿門,入齋殿門。諸臣以次退出。
上在昌德宮。停常參·經筵。
朴齊憲啓曰,行大司憲金景善,執義任百能,掌令金觀孝,持平洪仁秀在外,掌令金輔鉉,持平孟魯述呈辭,監察茶時之意,敢啓。傳曰,知道。
李公翼啓曰,左副承旨朴齊憲,今日不爲仕進,卽爲牌招,何如?傳曰,允。
趙然興啓曰,前銜疏之勿爲捧入,前後飭敎,不啻截嚴,前掌令姜繼遇,因縣道封章,而疏式多有違例,誠極未安。所當還下送,而係是言事,故雖不得不捧入,揆以事體,不可無警,從重推考,何如?傳曰,允。
趙然興啓曰,卽者吏曹郞廳來言,仁同府使吳晉洙,巨濟府使李觀洙,瑞山郡守李鎭昇,平海郡守李健熙,金溝縣令鄭基年,洪川縣監趙有淳,高山縣監柳譱,丹城縣監李彙溥,陰城縣監權徹仁,柒原縣監韓弘一,鎭海縣監李厚坤,機張縣監金鼎默,康翎縣監金茂根,長水縣監李象億,兩司當爲署經,而憲府則雖已署經,諫院則大司諫姜必魯,獻納尹載善在外,正言李在聞·鄭夔容未署經,只有司諫李鼎信一人,不得備員署經云,何以爲之?敢稟。傳曰,一司除署經
又啓曰,吏曹郞廳來言,應資老人加資下批政事,取稟。傳曰,當日爲之。
又啓曰,卽者吏曹郞廳來言,政事當日爲之事命下,而判書李憲球,參判李圭祊,參議李㘾,俱爲病不來,不得開政云,竝卽牌招,何如?傳曰,允。
李公翼,以吏批言啓曰,侍從臣父年七十人,每於歲首抄啓加資事,載在法典矣。侍從臣父年七十人,別單書入之意,敢啓。傳曰,知道。
又以吏批言啓曰,今番應資老人中,全羅道啓本前五衛將金在滉,戊申年以士庶年九十加資,而今又以朝官年九十二抄啓,係是疊請,金在滉加資置之,何如?傳曰,允。
又以吏批言啓曰,行水原府留守金蘭淳,今陞輔國矣。本曹時無相當窠,依例送西後,兼留守下批之意,敢啓。傳曰,知道。
朴齊憲,以兵曹言啓曰,五衛將尹萬鎭,身病猝重,無望供職,新除授美錢僉使金元燮,母年今爲七十一歲,他無兄弟,法不當遠離赴任,呈狀乞遞。邊將之親年七十,無兄弟獨身者,許遞其任,載在法典,竝改差,何如?傳曰,允。
又以兵批言啓曰,行水原留守金蘭淳,自吏曹送西矣。資級係是輔國,當爲知中樞下批,而時無見窠,依例作闕下批之意,敢啓。傳曰,知道。
又以兵曹言啓曰,陞資拜營將者,瓜前以不職遞罷,則勿計朔數多少,還收資級,載在法典,而虞候依營將例施行事,曾有定式矣。前北虞候金永璞,旣已遞罷,所授加資,依例還收之意,敢啓。傳曰,知道。
有政。吏批,判書李憲球病,參判李圭祊進,參議李㘾病,右承旨李公翼進。啓曰,判書李憲球,參議李㘾,竝牌招不進,小臣獨政未安,何以爲之?敢稟。傳曰,仍爲之。以趙獻永爲刑曹參議,徐有薰爲同經筵,李昌廷爲司藝,愼尙欽爲典籍,金性根爲軍資奉事,金爲鳳山郡守,趙奎年爲殷栗縣監,學諭單金基周,兼春秋單崔致權,行水原留守金蘭淳今加輔國,侍從臣前承旨金愼根父,開城留守洪耆燮今加嘉義,侍從臣領敦寧洪在龍父,前牧使金喬根今加通政,侍從臣前承旨金炳奎父,幼學鄭在洙今超通政,侍從臣校理鄭鎏父,已上侍從臣父年七十。前兵使李忠運今加嘉義,前水使李羲章,前參議李亮淵,前營將金履昇,前僉使盧翼燁,前五衛將具載奭·宋基有·尹光茂·姜泗哲,前中軍洪羲書,前僉使許橘,已上今加嘉善,前正李輝承,前副正吳泰學,前監役李㬚,已上今加通政,朝官年八十,依定式加資。泗川縣監李基祖,光陽縣監魚在淵,求禮縣監孫亮漢,已上今加通政加資事,兵曹覆啓判下,兼水原留守單金蘭淳。
兵批,判書尹定鉉進,參判鄭德和病,參議李敎英病,參知朴龍九入直,左副承旨朴齊憲進。啓曰,全羅兵使,今當差出,而擬望之人乏少,同道水使及他道水使竝擬,何如?傳曰,允。以洪墡爲兼司僕將,李㬚爲五衛將,梁柱石爲右捕從,鄭夏應爲全羅兵使,申命沆爲淸州營將,金九甲爲美錢僉使,崔致珏爲九月別將,栗浦權管單金敬逌,判府事單趙鶴年,知事單金蘭淳,上護軍李嘉愚,護軍李亮淵·李熙章·洪羲書·金履昇·宋基有·尹光茂·具載奭,副護軍金炳雲·李·李輝承·金喬根·任百謙·趙星鎭·李㬚·鄭在洙·李顯稷·李明學·安塾·吳泰學,前虞候金永璞折衝今降禦侮。
吏批,再政。以李嘉愚爲右參贊,南芝耉爲司饔僉正,金秉性爲司宰奉事,兼掌令鄭鎏。
兵批,再政。以李行潤爲訓鍊僉正,李肇淵爲全羅左水使,僉知單李㬚,副護軍徐重璟。
吏批,三政。宋惇熙爲社稷令。
兵批,三政。張大周爲都摠都事。
以吏曹參議李㘾牌不進罷職傳旨,傳于李公翼曰,只推。
注書金永秀書啓,臣於本月初一日辰時量,敬奉聖敎,馳往明陵蜂峴,巡審摘奸是白乎則,石築堅緻,樹木鬱密是白乎旀,峴上結幕處守直之節,亦皆着實擧行是白如乎,仍詣昭顯墓是白乎則,植木叢茂,各處守護,竝皆無頉之意,敢啓。傳曰,知道。
李公翼,以承文院都提調意啓曰,日食已過,禮部回咨,依例撰出,正書安寶後,定禁軍騎撥下送于灣府,使之轉給鳳城將處,以爲轉致北京之地,何如?傳曰,允。
朴齊憲,以兵曹言啓曰,在前宗廟動駕時,馬軍皆以着甲胄磨鍊,而謹考謄錄,則國恤三年內,侍衛禁軍及駕前別抄·駕後禁軍等,着白戰笠·白戰服磨鍊,而只隨駕馬軍,着甲胄赴陣矣。今此動駕時,依已例,侍衛禁軍及駕前別抄·駕後禁軍,以白戰笠·白戰服磨鍊,赴陣馬軍,以着甲胄磨鍊,何如?傳曰,允。
又以禁衛營言啓曰,本營騎士將李義純,身病猝重,勢難察任,改差,何如?傳曰,允。
前掌令姜繼遇疏曰,伏以臣卽海外草莽之臣也。生長遐僻,才旣譾劣,質又鈍滯,最居人下者,而猥竊科第,忝叨臺銜,涯分已踰,涓報無階,區區祈祝,只冀邦籙之靈長,而不意大行大王,聖壽鼎盛,遐算遽屈,國勢危疑,人情洶懼。何幸我聖上,起自代邸,入承大統,帀域之蘄嚮方深,上天之眷顧已極,當此新服之運,休恤無疆。凡爲臣子者,苟有所懷,疇不欲仰達微忱,而臣跧伏海荒,夙嬰貞疾,雖不得奔走於慶慰之班,而秉彝所賦,丹衷自激,不揆僭妄,敢陳愚見,謹具十條,仰瀆宸嚴。伏乞聖明,不以人微而廢言,恕其狂而察其情焉。一曰,勉强聖學也。董子曰,强勉學問,則聞見博而智益明,强勉行道,則德日起而大有功。雖有上聖之姿,莫不資於學問而成就也。學問之道,在於讀書窮理格物致知,誠意而正心,心正而修身。誠正修,其本也,齊治平,其效也。大凡人君之一心,萬化之源也。心苟正則萬事無不正,正朝廷,正百官,正萬民,正四方,皆由此而推之也。雖然,正心之要,又在於主敬,以敬爲主,則內外一致,不忘不助而心自存矣。敬則萬善俱立,怠則萬善俱廢。若能居敬窮理,孜孜不已,緝熙光明,聖學日就,聖德日新,聖澤日流,睿敬日躋,則其於發號施令之間,動靜云爲之際,發皆中節,自然合理,自無礙罣枘鑿之患,而經國之深謀遠慮,不越乎此矣,其要只在於經筵也。人主一身,萬機叢集,衆欲交攻,維持防範,當極其至。是以古者,燕寢輿几,皆有箴規,而後世此法,蕩然無存,秖有經筵,略倣古規,此若復廢,更無可爲。程子曰,親宦官宮妾之日少,接賢士大夫之時多。伏願殿下,頻開經筵,延接儒臣,討論經史,講究文義。哲王明辟治天下之大經大法,聖人君子傳道統之至要至精,融會貫通,瞭然在目,則大有益於檢身治國之規焉。二曰,振肅紀綱也。紀綱之壞敗,未有若此時之甚者,而百度解弛,萬事隳哉,競尙文華,全沒質實,可謂從流下而忘返之勢也。是皆職由於紀綱之不振而然矣。覆轍之戒,何嘗少忽,而尤當汲汲乎今日也。第宅之濫制也,車服之行怪也,謇諤之風無聞,而諂諛之態成習,含默爲行世之妙,因循爲居官之善,圖悠泛然,置之無可奈何之域者久矣,奚翅賈生所謂痛哭流涕而已哉?管子〈曰〉,四維不張,國乃滅亡。使管子愚人也則可,若管子而少知治體者,是豈非今日惕然警省者乎?伏願殿下,以立紀綱正名分,爲當今之急務,挽回古道,期復唐·虞之治,朝無飢鴉老鳳之譏,野有束帛旌招之擧,而改絃易轍,綱擧目張,於變時雍之化,庶幾復睹,則紀綱不期振而自振矣。三曰,納諫諍也。古者諫無官,後世設官,然後諫路愈狹矣。語曰,天下之事,係於宰相與諫官,諫官之設,豈徒然哉?雖然,在於人君之好諫與不好諫,苟能好諫,則臣下之欲盡其忠者,隨事獻替,政治必得,法度必明,紀綱必修,而朝廷淸明矣。苟不好諫而拒諫,則爲臣者雖欲盡言,畏威而順旨,駸駸然至於諂諛成習,忠直疎遠,朝綱日紊,國勢日斲矣。傅說曰,木從繩則正,后從諫則聖。伏願殿下,廣開言路,從諫如流,益求直言,言可用則采之,言不可用則置之,以爲後來之勸焉。四曰,節用而愛民也。人君莫不欲愛民,而苟侈欲過度,經用無限,則財必不足,財旣不足,則勢將掊克重斂而後,乃可足用。生民之生財有限,國家之用財無限,則民生如何不困瘁哉?有若曰,百姓足,君誰與不足,百姓不足,君誰與足?伏願殿下,節其用度,而用度不濫,則財自有餘,財若有餘,則民生日厚,安樂太平,可立而待矣。如欲愛民,莫先於節用也。五曰,去奢入儉也。我國壤地偏小,財産不饒,古俗尙儉,而後來奢侈太過,衣食踰濫,雖市井輿臺之賤,皆被紋繡食珍甘,遂成風俗,看作例分,富益上人之慾,貧皆竝立而恥,互相慕效,殆無制定。財用之不敷,民命之益窮,良由此也。此若不禁,民給家足,必無其時,而木綿,國之珍物也。挽近洋貨狼藉於世,家家效嚬,人人貪玩,如非倭紬洋木,不着於身。至有綿農之鄕,謂之無利,廢而不耕,是不獨當世之大病,洋學之不能滅熄,專由於通貨之致也,將來之憂,有不可勝言者矣。請自萊館·灣府,一切禁斷,則詎不爲一擧兩得之政乎?臧哀伯曰,大羹不致,粢盛不鑿,昭其儉也。伏願殿下,躬尙儉素,以朴爲先,則風行草偃,下民觀感,自歸德化,而或有不悛前習,僭奢自如,隨現論罪,則侈風漸祛,儉德流行,民財不匱,國用自足矣。六曰,遠讒佞近忠直也。蓋讒佞,易親而難退,忠直,難進而易疎。薰蕕不同器,氷炭不相容,理固然也。書曰,有言逆于汝,心必求諸道,有言遜于汝志,必求諸非道。讒佞之人,巧言令色,務合上意,忠直之人,危言讜論,犯顔無隱,此爲親疎之別也。知此兩者,則辨之不難,而遠之近之亦甚易矣。程愈曰,君子小人之分,在乎口之所言,身之所行,心之所思,而言行見乎外,心思存乎中,三者皆善,則爲君子也必矣。三者皆不善,則豈不爲小人哉?伏願殿下,明忠奸之分,審其進退之權,則綴旒之國脈,可得以鞏固,倒懸之民生,可得以救解,二帝可三,三王可四之功,實基於此也。七曰,簡擇方伯也。監司任一道風憲,而守令能否黜陟,在於其人,則任大責重如此,而苟非其人,則執心不公。守令之有攀援者,雖無聲績,書以褒上,無勢力者,雖有治效,置之貶下,徒尙文具,而全無其實,如此而何可望國事治而民情遂乎?國初舊典,守令贓汚者,間有現出,則竝論監司不公京察之罪,而亦有銓官不審誤薦之律,今若申明舊規,則各盡其職,庶有畏戢自修之道也。范仲淹曰,監司不才一路哭。伏願殿下,監司除授後,當瓜熟之際,倣唐德宗古事,遣黜陟使,如法糾劾,則民蒙實惠矣。八曰,守令曠官也。郡守·縣令,卽使守土而分憂也。上以布德意,下以達民情,則雖在官府努力爲治,猶有所未盡處,而近來守令,不顧法意,惟事占便,赴任之後,纔過旬朔,請由還家,委兵符於隣邑,屬民情於首鄕,偃然在家,殆同無事之人。若其該邑有事,則兼任當之,至有落職被罪之擧,是甚道理乎?及至秋成,始乃還衙,收拾俸廩,仍復離去。其去其來,害實難言,而視衙如店,席未暇煖,民情國事,何以克擧乎?弊習成痼,有難卒革,矯救妙方有一焉。守令之呈由離官也,因公行外,其間月俸,自傳符日,屬之兼官,永爲定式施行,則郡無四盡之患矣。孟子曰,有官守者,不得其職則去。伏願殿下,俯察曠職之害,斷然行之於此時,則其效不尠也。九曰,嚴明贓法也。守令之贓汚者,間或現發,則依法典徒流禁錮,而過限之後,完若平人,仕宦如古,其貪汚之物,遂爲潤屋之資,如此而豈可爲懲創改過之戒乎?范堅曰,此爲一恩于今,開萬怨於後。伏願殿下,守令犯贓百貫百斛以上者,則隨現徵出,或付公貨,以助國用,或給本縣,以防民瘼,則庶有畏忌自靖之道焉。十曰,明賞罰也。賞罰者,人主之二柄也,賞罰不明,則無以勸善而懲惡。趙鼎曰,不公則賞雖厚,人不以爲恩,罰雖嚴,人不以爲威,故賞不當功,刑不當罪,不祥莫大焉。伏願殿下,念愛嚬笑之戒,喜怒當寒暑,而必以賞不僭刑不濫,善爲國政也。今臣所陳諸條,極涉猥屑,而區區愚衷,言不知裁,欲冀萬一之報者,惟此而已。臣今年六十有一,而病纏床褥,路阻瀛海,仰瞻天闕,自無其期,不避僭越,輒敢煩瀆,謹具芻蕘之說,仰陳黈纊之下。伏乞聖明,仰稟東朝,俯詢庭僚,特賜施行,非但爲臣身之榮,抑爲民國之幸,臣當歌詠聖化於畎畝之間,而以畢餘生,則雖死之日,猶生之年矣。且念臣是濟州人也,居在本州,將至老死,而閱歷者多矣。自朝廷久無勸懲之擧,島民亦是化育中物也。伏願殿下,特遵列聖朝撫恤本島之遺意,十年一次,別遣按廉使,以爲懲前毖後之道焉。臣無任云云。答曰,省疏具悉。十條所陳,皆切於急先之務,眷眷憂國之誠,從以可見,深用嘉乃,予將嘉納矣。
上在昌德宮。停常參·經筵。
朴齊憲啓曰,行大司憲金景善,執義任百能,掌令金觀孝,持平洪仁秀在外,掌令金輔鉉,持平孟魯述呈辭,監察茶時之意,敢啓。傳曰,知道。
備忘記,方山萬戶金兢璉下直,長弓一張,長箭一部,片箭一部,筒兒一箇賜給。
傳于李孝淳曰,召對爲之。
吏曹口傳政事,檢閱單成載瑗。
趙然興,以成均館大司成意啓曰,本館入直,久任郞廳外,他郞官不得入直,若有代員替直之事,則草記代直事,曾有定式矣。司成兪錫煥未肅拜,直講金畯差祭,典籍姜冕奎呈旬,時無入直之員,以他郞官,姑爲代直,何如?傳曰,允。
李孝淳,以訓鍊都監言啓曰,本局別將柳相鼎,身病猝重,勢難察任,改差,何如?傳曰,允。
庚戌正月初三日辰時,上御熙政堂。召對入侍時,參贊官李孝淳,原任直閣趙然興,侍讀官李秉珪,檢討官姜㳣,記事官任應準,別兼春秋徐翼輔,記事官趙秉學,各持小學第三卷,以次進伏訖。上曰,史官分左右。上開卷,上曰,上番讀之。秉珪讀自趙襄子殺智伯,止吾謹避之耳。上曰,文義奏之。秉珪解釋章句訖。上曰,下番讀之。㳣讀自讓又漆身爲癩,止襄子殺之。上曰,文義奏之。㳣解釋章句訖。上曰,智伯無後,而豫讓必爲報仇,何也?㳣曰,智伯,以國士待豫讓,故讓亦以國士報之。史記曰,士爲知己者死。此所以報知己之恩也。智伯死無後,而豫讓欲爲報仇,此尤所難也。上曰,襄子之殺豫讓,是耶非耶?㳣曰,襄子知豫讓之爲義士,而終乃殺之,古人已論其非矣。始雖謹避,而後曰,寡人赦子亦屢矣,子自爲計。讓於此時,亦自知其死矣。若又赦而不殺,則尤爲人臣節義之勸矣。上曰,參贊官讀之。孝淳讀自王孫賈事齊閔王,止刺而殺之。上曰,文義奏之。孝淳解釋章句訖。上曰,王孫賈之母,可謂賢矣。孝淳曰,果如聖敎矣。上曰,閣臣讀之。然興讀自臼季使過冀,止以爲下軍大夫。上曰,文義奏之。然興解釋章句訖,〈奏〉曰,卻缺從事於畎畝之間,而能以敬自持,此有德之人,臼季之薦,文公之用,皆取其德也。文公雖是伯者,此事則實無愧於殷湯立賢無方之意也。上自趙襄子殺智伯,至以爲下軍大夫,通讀三遍訖,上掩卷。秉學起伏奏曰,翰林召試被選人,間月付職,古規卽然,而若値左右史不備之時,則筵稟後翌月付職,亦多近例。當次人成載瑗,令該曹口傳單付,牌招入直,何如?上曰,依爲之。出擧條又奏曰,時政記纂修事緊,當次人付職後,使之署前行公,何如?上曰,依爲之。出擧條上曰,左承旨居何鄕乎?孝淳曰,臣居慶尙道禮安縣也。上曰,多年從宦之餘,方音尙未改乎?孝淳曰,生長遐鄕,俗習已久,方言猝難變改矣。上曰,史官就座。仍命退,諸臣以次退出。
上在昌德宮。停常參·經筵。
藥房提調李憲球,副提調金輔根啓曰,歲律載新,聖慕冞切,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
沈敬澤,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
趙然興啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
金輔根啓曰,右承旨李公翼,左副承旨朴齊憲,今日不爲仕進,竝卽牌招,何如?傳曰,允。
趙然興啓曰,右參贊李嘉愚,除拜後過三日不爲出肅,依定式推考警責,仍卽牌招察任,何如?傳曰,允。
備忘記,麟山僉使崔宗輔下直,長弓一張,長箭一部,片箭一部,筒兒一箇賜給。
傳于趙然興曰,左承旨·右承旨竝許遞,前望單子入之,待下批牌招察任。
承旨前望單子入之,洪祐喆·金炳冀落點。
趙然興啓曰,長水縣監李象億,吏曹則初不言送,而憲府則纔已署經。言送法意,何等審愼,而該曹之有此疎忽,事甚未安。臣之矇未覺察,不勝悚惶,而當該堂上推考,何如?傳曰,允。爾亦推考。
傳于趙然興曰,召對爲之。
傳于趙然興曰,兵曹參知許遞,前掌令姜繼遇除授。
吏曹,兵曹參知單姜繼遇。
以全羅監司南秉哲狀啓,順天府人命渰死事,傳于沈敬澤曰,聞甚矜惻,元恤典外,別加顧助,如有生前身·還布,竝蕩減,未拯屍身,期於拯得之意,廟堂措辭,分付。
以全羅監司南秉哲狀啓,鎭安縣民家失火事,傳于沈敬澤曰,聞甚驚慘,元恤典外,別加顧助,結搆奠接之方,廟堂措辭,分付。
趙然興啓曰,行大司憲金景善,執義任百能,掌令金觀孝,持平洪仁秀在外,掌令金輔鉉,持平孟魯述牌不進,監察茶時之意,敢啓。傳曰,知道。
以司諫李鼎信,掌令金輔鉉,持平孟魯述牌不進罷職傳旨,傳于趙然興曰,只推。
傳于朴齊憲曰,發遣吏郞,諸執事淸齋與否,摘奸以來。
金炳冀,以都摠府言啓曰,今此動駕時侍衛,當爲備員,而副摠管趙存中·李經在·李敏德,俱有實病,一員未差,無以備員,令政院稟旨變通,與未差之代,竝令該曹,以在京無故人口傳差出,待下批牌招,以爲備員進參之地,何如?傳曰,竝許遞,與未差之代,前望單子入之,待下批牌招察任。
摠管前望單子入之,副摠管黃浩民·白殷鎭·李忠運·金翰喆落點。
金炳冀,以兵曹言啓曰,再明日宗廟·景慕宮動駕時,本曹堂上·守宮及侍衛,當爲備員,而參判鄭德和,參議李敎英,俱有實故,不得進參。參判·參議,令政院稟旨變通,仍令該曹,以在京無故人口傳差出,待下批牌招,以爲進參之地,何如?傳曰,竝許遞,前望單子入之,待下批牌招察任。
兵曹堂上前望單子入之,參判任百經,參議沈敦永落點。
金炳冀,以濬川司言啓曰,本司都廳訓鍊都監別將柳相鼎改差,代以訓鍊都監千摠許燮差下,使之察任,何如?傳曰,允。
又以兵曹言啓曰,今正月初六日宗廟永寧殿春享大祭時,守門當爲塡差,而本曹郞廳·都摠府郞廳·五衛將,除入直與在外,排擬苟艱,依定式軍門將官,代差以入之意,敢啓。傳曰,知道。
又以訓鍊都監言啓曰,本局從事官閔泳緯,身病猝重,勢難察任,改差,何如?傳曰,允。
庚戌正月初四日未時,上御熙政堂。召對入侍時,參贊官趙然興,侍讀官朴昇壽,檢討官姜㳣,直閣金德根,記事官金永秀,別兼春秋南秉吉,記事官成載瑗,各持小學第三卷,以次進伏訖。上曰,史官分左右。上開卷,上曰,上番讀之。昇壽讀自公父文伯之母,止以死自誓。上曰,文義陳之。昇壽解釋章句訖,奏曰,此章論季康子家法之嚴,夫婦有別,敍於五倫之次,而非特夫婦有別而已,凡男女亦有所必謹者。敬姜之於康子,以從祖母之尊,而相與之言,皆不踰閾,其親而有禮尙如此,故聖人特稱之以垂訓。共姜守義,而其父母欲奪而嫁之,此不過溺於私愛也,共姜之不許,卽守夫婦之大義也。時衛俗不美,而共姜守義之心,之死靡他,此詩所以錄柏舟,而爲後世戒者矣。伏願此等處,深加省察焉。上曰,下番讀之。㳣讀自蔡人妻,止親愛之而已矣。上曰,文義陳之。㳣解釋章句訖,奏曰,此章,聖人取其節義之能守而表著之,以爲後世之勸戒也。王蠋之言曰,忠臣不事二君,烈女不更二夫。女之貞烈,卽臣之忠節也,故人君每褒揚忠臣及烈女,使愚夫愚婦有所觀感而效則,伏願體念焉。上曰,象是惡人也。㳣曰,象有浚井塗廩之事,其惡人可知矣。德根曰,書曰象傲,是也。上曰,舜其聖矣乎?㳣曰,舜封象於有庳,聖人處變之道,可謂至矣。上曰,參贊官讀之。然興讀自伯夷·叔齊孤竹君之二子也,止立其中子。上曰,文義陳之。然興解釋章句訖,奏曰,孤竹君姓墨胎,初其名也,將欲立少,而及其卒也,伯夷以父命之尊,讓於叔齊,叔齊以天倫之重,讓於伯夷,天理人心,竝行而不悖矣。此與泰伯·仲雍,知太王欲立季歷,逃於荊蠻而讓之者,時異而事同,則尤有光於夷·齊之德矣。上曰,閣臣讀之。德根讀自虞·芮之君相與爭田,止四十餘國。上曰,文義陳之。德根解釋章句訖,奏曰,文王之發政,皆本於仁,故遠邇咸戴,無思不服。鄒書曰,伯夷·太公,聞文王作興曰,盍歸乎來?詩曰,虞·芮質厥成,文王蹶厥生。此皆言文王以德服人之效也,故民之歸仁,如水之就下,獸之走壙,沛然莫之能禦也。是以人主一言一事,一令一政,皆以仁爲本,造次必是,顚沛必是,無往而非仁,則近悅遠懷,歸于有仁,其應至敏,捷於影響。伏願此等文義,深加睿察焉。然興曰,蹶厥生之蹶字,卽疾動之謂也。虞·芮質成之後,天下之心,咸歸于周。是故文王,動其興起之勢,三分天下有其二,此莫非仁政之所及也。上讀自公父文伯之母,止四十餘國三遍訖。上掩卷,命史官就座。仍命退,諸臣以次退出。
上在昌德宮。停常參·經筵。
趙然興啓曰,行大司憲金景善,執義任百能,掌令金觀孝,持平洪仁秀在外,掌令金輔鉉,持平孟魯述呈辭,監察茶時之意,敢啓。傳曰,知道。
金炳冀啓曰,備邊司郞廳來言,今日賓廳日次,而宗廟春享大祭齋戒相値,不得來會云矣,敢啓。傳曰,知道。
洪祐喆啓曰,明日大駕詣宗廟入齋室後,大王大妃殿·王大妃殿·大妃殿問安,何承旨進去乎?敢稟。傳曰,左承旨進去。
傳于朴齊憲曰,禮房承旨馳詣宗廟永寧殿·徽定殿,奉審摘奸以來。
傳于洪祐喆曰,召對爲之。
傳于金炳冀曰,明日出宮內門路,以協陽門爲之。
傳于洪祐喆曰,貢市堂上率貢市人,還宮時敦化門外待令。
傳于朴齊憲曰,發遣吏郞,諸執事淸齋與否,摘奸以來。
金炳冀,以兵曹言啓曰,明日宗廟·景慕宮動駕時,本曹堂上·守宮及侍衛,當爲備員,而新除授參知姜繼遇在外未肅拜,無以備員。參知,令政院稟旨變通,仍令該曹,以在京無故人口傳差出,待下批牌招,以爲進參之地,何如?傳曰,許遞,前望單子入之,待下批牌招察任。
兵曹參知前望單子入之,李落點。
吏曹口傳政事,兵曹參議單李,參知單沈敦永。
以兵曹參議李牌不進罷職傳旨,傳于洪祐喆曰,只推。
朴齊憲,以奎章閣言啓曰,守宮檢校直閣金始淵,待明朝牌招,何如?傳曰,允。
又以禮曹言啓曰,卽接敬陵·昌陵·明陵·翼陵·弘陵·順懷墓官員聯報,則近日局內虎患狼藉,奉審·巡山等節,無以擧行云矣。莫重之地,有此虎患,極爲驚心,卽令該軍門,發送砲手,期於獵捉事,分付,何如?傳曰,允。
金炳冀,以訓鍊都監言啓曰,敬陵·昌陵·明陵·翼陵·弘陵·順懷墓局內有虎患,令該軍門獵捉事,自禮曹草記,允下矣。本局善放砲手五十名,將校率領,卽爲發送之意,敢啓。傳曰,知道。
庚戌正月初五日申時,上御熙政堂。召對入侍時,參贊官洪祐喆,原任直閣趙然興,侍讀官李秉珪,檢討官姜㳣,記事官任應準·趙秉學·成載瑗,各持小學第三卷,以次進伏訖。上曰,史官分左右。上開卷,上曰,上番讀之。秉珪讀自曾子曰以能,止右明倫。上曰,文義奏之。秉珪解釋章句訖,〈奏〉曰,以能問於不能,則其功效推及於下四段,故魯論有不恥下問之訓,商書有好問則裕之誥。顔子以亞聖,尙從事於斯,則曾子稱美之矣,伏願體念於下問好問之義焉。上曰,下番讀之。㳣讀自孟子曰伯夷,止門啓而出。上曰,文義奏之。㳣解釋章句訖,〈奏〉曰,武城,不過魯一下邑,而爲政之道,孔子先問其得人,子游又能得澹臺滅明,故武城之政化大行,絃歌洋洋,孔子聞而喜之。一邑猶然,況乎人君之治國也哉?堯·舜之聖焉,而必得皐·夔·稷·契而治天下,商周之盛焉,而亦得伊尹·呂尙而王業興。人君爲政,莫大於得人,伏願體念焉。上曰,參贊官讀之。祐喆讀自南容三復白圭,止其由也與。上曰,文義奏之。祐喆解釋章句訖,〈奏〉曰,抑詩有白圭之玷,尙可磨也,斯言之玷,不可爲也之語,玷者缺也,圭之缺可磨,而言之缺不可爲,故南容三復斯語,深有愼言之志,此所以孔子之以兄子妻之也。弊縕袍,卽衣之弊壞者也,能與服狐貉之衣者,同立而無恥心,則其志不在溫飽,可知矣。然興曰,蓋衣之賤者,莫如弊袍,裘之貴者,莫如狐貉,則喜其貴而惡其賤,人之常情,而仲由勇敢過人,不以外物移其心,故與之同立而亦不爲恥,此夫子所以稱之也。夫子曰,士志於道而恥惡衣惡食者,不足與議。卽此義也。㳣曰,子路勇於爲善,而不以富貴動其心,故孔子稱美之,而晏嬰之賢,亦有一狐裘三十年之儉矣。上曰,閣臣讀之。然興讀自鄭子臧出奔宋,止不稱也夫。上曰,文義奏之。然興解釋章句訖,〈奏〉曰,子臧以出奔之迹,爲此華侈之冠,自速其禍,烏可免不稱之譏乎?在昔先王之製法服也,深有其意,爲冠而莊其首,爲履而重其足,衣裳襜如,劍珮鏘然,所以防其躁,故曰儼然,人望而畏之。然只服先王之服,而不行先王之德,則服何益焉?齊景公問於晏嬰曰,吾服聖人之服,居聖人之室,則諸侯其至乎?晏嬰曰,法其節儉則可,法其服則無益也。三王不同服,非以服而致諸侯,誠于愛民,果于行善,天下懷其德而歸其義。此不過伯國君臣,而其言如此矣。況明王哲辟,服先王之服,而儼然人望,行先王之政而使民懷德歸義,則此稱其服也。伏願此等處,益加體念焉。上讀至君子不徑,曰,高柴可謂賢乎?㳣曰,行不由徑,固善矣,而此乃平常時可行。若上章澹臺滅明則可,以子羔當患難時,猶守此義,則未爲得中也。以孔子之聖,而猶微服過宋,則子羔之事,未免過中,故朱子亦論其未盡善處矣。然興曰,此言啓蟄不殺方長不折者,甚好矣。昔程子聞哲宗漱水避蟻曰,願陛下推此心,以及四海。蟻雖微物,可見仁愛之心,故有此寓警也。一日講罷,見哲宗憑檻折柳曰,方春發生,不可摧折。此亦微事,恐有傷閼之慮,故又此進諫矣。高柴之不殺不折,亦由於仁心之藹然,則其所親炙於聖人之門,薰陶德性者,固可見矣。古之賢人,格其君,學其師者,蓋因至微至細之物,推及至大至公之心。況王者,萬化之原,仁者,四端之首也。以四端之首,興萬化之原,則天下一日而歸於仁矣。上自曾子曰以能,至不稱也夫,通讀三遍訖。上曰,衛輒事,何如也?㳣曰,蒯聵得罪於其父靈公而見逐,及公薨,國人立輒爲君。於是,晉納蒯聵,而輒以子拒父,此天理人倫之大變怪也。然興曰,孔子必也正名之論,政爲衛輒事也。上掩卷,命史官就座。仍命退,諸臣以次退出。
上在昌德宮。停常參·經筵。
孝定殿春享大祭親行後,大殿·大王大妃殿,王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
大駕詣宗廟入齋室後,藥房·內閣·政院·玉堂口傳問安。答曰,知道。
大王大妃殿·王大妃殿·大妃殿遣承旨問安。答曰,知道。展謁還入齋室後,藥房·內閣·政院·玉堂口傳問安。答曰,知道。
仍詣景慕宮入齋室後,藥房·內閣·政院·玉堂口傳問安。答曰,知道。
展拜還入齋室後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
金炳冀啓曰,司僕寺內乘來言,捲簾·毛帳,取稟。傳曰,捲三面,毛帳爲之。
傳于金炳冀曰,侍衛軍兵毛具,從便爲之。
傳于朴齊憲曰,禮房承旨馳詣受香諸處,奉審摘奸以來。
洪祐喆啓曰,臣以大王大妃殿·王大妃殿·大妃殿問安進去,下直之意,敢啓。傳曰,知道。
趙然興啓曰,卽者義禁府都事來言,今日動駕時衛外鳴錚罪人洪在斗等五名,移送秋曹云矣,敢啓。傳曰,知道。
以平安監司趙斗淳狀啓,義州府民家失火事,傳于趙然興曰,民家失火,聞甚驚慘。元恤典外,別加顧助,結搆奠接之方,廟堂措辭,分付。
傳于朴齊憲曰,發遣吏郞,諸執事淸齋與否,摘奸以來。
金輔根,以吏曹言啓曰,社稷祈穀大祭終獻官前參判鄭德和,時無職名,令該曹口傳付軍職,何如?傳曰,允。
兵曹口傳政事,護軍單鄭德和。
朴齊憲,以奎章閣言啓曰,大駕今已還宮,守宮檢校直閣金始淵,依定式減下,何如?傳曰,允。
孝定殿春享大祭親行敎是時,亞獻官左議政金道喜,終獻官永明尉洪顯周,贊禮禮曹判書成遂默,典祀官奉常正白宗杰,執禮副應敎申泰運,執尊副司果朴啇壽,大祝修撰南秉吉,祝史正言李在聞,齋郞副司果黃鍾顯,盥洗位禮曹正郞邊亨淳,兵曹正郞申學典,爵洗位兵曹正郞李冀禎,禮曹佐郞李東韻,亞終獻官盥洗位兵曹佐郞鮮于澲,贊者引儀玄鈺,引儀李亨植,謁者兼引儀高鎭鶴,兼引儀洪宜悳,贊引假引儀李相璡,假引儀李民沼,祭監監察趙崇祖·玄鎭默。
庚戌正月初六日子時,上詣孝定殿。春享大祭親行入侍時,行都承旨金輔根,行左承旨洪祐喆,右承旨金炳冀,同副承旨趙然興,記事官金永秀·任應準·趙秉學·成載瑗,提學金左根,直提學金大根·趙秉駿,檢校直閣鄭㝡朝,檢校待敎金輔鉉,原任待敎尹滋悳,待敎李秉文,以次侍立。時至,通禮跪啓請出次,上具衰服,出齋殿門,入魂殿門詣褥位。引儀唱俯伏哭,上俯伏哭。引儀唱止哭·興·四拜,上止哭·興·四拜。引儀唱三上香,上詣香案前三上香。引儀唱執瓚灌地·執幣獻幣,上灌地獻幣。引儀唱執爵·獻爵,上獻爵訖,降復位。亞獻官左議政金道喜,終獻官永明尉洪顯周,以次獻爵訖。引儀唱俯伏哭,上俯伏哭。引儀唱止哭·興·四拜,上止哭·興·四拜。贊禮導殿下詣望燎位,贊禮跪啓禮畢,仍導殿下還齋殿。諸臣以次退出。
庚戌正月初六日辰時,大駕詣太廟展謁,仍詣景慕宮。展拜擧動入侍時,行都承旨金輔根,行左承旨洪祐喆,右承旨金炳冀,右副承旨沈敬澤,同副承旨趙然興,記事官金永秀·任應準·趙秉學·成載瑗,提學金左根,直提學金大根·趙秉駿,檢校直閣鄭㝡朝,直閣金德根,檢校待敎金輔鉉,待敎李秉文,以次侍立。時至,通禮跪啓外辦,上具布裹翼善冠·布袍·布裹烏犀帶·白皮靴,乘輿出宣化門。藥房提調李憲球,副提調金輔根進前奏曰,早朝勞動,聖體,若何?上曰,一樣矣。仍出協陽門,至延英門外,通禮跪啓請降輿,上降輿步過。通禮跪啓請乘輿,上乘輿,由肅章門,至仁政門外。通禮跪啓請降輿乘輦,上降輿乘輦,由進善門,出敦化門。通禮跪啓請進發,至宗廟大門外,通禮跪啓請降輦乘輿,上降輦乘輿,至齋室門外。通禮跪啓請降輿,上降輿入齋室。展拜時至,通禮跪啓請出次,上改具翼善冠·無揚黑團領·素玉帶·黑皮靴以出,步詣至東神門外。炳冀進前奏曰,侍衛軍兵,使之來待西神門外乎?上可之,賤臣承命出傳。通禮導殿下入就板位西向立,引儀唱鞠躬四拜·興·平身,上鞠躬四拜·興·平身。仍詣殿內,各室奉審訖。命戶禮堂入侍,賤臣承命出傳,與戶曹參議金漢淳,禮曹判書成遂默,同爲入侍。上奉審第十五室玉冊寶訖,仍出西神門,步詣入永寧殿東神門。通禮導殿下入就板位西向立,引儀唱鞠躬四拜·興·平身,上鞠躬四拜·興·平身。仍詣殿內,各室奉審訖,還出東神門外。領議政鄭元容,判府事權敦仁,左議政金道喜,判府事朴晦壽進前奏曰,日吉辰良,展謁禮成,上而祖宗悅豫,下而萬姓歡洽,臣等伏不勝慶忭之忱。侵早勞動,聖體,若何?上曰,一樣矣。道喜奏曰,此去齋室稍間,乘輿,似好矣。上曰,置之。仍步還齋室。少頃,通禮跪啓外辦,上改具布裹翼善冠·布袍·布裹烏犀帶·白皮靴,出齋室門外。通禮跪啓請乘輿,上乘輿出廟門外。通禮跪啓請降輿乘輦,上降輿乘輦。通禮跪啓請進發,至景慕宮大門外,通禮跪啓請降輦乘輿,上降輦乘輿,至齋室門外。通禮跪啓請降輿,上降輿入齋室。展拜時至,通禮跪啓請出次,上改具翼善冠·無揚黑團領·素玉帶·黑皮靴以出。通禮導殿下入就板位,引儀唱鞠躬再拜·興·平身,上鞠躬再拜·興·平身。仍詣廟內奉審,仍詣望廟樓就板位。引儀唱鞠躬四拜·興·平身,上鞠躬四拜·興·平身。仍入室內,命閣臣展奉三朝御眞奉審,捲奉訖,還御齋室。少頃,通禮跪啓外辦,上改具布裹翼善冠·布袍·布裹烏犀帶·白皮靴,出齋室門外。通禮跪啓請乘輿,上乘輿至宮門外。通禮跪啓請降輿乘輦,上降輿乘輦。通禮跪啓請進發,至宗廟洞口,通禮跪啓請降輦,上降輦步過。通禮跪啓請乘輦,上乘輦,至敦化門外回輦,命貢市堂上率貢市人入侍。炳冀進前奏曰,〈請〉出標信開作門。上曰,以已下標信擧行,可也。貢市堂上趙鶴年,率貢市人入侍奏曰,捧所懷爲二十五張矣。以授炳冀,炳冀奏曰,諸貢人所懷已盡捧矣,何以爲之乎?上曰,竝下政院,可也。仍還入敦化門,由進善門,至仁政門外。通禮跪啓請降輦乘輿,上降輦乘輿,入肅章門,至延英門外。通禮跪啓請降輿,上降輿步過。通禮跪啓請乘輿,上乘輿入協陽門,命出標信解嚴,仍入宣化門還內。諸臣以次退出。
上在昌德宮。停常參·經筵。
洪祐喆啓曰,行大司憲金景善,執義任百能,掌令金觀孝,持平洪仁秀在外,掌令金輔鉉,持平孟魯述呈辭,監察茶時之意,敢啓。傳曰,知道。
又啓曰,來十一日,朝參日次,而元陵忌辰祭齋戒相値,頉稟之意,敢啓。傳曰,知道。
趙然興啓曰,來十一日,輪對日次,而元陵忌辰祭齋戒相値,頉稟之意,敢啓。傳曰,知道。
又啓曰,來十一日,專經文臣殿講日次,而元陵忌辰祭齋戒相値,頉稟之意,敢啓。傳曰,知道。
傳于趙然興曰,禮房承旨馳詣社稷,奉審摘奸以來。
朴齊憲啓曰,臣齊憲依定式進詣香室,奉審香祝樻·祝板·袱子,則精潔之意,敢啓。傳曰,知道。
金炳冀啓曰,臣炳冀,今日入直禁軍戎器點考進去,下直之意,敢啓。傳曰,知道。
又啓曰,臣依定式進詣仁政殿月臺,入直禁軍戎器點考,則無頉,仍以傳敎內辭意勞問,則亦皆好在云矣,敢啓。傳曰,知道。
趙然興啓曰,卽者檢閱趙秉學,以其親病,陳疏徑出,原疏以社稷祈穀大祭齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。原疏捧入。
又啓曰,左右史不可不備,別兼春秋閔致庠·徐翼輔·南秉吉,竝卽牌招,推移入直,何如?傳曰,允。
傳于洪祐喆曰,都承旨許遞,前望單子入之,待下批,牌招察任。
承旨前望單子入之,李圭祊落點。
注書金永秀病,代以黃仁夏爲假注書。
傳于沈敬澤曰,召對爲之,坐直承旨同爲入侍。
傳于趙然興曰,自明日進講爲之。
傳于趙然興曰,吏曹參判有闕之代,前望單子入之。
吏曹參判前望單子入之,金鍏落點。
洪祐喆啓曰,全羅左水使鄭夏應,移拜兵使,有除朝辭赴任之命矣。密符則以前所受仍佩,諭書則安寶,使院吏齎傳,何如?傳曰,允。
以別兼春秋閔致庠·徐翼輔·南秉吉牌不進罷職傳旨,傳于趙然興曰,只推。
趙然興,以吏曹言啓曰,肇慶廟令洪敬燮,成均館典籍姜冕奎·權應夔,俱以身病,呈狀乞遞,竝改差,何如?傳曰,允。
又以成均館同知館事大司成意啓曰,今正月初七日,儒生上旬輪次,當爲設行,而大提學趙斗淳在外未肅拜,限內不得爲之之意,敢啓。傳曰,知道。
洪祐喆,以都摠府言啓曰,今日入直內三廳武兼禁軍及軍兵等,當爲中日習射技放,而社稷祈穀大祭齋戒相値,不得設行之意,敢啓。傳曰,知道。
又以都摠府言啓曰,副摠管金翰喆,以司僕寺兼內乘,今日私調馬進參事,晝仕出去之意,敢啓。傳曰,知道。
又以禁衛營言啓曰,本營軍色從事官金德根,身病甚重,勢難察任,今姑改差,何如?傳曰,允。
又以御營廳言啓曰,本廳哨〈官〉李基元,身病甚重,勢難察任,改差,何如?傳曰,允。
又以刑曹言啓曰,昨日動駕時,中部良人李根秀,濟州幼學洪在斗,良人金穎黔,忠州幼學金聖雨,光州幼學李東純,擊錚於衛外,而凡城內動駕時,通雲橋·惠政橋·把子橋三處外,一竝勿施事,曾有受敎定式矣。今此鳴錚,俱在處所之外,依例勿施之意,敢啓。傳曰,知道。
檢閱趙秉學疏曰,伏以臣輇材蔑識,猥叨名選,邃禁持綾,洪造已濫於涯分,邇列簪筆,耿光欣依於咫尺,心乎榮感,私何敢言,而卽接家信,臣父始患輪感之症,近因日候之不適,挾痰闖肆,一倍添劇,家僮踵至,促臣歸視,自聞此報,方寸焦灼,玆不得不忙陳短章,徑出脩門。伏乞聖慈,俯垂鑑諒,仰稟東朝,亟遞臣見帶史銜,俾便救護,仍治臣擅離之罪,以昭法紀焉。臣無任云云。答曰,省疏具悉。爾其勿辭救護。
庚戌正月初七日申時,上御熙政堂。召對坐直承旨同爲入侍時,參贊官沈敬澤,侍讀官朴昇壽,檢討官李興敏,待敎李秉文,假注書黃仁夏,記注官金大鉉,記事官成載瑗,各持小學第三卷,同副承旨趙然興,以次進伏訖。上曰,史官分左右。上開卷,上曰,上番讀之。昇壽讀自公父文伯退朝,止未之聞耶。上曰,文義奏之。昇壽解釋章句訖,曰,文伯欲慰其母之勞於績也,而敬姜憂文伯之恃貴而驕,敎以勤勞之意,人情莫不好逸而惡勞,然常人愛子以逸,賢人愛子以勞,至若敬姜則非但勤婦之職,嚴子之敎,乃以使僮子備官而未之聞爲言者,可見其憂國之誠,而欲其以勤勞事君也,亦可謂忠矣。夫逸者,雖民庶所當戒者也,況人主之摠萬機乎?是故,益之戒舜曰,罔遊于逸。周公之訓成王曰,君子所其無逸。惟殿下懋哉懋哉。上曰,下番讀之。興敏讀自居吾語汝,止莫不嚮義勞也。上曰,文義奏之。興敏解釋章句訖,曰,思字之義,思儉約之謂,而卽善心所由生也。蓋貧賤者必多勤勞,富貴則易致安逸,而勞之效嚮義,逸之害爲淫,此敬姜所以戒責其子,而丁寧申複者也。伏願此等處,深加省察焉。上曰,參贊官讀之。敬澤讀自是故王后,止古之制也。上曰,文義奏之。敬澤解釋章句訖,曰,此章皆敬姜戒子之言,而別無敷衍之義也。上曰,玄紞,何謂也?敬澤曰,玄紞,卽冠之前後所垂者也。上曰,何冠而前後有垂者也。敬澤曰,冠是冕旒也。上曰,社而賦事,何義也?敬澤曰,春日社祭之時,則各賦其農桑之事也。上曰,閣臣讀之。秉文讀自吾冀而朝夕,止賢哉回也。上曰,文義奏之。秉文解釋章〈句〉訖。上曰,樂字,何義也?秉文曰,樂道之樂字矣。一簞食一瓢飮,在陋巷,人所不堪其憂,而顔子居之,樂在其中,孔夫子以賢哉回也,再言而深歎之也。上,自公父文伯,至賢哉回也,通讀四遍訖。上掩卷,敬澤起伏奏曰,臣戶房而無公事,代房工房而亦無公事矣。然興起伏奏曰,臣禮房而無公事,代房推考房亦無公事,代房吏房有公事一度,軍士房有公事四度矣。因讀奏禁衛營草記從事官金德根改差事,御營廳草記哨官李基元改差事訖。上命書允字,然興書允字讀奏,又讀奏咸鏡監司臣朴永元狀啓疏批祗受事,黃海監司臣徐戴淳狀啓水營歲抄上送事,黃海水使臣李基碩狀啓歲抄成冊上送事訖。上命書判付,然興書判付讀奏訖。上曰,史官就座。仍命退,諸臣以次退出。
上在昌德宮。停常參·經筵。
金炳冀啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
趙然興啓曰,左右史不可不備,別兼春秋閔致庠·徐翼輔·南秉吉,旣有只推之命,竝卽牌招,推移入直,何如?傳曰,允。
傳于趙然興曰,今當是年,愴感何極?明日遣東寧尉,仁陵奉審以來。
備忘記,西北僉使尹德允,老江僉使金之晦下直,各長弓一張,長箭一部,片箭一部,筒兒一箇賜給。
注書任應準病,代以李翔峻爲假注書。
傳于趙然興曰,進講入侍。
李圭祊啓曰,吏曹郞廳來言,兵曹判書有闕,政事,取稟。傳曰,政官牌招,開政。
又啓曰,吏曹判書李憲球,參判金鍏,參議李㘾牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,待明朝一體牌招。
沈敬澤啓曰,行大司憲金景善,執義任百能,掌令金觀孝,持平洪仁秀在外,掌令金輔鉉,持平孟魯述牌不進,監察茶時之意,敢啓。傳曰,知道。
以司諫李鼎信,掌令金輔鉉,持平孟魯述牌不進罷職傳旨,傳于趙然興曰,只推。
以別兼春秋閔致庠·徐翼輔·南秉吉牌不進罷職傳旨,傳于趙然興曰,只推。
兵曹,及第朴聖得今加折衝,武科回榜人,依定式加一資。
李圭祊,以吏曹言啓曰,陳賀接慰官尹堉,以其身病,呈狀乞遞,改差,何如?傳曰,允。
沈敬澤,以宣惠廳言啓曰,昨年劃下湖南新舊災爲一萬四千一百餘結,湖西新災與丙申還錄舊災爲一萬四千三百餘結矣。參考前摠,已多減分之例,兩湖營官需各樣價,依前減分,京畿·海西則自今年解分磨鍊之意,敢啓。傳曰,知道。
又以訓鍊都監言啓曰,頃因禮曹捉虎草記,發遣砲手,使之行獵矣。昌陵主峰近處,小豹虎一頭捉得,故謹此封進,而捉虎將卒,考例施賞,仍爲行獵之意,敢啓。傳曰,知道。
又以御營廳言啓曰,本廳把摠申命浹,身病甚重,勢難察任,改差,何如?傳曰,允。
兵曹判書尹定鉉疏曰,伏以日月不居,歲籥載新,孝定殿春享奄過,仰惟哀慕益復靡逮,而太廟閟宮,肇擧祗謁之禮,聖孝彌光,回鑾萬安,帀域含生,普切慶祝。臣於前冬,猥陳情病之實,得蒙遞解之旨,曾未數日,復授前職,臣於是,感造化之曲成,頌恩澤之偏厚,如新受賜,卽起膺命,此非力可堪而病有勝也。臣子分義,直不敢復言情私耳。臣之冒據恰爲周歲,而再經大政,藉使臣剛强勤勵,能勝其任,猶不宜若是支離,況以百無肖之姿,久於萬不當之職,每一擧擬之際,案簿占名,茫無所識,循次定格,亦多有誤,量才擇人,尤非可論。向於前席,伏奉簾敎之諄複懇至,而不能對揚其萬一,臣之死罪,何以自贖?且臣宿病,添劇於觸冒疲竭之餘,寒熱交作而支體如碎,寢啖俱損而營衛自鑠,耳目幾成聾瞽,語言必致顚錯,以是病而行是職,萬萬無是理也。若蒙優閒之暇,亟試調治之方,庶幾有差康之日矣。上天至仁,澤及微物,使麋鹿得安其野性,螻蟻獲保殘命,是臣區區血祝也。玆敢不避煩瀆之誅,悉暴切至之懇,冒陳嚴廬之下。伏乞聖慈,察臣愚衷,哀臣實病,仰稟東朝,特許鐫免,以便公私,不勝幸甚。臣無任云云。答曰,省疏具悉。所請依施。
庚戌正月初八日辰時,上御熙政堂。進講入侍時,講官李若愚,參贊官趙然興,侍讀官朴昇壽,假注書黃仁夏,記事官崔致權,記事官成載瑗,各持小學第三卷,以次進伏訖。上曰,史官分左右。上誦前受音一遍,上開卷,若愚讀自士冠禮始加,止右明衣服之制。上曰,文義奏之。若愚解釋章句及集說集解,至三加章。上曰,皆父母戒子之言乎?若愚曰,昏禮所稱,是父母戒子之言,而此章,卽賓之祝辭也。上曰,論語以下,皆孔子之事乎?若愚曰,然矣。上曰,凡人之有志於衣食者易,而有志於道者難矣。若愚曰,果如聖敎矣。上讀新受音十遍。上曰,文義以次陳之。若愚曰,此章皆冠禮賓祝之辭,而特以成德受福,反覆而屢致意焉。蓋人情之最所欲者,壽考福祿,而壽福之來,專由於成德,德之成則福祿自至矣。以士庶之微賤猶然,矧乎在人君之位乎?惟殿下上承宗祧,下臨億兆,實爲成德受福之基,而德不自成,亶在乎仰法古聖人嘉言善行也。今日講筵,摭採群言,儀式嘉謨,孜孜不已,則此豈非成德受福之根柢乎?伏願體念而勉勵焉。昇壽曰,三加之禮,今亦有行之者,其禮蓋重矣。始加祝曰,棄爾幼志,順爾成德,修其內也。再加祝曰,敬爾威儀,淑愼爾德,內外交修也。三加祝曰,兄弟具在,以成厥德,雖言其兄弟湛樂之意,而蓋人於孩提之時,天性之愛不衰,旣冠而後,或慮其友恭漸減,故特擧兄弟而言之,責以成人之道者,深且遠矣。以三章統言之,俱爲頌祝之辭,而細究其旨義所在,則一節深一節矣。伏願此等處,罔或驟看,而益加澄省焉。然興曰,講官所奏甚好矣。臣無敷衍仰奏者,而三加皆言德字,繼言壽福,則德之爲壽福之本,明矣。夫君子服以飾容,容以象德,是以有其服,必有其容,有其容,必有其德。詩曰,彼其之子,不稱其服,服之不稱,惟無德也。若是者君子恥之,人能知此義,則亦可以重其冠矣,知重冠則可以知自重矣,知自重則可以進於成德矣。且德有三達,知仁勇,是也。明足以燭理,然後謂之知,不然則知之不精,理足以勝私,然後謂之仁,不然則行之不篤,氣足以配道義,然後謂之勇,不然則所知而行者,半道廢矣。伏願殿下,於此等文義,益加詳察焉。上掩卷,諸臣皆掩卷。上曰,史官就座。仍命退,諸臣以次退出。
上在昌德宮。停常參·經筵。
金炳冀啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
又啓曰,左副承旨朴齊憲,今日不爲仕進,卽爲牌招,何如?傳曰,允。
趙然興啓曰,左右史不可不備,別兼春秋閔致庠·徐翼輔·南秉吉,旣有只推之命,竝卽牌招,推移入直,何如?傳曰,允。
傳于趙然興曰,進講入侍。
傳于趙然興曰,吏判有闕之代,前望單子入之。
以平安監司趙斗淳狀啓,殷山縣監朴齊璿,暗行御史今已封庫,爲先罷黜事,傳于趙然興曰,令該曹口傳,各別擇差,催促下送。
以京畿監司金箕晩狀啓,安城郡民家失火事,傳于朴齊憲曰,民家失火,聞甚驚慘,元恤典外,別加顧助,結構奠接之方,廟堂措辭分付。
吏曹判書前望單子入之,趙冀永落點。
兵曹口傳政事,大護軍單李憲球。
吏曹口傳政事,以閔泳緯爲殷山縣監。
傳于趙然興曰,明日進講停。
朴齊憲啓曰,新除授兵曹判書李嘉愚,卽爲牌招,傳授命召,何如?傳曰,允。
又啓曰,行大司憲金景善,執義任百能,掌令金觀孝,持平洪仁秀在外,掌令金輔鉉,持平孟魯述牌不進,監察茶時之意,敢啓。傳曰,知道。
以司諫李鼎信,掌令金輔鉉,持平孟魯述牌不進罷職傳旨,傳于朴齊憲曰,只推。
以吏曹參議李㘾牌不進罷職傳旨,傳于趙然興曰,只推。
趙然興啓曰,吏曹參議李㘾,旣有只推之命,與新除授判書趙冀永,一體牌招,何如?傳曰,允。
傳于趙然興曰,吏曹參判疏批已下,卽爲牌招。
有政。吏批,行判書趙冀永未肅拜,參判金鍏進,參議李㘾牌招不進,同副承旨趙然興進。啓曰,行判書趙冀永未肅拜,參議李㘾牌招不進,小臣獨政未安,何以爲之?敢稟。傳曰,仍爲之。以李嘉愚爲兵曹判書,南獻敎爲戶曹參判,李輝承爲工曹參議,金左根爲藝文提學,金宗煥爲肇慶廟令,李漢永爲典籍,李㢸榮爲監察,成鎭珏爲德陵直長,盧秉奎爲順康園守奉官,養賢奉事單金基周,綾州牧使金鎭華,興海郡守李鼎鎬,前郡守李亮熙,萬頃縣監姜鎭午,前縣監李孺虎,已上今加通政,加資事,承傳。
兵批,判書未差,參判任百經入直進,參議李病,參知沈敦永病,左副承旨朴齊憲進。寅火堡權管朴元根,大護軍尹定鉉,護軍金輔根·李孝淳·姜忠求,副護軍李公翼·李敎英·朴龍九·姜繼遇,副司果鄭基轍,以上竝單付。
吏批,再政。李憲球爲右參贊,李嘉遇爲軍器提調,李種植爲氷庫別提,崔鶴遠爲純陵奉事,訓鍊都監提調李嘉遇,禁衛提調李嘉愚,御營廳提調李嘉愚,養賢主簿李漢永,以上竝單付。
兵批,再政。副護軍李孺虎·李亮熙,以上竝單付。
朴齊憲啓曰,明日次對,諫院無進參之員,事甚未安。除在外·未署經外,呈告人員,待開門牌招,何如?傳曰,允。
以吏曹參議李㘾再牌不進罷職傳旨,傳于趙然興曰,只推。
以別兼春秋閔致庠·徐翼輔·南秉吉牌不進罷職傳旨,傳于趙然興曰,只推。
趙然興,以內醫院都提調意啓曰,提調吏曹判書李憲球,本職旣已許遞矣。令該曹口傳付軍職,以爲明日問安進參之地,何如?傳曰,允。
朴齊憲,以訓鍊都監言啓曰,昌陵主峰近處,小豹虎一頭捉得後,仍爲行獵矣。明陵靑龍近處,小豹虎一頭,又爲捉得,謹此封進,而捉虎將卒,考例施賞,仍爲行獵之意,敢啓。傳曰,知道。
又以訓鍊都監言啓曰,本局局別將李濟道,身病猝重,勢難察任,改差,何如?傳曰,允。
吏曹判書李憲球疏曰,伏以太歲載新,聖慕彌切宅憂,初元擇吉,宸誠祗伸於廟謁,愴廓之餘,觀祝惟均。仍伏念臣顧以庸陋,素乏藝能,前後踐歷,罔非踰濫,而至於見職,尤知其萬不近似,始也懇免,未蒙恩諒,聖念實出於試可,私分每懼於屢瀆,黽勉承膺,居然六朔于玆矣。一任憒劣,已試蔑效,此乃聖鑑之所悉燭也。臣於是滿心惶忸,若無所容,今又大政已過,而瘡疣益著,由限亦滿,而虛縻愈悚,自分駑力之莫逮,殆同驢技之止此,若復貪戀榮祿,徒藉恩庇,因仍蹲據,以妨賢路,則臣心憂懼,已無可言,而揆以朝政,亦豈不太涉苟且哉?況銓家之視京察,便是瓜限,則鞶帶之褫,宜不待於終朝,而且臣楡景已迫七耋,蒲質又抱多病,昨冬以來,痰痺爲祟,腰脊脚部之間,流注牽痛,奄奄然若將垂盡,而公役荐疊,雖不得不彈束趨進,元氣澌鑠,客肆重闖,咳喘宿症,一倍越劇,至於食飮全阻,惟以藥餌是賴,自顧病形,實非時日可瘳,以此見狀,無望動作,屢度政牌之下,輒事違傲,尤增罪戾,悶隘之極,玆敢不避煩猥,略暴衷懇。伏乞聖慈,察臣不稱之實,諒臣難强之狀,仰稟東朝,亟解臣冢宰之任,俾重務無曠,微分獲安,千萬幸甚。臣無任云云。答曰,省疏具悉。所請依施。
吏曹參判金鍏疏曰,伏以孝定殿春享奄過,聖慕冞切於罔極,廟宮展拜載成,宸誠克伸於追遠。仍伏念臣才具則無當於左右,年紀則遽及於衰謝,揣分知足,疎拙自守,千萬不自意,亞銓新命,有隕自天,臣於是,惝怳驚凜,歷日靡措。夫國有六部,天官爲重,佐貳之席,亞於冢宰,論其職則專管用人,而用人之地,與冢宰,參其判焉,則心公眼明,權衡人物,激濁揚淸,維持世道,不獨爲冢宰之責而已矣。此所以歷數近久,居是職者,必一世之選也,何嘗有如臣無似而濫叨者哉?臣之儱侗,不堪任使於百執事之末,已蒙聖鑑之所俯燭,而今忽拔之於時髦之外,畀之以要顯之任,臣誠莫曉其所以也。噫,臣門闌單寒,器識淺短,而偏荷我聖朝洪恩,濫躋宰列,前後歷揚,罔非踰分,每日循省,怵然爲懼,至於要官顯職,是豈臣夢寐攸到乎?臣雖至愚,亦嘗聞古人事君之道矣。事君之道,去就是重,去就之義,量力爲大,臣之所量,亦已審矣。且臣於曩時,雖經三銓,而今臣所叨,比三銓,地愈隆而責愈大,其何敢不揆不稱,冒據非據乎?臣身狼狽,猶屬細故,其爲累於則哲之明,當如何哉?開政有命,召牌儼臨,義當竭蹶,而參倚思量,終無以爲進身計,玆敢據實仰籲。伏乞聖慈,俯賜鑑諒,仰稟東朝,卽許遞改,使公器無褻,私分獲安焉。臣無任云云。答曰,省疏具悉。卿其勿辭行公。
庚戌正月初九日辰時,上御熙政堂。進講入侍時,講官李若愚,參贊官沈敬澤,檢討官李興敏,假注書黃仁夏,記事官朴賢楷·成載瑗,各持小學第三卷,以次進伏訖。上曰,史官分左右。上誦前受音一遍訖。上開卷,若愚讀自曲禮曰共食不飽,止不時不食。上曰,文義奏之。若愚解釋章句訓誥。上曰,毋咤食者,當食而咤,則有嫌於鄙惡主人之食耶?若愚曰,然矣。上曰,此皆爲客之禮,而雖在家時,亦當如是矣。若愚曰,然矣。以上文共食共飯觀之,則此必是對人之時也。上讀新受音十遍訖。上曰,文義以次陳之。若愚曰,此一節,皆以飮食之賓主之間少長之際,無不備言飮食之節次,至於鄕黨篇,孔子飮食之節,亦皆歷言而明之,雖若煩瑣,別無深奧,而大凡人之日用最近者飮食,則以切近之飮食,可不敬而有節乎?推此心之一敬,則非徒飮食之間爲然,大而至於立身修德愛親敬長從仕事君,推類旁通,而無不敬矣。爲士者尙如此,矧乎君上之位乎?堯·舜·禹·湯·文·武·成·康,皆古之聖王,而傳授心法,在敬之一字矣。敬者,修德之本,而學問又爲敬之本也。今於講筵,孜孜勤勉,惟以一敬字,深加體念焉。興敏曰,飮食者,人所資爲生,亦云重矣。然而人之爲人,以其有禮義廉恥,此之謂四維也。飮食雖重,若不以四維節之,是乃鄒經所云飽食無敎,則近於禽獸者也。今此飮食諸條,有侍食之禮,有共飯之義,客以礪廉,主以寓恥,飮食之節,於是乎明矣。魚餒之餒,肉敗之敗,別有字義,餒自內出,敗自外入,註見論語矣。色惡不食臭惡不食,先儒之論有之,或以聖人譏恥惡食爲問,而惡食,謂疏食菜羹,非謂如是腐壞之物也。不時不食之義,儘好矣。凡盈天地許多事物,各有其時,而此云不時,卽非其時也。王制有云五穀不時,果實未熟,不鬻於市。註曰,物未成不利人,漢詔所謂穿掘萌芽鬱養强熟之類也,宜乎君子之不食也。古昔聖王之御世出治也,莫不以時爲重,觀於書之敬授人時,易之茂對時,可以推知矣。有若曰,若時順時,如是則物物各遂其性,事事皆得其當,豈不休哉,豈不盛哉?伏願深加體念焉。敬澤曰,今日自止中別無深意,而講官儒臣之言,已爲備奏,臣更無敷衍仰達者矣。上曰,今日所讀,皆言飮食,何?若愚曰,此爲明飮食之節,故專言飮食,上文明衣服之制,故專言衣服也。上掩卷,上曰,史官就座。仍命退,諸臣以次退出。
上在昌德宮。停常參·經筵。
藥房都提調金道喜,副提調李圭祊啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
朴齊憲,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
傳于朴齊憲曰,大臣·備局堂上引見。
傳于朴齊憲曰,筵中大臣,旣言耆社諸臣之事,則此是列聖朝優老之典也。遣曹郞存問,亦賜衣食之資,在外人,令地方官一體擧行,其中知中樞府事徐俊輔,逮事正廟,出入邇密,而至今康健,其進士回榜,又在今年云,事甚稀貴,子壻弟姪中,相當職作窠調用,以示優禮之意。
傳于洪祐喆曰,召對爲之。
朴齊憲啓曰,行兵曹判書李嘉愚牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
又啓曰,行兵曹判書李嘉愚牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
李圭祊啓曰,行吏曹判書趙冀永,參判金鍏,參議李㘾牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,行吏曹判書趙冀永,參判金鍏,參議李㘾再牌不進,推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,竝所當更請牌招,而係是一日三牌,何以爲之?敢稟。傳曰,參議只推,待明朝一體牌招。
李圭祊,以內醫院都提調意啓曰,提調李憲球,今日問安不爲仕進,卽爲牌招,何如?傳曰,允。
又以吏曹言啓曰,今日次對入侍時,未下直守令,不多日內催促下送事,允下矣。自臣曹催促,則安東府使鄭翊朝,通津府使朴性秀,利川府使沈碩奎,密陽府使李源龍,仁同府使吳晉泳,巨濟府使李觀洙,安邊府使姜漢赫,定平府使具洛喜,慈山府使朴鳴載,瑞山郡守李鎭昇,鳳山郡守金,平海郡守李健熙,固城縣令韓容悳,金溝縣令鄭基年,懷仁縣監李奎英,連山縣監申日顯,唐津縣監成載億,陰城縣監權徹仁,魯城縣監尹章善,安義縣監趙章鎬,丹城縣監李彙溥,奉化縣監金禹銖,機張縣監金鼎默,鎭海縣監李厚,長水縣監李象億,高山縣監柳譱,沃溝縣監李演經,康津縣監沈宜元,殷栗縣監趙奎年,康翎縣監金茂根,俱以爲今十三日辭朝云矣,敢啓。傳曰,知道。
朴齊憲,以訓鍊都監言啓曰,昌陵主峰·明陵靑龍近處,小豹虎各一頭捉得後,仍爲行獵矣。敬陵白虎近處,中豹虎一頭,又爲捉得,謹此封進,而連捉三虎之該校論賞,曾有定式矣。捉虎將旗牌官閑良李運鍾,令該曹考例稟處,砲手分等施賞,而連捉之餘,有難遽然撤還,仍爲行獵之意,敢啓。傳曰,知道。
司諫李鼎信,持平孟魯述,副校理李秉珪等啓曰,噫嘻痛矣,書九之罪,可勝誅哉?亂臣賊子從古何限,而窮凶絶悖,未有如裕賊,裕賊之根窩,卽書九庚申一疏是已,其疏之上下屢千百言,閃忽疑眩,莫可摸揣,而指意肯綮,專在於彼固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九而滔天於裕賊,餘波於宜學,顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可泄?世道之憂虞,何日可弭?請書九亟施追奪官爵之典。答三司曰,不允。
司諫李鼎信,持平孟魯述等啓曰,噫嘻痛矣,國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極。主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未泄,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明凶逆嚴討之時,藥院之日記旣已査出,臺臣之緘辭,如是明的,則追奪之當律,不容一刻少緩也,決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未卽頒下,典刑尙稽快施,神人之憤惋,容有極哉?請物故罪人國榮,亟施孥籍之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭見捉文書中不道不滿之說,愈出愈凶,至於外朝不知之言詩句引用之意,而極矣,而末乃以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻痛矣,亂臣賊子何代無之,而豈有如漢祿之窮天地亘古今,至凶至悖,罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦澤破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以快雪君父之讎,少泄臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共載之恥耶?應行之律,不容晷刻少緩。請逆賊漢祿,亟施孥戮之典。噫嘻痛矣,亂臣賊子從古何限,而豈有如龜柱之窮凶絶匿也哉?其許多罪惡許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未快施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以散配之典。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者,謂之向國,而奬拔引汲,如恐不及,異己者,謂之背馳,而擠陷網打,無所不至,於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讎國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者,渠也,龜·祿之絶慝而掩護者,渠也,渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣,其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖說中薰襲,則前後情跡,脗然相符矣。臣等合辭所陳剽竊先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讏言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於正宗大王一初淸明庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬於觀,而主張者鍾秀也,則論其罪犯,有浮於龜·祿·敬·觀,而敬則已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻痛矣,今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙之極惡大憝,雖幸天討略行,王章少伸,尙何足快泄神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則日當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言煽動人心之計,而至於第一子指擬之目,十三日至凶之說,與鍾一,一而二二而一,似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術,逆賊光友,本以鄕曲賤孽,托爲凶徒死士,父事振采,兄事友文,欲輸軍糧,則轉到南陽,凡爲群凶之指使,率皆挺身而樂赴,將臣家將欲火攻,所營何事?店舍綢繆之言,致後丁寧和應,南中兵火之說,延壽爛漫酬酢,卽此數段,已足爲諸賊之眞贓斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未泄。請逆賊友文·光友,加施孥戮之典,致後·延壽,竝施孥籍之典。噫嘻,宜學,以卑微之流,賦憯慝之性,行己則巧佞而善爲狐媚,發跡於陰邪而養成虺毒,屢竊踰濫之職,而睯不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。請正法罪人宜學諸子,亟施散配之典。噫嘻痛矣,自古亂逆何限,而豈有如魯敬之凶譎奰慝蔑倫敗紀者乎?平生伎倆,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得抑情仕宦之說,此何等時?强抑其情,乃敢萌心,公肆發口,自露鬼蜮之情態,莫掩梟獍之腸肚,當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著,故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也。不謹則無將,無將則必誅,其無君無母之心,不道不敬之律,歷萬世而掉脫不得者也。況於今日義理,尤急闡明,而何幸乾道孔昭,天討大行,追奪之律,纔有成命,神人之憤,庶可少泄,而罪止追奪,不足以稱其惡,剖戮跽斬,雖難用於古法,瀦家孥籍,亦自有於彝典。況其凶種餘孽,尙此假息,書所稱殄滅無遺,毋俾易種者,不施於此賊,而將於何施?請追奪罪人魯敬,亟施孥戮之典焉。噫嘻痛矣,亂臣賊子從古何限,而其窮凶極逆,豈有如陽淳者哉?渠以世祿遺裔,蒙被國恩何如,而生得梟獍之性,潛畜虺蝮之毒,敢於哀遑罔極之時,欲逞悖逆至憯之計,指嗾賊晟凶國之類,圖出逆度投疏之擧,其疏中句語,殆有浮於雲·海之逆節,思之膽掉,言之髮豎。渠之綢繆謀議爛漫和應之迹,非但翰模之供,節節指的,復有晟賊之招,一一吐實,面目雖換,腸肚相接,與賊晟逆度,一而二二而一也。惟其狠毒之物,抵賴爲事,竟至於鬼誅先加,三尺之邦憲,終未快伸,一世之輿憤,去而益切,跽斬之刑,雖未得行,尙度已施之律,何可不施於此賊乎?請物故罪人陽淳,亟施孥戮之典。噫嘻痛矣,亂臣賊子從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者,凶謀也。晉鏞家夜會,鍾協處參席,互相酬酢,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻痛矣,世變層生,亂逆何限,而豈有如今番捕廳諸賊之至憯絶悖者乎?噫,彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮,猶輕千剮無惜之罪,至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從而傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎,如許窮凶極惡之妖女逆豎,孰不欲手磔而口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念凶如此賊,妖如此賊,未加肆市之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞燭之矣。又若曰,律後加律,實關格例,臣等竊以謂振古所無之凶賊,何可膠守於格例,使王章未伸,而輿憤莫泄乎?請梟首罪人澤,捕廳勘斷罪人金·河兩女,竝亟施大逆之律。噫嘻痛矣,李承憲之罪,可勝誅哉?渠以韎韋之裔,濫廁文纓之列,理宜恪守本分,折節謹畏,而奈其虺毒成性,梟心莫化,昂然以達官自居,妄欲與士夫相肩,卽其面貌,已非吉祥,究厥心腸,都是忮險,竟至有今番投匭,而無嚴不敬之罪,無所自逃矣。謂人主可誣,則外藉朝臣,而實逼於莫嚴,謂此時可乘,則影備言事而形莫嚴於惎亂,況慈敎所無之句語,無難擅倡而恣宣,一筆句斷,無所顧忌,蓋其擯落之蹤,恒懷怨懟,傾巧之習,積伺時會,雖至於誣聖躬而矯慈旨,在所不恤而然也,處分傳敎中挾雜二字,雖出於大聖人山藪包容之盛,而卽其事而誅其心,是奚但挾雜而已乎?島置之典,米足以懲癉,國言之沸,可驗其公共,況以渠卑微,決知無獨辨之理,則暗地伏莽,嗾囑指使,必欲好亂樂禍,投間嘗試,爲國家無窮之害者,灼然可見,築底盤覈,期翻窩窟,卽靖世敎壹民志之大機會也。何幸鞫覈方張,兩案庶幾畢露,酌處遽降,不過自島移島,一縷尙貸,其可曰國有常憲乎?請旌義縣減死圍籬安置罪人李承憲,更命王府,具法拿鞫,期於得情,明正典刑焉。噫嘻痛矣,亂臣賊子從古何限,而豈有如尹致英·徐相敎者哉?尹致英,卽一疲殘宵小也。賦性本自巧令,行己工於奸黠,跳踉放恣,縱曰俱生,凌轢噴薄,抑亦何習?平生伎倆,不過欺人而黷貨,晝宵揣摩,罔非招權而納勢,護法於秉鉉,而樂蓄禍心,後勁於秉鉉,而竊弄威福,有識憂歎,厥惟久矣。乃至有主張徐相敎之疏,而益見其無所不爲,是可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中,伺察宮闈,顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者,所可忍也乎?是誠雲·海之所不敢道,而窮天地亘萬古所無之逆節也。惟我慈聖殿下,以任·姒之德,兼女堯之聖,母儀一國,五十年于玆矣。凡今日橫目而圓顱戴天而履地者,孰非慈覆中物,而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣。彼誣逼我慈聖殿下之罪人,獨非我大行朝之罪人,殿下之罪人乎?慈聖殿下雖以哀遑之故,而姑靳究竟,殿下其何可一日容貸,滿廷諸臣,其何敢一日而忘君讎國賊也?春秋嚴無將之誅,漢法重不敬之律,夫以窮凶絶悖,如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。噫嘻痛矣,李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃,李應植則遞據戎垣,濫躋卿資,於是乎狼心漸肆,鴟張益甚,醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測,渭橋請間,尙被宋昌之斥,跡渠所謂,合置何辟?申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒,至褻公器,龍斷賤夫,互競市利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭?似此干紀犯分之輩,寔是神人之所共憤,王章之所必討,其在別慝之義,寧緩盤覈之擧?請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。噫嘻,秉鉉之罪,可勝誅哉?狠毒奸黠,咸萃一身,妖惡眩幻,卽其長技,佞辯則林甫之劍蜜,自成心法,夸習則主偃之鼎食,常作口業,平生伎倆,無非戕人而害物,晝宵揣摩,不出嗜利而黷貨,濫躋崇顯而擅行威福,孤負委奇而專事欺蔽,脅制朝廷,詿誤當世,似此負犯,擢髮難數,而至於辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,施推再生之恩,此誠全保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中,事君不以其道,人臣之極罪也。象魏自在,慈旨嚴於鈇鉞,國言如沸,聖批明如日月,是所謂大夫國人皆曰可殺則殺之者也。論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少泄,而慈敎若曰,除非上累君德,必害及生靈,俗習之渝薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂,夫以罪浮稱兵之逆憝,而不施肆市之顯戮,職非大官,而只賜其死者,豈非失刑之大者乎?王章似伸而未伸,輿論似夬而未夬,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳。俱以麤鹵之類,敢生奸濫之習,始以貪饕財貨,而腸肚相連,終焉樹布黨援,而羽翼已成,千妖萬惡,一串貫來,李能權則妖熊至發外貌,禍祟遂作始俑,工於狐媚,行事壹是狡黠,甚若狗盜,公貨無難乾沒,驟進看作分內,濫帶率多格外,論其躬犯,實爲首惡,金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲揜耳。蓋此輩之伎倆,始於趨附不已,末乃跳踉無憚,此誠國朝以來所未有之變怪也。朝威下褻,胡至此極?豈可以韎韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏,請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。答兩司曰,不允。新啓已有處分,勿煩。秉鉉諸子事,不允。
持平孟魯述啓曰,噫嘻痛矣,世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑,而只令秋曹盤覈情節,略加刑訊,旋卽酌處,雖出於大聖人好生之德,豈有亂言不道自服遲晩,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,快正典刑。新除授行大司憲金景善,時在京畿楊州地,執義任百能,時在利川地,掌令金觀孝,時在慶尙道幽谷驛任所,持平洪仁秀,時在黃海道康翎縣任所。請竝斯速乘馹上來事,下諭。答府曰,不允。下諭事,許遞。
司諫李鼎信啓曰,梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售綱打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻痛矣,人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉,幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晩,而生出獄門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,夬正典刑。新除授大司諫姜必魯,時在慶尙道安東地,獻納尹載善,時在京畿長湍地,請竝斯速乘馹上來事,下諭。答院曰,不允。下諭事,許遞。
庚戌正月初十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調金道喜,副提調李圭祊,左副承旨朴齊憲,假注書黃仁夏,記事官趙秉學·成載瑗,待敎李秉文,假注書李翔峻,事變假注書金基周,領議政鄭元容,刑曹判書徐左輔,禮曹判書成遂默,守判府事趙鶴年,工曹判書李鼎信,行大護軍姜時永,同知洪鍾英,行護軍趙秉駿·金輔根·柳相弼·徐相五,行訓鍊院都正李景純,副校理李秉珪,司諫李鼎信,持平孟魯述,以次進伏。醫官金珪·韓相瑚·黃道淳·李琬進伏楹外訖。上曰,史官分左右。道喜進前奏曰,朝氣猶寒,而日候淸明,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,今年卽我純宗大王誕降周甲之年也。殿下孺慕之情,三殿愴慟之思,當復何如?今日臣民之服事而愛戴如昨日,而常所祈祝而顒望者,爲見慶年之重回矣。今則星紀雖周,梧雲浸邈,惟切於戲不忘之思,臣等之無祿不洎之慟,何以形達乎?慈聖掩抑曰,自逢是歲,感舊愴昔之懷,一倍難抑,何以爲辭乎?道喜曰,醫官來待,使之入診乎?上可之。珪等以次診候訖,退伏楹外奏曰,脈候左右三部調均矣。元容曰,向有厭進之症,今則食飮之節如常乎?上曰,日來則如常矣。上曰,醫官先退。大王大妃殿曰,次對爲之。元容曰,今日卽我殿下龍德承天鳳曆紀元之月正上旬也。進德修業,自今日始,發政施仁,自今日始,諴小民祈永命,自今日始,環域蒼生,攢手而祈頌者,實基萬億無疆之休,而臣以惓惓憂愛之忱,敢效先哲規勉之語,庸備新歲禱祝之辭,惟殿下垂察焉。聖上踐位之日,我太母殿下以愛民二字,書授於聖上,聖上拜而受之,此二字,卽五福之本,而百祿之源也。昔宋太祖密問國祚綿遠之術於華山隱者,以愛民二字書進,此言質聖無疑,民爲王者之天,天無常親,惟民是視,天視自我民視,天聽自我民聽,民之所欲,天必從之,故哲辟懿后知其然也。使此心無一日不在於民,一衣一飯,必思民力,一政一令,必察民情,撫之如赤子,煦之如陽春,賙窮乏而蠲徭稅,伸冤枉而省刑罰,興利祛害,安生樂業,衆心歡浹,和氣致祥,詩所云宜民宜人,受祿于天,干祿百福,子孫千億者也。此固迓續景命之元符,而人主之所常勉者,亦惟曰保嗇聖躬也,亦惟曰成就聖學也。保嗇之方,不惟在於愼起居節飮食耳,遠奢靡而崇儉樸,存敬畏而戒逸欲,心志和平,氣血順調,精神蘊而腠理堅實,眞元充而肢體康彊,此所謂正心爲養生之術,可以壽考萬年者也。聖學之要,不獨在於辨章句勤誦習耳。索要探緊,博問審思,勿忘勿助,優游涵泳,多畜前言往行,體驗而躬行,則罔覺厥脩,而自臻於高明之域矣。此三條,卽程子所訓爲國而至永命,修養而至延年,爲學而至聖人者也。猗我正廟朝,常愛程子此言,書壁省覽,今臣敷衍仰奏,出於區區至祝。伏願殿下,深契而力行之,使一國臣民詠德化之隆,而頌福祿之昌盛焉。上曰,前後陳勉,以寡昧,雖未能行,常在心矣。出擧條大王大妃殿謂主上曰,大臣奏語,切當而甚好,非惟今之留心而諦聽,常常在念而勿忘,宜矣。上曰,謹當在心矣。元容曰,臣伏見御極後,從臣之勉君德陳疏者,旣溫批而翕受之,又恩資而奬擢之,竊想聖意示喜聞之衷,而開來諫之路也。瞻聆所及,豈不休哉?臣因此而有仰勉者。昔宋哲宗元祐之初,宣仁太后垂簾,問爲政所當先於司馬光,光請廣開言路曰,君降心而訪問,臣竭誠而獻替,則庶政修而邦家乂,否則下情壅而衆心離,生民以來,未有不由斯道者也。太后從其言,詔百官言,朝廷闕失,榜于朝堂,夫宣仁,女中堯·舜也,司馬光,千古賢相也。賢相請之,聖后從之,則治具之本,豈有先於此者哉?蓋人主居崇高之位,萬幾至繁,聰明難周,庶官之瘝曠愆謬,小民之艱難疾苦,庶人之謗于道,商旅之議于市,某政之得失利害,某事之曲直是非,上不問則下何以進之,下不言則上何以知之?是故官師之相規,工藝之以諫,無言不盡,無事不聞,然後互相警畏,各自勉勗,職修政擧,咸底大正,此是理朝熙代之所以御世者也。近來含默成風,以言爲諱,內而凡百有司之怠於職者,外而方伯守令之僨其任者,國綱朝體之所關,邑弊民瘼之所係,豈無可以箴評之謨,可以矯捄之策,而論思言議之地,未見有片辭隻字之獻納者,如此而何以望庶務之無闕而百工之匪懈乎?來言之道,惟在於君上之誠求而樂聞,嘉奬而敷施,雖或有不中理者,不有以言而獲罪者,然後可見有懷必達之誠矣。伏願常留聖念焉。上曰,陳勉當留念矣。出擧條大王大妃殿曰,言之而聽不聽,雖在於君上,可言而不言,則此非群下之責乎?見今朝著之上,亦豈無相規之事,而先自大臣,何無一言乎?元容曰,今承慈敎,不勝惶悚,而近來不言,便成俗習,若非自上誠求而嘉受,則在下者何可隨事盡言乎?昔正廟朝每年下求言之旨,其時卿宰之一時陳疏者,爲四十人之多,下至忠義衛士,亦皆書進所懷矣。元容曰,卽見忠淸監司趙得林報狀,則萬東廟雲漢閣修改財力,請區劃九百兩錢矣。廟宇之修葺工役,自營邑管董,新有著式,事體所重,財力宜卽區劃,以本司會錄耗穀中二百五十石,特爲劃給,以爲完役之地,何如?上曰,依爲之。出擧條仍敎曰,廟號之稱萬東,何也?元容曰,奉安皇明神宗之廟,而取水之萬折必東之義也。我國之思皇明,常有朝宗之誠而然也。廟宇修補,前自院中,從便爲之,而以其事體之重,領府事年前筵請,自朝家劃財,自營邑董役矣。元容曰,昨冬見京畿監司金箕晩啓本,則枚擧楊州時牧使金萬根牒報以爲,恩彦君·全溪大院君·完陽府大夫人·龍城府大夫人四墓所補土諸處,工役甚鉅,容入物力錢,限二萬兩爲先劃下,鐵器械雜物空石,自各軍門戶曹進排,役軍則雇軍使用事,請令廟堂稟旨分付矣。見今春節溫舒,凍土將解,補築工役,正宜趁時經紀,以惠廳錢五千兩,禁·御兩營錢各二千兩,先爲劃給,使之揀日始役,凡塋役之內,補處之方位長廣,役事之堅固完美,專在於監董檢治之何如,而財力亦其次也。令地方官隨事董飭,諸般役具,依狀請分付戶曹及各營門,使之進排,何如?大王大妃殿答曰,依爲之。出擧條元容曰,臣於昨冬來往山陵時,伏見七陵香大廳·典祀廳,多有椽朽辟頹之處,或有不得住接之慮,非但事體之甚爲悚悶,若經今夏潦雨,則修葺工役,必致浩大,令戶曹及地方官,一一看審後,隨處隨改,本陵官各兼監役,以爲一新之地,似好,故敢達矣。大王大妃殿答曰,聞甚悚悶,若過今夏,則工役必致浩大,趁卽修葺,以爲一新之地,可也。出擧條仍敎曰,各陵官,何不隨卽報請修改乎?元容曰,陵官例報禮曹,而自禮曹文移戶曹,戶曹則籌摘後量送材瓦,而匠募則自畿營當之矣。聞年前戶曹所送之材瓦,尙置於晝停所地,蓋楊州地方,則戶曹不爲輸運也。蓋國役所掌各異,故難於竝時合力,以致遲淹,今番則不可不嚴飭矣。大王大妃殿曰,香祀之廳,所重何如,而不卽修葺者,豈不悚且閔乎?申飭戶曹及畿營,以爲趁卽修改之地,好矣。元容曰,臣前伏見先朝以綏陵樹木栽植事,聖思常爲憧憧,春秋每令各營及畿營,分定監董,今則稍至鬱密之境,而經冬之後,新栽根株,或不無間間枯損之慮,且局內亦有更合播種之處,令畿伯待春和看審後,更爲隨處補植之地,似好矣。上曰,依爲之。出擧條元容曰,新陵工役之時,傍近樹木,自多剪損之處,宜有補植之擧,而事役似不至張大,令地方官及本陵官,趁卽栽植之地,恐宜矣。上曰,依爲之。出擧條大王大妃殿曰,聞因山時樹木,多爲轝士軍輩所剪損,因此而有稀疎處乎?元容曰,非但此也,補土工役之時,傍近樹木,自多剪去,完役後所見甚虛闊,不得不趁春栽補,而事役不多,似不至費多日矣。元容曰,先朝御製,當爲奉印合付於列聖御製矣。先朝御製便房本編次時,有分編繕寫本,依已例,自內閣考校原本,更加存刪,以爲開印之地,似好,故敢此仰達矣。上曰,依爲之。出擧條元容曰,登科十年人之筵稟陞六,係是應行之典,聞今年亦有限滿人云,依禮六品調用之意,分付銓曹,何如?上曰,依爲之。出擧條仍敎曰,文科有至十年未出六之人乎?元容曰,然矣。文科十年前,多陞六品之人,而或有至十年尙在參下者,則歲首例請六品調用矣。元容曰,京畿及兩西,昨秋以後,冠蓋織路,供億甚繁,民邑之弊,不可不曲念,三道春巡,特爲停止,京畿則各陵園墓奉審,依近例,令道內秩高守令替行,何如?大王大妃殿答曰,依爲之。出擧條元容曰,漢城判尹金興根,上護軍趙斗淳,戶曹判書金學性,備堂還差,金學性有司之任及關東句管,竝還差,何如?大王大妃殿答曰,依爲之。出擧條元容曰,詞訟劇地,不宜久曠,漢城判尹金興根,除拜已爲經歲,尙無動靜,揆以事體,極爲未安。令政院申飭上來,何如?大王大妃殿答曰,依爲之。出擧條元容曰,講筵日開之時,講官果爲苟艱,戶曹判書金學性講官還差,左參贊金左根,漢城判尹金興根,上護軍趙斗淳,右參贊李嘉愚,守判府事趙鶴年,竝講官差下,何如?上曰,依爲之。出擧條仍敎曰,講官今爲幾人,皆當輪回入參乎?元容曰,前者差五人,而其中徐箕淳爲嶺伯,金蘭淳爲華留,今又以文任五人加差,而趙鶴年出疆不遠,金左根帶享官,趙斗淳·金興根姑未上來矣。大王大妃殿曰,華留尙帶講官乎?元容曰,留守與京職同,故此等銜例爲兼帶矣。大王大妃殿曰,前爲進參講筵乎?元容曰,近間往在華營,故未得一番進參,而聞日昨上京云矣。大王大妃殿曰,上京時使之進參講筵,可也。又敎曰,近日進講,原任大臣,何不入參乎?元容曰,辛酉年,原任付經筵銜,乙未年則原任不付經銜,而輪回入參矣,以無指一稟定者,故原任未及進參矣。大王大妃殿曰,旣有近例,原任輪回入參,可也。元容曰,謹當以慈敎,通報於諸原任大臣處矣。元容曰,聞向筵因儒臣所奏,以召對則講史記之意,俯詢於講官李若愚,講官以大臣登筵時詢問之意爲奏云矣。上曰,果有是矣。召對以史記爲之,則果何如乎?元容曰,昨秋臣以朝讀經書夕講史書之意,仰奏矣。其後左相之定講規也,以經史不可兼讀爲草記,請進講·召對,竝以小學爲之,蓋意在於欲聖工之專一,而速訖小學也。今則小學尙未及半,而史書之未得看讀,果甚悶然,臣意則小學進講,稍加行數,以爲速訖之地,而召對,以史記爲之,綱目則卷帙浩多,通鑑爲好,然周威烈王以前則不載,先講史略,至威烈王時,講通鑑,講規則使諸臣輪讀後,使之詳細釋義以奏,自上讀三數遍,如是爲課爲好,亦下詢於左相焉。道喜曰,歷代事,非讀史則何以知之?召對之以史爲之,果好,講史略,至威烈王以後,則以通鑑爲之,果好矣。大王大妃殿謂主上曰,大臣之請先講史略者,以通鑑之自周威烈王始遍者也。威烈王以前事蹟,則載於史略,召對冊子,依大臣所奏爲之,好矣。上曰,謹當依此爲之矣。元容曰,寸陰可惜之時,進講之或有停日,甚悶,今日亦停矣。大王大妃殿曰,此則予使之也。今日賓對,必致過午,而繼爲進講,則水刺過時,慮此而使停之矣。元容曰,賓筵之兼行進講,亦好矣。筵臣中如有未參講對之人,則皆有一聽玉音之願矣。且東朝之垂簾聽講,亦故事也。辛酉時,諸大臣亦仰請矣。元容曰,日前見灣尹狀啓,則以皇太后崩逝,有上諭謄書之上送者矣。昨又見冬至使行別狀啓辭意,則傳訃勅派出與否,自禮部姑未議奏云,勅奇雖未料度,陳慰之行,預當治裝而待,陳慰兼進香使,令政院政官牌招,開政差出,何如?上曰,依爲之。出擧條大王大妃殿曰,又當有勅行矣。元容曰,象譯輩則皆言必爲順付矣。大王大妃殿曰,何以知之?元容曰,彼中有事時凡詔勅,若値我使留館之時則順付,本有先皇遺訓云。且今皇上曲軫我國,凡係省弊之方,靡不用極,故有此倖望矣。見冬至上使私書,則以爲前月十二日,皇長子婦喪逝,至月十九日,正陽門被回祿之災,傍近市廛四十,竝燒燼,財貨之失,以千萬計云,可謂災異矣。大王大妃殿曰,大國寧靜,然後我國亦安,今聞如此,誠可悶矣。元容曰,然矣,利害多相關者矣。元容曰,喬桐水使金相宇,以其身病,屢呈辭狀,實病旣如此,則有難强令察任,改差,何如?上曰,依爲之。出擧條元容曰,春序載屆,糶政將始,此時曠官,實爲可悶,未下直守令,竝令不多日內催促下送,何如?上曰,依爲之。出擧條元容曰,向者朴判府,以白綿紙斤縮事,有所筵奏,而近聞戶判言,紙品本有本曹鍮尺定制重數,似無前後之異,然多數看品之時,每未得卷卷稱量,則其中亦或有稍輕之卷,故今番則以每百斤,都數稱量以送,似無見退之慮云,此意亦申飭於今行首譯,以自前有尺制之意,詳諭於彼國庫官輩,俾無爲言之端,似好矣。大王大妃殿曰,戶曹雖有鍮尺之制,此則只量紙樣之長廣也。若斤數則專在於紙品之厚薄,若薄紙於前,則長廣雖合鍮制,重數豈不見縮乎?重數若如前,則彼人豈有言乎?此意言於戶判,擇其稍厚者充數,俾無更爲減縮,使彼人又爲執言,而使我國至於生事之境,可也。元容曰,戶判之言,亦以爲長廣,則雖如前,而間間或有浮輕之卷,故所以致減縮於都稱之時也。別使之行迫期,則其前勢無以改品浮出,故就見在之中,戶判以每百斤都數稱量,如有輕者,則擇其稍厚,俾無見縮之慮云矣。大王大妃殿曰,以必準斤數之意,自廟堂更爲申飭於該曹,可也。又敎曰,紙品大抵不如前矣。數十年前,或見看品見退之紙,則稍厚且潔,近紙,則不及前品矣。雖以近來勅使贈給紬木之屬言之,麤薄不成樣,染色亦不如前,以此爲禮,豈不欠誠而貽羞乎?此則非今戶判之責也。貢人輩擧行,不存畏憚之心,故次次至於如此,亦不可不一飭於該貢民矣。見今派勅與否,姑未詳知,而以事例言之,當有勅行,戶曹及兩西事力,甚爲關念矣。接賓之事最難,僅僅經過之餘,又何以支接乎?自廟堂,每事預爲入量,勿致臨事有窘之地,可也。元容曰,正廟癸丑,卽英廟寶曆百歲之年也。有敎曰,感舊之意,宜施於逮事先朝之卿大夫,又蠲貢遺市徭及舊糴,惠澤洋溢矣。仍奏曰,臣有仰奏者,優禮耆老,聖朝之懿典也,感舊覃惠,孝理之盛擧也。昔在正宗時,每於有事之年,或爲廣慶,或爲起感,輒施惠老之典,見今耆社諸臣,皆昔日卿宰侍從人也。特遣曹郞存問,賜衣食之資,在外人,令地方官擧行,似好,知事徐俊輔,以正一品崇班,進士回榜,在今年,誠稀貴矣,別有示意之擧,則又好矣。大王大妃殿曰,優惠老臣之典,果好矣,況如今年感舊之懷乎?諸耆堂存問賜物事,從當有傳敎下者,而至於徐知事,則此重臣小科回榜,甚爲稀貴矣。衣資食物,則自當賜給,而何可如此而止乎?當有別般示意之擧,果有何可施之典,何以則爲好乎?元容曰,此重臣,在正宗時,以閣臣子弟,出入左右,而純宗朝爲閣臣,翼宗朝又被眷遇,而今爲四朝老臣矣。今以輔國崇秩,與大臣同,而庚戌慶年之科名回甲,誠爲曠世稀貴之事矣。聞新爲養孫而有三壻,前箕伯趙斗淳,卽其壻也。又有蔭仕之姪,前郡守之壻,而外孫亦有筮仕者矣。道喜曰,外孫卽今番因勅幕事汰職者,而名是金膺根矣。大王大妃殿曰,然乎?元容曰,此中如有調用之典則好矣。道喜曰,自上示意之擧,不必指某爲敎,只擧子壻弟姪錄用爲敎,則自銓曹,當問於本家而擧行矣。元容曰,聞韓山進士申秉前,庚戌梧製,特賜進士,今爲回榜云,甚稀異矣。雖是應資,而九耋老人事也。道啓未及上來,然口傳加資下批之意,分付該曹,似好矣。上曰,五衛將除授,可也。出擧條元容曰,禁將親山,在高陽近地,聞有所幹事,當朝往夕來云,因佩從便,曾有已例,故敢達矣。上曰,依此爲之。元容曰,臣近來疾病頻作,精思昏耗,必有僨誤國事之慮,間請備員,而尙無成命,甚切悶鬱,又敢提達矣。大王大妃殿曰,王家配匹,自有天作之合,而人事則亦當致誠於揀擇矣。年歲長成之處子,若不預爲禁婚,則揀擇時捧單,豈有多入者乎?限年禁婚,似好,大臣之意,果何如?元容曰,嘉禮時當爲揀擇,而似當自十四五歲處子捧單,近來高門華族之閨秀,到此年紀,幾皆成禮,若預無禁令,則臨時實難多入,慈敎果至當矣。大王大妃殿曰,左相意向,何如?道喜曰,近來早婚成俗,若無禁令,則年長之處子,果難多入於揀擇之時,預下禁令,好矣。大王大妃殿命書傳敎曰,自十四歲至十八歲處子禁婚,仍命大臣就座。齊憲曰,諸宰奏事。左輔等以次奏曰,無所懷矣。齊憲曰,玉堂所懷奏之。秉珪曰,臣素蔑見識,晩竊科第,猥忝經幄之列,屢登講對之筵,恩寵侈矣,榮感極矣。竊伏覩我殿下睿知天縱,聖學日就,此正宗社臣民無疆之福,猗歟盛矣。仍伏念帝王之學,務精不務博,故先儒有言曰,讀書須要窮理,蓋理一而已。自其一理之貫通處,而精意講究,勿忘勿助,則觸理而長,到底融解,固不待支離務進,俱下數三十行矣。伏願仰體東朝勉學之至意,克念慥慥,惟精惟一,務實際語義,則學不務博而自博,日臻於緝熙光明之域矣。惟聖明懋哉懋哉。上曰,所陳甚好,當留念矣。出擧條齊憲曰,臺諫所懷奏之。鼎信等進前,奏請三司合啓。上曰,退去臺廳傳啓,可也。鼎信起伏奏曰,臣學識魯莽,言議巽軟,淸朝耳目,萬不襯似,而曾忝官職,屢陪講筵,伏覩我殿下勤學好問之盛,出於實心至誠,欽頌攢仰,小大同情,而第念帝王之學,異於匹庶,治亂安危之機係焉。苟或一日間斷,則有一日之害,二日間斷,則有二日之害,故九仞之山,戒存虧簣,百尺之竿,貴在進步,而殿下之始講小學,今已經歲,尙未了訖,三晝之接,止於進講,前冬之間,罕有夜對,若此不已,則臨筵講讀,將有應文備具之慮,而亦何以仰承慈聖至切之念,下答臣民顒仰之情耶?此臣所以萬萬憂悶,繼之以抑鬱者也。且伏念經經緯史,相爲表裏,而人君治忽之要,古今成敗之機,布在史冊,其所鑑戒,尤爲緊切,而大僚所奏,極爲切當。臣愚竊以爲,自今伊始,春晷漸長,進講·召對之暇,兼行別講·夜對,討論史記,似爲目下之先務要道,而先儒之言曰,人主讀經而師其志,讀史而師其跡,惟殿下懋哉懋哉。上曰,所陳甚好,當體念矣。出擧條上命大臣先退,又命史官就座,仍命退,諸臣以次退出。
庚戌正月初十日申時,上御熙政堂。召對入侍時,參贊官洪祐喆,侍讀官李秉珪,檢討官姜㳣,待敎李秉文,假注書李翔峻,記事官趙秉學·成載瑗,各持小學第三卷,以次進伏訖。上曰,史官分左右。上開卷,諸臣以次開卷。上曰,上番讀之。秉珪讀自衛莊公,止能眕者鮮矣。上曰,文義奏之。秉珪解釋訖。奏曰,好兵之戒,深且切矣。宜乎莊姜之惡之也。夫兵,凶器也,聖人不得已用之也,而公子恃寵而好之,而莊公溺愛而不禁,則終致禍亂,豈非效逆之明驗乎?朱子編此爲戒,亦深且切矣。上曰,下番讀之。㳣讀自且夫賤妨貴,止敗以取禍。上曰,文義奏之。㳣解釋訖。奏曰,中卽理也。民受此理於天地而以生,在天爲命,在人爲性,故書曰,惟皇上帝降衷于下民,中庸曰,天命之謂性,古聖人以道相傳者,皆明此理也。存此理而修其德,則有禮義威儀之美,成子不敬,則其無德悖理,可知矣。聖學成就,惟在明理進德,伏願體念焉。上曰,參贊官讀之。祐喆讀自是故君子,止不可以終。上曰,文義奏之。祐喆解釋訖,奏曰,敬之一字,古聖人傳心之要法,而大學之謹獨,中庸之戒懼存養,無非此敬字上工夫也。伏願於此章文義,字字勤念焉。上曰,閣臣讀之。秉文讀自公曰善哉,止謂之有威儀也。上曰,文義奏之。秉文解釋訖,奏曰,威儀,一篇之綱領也。君有君之威儀,臣有臣之威儀,上下尊卑,各守其度,至於朋友之間,亦相訓之,威儀動作言語,煥乎有章,無一不善,不可得而簡擇,然後謂之有威儀也。伏願此等文義,深加玩繹焉。上讀自衛莊公,止謂之有威儀也,二遍訖。上掩卷,上曰,自明日召對,以史略爲之,而先自初卷矣。上命史官就座,仍命退,諸臣以次退出。
上在昌德宮。停常參·經筵。
洪祐喆啓曰,大司憲·執義·掌令一員·持平一員未差,掌令金輔鉉,持平孟魯述呈辭,監察茶時之意,敢啓。傳曰,知道。
李圭祊啓曰,右參贊李憲球,除拜後過三日不爲出肅,依定式,推考警責,仍卽牌招察任,何如?傳曰,允。
趙然興啓曰,卽伏見平安道去秋冬等褒貶啓本,則守令無一人居下,殊無嚴明殿最之意,推考警責,何如?傳曰,允。
朴齊憲啓曰,卽伏見平安道去秋冬等褒貶啓本,則邊將無一人居下,殊無嚴明殿最之意,推考警責,何如?傳曰,允。
備忘記,全州營將趙庚植下直,長弓一張,長箭一部,片箭一部,筒兒一箇賜給。
傳于沈敬澤曰,進講入侍。
傳于洪祐喆曰,奉審都尉入侍。
傳于趙然興曰,召對爲之。
傳于趙然興曰,在外檢校待敎竝減下,原任提學金學性,原任直提學金輔根,原任直閣趙然興,原任待敎尹滋悳,竝檢校差下。
朴齊憲啓曰,行兵曹判書李嘉愚再牌不進推考傳旨,今方捧入,而命召傳授,一時爲急,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,牌招。
又啓曰,行兵曹判書李嘉愚牌不進推考傳旨,今方捧入,而命召傳授,一時爲急,如是違牌,事甚未安。陳疏到院,而原疏以國忌齋戒,纔已退却矣。更爲牌招,何如?傳曰,原疏捧入。
又啓曰,行兵曹判書李嘉愚疏批已下,卽爲牌招,傳授命召,何如?傳曰,允。
又啓曰,左議政金道喜勉副事,命下矣。當爲置處,而旣有政命,待開政置處,何如?傳曰,允。
以吏曹參議李㘾牌不進罷職傳旨,傳于趙然興曰,只推。
趙然興啓曰,行吏曹判書趙冀永,參判金鍏,參議李㘾牌不進推考傳旨及罷職傳旨,今方捧入,而開政命下之後,如是違牌,事甚未安。判書趙冀永陳疏到院,而原疏以國忌齋戒,纔已退却矣。判書·參判,竝更牌招,何如?傳曰,允。原疏捧入。
傳于趙然興曰,吏判疏批已下,卽爲牌招。
趙然興啓曰,吏曹參議李㘾,旣有只推之命,一體牌招,何如?傳曰,允。
趙然興,以吏批言啓曰,議政府左議政金道喜勉副事,命下矣。當爲置處,而領敦寧一窠,國舅今方見帶,本曹時無相當窠,依例送西之意,敢啓。傳曰,知道。
又以吏批言啓曰,全羅道都事白宗逵,以其身病,呈狀乞遞,改差,何如?傳曰,允。
朴齊憲,以兵批言啓曰,左議政金道喜勉副送西事,命下矣。當爲隨品置處,而領中樞一窠,判中樞二窠,他大臣今方見帶,依例加設判中樞下批之意,敢啓。傳曰,知道。
有政。吏批,行判書趙冀永進,參判金鍏牌招不進,參議李㘾牌招不進,同副承旨趙然興進。以閔致成爲大司憲,任百秀爲大司諫,尹行謨爲執義,金德根爲掌令,權應夔爲持平,南秉吉爲獻納,孫永老爲典籍,康禧倜爲安陵參奉,金景善爲陳慰兼進香使,洪羲錫爲副使,金會明爲書狀官,李勉愚爲元陵參奉,陳慰接慰官單朴文鉉。
兵批,行判書李嘉愚未肅拜,參判任百經病,參議李入直進,參知沈敦永病,左副承旨朴齊憲進。判府事加設金道喜,大護軍金景善,護軍金相宇,副護軍姜必魯,副司直任百能·金觀孝·洪仁秀·尹載善,副司果孫永老,副司勇宋晩載,以上竝單付。
吏批,再政。兼直閣單金德根。
吏曹口傳政事,以洪秉瑋爲宗廟直長。
傳于趙然興曰,玉堂有闕之代,前望單子入之。
玉堂前望單子入之,應敎金翊鎭,修撰李寅夔落點。
以吏曹參議李㘾牌不進罷職傳旨,傳于趙然興曰,只推。
假注書黃仁夏書啓,臣於本月初十日辰時量,以東南北郊諸壇摘奸事,敬奉聖敎,馳往風雲雷雨壇奉審是白乎則,階砌曲墻及紅箭門壇上下莎草,俱爲無頉是白遣,仍詣雩祀壇奉審是白乎則,階砌曲墻及紅箭門壇上下莎草,俱爲無頉是白遣,仍詣漢江龍壇奉審是白乎則,階砌曲墻及紅箭門壇上下莎草,俱爲無頉是白遣,仍詣司寒壇奉審是白乎則,階砌曲墻及紅箭門壇上下莎草,俱爲無頉是白遣,仍詣馬祖壇奉審是白乎則,階砌曲墻及紅箭門壇上下莎草,俱爲無頉是白遣,仍詣先農壇奉審是白乎則,階砌曲墻及紅箭門壇上下莎草,俱爲無頉是白遣,以日暮止宿,十一日平明,馳詣先蠶壇奉審是白乎則,階砌曲墻及紅箭門壇上下莎草,俱爲無頉是白遣,仍詣祈雨壇及厲壇奉審是白乎則,階砌曲墻及紅箭門壇上下莎草,俱爲無頉是白乎所,仍爲復命之意,敢啓。傳曰,知道。
趙然興,以奎章閣言啓曰,原任提學金學性,原任直提學金輔根,原任直閣趙然興,原任待敎尹滋悳,檢校差下事,命下矣。竝卽牌招察任,何如?傳曰,允。
沈敬澤,以戶曹言啓曰,耆社諸臣,遣曹郞存問,亦賜衣食之資,在外人,令地方官一體擧行事,命下矣。行知中樞府事洪敬謨,在其孫平安道江東縣任所,大護軍李羲發本家,在慶尙道義城地,大護軍李魯秉本家,在京畿驪州地云,衣資食物,依例自本道擧行,仍令地方官存問後狀聞之意,分付各該道道臣,何如?傳曰,允。
朴齊憲,以兵曹言啓曰,今正月十一日,武臣賓廳武經講書日次,而國忌齋戒相値,不得爲之之意,敢啓。傳曰,知道。
又以備邊司言啓曰,諸道春操稟啓,今已齊到矣。講武卽應行之務,停閣非克詰之義,而第念三道則冠蓋相望,諸路則科場當前,此時徵調,民力當念,今春八道·四都水陸諸操巡歷巡點,竝姑停止,至於官鎭門聚點,苟能繕械有方,宜與行操無異,以此申明嚴飭,使之着意擧行,堤堰處移點完役,各樣都試,按例設行之意,竝爲分付,何如?傳曰,允。
又以訓鍊都監言啓曰,本局哨官金鏞奕,身病猝重,勢難察任,改差,何如?傳曰,允。
又以訓鍊都監言啓曰,本局別將吳致賢,身病猝重,勢難察任,改差,何如?傳曰,允。
左議政金道喜疏曰,伏以臣重務縻身,積尸素之愧,至懇在心,急疾痛之呼,冒陳一疏,仰瀆四聰,竊庶幾鞶褫之恩,不俟終日,而及伏奉批旨下者,提誨責勉,隆重懇摯,臣於是擎讀未半,五內失守,自不覺感涕被面惶汗浹背也。噫,施必責酬,於敵猶然,矧伊君臣之分,相須甚殷,雖右之名碩契合昭融勳德茂著者,得一句半句奬借慰勉於其君上,則未有不以爲至榮殊渥,死難稱塞,今鹵下如臣癃朽如臣,而恩命祗辱,爲負滋大,反自循省,何以堪此?此非但在臣踰分之譏招過之災而已也。誠恐緣臣僨誤,國受其病,此臣所以震惕靡措,不敢晷刻晏然,而連値事會,未遑陳暴,昵侍前席,不免囁嚅默蹲,仍荏苒至此,罪上添罪,尤無以自贖矣。臣之策名立朝,殆四十年,而小器大受,曾所不意,寸長一能,初無爲人見取,循資歷級,亦非己所自致,空疎蔑裂,與世浮沈,而惟是知足之志,貪榮之戒,亦自以爲略有所守,今於桑楡殘景,頭顱已判,而萬事刺謬,徒負初心,臨淵集木,蓋未足以喩臣今日之情事也。若又憑恃寵靈,懷戀棧豆,鍾鳴漏盡,夜行不休,判爲無恥之一鄙夫,而畢竟公私兩失,罪不容誅,則臣將何以抗顔於世,殿下亦何以處臣哉?議者或謂以元輔居右,伴食少事,可以苟然充位,捱過幾時,此說似然,而實不然,協贊共貞,臣亦未嘗全無職責,譬如支廈一楹而一莛,譬如駕車,一驥而一駘,無乃以不能者之參其間,而竝敗能者之績哉?其撐不住而行不得也,決矣。又若聖意或出於任使,旣又不忍遽斥,許其姑且羈留,徐爲之圖,此則大不然,留臣而止於無所裨補,則容或可也。若其瘝官妨賢,一日不去,貽一日之害,則不如早爲之所,又奚以徐徐爲哉?臣以此自決於去就之際者,旣審且確,雖聖明優借,德意藹然,有足以孚豚魚感木石,而臣則懼愈深而情愈蹙,不避干冒之誅,而一籲再籲,期於不得請則不止也。至若臣貞痼之病,前已悉暴,不宜復贅,而積祟年深,衰氣日短,近又添頓,殆成偏廢,符到坐待其時,藥治斷無餘望,加以慘殤頻仍,萬念灰冷,茫茫若失心喪魄者之爲,昨登殿陛,幾仆者屢,歸踣床玆,不省四到,見狀如此,顧何能自力趨簉於班聯之間哉?左右思量,萬不獲已,玆敢申控衷膈,冀蒙鑑燭。伏乞聖玆,推好生之德,恢遂物之仁,俯垂體諒,特賜矜愍,將臣見叨之職,仰稟東朝,亟許遞改,使得優游生死於四維大化之中,則隕結圖報,矢在來生。臣無任云云。答曰,省疏具悉卿懇。月前批諭後,謂卿犁然,巽章又至,不勝慨歎。卿試思之。今日國家,其可曰安乎危乎?安危之間,卿必有料量者矣。寡昧所以是倚是毗,汲汲然如不及,牽架補漏者,果伊誰?惟補相而已,則卿欲捨予,予豈捨卿?然卿之苦懇,又復如此,一向靳許,亦非敬禮之道,議政之銜,今姑勉副,臥閤論道,益殫匪躬之義,至望至望。仍傳于朴齊憲曰,此批答,遣史官傳諭。
行吏曹判書趙冀永疏曰,伏以歲籥載新,聖慕冞切,廟宮展謁,宸誠肇伸,哀與慶半,輿情曷旣?仍伏念臣姿本魯莽,年又衰邁,不足備擬於器使之末,無以自力於彈束之列,千萬不自意,冢宰除旨,忽隕自天,雙擎惶懍,不知措躬之所,而臣曾於年前,冒據匪據,全昧不稱之譏,惟以趨走爲恭,竟招疵謗,倖免大戾,至今追惟,慙恧悚懼。況今臣齡,卽古人謝事之時也。氣力日益澌綴,神識日益荒耗,雖不能卽辦勇退二字,以存禮防,亦宜優游漫司,自誦聖澤而已。至於領略班簿,秤衡人物,茫然若前生事,其敢以宿硏自委,晏然若倘來者乎?況我殿下御極之初,八方之瞻聆在於此,百僚之激揚在於此,而乃以已試蔑效之一老物,苟然充數,曾不若微官庶僚之或有愼揀,則其於聖朝政令,何如哉?且臣近因寒疾,阻食失眠,衆祟闖肆,委頓床玆,以此病狀,無望强策,召牌荐降,歷日違傲,臣罪至此,益切惶蹙,敢陳短章,仰瀆崇嚴。伏乞聖明,俯垂鑑諒,仰稟東朝,亟遞臣所帶銓部之任,以重公器,以安私分焉。臣無任云云。答曰,省疏具悉。卿其勿辭行公。
兵曹判書李嘉愚疏曰,伏以孝定殿春享奄過,哀慕冞新於親祼,廟宮展謁肇擧,聖孝克伸於追遠,區區下情,不勝愴痛欽頌之至。仍伏念臣千萬匪意,謬膺寵命,以臣爲兵曹判書者,聞命震駴,蹙蹙然靡所措躬,奚止於循墻之爲必辭而已哉?顧臣鹵姿賤品,百不猶人,本末長短,庶幾聖明之所俯燭,而曩日崇班晉秩,至今惶懍猶切,迺者除旨聯翩,本兵重任,又胡爲而及於臣身也?謂臣以材器可堪,則如臣不肖,萬萬無能爲役矣。謂臣以簪履舊物,則目今群彦林立,不患無人矣。若謂臣以舊望宿儲,則不必强覓苟充,如循次計級之爲矣。聖朝官人,豈容若是其苟簡也哉?今臣所叨,卽周官所稱司馬之職耳。古昔制置,姑勿論已,拱護宮禁,統轄營梱,甲兵馬總領,金穀焉兼官,以至閱武士於身言書判之中,鍊卒乘於墜伍行陣之間,於是乎師律得整,武備無缺,是知遴選之嚴,不比庶官,膺是選者,必須器識通鍊,望實俱隆,然後上下授受,始得以無憾,而今乃以儱侗如臣奊詬如臣者,擧以畀之,不少難愼,何哉?噫,臣本迂疎一措大耳。居恒事務,漫不省察,至若軍旅之事,尤所茫昧,奚亶未之學云乎而已?除目之下,一軍皆驚,自顧慙惶,容有極哉?且念臣犬馬之齒,將迫七旬,蒲柳之質,早已衰零,尋常供職,尙患難强,況是職,不特責任綦重,專以筋力趨走,以臣孱骸脆質,韎韋跗注,其可能乎?以臣綿力衰氣,折衝馳驟,其可能乎?畢境顚沛,自速重戾而後已,則臣身狼狽,雖不足恤,其於國體何,臣分何?且臣於近日,忽嬰輪行重疾,頭目旋轉,肢體刺痛,房闥之間,運動猶艱,種種症形,雖不敢煩陳,而跨歲委席,不敢窺戶,鎭日違召,冞增惶隘,肝膈之籲,非出飾讓,鞶褫之恩,不俟終日。伏乞俯垂鑑諒,仰稟東朝,將臣新授職名,回授可堪之人,俾官方毋褻,私分獲安,不勝大願。臣無任云云。答曰,省疏具悉。卿其勿辭行公。
庚戌正月十一日辰時,上御熙政堂。進講入侍時,講官金學性,參贊官沈敬澤,侍讀官朴昇壽,假注書李翔峻,記事官趙秉學·成載瑗,各持小學第三卷,以次進伏訖。上曰,史官分左右。上誦前受音一遍訖。上開卷,諸臣以次開卷,學性讀自割不正,止飮食之節一遍,解釋章句訖。上曰,則人賤之云爾者,是言其養小失大,而深歎其不能守志也。學性曰,然矣。上讀新受音十一遍訖。學性曰,此敬身篇,專言戒懼存養,而使身心,不可有一毫之不敬也。伏願深自警省焉。上曰,文義以次奏之。昇壽曰,割不正不食者,此言孔子之事,而雖飮食之節,未嘗造次離於正也,非獨聖人爲然也。後漢陸續,嘗有罪逮獄,其母至京師特急,無緣與續相聞,但作饋食,付門卒進之,續對食,輒涕泣不自勝,使者問其故,續曰,母來不得見故泣耳。使者怒以爲獄情之泄漏,續曰,因食餉羹,知母之自調和故知來耳。使者曰,何以知母所作乎?續曰,知母切肉未嘗不方,斷蔥以寸爲度,是以知之。使者驗之果然,仍上書得蒙宥釋。以此觀之,正道之行,而感應之速如斯,其所關係,顧不重歟?一獻之禮,而至於百拜者,其所以備酒禍者,至矣。上古之時,未嘗有酒,史略曰,儀狄始作酒,禹飮而甘之,遂疏儀狄,書註解一獻百拜之義曰,酒淸,人渴而不飮,肉乾,人飢而不食,先王所以制禮而垂戒後人者,豈不深遠哉?飮食之人,則人賤之者,人之體有大有小,大謂心志也,小謂口腹也,非謂不養口體也。若專心於飮食,則必累於心志而害於德,故孟子此論,存天理遏人慾之義也。今我殿下日開講筵,惟日孜孜講學,爲修德之本,修德則致存天遏人之美,伏願體念焉。敬澤曰,講官與玉堂所奏詳悉無餘,臣無容敷演更達者矣。上曰,史官就座。仍命退,諸臣以次退出。
庚戌正月十一日未時,上御熙政堂。奉審都尉入侍時,行左承旨洪祐喆,假注書黃仁夏,記事官趙秉學·成載瑗,東寧尉金賢根,以次進伏訖。上曰,史官分左右。上曰,都尉進前。賢根進前奏曰,臣承命馳詣仁陵,陵上奉審則無頉,丁字閣·碑閣奉審則無頉矣。上曰,史官就座。仍命退,諸臣以次退出。
庚戌正月十一日申時,上御熙政堂。召對入侍時,參贊官趙然興,侍讀官朴昇壽,檢討官姜㳣,待敎李秉文,假注書黃仁夏,記事官趙秉學·成載瑗,各持史略第一卷,以次進伏訖。上曰,史官分左右。上開卷。上曰,上番讀之。昇壽讀自天皇氏,止不可考。上曰,文義奏之。昇壽解釋訖,上曰,木德,何義也?昇壽曰,五行之中,木屬於寅,而寅者,古甲之攝提也。天皇氏歲起攝提,故以木德王也。㳣曰,三皇,古有傳來之說,而在書契以前,無實事可記,故就其德而言之,天以發生,故以春木爲德,地以長養,故以夏火爲德,天先開於子,地次闢於丑,人又生於寅,而人爲五行之秀氣,故不偏主一行,獨無以德稱之也。上曰,一萬八千歲,何義也?昇壽曰,自有天地,至于窮盡,謂之一元,一元有十二會,一會有一萬八百年,註曰,天皇氏·地皇氏·人皇氏,蓋傳聞其名而已。以生民以來若干年數,源派於三皇之下,以足其數,豈眞有一萬八千歲哉?以此觀之,古人亦未詳其義矣。構木爲巢者,上古未有宮室之制也。至此而架木聚薪以居,如鳥之有巢,卽禮記所謂居橧巢是也。鑽燧,謂鑽木取火,亦禮記所謂春取楡柳之火者也。其時茹毛飮血,始敎以烹炊,故曰火食也,書契者,註曰刻木書字。易繫曰,書,文字也,契,合約也。言不能記者,書識之,事不能信者,契驗之,若後世如執左契之契也。蓋邃古人文未彰,制作未備,至曰年代國都不可考,則臣不敢傅會而强解之矣。伏願先以其易知處,而深加體念焉。上曰,九州,何謂也?昇壽曰,天下有九州,而人皇之時,不必有之,是後人追言之也。上曰,下番讀之。㳣讀自太昊伏羲氏,止始作笙簧。上曰,文義奏之。㳣解釋訖曰,八卦之作,書契之造,嫁娶之制,佃漁之利,犧牲之養,紀官之法,皆聖王所以開物成務,非爲一身之安也。人君之政,莫大於設敎而便民,伏願體念焉。笙簧,以匏爲之,列十三管而吹之,所以應天地之風氣,修身理性者也。聖人不是好聽音樂而然也,與後世之好樂有異,聖人豈爲是哉?聲音之道,與政相通,治國之音和平,亂國之音焦殺,聲音之關於政治也如是矣。上曰,參贊官讀之。然興讀自女媧氏沒,止徙曲阜。上曰,文義奏之。然興解釋訖,上曰,敎人日中爲市,何義也?然興曰,日中則萬物咸覩,四方均會,故必以日中爲市,而曰敎人者,至是創有之事也。上曰,閣臣讀之。秉文讀自傳帝承,止阪泉之野克之。上曰,文義奏之。秉文解釋訖,上曰,軒轅之姓,旣曰公孫姓,而又曰姬姓,何也?秉文曰,本以公孫姓,居於姬水之傍,故又以爲姓也。上曰,炎帝天子,而天子政衰,故諸侯相侵伐耶?秉文曰,然矣。上曰,諸侯多歸之者,何也?㳣曰,炎帝政衰,而天下之歸於軒轅者多,如周文王之虞芮質成,而天下歸之者,四十餘國也。上曰,不享,何義也?然興曰,下之事上,謂之享,則不享,是不朝享之國也。上,自天皇氏,至阪泉之野克之,通讀三遍訖。上曰,巢字,棲之之義乎?昇壽曰,如烏鵲之棲於木也。上曰,舍地而必於木上,何也?㳣曰,上古之時,人物少而鳥獸多,必構木而爲巢者,似避鳥獸之害也。上掩卷,上曰,史官就座。仍命退,諸臣以次退出。
上在昌德宮。停常參·經筵。
夜一更,月暈。
洪祐喆啓曰,大司憲閔致成,持平權應夔在外,執義尹行謨,掌令金德根未肅拜,掌令金輔鉉,持平孟魯述呈辭,監察茶時之意,敢啓。傳曰,知道。
趙然興啓曰,藝文提學金左根,旣入闕中,不爲肅謝,直爲出去,事甚未安。推考,何如?傳曰,允。
傳于趙然興曰,進講入侍。
趙然興,以禮曹言啓曰,自十四歲至十八歲處子禁婚事,伏承大王大妃殿傳敎矣。國婚禁限外許婚諸條,別單啓下後,知委京外,而大王大妃殿同姓限七寸親,異姓限六寸親,自當按例擧行,而王大妃殿·大妃殿,同姓·異姓親區別定限,旣無可據之例,臣曹不敢擅便,何以爲之?敢稟。大王大妃殿傳于趙然興曰,雖無可據之例,王大妃殿·大妃殿同姓限五寸親,異姓限四寸親外禁婚。
大王大妃殿傳于趙然興曰,聞判尹,稱以情勢,不爲上來云,此重臣之年前被誣,非但一世之所共知,大行朝亦以洞燭無餘,所以薄譴旋宥者此也。今日分義道理,固當感激竭蹶,而何可如是自引?不思變動,誠甚未安,更令畿營,嚴飭上來,卽爲肅命。
傳于沈敬澤曰,召對爲之。
趙然興,以禮曹言啓曰,自十四歲至十八歲處子禁婚事,命下矣。依例禁婚嫁事,分付京外,當爲捧單,而京中則今正月二十二日,外方近道,同月二十五日,中道,同月三十日,遠道,來二月初五日定限,捧單上送事,撥馬行會,國婚禁限外許婚諸條,別單書入之意,敢啓。傳曰,知道。
朴齊憲,以訓鍊都監言啓曰,敬陵·昌陵·明陵局內,小豹虎二頭,中豹虎一頭,捉得封進之後,連日搜覓,更無虎跡,行獵將卒,今姑撤還之意,敢啓。傳曰,知道。
趙然興,以承文院都提調意啓曰,會寧·慶源交易事,禮部咨文,今纔出來矣。回咨依例撰出,正書安寶後,定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
又以承文院都提調意啓曰,卽見盛京禮部咨文出來者,以爲靉江西岸,今年春季統巡出派,興京城守尉金策,自正月初一日起,至三月底,前往邊之內外,寔力査拏,先行知照云矣。回咨依例撰出,正書安寶後,定禁軍,騎撥下送于灣府,使之傳給鳳城將處,以爲轉致盛京之地,何如?傳曰,允。
朴齊憲,以兵曹言啓曰,五衛將李㬚,老病在鄕,上來無期,文臣兼宣傳官徐翼輔·尹滋悳,俱以病難供職,呈狀乞遞,竝改差,何如?傳曰,允。
又以御營廳言啓曰,本廳別將金善一,身病甚重,勢難察任,改差,何如?傳曰,允。
沈敬澤,以漢城府言啓曰,文武科生進雜科回榜人,每年歲首,各部搜訪報來後草記事,曾有定式矣。今年回榜人職姓名·年歲·居住及登科年月日,別單書入之意,敢啓。傳曰,知道。
庚戌正月十二日辰時,上御熙政堂。進講入侍時,講官金左根,參贊官沈敬澤,檢討官姜㳣,假注書黃仁夏,記事官趙秉學·成載瑗,各持小學第三卷,以次進伏訖。上曰,史官分左右。上誦前受音一遍訖。上開卷,左根讀自孟子道性善,止爲能胎敎,仍解釋章句訖。上曰,君子,指何君子而言也?左根曰,泛稱之君子也。上讀新受音十遍訖。上曰,聖字,通達之義乎?左根曰,然矣。上曰,摯者地名乎?左根曰,國名也。上曰,文義以次奏之。左根曰,人性本善,而孟子必稱堯·舜者,堯·舜無私欲之蔽,而能充其性矣。顔淵曰,舜何人也,予何人也?有爲者亦若是,此言眞百世可師也。殿下篤信力行,堯·舜之域,不患不到矣,伏願益加體念焉。㳣曰,講官俄以胎敎仰奏矣。胎敎者,自在胎時已敎之謂也。列女傳曰,目不視邪色,耳不聽淫聲,夜則令瞽,誦詩書道正事亦此義也。第伏念君上爲父母,臣民爲子,人君若以正導率,則臣民亦皆趨正,伏願體念焉。敬澤曰,篇題中,憂之如何?如舜而已矣。此言甚好。宋之名臣告其君曰,欲法堯·舜,當法祖宗,其言亦切當矣。今殿下法堯·舜之道,亶在於祖宗朝故事,而第一先務者,講學一事也。講學勤孜,則修齊治平之化,自然覃及於遐邇,且下文稱美文王之胎敎,而非但胎敎,文王誕生之後,太妊聖母敎訓之功,亦甚盛矣。文王成就大德,遂爲周之宗君,此亦不外乎學問之工,日就月將,克躋於緝熙光明之域而然也。伏願殿下留心省察焉。上曰,王季之以季字爲名,何也?左根曰,泰伯·仲雍·王季,皆太王之子也,而王季其最少子也。上曰,猶未免爲鄕人,自謙之辭耶?左根曰,然矣。上掩卷,進覽座目單子,下詢曰,成載瑗,誰也?載瑗起伏奏曰,小臣矣。左根曰,禮曹判書臣成遂默之子也。上曰,其年,幾何?載瑗曰,三十二歲矣。上命史官就座,仍命退,諸臣以次退出。
庚戌正月十二日申時,上御熙政堂。召對入侍時,參贊官沈敬澤,侍讀官朴昇壽,檢討官姜㳣,待敎李秉文,假注書黃仁夏,記事官趙秉學·成載瑗,各持史略第一卷,以次進伏訖。上曰,史官分左右。上開卷,上曰,上番讀之。昇壽讀自蚩尤作亂,止造律呂。上曰,文義奏之。昇壽解釋訖曰,以雲紀官者,以其有雲瑞,故紀其官,卽以龍紀官之類,其時官制蓋未備矣。唯相與將,爲任最重,特擧姓名而稱之,且黃帝嘗夢大風吹天下之沙垢皆去,又夢人執千斤之弩,驅羊萬群,於是占而求之,得二人於海隅,以爲將相,夫人主於用人之道,必至誠求之,則未嘗無如是之感應矣。卽我殿下當一初之政,何莫非所當務者,而得賢弘功,每盡求如渴之誠,則安知不別樣祥應,復見於今日乎?書曰,任官惟賢材,伏願體念焉。㳣曰,殷高宗之夢得傅說,亦與黃帝風沙之夢似矣。上曰,下番讀之。㳣讀自爲文章,止無相侵瀆。上曰,文義奏之。㳣解釋訖曰,文章者,玄衣黃裳,以象天地之正色,又以五色爲衣服之制,以表貴賤,易曰,黃帝·堯·舜,垂衣裳而治,舜亦作十二章之服,今之衮冕,蓋自此而始,此明等級之分也。舟車者,易曰,刳木爲舟,剡木爲楫,服牛乘馬,引重致遠,禹亦有水行乘舟陸行乘車之事,此乃利用之義也。鳳鳥適至者,鳳與麟龜龍爲四靈,而聖王有德,鳳乃至焉,故黃帝時巢於阿閣,周文時鳴於岐山,史記又曰,見於東方君子之國,則天下安寧,蓋其覽德輝而下之也。人君爲政,莫大於修德,而文章之表貴賤,舟車之濟不通,皆聖王德敎中明等級利用厚生之事也。國家和平,人民安樂,則鳳鳥之祥,不難致矣。伏願體念焉。上曰,得姓者十四,則其餘皆無姓乎?㳣曰,其餘則不得賜姓,而爲庶人也。上曰,昌意,誰也?㳣曰,玄囂之弟也。上曰,參贊官讀之。敬澤讀自始作曆,止以知旬朔。上曰,文義奏之。敬澤解釋訖曰,帝堯之德,均被萬民,就之如大寒之向日,望之如大旱之望雲,則化之及民者,盛矣。茅茨之宮,不剪其邊,土階之等,不過三級,則德之尙儉者至矣。蓂莢生庭,而旬朔晦望,昭然示人,則禎祥之出,豈非德化之所感乎?蓋自上古以來,言聖君者,必稱帝堯,言帝堯者,必稱儉德。伏願於儉之一字,存心省察焉。上曰,閣臣讀之。秉文讀自治天下五十年,止何有於我哉?上曰,文義奏之。秉文解釋訖曰,堯之德嵬嵬蕩蕩,民無能名焉。不識不知,順帝之則,作息耕鑿,安業樂生,菀然有太平氣像,康衢之謠,擊壤之歌,可以見老少各得其樂之義也,而課日睿講之書,無往非躬行體念之處,而至於帝堯之治,實是君上愈當監法者。伏願深察澄省,以副臣民顒祝之忱焉。上,自蚩尤作亂,至何有於我哉,通讀四遍訖。上曰,掩卷。仍命史官就座,又命退,諸臣以次退出。
上在昌德宮。停常參·經筵。
朴齊憲,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
洪祐喆啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于趙然興曰,下直守令留待。
傳于趙然興曰,下直守令入侍。
備忘記,淸州營將申命沆下直,長弓一張,長箭一部,片箭一部,筒兒一箇賜給。
傳于趙然興曰,進講入侍。
以咸鏡監司朴永元狀啓,厚州府使趙台顯,以其母病,屢呈辭狀,不得已罷黜事,傳于趙然興曰,令該曹口傳擇差,催促下送。
吏曹口傳政事,以李冕熙爲厚州府使。
以大司諫任百秀,司諫李鼎信,獻納南秉吉,執義尹行謨,掌令金輔鉉,持平孟魯述牌不進罷職傳旨,傳于洪祐喆曰,只推。
傳于沈敬澤曰,召對爲之。
趙然興,以弘文館言啓曰,新除授應敎金翊鎭,卽爲牌招察任,何如?傳曰,允。
又以弘文館言啓曰,新除授修撰李寅夔,時在京畿楊州地,經筵入番事緊,請斯速乘馹上來事,下諭。傳曰,依啓。
又以禮曹言啓曰,卽接昨年十月二十日成帖濟州牧使張寅植牒報,則以爲旌義縣鄕校聖殿修改移還安祭香祝,今三月齎來,故移安祭,四月初九日設行,次第始役,未及告訖之前,當此國恤,以前奉香祝還安祭設行,其勢末由,還爲齎奉上送,還安祭香祝,改磨鍊下送云矣。旌義縣鄕校聖殿還安祭香祝,卽令該司更爲磨練,急速下送,從便卜日設行前,祝文,令香室淨處燒火事,竝爲分付,何如?傳曰,允。
漢城判尹金興根疏曰,伏以昊天降割,我大行大王,奄棄臣民,因封告成,弓劍之藏莫攀,歲籥載新,雲日之光寢邈,率土冤號,高厚茫茫,我聖上,以武丁之舊勞,撫橫庚之大兆,光承寶祚,奠此泰磐,嗚呼,天其眷佑宗祊,永我命于玆丕丕基矣。臣以廢僇釁孽之蹤,不自溘先,際此哀慶之會,竄伏荒濱,瞻望觚稜,祇切於戲戀結之忱,迺者收敍之命,有隕慮念之外,繼以奉京兆恩誥,敦飭之敎,式日押臨,臣於是,舊慟新榮,弸塞惶懍,自不禁血淚之交逬也。嗚呼,顧臣不忠不肖,自速殃咎,罪名之至重,聲討之至嚴,厥有公車,無待臣言之畢,而惟我大行大王,曲費造化,終始生成,金木之猶輕,而嶺海以全之,日月之未幾,而霈渥以覃之,兄弟父子攢祝銜戴,圖效蛇雀萬一之報者,今其天地崩坼,萬事都休矣。以臣疎闇淺短之姿,鹵莽蔑裂之才,名位則亢顯已極,門戶則烜爀無漸,人怒鬼猜,理必無幸,況又冥擿之行,都不檢攝,畢竟憯擊之論,本末俱露,而語其要則憸壬宵小也,究其極則無嚴不敬也。總不免爲上累則哲之明,下貽家世之辱,而至於下款一句語,骨顫而膽掉,有非臣子晷刻所可冒者,則湛臣滅臣,毫不足以斷臣之罪矣。宜卽一死,以謝鋒發之言,而木石之頑,汔此支離,此又臣萬死難贖之罪也。夫爲人臣而有此負犯,爲人臣而致此聲討,而曲貸之恩,倖逭之幸,由古及今,殆臣一人焉耳。然臣大質已虧矣,猶墨刖之不可韜揜,滓穢之末由洗濯,而遂爲當世之棄物,明時之僇人,則豈敢以曲貸而倖逭,蔽負犯之輕重,輸聲討之緩峻也哉?徒以區區賤末之故,仰煩我先王生死骨肉之恩而時月之頃,星嶽盪潏,悠悠終古,報答無所。臣於此,苟有毫分陽界上思念,萌心彯結,廁跡於周行之列,則是誠放縱怙橫,無忌憚蔑四維,只增其罪上之罪而已。嗚呼,追先報今,未嘗不奉敎於君子,而生隕死結,亦不在於趨走之恭,則以先王所賜之餘喘,誦今日維新之大化,鏟跡斂影,沒齒自靖,卽亦憫覆陶甄之洪造也。嗚呼,大明中天,萬物咸亨,一覩爲快,彝性則然,而旣無以進身軒陛,獲覲耿光,又不能奔赴旬朔,粗伸哀冤之私,臣情到此,不如死之久矣。收召已禠之魄,略暴至苦之悃,而掩抑迷霧,言不知裁,至若官職辭受,有不敢暇論。伏乞聖慈,俯賜鑑諒,仰稟東朝,治臣不忠不肖之罪,以爲爲人臣子之戒,不勝泣祝。臣無任云云。答曰,省疏具悉。卿之被誣,予亦聞之,而東朝飭敎,又旣縷縷,則如是爲引,不亦過乎?卽爲上來肅命。
守判府事趙鶴年疏曰,伏以臣猥膺專對之命,行將出壃矣。臣之父母墳山,在於水原地,而今當遠離,涉暑可還,眷言松楸,怵然增感,玆敢不避猥屑,仰瀆崇嚴。伏乞聖慈,特推孝理之仁,俾許來往之暇,以伸至情焉。臣無任云云。答曰,省疏具悉。卿其往省焉。
庚戌正月十三日辰時,上御熙政堂。下直守令入侍時,同副承旨趙然興,假注書李翔峻,記事官趙秉學·成載瑗,安東府使鄭翊朝,慈山府使朴鳴載,通津府使朴性秀,安邊府使姜漢赫,利川府使沈碩奎,順興府使金肅淵,密陽府使李源龍,仁同府使吳晉泳,巨濟府使李觀洙,定平府使具洛喜,鳳山郡守金,平海郡守李健熙,瑞山郡守李鎭昇,固城縣令韓容悳,金溝縣令鄭基年,康津縣監沈宜元,奉化縣監金禹銖,沃溝縣監李演經,殷栗縣監趙奎年,連山縣監申日顯,安義縣監趙章鎬,長水縣監李象億,高山縣監柳譱,魯城縣監尹章善,丹城縣監李彙溥,唐津縣監成載億,懷仁縣監李奎英,鎭海縣監李厚坤,陰城縣監權徹仁,康翎縣監金茂根,機張縣監金鼎默等,以次進伏訖。上曰,史官分左右。然興進前奏曰,守令使之進前,奏職姓名乎?上可之。翊朝等起伏奏職姓名。然興奏曰,宣諭別諭之節,何以爲之乎?上曰,進前爲之。仍下敎曰,守令皆知七事之意乎?予自前聞之,則還弊軍政,民多切骨之冤,各別悉心對揚也。然興承命跪讀宣諭及別諭訖。上曰,守令七事以次奏之。翊朝等,以次奏七事。然興奏曰,通津府使朴性秀,七事奏達之際,做錯非細,誠極未安,推考,何如?上曰,依爲之。漢赫等,以次奏七事訖。然興奏曰,唐津縣監成載億,七事奏達之際,有所錯誤,事甚未安。推考,何如?上曰,依爲之。然興曰,守令使之先退乎?上可之。又命史官就座,仍命退,承史以次退出。
庚戌正月十三日辰時,上御熙政堂。進講入侍時,講官金蘭淳,參贊官金炳冀,侍讀官朴昇壽,假注書李翔峻,記事官趙秉學·成載瑗,各持小學第三卷,以次進伏訖。上曰,史官分左右。上誦前受音一遍訖。上開卷,蘭淳讀自孟軻之母,止右立敎一遍,解釋章句訖。上讀新受音十一遍。上曰,文義以次奏之。蘭淳曰,孟子以亞聖之資,三遷而始有俎豆之戲,所學,亶係於聞見之如何,爲聖爲賢,皆由於遇物之誨,成始成終,實基於蒙養之功,要不出聞正言見正事也。雖以帝王之學言之,自幼至壯,終始典學,亦不出聞正言見正事也。接宦妾之時多,則聞見常近於褻玩,接賢士夫之時多,則聞見常在於敬謹,宦妾褻玩,卽埋鬻之類,士夫敬謹,卽揖讓之類。伏願殿下,每於一聞一見,必以正言正事,留心省察焉。昇壽曰,三遷之義,講官有所敷陳,而蓋言孟母敎子之善,一是處仁之敎,一是彰信之敎,與孔子所謂里仁爲美,禮記所云信以爲寶,略相襯着,而仁也信也,亦人主之所當勉者也。今當講筵日開之時,所貴乎無所間斷,而持心修身之要,亦不外乎此,孟子曰仁者無敵,書曰彰信兆民。伏願省察此二者,念玆在玆,克盡體驗躬行之方,是臣區區之望也。炳冀曰,講官與玉堂之言,已爲備奏,臣更無敷衍仰奏者矣。上掩卷,上曰,史官就座。仍命退,諸臣以次退出。
庚戌正月十三日申時,上御熙政堂。召對入侍時,參贊官朴齊憲,直閣金德根,侍讀官朴昇壽,檢討官姜㳣,假注書黃仁夏,記事官趙秉學·成載瑗,各持史略第一卷,以次進伏訖。上曰,史官分左右。上開卷,上曰,上番讀之。昇壽讀自觀于華,止舜卽位。上曰,文義奏之。昇壽解釋訖,奏曰,觀于華,與上所云遊於康衢同義,而當時堯之德化,巍蕩難名,使斯民淪肌浹髓,不自知其在於熙熙皞皞之中,苟有如是之德,然後必膺如是之福矣。書之洪範曰,一曰壽二曰富,以其闡建極之化而美之者也。詩之假樂曰,干祿百福,子孫千億,以其有顯顯之德而頌之者也。於此可知其修德,爲受福之本矣。天生萬物,必授之職者,蓋天之生人也。各有所職,士農工賈,亦在其中,卽孟子所謂有恒産之意也。況聖王體天而行道,設官分職,任賢使能,使之各盡其職,無所瘝曠,則將有裨於聖治,而建極顯德,福祿自至矣。伏願殿下,懋哉懋哉。上曰,下番讀之。㳣讀自帝舜有虞氏,止八元八凱。上曰,文義奏之。㳣解釋訖,奏曰,舜之修身齊家治國平天下之道,俱在於此,孝于父母,悌于兄弟,卽修齊之事也,讓畔讓居成邑成都,卽治平之效也。故書稱帝堯之德曰,以親九族,平章協和,詩美文王之治曰,刑于寡妻,以御家邦,治平之本,在修齊,修齊之本,在正心。伏願先正心,而以至於治平焉。上曰,參贊官讀之。齊憲讀自堯崩舜避位,止朝復朝兮。上曰,文義奏之。齊憲解釋訖,奏曰,上下番儒臣,已爲備達,臣更無敷衍仰奏者矣。上曰,朝覲訟獄,何義也?昇壽曰,朝覲,諸侯見天子之名,而春曰朝秋曰覲也,訟獄者,獄之不決而訟者也。上曰,歸舜,何義也?㳣曰,此乃人心之歸於舜也。孟子曰,天與之民歸之,民之歸,卽天之與也。上文薦舜于天者,堯擧舜而受天命爲天子也。天之所命,必驗於民,故天視自我民視,天聽自我民聽,朝覲訟獄謳歌之歸,可見民心也。上曰,咨字,何義也?㳣曰,咨問也。十有二牧,如我國之八道方伯,而九官,如我國之三公六曹也。上曰,閣臣讀之。德根讀自舜子商均,止行天子事。上曰,文義奏之。德根解釋訖,奏曰,禹之治水,一念爲民,八年居外,不顧其家,鄒書云,三過其門不入,壁經曰,啓呱呱而泣,予弗子,皆此意也。聖人先公後私之意,於此可見矣。玉堂上下番,旣以帝舜之德仰陳矣。臣無容更達,而俄伏聞今日守令下直入侍時,殿下以牧民之責,特下飭諭,勤勤懇懇,此實是帝舜咨牧之義也,竊不勝欽誦萬萬。蓋帝舜之治,決非高遠難行之事,直不外乎愛民二字矣,是故其南風之詩曰,解民之慍,阜民之財,致有景星卿雲之瑞,豈不休哉,豈不盛哉?殿下亦以帝舜爲心,雖於宴閒幽獨之中,每以愛民二字,一念在玆,惠澤下究,至誠上應,則星雲之瑞,不期必致,借曰無著見之祥,至於家給人足,上下同樂,環東土億兆蒼生,咸戴我殿下巍蕩之德,則大舜之治,庶幾復見於今日,何必有星雲而後謂之瑞也哉?伏願愛民二字,另加體念焉。上曰,南巡守何義也?㳣曰,古者天子有巡狩諸侯之禮,四時之巡,各以其時,書曰,二月東巡狩,五月南巡狩,八月西巡狩,十有一月朔巡狩,是也。上曰,蒼梧之野,何謂也?㳣曰,蒼梧,山名,而野者,其下之野也。上曰,殛字,何義也?㳣曰,誅字之義也。上曰,鯀何如人而誅之也?昇壽曰,書云,方命圮族,鯀之不善,可知也。上曰,三苗,何也?昇壽曰,三苗,國名,而恃險不服者也。上曰,橇是何物?㳣曰,以板爲之,乘於泥者,而其制則未詳知也。上自觀于華,止行天子事,通讀三遍訖。上曰,卿字,何義也?㳣曰,與慶字同也。上掩卷,上曰,史官就座。仍命退,諸臣以次退出。
上在昌德宮。停常參·經筵。
洪祐喆啓曰,大司憲閔致成,持平權應夔在外,執義尹行謨未肅拜,掌令金德根·金輔鉉,持平孟魯述呈辭,監察茶時之意,敢啓。傳曰,知道。
傳于洪祐喆曰,進講入侍。
傳于趙然興曰,禮房承旨馳詣宗廟·徽定殿·景慕宮,奉審摘奸以來。
傳于趙然興曰,明日晝茶禮,當自內親行矣,該房知悉。
大王大妃殿傳于李圭祊曰,日昨敦飭卿,今勢已盡,昭晣無餘,所謂言者之言,到今思之,則不啻太沒分曉,予亦付之一笑,在卿尤非如是深引,更勿逡巡,卽爲上來。
洪祐喆啓曰,記注事體,何等審愼,而今初十日次對筵說,多有錯誤不審之處,致勤下敎,事之稽忽,莫此爲甚。臣之矇然捧入,不勝惶悚,當該注書,所當重勘,而本院請推之外,無他可施之罰,何以爲之?敢稟。傳曰,推考,爾亦推考。
傳于沈敬澤曰,召對爲之。
趙然興,以奎章閣言啓曰,明日卽書香閣春孟朔大奉審日次,時原任閣臣,依節目進詣擧行之意,敢啓。傳曰,知道。
朴齊憲,以訓鍊都監言啓曰,本局把摠閔重憲,身病猝重,勢難察任,改差,何如?傳曰,允。
庚戌正月十四日巳時,上御熙政堂。進講入侍時,講官李嘉愚,參贊官洪祐喆,侍讀官李秉珪,記事官任應準·趙秉學·成載瑗,各持小學第三卷,以次進伏訖。上曰,史官分左右。上誦前受音一遍,上開卷,嘉愚讀自虞舜父頑母嚚,止予於大舜見之矣。解釋章句訖,上讀新受音十遍訖。上曰,文義以次奏之。嘉愚曰,此章專言大舜之孝,孝爲百行之源,而舜能之,遂爲千古之大聖,大抵堯·舜之道,孝悌而已。孝悌是人君之至行,而爲御世出治之本,舜之大孝,後世稱之,而惟孟子詳言之如此,孟子亦盡孝悌之道,克臻聖人之域,故能知大舜之心,垂訓如是丁寧,此是學問上所推而然,實是人主之所可鑑法,惟願深加體念焉。秉珪曰,凡爲人子者,父母慈愛之,兄弟友恭之,其在盡孝友之道爲難矣。虞舜則當頑嚚傲之變,能和以孝,使之進進,以善自治,不至於大爲姦惡,聖賢皆稱舜爲大孝焉。帝堯使九男二女百官倉廩事舜,則以二女觀其內,以九男觀其外,書曰,觀厥刑于二女,此蓋自修身齊家,以至於平天下之本,修齊治平之道,皆自孝悌中做將出來矣。天下之士悅之,人之所欲也。之也字,獨加於此句,蓋區而別之之意也。下三段,只稱人之所欲,不言也字者是矣。爲人君者,以人士悅服,爲所欲之居先矣。伏願以士悅二字體念焉。祐喆曰,講官·儒臣所奏備盡無餘,臣無容更達矣。上掩卷,上曰,史官就座。仍命退,諸臣以次退出。
庚戌正月十四日申時,上御熙政堂。召對入侍時,參贊官金炳冀,直閣金德根,侍讀官李秉珪,檢討官李興敏,記事官任應準·趙秉學·成載瑗,各持史略第一卷,以次進伏訖。上曰,史官分左右。上開卷,上曰,上番讀之。秉珪讀自舜崩,止寡人痛之。上曰,文義奏之。秉珪釋義訖曰,歲首不同,夏以寅月爲歲首,商以丑月爲歲首,周以子月爲歲首,則天開於子,地闢於丑,人生於寅,故三代迭用之而不同矣。孔子曰,行夏之時,蓋夏正,時之正故耳。聲爲律身爲度,以大禹之聖,內志正直堅强,故發爲聲音,協於律呂,外體光明正大,故著爲威儀,合於法度,以至於左右焉準繩規矩之則矣。人主一心,爲萬化之源,一動,爲萬事之本。伏願體念焉。上曰,下番讀之。興敏讀自古有醴酪,止執玉帛者萬國。上曰,文義奏之。興敏釋義訖曰,古無酒,儀狄創之,夫有物必有理,酒是狂藥也。末流之禍至於亡國,卽必至之理,聖人達理,故以其味而逆料於未然,有此疎遠儀狄之擧,防微杜漸之意,深且遠矣。孟子曰,大禹之惡旨酒,功不在治水下。又曰,禹惡旨酒而好善言。伏願體念焉。鑄九鼎,此註只云象九州,而禹除洪水害,別九州分野,凡山川土地民物貢賦,皆鑄于鼎,爲萬世準,先儒云據九鼎而按圖籍者,此也。古者有功德可紀,則必於鍾鼎而銘之,如後世之以碑碣而記事,蓋爲傳之久遠矣。上曰,執玉帛者,何謂也?興敏曰,玉是五等爵所執之圭璧也。五等謂公侯伯子男也,帛是玄纁黃三色之幣也。諸侯來朝者,至於萬國之多,則可見聲敎遠訖,無不臣服矣。上曰,參贊官讀之。炳冀讀自禹濟江,至啓遂立。上曰,文義奏之。炳冀釋義訖曰,臣所讀自止內,別無敷演仰奏者,而大抵史略一部,卽歷代興亡盛衰之龜鑑也。唐堯以茅茨土階,而有協萬之化,夏桀以瓊宮瑤臺,而有傾覆之禍,由此觀之,則治亂在於奢儉,奢儉,在於修德,修德在於學問。伏願殿下,克懋時敏,至於緝熙之域,則郅隆之治,復見於今日,是臣區區之望也。上曰,閣臣讀之。德根讀自有扈氏無道,止復禹之績。上曰,文義奏之。德根釋義訖曰,少康因夏舊臣,靡復禹之績,舊臣者,老成人之謂也。少康,以一旅之衆,一成之田,能復舊業,此實由於任用舊臣之效也。書曰,人惟求舊,又曰,無遺壽耇,此固人君致治之要道也。今當嗣服之初,以收用老成人,常留聖念焉。上曰,益則終未得位乎?德根曰,然矣。丹朱·商均不肖,故朝覲謳歌者不歸之,啓賢而能繼禹,故禹雖薦益於天,而朝覲謳歌者,不之益而之啓曰,吾君之子,此殆天之所命,非人之所致也。秉珪曰,孟子曰,天與賢則與賢,天與子則與子,此之謂也。上曰,少康以一成田一旅衆,何以興王業乎?德根曰,湯七十里而王,文王百里而起,王業之興,不在於地之大小,民之寡衆,亶在於修德行政之如何耳。上曰,果然矣。爲政在德,不在於土地人民之多寡也。上通讀二遍訖,掩卷,命史官就座,仍命退,諸臣以次退出。
上在昌德宮。停常參·經筵。
望祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
藥房提調李憲球,副提調李圭祊啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
洪祐喆啓曰,合辭許久闕啓,事甚未安。除在外未署經陳疏外,未肅拜·呈告人員,竝卽牌招,何如?傳曰,允。
朴齊憲啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于沈敬澤曰,進講入侍。
大王大妃殿傳于李圭祊曰,以批以諭,已悉無深引之事,又此提瀆,尤豈不萬萬過當乎?卿若眞有可引之端,則予亦豈欲相强?想必諒予之意,卽爲上來肅命。
大王大妃殿,以承傳色口傳下敎曰,判尹何日上來與否,令畿營卽速知入。
洪祐喆啓曰,大司憲閔致成,持平權應夔在外,執義尹行謨,掌令金德根·金輔鉉,持平孟魯述牌不進,監察茶時之意,敢啓。傳曰,知道。
以執義尹行謨,掌令金德根·金輔鉉,持平孟魯述,司諫李鼎信,獻納南秉吉牌不進罷職傳旨,傳于洪祐喆曰,只推。
以忠淸監司趙得林狀啓,懷德縣民家失火事,傳于沈敬澤曰,民家失火如是夥多,聞甚矜惻,元恤典外,別加顧助,結構奠接之意,廟堂措辭分付。
趙然興,以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以奎章閣言啓曰,臣等進詣書香閣,先大王御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
又以禮曹言啓曰,來二月二十四日,行寧陵忌祭享,與寒食節享相値,依前例只行忌辰祭,祝文中措辭添入,何如?傳曰,允。
又以禮曹言啓曰,皇壇壇上及祭器等物,每年孟春,戶·禮曹堂上奉審事,曾有定式矣。今正月二十四日,臣曹與戶曹堂上,進去奉審後,稟處,何如?傳曰,允。
孝定殿望祭親行敎是時,亞獻官東寧尉金賢根,終獻官興宣君昰應,贊禮禮曹判書成遂默,典祀官奉常正白宗杰,執禮副應敎申泰運,執樽副司果兪致善,大祝待敎李秉文,祝史副司果李敎寅,齋郞正言鄭夔容,盥洗位禮曹正郞李鎭默·邊亨淳,爵洗位兵曹正郞申學典·李冀禎,亞·終獻官盥洗位兵曹佐郞白文振,贊者引儀玄鈺·李亨植,謁者兼引儀高鎭鶴·沈龜祖,贊引假引儀李相璡,贊引引儀金性奎,祭監監察宋奎灝·趙崇祖。
判尹金興根疏曰,伏以臣之日前冒瀆,卽古人獄中上書之義也,而滿心霣越,惟威殛是顒是祝,及奉批旨,鄭重諄複,伏地惶懍,靡所容措。卽又奉東朝飭敎下者,所以開釋之慰勉之,有非如臣負犯者,所敢承當,伏讀未半,不覺聲淚俱發,而進退靡屆,阨窮頓迫,求死不得,玆又拚棄義分,仰首申號,蓋臣之不可復廁恒人之列,婦孺輿儓所共見諒,惟沒齒懺訟,屛伏荒遠,與日月而征邁,爲此生究竟法而已。夫仕宦,畏途也,舟傾楫摧,則恬流而灔澦也,車馳馬奔,則平地而羊腸也。古今來涉此危冒此險,項背相屬而莫之止者,固何限也,而若臣之蒙愚顓劣,尤無分曉於其間,荷三朝如天之庇,藉先祖赫世之廕,颺歷兜攬,華顯崇亢,自不免爲小器之受大,駑步之驟遠,遂至於犯濤瀧凌巉阻,舟車之無由爲力,覆溺之都是自速,則一縷危喘之獲保于今,是豈臣寢夢所倖希者哉?夫以若聲討,有若全貰,歷溯史牒,殆曠千載而一有,而惟我大行大王,天地父母於臣,以千載一有之恩,施之於無狀不肖之身,此其爲之德之澤,固已河海之莫量,豚魚之可孚,而今以視息之冥頑苟存,尙自托於知覺蠢動之倫,蒙不懲毖,妄諉嚴畏,從事於隷人之末,而重列於周行之間,則念臣餘生,諒無幾矣。不知歸拜雲鄕之日,抑以何辭復逭其放縱辜負之罪乎?言至於此,寃血煎沸,五內摧割,益恨其不能溘先,而猥此荐瀆於嚴廬之下也。惟聖明俯賜軫察,仰稟東朝,蔽以當蔽之律,以嚴有國之典憲,以存人臣之大防焉。臣無任云云。答曰,省疏具悉。慈聖飭敎,予之批旨,罄悉無餘,更無可道之辭,勿復逡巡,卽速上來。
戶曹參判南獻敎疏曰,伏以日月其除,雨露新濡,聖慕冞切,益復靡逮。仍伏念臣之父母墳山,在於廣州治,而今當遠離,又値春序,區區私義,誠不勝怵惕之慕。竊願趁此往省,少展必告之意,而從前銜命出疆者,輒以此懇籲,擧蒙恩諒,卽係聖明孝理之政,玆敢冒陳短章,仰瀆崇嚴。伏乞聖慈,特許臣五六日之暇,得以汛掃塋封,俾伸至情,千萬伏祝。臣無任云云。答曰,省疏具悉。卿其往省焉。
大司諫任百秀疏曰,伏以臣於見叨之職,前後冒據,今殆十許遭矣。一事含默,萬無稱塞,每自循省,不勝悚恧。況臣於昨秋,亦以是職,適値懲討之方張,始以發啓而求對,終又聯箚而承批,竟因慈敎鄭重,嚴威怵迫,未免傳啓而退矣。繼而有臺箚之峻發,箚本雖未頒布,槪聞其旨意,則謂臣不嚴聲討,壞損臺體,臣滿心惶悸,歷屢月而益無所措躬矣。夫臺臣之擧職,卽惟曰臺體而已。於此而一或壞損,則其不可以抗顔臺端,拚冒自居也,明矣。薇垣一步,自此爲鐵限,縮伏屛處,居然歲飜,迺者聖恩不遺於記簪,舊趼復叨於踏磨,臣誠惝怳屛營,罔知攸爲。矧當一初淸明之會,開言路三字,實爲急先務也。諸臣旣疏陳矣,大僚又筵奏矣,則固當極選敢言之士,置之耳目之列,而乃以疲軟如臣闒茸如臣者,循例擧擬,不嫌煩複,臣由前而有含默之羞,由後而有壞損之罪,而其何可一刻晏然於臺次也哉?玆敢冒死披瀝,悉暴情實。伏乞聖明,俯垂鑑察,仰稟東朝,亟賜遞斥,以爲不職者戒焉。臣方自劾之不暇,何敢贅及他說,而竊伏聞近日筵中,進講小學,訓誥之考據,旨義之發難,往往逈出尋常,酬答如響,由此進進,聖學之高明,可不日而期。繼又伏聞日昨召對,始講曾氏史略,上溯歷代,旁推事實,古帝王經經緯史之學,幸以復見於今日,其爲裨益於君心政體,可謂備矣。臣不勝欽仰贊歎之至,而臣愚於此,又有一段區區仰陳者。昔有宋元祐間,侍講蘇頌奏請遇非講讀日,詔經筵官,各進漢唐故事十條,蓋書之筆札,論其得失,其爲開發,反有勝於臨文酬酢而止,故昔我純宗大王,深究此義,每於停講之日,拈出歷代故事數三條,命儒臣論列書進,以爲觀省之資,斯蓋四十年治法政謨,而盛德至善,至今於戲不忘者也。今我殿下遵守家法,動法祖宗,蜎涓蠖濩之中,常存作輟間斷之戒,或値不得已停講之時,卽命筵臣書進故事,以資淸覽,以存古規,斯亦聖學進就之一助。伏願殿下,勿以人廢言焉。臣無任云云。省疏具悉。旣往何須追提?尾附事,甚好矣。
庚戌正月十五日子時,上詣孝定殿。望祭親行入侍時,行都承旨李圭祊,行左承旨洪祐喆,右承旨金炳冀,左副承旨朴齊憲,右副承旨沈敬澤,同副承旨趙然興,記事官金永秀·任應準·趙秉學·成載瑗,提學金左根,直提學趙秉駿,原任直閣李嘉愚·吳取善·徐有薰·金始淵,直閣金德根,原任待敎金洙根,檢校待敎李㘾·尹滋悳,待敎李秉文,以次侍立。時至,通禮跪啓請出次,上具衰服出齋殿,入魂殿門詣褥位,引儀唱俯伏哭,上俯伏哭,引儀唱止哭興四拜,上止哭興四拜。引儀唱三上香,上詣香案前三上香,引儀唱執爵獻爵,上獻爵訖,降復位,亞獻官東寧尉金賢根,終獻官興宣君昰應,以次獻爵訖。引儀唱俯伏哭,上俯伏哭,引儀唱止哭興四拜,上止哭興四拜,贊禮導殿下詣望燎位,贊禮跪啓禮畢,仍導殿下還齋殿,諸臣以次退出。
庚戌正月十五日辰時,上御熙政堂。進講入侍時,判府事權敦仁,講官尹定鉉,參贊官沈敬澤,侍讀官李秉珪,記事官金永秀·趙秉學·成載瑗,各持小學第三卷,以次進伏訖。上曰,史官分左右。上誦前受音一遍訖。上開卷,定鉉讀自楊子曰事父母,止孝之至也,釋義訖。上曰,楊子,何如人也?定鉉曰,此是漢成帝時人也。其時黃·老之學盛行,而此人獨以儒術見稱,然仕於王莽,其大節有虧矣。敦仁曰,綱目,書之以莽大夫·楊雄死,朱子貶之之意,從可見矣。上讀新受音十遍訖。上曰,文義以次陳之。定鉉曰,此章卽中庸章句,而旨義全以繼述爲言,武王·周公,繼述三后之志事,惇行孝悌之治,以至周道之克昌,帝王之孝莫大於繼志述事,而我列聖朝志事,莫大於尊周之義矣。臣向於賓對時,雖未登筵,而第伏聞以萬東廟之義,有所下詢云,列聖朝尊周義理,亶在乎是,其於繼述之道,益加體念焉。敦仁曰,萬東之義,講官旣已發端,使之詳陳而諦聽,似好矣。定鉉曰,壬辰倭變,神宗皇帝動天下之兵,相繼東援,克成我興復之業,再造我邦家之基,皇恩與天無極,丙子虜亂,毅宗皇帝命摠兵陳洪範,調舟師救援,雖未奏成績,而顧恤東藩之聖意,同符神宗,兩皇朝至恩厚澤,東方萬世黎庶之於乎不忘者也。及乎甲申,毅宗殉社,淸人入主,中原陸沈,惟我孝宗大王,聖志卓越,欲伸大義,爲皇明復讎雪恥,時則有若先正臣文正公宋時烈,魚水契合,帷幄密勿,練兵籌餉,出師有期,天不助順,中途昇遐,漢官威儀,竟不得復覩,實天下萬世之不幸也。先正因節使,得來毅宗御書非禮勿動四字,摹刻于所居淸州華陽洞石壁,而欲立廟宇,以祀神宗·毅宗,而未及就焉。臨終,托付於門人先正臣文純公權尙夏,至于毅宗殉社之舊甲,我肅宗大王,詢于大臣儒賢,築壇於禁苑之北,季春上旬,禋祀皇靈,此大報壇之創始也。尙夏亦於是年,立廟于華陽洞中,祀兩皇帝,用成其師之志,卽萬東廟也。自是以後,列聖朝崇奉皇壇皇廟,極其隆至,四海腥羶之中,一隅靑邱,得免於被髮左袵者,亶由於孝廟·肅廟正義明道之聖德神功,而文正·文純兩先正挾贊之力也。世級寢下,後生漸不識尊周大義,惟殿下益加講明,繼述列聖朝志事,是臣區區之望也。敦仁曰,大明再造之恩,我東方萬世難忘者,而先正臣宋時烈,當孝廟不世之遇,倡義北伐,經營未就,特以於戲不忘之思,創始萬東之廟,此與一間茅屋祭昭王會稽虞帝之廟,其義一也。先正臣宋時烈末卒之志,臣之先祖文純公臣尙夏繼之,與肅廟朝同德之臣,一辭獻議,設壇于北苑,建廟于華陽洞,以萬折必東之義,昭揭于扁楣,先王之志業,春秋之大義,殿下尤當鑑法而遵守也。秉珪曰,此章大旨率多繼志述事之意,繼志述事爲孝之大矣。夫孝亦從學問上得力,多聞前言往行,克念心得體驗之要,則孝與學,本非二致矣。切伏覩今日講筵,前受音講誦之際,字音句讀融會誦下,臣不勝欽仰攢祝之至。仍伏念燕閒之中,所讀誦旣勤且篤,故如是硏熟矣。蓋聖學,貴在無或間斷,恒存心於講讀之時,先領會文義,次分明字音,則自至於緝熙之域,而勤講學,亦係繼述之義。伏願益加省察焉。上曰,孝子愛日之謂,何義也?敦仁曰,不可得而久者,事親之謂也。日月冉冉,而親年漸衰,孝子憂懼之心,一念憧憧,其藹然惻怛之意,於此可見矣。上曰,然矣。敦仁曰,大舜之孝至於烝烝乂不格姦,而猶小心翼翼,常爲不足者,出於天性然也。其不足之意,與愛日之謂,皆是誠孝篤摯之言也。敬澤曰,孝子愛日云者,卽惜此日之易過,懼來日之無多,此果孝子懇摯之辭也。古人有報暉之誠,亦有知年喜懼之心,而未有若愛日之孝也。大抵孝者,百行之源,天下萬事,捨此孝而奚以哉?周家孝行,可謂世世傳授之心法,故文·武·周公善繼善述之德,冠於百王。伏願此等文義,深加省察焉。上曰,不說冠帶而養,何義也?敦仁曰,文王有疾,武王不解冠帶,憂形於色,不敢如平時之自適也。上曰,但以文王有疾之時而謂之也。敦仁曰,然矣。上文云王季復膳,然後亦復初,此可知所患平復,得其矧翔,則固不必冠帶之如前不解矣。上掩卷,敦仁進前奏曰,歲華載新,日候漸暢,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。臣伏聞歲前,聖體以感患靡寧云,臣不勝區區伏慮,近日諸節,快臻平復乎?上曰,如常矣。敦仁曰,臣今初登筵席,仰承警咳,講讀之際,玉音淸亮,臣不勝欽仰攢祝,因此而有所仰勉者,凡讀書之法,專意於字音之分明,句讀之詳察,一字一句之間,無或悠汎焉。且講讀之時,遍數不在務多也。雖四五遍,必爲存心致精,玩辭究旨,文義通徹,然後益加勉勵,則聖學日就於高明之域矣。伏願留神而澄省焉。上曰,史官就座。上命大臣先退,仍命退,諸臣以次退出。
庚戌正月十五日午時,上詣孝定殿。晝茶禮親行入侍時,行都承旨李圭祊,行左承旨洪祐喆,右承旨金炳冀,左副承旨朴齊憲,右副承旨沈敬澤,記事官金永秀·任應準·趙秉學·成載瑗,檢校待敎尹滋悳,以次侍立。時至,通禮跪啓請出次,上具衰服出齋殿,入魂殿門,詣褥位,引儀唱俯伏哭,上俯伏哭,引儀唱止哭興四拜,上止哭興四拜。引儀唱三上香,上詣香案前三上香,引儀唱執爵獻爵,上連獻三爵訖,降復位。引儀唱俯伏哭,上俯伏哭,引儀唱止哭興四拜,上止哭興四拜。引儀唱左通禮導殿下還齋殿,上出魂殿門,入齋殿門,諸臣以次退出。
上在昌德宮。停常參·經筵。
趙然興,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
趙然興啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于洪祐喆曰,左副承旨許遞,前望單子入之,待下批牌招察任。
承旨前望單子入之,李㘾落點。
注書金永秀病,代以李裕奭爲假注書。
傳于金炳冀曰,進講入侍。
趙然興啓曰,大司憲閔致成,持平權應夔在外,執義尹行謨,掌令金德根·金輔鉉,持平孟魯述牌不進,監察茶時之意,敢啓。傳曰,知道。
以大司諫任百秀,司諫李鼎信,獻納南秉吉,執義尹行謨,掌令金德根·金輔鉉,持平孟魯述牌不進罷職傳旨,傳于趙然興曰,只推。
傳于洪祐喆曰,召對爲之。
傳于洪祐喆曰,戶·禮換房。
大王大妃殿傳于洪祐喆曰,予意旣爲罄悉,而一向偃處,終不變動,寧有如許分義道理乎?不可以崇品,有所曲恕,漢城判尹金興根,下義禁府推考。
以金興根囚單子,傳于洪祐喆曰,禁推分揀,卽爲牌招,如有違牌,勿爲呼望。
洪祐喆啓曰,判尹金興根,屢度飭敎之下,謂有情勢,奉牌闕外,無意承膺,事體所在,誠極未安,推考,何如?傳曰,允。招致啓板前,問啓以入。
傳于洪祐喆曰,判尹問啓置之,肅單捧入。
洪祐喆啓曰,判尹金興根,前後飭敎,何等截嚴,而謂有情勢,終不肅謝,直出禁扄,揆以事體,誠甚未安,從重推考,何如?傳曰,允。卿亦推考。
大王大妃殿傳于洪祐喆曰,判尹事,誠甚訝惑,昭晣之何如,開諭之何如,而旣入脩門,又不承命者,分義道理,豈容如是?其在事體,不可仍置,施以畿沿投畀之典。
洪祐喆,以義禁府言啓曰,行判尹金興根,施以畿沿投畀之典事,承傳啓下矣。金興根京畿仁川府·畿沿投畀,而以承傳內辭意,具罪目,依例發遣府都事,押送配所,何如?傳曰,允。
又以禮曹言啓曰,卽接江原監司李謙在移文,則以爲橫城縣鄕校聖殿正間滲漏處,將欲重修,告由移還安祭香祝,自本曹啓稟下送云矣。橫城縣鄕校聖殿修改時,先告事由·移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
又以禮曹言啓曰,揀擇單子一張,自漢城府輸送,故捧入之意,敢啓。傳曰,知道。
又以禮曹言啓曰,揀擇單子一張,自漢城府輸送,故捧入之意,敢啓。傳曰,知道。
金炳冀,以扈衛廳大將意啓曰,別將趙秉德,身病猝重,勢難察任,改差,何如?傳曰,允。
戶曹判書金學性疏曰,伏以鑽燧已改,宅憂之聖慕冞新,廟宮祗謁,纘統之宸孝肇伸,愴廓之餘,攢祝曷旣?仍伏念臣以菲才,久冒匪據,績庸不興,罪戾徒增,居恒悶悚,靡甘食息,而客臘之乍罷旋授,匪罪伊榮,臣於是,仰戴俯怵,不敢更瀆,拚棄廉隅,冒昧出肅,竊自期矢心向前,仰塞明旨之萬一,而第臣有悶迫情私,不容不畢陳之。惟殿下察焉。臣母自少羸病,夙抱貞疾,歇劇無常,寧日恒鮮,伊來年漸衰而氣益餒,起居不離床玆,將攝專恃刀圭,近因節換之交,寒暄不適,舊證又添,澌痛倍劇,胃土虧於阻食,肝木旺於頻泄,榮衛俱損,委貼不振,旣痼之祟,難期時日差勝,而臣本單子,終鮮爲生,醫藥調治,無人可替,扶持將護,惟臣而已。焦熬之私,念莫他及,尋常署判,未免擔閣,多大理會,尤難自暇,以致精慮之未專句檢,而病歸國計,出納之未趁期限,而害關民情,臣庸是憂惶,不敢自安,無寧積誠陳懇,仰冀體諒,以圖公私兩幸之道,玆敢據實冒干於孝理之政。伏乞聖明,將臣情事,仰稟東朝,亟遞臣度支之任,以便救護,以幸國事,臣不勝至祝。臣無任云云。答曰,省疏具悉。此非尋常除遞之任,卿其勿辭。
庚戌正月十六日巳時,上御熙政堂。進講入侍時,講官李若愚,參贊官金炳冀,檢討官李興敏,記事官任應準·趙秉學·成載瑗,各持小學第三卷,以次進伏訖。上曰,史官分左右。上誦前受音一遍訖,上開卷,若愚讀自淮南子,止猶有憂色何也,解釋章句訖。上讀新受音十遍訖,上曰,文義以次奏之。若愚曰,此篇歷述古帝王聖賢孝行之實,以明孝行之道,孝旣爲百行之源,而以至於萬化萬事之本,皆原於孝,孝之道至矣。以聖君哲辟,而虞·舜·文·武·周公之盛德至善,皆原於孝,以亞聖大賢,而曾子·閔子騫之至德要道,亦皆本於孝,俱爲此篇之所載,而孔子與曾子,言孝道之大而成孝經,備言天子諸侯卿大夫士庶人之孝,而以齊家治國立身行己,皆以孝爲本領,而推類成就之也。伏願於此,而深留聖意,體念講究焉。興敏曰,此篇大旨,講官已爲仰陳,而古昔聖賢事親之節,歷敍至此,其事雖各不同,其篤倫盡性,前聖後聖,同一揆也。孝爲百行之源,故人能孝於親,則必忠於君,餘皆類推,如綱擧而目張矣。孝又能感化人,一家興孝而至於一國,一國興孝而至於天下,孝之道,雖若無干於治平之術,而上行下效,咸囿大道,自底於雍熙之域,曷不休哉?孟子曰,堯·舜之道,孝悌而已,可以推驗矣。伏願細加體念焉。炳冀曰,講官·儒臣所奏,備盡無餘,臣無容更達,而孝者,承順父母之志爲先,此篇中行無專制,事無由己之義,寔出於順志之誠。伏願殿下,此等文義,留心省察焉。上曰,行無專制,何謂也?炳冀曰,爲子者,每事不敢自專,必稟告而後行也。上掩卷,命史官就座,仍命退,諸臣以次退出。
庚戌正月十六日申時,上御熙政堂。召對入侍時,參贊官洪祐喆,直閣金德根,侍讀官李秉珪,檢討官李興敏,記事官任應準·趙秉學·成載瑗,各持史略第一卷,以次進伏訖。上曰,史官分左右。上開卷,上曰,上番讀之。秉珪讀自自少康以來,止懼而逃。上曰,文義奏之。秉珪釋義訖曰,伏羲氏得龍瑞,以龍紀官,孔甲,天降二龍,賜姓爲官,龍則一也。然而其盛衰不同,何也?伏羲,以生知之聖,能修德,故天畀龍瑞,以致熙皞之治,孔甲,當衰替之運,不能修德,故皇天告警,降不祥之物,天之於人君,其應如影響焉。德之修不修,亦以人心嚮背,天監孔昭矣。故書曰,天視自我民視,天聽自我民聽,民天之理,若是班矣。蓋人君修德,則民皆感化而修德,人君不修德,則民皆背反而不修德,德之爲言,甚大矣。且人臣事君之道,以一心正直,恪謹奉公,劉累者,以不正妖誕之術,事孔甲,終未免懼而逃之者,不亦宜乎?天命民心,一理昭然,凡於民天之義,深加體念焉。上曰,下番讀之。興敏讀自孔甲之後,止凡四百五十八年。上曰,文義奏之。興敏釋義,至爲瓊宮瑤臺。上曰,豈有如是而能保其天下者乎?興敏曰,誠如聖敎,而亦不能保其身也。仍奏曰,禹有大功德於天下,立國之根基甚固,使其後孫謹守成憲,率由舊章,則享國長遠,未可涯量,而再傳而太康失邦,四傳而王相滅國,幸有少康之中興,更傳幾世,至孔甲而夏德衰,至履癸則夏祚息,豈不惜哉?此三君者,均之爲亡國之主,而荒淫無道,貪虐不法,則于履癸而極矣。所以罪貫惡盈,自絶于天,湯之伐夏,卽不過順天命從民心而已。歷代治亂之迹,固難一一枚擧,而今以夏史觀之,惟在乎其君善不善,大禹之勤儉則其國興,後孫之怠荒而其國亡,書曰,惟上帝不常,作善降之百祥,作不善降之百殃,誠哉言乎。古人又云,善惡皆吾師,謂其善則學而行之,惡則戒而去之,爲吾師資則一也。凡此皆爲人君之柯鑑。伏願此等處,勿以文字而泛過,深留聖聰,益加體念焉。上曰,參贊官讀之。祐喆讀自殷王成湯,止如是者五。上曰,文義奏之。祐喆釋義訖曰,蓋觀於史書,前代之治亂盛衰,瞭如指掌,而又有善惡之可師。伏願殿下,勿以等閑文字看過,常自省察於可師之義焉。上曰,閣臣讀之。德根讀自桀殺諫者關龍逢,止以丑月爲歲首。上曰,文義奏之。德根釋義訖。上曰,呑鳥卵而生子,何也?德根曰,姜嫄踐巨人跡,生后稷,卽此類也。上曰,湯之伐桀,出於不得已之擧乎?德根曰,天命人心之所向背,故湯之此擧,亦由於奉天順人而已矣。上掩卷,命史官就座,仍命退,諸臣以次退出。
上在昌德宮。停常參·經筵。
趙然興啓曰,合辭許久闕啓,事甚未安。除在外·未署經·陳疏外,未肅拜·呈告人員,竝卽牌招,何如?傳曰,允。
沈敬澤啓曰,來二十一日朝參日次矣,敢稟。傳曰,停。
洪祐喆啓曰,來二十一日輪對日次矣,敢稟。傳曰,停。
備忘記,忠淸兵使李觀熙下直,長弓一張,長箭一部,片箭一部,筒兒一箇賜給。
趙然興啓曰,持平孟魯述,以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
注書任應準病,代以鄭漢源爲假注書。
傳于李㘾曰,進講入侍。
趙然興啓曰,大司憲閔致成,持平權應夔·孟魯述在外,執義尹行謨,掌令金德根·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,獻納南秉吉,執義尹行謨,掌令金德根·金輔鉉牌不進罷職傳旨,傳于趙然興曰,只推。
傳于李㘾曰,召對爲之。
洪祐喆,以禮曹言啓曰,揀擇單子一張,自漢城府輸送,故捧入之意,敢啓。傳曰,知道。
又以禮曹言啓曰,揀擇單子七張,自漢城府輸送,故捧入之意,敢啓。傳曰,知道。
沈敬澤,以兵曹言啓曰,五衛將王殷疇·安昇玄,忠翊衛將金炳三,俱以病難供職,呈狀乞遞,竝改差,何如?傳曰,允。
金炳冀,以戶曹言啓曰,謹奉傳敎,仁陵丁字閣神御床所排席子,月臺動退處,當爲修改,而告由與擇日等節,分付禮曹,使之擧行,何如?傳曰,允。
趙然興,以刑曹言啓曰,謹依判下,京囚殺獄罪人李鎭倫·崔健明,私奴仁乭鬪毆殺罪,減一等各決杖一百後,鎭倫慶尙道巨濟府,健明全羅道南原縣,仁乭咸鏡道慶興府流三千里定配所,竝卽押送之意,敢啓。傳曰,知道。
刑曹啓目粘連,京囚金福兼獄事,刃刺之孔,明著闊大,脅下之傷,當刻仆地,實因旣甚明的,詞證何待具備,訊推得情,何如?判付啓依允。又啓目粘連,京囚崔健明獄事,當場參見,惟曰聖番也,兇身推誘,亦曰聖番也。行打無處叩問,曹犯亦不分明,屢回服念,合有參酌,而獄體莫嚴,臣曹不敢擅便,上裁,何如?判付啓,依回啓施行爲良如敎。又啓目粘連,京囚李鎭倫獄事,實因初未端的,詞證又不分明,正干之目,終涉擬晦,而李善逵旣已的處,則鎭倫之瘦死獄中,稱寃無怪,特施次律,允合審克之獄體至重,臣曹不敢擅便,上裁,何如?判付啓,依回啓施行。又啓目粘連,京囚李同蕃獄事,不計要害,恣意毒打,當場昏窒,翌日致命,手勢兇憯,形證的確,連加訊推,何如?判付啓依允。又啓目粘連,京囚奴仁乭獄事,詳究檢錄,不無可原,苟或項部之莊回,安有翌早之行乞,片砂畫身,致受傷之痕,單衣掩體,必觸寒之病,此爲擬眩,合有審克之,獄體至嚴,臣曹不敢擅便,上裁,何如?判付啓,依回啓施行爲良如敎。
領議政鄭元容疏曰,伏以臣於太歲正旬,奉邇英之對,而覩初元出治之盛,忭亨泰之方撫,祈福祿之來總,如日初升,萬化伊始,無一夫之不獲其所,佇群品之各遂其性,如臣者,亦以陶甄中物,深有望於愛欲生之仁,則豈自阻於欲必從之天乎?自公而退,如是思量,若方痛者之思愈,而霍然先快,如重擔者之將釋,而灑然便輕,臣於此時,若不亟呼而哀籲,則聖明亦何以俯燭而矜許乎?臣受任於朝晡哀遑之時,奉命於事故撓劇之際,專爲備數執役,而姑且苟充也,非以臣才具之可裁機務也,非以臣識見之可贊謨猷也。臣循顧義分,拚棄廉維,以趨走爲效職之圖,以班聯爲盡分之道,相珠壠終事之禮,陪星槎延接之儀,居然又換歲籥而參朝謁矣。惟今以前,臣之自托義諦,恬然在職者,猶說可據,而惟今以後,則有何可托之義可據之說乎?直不過曰夤緣倖占,懷祿不去耳。臣性本疎坦,識又庸愚,遇事則信心徑行,處務則全沒斟量,雖使之幹一職而管一司,猶不足以句當而稱塞,況玆亮采惠疇,百責咸萃之地乎?政官拘常格則問於臣,禮官遇疑文則問於臣,財賦之部,詘用度則議於臣,法理之部,眩條科則議於臣,豈臣之嫺儀習律,節制度明選注而然哉?凡王體國論之所以贊襄而平章者,卽廟堂事,而以臣之冒據此地也,一動靜一施爲,關係國家利害者,有如此,而臣徒事貪戀,淟涊自居,昌被放倒,艱辛彌縫,畢竟至於前僨後錯,左訕右譏,則其爲有識之憂歎,朝廷之羞恥,當何如哉?此臣之不可不去者也。且臣忝叨三事,今十年之久耳。自始拜之初,以疾病之痼精力之衰,屢懇而力辭,獲荷憫恤之洪私,今於年紀加袠之後,痼者益癃,衰者益朽,卽常理也,順勢也。少動作則積氣衝而腹脅牽掣,乍勞頓則痰火升而頭目眩轉,最是精思耗竭,省覺若無,文書則過字而旋忘,語言則聽音而不辨,竝與家常日用而漫不知何,則以此貌樣,縻重任而酬殷務者,非不爲也,實不能也。不能者止,先哲有訓,此又臣不可不去者。日昨左相纔告去矣,未幾日而臣又請去,則朝體·臣分,俱極悚懼,然臣之所汲汲請去者,正以廟堂,非臣獨去之所,而臣去則宿德新望之爲朝野所想望者,將濟濟膺金甌之卜,而佇見朝儀重而國事無憂矣。伏願聖明,俯賜諒察,將臣老病不堪之狀,仰稟東朝,鐫遞臣議政之銜,俾幸公私,不勝大願。臣無任云云。答曰,省疏具悉卿懇。卿多讀古史矣。豈見天下國家,有無相之國乎?予甚感焉。左揆纔告去,而卿又遜退,則疇與爲國?予將孤立於九重,而卿亦若相忘乎江湖者,豈有如此國家乎?卿之今日去就,實實說不去而理不當矣。雖欲副卿夙計,其於國不國何哉?予不多誥,卿其三思。仍傳于李㘾曰,此批答,遣史官傳諭。
持平孟魯述疏曰,伏以臣父,在於忠淸道溫陽地,而素患衰鑠之症也。近因日候之不適,挾痰闖肆,一倍添劇,家僮踵至,促臣歸視,自聞此報,方寸焦灼,玆不得不忙陳短章,經尋鄕路。伏乞聖慈,俯垂鑑諒,仰稟東朝,亟遞臣見帶之職,俾便救護,仍治臣擅離之罪,以昭法紀焉。臣無任云云。省疏具悉。爾其勿辭往護。
庚戌正月十七日巳時,上御熙政堂。進講入侍時,講官金蘭淳,參贊官李㘾,侍讀官朴昇壽,假注書李裕奭,記事官趙秉學·成載瑗,各持小學第三卷,以次進伏訖。上曰,史官分左右。上誦前受音一遍訖,上開卷,蘭淳讀自樂正〈子〉春曰善,止作於意見於色下也,仍釋章句訖。上命授書算于講官,上讀十遍訖,蘭淳跪上書算。上曰,文義以次奏之。蘭淳曰,人子一身,卽父母之遺體,故孝子之愛其身,實出於孝也。跬步必愼,而不忘其親,毫髮無虧,而能全其體,至若帝王之孝,則又有大於此者,不可但以一身之能全,爲孝也。一國臣庶,皆吾一體,臣隣則股肱耳目也,將卒則腹心爪牙也。小民則有血氣之餘,故謂之赤子,如或一夫不得其所,則猶吾身體髮膚之見傷,實非天地祖宗付畀之至意,安得比擬於全歸之孝乎?惟殿下,以準海之孝,推及於同胞之類,俾八域之內,無一夫不獲,則其可謂不虧其體,由是懋哉焉。上曰,深受其罪,何爲上也?不作於意不見於色,何爲次也?蘭淳曰,祗受其罪而使可哀憐,以感父母之心,是爲孝之上也。其次不作於意,不見於色,亦有敬謹之意,故次之也。事親之道,全在敬謹,洞洞屬屬,是孝之本也。昇壽曰,樂正士春之傷足,而憂見於色,卽爲不虧其體,不辱其親也。伯兪之受笞,而悲見於泣,泣不在笞,悲母力之衰也。二人之孝,俱可謂篤至,然全而歸之,最人所難行,而爲孝之大者也。是故曾子之戒門弟子也,必以啓予手啓予足,而今而後吾知免夫,丁寧反覆者,卽全而歸之之意也。大學曰,治其國者,上老老而民興孝,今我殿下,取法乎上章所云舜·文·武之大孝,使斯民有所觀感,則將致一國興於孝之效,其有裨於聖化也,豈不休哉,豈不盛哉?伏願體念焉。㘾曰,講官·儒臣已備陳無餘蘊,臣無容更爲敷演,而夫天之所生,地之所養,以人爲大云者,以其備具五倫而最貴也。禽獸則各具一點子明,而偏受未全者也。蓋孝者爲五倫之本,而推以及之也,爲人子者,惟孝而已。至若帝王之孝,尤有大於匹庶之孝,上奉祖宗付畀之重,下臨生靈億兆之衆,不可以一身而自輕焉,故淸心節嗜,益加保嗇,壽考且寧,化覃作人,咸囿於春臺壽域之中,古所云民皆壽考,是堯·舜之福政,所以帝王之孝,異於匹庶,而不啻以全而歸之,比而言也。伏願殿下,以孝爲治,尤爲體念焉。蘭淳曰,文義則已爲備陳奏達,而天之所生,地之所養,惟人爲大者,以其具五倫也。上曰,前受音中養志者,亦是孝也。蘭淳曰,然矣。帝王之孝,奉承宗廟,保嗇聖躬,而洞察民間疾苦,先知稼穡艱難,使之安生樂業,孝理所推,民自壽福,古語所謂堯·舜之福,亦此義也。上曰,伯兪,何時人也?蘭淳曰,西漢人也。上曰,伯,何謂也?蘭淳曰,伯仲叔季之稱號也。上曰,跬步之間,不敢忘,亦至孝矣。蘭淳曰,洞洞屬屬之意也。上曰,弟子之問,何爲重言其善也?㘾曰,重歎之意也。蘭淳曰,樂正子則心有所憂而見於色,弟子則欲知其意而問之,故喜其問而亟歎其問,師弟之間,其猶當如是,而況君臣之間講論之際,豈可不詳問而悉對,期於後已乎?上曰,何可不備盡其意也?蘭淳曰,非不欲備陳,而嚴畏不敢也。講學之所貴,問答爲美,故好問則裕,是之謂也。臣方帶居留之任,而水原爲三道大路,八方之士,自多去來,而聞殿下之好學,莫不欣欣然仰望矣。上曰,然乎?蘭淳曰,臣初聞聖學之將就,不勝欣祝矣。今玆再登講筵,幸而於臣身親見也。一人喜則二人喜,以至於愚夫愚婦,皆自踊躍矣。上曰,講學不已,則將期至治,故是以喜之。蘭淳曰,八方百姓,惟望殿下也。堯·舜非有異也,講學不已之故也,殿下好學,則亦爲堯·舜矣,殿下雖在深宮之中,閭巷臣民,亦如侍側矣。若非講學,則臣等豈得以前代治亂,一一陳達乎?上曰,不學史記,歷代何以知之?蘭淳曰,雖若無暇,講學一念,孜孜克懋焉。正宗大王允釐庶政之際,無暇於佗,而講學,日以科程,未嘗或廢,其可不監法乎?上曰,全而歸之,全字,何義也?蘭淳曰,全卽不至虧傷之意也。不虧其體,不辱其身,亦皆全之之意也。上曰,講官年,今幾何?蘭淳曰,七十矣。上掩卷,上曰,史官就座。仍命退,諸臣以次退出。
庚戌正月十七日申時,上御熙政堂。召對入侍時,參贊官李㘾,侍讀官朴昇壽,檢討官李興敏,待敎李秉文,假注書李裕奭,記事官趙秉學·成載瑗,各持史略第一卷,以次進伏訖。上曰,史官分左右。上開卷,諸臣以次開卷。上曰,上番讀之。昇壽讀自火旱七年,止大雨方數千里。上曰,文義奏之。昇壽解釋章句訖,奏曰,七年旱,可謂極備之災,災殄之來,在昔盛時,亦有所不免。夫以湯之聖,當極旱之時,反躬自責,禱之於桑林,此其爲民籲天之誠,自能格天致雨,天人之際,感應之妙,捷於影響,有如是矣。史記曰,人禱之占,理所不通,聖王豈信其說而翦爪斷髮,毁傷其身體也哉?此出野史,謬誤不可信,故刪之云,蓋讀書之法,於此等處,不可不玩繹,而尤貴乎不以文害義矣。六事自責者,非湯之時,眞有此六者之患也,卽以恐懼修省之意,隨事自勉者也,奚止爲戒於當時而已?後世人主之圖至治者,苟能如孔子所云爲政以德,則寧有政不節之患?苟能如孟子所云制民之産,則寧有民失職之患?苟能如堯之茅茨不剪土階三等,則寧有宮室崇之患?苟能如程子所云宦官宮妾時少,則寧有女謁盛之患?苟能如湯之不殖貨利,則寧有苞苴行之患?苟能如舜之墍讒說殄行,則寧有讒夫昌之患歟?今殿下以此六者,勿以爲事在古昔而忽易之,勿以爲尋常誦讀而放過之,有若事係目下,自己當之,每自循省,無時不鑑戒,則自致治隆於上,俗美於下,六者之患,不期祛而自祛矣,豈不休哉?伏願留神澄省焉。上曰,下番讀之。興敏讀自湯崩,止號稱中宗。上曰,文義奏之。興敏解釋章句訖,上曰,此是太丁之子乎?興敏曰,然矣。上曰,不明,卽此政不明之謂也。興敏曰,然矣。上曰,居憂,何義也?昇壽曰,居喪之謂也。太戊以太丁之子,承統仲壬,故謂之居憂也。興敏曰,祥穀之祥,卽妖異之義也。上曰,雖是妖之義也,而爲祥也亦宜乎?興敏曰,當此時殷道復興,其爲祥亦宜矣。上曰,此時若不修德,其幾亡乎?興敏曰,臣所讀自止內,別無可以敷演仰奏者,而修德二字,甚好矣。人自幼小,父兄之敎訓,自己之學習,期欲爲有德之人,凡人如此,況爲人君而御世發政,不修德奚以哉?太甲修德,而諸侯歸之,太戊修德,而祥桑自枯,卽此而可驗矣。然而非堯·舜生知之聖,則不能不資學問而修德性,傳曰念終始典于學,厥德修罔覺。今我殿下,益勉講學,體念乎古聖王精一心法,則德不期修而自修,使環東土生靈,咸囿於深仁厚澤之中,豈不休哉?伏願體念焉。上曰,參贊官讀之。㘾讀自自太戊,至號稱高宗。上曰,文義奏之。㘾解釋章句訖。上曰,史略甚不昭晣,多有未詳處也。胥靡之義,何謂也?㘾曰,胥靡,有罪之人,爲國使役之謂也。傅說代人爲胥靡,非自爲之也。㘾曰,人君一念之善,慶星出焉,故太戊修德而祥穀卽枯,轉災爲祥,天理感應,若是孔昭矣。武丁思賢之心,寤寐不忘,至見於夢,卜而旁求之,果得傅說於版築之間,殷道復興,其賢邪進退,治化之汚隆係焉,豈不大可懼哉?伏願殿下,招徠賢俊,日夕左右,討論經史,以前代何由而治,何由而亂,敷陳講磨,有若身親當之,而益加省察焉。上曰,閣臣讀之。秉文讀自自武丁,止暴雷震死。上曰,武丁不善矣,豈可指天而爲此事乎?昇壽曰,聖敎然矣。上曰,文義奏之。秉文曰,此等之書,載記於史者,奏未已。上曰,此則以示後人之義也。秉文曰,誠然矣。臣之所讀自止內,別無敷演仰奏矣。上曰,昨日召對時,予之不讀,以喉症未果讀也。上曰,史官就座。仍命退,諸臣以次退出
上在昌德宮。停常參·經筵。
沈敬澤啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,魚游澗僉使張翰行,森森浦萬戶金錫禧,防垣萬戶姜希宅下直,各長弓一張,長箭一部,片箭一部,筒兒一箇賜給。
傳于沈敬澤曰,進講入侍。
傳于沈敬澤曰,左承旨·同副承旨竝許遞,前望單子入之,待下批牌招察任。
承旨前望單子入之,嚴錫鼎·沈敦永落點。
傳于沈敬澤曰,啓字誤踏中官羅仁植·李泰亨,竝令該府拿處。
傳于嚴錫鼎曰,有實故玉堂,竝許遞,政官牌招,開政。
沈敬澤啓曰,行吏曹判書趙冀永,參判金鍏牌不進推考傳旨,今方捧入,而開政命下之後,如是違牌,事甚未安。竝更牌招,何如?傳曰,允。
沈敦永,以吏批言啓曰,陳賀接慰官,前典籍姜冕奎塡差,而時無職名,令該曹口傳付軍職,何如?傳曰,允。
有政。吏批,行判書趙冀永進,參判金鍏進,參議未差,右副承旨嚴錫鼎進。以李裕元爲吏曹參議,金炳德爲副應敎,韓敬源·尹禹錫爲校理,閔致庠爲副校理,黃鍾顯·柳來駿爲修撰,李承益爲副修撰,李魯秉爲判尹,朴斆默爲兵曹參知,玄基濬爲典籍,姜薰爲宗廟直長,宋晩載爲禁府都事,承文正字單林昺默,故僉知申永訥贈戶參例兼,故學生申以協贈左承旨,故學生申再達贈僕正,以上左尹申大膺三代。兵批,行判書李嘉愚進,參判任百經入直進,參議朴斆默未肅拜,參知李病,同副承旨沈敦永進。啓曰,京畿水使,今當差出,而當品中可擬之人乏少,他道堂上兵使及曾經兵使,竝擬,何如?傳曰,允。以尹定鉉爲知事,李鼎臣爲副摠管,任百謙·姜忠永·申秉爲五衛將,尹萬鎭爲忠翊將,朴昇壽·李承益爲文兼,李祖文爲訓鍊主簿,吳致賢爲京畿水使,崔鳳彦爲威鳳別將,玄鎰爲南陽監牧官,同知單徐獜赫,副護軍朴齊憲·申秉,副司直申泰運·李凝祥·高性鎭·李秉珪,副司果李寅夔·李興敏·洪秉瑋。吏批,再政。以柳來駿爲兵曹正郞,申錫昌爲禁府都事,兵曹參議單朴斆默,參知單李,兼喬桐水使吳致賢今加嘉善加資事,承傳。崇政李文養今加崇祿,嘉善吳命毅今加嘉義,已上譯科回榜人,依定式加資。兵批,再政。以鄭煥升爲部將,同知單姜忠永,僉知二單任百謙·申秉。吏批,三政。以洪鍾雲爲修撰,李兢鉉爲徽定殿參奉,禁府都事申錫昌,繕工奉事權鍾健相換。
沈敦永啓曰,大司憲閔致成,持平權應夔,孟魯述在外,執義尹行謨,掌令金德根·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,獻納南秉吉,執義尹行謨,掌令金德根·金輔鉉牌不進罷職傳旨,傳于沈敦永曰,只推。
以慶尙監司徐箕淳狀啓,北靑府人命渰死于盈德縣事,傳于金炳冀曰,許多人命,越境渰死,聞甚矜惻,未拯屍身,分付沿海邑,期於拯得,如有生前身還布,竝蕩減,元恤典外別加顧助之意,廟堂措辭關飭於兩道道臣。
傳于嚴錫鼎曰,召對爲之。
沈敦永,以吏曹言啓曰,陳賀接慰官朴文鉉,以其身病,呈狀乞遞,改差,何如?傳曰,允。
吏曹,陳賀接慰官單姜冕奎。
兵曹口傳政事,護軍洪祐喆,副護軍趙然興。
兵曹口傳政事,副司果徐翼輔。
兵曹口傳政事,副司果姜冕奎。
嚴錫鼎,以禮曹言啓曰,揀擇單子二張,自漢城府輸送,故捧入之意,敢啓。傳曰,知道。
沈敬澤,以禁衛營言啓曰,本營哨官文世赫,身病猝重,勢難察任,改差,何如?傳曰,允。
又以御營廳言啓曰,本廳軍色從事官尹滋悳,身病甚重,勢難察任,改差,何如?傳曰,允。
庚戌正月十八日巳時,上御熙政堂。進講入侍時,講官李嘉愚,參贊官沈敬澤,檢討官姜㳣,假注書鄭漢源,記事官趙秉學·成載瑗,各持小學第三卷,以次進伏訖。上曰,史官分左右。上誦前受音一遍,上曰,俄者多有未通處矣。更誦一遍訖,嘉愚讀自公明宣,止免夫小子,仍釋章句。上曰,小子云者,何也?嘉愚曰,更呼弟子而戒之愼聽也。上曰,執親喪之執字,當之之義乎?嘉愚曰,居喪之謂也。上曰,不見齒,果是難事也。上曰,小連·大連,亦皆賢人也。嘉愚曰,外夷之人,猶能盡禮故稱之也。命授書算于講官,上讀新受音,至應賓容曰,應字,何義也?嘉愚曰,接待之謂也。上曰,顔丁,何人也?嘉愚曰,魯人也。上讀十遍訖,嘉愚跪上書算。上曰,以次陳文義。嘉愚曰,公明宣之三年不學者,所見所聞,無非學也。日侍曾子,感歎服膺之不暇,則雖不學書而是乃學也。非但說此三者,日用動靜,無非可學,則可謂善學者矣。古人向學之誠,不徒在章句而已,所習所行,皆是實行也。殿下日開講筵,克勤學問,學問之道,在於學古之人。伏願於此體念焉。㳣曰,此章文義,講官已爲仰奏,而三年不學者,未讀書之謂也,學而未能者,未力行之謂也。學問之道,固貴乎多讀,而尤當勉於力行也。論語曰,行有餘力,則以學文,書經曰,非知之艱,行之惟艱,此皆指力行上言也。今我殿下,日開講筵,孜孜爲學,凡於章句誦習之間,雖當留神,而必於旨義講究之方,益加致力,今對此書,若親見曾子,則居庭之孝,應賓之敬,臨下之慈,皆有所體驗者,伏願省察焉。敬澤曰,講官·儒臣,雖已備陳,而恭儉不懈惰之義,尤爲切實之言也。此則只以應賓客言也。天下萬事,若以恭儉爲本,而行之不懈惰,則無處不當矣。殿下於萬幾之暇,亦留神於此,則聖學自躋於光明,德化可至於隆洽矣,伏願體念焉。嘉愚曰,俄者所陳,卽是學問之事,而大凡爲學之道,多讀然後,可以知體行者矣。參贊官所奏恭儉不懈之義,甚好矣,可不體行乎?上曰,學者將欲行之,若不體行,則其何以爲人乎?㳣曰,亶在於眞知力行之如何耳。嘉愚曰,讀書者,期有實效也。聖賢之事,皆在於此,此章旨義甚好矣。㳣曰,俄者前受音,有一二處未通者,自內雖已習誦,而臨筵則或不無如此之時矣。第伏念多讀則可以善誦,雖多讀而若不專心,則易致遺忘,伏願益加專一之工焉。嘉愚曰,進學之方,惟在一心之上焉,字字句句,當加專一而留心矣,儒臣之言是也。上曰,然矣。上掩卷,命史官就座。仍命退,諸臣以次退出。
庚戌正月十八日申時,上御熙政堂。召對入侍時,參贊官嚴錫鼎,侍讀官朴昇壽,檢討官姜㳣,待敎李秉文,假注書鄭漢源,記事官趙秉學·成載瑗,各持史略第一卷,以次進伏訖。上曰,史官分左右。上開卷,上曰,上番奏之。昇壽讀自歷太丁帝乙,至天下不足矣。上曰,文義奏之。昇壽釋義,至土簋。上曰,簋非禮器乎?昇壽曰,簠簋是禮器,而此則瓦缶之屬也。上曰,其時則無九重之制矣。昇壽曰,然矣。古昔聖王,崇儉德而不崇宮室,故土階三等茅茨不剪,至後世而始有九重之壯居矣。上曰,褐者,何制也?昇壽曰,短袴之類也。玉盃象箸之說,亦載於小學,前已進講,今無敷演可奏者,而蓋明言紂之失德無道,以垂戒於後世者也。夫尙侈之心,若不能行德政以祛之,嚴禮防以閑之,則從其所欲,隨處滋長,必至於莫可禁遏之境,豈不大可懼哉?自古聖王哲辟,莫不尙儉故興,庸君暗主,莫不尙侈故亡,侈儉之間,而興亡之分,莫是較著,若使紂,從箕子·比干之數諫,則寧或至於不能保其國哉?是故上無從諫之量,則何以知是非得失之機?下無進諫之誠,則何以盡匡救規箴之責?二者不可偏廢,而君臣間常所交勉者也。書曰愼乃儉德,又曰不寶遠物,又曰從諫弗咈,又曰后從諫則聖。今殿下以臣此言,勿以爲循例陳勉,而克恢虛受之量,則奚特有資於進學之工?抑將有補於治化矣。伏願澄察焉。上曰,下番奏之。㳣讀自紂伐有蘇氏,至炮烙之刑。上曰,文義奏之。㳣釋義,至炮烙。上曰,是豈爲樂之事乎?㳣曰,不仁之甚者也。人君爲政,惟在於省刑罰薄賦斂,賦從民出,而若能薄斂,則無財聚民散之患,故有若曰,百姓足,君誰與不足?易曰,損上益下,浚民之膏澤而實之,非人君之所可爲也。刑者,所以禁民而懲畏之,不使更犯於罪,其制刑之意,可謂仁之至矣。故呂刑曰,告爾祥刑,舜典曰,欽哉欽哉,惟刑之恤哉。哀矜惻怛之仁心,自在於用刑之中,而紂之無道,有此厚稅虐刑之事,其失天下也,宜矣。古史之必書善惡,欲其善者法而惡者戒之也。伏願省刑薄賦之道,深加留念焉。上曰,參贊官奏之。錫鼎讀自淫虐甚,至殷亡。上曰,文義奏之。錫鼎釋義,至卒字。上曰,何書以卒乎?錫鼎曰,周侯是諸侯,故書卒也。仍奏曰,爲人君而如周文之至德,則諸侯歸之,如殷紂之無道,則天下叛之,故爲君之道,在乎修德,德旣修矣,則天與之而人歸之矣。儒臣所奏從諫崇儉省刑薄賦等事,莫非修德之道,而出治之要,亦不外乎此也。惟我殿下,聿修厥德,則治平之效,可期於此矣。伏願體念焉。上曰,閣臣奏之。秉文讀自箕子,至六百四十四年。上曰,文義奏之。秉文釋義訖。上曰,紂若修德,則歷年豈止於斯而已乎?錫鼎曰,聖敎然矣。若修君德,則享國必靈長矣。秉文曰,殷有三仁,而不用其言,所以亡也。人君之道,當納忠諫,故堯進諫而嘉言罔攸伏,禹從諫而聞善言則拜,故苟能聽諫,則自底於至治矣。上讀至三公,曰,何爲三公乎?昇壽曰,古之諸侯,爲天子之三相故也。上曰,刑辟之辟字,法之義乎?昇壽曰,然矣。書云辟以止辟,言刑法之當也。讀至炮烙之刑,曰,如此而豈不亡乎?上讀四遍訖,掩卷。昇壽起伏奏曰,臣有區區憂愛之忱,敢此仰達矣。臣於昨日召對登筵時,伏承聖敎,始知有再昨日召對不讀新受音之事,而臣以伊日未登筵之故,未詳其顚末,不免含默而退矣。及聞其時入侍僚官之言,則閣臣陳奏未畢,自上掩卷,仍命之退云,臣未敢知其時聖體,或有欠安之節而然歟?下情萬萬憂慮,而諸臣旣未仰揣聖意之攸在,則不能無悚惶,而自外聞之者,必謂殿下少懈於講學矣。豈不有欠於聖德乎?上曰,將謂予厭讀也。昇壽曰,無怪其然矣。繼自今或有如此之時,則必洞諭於諸臣,恐好矣。臣今所奏,極知猥越,而事係講筵,故不避嚴畏,如是仰達矣。上曰,若厭而不讀,則如之何哉?㳣曰,如或如是,則豈不大悶乎?臣等獲忝講席,躬覩勤學之聖德,退聽輿情,莫不慶祝,若聞臨筵停讀之事,則必將憂歎矣。今此上番所奏,實有慮於此者,故必欲洞諭其所由然,使筵臣及在外者,曉然釋疑也。上曰,此後若有可言者,則儒臣參贊官,盡言無隱,可也。昇壽曰,聖敎及此,實不勝欽仰萬萬,而擴充此聖志,則聖德自底於光明矣,此是臣民之福也。錫鼎曰,上下交孚,情志流通,實是聖德事也。㳣曰,今此聖敎,非但臣等之感頌,八方聞之,莫不歡欣蹈舞矣。上曰,史官就座。仍命退,諸臣以次退出。
上在昌德宮。停常參·經筵。
沈敬澤,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
沈敦永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,牛峴僉使金羲桓,豐山萬戶洪履斗下直,各長弓一張,長箭一部,片箭一部,筒兒一箇賜給。
傳于沈敦永曰,進講入侍。
傳于嚴錫鼎曰,召對爲之。
沈敦永啓曰,大司憲閔致成,持平權應夔·孟魯述在外,執義尹行謨,掌令金德根·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,獻納南秉吉,執義尹行謨,掌令金德根·金輔鉉牌不進罷職傳旨,傳于沈敦永曰,只推。
沈敬澤,以弘文館言啓曰,新除授副應敎金炳德,時在京畿始興地,校理尹禹錫,時在坡州地,副修撰李承益,時在忠淸道洪州地,經筵入番事緊,請竝斯速乘馹上來事,下諭。傳曰,依啓。
又以弘文館言啓曰,新除授校理韓敬源,副校理閔致庠,修撰黃鍾顯·洪鍾雲,竝卽牌招察任,何如?傳曰,允。
以副校理閔致庠,修撰黃鍾顯·洪鍾雲牌不進罷職傳旨,傳于沈敬澤曰,只推。
沈敬澤,以禮曹言啓曰,揀擇單子四張,自漢城府輸送,故捧入之意,敢啓。傳曰,知道。
庚戌正月十九日巳時,上御熙政堂。進講入侍時,講官金學性,參贊官沈敦永,侍讀官朴昇壽,假注書李裕奭,記事官趙秉學·成載瑗,各持小學第三卷,以次進伏訖。上曰,史官分左右。上誦前受音一遍訖,上開卷,學性讀自箕子者,止殷有三仁焉。上曰,紂是帝乙之子乎?學性曰,然矣。上曰,紂之名則受也。學性曰,天下不以名而皆號曰紂也。上曰,紂心之不善如是,故惡其逆耳之言,而囚箕子矣。學性曰,古人曰,忠言逆耳利於行,毒藥苦口利於病,是故聖王明君,不以逆耳之言,爲苦而厭聽也。以人臣言之,不以爲苦,而極進忠言,宜矣。若以順耳之言,諂諛於上,則是小人也。王子比干,爲紂之親戚也,而諫而不聽,箕子亦諫而不聽,以至於囚,又不納微子之諫,此皆惡逆耳之言也。君有過而不以死爭之,則是豈事君之道乎?比干則直言極諫之人,而紂以爲聖人之心有七竅,乃剖而視之,若聖君賢主,則豈如是也?上曰,紂之此事,都是以女色之故也,而且本不仁之人也。學性曰,自是不仁之人,以其妲己之故,尤多不仁之行也。父子有骨肉之恩,君臣以義屬之,是以固不可違逆耳之言也。上曰,以義屬之,若又違之,則當何如也?學性曰,故父有過,三諫而不聽,則號泣而隨之,君有過,三諫而不聽,則遂去之也。上曰,紂之所爲,皆違直言也。學性曰,孔子曰,殷有三仁焉。三仁卽箕子·比干·微子之謂也。此三人,其行也各異矣。上曰,事雖各異,而意則同也。學性曰,俱有心德而行仁焉。雖其行有異,心則相同,故曰三仁也。上讀新受音,至箕子者紂親戚,曰非遠族之親乎?學性曰,諸父之列也。雖以臣子言之,賢臣固不可囚也。上曰,賢人豈可如是也?上曰,何書至有殺其孕婦之事乎?學性曰,見於書傳,而刳剔孕婦是也,其不仁甚矣,故至曰獨夫也。上讀至於其義可以去矣曰,如是故遂去之也。學性曰,然矣。微子抱祭器而去矣。其後武王奉承天命,因滅之,乃立微子於宋,以奉其祭祀也。上曰,初不欲立紂而立微子也。學性曰,以其庶兄也,故不立也。上讀十遍訖。上曰,以次文義奏之。學性曰,紂爲無德,淫泆殘虐,殺賢去忠,寧有如此不仁之甚乎?淫泆故奢侈過濫,酒而爲池,肉而爲林,以極長夜之飮,豈以有限之財,充其無限之欲乎?是故聚斂於百姓,以奉一身,民豈聊賴而安生哉?其日用事爲,皆惟此事,故奢侈之心,日以漸長,如是而國豈爲國也?鉅橋之粟,鹿臺之財,箕子見而歎之曰,國不可以爲國,極諫而紂不聽,比干·微子,亦極諫而或至於死,或至於去,其爲政如此,而天豈不怒,民豈不散也?民心卽天心也。天旣怒之,故周武王奉若天道,不得已而伐之,而伐紂之時,不期會者,八百國矣。然則可知其天人之所歸也。當此時,紂若悔過,則豈至於此乎?何代無忠良之臣矣?聽其言從其善,而取之於民不厚,則然而不興者未之有也。若以此言,溯驗於前代,則何由而治,何由而亂?自然可知矣。伏願殿下,於此澄省焉。上曰,然矣。學性曰,箕子之出朝鮮也,敎民以八條,井田禮樂之類是也。朝鮮之國號,卽箕子時稱號也。禮義之風,于今不泯而益修,故獨稱禮義之邦也。昇壽奏曰,此章,臣於昨日召對,已爲陳奏,今又講官,剖析無餘蘊,別無他義之可以敷演者,然其曰輿馬宮室之漸,自此始,漸字卽如水漸漬之義,亦始幾微之謂也。夫人主之出治也,一曰萬幾,如施措之或害於政累於德者,則不可不炳幾而嚴防之也。篤學力行,必曰無始勤終怠之漸歟?發號施令,必曰無違道悖理之漸歟?求言納諫,必曰無逆耳咈意之漸歟?任賢授職,必曰無䋸私害公之漸歟?以至衣服飮食宮室車馬之類,必曰無侈靡安逸之漸歟?以此諸條,必反諸己而無時不省察,則寧有一毫私慾之萌諸心哉?此所謂防微杜漸者也。唐臣魏徵,論十漸之戒,作疏而進之,太宗嘉納之,置諸座隅,以爲觀省之資,故至今稱爲賢主。伏願於此,深加體驗焉。上曰,參贊官讀而奏之。敦永讀自箕子者,止殷有三仁焉。仍奏曰,此章文義,講官·儒臣所奏甚好,臣無容更達,而第二章有曰,紂爲淫泆,凡此厥初,無有不善,則紂之性豈惡哉?以其氣質之有偏,物慾之有蔽也。窮心志之所樂,悖法度之常行,浸漬頗辟,至於此極,蓋人性之善,其體至微,而利慾之攻,不勝其衆,凡係貨利聲色之娛,與夫輿馬宮室之美,式日斯盛,蔽交於前,因物有遷,遂亡其正,是以古先聖王,兢業自持,克祛己私,雖在幽獨得肆之地,紛華波動之中,而如對神明,如臨淵谷,未嘗敢有須臾之怠,猶恐其隱微之間,或有差失而不自知也。是故建師保之官,以自開明,列諫諍之職,以自規正,而愼終如始,理道積著矣。伏願殿下垂察焉。學性曰,所奏中若有可下問者,發問焉。上曰,言若有是則可行也。學性曰,俄於聖敎中,紂惡逆耳之言,故囚之之下敎,大哉盛哉,人君雖在深宮之中,臨億兆之衆,一日萬幾,雖欲行善,而這間豈無得失也?人臣以逆耳之故,而不諫於其君,則君豈可覺其非乎?若是而自一事二事,以至於放過,則豈不大可懼哉?諫諍之義,引君當道,以至於善,期有爲堯·舜之效矣。來諫而虛受,則賢良之臣可得,若拒諫而自用則忠志之士可去矣。伏願殿下,於此等處省察焉。上曰,然矣。上曰,太甲初不修德,而後乃悔過也。昇壽曰,在於桐宮,悔過修德,故復爲賢君,天下歸之。學性曰,臣以講篇自止,有所仰達矣。前旣承自止無過十五行之下敎,而篇中文勢,有可絶處,有難絶處矣。自今以後,勿限十五行,隨其可絶處而自止,似好矣。上曰,可也。上曰,史官就座。仍命退,諸臣以次退出。
庚戌正月十九日申時,上御熙政堂。召對入侍時,參贊官嚴錫鼎,侍讀官朴昇壽,檢討官姜㳣,待敎李秉文,假注書李裕奭,記事官趙秉學·成載瑗,各持史略第一卷,以次進伏訖。上曰,史官分左右。上開卷,諸臣以次開卷。上曰,上番讀之。昇壽讀自周武王,止遂收之。上曰,文義奏之。昇壽釋義,至鳥覆翼之以爲神。上曰,眞是爲神異矣。昇壽曰,然矣。上曰,后稷也故其神如此,後果爲何等人也?昇壽曰,是爲周之始祖也。上曰,武王於后稷,爲十六世孫也。昇壽曰,然矣。其爲神異之說,史記亦有之,而先儒以爲或頗疑之,古語曰,人之生也,蓋受天地之精氣,而至若眞人,則又有異於凡人之生也,其言亦無怪矣。商契之生亦如此,其母呑玄鳥之卵而生之,爲商之始祖也。上曰,誠有此事乎?昇壽曰,感而生之之說,亦載於史記矣。上曰,何謂后稷乎?昇壽曰,敎民稼穡而爲農官,故稷是農官之稱也。上曰,何以稱后乎?㳣曰,封於邰故曰后也。昇壽曰,此章卽記后稷之自初事蹟者也,別無他敷演仰奏者矣。上曰,下番讀之。㳣讀自兒時屹如巨人之志,止遷于豳。上曰,文義奏之。㳣釋義訖,奏曰,后稷爲農師於虞夏之際,敎民以農,故民皆樂業而安生,夫農者,王政之所先,民生之所重,國以民爲本,民以農爲本,故堯之敬授人時,舜之食哉惟時,皆所以重農而務本也。穀在六府之中,農居八政之首,則農爲天下之大本,顧不重歟?周家八百年基業,肇自后稷之稼穡,肆惟我朝,亦於歲元月正,每頒勸農綸音,自祖宗以來,蓋出重民食之盛意也。養民之政,莫大於農。伏願殿下,不違農時,使民以時,是臣區區之望也。上曰,參贊官讀之。錫鼎讀自公劉,止皆歸之。上曰,文義奏之。錫鼎釋義,至古公亶父。上曰,自何時傳于此乎?錫鼎曰,自后稷,傳至于此矣。上曰,獯鬻,何人也?錫鼎曰,北狄之名也。釋義至岐山之下。上曰,岐山在於何處乎?錫鼎曰,卽雍州之境,而秦之函谷關之西也。仍奏曰,豳人皆化於古公之仁,從之於遷岐之行,則旁國亦皆慕效而歸仁,仁之爲德,其盛矣。孔子曰,克己復禮爲仁,一日克己復禮,天下歸仁焉。天下歸仁,則奚特旁國而已哉?禮者天理之公,能以禮制心,克祛己私,則是誠求仁而得仁。伏願殿下,省察於爲仁之道焉。上曰,閣臣讀之。秉文讀自古公長子太伯,止以讓季歷。上曰,文義奏之。秉文釋義,至太姜。上曰,古公之妃乎?秉文曰,然矣。昇壽曰,季歷卽王季也。王季之王字,與后稷之后字,相同也。上曰,小學亦有太任生文王之說也。秉文曰,然矣。上曰,王季立則文王自可承統也。秉文曰,然矣。上曰,太伯·虞仲,亦皆賢人也。昇壽曰,然矣。故孔子曰,太伯·虞仲,其可謂至德也已矣。上曰,是不欲違父命之故也,如孤竹君之子伯夷·叔齊之事也。秉文曰,誠然矣。仍奏曰,臣之所讀自止內,別無敷演仰奏者矣。上讀自周武王,至以讓季歷。上曰,十六代後,武王出矣。昇壽曰,文王之時,三分天下有其二,而大勳猶未集矣。武王承先王之志,乃有天下也。稱文王者,武王爲天子之後,追崇爲王也。上曰,前篇中周侯,卽文王歟?㳣曰,然矣。文王之時,殷猶在焉,故稱周侯也。上曰,後世之王,有如武王之聖,后稷豈不賢而能致此乎?上曰,后稷之卒云,卒之義,以其未及爲王故書卒乎?錫鼎曰,然矣。上曰,夏后氏政衰,何也?昇壽曰,其時太康,以逸豫,滅厥德,其後漸衰也。上曰,太康卽仲康之弟也。㳣曰,然矣。上曰,太伯·虞仲,讓而遂去,則王季當承其統而立矣。昇壽曰,然矣。是故自王季以傳至文·武也。上曰,兒時有巨人之志者,何謂也?昇壽曰,自其幼時,已有成人之志,故稱之也。上曰,史官就座。仍命退,諸臣以次退出。
上在昌德宮。停常參·經筵。
藥房都提調金道喜,提調李憲球,副提調李圭祊啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·大妃殿口傳問安。答曰,知道。
進御加味地黃湯,自今日五貼式日次製入事,榻前下敎。
大王大妃殿進御歸茸君子湯,自今日五貼式日次製入事,榻前下敎。
沈敦永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政鄭元容有身病,左議政·右議政未差,不得來會云矣,敢啓。傳曰,知道。
李圭祊啓曰,左副承旨沈敬澤,今日不爲仕進,卽爲牌招,何如?傳曰,允。
備忘記,平安道觀察使洪鍾應下直,長弓一張,長箭一部,片箭一部,筒兒一箇賜給。
傳于嚴錫鼎曰,進講停。
傳于李圭祊曰,平安監司入侍。
沈敦永啓曰,大司憲閔致成,持平權應夔·孟魯述在外,執義尹行謨,掌令金德根·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,獻納南秉吉,執義尹行謨,掌令金德根·金輔鉉牌不進罷職傳旨,傳于沈敦永曰,只推。
以左副承旨沈敬澤牌不進罷職傳旨,傳于沈敦永曰,只推。
以京畿監司金箕晩狀啓,陽城民家失火事,傳于沈敦永曰,許多民家失火,聞甚矜惻,元恤典外別加顧助,結構奠接之方,爛死人還布蕩減事,廟堂措辭分付。
大王大妃殿傳于沈敦永曰,飭已施矣,前判尹金興根,分揀放送。
沈敦永,以義禁府言啓曰,前判尹金興根,分揀放送事,承傳啓下矣。京畿仁川府投畀罪人金興根,卽爲放送事,分付該道道臣之意,敢啓。傳曰,知道。
傳于沈敦永曰,飭已施矣,時囚罪人羅仁植·李泰亨,竝分揀放送。
沈敦永,以義禁府言啓曰,時囚罪人羅仁植·李泰亨,竝分揀放送事,承傳啓下矣。羅仁植·李泰亨竝放送之意,敢啓。傳曰,知道。
嚴錫鼎,以弘文館言啓曰,副校理閔致庠,修撰黃鍾顯·洪鍾雲,旣有只推之命,竝卽牌招察任,何如?傳曰,允。
又以禮曹言啓曰,二月薦新氷,每年春分翌日薦新矣。今年春分,在來二月初八日,宗廟·孝定殿·徽定殿·景慕宮薦新,則令東氷庫臨時封進,而山陵薦新,則以本陵所貯之氷,來二月初九日薦進之意,分付於山陵參奉處,何如?傳曰,允。
又以禮曹言啓曰,大報壇祭享,每年三月上旬內擇日設行事,曾有定式矣。吉日,令日官金宜鍾推擇,則來三月初八日爲吉云,而自上方在諒闇中,依例遣大臣攝行,何如?傳曰,允。
又以禮曹言啓曰,揀擇單子二張,自漢城府輸送,故捧入之意,敢啓。傳曰,知道。
金炳冀,以奉常寺都提調·提調意啓曰,東耤親耕田所種九穀,先農祭後,卽爲起墾付種之意,敢啓。傳曰,知道。
沈敦永,以都摠府言啓曰,副摠管金翰喆,以文臣朔試射試官,慕華館晝仕出去之意,敢啓。傳曰,知道。
又以兵曹言啓曰,卽接金虎門入直哨官李興奎手本,則明禮門南邊宮墻六間頹圮云,令紫門監爲先以杻把子,堅實圍排,依例樹柵,急速修築,而把守軍兵,金虎門入直軍,量宜除出,限改築間嚴加守直之意,分付,何如?傳曰,允。
又以訓鍊都監言啓曰,因兵曹草記,明禮門南邊宮墻六間頹圮處,金虎門入直軍二十名除出,將校一人率領,限改築間嚴加守直之意,敢啓。傳曰,知道。
刑曹啓目粘連,京囚鄭者斤孫獄事,公證苦無可據,私和亦係疑眩,屢鳴屢査,幾近三十年之久,以醉以戲,非無一二分之疑,疑之從輕,允合欽恤,上裁,何如?判付啓依回啓施行。又啓目粘連,京囚全成喆獄事,毒踢要害,致命當夜,詞證不啻明的實,毫無差爽,訊推得情,何如?判付啓依允。又啓目粘連,京囚金性福獄事,結縛踢打,死在頃刻,實囚的確,無異自服,訊推輸款,何如?判付啓依允。又啓目粘連,京囚鄭聖遇獄事,心坎之傷處深闊,檢庭之詞證具備,酒氣所使,遽至手刃,刑訊償命,何如?判付啓依允。又啓目粘連,京囚洪判孫獄事,文女之死,旣有所由,依汚人名節律,施以邊遠充軍,允合審克,上裁,何如?判付啓依回啓施行。
沈敦永,以刑曹言啓曰,謹依判下,京囚殺獄罪人鄭者斤孫,鬪毆殺罪減一等,決杖一百後,慶尙道晉州牧流三千里定配所,罪人洪判孫依汚人名節律,全羅道長興府邊遠充軍定配所,竝卽押送之意,敢啓。傳曰,知道。
敎平安監司洪鍾應書。王若曰,虞岳牧颺言一堂,廟議須僉同之擧,唐宰相廻翔大鎭,地望有外重之時,方當嗣服之初,尤宜愼簡之道。顧玆關西一路,實爲海東名藩,自扶麗爲國數千年,弓馬技擊之尙勁,環浿滻之界四十郡,亭障關堡之相望,民風漸漓,侈靡便成於凋瘵,使星旁午,餼餉幾多於奔疲,殆若中流之漏船,政須牽補之策,苟非盤錯之利器,孰膺剸理之任?惟卿,風範端凝,才局通敏,祥和豈弟,處坦塗而襟懷自夷,榮顯華膴,循資階而步武不驟,歷數三朝之恩遇,肇發軔於秉筆登瀛,遂擢九卿之崇班,已托契於奉璽迎渭。玆授卿以平安道觀察使·兼兵馬水軍節度使·都巡察使管餉使平壤府尹,卿其祗服寵命,勉恢良圖。曾於百里分憂,聲績旣著於製錦,今也一方按治,威望可驗於褰帷,眷乃祖忠烈之祠,宜追棠茇之遺愛。況先聖敎化之地,克體楓陛之施仁,故玆敎示,想宜知悉。知製敎申泰運製進
庚戌正月二十日辰時,上御熙政堂。藥房入診,平安監司同爲入侍時,都提調金道喜,提調李憲球,副提調李圭祊,檢校待敎李㘾,假注書李裕奭·鄭漢源,記事官趙秉學·成載瑗,平安監司洪鍾應,以次進伏,醫官金珪·卞鍾鉉·李琬·李在瑗,以次進伏楹外訖。上曰,史官分左右。道喜進前奏曰,日氣峭寒,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,醫官待令矣,使之入診乎?上曰,唯。上曰,平安監司進前,奏職姓名。鍾應起伏奏曰,平安道觀察使臣洪鍾應。上曰,西路近以勅使多事矣,卿其實心對揚,可也。鍾應曰,臣才具踐歷,旣甚譾劣,恐負委寄之聖念,受命以來,夙夜兢懼,今玆聖敎,又如此其勤摯,惶感之極,豈敢無報效之心,而第伏念本道,近益凋弊,勅行使价,絡續旁午,列邑事勢,萬不成說。以若臣才之空疎,恐無矯捄之策,萬萬悚悶,而唯當盡萬一分對揚之道矣。圭祊進前奏曰,宣諭何以爲之乎?上曰,退出爲之,可也。仍命監司先退。上命醫官入診,金珪等,以次入診訖,退伏奏脈候曰,左右三部調均矣。道喜曰,日來無他症候乎?上曰,以感氣痰盛,而不至大段矣。道喜曰,膈間無痞滿之時乎?上曰,胸中果有鬱矣。道喜曰,臣謹當退與醫官,議進湯劑矣。上可之。命史官就座,命醫官先退,又命大臣先退,又命退,諸臣以次退出。
上在昌德宮。停常參·經筵。
沈敦永啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
沈敬澤啓曰,來二十五日,朝參日次矣,敢稟。傳曰,停。
備忘記,宣沙浦僉使朴志煥,伐登萬戶金相範下直,各長弓一張·長箭一部·片箭一部·筒兒一箇賜給。
傳于嚴錫鼎曰,進講入侍。
傳于嚴錫鼎曰,在外漢城判尹許遞,前望單子入之。
判尹前望單子入之,金興根落點。
沈敦永啓曰,大司憲閔致成,持平權應夔·孟魯述在外,執義尹行謨,掌令金德根·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,獻納南秉吉,執義尹行謨,掌令金德根·金輔鉉牌不進罷職傳旨,傳于沈敦永曰,只推。
傳于嚴錫鼎曰,發遣吏郞,諸執事淸齋與否,摘奸以來。
嚴錫鼎啓曰,卽者,議政府錄事來言,領議政鄭元容以爲,今伏承疏批下者,由予以下二十六字,萬萬惶懍,有非人臣所敢承聞,衷情震迫,不敢偃處城闉,今方逬出城外,恭俟鈇鉞之誅云,仍納命召,何以爲之?敢稟。傳曰,領相事,此何故也,無事中故尋事端也,萬萬過中,萬萬慨然,果以俄者批答中由予以下二十六字,爲難安於心,則今方還收,命召卽卽還傳,以爲卽卽還第之意,遣史官傳諭,可也。
事變假注書金基周書啓,臣於本月二十一日申時量,敬奉聖諭,馳往傳諭于西部靑坡契三溪洞議政府領議政鄭元容所住處,則以爲,臣逬出蹙伏,懍慄俟勘之中,史官臨宣聖諭,誨責備摯,俯諒賤臣難安之情,至有批句還收之敎,臣且悚且感,轉罪爲榮,今何敢更控微懇,冒瀆崇聽乎,謹當仰藉德意,卽還私次云矣,敢啓。傳曰,知道。
嚴錫鼎,以禮曹言啓曰,揀擇單子一張,自漢城府輸送,故捧入之意,敢啓。傳曰,知道。
又以禮曹言啓曰,卽接忠淸監司趙得林移文,則以爲韓山郡鄕校聖殿正間覆瓦之破傷,年久未補,仰土之滲漏,日漸剝落,殿壁傾欹,樑椽朽損,將以今春釋菜,兼告修改告由,移還安祭香祝,自本曹啓稟下送云矣,韓山郡鄕校聖殿修改,當於今春釋菜,兼告擧行告由,移還安祭香祝,卽令該曹,照例磨鍊下送,而祝文中措辭撰出事,一體分付,何如?傳曰,允。
又以成均館大司成意啓曰,今此慶科增廣監試初試時,照訖開講,前期定日,自本館草記事,已有禮曹節目啓下矣,日子當爲預定,自今月三十日爲始,開講之意,敢啓。傳曰,知道。
沈敬澤,以禁衛營言啓曰,本營中軍任泰瑛,身病甚重,勢難察任,今姑改差,何如?傳曰,允。
又以都摠府言啓曰,副摠管金翰喆,以司僕寺兼內乘,令日官調馬進參事,晝仕出去之意,敢啓。傳曰,知道。
領議政鄭元容疏曰,伏以臣,齎心控籲,攢手候旨,伏蒙聖恩,遣史官宣傳批言,臣拜擎跪讀,且讀且感,讀訖起而語家人曰,聖上旣諒燭臣請去之微衷,于今臣可以獲所辭矣,自古迄今,天下國家,豈有無相之時乎,相不可一日無也,臣安得不求去之急且切也,蓋非其人而居其官者,直與無等耳,古書所謂無人焉云者,非眞無人也,指有若無而曰無之也,今臣之獨於相符者,其可曰有乎,曰無乎,中外責望之都萃,而臣無以稱塞之矣,左右機務之交集,而臣無以彌綸之矣,汶汶陸陸,寸籌莫展,則時人之爲國家慮者,豈不興無相之歎乎,此臣所以千揣萬量,計無所出,惟有一遞,可作自效,故無一時一刻之不存此念,無一動一息之或忘此思,疾痛則求解之聲,雜於呻吟,夢寐則冀去之願,發於譫囈,殆如修橋之木,一念越着,離絃之矢,其勢莫住,遑遑然汲汲然若忘屢瀆之爲懼,而疾呼之不擇,是豈臣己私之工於規占而然哉,臣常讀明臣之辭相職疏有云,人臣分義,約有二端,力所能爲,而鞠躬盡瘁以爲之,固所以報主也,力所不能,而推賢讓能,以使他人爲之,亦所以報主也,臣之今日遭値,竊感斯言,而若復顧戀榮祿,不卽引去,妨賢能之路,而僨民國之事,則必以罪譴而斥之,何可望從容告去,如今日之爲乎,微臣以一退,爲報國之道,聖上以卽準,爲任賢之圖,則上下兩美,臣主俱榮,聖明若念及於此,則豈待臣之重複爲說乎,臣且念凡人之不可强者,疾病也,疾病之不可强者,癃痼也,臣本患積聚貞疾,近歲則年邁氣衰,寧日恒少,又因牙齦浮疼,寢啖失度,榮衛耗脫,精識昏瞀,聽言則旋昧辨對,臨事則全沒分曉,少坐則眩轉如灘上之舟,乍睇則迷纈如霧中之花,木形土隅,有甚分別,文簿期會,已非可擬,機密裁奏,尤何與論,旣不能以裨一言而補一事,則臣不去而欲何爲,聖上留臣而亦何爲哉,臣去早一日,則國家有一日之益,臣留遲一日,則國家有一日之害,萬望聖明,以國事爲重,諒臣此言之出於爲國,則豈臣一人之幸而已哉,將臣懇悃,仰稟東朝,卽遞臣職,改卜賢德,俾公器重而衆望愜焉,臣無任云云。答曰,省疏具悉卿懇。無端以去就之義,間日相煩者,必有所以也,由予否德,不能正朝廷之致,何尤於臣隣,言念及此,不覺顔騂而已,雖然,卿獨秉勻軸,顧無推讓之地,而何如是遑遑然如不及爲也,非惟再疏,雖屢十上,決無許副之理,卿其諒之。仍傳于嚴錫鼎曰,此批答,遣史官傳諭。
庚戌正月二十一日午時,上御熙政堂。進講入侍時,講官金左根,參贊官沈敦永,侍讀官韓敬源,假注書鄭漢源,記事官趙秉學·成載瑗,各持小學第三卷,以次進伏訖。上曰,史官分左右。上誦前受音一遍訖。左根讀自武王伐紂,止果伯玉也,仍釋章句。上曰,薇者,何菜也?左根曰,薺蕨之屬也。上曰,南子善知人也。左根曰,伯玉眞賢也,故南子亦能知之矣。上讀新受音十遍訖,上曰,以次陳文義。左根曰,蘧伯玉,衛之賢大夫也,婦人如南子者,亦能知之,而靈公不能任以國政,故未免於危亂,自古善善而不能用者,有國之至戒也,伏願於此等處,留神澄省焉。敬源曰,講官備陳,臣無他文義可奏者,而衛之諸臣,非不多矣,夜聞車音,不見而知之,則平日忠信之行,見孚於人者,推此可知矣,且不以闇昧廢禮者,實是難事,故大學曰,必愼其獨,詩傳曰,不愧屋漏,此皆戒愼乎不見之地者也,禮所以誠身,而不可蹔廢於人所不見之時,故斯須不可去身者,是禮也,伏願於此等處澄省焉。敦永曰,講官儒臣,已爲備陳,別無他可奏,而此章旨義甚好矣,伯玉之賢焉,而南子而知焉,賢亦難矣,知亦難矣,想像其境際,則誠信之莫掩,有如是矣,雖於燕閒之時,每存戒愼之念,則其於學問之上,豈不大有益乎,伏願體念焉。上曰,衛靈公誰之後也?敦永曰,康叔始封於衛,是其後嗣也。上曰,伯夷旣不食周粟,則首陽之薇,何爲而食之?左根曰,此言其不食祿之高節也,首陽亦非周地,則不必以食薇論之也。敬源曰,此果有後世之論,故成三問,過夷齊墓,有詩云,草木亦霑周雨露,愧君猶食首陽薇,此是過深之評,而亦出於高一節而深一節之意也。上掩卷,命史官就座,仍命退。諸臣以次退出。
上在昌德宮。停常參·經筵。
未時,日暈。
大妃殿誕日,大殿·大王大妃殿·王大妃殿,內閣·政院·玉堂·朝廷二品以上·六曹堂上口傳問安。答曰,知道。大妃殿,內閣·政院·玉堂·朝廷二品以上·六曹堂上單子問安,答曰,知道。
傳于嚴錫鼎曰,禮房承旨,馳詣受香諸處,奉審摘奸以來。
傳于李圭祊曰,進講入侍。
大王大妃殿,傳于沈敬澤曰,二十五日次對,進定於再明日。
大王大妃殿,傳于李㘾曰,判尹之不思前後處分,而又以情病爲言,而終不變動者,是何道理,苟如其處義,其將終身自靖乎,自政院嚴飭上來,毋煩酬應,可也。
以全羅監司南秉哲狀啓,茂朱府民家失火事,傳于沈敬澤曰,民家失火,若是夥多,聞甚矜惻,元恤典外,別加顧助,結構奠接,俾無臨農失所之弊事,廟堂措辭分付。
沈敬澤啓曰,禁衛大將柳相弼,御營大將李景純,以東·南關王廟獻官,今方受香出去矣,所佩命召,竝來請還納,何以爲之?而將兵之任,不可一刻無摠察之人,何以爲之?敢稟。傳曰,仍佩往來,竝摠戎使兼察。
又啓曰,禁衛大將·御營大將,摠戎使兼察事,命下矣。兼察禁衛大將·御營大將徐相五,卽爲牌招聽傳敎,何如?傳曰,允。
傳于沈敦永曰,召對爲之。
兵曹,以閔晢爲禁衛中軍。
嚴錫鼎,以禮曹言啓曰,卽接忠淸監司趙得林移文,則以爲鎭岑縣鄕校聖殿正間椽榱,多有朽敗,仰土擧皆剝落,所見悚悶,其所修改,不容少緩,告由移還安祭香祝,自本曹啓稟下送云矣,鎭岑縣鄕校聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
又以禮曹言啓曰,卽接全羅監司南秉哲移文,則以爲南原縣鄕校聖殿正間雨漏處,今方修改,告由移還安祭香祝,自本曹啓稟下送云矣,南原縣鄕校聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
沈敬澤,以都摠府言啓曰,今日入直內三廳武兼·禁軍及軍兵等,當爲中日習射技放,而大妃殿誕日相値,不得設行之意,敢啓。傳曰,知道。
庚戌正月二十二日巳時,上御熙政堂。進講入侍時,講官尹定鉉,參贊官李圭祊,檢討官黃鍾顯,記事官任應準,別兼春秋閔致庠,記事官成載瑗,各持小學第三卷,以次進伏訖。上曰,史官分左右。上誦前受音一遍,上開卷。定鉉讀自趙襄子殺智伯,止襄子殺之,解釋章句,至吾謹避之耳。上曰,襄子始釋豫讓,終乃不得已殺之乎?定鉉曰,然矣,至乃爲所欲爲顧不易耶。上曰,如是則豈非奸詐之情乎?定鉉曰,果如聖敎矣。解釋訖。上讀新受音十遍訖,上曰,豫讓事,亦在於史略通鑑乎?定鉉曰,然矣,又有史記豫讓傳也。上曰,讓不報范·中行之讎,而獨欲報智氏之讎,何也?定鉉曰,豫讓之言曰,范·中行氏,衆人遇我,故我以衆人報之,智伯,國士遇我,故我以國士報之,雖然,初不如不事智氏也。上曰,文義以次奏之。定鉉曰,大抵小學一部,記秦漢以上事爲內篇,記漢晉以下事爲外篇,而此篇則考前賢已行之迹,以證立敎·明倫·敬身之言,又通論立敎·明倫·敬身之義,以終篇末,其爲書之次序條理,瞭然可觀,伏願深留聖念,熟究玩味焉。鍾顯曰,此章別無文義之敷演處,且講官亦已備奏,臣無容更達,而大抵當豫讓塗廁之時,襄子奇其忠節之卓異,爲之謹避而釋之,至於橋下,終乃殺之,在豫讓,可謂殺身成名,死得其所,此則尤有光於讓也之節義也,在襄子,始終有異,竟未免殺義士之名於當世,此豈爲激勸奬勵之道哉,以胡氏之言觀之,襄子知其如此而殺之,何以爲人臣之勸哉,此實的確之論,伏願此等處,亦加省察焉。圭祊曰,講官儒臣,已爲備陳無餘,臣則別無可達之辭,而蓋稽古一篇,歷論五倫,而此言君臣之義也,豫讓之將以愧爲人臣懷二心一句語,實爲後世人臣之所當法,而其忠肝義膽,有足以感動人者,襄子未嘗不知其義士也,而必殺乃已者,誠不勝慨惜,猗我列聖朝,多闡發忠節之人,以行褒崇之〈典〉,俾爲人臣勸勵之道,於戲盛哉,伏願深留聖聰焉。上曰,其友何以識之?定鉉曰,此是知心之謂也。上曰,知心之言,何若是乎?定鉉曰,其友但悶其自苦之狀,未知其所守之義也。上掩卷,命史官就座,仍命退。諸臣以次退出。
庚戌正月二十二日酉時,上御熙政堂。召對入侍時,參贊官沈敦永,直閣金德根,侍讀官韓敬源,檢討官黃鍾顯,記事官任應準·趙秉學·成載瑗,各持史略第一卷,以次進伏訖。上曰,史官分左右。上開卷,上曰,上番讀之。敬源讀自古公卒,止有其二。上曰,文義奏之。敬源釋義訖曰,觀於虞芮之相讓,可以見聖化之移人,自有所不期而然者,夫兩國之君,以積年相爭之田,久不能決,一朝入其境,觀其俗而辭讓之心,藹然隨見,不待一言辨析,回心向化,同歸仁域,而相爭之地,遂爲閒田,此實文王聖德所致也,是故大舜耕歷山,民皆讓畔,漁雷澤,人皆讓居,大學曰,一家讓,一國興讓,此固上行下效移風易俗之驗也,蓋讓者,禮之端也,故君子非禮勿言,非禮勿動,非禮勿視,非禮勿聽,然則讓在其中,而自然德化隆盛矣,伏願殿下,凡於禮讓上,益加體念焉。上曰,下番讀之。鍾顯讀自有呂尙者,止謂之師尙父。上曰,文義奏之。鍾顯釋義訖曰,文王之遇呂尙,豈偶然哉,實是文王聖德之致也,孟子云,呂尙聞文王之善養老,曰盍歸乎來,然則賢臣之來不來,實係於人主之誠不誠,故自古聖王哲辟,皆以求賢,爲急先務,誠心旁求,念念在玆,若夫軒帝之風后,高宗之傅說,皆是叶於夢而得之,則此乃誠發宵寐,自有感應之理也,至若文王之於呂尙,則兆於卜而得之,夢與卜雖異,其感應之理一也,人君求賢之誠,至於感應之境,則何患乎不得其人,大抵出治之要,莫先於求賢,求賢之方,亶在於先誠其心,故書曰,惟后非賢不乂,惟賢非后不食,又曰良臣惟聖,今殿下亦加體念,汲汲乎求賢,慥慥乎任賢,股肱耳目,左右輔弼,無非賢人君子,則贊襄德化,自底於熙皞之治矣,伏願懋哉。敦永奏曰,門考時至,注書使之門考乎?上可之。上曰,參贊官讀之。敦永讀自西伯卒,止爲歲首。上曰,文義奏之。敦永釋義訖曰,臣之所讀自止內,別無文義之敷陳者,而周自后稷,積德千餘年,至于文·武,肇受天命,蓋周之王業,基於恤民,艱難則知所依,伏惟我殿下,舊勞于外,光膺寶祚,正與殷高宗時事相同,昔高宗,遯于荒野,入宅于河,嘉靖殷邦,至于小大,無時或怨,今我聖上,備嘗艱難,周察民隱,伏願無忘舊勞之時,恒軫懷保之念,克勤無怠,愼終如始,嘉靖之治,不難致矣。上曰,閣臣讀之。德根讀自天下宗周,止周公歸政。上曰,文義奏之。德根釋義訖曰,伯夷當天下宗周之日,恥食周粟,隱於首陽,其大義高節,足以爲百世之師,此所謂非其君不事之義也,周公處人倫非常之變,至有東征之擧,以正流言之罪,此實天下之所共討,非周公之得以私之也。仍奏曰,學問之道,貴不間斷,雖閭巷匹庶,每以作輟爲戒,又況帝王之學乎,陶侃之言曰,夏禹大聖,猶惜寸陰,至於衆人,當惜分陰,朱夫子曰,歲月如流,工夫易間斷,書曰,念終始典于學,此皆爲學之格訓也,竊惟殿下,日開講筵,頻賜召接,八域臣民,莫不懽欣蹈舞,思見德化之成,如或一二日停輟,則恐負群下之望,伏願猛加警省,恒存寒曝之戒,以至將就之域,或値難於親讀之時,則命登筵諸臣,替相講讀,討論文義,其爲裨益於聖學,亦不淺尠矣,以此體念,是臣區區之望也。上曰,參贊官·閣臣文義甚好,當留念不忘矣。敦永·德根起伏齊聲奏曰,聖敎及此,臣等不勝欽仰,而繼切感悚之至。敬源曰,閣臣以講學事,縷縷仰奏,至有體念之敎,臣無容更奏,而第念召對體例,異於進講,雖或有欠寧之節,難於親讀之時,只使諸臣,讀奏論義,無或間斷,則亦可謂猶賢乎已也,惟是懋哉。上通讀二遍訖,掩卷,命史官就座,仍命退。諸臣以次退出。
上在昌德宮。停常參·經筵。
沈敦永啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
傳于嚴錫鼎曰,進講停。
注書任應準病代,以李崙夏爲假注書。
沈敦永,以兵曹言啓曰,來朔上番騎兵,例於二十五日,外司點考,而行判書李嘉愚有身病,參判任百經入直,參議朴斆默謝恩使方物封裹進,參知李呈辭受由,他無進參之員,參知,令政院稟旨變通,仍令該曹,以在京無故人口傳差出,待下批牌招,以爲進參之地,何如?傳曰,允。許遞。
吏曹口傳政事,以李晉祥爲兵曹參知。
沈敦永,以兵曹言啓曰,來朔上番騎兵,例於二十五日,外司點考,而行判書李嘉愚有身病,參判任百經入直,參議朴斆默謝恩使方物封裹進,新除授參知李晉祥,在外未肅拜,他無進參之員,參知,令政院稟旨變通,仍令該曹,以在京無故人口傳差出,待下批牌招,以爲進參之地,何如?傳曰,允。
沈敦永啓曰,因兵曹草記,來朔上番騎兵,例於二十五日,外司點考,而行判書李嘉愚有身病,參判任百經入直,參議朴斆默方物封裹進,新除授參知李晉祥在外,他無進參之員,參知,令政院稟旨變通,仍令該曹,口傳差出,待下批牌招事,允下矣,合有變通之道,何以爲之?敢稟。傳曰,在外參知許遞,在京無故人口傳差出。
沈敦永啓曰,大司憲閔致成,持平權應夔·孟魯述在外,執義尹行謨,掌令金德根·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,獻納南秉吉,執義尹行謨,掌令金德根·金輔鉉牌不進罷職傳旨,傳于沈敦永曰,只推。
嚴錫鼎啓曰,卽者,吏曹郞廳來言,大靜縣監元錫中,憲府則雖已署經,諫院則大司諫任百秀,獻納南秉吉未肅拜,正言李在聞·鄭夔容未署經,只有司諫李鼎信一員,不得備員署經云,大司諫任百秀,獻納南秉吉,竝卽牌招,以爲備員署經之地,何如?傳曰,一司除署經。
刑曹啓目粘連,京囚梁範信獄事,磨石揮打,死者之託,似難的確,渠適出外,而渠弟在家,則正犯之目,抑或誤看,以若疑端,遽斷償命,終涉難愼,上裁何如?判付啓,依回啓施行。又啓目粘連,京囚尹琦衡獄事,醉憤猝發,頓忘人命,手勢所及,不計要害,脅左紫黯,傷處的確,嚴訊輸款,何如?判付啓依允。又啓目粘連,京囚私奴判吉獄事,手犯不甚的確,足踢實難執定,首從雖已區別,詞證終涉糢糊,似此疑獄,合施惟輕,上裁,何如?判付啓,依回啓施行。又啓目粘連,京囚金漢相獄事,椎打頭部,當場昏窒,詞證具備,翌日殞絶,訊推得情,何如?判付啓依允。又啓目粘連,京囚李方道獄事,縛懸椎打,初非捕校之躬犯,看護來往,都是捕卒之擔着順吉,旣已酌配而蒙宥,則方道之瘦死,稱冤無狀,特施次律,允合審克,上裁,何如?判付啓,依回啓施行。
沈敦永,以刑曹言啓曰,謹依判下,京囚殺獄罪人梁範信·李方道·私奴判吉等鬪毆殺罪減一等,各決杖一百後,範信平安道雲山郡,方道慶尙道鎭海縣,判吉全羅道昌平縣,流三千里定配所,竝卽押送之意,敢啓。傳曰,知道。
領議政鄭元容疏曰,伏以臣,苦懇哀衷,疾呼控愬,一籲再籲,屢瀆崇聽者,是豈臣全無所以,而可止而不之止哉,亶以臣鹵才蔑學之萬難堪任也,線力枯思之萬難應務也,貞疾癃狀之萬難强起也,國事之萬不可僨誤也,主恩之萬不可孤負也,公器之萬不可久玷也,然則臣必辭之義,不啻如古人之三宜休五不可留者,而斷斷血悃,如是而已,若或矯情飾辭,外崇謙讓之名,邀恩干寵,內售固保之術,則神之在傍,其誰欺乎,臣之前秋冒膺,專爲承乏而充員也,以公役告竣之日,爲中書滿考之期,僚寀朋儔,悉聞斯言,今若厭然仍據,則人雖不云,得不自愧於顧行之言乎,且臣凡百貌樣,朽落澌脫,形骸徒存,神精銷亡,懨懨餘景,有何思慮,正宜息煩刪擾,丐休致政之時,而强所不能,揚揚周行,則臣亦自厭其不自量矣,窮隘所發,至情可矜,而批旨截嚴,逬蹙俟勘,遽降反汗之音,俾開進身之路,臣感戴怵懼,擔病還次,而震迫觸撼,症形迭加,痰積之亘而少動輒牽,頭目之眩而欲起旋顚,床玆委叫,省識益瞀,次對進日,慈敎誕宣,臣敢不奉令趍造,而病狀到極,彈束無望,惶懍之至,如添一病,玆敢冒罪更籲,伏願聖明,俯賜諒察,仰稟東朝,亟遞臣職,仍治臣慢命之罪,以重官典,以勵臣分焉,臣無任云云。答曰,省疏具悉卿懇。愼節奉慮,批句不云乎,如何復申前說乎,予言不再矣,賓對竢卿病間,卿其安心調將,仍傳于嚴錫鼎曰,此批答,遣史官傳諭。
上在昌德宮。停常參·經筵。
沈敦永啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
金炳冀啓曰,左副承旨沈敬澤,今日不爲仕進,卽爲牌招,何如?傳曰,允。
備忘記,厚州都護府使李冕熙,北虞候金鎭元下直,各長弓一張,長箭一部,片箭一部,筒兒一箇賜給。
李崙夏有頉代,以姜蘭馨爲假注書。
嚴錫鼎啓曰,卽者,檢閱成載瑗,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
又啓曰,卽者,檢閱趙秉學,謂有館規,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
嚴錫鼎啓曰,左右史不可不備,別兼春秋閔致庠·徐翼輔,竝卽牌招入直,何如?傳曰,允。
以別兼春秋閔致庠·徐翼輔,檢閱趙秉學牌不進罷職傳旨,傳于嚴錫鼎曰,只推。
沈敦永啓曰,大司憲閔致成,持平權應夔,孟魯述在外,執義尹行謨,掌令金德根·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,獻納南秉吉,執義尹行謨,掌令金德根·金輔鉉牌不進罷職傳旨,傳于沈敦永曰,只推。
以慶尙監司徐箕淳狀啓,固城縣民家失火事,傳于李㘾曰,民家失火,聞甚矜惻,元恤典外,別加顧助,結構奠接之意,廟堂措辭分付。
大王大妃殿,以司謁口傳下敎曰,判尹疏批已下,令政院嚴飭上來,卽爲肅命。
大王大妃殿,傳于沈敦永曰,明日進講,待判尹肅命爲之,使之入參。
傳于沈敦永曰,召對爲之。
史曹口傳政事,以宋廷和爲兵曹參知。
嚴錫鼎,以禮曹言啓曰,臣遂默與戶曹判書臣金學性,進詣皇壇奉審,則敬奉閣後簷滲漏,壇上西邊紅箭門,頹仆改建,幣篚蓋具一坐,籩二箇,尊羃二箇,大牲匣一坐,爵洗卓一坐,俎床一坐,黃帕一件,饌卓巾二件,尊卓巾一件,奉紙位卓巾一件,奉室風遮大草芚二浮,懸竹二箇,雉尾箒一柄,雉尾座面紙一張,闕字牌雨備一件,黃花席一件,黃香亭雨備一件,神扆榻移安時所用黃木擔乼一艮衣,香大廳雉尾箒一柄,雉尾雨傘一柄,典祀廳仰油芚一件,白紋地衣一浮內四張,從享位紫芝綿紬褥一件,鑾刀鈴一箇,以上破改備,鍮東海一坐破,添鐵修補,壇上甲黃幕一浮內一幅,甲黃帳一浮內一幅,白布遮日一浮內一幅,黃綿絲大束乼三甲所各一艮衣,排設竹一箇,朱紅漆圓柱杖二箇,從享位白布揮帳一浮內一幅,中束乼一艮衣,排設竹二箇,登軒架白布遮日一浮內一幅,小束乼一艮衣,饌幕油遮日二浮內四張,以上破改備事,分付各該司,而敬奉閣滲漏,旣在後簷,設雲梯從便修改,何如?傳曰,允
又以禮曹言啓曰,卽接慶尙監司徐箕淳移文,則以爲,大丘府鄕校聖殿,以年久之致,壁面渝弊,所見未安,及時修改,在所不已,告由移還安祭香祝,自本曹啓稟下送云矣,大丘府鄕校聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
漢城判尹金興根疏曰,伏以臣,罪重力抗,恩荷曲貸,近地薄譴,特宥旋降,職秩仍舊,飭敎又下,晣臣難逭之案,開臣可進之路,霜雪雨露,積費造化,臣亦粗具彝性,其於無所逃於天地之大義大分,未嘗全昧,苟可以承是命而不至四維之放倒,進此身而不有八方之駭愕,則以臣平日不自有之身,奉承我聖上愛欲生之恩,卽義分之所當然,顧臣所以積犯違傲,迷不知變者,諒以立身一敗,理無重全,難誣者公議也,難洗者積釁也,方命之辜,猶或冀倖於天地涵容之下,而有不敢以釁廢之踪,冒犯百世之譏議也,伏況尫羸之質,加以蒲柳之早凋,自夫八九年前大病以來,日以摧殘,奄成癃廢,精神遁爽,耳目昏聵,所不泯者,惟一縷喘息耳,有不待乎患難之後而憂虞傷心,風波之餘而怖悸成疾,則其不能以膂力奔走,自效涓埃之報,誠非今斯今矣,若蒙終始全保之澤,俾有以從事藥餌,隨分飮啄,則畎畝溝壑,無往非感戴銜結之地,此誠古人所謂憫餘生之無幾,究前日之異恩者也,情窮勢蹙,復此冒萬死哀號,惟聖明,察其迫切之私,恤其痛苦之實,仰稟東朝,亟遞臣所有職名,仍治臣支煩猥屑之罪,不勝大願,臣無任云云。答曰,省疏具悉。勿復逡巡,卽爲肅命。
檢閱成載瑗疏曰,伏以臣,猥以菲材,濫叨華選,文陛載筆,昵侍三晝之接,鑾坡持被,僅爲數旬之餘,榮感之極,固當恪勤在公,崇嚴之地,何敢唐突言私,而第臣母癖積之病,多年沈淹,寧日絶罕,卽接家信,近因日候不調,將攝失宜,舊祟新症,一倍添劇,臣聞此報,不能自按,玆敢略陳短章,徑出脩門,伏乞聖慈,俯垂諒察,仰稟東朝,亟遞臣所帶之職,俾便救護,仍治臣擅離之罪,以昭法紀焉,臣無任云云。省疏具悉。爾其勿辭救護。
庚戌正月二十四日巳時,上御熙政堂。進講入侍時,講官李若愚,參贊官嚴錫鼎,檢討官洪鍾雲,記事官金永秀,記注官金大鉉·崔致權,各持小學第三卷,以次進伏訖。上曰,史官分左右。上誦前受音一遍訖,若愚讀自王孫賈事齊閔王,止以爲別於男女之禮矣。仍釋章句。上曰,閔王出走,卽因淖齒之亂乎?若愚曰,此非淖齒之亂,卽燕將樂毅入齊時,閔王走莒,其事亦見於史記矣。上曰,敬姜之敬字,果指何義也?錫鼎曰,姜姓敬字是諡也。鍾雲曰,蓋夫人之稱號,多襲其夫之諡,而敬姜之敬字,亦因其夫之諡也。上曰,文伯之名歜字,與燭字同音乎?錫鼎曰,然矣。上讀新受音十遍訖,上曰,文義以次陳之。若愚曰,此篇之今日自止,亦援古事,以證明明倫君臣夫婦之道,而冀缺之夫婦相敬,大爲嘉尙,夫婦之間,易於褻狎,難於敬待,而乃如是,則其常時心存於敬可知,而乃德之所聚也,德旣聚焉,則從政治事,皆從此推去,此所以臼季之擧薦,而非徒是也,敬爲德業之要,聖門徹上徹下之工夫,蓋從這裏做去,自修身正己,而至於治國化民之道,無非敬爲之本領也,敬之時義大矣哉,伏望體認於斯,卽事卽物,而毋忘持敬之義,存心養性,以爲進修之道,則聖人大業,不外於是,惟殿下懋哉懋哉。上曰,冀缺之夫婦相敬如是,宜乎文公之授官也。鍾雲曰,王孫賈入市中曰,欲與我誅齒者袒右,從之者四百人,夫王孫賈,初不與市人,謀擧大事,而一市人同聲相應者,以誅齒之事,至正且大故也,此與漢太尉周勃之誅諸呂也,入軍中曰,爲劉氏者左袒,軍中皆左袒相符,由此觀之,自古人心之趍於正者,類若是矣,一王孫賈之辭嚴義正,而四百從之,一太尉之理順言正,而三軍歸之,況人君董正治官之地乎,故以正心,爲萬事之本源,而正己以正朝廷,正朝廷以正百官,正百官以正萬民,自我以正,則天下罔敢不正,伏願殿下,此等處深加省察焉。錫鼎曰,講官儒臣,已盡仰奏,別無可達之奧旨,而能敬必有德,德以治民之義,與前篇毋不敬儼若思安定辭安民哉之意,相爲表裏,治民之道,莫不本於敬與德,而敬與德,非有二致,要其歸則操存此心,存心之道,舍是敬奚以哉,伏願殿下,於存心居敬上,益加省察焉。上曰,今日諸章文義,別無深奧之旨,而王孫賈之母,可謂賢母也。若愚曰,然矣。上曰,冀缺之夫婦,亦賢乎哉。若愚曰,然矣。上曰,文伯之母,可謂能別於男女相接之禮矣。若愚曰,文伯之母,於季康子,以從祖母之尊,與從孫相見,而尙不踰閾,凡男女之間,謹別之道,固當如是矣。上掩卷,命史官就座,仍命退。諸臣以次退出。
庚戌正月二十四日酉時,上御熙政堂。召對入侍時,參贊官沈敦永,侍讀官朴昇壽,檢討官洪鍾雲,待敎李秉文,假注書姜蘭馨,記注官金大鉉·崔致權,各持史略第一卷,以次進伏訖。上曰,史官分左右。上開卷,上曰,上番讀之,昇壽讀自初武王作鎬京,止周公主之,上曰,文義奏之。昇壽釋義訖曰,卜洛之事,備載於書之召誥,蓋宅洛者,武王之志,而成王·周公成之,召公實先經理之,洛邑旣成,規度其宗廟郊社城郭朝市之位,且四方入貢之道里均焉,於是,宅中圖治,作民明辟,周公協贊,進以祈永諴民之訓,以啓世三十年八百之基,此可見自古王業之興,皆由賢臣,而其關係也,重且大矣,今殿下一初嗣服,凡於求賢任職之方,其難其愼,俾盡協恭之責,則三代之治,自此可致矣,伏願體念焉。上曰,鎬是何處?昇壽曰,鎬乃地名,而卽豐之東也。上曰,召公誰也,或與周公爲至親乎?昇壽曰,周公·召公,本非至親也。敦永曰,召公與周公,雖非懿親,同是姬姓,而受封于燕,今之燕京,卽其舊地也。上曰,下番讀之。鍾雲讀自交趾南,止正四方。上曰,指南車,卽黃帝之制乎?鍾雲曰,果然而周因而用之矣。上曰,其制度何如?昇壽曰,其制車上,用子午盤針,以定四方,子午盤針,卽俗所謂指南鐵,而其鐵,多受磁石之氣,常爲指南,故用以前導而南歸矣。上曰,文義奏之。鍾雲釋義訖曰,蓋越裳之獻雉,可以見聖化之及遠,指南車之識路,可以見聖智之燭遠,越裳僻在海外,中國之治亂得失,漠不聞知,徒以天無烈淫海不揚波,知聖人之有作,不憚重譯之遠,而來獻瑞世之物者,豈遐夷之屬,亦有所感而然歟,洪範云,曰肅時雨若,曰乂時暘若,傳曰,泰平之時,雨不破塊,風不鳴條,此蓋至治馨香,上聞于天,致此孚應,豈不盛哉,指南之制,黃帝之所創,而越裳在於南服,故用此車,以指歸路,重譯始通,四方咸服,此可見聖王漸被之化矣,聖德格上,則雨暘無愆節之歎,聖智燭微,則遐邇有同軌之治,伏願殿下,以格之誠同軌之化,益加體念焉。上曰,三譯云者,何謂也?鍾雲曰,路經三國,而三國之方言各異,故所以重譯而來也。上曰,然矣,三譯是三國方言也。上曰,白雉何以爲瑞乎?昇壽曰,鳳至麟出,俱爲祥瑞,則越之白雉,亦豈不爲聖世之希瑞乎,爲物雖異,爲瑞則同也,而此乃盛德之攸致,故以周公之聖不有,而歸之於成王,以成王之德不有,而薦之于宗廟,於此可見姬周之盛德矣。鍾雲曰,岐山卷阿之鳳,旣稱其瑞,則雉之爲瑞,亦無異於鳳也。上曰,輧車之輧字,果何義也?鍾雲曰,四面屛蔽,故曰輧矣。敦永曰,注書使之門考,可乎?上曰,唯。上曰,參贊官讀之。敦永讀自成王崩,止討徐誅之。上曰,文義奏之。敦永釋義訖曰,觀史之法,將以鑑前代之治亂,驗人事之得失,必反之於身,以爲勸懲者也,試以此篇言之,成王用賢之事,則法而行之,穆王遊行之蹟,則鑑而戒之,其於爲學資治之方,大有益矣,伏乞體念焉。上曰,閣臣讀之。秉文讀自王將征犬戎,止楚始僭稱王。上曰,文義奏之。秉文釋義訖曰,夷王以天子之尊,下堂見諸侯,君弱臣强之甚,可知也,蓋君上以德爲基,以仁爲宅,雖於一言一事一政一令之間,無往非至仁盛德,然後可以致近悅遠懷,無思不服之盛,是故孔子曰,德之流行,速於置郵而傳命,殿下亦以仁德爲本,一念在玆,則周文·虞舜之治,復可見於今日,伏願另加澄省焉。上曰,周以天子之尊,至於下堂而見諸侯,則斯其爲將亡之兆矣。上曰,楚是諸侯之國,則何爲而有此稱王之擧乎?秉文曰,君弱臣强,故以諸侯而有僭稱之擧矣。上曰,觀於楚之膠舟,亦可見後來僭稱之漸矣。上曰,荒服者,何義也?昇壽曰,禹分五服,有曰甸服·侯服·綏服·要服·荒服,而荒者,荒遠之謂,服者,服事之謂也。上曰,陝西·陝東,與西都·東都有異乎?昇壽曰,陝之西陝之東,初非西都·東都,而別有陝西·陝東,使周·召分治也,上通讀三遍訖,上掩卷,上命史官就座,上仍敎曰,近者年形之豐歉,何如,人情之憂樂,何如?昇壽曰,農形必先以牟麥占之,而今春牟麥,有於皇之徵,其將爲有秋之占,而目下民情,則屢豐之餘,安堵樂業矣。敦永曰,筵前下詢,至及於民情年形,臣等伏不勝欽仰萬萬,而伏願聖上,恒存此心,召接之暇,民間疾苦,年形豐歉,每加諮訪,克軫憂恤,則實宗社生靈之福也。仍命退。諸臣以次退出。
上在昌德宮。停常參·經筵。
午時未時,日暈。
藥房提調李憲球,副提調李圭祊啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
沈敬澤,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
沈敬澤啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日,賓廳日次,而領議政鄭元容有身病,左議政·右議政未差,不得來會云矣,敢啓。傳曰,知道。
李圭祊啓曰,左承旨金炳冀,今日不爲仕進,卽爲牌招,何如?傳曰,允。
嚴錫鼎啓曰,左右史不可不備,別兼春秋閔致庠·徐翼輔,檢閱趙秉學,旣有只推之命,竝卽牌招,推移入直,何如?傳曰,允。
李㘾啓曰,臣㘾,今日方物封裹進去,下直之意,敢啓。傳曰,知道。
傳于沈敬澤曰,進講入侍。
沈敬澤啓曰,事變假注書金基周,身病猝重,勢難察任,今姑改差,何如?傳曰,允。
金基周改差代,以卓章昊爲事變假注書。
傳于嚴錫鼎曰,藥院都提調有闕之代,前望單子入之。
內醫都提調前望單子入之,判府事朴晦壽落點。
傳于嚴錫鼎曰,召對爲之。
沈敬澤啓曰,大司憲閔致成,持平權應夔·孟魯述在外,執義尹行謨,掌令金德根·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,獻納南秉吉,執義尹行謨,掌令金德根·金輔鉉牌不進罷職傳旨,傳于沈敬澤曰,只推。
以左承旨金炳冀牌不進罷職傳旨,傳于嚴錫鼎曰,只推。
以別兼春秋閔致庠·徐翼輔,檢閱趙秉學牌不進罷職傳旨,傳于嚴錫鼎曰,只推。
慶科增廣監試初試照訖講一所試官兪致善·李興敏·洪秉壽·李秉珪·李承輔,二所試官洪羲宗·李升洙·尹禹錫·尹行福·南鍾三。
嚴錫鼎,以議政府右參贊意啓曰,今日方物看品時,六曹堂上,當爲進參,而行吏曹判書趙冀永,參判金鍏,俱以病不來,參議李裕元在外,行吏曹判書趙冀永,參判金鍏,令政院,竝卽牌招,以爲同參之地,何如?傳曰,允。
又以禮曹言啓曰,卽接漢城移文,則北部幼學柳珩·金鎭璜,適出郊外,今始上來,處子單子,俱爲書呈,雖是限外,多有追報之例,故輸送云矣,京中捧單日限雖過,實狀旣如此,依例捧入之意,敢啓。傳曰,知道。
沈敬澤,以兵曹言啓曰,五衛將任百謙·姜忠永·申秉,俱以老病在鄕,不得上來,竝改差,何如?傳曰,允。
又以都摠府言啓曰,副摠管任泰瑛,以騎兵點考事,外兵曹晝仕出去之意,敢啓。傳曰,知道。
又以禁衛營言啓曰,木營哨官閔秉鎬,身病猝重,勢難察任,改差,何如?傳曰,允。
判府事金道喜箚曰,伏以臣,冒控至懇,獲蒙恩諒,從今未死之日,皆我殿下攸賜也,感戴洪私,隕結是期,顧何敢爲屢瀆之計,而第臣所叨嘗藥之銜,爲任至重,有不容一日虛縻,臣之素患脚痺,値此木旺,疼痛牽引,一倍添劇,跬步運動,無以自力,不但今日候班闕參之爲悚,時日望瘳,實無其路,玆敢疾聲仰籲,伏乞聖慈,俯垂矜諒,亟許鐫免,不勝大願,取進止。答曰,省箚具悉卿懇。愼節奉慮,藥院之任,今姑勉副,卿其安心調理。仍傳于嚴錫鼎曰,此批答,遣史官傳諭。
庚戌正月二十五日辰時,上御熙政堂。進講入侍時,判府事朴晦壽,講官金興根,參贊官沈敬澤,檢討官姜㳣,假注書姜蘭馨,記注官崔致權,記事官朴賢楷,各持小學第三卷,以次進伏訖。上曰,史官分左右。上誦前受音一遍訖,上開卷。興根讀自衛共姜,止立其中子,解釋章句訖。上讀新受音十遍訖,上曰,文義以次奏之。興根曰,新受音中,亦多有嘉言之可以服膺者,伏願以此留神焉,蓋讀書之要不一,而最以間斷爲戒,古人云,九日讀書,一日不讀,則九日之工,竝歸於虛地,此言工夫之不可間斷也,是以天地之道,本以不息爲功,聖人之學,亦貴於自强不息,若其不息之要,只在於誠勤二字,故傳曰,至誠無息,伏願殿下,必以誠勤上做將去,則聖學自至於日就時敏之域矣,臣文識淺短,且屢經大病,耳目昏聵,視聽不明,今則徒存形殼耳,怵畏嚴命,擔舁以進,至於登筵,而講官之任,萬無堪承之道,尤不勝萬萬惶悚矣。㳣曰,今日進講文義,日前召對,已盡仰奏,別無敷演者,而此四大文中守義二字,只在於上文,其下三章,雖無義字,則其義則一致,可以類推矣,此則以節義言之,而大抵義者,行而宜之之謂,而卽人之正路也,天下萬事,莫不各有當行之路,故一事一物一動一靜,皆有其當然之義,共姜之不許,在共姜所當行之義也,宋女之不改,在宋女所當行之義也,虞舜之不藏怒不宿怨而封之,在虞舜所當行之義也,伯夷之尊父命,叔齊之重天倫,在夷·齊所當行之義也,惟義所在,各適其行,今我殿下,臨筵講讀,亦有當行之義,而遇誦習處,則必於讀過之際,理會其旨義,然後可無悠泛之患,人情於生澁處,則每不放心而致詳,於誦習處,則易致順口而直過,若以句讀之順下,不留神於旨義,則有害於爲學之義,伏願體念焉。敬澤曰,今日自止中,別無深奧之旨,而且講官儒臣所奏,已爲備盡,更無敷演可達之辭矣。晦壽曰,講官儒臣所奏,皆爲切實,然大抵講論之法,先於分章處,當究其段落與凡例,此是明倫之篇,故今日所講首二章,明夫婦之道,次二章,明兄弟之義,至於前日所講諸章,亦莫不有父子君臣分屬之次序矣,猥忝講對,承聆玉音之洪亮,下情不勝欣喜,第伏見受音誦讀之外,別無質問辨難之事,是甚悶鬱,蓋開發長進,專在於問之一字,非問則無以知,非知則無以行,所以經有好問下問之訓,學貴切問審問之工,若臨文不究,悠泛以過,則是書自書我自我,只爲文具而止耳,有何益乎,讀書有疑處,方能進步,此朱子之言也,殿下工夫造詣,姑未及於成就,讀書之際,豈能全無疑處乎,若曰無疑,則是不知其可疑處,非眞無疑也,雖以此章言之,夷·齊兄弟也,而所執之義理,或以父命,或以天倫,各自不同何也,臣敢此仰質。上曰,伯夷以父命爲尊,叔齊以天倫爲重,二人事,皆合於義理也。晦壽曰,然矣,二人義理,若相不同,而視棄其國,如去弊蹝,以求合乎天理之正,而無一毫人慾之私則一也,孔子曰,夷·齊求仁得仁,仁者聖人之全德,而孔子以此許之矣。興根曰,奪而嫁之之義,殿下果已領會乎?上曰,奪其守節之心矣。興根曰,然矣,蓋多問則文理通透,不然則決無功效,前受音中未瑩之文義,若因循掩置,則與不讀等耳。上曰,然矣。興根曰,夷·齊之賢,非但於此可見,至於叩馬而諫,其義尤明,其名益彰矣。㳣曰,夷·齊二人,與泰伯·仲雍·延陵季子同節矣。上曰,不宿怨之宿字,何義也。㳣曰,宿者留蓄之謂,而不宿怨之道,非但於兄弟上當然,至於與他人交,亦當如是矣。上曰,在他人,亦當不宿怨,而至於兄弟,尤當不宿怨矣。㳣曰,然矣。上曰,此章宋女之守節,與共姜之守節無異矣。晦壽曰,然矣,自古婦人守義之見於載籍者,始自共姜矣。晦壽進前起伏曰,近來天氣和暢,今日朝霧甚乖,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。仍奏曰,頃因奏請使行別單,任譯竝蒙加資之典,在渠輩萬萬榮幸,而其中多有未準履歷者,來頭任使,實有苟艱之慮云,往在庚申甲午,亦有似此之類,皆經稟收資矣,今番譯官賞典中金性翼·尹世根·趙行侃,韓應吉加資,竝還收,何如?上曰,依爲之。上命史官就座,仍命大臣先退,又命退。諸臣以次退出。
庚戌正月二十五日申時,上御熙政堂。召對入侍時,參贊官嚴錫鼎,侍讀官朴昇壽,檢討官姜㳣,待敎李秉文,記事官金永秀,記注官崔致權,記事官朴賢楷,各持史略第一卷,以次進伏訖。上曰,史官分左右。上開卷,上曰,上番讀之。昇壽讀自夷王崩,至號曰共和者十四年而王崩于彘。上曰,文義陳之。昇壽釋義。上曰,以告則殺之,何義也?昇壽曰,厲王惡國人之謗己,而使衛巫監之,衛巫以謗者告王,則王輒殺之也。上曰,不思己非而反行不義也。昇壽曰,然矣。上曰,或者,是誰也?昇壽曰,未詳誰某之謂,而一說云,召穆公事也。昇壽曰,厲王何其無道之甚也,暴虐侈傲,不能無國人之謗者,苟能修德行仁以治之,則寧有居下而訕上者乎,不此之爲,而反以誅殺之威,乃爲禁察之法,其所云弭謗者,適足以興謗也,防民之口,甚於防川,可謂善喩善戒,國語曰,爲川者決之使導,爲民者宣之使言,惜乎厲王之不聽或者之言,竟至出奔彘之境,其亦不仁者矣,堯立誹謗之木,周公之訓成王曰,小人怨汝詈汝,則皇自敬德,厥愆曰朕之愆,所以爲前代熙皞之治,秦有誹謗之刑,漢有腹誹之罰,於斯可知其何者當法,何者當戒矣,今殿下凡於臣隣之規勉,民生之疾苦,導之使言,虛而受之,罔或有壅遏不行之患,則德意宣布,群情流通,從此見化行俗美之效矣,豈不休哉,伏願體念焉。上曰,下番讀之。㳣讀自子宣王靖立,止王嬖之。上曰,文義陳之。㳣釋義。上曰,夏世之龍,尙存乎此時乎?㳣曰,言其漦化爲黿之說,故遡上古所傳之說而言之也。上曰,漦化爲黿之說,眞有是事乎?㳣曰,小註云,龍漦之說,恐爲誕妄,可知其不足信也。上曰,檿弧箕服,何物也?㳣曰,檿弧桑弓,箕與萁子同,矢房也。㳣曰,任賢使能,人君之政,莫過於是,不必遠引前代,只就周家而言之,文·武之治也,有周公·召公·太公·閎夭·散宜生之徒,而王業興,厲王之亂也,崇信衛巫,不聽防川之喩,而有奔彘之禍,若能早用二相周·召,則豈但十四年之共和而已乎,至於宣王,則用召虎·方叔·吉甫·山甫等,爲政於內外,而王化復行,幽王則不用賢人,而惑於褒姒,故又有禍亂,由是觀之,則其興亡之蹟,班班可攷矣,二龍降庭,漦化爲黿,雖是亡周之妖孽,而人君若能修德,則妖不敢作,妖不勝其德,卽謂此也,夏殷聖君之時,周初受命之際,妖不敢發,而至幽王時,始有此事,則妖之作不作,專在於德之修不修,昔殷有桑穀之枯死,宋有熒惑之退舍,雖有妖異,有德則不能爲災,於此可驗矣,大抵講學之道,不專在於誦章句,而在於通旨義,又不徒通旨義而已,必講究乎明君行是政而有何治效,暗君作此事而有何禍亂,然後可期學問之進益,只知何代有何事,而不深察其效害,則亦何有補於治國乎,只以任賢使能論之,不翅使召虎諸人,但授其職,但行其事而已,必聽其言從其諫,故有任賢實效,宣王中興之由,幽王衰亂之故,伏願體念焉。上曰,參贊官讀之。錫鼎讀自褒似不好笑,止孔子修春秋始此。上曰,文義陳之。錫鼎釋義訖曰,春秋,魯史之名,周室東遷,王迹幾熄,至於天子下堂見諸侯,而天下不復知有尊周之義,則孔子懼而作春秋,特書曰春王正月,以魯史而書王者,所以尊周也,春秋作而亂臣賊子知所懼矣。上曰,褒姒不好笑,徵天下兵而戲之,如此而周安得不亡乎?錫鼎曰,然矣。上曰,宜臼奔於申,而幽王求殺之,不得而伐申,是豈人理所在乎。錫鼎曰,然矣,此與晉獻公事無異也。上曰,無寇而擧烽火,其後之不至,固然矣。錫鼎曰,然矣。㳣曰,天子尙無戲言,況以天下爲戲乎,宜其必亡也。上曰,然矣。上曰,後果立宜臼爲王乎?錫鼎曰,幽王被弑於犬戎,故諸侯立宜臼,是爲平王也。上曰,平王賢乎?㳣曰,只知申侯立己之爲功,而不知其弑父之爲可報,有罪不能討,遂至陵夷衰微矣。上曰,平王之事非矣。上曰,平王四十九年,卽魯隱公元年,何義也?㳣曰,平王以前,禮樂征伐,自天子出,故諸侯不敢專擅,至平王不能討申侯之罪,而不復賞有功罰有罪,遂至衰微,孔子魯人也,因魯史而寓天子黜陟之政,始自魯隱之元年,而平王之四十九年,爲魯隱之元年故也,孔子不得天子之位,而有天子之權,善者褒之,惡者貶之,使亂賊知懼,故後世稱之曰素王矣。錫鼎曰,左丘明,亦因春秋而作左傳,以明其義,故後世亦以左氏,稱素臣矣。上曰,閣臣讀之。秉文讀自平王崩,止孔子卒于其時。上曰,文義陳之。秉文釋義訖曰,楚莊王,使人問鼎輕重之義,欲逼周取其鼎也,而王孫滿曰,在德不在鼎,周德雖衰,天命未改,鼎之輕重,未可問也,楚侯慙懼而退之,鼎者卽夏禹氏九鼎也,蓋史略一統,以明國之歷代盛衰也,伏願殿下,深加省察焉。上曰,覇是强大之謂乎?㳣曰,此時天子微弱,諸侯强大,不遵王命,擅行自恣,而齊桓能尊王室,率諸侯以朝,故桓公,在諸侯中爲覇也,桓公之覇雖賢,王室衰微自見矣。錫鼎曰,自齊桓之後,有五覇之國而王室漸微矣。上曰,孔子卒于其時,此乃敬王時乎?㳣曰,然矣,孔子生於庚戌,而其後朱子,又生於庚戌矣。上曰,翰林讀之。錫鼎奏曰,翰林日前,以其親病,陳疏徑出,姑未入直,兼史贊直入侍矣。上曰,兼史讀之。致權讀自敬王崩,止朱子修綱目始此。上曰,文義陳之。致權釋義訖。上曰,資治通鑑之義,何謂也?㳣曰,此是冊名也,昔溫公司馬光,作資治通鑑,而以魏受漢禪也,故與魏正統,而其時昭烈,以漢室之胄,都蜀承統,魏則曹操之子曹丕纂逆之國也,故朱子正其謬而修綱目,更與漢正統,觀於作字修字之義,可知因資治通鑑之作而修綱目矣。上自夷王崩,止朱子修綱目始此,讀一遍。昇壽奏曰,此下四五行,接于上文,而史略周紀歷代,至此而畢矣,今日盡講此下四五行,似好矣。上曰,盡講,可也。上曰,注書讀之。小臣讀自威烈王崩,止凡八百六十七年。上曰,文義陳之。小臣釋義訖。上自威烈王崩,止凡八百六十七年,讀一遍。上又自夷王崩,止凡八百六十七年,讀一遍訖。上掩卷。昇壽奏曰,史略周紀,今已畢講,自明日召對,當進講通鑑乎?上曰,向於次對,如是爲定,而更爲問議大臣也。昇壽曰,臣等次對時,俱未登筵,未詳顚末,故敢此仰達,而問于大臣後,更爲稟旨矣。上命史官就座,仍命退。諸臣以次退出。
上在昌德宮。停常參·經筵。
自未時至人定,灑雨下雨,測雨器水深二分。
沈敦永啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
嚴錫鼎啓曰,左右史不可不備,別兼春秋閔致庠·徐翼輔,旣有只推之命,竝卽牌招,推移入直,何如?傳曰,允。
傳于金炳冀曰,回榜老人留待。
傳于金炳冀曰,回榜老人入侍。
傳于嚴錫鼎曰,進講入侍。
傳于嚴錫鼎曰,在外玉堂,竝許遞,前望單子入之。
玉堂前望單子入之,副應敎柳進翰,校理洪秉壽,副修撰南秉吉落點。
沈敦永啓曰,大司憲閔致成,持平權應夔,孟魯述在外,執義尹行謨,掌令金德根·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,獻納南秉吉,執義尹行謨,掌令金德根·金輔鉉牌不進罷職傳旨,傳于沈敦永曰,只推。
以別兼春秋閔致庠·徐翼輔牌不進罷職傳旨,傳于嚴錫鼎曰,只推。
嚴錫鼎,以禮曹言啓曰,卽接漢城府移文,則東部幼學洪秉五,令前下鄕,昨始上來,處子單子書呈,故輸送云矣,依例捧入之意,敢啓。傳曰,知道。
沈敬澤,以都摠府言啓曰,副摠管閔晳,以能麽兒堂上,本廳坐起事,禁衛營晝仕出去之意,敢啓。傳曰,知道。
刑曹啓目,京囚李守凡獄事,此獄段,懷刃而往,則意在必殺,被刺而死,則不踰當劇,如法償命,無容更議,嚴訊得情,何如?判付啓依允。
庚戌正月二十六日午時,上御熙政堂。回榜老人入侍時,左承旨金炳冀,假注書姜蘭馨,記事官金龍翼·趙秉學,回榜老人知事徐俊輔,以次進伏訖。上曰,史官分右右。炳冀奏曰,回榜老人,使之進前乎?上曰,唯。俊輔進前,顧謂承旨曰,閣臣例有承候之禮,而身叨閣銜,今幸登筵,宜有承候之節矣。承旨曰,似然矣。俊輔奏曰,春日不調,聖體,若何?上曰,一樣矣。俊輔曰,大王大妃殿氣候,何如?上曰,一樣矣。王大妃殿氣候,何如?上曰,一樣矣。俊輔曰,大妃殿氣候,何如?上曰,一樣矣。上曰,逮事正廟,出入邇列之人,卿獨在朝,今又回榜,事甚稀貴,深用喜幸。俊輔感泣起伏曰,賤臣出身,今近六十年,歷事四朝,而昨夏崩坼之變,隕廓罔極,實有溘死之心矣,幸我殿下,龍飛代邸,入承大統,宗社磐泰,臣民依賴,竊欲趍侍天陛,就望雲日,而身旣癃老,跡疏朝班,無緣諧願,徒切慶祝,向因賤臣司馬榜年之重回,至蒙曠古之特恩,强策病軀,敢擬叩謝而受牌,又蒙登對之命,聖敎至及於正廟朝近密,益切感泣之忱矣。仍奏曰,臣旣登筵,豈無所懷,而精力荒耗,不能以言語仰奏,敢有數三條書陳如笏記者矣。仍授承旨。承旨傳夾侍。夾侍置諸榻上。上披覽訖。命就座。俊輔曰,臣一退之後,癃疾之人,更無昵侍之路矣,古之老臣或大臣,多有仰瞻之請矣,臣固無能爲役於古人,而若其戀君之誠,卽秉彝之同得,古今賢愚,宜無異同矣,臣亦敢請仰瞻天顔矣。上曰,唯。俊輔伏退曰,臣於今日,獲覩天顔,雖退塡,無餘憾矣。仍就座。上特賜饌卓。俊輔曰,恩敎隆重,至有賜饌之擧,下懷尤爲榮感矣。上命輸送饌卓於本家,仍命史官就座,又命退。諸臣以次退出。
庚戌正月二十六日午時,上御熙政堂。進講入侍時,講官趙鶴年,參贊官嚴錫鼎,侍讀官朴昇壽,假注書姜蘭馨,記事官金龍翼·趙秉學,各持小學第三卷,以次進伏訖。上曰,史官分左右。上誦前受音一遍訖,上開卷。鶴年讀自虞芮之君,止右明倫,解釋章句訖。上曰,人情交久則敬易衰,而晏平仲則久而能敬,所以爲善也。上讀新受音十遍訖。上曰,此章內曾子之言,甚好矣。上曰,入其境之境字,史略則書以界字,境與界,其義則別無異同也。鶴年曰,然矣。上曰,不校之校字,是何義也?鶴年曰,校者,計校之謂,而卽不與相埒之義也。上曰,有若無,是乃好言,而犯而不校,亦好言矣。上曰,文義以次奏之。鶴年曰,以能問於不能四句,最是爲學之要道也,故以顔子之亞聖,而猶能從事於斯,則況未爲顔子者乎,蓋常人之情,有能則不欲問於不能,旣多則不欲問於寡,有則曰有,實則曰實,未免自滿之病,故更無漸進之望,而惟聖賢爲學之工則不然,眷眷服膺,造次於是,故見義無窮,竿步日進矣,今我殿下,亦必從事於此四句,而罔或有自滿之志,則自至於日就之域矣,伏願另加體念焉。上曰,虞芮,是何國也?錫鼎曰,是二國之名,而周之近國也。上曰,晏平仲事,亦見於史略矣。錫鼎曰,然矣。昇壽曰,自以能問於不能,至犯而不校,卽論顔子作聖之工,而非孔門弟子之人人可能,故曾子特以吾友從事於斯稱之,今此聖敎,屢發於此章旨義,反復玩繹,每示眷眷服膺之意,誠不勝欽仰萬萬,蓋顔子惟知義理之無窮,不見物我之有間,故能如此,而但於孔子,未達一間,未免有於斯從事之工,至若常人則反是,雖不能而不問於能,雖寡而不問於多,無若有,虛若實,人或有犯之者,必與之校曲直,而物我相形,其於聖人之道,相去遠矣,此朱子所謂常人十事曉得九事,那一事,便不肯問人者也,不知有餘在己,不足在人,不必得之在我,失之在人,非聖者,其孰能之,卽亦人主之進德勤學,常所勉勉焉從事於此者也,是故以堯之聖,而舍己從人,以舜之德,而取人爲善,書曰,好問則裕,易曰,君子以虛受人,今殿下日勤講學,以資進德之階,亦必從事於好問而虛受,雖於學已進德已明之後,毋或有自滿自足之心,克體堯之舍己從人,舜之取人爲善,勿求淺近之工,期臻高明之域,則從此聖益聖之效,不期然而然矣,伏願留神澄省焉。上曰,吾友卽顔子乎?昇壽曰,然矣。上曰,顔子之學,猶有用工處,不如孔子之安行,故未免從事於斯矣。錫鼎曰,此章之旨,無容更達,而從事於斯云者,卽利而行之之義也,生知安行者,孔子也大聖也,學知利行者,顔子也亞聖也,此是聖賢道學之次序,而雖有姿質之異,若進進不已,則自利行而可至於安行矣,願今殿下,於學問上進進不已,則亦可以聖益聖矣,惟殿下懋哉懋哉。上曰,男女異路,是何義也?錫鼎曰,男女有別,不可渾雜,故行路時,亦以男左女右也。上曰,入其朝之朝字,是朝廷之朝字乎?錫鼎曰,然矣,入境入國入朝,皆以自遠至近爲言矣。上曰,虞芮之田,何爲而至於二國之相爭乎?錫鼎曰,其田間於二國之界,而爭其疆界,故至於爭田矣。上掩卷。昇壽曰,昨日召對時,召對冊子,以通鑑繼進之意,有所仰達者矣,依下敎就議于大臣,則大臣之意亦如是,故玆敢更達矣。上曰,唯。通鑑諸帙皆備乎?昇壽曰,已爲準備以待矣。上曰,史官就座。仍命退。諸臣以次退出。
上在昌德宮。停常參·經筵。
沈敦永啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
李圭祊啓曰,左承旨金炳冀,今日不爲仕進,卽爲牌招,何如?傳曰,允。
嚴錫鼎啓曰,來初一日,輪對日次,而穆陵忌辰祭正日相値,頉稟之意,敢啓。傳曰,知道。
大王大妃殿,傳于沈敬澤曰,晦日次對,進定於再明日。
傳于沈敬澤曰,進講入侍。
嚴錫鼎啓曰,先農壇初獻官,以二品塡差,則例有微稟,而該曹之初不言送,循例來呈,至於啓下,事甚未安,臣之矇然捧入,不勝惶悚,當該差祭堂上,不可無警,推考,何如?傳曰,允。爾亦推考。
又啓曰,卽者,副校理朴昇壽,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
李㘾啓曰,吏曹郞廳來言,臺諫有闕,政事,取稟。傳曰,前望單子入之。
沈敦永啓曰,大司憲閔致成,持平權應夔·孟魯述在外,執義尹行謨,掌令金德根·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,執義尹行謨,掌令金德根·金輔鉉牌不進罷職傳旨,傳于沈敦永曰,只推。
以左承旨金炳冀牌不進罷職傳旨,傳于沈敦永曰,只推。
傳于沈敦永曰,召對爲之。
嚴錫鼎,以弘文館言啓曰,新除授校理洪秉壽,副修撰南秉吉,竝卽牌招,何如?傳曰,允。
又以弘文館言啓曰,新除授副應敎柳進翰,時在慶尙道安東地,經筵入番事緊,請斯速乘馹上來事,下諭。答曰,依啓。
以校理洪秉壽,副修撰南秉吉牌不進罷職傳旨,傳于沈敦永曰,只推。
嚴錫鼎,以弘文館言啓曰,副應敎柳進翰在外,副校理朴昇壽陳疏受由,閔致庠別兼春秋進,上番闕直,事甚未安,校理洪秉壽,旣有只推之命,與應敎金翊鎭,校理韓敬源,竝卽牌招,以爲推移入直之地,何如?傳曰,允。
又以禮曹言啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則各壇壇上及四面紅箭門墻垣階砌,俱爲無頉,此後看護等節,另加申飭之意,敢啓。傳曰,知道。
沈敬澤,以都摠府言啓曰,副摠管金翰喆,以司僕寺兼內乘,今日私調馬進參事,晝仕出去之意,敢啓。傳曰,知道。
沈敦永,以刑曹言啓曰,謹依判下,京囚殺獄罪人朴永文·李有得鬪毆殺罪,減一等各決杖一百後,永文平安道陽德縣,有得慶尙道機張縣,流三千里定配所,竝卽押送之意,敢啓。傳曰,知道。
副校理朴昇壽疏曰,伏以臣以蔑學,猥忝經幄,當此講筵日開之時,何敢唐突言私,而今於持被之中,卽接家信,則臣母素患癖積之症,寧日恒少,近因日候之不調,一倍添劇,家僮踵至,促臣歸視,臣自聞此報,方寸煎灼,玆敢忙陳短章,徑出禁扄,伏乞聖慈,俯垂鑑諒,仰稟東朝,亟遞臣所帶之職,俾便救護,仍治臣擅離之罪,以昭法紀焉,臣無任云云。省疏具悉。爾其勿辭救護。
庚戌正月二十七日辰時,上御熙政堂。進講入侍時,講官金蘭淳,參贊官沈敬澤,檢討官姜㳣,假注書姜蘭馨,記注官金大鉉,記事官趙秉學,各持小學第三卷,以次進伏訖。上曰,史官分左右。上誦前受音一遍訖,上開卷。蘭淳讀自孟子曰伯夷,止不稱也夫,解釋章句訖。上曰,不稱其服之稱字,是稱當之謂乎?蘭淳曰,然矣,非但服不稱而服之,是爲不稱也,服之稱而不服,亦爲不稱也。上曰,無宿諾之義,是與人諾而不留宿其言之謂乎?蘭淳曰,然矣。上曰,其由也之由,是子路之名乎?蘭淳曰,然矣。上讀新受音十遍訖,上曰,武城宰之宰字,是外任之謂乎?蘭淳曰,然矣,近者亦以外任,謂作宰矣。上曰,兄之子之子字,是女子之謂乎?蘭淳曰,然矣。上曰,偃是子游之名乎?㳣曰,然矣,子游姓言名偃。上曰,子臧是鄭伯之子乎?蘭淳曰,然矣。上曰,君子曰服之不衷,此君子無乃孔子乎?蘭淳曰,不然,春秋傳史斷,亦以君子曰稱之者多,皆泛稱君子,非專指孔子也。㳣曰,蓋是賢人之謂也。上曰,孟子之於孔子,其間年數爲幾許乎?蘭淳曰,其間年數,縱未詳記,而蓋子思受學於孔子之弟子曾子,孟子則受業於子思之門人,由此觀之,則其間年數之久近,自可推驗矣。上曰,子游是孔子弟子乎?蘭淳曰,然矣,更爲起伏奏曰,臣三登講席,承聆玉音,則讀法漸不如初,句讀多致倒錯,是無他,恐心不專一之故也,殿下之心,臣豈知之,但因講習之際,知其置心之如何矣,伏願殿下,專心致之,少無放過焉,蓋心者,操存舍亡,在於毫忽之間,故心箴曰,心兮本虛,應物無跡,此心正則無往不正,不然則每患駁雜,非但臨講惟然,凡於接物之際亦然,伏願殿下,必以專心二字加勉焉。蘭淳曰,子臧之事,殿下以爲何如也?上曰,出奔甚非也。蘭淳曰,然矣,爲其子而逃父命,豈曰可乎?又曰,鄭伯所爲之事,殿下亦以爲何如也?上曰,爲其父而使盜殺其子,亦非也。蘭淳曰,然矣,子雖有可殺之罪,殺之亦不得已也,況子臧之罪,不過冠鷸之罪,而至於使盜而殺之者,豈不過乎,然則爲子臧之父子者,將何以則可乎?上曰,是專在於子臧爲子之道如何耳,子臧當初鷸冠,只有侈靡之心,未有盡子道之義,故至於此境,不然則豈有使盜殺之擧乎。蘭淳曰,然則鄭伯之事,非則非矣,而天下無不是底父母,則爲其子臧者,可以傳任其責矣。㳣曰,凡事未有始不正而終能正者,鄭伯始未能敎子以義方,弗納於邪,故終至於使盜殺之之境矣。蘭淳曰,子由之弊縕袍與衣狐貉者立而不恥,其事,果何如?上曰,是則賢矣。蘭淳曰,衣狐貉者,與衣弊縕者立,則衣狐貉者之心,亦云何如?上曰,是與衣弊縕者之心同,則必當羞愧矣。蘭淳曰,燦燦之服,本來不好,若衣之則礙人瞻視,自無誇麗之心,反生內愧之心矣。㳣曰,子路之志,在於爲善,而不在於富貴,故能不恥,古人詩曰,肥馬衣輕裘,揚揚過閭里,雖得市童憐,還爲識者鄙,此在小學中矣。上曰,狐貉何以衣之?㳣曰,以狐貉之毛傅皮者,爲裘而衣之也。上曰,衣者,寒則煖而已,暑則薄而已,焉用狐貉爲哉。㳣曰,然矣。蘭淳曰,啓蟄不殺,方長不折,果何心乎?上曰,都是仁心也。蘭淳曰,然矣,臣請以啓蟄不殺方長不折兩句,敷陳文義矣。仍奏曰,啓蟄不殺方長不折,卽仁人君子體天地曰生之德,觀萬物自得之意者也,故中和位育之功,莫不權輿於斯,宋宗之避漱蟻,程子之諫折柳,皆從仁一字出來,此實歷代帝王所當鑑法者也,顧今方春之節,況値初元之政,方春之節,農務爲急,初元之政,言責爲重,田野耕作,有坯戶啓蟄之象,臺閣風稜,如草木方長之氣,議賑貸而俾資厚生,則眞可謂啓蟄不殺也,開言路而俾盡讜論,則亦可謂方長不折也,率是而往,至仁大德之極功能事,終底於中和位育,惟殿下懋哉懋哉。上曰,南容三復白圭,則孔子,何爲而以兄子妻之乎?蘭淳曰,願詳看註釋焉。上曰,白圭是抑之詩也。蘭淳曰,然矣。㳣曰,此詩卽衛武公所作也。蘭淳曰,其詩云,白圭之玷,尙可磨也,斯言之玷,不可爲也,此則言愼是樞機也,而南容三復讀之,故孔子知其賢,而以兄子妻之也,大抵章句文義,不待斆學,而盡在於註釋,此後則必於註釋上究解焉。上曰,唯。蘭淳曰,固知聖學之高明,而從事於勤學,則自至於聖益聖之域矣。上曰,講學姑未幾日,有何所知,而有此高明之稱乎?蘭淳曰,君子不徑之意,是果何心乎?上曰,其心正,故由正路行,而不由徑路矣。蘭淳曰,然矣,道猶路也,卽天下之正路,而人所共由者也,捨此正路而奚之哉,是故古人有戒曰,由徑步窘,詩傳有訓曰,其直如矢,是皆不由徑之謂也。蘭淳曰,高柴之不竇,是果萬全之道乎?上曰,其心則非不正矣,而禍機已迫,豈可如是固執乎,平時則可以不竇矣。蘭淳曰,以孔子之聖,猶有微服過宋之擧,高柴之不竇,則可謂矯枉過直,而少無變通者也。㳣曰,聖賢之道,皆適中道而已。蘭淳曰,不踐影之義,殿下亦已領會乎。上曰,二人同行,不踐其影者,影與身同故也。蘭淳曰,是致敬之義也。蘭淳顧謂㳣曰,玉堂文義奏之。㳣曰,章句云,目不視惡色,惡者不正之謂也,伯夷之性,不好不正,故與惡人言,如以朝衣朝冠,坐於塗炭,與鄕人立,其冠不正,望望然去之,若將浼焉,此由於其心之正,而視聽亦正也,古人之姦聲亂色不留聰明,非禮勿視,非禮勿聽,與夫列女傳之目不視邪色,耳不聽淫聲,太任之目不視惡色,耳不聽淫聲,皆此類也,伯夷非止目不視惡色,耳不聽惡聲而已,由其視聽之正,而其外之口不出惡言,身不行惡行,可以推知矣,伏願體念焉。上曰,見其一事,可以推知其他矣。敬澤曰,此篇卽敬身之意,而敬身者,正其身之謂也,正其身然後正朝廷,正朝廷以正萬民,而下章,高柴自見孔子,足不踐影,啓蟄不殺,方長不折,則孔子過化存神之德,高子羔知行之工,亦可見矣,而此莫非正其身之義,伏願益加省察焉。蘭淳曰,向者數日闕講,或因滯候之未快乎。上曰,今則別無滯物矣。蘭淳曰,臣則在外,雖未知水刺之節如何,而若食無求飽,則可無滯候矣。上曰,吾之所食,講官必不知之矣,吾則每食,欲效小學之戒飽也。蘭淳曰,殿下知夫農夫之食乎?農夫所食,一日四五碗,而必善下無病者,以其勞力故也,蓋氣逸則易滯矣,伏願殿下,每於食後,種種散步,以下進御之物,則甚好矣。上曰,農夫之勞苦,吾所曾見者也,每於夏畦,其背上爛焦,須甚矜恤矣。蘭淳曰,若非農夫,則君何以爲君,臣何以爲臣,今日殿下與臣等,安坐講習,莫非農夫之力也,伏願殿下,雖造次間,不忘農夫之勤苦焉。上曰,唯。上掩卷,上曰,水原地方幾何?蘭淳曰,地方甚大,此地卽正廟朝設施之地,而關防甚重,其時則人物熾盛矣,近年以來,人物漸爲凋殘,若其救瘼之道,則都在殿下之一令也。上曰,然矣。上命史官就座,仍命退。諸臣以次退出。
庚戌正月二十七日申時,上御熙政堂。召對入侍時,參贊官沈敦永,檢討官黃鍾顯,待敎李秉文,記事官金永秀·趙秉學·成載瑗,各持通鑑第一卷,以次進伏訖。上曰,史官分左右。上開卷,上曰,玉堂讀之。鍾顯讀自初命晉大夫,止且城厚完。上曰,文義陳之。鍾顯釋義訖曰,臣之所讀自止內,別無敷演之文義,而尹鐸之爲晉陽也,簡子曰,保障哉,尹鐸損其戶數,此可謂知治法者矣,蓋保障者,卽藩籬之謂也,天子以諸侯爲藩籬,諸侯以郡邑爲藩籬,藩籬云者,所以爲國之捍禦,而以固其邦本,則簡子所謂保障,卽是也,若使不知者觀之,實其倉廩,完其城郭,似爲保障之道,而保障之道,不在於是,在於安民,安民之方,亦無他求,在於輕賦稅而已,若使賦稅重而徭役繁,民不安堵,怨咨離散,則雖有倉廩之實,城廓之完,亦何用哉,故簡子欲爲保障,而尹鐸先減戶數,此乃以民爲保障者也,夫尹鐸,不過戰國時一諸侯之臣,而能知輕賦稅以安其民,安其民以爲保障,況帝王之治國也,寧或忽安民之道哉,使斯民各樂其業,各安其所,以至於奠厥惟居,本固邦寧,則非徒以保障言,泰山盤石,不足以喩其安也,是故孟子曰,地利不如人和,卽此之謂也,伏願留神澄省焉。上曰,初命晉大夫云者,何義也?鍾顯曰,晉有六卿,而韓·魏·趙,卽六卿中最爲强大者也,三分晉地,專擅無法久矣,而唐突請命,列於諸侯,惜乎王章不行,而周室漸衰,此乃三晉受命之初也。敦永曰,三晉之命爲列侯,綱紀益隳,名分已壞,周室陵夷,至於此極,章下大註,卽司馬溫公論斷,而備載其說,明白剴切,伏願讀書之暇,亦加澄省焉。上曰,參贊官讀之。敦永讀自襄子曰民罷力而完之,止民無叛意。上曰,文義陳之。敦永釋義訖曰,儒臣所奏保障之義甚好,而大抵治國之道,莫先於任賢保民,俊乂在官,衆心成城,而其國不治,未之有也,趙以尹鐸之賢,而成保障之功,以晉陽之小,而當三家之衆,賢不可以不用,民不可以不保,於此尤較然明矣,伏願殿下,於讀書之際,務究其義,必踐其實,以之用人,必祛私恢公,惟德是親,以之乂民,勿以衆從欲,以欲從衆,則治化旁達,無徯志矣。上曰,閣臣讀之。秉文讀自趙襄子使張孟談,止盡滅智氏之族。上曰,文義陳之。秉文釋義訖曰,智伯性本貪虐,才勝德薄,取地韓·魏,灌水晉陽,此皆恣行谿壑之事也,蓋韓魏之從智伯伐趙氏者,非曾樂爲之事,特以威脅之故耳,是以孟談一語,渙然開悟,反滅智氏,遂至赤族,自古以欲取禍,類多如是,可不戒哉,昔武王伐商,不期而會者八百國,此卽以德服人之效也,大抵德者,才之帥也,才德兼全,謂之聖,若其有才而無其德,則是乃小人,如智伯之類是也,溫公註解甚剴切,臣無容更陳者矣,楊節潘氏通論,亦是詳備,伏願燕閒之暇,深加玩繹,則亦不無裨益矣。上自初命晉大夫,止盡滅智氏之族,讀四遍訖。上曰,章下溫公註,釋義奏之。鍾顯釋義一統訖。上掩卷。敦永奏曰,通鑑之義,此乃通古今之治亂,以爲鑑戒而資治者也,通鑑卽宋臣司馬光所著,而起周威烈王戊寅,止後周恭帝庚申,相距其間,爲一千三百六十二年之久,而歷代興亡,無不備載,以其簡袠重多,故其後少微,就其中撮要節略,以便觀覽矣。上曰,史官就座。仍命退。諸臣以次退出。
上在昌德宮。停常參·經筵。
沈敬澤,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
沈敦永啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
傳于沈敬澤曰,進講入侍。
李圭祊啓曰,左承旨金炳冀,今日不爲仕進,卽爲牌招,何如?傳曰,允。
以左承旨金炳冀牌不進罷職傳旨,傳于沈敦永曰,只推。
以大司諫任百秀,司諫李鼎信,執義尹行謨,掌令金德根·金輔鉉牌不進罷職傳旨,傳于沈敦永曰,只推。
沈敦永啓曰,大司憲閔致成,持平權應夔,孟魯述在外,執義尹行謨,掌令金德根·金輔鉉牌不進,監察茶時之意,敢啓。傳曰,知道。
傳于李㘾曰,發遣吏郞,諸執事淸齋與否,摘奸以來。
傳于沈敦永曰,召對爲之。
沈敬澤啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
又啓曰,明日拜表,兩司當爲進參,除在外·未署經·嫌不進外,未肅拜·呈告人員,竝待開門牌招,何如?傳曰,允。
嚴錫鼎,以弘文館言啓曰,上番闕直,事甚未安,應敎金翊鎭,校理洪秉壽·韓敬源,旣有只推之命,竝卽牌招,推移入直,副修撰南秉吉,旣有只推之命,一體牌招察任,何如?傳曰,允。
以應敎金翊鎭,校理韓敬源牌不進罷職傳旨,傳于嚴錫鼎曰,只推。
以校理洪秉壽再牌不進罷職傳旨,傳于嚴錫鼎曰,只推。
以應敎金翊鎭牌不進罷職傳旨,傳于嚴錫鼎曰,只推。
沈敬澤,以御營廳言啓曰,本廳中軍許棨,身病甚重,勢難察任,改差,何如?傳曰,允。
刑曹啓目粘連,京囚李有得獄事,腎囊浮高,謂是被踢之痕,而傷處檢驗,乃有如常之形,以事實則尙多糢糊,究其情則殆甚疑晦,疑之從輕,允合欽恤,上裁,何如?判付啓,依回啓施行。又啓目粘連,京囚朴永文獄事,傷損雖或端的,正干初不分明,立證不過衣色之區別,參看只是過去之傳說,遽置正犯,恐欠欽恤,上裁,何如?判付啓,依回啓施行。又啓目粘連,京囚金晩得獄事,一刀兩刺,其勢甚猛,畢竟致死,在於辜內,實因的確,獄無可疑,加訊輸款,何如?判付啓依允。又啓目粘連,京囚崔景孫獄事,氷程揮倒,足爲致命之傷,項頸違骨,亦係必死之部,前後檢招,一辭同然,死當代殺,出自渠口,加訊取服,何如?判付啓依允。又啓目粘連,京囚金龍範獄事,癡心妄動於偸香,眞贓莫掩於搆虛,將使守紅之貞,難洗玷白之辱,孽由自作,罪難惟輕,連訊得情,何如?判付啓依允。
庚戌正月二十八日辰時,上御熙政堂。進講入侍時,講官金學性,參贊官李㘾,檢討官黃鍾顯,記事官金永秀·趙秉學·成載瑗,各持小學第三卷,以次進伏訖。上曰,史官分左右。上誦前受音一遍訖,上開卷。學性讀自公文伯退朝,止右敬身,釋義訖。上曰,魯國孔子所居之邦乎?學性曰,果是孔子所居之邦,而伯禽受封之地也。上曰,不改其樂之樂字,何義也?學性曰,樂之義,卽樂道之謂也。近思錄云,每令尋仲尼·顔淵所樂何事也。上讀新受音十遍訖,上曰,文義以次陳之。學性曰,此章旨義,全以勞逸爲言,勞者勤勞之謂,逸者安逸之謂,勞則思以善心生,逸則淫而惡心生焉,蓋古昔聖王,制法設敎,上下貴賤,各守其職,卽下文所云,王后親織玄紞,公卿列士之妻,皆有織絍之責是也,非但敬姜之所當戒,亦爲人君之所當鑑者也,伏願以此澄省焉。鍾顯曰,此章文義,講官已備盡仰奏,臣無容更達,而至若逸則淫,淫則忘善,最宜警之切而戒之深者也,淫之義,卽放縱安逸之謂也,故書曰,恒舞酣歌,貨色遊畋,時謂淫風,卿士有一于身,家必喪,邦君有一于身,國必亡,然則德業之不修,敎化之不行,皆由於淫逸忘善之致,可不戒哉,可不懼哉,伏願此等處,猛加省察焉。㘾曰,此章要旨,專在於勞逸二字,勞者勤勞之謂也,逸者惰怠之謂也,蓋勞逸與治亂,互相代對矣,譬如一家主,懈怠而不制産業,則家不得爲家,且況人君,一日萬幾,不敢遑寧者乎,家國雖有小大之別,其致治則一也,民勞之勞字,非必使之勞若也,直以勸勤農桑,各修其業而已,苟或奪其農時,使民不以時,加之以無益之事不急之務,不堪其勞苦愁歎,則非無善心生,乃反有怨心滋興矣,書云,所其無逸,古語曰,宴安鴆毒,眞切至之喩也,人君出治之道,不務乎勤勞,專事於淫逸,則其害奚但至於小民而已也哉,伏願以勞逸之義,恒加勉勵焉。上掩卷,命史官就應,仍命退。諸臣以次退出。
庚戌正月二十八日申時,上御熙政堂。召對入侍時,參贊官沈敦永,侍讀官洪秉壽,檢討官黃鍾顯,直閣金德根,假注書姜蘭馨,記事官趙秉學·成載瑗,各持通鑑第一卷,以次進伏訖。上曰,史官分左右。上開卷,上曰,上番讀之。秉壽讀自趙襄子漆智伯之頭以爲飮器,止乃舍之。上曰,文義奏之。秉壽釋義訖。上曰,趙襄子之漆智伯之頭,是耶非耶?秉壽曰,其事甚非矣。上曰,可殺則殺之已矣,何必爲飮器也,豈忍以人頭爲飮器乎。上曰,下番讀之。鍾顯讀自豫讓又漆身爲癩,止得豫讓遂殺之。上曰,文義奏之。鍾顯釋義,至所欲爲顧不易耶之句。上曰,豫讓之友,只爲豫讓身謀,是豈勸人盡臣道之義乎?鍾顯曰,臣之所讀自止,皆載於小學稽古篇矣,日前小學進講時,臣適登筵,而此篇文義,講官已備盡仰奏,臣亦略有所仰達者,則今無容更事敷演矣。上曰,此文卽小學之大文也。上曰,參贊官讀之。敦永讀自魏斯者,止身自罷之。上曰,文義奏之。敦永釋義訖曰,文侯雖與虞人期獵,而天雨飮樂,此時期會,其勢未易,且文侯人君也,虞人微官也,文侯不以虞人之賤,而身自罷之,其示人以信之義,於此可以見矣,夫信之於人,最爲要道,而爲政之要,莫先於信,故子貢問政,夫子以爲食可去,信不可去,苟無其信,事皆虛僞,上不慢下,下不欺上,然後孚乃化邦,民有所立矣。上曰,閣臣讀之。德根讀自文侯使樂羊,止以爲上客。上曰,文義奏之。德根釋義訖曰,此段內君仁臣直一句,可見君爲臣綱之義也,故君有從諫之聖,則必致極諫之臣矣,然而人君,苟有仁心仁聞,則其效豈止於臣直也哉,興以一國,一國咸化,率以天下,天下皆從,是故傳曰,君仁莫不仁,君義莫不義,其此之謂也,伏願殿下以此體念焉。上曰,子擊是文侯之子乎?德根曰,擊是文侯之子名,而下文竝稱以子擊二字者,以其文侯之子故也。上曰,任座·翟璜,皆文侯之臣乎?德根曰,然矣。上曰,文侯之曰我何如主云者,是何言也?上曰,觀於封君之弟一句,則文侯必有其弟,而果有見於書籍者乎?敦永曰,別無見於書籍者矣。上讀新受音四遍訖曰,上文溫公史斷,釋義奏之,可也。秉壽釋義,至與其得小人不若得愚人之句。上曰,此果小人,反不如愚人也。鍾顯曰,殿下亦於君子小人之分,另加澄省焉。德根曰,開國承家,小人勿用,伏願殿下,懋哉懋哉。上掩卷,上命史官就座,仍命〈退〉。諸臣以此退出。
上在昌德宮。停常參·經筵。
傳于沈敬澤曰,進講入侍。
傳于嚴錫鼎曰,禮房承旨,馳詣先農壇,奉審摘奸以來。
傳于沈敬澤曰,三使臣留待。
傳于沈敬澤曰,大臣·備局堂上引見,三使臣同爲入侍。
李㘾,以承文院言啓曰,今日慕華館査對時,六曹堂上,當爲進參,而行吏曹判書趙冀永次對進,參判金鍏病不來,參議李裕元在外,行兵曹判書李嘉愚次對進,參判任百經病不來,參議朴斆默入直,參知宋廷和差祭,吏曹參判金鍏,兵曹參判任百經,令政院竝卽牌招,以爲同參之地,何如?傳曰,允。
沈敦永啓曰,今日拜表時,憲府則監察代行矣,雖無諫院,依例行禮之意,敢啓。傳曰,知道。
又啓曰,大司憲閔致成,持平權應夔·孟魯述在外,執義尹行謨,掌令金德根·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,執義尹行謨,掌令金德根·金輔鉉牌不進罷職傳旨,傳于沈敦永曰,只推。
以大司諫任百秀,司諫李鼎信,執義尹行謨,掌令金德根牌不進罷職傳旨,傳于沈敦永曰,只推。
以咸鏡監司朴永元狀啓,端川府使李熙敬,法外濫刑,人命致死,爲先罷黜,其罪狀,令攸司稟處事,傳于沈敬澤曰,今日政差出。
備邊司薦望,以鄭晩敎爲義州府尹。
李㘾,以吏曹言啓曰,掌試時,各道都事,例以侍從差出矣,忠淸道都事權世祜,黃海道都事張鉉喆,江原道都事金璉五,咸鏡道都事盧鎭衡,平安道都事金文煥,俱未經侍從,竝依例改差,何如?傳曰,允。
有政。吏批,行判書趙冀永進,參判金鍏牌招不進,參議李裕元在外未肅拜,左副承旨沈敬澤進。以朴昇壽爲獻納,金景善爲知經筵,金興根爲知春秋,姜晉奎爲奉常判官,李亮和爲校書校理,鄭鼐鉉爲懿昭墓守衛官,睦仁培爲忠淸都事,李維謙爲慶尙都事,申佐模爲全羅都事,尹行福爲黃海都事,徐大淳爲江原都事,南鍾三爲咸鏡都事,鄭錫朝爲平安都事,黃鍾顯爲忠淸左道京試官,閔致庠爲慶尙左道京試官,尹滋悳爲全羅左道京試官,金德根爲平安南道京試官,兼掌令單金會明,學諭單金鼎獻,兼春秋單朴奎瑞,陳慰進香兼謝恩使金景善,副使洪羲錫,書狀官金會明,進士鄭載熀今超通政,進士回榜人,依定式加一資。
兵批,判書李嘉愚病,參判鄭德和病,參議朴斆默入直進,參知宋廷和病,同副承旨沈敦永進。大護軍李魯秉,副護軍李·李晉祥,副司直金炳德·尹禹錫,副司果李承益,以上竝單付。
吏批,再政。以金德根爲副校理,洪祐健爲兵曹正郞,兼掌令單尹滋悳,兼持平二單黃鍾顯·閔致庠。
兵批,再政。副護軍鄭載熀。
吏批,三政。以洪秉壽爲掌令,兼掌令單金德根。
吏批,四政。以李亮信爲校理,李鍾承爲端川府使。
李㘾,以議政府領議政意啓曰,本府每於歲首,例爲觀察使節度使薦,而左右相未差,臣有身病,限內不得議薦之意,敢啓。傳曰,知道。
沈敬澤,以禁衛營言啓曰,臣相弼,進詣南廟有頉處,看審修改後,別單書入之意,敢啓。傳曰,知道。
又以御營廳言啓曰,東關王廟有頉處,臣監董修改後,別單書入之意,敢啓。傳曰,知道。
又以御營廳言啓曰,本廳中軍,今當差出,而擬望之人乏少,外任竝擬,何如?傳曰,允。
吏曹啓目,出身李寅豐名字,與後娶妻父金寅豐同名,改以秉升事告狀,依例令藝文館給帖,何如?判付啓依允。
兵曹啓目粘連,觀此忠淸監司趙得林狀啓,則洪州營將吳吉善,與兵使李觀熙,爲親査是如乎,婚家相避,載在通編,令該曹照例稟處亦爲白有臥乎所,相避之法,在下當遞,洪州營將吳吉善,依法典改差,何如?判付啓依允。
庚戌正月二十九日辰時,上御熙政堂。大王大妃殿垂簾,大臣備局堂上引見,三使臣同爲入侍時,左副承旨沈敬澤,假注書姜蘭馨,事變假注書卓章昊,記事官趙秉學·成載瑗,領議政鄭元容,行議政府左參贊金左根,行吏曹判書趙冀永,行兵曹判書李嘉愚,刑曹判書徐左輔,禮曹判書成遂默,戶曹判書金學性,知中樞府事尹定鉉,行大護軍金鼎集·李敦榮,同知中樞府事洪鍾英,行護軍趙秉駿·金輔根,開城留守洪耆燮,行護軍徐相五,校理洪秉壽,正使趙鶴年,副使南獻敎,書狀官鄭鎏,以次進伏訖。上曰,史官分左右。上曰,大臣進前。元容曰,向者天氣和暢,近日雨雪頗乖,聖體,若何?上曰,一樣矣。元容曰,大王大妃殿氣候,何如?上曰,一樣矣。元容曰,王大妃殿氣候,何如?上曰,一樣矣。元容〈曰〉,大妃殿氣候,何如?上曰,一樣矣。元容〈曰〉,近來湯劑日進,而痰滯善下否?上曰,少差矣。元容曰,進御,亦何如?上曰,予之所食,每每如前矣。大王大妃殿曰,三使臣進前。正使趙鶴年,副使南獻敎,書狀官鄭鎏以次進伏訖,大王大妃殿曰,遠路行役,無事往還,任譯輩必爲措束,可也。上曰,遠路無事往返也。上曰,三使臣先退。三使臣以次退出,元容曰,臣三上辭章,未蒙準許,批句之還收,次對之進定,俱爲臣冒進之路,則臣感悚交至,更不敢控私仰瀆,而得借前席,面陳不得不必辭之義,則聖明亦豈不愍矜而曲軫之乎?臣積聚頻動而暈眩苦劇,精思耗渴而健忘忒甚,事務裁決,文簿期會,實無其望,顚錯僨誤,害將何歸,此臣所以以辭退,爲報答之階者也,伏願以國事爲重,亟賜斥退,改卜賢德,且念初元盛際輔弼之任,尤不可不備員,此今日朝野之所深祝者也。上曰,卿則以精力之衰爲言,而予則見卿之精力不衰矣,卿於此時,何爲此求退之言也,自古國豈有無相之國乎?元容曰,臣之求退者,正以國不可無相而然也,如臣者,雖曰苟充,與無何異,臣行步不至甚艱,故或認以不甚衰朽,而此則外著者也,至於精思之消耗,臣自知之矣。大王大妃殿曰,大臣求退,皆有其時,此何等時,而卿以爲可去之時乎?今卿獨居相位,無端乞遞,連上辭疏,至有逬出城外之擧,慨歎之至,非予所望於平日者也,假使卿,如願獲解,當爲原任大臣矣,居原任之地,則於國事,全無顧念底意乎?若曰徒占便私,與國相忘,則予亦於勉卿一事,當斷去此念矣,如卿之地,無論居位去位,存心國事則一也。然則何必求退乎,國無大臣,則何以爲國乎?元容曰,臣出入筵席,五十年矣,恩情兩深,一念係戀,今何敢爲惜殘年,占己私之計哉,向國之心則雖無間於時·原任,而時任則隨事裁決,登筵啓奏,皆其職也,今臣之精力,日以衰耗,朝事夕而頓忘,俄言今而不記,如此而能不僨誤於國事乎?以其有爲國之心,故所以汲汲求退也,且一初之政,鼎席不可不備矣。大王大妃殿曰,近見相臣,一相出則一相欲去,雖欲備員,而員何可備乎?卿之精力,尙此康旺,雖久行,亦可堪過矣,更勿以去就一事,煩說於予前也。仍敎曰,次對爲之。元容曰,見今監試科期不遠,各道試官,當趁卽差送,而近年科場雜亂之弊,其責不在於士子,而專在於試官,使掌試者,精白公平,則科體自嚴而士習自端矣。近年雖或有試事淆雜之入聞者,事過則姡嬉捱過,論責不及,故轉致法綱之解弛,今番則過科後,當隨聞請勘,而先以此意,嚴飭於諸試官處,以爲惕念之地,京試官及掌試都事,政官牌招,開政差出,以勿拘常例,一一另加擇擬之意,申飭,何如?上曰,依爲之。出擧條大王大妃殿曰,大臣之言極可,試官擇擬而飭諭,俾無科場雜亂之弊,可也。元容曰,進香使,行將離發矣,今番傳訃勅順付,係是初有之特典,不可比論於年例稱謝,具方物付送於使行,撰咨時,亦令以此意,別爲措辭,使號以陳慰進香兼謝恩使,待開政下批,拜表日子,依例以迎詔翌日爲定之意,竝爲分付於該曹該院,何如?上曰,依爲之。出擧條元容曰,今番節行回還時,皇太后傳訃勅,順付出來矣,到京日迎接儀節,照例擧行之意,預爲分付該曹,何如?上曰,依爲之。出擧條元容曰,進香使行期,不可遲緩,盤纏,當自惠廳磨鍊以給矣,至於員役路需,近例自本院蔘稅中分排除出,而以一年一稅之故,若値一年兩別使行,則不可疊徵於本院,自該院有所論報矣。在前如此之時,自惠廳許給盤纏,今亦依已例上下之意,分付該廳,何如?上曰,依爲之。出擧條元容曰,聞稷山進士鄭載熀,今年爲回榜,而年爲八十九云矣,道啓今纔上來,依已例加資,口傳下批之意,分付何如?上曰,依爲之。出擧條仍敎曰,回榜老人,年紀幾何?元容曰,八十九歲矣。元容曰,向以李提督祀孫調用事,仰奏蒙允,祀孫鼎漢,除拜宣傳官,而聞有身病,難供煩劇之職云,以他廳稍閑之任,相換似好,故敢達矣。大王大妃殿答曰,依爲之。出擧條上曰,向來前嶺伯登筵時,以二條邑弊,有所奏,大臣果聞知乎?元容曰,其時聞有所奏,而不出擧條,故未之詳知矣。上曰,東萊新舊米事及安東民留庫還弊事也。元容曰,此二事,前所聞之者也,安東還弊,初因減價及虛簿事,而逐年添耗,弊積難矯,新舊米事,新者大同米也,舊者還米也,萊府許多公用,自前以大同米劃給矣,近年以還米,換劃以給,故所用比前太絀,加下甚多,自該府亦有論報者,而姑未稟處矣。大王大妃殿曰,前道伯旣有奏,卿亦曾聞其弊云,更思矯捄措處之方,而稟奏可也。嘉愚曰,向因大臣筵奏,義州府白馬山城別將,乾川堡權管苽限,一周二周間,停當報來之意,知委矣,卽見該道臣回移,則山城重地,乾川殘堡,一周輒遞,弊有難言,竝以二周施行,事甚便宜云矣。該道所報,事勢誠然,竝以二周施行,別將之殿最句管,令兵營擧行似好,故敢此仰達矣。上曰,依爲之。出擧條耆燮曰,臣以松營蔘包事,有所仰達者矣,居民習俗,專尙蔘農,近年以來,漸至失利,民勢村樣,轉益凋瘵,況今潛造被捉,至爲一萬一千餘斤,目下所見,一倍遑汲,冒禁之罪,自有定律,當自臣營勘處,而第其私造,有令前令後之別,且其所捉,若是夥然。今若依法屬公,則民情實有難保之慮,職忝守土,旣知矜悶之狀,不得不敢此仰達矣。大王大妃殿答曰,冒禁之罪,實不可赦,一切以法從之,則幾民戶必致蕩敗之境,豈不切矜乎?且種蔘之多,在於今番新令之前,與平時之無端犯禁,不無間焉,雖有銷刻之嫌,民情矜惻,收稅等節,勿論出給渠輩,我境內,未知何以爲之,而知此擧行,此後則若有因此再犯之科,則當以法從事,以此意書揭通衢,曉喩各坊,今番犯科之諸民,自本營從重科治,可也。出擧條大王大妃殿曰,松留所奏,大臣之意則何如?詳言蔘政之顚末,可也。元容曰,山蔘本是禁條,而家種則造爲紅蔘,自丙辰丁巳以後,灣商買賣於北京,斤數初則不多,而近年家種盛多,每爲加定,自百而千,自千而萬,無論多少,其時定數外,潛造潛入者,設法禁之,年前潛造潛入者,至爲屢萬斤,而松·灣非但不禁,反爲收稅,禁潛之法,仍爲蕩弛矣。丁未定爲四萬斤之後,禁潛之法又行,蓋數三十年之間,朝令屢變,故民不信令,若一定之後,堅守如金石,則民豈有犯法之理乎?昨秋有二萬斤還減之令,而松民蔘種之多,雖在於令前,令下之後,固當不顧失利與蕩敗,惟朝令之恪奉,在民習當然,而小民之情,生業所關,易致惜利而忘義,至有潛造之此多,松留之一竝執捉,本出於守法之心,而旣捉之後,見衆情之哀矜,又有此奏者,雖由導達廟堂之地,當以經法爲守,法一撓則豈無後弊乎?大王大妃殿曰,種蔘爲幾年則可爲入用乎?元容曰,四五年方可用之云矣。大王大妃殿曰,大臣所奏民不信令之說,果然矣,朝令數變,則民何以信之乎?今番犯科,大關紀綱,今又若有闊狹,則亦不有欠於信朝令之道乎?予亦非不知弛法之爲非,而愚迷小民,只爲生涯,自犯法禁,究其情則實爲矜惻,且種蔘之多,在於新令之前,始造亦在令前云,此與無端犯禁,不無一分可恕之端,今罪其罪,而所捉之蔘,則勿爲屬公,竝使之特爲還給好矣。元容曰,今此慈敎,專以矜恤民情爲先,寧爲公法之或屈,而不忍民業之或蕩,而且以令前之有間,特施出給之恩,臣非不仰認,而但出給之後,若或流入於包外,則豈成說乎?大王大妃殿曰,近來小兒輩,皆餌紅蔘,何難區處乎?亦可以充用於原包中矣。元容曰,二萬斤旣爲酌定後,當申嚴禁潛之法,永久遵行好矣。元容曰,通鑑今方進講,事蹟每留心詳覽焉。上曰,當如是矣。元容曰,進講時,每五日大臣入參,而若於原定日,或値停講之時,則其翌日又翌日入參,以爲五日內無至闕參之地好矣。上曰,如是爲之好矣。相五曰,本廳復設之初,慈聖殿下,特軫經用之不敷,以黃州屯田畓,劃付本廳,而此屯曾於總衛營時,給價三萬五千兩新買者也。臣於昨秋,別定營校,下送執卜,則所收荒租,未滿三百石矣,該邑結錢一千四百兩,見方督責,而以此所收,無以當結稅之當出者,則本廳事勢,萬萬可悶,臣意本屯田畓,出給當初受價之人,本錢三萬五千兩,卽爲還捧,支放不足之數,從長區處似好,故敢此仰達矣。大王大妃殿答曰,當初付之本營,爲其補用矣,今不如意云,依所奏爲之,可也。出擧條敬澤曰,摠戎使徐相五,奏事之際,有所做錯,事甚未安,推考,何如?上曰,依爲之。出榻敎秉壽曰,臣忝叨經幄之列,敢以膚淺之見,加勉仰達矣,第講學之道,貴在於勤之一字,勤之道在於心,吾心勤則不勤而自勤矣,吾心不勤則雖欲勤而不勤矣,勤與心,非二致矣,心之勤,非別般道理也。以今日討論之旨義,着在心上,措之事爲,明日如是,又明日如是,進進不已,無時間斷,則講學之效,亶在於是矣。玆故易之乾象曰,天行健,君子以自强不息,天行健,卽天道之進進不已也,自强不息,卽聖學之體天而無時間斷也,是以天人合德,而其心勤則心自正矣,正其心而誠其意,則聖賢之道自在,而講學不就而自就矣。伏願殿下,誠其意而正其心,今日講一書,明日行一事,以至於聖賢之域,是臣區區之望也。上曰,所陳甚好,當體念矣。出擧條敬澤曰,今日賓對,兩司無一人進參,事甚未安,違牌諸臺,竝推考,何如?上曰,依爲之。出榻敎上命史官就座,又命大臣先退,仍命退,承史以下以次退出。
庚戌正月二十九日未時,上御熙政堂。進講入侍時,講官李嘉愚,參贊官金炳冀,檢討官黃鍾顯,記事官金永秀·趙秉學·成載瑗,各持小學第三卷,以次進伏訖。上曰,史官分左右。上誦前受音一遍訖,上開卷。嘉愚讀自衛莊公娶于齊東宮之妹,止其不反乎,嘉愚解釋章句訖。上曰,敬在養神,篤在守業,何義也?嘉愚曰,事神致敬,務農以篤,所以養福也,成子受脤不敬,此非敬以養神之道,而反自速禍者也。鍾顯曰,養神君子之事,守業小人之事,此云君子小人,以位言也。上讀新受音十遍訖,上曰,文義以次陳之。嘉愚曰,成子當宜社受脤之時,惰慢無禮,故劉子歎之曰,國之大事,在祀與戎,執膰受脤,神之大節也,今成子惰棄其命矣,夫敬謹之道,非但於祀戎而已,何事而非敬,凡於動作威儀,莫不由於是而行焉。且爲學之所當先務者,亦以居敬爲本,伏願殿下,益勉於操存之工,則聖學之將就,自至於緝熙之域矣。鍾顯曰,愛子敎之以義方,不納於邪,此句語,卽敎子之良規也,敎之以義方者,謂導之以善,禁其嗜欲之所自也,不納於邪者,謂禁其嗜欲,無至淫泆而忘善也。是故文伯母之戒子也曰,逸則淫,淫則忘善,夫文伯母,以大夫之夫人,而能知敎子之方,若是其切,況莊公,位居國君,而不知敎子之方,溺於其愛,而任其所好,竟至於驕邪淫泆,以速其禍,可不惜哉?推此以觀,非徒敎子者然也,修身之道,亦不外於是矣,故善修其身者,敬以直內,禮以警外,雖一擧手一擧足之間,必以禮敬二字,着在心肚,不爲物欲之所誘,則自然心廣體胖,享祿長遠,故曰能者養之以福,不能者敗以取禍,然則愛其身而善修其身者,何以異於愛其子而善敎其子哉?伏願此等處省察焉。炳冀曰,講官儒臣,已爲備陳,臣無容敷衍仰奏,而此章君子勤禮云者,尤爲聖學之至要,致勤於禮節,則心存誠敬之道,亦在其中矣。伏願致勤居敬之工,益加澄省焉。上掩卷。嘉愚奏曰,臣近者,數三次出入講筵,仰承警咳,伏不勝欣忭,而第讀書之法,字音句讀之間,先要安詳分明,今日殿下講讀之際,或有字音之未詳,殿下工夫之造詣,或未及於純一而然歟。伏願益加專一之工,無或一字一音之放過,且質疑問難於講筵諸臣,反覆溫繹,則聖學日就於高明之域矣。上曰,史官就座。仍命退,諸臣以次退出。
上在昌德宮。停常參·經筵。
藥房都提調朴晦壽,提調李憲球,副提調李圭祊啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
沈敦永啓曰,大司憲閔致成,持平權應夔·孟魯述在外,執義尹行謨,掌令金輔鉉呈辭,掌令洪秉壽未肅拜,監察茶時之意,敢啓。傳曰,知道。
傳于嚴錫鼎曰,禮房承旨,馳詣宗廟·徽定殿·景慕宮,奉審摘奸以來。
傳于李圭祊曰,進講入侍。
傳于嚴錫鼎曰,明日晝茶禮,當自內親行矣,該房知悉。
嚴錫鼎,以成均館大司成意啓曰,今此照訖講二所試官副司直洪羲宗在外,副司直尹行福除拜黃海道都事,副司果南鍾三除拜咸鏡道都事,不得進參,令政院稟旨變通,以爲備員捧講之地,何如?傳曰,允。
嚴錫鼎啓曰,因成均館草記,今此照訖講二所試官洪羲宗在外,尹行福除拜黃海都事,南鍾三除拜咸鏡都事,不得進參,令政院稟旨變通事,允下矣,合有變通之道,何以爲之?敢稟。傳曰,令該曹更爲差出。
李㘾,以吏曹言啓曰,忠淸道都事睦仁培呈狀內,矣身身病猝重,萬無赴任之望云,平安道都事鄭錫朝呈狀內,矣身與本道監司洪鍾應,爲姨母應避之嫌云,忠淸道都事睦仁培,平安道都事鄭錫朝,竝改差,試期迫頭,其代口傳備擬以入之意,敢啓。傳曰,知道。
吏曹口傳政事,以李容佐爲忠淸都事,李秉珪爲平安都事。
李㘾,以吏曹言啓曰,今此景慕宮春享大祭,堂上執禮,前都事睦仁培塡差,而時無職名,令該曹口傳付軍職,何如?傳曰,允。
兵曹口傳政事,副司果單睦仁培。
傳于李㘾曰,留院公事入之。
傳于嚴錫鼎曰,召對爲之。
傳于李㘾曰,發遣吏郞,諸執事淸齋與否,摘奸以來。
嚴錫鼎,以弘文館言啓曰,新除授校理李亮信,卽爲牌招察任,何如?傳曰,允。
以校理李亮信牌不進罷職傳旨,傳于嚴錫鼎曰,只推。
嚴錫鼎,以奎章閣言啓曰,明日,卽書香閣奉審日次,臣進詣擧行之意,敢啓。傳曰,知道。
沈敬澤,以兵曹言啓曰,今正月各廳堂下武臣朔試射,臣曹連因有故,不得爲之之意,敢啓。傳曰,知道。
又以訓鍊都監言啓曰,本局局別將曺栢承,把摠朴來命,俱有身病,勢難察任,改差,何如?傳曰,允。
沈敦永,以義禁府言啓曰,咸鏡監司朴永元狀啓內,端川府使李熙敬,爲先罷黜,其罪狀,令攸司稟處事,啓下矣,李熙敬時在任所云,依例發遣府羅將,拿來,何如?傳曰,待待命拿囚。
兵曹口傳政事,護軍單南獻敎。
兵曹,以鄭泰東爲御營中軍。
戶曹參判南獻敎疏曰,伏以臣,見縻地部副貳之職,而猥膺大方專對之任,昨旣辭陛,還期計在五六朔矣,若不及今丐免,則實有積月瘝曠之歎,謹考已例,使价之帶本職者,卽陳辭疏,輒蒙鐫改,實是朝家董正之義,玆敢縣道封章,冀垂恩諒,伏乞聖明,俯賜鑑燭,特遞臣戶曹參判之銜,俾便公私,千萬幸甚,臣無任云云。答曰,省疏具悉。所請依施。
庚戌正月三十日巳時,上御熙政堂。藥房入診,進講同爲入侍時,都提調朴晦壽,提調李憲球,副提調李圭祊,直閣金德根,記事官金永秀·趙秉學·成載瑗以次進伏,領事鄭元容,講官尹定鉉,參贊官李圭祊,侍讀官韓敬源,記事官任應準·趙秉學·成載瑗,各持小學第三卷,以次進伏。醫官金珪·金永勳·黃道淳·李琬進伏楹外訖。上曰,史官分左右。晦壽進前奏曰,近者日候淸和,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,醫官使之入診乎?上可之。珪等以次診候訖,退伏楹外。晦壽曰,脈候奏之。珪等曰,脈候左右三部調均矣。晦壽曰,近日連進湯劑,而無滯閼之患乎?上曰,果順下矣。晦壽顧謂醫官曰,所進湯劑,繼進無妨乎?珪等曰,當繼進矣。晦壽曰,醫官使之先退乎?上可之。元容曰,閣臣注書,使之退出,藥房都提調·提調,使之姑留,講畢後同爲退出,似好矣。上可之,上曰,進講爲之。上誦前受音一遍訖,上開卷。定鉉讀自衛侯在楚,止右通論,釋義訖。上讀十遍訖,上曰,文義以次奏之。定鉉曰,此章之旨,專言威儀,楚之令尹,有僭偪之心,形諸威儀,故文子,一見而知其不能善終,令尹事實,詳在左氏傳矣,此章雖附通論之下,而實則推廣敬身之旨,大抵敬以養德,禮以修身,則其動靜語默之間,自然有德輝之發見,有威有儀而可畏可象也,程夫子曰,未有箕踞而心不慢者,慢與敬,正相反,然則威儀之際,可不敬愼乎,伏願於此等處,益加省察焉。敬源曰,若文子者,可謂善言威儀者也,蓋威儀者,正衣冠尊瞻視,動容周旋,無不中禮者也,非徒事嚴猛,務爲容飾之謂也,故詩曰,抑抑威儀,維德之隅,又曰,敬愼威儀,維民之則,此可見敬以直內,則德之著外者,自然有可畏可象之威儀也,居敬進德之方,捨學問何以哉,學問進修,則威儀之著見者,自當不勉而中矣。圭祊曰,此章言君臣上下,皆有威儀之則也,威儀者,禮敬所由,而可畏可象之謂也,君有如此之威儀,則厚享天祿,令聞永垂於後世,臣有如此之威儀,則保其爵位,令譽不失於當時也,晏嬰云,一遊一豫,爲諸侯度,上行下效之義,推此可見矣,伏願留念於威儀之則,毋或放過焉。元容曰,此章專言威儀,所謂威儀者,殿下知其何者爲威,何者爲儀乎?上曰,威者威嚴之謂,儀之義,亦近於威乎?元容曰,凡人之行動擧止,輒謂之威儀,而威與儀不同,威者非嚴猛之謂,其儼然之貌,使人望而起敬也,儀者非容飾之謂,其德容之盛,使人則而可象也,此言在上之人,有如此之威儀,則在下之見者,畏而愛之也,畏與愛,分屬於威儀,則何者爲威,何者爲儀乎?上曰,畏屬威,愛屬儀也。元容曰,然矣,饗祀而有執籩奉俎之節,賓主而有入門升階之讓,趍而有珮玉之鳴,車而有鑾和之聲,皆是威儀之則也,此非修飾强爲之事,德行旣修於內,則威儀自著於外,譬如玉之有美質,則自然有光輝之著見,所謂存諸中發於外者也。上曰,作事可法,德行可象之義,何謂也?元容曰,其所作之事,皆可學也,其有德之行,皆可則也,周旋折旋之義,果已詳悉乎,周旋者,往來回轉處,圓如規也,折旋者,往來轉折處,方如矩也,此文子見令尹之威儀,歸告其君之語,而自古論威儀者多,而莫如此章之詳且備矣。上曰,若只言威儀二字,不言威儀之何如,則何以詳知其節目乎?元容曰,果然矣。上曰,朋友攸攝,何義也?元容曰,攝檢攝也,此是旣醉詩語,而其本意則人之旣醉,易失其威儀,故其戒如此,古人於一言一事一動一靜,莫不有威儀也,順是以下,皆如是云者,言其上下內外,皆有此威儀也,上而貴者,自有威儀,而下而賤者,似若無威儀之可言者,然凡人守分無踰,動皆中節,則皆可謂之威儀矣。上曰,衛侯在楚,何也?元容曰,楚伯國也,衛小邦也,小邦之於大國,多有會遇之禮,以小事大之義也,五覇之君,果皆詳知乎,所謂五覇者,齊桓公·晉文公·楚莊王·宋襄公·秦穆公,而齊桓·晉文,最其賢而有功者也。上曰,文子詳對威儀之後,衛侯何無所答乎?元容曰,衛侯初聞威儀二字,喜而問之曰善哉,其後文子之對,卽解釋威儀之義也,有何更答乎?上曰,果然矣。上掩卷,命史官就座,仍命退。諸臣以次退出。
庚戌正月三十日申時,上御熙政堂。召對入侍時,參贊官嚴錫鼎,檢校待敎李㘾,侍讀官韓敬源,檢討官洪鍾雲,記事官任應準·趙秉學·成載瑗,各持通鑑第一卷,以次進伏訖。上曰,史官分左右。上開卷,上曰,上番讀之。敬源讀自子擊出,止乃謝之。上曰,文義奏之。敬源釋義訖曰,子擊,生於富貴者也,子方,安於貧賤者也,子擊之富貴而有挾焉,則便非待子方之禮,子方之貧賤而有屈焉,則亦非敎子擊之道也,子方之有失國失家之對,所以深戒其富貴者之不期驕而自驕者也,以周公之聖,吐哺以待士,大禹之德,聞善言則拜,孰非謙恭自牧戒其驕傲者哉,伏願隨時省念焉。上曰,富貴者不敢驕人云者,果善矣,雖貧賤者,亦安敢驕人乎,子方之言,欲逆折子擊之驕氣乎?敬源曰,然矣。上曰,下番讀之。鍾雲讀自文侯謂李克,止進屈侯鮒。上曰,文義奏之。鍾雲釋義訖曰,文侯曰先生就座,吾之相定矣,此文侯已於五者,知魏成皆有可取也,魏成之居,所親之人,皆賢士也,魏成之富,所與之人,皆貧乏也,魏成之達,所擧之人,皆賢能也,魏成之窮,所不爲者,皆守正也,魏成之貧,所不取者,皆由義也,故文侯心定而無疑,用人之法,不出此五者,古今豈有異哉,伏願殿下,以此五者,爲取人之鑑焉。上曰,參贊官讀之。錫鼎讀自以耳目之所覩記,止卒爲弟子。上曰,文義奏之。錫鼎釋義訖曰,魏·翟兩人,俱是賢者,而其孰優孰劣,則李克之論,盡之矣,固不待疊說,而只以翟璜忿然之對觀之,顯有爭能懷祿之意,此所謂量淺規模小者也,竊料魏成之賢,似不如此,文侯以五視之論,定兩人之優劣者,實爲知人用人之昭鑑也。上曰,閣臣讀之。㘾讀自吳起者衛人,止不能過也。上曰,文義奏之。㘾釋義訖。上曰,吳起是忍人也,欲爲將而殺其妻乎?㘾曰,非惟殺妻,且聞母死,不奔喪也。上曰,殺妻是貪於爲將之意也,不奔母喪,何意也?㘾曰,殘忍薄行,則無所不至,故嘗師曾子,而曾子絶之。上曰,魯侯何用如此人乎?㘾曰,當時列國,以戰伐爲事,起有將才,故魯侯獨取其才,不問其賢否也,凡人之不能事親者,焉知事君也,蓋人君取人之道,當先察其人之賢否,如上文李克之言,實爲用舍人才之鑑秤也,俄以驕字,有所下詢,臣請仰奏矣,富貴者,固不敢驕人,雖貧賤者,亦安敢驕人,蓋子擊富貴者,易致驕傲之失,故子方,欲其激發警省,以杜其漸也,論語曰,如有周公之才之美,使驕且吝,其餘無足觀也,書曰,不自滿假,下文子思告衛侯之言曰,君之國事,將日非矣,君出言自以爲是,而卿大夫莫敢矯其非,以此觀之,驕之一字,不可蹔設於身心上,雖恃才能而驕人,猶且不可,況挾富貴而驕人乎,然而不敗者,未之有也,寧不大可懼哉。上曰,然矣。上曰,戰國之終也,秦得天下乎?錫鼎曰,秦政統合天下,分爲三十六郡,自稱爲始皇帝也。上通讀三遍訖,掩卷,命史官就座,仍命退。諸臣以次退出。
上在昌德宮。停常參·經筵。
朔祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·朝廷二品以上·六曹堂上奉慰單子問安。答曰,罔極。
沈敦永啓曰,來初五日,朝參日次矣,敢稟。傳曰,停。
傳于嚴錫鼎曰,禮房承旨,馳詣景慕宮,奉審摘奸以來。
傳于沈敬澤曰,進講入侍。
嚴錫鼎,以禮曹言啓曰,自前國恤三年內先陵展謁,以服色難便,不得取稟,只行山陵展謁矣。今春山陵展謁吉日,以何間推擇乎?敢稟。傳曰,旬望間擇入。
傳于沈敬澤曰,諒闇中先陵展謁,雖非常禮,今年卽我純廟誕彌之年,予小子追遠之感,何以形喩?當詣仁陵親祭,以伸情禮,日字,以三月旬間擇入。
傳于沈敬澤曰,山陵親祭後,當詣健元陵·元陵展謁矣,該房知悉。
嚴錫鼎,以禮曹言啓曰,山陵展謁取稟草記,傳曰,旬望間擇入事,命下矣。幸行吉日,令日官李秉洪推擇,則今二月十一日·十三日俱吉云,以何日定行乎?敢稟。傳曰,十三日爲之。
又以禮曹言啓曰,傳曰,諒闇中先陵展謁,雖非常禮,今年,卽我純廟誕彌之年,予小子追遠之感,何以形喩?當詣仁陵親祭,以伸情禮,日字,以三月旬間擇入事,命下矣。幸行吉日,令日官李秉洪推擇,則來三月初十日十一日·十二日俱吉云,以何日定行乎?敢稟。傳曰,初十日爲之。
兵曹,景陵·健元陵·元陵幸行時軍令,二月十三日出宮,廟洞晝停所,自闕門十六里,景陵展謁,自晝停所十五里,以上三十一里。親祭,健元陵展謁,元陵展謁,還詣廟洞晝停,當日還宮。
兵曹,仁陵幸行時軍令,三月初十日出宮,黔巖碑閣所少駐,高陽郡行宮晝停,自闕門四十六里,汾水院少駐,坡州牧行宮宿所,自高陽郡行宮晝停所四十里。十一日碑立巨里少駐,仁陵展謁,自坡州牧行宮宿所,三十四里,以上一百二十里。親祭,還詣碑立巨里少駐,坡州牧行宮宿所,十二日汾水院少駐,高陽行宮晝停,黔巖碑閣所少駐,還宮。
傳于沈敬澤曰,今番幸行時諸般擧行,依京擧動例爲之,務從省略,出還宮時植炬置之。凡係役民事,皆以儲置米會減,十里外斥堠伏兵·傳語軍置之,外驛補把除之事,分付。
傳于沈敦永曰,召對爲之。
注書任應準書啓,臣於本月初一日辰時量,以外南山植木摘奸事,敬奉聖敎,出崇禮門,至關王廟主山及植木處看審是白乎則,松橡鬱密是白遣。自靑鶴亭,至舊失火處,面面周審,則老木稚株叢匝茂盛是白遣。自典牲署後面,至冷井洞,大木參差擁一山是白遣。下詣南壇看審,則無圮傷處,而主山及案山,樹不甚盛是白遣。自文峴,至梨泰院後麓水閣峴,土性瘠确,略有稚松是白遣。前至馬石橋,則林松蒙翳是白遣,詣漢江壇看審是白乎則,亦爲無頉是白遣。自鴈峰伏兵峴,至畫景谷,則樹木茂密是白遣,由斗湖而詣司寒壇看審,則亦爲無頉是白遣。自舞鶴峰所經外南山諸處,一一看審是白乎則,別無斫㾗之意,敢啓。傳曰,知道。
金炳冀,以吏曹言啓曰,黃海道都事尹行福呈狀內,矣身素患痰癖之症,一倍添劇,萬無起動遠赴之望云。平安南道京試官金德根呈狀內,矣身親病,一倍添劇,萬無離捨遠赴之望云。黃海道都事尹行福,平安南道京試官金德根竝改差,試期迫頭,其代,口傳備擬以入之意,敢啓。傳曰,知道。
吏曹口傳政事,以尹禹錫爲黃海道都事,徐翼輔爲平安南道京試官。
備邊司薦望,以金學性爲慶州留守。
備邊司薦望,以趙元錫爲平安兵使。
吏曹照訖講二所試官洪羲宗·尹行福·南鍾三有頉,代睦仁㘽·柳來駿·姜㳣。
以慶尙監司徐箕淳狀啓,慶州府民家失火事,傳于金炳冀曰,當此東作之時,民家失火,聞甚矜惻。元恤典外,別加顧助,結構奠接之意,廟堂措辭,分付。
金炳冀,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
沈敬澤,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以御營廳言啓曰,本廳千摠具性喜,身病甚重,勢難察任,改差,何如?傳曰,允。
孝定殿朔祭親行敎是時,亞獻官行判府事朴晦壽,終獻官永明尉洪顯周,贊禮禮曹判書成遂默,典祀官奉常正白宗杰,執禮副司果尹滋悳,執尊司諫李鼎信,大祝掌令金輔鉉,祝史副司果徐翼輔,齋郞副校理閔致庠,盥洗位禮曹正郞李鎭默·邊亨淳,爵洗位兵曹正郞李冀禎·申學典,亞終獻盥洗位兵曹佐郞韓龍源,贊者引儀玄鈺,贊者兼引儀高鎭鶴,謁者兼引儀沈龜祖,謁者假引儀李相璡,贊引假引儀李民沼,贊引引儀權鳳夏,祭監監察趙崇祖·方鎭默。
庚戌二月初一日子時,上詣孝定殿。朔祭親行入侍時,行都承旨李圭祊,左承旨金炳冀,右承旨李㘾,左副承旨沈敬澤,右副承旨嚴錫鼎,同副承旨沈敦永,記事官金永秀·任應準·趙秉學·成載瑗,提學金左根,檢校提學金學性,檢校直提學金輔根,直提學金大根·趙秉駿,原任直閣吳取善,檢校直閣趙然興,直閣金德根,原任待敎金洙根,檢校待敎金輔鉉·尹滋悳,待敎李秉文,以次侍立。時至,通禮跪啓請出次,上具衰服,出齋殿門,八魂殿門,詣褥位,引儀唱俯伏哭。上俯伏哭,引儀唱止哭興四拜,上止哭興四拜,引儀唱三上香,上詣香案前三上香,引儀唱執爵獻爵,上獻爵訖,降復位。亞獻官判府事朴晦壽,終獻官永明尉洪顯周,以次獻爵訖。引儀唱俯伏哭,上俯伏哭,引儀唱止哭興四拜,上止哭興四拜,贊禮導殿下詣望燎位,贊禮跪啓禮畢,仍導殿下還齋殿,諸臣以次退出。
庚戌二月初一日午時,上詣孝定殿。晝茶禮親行入侍時,行都承旨李圭祊,左承旨金炳冀,右承旨李㘾,左副承旨沈敬澤,右副承旨嚴錫鼎,同副承旨沈敦永,記事官金永秀·趙秉學·成載瑗,提學金左根,檢校直提學金輔根,直提學金大根·趙秉駿,原任直閣李嘉愚·尹定鉉,檢校直閣鄭㝡朝,願任直閣徐有薰·金始淵,直閣金德根,檢校待敎金輔鉉·尹滋悳,待敎李秉文,以次侍立。時至,通禮跪啓請出次,上具衰服,出齋殿門,入魂殿門,詣褥位。引儀唱俯伏哭,上俯伏哭,引儀唱止哭,上止哭,引儀唱三上香,代奠官詣香案前三上香訖。引儀唱執盞,代奠官獻盞訖。引儀唱俯伏哭,上俯伏哭,引儀唱止哭,上止哭,引儀唱左通禮導殿下還廬次,上出魂殿門,入齋殿門,諸臣以次退出。
庚戌二月初一日午時,上御熙政堂。進講入侍時,講官金蘭淳,參贊官沈敬澤,侍讀官李亮信,記事官金永秀·趙秉學·成載瑗,各持小學第三卷·第四卷,以次進伏訖。上曰,史官分左右。上誦前受音一遍訖。蘭淳讀自詩曰天生烝民,止隨所居所接而長,解釋章句訖。上曰,秉彝之義,何謂也?蘭淳曰,秉執常性之謂也,常性,卽父慈子孝良知良能之類也。上曰,從幼便驕惰壞了,何義也?蘭淳曰,民心自有良知良能,而爲父母者,愛踰於禮,不能敎之以道,則恣行驕惰之習,而長益浮靡,至循其私意而喪失其本然之常性也。又曰,爲人君上,而臨下御衆之道,殿下果知乎?上曰,不驕禮遇則可矣。蘭淳曰,聖敎誠然矣。此章旨義,別無敷衍仰奏者,而因伏念爲宰相而不能下賢,以其勢位旣尊,驕心易生故也。苟非誠心好賢之人,則終不能屈己而下賢,若夫帝王,處九五之尊,臨億兆之上,苟無以貴下賤之德,捨己從人之量,則必將傲視在下之賢,其爲君德之累深矣。唯殿下,屈千乘之尊,禮四方之賢,以緇衣好賢之誠,行纁幣招賢之擧,以示求賢如渴之意,則巖穴自重之賢,其將出而爲明時之用,伏願留心省察焉。又曰,隨所居所接而長之之義,殿下果知之乎?上曰,病根常在故也。蘭淳曰,然矣。病根,卽驕惰之謂也,幼不能克祛驕惰之習,則及其長也,隨寓隨長,失其良心,察其病根,力加克治,則舊習自消,道心自長矣。夫小學一部,卽古人之嘉言·善行,而朱夫子之纂輯舊聞,無不備載者也。上曰,玉堂文義陳之。亮信曰,此章旨義,別無敷行仰達者矣。敬澤曰,此篇卽朱夫子歷考傳記,裒集言行之善者,述而紀之,以爲此篇,而首章言修學之道曰,學而不講,從幼驕惰,到長益凶狠,則驕惰二字之爲人病根,甚可畏也。夫人有一半分驕惰之心,則非但講學之不進也,凡百事爲,何以成就乎?是故夏禹,大聖而不自滿假,成湯,盛德而檢身若不及,此皆聖益聖之道也,伏願此等文義,益加省察焉。上曰,此章自止,玉堂釋義奏之。亮信釋義訖。上曰,先要安詳恭敬之義,何謂也?蘭淳曰,以能問於不能,遜志講學之道也。上掩卷。秉學奏曰,臣以本館事,有所仰達者矣。外史庫實錄曝曬,三年一次,係是定式,鼎足山·五臺山,昨年爲當次,陳達蒙允,春間推擇矣。因籌司以待秋成擧行之意草記,更有成命,而以國葬前未得擧行,赤裳山及本館,今年亦爲當次,竝一體擇日擧行,兼行三朝寶鑑奉安,何如?上曰,依爲之。出擧條上命史官就座,仍命退,諸臣以次退出。
庚戌二月初一日申時,上御熙政堂。召對入侍時,參贊官沈敦永,侍讀官李亮信,檢討官姜㳣,待敎李秉文,記事官金永秀·趙秉學·成載瑗,各持通鑑第一卷,以次進伏訖。上曰,史官分左右。上開卷。上曰,上番〈讀〉之。亮信讀自於是文侯以將,止是以哭之。上曰,文義陳之。亮信釋義訖,曰,與士卒分勞苦,儘是爲將之道,在於得士,而其心悅誠服之效,乃有戰不旋踵之報,則況於人君之治民乎?上以誠待之,下亦以誠事之,誠意交孚,感結人心,則自有親上之志矣,伏願體念焉。上曰,吳公,是吳起乎?亮信曰,然矣。上曰,無他文義之可奏者乎?亮信曰,別無敷衍仰達者矣。上曰,戰不旋踵之義,何謂也?亮信曰,吳起往年,爲士卒吮疽,故感恩效死也。今吳起又吮其子,卒母聞而哭之者,慮其繼父而又死也。上曰,然矣。上曰,下番讀之。㳣自二十四年王崩,止武侯曰善。上曰,文義陳之。㳣釋義訖,曰,吳起之事,俱在於上文,可知其非賢人君子,而但在德不在險之言,誠是矣。人君之道,唯當務修德政,不可但恃固險,故古有衆心成城之喩,又有地利不如人和之訓。有德則人心向上,雖平原廣野,固於泰山大河,無德則雖有險阻,終不能守,如下文所云。是以平陽蒲坂,地瘠民貧,四無阻塞,而堯·舜能都之,有千萬古至治之化。巴蜀地形,最稱天下之險,而昭烈有道,則中興漢業,後主無道,則不能保守,此其前事之昭昭可驗者也。爲政方固不可疎忽於備禦之固,而惟德惟仁,則自有民和國安之休,伏願體念焉。敦永曰,吳起在德不在險之言,此誠經國之嘉謨,不易之正論。夫帝王爲學之道,非若記問愚儒尋章摘句鬪靡誇多而止,其將學古訓,以有獲摭往行以輔治者也。今吳起,其人雖不足觀,其言極爲切當,伏願勿以人廢言,於此等處,深加省覽焉。上曰,二十四年·十一年云者,何義也?㳣曰,二十四年,威烈王之時也,十一年,安王之時也,而安王立後十年之間,無大事可紀,至十一年,有田和之事,故其間十年則不書,而只書十一年也。上曰,田和是誰也?㳣曰,齊之大夫,而恃其强大,遷其君於海上,纂逆其國,齊本姜姓太公之後,而自是之後,爲田齊也。上曰,田和,齊之臣,求爲諸侯,因是纂逆也。敦永曰,然矣。自田完始仕於齊,其後寢盛,世執國命,至是遂纂逆矣。㳣曰,田和之求爲諸侯,亦如魏·趙·韓之請命,而其纂逆之罪,固宜天子之所必討。且禮樂征伐,雖不能自天子出,如有五覇中若齊桓·晉文者,則亦當奉辭伐罪,而戰國之際,無以見此事。魏文侯,是纂晉之國也,乃爲田和而請之,今此特書,可見其義,此之謂史筆也。上曰,文侯豈是不賢者乎?㳣曰,若雨赴虞人期之類,在時君中稍賢,故史記亦曰,此時魏文侯好古云矣。上曰,吳起果是何如人也?㳣曰,列國時名將,而其爲人,不足觀矣。上曰,此人殺妻以求將,母死不奔喪矣。㳣曰,然矣。上曰,參贊官讀之。敦永讀自魏置相,止至則任之爲相。上曰,文義陳之。敦永釋義訖,曰吳起之請與論功,可知其爲人之甚輕淺矣。蓋其平日殘忍薄行,急於進取,故其言如此,大抵君子重厚,有功而不德,小人輕薄,挾才而要功,才有餘而德不及,則其害必將禍國乃已。是故人君之道,取其德行,不取其才辯,官惟其人,共圖爲理,則君心正於上,風俗美於下,紆謨經遠,其寧惟永矣。上曰,閣臣讀之。秉文讀自起明法審令,止攻殺起。上曰,文義陳之。秉文釋義訖,曰,上亦有在德不在險之言,而吳起不能以德輔君,只務於富國强兵之道,非別有他財而富之也。財從民出,只是厚斂於民也,强兵之意,專出於戰鬪侵伐之計也,是故先儒每黜功利之說,而孟子之言曰,亦有仁義而已矣,何必曰利者,以此故也。且以明法審令言之,堯·舜·禹·湯·文·武·周公之法,行之千百世無弊,吳起之法令,僅行於一時,及其身而取禍,此不修德,專爲功利之害也。今此明法審令富國强兵,似若賢矣,而細究其實,自見其不善,每於此等處省察焉。上曰,北却三晉之義者,何謂也?秉文,是却三晉之兵也。三晉者,魏·趙·韓,三分晉地,故謂之三晉也。敦永奏曰,門考時至,注書使之門考可乎?上可之。小臣承命出來,而金虎門仍留標信已下,故不爲門考而還入,以此意言于承旨。敦永奏曰,金虎門仍留標信已下,故注書不爲門考,而還爲入來矣。上讀自於是文侯以爲將,止攻殺起,讀三遍訖。上掩卷。命史官就座,仍命退,諸臣以次退出。
上在昌德宮。停常參·經筵。
沈敦永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,全羅左水使李肇淵下直,長弓一張,長箭一部,片箭一部,筒兒一箇賜給。
嚴錫鼎啓曰,卽者檢閱趙秉學,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,左右史不可不備,別兼春秋閔致庠·徐翼輔·南秉吉,竝卽牌招,推移入直,何如?傳曰,允。
傳于李㘾曰,進講入侍。
注書金永秀病,代以李翔峻爲假注書。
李㘾啓曰,今此京外守令·邊將薦擧單子三百七十一張,依例捧入,而其中應薦不薦人,令該曹察推,何如?傳曰,允。
沈敬澤啓曰,兵曹郞廳來言,平安兵使下批政事,取稟。傳曰,當日爲之。
李㘾啓曰,卽者吏曹郞廳來言,政事當日爲之事,命下,而行判書趙冀永,參判金鍏,俱以病不來,參議李裕元在外,不得開政云,判書·參判,竝卽牌招,何如?傳曰,允。
傳于嚴錫鼎曰,召對爲之。
沈敦永啓曰,卽見校理高性鎭上疏到院者,則職銜違式,事甚未安。所當還下送,而係是言事,雖不得不捧入,不可無警,推考,何如?傳曰,允。
獻納朴昇壽啓曰,臣姿性庸愚,言議巽劣,淸朝耳目之任,本不近似,而納言除旨,忽下於夢想之外。臣感恩怵義,雖不得不章皇出肅,而第臣於合啓中,有袒免應避之嫌,曾叨臺職,以此引避,輒蒙體諒,間値齋日,今始來避,所失尤大,以此情踪,何敢一刻晏然於臺次乎?請命遞斥臣職。答曰,依啓。
沈敦永啓曰,大司憲閔致成,持平權應夔·孟魯述在外,執義尹行謨,掌令洪秉壽·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,執義尹行謨,掌令洪秉壽·金輔鉉牌不進罷職傳旨,傳于沈敦永曰,只推。
以別兼春秋閔致庠·徐翼輔·南秉吉牌不進罷職傳旨,傳于嚴錫鼎曰,只推。
傳于李㘾曰,戶曹判書有闕之代,前望單子入之。
戶曹判書前望單子入之,徐憙淳落點。
李㘾,以吏曹言啓曰,今此文宣王釋奠祭分獻官,前掌令金廷雲塡差,而時無職名,令該曹口傳付軍職,何如?傳曰,允。
又以吏曹言啓曰,平安南道京試官徐翼輔呈狀內,矣身素患痰癖之症,一倍添劇,萬無遠赴之望云。平安道都事李秉珪呈狀內,矣身素患痰癖之症,一倍添劇,萬無赴任之望云,竝改差,何如?傳曰,允。
沈敦永,以兵曹言啓曰,在前幸行當日回鑾時,侍衛,連以全數磨鍊矣。今亦依此擧行,何如?傳曰,允。
又以兵曹言啓曰,今此景陵·健元陵·元陵幸行時隨駕軍兵,當爲磨鍊矣。禁·御兩營鄕軍,則今旣停番,何營軍兵隨駕,何營軍兵留都,禁軍及馬步軍,以幾番幾哨磨鍊乎?敢稟。傳曰,訓局步軍十哨,馬軍四哨,訓將率領爲先廂。訓局步軍五哨,兩營騎士四番,禁將率領爲後廂。禁軍三番爲之,御將率訓局餘軍留都,摠使率各營餘軍,弘化門外留陣。
又以兵曹言啓曰,幸行回鑾後,隨駕軍兵犒饋,連以乾物分給矣。今亦依此擧行,何如?傳曰,允。
又以兵曹言啓曰,在前幸行時,摠戎使率訓局餘軍,弘化門外留陣矣。今亦依此擧行,何如?傳曰,允。
又以兵曹言啓曰,內禁衛將趙義錫,以其病難供職,呈狀乞遞,改差,何如?傳曰,允。
又以司僕寺一二提調意啓曰,今此山陵親祭,健元陵·元陵展謁時,各差備入把馬,磨鍊別單書入,而其中驛馬,則令兵曹,知委畿內各驛,使之直爲入把,何如?傳曰,允。
又以司僕寺一二提調意啓曰,今此山陵親祭,健元陵·元陵展謁時補把驛馬,湖西·關東,限三十五匹分排,知委各驛,以爲入用之地,何如?傳曰,允。
又以兵曹言啓曰,景陵·健元陵·元陵幸行時挾輦軍,當爲磨鍊,而在前四百名或三百名,餘軍二百名或一百名磨鍊矣。今番則何以爲之乎?敢稟。傳曰,三百名,餘軍一百名磨鍊。
又以兵曹言啓曰,景陵·健元陵·元陵幸行時,在前先廂步軍一哨除出,晝停所作門矣。今亦依此擧行,何如?傳曰,允。
又以備邊司言啓曰,來月文武科初試設場前日,與幸行日字相値,事多難便,初試日字,使之進定,恐合便宜,以更爲推擇之意,分付該曹,何如?傳曰,允。
又以禁衛營言啓曰,本營千摠李兼熙,身病猝重,勢難察任,改差,何如?傳曰,允。
檢閱趙秉學疏曰,伏以臣頃煩短籲,仰感恩諒,歸護父病,俯伸至情,旣限就直,甫玆有月,秪幸周旋在公,那復唐突言私,而臣母素抱痰癖之症,近添寒熱之祟,肆値換節,一倍受損,危報專至,心焉如灼。臣之請急,又犯瀆撓,非不知萬萬悚懍,而亦豈敢徒懷嚴畏,自阻於孝理之下也哉?玆敢陳章,擅出魏闕,伏乞聖慈,特垂軫察,仰稟東朝,亟鐫臣職,俾便救護,仍治臣罪,以肅法紀焉,臣無任云云。答曰,省疏具悉。爾其勿辭救護。
校理高性鎭疏曰,伏以臣草野微蹤,性本疎迂,才又魯鈍,失學寡聞,百無猶人,而猥忝科第,薄試芻牧,徒致僨誤之誚,終蔑涓埃之報。退伏鄕曲,星已五周,犬馬之齒,居然六旬有一,幸少無死,思覩我聖上德化之盛。奈臣素有風痰之證,當寒添劇,咳喘相仍,飮啖全却,宛轉床玆,與鬼爲隣。間遭叔母之喪,長姪之慼,呻吟悲遑,神精隨而遁喪,奄奄若泉下之人矣。際玆玉署新命,遽下於夢寐之外,召旨儼降,榮耀鄕里,臣誠惶懍感激,罔知措躬之所,以臣寒微,以臣駑劣,何以得此於聖明也?若夫出入筵席,昵瞻耿光,人臣之至榮也,講論經史,裨補聖學,人臣之至願也。況今聖明臨御,朝野感戴,臣雖至愚,秉彝忠愛,同得於天,苟有一分可進之望,何苦而自違於至榮至願之地乎?以臣難强之狀,縱欲出力,以供一日之職,其勢末由,只自北望叩首,繼以雪涕,臣聞疾痛之極,必呼父母,人之常情。今臣情勢,若不呼號於君父之前,更於何告籲乎?玆敢不避逋慢之罪,出伏馹路,陳章縣道,伏乞聖慈,察臣言之非出飾讓,諒公器之不可濫辱,將臣新除職名,亟行鐫改,以重官方,以安私分,不勝幸甚。臣旣不以見職自居,何敢贅他,而竊有區區葵藿之忱,不容泯默,玆敢以數四條附陳,伏願聖明垂察焉。臣謹按朱夫子封事,有諸條敷陳,其一,以講學爲正心之要。其言曰,人主之心一正,則天下之事無有不正,又曰,苟非講學之功,不審於邪正是非之所在。其二,以修身爲齊家之本,而其言曰,天下之本在國,國之本在家,故人主家齊,則天下無不治矣,又以近嚴敬遠技能,爲齊家之目。其三,以振綱紀,爲勵風俗之方,而其言曰,人主以大公至正之心,恭己於上,有功必賞,有罪必刑,則天下之人,各自矜奮,更相勸勉,去惡從善,不待黜陟刑賞之加於身,而禮義之風,廉恥之俗,已丕變矣。其四,以節財用,爲固邦本之道,而其言曰,國家財用,皆出於民,如有不節,橫斂及民,雖有愛民之心,民不被其澤矣。是以愛民者,必先節用,凡此四者,非臣之言,卽朱夫子之言也。其親切於聖學,緊要於時務者,孰加於此?矧是紫陽一書,正廟朝所服膺而從事,則其非殿下之所當仰述者耶?伏願殿下,懋哉懋哉,臣無任云云。省疏具悉。所陳甚好,當留念矣。
庚戌二月初二日巳時,上御熙政堂。進講入侍時,講官李若愚,參贊官李㘾,檢討官姜㳣,記事官任應準,記注官崔致權,記事官成載瑗,各持小學第四卷,以次進伏訖。上曰,史官分左右。上誦前受音一遍,上開卷。若愚讀自楊文公家訓,止似當有助,釋義訖。上曰,子路恨其不能養親乎?㘾曰,深恨其祿不及養之意也。上讀十遍訖。上曰,文義以次奏之。若愚曰,此篇之首,蒐輯前賢之嘉訓,以明立敎之義也,明道敎人,必要經學念書,不令作文字,所謂先器識而後文藝也。至於書札好著,固無大段害理,亦恐有妨於學者務本之意,故同歸於玩物喪志之戒。蓋收放心而不離於道,爲學者第一要旨,必專精經學,一意念書,然後義理益明,功效易見,伏願留神於專一之義焉。㳣曰,童穉之學,不止記誦,謂其不專事記誦,而必使之通文義見其意也。其曰徒能讀,又曰句讀之學,此皆古人所不取也。易曰,蒙以養正,中庸曰,天命之謂性,此指本然之善,而養其良知良能者也。人之始生也,未有不善,而其視聽運動啼笑之間,知思日長,愛敬之心,與之俱生,不敎而知,不學而能,所謂良知良能也已。自此時,敎以格言至論,則先入爲主,不失其本心之善,而不爲物慾所撓奪,此下三大文,雖無養其良知良能之語,而其實則皆養其良知良能之事也。若敎小兒,只曰爲孝云爾,則小兒何從知爲孝之事乎?故如扇枕·懷橘·埋蛇·負米之類敎之,以爲孝之必如是,則小兒易以曉知,此亦養知能之道也。經學念書,不得令作文字,則去末務本,專於求道之志,敎以歌舞,使見意趣,而以灑掃應對之易知易行者,作詩而歌之,以爲熟習,此亦養知能之道也。非徒童穉之學爲然,小亦有可以喩大者,帝王之學,常對聖人之格言,常究聖人之微旨,常近前後左右之正人,則君心何從而不正乎?人主一心,萬化之源,若能養之以正,則政令事爲之際,無不正矣。孟子曰,言堯之言,行堯之事,則亦堯而已。顔子曰,舜何人也,予何人也?有爲者,亦若是,堯·舜之道,非高遠難行,卽在於日用常行之理而已矣,伏願體念焉。㘾曰,講官儒臣,已爲備奏,臣無容更達,而當以先入之見爲主云者,果是切要之訓也。夫童穉之時,知思未定,無主一之志,敎之以善則善,敎之以不善則不善矣。古者敎人之自能食能言者,使無扞格之患故也。竊伏念我殿下,今當嗣服之初,日接賢士大夫,討論經史,以格言至論,使之日陳於前,則可以一於善,而皆由順正矣,伏願以先入爲主四字,體念受用焉。上曰,似當有助,何謂也?㳣曰,雖知其必有助焉,而每存謙遜之意,故以似當爲言也。只如俗說,卽謂其茶飯說話,如常行之言也。德性者,卽得於天理,而自然云者,與習與性成,聖賢同歸,一義也。良知良能,如孩提之童,無不知愛其親之類也,養者,以培其根,以達其支之類也。若愚曰,明日自止行數當定,而此章內若以四大文爲定,則行數在十行之內,竝及第五大文,則行數在十五行之外,多寡不適矣。㳣曰,少其行數,習熟誦讀,通達旨義而躬行之,乃爲有益,不必以程課樣讀過矣。上曰,從長爲之。上掩卷。命史官就座,仍命退,諸臣以次退出。
庚戌二月初二日申時,上御熙政堂。召對入侍時,參贊官嚴錫鼎,侍讀官李亮信,檢討官姜㳣,待敎李秉文,記事官任應準,記注官崔致權,記事官成載瑗,各持通鑑第一卷,以次進伏訖。上曰,史官分左右。上開卷。上曰,上番讀之。亮信讀自二十三年齊康公,止弗用也。上曰,文義奏之。亮信釋義訖。上曰,田和誰也?錫鼎曰,齊相而纂其君爲王,此爲田齊也。亮信曰,苟變之爲吏賦民也,食人二鷄子,固是微眚,而其才可用,故子思言之如此,當此戰國之時,豈可以微事,棄其干城之將乎?用人之道,斷當取其所長,棄其所短也,伏願體念焉。上曰,下番讀之。㳣讀自子思曰夫聖人之官人,止謹受敎矣。上曰,文義奏之。㳣釋義訖。上曰,連抱數尺之朽者,譬喩之言乎?㳣曰,然矣。子思亞聖也,薦人於君,宜取其平治之才,而乃以將才薦之者,豈但以戰國之世而然乎?聖人之爲政也,每有安不忘危之心,爪牙干城,所以喩武夫也。詩曰,予王之爪牙,又曰,公侯干城,將之於君,如爪牙之利,如干城之禦,雖有微事之可論,斷當取長棄短而已。官人之法,隨其才而用之,則各適其用,無可棄之人,如欲必求其具備者,其何以得用人才哉?雖以吳起之貪而好色,猶取其善用兵而用之,況二卵之薄過乎?人君之求才用人,宜思子思之言,伏願體念焉。上曰,參贊官讀之。錫鼎讀自衛侯言計,止將日非矣。上曰,文義奏之。錫鼎釋義訖,曰,君臣和者如出一口者,卽一辭同然之意也。衛君曰是,而臣亦曰是,衛君曰非,而臣亦曰非,在上者只以自聖爲心,在下者亦以承順爲事,上下相蒙,是非混淆,乃所謂君闇而臣謟,如此而民何有所恃,國安得以治乎?然而其君之闇,非本性然也,實由於惡聞其過,而漸入於闇也,其臣之謟,非欲其謟也,亦由於怵禍固寵,馴致其謟也。是以虞舜之於臣隣曰,爾無面從,退有後言,唐宗之於群下,必假借顔色,導之使諫,則惟在君上導率之如何耳,豈非後王鑑誡之資乎?伏願深加省察焉。上曰,如出一口,謂曰是曰非,一從君之所言乎?錫鼎曰,果如聖敎矣。上曰,臣下亦觀人主好惡之志而進言乎?㳣曰,豈以君之不聽,而在臣下之道,其可不諫乎?然來諫之道,則只在於君上,此時衛國之臣,豈皆小人,而無一賢者以言其是非乎?但人君厭聞逆耳之言,則君子皆退,阿諛之小人,充滿朝廷,故以至於如出一口,只以苟容爲事矣。其曰,君闇臣謟者,臣以謟諛之言陳之,故君不聞正言,自至於闇矣,非是君本闇而臣爲謟也。上曰,閣臣讀之。秉文讀自君出言,止君之君臣乎。上曰,文義奏之。秉文釋義訖,曰,古有君仁臣直之言矣。衛侯非賢君,故謟諛苟容之徒,布列於朝,蓋人君居深宮之中,苟非知周萬物,則安得每事盡合道理乎?必納忠言嘉謨而後,臣有獻替之美,君有施措之宜矣。子思誡衛侯之言,若是其明且切矣。伏願於此等處,深究鑑戒焉,每讀書至切要處,必設爲躬親當之而裁度,然後方有進益,此所謂體驗也。上讀四遍訖。曰文義如有未盡處,更爲詳奏,可也。㳣曰,此章之事,實爲鑑誡,不可只是誦讀而不究也。上曰,行之爲貴。㳣曰,古語云人非堯·舜,安能每事盡善?且以堯·舜之聖焉,而皐·夔·稷·契,有都兪吁咈之美,則衛侯之不及堯·舜遠矣,而君臣自賢,國事豈不日非乎?今我殿下旣知此衛國君臣同聲之非,則若當苦諫之時,何以處之耶?人臣進誡,非獨謂有是事而言之也,每多先事之慮,古人有則改之,無則加勉者,政謂是也。雖以順逆言之,順者,順君之志也,逆者,逆君之志也。書曰,有言遜于汝志,必求諸非道,有言逆于汝心,必求諸道,聽諫之道,不外是矣。上曰,然矣。錫鼎曰,凡聖主官人之道,必知人然後可以官人,故皐陶戒舜曰,知人則哲,能官人,衛侯則眛於知人,故不能用苟變。且夫人之材器,實難具備,苟有一能,率以錄用,此聖王所以器使群工,譬若良工之棄數尺之朽,而用連抱之材也。㳣曰,官人之道,當擇賢否,而賢否之別,亦在於順逆之義,順君之志而奉承者,必非賢人也,逆君之志而進諫者,必是賢人也,分別非難,只在此二者矣。上曰,誠如是矣。上掩卷。命史官就座,仍命退,諸臣以次退出。
上在昌德宮。停常參·經筵。
沈敦永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于嚴錫鼎曰,禮房承旨,馳詣文廟,奉審摘奸以來。
傳于沈敬澤曰,進講入侍。
傳于沈敬澤曰,時原任大臣·戶禮堂明日來待。
嚴錫鼎啓曰,左右史不可不備,別兼春秋閔致庠·徐翼輔·南秉吉,旣有只推之命,竝卽牌招,推移入直,何如?傳曰,允。
備忘記,阿耳僉使金駿喜下直,長弓一張,長箭一部,片箭一部,筒兒一箇賜給。
注書任應準病,代以李彙承爲假注書。
嚴錫鼎啓曰,行吏曹判書趙冀永,參判金鍏牌不進,推考傳旨,今方捧入,而開政命下之後,如是違牌,事甚未安。判書參判,竝更牌招,何如?傳曰,允。
嚴錫鼎,以吏批言啓曰,新除授戶曹判書徐憙淳本資,乃是輔國,方帶判敦寧府事矣。依例兼判書,下批之意,敢啓。傳曰,知道。
又以吏曹言啓曰,孝陵別檢柳秉淵,以其身病,呈狀乞遞,改差,何如?傳曰,允。
有政。吏批,判書趙冀永進,參判金鍏牌招不進,參議李裕元在外,右副承旨嚴錫鼎進。啓曰,會寧都護府使,今當差出,而當品中可擬之人乏少,曾經堂上兵使竝擬,何如?傳曰,允。以洪鍾雲爲獻納,洪羲錫爲戶曹參判,李源龜爲司圃直長,朴昇壽爲平安都事,鄭錫朝爲平安南道京試官,申從翼爲會寧府使,李亨寬爲萬頃縣令,金濟民爲兼律學敎授。兼戶曹判書單徐憙淳,廣州留守單金學性,義州府尹單鄭晚敎,兼掌令金德根減下,副司果朴承輝今加通政加資事承傳。訓鍊都監提調單徐憙淳,故郡守鄭耕愚贈吏參例兼,守義州府尹鄭晚敎考。
兵批,行判書李嘉愚進,參判任百經病,參議朴斆默入直,參知宋廷和病,左副承旨沈敬澤進。以具鏘和爲內禁將,金益成·李健學·鄭載熀爲五衛將,張完國爲景福將,金始琳·李應崑爲慶熙將,元世爲宣傳官,趙存昇爲武兼,吳顯文爲南兵使,李倫敍爲忠淸水使,金周永爲洪州營將,張奭祚爲礪峴僉使。宣傳官李鼎漢,部將沈魯秀相換。大護軍洪學淵,護軍李行敎·李定鉉·鄭泰東,副護軍朴承輝·吳明善·姜鎭午,副司直朴昇壽,副司勇李昌翼,以上竝單付。兼南漢守禦使單金學性,平安兵使單趙元錫,兼義州鎭兵馬節制使兩西運餉使單鄭晚敎。
吏批,再政。以吳正秀爲修撰,徐憙淳爲禮賓提調,金炳駿爲義禁都事,崔復來爲孝陵別檢。兼掌令單鄭錫朝,會寧府使申從翼,今加嘉善,加資事,承傳。
兵批,再政。以鄭護源爲都摠經歷,權秉禹爲訓鍊判官,同知單金益成,僉知二單鄭載熀·李健學,副司直鄭錫朝。
兵批,三政。以鄭雲岐爲都摠都事,李章濂爲訓鍊主簿,同知單張完國。
兵批,四政。以崔命鎬爲訓鍊主簿,成喬修爲武兼,同知單金始琳。
沈敦永啓曰,新除授獻納洪鍾雲,一體牌招,何如?傳曰,允。
沈敬澤啓曰,密符親納,例也,而前平安監司趙斗淳,謂有身病,使其褊裨替納,事甚未安。推考,何如?傳曰,允。
嚴錫鼎啓曰,實錄成命有日,行大提學趙斗淳,旣已上來,卽爲牌招,何如?傳曰,允。
又啓曰,行大提學趙斗淳牌不進,推考傳旨,今方捧入,而實錄成命有日,如是違牌,事甚未安。更爲牌招,何如?傳曰,允。
傳于嚴錫鼎曰,召對爲之。
傳于嚴錫鼎曰,發遣吏郞,諸執事淸齋與否,摘奸以來。
沈敦永啓曰,大司憲閔致成,持平權應夔·孟魯述在外,執義尹行謨,掌令洪秉壽·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義尹行謨,掌令洪秉壽·金輔鉉牌不進罷職傳旨,傳于沈敦永曰,只推。
以別兼春秋閔致庠·徐翼輔·南秉吉牌不進罷職傳旨,傳于沈敦永曰,只推。
嚴錫鼎,以吏曹言啓曰,今此南壇祭大祝,前都事李秉珪塡差,而時無職名,令該曹口傳付軍職,何如?傳曰,允。
兵曹口傳政事,副司果李秉珪。
嚴錫鼎,以吏曹言啓曰,因承政院啓辭,守令應薦而不薦人,令該曹察推事,允下矣。行護軍姜·黃浩民·李經在·李升權,平安兵使趙元錫,俱爲應薦而不薦,竝推考警責,何如?傳曰,允。
又以禮曹言啓曰,健元陵·元陵·仁陵展謁,旣有成命,行禮服色,當爲磨鍊,謹稽謄錄,則國恤三年內先陵展謁,以服色難便停止,故無的確可據之例。英廟朝辛亥年長陵展謁,雖在國恤三年之內,此則本陵遷奉時也。以緬服行禮,今不可援例,而純廟朝壬午年顯隆園展謁時,聖敎中若曰,陵園事體,與廟宮稍有不同,雖以視事服,行禮於園所,似無甚不可者,大臣·禮堂詢議事下敎。其時大臣·禮堂,以陵園展拜,本非吉禮,故常時行禮,用淺淡服,實寓哀省之義,則今以視事服行禮,恐未爲不可獻議,以視事服磨鍊矣。今番服色,似當援此,而第伏念陵園展謁,本是主哀,故常用黲袍,此是哀素之服也。且廟宮展謁,旣用黑袍,則先陵展謁,黲袍行禮,恐合事宜,而旣無援據之已例,係是莫重之禮制,臣曹不敢擅便,問議于時原任大臣處之,何如?傳曰,以黲袍磨鍊。
又以禮曹言啓曰,因備邊司草記,來月文武科初試前日,與幸行相値,事多難便,初試日字,使之進定推擇事,允下矣。文武科初試吉日,令日官李秉洪,更爲推擇,則今二月二十九日爲吉云,以此日定行,而原粘目中,改付標以入之意,敢啓。傳曰,知道。
又以弘文館言啓曰,新除授修撰吳正秀,時在京畿坡州地,經筵入番事緊,請斯速乘馹上來事,下諭。傳曰,依啓。
沈敬澤,以兵曹言啓曰,今此景陵·健元陵·元陵幸行敎是時,各差備所把驛馬,別單磨鍊以入,而本曹驛馬外不足之數,依前例京畿驛馬十五匹補把事,分付本道之意,敢啓。傳曰,知道。
又以刑曹言啓曰,謹依判下,京囚殺獄罪人李完金·咸義孫鬪敺殺罪減一等,各決杖一百後,完金,慶尙道昆陽郡,義孫,全羅道海南縣,流三千里定配所,竝卽押送之意,敢啓。傳曰,知道。
兵曹口傳政事,副司果金廷雲。
刑曹啓目粘連,京囚咸義孫獄事,本事不過爾酗我醉,鬪因,卽由前日冠童,而龍伊之死言是不幸,忍痛而往來沙坪,沈病而委臥路邊,觸冒添祟,竟致將養不效,屢回服念,實合審克,上裁,何如?判付。啓,依回啓施行。又啓目粘連,京囚李完金獄事,同船設局,本出好誼,因賭鬪鬨,常漢例套,論其情而究其跡,則不過弄假而成眞,原無故犯之實心,特傅惟輕,允合欽恤,上裁,何如?判付。啓,依回啓施行。又啓目粘連,京囚金在千獄事,當路醉臥,不關於我,而喪子號哭,人情之常,則不思謹避,拳踢交加,設心㦧毒,跡涉故犯,訊推得情,何如?判付。啓,依允。又啓目粘連,京囚宋千石獄事,徒藉捕卒之威,陵蔑乞兒之殘,揮打亂踢,死不踰日,訊推得情,何如?判付。啓,依允。
庚戌二月初三日辰時,上御熙政堂。進講入侍時,講官金左根,參贊官沈敬澤,檢討官姜㳣,假注書李翔峻,記事官金龍翼·成載瑗,各持小學第四卷,以次進伏訖。上曰,史官分左右。上誦前受音一遍訖,上開卷。左根讀自陳忠肅公,止亦可以如孟子矣。左根解釋章句訖。上讀新受音十一遍訖。上曰,文義以次奏之。左根曰,幼學之士,先要分別人品上下,向善背惡,而顔子之不遷不貳,孟子之學宮俎豆,皆所當學也。學而不厭不改,則可以爲顔·孟矣。人主之學亦然,而於左右之人,又要分別賢愚而進退之,則聖學之功用,夫豈小哉?伏願深留聖念焉。上曰,何者爲聖賢,何者爲下愚?左根曰,向善者末乃爲聖賢,爲惡者終未免下愚也。㳣曰,學問之道,不止記誦,而在於分別,若能分別賢愚之事,則向善背惡,不至甚難,而向善之道,卽學顔·孟是也。過則聖,及則賢,不及則亦不失於令名,其曰,不遷怒者,怒是七情中最所易發而難制者也。顔子之不遷,以其不繫於心而繫於物故也,卽犯而不校之義也。昔韓琦未嘗暴怒,以爲彼自犯法,吾何怒之有?劉寬亦無遽色,婢以羹汚朝服,徐問曰,羹爛汝手乎?此皆平恕而然也。凡人之怒,猶當不遷,況人君尊臨萬民,操生殺之權者乎?若或遷怒,其害將不知至於何境,方其怒時,自不知其怒,故轉至於激,激則必至於遷矣。怒一人之事,當其心忿氣暴之際,又有他人之來者,則餘怒未已,或有不當怒而怒之者,此尤人君之可戒也。其曰,不貳過者,有過則改之,自至無過也。古人曰,人孰無過?改之爲善,成湯之改過不吝,子路之勇於改過,卽其事也。知過非難,改過爲難,而君子之過,如日月之蝕,人皆見之,及其更也,人皆仰之,過而能改,則不患不到聖賢地位,而若或文過而掩匿,則長爲有過之人矣,此亦當戒者也。其曰不動心者,心爲一身之主,而孟子之學,惟在於存天理遏人欲,故知其吾性之本善,而確乎有守,則豈爲物欲之所搖動乎?大抵顔子非是能於不遷怒不貳過而不能於不動心也,孟子非是能於不動心而不能於不遷怒不貳過也。若能不遷不貳,則亦可以不動心矣,不動心,則亦可以不遷不貳矣。今於遷怒貳過動心之事,以我殿下天姿之卓越,聖學之高明,豈或有是,而人臣憂愛,每在加勉。以大舜之聖,益進戒之曰,罔遊于逸,罔淫于樂,大舜,豈有逸樂之理,而益,以是戒之乎?今臣敢以伯益戒舜之意,有此仰奏。伏願體念焉。上曰,言溫而氣和,是外乎?㳣曰,言是著外者也,氣是形外者也,其溫之和之,則自內而發者也。上曰,是心也。㳣曰,然矣,果皆是從心上做去工夫也。上曰,漸可學,何義也?㳣曰,不遷怒之道,自言溫氣和而做去,不貳過之道,自能悔不憚而做去,所以謂以漸而可學也。且顔子聖人也,學者無以直到聖人地位,今日學一事而行之,明日學一事而行之,則漸可至於聖人之域矣。敬澤曰,此篇言爲學次序,而先要向背取捨,則善惡自分,而過而能悔,又不憚改,則克躋於賢聖之域,何難之有?夫人之有過而能悔者鮮矣,有悔而能改者亦鮮矣。言溫而氣和,則竟至於顔子不遷怒不貳過之道,伏願此等文義。深加澄省焉。上曰,史官就座。仍命退,諸臣以次退出。
庚戌二月初三日申時,上御熙政堂。召對入侍時,參贊官嚴錫鼎,侍讀官李亮信,檢討官姜㳣,待敎李秉文,假注書李翔峻,記注官崔致權,記事官金龍翼,各持通鑑第一卷,以次進伏訖。上曰,史官分左右。上開卷。上曰,上番讀之。亮信讀自二十六年王,止益賢威王。上曰,文義奏之。亮信釋義訖,奏曰,威王,桓公之子也。昔周盛時,天下宗之,恪謹侯度,不廢朝聘之禮,及其寢衰,諸侯莫朝,而威王獨朝之,君臣之義,天經地緯也,當列國恃彊不朝之時,能知尊周之義,是故特書而賢之也。上曰,韓·魏·趙以臣廢所事之君,而晉靖公,以君還爲其臣之臣,能不憤乎?不如死之久矣。㳣曰,韓·魏·趙之以臣廢君,千古綱常之大變,其纂逆之罪,固無所逃,而雖以靖公言之,若能早修德政,以立紀綱,則三家雖曰彊臣,豈有受制見廢之事乎?上曰,然矣,由其不賢之故也。㳣曰,威王只一來朝,而更不朝也。上曰,威王來朝,是知尊周之義,而何一朝不復朝也?上曰,下番讀之。㳣讀自威王召卽墨大夫,止彊於天下。上曰,文義奏之。㳣釋義訖,奏曰,此是賞罰之公也。人君之政,賞有功罰有罪而後,可以治國,故曰信賞必罰,賞罰之道,必知其功罪而後可行,如欲知功罪,則人主深居九重之內,明見萬里之外者,無他道矣。旣未能親見而親聞,則必待前後左右及在廷之臣而知之,是以舜之明四目達四聰,禮之有功德於民,則加地進律者,皆此類也。若未能周察,則壅蔽聰明之患,由此而出,觀於此,卽墨·阿大夫之毁譽相反,亦可知矣。威王之分別賢邪,公行賞罰,可謂賢矣,伏願此等處,深加體念而行之焉。齊威王,始則荒亂,不治國事,好爲長夜之飮,淳于髠,以隱說之曰,有大鳥止王之庭,三年不蜚又不鳴,王知此何鳥也?威王悟曰,不蜚則已,蜚將沖天,不鳴則已,鳴將驚人,喩其不治國則已,治國則必善之意也。於是有卽墨·阿大夫之事,淳于髠,又以一斗亦醉一石亦醉之說,對威王之問,而終以酒極則亂,樂極則悲,萬事盡然爲言。威王遂止長夜之飮,此皆譎諫也。諫有三道,曰直諫·曰諷諫·曰譎諫,若比干·箕子之諫紂,是直也,若翟璜之以任座之言直,是以知之者,是諷也,如淳于髠之事,是譎也。譎居最下,雖勝於不諫,而君子之所不取也,爲人君而若從直諫,則諷與譎自不行矣。上曰,參贊官讀之。錫鼎讀自七年王,止欲以彊秦。上曰,文義奏之。錫鼎釋義訖,奏曰,是時周室微弱,王綱不振,諸侯爭彊,各主盟會,五覇是也。秦獨以西戎之故,見擯於盟會,孝公,以此發憤,欲以富彊,而立志不高,不能行仁義之政,而只尙詐力,國以浸彊。至于始皇,雖統一六國,僅至二世而旋亡,寔由於不行仁政,而以力服人之故也。㳣曰,孝公之布德修政,非曰不賢,而觀於彊秦二字,可知其志在彊兵,而不在安民。爲國之道,當以仁義行之,以致國家之安寧,而先之以富彊,則無以長久,此所以彊秦二字,特書而示其深意也。上曰,然矣。其後隨亡,不足言矣。上曰,閣臣讀之。秉文讀自八年孝公令國中曰,止與議國事。上曰,文義奏之。秉文釋義訖,奏曰,衛鞅專務刑名之學,因嬖臣求見,先以富國彊兵之術,納說於君,本非正大之人也,是豈爲人臣者,所可效則者乎?㳣曰,孝公之志,只在富彊,衛鞅之才,亦止富彊,而始以帝王之術說之,孝公不知膝之前於席也。鞅之意非不知孝公之欲富彊,而先以帝王術試之者,專出於詐也。且人臣進身,當由正道,因嬖臣而求見,則其爲人可知。太公之於周文,伊尹之於殷湯,何嘗因嬖臣而進乎?上曰,然矣。錫鼎曰,孟子曰,亦有仁義而已矣,何必曰利,此利字,卽富國彊兵之類也。其於治國,何可外仁義而主於富彊乎?上曰,此在孟子初卷之首矣。㳣曰,利雖一字,而其義有二,孟子是子思之門人,而子思論治國,則曰先利之,孟子論治國,則曰何必曰利。子思爲其以仁義而利民也。孟子,戒其利吾而勸行仁義,故其立言則殊,而其行仁義則同矣。上曰,然矣。當利民也。上通讀四遍訖,掩卷。命史官就座,仍命退,諸臣以次退出。
上在昌德宮。停常參·經筵。
沈敦永啓曰,大司憲閔致成,持平權應夔·孟魯述在外,執義尹行謨,掌令金輔鉉呈辭,掌令洪秉壽未肅拜,監察茶時之意,敢啓。傳曰,知道。
傳于嚴錫鼎曰,禮房承旨,馳詣社稷,奉審摘奸以來。
李㘾啓曰,時原任大臣·戶·禮堂依下敎來待矣。傳曰,入侍。
又啓曰,左右史不可不備,別兼春秋閔致庠·徐翼輔·南秉吉,旣有只推之命,竝卽牌招,推移入直,何如?傳曰,允。
兵曹,以李敏德爲摠戎中軍。
沈敬澤啓曰,行大提學趙斗淳再牌不進推考傳旨,今方捧入,而實錄成命有日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
又啓曰,行大提學趙斗淳牌不進推考傳旨,今方捧入,而實錄成命有日,如是違牌,事甚未安,更爲牌招,何如?傳曰,允。
又啓曰,假注書李翔峻,身病猝重,勢難察任,今姑改差,何如?傳曰,允。
李翔峻改差,代以姜蘭馨爲假注書。
傳于沈敬澤曰,進講入侍。
李㘾啓曰,行吏曹判書趙冀永,參判金鍏牌不進推考傳旨,今方捧入,而開政命下之後,如是違牌,事甚未安。參議未差,判書·參判,竝更牌招,何如?傳曰,允。
有政。吏批,行判書趙冀永牌招不進,參判金鍏進,參議未差,左承旨金炳冀進。啓曰,行判書趙冀永牌招不進,參議未差,小臣獨政未安,何以爲之?敢稟。傳曰,仍爲之。
以徐左輔爲陳慰兼進香使,李明迪爲副使,尹行福爲書狀官。遠接使單李憲球,問禮官單徐翼輔,義州府尹李裕元,仍任事,承傳。
兵批,行判書李嘉愚病,參判任百經受由,參議朴斆默差祭,參知宋廷和入直進,左副承旨沈敬澤進。同知單李應崑,副護軍鄭晚敎,兼義州鎭兵馬節制使兩西運餉使單李裕元。
沈敬澤,以都摠府言啓曰,今日入直內三廳武兼禁軍及軍兵等,當爲中日習射技放,而社稷大祭齋戒相値,不得設行之意,敢啓。傳曰,知道。
以別兼春秋閔致庠·徐翼輔·南秉吉牌不進罷職傳旨,傳于沈敬澤曰,只推。
沈敬澤,以兵曹言啓曰,卽接守門將廳牒報,則守門將龍煥彩,損失體貌,擧措駭妄,不可作僚,齊會擧廳爲辭矣。不可仍置,汰去何如?傳曰,允。
又以御營廳言啓曰,幸行不遠,而本廳中軍鄭泰東,以前任會寧府使,姑未上來,改差,何如?傳曰,允。
庚戌二月初四日巳時,上御熙政堂。大王大妃殿垂簾時,原任大臣·戶·禮堂入侍時,行都承旨李圭祊,假注書李彙承,記事官朴賢楷·成載瑗,領議政鄭元容,領府事趙寅永,判府事權敦仁·金道喜·朴晦壽,戶曹判書徐憙淳,禮曹判書成遂默,以次進伏訖。上曰,史官分左右。元容與判府事權敦仁·金道喜·朴晦壽,進前奏曰,春朝峭寒,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,昨見冬至使留館中所發狀啓,則正月十四日,皇帝崩逝矣,驚愕何言?上曰,皇上於我國,軫念甚厚,今聞此報,不勝驚愕矣。元容曰,皇上在位三十年,壽爲六十九歲,享國之久,歷代所罕,外國之人,有何可驚,而訃音忽至,大小俱驚,可見皇家仁聲,至及外國而然也。上曰,人主有德政,則人心自然如此矣。元容曰,皇上始終勤儉,仁厚愛民,大漸時,召諸王大臣詔諭者,只曰同心贊輔,愛恤民生,此一言,可見平時之以民爲心矣,豈不賢哉?聞新皇性仁厚,民亦愛戴云矣。大王大妃殿曰,道光皇帝三十年之間,顧念小邦,屢施格外之恩,心常感歎,今聞此報,不勝虛矣。新皇又仁厚云,可喜而此後之待我國何如,何以預度乎?元容曰,大行皇之我國,軫念至厚,靡不用極,甚至於勅使例贈之銀,亦使之勿受,他可知矣。皇太后訃勅之順付,亦是意外,而皇訃前無順付之例,例有傳訃·登極·祔廟·配天四勅行,其前或有兼行之時矣。今番則未知何如,而見節使私書,則譯官輩或不無倖望云矣,然而此非自我周旋之事也。大王大妃殿曰,皇帝傳訃,此何等重大也?雖使大國軫念而順付,其在事面,猶爲未安,我國譯官輩,不顧體面之至重,只思我國之省弊,而有所周旋,則雖得準許,揆以道理,果何如也?雖欲以勿爲如是之意,通諭於使臣及譯官輩,而道遠無以如意矣。順付與否,初不當議到,而我國則只可認以勅使之來,擧行凡具,預整以待,可也。元容曰,皇太后傳訃,亦有所重,而旣順付,故譯官輩,又不無倖望之意云,然以事理言之,則我國只當行應行之事矣。己未則問禮官當日發行,遠接使翌日發行矣。元容曰,領府事來詣賓廳,而以行步艱於升降,未得登筵矣。大王大妃殿曰,行步與前,何如?敦仁曰,猶不及於秋冬時矣。元容仍奏曰,冬至使別狀啓意外出來,而皇帝崩逝之報,極爲驚愕,謹考各年謄錄,則傳訃勅使之入我境,每在數月內外。今番循例派勅與否,未可遙度,而儐使差出,若待牌文,則實有窘速未及之慮,亦有預先差出聞奇卽發之例,揆以事面,當遵已例。右參贊李憲球遠接使差下,政官,令政院牌招開政單付,問禮官,亦於今日政,各別擇差,何如?上曰,依爲之。出擧條大王大妃殿曰,館伴何不請差乎?同爲差下,好矣。元容曰,儐使·禮官,爲行事預差,而館伴及延接堂郞,聞奇差出,亦無緩不及之慮矣。元容曰,迎詔翌日,當有陳慰之行,陳慰兼進香使,今日政差出,以爲治裝等待之地,何如?上曰,依爲之。出擧條元容曰,此時關西閫帥·守令赴任之行,不宜遲淹,新除授平安兵使·義州府尹,使之從速辭朝,何如?上曰,依爲之。義州前府尹仍任,可也。出擧條大王大妃殿曰,閫帥則使之從近下直,灣尹則舊尹新經勅行,必鍊習矣。勅行若又急至,則支接之節,可無憂慮,新尹則猝到於事擾之時,豈無生疎之慮乎?不如舊尹之仍爲經過,舊尹仍任何如乎?元容曰,臣亦有請仍之意,閤外議於諸大臣,則俱以爲雖新尹,急速赴任,則可以及期幹務云,故請促行矣。今承慈敎,果好矣,非惟勅務之爲慮,此時灣府迎送之弊,亦不可不念矣。上曰,然則仍任好矣。元容曰,注書不爲讀批,做錯非細,從重推考,讀批之前,徑奏榻敎,承旨亦爲推考,何如?上曰,依爲之。出擧條元容曰,戶判纔出肅矣,聞其妻山營窆,在今月內,此時有不敢循例請由云,臨時使之從便來往,似爲公私兩便。上曰,如是爲之,可也。元容曰,各道掌試之官,行將次第出去矣。今科係是元年初擧,試官若或有未精白者,則何以副遠方多士之望乎?自上一番飭諭,恐好矣。大王大妃殿曰,當有下敎矣。大王大妃殿曰,以今國力,連値大事,誠可悶矣。戶曹則勅需支遇,果無慮乎?憙淳曰,臣今纔肅命,曹事未及詳知,而每於支勅時,別請區劃物財矣。元容曰,臣曾以此後勅需事,問於前戶判,則亦以爲一番則可以經過云矣。蓋戶曹則雖曰匱乏,豈有難支之慮,而畿·松·兩西事力,實無以支調,誠可慮矣。大王大妃殿曰,戶判須着實看檢,雖館宇屛帳等屬,勿爲放過,可也。雖以接見時排設見之,其屛帳凡具,可謂不成貌樣矣。元容曰,非但凡具之爲然,贈給物種,轉不如前,以我國不堪用之物,充給之,豈可曰,禮以將之誠以與之之義乎?大王大妃殿曰,果然矣。雖凡人相交所贈之物,不宜欠誠,況大國上賓之接待,豈可不誠無實之若此乎?予亦曾見其物種,則織品染樣,猶不如近日之駭怪矣。近則紬品及染色,純不堪用,持此物而贈上賓,豈不可羞乎?貢人輩擧行,漸無忌憚而然也。敦仁曰,在前則物種必好,而次次不及於前矣,貢價則如前,而物種則漸劣,此亦國綱所關也。大王大妃殿曰,冬至使行,何當還發云乎?元容曰,聞使行初意則正月內復路,而今因意外事故,公除前,文書無以受出,公除在今月初十日,是日以後始可登程云矣。大王大妃殿曰,領府事入闕中,而未得登對,甚悵然,史官出傳予意,以司謁扶掖入來之意,傳之也。寅永進前奏曰,春朝峭寒,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。又奏曰,其間講筵日開,臣不勝欣忭,而臣亦忝叨講官之列,豈不願躬詣前席,仰覩緝熙將就之盛,而只緣宿病益痼,無以自力。至於新舊獻發之際,未參候班,魂殿哭班,亦未得進,在臣分萬萬悚惶,有臣如此,生不如死矣。大王大妃殿曰,强食則筋力,自當漸勝矣。寅永曰,臣自少不能善食,于今益甚,雖欲自力,無奈何矣。仍奏曰,今番皇帝崩逝,萬萬驚愕矣,在我國酬接之道,必致難支之勢,以是爲悶矣。大王大妃殿曰,然矣。寅永曰,今以迎勅事,方有預究,預究誠無患,而臣意則彼地事,雖無以遙度,以事理言之,在天下臣民,當以皇帝爲重。以皇帝言之,尤以皇太后爲重,故皇太后傳訃,以大行皇帝之命,至有節使順付之擧,而今其節使尙在留館,則似無前後異同之理矣。大王大妃殿曰,若然則固幸甚,而何可必也?又敎曰,領府事或於家間行步否?寅永曰,未能自爲起立,而或使人挾扶,則雖得幾步,陞降尤艱辛矣。仍奏曰,進講小學,爲第幾卷?上曰,第四卷矣。寅永曰,講學之道,不必以誦讀爲務,每每玩釋旨義,則自有日進之效矣。又奏曰,東朝殿下飮啖之節,何如?大王大妃殿曰,不能如一矣。又敎曰,領府事旣已登筵,進講爲之,似好矣。上曰,進講時刻,姑未及矣。寅永曰,何必以新受音爲拘乎?雖以前所已講者繹之,無所不可矣。上命進小學第四卷,讀前受音二遍訖。寅永曰,何必以番數爲拘乎?請陳文義。仍奏曰,此章曰,幼學之士乎?在人君,尤當以分別人品爲重,而大奸似忠,大忠似奸,故知人則哲,惟帝其難之者,卽以此也。上曰,幼學卽通稱爲士耶?寅永曰,然矣。上曰,顔子不貳,何義也?寅永曰,聖人未嘗有過,至於顔子,則未達一間,故或有暫時微過,而旋卽覺悟,未嘗再也,此所謂不貳過也。上曰,顔子之不遷,何義也?寅永曰,是怒在於甲則不移於乙,怒於乙則不移於甲,故所以爲不遷怒也。上曰,我之不動心,何義也?寅永曰,此孟子本文,蓋心有持守,故凡係事物之外至者,皆不足以動其心,而與告子之不動心,有異矣。上曰,告子之不動心,何義也?以利欲之不動心乎?寅永曰,告子亦非但不動於利欲,但其固滯執持,以致不動心之工,蓋與孟子之以義理裁制,有異矣。上曰,埋鬻之戲,何謂也?寅永曰,埋是葬埋之事,鬻是沽鬻之事,皆兒戲也,至於俎豆,則學宮之禮,故所以有三遷之敎,此孟母之爲賢母也。然而非孟子不厭不改,則何以至亞聖之域乎?凡人則不如是用工,故終未至孟子地位矣。上曰,終始一意,何義也?寅永曰,有終有始,然後可爲作聖之工,此傅說所訓念終始典于學者,此義也。然則自無始作終撤之患矣。上曰,去彼取此,何義也?寅永曰,去彼,是去惡之謂也,取此,是取善之謂也,聖賢下愚之分,係於此,若慥慥乎此,罔或間斷,則自然有浹洽之效矣。又奏曰,他書所載,亦多有善惡之取捨者,而至於小學一部,卽日用常行,最爲緊要,伏願殿下,尤於此書,深加體念焉。大王大妃殿曰,所陳甚好,主上當如此書所云,而必致意焉。上命史官就座,仍命退,諸臣以次退出。
庚戌二月初四日未時,上御熙政堂。進講入侍時,講官李嘉愚,參贊官沈敬澤,侍讀官李亮信,假注書李彙承,記事官朴賢楷·成載瑗,各持小學第四卷,以次進伏訖。上曰,史官分左右。上誦前受音一遍訖,上開卷。嘉愚讀自若夫立志不高,止子孫有此行也,嘉愚解釋章句訓詁。上曰,寧死不願聞,深戒之之辭矣。嘉愚曰,然矣。上讀新受音一遍訖。上曰,立志若高,則何憂乎不若顔·孟哉?嘉愚曰,此章之立志不高云者,指下等人而言也。此不但學者所當鑑戒,人君出治,尤當惕念而猛省,若立志不高,而曰我豈敢學堯·舜云爾,則何以御世而致治?此與學者之豈敢學顔·孟云者,何以異哉?惟願深加體念焉。亮信曰,夫志者,心之所之也,上智下愚,由是立志之高下而判焉,堯·舜·禹·湯之精一執中,皆從立志上出來也。孔·孟·顔·曾之傳授心法,亦自立志中做去,以殿下聰明睿智,可以法堯·舜·禹·湯,可以學孔·孟·顔·曾,苟如是也,心志自然開明矣,伏願體念焉。上曰,馬援何時人也?亮信曰,東漢光武時人矣。上曰,馬援是嚴·敦之叔乎?亮信曰,然矣。上曰,口不可得言,何義也?亮信曰,援之二姪,本是浮薄者,故援在交趾時,戒之如此,蓋好論人長短,則其心無所主可知,而其要專在於恥言人之過失矣。孟子曰,言人之不善,當如後患何?孔子曰,居是邦也,不非其大夫,援之誡姪,正合於此義也。上曰,言不忠信,果是下等人也,知而不知悔,果是下等人也。嘉愚曰,此眞孔子所謂下愚不移者也。上曰,孔門之諸子幾人,諸子之道學,孰優?嘉愚曰,三千之數,身通六藝者,七十二人,而不違之褒,一貫之旨,惟顔·曾聞之,則諸子之中,顔·曾爲優矣。敬澤曰,講官儒臣之奏已盡,臣無容贅矣。上掩卷。上命史官就座,仍命退,諸臣以次退出。
上在昌德宮。停常參·經筵。
藥房提調李憲球,副提調李圭祊啓曰,伏未審日間,聖體若何,寢睡水刺之節,何如,臣等率諸御醫,趁早入診,詳察聖候爲宜。大王大妃殿氣候何如,王大妃殿氣候何如,大妃殿氣候何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
沈敦永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
沈敬澤啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
嚴錫鼎啓曰,檢閱趙秉學,由限已過,卽爲牌招入直,何如?傳曰,允。
沈敦永啓曰,卽者前正言朴文,陳疏到院,而前銜疏之勿爲捧入,自有飭敎,且其疏辭有違格式,所當退却,而係是言事,雖不得不捧入,揆以事體,不可無警,從重推考,何如?傳曰,允。
傳于沈敦永曰,進講入侍。
嚴錫鼎啓曰,行大提學趙斗淳再牌不進推考傳旨,今方捧入,而實錄成命有日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學趙斗淳牌不進推考傳旨,今方捧入,而實錄成命有日,如是違牌,事甚未安,更爲牌招,何如?傳曰,允。
兵曹,以吳一善爲御營中軍。
沈敦永啓曰,大司憲閔致成,持平權應夔·孟魯述在外,執義尹行謨,掌令洪秉壽·金輔鉉呈辭,監察茶時之意,敢啓。傳曰,知道。
傳于嚴錫鼎曰,召對爲之。
傳于嚴錫鼎曰,發遣吏郞,諸執事請齋與否,摘奸以來。
嚴錫鼎,以弘文館言啓曰,下番副修撰臣姜㳣,以照訖講二所試官,今日儒生捧講時,晝仕出去之意,敢啓。傳曰,知道。
沈敬澤,以都摠府言啓曰,今此幸行時侍衛·寶劍·守宮,當爲備員,而都摠管李鼎臣,副摠管徐念淳·白殷鎭·黃浩民在外,李忠運·洪羲錫俱有實故,吳取善有實病,金翰喆以司僕寺兼內乘進,閔晢以禁衛中軍陣上進,無以備員。令政院稟旨變通,仍令該曹,以在京無故人,口傳差出,待下批牌招,以爲備員進參之地,何如?傳曰,允。竝許遞,前望單子入之。
摠管前望單子入之,都摠管金左根·尹定鉉·李景在·李敦榮·益平君,副摠管洪祐喆·沈宜冕·趙存中·沈日永落點。
沈敬澤,以兵曹言啓曰,因承政院啓辭,邊將應薦不薦人,令該曹察推事,允下矣。行大護軍金煐·任聖皐,行護軍權大肯·朴長復·洪祐順·宋持養·朴潤榮·吳一善,同知中樞府事沈日永·趙德永,俱爲應薦而不薦,竝依法典推考警責,何如?傳曰,允。
又以訓鍊都監·禁衛營·御營廳言啓曰,訓鍊都監宇內明禮門南邊宮墻六間頹圮處,今二月初六日爲始,三營合力改築之意,敢啓。傳曰,知道。
前正言朴文疏曰,伏以居諸易邁,孝定殿虞卒已過,居然符桃改火,恭惟我殿下拊時隕廓,益復如新。仍伏念臣以遐逖疎陋之踪,被晠明作育之化,濫齒釋褐,猥跡從仕,曾忝臺職,而少無涓埃之答,退淹旅邸,而徒有犬馬之戀。幸際我殿下作興嗣服之日,天運再昌,邦籙無疆,八域騰願戴之頌,百司奏咸熙之績,玉班濟濟,王庭夬夬,如臣蠢茸,何用更贅?太陽太阿之下,爝火鉛刀之無所功,臣非不知也。然而行潦細勺,河海不却,蒭蕘一得,聖人必擇,臣以區區謏淺,早擬叫閽,而囁嚅趑趄,延拖至今,中夜耿耿,不禁念時之汍瀾,白晝咄咄,益切無補之愧忸。今若以時晚事屑而自止,則是乃負君父也,負己心也,玆敢不避猥越,仰瀆崇嚴。幸勿以人微而廢言,則從此以往,臣當退伏田廬,歌詠耕鑿,永作聖世之閒民,斯亦榮矣。伏願殿下,特垂四聰,俯納寸管焉。臣竊伏見自古聖王之御世也,莫不制爲一王之美法,年深法久,不免弊生,故繼體之君,亦必隨弊隨捄,以措時宜,三古之所以長久者,皆得此道故也。嗚呼,國朝文治,尊尙三古之道,憲章制度,煥然可觀,夫何近古以來,法滋久而令漸不振,物極熾而俗漸不淳。外若醇醇然太平,而內實岌岌乎瀕殆,以至於今日殿下履服之初,則無一物不病,無一事不斁,公私之俱困,莫此時甚焉。若不大張治具,擧直措枉,國之弊源,終未可捄也。雖然捄弊之道,必察其先後本末之序,然後功可易就而效可易得,臣請以當今急先務六事,條以陳之。其一,勤講筵以達治體也,其二,開言路以張士氣也,其三,察民隱以明黜陟也,其四,革科弊以進賢材也,其五,振國綱以尙廉恥也,其六,弘仕路以壹遐邇也。嗚呼,人主一心,卽萬化之原,故以窮格之工,爲修治之本,窮格修治之資,舍經史奚以哉?惟我殿下睿智天成,講筵日開,晝以繼夜,惟恐不及,朝野見聞,莫不欣欣然相告曰,吾王之好讀書也,何以至此?此誠我東方千一淸河之運,五百興王之期也。然以臣愚見,猶有所妄度者,今日講筵之上,啓沃之臣,非不自足,而未聞有山林宿德之士一人,得參是筵者,此豈非一大欠典乎?遺野之賢,難進易退,故爲君者,必禮以致之經幄之中,講學之暇,兼論治道,爲參酌濟用之具,此則不必他考,我祖宗朝舊例,布在成憲,殿下何不效以行之乎?蓋設講之義,非以文字訓詁爲也。講經傳則必若親承聖賢之誨,以辨我人心道心之源委,講史策則必推歷代帝王之蹟,以定我勸善徵惡之鑑誡,然後可以鍊達治體,而又其所以濟治之方,雖聖王哲辟,必待賢臣共之。夏禹之一饋十起,周公之一沐三握,良由是也。且治法之大經,備載於朱夫子戊申·己酉封事,本朝則先正臣李珥所進聖學輯要及東湖問答,先正臣宋時烈所進前後封事,皆方今致治之要義也。惟願殿下,命進此等諸書,又招巖穴養德之士,朝夕講明之,則日新時敏之效,不讓於成湯·武丁矣,臣所謂勤講筵,以達治體者此也。嗚呼,人主以緲焉一身,高拱深宮,若無自下之進言,萬方之許多情僞,安得一一盡燭?是以唐·虞之盛,猶有誹謗之木,後世賢君,亦莫不從諫而改過,納猷而圖治,靑史所載,歷歷可指。古語云,藥不苦口,則不利於病,言不逆耳,則不利於行,在下之道,必以盡直無諱,爲盡言之忠,在上之道,必以虛己無私,爲納言之禮。是以聖舜之朝,大禹猶以無若丹朱傲爲戒,漢文全盛之時,賈誼猶謂痛哭者一,君臣相愛之情,本當如是矣。至於我朝臺風,亦無愧古昔,不意近世政令,專務於循例姑息,而諱言之風,已成痼疾,納諫之章,書吉而不書凶,召對之席,言善而不言惡,所謂言責,不過文具,故上不聞其失,下不通其情,雖欲致治,其道末由也。且向者姜繼遇十條陳疏,其說弊捄弊者,頗多好處,殿下旣下嘉納之批,則必宜令廟堂,逐條存拔亟爲施行,可也。不此之爲,徒以爵級賞之,臣恐自此以後,迂疎之士,不必慮事進言,而將以浮文一章,看作干祿之堦梯也。惟願殿下,亟下懇惻之綸,求言于多士,而以勿論職責防閑,勿拘疏章格式之意,昭布八方,嘉言一至,卽命施行,則士氣必張,而讜論日聚,經邦濟世之策,不外是矣。臣所謂開言路,以張士氣者此也。嗚呼,王者以民爲天,民若愁怨,天道不順,而國從以危,故經曰,民惟邦本,本固邦寧。吾東今日生民之塗炭已極,而其中尤爲倒懸之勢者有三,曰糴弊也。結弊也。軍弊也。何謂糴弊?古之爲糴也,本以活民,今之爲糴也,將以殺民,其弊也邑各不同,倉各有異,實難枚擧,而惟有一段矯捄之道,無論某穀某條,一遵半留半分之古例,則其爲利民,不翅若年登。又禁倉吏分石之弊,有犯之者,嚴刑遠配,限己身不赦,則吏奸必息,穀實必精,而民無冤徵之怨矣。何謂結弊?地道之惡盈流謙,自然之理也。一自仁廟朝己丑田結改量之後,今至二百有餘年,則良田之變爲汚池,汚池之變爲良田者甚多,且陳墾無常,開落有時,其或無結而得田者,寧失於民,猶謂可也。噫,彼白地之徵稅也,從文券勒捧,轉及於里族之替徵,雖有朝家減稅之恩典,而乍免乍起,何益於民哉?今當一切改量,從實分等,而十負以上不察之守令,治以國法,付之罷黜,然後可行改量之政矣。何謂軍弊?白骨之徵布,黃口之疊役,蓋緣充丁之無路也。近來常漢輩或竊稱幼學,或冒錄校院,或投托勢家,圖免丁役者,十居八九,若不大加爬節,勢將無軍丁之種矣。今若溯考五十年前籍案,則根柢自露,而國之得軍丁,必如舊日矣。蓋此三政之治不治,專由於守令,惟願殿下,選擇守令,罪貪而尙廉,則邦本必寧矣。臣所謂察民隱,以明黜陟者此也。嗚呼,設科取士,先王之美制也,近日則考試之不明太甚,若非紅粉耀爛之私,則必用黑策昏暗之公,其私其公,沒廉恥沒分數則一也。故俗諺曰,古之爲科,多有文筆,今之爲科,都無準的,法久弊生,胡至此極?以是論之,反不若無科之爲愈,若不痛革其弊,則危亂之至,可翹足以待也。今欲緣舊而修潤,終不能補其漏源,必也更張新制,然後庶有歸正之望。惟願殿下,嚴飭列邑之宰,覈選觀光之士,其文筆兼備者,有文無筆者,有筆無文者,分三等成冊,呈于道伯,道伯更加考實,上送京司,京司明考覆試後,復行殿庭面試之法,有名實不相符者,己身則斷以一律,其誤薦之邑宰道伯,論罪重勘,則場屋之士習必正,而朝家之試法必公,然則茅茹樂育之化,不日可興,而譽髦藹吉之材,成群以進矣。臣所謂革科弊,以進人材者此也。嗚呼,國之有紀綱,猶人之有血脈,人而無血脈,則不可以生,國而無紀綱,則不可以存。方今人心之不淑,日異月加,百禮盡壞而首尾顚倒,五倫都喪而秩敍錯亂,奢僭無節,惟利欲之紛挐,仕進多岐,惟賄賂之公行,此非他,國無紀綱而人無廉恥故也。八道之事,臣不能遍擧,且以臣所居北路言之,北關一道,卽我朝豐·沛之鄕也。太祖朝特軫北道遐遠,難以仕官保門戶,親製鄕案之法,以元鄕子弟外,切勿許入之意,別成憲目,孝寧大君,奉命修潤,頒置列邑,永爲金石之典。且列聖朝屢降復沛之恩,別立比豐之約,且英廟朝以北陵陵官官制變通事下敎時,以元鄕靑衿子孫外,勿許入道薦之意,別爲嚴飭矣。近日則北土商賈雜術輩,曲逕圖入,冒作陵官,反使古家子弟,無地可立,此豈非大傷風化者乎?且近來營邑,或稱褒賞,勒錄鄕案,而舊典美制,掃地無餘。一道之中,安邊尤甚,校生軍保輩假稱儒名,任破校宮,別爲西講堂,抑奪鄕任,別造西鄕廳,一邑之二講堂二鄕廳,環東列邑所無之變。此而不禁,則民爲夷狄,而邑無軍丁,豈不爲關防重地可憂之甚者乎?惟願殿下,仰體祖宗朝恤豐·沛之美典,特降加護北關之敎,北陵齋郞道薦事,則一依英廟飭敎,俾無賤雜輩濫入之弊。安邊鄕學釐正事,則一遵聖祖憲目,俾無軍校輩濁亂之弊,則風聲所及,八域皆新矣。臣所謂振國綱,以尙廉恥者此也。嗚呼,設官分職,所以用人才而共治績也。仁天之生才也,本無貴賤遐邇之間,而我朝之用人也,專尙門閥地界之品,西北之不許名宦,庶孽之不通淸望,此皆歷代所未有之法也。近日則用人之窄,愈往愈甚,故人才不進,國勢日下,設官分職,有何益哉?且西北及濟州之間十年行道科,自是一副定式,而自丙戌以後二十五年,尙無試期,中間北路之一經別試,此非道科例也,豈可以此而竝愆期於西南乎?此非他,因用人之偏窄,置遐土於相忘之域故也。惟願殿下,亟降恩敎,命設西北·濟州道科,以示惇德柔遠之義,且深體上天生才不局之仁,特降判付,通共用才,無復拘限,則二帝三王之治,將復見於吾東矣。臣所謂弘仕路,以壹遐邇者此也。臣本蔑學,聞見極陋,尋常文字,每居人下,今當傾忱告君之際,不勝惶懍,漏萬掛一,只擧今日先務之最緊要者六條,歷血鳴籲。伏乞聖明,仰稟東朝,下詢廊廟,以臣之言,爲不可用,則卽賜斧鉞,以正妄率之罪,若以臣言,謂或有一分可用處,則亟降稟處施行之恩敎,非但爲臣心之感祝罔極,抑或有少補於邦慶之永泰矣。只切控訴祈懇,無任云云。答曰,省疏具悉。爾言甚好矣。
庚戌二月初五日午時,上御熙政堂。進講入侍時,判府事金道喜,講官尹定鉉,參贊官沈敦永,侍讀官李亮信,假注書姜蘭馨,記注官金大鉉,記事官成載瑗,各持小學第四卷,以次進伏訖。上曰,史官分左右。上誦前受音一遍訖,上開卷。定鉉讀自龍伯高敦厚周愼,至無以致遠。上曰,今日新受音,則以無以致遠止之,似好矣。道喜曰,每日自止內,簡其行數,而讀數必多,則文理自然通透,若多行而寡讀,則旨義難見矣。上曰,然矣。定鉉釋義訖。上曰,鵠是何鳥也?定鉉曰,諺解則以鵾訓之矣。道喜,是乃大鳥也。上曰,此則以物而喩人也。定鉉曰,然矣。上曰,勿以惡小而爲之云者,蓋惡之小者,人所易忽而爲之,故戒其勿爲也。定鉉曰,然矣。上曰,大抵此二句,惡則勿爲,善則爲之之義也。定鉉曰,惡則雖小勿爲,善則雖小必爲之義也。上曰,蓋人之日用事爲,不外乎此二句耳。道喜曰,然,漢照烈,曾受業於鄭康成,故其言如此矣。上讀新受音十遍訖。上曰,效伯高,卽上文龍伯高乎?定鉉曰,然矣。上曰,敦厚周愼,是何義也?道喜曰,所言皆是,而無所可擇之謂也。上曰,廉公有威,是何義也?道喜曰,威生於廉,苟能廉潔公平,則自然有威矣。上曰,愛之重之,是誰之言也?道喜曰,馬援之言也。上曰,是則馬援所以戒嚴·敦,而馬援,卽嚴·敦之叔也。定鉉曰,然矣。上曰,馬援兄子嚴·敦以下五章,皆馬援之書也。定鉉曰,然矣。上曰,今日自止內章章,皆是嘉言也。定鉉曰,然矣。上曰,文義以次奏之。定鉉曰,馬援,可謂知人者也。伯高·季良,皆愛之重之,而戒嚴·敦則願效敦厚之伯高,不願效豪俠之季良,其非知人之明者乎?漢昭烈所云勿以惡小而爲之,勿以善小而不爲,尤是格言,蓋惡由小而大,善由小而積,凡於善惡之小者,可不審幾而取舍哉?武侯書中澹泊明志寧靜致遠,非但學者之所當用工處也,實是帝王家措治之要道也。人君之心,澹泊則以一國之富,而嗜欲自寡,寧靜則以萬幾之繁,而處置得當,伏願於今日自止中,字字體念焉。亮信曰,勿以惡小而爲之,勿以善小而不爲,此切實之戒也。以小惡而爲之,則漸至於大惡,小善而不爲,則必不行於大善,惡則雖小而祛,善則雖小而爲之,乃可至於積善之慶矣,伏願體念焉。上曰,君子之行,靜而修身此行字,卽行實之謂也。道喜曰,然矣。更釋義奏之。亮信曰,靜卽心之靜也,心靜然後心不逐於外物,可以修身,澹泊,卽崇儉之謂也,儉則不汨於欲,而可以涵養德性,漸至於積累之功,而知識大開矣。寧靜則心有所主,而無急速躁妄之心,可以致其遠大也,必以澹泊寧靜,爲主焉。敦永曰,講官,於惡小勿爲善小爲之之義,備陳無餘,臣無容更達,而向善背惡,此非難行之事。以其耳目之官,不思而蔽於物,浸漬頗辟,遂亡其正,況乎人君,居深宮之中,宴安鴆毒之害,日滋日長,而奮發淬勵之志,日遠日忘,蓋其喪志之具,非止一端。目之於采色也,耳之於聲音也,便嬖之於使令也,以至於輿馬宮室之樂,與夫奇衺雜進之物,蠱感心志,迷而不復,古今以此坐致亂亡者,何可勝數?苟非平日操存省察之篤,涵養薰陶之正,其何以保此心之善,而祛人欲之邪乎?然此非知之艱,行之惟艱,非行之艱,篤之惟艱,知而不行,則無以進德矣,行而不篤,則乃反虧功矣。朱夫子所謂不世之大功易立,而至微之本心難保,中原之戎虜易逐,而一己之私意難除者,政爲此道也。伏願殿下,深察於善惡之機,凡於政令施措之間,必曰得無有過否?恒懷惕厲,日新又新,愼終如始,粹然一出於光明正大之域,則卽我東方堯·舜之聖君也,臣以是望焉。道喜曰,講官儒臣,皆以惡小勿爲善小爲之之義,備陳盡仰達,大抵此二句,最是好言矣。人於小惡,放忽而從之,則必至於大,亦於小善,積累而集之,則終至於大,其於危微之機,不可不審,如此矣,伏願殿下,另加澄省焉。上曰,昭烈是何代之君也?道喜曰,蜀漢時中興之主,而姓劉名備矣。上掩卷。道喜起伏奏曰,朝者霜氣甚厚,聖體若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,近日進御地黃湯,而連爲善下否?上曰,然矣。道喜曰,若善下則此藥甚好矣。臣向因藥院之任,議定以入矣。其後則未知何以爲之,而下懷不勝洞屬矣。上曰,連日服之,亦甚好矣。上曰,外間人心,何如?道喜曰,別無他故,而但皇帝崩逝之後,皆念其前日顧恤之意,不勝驚惶,民情蓋如是矣。道喜更奏曰,講書之法,見人之善,則若自其口出,益加勸勉,聞人之惡,則若自己當之,深寓警惕,言言事事,必於殿下心上做去,則文理長進,功效益著矣。伏願殿下,不以應文而悠泛,雖一遍看讀之際,留神於旨義之上,則必至於聖益聖之域矣。上曰,大臣就座,命史官就座,仍命〈退〉,諸臣以次退出。
庚戌二月初五日申時,上御熙政堂。召對入侍時,參贊官嚴錫鼎,侍讀官李亮信,直閣金德根,假注書姜蘭馨,記事官趙秉學·成載瑗,各持通鑑第一卷,以次進伏訖。上曰,史官分左右。上開卷。上曰,玉堂讀之。亮信讀自十年衛鞅,止不肖者拘焉。上曰,文義奏之。亮信釋義訖,曰衛鞅之說孝公之言,蓋欲變法富國,故先言如此,以觀群臣之動靜,甘龍明其不然,而以吏習民安之說語之,可謂得其體,而衛鞅之心,專在於革其舊法,更爲新令,欲以富國强兵,豈能以甘龍之言,爲是而不行乎?畢竟變法,雖得一時之富强,刑名刻薄之治,不足道也,伏願此等處鑑戒焉。上曰,衛鞅卽上文公孫鞅者乎?亮信曰,然矣。上曰,甘龍之言,是矣。衛鞅則徒變舊法,刻薄爲治,不念安民之策,而只圖强國之術,是豈古人措治之方乎?若民人泰安,則一國自然强富矣。錫鼎曰,百年積德,周所以興也,一時變法,秦所以富也。周以王道而其效也遲,秦以覇道而其效也速,然而衛鞅之術,則古人擯而不用矣。上曰,衛鞅事終至於何境乎?錫鼎曰,終至車裂而死矣。上曰,參贊官讀之。錫鼎讀自公曰善,止無所芬華。上曰,文義奏之。錫鼎釋義訖,曰秦用衛鞅之法,雖致富强之術,而變亂舊法,刻薄民人,竝呑未幾,遂至敗亡,此實人主之所當鑑戒者也。是故經曰,不愆不忘,率由舊章。又曰,監于先王成憲,其永無愆,然則秦之喪亡,其非孝公變法之愆乎?伏願殿下,另加澄省焉。上曰,與斬敵同賞者,是乃嘉其功也,與降敵同罰者,是乃誅其身也。錫鼎曰,然矣。上曰,收孥是何義也?錫鼎曰,孥卽妻子也,古者有罪,則或錄其妻子,沒爲官奴婢,故曰收孥也。上曰,孝公之於衛鞅,不知其爲弊而用之乎?錫鼎曰,衛鞅先說以王道,而孝公時時睡,終說以霸道,而孝公聞而悅之,不謀於衆,而擧而用之,是利慾誘之,不知爲弊也。上曰,諸侯會盟之時,則秦不得與焉矣。錫鼎曰,諸侯遇秦以狄,擯而斥之,故孝公由是發憤,欲以强秦,而至於始皇,竝呑六國矣。上曰,始皇之於孝公,爲幾世乎?錫鼎曰,不過五六世矣。上曰,胡亥之亡秦,果緣何故耶?錫鼎曰,昏迷柔懦,拒諫納諛,終至於喪國矣。上曰,亡秦者胡也,其言見於何書乎?錫鼎曰,是乃錄圖書所傳,而錄圖書,卽讖書也。上曰,閣臣讀之。德根讀自令旣具未布,止莫敢議令。上曰,文義奏之。德根釋義訖,曰信者,人君之大寶也,示民以信,則民皆從之,示民不信,則民不從之,故雖以秦法之苛毛,不廢徙木之賞金,而民莫不趨其令者,徒以示信而然也。而況賢主之於民,盈缶之孚,合劑之約,示民不欺,則民之從之,豈止於秦民之趨令乎?是故孔子曰,民無信不立,伏願殿下,必於信字上體念焉。上曰,徙木之擧,是先示不欺處,故民皆從之矣。錫鼎曰,信者無往不可,蓋五性之有信,猶五行之有土,無土則五行不能成,無信則五性不能理,此信所以不可須臾無者也。上曰,然矣。上曰,此段內道不拾遺山無盜賊二句,甚好矣。錫鼎曰,法甚嚴刻,故令行而禁止矣。上曰,衛鞅是何國人也?錫鼎曰,本是衛國人,故曰衛鞅,而封於商,故或稱商君矣。上曰,當初衛鞅,因何而來秦乎?錫鼎曰,因嬖臣景監而來,嬖臣,卽便幸近習之人也,因其便嬖而來,則其爲人,亦可知矣。上通讀四遍訖。上曰,顯榮,是賜爵之謂也?錫鼎曰,然矣。上曰,怠而貧者,必爲收孥,何故也?德根曰,徒欲富國而然矣。上曰,太子犯法,則必刑其師傅,何故也?錫鼎曰,身爲太子之師傅,而不善敎導,至於犯法,則責在師傅,故所以施刑也。上曰,唯。上曰,通鑑史斷,亦有好言,參贊官釋義,可也。錫鼎釋溫公史斷訖。上曰,東坡是何許人也?錫鼎曰,東坡姓蘇名軾,而老泉洵之子,·濱·轍之兄也。三父子皆以文章著名,而唐宋八大家之一也,其史斷,亦載在此冊,而講習之暇,足以備省覽之資矣。上曰,明日則當講東坡史斷矣。上掩卷。命史官就座,仍命退,諸臣以次退出。
上在昌德宮。停常參·經筵。
沈敦永啓曰,大司憲閔致成,持平權應夔·孟魯述在外,執義尹行謨,掌令金輔鉉呈辭,掌令洪秉壽未肅拜,監察茶時之意,敢啓。傳曰,知道。
傳于嚴錫鼎曰,禮房承旨,與同副承旨,分詣受香諸處,奉審摘奸以來。
大王大妃殿傳于沈敬澤曰,科場紛競之弊,未有甚於近日,然苟欲懲創,豈無其道?爲試官者,若能嚴程式而察工令,關節不到於包老,則士趨自靖矣。今年增廣,元年慶科也,竊念四方聳動,其所期望,必不尋常,凡取士,何時不欲妙選文學,可以爲他日需用,而況此初元之大比乎?試官無論京外,秉公恢張,過科後期無物議不愜之歎,可也。予當別歧探問,有不善對揚者,斷斷以違制之律,施行矣,咸須知悉。
沈敬澤啓曰,行大提學趙斗淳再牌不進推考傳旨,今方捧入,而實錄成命有日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
傳于沈敬澤曰,進講入侍。
沈敬澤啓曰,假注書李彙承,身病猝重,勢難察任,今姑改差,何如?傳曰,允。
李彙承改差,代以南鍾順爲假注書。
南鍾順有頉,代以鄭漢源爲假注書。
沈敬澤啓曰,行大提學趙斗淳牌不進推考傳旨,今方捧入,而實錄成命有日,如是違牌,事甚未安。更爲牌招,何如?傳曰,允。
又啓曰,行大提學趙斗淳再牌不進。推考傳旨,今方捧入,而實錄成命有日,連事違召,無意承膺,事體所在,誠極未安。陳疏到院,而原疏以停朝市,纔已退却矣。所當更請牌招,而係是一日三牌,何以爲之?敢稟。傳曰,原疏捧入。
又啓曰,今十三日山陵·景陵親祭祭文,當爲製進,行大提學趙斗淳,待明朝牌招,使之製進,何如?傳曰,允。
又啓曰,卽者宗廟署官員來言,明日宗廟·永寧殿春奉審時,提調一員,當爲進參,而都提調朴晦壽有身病,提調洪敬謨在外,不得進參云,何以爲之?敢稟。傳曰,提調許遞,前望單子入之。
宗廟提調前望單子入之,趙冀永落點。
傳于沈敦永曰,發遣吏郞,諸執事淸齋與否,摘奸以來。
傳于沈敦永曰,召對爲之。
沈敬澤,以成均館大司成意啓曰,今此照訖講一所試官一員未差,副司直兪致善有身病,二所試官副司直尹禹錫,除拜黃海道都事,不得進參,令政院稟旨變通,以爲備員捧講之地,何如?傳曰,允。
沈敬澤啓曰,因成均館草記,照訖講一所試官一員未差,兪致善有身病,二所試官尹禹錫,除拜黃海都事,不得進參,令政院稟旨變通事,允下矣。合有變通之道,何以爲之?敢稟。傳曰,有身病許遞,移拜及未差之代,竝令該曹,更爲差出。
沈敬澤,以備邊司言啓曰,本司有司堂上金左根,除拜摠管矣。職務相妨,摠管之任許遞,何如?傳曰,允。
又以司僕寺一二提調意啓曰,今此仁陵親祭時,各差備入把馬,磨鍊別單書入,而其中驛馬,則令兵曹知委畿內各驛,使之直爲入把,何如?傳曰,允。
又以司僕寺一二提調意啓曰,今此仁陵親祭時補把驛馬,嶺南·湖南,限八十匹分排,知委各驛,以爲入用之地,何如?傳曰,允。
又以摠戎廳言啓曰,本廳把摠尹養浩,身病猝重,勢難察任,改差,何如?傳曰,允。
右副承旨嚴錫鼎書啓,臣承命馳詣南壇,壇上神位板奉審,則無頉,祭物·祭器·祭井看審,則精潔,諸執事進排官摘奸,則無頉。仍詣木覓山,神位板奉審,則無頉,祭物·祭器·祭井看審,則精潔,諸執事進排官摘奸,則無頉。仍詣漢江壇,壇上神位板奉審,則無頉,祭物·祭器看審,則精潔,諸執事進排官摘奸,則無頉矣。臣則還詣南壇享所,仍留監祭,待將事還奉神位板後,復命之意,敢啓。傳曰,知道。
庚戌二月初六日巳時,上御熙政堂。進講入侍時,講官金學性,參贊官沈敬澤,檢討官姜㳣,假注書姜蘭馨,記事官趙秉學·成載瑗,各持小學第四卷,以次進伏訖。上曰,史官分左右。上誦前受音一遍訖,上開卷。學性曰,新受音中理字性字,變音讀之乎?上曰,理字以治字變讀,可也。學性讀自夫學須靜,止厮養何殊,解釋章句。上曰,硏精之硏字,是磨礱底意乎?㳣曰,硏究其精,若磨玉而求精矣。上曰,年與時馳,是言老之將至也。學性曰,然矣。上曰,辱先之先,是先代之謂乎?學性曰,然矣。上曰,苟利於己,不恤人言云者,凡於利己事,則皆爲之謂也。學性曰,然矣。上曰,懵前經之懵字,是懵昧底意乎?㳣曰,然矣,而是懵昧無知之貌矣。上曰,惡人有學之惡者,是疾之之意乎?學性曰,然矣,而亦有猜嫉之意也。上曰,浸漬是何義也?學性曰,如紙浸水,其染有漸矣。上曰,簪裾之簪,是取何樣制度乎?㳣曰,古制冠亦有簪矣。學性曰,簪裾,卽衣冠之謂也。上曰,簪裾徒在厮養何殊之義,則蓋謂外樣雖美,而裏面賤陋耳。學性曰,然矣。上讀新受音十遍訖。上曰,懵前經論當世二句文勢,如詩賦句語矣。㳣曰,古文多用雙貫矣。上曰,險躁之險字,與證驗之驗字,不同矣。㳣曰,證驗之驗字,從馬一邊矣。上曰,柳玭,是賢人也,其所戒子之辭,殆若武侯之戒子矣。上曰,文義以次奏之。學性曰,此章內靜學才三字,本末相須,學由靜而成,才由學而廣。故易曰,多識前言往行,以畜其德,若險躁而不靜,則學何以成,慆慢而不學,則才何以廣乎?至於年與時馳之馳字,則是疾行之謂,而與駒過隙之意相同也。是故,以大禹之聖,而猶惜寸陰,若夫遂成枯落,而學無所成,則雖爲悲歎,而將復何及也?此下柳玭戒子之書,則以壞名災己。辱先喪家兩句,爲五失之大。柳玭則皆從惡一邊戒之,而學者則必從善一邊反求亦好,此所云自求安逸,則必要其不求安逸,靡甘澹泊,則必要其自甘澹泊,不知儒術,則必求其知儒術,不悅古道,則必求其悅古道。勝己者厭之,而我則悅之,佞己者悅之,而我則厭之,聞人善嫉之,而我則揚之,聞人惡揚之,而我則隱之,若能如是善反之,則自無壞名辱先之患矣。伏願殿下,亦以此法澄省焉。上曰,老而無成,悲歎窮廬,有如草木枯落之狀矣。學性曰,其氣象則相似,而其本義則沒世無稱,與草木同朽之謂也。㳣曰,此篇皆古人之嘉言,無非體驗者,而年與時馳意與歲去,尤爲切至,學問之道,最忌優遊。其曰,今雖不讀,少間當讀云者,及到少間,又至差退,轉至於時馳歲去,古人之論此者,多矣。若曰,勿謂今日不學而有來日,又曰,莫謂當年學日多,無情歲月若流波。又曰,待有暇而讀書,必無讀書之時,秦穆公亦曰,我心之憂,日月流邁,若不云來,此皆戒其悠泛,而悲嘆窮廬者,亦豈自初而欲如是耶?由其始之不猛省而篤學,以至於此也。惜寸陰之語,講官已爲陳達,而禹之大聖,猶能如此,此可鑑法處也。自求安逸及佞己者悅之,尤爲君上之當戒,上文時馳歲去之患,皆從安逸中出來,是故益戒舜曰,罔遊于逸,周公戒成王曰,無逸,苟或逸豫,輒有怠惰之弊故也。佞己者,若悅之,則必有衛國君臣悅人阿諛之事,而至於桀·紂,不聽龍逢·比干忠直之言矣,可不懼哉?伏願此等處體念焉。研精治性一句,亦所着念之語,精微之理,研究而後可見,氣質之性,理治而後可復,故伊川戒學者曰,爲學而不求道,如買櫝而還珠,若以讀書言之,只習章句,有似買櫝,不通旨義,有似還珠矣。且爲學之方,必須安靜,而方其讀時,先靜其心,則有專一之效。又曰,聲容靜,讀書之際,若高大其聲音,則精神不聚,志在於聲,而不在於義,且有氣促難續之病,必須靜其聲而徐讀之,臨其文而領會其義,讀上句而點檢其下,則自見其有益矣。上曰,當如是爲之也。學性曰,本然之性,有善無惡,而氣質之性,則有善有惡,故曰治性。上曰,此章所云佞己之佞,卽童蒙先習所云便佞之佞也。學性曰,然矣。敬澤曰,講官儒臣,備陳無餘,臣無容更達,而蓋武侯·柳玭戒子之言,皆合於切實,故朱夫子蒐輯小學時,載之嘉言篇。此則本是私家訓戒之書,而爲人君者,亦多有可法可戒處。其曰,靜修儉養明志致遠,皆可以法者也。又曰,慆慢險躁求逸利己,皆可以戒者也,而至於厭勝悅佞嫉善揚惡等事,則尤當鑑戒者也,伏願另加澄省焉。上曰,非學無以廣才,是果何義也?㳣曰,自用則小,而學勤則才廣矣。上掩卷。上曰,前受音中杜季良事,是果美事耶?學性曰,豪俠好義,美則美矣。而其流易至於輕薄,故不如伯高之敦厚也。上命史官就座,仍命退,諸臣以次退出。
庚戌二月初六日申時,上御熙政堂。召對入侍時,參贊官沈敦永,侍讀官李亮信,檢討官姜㳣,直閣金德根,假注書姜蘭馨,記事官趙秉學·成載瑗,各持通鑑第一卷,以次進伏訖。上曰,史官分左右。上開卷。上曰,上番讀之。亮信讀自十四年,止有慙色。上曰,文義奏之。亮信釋義。上曰,祭北門祭西門,是何故也?畏其侵伐而然乎?亮信曰,然矣。上曰,徙而從者,果從何處而來乎?亮信曰,自燕·趙而來齊者也。上曰,魏王所以先問齊寶者,必欲誇珠而然也。亮信曰,然矣。上曰,此篇所云惠王,卽孟子所見惠王者乎?亮信曰,然矣。上曰,惠王終能善治乎?亮信曰,終不能善治也。上曰,看此誇珠一事,可知其治矣。亮信曰,土地·人民·政事,爲諸侯之三寶,而惠王不以三寶爲寶,徒以寸珠爲寶,則是何足與之治哉?是故東敗西喪,其國不振,此足爲王者之所鑑戒者也。惟我殿下,不寶珠玉,惟賢爲寶,則自底於三代之治矣,伏願體念焉。上曰,下番讀之。㳣讀自十八年,止必待有功者。上曰,文義奏之。㳣釋義。上曰,黃·老是何人也?㳣曰,黃是黃帝,老是老子矣。上曰,干昭候之干字,是干求之義也。㳣曰,然矣。上曰,一嚬一笑,豈比於一弊袴乎?㳣曰,人主之於一嚬一笑,亦不可不其難其愼,嚬笑猶愛,則況弊袴乎?弊袴猶藏,則況賞爵乎?於此可以見明主之賞不濫矣。此亦爲治之一端,可不體念乎?上曰,弊袴亦豈不重?是皆出於民者也。敦永曰,侍者所云君亦不仁之語意,全欠敬謹,易於激怒,而昭侯不以含慍,諭之以此,弊袴待功,甚是盛事,而其包容之德,尤爲美焉,書之史冊,不其有光乎?上曰,申不害,是何許人乎?㳣曰,鄭國之人也,而徒尙黃·老刑名之學,不事堯·舜·文·武之道,其爲人則雖不足論,而爲相十五年,內修外應,國治兵强,亦不無功矣。且韓之爲政,稍優於他國矣。又曰,申不害嘗請仕其從兄,而昭侯不許,不害有怨色,昭侯曰,學子之術,以治國,而今聽子之謁,則是廢子之術也。子嘗敎我曰,修功勞視次第,今有私請,將奚聽乎?不害乃辟舍請罪,昭侯之藏弊袴,實由於待有功之意,則豈有無功之人,輕許其任之理乎?爵賞者,御世之具,在所愼惜矣。上曰,其時則皆以富强之術爲主矣。㳣曰,自周以後,無安民之治,而徒尙富强之術,此非王道矣。上曰,參贊官讀之。敦永讀自十九年,止大破魏師。上曰,文義奏之。敦永釋義。上曰,廢井田,爲其有弊而然乎?㳣曰,不然,井田之制,自商而始,納賦均平,衛鞅則欲厚徵其稅,故遂廢其制矣。上曰,是則使其民勞苦矣。上曰,齊兵直走魏都,則是任置涓之伐韓也。敦永曰,然矣。上曰,太子申,死於此戰乎?敦永曰,然矣。上曰,倍日竝行,則兵豈不疲乎?敦永曰,上文所云百里蹶將,與此句相照應矣。仍奏曰,臣之所讀自止內,只是戰伐之事,則別無文義之陳達者,而雖於治平之時,安不忘危,則軍旅之事,亦不可廢,然爲君之道,在於耀德,不在於耀兵矣。上曰,涓之於臏,其親分何如?㳣曰,其初則同學而相好矣,其後則猜臏之勝己,遂刖臏足,而臏之爲名,亦取刖足之義也,此亦以刑餘之人,不得爲將矣。上曰,閣臣讀之。德根讀自十九年,止人多怨之。上曰,文義奏之。德根釋義訖,曰秦法嚴酷,殺人甚多,至于二世,而反受其殃,商鞅亦爲身死而家滅,此蓋失人心之故也。上通讀三遍訖。上曰,東坡史斷釋義,好矣。敦永釋義訖。上曰,銷鋒何故也?敦永曰,銷天下之金,鑄金人十二,蓋慮其有兵患也。上曰,本業是耕織也。敦永曰,然矣。上掩卷。上命史官就座,仍命退,諸臣以次退出。
上在昌德宮。停常參·經筵。
沈敦永啓曰,大司憲閔致成,持平權應夔·孟魯述在外,執義尹行謨,掌令金輔鉉呈辭,掌令洪秉壽未肅拜,監察茶時之意,敢啓。傳曰,知道。
金炳冀啓曰,來十一日,朝參日次矣,敢稟。傳曰,停。
嚴錫鼎啓曰,來十一日,輪對日次矣,敢稟。傳曰,停。
傳于嚴錫鼎曰,禮房承旨,馳詣受香諸處,奉審摘奸以來。
傳于沈敦永曰,下直京試官·都事留待。
傳于沈敦永曰,下直京試官·都事入侍。
傳于沈敬澤曰,進講入侍。
傳于嚴錫鼎曰,昨日慈聖飭諭,鄭重截嚴,爲試官者,豈敢懷循私之心,爲士子者,亦豈有犯科之理,而猶彼營營濟以己欲者,不知有君上之人也。寧有是理,而但所謂負門者,特不過占要地早呈券之計也。試卷立落,豈在於是?徒爲擾亂而已,無益於事。廟堂多遣籌郞,一切痛禁,俾無似此之弊,而如有不從令者,直送秋曹,以待處分,可也。以司謁口傳下敎曰,京試官有頉,勿爲捧入事,已有飭敎,則又何捧入乎?今番旣有實故云,雖爲點下,此後則更勿捧入。
傳于嚴錫鼎曰,捧納承旨推考。
傳于嚴錫鼎曰,右承旨許遞,前望單子入之。
承旨前望單子入之,鄭基世落點。
沈敬澤啓曰,明日傳香,禮房承旨當爲齋宿,左承旨鄭基世,所當牌招,而拘於廳規,不得請牌,何以爲之?敢稟。傳曰,牌招。
嚴錫鼎啓曰,行大提學趙斗淳牌不進。推考傳旨,今方捧入,而實錄成命有日,親祭祭文,當爲製進,如是違牌,事甚未安,更爲牌招,何如?傳曰,允。不無已例,祭文,藝文提學牌招製進。
又啓曰,藝文提學金左根牌不進推考傳旨,今方捧入,而親祭祭文,當爲製進,如是違牌,事甚未安更爲牌招,何如?傳曰,允。
傳于沈敦永曰,留院公事入之。
嚴錫鼎啓曰,今此幸行時,何大臣留都乎?敢稟。傳曰,金判府事爲之。
兵曹,以李若愚·李輝正爲留都大將。
嚴錫鼎啓曰,行大提學趙斗淳疏批已下,卽爲牌招,何如?傳曰,允。
金炳冀,以都摠府言啓曰,今此幸行時,侍衛·寶劍·守宮,當爲備員,而都摠管尹定鉉,以內閣隨駕進,李景在有實故,副摠管趙存中有實病,沈宜冕在外,一員未差,無以備員。令政院稟旨變通,與未差之代,竝令該曹,以在京無故人,口傳差出,待下批牌招,以爲備員進參之地,何如?傳曰,允。竝許遞,前望單子入之。
摠管前望單子入之,都摠管李鼎臣·金賢根,副摠管權大肯·徐念淳·韓鎭庭落點。
兵曹口傳政事,副護軍單李㘾。
嚴錫鼎,以吏曹言啓曰,今此照訖考講一所試官前都事尹行福,二所試官前都事李秉珪塡差,而俱無職名,令該曹口傳付軍職,何如?傳曰,允。
又以吏曹言啓曰,忠淸左道京試官黃鍾顯呈狀內,矣身親病,今當日候不調之時,一倍加添,症形沈重,萬無發程之道云。親病旣如是,則有難强令往赴,改差,試期迫頭,其代,口傳備擬以入之意,敢啓。傳曰,知道。
吏曹口傳政事,以韓敬源爲忠淸左道京試官。
吏曹照訖講一所試官兪致善·李秉珪·尹行福·兪錫煥,二所試官尹禹錫代李秉珪。
嚴錫鼎,以奎章閣言啓曰,景慕宮望廟樓,今春大奉審,臣德根與本宮提調趙冀永,進詣展奉,奉審無頉之意,敢啓。傳曰,知道。
金炳冀,以都摠府言啓曰,今日入直內三廳武兼禁軍及軍兵等,當爲中日習射技放,而毓祥宮春享祭齋戒相値,不得設行之意,敢啓。傳曰,知道。
鄭基世,以司譯院都提調·提調意啓曰,譯官中有勞勩可合任使者,論賞激勸,曾有已例矣。堂上譯官李尙迪,積有可紀之勞,堂下譯官卞光韻·卞鍾林·金光義·秦鍾煥·金周憲·洪濬喆·張德基·韓應五·李漢應·李東植·安國源·白曾煥,係是久次之人,而今當勅行旁午之時,差備分排,未免苟艱,右項堂上堂下譯官,竝施加資之典,以爲來頭任使之地,何如?傳曰,允。
金炳冀,以備邊司言啓曰,今日大小諸科,卽元年初擧之禮闈也。敎冑造士,於是乎權輿登俊進賢,自今而基址,多士之所興起,八方之所觀瞻,而苟使科場有不端之習,試事致失平之聞,則豈不累一初之政而缺中外之望乎?今之論科弊者,十百其說,而求其本,則非士子之責也,卽試官之罪耳。苟使試官,律己嚴而持心公,則雖勸士子,故爲奔競淆雜之事,必不從之矣。況如負門爭接之擧,有百般費力之弊,無一分濟事之效,製述得失,試取立落,俱不係此,則徒以霎頃占地之計,致此多士冒危之境,朝令之所必禁也,士趨之所當飭也。今以朝令而頒飭,則諸儒豈有不爲樂從之理乎?不當呈券者,初勿赴講,亦自照訖所,詳察而申明講規,當日場外,自本司多送籌郞,潛行探察。如有先接負門之類,則隨從輩之依律嚴處,固無可論,而其違令犯科之罪,在於接主,何可以士子待之乎?其在申令之義,先以此意,知委坊曲,俾無一儒不知而冒犯之弊,試官勿拘格例,以望實俱重者,各別選擇之意,預令該曹,知悉擧行,何如?傳曰,允。
大提學趙斗淳疏曰,伏以歲新月易,孝定殿朔奠又告成,聖慕皇瞿,安所止屆,區區不任摧隕之至。仍伏念臣冒叨藩服,行及三載,職有匪據之害,病無可强之實,而迎送方殷,控籲不遑,婾延時月,轉自惶隘。際玆三館除敎,逖及於關河征邁之中,繼以實錄事重,諭召狎至,時則役旣未竣,替且有須,久褻明命,便同草莽之委者,四閱朔于玆矣。反汗之音不降,評駁改正之論無聞,有識之惜此擧,恐不待臣言之再也。國朝以文爲理,卓然軌乎大雅之程,而建設是官,使之提衡而型範之,蓋其辭命潤飭,弘治道也,貢擧崇黜,敦儒化也,課試誘掖,重士趨也,而紬金櫃之藏,操蘭臺之筆,揚厲舖張,敎詔萬世,重史事也。德業以擧之,經術以進之,文學詞章以居之,皆由此其選,今以臣初不近似,援擧職名,商確可否於其間,是重自犯於忲哉之誅,而抑臣所自悼者則有之。繇臣言行無素,厚誣當時,遂不免欺朝廷而上欺君父,使垂五百年名世經世之地,廢然爲冠冕泥塗之歸,臣於是有餘罪矣。樂縱憚檢,而自伍下流,矇經蔑學,而不名一技,索居寡儔,白首荒嬉,其於麗澤逢原之功,不翅河漢之隔,而丘陵之畫,歷數今昔,未有似此。三館之長,冒占一日之名,雖以臣庸昧顓蒙,無所分曉,旣自知甚審,萬萬無以承當於此,則引例緩聲,非恒情所敢出也,而臣又聞之,守道不如守官,道之於官,輕重何如,而聖人之訓,顧若是也。誠以官不其官,道隨而荒,此虞人所以死不往於非其招也。夫山澤,微官之能自守,而臣若隳之於文章司命之府,究竟爲不識羞恥之人,則臣何足言?有辱明時。嗚呼,臣以外臣,際哀慶曠古之會,喬封之成,而自阻終事之禮,日御之隆,而莫伸夬覩之忱。今其復入城闉,瞻依輦轂之下,而天牌荐臨,進身無路,是豈臣全昧義分,可已而不已也哉?抱悚齎慄,猥玆鳴號。惟聖慈俯賜鑑諒,仰稟東朝,將臣新除提衡兩館兼知國子實錄之任,亟行鐫免,回授贍材殖學之人,俾有以重公器而安私分,千萬至祝,臣無任云云。答曰,省疏具悉。卿之儲望於三館,久矣,何辭之有?實錄成命,已經歲,卽爲出膺。
庚戌二月初七日辰時,上御熙政堂。大王大妃殿垂簾,京試官·都事入侍時,同副承旨沈敦永,假注書鄭漢源,記事官趙秉學·成載瑗,慶尙道京試官閔致庠,平安都事朴昇壽,咸鏡都事南鍾三,以次進伏訖。上曰,史官分左右。上曰,京試官·都事職姓名奏之。致庠起伏奏曰,慶尙道京試官臣閔致庠,昇壽起伏奏曰,平安都事臣朴昇壽,鍾三起伏奏曰,咸鏡都事臣南鍾三,以次奏訖。大王大妃殿曰,昨亦飭敎矣。凡科何時可循私情,而今乃登極初元大比之科也,下去精白恢公,則試官當有名譽,多士亦可興起矣,期有十分實效,可也。且科場之淆雜,專係於試官,若或循私,則亦當有入聞之道矣,須小心善爲也。致庠曰,咫尺簾前,奉承飭敎,唯切惶悚而已。大王大妃殿曰,大殿當爲飭敎,而予之特又此諭者,爲其益有效也,知此意爲之也。上曰,東朝飭敎如是矣,各別善爲,可也。大王大妃殿曰,近來士習,雖甚駭然,爲試官者,嚴加操束,則必無如許之理也。上曰,史官就座。仍命退,諸臣以次退出。
庚戌二月初七日巳時,上御熙政堂。進講入侍時,講官金蘭淳,參贊官沈敬澤,侍讀官韓敬源,假注書鄭漢源,記事官趙秉學·成載瑗,各持小學第四卷,以次進伏訖。上曰,史官分左右。上誦前受音一遍曰,多有誤讀者矣。蘭淳曰,卽改成誦,固無傷也。上曰,雖已習誦,而猶有如此之時矣。蘭淳曰,恐亦易然也,臨筵善誦,雖快於目前,而後久不忘,深留聰明,則是爲尤美也。上曰,然矣,今日誦之,而後日忘之,則何可爲學乎?蘭淳曰,亦在旨義之深究而已。仍讀自其四崇好優游,止惟患學不至,釋義至衆怒群猜曰,領會此義乎?上曰,何爲然也?蘭淳曰,資歷未合而躐等爲之,則安得免衆人之猜怒乎?上曰,戰戰兢兢,皆是戒愼之意,而此在第三卷矣。蘭淳曰,然矣,戰兢則無僨事之理矣。上曰,格字何義也?蘭淳曰,至極之意也。上讀新受音十一遍訖。蘭淳曰,書算,以十番爲一次,而臣再伏見讀過十遍,可以仰揣好讀不厭之聖意也。上曰,何以知之?蘭淳曰,聖意不在書算之數,故所以知也。上笑曰,十一遍而亦止,則豈曰,不記其數乎?蘭淳曰,若有厭意,則看看書算,而好之不厭,不以數限,豈不美哉?雖加讀幾番而愈好矣。上曰,然矣。蘭淳曰,此言習之已荒者,習於怠也,若夫朝益暮習者,習於學也,殿下講習之工,必勝於初講之時,此乃朝益暮習之效也。仍奏曰,文義則別無可陳者,而成立之難覆墜之易者,實爲千古之格言而尤爲帝王家鑑戒者也。唐臣房玄齡之言曰,創業難,魏徵之言曰,守成難,創業云者,成立也,守成云者,守其成立之基而不墜也。二臣之言,俱爲確論,而魏徵之言,尤爲切實,雖有創業之功,而苟無守成之德,則基業之不墜,未可知也。殿下承祖宗成立之基,繼志述事,常念魏徵守成難之言,則吾東億萬年無疆之休,實基於斯,惟殿下懋哉懋哉。上曰,范質何如人也?蘭淳曰,周末宋初之賢相也。上曰,從子與己子無異,則宜其深戒也。蘭淳曰,雖於他人,亦可戒之,則況於從子乎?大凡仕宦,豈可求得乎?修身善行,則上之人當求而用之矣。上曰,然矣,若不修行,而惟意求仕,則謂之小人,可也。敬源曰,范質之戒從子,必以學立身先孝悌爲首者,蓋學爲立身之方,孝爲百行之源,故孔子曰,入則孝,出則悌,行有餘力,則以學文。禮曰,人不學不知道,傳曰,堯·舜之道,孝弟而已,此皆言人以立身爲學,而學以孝弟爲本也。豈徒敎子者爲然?人君之道亦然,出治之本,莫先於爲學,爲學之本,莫先於孝弟,伏願於此等處,益加澄省焉。敬澤曰,今此自止內,皆是訓戒之言,別無深辭奧旨,而講官儒臣,亦已備陳,臣無他敷演仰奏者矣。上曰,戰戰兢兢之句,中添一復字,何也?敬澤曰,五言成句之故也。上曰,註云立身之本者,何義也?蘭淳曰,戰兢自持,是爲成立其身,而亦必以孝弟爲本也,玉堂所奏,先言孝弟,是乃立本之義也,殿下日勤講學,必有多所得者矣。上曰,何以謂多所得乎?蘭淳曰,聖謨賢訓多識以蓄,是謂所得,非比子女·玉帛·土地·甲兵之得以富有也。上曰,然矣。蘭淳曰,非知之艱,行之惟艱,勿以善小而不爲,積小成大,所得日多,則聖學自底於將就,而惟祖宗丕丕之基,環東土億萬生靈,永有賴於斯矣。上曰,然矣。蘭淳曰,讀書在玩味,故日聞所不聞,則漸知其滋味矣。飮食之味,豈若是旨義之味乎?上曰,然矣。上掩卷,命史官就座。上曰,近日風勢多厲,旱意頗久,甚可悶乎?蘭淳曰,昨雨浥塵,可謂洪爐點雪,誠爲民事可悶矣。上曰,今雖不雨,可無大妨乎?蘭淳曰,雖以牟麥言之,不無少旱之慮,農家之望,似有惜乾之意矣。上命退,諸臣以次退出。
上在昌德宮。停常參·經筵。
沈敦永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李圭祊啓曰,右副承旨嚴錫鼎,今日不爲仕進,卽爲牌招,何如?傳曰,允。
傳于鄭基世曰,禮房承旨,馳詣受香所,奉審摘奸以來。
傳于沈敦永曰,下直京試官·都事留待。
傳于沈敦永曰,下直京試官·都事入侍。
備忘記,京畿水使吳致賢下直,長弓一張,長箭一部,片箭一部,筒兒一箇賜給。
備忘記,洪州營將金周永下直,長弓一張,長箭一部,片箭一部,筒兒一箇賜給。
傳于鄭基世曰,進講,自今日停止,待下敎。
金炳冀啓曰,訓鍊大將洪在龍,以司僕提調,旗軍洗馬事,明日沙阿里出去矣。所佩命召,何以爲之?敢稟。傳曰,仍佩往來。
鄭基世啓曰,行大提學趙斗淳再牌不進推考傳旨,今方捧入,而實錄成命有日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,藝文提學金左根再牌不進推考傳旨,今方捧入,而親祭祭文,當爲製進,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學趙斗淳牌不進推考傳旨,今方捧入,而實錄成命有日,如是違牌,事甚未安。更爲牌招,何如?傳曰,允。
又啓曰,藝文提學金左根,疏批已下,卽爲牌招,親祭祭文,使之製進,何如?傳曰,允。
沈敦永啓曰,大司憲閔致成,持平權應夔·孟魯述在外,執義尹行謨,掌令洪秉壽·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義尹行謨,掌令洪秉壽·金輔鉉牌不進罷職傳旨,傳于沈敦永曰,只推。
沈敦永啓曰,卽者吏曹郞廳來言,萬頃縣令李亨寬,當爲署經,而憲府則雖已署經,諫院則大司諫任百秀,獻納洪鍾雲未肅拜,正言李在聞·鄭夔容未署經,只有司諫李鼎信一人,不得備員署經云。大司諫任百秀,獻納洪鍾雲,竝卽牌招,何如?傳曰,一司除署經。
金炳冀,以兵曹言啓曰,今此幸行時,本曹堂上守宮及侍衛當爲備員,而參判未差,無以備員。參判未差之代,令該曹,以在京無故人,口傳差出,待下批牌招,以爲進參之地,何如?傳曰,允。
鄭基世,以承文院都提調意啓曰,昨冬勅使通官起程事及儀物裁減事,禮部咨文,今纔出來矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
嚴錫鼎,以吏曹言啓曰,贈諡武肅公柳孝源延諡,今月十三日,定行於忠淸道公州地鄕家云矣,敢啓。傳曰,知道。
又以吏曹言啓曰,成均館典籍趙翼東·朴致奎,除拜後過限未肅拜,竝改差,何如?傳曰,允。
金炳冀,以訓鍊都監言啓曰,本局哨官李應洙,身病猝重,勢難察任,改差,何如?傳曰,允。
沈敦永,以義禁府言啓曰,今十三日幸行時,新除授都事金炳駿,當以右考喧進參,而時在英陵直所,未及上來,令該曹口傳相換,以爲及時擧行之地,何如?傳曰,允。
吏曹口傳政事,以金萬根爲兵曹參判,禁府都事金炳駿,氷庫別檢柳承根,已上相換。
兵曹口傳政事,副司果單尹行福·李秉珪。
敎喬桐府使吳致賢書。王若曰,楓宸聽鼙,疇膺當一面重任,桐營建節,爰畀統三路戎權,惟簡在予,當屬之子。睠彼高林之防禦,最是近鎭之要衝,湖港之風帆直通,隣沁府而勢成唇齒。海沿之烽烟相望,控漢都而處在咽喉。雖升平無事之時,宜備桑土牖戶,伊節制得宜之責,誰是鎖鑰邊門?惟卿,韎韋令譽,簪紳華閥,樽俎折衝之略,濟以郤大夫詩書,干戈指揮之風,儼然羊叔子裘帶,陣前風彩,固等列之咸推,胸中鞱靲,庶緩急之可恃。玆授卿以京畿水軍節度使·兼三道統禦使·喬桐府使,卿其峙糇糧而敹甲冑,克盡詰戎之方,撫士卒而修臺隍,益勉固圉之政。於戲,往哉金湯重地,庶賴鎭撫之才,作我玉塞長城,寧忽懷綏之策?故玆敎示,想宜知悉。知製敎姜㳣製進。
藝文提學金左根疏曰,伏以臣輇才薄識,百無一能,譬於器則苦窳而不中用,在於木則擁腫而無所取,然猶鞭策蹶,惟命之所使。容諉以夷險不擇之義,而惟玆文學之任,非筋力奔走勉强所可能也,而旣叨長內閣,兼帶藝垣,臣是何人,無其實而竊其名,若此之甚也?臣以家庭間一不肖,其於文字之事,功令之業,初無擩染,長益荒嬉,到老濩落。不但銀根豕亥之無所卞別,則人之所以知臣,臣之所以自審,視詞垣一步地,不翅若矮人看場而已。今使臣恬然自居,視若倘來,則臣之愚妄,姑且勿論,得不有累於則哲之明,而取笑於大方之家也?絲綸,非世掌之地,名選,非蔭敍之職,以是而贊聲明之治,則官非其人,以是而玷遴揀之重,則臣有其罪。若曰閣學旣由是選,冒膺於彼而崇飾於此,不亦進退無據之甚云爾,則慙惶悚恧,誠無說可解,而一之已謬,其敢再之乎?且伏念文字代撰,卽主衡見曠時越俎之事,而今則有其人矣。文苑典式莫嚴,決不可由臣毁劃,設有事會窘迫,黽勉冒當之已例,終涉苟簡,有非必遵之事。玆控衷懇,仰瀆崇嚴。伏乞聖慈,俯垂鑑諒,仰稟東朝,亟遞臣藝文館提學之任,俾淸選無褻,私分獲安焉,臣無任云云。答曰,省疏具悉。文衡姑未行公,祭文誰當代撰?卿其勿辭膺命。
咸鏡監司朴永元疏曰,伏以歲換春殷,喬陵之雨露旣濡,伏惟聖情哀慕,廓然冞新。臣於前秋,敢將哀冤崩迫之情,疾聲拱籲,乞得解官奔問。及伏奉聖批,未蒙開許之恩,謬承委毗之眷,諭之以藩任之何可遽遞,誨之以旬宣之益勉其責。臣於是惶感抑塞,嚴不敢更瀆,轉眄之頃,玄扄奄閟,舊燧又改,而臣之逖違已二年矣,瓜期且不遠矣。我先大王,視臣猶家人父子,而臣於終事之地,尙未得一伸情禮,反不若屬紼之遂役,供掃之祠官,中夜屢興,血涕沾臆。見今若個災邑,無甚憂虞,歲交期會,粗得句當,顧其時容可以復申前懇。且伏念臣居藩日月,如彼其久也,所欲殫竭圖酬者,其願亦不淺,而無奈材識魯下,臨事率多憒謬,精力衰短,應務動輒顚錯。加之以疾病沈淹,牀笫寄命,竝與尋常簿牒之按例判署者,而每患愆滯,不惟無一毫裨補,適見其百度瘝廢。我先王所以簡畀臣,我聖上所以責勉臣者,豈使臣如是焉已哉?孤負至此,慙悚如何?今臣所處,政所謂留一日,則有一日之害者也。情理如此,不職如此,莫非宜遞之端,而若其所以不得不遞,其遞之不得不亟者,右所陳疾病是已。臣膏肓夙抱,蒲柳早凋,居常羸孱,不能作恒人事,北來水土,敗胃不服,百祟增加,轉輾糾葛,近因木旺之候,風火痰癖,一時肆動,不食不寐,已浹月有餘。由是而眞元凘鑠,形殼徒存,少動作則虛汗如漿,一步履而眩暈欲仆,無風暖煦,開牖則體粟,數尺堦戺,躡級則股栗。奄奄圉圉,若將垂盡,而其源委深固,非同一時無妄之可以月計望瘳者也。方春行部,卽省耕之大務,況陵殿奉審,事體莫重,顧臣見狀,雖欲拚死向前,實無以驅馳於原隰之間,拜跪於肅敬之地。螻蟻微喘,顚踣奚恤,而其於應行典式之莫可趁時,將如之何哉?惶阨無措,庸敢據實具牘,干冒宸嚴。伏惟聖明,天地咸遂之化也,父母孔邇之慈也。俯諒至苦之情,曲軫難强之病,仰稟東朝,卽命鐫改臣藩職,一以俾重寄無曠,一以使微願獲伸,千萬顒祝,臣無任云云。答曰,省疏具悉。所請依施。
庚戌二月初八日辰時,上御熙政堂。大王大妃殿垂簾,下直京試官·都事入侍時,同副承旨沈敦永,假注書姜蘭馨,記事官趙秉學·成載瑗,全羅道京試官尹滋悳,慶尙都事李維謙,全羅都事申佐模,以次進伏訖。上曰,史官分左右。上曰,京試官·都事進前。大王大妃殿曰,昨亦有大殿飭敎,必聞之矣。下去後實心恢公,俾無多士之缺望,而九重雖深邃,聞言則速,必惕念爲之。上曰,昨有東朝飭敎,必承聞,而實心對揚,可也。大王大妃殿曰,各別對揚,勿負予面諭之意也。上曰,史官就座。仍命退,諸臣以次退出。
上在昌德宮。停常參·經筵。
沈敦永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
鄭基世啓曰,右承旨金炳冀,今日不爲仕進,卽爲牌招,何如?傳曰,允。
傳于鄭基世曰,下直京試官留待。
傳于鄭基世曰,下直京試官入侍。
鄭基世啓曰,卽者校理韓敬源,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,行大提學趙斗淳再牌不進推考傳旨,今方捧入,而實錄成命有日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學趙斗淳牌不進推考傳旨,今方捧入,而實錄成命有日,如是違牌,事甚未安。更爲牌招,何如?傳曰,允。
沈敦永啓曰,大司憲閔致成,持平權應夔·孟魯述在外,執義尹行謨,掌令洪秉壽·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義尹行謨,掌令洪秉壽·金輔鉉牌不進罷職傳旨,傳于沈敦永曰,只推。
沈敬澤,以弘文館言啓曰,副應敎柳進翰,副校理閔致庠在外,校理韓敬源陳疏徑出,副校理金德根內閣進,上番闕直,事甚未安。應敎金翊鎭,校理李亮信,竝卽牌招,以爲推移入直之地,何如?傳曰,允。
以應校金翊鎭,校理李亮信牌不進罷職傳旨,傳于沈敬澤曰,只推。
金炳冀,以兵曹言啓曰,今此幸行時,本曹堂上守宮及侍衛,當爲備員,而新除授參判金萬根有身病,不得進參。參判,令政院稟旨變通,仍令該曹,以在京無故人,口傳差出,待下批牌招,以爲進參之地,何如?傳曰,允。許遞,前望單子入之。
兵曹參判前望單子入之,沈宜冕落點。
傳于金炳冀曰,在外兵曹參判許遞,令該曹,在京無故人,口傳擬入。
吏曹口傳政事,以宋持養爲兵曹參判。
備邊司薦望,以徐有薰爲咸鏡監司。
兵曹,留都從事官單姜冕奎。
鄭基世,以弘文館言啓曰,下番副修撰臣姜㳣,以照訖講二所試官,今日儒生試講時,晝仕出去之意,敢啓。傳曰,知道。
金炳冀,以都摠府言啓曰,今此幸行時,侍衛·寶劍·守宮,當爲備員,而都摠管金賢根·李鼎臣別雲劍進,李敦榮·益平君差祭,副摠管徐念淳在外,權大肯·韓鎭庭俱有實故,一員未差,無以備員。令政院稟旨變通,與未差之代,竝令該曹,以在京無故人,口傳差出,待下批牌招,以爲備員進參之地,何如?傳曰,允。竝許遞。
又以兵曹言啓曰,五衛將鄭載熀·李健學,老病在鄕,上來無期,金益成,景福宮衛將張完國,慶熙宮衛將金始琳·李應崑,俱以病難供職,呈狀乞遞,竝改差,何如?傳曰,允。
吏曹啓目粘連,觀此慶尙監司徐箕淳狀啓,則眞寶縣監申綏,今年已滿七十,法不當在任是如,令該曹照例稟處亦爲白有臥乎所,年滿七十,不得莅任,多有已例。眞寶縣監申綏,依例改差,何如?判府啓依允。
刑曹啓目粘連,京囚朱興石獄事,麤憤猝發於執髻,眞贓畢露於踢腿,傷固現著,死則死矣,踢旣自服,鬪則鬪矣,依前訊推,何如?判付啓依允。又啓目粘連,京囚崔守吉獄事,器仗是堅硬之物,部位乃要害之處,手勢獰毒,肋傷狼藉,依前訊推,何如?判付啓依允。又啓目粘連,京囚金明喜獄事,篆文之不成字樣,字樣之不識何狀,有似奸黠,究其設心,不過窮濫。況當初書寫之崔鳳岳,旣已酌處,則明喜之庾死,恐欠審克,下詢大臣處之,何如?判付啓依允。又啓目粘連,京囚權完實獄事,御寶僞造,雖極罔赦,袱苞之逢校也,若知贓物之裹在,固宜百般揮却,而安有一刻受置乎?作俑之春實,知幾先逃,見欺之完實,尙今久囚,恐非欽恤,下詢大臣處之,何如?判付啓依允。又啓目粘連,全州洪鳳周·達周獄事,邪魁餘種,跡必薰染,而前後所供,皆出悔悟,指天日而爲誓,視邪學而如讎,其在導和之政,合施疏釋之典,下詢大臣處之,何如?判付啓依允。
校理韓敬源疏曰,伏以臣鎖直之中,卽接家信,則臣母素患痰癖之症,近値日候之不調,一倍添劇,轉側須人,家僮踵至,促臣歸視。臣聞此報,方寸煎灼,玆不得不忙陳短章,徑出禁扄。伏乞聖明,俯賜鑑諒,仰稟東朝,亟遞臣所帶職名,以便救護,仍治臣瀆擾之罪,以肅朝綱焉,臣無任云云。答曰,省疏具悉。爾其勿辭救護。
庚戌二月初九日辰時,上御熙政堂。下直京試官入侍時,左承旨鄭基世,假注書鄭漢源,記事官趙秉學·成載瑗,平安南道京試官鄭錫朝,以次進伏訖。上曰,史官分左右。上曰,京試官進前。上曰,東朝飭敎,亦應聞之矣,下去實心公道,可也,若不公道,則當有聞知之道矣。命史官就座,仍命退,諸臣以次退出。
上在昌德宮。停常參·經筵。
藥房都提調朴晦壽,提調李憲球,副提調李圭祊啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如,王大妃殿氣候,何如,大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
進御加味地黃湯,自今日姑爲停止事,榻前下敎。
沈敬澤,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
沈敬澤啓曰,合辭許久闕啓,事甚未安。除在外未署經外,未肅拜·呈告人員,竝卽牌招,何如?傳曰,允。
沈敬澤啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李圭祊啓曰,右副承旨嚴錫鼎,今日不爲仕進,卽爲牌招,何如?傳曰,允。
傳于鄭基世曰,下直都事入侍。
沈敦永啓曰,行大提學趙斗淳再牌不進推考傳旨,今方捧入,而實錄成命有日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學趙斗淳牌不進推考傳旨,今方捧入,而實錄成命有日,如是違牌,事甚未安。更爲牌招,何如?傳曰,允。
鄭基世,以吏曹言啓曰,英陵參奉李寅卨,以其身病,呈狀乞遞,改差,何如?傳曰,允。
鄭基世啓曰,吏曹郞廳來言,咸鏡監司下批政事,取稟。傳曰,當日爲之。
又啓曰,卽者吏曹郞廳來言,政事當日爲之事,命下,而行判書趙冀永,參判金鍏,俱以病不來,參議未差,不得開政云,判書·參判,竝卽牌招,何如?傳曰,允。
有政。吏批,行判書趙冀永進,參判金鍏牌招不進,參議未差,右副承旨嚴錫鼎進。以金炳冀爲吏曹參議,趙斗淳爲判義禁,金鍏爲同經筵,安光直爲分內醫提調,李仁同爲典籍,成載璿爲英陵參奉,李秉益爲永同縣監,朴敏東爲眞寶縣監。咸鏡監司徐有薰,兼持平韓敬源,兼學諭卓章昊,以上竝單付,兼持平黃鍾顯減下。
兵批,行判書李嘉愚進,參判宋持養未肅拜,參議朴斆默入直,參知宋廷和病,左承旨鄭基世進。以洪祐喆爲副摠管,李鉉弼·楊漢基·姜四哲爲五衛將,丁守信爲景福將,李慶國·金慶文爲慶熙將,姜冕奎爲文兼,尹致殷爲武兼,權錫祜爲守門將,李佾愚爲加德僉使,金魯仁爲閑山別將。上護軍朴永元,護軍任百經·沈宜冕·金萬根,兼咸鏡水軍節度使單徐有薰。
吏批,再政。以趙秉夔爲承旨,金在弘爲濟用判官,金性奎爲莊陵令。贈吏判趙鎭翼贈左贊成例兼,贈吏參趙宗喆贈吏判例兼,已上判義禁趙斗淳兩代,右承旨單趙秉夔。三政。以金應根爲忠勳都事,金鳳翼爲引儀。四政。李章愚爲司僕主簿,南溟翼爲典籍。五政。以閔種河爲掌樂主簿。六政。以金恒鎭爲造紙別提。
傳于沈敦永曰,承旨房望,順房爲之。
嚴錫鼎啓曰,大司憲閔致成,持平權應夔·孟魯述在外,執義尹行謨,掌令洪秉壽·金輔鉉牌不進,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義尹行謨,掌令洪秉壽·金輔鉉牌不進罷職傳旨,傳于嚴錫鼎曰,只推。
兵曹口傳政事,以金景善爲都摠管,金大根·曺錫亨·尹穳·南性敎·白殷鎭·金宅基·李敏德爲副摠管。
兵曹,副摠管單金大根·曺錫亨·尹穳。
傳于沈敦永曰,新除授摠管,竝卽牌招,如有違牌,勿爲呼望。
鄭基世,以弘文館言啓曰,上番闕直,事甚未安。應敎金翊鎭,校理李亮信,旣有只推之命,竝卽牌招,以爲推移入直之地,何如?傳曰,允。
以應敎金翊鎭,校理李亮信牌不進罷職傳旨,傳于沈敦永曰,只推。
鄭基世,以內醫院都提調意啓曰,分提調安光直,聞有實病,今姑許遞,其代,令該曹口傳差出,何如?傳曰,允。
沈敦永,以工曹言啓曰,今五月端午日各殿宮進上節扇及艾花·梳函·靸鞋·溫鞋等種,當爲封進,而取考庚申·甲午謄錄,則白斑貼扇,代以白貼扇,朱斑紗貼扇,代以白貼扇,靸鞋·溫鞋,竝以白皮鞋封進,而艾花及梳函,連因下敎,不爲封進矣。今番則何以爲之乎?敢稟。傳曰,依甲午年例爲之。
沈敦永,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
又以兵曹言啓曰,闕內入直訓鍊都監局別將·把摠·哨官及內三廳將·守門將·禁衛營哨官等番單子,每中日入啓受點矣。今十三日,中日當次,而幸行相値,勢難入啓受點,依例回鑾翌日入啓受點,分所單子待受點,卽爲書入巡將監軍,以今十二日,受點人員,十三日至,使之仍察之意,敢啓。傳曰,知道。
庚戌二月初十日辰時,上御熙政堂。藥房入診,下直都事同爲入侍時,都提調朴晦壽,提調李憲球,副提調李圭祊,閣臣金德根,假注書姜蘭馨,左承旨鄭基世,假注書鄭漢源,記事官趙秉學·成載瑗,江原都事徐大淳,黃海都事尹禹錫,以次進伏。醫官金珪·卞鍾鉉·黃道淳·李琬,以次進伏楹外訖。上曰,史官分左右。晦壽曰,連日風日不調,聖體若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,日昨伏聞醫官之言,則聖候有微滯云,今則夬安乎?上曰,別無緊滯矣。上曰,都事進前。上曰,東朝已爲飭敎矣,下去實心對揚,必爲公道,可也。上曰,都事先退。晦壽顧謂醫官曰,以次入診。珪等以次診候,退伏楹外。晦壽曰,脈候奏之。珪等曰,左右三部調均矣。上曰,各以所見奏之。珪曰,右脈不高,似無滯候矣。鍾鉉曰,脈候安靜,別無滯候矣。道淳曰,脈候比日昨尤爲安靜,別無滯候矣。琬曰,脈候平順矣。晦壽顧謂醫官曰,脈候別無緊滯者,似非水刺之所滯,而或是痰滯乎?珪等曰,必是痰滯矣。晦壽曰,前日湯劑,未知其間已盡進御,而若有滯候,則間或停止乎?上曰,間或停止矣。珪等曰,湯劑姑爲停止,似好矣。晦壽曰,醫官之言如是,新製湯劑,姑觀動靜以進,似好矣。上曰,可矣。晦壽顧謂醫官曰,平陳之屬,今不當繼進乎?珪等曰,以一時之微滯,恐不必繼進矣。上命醫官先退。晦壽曰,湯劑之自本院提調,監煎以入,自是格例,而近來或有製入之命,故日次製入後,其間進御與否,本院漠然不知。此非但臣等下情之悶鬱,其在事體,不當如是,如茶飮之屬,雖或自內煎進,而湯劑則所重自別,自本院監煎以入,恐好矣。上曰,可矣。晦壽曰,近日停講,或因滯候而然乎?上曰,然矣。晦壽曰,或値停講之時,則溫繹前受音,是亦好矣。上曰,然矣。晦壽曰,幸行時江心水,每自本院待令,而近多有置之之命,今番則何以爲之乎?上曰,置之,可也。晦壽曰,江心水,雖爲置之,而自本院,有少許輸去者矣。上曰,史官就座。上命大臣先退,又命退,諸臣以次退出。
上在昌德宮。停常參·經筵。
嚴錫鼎啓曰,合辭許久闕啓,事甚未安。除在外·未署經差祭外,未肅拜·呈告人員,竝卽牌招,何如?傳曰,允。
沈敬澤啓曰,來十六日,日次儒生殿講日次,而弘陵忌辰祭齋戒相値,頉稟之意,敢啓。傳曰,知道。
鄭基世啓曰,右承旨趙秉夔,同副承旨沈敦永,今日不爲仕進,竝卽牌招,何如?傳曰,允。
傳于沈敬澤曰,下直都事入侍。
傳于嚴錫鼎曰,在外臺諫·玉堂竝許遞,政官牌招開政。
鄭基世啓曰,行吏曹判書趙冀永,參判金鍏,參議金炳冀牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,行吏曹判書趙冀永,參判金鍏再牌不進推考傳旨,今方捧入,而開政命下之後,連事違召,無意承膺,事體所在,誠極未安。參議金炳冀陳疏,判書·參判,竝所當更請牌招,而係是一日三牌,何以爲之?敢稟。傳曰,更爲牌招,參議疏批已下,一體牌招。
有政。吏批,行判書趙冀永牌招不進,參判金鍏牌招不進,參議金炳冀進,右副承旨嚴錫鼎進。啓曰,行判書趙冀永,參判金鍏竝牌招不進,小臣獨政未安,何以爲之?敢稟。傳曰,只出緊任。
以洪學淵爲大司憲,朴儀漢爲持平,兪錫煥爲副應敎,金有淵爲副校理,李凝祥爲修撰。
兵批,行判書李嘉愚病,參判宋持養入直進,參議朴斆默病,參知宋廷和病,左副承旨沈敬澤進。護軍閔致成,副司直柳進翰·閔致庠·孟魯述,副司果吳正秀。
傳于沈敬澤曰,見窠,皆令差出。
吏批,再政。以尹堉爲司成,以白宗逵爲典籍。
兵批,再政。副護軍沈敦永。
鄭基世啓曰,行大提學趙斗淳牌不進推考傳旨,今方捧入,而實錄成命有日,如是違牌,事甚未安。更爲牌招,何如?傳曰,允。
又啓曰,行大提學趙斗淳再牌不進推考傳旨,今方捧入,而實錄成命有日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
又啓曰,行大提學趙斗淳疏批已下,卽爲牌招,何如?傳曰,允。
嚴錫鼎啓曰,大司憲·持平一員未差,執義尹行謨差祭,掌令洪秉壽·金輔鉉牌不進,持平權應夔未署經,監察茶時之時〈意〉,敢啓。傳曰,知道。
以大司諫任百秀,司諫李鼎信,獻納洪鍾雲,掌令洪秉壽·金輔鉉牌不進罷職傳旨,傳于嚴錫鼎曰,只推。
以同副承旨沈敦永牌不進罷職傳旨,傳于嚴錫鼎曰,只推。
以應敎金翊鎭,校理李亮信牌不進罷職傳旨,傳于趙秉夔曰,只推。
趙秉夔,以弘文館言啓曰,上番闕直,事甚未安。應敎金翊鎭,校理李亮信,旣有只推之命,竝卽牌招,以爲推移入直之地,何如?傳曰,允。
以平安監司洪鍾應狀啓,義州府民家失火事,傳于趙秉夔曰,當此農務方始之時,民家被燒,極爲矜惻。元恤典外,別加顧助,結構奠接之意,廟堂措辭,分付。
吏曹口傳政事,以李敦榮爲分內醫提調。
沈敬澤,以備邊司言啓曰,日前以三處史庫年例曝曬擇日擧行事,史官筵奏,蒙允矣。第念江華連經事役之餘,又難貽弊,兩道則今値掌試之行,列邑供億之弊,不可不念,三處曝曬之行,更待來秋擧行,何如?傳曰,允。
又以備邊司言啓曰,國綱蕩弛,吏治不章,守令犯用公錢,吏鄕偸竊國穀,其所充逋補虧之方,橫徵於服田力穡無辜之小民,此固今日外邑之大民瘼也。違法虐民之事,往往入聞,而每以傳說之易爽,不得遽聞而輒論,至若最喧傳而尤無良者,不可不覈實重繩,以存懲礪之意。日昨臣之公退之路,見遐鄕士民之聚立於路傍者,問委折則以爲,俱是寶城所居之人,而因錢穀勒徵及刑獄橫罹事,蕩析顚連,散而之四方云。聞不勝驚惋,而追聞南來塗說,則皆云該郡守謂有還穀屢萬石逋簿,遍行閭里,搜家奪産,少拂其意,椎剝隨至。嗷嗷遑遑,如火焚水溺之急,扶携流徙,景色愁慘,其餘駭擧悖習,不可條計云。本事之過實與否,雖未可知,而以常理論之,則使士民而苟無痛骨切膚之事,則豈有棄家離散之理乎?農時民事,一日不可緩矣。本郡事實,卽令該道臣,詳査馳啓,以爲稟處之地,何如?大王大妃殿傳于沈敬澤曰,苟如其民之訴,是有甚於掊克之類,民何以聊生乎?聞極駭惋,不可置之於字牧,然一邊之言,無以準信,令道臣詳査馳聞,以爲嚴處之地,可也。
沈敬澤,以訓鍊都監言啓曰,今此幸行時隨駕武藝別監一百六十二人饌價錢,每日每人各三錢,門旗手二十八名,每日每名各一錢五分,依例分給之意,敢啓。傳曰,知道。
又以禁衛營言啓曰,景陵·健元陵·元陵幸行時,本營隨駕事,命下矣。銅龍門,則哨官吳致尹,御營廳京中哨軍三十名。集賢門,則御營廳別武士崔仁哲,西營,則哨官趙遇亨,助番牙兵四十名。廣智營,則哨官林鶴齡,助番牙兵五十名率領入直。新營,則千摠李龍求,騎士將金哲源,把摠李熙鎔,哨官黃,敎鍊官金昌培,騎士二十五人,兼別破陣二名,京標下軍三十名率領入直。南別營,則哨官李家熙,別騎衛一人,別牙兵六名率領守直。火藥庫,則哨官金成元,別破陣八名,兼別破陣六名,率領守直之意,敢啓。傳曰,知道。
行大提學趙斗淳疏曰,伏以臣自承匪分之命,祗切不衷之愧,重以悸恐居先,誠意淺薄,冒悚一籲,不啻潦率,其未有以格崇聽而回聖心,臣之罪耳。然臣旣不幸而辱此名掄,亦竊幸其獲此倖會,得以悉陳臣畢生本末,仰冀容光之照也。臣幼少善病,初不能趲程趁課於文字之業,而甫冠而病于膈,誦了一卷書不得,中年而病于目讀過一字書且不得。以其結習所存,縱欲從事於佔畢尋數之末,而誦讀旣阻,源本已匱,疢疾迭攻,神識遂耗,蕭條散落,自甘爲反快活之一老卒,久矣。篔簹三秀之感,窮廬悲歎之訓,非不懺恨於旣往,而才所未逮,病又鑠之,日征月邁,暴棄是狃,夫長三館竱史事之必有待於德業經術,固尙矣,而無已則文學亦一事耳。此非可襲而取者,有其器有其材而後,隨其小大,始得以發而爲用,臣於此殆天廢矣。制誥之不省體要,功令章程之不曉規矩,一有代撰之時,掌試之役,韜瑕隱泐,立見其取次盤托矣。國體之隳損,名器之玷褻,當何如也?由其愚不自量,有除輒膺,蓋嘗竄名於兩館之列矣。雖職有分掌,無所兼摠,而土木文繡,尙不覺駭汗之浹背,進乎此以滋四方之惑,以仰累維新之政,非臣所敢聞也。伏況今玆圈擧,亶爲史事之重,木天藜火,開纂有期。惟我先大王天地之德日月之明,與夫名臣賢能之志業,風美俗尙之攸隆,其將摹繪撰述,擧十有五年鴻謨丕烈,爲萬世不刊之大典矣。顧臣窾啓之識,圭撮之見,猥陋蕪雜之筆,尙可以導揚富有之業,發揮聲明之盛,使天下後世,無有憾於記繁志寡之陋,修辭尙猷之懿也。夫以臣受恩如天,報補無所,今於終事之地,苟效一日之力,腁胝磨放,所不敢前却,而史才之有三長,非如臣凡下耳食影掠者謂也。此其爲必辭乃已,不獲準則不止,揆諸公私界分,尤豈不較然明甚也?積日違傲,悚縮靡措,齋沐鳴號,申瀆嚴廬之下。惟聖明亟賜諒察,收還臣所叨文衡之銜,回授當授之人,使重選無濫,微尙獲全,不勝大願,臣無任云云。答曰,省疏具悉。史事不宜遷就時月,無復固辭,卽爲肅命。
吏曹參議金炳冀疏曰,伏以臣年紀尙淺,才識無稱,淸朝百執事之末,本不足備數任使,而過蒙洪造,遄被隆渥,旣據皐比之席,復叨玉署之長。世所稱淸塗華貫,無不歷揚,每一循省,淵谷在前。乃者天官佐貳之命,又下於夢想之外,駴惶隕越,直欲循墻而不可得也。噫,天官之任,典領至重,與是選者,本不宜苟充而苟擬,藉使才德器識,優於承當,猶當却顧而不敢前,以臣揆臣,何嘗近似?不但此也。臣以臣家之人,苟欲仰戴生成,可幸無罪,則惟避遠權要爲四字符耳。下之所以藉手,上之所以體恤,初不在於官職之崇庳,進取之淹速,要之以投置閒散,不罹咎患,爲全保之大施。今以臣踐履之尠眇,器能之淺劣,朝兜夕攬,動輒居先,則其放倒跳踉之罪,將如何可究也?雖曰,參佐之職,不過仰成於長官,而若其主張通塞承佐激揚之責,固自在耳,臣何敢一日冒玷於此,坐速濫竽之誚濡翼之刺也哉?揣量之審,參倚已熟,召牌之下,承膺無路,玆敢冒入文字,仰瀆嚴廬之下。伏乞聖慈,諒臣至懇,仰稟東朝,亟遞臣新授職名,以重公器,以安私分焉,臣無任云云。省疏具悉。爾其勿辭察職。
左承旨鄭基世疏曰,伏以臣父領議政臣元容,方帶領春秋館事矣。臣之春秋兼銜,在法當遞,玆敢援例仰籲。伏乞聖明,仰稟東朝,亟許遞改,以存公格,不勝幸甚,臣無任云云。省疏具悉。疏辭,下該曹,稟處。
吏曹啓目粘連,觀此承政院左承旨鄭基世上疏,則以爲臣父領議政臣元容,方帶領春秋館事矣。臣之春秋兼銜,在法當遞。伏乞聖明,仰稟東朝,亟許遞改亦爲白有臥乎所,相避之法,在下當遞,承政院左承旨鄭基世兼帶春秋館修撰官之任,今姑減下,何如?判付啓依允。
庚戌二月十一日辰時,上御熙政堂。下直都事入侍時,右副承旨嚴錫鼎,假注書姜蘭馨,記事官趙秉學·成載瑗,忠淸都事李容佐,以次進伏訖。上曰,史官分左右。上曰,都事進前。上曰,日前有東朝飭敎,必承聞而知之矣,下去實心公道,可也。上命史官就座,仍命都事先退。又命退,承史以次退出。
上在昌德宮。停常參·經筵。
李圭祊啓曰,明日大駕詣山陵入齋室後,大王大妃殿·王大妃殿·大妃殿問安,何承旨進去乎?敢稟。傳曰,右副承旨進去。
又啓曰,判義禁趙斗淳,除拜後過三日不爲出肅,依定式,推考警責,仍卽牌招察任,何如?傳曰,允。
趙秉夔啓曰,行大提學趙斗淳再牌不進推考傳旨,今方捧入,而實錄成命有日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
又啓曰,行大提學趙斗淳牌不進推考傳旨,今方捧入,而實錄成命有日,如是違牌,事甚未安。更爲牌招,何如?傳曰,允。
承旨前望單子入之,金炳冀落點。
李圭祊啓曰,新除授左副承旨金炳冀,卽爲牌招,何如?傳曰,允。
傳于李圭祊曰,承旨房望,順房爲之。
掌令洪秉壽啓曰,臣言議風采,本不合於淸朝耳目之任,而月前掌憲除旨,忽下於千萬夢想之外。課日違召,惶蹙靡措,章皇出肅,粗伸叩謝之忱,而臣父臣學淵,昨日政除拜都憲矣。揆以公格,在下當遞,何敢晏然於臺次乎?援例來避,請命遞斥臣職。答曰,依啓。
金炳冀,以兵曹言啓曰,今此幸行時,左邊捕盜大將許棨,以西班陪從隨駕矣。在前如此之時,有他邊大將兼察之例,回鑾間右邊捕盜大將尹義儉,姑令兼察,何如?傳曰,允。
金炳冀啓曰,因兵曹草記,今此幸行時,左邊捕盜大將許棨,以西班陪從隨駕矣。在前如此之時,有他邊大將兼察之例,回鑾間右邊捕盜大將尹義儉,姑令兼察事,允下矣。兼察左邊捕盜大將尹義儉,卽爲牌招聽傳敎,何如?傳曰,允。
傳于金炳冀曰,明日出宮內門路,以協陽門爲之。
趙秉夔,以弘文館言啓曰,上番副應敎臣兪錫煥,以照訖講一所試官,今日儒生試講時,晝仕出去之意,敢啓。傳曰,知道。
金炳冀,以扈衛廳留都大臣意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
又以備邊司言啓曰,貢巿人詢瘼事,命下矣。取見其所懷,則其人貢人等以爲,廟社殿宮東西闕風落木斫伐時斧子役軍,本非矣貢所掌之役,而許多爲弊,殆難支保,特許頉免事也。風落木斫伐之該貢擧行,未知創自何時,而其所爲弊,無怪呼冤,雖欲依願而許頉,亦係創新而移疾,有難通變。供上紙貢人等以爲,順和宮供上封進,已成元貢,轉相賣買,而今使貢人,勿爲干涉,抑塞罔措,特蒙生成之澤事也。以此呼籲,殊涉猥屑,置之。鴨島契貢人等以爲,矣貢劃給鴨島坪,近益汰缺,結數大縮,實無以應役,泥生草坪,盡數推屬事也,已經各年稟決,置之。紫門軍契貢人等以爲,殿閣軒堂浩大之役,依前覆啓,從實入上下事也。殿閣軒堂,役値浩大,則實與新建無異,故從實入上下之意,屢有覆啓,而以該曹之尙不措處,又此呼冤,殘貢事勢,殊屬矜念,更飭該曹,使之依前覆啓施行。祭享軍契貢人等以爲,科場時場外軍之以貢奴擧行,爲弊多端,特以官軍排立事也。行之旣係久遠,今無以遽議變更。染契貢人等以爲,濟用監鴉靑布染價進排受價外,該貢之私染條,會計給價事,永爲定式,甲辰至己酉,私染千餘金,一一捧給事也。此契之凋殘,已是可悶,而私用之混同責染,尤係難支之端,此後則依長興庫色紙例,進排實入外,區別私用,計數給價之意,定式施行,所謂甲辰以後千餘金私染,今無以追究。唐藥材契貢人等以爲,香藥材燕貿之轉付醫譯,每多疎忽,特令矣貢人,年例赴燕另擇貿取事也。赴燕貿材,不可遽爾議到。司圃署外圃契貢人等以爲,當初矣貢所受田土三十三結,連年成川,只餘十結,應役無路,某樣田土,限二十結代劃,本署馬貰受價減削條七十兩,復舊上下,各處情費,以代錢分給事也。代土劃給,實非議到,而受價減削,無怪呼冤,自本署參量事勢,從長措處,至於情費代錢,足爲省弊之一端,依此定式施行之意,分付各該衙門。備邊司公事紙契貢人等以爲,矣貢以厚白紙受價,以楮注紙進排,落本許多,無以支保,此後則以厚白紙進排,而不然則以楮注紙受價例上下事也。進排自有定式,受價不可換名,置之。外都庫貢人等以爲,矣貢進排各樣木物,依外貢時已例,以大同米受價,而木物實入會計,加減於受價事也。該貢凋弊,比益滋甚,至有此受價變通之願,分付該曹,使之量宜措處。濟用監鼎紬契貢人等以爲,外邑大小祭享所用幣苧,依京中例,屬於矣貢,精備下送事也。事係創新,有難遽議,置之。濟用監貢人等以爲,丙午回祿之後,貢勢轉益蕩敗,供上物種,一未措備,將至抵罪之境,惠廳受價錢中五萬兩,特許貸下,限十年除留事也。地衣契貢人等以爲,應役浩大,負債如山,錢限一萬兩,依戊子年例,特許貸下事也。涼臺廛巿民等以爲,廛樣凋殘,斥賣都家,進上物種,無以奉安,受價條一千兩,特爲預下事也。貢勢廛樣,非不軫念,而公貨請貸,極涉濫越,竝置之。綿紬廛巿民等以爲,有紋與各色洋紬,特禁亂賣事也。靑布廛巿民等以爲,各色氈屬,特禁私賣事也。鞋廛巿民等以爲,乾鞋·油鞋,竝禁亂賣事也。眞絲廛巿民等以爲,絲帶亂賣,依前禁斷事也。月外廛巿民等以爲,月外一尺二寸以上,許屬本廛事也。內外匙召廛巿民等以爲,匙箸等器皿亂賣之類,嚴飭禁斷事也。綿子廛巿民等以爲,城內外去核亂商及候林都賈,竝許禁斷事也。雉鷄廛巿民等以爲,雉一種,特禁亂賣事也。十二床廛巿民等以爲,毛揮項之毛匠都賈,極爲抑鬱,依辛亥通共施行事也。昌廛巿民等以爲,牛皮之三南·兩西私商都賈及東萊·義州邊門亂入等弊,一切嚴禁事也。或事係猥越,而看作歲課,或屢經稟決,而終不知止者,俱極無嚴,竝置之。懸房巿民等以爲,各宮貿奴憑藉私貿之弊,嚴立科條,俾蒙實效,潛屠之類,一一痛禁事也。此是該民一大痼瘼,故從前申飭,非不勤渠,而依舊滋弊,又有此呼冤,揆以紀綱,誠極可駭,更爲各別嚴飭,至於潛屠,尤係當禁,分付法司,以爲痛禁之地,何如?傳曰,允。
沈敬澤,以義禁府言啓曰,因濟州牧使張寅植狀啓,兵曹回啓內,大靜前縣監韓挺馹罪狀,令該府稟處事,啓下矣。韓挺馹,下去咸鏡道咸興地云,依例發遣府羅將拿來,何如?傳曰,待待命拿囚。
上在昌德宮。停常參·經筵。
夜自二更至五更,月暈。
大駕詣晝停所,入幕次後,藥房·內閣·政院·玉堂口傳問安。答曰,知道。詣山陵入齋室後,藥房·內閣·政院·玉堂·朝廷二品以上·六曹堂上口傳問安。答曰,知道。大王大妃殿·王大妃殿·大妃殿,遣承旨問安。答曰,知道。山陵·景陵親祭還入齋室後,藥房·內閣·政院·玉堂·百官奉慰口傳問安。答曰,罔極。健元陵·元陵展謁,入元陵齋室後,藥房·內閣·政院·玉堂·朝廷二品以上·六曹堂上口傳問安。答曰,知道。還內後藥房·內閣·政院·玉堂·朝廷二品以上·六曹堂上口傳問安。答曰,知道。
金炳冀啓曰,司僕寺內乘來言,捲窓,取稟。傳曰,捲三窓。
沈敬澤啓曰,行大提學趙斗淳再牌不進推考傳旨,今方捧入,而實錄成命有日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
又啓曰,卽者義禁府都事來言,今日幸行時,衛外擊錚罪人李根秀等六十五名,移送秋曹云矣,敢啓。傳曰,知道。
傳于金炳冀曰,諸司預備。
李圭祊,以吏曹言啓曰,今此孝定殿望祭親行敎是時,執禮前掌令洪秉壽塡差,而時無職名,令該曹口傳付軍職,何如?傳曰,允。
兵曹口傳政事,副司果單洪秉壽。
金炳冀,以兵曹言啓曰,今番幸行時,隨駕將校·軍兵各差備等犒饋,依定奪,以乾物分給之意,敢啓。傳曰,知道。
又以訓鍊都監言啓曰,今番幸行時,隨駕將官·將校·軍兵及武藝別監等犒饋,依定奪,以乾物磨鍊分給之意,敢啓。傳曰,知道。
又以禁衛營言啓曰,隨駕本營將官·將校·軍兵等處,依定奪,乾犒饋磨鍊分給之意,敢啓。傳曰,知道。
又以御營廳言啓曰,隨駕將官及駕前別抄將校·軍兵等處,依定奪,乾犒饋磨鍊分給之意,敢啓。傳曰,知道。
又以摠戎廳言啓曰,今番幸行時,隨駕將校·軍兵等處,乾犒饋依定式,磨鍊分給之意,敢啓。傳曰,知道。
山陵親祭敎是時,亞獻官領議政鄭元容,終獻官判府事權敦仁,贊禮禮曹判書成遂默,典祀官奉常正白宗杰,陵司參奉權用圭,執禮副司果尹行福,執尊副司果李承輔,大祝掌令金輔鉉,祝史副司果李興敏,齋郞副修撰姜㳣,贊者引儀玄鈺,假引儀李相璡,謁者假引儀李民沼·權中本,贊引假引儀李宗赫·李仲淵祭監監察宋奎灝·申萬求。
景陵親祭敎是時,亞獻官領議政鄭元容,終獻官判府事朴晦壽,贊禮禮曹判書成遂默,典祀官奉常正白宗杰,陵司參奉朴海昇,執禮副司果尹行福,執尊副司果李承輔,大祝掌令金輔鉉,祝史副司果李興敏,齋郞副修撰姜㳣,贊者引儀玄鈺,假引儀李相璡,謁者假引儀李民沼·權中本,贊引假引儀李宗赫·李仲淵,祭監監察宋奎灝·申萬求。
庚戌二月十三日卯時,大駕詣山陵·景陵親祭。仍詣健元陵·元陵展謁幸行入侍時,行都承旨李圭祊,左承旨鄭基世,右承旨趙秉夔,左副承旨金炳冀,右副承旨沈敬澤,同副承旨嚴錫鼎,記事官金永秀·任應準·趙秉學·成載瑗,提學金左根,檢校直提學金輔根,直提學趙秉駿,原任直閣尹定鉉,檢校直閣趙然興,原任待敎金炳德,以次侍立。時至,通禮跪啓外辦。上具布笠·布貼裏·布帶,乘輿出宣化門。藥房提調李憲球,副提調李圭祊進前奏曰,侵早勞動,聖體若何?上曰,一樣矣。出協陽門,至延英門外,上降輿步過,乘馬出肅章門·進善門·敦化門。通禮跪啓請進發,至宗廟洞口外,上降馬步過。命書傳敎曰,禮房承旨,進詣宗廟,奉審以來。出興仁之門外,鳴金二下鑼鼓,過雨裝峴。炳冀進前奏曰,踰雨裝峴時,玉轎初不等待,事甚駭然。當該司謁,事過後令攸司科治,何如?上曰,依爲之。出擧條至廟洞晝停所,上降馬入幄次,敎曰,京畿監司率各務差使員,待令于陵所。出傳敎少頃,兵曹判書李嘉愚進軍令三吹訖。通禮跪啓外辦,上出幄次乘馬。命書傳敎曰,右副承旨·同副承旨,分詣局內諸陵·泰陵·康陵·懿陵奉審以來。進發至山陵作門外,上降馬乘輿,至齋室門外,上降輿入齋室,展謁時至。通禮跪啓外辦,上改具衰服以出,乘輿至紅門外,降輿入就位俯伏哭,止哭,行四拜禮,仍詣陵上碑閣奉審訖。入小次,山陵親祭時至,通禮跪啓請行禮,上出次入就位俯伏哭,止哭,行四拜禮,詣尊所,仍詣靈座前,行初獻禮,大祝讀祝訖。上降復位,亞獻官領議政鄭元容行亞獻禮,終獻官判府事權敦仁行終獻禮訖。上俯伏哭,止哭,行四拜禮,仍詣望燎位望燎訖。贊禮跪啓禮畢,上還入小次。景陵親祭時至,通禮跪啓請行禮,上改具布裹·翼善冠·布袍·布裹烏犀帶·白皮靴以出,入就位行四拜禮,詣尊所,仍詣神座前,行初獻禮,大祝讀祝訖。上降復位。亞獻官領議政鄭元容行亞獻禮,終獻官判府事朴晦壽行終獻禮訖。上行四拜禮,仍詣望燎位望燎訖。贊禮跪啓禮畢。圭祊進前奏曰,執禮尹行福,笏記奏讀之際,有所做錯,推考,何如?上曰,依爲之。出擧條上還入小次,辭陵禮時至,通禮跪啓請出次,上改具衰服,至版位俯伏哭,止哭,行四拜禮訖,出紅門外乘輿。領議政鄭元容,判府事權敦仁·朴晦壽進前奏曰,山陵親祭,聖慕益新,日氣淸佳甚幸矣。聖體若何?上曰,一樣矣。至齋室門外,降輿入齋室,少頃,通禮跪啓請外辦,上改具翼善冠·黲袍·烏犀帶·黑皮靴以出,乘輿。錫鼎進前奏曰,臣承命馳詣顯陵陵上·碑閣·丁字閣奉審則無頉,仍詣穆陵陵上·碑閣·丁字閣奉審則無頉,仍詣徽陵陵上·碑閣·丁字閣奉審則無頉,仍詣崇陵陵上·碑閣·丁字閣奉審則無頉,仍詣惠陵陵上·碑閣·丁字閣奉審則無頉,仍詣泰陵陵上·碑閣·丁字閣奉審則無頉,仍詣康陵陵上·碑閣·丁字閣奉審則無頉之意,仰達矣。上曰,唯。仍退出至顯陵紅箭門外,降輿步過,至健元陵紅門外,降輿入就位,行四拜禮,仍詣陵上·碑閣·丁字閣奉審訖。還出紅門外,乘輿至顯陵紅箭門外,降輿步過,乘輿至元陵紅門外,降輿入就位,行四拜禮。敎曰,侍衛移待於元陵齋室。賤臣承命出傳,上仍詣陵上·碑閣·丁字閣奉審訖。出紅門外,乘輿至元陵齋室門外,降輿入齋室,上具布笠·布貼裏·布帶。敎曰,京畿監司率各務差使員入侍。左承旨鄭基世,記事官任應準·趙秉學·成載瑗,京畿監司金箕晚,地方官兼一路都差使員楊州牧使金愼根,道路橋梁差使員通津府使朴性秀,日傘奉持差使員平邱察訪徐永根,待令馬差使員桃源察訪禹弘圭,以次進伏。箕晚等,各奏職姓名訖。上曰,今番幸行,果無民弊乎?箕晚曰,今番幸行,別無貽弊之端,而有數件事,仰奏者矣。上曰,出去擧條書入,可也。守令中又有何可奏者乎?愼根等曰,別無可達之事矣。上命退,諸臣以次退出。京畿監司金箕晚所啓,東七陵香祀廳一新修改事,向有廟堂筵奏行會,今方興役,而材瓦雖自戶曹輸送,機械·雜物·匠募·雇價,例以儲置取用。卽聞地方官所言,則物力容入,少不下一萬兩,而本道儲置自來不敷,昨春捄弊之後,未及畜裕。大役連疊,見無餘儲,應下排用,塗抹不得,以若枵罄,及時完役,實無其路,令廟堂某樣措劃,俾爲完役之地,恐好,故敢此仰達矣。上曰,令廟堂,稟處。出擧條又所啓,北漢平倉城餉之糶糴於京畿十四邑者,耗費倍蓰,轉輸極艱,爲民痼瘼,無邑不然,而邑殘民少,陸運路遠處,則尤爲偏苦,常所矜悶。其中交河,則奉護兩陵寢,役民自多,仁川則百里程道,陸運最遠,兩邑民情,實多難支。皆願限折半移轉於他邑,而他邑同然,未免移疾,亦不得擅便,轉報籌司,仰請措劃,而伏念往在己亥,楊州牧收逋餉米一千石,以詳定代錢,移送海西狀請,蒙允施行。今此交河·仁川餉米一千九百石內,限一千石,依已例移送海西,則兩邑可以紓力,而城餉變通,事係難愼,令廟堂稟處,恐好,故敢此仰達矣。上曰,令廟堂,稟處。出擧條又所啓,楊州素以畿輔重地,多奉陵寢,朝家軫念,非比尋常,而邑弊成痼,還逋夥多。往在戊戌,倅臣閔永勳陳疏,限十三年除耗排捧,庚子,倅臣徐念淳筵奏,逋穀折米一萬一千七百十四石零內,四千三百七石零,特蒙蠲蕩之恩典,其餘則十一年排捧矣。舊逋未了,新逋又多,所逋還錢,今爲二萬四千三百三十六兩四錢五分,而俱是虛錄,指徵無處。不幾年,餘在還穀,其將盡入逋藪,竟至難支之境,今當準捧之限,特許依前除耗,更限十二年退排,則積逋可完,邑弊庶捄,而糴法攸重,事係難愼,令廟堂稟處,恐好,故敢此仰達矣。上曰,從長,稟處。出擧條上敎曰,自陵所至興仁之門外,捧上言。少頃,通禮跪啓外辦,上出次乘輿,至山陵作門外,降輿乘馬,進發至廟洞晝停所,下馬入幄次。敎曰,問安勿爲之。兵曹判書李嘉愚進軍令三吹訖。通禮跪啓外辦,上出幄次,乘馬至雨裝峴。敬澤進前奏曰,臣承命大王大妃殿問安,則答曰,知道,王大妃殿問安,則答曰,知道,大妃殿問安,則答曰,知道。仍詣懿陵陵上·碑閣·丁字閣奉審,則無頉之意,仰達矣。上曰,唯。仍退出至鍾巖,上降馬乘駕轎,入興仁之門,至宗廟前路,降轎步過,乘馬入敦化門·進善門·肅章門,至延英門外,降馬步過,乘輿入協陽門。命出信箭解嚴,還內,諸臣以次退出。
上在昌德宮。停常參·經筵。
翌日,大殿·大王大妃殿·王大妃殿·大妃殿,內閣·政院·玉堂·朝廷二品以上·六曹堂上口傳問安。答曰,知道。
藥房都提調朴晦壽,提調李憲球,副提調李圭祊啓曰,吉辰親祼山陵,哀慕益新,是日祗謁仙寢,聖孝克伸,侵夜回鑾,勞動旣多。伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如,王大妃殿氣候,何如,大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
趙秉夔啓曰,行大司憲洪學淵在外,執義尹行謨,掌令金輔鉉呈辭,一員未差,持平權應夔未署經,朴儀漢未肅拜,監察茶時之意,敢啓。傳曰,知道。
傳于嚴錫鼎曰,禮房承旨,馳詣宗廟·徽定殿·景慕宮,奉審摘奸以來。
傳于嚴錫鼎曰,孝定殿望祭,攝行磨鍊。
注書金永秀病,代以李承游爲假注書。
嚴錫鼎啓曰,行大提學趙斗淳牌不進推考傳旨,今方捧入,而實錄成命有日,如是違牌,事甚未安,更爲牌招,何如?傳曰,允。
又啓曰,行大提學趙斗淳牌不進,推考傳旨,今方捧入,而實錄成命有日,如是違牌,事甚未安。更爲牌招,何如?傳曰,允。
趙秉夔啓曰,卽者刑曹郞廳來言,昨日幸行時,衛外擊錚人等,當爲捧供,而判書徐左輔有身病,次堂例不得擧行云,判書卽爲牌招,何如?傳曰,允。
又啓曰,刑曹判書徐左輔牌不進推考傳旨,今方捧入,而擊錚人等,當爲捧供,如是違牌,事甚未安。更爲牌招,何如?傳曰,許遞,前望單子入之。
刑曹判書前望單子入之,李景在落點。
趙秉夔啓曰,擊錚人等,當爲捧供矣。新除授刑曹判書李景在,卽爲牌招,何如?傳曰,允。
傳于鄭基世曰,都承旨許遞,前望單子入之。
承旨前望單子入之,金鍏落點。
傳于沈敬澤曰,吏曹參判有闕之代,前望單子入之。
吏曹參判前望單子入之,金洙根落點。
傳于沈敬澤曰,吏曹參議有闕之代,前望單子入之。
吏曹參議前望單子入之,曺雲承落點。
趙秉夔啓曰,卽者應敎金翊鎭,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。原疏捧入。
趙秉夔,以弘文館言啓曰,應敎金翊鎭陳疏徑出,校理韓敬源,副校理金有淵在外,副校理金德根內閣進,上番闕直,事甚未安。副應敎兪錫煥,校理李亮信,竝卽牌招,以爲推移入直之地,何如?傳曰,允。
沈敬澤啓曰,卽者吏曹郞廳來言,永同縣監李秉益,眞寶縣監朴敏東,當爲署經,而憲府則雖已署經,諫院則大司諫任百秀,獻納洪鍾雲未肅拜,正言李在聞·鄭夔容未署經,只有司諫李鼎信一人,不得備員署經云。大司諫任百秀,獻納洪鍾雲,竝卽牌招,何如?傳曰,一司除署經。
嚴錫鼎,以奎章閣言啓曰,憲宗大王御製,列聖御製合附本奉印吉日,令日官李觀懋推擇,則今二月十九日卯時爲吉云,以此日時擧行之意,敢啓。傳曰,知道。
又以奎章閣言啓曰,明日卽書香閣望奉審日次,臣進詣擧行之意敢啓。傳曰,知道。
又以禮曹言啓曰,卽接全羅監司南秉哲移文,則以爲長城府鄕校聖殿正間雨漏處,今方修改,告由移還安祭香祝,自本曹啓稟下送云矣。長城府鄕校聖殿修改時先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
鄭基世,以兵曹言啓曰,謹依判下成冊,今此景陵·健元陵·元陵幸行時元內吹車完哲等三十名處,木各一疋題給之意,敢啓。傳曰,知道。
又以禁衛營言啓曰,謹依成冊啓下,駕前前排軍七十二名等處,賞木分給之意,敢啓。傳曰,知道。
又以御營廳言啓曰,御前前排軍七十二名等處,賞木謹依成冊判下,分給之意,敢啓。傳曰,知道。
趙秉夔,以左邊捕盜廳言啓曰,本廳兼從事官李章濂,身病猝重,勢難察職,改差,何如?傳曰,允。
應敎金翊鎭疏曰,伏以臣於持被之中,卽接家信,則臣母素患痰癖之症,近因日候之峭寒,一倍添劇,轉側必須傍人,藥餌正宜及時,家僮踵至,促臣歸視。臣自聞此報,按住不得,忙陳短章,徑出禁扄。伏乞聖慈,俯垂鑑諒,仰稟東朝,亟遞臣職,俾便救護,仍治臣擅離之罪,以昭法紀焉,臣無任云云。省疏具悉。爾其勿辭救護。
上在昌德宮。停常參·經筵。
藥房提調李憲球,副提調金鍏啓曰,伏未審夜間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
嚴錫鼎啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
又啓曰,行大提學趙斗淳再牌不進,推考傳旨,今方捧入,而實錄成命有日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
又啓曰,行大提學趙斗淳牌不進,推考傳旨,今方捧入,而實錄成命有日,如是違牌,事甚未安。陳疏到院,原疏以國忌正日,纔已退却矣。更爲牌招,何如?傳曰,原疏捧入。
又啓曰,卽者修撰黃鍾顯,以其親病,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。原疏捧入。
傳于嚴錫鼎曰,留院公事入之。
嚴錫鼎啓曰,行大提學趙斗淳疏批已下,卽爲牌招,何如?傳曰,允。
又啓曰,行大提學趙斗淳牌不進,推考傳旨,今方捧入,而實錄成命有日,如是違牌,事甚未安。更爲牌招,何如?傳曰,允。
以忠淸監司趙得林狀啓,靑山縣民家失火事,傳于沈敬澤曰,當此農節,民家燒燼,若是夥多,聞甚矜慘。元恤典外,別加顧助,結構奠接之方,廟堂措辭,分付。
沈敬澤啓曰,今此京外上言九十四張內,八十四張,以猥濫拔去,十張分下各該司次,捧入之意,敢啓。傳曰,知道。
又啓曰,刑曹判書李景在牌不進,推考傳旨,今方捧入,而擊錚人等,當爲捧供,如是違牌,事甚未安。更爲牌招,何如?傳曰,允。
又啓曰,行大司憲洪學淵在外,執義尹行謨,掌令金輔鉉呈辭,一員未差,持平權應夔未署經,朴儀漢未肅拜,監察茶時之意,敢啓。傳曰,知道。
以副應敎兪錫煥,校埋李亮信牌不進罷職傳旨,傳于嚴錫鼎曰,只推。
嚴錫鼎啓曰,應敎金翊鎭受由,校理韓敬源,副校理金有淵在外,副校理金德根內閣進,修撰黃鍾顯陳疏,副修撰南秉吉別兼春秋進,玉堂上下番俱空,事甚未安。副應敎兪錫煥,校理李亮信,修撰李凝祥,副修撰姜㳣,竝卽牌招,推移入直,何如?傳曰,允。
以校理李亮信,修撰李凝祥,副修撰姜㳣牌不進罷職傳旨,傳于嚴錫鼎曰,只推。
嚴錫鼎,以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以禮曹言啓曰,卽接漢城府移文,則北部通德郞尹遠植,令前下鄕,今始還來,處子單子修呈,故輸送云矣。依例捧入之意,敢啓。傳曰,知道。
大提學趙斗淳疏曰,伏以祗謁二陵,爰在建極之元,哀薦新寢,又値改歲之後,情文允愜,冤慕克伸,無小無大,普均攀祝,念臣所有職名,積久虛縻,冒控危懇者再矣。坐違嚴召者,挾日而且有餘矣。批諭之過隆而兪準尙靳,義分之都隳而威罰不及,震懍局躋,靡所自措,誠萬有倍於聞命之初矣。臣以不學辭矣,以疾病辭矣,而惟玆兩說,辭其官者所能道耳,然職於三館,而至曰不學,則不學孰甚焉?苟其不至於此,而過爲梔蠟,以坐占崇飾退抑之名,其爲欺人而欺天,又孰甚焉?愚而好自用,厥有及身之烖,況初無斗筲可用之資,而掇虛聲竊華貫,悔爲晚於烖及之後也。人於百體,視官是仗,而臣之三十年貞疾,卽辨物之艱耳,此在周行所共諒悉,藉使臣不自揆量,出而膺命,其於看詳記注文字,評閱功令券軸,以從事乎其所事,是不幾乎眇而能睇也。德慧術智之存乎疢疾,臣則反是,舊識不殖,新知無得,瓠落樗散,一至於此。夫不學之實,由於疾病,疾病之來,學於不遑,臣雖欲感戴隆施,勉焉於必不能之地,多見其不自量者,不止爲岑樓方寸之高,翠渚涓涔之控而已,論定而官,事雖無及,不遠而復,來猶可追,誠未格天,徒煩上下之相持,義在循墻,罔念瀆擾之爲懼。伏乞聖慈,終始㦖恤,仰稟東朝,亟改臣無堪不似之銜,使臣獲逭大何,稍全微諒,千萬幸甚。臣無任云云。答曰,省疏具悉。三疏旣備例矣。卽爲行公。
京畿監司金箕晚疏曰,伏以祗謁仙寢,聖孝克伸,親祼山陵,哀慕益新,侵夜回鑾,玉度冞康,區區下情,不勝祈祝之至。竊伏念臣於前冬,猥陳自列之章,恭竢譴罰,兼暴難安之私,仰冀體諒,誠淺辭拙,未蒙當被之律,援引罕例。至有替行之命,臣於是仰感寬貸之恩,用懼瀆擾之罪,宜去未去,因仍蹲據,居然經歲,瓜且不遠,第臣所叨之職,責任本自綦重,雖在無事之時,豈如臣庸衰者,所可堪勝,而昨夏以後,屢經大事,倖免僨誤,實非臣始慮攸及,幸賴朝家之軫念,得以竣事,而見又客使行將壓境,道臣例當迎接,顧臣私義之悶隘,與前無異,自在當遞,宜卽控籲,以圖早爲之計,而適値喬陵展拜,涓吉只隔,未敢言私,淟涊到此,今則幸行已過,容可以復申前懇,獲遂微願,且臣脚部拘攣之症,一倍添苦於陪驅馳之餘,歸卽頹頓,蠢不得,顧今見狀,洵非時月可差,以情則無以冒當,以病則末由强策,玆敢罄暴疾聲,干瀆崇嚴,伏乞聖慈,俯賜矜諒,仰稟東朝,亟遞臣所帶藩宣之任,以便公私,千萬幸甚。臣無任云云。答曰,省疏具悉。勅奇當前,不可遞任矣。
修撰黃鍾顯疏曰,伏以臣以新進蔑學,猥忝經幄之列,分已踰矣。榮亦極矣。固當蹶供職,豈敢唐突言私,而第臣於持被之中,承聞家信,則臣父素患風痺,寧日恒少,近因日候之不調,舊崇新症,一倍加添,刀圭之用而尙遲其效,食飮之進而亦須於人,家僮踵至,促臣歸視,臣自聞此報,情私煎迫,按住不得,忙陳短章,徑出禁扃,伏乞聖慈,俯垂鑑諒,仰稟東朝,亟遞臣所帶之職,俾便救護,仍治臣擅離之罪,以昭法紀焉。臣無任云云。省疏具悉。爾其勿辭救護。
上在昌德宮。停常參·經筵。
嚴錫鼎啓曰,行大司憲洪學淵在外,執義尹行謨,掌令金輔鉉呈辭,一員未差,持平權應夔未署經,朴儀漢未肅拜,監察茶時之意,敢啓。傳曰,知道。
鄭基世啓曰,左副承旨金炳冀,今日不爲仕進,卽爲牌招,何如?傳曰,允。
趙秉夔啓曰,行大提學趙斗淳再牌不進推考傳旨,今方捧入,而實錄成命有日,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
傳于趙秉夔曰,自明日,進講爲之。
傳于鄭基世曰,左副承旨,右副承旨許遞,前望單子入之。
承旨前望單子入之,韓文爀·柳興吉落點。
兵曹口傳政事,副護軍單金炳冀。
趙秉夔,以弘文館言啓曰,修撰黃鍾顯陳疏受由,副修撰南秉吉在外,下番闕直,事甚未安。修撰李凝祥,副修撰姜㳣,旣有只推之命,竝卽牌招,以爲推移入直之地,何如?傳曰,允。
以副修撰姜㳣牌不進罷職傳旨,傳于趙秉夔曰,只推。
傳于趙秉夔曰,有實故玉堂,竝許遞,政官牌招開政。
吏曹口傳政事,直閣單金德根。
兵曹口傳政事,副司果單南秉吉。
趙秉夔啓曰,行吏曹判書趙冀永,參判金洙根,參議曺雲承牌不進推考傳旨及罷職傳旨,今方捧入,而開政命下之後,如是違牌,事甚未安。判書參判,竝更牌招,何如?傳曰,允。參議只推,一體牌招。
又啓曰,行吏曹判書趙冀永,參判金洙根再牌不進推考傳旨,今方捧入,而開政命下之後,連事違召,無意承膺,事體所在,誠極未安。參判金洙根,參議曺雲承陳疏到院,而原疏以國忌齋戒,纔已退却矣。判書,參判,竝所當更請牌招,而係是一日三牌,何以爲之,而參議更爲牌招,何如?傳曰,判書更爲牌招,原疏捧入。
嚴錫鼎啓曰,吏曹參判金洙根,參議曺雲承疏批已下,一體牌招,何如?傳曰,允。
鄭基世,以兵曹言啓曰,本曹正郞洪祐健,身病猝重,屢度呈狀乞遞,宿衛重地,不可久曠,今姑改差,何如?傳曰,允。
有政。吏批,行判書趙冀永牌招不進,參判金洙根進,參議曺雲承式暇,右副承旨嚴錫鼎進。啓曰,行判書趙冀永牌招不進,參議曺雲承式暇,小臣獨政未安,何以爲之?敢稟。傳曰,仍爲之。以李廷憲爲掌令,趙遠永爲應敎,宋謙洙·許傳爲校理,洪祐健·尹行謨爲副校理,李承益爲修撰,李基周·姜冕奎爲副修撰,金大根爲同經筵,金炳德爲兵曹正郞,前營將康今加嘉義加資事承傳。
兵批,行判書李嘉愚病,參判宋持養病,參議朴斆默病,參知宋廷和入直進。左承旨鄭基世進。同知單姜四哲,僉知二單李鉉弼·楊漢基,城山別將單尹廷淳,大護軍徐左輔,護軍李圭祊,副護軍沈敬澤,副司直金翊鎭,韓敬源·李亮信·金有淵,副司果黃鍾顯·姜㳣,同知單丁秀信,以上竝單付。
吏批,再政。以金翊鎭爲執義,李秉儀爲掌樂正,金永基爲軍資正。
趙秉夔,以奉常寺都提調提調意啓曰,祭享所用春等中脯,依定式今二月十六日始造之意,敢啓。傳曰,知道。
鄭基世,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以兵曹言啓曰,明禮門南邊墻垣六間頹圮處,今已畢築矣。把守軍兵,解送直所之意,敢啓。傳曰,知道。
又以訓鍊都監言啓曰,因兵曹草記,明禮門南邊宮墻六間頹圮處,今已畢築,把守軍兵,還入直所,將校解送之意,敢啓。傳曰,知道。
又以兵曹言啓曰,今二月十七日武臣堂上朔試射日次,而以國忌正日,不得爲之之意,敢啓。傳曰,知道。
又以兵曹言啓曰,今此仁陵幸行時,隨駕軍兵,當爲磨鍊矣。禁御兩營鄕軍,今旣停番,何營軍兵隨駕,何營軍兵留都,禁軍及馬步軍,以幾番幾哨磨鍊乎?敢稟。傳曰,訓將率步軍六哨,馬軍二哨爲先廂,御將率訓局馬軍二哨,步軍二哨,兩營騎士各一番爲後廂,禁軍二番隨駕,禁將率該營標下軍及三營餘軍留都,餘軍留營,依例爲之。
又以兵曹言啓曰,在前幸行時,挾輦軍四百名或三百名,餘軍二百名或一百名磨鍊,而壬寅年長陵·仁陵幸行時,挾輦軍三百名,餘軍一百名磨鍊,丁未年仁陵·長陵幸行時,挾輦軍三百名,餘軍五十名磨鍊矣。今番則何以爲之乎?敢稟。傳曰,依丁未年例磨鍊。
又以兵曹言啓曰,在前幸行時,摠戎使率訓局餘軍,弘化門外留陣矣。今亦依此擧行,何如?傳曰,允。
又以兵曹言啓曰,在前幸行時,晝停所步軍一哨,除出作門矣。黔巖碑閣所少駐,高陽郡晝停所留駐,汾水院少駐,碑立巨里少駐時,先廂步軍一哨,依例除出作門,何如?傳曰,允。
又以兵曹言啓曰,在前經宿幸行時,侍衛例爲稟旨磨鍊,而壬寅年長陵·仁陵幸行時,兵曹堂上郞廳各一員,都摠府堂上一員,郞廳二員,五衛將二員,武兼六員隨駕,丁未年仁陵·長陵幸行時,依華城幸行時例,兵曹都摠府堂上郞廳各二員,五衛將二員武兼八員隨駕矣。今番則何以爲之乎?敢稟。傳曰,依丁未年例爲之。
又以兵曹言啓曰,在前經宿幸行時,城外屛門把守,大駕行過後入來留都營,回鑾時出去把守矣。今亦依此擧行,何如?傳曰,允。
又以兵曹言啓曰,今此幸行時,陵所宿所先後廂軍兵環衛外,行外方扈衛軍兵,當爲稟旨磨鍊,而壬寅年長陵·仁陵幸行時,丁未年仁陵·長陵幸行時,外方扈衛軍兵,俱不調用矣。今番則何以爲之乎?敢稟。傳曰,依各年例置之。
又以兵曹言啓曰,幸行回鑾後,隨駕軍兵犒饋,在前每以乾物分給矣。今亦依此擧行,何如?傳曰,允。
又以兵曹言啓曰,今此幸行時,宿所設布帳及虎網子,當爲稟旨磨鍊,而壬寅年長陵·仁陵幸行時,丁未年仁陵·長陵幸行時。高陽設布帳村家相望處,以排設房擧行,坡州則堅築墻垣,設布帳及虎網子,謹因下敎,竝爲除之矣。今番則何以爲之乎?敢稟。傳曰,置之。
又以兵曹言啓曰,在前幸行時,畿邑所管斥堠·伏兵·傳語軍,摠戎廳,廣州府,各隨地方擧行矣。今亦依此擧行,何如?傳曰,斥堠·伏兵·傳語軍處所名數,謹依正廟朝己酉年例,從略磨鍊。
吏曹參判金洙根疏曰,伏以肇陵之禮謁旣成,新寢之親祼載行,天日淸美,回鑾萬安,以慶以哀,小大同情。仍伏念臣猥以無似,蒙被先大王罔極之恩,歷揚淸要,驟躋卿列,涓埃未答,弓劍莫攀,哀冤貫徹,穹壤茫茫。迺者千萬夢想之外,亞銓特除,有隕自天,未敢知聖明,於臣有何可取,而謬恩之加,若是之重耶?噫,上之所以任官,下之所以就列,或以其德,或以其才,無一於是,是之謂授受無當,臣之本末長短,不宜與論於之德之才之間,而直不過庸鈍蔑裂者類,則適足以貽累聖簡,厚招物議,夫所謂授受無當者,不幸近之矣。顧今一初淸明,群彦濟濟,宜衡宜鑑,傑然可數,而乃反擧而畀臣,不少留難,簪履不遺,縱荷鴻慈,管蒯無稱,奈此駑劣,國有六職,天官爲最,今臣所叨,雖不若長堂之專,而參論可否,時或代斲,其爲任之不輕,有非節次推遷者比。昔宋臣歐陽脩有言曰,神功不宰,而萬物得以曲成者,惟各從其欲,天鑑孔昭,而一言可以感動者,在能致其誠。今玆鳴號,雖不敢自居以一言之感,而上所俯諒,庶軫萬物之曲成,庚牌之下,不暇長皇,忙具短章,冒瀆嚴廬。伏乞聖慈,仰稟東朝,亟賜鐫斥,俾遂微諒,不勝大願。臣無任云云。答曰,省疏具悉。卿其勿辭行公。
吏曹參議曺雲承疏曰,伏以臣至愚極陋,百不猶人,偏荷兩聖朝拂拭之恩,周旋密邇,歷揚華顯,忝叨下大夫之列,已有年矣。於分已濫,居常懍惕。迺者千萬不自意,伏奉除旨,以臣爲吏曹參議者,臣聞命倘惶,不知所以自措也。竊惟國有六職,天官最重,權衡人物,甄別流品,雖是長官之任,而若其進退通塞,與聞可否,亦參佐之責也。又或長官有故,則代斲居多,差除緊任,便成規例,是以遴選之嚴,地望之峻,實非他職之倫比,而其不可人人而濫叨也明矣。若臣者,跡本孤畸,性且疎拙,守分自在,與人寡接,班簿之內,尙患名面之各知,補注之際,尤何稱錘之得宜,瞽矇之責五色,旣難辨別,僬僥之擔千匀,理必顚躓。且臣於年前,待罪下邑,涓埃蔑效,瘡疣盡露,每自循省,不寒而慄,雖漫司冗職,更不敢爲進身之計,而顧今聖人光御,化理維新,凡百有位,奔走率職,此時此任,尤宜難愼,臣雖欲貪戀冒居,其於累聖簡而速官謗,何哉?開政有命,庚牌屢臨,坐犯違傲,惶蹙轉深。玆敢略入文字,仰瀆嚴廬之下。伏乞天地父母,諒臣不飾之辭,察臣匪據之懼,仰稟東朝,亟遞臣新授職名,一以重公器,一以安私分,不勝大願。臣無任云云。省疏具悉。爾其勿辭察職。
上在昌德宮。停常參·經筵。
嚴錫鼎啓曰,來二十一日朝參日次矣,敢稟。傳曰,停。
又啓曰,行大司憲洪學淵在外,執義金翊鎭,掌令李廷憲未肅拜,金輔鉉呈辭,持平權應夔·朴儀漢未署經,監察茶時之意,敢啓。傳曰,知道。
傳于韓文爀曰,進講入侍。
注書任應準病,代以李徹宰爲假注書。
趙秉夔,以孝定殿享官意啓曰,今此慶科增廣監試初試時,忠義洪在璇·柳寅喆·李濟元·申錫喜,皆爲赴擧云。忠義代假官二員,令該府差出,使之臨期致齋,自十八日至二十一日,入番察任,何如?傳曰,允。
嚴錫鼎,以備邊司言啓曰,會寧,慶源開巿,旣已完畢,令槐院撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
又以備邊司言啓曰,一二所科場內外,多有別般禁察之擧,副司果尹行福,副司直李升洙,副校理尹行謨,副司果李興敏,竝文備郞差下,以爲分遣擧行之地,何如?傳曰,允。
又以摠戎廳言啓曰,前此大駕歷臨坡州時,庚子年則摠戎使只率前排官,門外跪迎,甲辰年則摠戎使率領別驍士,五里程通廣處,旗鼓迎接,戊辰年則因下敎,坡州·長湍別驍士,摠戎使率旗鼓先詣,率領隨駕,壬寅年則依甲辰年例爲之,坡州·長湍別驍士各一百名磨鍊矣。今番則何以爲之乎?敢稟。傳曰,依戊辰年例爲之,兩邑別驍士各一百名磨鍊。
庚戌二月十七日巳時,上御熙政堂。進講入侍時,判府事權敦仁,講官趙斗淳,參贊官韓文爀,侍講官兪錫煥,假注書李承游,記事官趙秉學·成載瑗,各持小學第四卷,以次進伏訖。上曰,史官分左右。上誦前受音一遍訖。上開卷。斗淳讀自戒爾遠恥辱,止籧篨與戚施,釋義訖。上曰,茅鴟,何義也?敦仁曰,逸詩篇名也。上曰,淸議之淸字,何義也?敦仁曰,玄淡之意,蓋虛而無實之謂也。上曰,能移謹厚性化爲凶險類,何謂也?敦仁曰,嗜飮狂藥,久而無節,則失其謹厚之性,變爲凶險之類矣。斗淳曰,狂藥之義,領會乎?上曰,過飮故爲狂藥矣。敦仁曰,移性化凶,莫甚於狂藥,而非但酒之爲然,至如名利貨貲,過而無節,則尤爲恥辱之端矣。上曰,歷歷皆可記,何義也?敦仁曰,昭載經籍,鑑戒於後世之意矣。上曰,樞機,何謂也?敦仁曰,戶非樞,無以開闔,弩非機,無以張弛,惟願註義上留神詳究焉。上曰,多言,何謂也?敦仁曰,多言則爲衆所忌,故必致禍敗矣。上曰,金蘭,何義也?敦仁曰,易曰,二人同心,其利斷金,同心之言,其臭如蘭者,此之謂也。擬結金蘭契者,其心非眞出於重交遊也,及其爭狠忿怒,則竟使風波,驟起於當時,此所謂假托交契於金蘭者也。斗淳曰,古人有詩云,當面輸心背面疎,是謂或數或疎,愛惡無漸,擇交之際,不可不愼也。上曰,籧篨與戚施,何謂也?敦仁曰,皆醜疾之名,而不能俯仰之意也。上讀新受音十遍訖。斗淳上書算。上曰,文義以次陳之。斗淳曰,此一篇無往非格言,而恭謹乎禮,所以遠恥辱也。人君處至尊之位,苟不以恭己謙抑自居,則上下情志,自然否隔,故書之讚堯曰允恭,讚舜曰溫恭。夫以人君之尊,何待乎恭而後,始有以濟也,卽愈恭而德益尊道益尊,不期於禮而動合於禮。雖以講學言之,凡有疑難,不恥下問,此所謂恭也,若傲然自聖,闊略放過於發難違覆之際,則日征月邁,終無釋此疑難之時矣。臣初登筵席,獲瞻臨講之盛儀,下情慶祝當何如,而竊覸或有方讀乍停之時,此非講筵規例也,則其於恭近於禮,得無可議者也歟?伏望於此等處,恒懋聖念焉。敦仁曰,恭者禮之一事,而恭則近乎禮,近似之謂也。大抵小學之書,做人樣子矣。上曰,古人則雖非小學,猶能知其禮義矣。敦仁曰,果然矣,而傳曰,舜何人也,予何人也。又曰,行堯之行,誦堯之言,此在於殿下之體念而躬行焉,便是修身笏記也。錫煥曰,此篇卽歷考傳記,承接見聞,凡言之善者則述之,故以嘉言名篇,而今此范質垂戒之意,懇惻切實,有足以感動人者矣。首言先孝悌,孝悌也者,愛親敬長,人之秉彝,立身之本,舍是而奚由哉?次言勤道藝,道藝卽日用事物常行之理當然底事也。此是爲己之學,非爲人之學,惟患在我之不勤,何患人之不知也哉?次言近乎禮,禮者,大中至正之界限也。道德仁義,非禮不成,君臣上下父子兄弟,非禮不定,人而無禮,其何以爲人也哉?次言勿放曠,勿者禁止之辭,而放曠卽淸虛疎蕩,實非端士之類也。於此而不猛省而明辨,則不幾於禮法之有壞也哉?次言勿嗜酒,酒能亂性,傾覆喪敗,猶酒所使,苟或不愼於此,則視狂藥如佳味,末流之弊,果何如哉?次言勿多言,是樞機之要,吉凶榮辱,惟其所召,發而不禁其躁妄,則傷易傷煩,甚至於毁譽之過其實,豈不大可懼哉?此與論語非禮勿言之義,有所暗合者,然而統而言之,此章之旨,條理不紊,儘是格言,每於此等處,深究其要義,兼以其次序之不得不然者,參互而領會焉。文爀曰,講官儒臣,備陳無餘,無容更達矣。敦仁曰,靑史之義,領會乎?上曰,何謂也?敦仁曰,古史或竹或帛,而唐時始造紙,聯軸而用之,至於宋朝,始用冊子,故古史則稱以靑史矣。上曰,災厄之災字,何義也?斗淳曰,災,祥之反也。敦仁曰,毁譽是非,皆非好事。故傳曰,言人之不善,當如後患何?是以多言則取禍召辱,徒爲一身之累矣。上掩卷。敦仁進前奏曰,近來風寒尙峭,而今日則稍和矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。聖體,若何,寢睡水刺之節,何如?上曰,一樣矣。敦仁曰,比見文蹟,則有湯劑停止之命,未知緣何而然也。上曰,適以滯氣停止,而自今日復進也。敦仁曰,節宣之方,每加省念焉。敦仁更奏曰,臣向參入侍,今又入侍矣。詣閤稍久之後,有入侍之命,聖學勤孜之念,若不及於一初而如是,則事甚伏悶矣。惟願殿下,人一己百,人十己千,切勿始勤終怠,念玆在玆,懋哉懋哉?上曰,史官就座,上命大臣先退,仍命退,諸臣以次退出。
上在昌德宮。停常參·經筵。
嚴錫鼎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于柳興吉曰,進講入侍。
韓文爀啓曰,卽者吏曹郞廳來言,今此慶科增廣監試初試試官,當爲擬入,而行判書趙冀永服制,參判金洙根,參議曺雲承俱有身病,不得擧行云。參判·參議,竝卽牌招,何如?傳曰,允。
以京畿監司金箕晚狀啓,通津府民家失火事,傳于柳興吉曰,當此窮春,失火延燒,若是夥多,聞甚驚慘,元恤典外別加顧助,結構奠接之方,廟堂措辭,分付。
以京畿監司金箕晚狀啓,德積鎭人命渰死事,傳于柳興吉曰,人命渰死,聞甚驚慘,未拯屍身,期於拯得,生前還布,竝蕩減,元恤典外別加顧助,使之厚埋之意,竝令廟堂措辭關飭。
以黃海監司徐戴淳狀啓,瑞興府民家失火事,傳于柳興吉曰,當此農節,民家燒燼,若是夥多,聞甚矜慘,元恤典外別加顧助,結構奠接之方,廟堂措辭分付。
嚴錫鼎啓曰,行大司憲閔致成在外,執義金翊鎭,掌令李廷憲,金輔鉉牌不進,持平權應夔·朴儀漢未署經,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義金翊鎭,掌令李廷憲·金輔鉉牌不進罷職傳旨,傳于柳興吉曰,只推。
傳于柳興吉曰,召對爲之。
韓文爀,以弘文館言啓曰,新除授應敎趙遠永,校理宋謙洙·許傳,副校理洪祐健·尹行謨,修撰李承益,副修撰姜冕奎,竝卽牌招察任,何如?傳曰,允。
又以弘文館言啓曰,新除授副修撰李基周,時在忠淸道公州地,經筵入番事緊,請斯速乘馹上來事,下諭。傳曰,許遞。
又以禮曹言啓曰,今此增廣監試初試一所,設場於本曹矣。上直郞廳,依例朝房移直之意,敢啓。傳曰,知道。
嚴錫鼎,以兵曹言啓曰,本曹正郞金炳德,身病猝重,呈狀乞遞,宿衛重地,不可暫曠,今姑改差,何如?傳曰,允。
又以兵曹言啓曰,今此幸行時,摠戎使率訓局餘軍,弘化門外留陣事,自臣曹草記蒙允,而摠戎使率領坡州·長湍別驍士,率旗鼓先詣隨駕事,又自該廳,草記稟定矣。留陣軍兵,率領無人,而在前如此之時,有中軍代領之例,今番則何以爲之乎?敢稟。傳曰,中軍代領。
又以兵曹言啓曰,五衛將李鉉弼·楊漢基·姜四哲,老病在鄕,上來無期,景福宮衛將丁守信,慶熙宮衛將李慶國·金慶文,俱以病難供職,呈狀乞遞,竝改差,新除授美錢僉使金九甲,素患風痰猝發,萬無登途赴任之望,呈狀乞遞,實病旣如此,則不可强令赴任,依例罷黜,準期不敍,何如?傳曰,允。
又以禁衛營言啓曰,本營騎士將朴宗默,身病猝重,勢難察任,改差,何如?傳曰,允。
咸鏡監司徐有薰疏曰,伏以流光迅邁,春序又新,祗謁山陵,哀慕增深,展拜仙寢,宸誠克伸,愴喜交竝,小大同情。仍伏念臣於日昨,祗奉恩誥,授臣以咸鏡道觀察使,臣誠惝怳震越,不知自措。夫方面重寄也,仰體天地若保之仁,宣布朝廷如傷之德,凡所以懲貪而剔奸,修利而蠲征也,政宜率先於遠方,則其責任之大,簡畀之隆,亦爲較重於他省,苟非剸理鍊達之通才,不容輕授也審矣。今玆廟剡,何爲而擧臣也?嗚呼,臣以無似,猥被先王之洪造,班聯不離於近密,寵光偏荷於雨露,受恩如天,仰答無地,所以追先報今之義,在於聞命則趨,隨處殫竭而已。況當文母垂簾,聖明繼照,一初仁聞,洋溢四方,此正藩宣之臣,受命對揚之一機會也,臣何敢爲固辭之計,而奈此蒲柳易衰,短精弊盡,雖尋常簿書期會之末,性不相近,尤所昧昧,以是人處是職,何異反鑑而索照也乎?且臣曩縻北紱,曾無製錦之譽,徒貽尸素之譏,靜言追惟,尙覺騂汗,今於數載之間,才不加長,智不加進,而厭然若幹當事務,荷九重委毗之眷,行列郡按察之事,非但人民之不信,將爲宵旰之貽憂,臣雖無狀,如以旄節軒駟,爲一身榮耀而止,則萬萬非義之所敢出也。矧玆關北,猗我聖祖龍興之地,沛社之歌謠尙傳,晉水之符瑞猶徵,拱護仙寢,時省原廟,朝家之所眷顧,果何如,而挽近以來,百弊叢集,衆生凋瘵,雖不可一一條擧,而以臣之向日所覩記,敢此略陳,蓋倉儲虛而吏奸滋,軍簿紊而豪鄕競,此其矯捄之難也,蕃舶之出沒無常,淸巿之變詐多端,此其控禦之難也,名城距鎭之錯落遼遠,非威無以彈壓,山銅壙金之夤緣潛採,非明無以禁察。凡此數事,已非人人可了,是豈如臣庸愚,所可能者乎?隆寄不可濫膺,私義自有量入,今若妄失揆度,揚揚冒赴,畢竟僨誤,可立而待,豈不大可懼哉?反覆思惟,承當無望,而連値公齋,控籲末由,歷日徊徨,轉益惶懍,今玆據實陳暴,冒瀆崇聽,伏願聖上,俯垂諒察,仰稟東朝,將臣新授藩銜,亟行鐫改,民事幸甚,私分幸甚。臣無任云云。答曰,省疏具悉。卿其勿辭,往欽哉?
庚戌二月十八日巳時,上御熙政堂。進講入侍時,講官李若愚,參贊官柳興吉,檢討官李凝祥,假注書李徹宰,記事官趙秉學·成載瑗,各持小學第四卷,以次進伏訖。上曰,史官分左右。上誦前受音一遍訖。上開卷。若愚讀自擧世重遊俠,止躁進徒爲耳,釋義訖。上曰,賦命者,何謂也?若愚曰,天所賦爲命,故人受之而爲命也。上讀新受音十遍訖。上曰,文義以次陳之。若愚曰,此章卽范質戒從子勿求遷秩之詩,而范質以周臣爲宋臣,則大節已虧,然人器事業,則自是名臣也,所以朱子取入於名臣錄,固未可以失節之故而全棄之也。其云速成不堅牢,雖是泛指凡事之言,而亦可引喩於學問工夫矣。大抵學問之工,貴在悠久,不在於欲速,速則難成,雖或有所成,而自不能完全,旣欲悠久,則易於間斷,易於泛忽,必須如夏后氏之孜孜,周文王之勉勉,然後可以持久勤勵。成就德性,以是推類,以是體念於講學聖工,卽臣所區區之望也。凝祥曰,素之爲言儉之謂也,而與其奢也寧儉,且唐·虞之際觀之,則堯之土階三等,舜之飯糗茹草,禹之惡衣菲食,皆做了都兪之治,崇儉之德,於不休哉?殿下之儉德,曁于遐邇,百姓欣欣然蹈舞,而佇見德化之盛,殿下體念而加勉之,則國家無疆之休,於是焉在矣。豈不盛且美哉?興吉曰,講官儒臣,已備盡仰奏,臣無容更達矣。上曰,爲人赴急難者,何謂也?若愚曰,人有急難之事,則輕身往赴以救,而不避之也。上曰,速成不堅牢者,何謂也?若愚曰,大抵天下萬事,久久成就,始爲完固,而急速爲之,則不能完固也。上掩卷,命史官就座,仍命退,諸臣以次退出。
庚戌二月十八日酉時,上御熙政堂。召對入侍時,參贊官柳興吉,侍讀官宋謙洙,檢討官李凝祥,直閣金德根,假注書李徹宰,記事官趙秉學·成載瑗,各持通鑑第一卷,以次進伏訖。上曰,史官分左右。上開卷。上曰,上番讀之。謙洙讀自趙良見商君,止不相杵。上曰,文義奏之。謙洙曰,穆公不能王天下,而只覇諸侯,則去賢君遠矣,而用人之道,各有所長,能知百里奚之智於秦,而擧以爲相,此足與任賢勿貳,有若相類,伏願殿下省察焉。上曰,下番讀之。凝祥讀自自君之從政也,止居五月而亂作。上曰,文義奏之。凝祥曰,詩曰得人者興,失人者崩,興替之源,在於得人失人之間,衛鞅積失秦國之心,而欲圖善後之策,其可得乎?伏願殿下垂鑑焉。上曰,參贊官讀之。興吉讀自三十三年,止利之大者也。上曰,文義奏之。興吉曰,魏惠王徒知利之爲利,不知仁義之爲利,故孟子只言仁義,而不及乎利,孟子則本乎仁義,而問牧民之道,故子思以先利爲訓。蓋以利爲利則害於仁義,以仁義爲利則利莫大焉。上曰,此二利字,各有旨義否?興吉曰,魏惠王以利國爲利,是則出於私慾,故孟子斥之,聖王以利民爲利,是則出於仁義,故子思訓之。苟利於國,則害歸於民,苟利於民,則國自安矣。上曰,閣臣讀之。德根讀自三十六年,止禍中於趙矣。上曰,文義奏之。德根曰,臣所讀自止內,別無文義之敷演仰奏者矣。上讀自趙良見商君,止禍中於趙矣,三遍訖。上掩卷,命史官就座,仍命退,諸臣以次退出。
上在昌德宮。停常參·經筵。
嚴錫鼎,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,廣州府留守金學性下直,長弓一張,長箭一部賜給。
傳于柳興吉曰,進講入侍。
以江原監司李謙在狀啓,洪川縣民家失火事,傳于柳興吉曰,當此農節,民家失火,聞甚矜惻,元恤典外別加顧助,結構奠接之方,廟堂措辭分付。
趙秉夔,以奎章閣言啓曰,今此御製監印時,時·原任閣臣,逐日進參,而原任待敎金炳德,時無職名,令該曹口傳付軍職,何如?傳曰,允。
兵曹口傳政事,副司果單金炳德。
柳興吉啓曰,密符親納例也,而前廣州留守洪學淵,謂有身病,使其褊裨替納,事甚未安。推考,何如?傳曰,允。
又啓曰,冬至使別先來狀啓上送事,平安監司義州府尹狀啓入來,而撥路申飭,何等截嚴,先來法意,亦有定限,今十六日辰時,自義州封發者,今始到院,如是遲滯,萬萬未安。不能申飭之道,臣及義州府尹,竝推考,軍官三人中一人落後,亦極駭然,落後軍官,待其上來,令攸司科治,當該遲滯軍官及陪持,亦爲科治,何如?傳曰,允。
嚴錫鼎啓曰,行大司憲洪學淵在外,執義金翊鎭,掌令李廷憲,金輔鉉牌不進,持平權應夔,朴儀漢未署經,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義金翊鎭,掌令李廷憲·金輔鉉牌不進罷職傳旨,傳于嚴錫鼎曰,只推。
趙秉夔,以慶科增廣監試初試一所試官意啓曰,入門擧子,數甚夥多,場圍極爲狹窄,依例以中樞府,通瀜設場之意,敢啓。傳曰,知道。
嚴錫鼎,以兵曹言啓曰,今此陳慰進香兼謝恩使一行赴燕時,所把驛馬,預爲分定,然後可無窘急之弊,今亦依例前期知委,而應把驛馬三十二匹內,忠淸道六匹,全羅道八匹,慶尙道十三匹,來三月十五日京中逢點,江原道三匹,咸鏡道二匹,直送安州,來三月二十日逢點事,各道監司處行移,何如?傳曰,允。
又以刑曹言啓曰,今番擊錚人中開城洪百榮,其祖麟漢伸理事也,年前因其鳴金,大臣陳箚,曹堂執藝,至伏承放逐鄕里,毋敢萌非分之敎,則固當畏縮之不暇,而敢冀僥倖,復肆瀆擾,揆以紀綱,萬萬駭惋,原情勿施,嚴勘懲礪。中部宋萬喆,其父千石殺獄稱冤,西部崔明吉,其父景孫殺獄稱冤,南部金昌成,其父漢相殺獄稱冤,全世興,其父成喆殺獄稱冤,柳得伊,其兄景得殺獄稱冤事也,纔經審理,斷案已具,竝原情勿施。明川奴華珍,其上典玄燾殺獄稱冤,平山孔召史,其夫李廷圭殺獄稱冤,驪州洪在斗,其父晉燮殺獄稱冤,楊州安日順,其父宗吉殺獄稱冤,中和黃秉肇,其父瀚殺獄稱冤事也,俱是已錄啓之案,而不待審理回啓,經先呼籲,竝原情勿施。洪州李冕周,其母金召史復讎事也,昨冬因彼隻韓義逵之鳴錚,仰請本道行査,査案非久上來,而有此煩籲,原情勿施。廣州良人金壽明,其弟鳳明殺獄稱冤,而捧供時,仍不待令,依定式原情勿施,驚動天聽之罪,不可置而勿問,嚴刑懲礪事,關飭本府之意,敢啓。傳曰,知道。
敎廣州留守金學性書,王若曰,晉陽賴保障之地,實爲國家要衝,宋朝擇居留之人,必須廟堂遴選,今焉得君之重,允矣授官以能,顧玆南漢城地,儘是東國關鎭,處畿輔而守禦,足以緩急相須,扼嶺·湖而委輸,非徒險阻爲恃,才不借於異代,每軫東郊保釐,功將多于前人,誰掌北門鎖鑰,惟卿,圭璋美質,喬木藎臣,瀛館淸銜,早播眞學士聲譽,籌司贊畫,咸稱賢宰相訏謨,鍊達通敏之才盤錯可試。謙恭恬簡之操,繩墨自持,粵有松京之豐碑,茂績已著,今自戶部之長席,衆望所推,玆授卿以廣州府留守兼南漢守禦使,卿其祗服寵章,益殫誠悃,先務要在於撫字,莫如人和,遠猷宜存於綢繆,孰敢余侮,於戲,玉樓高處,縱切夢魂之勞,金華邇班,時伸起居之禮,故玆敎示,想宜知悉。知製敎臣李秉文製進。
庚戌二月十九日巳時,上御熙政堂。進講入侍時,講官李嘉愚,參贊官嚴錫鼎,侍讀官宋謙洙,假注書李承游,記事官趙秉學·成載瑗,各持小學第四卷,以次進伏訖。上曰,史官分左右。上誦前受音一遍訖。上開卷。嘉愚讀自康節邵先生,止欲爲凶人乎,釋義訖。上曰,非愚而何,下愚之謂乎?嘉愚曰,然矣。上曰,上品之人,則雖不敎而善,而中品之人,敎而後善,然則敎而後善,可以反勝於不敎而善矣。謙洙曰,堯·舜天縱之聖,卽上品之人也,太甲困而得之,卽中品之人也,朱·均敎亦不善,卽下品之人矣。上曰,堯·舜之子,皆不肖乎?嘉愚曰,然矣。上讀十二遍訖。上曰,文義以次陳之。嘉愚曰,此一遍之旨,無一非嘉言也。蓋善者,人之所得乎天,而本然之性也。爲善者吉,爲不善者凶,故有君子小人之別。君子惟德是務,小人惟利是趨,而古昔賢君哲辟,明於善惡之幾,親賢遠邪,故能成一代之至治,遂爲後世之謨訓,堯·舜是也,且善善惡惡,人之常情,而反是則是謂拂人之性矣。只當善養其秉彝之性,是乃善也,奚但學者之爲然?實是人君之所當鑑戒者,伏願殿下,益加惕省焉。上曰,汝等欲爲吉人乎,欲爲凶人乎之意,何謂也?嘉愚曰,爲吉爲凶,皆戒子深切之意也。謙洙曰,善者,卽人本然之性也,順而養之爲吉,拂而戾之爲凶,道以率性,善人與居,聞正言行正事,則堯·舜不遠矣。孔子曰,善不積,不足以成仁,積善之道,非知之艱,行之惟艱,自古聖王,深察善惡之幾,分別賢愚之判,擴充其本然,而積善成仁,永受天命,伏願殿下,潛心省察,勿以古昔聖人所行之事,爲高遠難及,而惟日孜孜,是臣區區之望也。錫鼎曰,此章之義,只在於善惡吉凶之分,講官儒臣之奏,已備盡矣。臣無容更達,而前章所云陳瓘戒子書曰,向善背惡,去彼就此,漢昭烈敎後主言曰,勿以善小而不爲,勿以惡小而爲之,卽此意也。若參互溫繹,則善之吉,惡之凶,自可判焉,而鷄鳴而起,孳孳爲善者,舜之徒也,鷄鳴而起,孳孳爲利者,跖之徒也,爲善則如舜而已,爲惡則如跖而已,伏願推此等文義,深加省察焉。上命史官就座。錫鼎起伏奏曰,常參·經筵,每於春分後日暖,則取稟,而今則春分已過,日氣稍暖,依例稟旨恐好,故敢此仰稟矣。上曰,待下敎稟旨,可也。仍命,諸臣以次退出。
上在昌德宮。停常參·經筵。
自午時至人定,灑雨下雨,測雨器水深七分。
藥房都提調朴晦壽,左承旨鄭基世啓曰,伏未審日間聖體,若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
進御加味地黃湯,依前方,自今日五貼式日次製入事,榻前下敎。
鄭基世啓曰,明日常參·經筵,取稟。傳曰,停。
又啓曰,備邊司郞廳來言,今日賓廳日次,而領議政鄭元容有身病,左議政,右議政未差,不得來會云矣。敢啓。傳曰,知道。
又啓曰,合辭許久闕啓,事甚未安。未署經外,未肅拜·呈告人員,竝卽牌招,何如?傳曰,允。
又啓曰,右副承旨嚴錫鼎,今日不爲仕進,卽爲牌招,何如?傳曰,允。
備忘記,平安兵使趙元錫下直,長弓一張,長箭一部,片箭一部,筒兒一箇賜給。
以京畿監司金箕晚狀啓,坡州牧使沈煥永,身病猝重,呈狀乞遞,不得已罷黜事,傳于鄭基世曰,勿拘常格,令該曹口傳差出,催促下送。
韓文爀啓曰,明日傳香,禮房承旨當爲齋宿。右承旨趙秉夔享官進,所當牌招,而拘於廳規,不得請牌,何以爲之?敢稟。傳曰,牌招。
傳于韓文爀曰,藥房提調有闕之代,前望單子入之。
內醫提調前望單子入之,尹定鉉落點。
傳于韓文爀曰,大司成有闕之代,前望單子入之。
大司成前望單子入之,李源命落點。
鄭基世啓曰,行大司憲洪學淵,執義金翊鎭,掌令李廷憲·金輔鉉牌不進,持平權應夔·朴儀漢未署經,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義金翊鎭,掌令李廷憲,金輔鉉牌不進罷職傳旨,傳于韓文爀曰,只推。
以右承旨趙秉夔牌不進罷職傳旨,傳于韓文爀曰,只推。
以右副承旨嚴錫鼎牌不進罷職傳旨,傳于韓文爀曰,只推。
傳于鄭基世曰,二十五日次對,進定於明日。
鄭基世啓曰,明日次對,兩司當爲進參,未署經外,未肅拜呈告人員,竝待開門牌招,何如?傳曰,允。
韓文爀,以內醫院都提調意啓曰,提調李憲球,副提調金鍏,今日問安,不爲仕進,竝卽牌招,何如?傳曰,允。
又以吏曹言啓曰,今此寒食祭祭官,當爲磨鍊,而除老病公頉,實無推移排比之路,依近例,刑官司饔院官員及年六十以上人,通瀜塡差以入,而其中時無職名人員,令該曹口傳付軍職,何如?傳曰,允。
又以吏曹言啓曰,因平安監司洪鍾應狀啓,見今勅行在卽,春務方殷,此時守令,不容暫曠,受由上京守令成川府使金益文,順川郡守張厚植,永柔縣令尹定鎬,令該曹催促,不日下送事,允下,故自臣曹催促,則順川郡守張厚植,今月十五日已爲下去云,成川府使金益文,永柔縣令尹定鎬,俱以爲今月二十二日下去云矣,敢啓。傳曰,知道。
又以禮曹言啓曰,經宿動駕時告廟,前二日爲之事,載在禮文矣。今此幸行時,宗廟·景慕宮告由祭,來三月初八日,遣大臣設行,而孝定殿·徽定殿告由祭,依前例一體設行,何如?傳曰,允。
又以禮曹言啓曰,問禮官齎去儀註,當爲磨鍊,取考己未·庚辰謄錄,則受勅處所,因特敎以崇政殿磨鍊矣。今番則何以爲之乎?敢稟。傳曰,明政殿爲之。
鄭基世,以兵曹言啓曰,今二月二十一日,武臣賓廳講書日次,而慶科增廣別試監試初試開場相値,不得爲之之意,敢啓。傳曰,知道。
又以都摠府言啓曰,副摠管任泰瑛,以文臣朔試射試官,訓鍊院晝仕出去之意,敢啓。傳曰,知道。
又以禁衛營言啓曰,本營軍色從事官金炳德,身病甚重,勢難察任,今姑改差,何如?傳曰,允。
平安監司洪鍾應疏曰,伏以臣猥以無似,濫叨重寄,辭不獲命,黽勉赴任,纔旬朔于玆矣。間嘗句勘者,不過尋常簿牒而已,則全省裏許,固未能領略萬一,而第其營府之財賦常詘,民生之杼柚俱空,百弊滋興,凋瘵日甚,公私取辦,便皆弩末,岌岌乎莫可奠庋,則列邑事勢,有可一隅反矣。臣受命以來,夙夜自勉者,惟仰藉寵靈,俯竭駑智,宣布西顧之聖化,對揚前席之特諭,使一方殿屎之氓,咸蘇於大聖人煦濡之澤,以爲塵刹報效之階,而乃其蝟瘼已入於膏肓,驢技莫售於牽補,終未免却顧自劃而止,則是不但孤負初心,竊自愧始昧量入,妄欲策勵而到耳。靜言循省,凜若臨谷,實不知官刺史爲榮,況値客使纔過,我价相續,一路力役,已十分困敝矣。匪意勅行,又將臨境,列站支需,洊玆責應,舊儲則擧已罄匱,嗣後區劃,未及充補,事湊跲迫,計乏容措,藉使精核足以理棼,幹識足以應猝者處之,尙此尺竿之難步,有非一葦之可抗,矧臣蹇拙鈍滯,其不堪擔夯大事,究竟頓㚄,理所必至者哉?與其尸素瘝壞,莫副委畀之重,曷若早自乞解,毋速僨事之誅,且臣有區區私義之不容不仰陳者,臣家之廻避彼人,乃同朝之所共悉也。凡係事大公役,輒不敢呈身冒進,而北使之來,道臣之送迎境內,自是成規,今若緣臣私情之難安,遂廢公法之應行,則臣心悚蹙,有不暇恤,其於國體之苟且,洵非細故,此尤臣不敢蹲仍之一諦也。玆敢悉暴衷懇,冒瀆嚴廬。伏乞聖慈,特垂鑑諒,仰稟東朝,亟遞臣方面之任,俾重務無闕,賤分獲安,千萬幸甚。臣無任云云。答曰,省疏具悉。道臣迎送,已多替行之例,卿其勿辭。
庚戌二月二十日巳時,上御熙政堂。進講入侍時,判府事朴晦壽,講官金左根,參贊官鄭基世,侍讀官宋謙洙,假注書李徹宰,記事官趙秉學·成載瑗,各持小學第四卷,以次進伏訖。上曰,史官分左右。上誦前受音一遍訖。上開卷。左根讀自節孝徐先生,止其可忽乎。釋義訖。上曰,以飮食男女爲切要者,何謂也?晦壽曰,飮食男女,人之大慾存,而朝夕相接,最切而易忽者也。愼則衛生,忽則生禍,所以古之聖賢,亦戒愼乎此矣。上曰,男女,何義也?晦壽曰,註亦云不邇聲色,卽此義也。上讀新受音十遍訖。上曰,文義以次陳之。左根曰,徐仲車之言,眞爲學之切要也。言善而行善,動靜云爲,思其所善,則爲君子矣。此豈勞己力費己財而得之哉?在乎誠意爲善而已。若於此章,深加玩味,必有益於聖學工夫矣。謙洙曰,心之所之,謂之志,志不先立,則心不堅固。孔子之志于學,是亦立志之一事也。伏願殿下,立志卓然,無所撓奪,一念典學,必以聖賢自期待,益臻高明之域,是臣區區之望也。上曰,參贊官讀之。基世讀一遍訖,奏曰,此章言節孝先生敎訓學者之言也。使諸生而修業進學,期臻君子之域,以榮辱善惡之別,君子小人之分,諄複懇摯,若是其切,其爲學之要,敎人之術,豈不美哉?至於君子小人之分,非但爲學者之訓戒,最爲人主之所當明鑑。君子小人之進退,實係國家之治亂,君子在朝,小人在野,而其國之不治,未之聞也。爲人主而別君子小人之分,亦豈有他道也哉?卽惟曰言行思三字而已。以此三者,擇其善否,則君子小人,不難辨矣。伏願於此等處,勿爲泛過,每加澄省焉。晦壽曰,參贊官以君子小人之別仰奏,臣亦當繼此仰奏矣。何等人,稱謂之君子乎?上曰,或以在位而言之,或以道德而言之。晦壽曰,然矣。禮記云成德之人,謂之君子,而必以君子二字稱之者,卽君於國子其民之意也。若其小人,則與君子相反,巧言令色,阿諛容悅,是小人情狀也。蓋君子小人之分,善惡而已,而君子小人進退之機,國家之治亂興亡係焉,此乃有國必然之理勢也。徐仲車卽實踐篤行之人,而與學徒諸生,其所平日講明於家塾者,必以君子小人,爲第一義者,何也?蓋爲士子,幼而學壯而行者,爲其致君澤民,而致澤之道,惟在進君子退小人,故明其所以爲君子小人之分,使之擇善而取焉。況人主,擇臣圖治也,其於君子小人用舍之道,尤不可一毫或忽也。此等處推類而深察焉。上曰,進君子之責,亦在於大臣矣。上曰,忠信不欺者,何謂也?謙洙曰,盡己之謂忠,以實之謂信。晦壽曰,儒臣以立志仰奏,而下章又有立心,志與心或有不同,而亦已領會其旨義乎?上曰,心者一身之主宰,志者心之所之也。晦壽曰,然矣。以體用言之,則心爲體而志爲用也。上掩卷。晦壽進前奏曰,連日風寒垂宜,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。向日滯候,快臻平復乎?上曰,滯氣尙未快勝矣。晦壽曰,地黃湯間有停止之命,而今有湯劑製入之命,伏未知近復進御乎?上曰,課日進御矣。晦壽曰,勅奇入來矣。藥房提調李憲球,以遠接使,行將非久辭朝,提擧之任,今姑許遞,何如?上曰,依爲之。出擧條上命史官就座,命大臣先退,仍命退,諸臣以次退出。
上在昌德宮。停常參·經筵。
自辰時至申時,灑雨下雨,測雨器水深三分。
嚴錫鼎啓曰,明日常參·經筵,取稟。傳曰,停。
又啓曰,來二十五日朝參日次矣,敢稟,傳曰,停。
傳于嚴錫鼎曰,大臣,備局堂上,引見。
傳于韓文爀曰,進講入侍。
傳于柳興吉曰,戶·禮換房。
吏曹口傳政事,以兪章煥爲坡州牧使。
有政。吏批,行判書趙冀永服制,參判金洙根進,參議曺雲承牌招不進。左副承旨韓文爀進。啓曰,判書趙冀永服制,參議曺雲承牌招不進,小臣獨政未安,何以爲之?敢稟。傳曰,仍爲之。以金輔鉉爲副修撰,尹行謨爲兵曹正郞,李景在爲陳賀兼謝恩使,徐憲淳爲副使,尹堉爲書狀官,館伴單趙斗淳,迎接都監堂上單徐憙淳,郞廳八單柳來駿·鄭文升·朴龜夏·玄弼濟·李象愼·韓圭錫·李章愚·閔種河,公事郞廳單張昌煥。
兵批,行判書李嘉愚進,參判宋持養入直,參議朴斆默病,參知宋廷和病,左承旨鄭基世進。以李亮淵爲同知,具載奭·金澤周·安塾爲五衛將,任泰瑛爲京畿中軍,吳一取爲平安中軍,權宗璘爲美錢僉使,同知單李慶國,大護軍洪應燮,副護軍成原默·李南瑞,副司果李基周,以上竝單付,前主簿柳榮萬,前守門將權時亨,及第沈安泰·趙溆·鄭鴻大,以上今加折衝加資事承傳。
吏批,再政。以李秉儀爲掌令,張仁遠爲副校理。
吏批,三政。以金德根爲掌樂正,直閣單金德根。
嚴錫鼎啓曰,卽者扈衛廳兵房軍官來言,本廳大將趙寅永,今已許副,摠察無人,印信來納,何以爲之?敢稟。傳曰,領議政爲之。
兵曹,扈衛大將鄭元容。
嚴錫鼎啓曰,行大司憲洪學淵,執義金翊鎭,掌令李廷憲·金輔鉉牌不進,持平權應夔·朴儀漢未署經,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義金翊鎭,掌令李廷憲,金輔鉉牌不進罷職傳旨,傳于嚴錫鼎曰,只推。
以吏曹參議曺雲承牌不進罷職傳旨,傳于柳興吉曰,只推。
柳興吉,以禮曹言啓曰,卽接全羅監司南秉哲移文,則以爲,玉果縣鄕校聖殿樑木朽傷,方營修葺,告由移還安祭香祝,自本曹啓稟下送云矣。玉果縣鄕校聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
又以禮曹言啓曰,今番受勅處所,明政殿爲之事,命下矣。自前明政殿受勅時,門路以敦化門爲之,今亦依此磨鍊之意,敢啓。傳曰,知道。
又以禮曹言啓曰,取考謄錄,則自前傳訃勅時,去結綵下馬宴,以茶禮磨鍊,亦以素膳措備矣。今此問禮官齎去儀註,依此磨鍊之意,敢啓。傳曰,知道。
又以奉常寺都提調·提調意啓曰,祭享所用春等中脯三百六十一貼三條,今二月二十一日畢造,而所入牛隻,爲三十六首矣。進上看品中脯二貼,依定式封進之意,敢啓。傳曰,知道。
又以奉常寺都提調·提調意啓曰,各陵園墓寒食祭享所用藥果煎造後,進上看品藥果二十立,依定式封進之意,敢啓。傳曰,知道。
又以成均館知館事意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成尹堉,典籍李漢永,俱爲差祭,直講金畯,二所封彌官進去,時無入直之員,以他郞官,姑爲代直,何如,傳曰,允。
領府事趙寅永箚曰,伏以親享新陵,哀慕克展,肇謁先寢,宸孝冞光,臣民攢祝,且慟且慶,此是我殿下御極初元之一大禮節,而臣適舊證越添,運動不得,旣闕班綴之陪參,又失路次之迎送,此可曰臣理臣道之有一分乎?聖度寬大,雖不致罰,臣情慙恨,歷日未已,至若臣私事極涉猥屑,而家廟不能拜新,父忌不能躬將,眞所謂生不如死也。仍伏念臣於昨冬,敢控兼銜之當辭,而辭未條陳,未蒙恩諒,徒紆寵諭,一倍悚慄,於焉之頃,歲籥倐改,春序過半,臣始可以更言私矣。臣本貞疾纏身,不齒恒人,所可自效者,卽不過步履間趨走,而年與時邁,以病爲隣,舊祟新苦,越見疊出,只一床玆間未冷屍耳。臣不敢以前所歷陳者,更事煩瀆,而雖以近狀言之,向則若藉挾扶,亦可蹩躠,而今也則未能,又有別證之沒奈何者,兩臂麻木,若非渠身物事,而左邊倍甚,自肩以下,居常牽引,莫之運用,腕掌浮高,時時刺痛,痛不可忍,醫言曰,或風或痰或火熱,而未能的執,淋洗付貼,靡不襍試,而于今多日,尙無變動。右邊則從以作祟,握管把匙,徒費病力,似非癃衰後牽臂之恒例,臥則左轉右側,辛苦萬狀,坐則前倒後頹,莫可自主,雖欲如向日之扶曳登筵,不可能也。且今先朝之御製,將就剞劂,實錄又宜編摩,則在臣追報之義,固當殫竭微誠,實狀若此,無計自力,敢將衷懇,冒瀆崇嚴。伏願聖明,仰稟東朝,先就臣所帶摠裁官之任,亟賜變通,而至於兼任中扈廳御廳,係是兩營也。廚院所管,又係御供,所重自別,不宜虛縻,竝賜遞解,以安私分,千萬幸甚。取進止。答曰,省箚具悉卿懇。愼節奉慮,先朝實錄,捨卿而伊誰?摠裁,別無步履之勞,坐而摠裁而已,廚院則三提調分當職事,何煩何劇?兩營俱以軍務爲言,則扈衛大將之任,今姑許副,卿其安心將攝。仍傳于柳興吉曰,此批答,遣史官傳諭。
庚戌二月二十一日辰時,上御熙政堂。大王大妃殿垂簾,大臣·備局堂上引見入侍時,右副承旨嚴錫鼎,假注書李徹宰,事變假注書卓章昊,記事官趙秉學·成載瑗,領議政鄭元容,行議政府左參贊金左根,行大提學趙斗淳,行兵曹判書李嘉愚,禮曹判書成遂默,行大護軍金鼎集,刑曹判書李景在,同知中樞府事洪鍾英,行護軍柳相弼·徐相五,行訓鍊院都正李景純,校理宋謙洙以次進伏訖。上曰,史官分左右。元容進前奏曰,昨日之雨,卽農家之瑞也。惜乾之餘,尙此霡霂,甚爲喜矣。聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。大王大妃殿曰,近旱之餘,沾潤可喜,且連日雨勢霏灑,不爲破塊,爲農候亦幸矣。元容曰,然矣。耕播可無愆矣。元容曰,近以未聞燕信爲鬱,昨見留館使臣狀啓,勅行將出來矣。我國事力,雖甚憂悶,事面則誠穩當矣。大王大妃殿曰,勅行若不出來,則在我國雖幸省弊,事面豈得當乎?今則來期似在不遠,惟當預備支需,善爲經過則爲幸也。元容曰,見節使私書,則新皇帝春秋,爲二十歲,聖節六月初九日,而年號爲咸豐矣。自皇子時,仁厚得民心,故京師晏如云矣。壼位雖虛,而嘉慶如貴妃,道光太貴妃,攝理六宮事,而外則漢大臣潘世恩·卓秉恬滿大臣穆彰阿·文慶,俱以耆舊,頗倚重云矣。大行皇帝廟號,卽宣宗,山陵今明年年運不利,梓宮奉安饗殿,待壬子年,爲完襄事云矣。大王大妃殿曰,以其年運不利之故,待至三年耶?元容曰,傳說云然矣。大王大妃殿曰,次對爲之。元容曰,卽見冬至使別先來狀啓,則前月三十日,已爲派勅矣。起程日子,姑未探知云,而考見已例,則傳訃與登極勅,派定後起程,不至遲淹,儐使禮官之行,使之從近啓程,行上護軍趙斗淳,館伴差下,迎接都監堂郞,令政院,政官牌招開政差出,何如?上曰,依爲之。出擧條元容曰,沿邑禁辟之道,撥路迅速之擧,昨冬屢煩朝令,嚴飭其操察之節矣。今番固當恪遵,何待更行知會,而亦不無稍久乍懈之慮,更當申先甲之令,而支勅諸具,則前度屬耳,館宇及舖陳等事,昨冬已以善護精儲,勿致有改葺與新備之意,筵奏行會,今番之所當措辦者,不過飯供各種與贈給等物也。然而外具則務從精潔,冗費則竝加省刪,此惟在於守令之隨事綜理,誠心奉行之何如,當自籌司,探察勤慢,以爲隨現論勘之地,而先以此意,申飭於京畿·兩西道臣及松營·灣府,何如?上曰,依爲之。出擧條元容曰,關西道帥臣,俱以私義,無以作灣上迎送之行。在前如此之時,曾有中軍陞資替行節度之例,蓋爲曲軫遞代迎送之弊而然也。事面雖甚苟艱,繁弊宜先省祛,本道中軍,情勢亦同云,改差,其代以亞將中各別擇擬,使之給馬下送,畿伯昨冬已有代行之例,京畿中軍,亦改差,許用履歷,一體以武嘉善中擇差,以爲擧行之地,何如?上曰,依爲之。出擧條元容曰,皇太后傳訃順付之行,皇帝傳訃之勅,似當先後入京矣。兩進香使,若同時離發,則行事自多掣礙,列邑尤當添弊,順付進香使,則待節使還渡江後,擇日先發,大行皇帝進香使,依例於勅使頒勅翌日發行,似爲便宜,此意預爲分付,何如?大王大妃殿曰,依爲之。出擧條元容曰,新皇帝登極詔勅使行,今將臨頒矣。宜有專介陳賀之使,而兩詔兼付,亦宜有謝恩之擧,依庚辰例,使號以陳賀兼謝恩使爲稱。今日政差出,以爲治裝等待,擇日啓程之地,何如?上曰,依爲之。出擧條元容曰,前秋以來,冠蓋相望於道,彼使我价,將至今冬,殆無虛月,誠近古所初有也,眞可謂疲於奔命,力不暇給矣。其策應供億,皆民力所出也,勅使支待,固當備例無減,而至於我國使星,若非十分節省,到底簡便,則民邑受弊,不知至於何境,雖隨行應從之人,比常時除減,以略少爲主,至於飯供等事,勿責以廚傳常例,惟以儉薄簡略爲務,則是可爲紓一分力,收一分效者也。此意先爲申飭於各使臣行中,而亦預爲關飭於三道道臣,約束主竝站各邑,無至違令抵罪之地,亦令松營灣府,一體知悉,何如?大王大妃殿曰,支勅之節,固當靡不容極,而我國使星,則省弊與否在我,當此使行絡繹之時,廚傳之弊,爲先十分簡略,使主竝站靡費之弊,有減省之效,則豈不有益於民邑乎?以勅具言之,經勅屬耳,或有仍用者,或有新備者。以贈給物種言之,昨冬及向筵,已屢屢下敎,而今番亦極精備,俾無一毫未盡之意,申飭於戶曹及諸道道臣,可也。出擧條元容曰,卽見節使所報,則皇太后傳訃順付時,譯官輩需用銀,爲三千三百兩云,而此是彼地所稱貸者也。其所報償,不容淹拕,無論銀貨與價錢,依已例量宜措備以置,待節使還渡時,區處以給之意,分付道臣處,何如?上曰,依爲之。出擧條元容曰,凡有移咨與回咨,例定禁軍,騎撥馬送灣府矣。此亦貽弊不少,且當灣撥絡續之時,付送公文於回撥,亦似無淹滯之慮,近間則以此擧行之意,分付該院,似好矣。大王大妃殿曰,如是則好矣。依爲之。出擧條元容曰,冬至使狀啓,皇太后前三起方物,有發回之擧,而仍爲受來,終欠事面,且考乾隆丁酉,道光庚子已例,則亦有方物還給之事,而以不得奉承之意,別成咨文,付送於進香使矣。今番之還給物種,仍令留置於灣府,待進香使入去,照數齎傳,呈納禮部,咨文具由撰出,一體付送事,竝爲分付,何如?上曰,依爲之。出擧條大王大妃殿曰,方物雖爲還給,何可遽然受來乎?今番則不爲呈咨還納乎?元容曰,聞齎來云矣。大王大妃殿曰,丁庚已例,則還呈之後,竟得受留乎?元容曰,聞然云矣。元容曰,卽見松都留守洪耆爕報辭,則以勅需之無路措備,請劃穀三千石矣。前冬支用之需,旣請貸餉穀,則今番之又請區劃,其勢似然,以餉穀中二千石,又爲貸下,以曾前劃付之錢,次次排年準報,無至於元摠見減之意,竝爲嚴飭,何如?上曰,依爲之。出擧條元容曰,卽見平安監司洪鍾應報狀,則備陳義州管稅廳凋弊之狀,請依丙寅公錢十萬兩許貸之例,貸下某樣錢十萬兩矣。使行公用之該廳擔當,近例卽然,而東貸西移,艱辛支過之餘,昨今年節使及別使之行,周歲之間,爲七次,雖使廳用有敷之時,不意猝辦,若是稠疊,則其勢誠不能支經,而況乏儲窘匱之餘乎?旣當近古創有之擧,則果難謬守常例,不思通變,而見今中外舂欌俱竭,無處推移,本道有年例倭單蔘價錢四萬五千兩,近因蔘稅錢之給代,而本錢爲度支經用矣。今明兩年蔘稅錢十萬兩,特爲許貸,以爲入用之地,單蔘價,依舊例以關西錢出給倭學廳,而所貸蔘錢,限十年排納之意,分付該道及該曹,何如?大王大妃殿曰,依爲之。出擧條元容曰,頃因寧越府使朴宗休疏請,本府流戶逋之可捧與難捧,軍丁之移來與還送,令道臣斟量事勢,具意見修啓之意,筵奏行會矣。卽見江原監司李謙在狀啓,則以爲,該府土瘠民窳。荐經大無,以致還逋伍闕,而餘存之民,亦是近止之類,可捧與難捧,勒加虛名區別,則其勢必侵餘戶,與其穀與民俱失,不若減穀而存民,流戶逋三千九百九十六石零,陳棄穀一千四百四十一石,特許永減,吏奴逋一千九百六十石零,待秋準充,至若軍額,移來還送,非但已例,亦係變通而畿甸·湖西,爲一百五十六石,襄陽等邑移來,爲四十七石,他道移來者,若蒙還送之典,則外此闕額,量宜分送,亦令該府,査丁代疤,期有蘇捄之效事,竝請令廟堂稟旨分付矣。本邑還逋,卽由於歉歲流戶之未捧,而課歲添耗,愈久愈多,到今矯捄之方,惟有準捧與永蕩兩條而已,以捧則其勢末由,以蕩則其道難繼,然而本倅旣陳疏矣。本道又行査矣。質言其指徵無處之狀,則其在寧失之義,有難强令督捧,流戶逋三千九百餘石,姑令以未捧懸錄,待年豐次次收捧,軍丁虛額,自管內可以權減者,自當量宜措處,而至於京司案付之他道及隣邑移來者,雖請還送,然當初湖西之瑞山等邑,京畿之麻田等邑,本道之歙谷等邑,弊到劇處,有此不得已移屬之擧,則今之還送,眞是移疾,均視之下,有難遽議,禁御兩營及兵曹所屬軍保上項移來秩,限十年權停,收布之役,自本道另究給代之方,以待蘇醒後復舊,陳腐穀一千四百石零,向來以文簿中減錄之意,已爲稟處,此則旣許其蕩減矣。又爲煩請者,大是不審,且糴穀法意,何等嚴重,而道臣旣按査之後,始逋及掩逋守令,一不査論,至於所犯吏奴之勘罪,一不槪及者,豈有如許事體,該道臣從重推考,何如?大王大妃殿曰,依爲之。民逋旣云無處可捧,則虛簿之留在,有何益乎?且越州奉陵寢之邑也。與他自別,其在曲念民情之意。流戶逋穀,特爲蕩減,可也。出擧條仍敎曰,陳腐穀旣爲蕩減,則今又請蕩者,何也?元容曰,行會時,以文簿中減錄爲說,而不爲直書蕩減二字,故似泛看而有是請也。元容曰,卽見義州府尹李裕元所報,則今番支勅時各項所需,擧多稱貸,措劃實無其方,補勅穀一千石,依已例請卽劃下矣。以一府之力,支七站之需,磨勘則不由上營,區處則輒許公貨,古例新式,擧皆如此,今亦依甲乙兩年已例,以補勅穀一千石,特爲劃下,何如?上曰,依爲之。出擧條元容曰,卽見京畿前水使金相宇狀啓,則以爲,本營武士己酉秋等都試,間當支勅,未及開場,而見今東作在邇,民務方殷,待秋等合設事,請令廟堂稟旨分付矣。本營都試,旣是秋等,則待秋設行,亦爲方便,依狀請施行,何如?上曰,依爲之。出擧條元容曰,卽見京畿監司金箕晚所奏,則以爲,楊州逋還折米一萬一千七百餘石內,四千三百餘石,曾於庚子,特蒙蕩減,其餘十一年排捧,今當準捧之限,而舊逋未了,新逋又多,所逋還錢二萬四千三百餘兩,指徵無處,更限十二年退排事,請令廟堂稟處,而有從長稟處之命矣。排年準充,雖趁定期,一邊生逋,又復如前,則烏在其當初捄弊之意,而今番假使爲曲施,限滿之後,安知不生逋請排,又如今日之爲乎?然則上而有竭慢之歎,下而無懲創之擧,嚴防督捧,在法固然,而第溯考生逋之源,則或因公用之先排而未償,或因支需之姑貸而換錄,東牽西補,歲加年增,最久者則徒成虛錄之簿,此果與倉穀之偸竊與幻弄者,不無間焉。本倅之言,道臣之論,俱以爲若不及今拔本而塞源,則愈久愈積,轉無矯捄之策云,除耗排捧,極涉苟且,而旣難一時督捧,則無寧依舊例定新限,以爲目下紓力之道,依請施行,以示軫念維揚之意,恐好矣。上曰,依爲之。楊州,奉各陵寢之邑也。其所軫念,異於他邑,所逋還錢中三分一,特爲蕩減,可也。出擧條元容曰,卽見畿伯所奏,則以東七陵香祀廳修改物力,請劃下一萬兩錢,而有令廟堂稟處之命矣。各陵所閣廳修葺時,戶曹輸送材瓦,畿營責立匠募,卽事例爲然,而道臣之別請財力,實甚未安,然諸處工役浩多,而畿營連經巨役之餘,事力果無以策應,不可不例外別劃,以爲及時完役之地。且材瓦輸運時,戶曹只爲擧行於部字內,故皆積置於中路云矣。前或有輸致役所之例,今亦以直爲輸送於役處之意,分付戶曹,匠募等物力,以戶曹別置錢中五千兩,特爲劃下,以爲趁卽始役之地,何如?上曰,依爲之。出擧條大王大妃殿曰,凡工役,若不趁卽告完,則易至於因循延拖矣。今旣以材瓦輸運之役,專委於戶曹,匠募財力,又別爲劃下,則當卽爲始役,期於從近完竣爲好,此意申飭於地方官,可也。元容曰,臣向聞畿伯及地方官言,則如有材力,則可卽始役云,今則旣別劃以給矣。東陵香祀廳修葺之役,孰不爲之殫誠乎?當以筵敎,又加申飭,而似得從近告完矣。元容曰,卽見畿伯所奏,則以交河·仁川城餉米一千石,依楊州已例,移送海西事仰請,而有令廟堂稟處之命矣。城餉轉輸之弊,畿內十四邑之通患也,旣有山城,則餉不可廢,故雖知爲弊,而無術可捄者也。第此兩邑民情,其所稱冤,各有可據。交河則本爲千石,以其戶小之故,以折半捧留,折半上城之意,前有廟飭,而近因本廳事勢,或有竝上之時。仁川則本爲五百石,年前自他邑移來者,添得四百石,此所以道臣之斟量商度,至有折半移送海西之請矣。城餉之散送他道,有違緩急可需之道,不可以楊州收逋時事,比而爲例。臣意則兩邑所在餉穀,各依本例,折半則使之上城,折半則邑留,而耗條代錢上送,在兩邑快得紓力,在摠營無至減摠,以此定式永遵之意,分付該廳該道,何如?大王大妃殿曰,依爲之。出擧條仍敎曰,城餉輸上北漢乎?元容曰,然矣。畿邑之城餉,分納於北漢及彰義門外平倉,冬納春受,其弊不止於轉輸之勞而已。所管十四邑之民,常願通變,而有城則不可無餉,故雖憫其爲弊,而實無可捄之道矣。元容曰,今番一二所禁亂官,有面飭事,使之進來,而一員則終不來現,未知實故之何如,而朝體所關,豈容如是無憚乎?雖卽別定分遣,而失待之該官員,不可以事過而無警,當該禁府都事,捧現告,令該府拿問處之,何如?上曰,依爲之。出擧條大王大妃殿曰,大臣之所進來,何可不卽待乎?未知因何事故而然云耶?元容曰,未詳而似應有實故故然矣。然而失待之罪,不可不警責矣。禁亂官則以上經歷一都事,別定以送矣。大王大妃殿命大臣就座。錫鼎曰,諸宰奏事。斗淳曰,義州府京別武士中單出身人之乾川權管,堂上出身人之白馬別將,許令該府取才啓差事,因廟堂稟覆,已蒙允下矣。該府以邊上重鎭,朝家慰撫激勸之政至矣,而第出身則年增歲添,加資則階艱梯乏,依本道東林·壬海例,每於乾川權管取才時,優等則望差,沒技則許令加資,以爲應試於白馬別將試取之時,則其於重戎政奬勸武技之擧,似合兩宜,令廟堂稟處,恐未知若何?大王大妃殿曰,大臣之意,何如?元容曰,乾川馬城之分屬於堂上及出身,果爲慰悅邊州武士之政矣。前道伯之沒技請資之奏,爲開進身之路,而奬勸之意亦寓焉,依他道例許施,恐好矣。大王大妃殿曰,大臣之意亦如此,依爲之。出擧條錫鼎曰,玉堂所懷奏之。謙洙曰,臣以菲才蔑學,猥參經幄之列,屢登筵席,獲參講對,榮寵已極,而區區一念,惟在勤聖學一事,敢此仰達矣。聖學之要,在於求放心,求放心之要,在於誠其意,古昔聖王,惟日孜孜,典學終始,故罔覺厥德之修,此正懿君哲辟之所當鑑法者也。今殿下逐日開講,無或間斷,臣誠欽仰萬萬。夫正心修身齊家治國之本,具載於小學一書,爲政出治擧直錯枉之道,不外乎通鑑一部,苟於此深究玩索,體之於身,則歷代興替之機,賢愚誠僞之分,自當瞭然於心中,如示諸掌上,夫然後以講以對,不恥下問,則緝熙之工,日就於廣大之域矣。從古爲學者,未有力不足者,所謂力者,非筋力之謂,卽誠力之謂也。伏願殿下,奮發惕勵,溫故知新,勿以力不足而自劃,則誠意正心之本,亶在於是,念哉念哉。上曰,所陳甚好,當體念矣。出擧條大王大妃殿謂主上曰,玉堂之言好矣。主上每以體念爲答,果有體行之效,而不歸於空言而止乎?近日大臣陳勉,講官及諸臣奏語,無非好言,而若泛聽而例視,只以好言爲答,若不誠心好之,實心行之,則有何聽言之效乎?每以誠實爲心,行其所言,是予深望也。上曰,謹當如是矣。錫鼎曰,今日賓對,兩司無一人進參,事甚未安。違牌諸臺,竝推考,何如?上曰,推考,可也。出擧條上命大臣先退,又命史官就座,仍命退,諸臣以次退出。
庚戌二月二十一日午時,上御熙政堂。進講入侍時,講官李嘉愚,參贊官韓文爀,檢討官姜冕奎,假注書李承游,記事官趙秉學·成載瑗,各持小學第四卷,以次進伏訖。上曰,史官分左右。上誦前受音一遍訖。上開卷。嘉愚讀自古靈陳先生,止必咨稟於家長,釋義訖。上曰,此篇不過八九行,無乃太短乎?嘉愚曰,聖學將進,不在於書行之多數,專在於講讀之勤孜而已。上曰,然矣。上曰,陳先生何時人也?嘉愚曰,宋之賢人也。上讀新受音十一遍訖。上曰,文義以次陳之。嘉愚曰,陳襄敎民,務以禮義化俗,深得三代之遺法,爲治之術,可謂要矣。然則生民休戚,豈不專係於字牧之賢否乎?伏願於此,留神省察焉。上曰,隣保,何謂也?嘉愚曰,隣卽隣比也,保卽保伍也。隣保相助,則民俗之厚,可知矣。豈不美哉?冕奎曰,爲人父母,止於義慈,爲人子止於孝,卽敎民正俗之要道,故陳襄之治邑,必先斯數者,而朱子特編於嘉言之中矣。伏願深加澄省焉。上曰,鄕閭有禮,何義也?冕奎曰,鄕閭有禮之禮字,是朱子鄕射禮鄕飮酒禮之類也。文爀曰,講官備陳無餘,無容更達矣。上命史官就座,仍命〈退〉,諸臣以次退出。
上在昌德宮。停常參·經筵。
嚴錫鼎,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
嚴錫鼎啓曰,合辭〈許〉久闕啓,事甚未安。除在外未署經差祭外,未肅拜·呈告人員,竝卽牌招,何如?傳曰,允。
柳興吉啓曰,明日孝定殿寒食祭親祭齋戒,再明日寧陵忌辰祭正日相値,視事頉稟之意,敢啓。傳曰,知道。
金鍏啓曰,右承旨趙秉夔,今日不爲仕進,卽爲牌招,何如?傳曰,允。
傳于柳興吉曰,進講入侍。
備忘記,忠淸水使李倫敍下直,長弓一張,長箭一部,片箭一部,筒兒一箇賜給。
以忠淸監司趙得林狀啓,連山縣民家失火事,傳于柳興吉曰,當此農節,民家失火,若是夥多,聞甚驚慘。元恤典外別加顧助,卽速結構奠接,俾無一民失所之弊事,廟堂措辭分付。
嚴錫鼎啓曰,卽者漢城府官員來言,山訟擊錚,當爲回啓,而判尹金興根在外,次堂例不得擧行云,何以爲之?敢稟。傳曰,次堂擧行。
兵曹,以許棨爲御營中軍。
嚴錫鼎啓曰,行大司憲洪學淵,執義金翊鎭牌不進,掌令李廷憲,持平權應夔·朴儀漢差祭,掌令李秉儀在外,監察茶時之意,敢啓。傳曰,知道。
以大司諫任百秀,獻納洪鍾雲,執義金翊鎭牌不進罷職傳旨,傳于嚴錫鼎曰,只推。
以右承旨趙秉夔牌不進罷職傳旨,傳于金鍏曰,只推。
兵曹口傳政事,副司果單金羽休·洪敬燮。
柳興吉,以弘文館言啓曰,新除授副修撰金輔鉉,卽爲牌招察任,何如?傳曰,允。
又以弘文館言啓曰,新除授副校理張仁遠,時在慶尙道仁同地,經筵入番事緊,請斯速乘馹上來事,下諭。傳曰,許遞,前望單子入之。
玉堂前望單子入之,副校理朴浚愚落點。
嚴錫鼎,以兵曹言啓曰,文臣兼宣傳官李承益·姜冕奎,俱以病難供職,呈狀乞遞,竝改差,何如?傳曰,允。
義禁府啓目,義禁府都事權鍾健原情云云。傳旨內辭緣,泛稱遲晚,刑推得情,何如?判付啓,除刑推議處爲良如敎。
庚戌二月二十二日辰時,上御熙政堂。進講入侍時,講官趙斗淳,參贊官金鍏,侍讀官許傳,假注書李徹宰,記事官趙秉學·成載瑗,各持小學第四卷,以次進伏訖。上曰,史官分左右。上誦前受音一遍訖。上開卷。斗淳讀自凡子受父母之命,止亦不安矣。釋義訖。上讀新受音十一遍訖。上曰,文義以次陳之。斗淳曰,此章別無敷演仰奏者,而凡爲人子者,雖於飮食營辦之時,務盡誠意,使父母,不知其勉强勞苦,此所謂養志者也。故孟子曰,事親若曾子者可也。伏願殿下,於此等處,深留聖衷焉。上曰,侍讀官讀之。傳讀一遍訖,奏曰,大害,謂大害於義理也。曲從,謂委曲宛轉而從之也。事或有不至於大害義理,則委曲宛轉而從之可也。然若有害於義理者,而不白是非,直從而行之,則是陷親於不義也。故曰當不義,則子不可以不爭於父,臣不可以不爭於君。伏願體念焉。鍏曰,講官已備盡仰奏,臣無容更達矣。上曰,講官之年,幾何?斗淳曰,五十五矣。上掩卷,命史官就座,仍命退,諸臣以次退出。
上在昌德宮。停常參·經筵。
傳于柳興吉曰,禮房承旨,馳詣宗廟·永寧殿·永禧殿·徽定殿·景慕宮,奉審摘奸,仍詣受香諸處,奉審摘奸以來。
韓文爀啓曰,大司諫任百秀,旣入闕中,不爲肅謝,直爲出去,事甚未安。推考,何如?傳曰,允。
傳于韓文爀曰,進講入侍。
傳于柳興吉曰,明日晝茶禮,當自內親行矣。該房知悉。
大王大妃殿傳于柳興吉曰,我國使行之簡率減供事,日昨筵中,已諭於大臣所奏之批敎,而像想西路事勢,甚爲茫蒼,罔知攸計,此時奉使者,亦當念及於民邑,先自儐使行中所率人員,以簡便爲主,雖支供等節,十分操飭,則主竝站守令凡事,亦不得不隨以省略,使行則以此意移關於道臣,道臣則團束於列邑,浮文與冗費,一切省減,至於今冬使行,而一例遵行之意,廟堂行會嚴飭,可也。
以京畿監司金箕晚狀啓,楊根郡民家失火事,傳于嚴錫鼎曰,當此農節,民家失火,若是夥多,聞甚驚慘。元恤典外別加顧助,卽速結構奠接之意,廟堂措辭分付。
柳興吉,以弘文館言啓曰,校理宋謙洙·許傳差祭,副校理洪祐健試所進,朴浚愚在外,上番闕直,事甚未安。應敎趙遠永,副應敎兪錫煥,竝卽牌招,以爲推移入直之地,何如?傳曰,允。
以應敎趙遠永,副應敎兪錫煥牌不進罷職傳旨,傳于柳興吉曰,只推。
鄭基世,以禁衛營言啓曰,本營騎士別將蔡學永,身病猝重,勢難察任,改差,何如?傳曰,允。
刑曹啓目,京囚李弼文獄事,始也結縛,終焉踢溺,不得泅出,仍卽致斃,獄情到此,無容更議,加訊得情,何如?判付。啓,依允。
庚戌二月二十三日巳時,上御熙政堂。進講入侍時,講官李若愚,參贊官韓文爀,檢討官李承益,記事官任應準·趙秉學·成載瑗,各持小學第四卷,以次進伏訖。上曰,史官分左右。上誦前受音一遍訖。上開卷。若愚讀自羅仲素,止漸知禮義,釋義訖。上曰,聞而善之,何謂也?文爀曰,了翁聞上文羅氏之言,稱善之也。上曰,當始於見其有不是處,何謂也?承益曰,子之事父,臣之事君,當盡在吾之道而已。不非其君父,凡臣子之有許多僭猥事,每自見其不是處來耳。上讀新受音十遍訖曰,文義以次奏之。若愚曰,程伊川制爲祭祀之禮,以爲追遠報本之義。大抵人情,雖厚於親在時奉養之節,而至於追慕先代,虔行祭祀,以盡追報之義,則易於泛忽而淺薄,旣制儀式以行,而仍爲勉勵一世之訓,雖在凡人之家,猶當如此,而況於君國之位,奉承宗祧之重,其義甚大,其禮不輕,尤宜致敬盡禮,不容少忽。伏望於斯而深究永念,以懋聖德,以重邦禮焉。承益曰,講官已爲敷奏,臣無容更達,而第冬至祭始祖,立春祭先祖,季秋祭禰者,有深遠之義,以天道言之,則冬至陽生之候,如己之有始祖,故必以冬至祭始祖,立春物生之理,如己之有先祖,故必以立春祭先祖,季秋物成之功,如己之有禰,故必以季秋祭禰,此實出於報本也。然報本之道,亦莫大於繼志述事,今殿下膺受丕基,纘承大統,若修明乎祖宗德業,弘光乎祖宗功烈,其爲報本,豈獨止於冬至祭始祖之義而已哉?是故古人曰,欲法堯·舜,當法祖宗,每於此等處深留聖念焉。文爀曰,講官儒臣,備陳無餘,臣不容更奏矣。上曰,底豫,何謂也?文爀曰,底,致也,豫,悅樂也。舜以不順於父母爲憂,積誠感悟,至於不格奸而悅豫之地矣。蓋羅·陳兩氏之此言,卽是發前未發,而實爲萬世不易之正論也。上曰,委之庸醫,何謂也?若愚曰,委之,任置也,庸醫,凡常之醫也。上命史官就座,仍命退,諸臣以次退出。
上在昌德宮。停常參·經筵。
寒食祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
柳興吉啓曰,明日常參·經筵,取稟。傳曰,停。
傳于鄭基世曰,進講入侍。
以忠淸監司趙得林狀啓,沃川郡民家失火事,傳于柳興吉曰,當此農節,民家失火,若是夥多,極爲驚慘。元恤典外別加顧助,卽速結構奠接,俾無一民失所棲遑之弊事,廟堂措辭關飭。
柳興吉,以弘文館言啓曰,上番闕直,事甚未安。應敎趙遠永,副應敎兪錫煥,旣有只推之命,與校理宋謙洙·許傳,竝卽牌招,以爲推移入直之地,何如?傳曰,允。
以應敎趙遠永,副應敎兪錫煥,校理宋謙洙牌不進罷職傳旨,傳于柳興吉曰,只推。
孝定殿寒食祭親行敎是時,亞獻官行判府事朴晦壽,終獻官永明尉洪顯周,贊禮禮曹判書成遂默,典祀官奉常正白宗杰,執禮執義金翊鎭,執尊副司果申泰運,大祝副司果金炳德,祝史副司果洪秉壽,齋郞修撰李承益,盥洗位禮曹正郞吉鎭五,兵曹正郞李冀禎,爵洗位宗簿主簿宣聞周,典籍李仁東,亞終獻盥洗位兵曹佐郞白文振,贊者引儀玄鈺,兼引儀李羲豐,謁者假引儀李相璡·李宗赫,贊引引儀朴齊崧·權鳳夏,祭監監察申萬求·李濟商。
庚戌二月二十四日子時,上詣孝定殿。寒食祭親行入侍時,行都承旨金鍏,左承旨鄭基世,右承旨趙秉夔,左副承旨韓文爀,右副承旨嚴錫鼎,同副承旨柳興吉,記事官任應準,假注書李徹宰,記事官趙秉學·成載瑗,提學金左根,原任直閣李景在·金始淵,檢校直閣趙然興,直閣金德根,原任待敎趙斗淳·金洙根,檢校待敎李㘾·洪淳穆,原任待敎金炳德,檢校待敎金輔鉉,待敎李秉文以次侍立。時至,通禮跪啓請出次。上具衰服出齋殿,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前,三上香。引儀唱執爵獻爵,上獻爵訖,降復位。亞獻官行判府事朴晦壽,終獻官永明尉洪顯周,以次獻爵訖。引儀唱俯伏哭,上俯伏哭。引儀唱止哭興四拜,上止哭興四拜。贊禮導殿下,詣望燎位。贊禮跪啓禮畢,仍導殿下還齋殿,諸臣以次退出。
庚戌二月二十四日辰時,上御熙政堂。進講入侍時,講官金左根,參贊官鄭基世,檢討官李承益,假注書李徹宰,記事官趙秉學·成載瑗,各持小學第四卷,以次進伏訖。上曰,史官分左右。上誦前受音一遍訖。上開卷。左根讀自司馬溫公曰冠者,止斯其美矣。釋義訖。上讀新受音十遍訖。上曰,文義以次陳之。左根曰,孝悌忠順,皆成人之事也,溫公之言,非謂冠者始有四責,蓋未冠之時,少有未盡於四者,人得以見恕於童穉之意也。古禮三加之篇曰,棄爾幼志,順爾成德者,可見其冠而後責備之義也。冠人之禮,豈可少忽也哉?承益曰,此篇旨義,別無更陳,而孝經者,曾子之書也,論語者,孔聖之書也。漢明帝不過一中主,而崇用文學,則期門·羽林,能通孝經章句,宋臣趙普,不過一相臣,而能以論語,佐治太平,今若尙禮義敦風化,出治行政,必以孝經·論語爲法,則彼漢主宋臣,亦何足數哉?伏願深留聖意焉,基世曰,冠者成人之始也。旣冠之後,將責以成人之道,而以爲人子,爲人弟,爲人臣,爲人少者之事戒之,卽孝悌忠順之謂也。此皆士庶人當行之道,故爲人君亦有其道,卽大學之所謂止於仁者是也。人君若以仁爲政,則上行下效,自底於天下歸仁之美矣。伏願於此等處,亦留聖衷焉。上掩卷,命史官就座,仍命退,諸臣以次退出。
庚戌二月二十四日午時,上詣孝定殿。晝茶禮親行入侍時,行都承旨金鍏,左承旨鄭基世,右承旨趙秉夔,左副承旨韓文爀,右副承旨嚴錫鼎,同副承旨柳興吉,記事官任應準,假注書李徹宰,記事官趙秉學·成載瑗,提學金左根,原任直閣李景在·徐有薰,檢校直閣鄭㝡朝,直閣金德根,檢校待敎金輔鉉,待敎李秉文以次侍立。時,通禮跪啓請出次,上具衰服,出齋殿,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上獻爵訖,降復位。引儀唱俯伏哭,上俯伏哭。引儀唱止哭興四拜,上止哭興四拜,引儀唱左通禮導殿下還齋殿,上出魂殿門,入齋殿門,諸臣以次退出。
上在昌德宮。停常參·經筵。
藥房提調尹定鉉,副提調金鍏啓曰,伏未審日間,聖體,若何?寢睡水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
鄭基世,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
柳興吉啓曰,明日常參·經筵,取稟。傳曰,停。
嚴錫鼎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于嚴錫鼎曰,進講入侍。
鄭基世啓曰,假注書李徹宰,身病猝重,勢難察任,今姑改差,何如?傳曰,允。
李徹宰改差,代以金學初爲假注書。
嚴錫鼎啓曰,行大司憲洪學淵,執義金翊鎭,掌令李廷憲牌不進,李秉儀在外,持平權應夔·朴儀漢未署經,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義金翊鎭,掌令李廷憲牌不進罷職傳旨,傳于嚴錫鼎曰,只推。
以江原監司李謙在狀啓,蔚珍縣民家失火事,傳于柳興吉曰,當此農節,民家失火,極爲驚慘。元恤典外別加顧助,結構奠接之方,廟堂措辭分付。
柳興吉,以戶曹言啓曰,各道年終錢穀御覽會計,每於翌年二月二十五日,啓請受出,自是定式,而咸鏡道道內各邑糴簿,或有紊錯,往復釐正,自致愆期,趁限修上,萬無其路之意,文移臣曹,御覽會計,待其會案來到,修正以入之意,敢啓。傳曰,知道。
又以弘文館言啓曰,新除授副校理朴浚愚,時在忠淸道陰城地,經筵入番事緊,請斯速乘馹上來事,下諭。傳曰,依啓。
嚴錫鼎,以訓鍊都監言啓曰,本局把摠尹喜秀,身病猝重,勢難察任,改差,何如?傳曰,允。
義禁府啓目粘連,向前權鍾健亦,進來旣因職掌,失待有關事體,不可以適會實病,全然參恕,以此照律,何如?判付。啓,依允。
戶曹參判洪羲錫疏曰,伏以臣猥膺專對之命,行將出疆矣。臣之父母墳山,在於京畿楊州地,今當遠離,涉暑將還,眷言松楸,益不勝雨露之感,玆敢不避猥屑,仰瀆崇嚴。伏乞聖慈,特推孝理之仁,俾許往來之暇,千萬幸甚。臣無任云云。答曰,省疏具悉。卿其往省焉。
大司成李源命疏曰,伏以臣空疎懵陋,百不猶人,斗筲椳闑,一無適用,幸逢三聖朝盛際,蚤通仕籍,驟躋緋玉,恩造若偏,報答無術,夙宵媿懼,靡所容措,祗合投處冗散,保拙守分,榮塗華貫,夢想不到,千萬不自意,國子特點,遽及於臣身,臣奉旨屛息,歷日駭惶,誠不知所處也。夫是職也,援古以論,則虞司徒·周樂正是已,而固尙矣。洪惟我朝,最重學校之政,陵莪麓楛,作育人才,冬詩夏禮,敦尙文敎,以經訓肄業,則倣東京辟雍之制,以詞藻試藝,則取唐室博士之規,其培養成就之方,專委於師儒之長。昔在祖宗盛時,如尹倬之士望,金湜之經術,金安國之鑑識,方可謂不媿其職,雖自世級之寢降,人不逮古,官隨而輕,若其遴簡之嚴,固非漫司之比。顧今化理維新,崇儒術淸官方,卽一初淬礪之會也。政宜妙揀才俊,俾居首善之地,歷數廷紳,亦多宿望之彦,而乃以如臣者流,苟然冒充,與彼濟濟靑衿,揖讓周旋於黌堂璧水之間,在臣身非不榮耀,其於物議之駭惑,士林之嗤點,何哉?臣少不篤業,學未通方,儷花鬪葉,縱非所尙,而雕蟲鏤氷,終歸蔑用,又犯古人不幸之戒,早抛功令之技,竝與鉛槧尋摘之工,而付之忘筌者,已爲數十餘年之久,則眞所謂塵埃筆硯,都忘舊學淵源者矣。今使臣坐采芹之庭,操觚鼓篋,與諸生較藝,決知其不能居前,而裒然據皐比之座,自任以導正士趨,挽回文風之責,則不幾近於僬僥之千匀,肓瞽之五色乎?竟當醜拙畢露,祗貽其賢關薤鹽之席,有笑于列者矣。微臣顚沛,固無足恤,玷器累簡,諒非細故,屢回揣量,末由趨膺,間値齋日,不敢煩籲,今始悉暴衷懇,仰瀆嚴廬之下。伏乞聖明,特垂諒察,仰稟東朝,亟命鐫改臣新授職名,以幸公私,不勝大願。臣無任云云。省疏具悉。爾其勿辭察職。
庚戌二月二十五日巳時,上御熙政堂。進講入侍時,領議政鄭元容,講官尹定鉉,參贊官嚴錫鼎,侍讀官許傳,記事官任應準·趙秉學·成載瑗,各持小學第四卷,以次進伏訖。上曰,史官分左右。上誦前受音一遍訖。上開卷。定鉉讀自古者父母之喪,止汚染華夏,釋義訖。上讀十遍訖曰,殯而始粥乎?元容曰,古者居親之初喪也,水漿不入口者三日也。古禮,卒哭則喪禮畢矣。祥者吉也,卒哭後漸就吉制,朞而小祥,再朞而大祥,中月而禫,鄭玄以中月爲祥月之中,王肅以中爲間,朱子欲從厚,今則古之二十五月之制,爲二十七月之制矣。上曰,禫祭,擇日行之乎?元容曰,然矣。祭禮皆卜日行之,忌祭非古禮,而只曰忌日不樂,至宋後,尤重忌祭矣。上曰,忌祭是不忘其日之義也。元容曰,然矣。上曰,醴如今之食醢乎?元容曰,卽甘酒也。上曰,文義以次奏之。定鉉曰,此章別無文義之可達者。中月而禫,王肅之論已定,卽今通行之禮也。阮籍居喪失禮,而何曾責之以敗俗之人,其鑑識遠矣。其後晉齊梁宋,尙淸虛而棄名敎,風俗漸至於壞亂,終使夷狄,入主中國,可勝歎哉?當時若使文帝,聽何曾之言,擯斥阮籍,不與同中國,則亦可以杜其漸而務其本矣。上曰,玉堂讀之。傳讀奏一遍訖曰,阮籍之猖狂無禮,其敗名敎穢華夏極矣。程子曰,魏晉一變,而爲曠蕩浮虛之習,人紀不立,相胥爲夷,五胡亂華,其言蓋指阮籍之流耳。若使晉文聽何曾之言,斥正其罪,而博選天下敦厚崇禮之君子,布列于位,裨補風化,則天之祚晉,豈有旣哉?猗我祖宗盛世,德敎休明,經典儀文,燦然具備,上挽三代之制,下垂萬世之範,伏願殿下,遠戒魏晉,近法祖宗,以禮爲國,克懋安上治民之道焉。錫鼎曰,講官儒臣,已爲備奏,臣無容更達矣。元容曰,此廣明倫篇也。敎人莫善於明倫,明倫莫要於禮節,冠昏喪祭,禮之大者,此篇編輯善惡,以爲勸懲之敎,敎者師道也,人君兼師道,化民成俗,皆由於導率之如何矣。上曰,聽者,何謂也?元容曰,許之之義也。上曰,四裔,何謂也?元容曰,裔衣邊也。四夷中國之邊,如衣之裔也。上掩卷。元容進前奏曰,日候稍暄,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,今日西路事勢,實爲憂悶,非別般省略,則無以支經大事矣。仍奏曰,以使行時西路省弊事,慈敎截嚴,京外諸臣,自當恪勤奉行,而又有一大弊之不可不提飭者矣。使行時卜刷馬,本有定數,近來則三使房卜之外,行中諸馱,混稱房卜,官馬不足,責立民馬及農牛,校吏四出,閭里騷擾,往往有蕩産失農之弊,違法擾民,莫此爲甚。見今來輪去蹄,接塵於長程,此弊若不痛禁,則又添民憂之一端,此則專在於道臣之察飭,灣尹之禁斷,諸使回還時,計卜定數,知會前站,俾無數外濫把之弊,而若或有法外冒犯之入聞者,則斷當隨聞論勘,不必番番申飭,來頭諸行時一例遵行之意,嚴飭,何如?上曰,民弊如此,嚴飭,可也。出擧條元容曰,今年使行之稠疊,卽近古初有也。以今西路凋敗之狀,雖應行常例,固當權減,況欠緊繁冗之弊,不可不一切省減,使行帶率之軍官外,伴倘名色,係是私人,有無不關,若或有多率,則彼我境貽弊致擾,不可勝言,儐使行中,已減人員,則今不可以常例言,使行各房軍官及伴倘名色之中,可以權減者,自使行量宜務簡,雖譯官之有差備者,可以兼行可以權減者,竝斟量減定,以爲一分省弊之地事,申飭於使行及該院,一體行會於三道及松·灣兩營,何如?上曰,依爲之。出擧條元容曰,高陽·坡州·交河等邑,民邑之勢,萬無巨役連支之望,而又値幸行之時,凡係愛惜民力之方,固當靡不用極,雖如治道橋梁等役事,依正廟己酉受敎,輦路用巡路,僅容數馬隊,切不過占廣闊,多費民力,以至小站之不恒等待,物種之不緊進排,竝加省減,俾無一毫民弊之意,先爲措辭行會於畿營,何如?上曰,依爲之。出擧條仍敎曰,治道等節,多費民力,其辛苦之狀,如目見矣。今則異於秋成之時,當無踐損田穀之慮,而今亦有秋麥之稚苗矣。且治道若廣闊,則得無犯民田毁民家之弊乎?元容曰,當關飭畿營矣。元容曰,郊駕兼有軍行之義,先當肅紀律而嚴節制,衛內陪從之帶隷,自有定式,無敢多率,衛外陪從之帶隷,亦令兵曹嚴飭,務從簡略,俾無一毫擾雜之弊,道帥臣之行,竝令自持飯,而京司飯供之節,飯湯外毋或過排,如是申飭之後,如有現發者,則從重論勘之意,一體嚴飭,何如?上曰,依爲之。出擧條元容曰,在前經宿幸行時,諸道道臣之出待境上,卽常例也,爲念民邑之弊,每因特敎或筵稟,使之停免矣。今亦依此知委,恐好矣。上曰,依爲之。出擧條元容曰,俄奏道帥臣云者,帥臣·兵使之謂也。京畿則摠戎使兼兵使,故幸行時領率坡州·長湍別驍士,迎駕於境上,仍爲隨行,旗鼓迎接,以三年內,似當置之矣。上曰,今番以兩邑別驍士各一百名磨鍊矣。元容曰,別驍士多是農民,軍裝新備,當爲貽弊矣。上曰,若知爲貽弊,則豈可不置之乎?元容曰,今此下敎,軫念民弊,辭氣之間,德意藹然,臣不勝欽仰。今番仁陵幸行,情禮允叶,而此時有異平常,且今春陵幸,爲再次,儀衛則從簡略,事力則務省減,恐好矣。正廟己酉,純宗壬午華城幸行時,軍數磨鍊,俱載於兵曹謄錄,入覽則自可詳燭矣。上曰,大臣不有此言,則予何以知之乎?予若有過當之事,隨事言之,可也。元容曰,此非殿下過當之事也。今番異於他時,故考見前例,敢有仰達,壬午之例恐好,而此非自下所敢仰請之事也。上曰,大內亦有謄錄,故以近例而磨鍊矣。當更考兵曹謄錄,而更爲磨鍊矣。元容曰,古語云,聖人無常心,以民爲心,伏願殿下,常以百姓存心焉。苟利於民,肌膚何惜之敎,卽我英廟之授正廟之敎也。猗我列聖,以愛民爲心法,深仁厚澤,浹洽民心,五百年根基之固,有如此矣。人主生長深宮之中,生民艱難之狀,不接於耳目。故小民之言常曰,我后何以盡知此狀乎云,而今殿下舊勞于外,具知民事之艱難,故今民之蘄望於我殿下者,尤有深焉。昔漢宣帝起自閭閻,深知民生休戚之係於吏治得失,故以崇尙吏術爲先務,漢世良吏,於斯爲盛,而名爲賢主,號稱中興矣。上曰,以予寡昧,何以周知而致治乎?元容曰,殿下若勤政而好問,則孰不盡以民事進言乎?古語云,勞於求賢,逸於用人者,正以分職而任之也。上之所好,下必趨焉,故漢武好諫諍而汲黯進,好征伐而衛霍進,此可見下之進言,在於君上之所好也。上命大臣先退,又命史官就座,仍命退,諸臣以次退出。
上在昌德宮。停常參·經筵。
柳興吉啓曰,明日常參·經筵,取稟。傳曰,停。
嚴錫鼎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于柳興吉曰,進講入侍。
傳于柳興吉曰,明日進講停。
柳興吉啓曰,卽者宗廟署官員來言,明日宗廟·永寧殿修改時,提調一員,當爲進參,而都提調朴晦壽有身病,提調趙冀永服制云,何以爲之?敢稟。傳曰,提調許遞,前望單子入之。
宗廟提調前望單子入之,金左根落點。
柳興吉啓曰,卽者景慕宮官員來言,明日修改時,提調當爲進參,而都提調朴晦壽有身病,提調趙冀永服制,無進參之員云,何以爲之?敢稟。傳曰,提調許遞,前望單子入之。
景慕宮提調前望單子入之,李若愚落點。
傳于柳興吉曰,明日人日製,通方外爲之,試紙用大好紙,處所春塘臺親臨磨鍊。
嚴錫鼎啓曰,卽者兵曹郞廳來言,明日殿座時,別侍衛不可不備,而行判書李嘉愚有身病,不得進參云,卽爲牌招,何如?傳曰,允。
又啓曰,行兵曹判書李嘉愚牌不進推考傳旨,今方捧入,而明日殿座,別侍衛當爲進參,如是違牌,事甚未安。更爲牌招,何如?傳曰,次堂擧行。
柳興吉啓曰,試官之出榜詣闕例也,而監試初試二所試官趙道淳,謂有身病,自外徑歸,事甚未安。推考,何如?傳曰,允。
傳于嚴錫鼎曰,明日出宮門路,以協陽門爲之。
以江原監司李謙在狀啓,三陟府民家失火事,傳于趙秉夔曰,當此農時,民家失火,若是夥多,聞甚驚慘,元恤典外別加顧助,卽爲結構奠接,俾無失所之弊事,廟堂措辭分付。
嚴錫鼎啓曰,行大司憲洪學淵,執義金翊鎭,掌令李廷憲牌不進,李秉儀在外,持平權應夔·朴儀漢未署經,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義金翊鎭,掌令李廷憲牌不進罷職傳旨,傳于嚴錫鼎曰,只推。
嚴錫鼎,以兵曹言啓曰,明日春塘臺親臨,人日製儒生試取時,本曹堂上,當爲進參,而參議朴斆默呈辭,無以備員,參議,令政院稟旨變通,仍令該曹,以在京無故人口傳差出,待下批牌招,以爲備員之地,何如?傳曰,許遞,前望單子入之。
兵曹參議前望單子入之,閔永勳落點。
嚴錫鼎,以兵曹言啓曰,明日春塘臺親臨,人日製儒生試取時,本曹堂上,當爲進參,而新除授參議閔永勳有實病,不得進參,令政院稟旨變通,仍令該曹,以在京無故人口傳差出,待下批牌招,以爲備員之地,何如?傳曰,允。許遞,在京無故人口傳差出。
吏曹口傳政事,以趙秉恒爲兵曹參議。
韓文爀,以吏曹言啓曰,今此先蠶祭亞獻官,前參議朴斆默塡差,而時無職名,令該曹口傳付軍職,何如?傳曰,允。
兵曹口傳政事,副護軍單朴斆默。
韓文爀,以司饔院都提調意啓曰,自前每當幸行經宿時,各邑地方官進排御供物膳日下雉鮮及各司供上,一體進排于經宿所,乃是事例,而近來省減,雖出於除民弊之聖意,旣以草記後行會畿營之意,曾有所稟定矣。今此幸行時,各邑進排,依例知委監膳提調郞廳,先期進詣,何如?傳曰,置之。
柳興吉,以禮曹言啓曰,宗廟·永寧殿·永禧殿·景慕宮,春奉審執頉修改,在明日,而殿座相値,更爲擇日擧行,何如?傳曰,允。
又以禮曹言啓曰,卽接水原留守金蘭淳移文,則以爲,本府鄕校聖殿及東西廡,在在滲漏,告由修改,不容少緩,移還安祭香祝,自本曹啓稟下送云矣。水原府鄕校聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
又以孝定殿享官意啓曰,參奉李魯翼·金商綺,忠義洪在璇·柳寅喆·李濟元·申錫喜,以今二十七日人日製,皆爲赴擧矣。參奉代假官一員,忠義代假官二員,令該曹該府,依例差出,使之入番察任,何如?傳曰,允。
又以禮曹言啓曰,卽接社稷署所報,則明日人日製試取時,本署官員,俱爲觀光云矣。依定式本曹正郞吉鎭五,假官差送,以爲代直後赴試之地,何如?傳曰,允。
又以禮曹言啓曰,卽接永禧殿官員所報,則明日人日製試取時,本殿官員,俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
又以禮曹言啓曰,卽接景慕宮官員所報,則明日人日製試取時,本宮官員,俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
嚴錫鼎,以備邊司言啓曰,卽見黃海監司徐戴淳,水使李基碩狀啓,則以爲,長淵縣吾叉浦月乃島,漂人七名問情,則乃是大淸國山東省登州府榮成縣東山村人之逢風漂到者,而船隻破傷,願從旱路還歸,所持物件中鐵物及可以帶去者,使之帶去,不願帶去之物,竝與船隻,彼人所見處燒火,回送時,勢將路由於吾叉浦,發送前移置該鎭公廨,使之安接事,請令廟堂稟旨分付矣。漂人願從旱路,依其願發送,而俱是外地之人,則不必別定咨官,令沿路譯學與差員,次次替傳,領付灣府,以爲入送鳳城之地,衣袴等物,令該道照例製給,刷馬供饋等節,令各其道另飭施行,漂人物件之自願帶去者,鐵物錢兩之依例輸送者外,船隻雜物及棄置不用之物,漂人所見處,竝爲燒火,其餘可以論價者,折價以給,發送前移置公廨,竝依狀請施行,咨文,令槐院撰出,付送于義州回撥,以爲入送鳳城,轉致盛京之地,何如?傳曰,允。
又以義禁府言啓曰,平安監司洪鍾應狀啓內,朔州前府使趙秉吉罪狀,令攸司稟處事,啓下矣。趙秉吉下去京畿通津地云,依例發遣府書吏,拿來,何如?傳曰,待待命拿囚。
又以義禁府言啓曰,明日人日製通方外爲之時,本府都事,皆爲赴擧,只有武都事一員,當直入直,而本府入直·公事回公都事及靑陽門·明光門·月覲門·通化門禁亂都事,無以推移,假都事六員令該曹口傳差出,以爲分排擧行之地,何如?傳曰,允。
義禁府照目粘連,義禁府都事權鍾健矣本府議啓內,進來旣因職掌,失待有關事體,不可以適會實病,全然參恕,以此照律,罪笞五十收贖,解見任別敍私罪,奉敎依允爲旀,功議各減一等爲良如敎。
咸鏡監司徐有薰疏曰,伏以臣辭不獲命,行將北邁矣。臣之父母墳山,在於京畿長湍地,一省於遠離之前,情理之所不容已,敢陳私懇,仰瀆崇聽。伏乞聖上,俯垂鑑諒,特賜往還之暇,俾伸區區之至情,千萬幸甚。臣無任云云。答曰,省疏具悉。卿其往省焉。
庚戌二月二十六日午時,上御熙政堂。進講入侍時,講官金學性,參贊官柳興吉,檢討官李凝祥,假注書金學初,記事官趙秉學·成載瑗,各持小學第四卷,以次進伏訖。上曰,史官分左右。上誦前受音一遍訖。上開卷。學性讀自宋廬陵王義眞,止何代無賢一遍,又解釋章句一遍訖。上讀新受音十一遍訖曰,文義其陳之。學性曰,別無文義之可陳奏者,而五代之時,禮俗壞敗,然而猶有以譏之者,聞而改之,似不甚難,而亦不能改矣。人君苟能身先天下,以禮制心,則自然上行而下效。故孟子曰,上有好者,下必有甚焉者矣。上曰,劉湛何以稱義眞曰公乎?學性曰,如上章何曾言于晉帝而亦稱公,蓋義眞與武帝,其時皆是諸王,故僚屬稱諸王,謂公也。上曰,事同一家,何義也?學性曰,一家,猶一室之人也,聞其過而旣不能改之,又望其不異者,是乃不以禮處己而處人也。凡治人治己之道,莫先於禮也。上曰,無欲則可合於禮矣。學性曰,遏人欲則日用衣服飮食起居,無不合於禮,故上聖之人,不待勉强,而自合於禮,中人以下,雖循蹈規矩,而猶或失之,比如大匠,非規矩則無以依方依圓也。至於國而無禮,則君不君,臣不臣矣。家而無禮,則父不父,子不子矣。是以修身齊家,然後可以至於治國而平天下,豈有不能修齊而能治平乎?上曰,何代無賢,何義也?學性曰,賢者,非賢之也,乃反辭以譏也。凝祥曰,此篇文義,只在禮之一字,而講官之奏,已備陳矣。臣不敢贅言,而第念非禮勿視聽言動,乃是孔·顔授受之法,而爲修身之要,爲政之本,上之人以禮導率,則下之人觀感興化,忠於君孝於親,而自然家齊國治矣。興吉曰,煬帝日進二溢米,而私取肥肉於竹筒中,此先欺其心,而又欲欺人也,其行之悖,至於是矣。上曰,煬帝違禮甚矣。學性曰,煬帝荒淫,而禮崩樂壞,國亦不長,若覽隨史,則可以洞燭矣。上曰,義眞則何如?學性曰,皆朝得暮失之人也。上曰,穎字訓義,何也?學性曰,卽柄字之義,而史記有脫穎而出,穎悟之穎字,亦是也。上掩卷,命史官就座,仍命退出。諸臣以次退出。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
柳興吉啓曰,明日常參·經筵,取稟。傳曰,停。
又啓曰,來初一日輪對日次,而禧陵忌辰祭齋戒相値,頉稟之意,敢啓。傳曰,知道。
嚴錫鼎啓曰,行大司憲洪學淵,掌令李廷憲未肅拜,執義金翊鎭呈辭,掌令李秉儀在外,持平權應夔·朴儀漢未署經,監察茶時之意,敢啓。傳曰,知道。
備忘記,會寧都護府使申從翼下直,長弓一張,長箭一部,片箭一部,筒兒一箇賜給。
傳于柳興吉曰,別雲劍·兵摠府堂上·承旨·堂上閣臣,堂上對讀官,竝讀券官加差下,入直玉堂·堂下閣臣,竝對讀官加差下,使之分考。
傳于柳興吉曰,二所旣已罷場,明日輪次,通方外爲之,試紙用大好紙,處所春塘臺親臨磨鍊。
傳于柳興吉曰,明日輪次,仍用今日試官。
傳于柳興吉曰,仁陵修改奉審禮堂入侍。
傳于柳興吉曰,明日進講停。
傳于鄭基世曰,明日出宮門路,以協陽門爲之。
韓文爀,以吏曹言啓曰,來三月初八日,行大報壇祭攝行祭獻官,當以時·原任大臣中塡差,而領中樞府事趙寅永,領議政鄭元容,行判中樞府事權敦仁·金道喜,俱以身病,不得進參,行判中樞府事朴晦壽,以藥院都提調,例不得塡差,大臣中無可差之員,何以爲之?敢稟。傳曰,宗親儀賓中塡差。
鄭基世,以備邊司言啓曰,向以過科後隨聞論勘之意,出擧條請矣。聞一二所淆雜蕩弛,全不檢束,試規不嚴,聽聞俱駭,一所則疑題有違科式,二所則翌日或爲呈券云。今番特敎與筵飭,何等嚴正,而竟不能悉心奉行,則何可免失職之責乎?不可以事過而置之,一二所試官,竝施刋削之典,二所之參副試官,壞損試體,全無顧憚,物論尤爲不愜,此而不嚴勘,則朝令何以得行乎?竝施定配之典,何如?大王大妃殿傳于柳興吉曰,苟有一分見憚之心,豈容若是?不有朝飭,欲濟私慾,是豈曰有君綱臣分乎?實爲寒心,寧欲無言。此而任置,非設科取人之本意,三試官,竝施定配之典,二所則其全罷榜,雖以一所言之,非但疑題之有違科式,其爲淆雜而蕩弛者,無復餘地云,三試官亦施刋削之典,以慰八方多士之心。
柳興吉,以孝定殿享官意啓曰,今此慶科增廣文科初試時,參奉李魯翼·金商綺,忠義洪在璇·柳寅喆·李濟元·申錫喜,皆爲赴擧云,參奉代假官一員,忠義代假官二員,令該曹該府差出,使之臨期致齋,自今二十八日,至來三月初四日,入番察任,何如?傳曰,允。
又以禮曹言啓曰,卽接社稷署所報,則明日輪次試取時,本署官員,俱爲觀光云矣。依定式本曹正郞李鎭默差送,以爲代直後赴試之地,何如?傳曰,允。
又以禮曹言啓曰,卽接永禧殿官員所報,則明日輪次試取時,本殿官員,俱爲觀光云矣。假官一員〈依〉定式令吏曹,以成均館官員口傳啓下,以爲代直後赴試之地,何如?傳曰,允。
鄭基世,以備邊司言啓曰,卽見黃海監司徐戴淳,水使李基碩狀啓,則以爲,長淵縣白翎鎭大靑島,漂人十一名問情,則乃是大淸國山東省登州府蓬萊縣人之逢風漂到者,而船隻破傷,願從旱路還歸,所持物件中鐵物及可以帶去者,使之帶去,不願帶去者,依已例折價以給,無用雜物,竝與船隻,彼人所見處燒火,回送時,勢將路由於吾叉浦,發送前移置該鎭公廨,使之安接事,請令廟堂稟旨分付矣。漂人之水陸間依願還送,卽例也。船破願陸,則依願施行,而發送前移接公廨,供饋及衣袴等物,照例擧行,沿路刷馬及供饋等節,另飭各道,漂人物件之可以帶去者,可以折價者外,棄置無用之物,竝與船隻,所見處燒火,此是外地之人,則不必別定咨官,依已例令譯學差員,次次替傳,咨文,令槐院撰出,付送灣府回撥,以爲入送鳳城,轉致北京之地,何如?傳曰,允。
嚴錫鼎,以義禁府言啓曰,監試二所試官趙道淳·尹行謨·睦仁培等,竝施定配之典事,承傳啓下矣。趙道淳平安道中和府,尹行謨慶尙道醴泉郡,睦仁培全羅道沃溝縣定配,而以承傳內辭意,具罪目,依例發遣府書吏羅將,押送各其配所,何如?傳曰,允。
又以義禁府言啓曰,明日輪次通方外爲之時,靑陽門·明光門·月覲門·集春門·通化門禁亂都事,當爲磨鍊,而本府都事,皆爲文科赴擧,無以推移,假都事五員,令該曹口傳差出,以爲分排擧行之地,何如?傳曰,允。
又以義禁府言啓曰,今此慶科增廣文武科初試時,本府都事,皆爲赴擧,只有武都事一員,當直入直而本府入直·公事回公都事及文一二所,武一二所禁亂都事,無以推移,假都事六員,令該曹口傳差出,以爲分排擧行之地,何如?傳曰,允。
庚戌二月二十七日辰時,上詣春塘臺。親臨人日製通方外儒生試取入侍時,行都承旨金鍏,左承旨鄭基世,右承旨趙秉夔,左副承旨韓文爀,右副承旨嚴錫鼎,同副承旨柳興吉,記事官金永秀·任應準·趙秉學·成載瑗,檢校直閣鄭㝡朝·趙然興,直閣金德根,檢校待敎李㘾·洪淳穆·金輔鉉,待敎李秉文以次侍立。時至,通禮跪啓外辦,上具布裹翼善冠·布袍·布裹烏犀帶·白皮靴,乘輿出宣化門。藥房提調尹定鉉進前奏曰,早朝勞動,聖體,若何?上曰,一樣矣。仍出協陽門,由建陽門·銅龍門·靑陽門,詣春塘臺,降輿陞座。鍏讀奏入門單子訖。仍奏曰,侍衛中試官蒙點人,使之下去行禮乎?上可之。鍏讀奏禁亂官單子訖。讀券官上護軍趙斗淳,行知中樞府事李若愚,行護軍徐憲淳,對讀官行副護軍金炳冀,吏曹參議曺雲承,弘文館副修撰金輔鉉,司憲府持平權應夔行禮訖,以次就位。上命試官進前,命書賦題,遲遲澗畔松鬱鬱含晚翠,限申時。斗淳等跪書讀奏訖,懸題。上命試官權退,上入小次,命考試。上曰,取三十人。少頃,上出次,鍏讀奏收券單子訖。上曰,科次爲之。應夔讀奏第一張三句。上曰,他對讀官讀之。輔鉉讀奏第二張三句。上曰,止之。書等而第一張書三下,第二張書草三下,其下竝書次上,可也。斗淳書等訖。命承旨坼封,鍏坼封讀奏訖。命書傳敎曰,人日製賦居首三下幼學金錫禹,直赴會試,之次草三下進士林敬洙等二人,給二分,之次次上幼學金顯敍等二人,給一分,之次幼學李驥初等五人,各史記英選一件,之次幼學李膺龍等五人,各朱書百選一件,之次幼學尹致會等五人,各八子百選一件,之次幼學崔容等十人,各奎章全韻一件賜給。又命書傳敎曰,入格儒生,明日待令。通禮跪啓禮畢,上降座乘輿,由靑陽門,銅龍門·建陽門,入協陽門。基世請出標信解嚴,上可之。仍還內,諸臣以次退出。
庚戌二月二十七日酉時,上御熙政堂。仁陵修改奉審禮堂入侍時,左副承旨韓文爀,記事官金永秀·趙秉學·成載瑗,禮曹參議洪永圭以次進伏訖。上曰,史官分左右。上曰,禮堂進前。永圭進前奏曰,臣進詣陵所奉審後,修改之由,已以書啓仰達,而丁字閣北邊月臺地臺石四塊,年久蹲縮,其上三層月臺石,因此動退者,爲四五間許,故從容撤毁,地臺更爲堅築後,三層臺石,亦爲改築,依前整齊。殿內神御床上下所排席子,祭床座面紙及前後蘆簾,一倂改備,曲墻北邊,間多罅隙處,故一體從便修補矣。上曰,陵上無有頉處乎?永圭曰,別無有頉處矣。上曰,修改之節,各別爲之乎?永圭曰,另加董飭,務從堅緻矣。上曰,史官就座,仍命禮堂先退,又命退,承史以次退出。
上在昌德宮。停常參·經筵。
柳興吉啓曰,明日孝定殿朔祭,再明日三明日禧陵忌辰祭齋戒正日,初三日懿昭墓忌辰祭齋戒,初四日初五日元陵忌辰祭齋戒正日相値,視事頉稟之意,敢啓。傳曰,知道。
嚴錫鼎啓曰,行大司憲洪學淵,掌令李廷憲未肅拜,執義金翊鎭呈辭,掌令李秉儀在外,持平權應夔·朴儀漢未署經,監察茶時之意,敢啓。傳曰,知道。
備忘記,坡州牧使兪章煥下直,長弓一張,長箭一部·片箭一部,筒兒一箇賜給。
傳于柳興吉曰,明日進講停。
以忠淸監司趙得林狀啓,淸州牧民家失火事,傳于趙秉夔曰,當此農節,民家失火,若是夥多,聞甚驚慘。元恤典外別加顧助,結構奠接之意,廟堂措辭分付。
傳于韓文爀曰,發遣吏郞,諸執事淸齋與否,摘奸以來。
傳于柳興吉曰,別雲劍·兵摠府堂上·承旨,堂上閣臣,堂上對讀官,竝讀券官加差下,堂下閣臣,入直玉堂,竝對讀官加差下,使之分考。
傳于柳興吉曰,輪次賦居首三下一幼學李敦禹,直赴殿試,之次三下幼學金錫馨,直赴會試,之次草三下幼學李炯等十八人,之次次上幼學李翊宰等二十五人,竝直赴監試會試,之次次上幼學孫光益等五人,令該曹考例施賞。表居首三下生員李敦相,直赴會試,之次草三下生員李禹鉉等四人,之次次上進士趙永和等十五人,令該曹考例施賞。詩居首三下業儒沈武澤,直赴會試,之次草三下幼學趙晚和等十九人,之次次上幼學尹㝡顯等二十五人,竝直赴監試會試,之次次上幼學金熙龍等五人,令該曹考例施賞。
傳于柳興吉曰,入格儒生,明日待令。
韓文爀,以吏曹言啓曰,今此慶科增廣文科初試試官,當爲磨鍊擬入,而擬望之人乏少,閣臣及承旨,竝擬,何如?傳曰,允。
又以奎章閣言啓曰,頒賜冊子安寶次,奎章之寶請出之意,敢啓。傳曰,知道。
又以禮曹言啓曰,卽接社稷署所報,則今此慶科增廣文科初試時,本署官員,俱爲觀光云矣。依定式本曹正郞李鎭默,假官差送,以爲代直後赴試之地,何如?傳曰,允。
又以禮曹言啓曰,今此增廣文科初試一所,設場於本曹矣。上直郞廳,依例朝房移直之意,敢啓。傳曰,知道。
鄭基世,以都摠府言啓曰,今日入直內三廳武兼禁軍及軍兵等,當爲中日習射技放,而殿座相値,不得設行之意,敢啓。傳曰,知道。
又以備邊司言啓曰,近來一二所試官,輒以場內狹窄,請中樞府明倫堂通用矣。甚至於一所之北庭,二所之下臺,虛曠不用,而開接於通衢之上,或會處於傍近閭家云。場屋之淆亂棼雜,蔑有防限,至此而極矣。此豈應試擧子之數,加倍於前而然哉?誠以隨從攔入之不爲操察,而至使莫重禮圍,有此駭聽之擧,國綱之益弛,士習之不端,決不可任他,又當大科初試開場之期,以察禁先接,勿許場外冒坐之意,嚴飭於一二所試官及禁亂官四館所,以爲惕念檢束之地,何如?傳曰,允。
又以訓鍊都監言啓曰,本局把摠白樂善,以前任大興郡守,方在下等未滌下中,矇未覺察,擬望受點,不審之失,臣方惶恐待罪,而把摠望筒勿施,更爲修正以入之意,敢啓。傳曰,知道。勿待罪。
又以御營廳言啓曰,本廳千摠沈能驥,身病甚重,勢難察任,改差,何如?傳曰,允。
嚴錫鼎,以刑曹言啓曰,謹依判下,京囚僞寶罪人金明喜·權完實,施以次律,各決杖一百後,明喜平安道碧潼郡,完實咸鏡道穩城府流三千里定配所,竝卽押送之意,敢啓。傳曰,知道。
庚戌二月二十八日辰時,上詣春塘臺,親臨輪次儒生通方外試取入侍時,行都承旨金鍏,左承旨鄭基世,右承旨趙秉夔,左副承旨韓文爀,右副承旨嚴錫鼎,同副承旨柳興吉,記事官金永秀·任應準·趙秉學·成載瑗,檢校直閣鄭㝡朝·趙然興,直閣金德根,檢校待敎李㘾·洪淳穆·金輔鉉,待敎李秉文以次侍立。時至,通禮跪啓外辦,上具布裹翼善冠·布袍·布裹烏犀帶·白皮靴,乘輿出宣化門。藥房提調尹定鉉進前奏曰,連日勞動,聖體,若何?上曰,一樣矣。仍出協陽門,由建陽門·銅龍門·靑陽門,詣春塘臺,降輿陞座。上曰,人日製入格儒生入侍。鍏進前奏曰,入格儒生之已還鄕及有實故者,不爲入來,只以待令儒生擧行乎?上曰,唯。賦次上幼學李驥初·劉瑞東·李祥柱·尹羲善·李駿永,進士洪承弼·權應駿,幼學吳淵默,進士金用鉉等以次進前,各奏職姓名訖,退立臺下。鍏曰,仍卽頒賞乎?上可之。頒賞訖。引儀唱四拜,儒生等行禮訖,退出。鍏讀奏入門單子。仍奏曰,侍衛中試官蒙點人,使之下去行禮乎?上可之。鍏讀奏禁亂官單子訖。讀券官上護軍趙斗淳,行知中樞府事李若愚,行護軍徐憲淳,對讀官行副護軍金炳冀,吏曹參議曺雲承,弘文館副修撰金輔鉉,司憲府持平權應夔,行禮訖,以次就位。上命試官進前,命書表題,擬周父兄耆老等謝酌以大斗以祈黃耇,限申時,蔭官生進及今番監試一所入格人應試賦題,以天下養養之至也,詩題,春者天之和,押春,詩賦幼學應試,限申時,斗淳等跪書讀奏,懸題訖。命試官權退。上入小次,命考試。上曰,取一百二十人。上曰,試所承旨,以右承旨爲之。少頃,上出次。秉夔讀奏收券單子訖。上曰,科次爲之。應夔讀奏表賦詩第一張各三句訖。斗淳曰,書等何以爲之乎?上曰,賦首二張上之,親坼一張下之。上曰,賦首二張,書正字三下,而以親坼爲第一,表詩首一張,書正字三下,其下分等爲之。斗淳又奏曰,賦表詩各二十張,書三下,其下竝書次上,何如?上曰,依此爲之。斗淳書等訖。秉夔讀奏賦表詩第一張封內。仍奏曰,之次試券,竝坼封乎?上曰,出去賓廳坼封,榜目修正以入。基世曰,訓鍊大將洪在龍,以司僕提調,旗軍洗馬事,明日梁鐵坪出去矣。所佩命召,何以爲之乎?上曰,仍佩往來。出擧條基世曰,武二所參試官宋欽翼,旣已承牌,不卽待令於肅拜之時,事未前有,萬萬駭然,所當重勘,而本院請推之外,無他可施之罰,何以爲之乎?上曰,事過後拿處,可也。出擧條上命書傳敎曰,還宮當自內爲之,該房知悉。仍命出標信解嚴,還內,諸臣以次退出。
上在昌德宮。停常參·經筵。
自卯時至申時,灑雨下雨,測雨器水深二分。
藥房都提調朴晦壽,提調尹定鉉,左承旨鄭基世啓曰,親臨試士,勞動旣多,伏未審夜間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安,答曰,知道。
鄭基世啓曰,行大司憲洪學淵,掌令李廷憲未肅拜,執義金翊鎭呈辭,掌令李秉儀在外,持平權應夔·朴儀漢未署經,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而孝定殿朔祭齋戒相値,不得來會云矣。敢啓。傳曰,知道。
又啓曰,今日齋宿,承旨當爲備員,行都承旨金鍏試所進,何以爲之,而右副承旨嚴錫鼎,今日不爲仕進,卽爲牌招,何如?傳曰,竝許遞,前望單子入之。
承旨前望單子入之,金輔根·朴齊憲落點。
鄭基世啓曰,御營大將李景純,以武二所試官,慕華館今方出去矣。所佩命召,何以爲之?敢稟。傳曰,仍佩往來。
傳于韓文爀曰,禮房承旨,馳詣宗廟·徽定殿·景慕宮,奉審摘奸,仍詣先蠶壇,奉審摘奸以來。
傳于鄭基世曰,入格儒生入侍。
傳于柳興吉曰,明日晝茶禮,當自內親行矣。該房知悉。
鄭基世啓曰,今日齋宿,承旨當爲備員,新除授行都承旨金輔根,所當牌招,而拘於廳規,不得請牌,何以爲之,而左副承旨朴齊憲,卽爲牌招,何如?傳曰,允。牌招。
以京畿監司金箕晚狀啓,薦新生蛤絡蹄,春寒尙峭,限內不得封進,惶恐待罪事,傳于韓文爀曰,勿待罪事回諭。
以黃海監司徐戴淳狀啓,康翎縣漂到唐船,未及問情,惶恐待罪事,傳于韓文爀曰,勿待罪事回諭。
以黃海水使李基碩狀啓,康翎縣漂到唐船,未及問情,惶恐待罪事,傳于韓文爀曰,勿待罪事回諭。
朴齊憲,以吏曹言啓曰,文一所試官前都承旨金鍏,時無職名,令該曹口傳付軍職,何如?傳曰,允。
又以奎章閣言啓曰,明日卽書香閣朔奉審日次,臣進詣擧行之意,敢啓。傳曰,知道。
又以禮曹言啓曰,卽接宗廟署所報,則今此慶科增廣文科初試時,本署官員,俱爲觀光云矣。依定式本曹正郞吉鎭五,假官差送,以爲代直後赴試之地,何如?傳曰,允。
又以禮曹言啓曰,卽接永禧殿官員所報,則今此慶科增廣文科初試時,本殿官員,俱爲觀光云矣。依定式假官一員,令吏曹,以成均館官員口傳啓下,以爲代直後赴試之地,何如?傳曰,允。
又以禮曹言啓曰,卽接徽定殿官員所報,則今此慶科增廣文科初試時,本殿官員,俱爲觀光云矣。假官一員,令吏曹口傳啓下,以爲代直後赴試之地,何如?傳曰,允。
又以禮曹言啓曰,卽接景慕宮官員所報,則今此慶科增廣文科初試時,本宮官員,俱爲觀光云矣。依定式假官一員,令吏曹,以成均館官員口傳啓下,以爲代直後赴試之地,何如?傳曰,允。
又以禮曹言啓曰,卽接四館所牒報,則己酉閏四月春到記殿講入格幼學朴思謙,製述入格生員李啓善,同月日次儒生殿講入格進士朴麟夏,同年十二月柑製入格進士金鼎鎬,庚戌二月輪次入格幼學李敦禹,以上直赴殿試。戊申七月居齋儒生應製入格進士柳馥,同年八月七夕製入格幼學李鳳鎭,同年十月秋到記製述入格進士洪必謨,同年十二月柑製入格進士徐元輔,己酉四月三日製入格生員尹,同年閏四月春到記製述入格進士崔永錫,同月日次儒生殿講入格幼學沈東臣,同年十二月柑製入格進士睦養錫,庚戌二月人日製入格幼學金錫禹,同月輪次入格幼學金錫馨,生員李敦相,業儒沈武澤,以上直赴會試。戊申七月居齋儒生應製入格進士李膺河,同年八月七夕製入格幼學成載琦,同年九月九日製入格進士李鎬肅,生員徐臣輔,幼學徐相殷,己酉四月三日製入格生員朴燾進,幼學尹鳳義·洪基畯,同年閏四月春到記製述入格生員金益容,同月日次儒生殿講入格進士宋持鼎,幼學沈舜澤,庚戌二月人日製入格進士林敬洙,幼學申景虞,以上給二分。戊申十月秋到記製述入格進士趙性敎,庚戌二月人日製入格幼學金顯敍·盧命麟,以上給一分事命下,竝於今番,分等許赴事報來矣。幼學朴思謙等五人,直赴於今此增廣文科殿試,進士柳馥等十二人,許赴於增廣文科覆試,進士李膺河等十六人,許赴於增廣文科初試,使之較藝等第之意,分付,何如?傳曰,允。
又以禮曹言啓曰,卽接四館所牒呈,則己酉閏四月春到記殿講入格給二分幼學尹致弘,以講經生,兼有製述,今番增廣文科,從願許赴事報來矣。製述講經直赴會試及給分人,勿論增式年別試,從願許赴事,載在法典,幼學尹致弘,依願許赴於今此增廣文科初試,使之較藝等第之意,分付,何如?傳曰,允。
鄭基世,以兵曹言啓曰,今二月各廳堂下武臣朔試射,臣曹連因有故,不得爲之之意,敢啓。傳曰,知道。
又以兵曹言啓曰,今此幸行時,領軍之將,不可不備,而內禁衛將具鏘和,身病猝重,勢難供職,呈狀乞遞,改差,其代口傳差出,以爲隨駕之地,何如?傳曰,允。
又以武一所試官意啓曰,臣所今日平明開場,擧子捧單數,自天字至地字半字,合爲九十九人矣。先自木箭試取之意,敢啓。傳曰,知道。
又以武二所試官意啓曰,臣所今日平明開場,擧子捧單數,自天字至地字半字,合爲七十四人矣。先自木箭試取之意,敢啓。傳曰,知道。
又以武一所試官意啓曰,臣所今日木箭應射擧子三十二人內,三矢入格十九人,二矢入格八人,一矢入格四人矣。日暮姑停之意,敢啓。傳曰,知道。
又以武二所試官意啓曰,臣所今日木箭應射擧子七十四人內,三矢入格二十人,二矢入格二人,一矢入格一人,合爲二十三人矣。雨勢如此,今姑停之之意,敢啓。傳曰,知道。
庚戌二月二十九日辰時,上御熙政堂。藥房入診入侍時,都提調朴晦壽,提調尹定鉉,左承旨鄭基世,記事官金永秀·趙秉學·成載瑗,待敎李秉文以次進伏,醫官金珪·李鎭夏·黃道淳·李琬進伏楹外訖。上曰,史官分左右。晦壽進前奏曰,連日勞動,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,近日湯劑,連爲進御乎?上曰,然矣。晦壽曰,臣伏聞醫官之言,東朝殿下,以感候靡寧,日前自內製入正氣散云,伏未知患候,果何如?上曰,果以感候欠安,而不至大段矣。晦壽曰,醫官待令,使之入診乎?上曰,唯。珪等以次診候訖。退伏楹外。晦壽曰,脈候奏之。珪等曰,左右三部調均矣。上曰,各以所見奏之。琬曰,脈候微滑,雖緣有痰滯之祟,而地黃湯繼進則似好矣。晦壽曰,地黃之劑,似不合於痰滯之時矣。琬曰,地黃湯加入二陳之屬,不害爲治痰調元之方,立夏前繼進無妨矣。上命醫官先退,又命大臣退,史官就座,仍命退,諸臣以次退出。
庚戌二月二十九日巳時,上御熙政堂。入格儒生入侍時,左承旨鄭基世,記事官任應準·趙秉學·成載瑗,以次進伏。賦三下一李敦禹,三下金錫馨,草三下李炯·洪淳肯·金鏵·李鎰行·徐應淳·朱始陽·朴周一·黃鍾翼·尹錫疇·權度萬·李翊宰·姜羲兢·朴永耇·李斗運·柳震祚·李羲漸·李鼎宰·黃鍾夏·金始濟·沈東臣·李龍九·南廷奎·趙霆柱·李駿永·李敏堯·李作雨·趙悳淳·韓光轍,表三下生員李敦相,草三下李禹鉉·李,幼學李寅兊,進士申萬求·趙永和·宋寅玉·宋持鼎·鄭世華,生員趙然斌·李寅明·鄭永朝,幼學李秉準·鄭鴻朝,進士李魯翼·徐太淳,詩三下業儒沈武澤,草三下幼學趙晚和·安喜禎·安致默·尹賢求·宋基鎭·洪用燮·柳本憲·趙喆增·韓赫愚·梁錫麒·金龍奭,次上幼學南鍾球·林翰·李承龜·金錫燾·朴嶠遠·李昇檃·南鍾鶴·梁蔡錫·權久相·任時準·梁啓東·崔鼎善·李九翼·金龍九·朴履定·任慶準·金熙龍·段應浩·金英植以次序立階下訖。上曰,史官分左右。基世進前奏曰,儒生有未及待令者,只以入來儒生,使之陞堂乎?上可之。敦禹等以次進前,各奏職姓名,退立階下訖。基世曰,使之頒賞乎?上可之。頒賞訖。引儀唱四拜,儒生等行禮退出。基世曰,入格儒生中給分以上,本無拜禮,而先朝年前,命直赴給分人同爲謝恩,仍爲定式矣。上曰,唯。命史官就座,仍命退,承史以次退出。
上在昌德宮。停常參·經筵。
朔祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣政院·玉堂·百官奉慰單子問安。答曰,罔極。
鄭基世啓曰,來初五日,朝參日次,而元陵忌辰祭正日相値,頉稟之意,敢啓。傳曰,知道。
嚴錫鼎啓曰,行大司憲洪學淵,掌令李廷憲未肅拜,執義金翊鎭呈辭,掌令李秉儀在外,持平權應夔·朴儀漢未署經,監察茶時之意,敢啓。傳曰,知道。
鄭基世啓曰,今日晝茶禮,承旨當爲備員,而行都承旨金輔根不爲仕進,所當牌招,而拘於廳規,不得請牌,何以爲之?敢稟。傳曰,牌招。
柳興吉啓曰,翰林召試被選人鄭健朝薦狀事,啓下矣。令該曹口傳單付,牌招入直,何如?傳曰,允。
吏曹口傳政事,檢閱單鄭健朝。
傳于韓文爀曰,進講入侍。
傳于柳興吉曰,進講待下敎爲之。
傳于朴齊憲曰,淸南暗行御史留待。
傳于朴齊憲曰,淸南暗行御史入侍。
傳于趙秉恒曰,仁陵親祭後,仍詣長陵展謁矣。該房知悉。
傳于趙秉恒曰,仁陵親祭後,當詣龍城府大夫人墓所展謁矣。該房知悉。
傳于趙秉恒曰,左承旨·右副承旨·同副承旨竝許遞,前望單子入之,待下批牌招察任。
承旨前望單子入之,金洙根·洪祐喆·趙秉恒落點。
朴齊憲,以吏曹言啓曰,今此禧陵忌辰祭獻官,前承旨嚴錫鼎塡差,而時無職名,令該曹口傳付軍職,何如?傳曰,允。
兵曹口傳政事,護軍單金鍏。
兵曹口傳政事,副護軍單嚴錫鼎。
趙秉恒,以奎章閣言啓曰,卽接內需司牒報,則咸興·永興兩本宮四月別大祭時造燭封香吉日,今月二十日卯時,衣幣香燭祭品奉詣吉日,同月二十一日卯時俱吉云。以此日時擧行之意,敢啓。傳曰,知道。
又以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
又以禮曹言啓曰,卽接四館所牒呈,則戊申十月秋到記殿講入格給一分幼學趙益善,以講經生,兼有製述,今番增廣文科,從願許赴事,報來矣。製述講經直赴會試及給分人,勿論增式年別試,從願許赴事,載在法典,幼學趙益善,依願許赴於今此增廣文科初試,使之較藝等第之意,分付,何如?傳曰,允。
又以禮曹言啓曰,大小科陳試人草記許赴事,曾有定式矣。丙午七月參班儒生應製入格給二分幼學許澾,遭艱陳試,已爲闋制,依例許赴於今此增廣文科初試,使之較藝等第之意,分付,何如?傳曰,允。
朴齊憲,以武一所試官意啓曰,臣所今日平明開場,昨日未畢試木箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試木箭,仍爲試取之意,敢啓。傳曰,知道。
又以武二所試官意啓曰,臣所今日木箭應射擧子五十一人內,三矢入格十四人,二矢入格七人,一矢入格十九人,昨日入格二十三人,合爲六十三人矣。木箭今已畢試,鐵箭鱗次試取之意,敢啓。傳曰,知道。
又以武一所試官意啓曰,臣所今日木箭應射擧子二十八人內,三矢入格二人,二矢入格六人,一矢入格六人矣。日暮姑停之意,敢啓。傳曰,知道。
又以武二所試官意啓曰,臣所今日鐵箭應射擧子六十三人內,三矢入格二人矣。日暮姑停之意,敢啓。傳曰,知道。
又以摠戎廳言啓曰,卽到兵曹知委關內,在前幸行時,畿邑所管斥堠·伏兵·傳語軍,摠戎廳·廣州府各隨地方擧行矣。今亦依此擧行,何如?傳曰,斥堠·伏兵·傳語軍處所名數,依正廟朝己酉年例,從略磨鍊事,批下矣。斥堠伏兵傳語軍將卒名數,旣有己酉年減定之例,謹當依此擧行,而至於處所,則作路比己酉年稍異,故今方定送營校,眼同各該邑監色,就其緊歇,從略磨鍊後,更爲啓聞伏計,而坡州·交河兩邑傳語軍,則己酉年,因特敎竝除之,付撥馬傳付於高陽站,而自高陽站以後,以傳語軍擧行矣。今亦依此擧行之意,敢啓。傳曰,知道。
孝定殿朔祭親行敎是時,亞獻官行判府事金道喜,終獻官行知事李若愚,贊禮禮曹判書成遂默,典祀官奉常正白宗杰,執禮掌樂正金德根,執尊司諫李鼎信,大祝副修撰金輔鉉,祝史修撰李凝祥,齋郞副司果李亮信,盥洗位兵曹佐郞鮮于澲,司藝文慶愛,爵洗位直講安永豐,禮曹佐郞李東韻,亞終獻盥洗位典籍裴相奎,贊者兼引儀洪宜悳·沈龜祖,謁者假引儀權中本·李仲淵,贊引假引儀金光錫,贊引引儀權鳳夏,祭監監察李濟商·申萬求。
庚戌三月初一日子時,上詣孝定殿。朔祭親行入侍時,左承旨鄭基世,右承旨趙秉夔,左副承旨朴齊憲,右副承旨韓文爀,同副承旨柳興吉,記事官金永秀·任應準·趙秉學·成載瑗,檢校提學金學性,原任直閣吳取善,直閣金德根,檢校待敎洪淳穆,原任待敎金炳德,檢校待敎金輔鉉,待敎李秉文,以次侍立。時至,通禮跪啓請出次,上具衰服,出齋殿門,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上獻爵訖。降復位。亞獻官判府事金道喜,終獻官行知中樞府事李若愚,以次獻爵訖。引儀唱俯伏哭,上俯伏哭。引儀唱止哭興四拜,上止哭興四拜。上曰,亞獻官詣望燎位。贊禮跪啓禮畢,仍導殿下還齋殿。諸臣以次退出。
庚戌三月初一日辰時,上御熙政堂。進講入侍時,判府事金道喜,講官趙斗淳,參贊官韓文爀,侍讀官許傳,記事官金永秀·趙秉學·成載瑗,各持小學第四卷,以次進伏訖。上曰,史官分左右。上誦前受音一遍訖。斗淳讀自然則五代之時,止乃至此乎,釋義訖。上曰,作樂之樂字,何義也?斗淳曰,樂是鼓鍾之謂也,古有因喪作樂之俗,無禮甚矣。道喜曰,疑難處須爲下詢焉。上曰,輀車,何謂也?斗淳曰,喪轝也。上讀新受音十遍訖。上曰,恬不爲怪之恬字,何義也?斗淳曰,安然之謂也。上曰,文義以次陳之。斗淳曰,此章旨義,別無敷衍仰達者,而大抵人子哀慕之心,愈久未盡,雖奄過祥朞,而不忍遽御醇厚之味,飮酒者先飮醴酒,食肉者先食乾肉,哀疚惻怛之意,固當如是。今此居喪而飮酒燕樂,無異平日,初喪及葬,作樂娛尸,其壞亂禮俗之類,至此而極矣。雖以近日言之,中原之人,曾有作樂導喪之俗,臣於燕行時目覩,而蓋尊尙禮敎,克遵古禮者,惟我東方一區而已。昔漢文帝,短喪之事,殿下果知之,而禮敎自此而漸壞,可勝歎哉?伏願此等處留神,而文義之疑晦,字音之未詳,質問講究焉,傳曰,蓋此一章之旨,始言聖人順人情而制喪禮,次言古人盡人情而謹喪禮,以見化行俗美之意,次則歷指後世拂情悖禮之類,以譏其敗倫亂常之罪,然其著顯者,猶不過數人,而又有如何曾·劉湛·潘起之正色正言者矣。至於五季以來,則駸駸然貿貿焉,日趨於宴樂醉飽之習,人不爲怪,士以爲常,蕩然無復有情禮之可言,此朱子所以曰悲曰噫,痛傷夫世愈降敎愈弛而俗愈渝者也。故世之汚隆,而禮之興廢繫焉,禮之興廢,而世之汚隆亦繫焉。此爲人君者,所當鑑戒也。文爀曰,講官儒臣,已爲備陳,臣無容仰達也。上曰,靦然之義,何謂也?斗淳曰,與常談所云赤面相對之語無異,晏然無愧之謂也。上曰,鄙野之義,何謂也?斗淳曰,質朴孤陋之謂也。上曰,齎酒饌之齎字,何謂也?斗淳曰,持齎之意,以器持物也。上曰,娛尸之娛字,是悅尸之意,而何必以娛爲言乎?斗淳曰,娛字之義,與悅相近,而古人作文之體類多如是也。又曰,前受音自止,無或疑晦處乎?上曰,前已質問而講論也。上曰,隋煬帝之爲人,與義眞何如?斗淳曰,其居喪無禮,同是一類,而無足可論也。上曰,義眞與馬希聲何如?斗淳曰,別無長短矣。上曰,阮籍,何如人也?斗淳曰,阮籍之爲人,負才放誕,高尙淸虛,何曾,責之以敗俗,士大夫之賢不肖,國家之治亂,係焉。以此推之,阮籍之狂悖,可知矣。上掩卷。道喜進前奏曰,日氣過暄,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,伏覩聖學,近多將就,不勝欽仰,而第於字音句讀之間,詳細留念,無或放過焉。上曰,昨日之雨,有未洽之歎矣。道喜曰,雨雖未洽,而其爲麥農之有補不少矣。上曰,姑未移秧之時乎?道喜曰,然矣,而農時漸近矣。上命大臣先退,史官就座。仍命退,諸臣以次退出。
庚戌三月初一日午時,上詣孝定殿。晝茶禮親行入侍時,左承旨鄭基世,右承旨趙秉夔,左副承旨朴齊憲,右副承旨韓文爀,同副承旨柳興吉,記事官金永秀·任應準·趙秉學·成載瑗,檢校提學金學性,原任直閣金鼎集,檢校直閣吳取善,直閣金德根,原任待敎趙斗淳·金洙根,檢校待敎金輔鉉,待敎李秉文,以次侍立。時至,通禮跪啓請出次,上具衰服,出齋殿門,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上連獻三爵,降復位訖。引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿,上出魂殿門,入齋殿門。諸臣以次退出。
庚戌三月初一日未時,上御熙政堂。大王大妃殿垂簾,淸南暗行御史入侍時,左副承旨朴齊憲,記事官任應準·趙秉學·成載瑗,御史李參鉉,以次進伏訖。上曰,史官分左右。上曰,御史進前。上曰,遠程何以往還乎?參鉉曰,王靈攸曁,幸得無事往來矣。大王大妃殿曰,遠途無病往還乎?參鉉曰,王靈所及,善爲往返矣。大王大妃殿曰,使行相續,勅使又當出來,民情想不成樣矣。參鉉曰,使价不絶,自多貽弊,民情之凋殘,益甚矣。庚子大歉之後,流亡之戶不復還集,百戶之役,數十戶當之,到處民弊,果難支保矣。大王大妃殿曰,十年連豐之餘,民戶宜多還集,而何至於如此乎?參鉉曰,流離之民,果難還聚,是可悶也,而別無目下遑急之事也。大王大妃殿曰,別單外,有何所奏乎?參鉉曰,別無可達之事矣。大王大妃殿言于上曰,使之退出休息,似好矣。上命史官就座,仍命退,諸臣以次退出。
上在昌德宮。停常參·經筵。
自卯時至未時,灑雨下雨,測雨器水深三分。
洪祐喆啓曰,行大司憲洪學淵,掌令李廷憲未肅拜,執義金翊鎭呈辭,掌令李秉儀在外,持平權應夔·朴儀漢未署經,監察茶時之意,敢啓。傳曰,知道。
朴齊憲啓曰,今此幸行時,何大臣留都乎?敢稟,傳曰,權判府事留都。
傳于朴齊憲曰,留院公事入之。
兵曹,以李鼎臣爲留都大將。
朴齊憲,以宗親府言啓曰,本府藥房醫官,自兩醫司,輪回分差,而設置醫官本意,諸宗有病時看病及員役輩救療之事也。近來法紀解弛,分差醫官,全昧醫藥,名存實無。自今爲始,本府藥房醫官,自臣府擇術差出,以存舊例之地,何如?傳曰,允。
金洙根,以兵曹言啓曰,今此仁陵·長陵·龍城府大夫人墓所幸行敎是時,各差備所把驛馬,別單磨鍊以入,而本曹驛馬外不足之數,依前例,京畿驛馬十五匹補把事,分付本道之意,敢啓。傳曰,知道。
又以兵曹言啓曰,今此幸行時,領軍之將,不可不備,而兼司僕將洪墡,身病猝重,勢難供職,呈狀乞遞,改差,其代口傳差出,以爲隨駕之地,何如?傳曰,允。
兵曹口傳政事,以李孺虎爲兼司僕將。
金洙根,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以都摠府言啓曰,今此幸行時,侍衛·寶劍·守宮,當爲備員,而都摠管金景善呈辭,副摠管金大根·曺錫亨俱有實故,南性敎有實病,尹穳在外,李敏德,以摠戎中軍代領進,二員無以備員,令政院稟旨變通,與未差之代,竝令該曹,以在京無故人,口傳差出,待下批牌招,以爲備員進參之地,何如?傳曰,允。竝許遞。
兵曹口傳政事,以李鼎臣爲都摠管。鄭㝡朝·洪說謨·李源益·權大肯·任百經·閔晢·金相宇爲副摠管。
金洙根,以禁衛營言啓曰,本營哨官孫貞秀受由過限,依例汰去之意,敢啓。傳曰,知道。
又以武一所試官意啓曰,臣所今日開場,昨日未畢試木箭,當爲試取,而雨勢如此,不得設行之意,敢啓。傳曰,知道。
又以二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以二所試官意啓曰,臣所今日鐵箭應射擧子六十一人內,三矢入格四十五人,二矢入格四人,一矢入格四人,昨日入格二人,合爲五十五人矣。日暮姑停之意,敢啓。傳曰,知道。
敦寧都正韓錫祉疏曰,伏以臣遐土賤蹤,廷僚末班,退伏田野,隨分耕鑿,愧蔑涓埃報答之效,念絶絲毫陳就之榮,迺於昨年春,叨承引年之典,獲添恩資,涯分已濫,徒切攢祝,惶恐靡措,千萬夢想之外,臘月二十六日政,以臣爲敦寧府都正者,臣承恩命,歷月震懍,撫躬自憚,犬馬之賤齒,已過八耋,蟻螻之殘喘,僅存一縷,蹶趨簉,其勢末由,而況臣於敦寧,本無來歷,雖在輦轂之下,猶不敢越例承當,而矧居關河千里之外,病廢已久,朝暮待盡者乎?玆敢冒死仰控,伏乞亟斥臣職名,以重公器,以安私分焉。今於丐免之章,不宜贅附他說,而葵藿之忱,物性固然,芻蕘之說,先民猶詢,故敢以典學之意,附陳於下,伏願聖明,留神澄省焉。今當寶籙鼎新,吉慶咸溱,萬億年無疆之休,肇基於是,固當益勉聖學,以圖至治,而學問思辨之功,修齊治平之道,自有次第工程,於小學,先立作聖之根基,於曾傳,直造入德之門路,然後旁求六經之縕奧,以實八條之間架,則緝熙光明,厥修乃來,政令施措之間,丕應徯志,堯·舜之雍熙可做,殷周之歷年不替,上以承祖宗付託之重,下以副臣民顒望之情,則豈不盛哉,豈不休哉?臣謹當優游壽域,歌詠聖澤,以終餘日,而但入地不遠,瞻天無路,臨疏涕泣,不知攸措。臣無任云云。省疏具悉。疏辭下該曹稟處。尾附事,所陳甚好,當嘉納矣。
上在昌德宮。停常參·經筵。
朴齊憲啓曰,行大司憲洪學淵,掌令李廷憲未肅拜,執義金翊鎭呈辭,掌令李秉儀在外,持平權應夔·朴儀漢未署經,監察茶時之意,敢啓。傳曰,知道。
傳于趙秉恒曰,禮房承旨,馳詣懿昭墓,奉審摘奸以來。
傳于趙秉恒曰,左承旨許遞,前望單子入之,待下批牌招察任。
承旨前望單子入之,金炳冀落點。
傳于趙秉恒曰,承旨房望,順房爲之。
傳于趙秉恒曰,禮·刑換房。
傳于金炳冀曰,別雲劍所帶摠管之任許遞,前望單子入之。
摠管前望單子入之,副摠管李敏德落點。
趙秉恒,以吏曹言啓曰,今此客使出來時,兩西迎慰使,例以道內堂上守令,下批矣。臨時若或有頉,則往復變通之際,將未免費却多日,有緩不及事之慮,迎慰使中,若有不得不更爲塡差之事,道臣以便近處守令,先爲塡差,借銜,亦以已下批之職,塡書後,具由狀聞之意,措辭關飭於兩西道臣處,何如?傳曰,允。
趙秉恒啓曰,今此勅使出來時,黃州·平壤·安州·定州·義州五處迎慰使及平壤問安假承旨,依近例以道內守令,借銜差下,御帖及空名帖,遠接使齎去,以爲從便奉傳之地,而亦爲下諭于兩西道臣及各其守令處,使之擧行,何如?傳曰,允。
金炳冀,以兵曹言啓曰,今此幸行時,本曹堂上·郞廳·守宮及侍衛,當爲備員,而參議與正郞一員未差,無以備員,未差之代,竝令該曹,以在京無故人,口傳差出,參議待下批牌招,以爲進參之地,何如?傳曰,允。前望單子入之。
兵曹參議前望單子入之,徐元淳落點。
吏曹口傳政事,以朴商壽爲兵曹正郞。
以兵曹參議徐元淳牌不進罷職傳旨,傳于趙秉恒曰,只推。
吏曹啓目粘連,觀此平安道淸南暗行御史李參鉉書啓,則殷山前縣監朴齊璿段,繡啓旣請令攸司稟處,更無可論是白遣,三和府使李容駿段,昨年之春,都合加下爲七千餘兩,邑還作錢及營餉添錢,挪移取用,而以座首名,懸錄於還簿是白乎則,公貨之犯用,還簿之虛留,俱係法外是如爲白有臥乎所,爲先罷黜,令該府拿問處之爲白乎旀,平壤庶尹趙冕鎬段,積痼可祛,蘇完佇期是白乎矣,橫徵或遍於族姻,替納至及於隣里,甚至官屬之私相與受,巿肆之去來難捧,各人之酒麵肉價,互相鉤引,混入逋藪,不干不當之人,無處不及,奸猾欺蔽,操縱以賂,怨讟層生是如爲白乎旀,甑山縣令李魯宰段,觴政或濫,蓮堂揭誹謗之書,吏奸遍信,倉庭設賭技之場,疵政莫悟,瑣謗有由是如爲白乎旀,江西縣令徐箕輔段,冊客欺蔽,干涉於訟賂,狼藉於民貸是白如乎,照察殊欠剛明,怨讟自有所歸,傳說喧騰,聽聞多駭是如爲白乎旀,孟山縣監魏鍾敏段,峽俗難化,衆謗或由於偏聽,生手多澁,初政已驗於來頭是如爲白有臥乎所,上項四邑守令,竝只罷黜爲白乎旀,中和前前府使金一求段,用度有欠省約,加下漸至夥多是白乎則,遂將賣任之計,看作報債之方,帖差之淆濫,醜謗之瑣細,一路喧騰,自巡營收帖燒火者四十二張,傳說未已,衆謗不息是如爲白乎旀,价川前郡守李熙敏段,己酉春添餉錢三千六百兩內,二千兩,自中路馱送京第,而以由吏名,懸錄於餉錢及結錢中是白遣,座首中軍各一窠捧錢,合爲三百五十兩是白遣,齋長·中軍處貸用錢各三百兩,仍不報給是白乎則,非徒醜謗之可駭,自多公貨之虛留是如爲白乎旀,前前郡守白樂貞段,富民處勅監納賂一千兩,各人處差任捧賂錢,合爲一千一百兩是白遣,富民等處勒加罪目捧賂放釋錢,一千一百兩,都合錢二千二百兩是如爲白乎旀,祥原前郡守尹錫九段,任窠淆濫,賄賂公行,遞任雖久,瑣謗尙留是如爲白乎旀,江東前縣監宋柱獻段,觴政無節,賂門大開,兩載居官,未聞字牧之聲,一境流毒,盡是貪饕之事,或勒差苦任,而潛受圖免之債,或勒給空帖,而輒捧禮納之錢,或因加下未報,特差酬勞之任,諸人等處所捧錢,合爲四千七百五十兩,勒構富民之罪,橫奪訟賂錢,爲七百兩,丁未本邑査逋也,李圭華,卽前任殷山時由吏,而忽差査逋之任,以賂操縱,橫徵冤納,殆遍一境。建祠之際,差出各坊有司,收錢急於公貨,都數爲八百餘兩,收逋米二千二十二石,以三兩式捧上,合錢六千六十六兩內,六百九十石段,每石二兩式還分是白遣,收稅米七百七十四石,每石三兩二錢七分式捧上,合錢二千五百三十兩零內,一千五百四十九兩零,每石二兩式還分是白遣,五十四兩零,稅米色落條,每石七分式除給,其餘剩錢,都合爲一千六百十七兩零,歸屬無處是如爲白乎旀,孟山前前縣監鄭學權段,耕夫得銀,不過村民之訛傳,而意在屬公,則惡刑無間於治盜,逋民徵族,卽是朝令之所禁,而病由偏聽,則蕩敗至及於隣里,及其遞歸之時,收逋錢三千七百兩內,一百四十兩,出給奴令,一百兩自爲入用是白如可,奴令則還分樣仍作奴令之逋,官下則始於五月望後,由吏擔當,以致分還之過時兺除良,緣於充逋,每石一兩式以三千七百兩,分給三千七百石是白乎所,事係法外,民怨不息是如爲白有臥乎所,上項六邑前任守令,不可以已遞勿論,竝只令該府拿問處之爲白乎旀,中和前府使李熙完段,經遞之後,債帳尙多是如爲白乎旀,陽德縣監李膺漢段,倉庭有舂鑿之聲,精捧反或招怨是如爲白有臥乎所,上項兩邑前後守令,竝只推考爲白乎旀,德川郡守南秉善段,莅自峽邑,已慣民俗,糴庭禁筆債之名,吏奸莫售,村田減斑芝之供,貧民有賴,火稅之許納該倉,不煩委輸之勞,折代之各捧所農,務盡便宜之政,豐碑溢口,闔境拭目是如爲白有臥乎所,如此優異之績,宜有褒奬之擧,似當施以兒馬賜給之典是白乎矣,係于恩賞,臣曹不敢擅便,上裁敎是白乎旀,監司洪鍾應段,攬轡有澄淸之志,望風多戢畏之容,牙纛纔莅,藩臬增重是如爲白乎旀,前監司趙斗淳段,威望所及,坐鎭四十二州,實惠所究,龥蠲十八萬逋,嚴明有鎭物之量,自持大體,淸平爲矯俗之政,務振頹綱,衆瘼畢擧,一路蘇完是白兺除良,經費禁勅監之弊,賓站無撓,勸課務興學之方,儒術丕變,歸程遮轅,群情莫遏是如爲白有臥乎所,道臣體重,竝只今姑勿論爲白乎旀,其後前後守令察訪等段,旣乏優異之績,亦無顯著之疵,竝只置之爲白乎旀,其外閫帥·中軍·虞候·邊將等乙良,令兵曹稟處爲白乎旀,奏御文字,何等審愼,而大同察訪鄭止善之止字,誤書以志字,不審之失,不可無警,當該御史李參鉉推考,何如?判付。啓,依回啓施行爲良如敎。
兵曹啓目粘連啓下是白有亦,平安道淸南暗行御史李參鉉書啓吏曹回啓內,閫帥·中軍·虞候·邊將等乙良,令兵曹稟處事,啓下矣。觀此平安道淸南暗行御史李參鉉書啓,則前虞候張斗衡段,補餉庫會付穀二千二百三十九石內,一百四十石,以三兩式代捧,而以二兩三錢式分給是白乎則,剩餘爲一百兩零是白遣,入防軍四百五十名內雇立錢每名二兩,而以二兩三錢式加斂是白乎則,加斂爲一百三十五兩是白遣,价川賊金哥贓物四百三十兩,不給本主,亦爲入用是白乎所,聽聞可駭,醜怨不息是如爲白有臥乎所,餉穀之代捧取剩,防軍之雇立加斂,賊贓之不給本主,俱係不法,不可已遞而勿論,令該府拿問處之爲白乎旀,前兵使李定鉉段,鞱略兼剸理之才,節制得宜,斧鉞揚壁壘之彩,關阨彌重,入防軍之雜債頉給,胥斂手,草價米之減錢執捧,殘戶飽惠,戎政漸修於充伍,還民無冤於捧糴,一境願借,群情可見是如爲白有臥乎所,閫帥事體,與守令·邊將有異,今姑勿論爲白乎旀,老江前僉使金龍祚段,修舡葺廨,充補不足者,爲一百九十兩是白乎所,殘鎭捐況,實爲可尙是如爲白有臥乎所,捐況修葺,能擧其職,似當施以相當職調用之典是白乎矣,係于恩賞,不敢擅便,上裁敎是白乎旀,其餘中軍虞候邊將等,別無優異之績,亦無顯著之疵,竝只置之,何如?判付。啓,依回啓施行爲良如敎。
傳于趙秉恒曰,守令有闕之代,令該曹口傳,各別擇差,催促下送。
金炳冀,以備邊司言啓曰,東萊府使宋柱獻,以前任江東縣監,入於繡啓論列中,自該曹請拿問矣。邊門重地,勢將交代後就理,該府使宋柱獻,爲先罷黜,卽爲差代,何如?傳曰,允。
又以備邊司言啓曰,孟山縣監有闕之代,將差出矣。見淸南御史別單,則孟山之積弊,專由於吏不稱職,重以數遞,戶散役繁,日以遑急,大小民情,願見好官云。長吏選擇,何邑不然,而該邑見狀,誠不可以常例論,其代,以別薦合抄中人擬望之意,分付銓曹,何如?傳曰,允。
吏曹口傳政事,以李健緖爲三和府使,金泳根爲平壤庶尹,趙應和爲甑山縣令,李鎬俊爲江西縣令,韓珽爲孟山縣監。
金炳冀,以兵曹言啓曰,今此幸行時,侍衛之職,不可不備,而宣傳官白樂貞,身病猝重,勢難供職,呈狀乞遞,改差,其代口傳差出,何如?傳曰,允。
兵曹口傳政事,以李信泳爲宣傳官。
以慶尙監司徐箕淳狀啓,知禮縣民家失火事,傳于洪祐喆曰,當此農節,民家失火,聞甚驚慘。元恤典外,別加顧助,結構奠接之方,廟堂措辭分付。
以黃海監司徐戴淳狀啓,載寧郡民家失火事,傳于洪祐喆曰,當此農節,民家失火,聞甚驚慘。元恤典外,別加顧助,結構奠接之意,廟堂措辭分付。
以平安監司洪鍾應狀啓,龍川府使趙存恒,檢庭取招,朱杖撞問,當場致斃,事係法外,爲先罷黜,其罪狀,令攸司稟處事,傳于趙秉恒曰,令該曹口傳,各別擇差,不日下送。
金炳冀,以備邊司言啓曰,卽見箕伯狀啓謄報,則龍川府使趙存恒,以法外濫刑事罷黜矣。固當卽爲差代下送,而該府,卽義州接境之邑也,頭站事務,最爲殷繁,見今勅牌已到,許多策應,難付生手,迎送之弊,猶屬餘事,罪雖難恕,勢有緩急,該府使,姑令戴罪擧行,待勅行還渡後,捧傳旨,何如?傳曰,允。
趙秉恒,以承文院都提調意啓曰,完巿咨文,今纔正書矣。適有灣撥上來,順付下送之意,敢啓。傳曰,知道。
又以禮曹言啓曰,傳曰,仁陵親祭後,當詣龍城府大夫人墓所展謁事,命下矣。行禮儀節,謹依英廟朝辛亥年私墓展拜時例磨鍊,原節目中付標以入之意,敢啓。傳曰,知道。
又以禮曹言啓曰,卽伏見黃海監司徐戴淳增廣監試初試試取啓本,則其中李昌喬,己酉監試覆試時,以換面代入罪,水軍充定於長連,而今爲入格,大典通編諸科條有曰,幼學以下水軍充定者,初試入格則免役云,令該曹稟處爲辭矣。幼學以下水軍充定者,初試入格則免役,載在通編,而今此李昌喬,旣參榜眼,自當免役,依法典擧行事,分付刑曹,何如?傳曰,允。
洪祐喆,以濬川司言啓曰,本司都廳訓鍊都監千摠許燮移職,代以禁衛營騎士別將李寅熙差下,使之察任,何如?傳曰,允。
趙秉恒,以成均館同知館事大司成意啓曰,今三月初三日,儒生課試,當爲設行,而大提學趙斗淳有身病,限內不得爲之之意,敢啓。傳曰,知道。
又以武一所試官意啓曰,臣所今日平明開場,再昨日未畢試木箭,仍爲試取之意,敢啓。傳曰,知道。
又以武一所試官意啓曰,臣所今日木箭應射擧子三十九人內,三矢入格四人,二矢入格六人,一矢入格三人,前日入格四十五人,合爲五十八人矣。木箭今已畢試,鐵箭鱗次試取之意,敢啓。傳曰,知道。
又以武一所試官意啓曰,臣所今日鐵箭應射擧子五十八人內,三矢入格四十二人,二矢入格四人,一矢入格六人,合爲五十二人矣。鐵箭今已畢試,片箭鱗次試取,而元貫革外,加設二貫革之意,敢啓。傳曰,知道。
又以武一所試官意啓曰,臣所今日片箭應射擧子五十二人內,無一人入格矣。片箭今已畢試,鳥銃鱗次試放之意,敢啓。傳曰,知道。
又以武一所試官意啓曰,臣所今日鳥銃應放擧子三人內,無一人入格,而日暮姑停之意,敢啓。傳曰,知道。
又以武二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武二所試官意啓曰,臣所今日鐵箭應射擧子八人內,無一人入格,而昨日入格五十三人,再昨日入格二人,合爲五十五人矣。鐵箭今已畢試,片箭鱗次試取,而元貫革外,加設四貫革之意,敢啓。傳曰,知道。
又以武二所試官意啓曰,臣所今日片箭應射擧子五十五人內,邊一中入格三人矣。片箭今已畢試,騎芻鱗次試取之意,敢啓。傳曰,知道。
又以武二所試官意啓曰,臣所今日騎蒭應射擧子五十五人內,無一人入格,騎槍當爲試取,而無一人應試者,鳥銃鱗次試放,而元貫革外,加設二貫革之意,敢啓。傳曰,知道。
又以武二所試官意啓曰,臣所今日鳥銃應放擧子五十五人內,貫邊各一中入格二人,貫一中入格四人,邊一中入格四人,合十人矣。各技皆已畢試,今方計劃修整榜目之意,敢啓。傳曰,知道。
上在昌德宮。停常參·經筵。
自卯時至未時,灑雨下雨,測雨器水深三分。
金炳冀啓曰,行大司憲洪學淵,掌令李廷憲未肅拜,執義金翊鎭呈辭,掌令李秉儀在外,持平權應夔·朴儀漢未署經,監察茶時之意,敢啓。傳曰,知道。
洪祐喆啓曰,右承旨趙秉夔,今日不爲仕進,卽爲牌招,何如?傳曰,允。
傳于趙秉恒曰,遠接使留待。
傳于趙秉恒曰,遠接使入侍。
傳于金輔根曰,在外漢城判尹許遞,前望單子入之。
判尹前望單子入之,李紀淵落點。
傳于金輔根曰,吏曹參判有闕之代,前望單子入之。
吏曹參判前望單子入之,趙亨復落點。
備邊司薦望,以黃浩民爲江華留守。
備邊司薦望,以李宜翼爲東萊府使。
以右承旨趙秉夔牌不進罷職傳旨,傳于洪祐喆曰,只推。
趙秉恒啓曰,今十一日仁陵親祭祭文,當爲製進,行大提學趙斗淳,待明朝牌招,使之製進,何如?傳曰,允。
以京畿監司金箕晚狀啓,通津府使朴性秀,身病猝重,呈狀乞遞,不得已罷黜事,傳于金輔根曰,罷職分揀,使之調理擧行。
以咸鏡監司朴永元狀啓,洪原縣民家失火事,傳于金輔根曰,當此農節,民家失火,聞甚驚慘。元恤典外,別加顧助,結構奠接之方,廟堂措辭分付。
洪祐喆,以戶曹言啓曰,各道年終錢穀御覽會計,待咸鏡道會案上來,修正以入事,前已草記矣。該道會案,今纔來到,御覽會計,修正次請出之意,敢啓。傳曰,知道。
趙秉恒,以奎章閣言啓曰,御製監印時,時原任閣臣,逐日進參,而原任待敎金洙根,時無職名,令該曹口傳付軍職,何如?傳曰,允。
兵曹口傳政事,護軍單金洙根。
趙秉恒,以禮曹言啓曰,因大臣筵奏,今番節行回還時,皇太后傳訃勅順付到京日迎接儀節,照例擧行之意,分付該曹事,允下矣。皇太后訃勅順付,係是初有之事,一依庚子年皇后訃勅順付時例,百官郊迎,殿庭行禮,自上行禮之節,亦依正至聖節望闕禮例磨鍊,而至於行禮處所,則在前訃勅時,多有空闕擧行之例,而庚子年,亦以崇政殿磨鍊矣。今番則何以爲之乎?敢稟。傳曰,依庚子年例爲之。
又以禮曹言啓曰,大小科陳試人草記許赴事,曾有定式矣。丙午三月參班儒生應製入格給二分幼學李承奎遭艱陳試,已爲闋制,依例許赴於今此增廣文科初試,使之較藝等第之意分付,何如?傳曰,允。
又以迎接都監言啓曰,取考庚辰傳訃勅謄錄,則接見茶禮時御前床及勅使床,皆以素膳擧行,勅使飯俸則皆以肉膳爲之矣。今亦依此擧行,而茶禮旣以素膳,則勅使入京後各處茶啖,亦當以素膳爲之,京中如此,則外邑不可異同,沿路茶啖,皆以素膳擧行,建花除之,其他飯俸,用肉膳之意,分付各該司,一體知委於儐使及開城留守三道道臣處,何如?傳曰,允。
又以迎接都監言啓曰,取考庚辰傳訃勅謄錄,則勅使鋪陳之白色靑色黑色,其例不一矣。己未因大臣之議,以華色爲之,故庚辰亦因講定,而遵用此例,今亦依此擧行之意,分付各該司,一體知委於儐使及開城留守三道道臣處,何如?傳曰,允。
又以迎接都監言啓曰,取考謄錄,則傳訃勅行時,不設宴享,只行茶禮矣。今番宴享色郞廳,勿爲差出,依前例以禮賓寺·內資寺擧行,使盤膳色郞廳,兼管茶禮之意,敢啓。傳曰,知道。
又以迎接都監言啓曰,臣等與諸郞廳,會同開坐,檢飭迎勅諸事,而應行事目及啓下郞廳八員外不足郞廳二員,依例加差,別單書入之意,敢啓。傳曰,知道。
又以迎接都監言啓曰,本都監郞廳韓圭錫·朴龜夏,以其身病,呈狀乞遞,竝姑減下,其代,以宗親府典簿李正鉉,平巿署令申植差下,使之察任,何如?傳曰,允。
又以迎接都監言啓曰,本都監公事郞廳宣傳官張昌煥,有回避勅使之嫌,實難行公云,改差,其代宣傳官白樂薰差下,使之察任,何如?傳曰,允。
又以迎接都監言啓曰,今番迎勅時儀節及贈給,一依庚辰年例擧行之意,分付各該司,亦爲知委於儐使及開城留守·三道道臣處,何如?傳曰,允。
金炳冀,以備邊司言啓曰,牌文出來,勅務時急,此時西路守令,不宜一日曠官,昨日政新除授守令,竝令明日辭朝,在外人,催促上來後,亦使之當日下直,兩西守令中受由上京人,一體明日下送何如?傳曰,允。
兵曹,留都從事官單尹堉。
金炳冀,以武一所試官意啓曰,臣所今日平明開場,昨日未畢試鳥銃,仍爲試放之意,敢啓。傳曰,知道。
又以武一所試官意啓曰,臣所今日鳥銃應放擧子十三人內,無一人入格矣。鳥銃今已畢試,騎芻·騎槍,當爲鱗次試取,而無一人應試者,各技皆已畢試,今方修正榜目之意,敢啓。傳曰,知道。
又以刑曹言啓曰,禮曹啓辭內,卽見黃海監司徐戴淳增廣監試初試試取啓本,則其中李昌喬,己酉監試覆試時,以換名代入罪,水軍充定於長連,而今爲入格。大典通編諸科條有曰,幼學以下水軍充定者,初試入格則免役云,令該曹稟處爲辭矣。幼學以下水軍充定者,初試入格則免役,載在通編,而今此李昌喬,旣參榜眼,自當免役,依法典擧行事,分付刑曹,何如?傳曰,允事命下矣。謹依傳敎,長連縣水軍充定罪人李昌喬,卽爲放送後,徒流案頉下事,分付道臣之意,敢啓。傳曰,知道。
庚戌三月初四日辰時,上御熙政堂。大王大妃殿垂簾,遠接使入侍時,右副承旨趙秉恒,記事官任應準·成載瑗·鄭健朝,遠接使李憲球,以次進伏訖。上曰,史官分左右。上曰,遠接使進前。憲球進前奏職姓名訖。大王大妃殿曰,前後飭敎,想已聞知,而西路事勢,殆不成樣,下去後另加申飭,以爲省弊之道,而見今勅奇迫近,或有不及之慮,而一日行幾里乎?憲球曰,謹當着念對揚,而牌文出來之急速,寔出始料之外,非但臣行期之忙迫,列邑擧行,必多窘跲之患,憧憧惶悶,別星之行,例從邑站,中火·宿所,而今因急迫,排站比前加倍,以爲趲程之計,每日行幾里,不敢指的仰奏矣。上曰,遠路善爲往還也。大王大妃殿曰,遠程平安往來也。上命賜藥物,憲球跪受訖。上曰,史官就座。秉恒曰,在前勅使,若除京外宴享,有別遣問安使中路致謝之例,而今番則異於他時,只行勞問之意,分付儐臣迎慰使·中勞問使,依已例從便擧行,而平壤問安假承旨,雖已啓下,若或臨時有頉,須以便近邑守令,道臣·儐臣,推移塡差,借銜擧行後狀聞之意,預爲下諭,何如?上曰,依爲之。出擧條上命退,諸臣以次退出。
上在昌德宮。停常參·經筵。
藥房都提調朴晦壽,副提調金輔根啓曰,伏未審日間,聖體若何。寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
進御加味地黃湯,自今日姑爲停止事,榻前下敎。
趙秉恒啓曰,明日常參·經筵,取稟。傳曰,停。
金炳冀啓曰,行大司憲洪學淵,掌令李廷憲未肅拜,執義金翊鎭呈辭,掌令李秉儀在外,持平權應夔·朴儀漢未署經,監察茶時之意,敢啓。傳曰,知道。
洪祐喆啓曰,右承旨趙秉夔,今日不爲仕進,卽爲牌招,何如?傳曰,允。
金炳冀啓曰,備邊司郞廳來言,今日賓廳日次,而國忌正日相値,不得來會云矣。敢啓。傳曰,知道。
備忘記,三和都護府使李健緖下直,長弓一張,長箭一部,片箭一部,筒兒一箇賜給。
傳于趙秉恒曰,呈告刑曹參判許遞,前望單子入之。
刑曹參判前望單子入之,閔永勳添書落點。
趙秉恒,以吏曹言啓曰,因備邊司草記,昨日新除授守令及兩西受由上京守令,明日辭朝下去事,自臣曹催促,則上京守令兎山縣監趙基晉,今日下去云,白川郡守金琦淳,海州判官林善鎭,文化縣令李忠翼,順安縣令金胤鉉,俱以爲明日下去云,未下直守令三和府使李健緖,江西縣令李鎬俊,俱以爲明日辭朝云,平壤府庶尹金泳根,時在驪州地鄕家云,孟山縣監韓珽,時在公州地鄕家云,竝星火上來辭朝之意,發關知委於各該道臣處,甑山縣令趙應和,署經後使之辭朝,何如?傳曰,允。
趙秉恒啓曰,卽者吏曹郞廳來言,甑山縣令趙應和當爲署經,而兩司不備,不得署經云,除在外·未署經外,未肅拜人員,竝卽牌招,以爲備員署經之地,何如?傳曰,允。
以大司諫任百秀,獻納洪鍾雲,掌令李廷憲牌不進罷職傳旨,傳于趙秉恒曰,只推。
趙秉恒啓曰,守令署經事,命下矣。大司諫任百秀,獻納洪鍾雲,掌令李廷憲,旣有只推之命,與行大司憲洪學淵,一體牌招,以爲備員署經之地,何如?傳曰,允。
以右承旨趙秉夔牌不進罷職傳旨,傳于朴齊憲曰,只推。
吏曹口傳政事,以李鼎臣爲分內醫提調。
吏曹,整理使單徐憙淳。
兵曹口傳政事,護軍單鄭㝡朝。
趙秉恒,以內醫院都提調意啓曰,提調尹定鉉,今日問安,不爲仕進,卽爲牌招,何如?傳曰,允。
又以內醫院都提調·提調意啓曰,內醫吳景煥·李尙復,旣已加資,御醫陞差,何如?傳曰,允。
又以內醫院都提調·提調意啓曰,首醫所任,與他自別,諸般擧行之節,不可委任於老昏之人,醫官鄭有曾,依已例特爲超資,使之擧行,而堂上內醫近甚數少,前內醫吳景煥,還屬本院後,與內醫李尙復竝加資,李尙復加資代,外醫卞崑,內醫秦喜鳳有頉代,外醫金濟慶差下事,筵稟蒙允矣。前惠民署主簿卞崑,前典醫監僉正金濟慶差下之意,敢啓。傳曰,知道。
又以迎接都監言啓曰,勅使入京時城內外街巷屛門及闕內設布帳,每令三軍門,分排爲之矣。今亦依此擧行之意,分付,何如?傳曰,允。
又以迎接都監言啓曰,勅使入京第三日,大臣例有請行茶禮之事,而取考庚辰謄錄,則依己未年例,不爲設行矣。今番則何以爲之乎,敢稟。傳曰,依庚辰年例爲之。
又以迎接都監言啓曰,勅使接見茶禮時,御床用淡薑茶,上副勅床用白毫茶,已有定式矣。今亦依此擧行,何如?傳曰,允。
又以迎接都監言啓曰,迎勅時,爲慮觀光人之囂遝紛聒,以各營中軍中不參隨駕之人,率標下軍,仍領先牌軍具軍威,自慕華館,前行於勅使頭局,另可禁辟,而勅使自闕門往館所時及回還日,一體擧行事,筵稟定式矣。今亦依已例,以不參隨駕營門,使之擧行,何如?傳曰,允。
又以迎接都監言啓曰,勅使入闕時及還來館所時,下隷輩觀光於紅馬木近處,每有雜遝之患,故自前以三營門將卒,排立於闕外,禁喧等節,兵曹專當擧行,而都監所屬各差備人馬外,一竝嚴禁,各年迎勅時,百官皆從敦化門入去,勅使詣館所時,百官皆從金虎門出來,俾無人馬紛雜之弊矣。今亦依此擧行之意,嚴飭,何如?傳曰,允。
又以迎接都監言啓曰,勅使入京時,禁雜人等節,自弘濟院,至迎恩門,使御營廳·摠戎廳,除出校卒,嚴飭禁雜,自迎恩門,至城內諸處,亦令三軍門·摠戎廳,分掌嚴禁,已有前例矣。今亦依此擧行之意,分付,何如?傳曰,允。
又以迎接都監言啓曰,取考各年謄錄,則勅使到迎恩門時,自廚院,兩勅及通官等處,各以酒肴一盤入給,又自都監,略備酒肴,分饋跟役矣。今亦依此擧行,何如?傳曰,允。
又以迎接都監言啓曰,取考庚辰謄錄,則迎勅時殿內茶禮,館所茶禮,送勅時餞茶禮,竝爲設行矣。今亦依此擧行,何如?傳曰,允。
朴齊憲,以兵曹言啓曰,闕內入直訓鍊都監局別將把摠·哨官及內三廳將·守門將·禁衛營哨官等番單子,每中日入啓受點矣。今此幸行相値,勢難受點,依例今三月十三日入直人員,初八日入啓,單子竝爲受點,趁期替直,分所單子,初九日書入,巡將監軍,今初九日入啓,單子十二日至,預爲排日受點,逐日受牌,大省記及別省記,自今初十日,至十二日,初九日預爲書入,京中軍號,亦自今初十日,至十二日,初九日預爲啓下,留置政院,逐日頒布,行在所軍號,自行在所啓下頒布之意,敢啓。傳曰,知道。
又以兵曹言啓曰,今此幸行時侍衛禁軍,不可不點擇以行矣。各番禁軍中新受馬及病蹇不能致遠之類,依例推移入直之意,敢啓。傳曰,知道。
又以兵曹言啓曰,今此陳慰兼進香使一行赴燕時所把驛馬,預爲分定,然後可無窘急之弊,今亦依例前期知委,而應把驛馬三十二匹內,忠淸道六匹,全羅道八匹,慶尙道十三匹,今三月二十七日,京中逢點,江原道三匹,咸鏡道二匹,直送安州,來四月初二日逢點事,各道監事處行移,何如?傳曰,允。
又以都摠府言啓曰,今日入直內三廳武兼·禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以禁衛營言啓曰,本營千摠李奎燦,身病猝重,勢難察任,改差,何如?傳曰,允。
又以義禁府言啓曰,三和府使李容駿,中和前前府使金一求,价川前郡守李熙敏,前前郡守白樂貞,祥原前郡守尹錫九,江東前縣監宋柱獻,孟山前縣監鄭學權等,竝拿處事,傳旨,啓下矣。李容駿時在任所,尹錫九,以江華中軍,時在任所,宋柱獻,以東萊府使,時在任所,依例發遣府書吏交代後竝拿來,金一求,下去江原道鐵原地,鄭學權,下去江陵地,李熙敏,下去京畿龍仁地云,依例發遣府書吏竝拿來,白樂貞,今方待命,拿囚之意,敢啓。傳曰,知道。竝待待命拿囚。
又以義禁府言啓曰,因平安道淸南暗行御史李參鉉書啓,殷山前縣監朴齊璿罪狀,令攸司稟處事,啓下矣。朴齊璿今方待命,拿囚之意,敢啓。傳曰,知道。
又以義禁府言啓曰,平安兵虞候張斗衡拿問處之事,傳旨,啓下矣。張斗衡,下去京畿長湍地云,依例發遣府書吏拿來,何如?傳曰,待待命拿囚。
庚戌三月初五日辰時,上御熙政堂。藥房入診入侍時,都提調朴晦壽,副提調金輔根,記事官金永秀·成載瑗·鄭健朝,直閣金德根,以次進伏,醫官金珪·李鎭夏·黃道淳·李琬,進伏楹外訖。上曰,史官分左右。晦壽進前奏曰,春雨頻數,朝氣猶寒,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,近日滯候比前何如,而昨伏聞醫官之言,自內製進二陳湯云,果進御而順下乎?上曰,然矣。晦壽曰,醫官待令,使之入診乎?上曰,唯。珪等以次診候訖。退伏楹外。晦壽曰,諸醫進前,詳奏脈候。珪等進前奏曰,脈候調均矣。但右三部微有滑體,雖緣有痰滯之候,而比昨漸有差度矣。晦壽曰,但因痰候而然耶,有何挾滯而然耶?詳奏之。珪等曰,脈候常有滑體,全由於痰滯之候也。晦壽曰,二陳湯,限三貼連爲製進乎?上曰,可也。晦壽曰,地黃湯進御今至三十餘貼之多,雖調理之劑,一直連進,似不穩當,姑爲停止,何如?上曰,姑爲停止,可也。晦壽曰,齋日不遠,大王大妃殿進御人蔘粟米飮,自初八日一貼式限二貼煎入,何如?上曰,可也。上命醫官先退。晦壽曰,幸行不遠,分提調,令該曹口傳差出,何如?上曰,依爲之。出擧條晦壽曰,幸行時本院待令江心水,近多有置之之命矣。今番則何以爲之乎?上曰,今番亦置之,可也。出擧條晦壽曰,首醫所任,與他自別,諸般擧行之節,不可委任於老昏之人,醫官鄭有曾,依已例特爲超資,使之擧行,何如?上曰,依爲之。出擧條晦壽曰,堂上內醫近甚數少,前內醫吳景煥,還屬本院後,與內醫李尙復竝加資,李尙復加資代,外醫卞崑,內醫秦喜鳳有頉代,外醫金濟慶差下,何如?上〈曰〉,依爲之。出擧條晦壽曰,內鍼醫趙致中,術業頗精云,待令差下,何如?上曰,依爲之。出擧條晦壽曰,李尙復,方任掌務官矣。以過等樣施行之意,分付矣。上曰,可也。晦壽曰,近日停講,果因滯候而然乎?上曰,然矣。晦壽曰,聖體愆和之時,雖或停講,着心於這裏,溫繹前受音,循環不已,則聖學自至緝熙之域,而其在節宣之道,亦爲穩便矣。上命大臣退,史官就座,仍命退。諸臣以次退出。
上在昌德宮。停常參·經筵。
巳時·午時,日暈。
趙秉恒啓曰,明日大報壇祭齋戒,再明日·三明日健陵忌辰祭齋戒正日,初十日·十一日·十二日幸行,十三日翌日問安,十四日孝定殿望祭齋戒相値,視事頉稟之意,敢啓。傳曰,知道。
趙秉夔啓曰,合辭許久闕啓,事甚未安。除在外·未署經·傳旨未下外,未肅拜呈告人員,竝卽牌招,何如?傳曰,允。
洪祐喆啓曰,左副承旨金炳冀,今日不爲仕進,卽爲牌招,何如?傳曰,允。
備忘記,南兵使吳顯文下直,長弓一張,長箭一部,片箭一部,筒兒一箇賜給。
傳于趙秉恒曰,檢校直閣趙然興,馳詣健陵,奉審摘奸,仍詣顯隆園·華寧殿,一體奉審以來。
以執義金翊鎭,司諫李鼎信牌不進罷職傳旨,傳于趙秉夔曰,只推。
以左副承旨金炳冀牌不進罷職傳旨,傳于朴齊憲曰,只推。
趙秉夔啓曰,大司諫任百秀,獻納洪鍾雲,掌令李廷憲,旣有只推之命,一體牌招,何如?傳曰,允。
以大司諫任百秀,獻納洪鍾雲,掌令李廷憲再牌不進罷職傳旨,傳于趙秉夔曰,只推。
趙秉夔啓曰,守令署經事,命下矣。大司諫任百秀,獻納洪鍾雲,掌令李廷憲,旣有只推之命,與行大司憲洪學淵,一體牌招,以爲備員署經之地,何如?傳曰,允。如有違牌,勿爲呼望。
趙秉恒啓曰,卽者奉常寺官員來言,仁陵親祭祭物,提調明日當爲監封,而都提調朴晦壽有身病,提調李憲球奉命在外,不得監封云,何以爲之?敢稟。傳曰,提調許遞,前望單子入之。
奉常提調前望單子入之,徐左輔落點。
行大司憲洪學淵,大司諫任百秀,掌令李廷憲,獻納洪鍾雲,校理宋謙洙,副修撰姜冕奎等啓曰,噫嘻,痛矣。書九之罪,可勝誅哉?亂臣賊子從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯䋜,專在於彼固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學,顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九,亟施追奪官爵之典。答三司曰,不允。
行大司憲洪學淵,大司諫任百秀,掌令李廷憲,獻納洪鍾雲等啓曰,噫嘻,痛矣。國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明凶逆嚴討之時,藥院之日記旣已査出,臺臣之緘辭如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一端,其沮戲大婚之凶肚,背馳正宗大王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極逆大憝也。凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉,不可援用尙魯追施之律,請物故罪人裕,亟施孥戮之典。噫嘻,痛矣。亂臣賊子何代無之,豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下寧有是耶?何幸乾道孔昭,元惡斯得,知申之疏打破其眞贓,重臣之奏繼而爲明證,嗚呼尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根抵於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿,亟施孥戮之典。噫嘻,痛矣。亂臣賊子從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根抵也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也,思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻,痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於臧人而害物,好惡所到,忠逆立判,利勢所在,逋逃咸萃,附己者,謂之向國,而奬拔汲引,如恐不及,異己者,謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥日滔天之禍,鼓唱悖論,馴致裕·玉讎國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓感德思報願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡謟諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣。鍾秀之身計旣得,則龜·祿之眞贓掩矣。其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而挾持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢何由而鴟張,龜·祿之餘醜孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮,請追奪罪人鍾秀支屬應坐之類,一依尙魯·漢祿例施行。噫嘻,痛矣。今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足快洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則曰當爲蜀漢,分院兵助勢之策,湖南伯得差之願。無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,搢紳家大具之潛埋,指卯日而擧事爲期云者,莫非做作妖言,煽動人心之計,而至於第一子指擬之目,十三日至凶之說,與鍾一,一而二二而一,似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術,逆賊光友,本以鄕曲賤孽,托爲凶徒死士,父事振采,兄事友文,欲輸軍糧則轉到南陽,凡爲群凶之指使,率皆挺身而樂赴,將臣家將欲火攻,所營何事,店舍綢繆之言,致後丁寧和應,南中兵火之說,延壽爛熳酬酢,卽此數端,已足爲諸賊之眞贓斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿情未洩。請逆賊友文·光友,加施孥戮之典,致後·延壽,竝施孥籍之典。噫嘻,宜學,以卑微之流,賦憯慝之性,行己則巧佞而善爲狐媚,發跡於陰邪,而養成虺毒,屢竊踰濫之職,而睯不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反覆閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名䟽,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者,請正法罪人宜學諸子,亟施散配之典。噫嘻,痛矣。自古亂逆何限,而豈有如魯敬之凶譎奰慝蔑倫敗紀者乎?平生伎倆,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得抑情仕官之說,此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚,當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著,故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也,不謹則無將,無將則必誅,其無君無母之心,不道不敬之律,歷萬世而掉脫不得者也。況於今日義理,尤急闡明,而何幸乾道孔昭,天討大行,追奪之律,才有成命,神人之憤,庶可少洩,而罪止追奪,不足以稱其惡,剖戮跽斬,雖難用於古法,瀦家孥籍,亦自有於彝典,況其凶種餘孽,尙此假息,書所稱殄滅無遺,毋俾易種者,不施於此賊,而將於何施?請追奪罪人魯敬,亟施努戮之典焉。噫嘻,痛矣。亂臣賊子從古何恨,而其窮凶極逆,豈有如陽淳者哉?渠以世祿遺裔,蒙被國恩何如,而生得梟獍之性,潛蓄虺蝮之毒,敢於哀遑罔極之時,欲逞悖逆至憯之計,指嗾賊晟兇國之類,圖出逆度投疏之擧,其疏中句語,殆有浮於雲·海之逆節,思之膽掉,言之髮豎,渠之綢繆謀議爛熳和應之跡,非但翰模之供節節指的,復有晟賊之招一一吐實,面目雖換,腸肚相接,與賊晟逆度,一而二二而一也。惟其狠毒之物,抵賴爲事,竟至於鬼誅先加,三尺之邦憲,終未快伸,一世之輿憤,去而益切,跽斬之刑,雖未得行,尙度已施之律,何可不施於此賊乎?請物故罪人陽淳,亟施孥戮之典。噫嘻,痛矣。亂臣賊子從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也,晉鏞家夜會,鍾協處參席,互相酬酢,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻,痛矣。世變層生,亂逆何限,而豈有如今番捕廳諸賊之至憯絶悖者乎?噫彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮猶輕千剮無惜之罪,至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從而傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎,如許窮凶極惡之妖女·逆豎,孰不欲手磔而口臠也哉?設鞫正法,王法卽然,而大僚求對,直請處分者,以其辭語極凶,無以如法問招也,第念凶如此賊妖如此賊,未加肆巿之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞燭之矣。又若曰,律後加律,實關格例,臣等竊以謂振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳勘斷罪人金·河兩女,竝亟施大逆之律。噫嘻,痛矣。李承憲之罪,可勝誅哉?渠以韎韋之裔,濫廁文纓之列,理宜恪守本分,折節謹畏,而奈其虺毒成性,梟心莫化,昂然以達官自居,妄欲與士夫相肩,卽其面貌,已非吉祥,究厥心腸,都是忮險,竟至有今番投匭,而無嚴不敬之罪,無所自逃矣。謂人主可誣,則外藉朝臣,而內實逼於莫嚴,謂此時可乘,則影備言事,而形莫嚴於惎亂,況慈敎所無之句語,無難擅倡而恣宣,一筆句斷,無所顧忌,蓋其擯落之蹤,恒懷怨對,傾巧之習,積伺時會,雖至於誣聖躬而矯慈旨,在所不恤而然也。處分傳敎中挾雜二字,雖出於大聖人山藪包容之盛,而卽其事而誅其心,是奚但挾雜而已乎?島置之典,未足以懲癉,國言之沸,可驗其公共,況以渠卑微,決知無獨辦之理,則暗地伏莽,嗾囑指使,必欲好亂樂禍,投間嘗試,爲國家無窮之害者,灼然可見,築底盤覈,期翻窩窟,卽靖世敎壹民志之大機會也。何幸鞫覈方張,兩案庶幾畢露,酌處遽降,不過自島移島,一縷尙貸,其可曰國有常憲乎?請旌義縣減死圍籬安置罪人李承憲,更命王府,具法拿處,期於得情,明正典刑焉。噫嘻,痛矣。亂臣賊子從古何限,而豈有如尹致英·徐相敎者哉?尹致英,卽一疲殘霄小也,賦性本自巧令,行己工於奸黠,跳踉放恣,縱曰俱生,凌轢噴薄,抑亦何習,平生伎倆,不過欺人而黷貨,晝霄揣摩,罔非招權而納勢,護法於秉鉉而樂蓄禍心,後勁於秉鉉而竊弄威福,有識憂嘆,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中,伺察宮闈顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者,所可忍也乎?是誠雲·海之所不敢道,而窮天地亘萬古所無之逆節也。惟我慈聖殿下以任·姒之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆中物,而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣。彼誣逼我慈聖殿下之罪人,獨非我大行朝之罪人,殿下之罪人乎?慈聖殿下雖以哀遑之故,而姑靳究竟,殿下其何可一日容貸,滿廷諸臣,其何敢一日而忘君讎國賊也?春秋嚴無將之誅,漢法重不敬之律,夫以窮凶絶悖如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。噫嘻,痛矣。李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃,李應植則遞據戎垣,濫躋卿資,於是乎狼心漸肆,鴟張益甚,醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測,渭橋請間,尙被宋昌之斥,跡渠所謂,合置何辟,申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒,至褻公器,龍斷賤夫,互競巿利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭,似此干紀犯分之輩,寔是神人之所共憤,王章之所必討,其在別慝之義,寧緩盤覈之擧,請古今島荐棘罪人李應植,鹿島荐棘罪人申觀浩,竝令王府,設鞫得情,抉正典刑。噫嘻,秉鉉之罪,可勝誅哉?狠毒奸黠,咸萃一身,妖惡眩幻,卽其長技,佞辯則林甫之劍蜜,自成心法,夸習則主偃之鼎食,常作口業,平生伎倆,無非戕人而害物,晝宵揣摩,不出嗜利而黷貨,濫躋崇顯而擅行威福,孤負委奇而專事欺蔽,脅制朝廷詿誤當世,似此負犯,擢髮難數,而至於辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中事君不以其道,人臣之極罪也。象魏自在,慈旨嚴於鈇鉞,國言如沸,聖批明如日月,是所謂大夫國人,皆曰可殺,則殺之者也,論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈,俗習之渝薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂,夫以罪浮稱兵之逆憝,而不施肆巿之顯戮,職非大官,而只賜其死者,豈非失刑之大者乎?王章似伸而未伸,輿論似夬而未夬,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳。俱以麤鹵之類,敢生奸濫之習,始以貪饕財貨,而腸肚相連,終焉樹布黨援,而羽翼已成,千殀萬惡,一串貫來,李能權則殀態至發外貌,禍祟遂作始俑,工於狐媚,行事壹是狡黠,甚若狗盜,公貨無難乾沒,驟進看作分內,濫帶率多格外,論其躬犯,實爲首惡。金鍵則始慕殀能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲揜耳。蓋此輩之伎倆,始於趨附不已,末乃跳踉無憚,此誠國朝以來所未有之變怪也。朝威下䙝,胡至此極?豈可以韎韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏,請蝟島安置罪人李能權,荏子島安置罪人金鍵等,竝令王府,設鞫嚴覈,抉正典刑。答兩司曰,不允。新啓已有處分,勿煩。秉鉉諸子事,不允。
行大司憲洪學淵,掌令李廷憲等啓曰,噫嘻,痛矣。世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉。固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晚,而罰止島配,假息覆載之間者乎?若以言出卑賤事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,抉正典刑。新除授掌令李秉儀,時在平安道价川地,請斯速乘馹上來事,下諭。答府曰,不允。下諭事,許遞。
大司諫任百秀,獻納洪鍾雲等啓曰,梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻,痛矣。人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉,幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晚,而生出獄門,假息覆載之間者乎?今若諉之於言出卑賤事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,抉正典刑。答院曰,不允。
趙秉恒啓曰,試官之出榜詣闕,例也,而文科初試二所試官曺錫雨·申錫愚·姜㳣·李升洙,謂有身病,自外徑歸,事甚未安。竝推考,何如?傳曰,允。
以京畿監司金箕晚狀啓,德積鎭人命渰死事,傳于洪祐喆曰,人命渰死,聞甚矜惻,元恤典外,別加顧助,如有生前身還布,竝蕩減,未拯屍身,期於拯得之意,廟堂措辭,分付。
以全羅監司南秉喆狀啓,泰仁等邑民家失火事,傳于洪祐喆曰,當此農節,民家失火若是夥多,極爲驚慘,元恤典外,別加顧助,使之卽速結構奠接,俾無一民失所之弊事,廟堂措辭,關飭。
傳于朴齊憲曰,當該承旨推考。
傳于趙秉恒曰,發遣吏郞,諸執事淸齋與否,摘奸以來。
傳于朴齊憲曰,淸北暗行御史留待。
傳于朴齊憲曰,淸北暗行御史入侍。
趙秉恒,以內醫院都提調·提調意啓曰,自前幸行時,若是經宿之地,則陪從掌務官一員,例自司僕寺,補把馬一匹許給矣。今番幸行時,依例許給之意,分付該寺,何如?傳曰,允。
又以內醫院都提調意啓曰,本院提調,例不得兼帶刑獄之官矣。分提調李鼎臣所帶知義禁,今姑許遞,何如?傳曰,允。
又以禮曹言啓曰,迎送勅出還宮時,以駕轎磨鍊,曾有定式,今亦依此擧行,而取考己未·庚辰謄錄,則翌日館所擧動時,因特敎亦以駕轎磨鍊矣。今番則何以爲之乎?敢稟。傳曰,駕轎磨鍊。
又以成均館大司成意啓曰,臣聞居齋儒生,今日夕食堂不爲設行,馳詣泮宮,招致諸生,問其捲堂之由,則諸生等書進所懷以爲,伏以臣等,蒙朝家養士之恩,居齋舍護聖廟,而蓋聖廟,天下之所尊也,士子,一國之元氣也。故自有國家以來,無不尊聖廟而崇儒道,古今之通義也。挽近以來,綱紀蕩然,至於禁隷營卒,無難攔入於聖廟神門之前,而士氣沮喪,莫之禁斷,已極寒心,而至於今番科場禁亂之際,捕校·捕卒,手持紅絲,橫行恐喝於聖廟神門之外,多士驚惶奔波,幾至罷場之境,噫,此何變怪也?若場圍紛挐,則禁亂官,率羅將在職所,備邊郞,率隷卒巡場外,則何法不行,而至使捕卒,持紅絲橫行於聖廟神門之外乎?此侮聖也賤士也。臣等忝居齋舍,任在護聖,而覩此前古所未有之變怪,無路上徹,不敢晏然入堂,故退伏私次,恭俟處分云矣。臣以聖廟捲堂,事體至重,卽爲還入之意,多般開諭,諸生等終不回聽,何以爲之?敢啓。傳曰,苟欲禁紛挐之弊,何患無策,而堂堂禮圍之地,爲此駭眼之擧,誰使然矣?諸生之捲堂,良由以也。然賢關所重,顧何如,而遽爾一空者,聞極驚悚,事端當嚴査處分矣。卽爲還入之意,曉諭,可也。
又以成均館大司成意啓曰,本館草記傳曰,苟欲禁紛挐之弊,何患無策,而堂堂禮圍之地,爲此駭眼之擧,誰使然矣?諸生之捲堂,良由以也。然賢關所重,顧何如,而遽爾一空者,聞極驚悚,事端當嚴査處分矣。卽爲還入之意,曉諭可也事,命下矣。臣謹依聖敎,招致諸生,傳宣聖旨,仍爲勸入,則諸生等以爲,聖敎若是鄭重,不勝感惶,謹當還入云,故仍設食堂,臣則退去之意,敢啓。傳曰,知道。
趙秉夔,以兵曹言啓曰,謹考謄錄,則在前迎勅動駕時出還宮門路,或由崇禮門,或由敦義門,而昨年迎勅動駕時出宮門路,崇禮門爲之,還宮門路,敦義門爲之矣。今番則何以爲之乎?敢稟。傳曰,依昨年例爲之。
又以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
吏曹啓目,粘連觀此敦寧府都正韓錫祉上疏,則以爲,臣於敦寧本無來歷,伏乞亟斥臣職名,以重公器亦爲白有臥乎所,旣無敦寧,則揆以公格,不可仍置,敦寧府都正韓錫祉,依例改差,何如?判付。啓,依允。
義禁府啓目,粘連擊錚人楊州幼學尹滋復,爲其祖可基伸理事,而事在年久,有難遽議是白乎矣,前後回啓,不無服念之意,其所叫枉,容有可據之端是白乎乃,臣府不敢擅便,下詢大臣處之,何如?判付。啓,依允。
行吏曹判書趙冀永疏曰,伏以臣冒叨已試之地,斷無更進之計,而辭不獲諒,顚倒出膺,今已浹朔有餘矣。聾聵之病,無藥可醫,疎闇之識,當事愈迷,政望一出,瘡疣輒露,循省點檢,無往非罪,竊擬申暴情實,早釋重負,庶幾獲免於大戾,而銜恩怵分,囁嚅趦趄,以至于今,乃其如縳求解之思,則未始有一日忘也。伏念臣年屆耆耄,病益癃痼,進絶彈束之望,退積瘝曠之懼,蹙伏床席,非如一時過去之症,可以望效於旬日之內也。天官重地,決非臣養病之坊,而況臣間遭季母之喪,哀遑度日,不遑他思,今則服制已過,病狀愈痼,不得不疾聲呼籲。伏乞聖慈,天地父母,察臣難强之狀,諒臣切至之懇,俯垂矜憐,仰稟東朝,亟遞臣帶銓銜,俾得安意調治,以尋生路,仍治臣干瀆猥越之罪,以肅朝綱,千萬幸甚。臣無任云云。答曰,省疏具悉。重任何可輕遞?卿其勿辭。
漢城府右尹李明迪疏曰,伏以臣出彊之期,不遠伊邇,臣之父母墳山,在於京畿抱川地,不過三數日,可以往還矣。楊柳雨雪,動經涼暑,迨此省掃,在臣情理所不容已也,敢陳私懇,仰瀆崇嚴,伏乞聖慈,俯垂鑑諒,特許往來之暇,千萬幸甚。臣無任云云。答曰,省疏具悉。卿其往省焉。
副校理朴浚愚疏曰,伏以臣是倥侗顓蒙一下品人也。幼落鄕曲,旣失問學,早喪怙恃,又乏敎訓,狷滯之性,矯揉而不能回,迂疎之學,用力而無所得,衝衝庸庸,實不足以需用於當世,而觚墨小技,僥竊科名,家貧干祿,苟幸免饑,淸官膴仕,夢亦不到,釋褐未幾,遂通臺籍,忝冒瀛館,歷揚匪分,每自循省,恧蹙靡措,縮伏畎畝,不敢爲出而從宦之計者,誠以自知之甚明而徼倖之可愧也。玆者玉署特點,忽又遠下,馹騎榮召,光動蓬蓽,自顧孤羈疎賤之蹤,何以得此於聖明之世也?經筵,峻望也,論思,重任也,從前妙簡才俊,何嘗濫授匪人,而況當典學之時,宜擇啓沃之任,乃以如臣魯莽,苟然充位,則豈非辱朝廷而妨賢路乎?且臣質本脆弱,病成貞痼,三載床笫,縷息僅續,一有勞動,輒便凘盡,揆分度力,莫可承當,而恩命之下,不敢偃處,擔舁登途,寸寸前進,纔到圻坰,宿疾添越,風火之闖閧,而頭目暈眩,嘔泄之竝作,而精神迷瞀,顚仆路次,疾形危惡,左右思量,末由强策。玆敢不避瀆擾,披瀝號籲,從縣道封進,伏願聖慈,察臣才具無一毫稱塞之望,諒臣病狀有萬分難强之勢,仰稟東朝,亟許鐫遞臣職名,以安私分,因治臣逋慢之罪,以肅朝綱焉,臣方丐免,不宜贅他,而惟是犬馬憂愛之誠,終不能自已,妄以狂愚之說,敢效芹曝之獻,惟殿下幸賜裁察焉。竊伏聞聖上進講之書,乃在小學,昔朱夫子將此編輯之役,屬諸劉子澄,雖以鄧伯道一事之入錄,爲朱夫子之所恨,而立敎·明倫之宏綱細目,亦皆不外於是矣。蓋小學之爲書,卽大學之權輿也。灑掃應對之節,孝悌忠信之道,是小學之敎,而灑掃應對,推以爲大學之誠意正心,孝悌忠信,充以爲大學之修齊治平,故古之人君,未嘗以小子之學而或忽之。惟我英宗大王,實是表章此書而服膺之,輪回縕繹,至四至五,幾乎孔編之韋絶,則我聖祖貫天人之學,做太平之治,未始不根基於此一部之書矣。今我殿下尊信此書,早夜勤孜,日月將就,寔出於繼述之至意,而一治之盛,可卜於玆,臣不勝欽仰萬萬,而書曰,嗣王新服厥命,維新厥德,厥德之修,在於典學,而帝王之學,與閭巷匹庶口耳之習,不同。蓋讀書,所以窮理,窮理,所以推行,而知有所未窮,則行有所未盡,治亂得失,立判於前,故古人曰,非知之艱,行之惟艱,繼自今,進講討論之際,不須應文備數,誦習句讀,而專務辨別義理,評確臧否,聞一善言,則輒欣然曰,我當如是,聞一不善,則輒瞿然曰,我倘無是,體驗身心,證曏今古,如知得一事,則必行得一事,勿助勿忘,眞積力久,則聖學當日臻於光明純粹之域矣。修諸己則崇德而修慝,發於政則先惠而後刑,辨人才則進賢而退邪,明化道則彰善而癉惡,昭儉德則法文王之卑服,廣言路則師大禹之拜昌,尙名檢以厲廉恥,革科弊以正士趨,撙節財用,以裕民力,愼擇守令,以解民困,則敏蒲之化,速於置郵,庶績咸熙,百姓願戴,巍蕩之治,可以復成矣。嗚呼,三代旣遠,聖王不作,心法爲治,自周公後絶數千載寥寥無聞,漢唐以下,間有治平之主,而皆無內反之學,故未復先王之政,歷觀前代,治日常少,亂日常多,君子易疎,小人易親,此仁人志士之所掩卷而長歎者也。伏願殿下,勿以正心誠意,爲厭聞之陳言,必以居敬窮理,爲致治之本原,恐懼於不覩不聞之時,省察於隱微幽獨之中,推其已發之端,而致其擴充之功,凡於一動一靜一政一令之間,一以義理裁處,則表端影直,源淸流潔,九門洞闢,萬化旁達,則不加毫末,而將必躋民於仁壽,囿世於熙皞者,豈非我殿下分內之事歟?程子曰,學而至於聖人,爲國而至於祈天永命,分明人力有可致,惟聖明念哉。臣無任云云。省疏具悉。所請依施,尾附事甚好,當體念矣。
庚戌三月初六日酉時,上御熙政堂。大王大妃殿垂簾,淸北暗行御史入侍時,同副承旨朴齊憲,記事官金永秀·成載瑗·鄭健朝,御史金敬鉉,以次進伏訖。上曰,史官分左右。上曰,御史進前。上曰,遠路無事往還乎?敬鉉曰,王靈攸曁,幸得無事往來矣。大王大妃殿曰,遠程無病往返,甚爲可幸矣。勅行絡繹,西路事勢,不見可想,而向日支勅,列邑擧行,果何如耶?敬鉉曰,向日支勅,幸得無事迎送,而勅奇今又當前,列邑凡節,多有苟艱,以是爲悶矣。大王大妃殿曰,民間疾苦,果何如耶?敬鉉曰,弊瘼之最甚者,已奏別單,以備乙覽而民情則幸際屢豐之年,別無目下遑急之歎矣。大王大妃殿曰,春日多旱,不害爲農事乎?敬鉉曰,自昨冬未嘗不旱甚,而節候旣未至農務方殷之時,故姑無受害處,而春秋兩麥,似有占豐之望矣。大王大妃殿曰,覽此書啓,可以俯悉,而大抵字牧之任,務在愛恤百姓,以淸南御史書啓觀之,愛民者少而虐民者多,爲守令者如是,而能無顔厚之心乎?上曰,史官就座。命御史先退,又命承史退出。諸臣以次退出。
上在昌德宮。停常參·經筵。
金炳冀啓曰,來十一日,朝參日次,而仁陵親祭齋戒相値,頉稟之意,敢啓。傳曰,知道。
趙秉恒啓曰,來十一日,輪對日次,而仁陵親祭齋戒相値,頉稟之意,敢啓。傳曰,知道。
趙秉夔啓曰,行大司憲洪學淵,執義金翊鎭,掌令李廷憲呈辭,一員未差,持平權應夔·朴儀漢未署經,監察茶時之意,敢啓。傳曰,知道。
傳于趙秉恒曰,禮房承旨,馳詣宗廟·徽定殿·景慕宮,奉審摘奸以來。
傳于趙秉恒曰,禮房承旨,進詣大報壇奉審摘奸以來。
洪祐喆啓曰,卽者漢城府官員來言,今此幸行時,本府堂上一員,當爲隨駕,而行判尹李紀淵在外,左尹申大膺導駕進,右尹李明迪有身病,不得進參云,右尹卽爲牌招,何如?傳曰,右尹許遞,前望單子入之。
右尹前望單子入之,李根友落點。
吏曹口傳政事,左尹單李根友,右尹單申大膺。
傳于趙秉夔曰,公事不審之當該中官,令該府拿處。
金炳冀,以兵曹言啓曰,今此幸行時,侍衛不可不備,宣傳官尹義烈,身病猝重,勢難供職,呈狀乞遞,改差,其代口傳差出,何如?傳曰,允。
兵曹口傳政事,以申紹爲宣傳官。
金炳冀,以都摠府言啓曰,今此幸行時,守宮當爲備員,而都摠管李鼎臣,以留都大將進,副摠管鄭㝡朝,以內閣隨駕進,李敏德,以摠戎中軍代領進,任百經有實故,無以備員,令政院稟旨變通,仍令該曹,以在京無故人,口傳差出,待下批牌招,以爲備員進參之地,何如?傳曰,允。許遞。
兵曹口傳政事,以姜時永爲都摠管,吳取善·趙存中·金翰喆爲副摠管。
趙秉恒,以弘文館言啓曰,上番無他推移之員,以下番姑陞入直之意,敢啓。傳曰,知道。
又以實錄廳摠裁官意啓曰,臣與諸堂,今日會同,而開局處所,以校書館爲之之意,敢啓。傳曰,知道。
又以實錄廳摠裁官意啓曰,今此實錄廳開局日字,已爲擇入,則堂上郞廳,多有苟艱之慮,領敦寧府事洪在龍,行議政府左參贊金左根,行上護軍朴永元,前判尹金興根,承政院左副承旨金炳冀,竝本廳堂上加差下,廣州府留守金學性,堂上還差下,堂上洪鍾應移拜外任,今姑減下,副司果金有淵·沈膺泰·權永秀·李興敏,竝都廳差下,令該曹口傳啓下,時無職名人,亦令該曹口傳付軍職,何如?傳曰,允。
又以實錄廳摠裁官意啓曰,副司果沈膺泰·洪羲宗·李興敏·金有淵·朴文鉉·李寅夔·曺錫輿·韓敬源·李秉珪·金世鎬·姜㳣·申錫禧·柳興奎·李基周,前副校理朴浚愚,弘文館修撰李承益,司諫院獻納洪鍾雲,弘文館副校理張仁遠,弘文館校理許傳,奎章閣待敎李秉文,竝本廳郞廳加差下,令該曹口傳啓下,時無職名人,亦令該曹,口傳付軍職,郞廳金元植·南鍾三·李維謙移拜外任,今姑減下,何如?傳曰,允。
又以實錄廳摠裁官意啓曰,實錄纂修時應行事目,別單書入之意,敢啓。傳曰,知道。
又以實錄廳摠裁官意啓曰,時政記移安日字,令日官金昌勳推擇,則今三月二十二日爲吉云,以此日擧行,何如?傳曰,允。
又以禮曹言啓曰,講經生之直赴會試與給分入格人,兼有製工,願赴增廣別試,則自四館所,報本曹,草記許赴,自是定式,而今番增廣文科初試時,己酉春到記殿講給二分入格幼學徐徽淳,不爲關由於四館所,以致見漏於草記,而遽然入場,至參恩賜榜眼者,雖緣昧例,有違定式,不可仍置,原榜目中拔去,付標以入,而不察之四館官員推考,何如?傳曰,允。
又以禮曹言啓曰,取考謄錄,則郊館迎勅後還宮時,只六曹堂郞各一員隨駕矣。今亦依此磨鍊之意,敢啓。傳曰,知道。
又以禮曹言啓曰,取考己未·庚辰謄錄,則大小使臣及外官等成服節次,皆於勅書到京日,一齊擧行,三日而除矣。今亦依前例,待勅書到京日停當,先期知委,何如?傳曰,允。
又以禮曹言啓曰,取考己未·庚辰謄錄,則成服後三日除服時,依成服時例,自上自內行禮,而百官行禮於殿庭矣。今亦依此磨鍊之意,敢啓。傳曰,知道。
金炳冀,以扈衛廳大將意啓曰,別將韓大爀,身病猝重,勢難察任,改差,何如?傳曰,允。
又以御營廳言啓曰,本廳千摠李南輔·任弘模,身病甚重,勢難察任,竝改差,何如?傳曰,允。
趙秉夔,以左右捕盜廳言啓曰,謹依下敎,校卒處査實,則左邊軍官林昌旭,軍士鄭順伊及右邊軍官李鳳郁,軍士崔學成等所告內,每於科時,因應辦所捧甘,依例等待,而今番則因試所知委,加送校卒各二名矣。自試所招致場內,使之守直,而出入場內之際,路由棘圍門,棘圍門,卽聖廟西邊月廊,壁外則此是至近之地,儒生相鬪事,初三日,羅將來傳備邊司郞廳招致云。故左右邊校卒各一名,出去棘圍門外,則備邊司郞廳,使之禁雜人於場門外,故依指揮禁雜人之意,納招緣由,敢啓。傳曰,知道。每一設場,輒致群疑而衆怒,甚至於齋生捲堂之擧,苟能檢束得宜,寧有如許之理?試官竝從重推考,雖以備郞言之,禁雜之道,非一其端,而必使校卒輩,往來恐喝於多士之中,以駭視聽者,萬萬未安,備郞,令該府拿勘,校卒,亦自該廳棍汰去,可也。
又以左右捕盜廳言啓曰,謹依本廳草記批旨,文二所待令左邊軍官林昌旭,軍士鄭順伊及右邊軍官李鳳郁,軍士崔學成等,各嚴棍二十度汰去之意,敢啓。傳曰,知道。
上在昌德宮。停常參·經筵。
午時,日暈。
大王大妃殿進御二錢重人蔘粟米飮,自今日一貼式限二貼煎入事,榻前下敎。
朴齊憲啓曰,行大司憲洪學淵,執義金翊鎭,掌令李廷憲呈辭,一員未差,持平權應夔·朴儀漢未署經,監察茶時之意,敢啓。傳曰,知道。
又啓曰,今此幸行時,本院印信,當爲齎去,禮曹印信一顆,留院時取用,何如?傳曰,允。
吏曹啓目粘連,觀此平安道淸北暗行御史金敬鉉書啓,則宣川前府使趙述永,楚山前府使李兼熙,熙川前郡守鄭雲斗等段,繡啓旣請令攸司稟處,更無可論是白遣,寧邊府使李元夏段,至於供濟錢之收捧,出義錢之排定,添餉錢之取剩,合爲一萬一千八百二十一兩,而以此所捧,劃報民三庫加下爲一萬八十六兩零,城廨軍器修繕爲一千七百三十四兩零是白如乎,加下之謬,雖曰快祛,生財之方終涉不正,揆以經法,有難參恕是如爲白有臥乎所,爲先罷黜,令該府拿問處之爲白乎旀,昌城府使李根永段,年少氣銳,尙欠商量未熟之端,地廣弊多,或有周察不及之歎是如爲白乎旀,鐵山府使李長祐段,本以柔善之性,偏信奸猾之弊,聽聞駭妄,訾謗喧藉是如爲白乎旀,嘉山郡守李奎會段,執察還案,宿逋未刷,座首不得其人,未免欺蔽之歎,勅簿專任該色,頗有濫雜之弊是如爲白乎旀,雲山郡守洪秉周段,紀綱紊辭,訾謗滋多是白兺除良,獄囚防嚴,何等審愼,而以至苦主擅自入扞,打殺讐人,莫知禁察,揆以獄法,誠極駭然是如爲白乎旀,郭山郡守金鋼段,冊客隨事欺蔽,而矇然未察,邑子無常出入,而任以爲習,招謗自多是如爲白有臥乎所,上項五邑守令,竝只罷黜爲白乎旀。義州前府尹任百經段,但權移褊裨,不無淆雜之弊,任專奸校,亦多欺蔽之歎,南門下鑰,三四更恒留,專爲富民出入之從便,北京潛蔘,六百斤輸送,罔意朝家令飭之截嚴是白兺除良,闔眼稅革罷之後,原蔘與稅蔘錢,自譯院已有著式,必毋敢違繣之意,稟啓行會,不啻鄭重,而謂以公用之不足,創出加稅名色,責徵於包別將者,錢爲二萬八千九百兩之多,盡歸於無名之費是如爲白乎旀,江界前府使尹羲烈段,潛陶人處出給本錢三千三百五十五兩,貿取別銀三百三十一兩,重發賣剩爲九百六十四兩,多發行獵,獵得鹿茸十九對,每對或給十數兩,或給五六兩,無異勒取,座首·別監·都監差出捧賂錢,合爲一千三百兩,外他酒贖之濫捧,蔘稱之太重,俱係不法,民怨狼藉是如爲白乎旀,宣川前前府使韓啓轍段,挾雜之計百般尤甚,全沒嶠南重厚之風,締結關西浮誕之類,潛穿利竇,瘡疣層出,廣開賂門,訾謗遝至是白兺除良,睯不畏法,營庫留錢,視同私橐,付同該監,潛出二千兩錢,貿來燕貨,旣貿之後,退却使之斥賣,充入庫錢,則此非容易之可賣,又難本價之準捧,必竟以該庫監名,懸錄於該庫下記中,而物貨則尙在庫監家,庫錢則充數無望,莫重公錢,無難攛挪,多年虛留,無意充數,萬萬痛惋是如爲白乎旀,昌城前府使李玄璣段,臨歸時加下錢一千五百兩,區處無路,八百九十兩,賣鄕充報,昭有印蹟,其餘不足條,座首各人等處,各各分徵,民怨至今喧藉是如爲白乎旀,朔州前前府使鄭夏應段,爛賣鄕任,仍作能事,座首空帖四人處,各捧合錢九百六十兩,抄出獵戶,散給山糧,畢竟以還穀出秩捧上,故不得一茸者,當夏旣失作農之業,到秋亦無還納之望,散而之四,伊誰之咎?前後獵茸,合爲五十二對,而價本則上不過二三十兩,下或爲四五兩,雖曰給價,無異白奪,民怨載路是如爲白乎旀,熙川前郡守李熙明段,嬖妓夤緣而賂門大開,奸奴縱恣而利竇闊穿,差任則齋任五十九人,或捧三十兩,或捧四十兩,千把摠·別將百人,各捧二十兩,火藥搗砧剩餘錢六百兩,竝歸私橐,李以甲子處,稱以有妻娶妻之罪,勒捧七百兩,張一臣獄事,勒捧一千兩,金仁尙處,以其弟飮酒猝死,誣以打死,勒捧四百兩,金萬石處,以家道不正罪,勒捧四百兩,抄出境內富民,勒差貿蔘監官,貿納山蔘,而蔘一兩價,上品則爲四五十兩,中下品則爲三四十兩者,定以三四兩,自官威脅,勒令受去,前後貪鄙之習,一聽房嬖之娚兄,如此虐民貪饕之類,不可以已遞勿問是如爲白乎旀,雲山前前郡守韓承烈段,還錢二千七百兩,無難入用,遞任後只報一千五百兩,零錢一千二百兩,分徵於其時座首,中軍·官廳監等處是白遣,丁未冬濫生陞資之計,以公廨軍器,自備修繕樣,忌諱官屬,暗地瞞報,至有請褒之啓,添餉還錢之私自挪移,軍器公廨之誣稱繕備,究厥所爲,萬萬駭然是如爲白有臥乎所,上項七邑前任守令,竝只令該府拿問處之爲白乎旀。雲山前郡守李冕植段,倉奸雖謬而不察,鑛弊成痼而未防是如爲白有臥乎所,從重推考爲白乎旀,龜城府使李容純段,本邑城周爲十一里許,而自丁未始築,至己酉訖役,而手操版插挿,身先工匠,曳石擔土,不憚勞苦,首尾三載,巨役告完,而所入物力中不足錢二千五百兩,捐廩補用是白遣,自乙巳補賑,至各樣矯捄之自備米,合爲四百十石,太爲五百石,外他諸般防役之自備錢,又爲八百四十一兩是白如乎,流散還集,疲殘復起,惠流一境,頌溢四隣是如爲白有臥乎所,治績若是茂著,宜示激勸之擧,似當施以兒馬賜給之典是白乎矣?係干恩賞,臣曹不敢擅便,上裁敎是白乎旀,監司洪鍾應段,來宣三朔,新政已著,淸嚴坐鎭,一省雅望,不煩彈壓是如爲白乎旀,前監司趙斗淳段,律己恬雅,威望自重於彈壓,持心廉公,事務各歸於釐正,綜不遺細,施措擧皆入彀,明於察微,奸猾從以屛息,遮轅莫留,誦輿共切是如爲白有臥乎所,道臣體重,竝只今姑勿論爲白乎旀,其餘前後守令察訪等段,績乏優異,疵無顯著,竝只置之爲白乎旀,其外閫帥·中軍·虞候邊將乙良,令兵曹稟處,何如?判付。啓,依回啓施行爲良如敎。
兵曹啓目粘連,觀此平安道淸北暗行御史金敬鉉書啓,則昌洲僉使吳致鳳段,本以麤悖,兼之貪汚,料米之作還取剩,爲四十石,民錢之非理勒奪,爲二百七十兩,外他駭聽之事,虐民之擧,不一其端是白乎所,臣於露縱之日,爲先捉致決棍後,現贓之錢穀,一一懲出,錢則還給該民,米則以防鎭弊是白如乎,此不可以如干嚴治,懲其不法是如爲白有臥乎所,料之取剩,錢又勒奪,外此駭聽,不一其端,則不可仍置,爲先罷黜,令該府拿問嚴勘爲白乎旀,神光僉使南正倫段,勒貸富民,已極駭妄,定屬村婦,自取訾謗是如爲白有臥乎所,兩條論列,極涉痛駭,罷黜爲白乎旀,薪島前僉使李喜晚段,殘鎭濫率,若處巨邑,爲報京債,勒貸鎭校,怨聲尙多是如爲白乎旀,碧團前僉使康龜涉段,弊弊殘鎭,全不撫護,及瓜遞歸,所負還穀三十一石,因不充納,民怨藉藉是如爲白有臥乎所,上項兩鎭將之勒貸也負還也,俱係不法,當爲論勘,而李喜晚方在貶下,今姑勿論,康龜涉,施以罷職之典爲白乎旀。前兵使李定鉉段,性本謹愼,政亦勒勵,御下不煩,軍民賴以爲便,臨事必審,措處各得其宜,減數捧錢,防軍優爲紓力,捐廩補役,殘民實多蒙惠,制閫得重,闔境播頌是如爲白有臥乎所,帥臣體重,置之爲白乎旀,淸城僉使金鼎潤段,城樓之自備改建,可見固圉之意,柴鷄之援例蕩減,亦出恤民之惠是如爲白有臥乎所,城樓之改建,柴鷄之蕩減,實爲嘉尙,其在激勸之政,似當施以右職調用之典是白乎矣,係干恩賞,不敢擅便,上裁敎是白乎旀,其餘閫帥·中軍·虞候·邊將等,別無優異之績,亦無顯著之疵,竝只置之爲白乎旀,奏御文字何等審愼,而碧團前僉使康龜涉之涉字,誤以燮字書之,廣坪前權管李聖楚之楚字,誤以初字書之,殊涉不審,當該御史金敬鉉推考,何如?判付。啓,依回啓施行爲良如敎。
傳于朴齊憲曰,留院公事入之。
趙秉恒,以弘文館言啓曰,上番姑陞入直,事甚未安。副校理二員未差之代,副應敎兪錫煥,校理宋謙洙·許傳,竝卽牌招,以爲推移入直之地,何如?傳曰,允。
趙秉恒啓曰,吏曹郞廳來言,臺諫有闕,政事,取稟。傳曰,當日爲之。
又啓曰,卽者吏曹郞廳來言,政事當日爲之事,命下矣。行判書趙冀永,參議曺雲承,俱爲病不來,參判趙亨復在外,不得開政云,判書·參議,竝卽牌招,何如?傳曰,允。
朴齊憲,以備邊司言啓曰,勅行抵灣,知不在遠,而此時西邑守令差代紛紜,一邊支勅,一邊迎送,則事勢之煩擾拘掣,雖極可悶,新代者,亦不可不急速下送,以爲及期支過之道,今日政淸北守令啓罷之代,各別擇差,待下批使之當日下直,罔夜馳往之意,分付,何如?傳曰,允。
有政。吏批,行判書趙冀永進,參判趙亨復在外未肅拜,參議曺雲承牌招不進,右副承旨趙秉恒進。以金有淵爲掌令,金敬鉉·李參鉉爲副校理,鄭晚敎爲敦寧都正,閔致文爲知義禁,金炳德爲中學敎授,李秉羲爲懿陵令,鄭基興爲廣興奉事,沈敬澤爲寧邊府事,朴斆默爲淮陽府使,李南軾爲昌城府使,申橚爲鐵山府使,李膺周爲嘉山郡守,睦仁㘽爲雲山郡守,金樂文爲郭山郡守,兼掌令單尹行福·尹堉,承文著作單李東旭,江華留守單黃浩民,東萊府使單李宜翼,前府使尹善應今加通政,加資事覆啓判下。
兵批,行判書李嘉愚病,參判宋持養病,參議徐元淳入直進,參知宋廷和病,同副承旨朴齊憲進。判府事加設單金景善,同知單金慶文,僉知二單李孺虎·安塾,護軍李明迪,副護軍鄭基世·韓文爀·柳興吉·韓錫祉·柳榮萬·沈安泰·趙溆·鄭鴻大·都寅龍·權時亨,副司直李秉儀,兼鎭撫使黃浩民,京畿兵馬節度使任泰瑛,以上竝單付。
吏批,再政。以許玩爲南部令,徐亨淳爲童蒙敎官,同義禁單閔致文。
兵批,再政。同知單具載奭。
吏批,三政。以趙永和爲監察,黃基洙爲懿昭墓守衛官,故進士閔種吉贈吏參例兼,故學生閔頤世贈吏議,故通德閔師尹贈僕正,以上刑曹參判閔永勳三代,故進士具爗贈戶參例兼,故學生具龍權贈左承旨,故學生具尙采贈僕正,已上同知具載奭三代。
兵批,三政。同知單金澤周,副護軍尹善應。
備忘記,昌城都護府使李南軾下直,長弓一張,長箭一部,片箭一部,筒兒一箇賜給。
以吏曹參議曺雲承牌不進罷職傳旨,傳于朴齊憲曰,只推。
傳于朴齊憲曰,公事不審之當該中官,竝令該府拿處。
傳于朴齊憲曰,公事不審之當該中官,令該府拿處。
以羅仁植囚單子,傳于朴齊憲曰,飭已施矣。分揀放送。
吏曹口傳政事。知實錄五單洪在龍·金左根·朴永元·金興根·金學性,實錄修撰官單金炳冀,實錄編修官四單沈膺泰·洪羲宗·柳興奎·李基周,實錄記注官十三單金有淵·李興敏·朴文鉉·曺錫輿·韓敬源·李秉珪·金世鎬·姜㳣·申錫禧·朴浚愚·洪鍾雲·張仁遠·許傳,實錄記事官三單李寅夔·李承益·李秉文。
兵曹口傳政事,上護軍金興根,副司果朴浚愚·張仁遠,以上竝單付。
趙秉恒,以山陵都監儀軌廳言啓曰,本都監儀軌郞廳趙應和,移拜外任矣。其代,以副司果洪祐信差下,使之察任,何如?傳曰,允。
以慶尙監司徐箕淳狀啓,星州牧民家失火事,傳于朴齊憲曰,當此農時,民家失火,若是夥多,聞甚驚慘,元恤典外,別加顧助,結構奠接之方,廟堂措辭,分付。
朴齊憲,以兵曹言啓曰,今此幸行時侍衛,不可不備,宣傳官有闕之代,依例口傳差出,何如?傳曰,允。
兵曹口傳政事,以鄭濩源·具弼祖爲宣傳官。
朴齊憲,以都摠府言啓曰,今日入直內三廳武兼·禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以司僕寺提調意啓曰,今此幸行時,兩內乘,當爲隨駕矣。假內乘一員,令該曹口傳差出,使之入直,回鑾後卽爲減下,何如?傳曰,允。
兵曹口傳政事,以李秉夏爲假內乘。
朴齊憲,以備邊司言啓曰,春序載深,糶政農務方殷之時,曠官一日爲悶,今旣過科,受由上京守令初試入格外,竝令不日下送,未下直守令,亦令明日辭朝,何如?傳曰,允。
又以備邊司言啓曰,全羅兵使鄭夏應,入於繡啓論列中,自該曹啓請拿處矣。閫帥之任,勢將交代後就理,該兵使鄭夏應,爲先罷職,卽爲差代之意,分付該曹,何如?傳曰,允。
又以訓鍊都監言啓曰,今此幸行時隨駕武藝別監一百六十二人饌價錢,每日每人各三錢,門旗手二十八名,每日每名各一錢五分,依例分給之意,敢啓。傳曰,知道。
又以禁衛營言啓曰,仁陵·長陵·龍城府大夫人墓所幸行時,本營留都事,命下矣。銅龍門則哨官趙存復,京中哨軍三十名,集賢門則別武士宋有溫,西營則哨官趙遇亨,助番牙兵四十名,廣智營則哨官李命奎,助番牙兵五十名,率領入直,新營則千摠南錫禹,騎士將朴敏悳,把摠金樂文,哨官柳弘起,敎鍊官金昌培,騎士二十五人,兼別破陣二名,京標下軍三十名,率領入直,南別營則哨官梁柱星,別騎衛一人,別牙兵七名,率領守直,火藥庫則哨官黃,別破陣八名,兼別破陣六名,率領守直之意,敢啓。傳曰,知道。
又以禁衛營言啓曰,今番幸行時,本營新營入直把摠,以金樂文草記,蒙允矣。除拜郭山郡守,其代把摠李鍾正入直之意,敢啓。傳曰,知道。
又以摠戎廳言啓曰,今此幸行時,謹依下敎,只率令旗,自坡州境上隨駕次,臣今月初九日發行先詣之意,敢啓。傳曰,知道。
上在昌德宮。停常參·經筵。
趙秉夔啓曰,行大司憲洪學淵,執義金翊鎭,掌令李廷憲呈辭,金有淵在外,持平權應夔·朴儀漢未署經,監察茶時之意,敢啓。傳曰,知道。
金炳冀,以兵曹言啓曰,今此幸行時,左邊捕盜大將許棨,以御營中軍,後廂隨駕矣。在前如此之時,有他邊大將兼察之例,回鑾間右邊捕盜大將尹義儉,姑令兼察,何如?傳曰,允。
金炳冀啓曰,因兵曹草記,今此幸行時,左邊捕盜大將許棨,以御營中軍,後廂隨駕矣。在前如此之時,有他邊大將兼察之例,回鑾間右邊捕盜大將尹義儉,姑令兼察事,允下矣。兼察左邊捕盜大將尹義儉,卽爲牌招聽傳敎,何如?傳曰,允。
傳于趙秉夔曰,飭已施矣。中官金光弼·金在學·金聲玉,竝分揀放送。
趙秉夔,以義禁府言啓曰,中官金光弼·金在學·金聲玉,竝分揀放送事,承傳,啓下矣。金光弼·金在學·金聲玉,竝放送之意,敢啓。傳曰,知道。
趙秉夔啓曰,奏御文字,何等審愼,而禁府放送草記中中官一人姓名,漏落不書,致勤下敎,臣之矇然捧入,不勝惶悚,而當該堂上,不可無警,推考,何如?傳曰,允。爾亦推考。
傳于朴齊憲曰,明日出宮內門路,以協陽門爲之。
趙秉恒,以吏曹言啓曰,因備邊司草記,春序載深,農務方殷之時,曠官一日爲悶,今旣過科,受由上京守令初試入格外,竝令不日下送事,允下矣。自臣曹催促,則魯城縣監尹章善,靑陽縣監金尙鉉,黃澗縣監洪翊周,禮安縣監鄭在箕,開寧縣監權學善,俱已下去云。咸陽郡守趙基亨,永春縣監洪在鳳,木川縣監李裕憲,軍威縣監權大澈,泰仁縣監金俊根,俱以爲今初十日下去云,稷山縣監朴承奎,受由在於江原道金化地云,斯速還官之意,發關知委於該道道臣處,知禮縣監朴興壽,身病猝重,不得下去云,罷黜,何如?傳曰,允。
又以奎章閣言啓曰,守宮檢校待敎金洙根,待開門牌招,何如?傳曰,允。
金炳冀,以扈衛廳留都大臣意啓曰,臣承命留都,一依兵曹啓下事目,率領扈衛軍官·軍士,今日申時量,結陣扈衛之意,敢啓。傳曰,知道。
以應敎趙遠永,副應敎兪錫煥,校理宋謙洙·許傳牌不進罷職傳旨,傳于趙秉恒曰,只推。
上在坡州行宮。停常參·經筵。
大駕詣黔巖入幕次後,藥房·內閣·政院·玉堂口傳問安。答曰,知道。仍詣高陽行宮後,藥房·內閣·政院·玉堂口傳問安。答曰,知道。仍詣坡州行宮後,藥房·內閣·政院·玉堂·二品以上·六曹堂上口傳問安。答曰,知道。大王大妃殿·王大妃殿·大妃殿,守宮假承旨夕問安。答曰,知道。
藥房都提調朴晦壽,提調尹定鉉,副提調金輔根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
金炳冀啓曰,司僕寺內乘來言,捲窓,取稟。傳曰,捲三窓。
又啓曰,備邊司郞廳來言,今日賓廳日次,而幸行相値,不得來會云矣。敢啓。傳曰,知道。
傳于朴齊憲曰,留院公事入之。
趙秉夔,以義禁府言啓曰,寧邊府使李元夏,義州前府尹任百經,江界前府使尹羲烈,宣川前前府使韓啓轍,昌城前府使李玄璣,朔州前前府使鄭夏應,熙川前前郡守李熙明,雲山前前郡守韓承烈等,竝拿問處之事,傳旨,啓下矣。任百經·尹羲烈·韓承烈等,今方待命,拿囚,鄭夏應,以全羅兵使,時在任所,依例發遣府都事,交龜後拿來,李元夏,時在任所,依例發遣府書吏,差兼官後拿來,韓啓轍,下去慶尙道晉州地,李玄璣,下去京畿楊根地,李熙明,下去高陽地云,亦爲發遣府書吏·羅將,竝拿來,何如?傳曰,允。待待命拿囚。
又以義禁府言啓曰,昌洲僉使吳致鳳,拿問嚴勘事,傳旨,啓下矣。吳致鳳,時在任所,依例發遣府書吏,交代後拿來,何如?傳曰,允。待待命拿囚。
趙秉恒啓曰,禮貌官來言,百官稟旨就次。傳曰,知道。
庚戌三月初十日卯時,大駕詣仁陵·長陵·龍城府大夫人墓所幸行入侍時,行都承旨金輔根,行左承旨洪祐喆,右承旨趙秉夔,左副承旨金炳冀,右副承旨趙秉恒,同副承旨朴齊憲,記事官金永秀·任應準·成載瑗·鄭健朝,提學金左根,直提學金大根,原任直閣李景在·金鼎集,檢校直閣鄭㝡朝,原任直閣金始淵,原任待敎金炳德,待敎李秉文,以次隨駕。上具布笠·布貼裹布帶,乘座馬出宣化門。藥房提調尹定鉉,副提調金輔根進前奏曰,侵早勞動,聖體,若何?上曰,一樣矣。仍出協陽門,至延英門外。通禮跪啓請降馬。上降馬步過,還乘馬,由肅章門·進善門,出敦化門外,宣傳官跪稟旗幟三行分立行鼓,進發至崇禮門外。宣傳官跪稟黔巖小駐,鳴金二下鑼鼓。至追慕峴,乘駕轎以踰,過碌磻峴,還乘座馬,至黔巖小駐。宣傳官跪稟旗幟左右分立。通禮跪啓請降馬。上降馬入幕次。宣傳官跪稟鳴金三下鑼鼓止。傳曰,禮房承旨,馳詣明陵奉審,局內諸陵,一體奉審,仍詣禧陵·孝陵奉審以來。出傳敎又傳曰,右承旨·同副承旨,分詣永陵奉審,局內諸陵,一體奉審,昭寧園·綏吉園·全溪大院君墓所·完陽府大夫人墓所奉審,恩彦君墓所,亦爲奉審以來。少頃,兵曹判書李嘉愚進軍令,命三吹。通禮跪啓外辦,上出次。通禮跪啓請乘馬,上乘馬。宣傳官跪稟旗幟三行分立行鼓,又跪稟高陽郡晝停所,鳴鼓二下鑼鼓,進發至高陽郡晝停所。宣傳官跪稟旗幟左右分立,通禮跪啓請降馬,上降馬入行宮。宣傳官跪稟鳴金三下鑼鼓止。傳曰,京畿監司率各務差使員,坡州行宮待令。出傳敎少頃,兵曹判書李嘉愚進軍令,命三吹,通禮跪啓外辦,上出行宮門。通禮跪啓請乘駕轎,上乘駕轎。宣傳官跪稟旗幟三行分立行皷,又跪稟汾水院小駐,鳴金二下鑼鼓,踰惠陰嶺。上降轎乘座馬,至汾水院少駐。宣傳官跪稟旗幟左右分立,鳴金三下鑼皷止。通禮跪啓請降馬,上降馬入幕次。宣傳官跪稟鳴金三下鑼皷止,問安勿爲之事,下敎。出傳敎以司謁口傳下敎曰,軍令置之,單三吹擧行。通禮跪啓外辦,上出次。通禮跪啓請乘馬,上乘座馬。宣傳官跪稟旗幟三行分立行皷,又跪稟坡州牧宿所,鳴金二下鑼皷,進發至坡州行宮。宣傳官跪稟旗幟左右分立,鳴金三下鑼皷止。通禮跪啓請降馬,上降馬入行宮。傳曰,京畿監司,率各務差使員入侍。出傳敎行左承旨洪祐喆,記事官任應準·成載瑗·鄭健朝,京畿監司金箕晚,地方官坡州牧使兪章煥,一路都差使員長湍府使李敏性,道路橋梁差使員南陽府使李儒增,地方官交河郡守鄭老容,出宮傳語差使員金浦郡守洪羲人,日傘奉持差使員平邱察訪徐永根,待令馬差使員重林察訪曺祥麟,以次進伏訖。上曰,史官分左右。箕晚等,以次進前,各奏職姓名訖。上曰,今番幸行,別無弊端乎?箕晚曰,今此幸行,特蒙聖恩,凡係役民,多有省減之擧,實無民弊之可達者矣。上命退,諸臣以次退出,命侍衛權退。日暮,宣傳官跪稟懸燈號令,又跪稟放起火。炳冀啓稟閉門吹,宣傳官跪稟放炮三聲,牢子大喝三聲。宣傳官又跪稟鳴金鑼皷,少頃,又跪稟鳴金鑼皷止,擂皷三通,又吹天鵝聲,仍閉門,人定時,炳冀稟初更。宣傳官跪稟號令放信砲一聲,吹天鵝聲。宣傳官又跪稟各營起刁斗,至二更三更四更五更亦如之,自今日至明日,二更以後信砲,以鼓代之事,承下敎。開門時至,炳冀啓稟開門吹。宣傳官跪稟鳴皷一聲,牢子大呼開門,大喝三聲。宣傳官跪稟擂皷三通鳴金鑼皷,少頃,又跪稟鳴金鑼皷止,少頃,又跪稟落燈號令,各營刁斗止。
上在坡州行宮。停常參·經筵。
午時未時,日暈。
經宿後,藥房·內閣·政院·玉堂·二品以上·六曹堂上口傳問安。答曰,知道。大王大妃殿·王大妃殿·大妃殿,守宮假承旨朝問安。答曰,知道。大王大妃殿·王大妃殿·大妃殿,守宮藥房·內閣·政院口傳問安。答曰,知道。留都三品以上單子問安。答曰,知道。大駕詣仁陵展謁親祭,仍詣長陵展謁,還入齋室後,藥房·內閣·政院·玉堂·二品以上·六曹堂上口傳問安。答曰,知道。大王大妃殿·王大妃殿·大妃殿,守宮假承旨夕問安。答曰,知道。
趙秉恒啓曰,禮貌官來言,百官稟旨就次。傳曰,知道。
金輔根,以吏曹言啓曰,隨駕官兼同知義禁府事南性敎時無職名,令該曹口傳付軍職,何如?傳曰,允。
兵曹口傳政事,護軍單南性敎。
傳于趙秉恒曰,呈告判義禁許遞,政官牌招開政。
有政。吏批,行判書趙冀永留都,參判趙亨復在外未肅拜,參議曺雲承進。右副承旨趙秉恒進啓曰,行判書趙冀永留都,參判趙亨復在外未肅拜,小臣獨政未安,何以爲之?敢稟。傳曰,只出緊任。以李圭祊爲禮曹參判,李嘉愚爲判義禁,徐容淳爲知禮縣監。
兵批,行判書李嘉愚進,參判宋持養侍衛進,參議徐元淳侍衛進,參知宋廷和守宮,同副承旨朴齊憲進。以鄭雲岐爲都摠經歷,金商玄爲訓鍊僉正,尹喜默爲禁衛把摠,魚在泳爲守門將,蔡學永爲全羅兵使,崔翼爲昌洲僉使,金啓豐爲平山浦萬戶,朴之榮爲靑水萬戶,徐恭淳爲珍島監牧官。
傳于趙秉恒曰,見窠,皆令差出。
吏批,再政。以沈遠悅爲儀賓都事。
兵批,再政。以尹泰壽爲中樞經歷,張大周爲訓鍊僉正,李章濂·梁柱台爲都摠都事。
金炳冀,以兵曹言啓曰,謹依下敎,隨駕將官·將校·禁軍及駕後禁軍武藝別監·內吹·兼內吹·近仗軍士·標下軍兵·各差備等處,饋粥之意,敢啓。傳曰,知道。
仁陵親祭敎是時,亞獻官領議政鄭元容,終獻官行判中樞府事金道喜,贊禮禮曹判書成遂默,典祀官奉常正白宗杰,陵司參奉趙秉立,執禮副司果洪翼燮,執尊副司果李彙圭,大祝副司果李秉珪,祝史修撰李承益,齋郞校理許傳,贊者引儀玄鈺·李亨植,謁者假引儀權中本·李相璡,贊引假引儀李宗赫·李仲淵,祭監監察趙崇祖·李㢸榮。
庚戌三月十一日卯時,大駕詣仁陵親祭,長陵展謁,還詣坡州牧宿所入侍時,行都承旨金輔根,行左承旨洪祐喆,右承旨趙秉夔,左副承旨金炳冀,右副承旨趙秉恒,同副承旨朴齊憲,記事官金永秀·任應準·成載瑗·鄭健朝,提學金左根,直提學金大根,原任直閣李景在·金鼎集,檢校直閣鄭㝡朝,原任直閣金始淵,原任待敎金炳德,待敎李秉文以次隨駕。上具布笠·布貼裏·布帶,乘駕轎。藥房都提調朴晦壽,副提調金輔根進前奏曰,離次勞動,聖體,若何?上曰,一樣矣。仍出行宮門外。宣傳官跪稟旗幟三行分立行鼓,又跪稟碑立巨里小駐,鳴金二下鑼鼓,進發至碑立巨里小駐。宣傳官跪稟旗幟左右分立,鳴金三下鑼鼓止。通禮跪啓請降轎。上降轎入幕次後,問安勿爲之事,下敎。出傳敎以司謁口傳下敎曰,軍令置之。單三吹擧行,通禮跪啓外辦,上出次。通禮跪啓請乘馬,上乘馬。宣傳官跪稟旗幟三行分立行鼓,鳴金二下鑼鼓,進發至仁陵洞口。宣傳官跪稟旗幟左右分立,鳴金三下鑼鼓止,至降馬所。通禮跪啓請降馬,上降馬乘輿,至齋室門外,降輿入齋室,問安勿爲之事,下敎。出傳敎少頃,通禮跪啓外辦,上改具翼善冠·烏犀帶·黑皮靴,乘輿詣紅門外。通禮跪啓請降輿,上降輿入板位,行四拜禮,仍詣陵上·碑閣奉審訖。入小次,親祭時至,通禮跪啓請行禮。上出次入就位,行四拜禮,仍詣神座前,行初獻禮。大祝讀祝訖,上降復位。亞獻官領議政鄭元容,行亞獻禮。終獻官判府事金道喜行終獻禮訖。上行四拜禮,仍詣望燎位望燎訖。贊禮跪啓禮畢,上出就板位,行辭陵禮。輔根曰,侍衛使之移待於長陵紅門外乎?上可之。賤臣承命出傳,仍出紅門外。領府事趙寅永,領議政鄭元容,判府事金道喜·朴晦壽進前奏曰,先陵親祭,聖慕克伸,連日勞動,聖體,若何?上曰,一樣矣。通禮跪啓請乘輿,上乘輿至長陵紅門外,降輿詣板位,行四拜禮,仍詣陵上碑閣·丁字閣奉審訖。出紅門外乘輿,還至仁陵洞口,通禮跪啓請降輿。上降輿步過,乘輿至仁陵齋室外,降輿入齋室,以司謁口傳下敎曰,洞口內雜人甚多,令兵曹知入。出傳敎又下敎曰,禁喧郞廳記過。傳曰,碑立巨里小駐置之。出傳敎傳曰,自陵洞口,至崇禮門外捧上言。出傳敎少頃,兵曹判書李嘉愚進軍令,命三吹。通禮跪啓外辦。上改具布戎服,出次。通禮跪啓請乘馬,上乘馬。宣傳官跪稟旗幟三行分立,鳴金二下鑼鼓,進發至坡州行宮,宣傳官跪稟旗幟左右分立。通禮跪啓請降馬,上降馬乘輿,至行宮門外,降輿入行宮。宣傳官跪稟鳴金三下鑼鼓止,問安勿爲之事,下敎。出傳敎傳曰,明日還宮時,汾水院小駐置之。出傳敎以司謁口傳下敎曰,各營軍兵,連日經夜,極爲可悶,自各該營,饋粥上下,本邑經夜之軍摠,亦爲一體擧行事,分付。出傳敎命侍衛權退。日暮,宣傳官跪稟懸燈號令放起火。炳冀啓稟閉門吹。宣傳官跪稟放砲三聲牢子大喝三聲。宣傳官又跪稟鳴金鑼鼓,少頃,又跪稟鳴金鑼鼓止,擂鼓三聲,又吹天鵝聲。仍閉門,人定時,炳冀稟初更。宣傳官跪稟號令放信砲一聲吹天鵝聲,宣傳官又跪稟各營起刁斗,至二更三更四更五更亦如之。開門時至,炳冀啓稟開門吹。宣傳官跪稟鳴鼓一聲,牢子大呼開門,大喝三聲。宣傳官跪稟擂鼓三通鳴金鑼鼓,少頃,又跪稟鳴金鑼鼓止。
上在昌德宮。停常參·經筵。
經宿後,藥房·內閣·政院·玉堂·朝廷二品以上·六曹堂上口傳問安。答曰,知道。大王大妃殿·王大妃殿·大妃殿,守宮假承旨兼遣承旨口傳朝問安。答曰,知道。大王大妃殿·王大妃殿·大妃殿,守宮閣臣·藥房口傳問安。答曰,知道。龍城府大夫人墓所展謁,還入幕次後,藥房·內閣·政院·玉堂口傳問安。答曰,知道。大王大妃殿·王大妃殿·大妃殿,守宮假承旨兼遣承旨口傳夕問安。答曰,知道。還內後,藥房·內閣·政院·玉堂·朝廷二品以上·六曹堂上口傳問安。答曰,知道。
趙秉夔啓曰,卽者義禁府都事來言,今此幸行敎是時,衛外鳴錚罪人李奎和等一百十七人,移送秋曹云矣,敢啓。傳曰,知道。
趙秉恒,以奎章閣言啓曰,大駕今已還宮,守宮檢校待敎金洙根,依定式減下,何如?傳曰,允。
金炳冀,以訓鍊都監言啓曰,謹依下敎,本局隨駕軍兵等處,乾犒饋分給之意,敢啓。傳曰,知道。
又以訓鍊都監言啓曰,謹依下敎,隨駕將官·將校·軍兵等處,饋粥分給之意,敢啓。傳曰,知道。
又以訓鍊都監言啓曰,今番幸行時隨駕將官·將校·軍兵及武藝別監等犒饋,依定奪以乾物磨鍊分給之意,敢啓。傳曰,知道。
又以訓鍊都監言啓曰,謹依下敎,隨駕將官·將校·軍兵等處,饋粥之意,敢啓。傳曰,知道。
又以禁衛營言啓曰,謹依下敎,本營隨駕軍兵等處,乾犒饋分給之意,敢啓。傳曰,知道。
又以禁衛營言啓曰,隨駕本營將官·將校·軍兵等處,依定奪乾犒饋,磨鍊分給之意,敢啓。傳曰,知道。
又以御營廳言啓曰,謹依下敎,本廳隨駕軍兵等處,乾犒饋分給之意,敢啓。傳曰,知道。
又以御營廳言啓曰,隨駕將官及駕前別抄將校·軍兵等處,依定奪乾犒饋,磨鍊分給之意,敢啓。傳曰,知道。
又以御營廳言啓曰,謹依下敎,本廳隨駕將官及駕前別抄將校·軍兵等處,饋粥之意,敢啓。傳曰,知道。
又以御營廳言啓曰,謹依下敎,本廳隨駕將官及駕前別抄將校·軍兵等處,依昨日依饋粥之意,敢啓。傳曰,知道。
又以摠戎廳言啓曰,謹依下敎,本廳隨駕將校·軍兵等處,饋粥之意,敢啓。傳曰,知道。
又以摠戎廳言啓曰,今番幸行時隨駕將校·軍兵等處,乾犒饋,依定式磨鍊分給之意,敢啓。傳曰,知道。
又以兵曹言啓曰,謹依下敎,今番幸行時隨駕將官·將校·禁軍及駕後禁軍·武藝別監·內吹·兼內吹·近杖軍士·標下軍兵·各差備等處,乾犒饋分給之意,敢啓。傳曰,知道。
又以兵曹言啓曰,今番幸行時隨駕將校·軍兵·各差備等犒饋,依定奪以乾物分給之意,敢啓。傳曰,知道。
又以兵曹言啓曰,謹依下敎,隨駕將官·將校·禁軍及駕後禁軍·武藝別監·內吹·兼內吹·近杖軍士·標下軍兵·各差備等處,饋粥之意,敢啓。傳曰,知道。
庚戌三月十二日卯時,大駕自坡州牧,詣龍城府大夫人墓所,展謁還宮入侍時,行都承旨金輔根,行左承旨洪祐喆,右承旨趙秉夔,左副承旨金炳冀,右副承旨趙秉恒,同副承旨朴齊憲,記事官金永秀·任應準·成載瑗·鄭健朝,提學金左根,直提學金大根,原任直閣李景在·金鼎集,檢校直閣鄭㝡朝,原任直閣金始淵,原任待敎金炳德,待敎李秉文以次隨駕。上具布笠·布貼裏·布帶,乘駕轎。藥房都提調朴晦壽,副提調金輔根進前奏曰,連日離次,侵曉勞動,聖體,若何?上曰,一樣矣。仍出行宮門外,宣傳官跪稟旗幟三行分立行鼓,宣傳官跪稟高陽郡晝停所,鳴金二下鑼鼓。進發至高陽郡行宮,宣傳官跪稟旗幟左右分立。通禮跪啓請降轎,上降轎乘輿,至行宮門外,降輿入行宮,宣傳官跪稟鳴金三下鑼鼓止,問安勿爲之事,下敎。出傳敎傳曰,黔巖碑閣所小駐,置之。出傳敎傳曰,隨駕軍兵,令各該營乾犒饋。出傳敎傳曰,來謁仙寢,感懷冞切,今年此邑,不可無示意之擧,交河郡士民男女年六十一歲,令該道,米肉量宜題給,交·坡·高三邑城餉耗,依壬寅年例,亦爲除減。出傳敎少頃,兵曹判書李嘉愚進軍令,命三吹。通禮跪啓外辦,上出次。通禮跪啓請乘馬,上乘馬。宣傳官跪稟旗幟三行分立行鼓,鳴金二下鑼鼓,進發至畓洞墓所。宣傳官跪稟旗幟左右分立,鳴金三下鑼鼓止,入作門時,上曰,宣傳官記過。至降馬所,通禮跪啓請降馬,上降馬入幕次,問安勿爲之事,下敎。出傳敎少頃,通禮跪啓請出次,上改具布裹翼善冠·布袍·布裹烏犀帶·白皮靴以出,乘輿至墓所下,降輿步詣入就位,行再拜禮,仍詣墓上奉審訖。步下乘輿,還入幕次,少頃,傳曰,諸司預備。出傳敎通禮跪啓請出次,上改具布戎服以出乘輿。領議政鄭元容,判府事金道喜·朴晦壽進前奏曰,墓所展謁,聖慕克伸,連日離次,勞動旣多,聖體,若何?上曰,一樣矣。寢睡·水刺之節,何如?上曰,一樣矣。通禮跪啓請乘馬,上乘馬,宣傳官跪稟旗幟三行分立行鼓,鳴金二下鑼鼓。進發至追慕峴下,降馬乘轎以踰,還乘座馬,至崇禮門外。宣傳官跪稟鳴金三下鑼鼓止,至敦化門外,記過之宣傳官·禁喧郞廳,竝分揀事,下敎。宣傳官跪稟旗幟左右分立,入敦化門·進善門·肅章門,至延英門外,通禮跪啓請降馬,上降馬步過,乘輿入協陽門,命出信箭解嚴,仍還內。諸臣以次退出。
上在昌德宮。停常參·經筵。
翌日,大殿·大王大妃殿·王大妃殿·大妃殿,內閣·政院·玉堂口傳問安。答曰,知道。大殿,朝廷二品以上·六曹堂上·大司諫單子問安。答曰,知道。
藥房都提調朴晦壽,提調尹定鉉,副提調金輔根啓曰,祗謁仙寢,聖慕克伸,回鑾萬安,群情胥悅,屢日移蹕,勞動旣多,伏未審夜間聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
金炳冀啓曰,合辭方張之時,憲府無詣臺之員,事甚未安。除在外·未署經外,呈告人員,竝卽牌招,何如?傳曰,允。
又啓曰,卽者刑曹郞廳來言,昨日幸行時衛外擊錚人等,當爲捧供,而判書李景在有身病,次堂例不得擧行云,判書卽爲牌招,何如?傳曰,允。
又啓曰,刑曹判書李景在牌不進推考傳旨,今方捧入,而擊錚人等,當爲捧供,如是違牌,事甚未安,更爲牌招,何如?傳曰,允。
又啓曰,刑曹判書李景在再牌不進推考傳旨,今方捧入,而擊錚人等,當爲捧供,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,許遞,前望單子入之。
刑曹判書前望單子入之,李敦榮落點。
趙秉恒啓曰,今此京外上言一百三張內,七十三張,以猥濫拔去,三十張,分下各該司次捧入之意,敢啓。傳曰,知道。
朴齊憲啓曰,行大司憲洪學淵,執義金翊鎭,掌令李廷憲牌不進,金有淵在外,持平權應夔·朴儀漢未署經,監察茶時之意,敢啓。傳曰,知道。
以執義金翊鎭,掌令李廷憲牌不進罷職傳旨,傳于朴齊憲曰,只推。
傳于趙秉恒曰,仁陵親祭時亞獻官以下,別單書入。
傳于趙秉恒曰,仁陵親祭時禮房承旨,加資。
傳于趙秉恒曰,京畿監司金箕晚,內下虎皮一令賜給,地方官坡州牧使兪章煥加資,交河郡守鄭老容陞敍,高陽郡守李人圭,上弦弓一張賜給。
傳于趙秉恒曰,仁陵親祭時祭侍申寬吉·鄭喜常竝加資,資窮代加。
以仁陵親祭時亞獻官以下別單,傳于趙秉恒曰,亞獻官領議政鄭元容,終獻官判府事金道喜,各熟馬一匹面給,贊禮禮曹判書成遂默,內下豹皮一令賜給,執禮副司果洪翼燮,大祝副司果李秉珪竝加資,陵司參奉趙秉立陞六,典祀官奉常正白宗杰,執尊副司果李彙圭,祝史修撰李承益,齋郞校理許傳,贊者引儀玄鈺·李亨植,謁者假引儀權中本·李相璡,贊引假引儀李宗赫·李仲淵,祭監監察趙崇祖·李㢸榮,竝兒馬一匹賜給,陵令徐用輔陞敍,其餘事知守僕·員役·守護軍等,竝依壬寅年例施賞。
傳于趙秉恒曰,政官牌招開政,賞典下批。
傳于趙秉恒曰,皇太后進香上使,與皇帝進香上使相換。
傳于趙秉恒曰,皇太后進香拜表日字,以念後更爲擇入。
趙秉恒,以司饔院都提調·檢擧提調意啓曰,勅行茶禮時饌品,今將磨鍊,而取考謄錄,則己未庚辰傳訃勅殿內及館所接見時,以素膳爲之,送勅時則以除服之後,用肉膳矣。似當援用此例,而今番異於常時,送勅日御床,仍以素膳擧行,勅床,依例以肉膳備待,何如?傳曰,允。
又以司饔院都提調·檢擧提調意啓曰,己未庚辰勅行時,殿內及館所接見茶禮,用黑漆床卓靑色揮巾,送勅時,以除服之後,改用朱漆床卓·紅色揮巾矣。今番茶禮時床卓·揮巾,勅使前則依已例備待,御前則異於常時,迎勅日及送勅時,以白漆素色,館所接見時,以黑漆靑色進排之意,分付各該司,何如?傳曰,允。
朴齊憲,以訓鍊都監言啓曰,本局局別將李秉逵,身病猝重,勢難察任,改差,何如?傳曰,允。
又以義禁府言啓曰,因平安道淸北暗行御史金敬鉉書啓吏曹回啓內,宣川前府使趙述永,楚山前府使李兼熙,熙川前郡守鄭雲斗等,繡啓旣請令攸司稟處,更無可論爲辭矣。趙述永·李兼熙,今方待命,拿囚,鄭雲斗,以慶尙右兵虞候,時在任所云,依例發遣府羅將,交代後拿來,何如?傳曰,待待命拿囚。
守判府事金景善疏曰,伏以臣猥膺出疆之任,辭陛已有期矣。才乏專對而義重往役,況臣家世受國厚恩,與天無極,夷險燥濕,只當生死向前,而第臣素抱貞疾,近因日候不調,一倍添劇。痰火上升,而胸膈窒塞,脾土受剋,而食飮阻格,暈眩憊綴之甚,往往有頃刻澌盡之勢,房闥起動,尙矣無論,肢體運用,亦難如意。以此見狀,驅馳原濕,往還五六朔之久,萬無自力之望,若不免委命草莽,則縱臣不足自恤,其於國事何哉?非不知及早控實,仰請處分,而嚴畏之極,囁嚅至此,見今行期漸近,而病情無減,實有公私狼狽之慮,左右思量,計無所出。玆不得不冒悚陳懇,伏乞聖慈,俯賜鑑諒,仰稟東朝,將臣陳慰進香兼謝恩使之任,劃卽遞改,俾使事如期,危喘獲蘇,千萬幸甚。臣無任云云。答曰,省疏具悉。病狀雖如此,臨期之行,有難遞易。
江華留守黃浩民疏曰,伏以祗謁仙寢,聖慕克伸,經宿回鑾,玉度萬康,區區歡祝,小大同情,伏念臣不才蔑識,最居人下,而僥冒科第,苟竊祿位,于玆三十有五年矣。偏蒙三聖朝拂拭之恩,歷踐外內,罔非踰濫,而又値昨年慶會,及老殊恩,特晉卿班,每一循省,不寒亦慄,乃者居留新命,忽下於夢想之外,一倍惶愪,罔知攸措。竊惟江都一府,係是畿甸重地,島嶼碁置,舟楫輻湊,實一方之保障,兩湖之咽喉,如臣菲劣,非所堪勝,奚啻寸筳之撞,易致小器之溢,豈不可懼也哉?臣有事先壠,淹留鄕廬,華誥際降,隣里動色,榮耀之極,感惶冞深。臣雖欲拚棄廉隅,夷險向前,粗效塵刹之報,少伸螻蟻之忱,而其奈貽累聖簡,厚招物議,諒非細故,此臣所以歷日徊徨,仰首鳴號者也。伏乞聖慈,仰稟東朝,亟賜鐫斥,將臣新除之職,回授可堪之人,公私幸甚。臣無任云云。答曰,省疏具悉。卿其勿辭察任。
同義禁閔致文疏曰,伏以皇天降割,鼎湖之弓劍莫攀,因封告成,珠邱之衣履永閟,歲換星移,旬朔屢易,撫辰皇皇,聖慕冞極,曷慰兩慈殿止慈之痛,冤乎慟矣。穹壤茫茫,我聖上,以武丁之舊勞,膺橫庚之大兆,光承寶位,鞏我丕基萬億年无疆之休,自今伊始,際玆哀慶之會,臣獨罹此鞠凶,莫遂褥蟻之忱,情窮形格,未伸起居之禮,瞻望雲天,悲歡交中,㷀㷀銜恤,生不如死,仍伏念臣命塗險巇,禍釁彌酷,以十年僇廢之蹤,萍浮蓬轉,不遑其居,號泣度日,癃病待盡,幾作無主之尸,將爲不瞑之鬼。玆値聖作物覩萬化俱新之辰,聖恩天大,容光之照至及覆盆,遽使濱死之賤息,特蒙賜環之鴻恩,父子祖孫,更對生面,慈天雨露,殆若偏重於臣家,繼伏奉東朝下敎,洞察情實之疑似,渙降照晢之恩言,燭微發幽,無復餘蘊,生死肉骨之大德至渥,河海莫量,昊天罔極,隕結圖報之願,有非言語文字所敢形盡,誠不知滓累殘喘,何以得此於我聖上曁慈聖殿下至於斯極也?已覆之門戶得以再造,盡劉之子孫,賴以全保,雖卽地滅死,更沒餘憾,不意金吾除旨,遽降於夢想之外,手擎恩誥,兢惶靡措,蓽門動色,闔家感泣,聖恩雖出於記簪,第有區區私情,不容不仰暴於聽卑之天者,臣有子不肖,敎蔑義方,罪謗交稽,群疑當道,固宜受以爲過,詎敢爲子訟冤,怨尤及人哉?況臣曾以罪人之父,不當廁筵臣之列,因臺臣刋去之請,至削特進官之抄啓,則情蹤之危蹙,遭罹之慘毒,亦云窮極,無地自容。只宜跧伏窮塞兌息影,與諸子諸孫,課忠責孝,圖報於不報之地已矣。今何敢憑恃寵靈,自同無故,彈束周行,抗顔對人,不恤忘廉冒恥之譏哉?且臣犬馬之齒已踰七旬,桑楡景迫,死亡無日,重以年來腐心痛骨,榮衛銷盡,凜凜若朝夕就溘,筋力奔走,無望爲禮。玆敢略暴情實,仰瀆崇嚴,伏乞聖慈,俯察血懇,仰稟東朝,遞臣職名,特垂終始之澤,俾得歌詠聖化,隨分飮啄,以卒餘生,寔天地父母再生之恩焉。臣無任云云。答曰,省疏具悉。卿子之事,卿亦知之,今旣宥還,情踪有何可言者,卿其勿辭行公。
刑曹參判閔永勳疏曰,伏以皇天降割,我大行大王,奄棄臣民,喬陵之弓劍已邈,寢殿之旬朔屢更,三殿慟霣,八方冤號,惟我聖上舊勞同符於殷丁,大兆允協於漢庚,入承大統,光臨寶祚,我東方萬億無疆之休,實基於此。臣以積廢累釁之蹤,値此哀慶竝至之會,旣不能奔哭於闕庭,又不敢趨賀於臚班,情禮俱缺,分義都虧,有臣如此,不如無生,千萬不自意,於本年二月二十六日,伏蒙騎省特點,洪造如天,感祝無涯,時値陪衛之隔宵,竟以情病而違召,旋蒙恩遞,悚懍彌極,曾未幾日,又伏蒙秋曹佐貳之晉階特除。噫,臣以若大僇,以若深痼,何獨不死而生,偏荷再造之恩於一初之會也?舊慟新榮,感結弸塞,自不覺血淚之交逬,矧玆亞卿峻秩,卽命德之器也。軒鶴之譏,梁鵜之刺,猶屬恒人冒進者戒耳。固不可自引爲循例飾讓,而念臣卽一汚辱餘喘枯朽棄物,雖在少壯之時,空空然瓠落,無所適用,況以瀕死老醜之狀,積年杜蟄之蹤,彈束陳就,斷無其望,自臣被誣之後,含垢忍辱,固不欲更事自解,而一陳自劃之義,亦不敢終默而已,臣請略陳顚末焉。噫,臣之待罪維楊也,京司公納,積滯未勘,本府還餉,全數乾沒,自有其人,不可掩置。故不得已疏徹,而臣本庸闇,觸事聾瞽,蹲冒三載,瘡疣百出,竟以僨誤,至經拿勘,其詳在於臣其時供辭,今於時移境曠之後,更不必呶呶辨白,而至若辛丑金之疏,是何等誣衊也?滿紙張皇,罔非構捏,而其中指臣謂膺賊之切姻云者,乃是變幻人族派與婚媾也。人家之族派婚媾,自是昭不可掩者,烏可欺乎?卽此一款,可反三隅,誠不滿一笑,而若論當場光景,則急於駭機,衆莫不失色掉舌,幸賴覆盆之照,事下廟堂,稟處平允,臺臣則譴罷,原疏則置之,郵罰不加於臣身,事端自歸於勿論,臣之得保今日者天也。臣何嘗夢寐自期,而寔罔非聖恩攸曁?然而在臣自靖之道,惟有裂冠毁冕,杜門屛息而已。由是身世兩忘,形影相守,將近一紀,除命忽降於此際,闔門攢祝,榮動隣里,殆若枯荄之潤雨,凍蟄之聞雷,彝性所具,孰不感泣,而積釁餘悸,遇榮增惕,雖欲蹶趨膺,一肅天陛,而情窮勢蹙,末由進身,收召已褫之魄,略暴至苦之悃。伏乞聖明,俯垂鑑諒,仰稟東朝,還收臣新授爵秩,因治臣逋慢之罪,以重公器,以安私分,千萬幸甚。臣無任云云。答曰,省疏具悉。往事無足追說,卿其勿辭行公。
庚戌三月十三日辰時,上御熙政堂。藥房入診入侍時,都提調朴晦壽,提調尹定鉉,副提調金輔根,記事官金永秀·成載瑗·鄭健朝,直閣金德根以次進,醫官鄭有曾·金珪·李鎭夏·黃道淳進伏楹外訖。上曰,史官分左右。晦壽進前奏曰,屢日移次,勞動旣多,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,連日勞動,恐或有損節,而滯候近復何如?上曰,今則差勝矣。晦壽曰,醫官待令,使之入診乎?上可之。有曾等以次診候訖,退伏楹外。晦壽曰,詳奏脈候。有曾曰,脈候左右三部調均,而猶有滑體矣。珪曰,脈候左右三部調均,而今日脈候比前有勝度矣。鎭夏曰,脈候調均,而右脈有微滑之體矣。晦壽曰,脈候比前,果何如?有曾等曰,比前一樣,而痰滯見於脈候,尙未復常也。晦壽曰,湯劑當爲議定,而前日所進地黃湯,似不合於痰滯之時,停止,何如?有曾等曰,日候漸溫,停止,似好矣。上曰,停止,可也。晦壽曰,伏聞醫官之言,今番動駕時,連進査橘茶,便香附·半夏,性味峻削,恐不必連進矣。上命醫官先退。晦壽曰,龍城府大夫人墓所地勢峻急,而降轎步詣,必多玉體之勞動,不勝伏悶,此後則似不必如是矣。上曰,墓所前乘轎,實涉未安,故步進矣。輔根曰,儀註,亦以布帳外乘轎磨鍊矣。上命大臣退出。又命史官就座,仍命退,諸臣以次退出。
上在昌德宮。停常參·經筵。
自未時至酉時,灑雨下雨,測雨器水深一分。
趙秉恒啓曰,明日常參·經筵,取稟。傳曰,停。
趙秉夔啓曰,行大司憲洪學淵,執義金翊鎭,掌令李廷憲呈辭,金有淵在外,持平權應夔·朴儀漢未署經,監察茶時之意,敢啓。傳曰,知道。
傳于趙秉恒曰,進講,再明日爲之。
傳于趙秉恒曰,禮房承旨,馳詣宗廟·徽定殿·景慕宮,奉審摘奸以來。
傳于趙秉恒曰,禮房承旨,馳詣宣武祠,奉審摘奸以來。
傳于金輔根曰,留院公事入之。
傳于朴齊憲曰,召對爲之。
趙秉夔啓曰,擊錚人等,當爲捧供矣。新除授刑曹判書李敦榮,卽爲牌招,何如?傳曰,允。
金輔根啓曰,行吏曹判書趙冀永,參議曺雲承牌不進推考傳旨及罷職傳旨,令方捧入,而開政命下之後,如是違牌,事甚未安,參判趙亨復在外,判書更爲牌招,何如?傳曰,允。參議只推,一體牌招。
又啓曰,行吏曹判書趙冀永,參議曺雲承牌不進推考傳旨及罷職傳旨,今方捧入,而開政命下之後,如是違牌,事甚未安,參判趙亨復在外,判書更爲牌招,何如?傳曰,允。參議只推,一體牌招。
金輔根,以吏曹言啓曰,仁陵親祭時大祝副司果李秉珪加資事,命下矣。雖已資窮,未經準職,何以爲之?敢稟。傳曰,勿拘。
有政。吏批,行判書趙冀永進,參判趙亨復在外,參議曺雲承牌招不進,同副承旨朴齊憲進。以柳萬會爲明陵參奉,朴獻陽爲仁陵參奉,尹顯岐爲京畿都事,韓用濬爲陽川縣監,陳慰進香兼謝恩使金景善,陳慰兼進香使徐左輔,兼持平韓敬源減下。右副承旨趙秉恒,坡州牧使兪章煥今加嘉善,加資事承傳,副司果洪翼燮·李秉珪今加通政,加資事承傳,贈吏判李田秀贈左贊成例兼,贈吏參李學源贈吏判例兼,以上判義禁李嘉愚兩代,故郡守蔡顯九贈兵參訓都例兼,故學生蔡光夏贈左承旨,故進士蔡德淵贈僕正,以上守全羅兵使蔡學永三代。
兵批,行判書李嘉愚病,參判宋持養病,參議徐元淳病,參知宋廷和入直進,左承旨洪祐喆進。判府事加設單徐左輔,大護軍李景在,副護軍洪翼燮·李秉珪,副司果趙秉立,以上竝單付。
吏批,再政。以尹星逵爲思陵令。
吏批,三政。以黃鍾奭爲景慕宮令。
吏批,四政。以金伯均爲刑曹正郞。
以吏曹參議曺雲承再牌不進罷職傳旨,傳于朴齊憲曰,只推。
趙秉恒,以奎章閣言啓曰,明日卽書香閣望奉審日次,臣進詣擧行之意,敢啓。傳曰,知道。
金輔根,以吏曹言啓曰,贈謚忠節公鄭誠謹延謚,今月二十日,定行於廣州地鄕家云矣,敢啓。傳曰,知道。
又以司饔院檢擧提調意啓曰,今此勅使接見時茶禮,以九器磨鍊,依乙未己酉已例,武臣跪進置之,以饌案床代用之意,敢啓。傳曰,知道。
趙秉恒,以禮曹言啓曰,傳曰,皇太后進香拜表日字,以念後更爲擇入事,命下矣。令日官李觀懋推擇,則拜表今三月二十六日卯時,祭需及方物封裹,同月二十四日爲吉云,以此日時擧行,而原粘目中,改付標以入之意,敢啓。傳曰,知道。
又以禮曹言啓曰,卽接韓山幼學李周信所志,則以爲,同姓五寸姪敏秀嫡妾俱無子,以其同姓二十二寸兄敏修第二子憲永,欲爲繼後,兩家諸族,相議完定,而敏秀夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受明有可據,而不得登聞者,許令該曹論理草記事,曾有筵奏定式,而門長李周信所訴旣如此,李敏修第二子憲永,立爲李敏秀之後,何如?傳曰,允。
又以迎接都監言啓曰,今番勅使留館時,大臣茶禮,旣不設行,則入京第三日,乃是空日,別茶啖,依例排入,若於回程前又値空日,別茶啖,亦爲備待,何如?傳曰,允。
金炳冀,以備邊司言啓曰,虛司果積滯之時,例不得出甄復,而守令之代,或以前銜聲績人擬差者,以民事爲重故也。京職則間窠當次之外,直爲甄復,有違格例,日前政儀賓都事望筒勿施,當該政官,從重推考,何如?傳曰,允。
又以兵曹言啓曰,謹依判下成冊,今此仁陵·長陵·龍城府大夫人墓所幸行時,元內吹車完哲等三十名處,木各一疋題給之意,敢啓。傳曰,知道。
又以都摠府言啓曰,今日入直內三廳武兼·禁軍及軍兵等,當爲中日習射技放,而孝定殿望祭齋戒相値,不得設行之意,敢啓。傳曰,知道。
又以禁衛營言啓曰,謹依成冊啓下,駕前前排軍七十二名等處,賞木分給之意,敢啓。傳曰,知道。
又以御營廳言啓曰,御前前排軍七十二名等處賞木,謹依成冊判下分給之意,敢啓。傳曰,知道。
領議政鄭元容箚曰,伏以是歲之春,謁仁陵親祭,宸孝篤追慕之誠,群情切於戲之心,日氣晴和,鑾輅穩旋,瞻旄相告,曷勝欣忭?臣以邇密承事之踪,老寄人世,逢渚虹之舊紀,望梧雲而增愴,乃於此時,從邁屬車之後,陪奉祼薦之儀,瑟瓚黃流,身近爐香,周還出戶,愀然有復見之思,有事之榮,伸忱之幸,自倍餘人,而特推志感之衷,誕降覃惠之擧,錫馬隆典,混及臣身,臣以何勞,承此異數?臣欲領受,則有違匪頒之古式,臣欲乘謝,則有累懋賞之懿度,凡係辭受等節,微物猶加愼惜,況玆便蕃殊錫之具乎?以榮爲懼,奏牘仰請,伏乞俯賜鑑諒,稟達東朝,亟許還收,則私心感誦,如新受賜矣。取進止。答曰,省箚具悉卿懇。卿其勿辭,安心領受。仍傳于朴齊憲曰,此批答,遣史官傳諭。
判府事金道喜箚曰,伏以祗薦仙寢,聖慕克展於是歲,歷謁墓所,至情竝伸於此時,鑾輿穩旋,玉體冞康,小大胥悅,攢頌普切,臣以親祭時終獻官,名入別單,猥蒙賞典,聞命恧蹙,靡所容措。噫,覩舊甲之重回,陪聖上之親祼,凡在奔走之列,擧切愴喜之忱,而況臣身忝百僚之右,手奉三侑之爵,榮感交極,涯分已踰,有何可紀之勞,而叨此匪頒之寵哉?臣固知聖懷有倍於他年,恩渥迥出於常格,而第伏念賞功之政,聖朝攸愼,上不可以濫施,下不可以冒受,撫躬揣分,實難堪承。且錫馬殊典也,有非可以輕予,而以臣罔功,屢叨乘謝,曁玆便蕃鞅蹄相接,尤非臣私義之所敢安也。玆敢冒入文字,猥陳衷懇,伏乞亟收成命,使恩典無褻,賤分獲安焉。取進止。答曰,省箚具悉卿懇。卿其勿辭,安心領受。仍傳于朴齊憲曰,此批答,遣史官傳諭。
庚戌三月十四日酉時,上御熙政堂。召對入侍時,參贊官朴齊憲,侍讀官李參鉉,檢討官李凝祥,直閣金德根,記事官任應準·成載瑗·鄭健朝,各持通鑑第一卷,以次進伏訖。上曰,史官分左右。上曰,上番讀之。參鉉讀自夫衡人者,止皆從韓出。上曰,文義奏之。參鉉釋義訖。曰蘇秦以合從之術,遊說六國,以拒秦兵,似勝於衡人之割地事秦,而爲國之道,不在强弱,必以仁政爲先。故湯以七十里爲政於天下,文王以百里興,苟使六國之君,能行王政,則强秦之堅甲利兵,可以制梃而撻之。惜乎蘇秦,以雄辯之士,識未及此,固不足論,而時君世主,亦莫之或悟,六國由是而不振,王政由是而不行,可勝歎哉?伏願殿下,此等處益加澄省焉。上曰,下番讀之。凝祥讀自今大王,止議其後。上曰,文義奏之。凝祥釋義訖。曰蘇秦辯士也,說六國之君,不知義理,專尙功利,凡其謀謨,取必於智詭之末,不循於天理之正,六國信而聽之。故終不能振,末乃折入於秦,可勝歎哉?當世人主,若聽孟子仁義之言,用孟子王道之要,以仁親民,以禮爲國,則端本淸源,使民有勇而且知方矣。何畏秦之强之哉?爲治之道,不專在於功利上也。上曰,參贊官讀之。齊憲讀自秦之不能害齊,止霸王之資也。上曰,文義奏之。齊憲釋義訖。曰臣所讀自止內,別無文義之可奏者矣。上曰,閣臣讀之。德根讀自楚强則秦弱,止擬於王者。上曰,文義奏之。德根釋義訖。曰彼六國之君,只計强弱之形,專尙詭譎之謀。故蘇秦之徒,得以辯口,遊說於其間,今其說,似爲救時之急務,實非行王之大道。然而時人膠於見聞,狃於功利,景春,遊於孟氏之門,而至詡儀衍以大丈夫,則孟子深斥以妾婦之道,王伯之分,於此可知矣。上曰,從親,何也?參鉉曰,蘇秦合六國以拒秦,謂之從,張儀連六國以事秦,謂之橫,從親者,以從爲約而相親也。上曰,寧爲鷄口,無爲牛後,何也?凝祥曰,鷄雖小口能啄食,牛雖大後,出糞穢,韓從親則可比鷄口,事秦則徒爲牛後矣。參鉉曰,牛大鷄小,而牛後最穢惡,故以譬事秦,欲使韓侯激怒而合從也。上曰,蒼頭,何也?凝祥曰,蒼頭者,靑巾以別之,若赤眉靑領之號也。參鉉曰,軍士之以靑巾裹頭,使之表別,因以爲號也。上曰,何以謂霸王之資也?參鉉曰,戰國之末,王道漸熄,而專尙功利,以五霸爲首故蘇秦之言以爲,楚國地廣兵强,可資以爲霸王之業也。上曰,車騎輜重,何也?參鉉曰,竝相六國,尊寵賜賚,故車騎之盛,輜重之多,至比於王者也。上通讀三遍訖,掩卷。上曰,史官就座,仍命退,諸臣以次退出。
上在昌德宮。停常參·經筵。
望祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
藥房提調尹定鉉,副提調金輔根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
朴齊憲啓曰,合辭許久闕啓,事甚未安。除在外未署經外,呈告人員,竝卽牌招,何如?傳曰,允。
洪祐喆啓曰,右副承旨金炳冀,今日不爲仕進,卽爲牌招,何如?傳曰,允。
朴齊憲啓曰,備邊司郞廳來言,今日賓廳日次,而領議政鄭元容有身病,左議政·右議政未差,不得來會云矣,敢啓。傳曰,知道。
備忘記,咸鏡道觀察使徐有薰下直,長弓一張,長箭一部,片箭一部,筒兒一箇賜給。
傳于朴齊憲曰,咸鏡監司留待。
傳于朴齊憲曰,咸鏡監司入侍。
傳于朴齊憲曰,今日孝定殿晝茶禮,當自內親行矣。該房知悉。
注書金永秀病,代以李崙夏爲假注書。
大王大妃殿,以司謁口傳下敎曰,判尹除拜今爲幾日,而尙無如何之動靜,詞訟之地,不宜如是委屬,如在外,令畿營嚴飭上來,以爲肅命,可也。
朴齊憲啓曰,行大司憲洪學淵,執義金翊鎭,掌令李廷憲牌不進,金有淵在外,持平權應夔·朴儀漢未署經,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義金翊鎭,掌令李廷憲牌不進罷職傳旨,傳于朴齊憲曰,只推。
傳于朴齊憲曰,召對爲之。
以平安監司洪鍾應狀啓,龜城府民家失火事,傳于朴齊憲曰,當此農殷之時,人家燒燼,聞甚矜惻,元恤典外,別加顧助,結構奠接之方,廟堂措辭,分付。
以黃海監司徐戴淳狀啓,薦新生石首魚,限內不得封進,惶恐待罪事,傳于朴齊憲曰,勿待罪事,回諭。
傳于洪祐喆曰,都承旨·左承旨·右承旨·右副承旨竝許遞,前望單子入之。
承旨前望單子入之,趙啓昇·金漢淳·李裕膺·洪淳穆落點。
朴齊憲啓曰,伴直無人,新除授同副承旨洪淳穆,卽爲牌招,何如?傳曰,允。
兵曹口傳政事,護軍金輔根·洪祐喆,副護軍金炳冀,以上竝單付。
朴齊憲,以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以兵曹言啓曰,羽林衛將宋相保,五衛將金澤周·具載奭·安塾,忠翊衛將尹萬鎭,忠壯衛將宋持和,景福宮衛將嚴球,俱以病難供職,呈狀乞遞,竝改差,何如?傳曰,允。
又以刑曹言啓曰,以司謁口傳下敎曰,別監金均被打事,令秋曹査實以入事,命下矣。毆打別監劉馨浩捉來,與被打掖隷金均,頭面査實,則劉馨浩所供內以爲,渠往妓家,逢着掖隷金均,相詰於盃酒之間,而爲慮被打,避身走去,則金均追趕欲打,故果爲相閧,至有破傷頭部血濺衣衫云。金均所供內以爲,伊時妓家,相逢馨浩,責其所失,則含憾聚黨,乘夜到家,突入捉出,無數亂打,至於頭顱破綻全身受損云矣。觀於兩供,先失雖在掖隷,本事不過微細,而乘夜聚黨,恣意亂打,馨浩之供,亦爲首實,所當照律嚴勘,而旣伏承査實以入之命,上裁,何如?傳曰,照律以入。
又以刑曹言啓曰,以司謁口傳下敎曰,李致沃·文國濟,移送秋曹,嚴刑遠配事,命下矣。謹依下敎,各嚴刑一次後,致沃,全羅道康津縣,國濟,慶尙道梁山郡,遠地定配所,竝卽押送之意,敢啓。傳曰,知道。
朴齊憲啓曰,奏御文字何等審愼,而刑曹李致沃等定配草記,有所錯誤,致勤下敎,臣之矇然捧入,不勝惶悚,而當該堂上,不可無警,推考,何如?傳曰,允。爾亦推考。
敎咸鏡監司徐有薰書,王若曰,洪基有所重也,素稱周西滸陶窰,賢才不其難乎,誰任宋北門鎖鑰,寄以方面,簡惟在心,顧玆東國之翰屛,實係北路之管轄,奉八陵籩豆之薦,宜其享禮莫愆,接六鎭關巿之交,矧乎邊釁易啓,土俗每憂强悍,徒說弓馬之才,水患頻致歉荒,兼有蔘貂之弊,爲治莫難於今日,其重尤倍於他方。惟卿,藥峰賢孫,奎館學士,傳家之忠孝赫奕,蔚有老成令譽,立朝之儀表端嚴,已著宰輔宿望,製錦管下,尙說都護府神明,持斧浿西,皆畏直指使彈劾。玆授卿以咸鏡道觀察使兼兵馬水軍節度使·巡察使·咸興府尹,卿其祗答寵命,懋恢遠圖,行且召卿,暫阻咫尺之步,欽哉汝往,庶弛宵旰之憂。故玆敎示,想宜知悉。知製敎待敎,李秉文製進。
孝定殿望祭親行敎是時,亞獻官昌寧尉金炳疇,終獻官行知事李若愚,贊禮禮曹判書成遂默,典祀官奉常正白宗杰,執禮副司果尹行福,執尊司成尹堉,大祝副司果金炳德,祝史獻納洪鍾雲,齋郞副司果姜㳣,盥洗位禮曹正郞吉鎭五,兵曹正郞申學典,爵洗位直講丁義衍,兵曹佐郞白文振,亞終獻盥洗位典籍南溟翼,贊者引儀玄鈺·李亨植,謁者兼引儀高鎭鶴,謁者假引儀李相璡,贊引假引儀李民沼,贊引引儀權鳳夏,祭監監察玄鎭默·宋奎灝。
庚戌三月十五日子時,上詣孝定殿。望祭親行入侍時,行都承旨金輔根,行左承旨洪祐喆,行右承旨趙秉恒,左副承旨趙秉夔,右副承旨金炳冀,同副承旨朴齊憲,記事官金永秀·任應準·成載瑗·鄭健朝,檢校提學金學性,直提學金大根,原任直閣金鼎集,直閣金德根,檢校待敎李㘾·洪淳穆·金輔鉉,待敎李秉文以次侍立。時至,通禮跪啓請出次。上具衰服,出齋殿門,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上獻爵訖。降復位,亞獻官昌寧尉金炳疇,終獻官行知事李若愚,以次獻爵訖。引儀唱俯伏哭,上俯伏哭。引儀唱止哭興四拜,上止哭興四拜訖。命亞獻官詣望燎位,贊禮跪啓禮畢,仍導殿下還齋殿。諸臣以次退出。
庚戌三月十五日辰時,上御熙政堂。咸鏡監司入侍時,同副承旨朴齊憲,記事官任應準·成載瑗·鄭健朝,咸鏡監司徐有薰,以次進伏訖。上曰,史官分左右。上曰,咸鏡監司進前。有薰奏職姓名訖。上曰,下去實心對揚,毋負百姓之望。上曰,監司年今幾何?有薰曰,五十六矣。齊憲曰,宣諭,何以爲之乎?上曰,出去爲之也。上命監司先退,又命史官就座,仍命退,承史以次退出。
庚戌三月十五日午時,上詣孝定殿。晝茶禮親行入侍時,行都承旨金輔根,行左承旨洪祐喆,左副承旨趙秉夔,右副承旨金炳冀,同副承旨朴齊憲,記事官金永秀·任應準·成載瑗·鄭健朝,直閣金德根,檢校待敎金輔鉉,待敎李秉文,以次侍立。時至,通禮跪啓請出次,上具衰服,出齋殿,入魂殿門詣褥位,引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上獻爵訖。降復位,引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿,上出魂殿門,入齋殿門。諸臣以次退出。
庚戌三月十五日酉時,上御熙政堂。召對入侍時,參贊官朴齊憲,侍讀官李參鉉,檢討官李凝祥,直閣金德根,記事官任應準·成載瑗·鄭健朝,各持通鑑第一卷,以次進伏訖。上曰,史官分左右。上開卷,上曰,上番讀之。參鉉讀自三十七年,止初稱王。上曰,文義奏之。參鉉釋義訖。曰蘇秦合從之說,非爲六國謀也。遊說周·秦,始也困歸,復說六國,竝佩相印,直不過自爲富貴之計也。六國之君,初見欺於蘇秦,再見欺於犀首合從之約,行未幾年,自相攻伐,可勝歎哉?上曰,下番讀之。凝祥讀自四十五年,止敝齊而爲燕。上曰,文義奏之。凝祥釋義訖。曰夫高宮室大苑囿,有國者之所深戒也。蘇秦欲敝齊國,先以此二者,蠱惑齊王之心,爲遊宴田獵之所,遊宴,廢政之本也,田獵,害民之事也。由是而齊之國政日非,伯業不振,奸人之反覆眩惑,甚可畏也。上曰,參贊官讀之。齊憲讀自四十七年,至名重天下。上曰,文義奏之。齊憲釋義訖。曰臣所讀自止內,別無文義之可達者矣。上曰,閣臣讀之。德根讀自三年,止歸復相秦。上曰,文義奏之。德根釋義訖。曰聖王之道寢遠,義理晦塞,功利之徒滋興,人欲肆行,其弊至以兄弟之親,相與爭財,亦有殺傷之患,其世敎之陵夷,可勝歎哉?若使時君,有能行王黜霸,扶植倫綱,則豈復有悖理亂常之事乎?上曰,王政雖不行,豈以兄弟而有爭財相殺之理也?欲使魏王必從其計,故張儀之言如是矣。參鉉曰,張儀之言以爲,六國聽蘇秦之謀,約爲兄弟,而親兄弟,猶不可恃,況六國之結爲兄弟者乎?以言其不可恃,使之必倍從約之意也。上通讀四遍訖。曰秦何以自稱王也?參鉉曰,周室微弱,秦國漸强,僭自稱王,故史臣書之,以寓貶意也。上曰,犀首,何也?參鉉曰,犀首,官名,而公孫衍爲此官,因以爲號。公孫衍亦辯士也,與張儀遊說六國,欲破蘇秦之謀者也。上曰,孟嘗君招致遊士之多,何也?參鉉曰,以好士之名,欲釣虛譽也,苟使孟嘗,能致賢者,以輔王政,則齊國庶幾,而不擇賢否,竝及有罪亡人,樹私黨而張虛譽。故宋臣司馬光非之,而其論在於章下矣。上掩卷訖,上曰,近日農形,何如?參鉉曰,臣向從西路來時,見牟麥有惜乾之歎,而猶未至時急矣。上曰,吾見其田畓,多有水渴處矣。參鉉曰,雖以西路言之,昨冬罕雪,今春惜雨,頗有暵乾之憂矣。上命史官就座,仍命退,諸臣以次退出。
上在昌德宮。停常參·經筵。
趙秉夔啓曰,明日常參·經筵,取稟。傳曰,停。
李裕膺啓曰,合辭許久闕啓,事甚未安,除在外·未署經·陳疏外,呈告人員,竝卽牌招,何如?傳曰,允。
注書任應準病,代以姜蘭馨爲假注書。
李裕膺啓曰,行大司憲洪學淵,謂以先壠有事,陳疏徑行,事甚未安,原疏纔已退却矣。推考,何如?傳曰,允。
傳于洪淳穆曰,進講入侍。
傳于李裕膺曰,黃海道暗行御史留待。
傳于李裕膺曰,黃海道暗行御史入侍。
大王大妃殿傳于李裕膺曰,判尹以情勢爲言,容或無怪,今已宥環而收敍,則實出於不念舊惡之義,何必如是處義,不思所以變動之道乎?旣往之事,君臣之間,固不當更復槪懷,卿其卽爲上來肅命,毋負昔日委任之意。
傳于李裕膺曰,召對爲之。
金漢淳啓曰,軍銜之毋得陳疏,前後飭敎,不啻截嚴,副護軍金持泰,稱以陳勉,陳疏到院,而尾附極涉猥越,事甚未安。所當退却,係是言事,故雖不得不捧入,不可無警,從重推考,何如?傳曰,允。
李裕膺啓曰,行大司憲洪學淵,掌令金有淵在外,執義金翊鎭,掌令李廷憲牌不進,持平權應夔·朴儀漢未署經,監察茶時之意,敢啓。傳曰,知道。
以大司憲任百秀,司諫李鼎信,獻納洪鍾雲,執義金翊鎭,掌令李廷憲牌不進罷職傳旨,傳于李裕膺曰,只推。
趙啓昇,以迎接都監言啓曰,因司饔院啓辭,送勅時,則以除服之後,用肉膳事,命下矣。廚院旣用肉膳,通官頭目等床,亦以肉膳備待之意,敢啓。傳曰,知道。
李裕膺,以兵曹言啓曰,五衛將閔宅鎬,以其病難供職,呈狀乞遞,改差,何如?傳曰,允。
又以刑曹言啓曰,毆打別監之劉馨浩査實草記,傳曰,照律以入事,命下矣。謹按律文,則大明律毆制使條有曰,毆制使者,杖一百徒三年,罪人劉馨浩,依此律決杖一百後,黃海道長淵縣徒三年定配所,卽爲押送之意,敢啓。傳曰,知道。若無先犯之失,豈至於被打之境?掖隷亦爲各別懲勵放送。
又以刑曹言啓曰,因劉馨浩定配草記,傳曰,若無先犯之失,豈至於被打之境?掖隷亦爲各別懲勵放送事,命下矣。掖隷金均,各別嚴杖伍拾度,懲勵放送之意,敢啓。傳曰,知道。
又以刑曹言啓曰,僞寶罪人金明喜,因判付酌處,平安道碧潼郡流三千里定配所,出付驛子,卽爲押送矣。卽接京畿監司金箕晚文移,則明喜以時患,未及發程而身死云矣。發遣本曹月令金聖謙,使之摘奸,則明喜因病物故,果爲的實,故不得發配之意,敢啓。傳曰,知道。
義禁府啓目,武二所參試官宋欽翼原情云云。傳旨內辭緣,泛稱遲晚,所當請刑是白乎矣,曾經侍從勿爲請刑,載在大典通編,議處,何如?判付。啓,依允。又啓目,孟山前前縣監鄭學權原情云云。傳旨內辭緣,泛稱遲晚,刑推得情,何如?判付。啓,除刑推議處爲良如敎。又啓目,中和前前府使金一求,价川前郡守李熙敏,前前郡守白樂貞等原情云云。傳旨內辭緣,泛稱遲晚,所當請刑是白乎矣,曾經宣傳官勿爲請刑,載在大典通編,竝只議處,何如?判付。啓,依允。又啓目,備邊司郞廳李敏德原情云云。傳旨內辭緣,泛稱遲晚,所當請刑是白乎矣,曾經宣傳官勿爲請刑,載在大典通編,議處,何如?判付。啓,依允。又啓目,義州前府尹任百經,江界前府使尹羲烈,熙川前前郡守李熙明,雲山前前郡守韓承烈等原情云云。傳旨內辭緣,泛稱遲晚,所當請刑是白乎矣,任百經曾經侍從,尹羲烈曾經閫帥,李熙明·韓承烈等曾經宣傳官,勿爲請刑,載在大典通編,竝只議處,何如?判付。啓,依允。又啓目,端川前府使李熙敬原情云云。問目內辭緣,泛稱遲晚,所當請刑是白乎矣,曾經宣傳官勿爲請刑,載在大典通編,議處,何如?判付。啓,依允。又啓目,宣川前府使趙述永,楚山前府使李兼熙等原情云云。問目內辭緣,泛稱遲晚,所當請刑是白乎矣,曾經宣傳官勿爲請刑,載在大典通編,竝只議處,何如?判付。啓,依允。又啓目,朔州前府使趙秉吉原情云云。問目內辭緣,泛稱遲晚,所當請刑是白乎矣,曾經摠府郞勿爲請刑,載在大典通編,議處,何如?判付。啓,依允。又啓目,殷山前縣監朴齊璿原情云云。問目內辭緣,泛稱遲晚,所當請刑是白乎矣,曾經侍從勿爲請刑,載在大典通編,議處,何如?判付。啓,依允。
義禁府啓目,粘連向前任百經段,潛蔘輸送之現發勘律,到今囚供,旣爲分疏是白乎乃,樻蔘加稅,雖云實非自創,繡啓論列,旣曰費盡無名,揆以法例,有難參恕,以此照律爲白乎旀,尹羲烈段,貿銀取剩,獵茸輕價,猶屬細故,差任捧賂之合爲千餘兩,不可以內供之自明,有所參恕,以此照律爲白乎旀,李熙明段,差任捧賂,火藥取剩,富民勒罪,貿蔘輕價,俱係不法,難免重勘,以此照律爲白乎旀,韓承烈段,還錢之犯用,雖諉之各廳加下是白乎矣,畢竟未報,尙爲千餘兩,則焉逭當律,以此照律,何如?判付。啓,依允。又啓目,粘連向前金一求段,賣任始緣報債之私計,燒帖竟爲巡營之査發,事極駭聽,有難參恕,以此照律爲白乎旀,李熙敏段,添餉錢私用,終未還充,差任債求索,亦不報給,醜謗可駭,俱係不法,以此照律爲白乎旀,白樂貞段,差任捧賂,富民討索,俱係法外,焉逭重勘,以此照律,〈何如〉?判付。啓,依允。又啓目,粘連向前鄭學權亦,逋民懲族,及於隣里,公錢貸用,害歸於由吏是白遣,托以充逋,每石一兩,分給民間,係是法外,有難參恕,以此照律,何如?判付。啓,依允。又啓目,粘連向前趙述永段,營錢之無難挪移,城役之虛張取剩,已係不法,而訟債之勒捧,任賂之求索,合爲萬餘兩,前後所犯,如是狼藉,揆以法意,難免重勘,以此照律爲白乎旀,李兼熙段,還米之立本取剩,賣鄕之盡數入已,罪著不法,有難容貸,以此照律,何如?判付。啓,依允。又啓目,粘連向前李熙敬亦,債訟濫刑,雖云邂逅致死,事係法外,難免重勘,以此照律,何如?判付。啓,依允。又啓目,粘連向前朴齊璿亦,還錢虛留,勅需犯用,已係法外是白遣,戶役加排,官廩變易,錄案冒禁,賣帖索賂,獄貨潛捧等諸條,繡啓論列,如是狼藉,不可以囚供分疏,有所容貸,以此照律,何如?判付。啓,依允。又啓目,粘連向前宋欽翼亦,試牌何等嚴急,而未卽待令於肅拜,雖曰實病之難强,揆以事體,有難參恕,以此照律,何如?判付。啓,依允。又啓目,粘連向前趙秉吉亦,配囚不善防守,以致逃失,過限未逋,常時不能操飭之失,在所難免,以此照律,〈何如〉?判付。啓,依允。又啓目,粘連向前李敏德亦,試場禁雜,非無其道,而任他校卒,恐喝多士,至有齋儒捲堂之擧,事極駭妄,難免重勘,以此照律,何如?判付。啓,依允。
副護軍金持泰疏曰,伏以臣西土微蹤,早竊科第,樗櫟之材,百無一當,而內外官職,罔非國恩,絲毫蔑報,只增悚恧,況又賤齒,居然爲六十二矣。幸値聖慈殿下寶齡周甲,特荷廣慶之恩,猥添緋玉之列,涯分之濫,臣實知戒,榮感之極,繼以兢惕,臣雖無狀,區區傾葵之忱,竊以爲不後於人,而跡本疎逖,識又賤陋,聖恩如天,圖報無地。且臣有老父,年今八十六歲,離違經歲,時想倚閭之望,日增陟岾之懷,勢將非久歸覲,而當今一初之政,如臣管見,何足有爲?但愛君憂國,秉彝同得,時弊民隱,耳目相似,事有可達而煩屑是懼,不爲一陳,則是自阻於仁覆之天也。臣於此生,將以何事,爲報答之萬一也哉?玆敢以愚衷所及之常所耿耿者,不顧出位之嫌,義附芻蕘,冒死仰龥,伏乞垂仁採納焉。伏惟我殿下,臨御以後,大臣儒臣,交章迭奏,莫不以勉聖學爲先務,則學問之功,爲治國之本,大可見矣。自古明君懿辟之致治,不外乎學問,而大禹之惜寸陰,高宗之典于學,文王之於緝熙,是其柯則,安有不學古訓而乃能有獲者乎?伏願殿下,克念終始,惟學是懋,講究乎經傳,演繹乎通史,體平章於變之道,驗治亂得失之要,崇儉如有虞氏,懲貪如齊威王,親賢必用都兪吁咈,遠佞斷行流放竄殛,遵成湯立賢無方之政,不別遠邇,進直諒多聞之士,勸孝友恭儉之人,隨其材器,而任其啓沃之責,委之字牧之官,進退賞罰,各得其宜,則草野之間,漁鹽之中,必聞作興而有歸來者,野無遺賢,嘉言罔伏,風草之化,可見於轉眄之間,影響之效,自臻於瞥然之地,豈不休哉,豈不休哉?伏願殿下,念哉念哉。仍伏念爲國之要,亦不出於庶而富富而敎,而關西一路,素稱民物之富庶矣。今也弊弊,水災火患,無年無之,又自辛壬搶攘之後,瘡痍未祛,而癘疫加之,殘疲未蘇,而飢饉仍之。三政紊亂,百瘼滋興,民戶則十室九空,軍伍則三無一存,各樣公納,依舊責出,而侵徵之患,分斂之弊,無邑無之。農無樂歲之飽,商無待時之貨,自底於貧富皆困,公私俱竭,風俗日非,人心漸薄,相周相資,尙矣無論,不庶不富,敎將何施?矧且年前淸北之懷襄,振古所無,民不聊生,仳離相續,滿目愁慘,尙有不忍,而目下勅行稠疊,使价聯綿,此實他道之所無。至於迎送之費,支供之資,一事一物,無不責民,則正所謂雪上加霜,哀我西民,其何能生?比年以來,朝家懷保之澤,非不至矣,眷顧之德,非不盡矣。如非大更張大變通,一路生靈,困若涸魚,必將盡劉矣。此豈非哀矜而惻怛者乎?更張之策,變通之道,必得生財,然後可以議爲,而易曰,何以聚人,曰財,財者,聖人所以聚人而救民者,非財無以救民,而往者咸興之回祿,松都之民瘼,設鑄而救之。此誠出於聖人聚人以財之義,而今此西民之倒懸,不啻咸·松之比,則嗷嗷物情,萬口一辭,其所發願,如咸之爲,如松之爲,擧望一視之澤,民皆樂從而願赴,自有物力之經記。且有江界之銅産,則此非孔子所謂因民之所利而利之者乎?有若曰,百姓足,君孰與不足,百姓不足,君孰與足,百姓之足不足,爲人君之足不足,則凡係足民之道,亦非今日之急務乎?書曰,天矜于民,民之所欲,天必從之,又曰,民惟邦本,本固邦寧,是豈臣一己之見?卽西路萬姓之言,伏乞聖明,以從民之天,念固本之道,仰稟東朝,亟令廟堂,講究設施,矯祛弊瘼,俾西土濱死之氓,咸遂有生之願,千萬幸甚。臣無任云云。省疏具悉。勉學事固好,而設鑄事,太涉猥雜矣。
庚戌三月十六日巳時,上御熙政堂。進講入侍時,判府事朴晦壽,講官金蘭淳,參贊官洪淳穆,侍讀官宋謙洙,假注書李崙夏,記事官成載瑗·鄭健朝,各持小學第四卷,以次進伏訖。上曰,史官分左右。上誦前受音一遍訖,上開卷。蘭淳讀自凡居,止不復論,仍奏釋義訖。上曰,五十者,血氣旣衰故然乎?蘭淳曰,雖居喪,年老有病,不得已權食肉汁脯醢矣。上曰,國有正法,何謂也?蘭淳曰,國有法律,以禁違越禮制之弊矣。上讀新受音十遍。蘭淳曰,讀數不必以十遍爲定式,雖更讀十遍,在臣等,益不勝喜幸之忱矣。上加讀五遍訖,蘭淳上書算。上曰,以次陳文義。蘭淳曰,燕樂,謂燕飮湛樂之事,此或過度,則實非好樂無荒之意,萬世人主之治,莫不以勤而興,以逸而廢,一念之勤逸,而萬幾之興廢係焉。伏願殿下,慕夏后惜寸陰之義,念周文不遑食之誠,廈氈之上,方寸之內,表裏交修,常存逸樂之戒,以爲兢業代天工之道焉。上曰,居父母之喪者,豈可如是乎?蘭淳曰,是壞禮之甚矣。晦壽曰,北京人,有作樂送尸之俗矣。仍曰古人之重名敎慮後世之意,可謂至矣。首引古禮,自初喪至禫,飮食之節,固已纖悉,又擧疾病羸憊及血氣旣衰不得已而用權者,指導其無於禮之禮,曲盡其事情矣。然而養生送死,其於事親之道一也。至論送死之節,尤爲致意者,何也?孟子曰,養生者,不足以當大事,惟送死,可以當大事,夫事生愛敬,卽人道之常,至於送死,則人道之大變,孝子之事親,舍是則無以用力也。故必誠必愼,不使小有後悔,此所以比諸養生之節,尤爲致意也。又奏曰,講學之毋或間斷,講官之奏,果切當,其間停輟,雖緣事勢,近又日開講筵,臣等欣祝之下情,無以形達矣。大抵讀書之法,課程甚嚴,必先立規模,天下萬事,未有規模不立而能成者,而惟學爲甚,一日有一日之程,一月有一月之程,雖於事務悤氄之時,毋或廢課日之程,則自然接續,長進之功,尤以間斷爲戒,常令此心,着在這裏,則自有樂不爲疲。古人有言,讀書工夫,譬如負擔而行,負擔者休則乍快,而復肩其擔,則比前益重,讀書者休時固好,而復展其書,則比前益倦,此善諭也,殿下非不志於學,而似不能無厭時,亦不宜太多休時,伏願益加勉勉焉。謙洙曰,此章主言居喪之儀,而至於不可恣食珍羞盛膳,此非但爲居喪者之戒也,蓋人之於飮食,不過爲養其體而已。故禹之菲飮食,乃亦修治之道,人君本治之要,只在於崇好儉素,節用愛民,以孝悌爲仁之本,伏願省察焉。淳穆曰,此論居喪飮食之節,而有疾暫須飮食,疾止復初者,卽不使哀素之心,須臾去身,而至於不可恣食珍羞盛饌者,禮經所謂飽而忘哀,非禮之義也,別無文義之敷陳矣。蘭淳曰,復初之義領會乎?上曰,有疾則暫須飮食,疾止則復初之謂也。蘭淳曰,伏想聖學,近多間斷之時矣。近日則事勢固然,大抵學問,苟廢一日,則易致前工之遺忘,殿下雖於燕閒之時,前日所讀之書,間間溫繹,無或間斷,則睿學,當日進於緝熙光明之域,伏望體念焉。臣於今番祗迎時,見滿城士女,仰瞻天日之表,擧欣欣然有喜色,是無他,聖學日就,將見德化之漸被八域蒼生,皆得以安業樂生之故也,玆豈非人情之常乎?晦壽曰,講官所奏,誠然矣。殿下好學不已,則八方臣民,自然知之,不啻若置郵而傳命,所謂至愚而神者也。晦壽曰,今此自止,比前稍小,然多行反涉支離,此後亦依此行數,似好矣。上曰,然矣。晦壽仍進前奏曰,數日風寒,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。臣向伏聞醫官之言,滯候不知甚緊,則査橘飮,不必頻頻進服云,姑爲停止,似好矣。上曰,史官就座。上命大臣先退,仍命退。諸臣以次退出。
庚戌三月十六日申時,上御熙政堂。大王大妃殿垂簾,黃海道暗行御史入侍時,右副承旨金漢淳,假注書李崙夏,記事官成載瑗·鄭健朝,御史申錫禧,以次進伏訖。上曰,史官分左右。上曰,御史進前。上曰,遠路無事往還乎?錫禧曰,王靈攸曁,幸得無事往來矣。大王大妃殿曰,遠程無病往返,甚爲可幸矣。仍敎曰,兩西事勢,甚不成說,意外勅行又當前,誠可悶然。錫禧曰,勅行稠疊,西路事勢,果甚悶然矣。大王大妃殿曰,列邑之經紀支勅,果何如耶?錫禧曰,未能詳知矣。大王大妃殿曰,人心何如,麥農,何如?錫禧曰,人心順良,麥農善爲茁長矣。大王大妃殿曰,旱氣比甚云,西路則如何?錫禧曰,此處亦有旱憂矣。大王大妃殿曰,別單當入覽,而其外更有可聞之說耶?錫禧曰,守令治否,備盡於書啓,生民疾苦,詳悉於別單中,此外別無可達矣。上曰,史官就座。命御史先退,又命承史退出。諸臣以次退出。
庚戌三月十六日申時,上御熙政堂。召對入侍時,參贊官李裕膺,直閣金德根,侍讀官宋謙洙,檢討官姜冕奎,假注書李崙夏,記事官成載瑗·鄭健朝,各持通鑑第一卷,以次進伏訖。上曰,史官分左右。上開卷,上曰,上番讀之。謙洙讀自五年,止決於子之。上曰,文義陳之。謙洙釋義訖曰,燕王之屬國於子之,子之之南面行王事,卽前代所未有之事也。燕王之志,在於霸而卒以失國,子之之慾,在於專權而卒以滅身,則其不可與不可受明矣。此等處,政合伊時六國諸侯,所當鑑戒也。上曰,子之是燕臣耶?謙洙曰,然矣。上曰,下番讀之。冕奎讀自六年,止任以國政。上曰,文義陳之。冕奎釋義訖曰,與民同甘苦,卽愛民恤民之義,與民同憂樂之義也。昔帝堯曰,一民寒我亦寒,一民飢我亦飢,孟子曰,憂民之憂者,民亦憂其憂,樂民之樂者,民亦樂其樂,便是與民同甘苦也。伏願殿下,愛民如子,以德性爲基本,則環東土八域之民,擧皆蹈舞感化,而永世無疆之休矣。是臣區區之望也。上曰,隗是賢人乎?冕奎曰,賢人矣。上曰,參贊官讀之。裕膺讀自四年,止韓王許之。上曰,文義陳之。裕膺釋義訖。上曰,不服,何也?裕膺曰,不降之謂也。上曰,張儀主橫議乎?裕膺曰,張儀主橫,蘇秦主從者也。儀·秦之徒,專以功利富貴,爭相獻寵,此時列國,爭雄圖霸,所謂假仁義行霸道者,而其中秦在西裔,强暴日甚矣。霸道卽仁義之罪人,豈可以仁義而有假名者乎?是故聖門,羞稱五霸矣。上曰,閣臣讀之。德根讀自張儀歸報,止右肩也。上曰,文義陳之。德根釋義訖曰,蘇·張之輩,專以甘利之說,遊說諸侯,此時六國之君,未免墮其術中,率多敗國而滅身者,以此觀之,人主用人之際,國之興替,斯係焉,可不愼哉?上曰,使之事秦者耶?德根曰,然矣。蘇秦·張儀,各主從橫之說,均爲取富貴之計,而從術似勝於橫術矣。上讀三遍訖,上曰,赧王誰也?裕膺曰,周之天子也。上曰,昭王賢乎?謙洙曰,賢矣。上曰,樂毅本魏人乎?裕應曰,聞昭王之師事郭隗,自魏之燕矣。上曰,三晉何謂也?謙洙曰,韓魏趙,謂之三晉也。上曰,魚鹽地名乎?謙洙曰,是魚鹽所出之地也。上掩卷訖,命史官就座,仍命退。諸臣以次退出。
上在昌德宮。停常參·經筵。
趙秉夔,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
趙啓昇啓曰,明日常參·經筵,取稟。傳曰,停。
趙秉夔啓曰,來二十一日朝參日次矣,敢稟。傳曰,停。
李裕膺啓曰,合辭許久闕啓,事甚未安,除在外·未署經外,呈告人員,竝卽牌招,何如?傳曰,允。
備忘記,羅暖萬戶申鍾應下直,長弓一張,長箭一部,片箭一部,筒兒一箇賜給。
傳于趙啓昇曰,進講入侍。
趙啓昇啓曰,卽者典醫監入門官來言,今二十日醫科初試,當爲開場,而提調李敦榮,以刑曹判書律科進,李啓朝奉命出疆,不得開場云,何以爲之?敢稟。傳曰,出疆提調許遞,前望單子入之。
典醫監提調前望單子入之,興宣君昰應添書落點。
趙啓昇,以奎章閣言啓曰,憲宗大王御製進書吉日,令日官金昌勳推擇,則今三月二十二日巽時爲吉云,以此日時擧行,而進書處所,則依丙申年例,以仁政殿月臺爲之之意,敢啓。傳曰,知道。
李裕膺啓曰,行大司憲洪學淵,掌令金有淵在外,執義金翊鎭,掌令李廷憲牌不進,持平權應夔·朴儀漢未署經,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義金翊鎭,掌令李廷憲牌不進罷職傳旨,傳于李裕膺曰,只推。
傳于李裕膺曰,召對爲之。
傳于李裕膺曰,右副承旨許遞,前望單子入之。
承旨前望單子入之,曺雲承落點。
傳于趙啓昇曰,政官牌招開政,進香使差出。
洪淳穆,以戶曹言啓曰,臣憙淳,與正郞臣李時敏,依定式進詣鄕校洞於義宮奉安閣奉審,則姑無頉處之意,敢啓。傳曰,知道。
又以戶曹言啓曰,臣憙淳,與正郞臣李時敏,工曹判書臣李鼎臣,佐郞臣元,依定式進詣於義本宮奉審,則姑無頉處之意,敢啓。傳曰,知道。
又以戶曹言啓曰,臣憙淳,與正郞臣李時敏,依定式進詣時御所,周回宮墻,奉審後如干有頉處,從便修改之意,敢啓。傳曰,知道。
李裕膺,以禁衛營言啓曰,本營中軍閔晳,呈辭在外,久曠可悶,改差,何如?傳曰,允。
又以御營廳言啓曰,本廳中軍許棨,身病甚重,勢難察任,改差,何如?傳曰,允。
又以都摠府言啓曰,副摠管金翰喆,以司僕寺兼內乘,私調馬進參事,晝仕出去之意,敢啓。傳曰,知道。
又以刑曹言啓曰,今番擊錚人中,南部童蒙全世興,童蒙金昌成,良人柳得伊,中部童蒙朱於仁石,西部良人崔命吉,俱是殺獄稱冤,而纔經審理,斷案已具,中和良女黃召史,良人金達俊,仁川幼學李學濂,楊州良人安日順,明川私奴華珍,陽城良女李召史,坡州良女宋召史,溫陽童蒙姜希石,平壤良人李龍麟,禮山幼學金時敍,肅川良人崔應柱,良人梁顯伯,廣州良人金文純,安州幼學金鶴彦,嘉山幼學金義儆,淳昌良人朴興邦,海州良女金召史,鳳山良女郭召史,白川幼學吳始坤,亦以殺獄呼冤,而不待審理覆啓,徑先呼籲,竝原情勿施。鏡城幼學金光鍵,爲其父孝行旌褒事,而不書父名,安州良女崔召史,爲其父定配請放,而以諺書書納,高陽良人金完吉,廣州幼學李根培,水原良人盧世鎭,驪州幼學李厚栽等,以山訟呼冤,而所納爰辭,有違格例,西部幼學李馨重,亦是山訟,而捧供時不爲待令,竝原情勿施。驪州幼學張濟文,復科事也,不待該曹覆啓,更煩瀆擾,極涉未安,楊州幼學李元相,其先祖檜山君祠宇,乞令修葺事也,故祠剝落,雖或可歎,揆以法例,寧敢仰請?長城幼學金復鉉,宣薦復薦事也,渠事渠訟,極涉猥越,延安幼學池錫龜,楊州幼學黃長甲,幼學李根榮,會寧幼學李明德,載寧幼學車學文,漆原幼學金碩權等,本事旣在四件之外,爰辭亦多猥雜,竝原情勿施。淮陽幼學徐致修,義城良人金萬佑,平山幼學李明圭,淸州良人宋陽鎭,洪川幼學丁若和,濟州幼學金宗集,廣州良人金成圭,寶城幼學朴重佑,公州幼學奉舜九,抱川幼學李玄文,茂山良人朴穉殷,東部良人金處基,安岳幼學宋洛純,楊州幼學李鎭浩等,或以邑弊稱冤,或以推錢收稅等猥雜之辭,致煩錚籲,極爲痛駭,開城幼學金用濟,復邑之事,何等重大,而無難鳴金,尤極無嚴,鐵山幼學安敬麟,敢以鄕案入錄事,肆然血書,亦極駭惋,竝原情勿施。考律重勘,雲山良人金化龍,白川良人李義弼,俱是殺獄稱冤,而語多妄率,竝原情勿施,何如?傳曰,允。
又以刑曹言啓曰,今番擊錚人中,開城幼學洪百榮,爲其祖麟漢伸理事也。年前因其鳴金,大臣陳箚,臺閣執藝,至有放逐鄕里,毋敢萌非分之處分,則固當畏縮之不暇,而敢冀僥倖,復肆瀆擾,揆以紀綱,萬萬駭惋,原情勿施,嚴勘懲勵,何如?傳曰,允。
守判府事金景善疏曰,伏以臣於日前,猥陳疾痛之呼,仰請處分,及伏奉批旨下者,深軫臨期遞易之難,而繼有傳敎,與前頭進香使相換,此固格外之罕例,寔推體下之至仁,有非無似賤臣,所敢承當。雖於病伏昏囈之中,聞命感惶,不覺淸淚之被面也。在臣分義,一息未泯之前,只當不暇他計,盡力向前,況玆旬日之暇,恩出曲遂,尙庶幾萬一獲減,猶幸其顚仆力强,奈臣病狀,一直沈淹,多方調治,醫技轉窮,證祟之層見疊出,無非乖惡,奄奄有頃刻就盡之勢,以今所見,雖擔舁作行,亦無自力之望,而勅行不日入境,拜表居又漸迫矣。遑阨罔措,比之日前,不啻倍急且切,非不知更事煩瀆之爲萬萬猥越,而與其徒懷嚴畏,使事終至狼狽,無寧早被威罰,私分猶幸少安,情窮勢迫,不得不冒萬死又此申籲。伏乞聖明,俯賜鑑諒,仰稟東朝,將臣使銜,亟加變通,仍命議臣當勘之律,以嚴國綱,以勵臣分,千萬血祝。臣無任云云。答曰,省疏具悉。病狀雖曰難强,獨不念煩瀆之嫌乎?其在懲後之道,此習漸不可長,卿則施以罷職之典。
庚戌三月十七日巳時,上御熙政堂。進講入侍時,講官尹定鉉,參贊官趙啓昇,檢討官姜冕奎,假注書姜蘭馨,記事官成載瑗·鄭健朝,各持小學第四卷,以次進伏訖。上曰,史官分左右。上誦前受音一遍訖,上開卷。定鉉讀自父母之喪中門外,止布裹鞍轡,釋義訖。上讀新受音十遍訖。上曰,當更讀一遍矣。又讀一遍訖,上曰,文義以次陳之。定鉉曰,此章內別無文義之可達者,而陳壽與阮籍,同時人也。其時淸議尙存,鄕黨非之,至於坎坷終身,阮籍居喪無禮,何曾請屛諸四裔,毋使汚染華夏,而其言不用,俗習因此頹敗,終致五胡之亂,以此觀之,則風俗之美惡,非但係時人之臧否,在於上之勸懲,伏願另加澄省焉。冕奎曰,前後兩章旨義,終始皆言居喪禮節,而大抵爲人子者,欲報父母之恩,雖終身服之,猶爲不足也。故詩曰,欲報之德,昊天罔極,然而先王制禮,定爲三年之喪,使賢者俯而就之,不肖者跂而及之,故以子張·子夏之賢,畢三年之喪,見於孔子,孔子予之琴,二子彈琹,而或和或不和,或成聲或不成聲,孔子問其故,子張切切而哀曰,先王制禮,不敢過也,子夏衎衎而樂曰,先王制禮,不敢不及也。三年居喪之制,豈不重大歟?是故晉之阮籍,居喪無禮而何曾擯之,楚王馬希聲,葬父之日,猶食鷄臛,而潘起譏之,當此之時,猶有禮義之風,居喪違禮,則人必貶議,世降以來,禮節蕩然,居喪之際,鮮有執禮者,較諸古人,豈不愧哉?伏願省覽焉。啓昇曰,此章內別無可達之文義,但此篇乃嘉言之篇也。請以嘉言二字,敷演仰達矣。蓋嘉言者,嘉謨嘉猷之謂,而君上爲治之道,專在於嘉言之翕受,故書曰,嘉言罔攸伏。又曰嘉言孔彰,此皆唐·虞·夏商之所以致治,而亦豈非後辟之所當鑑柯哉?今日群下,莫不以嘉言,願陳之矣。伏願殿下,每於進接之際,澄省嘉納焉。上曰,不可不愼,是何義也?定鉉曰,此論陳壽事,而因以嫌疑之際,不可不愼,戒之也,陳壽曾著三國志,蓋文學之人,而一涉嫌疑,遭此貶議矣。上曰,父母之喪不當出,是何義也?定鉉曰,若非喪事及有故,則不得出之謂也。上曰,樸陋,是何義也?定鉉曰,註云樸樸素,陋隘陋益,今時之廬次蓋苫,亦取樸陋之意也。上掩卷,上曰,史官就座。仍命退,諸臣以次退出。
庚戌三月十七日申時,上御熙政堂。召對入侍時,直提學趙秉駿,參贊官李裕膺,侍讀官宋謙洙,檢討官姜冕奎,假注書姜蘭馨,記事官成載瑗·鄭健朝,各持通鑑第一卷,以次進伏訖。上曰,史官分左右。上開卷,上曰,上番讀之。謙洙讀自夫斷右肩,止復合從。上曰,文義奏之。謙洙釋義訖。上曰,秦惠王,常欲約橫矣。今焉未果而死矣。謙洙曰,蓋衡者,妾婦之道也。徒以權謀,競相阿誘,則是豈大丈夫居廣立正之道乎?臣所讀自止內,別無文義之仰陳者,而燕以千乘之國,苟能尊周擯秦,號令天下,則孰敢不風從響應,而反因掉寸舌之士,猝有獻五城之擧,燕之受制於秦,亦不宜乎?上曰,下番讀之。冕奎讀自五年,止秦人留之。上曰,文義奏之。冕奎釋義訖曰,此章內別無可達之文義,而戰國之時,競相縱橫之術,以致富顯之美,故天下以此慕效,未嘗知慕德而效仁矣。上曰,當時諸人,美其談說,顯名而慕效之耶?謙洙曰,以匹夫之蹤,佩六國之印,故世所爭慕矣。上曰,果然見此而效之也。上曰,參贊官讀之。裕膺讀自十七年,止願得君狐裘。上曰,文義奏之。裕膺釋義訖。上曰,狐白裘,何爲以求之耶?裕膺曰,此是輕煖之衣,而美而難得,故求之矣。此章內別無文義之仰達者,而孟嘗君,齊之公族也,招接游士,食客常數千人矣。此時非但齊之有孟嘗,楚之春申,魏之信陵,趙之平原,競尙迎客,以好士爲名,則此四君之好士,徒釣虛譽,顧其士,直不過節俠之流,而後世所謂孟嘗,特雞鳴狗盜之雄者此也。必如鄭之有緇衣,秦之有渠屋,然後眞可謂好賢之道,而其所養賢而愛士,當爲鑑法者,則孟嘗之好士,不是好士之實,而卽慕虛名而已,伏願殿下,澄省焉。上曰,閣臣讀之。秉駿讀自孟嘗君有狐白裘,止乃得脫歸。上曰,文義奏之。秉駿釋義訖。上曰,秦王之於孟嘗君,旣遣而悔追,何故耶?秉駿曰,因其幸姫之言而遣之,反思秦危之說而悔之,故旣遣而且追矣。臣之所讀自止內,別無文義之敷演仰達者,而臣每從講對諸臣,竊伏聞近者聖學日就,常切歡忭之忱矣。今登前席,承聆發問,則樂此不疲之誠,藹然溢於辭表,臣尤不勝慶祝萬萬,而如是做去,罔或間斷,則緝熙光明之域,不遠伊邇矣。伏願殿下,愼終如始,益加勉勵焉。上曰,予之學問,有何所進乎?上自夫斷右肩,至乃得脫歸讀三遍訖。上曰,能爲雞鳴者,是食客中人也。裕膺曰,狗盜雞鳴之輩,皆其食客矣。上曰,此非士流也。謙洙曰,都是節俠逋逃之蹤矣。秉駿曰,食客之多,至於數千,故其類不一矣。上曰,孟嘗君事,畢竟何以爲之耶?謙洙曰,當時儀秦之輩,則侮君上而蠧諸民,惟四君則未嘗至於如此矣。上曰,儀之相魏,纔一年也。謙洙曰,然矣。上曰,楚王入秦,而秦人留之,是乃囚之乎?謙洙曰,果然囚之,故楚王終不得出武關矣。上曰,雲中是地名乎?謙洙曰,燕之地名矣。上曰,武王不悅張儀,果緣何故也?冕奎曰,不以仁義陳之,而專以功利談之,故武王所以不悅也。謙洙曰,武王似不能因此而不悅,恐適與不合矣。上曰,惠王之子武王,稍勝於惠王乎?謙洙曰,別無勝處矣。上掩卷,上曰,史官就座。仍命退,諸臣以次退出。
上在昌德宮。停常參·經筵。
自辰時至午時,日暈。
洪淳穆啓曰,明日常參·經筵,取稟。傳曰,停。
李裕膺啓曰,合辭許久闕啓,事甚未安,除在外·未署經外,呈告人員,竝卽牌招,何如?傳曰,允。
趙秉夔啓曰,左承旨曺雲承,今日不爲仕進,卽爲牌招,何如?傳曰,允。
備忘記,雲寵萬戶李存植下直,長弓一張,長箭一部,片箭一部,筒兒一箇賜給。
傳于趙啓昇曰,進講入侍。
李裕膺啓曰,卽者漢城府官員來言,山訟擊錚,當爲回啓,而行判尹李紀淵在外,次堂例不得擧行云,何以爲之?敢稟。傳曰,嚴飭上來,使之回啓。
大王大妃殿傳于李裕膺曰,日昨飭諭,洞然開懷,旣盡說平昔所欲言者,且爲卿進身之路矣。卿一向以情勢爲言,偃處郊坰,無意出膺者,此何道理乎?見今擊錚回啓,拖至多日,極爲悶然,勿復逡巡,卽日上來肅命之意,更爲嚴飭。
大王大妃殿,以承傳色口傳下敎曰,判尹,令畿營嚴飭上來。
洪淳穆啓曰,卽者檢閱成載瑗,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者檢閱趙秉學,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
李裕膺啓曰,行大司憲洪學淵,掌令金有淵在外,執義金翊鎭,掌令李廷憲牌不進,持平權應夔·朴儀漢未署經,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義金翊鎭,掌令李廷憲牌不進罷職傳旨,傳于李裕膺曰,只推。
趙啓昇啓曰,行吏曹判書趙冀永牌不進推考傳旨,今方捧入,而開政命下之後,如是違牌,事甚未安。參判趙亨復在外,參議未差,判書更爲牌招,何如?傳曰,允。
又啓曰,行吏曹判書趙冀永牌不進推考傳旨,今方捧入,而開政命下之後,如是違牌,事甚未安。參判趙亨復在外,參議未差,判書更爲牌招,何如?傳曰,允。
曺雲承,以備邊司言啓曰,瑞興府使韓弼敎,以前任載寧郡守,入於繡啓論列中,該曹請拿處矣。該邑以海西大站,當此勅行延接之時,不宜一時曠務,瑞興府使韓弼敎,爲先罷黜,與延安府使·麒麟察訪之代,今日政差出,待下批,使之明日辭朝,何如?傳曰,允。
趙啓昇,以吏批言啓曰,新除授禮曹判書李若愚,本資乃是輔國,方帶知中樞府事矣,依例兼判書下批之意,敢啓。傳曰,知道。
又以吏曹言啓曰,仁陵參奉朴獻陽,以其身病,呈狀乞遞,改差,何如?傳曰,允。
曺雲承,以兵曹言啓曰,宣傳官南履完,以其病難供職,呈狀乞遞,改差,何如?傳曰,允。
有政。吏批,行判書趙冀永進,參判趙亨復在外未肅拜,參議未差,左副承旨趙啓昇進。以金始淵爲吏曹參議,金炳冀爲戶曹參議,朴永元爲知經筵,趙斗淳爲觀象監提調,李容準爲儀賓都事,趙永和爲刑曹佐郞,成遂默爲陳慰兼進香使,李敦相爲仁陵參奉,申在順爲瑞興府使,鄭老容爲延安府使,李達亨爲麒麟察訪,英陵·寧陵補土堂上單,李奎憲差下事,承傳。
兵批,行判書李嘉愚進,參判宋持養入直,參議徐元淳病,參知宋廷和病,左承旨趙雲承進。以李邦鉉爲宣傳官,鄭鳳賢爲羽林將,洪羲書·尹彝列·權時亨·康履綴爲五衛將,李殷燮爲忠翊將,朴鼎炫爲忠壯將,朴秀連·白東漢爲景福將,鄭道興·南斗明爲慶熙將,尹錫萬爲中樞都事,李鼎緖爲都摠都事,邊弘圭爲訓鍊主簿,李敎承爲備邊郞,金有淵·申錫禧爲文兼,尹養浩爲武兼,鄭冕榮爲江華中軍,李肯憲爲慶尙右兵虞候,李行奎爲神光僉使,護軍趙秉恒·沈樂臣,副護軍金漢淳·南履元,及第朴萬淳今加折衝加資事承傳,一假內乘李秉夏減下事承傳。
吏批,再政。李寅正·白逌鎭爲監察,權命圭爲漢城主簿,李種龍爲司饔主簿,李淳榮爲交河郡守。
兵批,再政。以李泰熙爲訓鍊僉正,金善行·許煥爲武兼,判府事加設單成遂默,同知洪羲書,僉知三單尹彝烈·權時亨·康履綴。
吏批,三政。以李若愚爲禮曹判書,張度相爲繕工主簿。
兵批,三政。以林希周爲都摠經歷,南履容爲訓鍊判官,同知單朴秀連,僉知單朴鼎炫。
吏批,四政。以黃仁夏爲明陵別檢,兼禮曹判書單李若愚。
兵批,四政。以李敎昌爲宣傳官,尹致殷爲訓鍊主簿,洪祐錫爲武兼,同知單白東漢。
兵批,五政。以李岐洪爲武兼,同知單鄭道興。
傳于趙啓昇曰,召對爲之。
傳于洪淳穆曰,新除授典醫監提與典設司提調,口傳相換。
吏曹口傳政事,典醫監提調興宣君昰應,典設司提調尹定鉉,已上相換。
兵曹口傳政事,以李定鉉爲禁衛中軍。
兵曹,以沈樂臣爲御營中軍。
洪淳穆,以迎接都監言啓曰,卽見京畿監司狀本,則勅行時沿路禁辟以楊州·高陽·坡州·長湍等邑所在守·摠兩營屬軍校,每邑各一百五十名出用,曾有定式,今番禁辟軍校,楊州·高陽則守·摠兩營屬牙兵束伍標下軍,坡州·長湍則摠戎廳別驍士每邑各一百五十名,就附近面里抄出使用事,令迎接都監,稟旨分付云矣。近年勅行時沿路禁辟軍,以楊州·高陽·坡州·長湍軍校各一百五十名,每爲出用,今亦依例擧行之意,分付道臣,何如?傳曰,允。
曺雲承,以備邊司言啓曰,海西前前監司南獻敎,繡啓論列緊重,而前已奉命出疆矣。待回還後稟處,何如,傳曰,允。
吏曹啓目,粘連觀此黃海道暗行御史申錫禧書啓,則鳳山前郡守趙羲贊,康翎前前縣監崔達洙等段,繡啓旣請令攸司稟處,更無可論是白遣,延安府使閔致久段,門前納刺,率多圖囑而懲債,窓外閱囚,時或緣睡而濫杖,庫儲有耗絀之歎,費用無節,官隷多橫猾之弊,操束不嚴是如爲白乎旀,麒麟察訪趙名龜段,少年做事,或欠商度,郵政聽吏,債訟及隣是如爲白有臥乎所,竝只罷黜爲白乎旀,黃州前前牧使朴顯圭段,戊申營作小米一千五百石十二斗零之外,加作六百四十七石十三斗零,每石三兩五錢式執錢,合二千二百六十七兩零內,一千二百九十五兩零,每石二兩式立本,剩餘九百七十一兩零,仍歸私用傔嬖干政,任他縱恣,儒鄕納賂,極其狼藉,前後所捧,合爲四千三百兩是白遣,遞歸之時,加下錢三千五百兩,備報無路,則差出由吏,使之擔當二千兩,以舊由吏陞差田監,亦令擔當一千五百兩,而另給座首差帖二張,以爲充補之資是如爲白乎旀,遂安前郡守李羲昌段,勅留錢一千九百六十三兩。新到之初,無難犯用是白如可,及聞勅奇,措辦無路,則就官廳應入中貿餘錢,及火稅錢一千六百三十七兩零,預先督捧,以爲補充之計是白乎乃,所謂貿餘及火稅,卽九月新捧一年排用者也,新官赴任後,遵其邑規,以一千二百五十三兩零,屬之新官,只以三百八十四兩零,屬之舊官,則勅錢未報,尙爲一千五百七十八兩零是白遣,戶曹後運上納錢二千八百十三兩,夏間畢捧者,直爲輸送京第,愆滯至於經冬是白遣,各庫錢五百七十九兩零,亦爲乾沒,齋任則朝差暮遞,七八朔之間,出帖爲五十四人,而或捧一百兩,或捧三四十兩,鄕所之差任捧賂,爲一千五百二十兩,雜技收贖,爲二百五十兩,干囑納賄,爲五百兩是如爲白乎所,方在定配中是白乎矣,繡啓論列,旣如是,則不可置而勿論爲白乎旀,載寧前郡守韓弼敎段,莅任以來,專事挨過,曠官居多,尤滋弊瘼,吏鄕之逋,已有其漸,而不思懲督,懵然抛置,奸猾乘時,益肆偸沒,公貨之入於逋藪者,米爲七千六百八十一石三斗零,合錢爲六萬七千三百二十七兩零是白乎所,振刷之道,無望牽補之計亦拙,富民之錢,顯貸暗取,而公私相混,各庫之捧,東挪西攛,而新舊莫辨是白遣,都結取剩,雖有一二邑例,補弊捄瘼,皆藉公用是白去乙,乙巳二千八百八十二兩零,丙午二千九十五兩零,丁未三千四十一兩零,合爲八千十八兩零,課年贏餘,歸屬無處是如爲白乎旀,文化前縣令洪衡謨段,稅太之無端占退,那禁民情之胥怨,結錢之先期預捧,盍念國典之莫重是如爲白乎旀,長淵前前縣監李周喆段,戊申田畓災實數,爲一百四十九結零,而乃以二百十九結零,瞞報巡營是白如可,及其一百九十四結零劃下之後,俵餘條四十五結,畓四十結每結十五兩式,田五結每結十兩式,合六百五十兩,爲田監金厚敦所偸食,而暗地徵出五百兩,歸之私用,乙巳以後三年倉監處,各徵一百五十兩,戊申則徵出一千兩,竝爲取用,吏校差任捧賂六百二十兩,座首差任捧賂三百兩是如爲白乎旀,殷栗前縣監金應夏段,差任之納賂,蓋緣嬖伎之干囑,禁亂之親執,大失官長之體貌是如爲白有臥乎所,上項六邑前任守令,竝只令該府,拿問處之爲白乎旀。豐川府使李完載段,倘勉剛果,可期振刷是如爲白乎旀,海州判官林善鎭段,剛猛縱貴乎束薪,罰懲宜念於警蒲是如爲白有臥乎所,上項兩邑守令,竝只推考爲白乎旀,兔山縣監趙基晉段,火稅之蠲蕩,官需之減價,俱爲究下之惠,津船之改葺,廨宇之修繕,不煩斂民之例,補苴罅漏,坊設減徵之錢,勞䋱懷綏,巿增還柴之戶,三政最稱完局,一境無不安堵是如爲白有臥乎所,治績若是樊著,宜有激勸之擧,似當施以兒馬賜給之典是白乎矣,係干恩賞,臣曹不敢擅便,上裁敎是白乎旀,監司徐戴淳段,挹遺芬於桐鄕,誠信孚下,敷惠政於棠茇,寬嚴得中,支勅之規劃有方,邑謬頓革,修城之費用無濫,庫儲羡足是如爲白乎旀,前監司尹定鉉段,威重爲質,恬雅自持,荷重宸簡心之寄,一念圖報,副全省拭目之情,衆務修擧,防給錢之補虛,城里仰蠲役之惠,捄弊戶之分還,糴民免偏苦之患是如爲白有臥乎所,竝只道臣體重,今姑勿論爲白乎旀,前前監司南獻敎段,繡啓論列,若是狼藉是白乎矣,道臣體重,自臣曹不敢循例論斷,令廟堂稟處敎是白乎旀,其餘前後守令·察訪等段,績之優異疵無顯著,竝只置之爲白乎旀,其外閫帥·中軍·虞候·邊將等乙良,令兵曹稟處,何如?判付。啓,依回啓施行爲良如敎。
義禁府照目,粘連武二所參試官宋欽翼矣本府議啓內,試牌何等嚴急,而未卽待令於肅拜,雖曰實病之難强,揆以事體,有難參恕,以此照律罪,笞五十收贖,解見任別敍,私罪,奉敎依允爲旀,又照目,粘連孟山前前縣監鄭學權矣本府議啓內,逋民徵族,至及於隣里,公錢貸用,害歸於由吏是白遣,托以充逋,每石一兩,分給民間,係是法外,有難參恕,以此照律罪,杖一百收贖,告身盡行追奪,私罪,奉敎依允爲旀,功減一等爲良如敎。又照目,粘連中和前前府使金一求,价川前郡守李熙敏,前前郡守白樂貞等矣本府議啓內,金一求段,賣任始緣報債之私計,燒帖竟爲巡營之査發,事極駭聽,有難參恕,李熙敏段,添餉錢私用,終未還充,差任債求索,亦不報給,醜謗可駭,俱係不法,白樂貞段,差任捧賂,富民討索,俱係法外,焉逭重勘,竝只以此照律罪,金一求段,以制違律,杖一百收贖,告身盡行追奪,李熙敏·白樂貞等段,以贓律,各杖七十收贖,告身盡行追奪,徒一年半定配,竝只私罪,奉敎依允爲旀,金一求段,功減一等,李熙敏·白樂貞等段,竝只功議各減一等爲良如敎。又照目,粘連備邊司郞廳李敏德矣本府議啓內,試場禁雜,非無其道,而任他校卒,恐喝多士,至於齋儒捲堂之擧,事極駭妄,難免重勘,以此照律罪,杖八十收贖,奪告身三等,私罪,奉敎依允爲旀,功議各減一等爲良如敎。又照目,粘連義州前府尹任百經,江界前府使尹羲烈,熙川前郡守李熙明,雲山前前郡守韓承烈等矣本府議啓內,任百經段,潛蔘輸送之現發勘律,到今囚供,旣爲是白乎乃,樻蔘加稅,雖云實非自創,繡啓論列,旣曰費盡無名,撥以法例,有難參恕,尹羲烈段,貿銀取剩,獵茸輕價,猶屬細故,差任捧賂之合爲千餘兩,不可以囚供之自明,有所參恕,李熙明段,差任捧賂,火藥取剩,富民勒罪,貿蔘輕價,俱係不法,難免重勘,韓承烈段,還錢之犯用,雖諉之各廳加下是白乎乃,畢境未報,尙爲千餘兩,則焉逭當律,竝只以此照律罪,任百經段,以科斂律,杖一百收贖,告身盡行追奪,徒三年定配,尹羲烈段,以坐贓律,杖七十收贖,告身盡行追奪,徒一年半定配,李熙明段,以不枉法律,杖一百收贖,告身盡行追奪,流三千里定配,韓承烈段,以坐贓律,杖六十收贖,告身盡行追奪,徒一年定配,竝只私罪,奉敎依允爲旀,任百經·李熙明等段,竝只功減一等,尹羲烈·韓承烈等段,竝只功議各減一等爲良如敎。又照目,粘連宣川前府使趙述永,楚山前府使李兼熙等矣本府議啓內,趙述永段,營錢之無難那移,城役之虛張取剩,已係不法,而訟債之勒捧,任賂之求索,合爲萬餘兩,前後所犯,如是狼藉,揆以法意,難免重勘,李兼熙段,還米之立本取剩,賣鄕之盡數入已,罪著不法,有難容貰,竝只以此照律,罪趙述永·李兼熙等段,各杖一百收贖,告身盡行追奪,流三千里定配,竝只私罪,奉敎依允爲旀,竝只功議各減一等爲良如敎。又照目,粘連殷山前縣監朴齊濬矣本府議啓內,還錢虛留,勅需犯用,已係法外是白遣,戶役加排,官庫變易,錄案冒禁,賣帖索賂,獄貨潛捧等諸條,繡啓論列,如是狼藉,不可以囚供分跡,有所容貸,以此照律,罪杖一百收贖,告身盡行追奪,流三千里定配,奉敎依允爲旀,功減一等爲良如敎。又照目,粘連端川前府使李熙敬矣本府議啓內,債訟濫刑,雖云邂逅致死,事係法外,難免重勘,以此照律,罪杖一百收贖,告身盡行追奪,私罪,奉敎依允爲旀,功減一等爲良如敎。又照目,粘連朔州前府使趙秉吉矣本府議啓內,配囚不善防守,以致逃失,過限未捕,常時不能操飭之失,在所難免,以此照律,罪杖六十收贖,奪告身一等,私罪,奉敎依允爲旀,功減一等爲良如敎。
李裕膺,以義禁府言啓曰,時囚罪人朴齊璿·趙述永·李兼熙·李熙明等,各杖一百·流三千里,任百經杖一百·徒三年,李熙敏·白樂貞·尹羲烈等,各杖七十·徒一年半,韓承烈杖六十·徒一年定配照律公事,判付內依允。朴齊璿·李熙明·任百經等,各功減一等,趙述永·李兼熙·李熙敏·白樂貞·尹羲烈·韓承烈等,各功議各減一等事,命下矣。朴齊璿功減一等,杖一百收贖,告身盡行追奪,忠淸道鎭川縣長楊驛,徒三年定配,趙述永功議各減一等,杖九十收贖,告身盡行追奪,江原道狼川縣山陽驛,徒二年半定配,李兼熙功議各減一等,杖九十收贖,告身盡行追奪,江原道平康縣林丹驛,徒二年半定配,李熙明功減一等,杖一百收贖,告身盡行追奪,黃海道白川郡金谷驛,徒三年定配,任百經功減一等,杖九十收贖,告身盡行追奪,忠淸道稷山縣成歡驛,徒二年定配,而以議啓內辭意,具罪目,依例發遣府書吏羅將,押送于各其配所,李熙敏·白樂貞·尹羲烈等各功議各減一等,減徒加杖,各杖一百收贖,只告身盡行追奪,韓承烈功議各減一等,減徒加杖,杖九十收贖,奪告身四等,竝放送,何如?傳曰,允。
檢閱成載瑗疏曰,伏以臣母年衰病痼之狀,臣於月前請急之章,已有所略陳,而第此痰癖之症,作歇無常,時月之間,甦完難期,顧臣情理,夙宵煼悶,卽接家信,則臣母病,挾滯添劇,委頓床笫,氣息難於呼吸,迭試藥餌,療治爭以晷刻,自聞此報,衷情煎迫。玆又冒死陳籲,徑出禁扃,伏乞聖慈,俯垂矜諒,仰稟東朝,亟遞臣所帶之職,仍治臣擅離之罪,俾便救護,以肅朝綱。臣無任云云。省疏具悉。爾其勿辭救護。
庚戌三月十八日巳時,上御熙政堂。進講入侍時,講官李嘉愚,參贊官趙秉夔,侍讀官宋謙洙,假注書姜蘭馨,記事官朴賢楷·鄭健朝,各持小學第四卷,以次進伏訖。上曰,史官分左右。上誦前受音一遍訖,上開卷。嘉愚讀自世俗信浮屠誑誘,止若具慶者可矣。仍釋義訖。上曰,上章專言佛法也?嘉愚曰,然矣。上曰,信浮屠誑誘,是何義也?嘉愚曰,浮屠卽釋氏,而以其死後之禍福誑誘矣。上讀新受音十一遍訖。上曰,文義以次奏之。嘉愚曰,首章專言世俗之沈惑佛法,而以其天堂地獄之說,誑誘威脅,使世人,知其爲眞然,而不知爲虛誕,在有宋崇儒之世,猶有妄信佛法之弊,則況世降以來,愚夫愚婦之迷惑異端者,豈止於宋時也哉?是故朱夫子,蒐輯小學時,必以此章載之,以警後世,其所以正風俗之道,則專在於人君導率之方,而苟能振以三綱,敷以五倫,則自無左道迷正之弊矣。伏願殿下,另加體念焉。上曰,剉燒舂磨,是何義也?謂其有罪而然乎?嘉愚曰,刀而剉,火而燒,碓而舂,碾而磨,此皆妄誕之說,而迷亂黔首者也。死者形旣朽滅,則雖欲剉舂,而無所施矣。上曰,死則無身,有何可施之處乎?謙洙曰,近來閭閻,多有供佛祈福者,是由無識之故,自歸不經之科,名敎之漸汚,深可憂歎。書曰,作善降之百祥,作不善降之百殃,孟子曰,禍福無不自己求之,伏願殿下,孜孜爲善,常念求福之道,在此而不在彼,則風行草偃,自有丕變之效,是臣區區之望也。上曰,當倍悲痛,是何故也?嘉愚曰,父母旣沒,則當其生日,思念鞠育之勞,故益增悲痛矣。上曰,生日是自己之生日也?謙洙曰,詩云哀我父母,生我劬勞,後世因以生日,謂劬勞之日矣。上曰,參贊官奏之。秉夔曰,講官儒臣,已爲備陳無餘,臣無容更達,而夫浮屠巫覡,俱是傷倫敗俗之甚者也。浮屠以寂滅誣世,巫覡以妖妄惑衆,愚夫愚婦,捨身祈福,迷不知悔矣。是故自昔聖人,闢之廓如,其所以不令自禁之道,惟在於崇儒敦敎,上行下效,使民日遷善遠辜而不自知也。伏願殿下,於此等處常加留念焉。上曰,巫覡符章,果何所云耶?嘉愚曰,女巫男覡,而符章,卽俗所謂符作之類矣。上曰,妖妄何義也?嘉愚曰,妖怪妄誕之謂矣。上曰,汝曹云者,果指誰某而言乎?嘉愚曰,此乃顔氏之家訓,則汝曹云者,卽顔氏子姪矣。上曰,具慶云者,何義也?嘉愚曰,父母俱在,則稱具慶矣。上掩卷,上曰,史官就座。仍命退,諸臣以次退出。
庚戌三月十八日申時,上御熙政堂。召對入侍時,直提學趙秉駿,參贊官趙啓昇,侍讀官金敬鉉,檢討官姜冕奎,假注書李崙夏,記事官朴賢楷·鄭健朝,各持通鑑第一卷,以次進伏訖。上曰,史官分左右。上開卷,上曰,上番讀之。敬鉉讀自趙王封其弟,止鼓里。上曰,文義陳之。敬鉉釋義訖。上曰,徇齊城之未下者,何義也?敬鉉曰,是巡軍宣令於齊城之不服者也。上曰,輸寶物祭器者,何義也?敬鉉曰,取齊之寶物祭器,以輸燕國之謂也。仍奏曰,燕昭王,承燕板蕩之後,卑身厚幣,禮招賢者,苦心血誠,亶在於重恢燕國,以雪先王之恥,而樂毅,卽戰國時第一人也。任以爲政,六月之間,恢復燕國,書曰,得人者昌,先儒有言曰,用人以誠者興,昭王可謂兼之矣。得人用人,非但戰塗時爲急先務,雖古昔昇平之代,必以人才需用,爲致治之本,而王佐之才,亦不患無人,人君用之以誠,則巖穴之間,濟濟輩出,輔佐治化,躋一世於熙皞之域,不其難矣。伏願殿下,體念焉。上曰,下番讀之。冕奎讀自毅聞畫邑,止經其頸而死。上曰,文義陳之。冕奎釋義訖。上曰,畫字之音,是畫耶?冕奎曰,卽是畫字也。仍奏曰,戰國之時,滔滔一世,混入於名利之場,而獨齊之王蠋,以一介之士,保其忠節,威武不能屈其身,玉帛不能奪其志,雍容就死,垂名後世,不亦美乎?蓋人臣之盡忠於君,固是職分內當然底事,而亦惟在於人主需用之如何耳。若使齊王,任用王蠋,如燕王之用樂毅,則齊國其庶幾,而不用其諫,至於喪國,豈不惜哉?惟我殿下,必以需用賢才,爲致治之要,則今日群下,莫不顯忠於殿下矣。伏願體念焉。上曰,參贊官讀之。啓昇讀自燕師,止郡縣。上曰,文義陳之。啓昇釋義訖。仍奏曰,民心悅服,莫如薄賦稅而蠲苛政也。樂毅濟西之師,六月之間,下齊七十餘城者,豈不以輕繇薄賦之擧,亟行代虐以寬之政,使燕人心悅而誠服者乎?夫民心無常,維惠之懷,則一箇燕將,猶尙如此,況千乘之君乎?御衆以寬,如漢高之除苛法,發倉賑貸,如漢文之減田租,則疆域之民,孰不于于然歸仁,欣欣然嚮義乎?殿下於今番幸行時,沿路三邑,特施蠲減之典,此實出於德意之藹然也。臣聞三邑之民情,擧皆歡欣蹈舞云,今玆八域蒼生,皆是殿下之赤子也。方當一初之會,思見德化之盛,殿下克推三邑蠲減之心,俾致八域均被之化,是臣區區之望也。上曰,閣臣讀之。秉駿讀自三十二年,止以拒燕。上曰,文義陳之。秉駿釋義訖。上曰,齊國已亡,土地旣無,雖立子,何以爲王乎?秉駿曰,有曰保莒城云爾,則未嘗全然無地矣。仍奏曰,臣所讀自止內,卽齊國潰亂之時,文辭不好,別無敷演仰達者矣。上曰,畢竟齊之興亡,何居也?冕奎曰,後用田單之計,竟復七十餘城矣。上曰,王孫賈之母,甚賢矣。啓昇曰,其母賢,故其子亦賢,可謂有是母有是子,兼之以忠孝矣。上讀三遍訖,上曰,楚王何故死於秦也?敬鉉曰,秦王約楚會盟,仍爲執留,遂死於秦矣。上曰,二周是東西周耶?冕奎曰,是東西周也。上曰,東西周只有一王乎?冕奎曰,各有一王,稱之曰東周君西周君矣。上掩卷訖,上命史官就座。仍命退,諸臣以次退出。
上在昌德宮。停常參·經筵。
曺雲承啓曰,合辭許久闕啓,事甚未安,除在外未署經外,呈告人員,竝卽牌招,何如?傳曰,允。
洪淳穆啓曰,明日常參·經筵,取稟。傳曰,停。
曺雲承啓曰,右承旨朴齊憲,今日不爲仕進,卽爲牌招,何如?傳曰,允。
傳于洪淳穆曰,禮房承旨,進詣皇壇奉審,宣武祠一體奉審以來。
備忘記,江華留守黃浩民,下直,長弓一張,長箭一部賜給。
趙啓昇啓曰,卽者司譯院官員來言,譯科初試,明日當爲開場,而提調趙冀永有身病,不得設行云,卽爲牌招,何如?傳曰,允。
又啓曰,司譯提調趙冀永再牌不進推考傳旨,今方捧入,而譯科當爲設行,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
又啓曰,司譯提調趙冀永牌不進推考傳旨,今方捧入,而譯科初試,當爲設行,如是違牌,事甚未安,更爲牌招,何如?傳曰,允。
傳于曺雲承曰,進講入侍。
曺雲承啓曰,密符親納例也,而前江華留守趙亨復,謂有身病,使其褊裨替納,事甚未安,推考,何如?傳曰,允。
李裕膺啓曰,行大司憲洪學淵,掌令金有淵在外,執義金翊鎭,掌令李廷憲牌不進,持平權應夔·朴儀漢未署經,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義金翊鎭,掌令李廷憲牌不進罷職傳旨,傳于李裕膺曰,只推。
以右承旨朴齊憲牌不進罷職傳旨,傳于曺雲承曰,只推。
李裕膺啓曰,明日次對,兩司當爲進參,除在外未署經外,呈告人員,竝待開門牌招,何如?傳曰,允。
傳于洪淳穆曰,召對爲之。
吏曹,慶科增廣別試監試覆試學禮講,一所試官兪致善·李承輔,二所試官洪秉壽·李承益。
以黃海監司徐戴淳狀啓,瑞興府民家失火事,傳于李裕膺曰,當此農節,民家燒燼,聞甚矜惻,元恤典外別加顧助,結構奠接之方,廟堂措辭分付。
兵曹啓目粘連,觀此黃海道暗行御史申錫禧書啓,則前兵使金相宇段,彼何人斯,全昧自重之義,亦旣耄矣。盍念在得之戒,期月之政令亦久,少無涓埃之報效,晝宵之揣摩已熟,罔非谿壑之思充,徵債爲居貨之術,淫刑酷杖,濫施法外,存問乃納交之階,賈豎販夫,竝入圈中,設雜技於戎軒,白徒滿座,捧厚賂於科場,皁隷參榜,民貨則巨細不遺,而勒奪至及於娼賤,任債則多寡是視,差遞無常於將領是白乎旀,以戊申臥還言之,小米八千五百六十四石十二斗三升五合三夕,每石一兩式,合八千五百六十四兩八錢二分,大米二千二百三十七石九斗七合三夕,每石一兩三錢式,合二千九百八兩八錢九分,太一千四百十七石六斗四升八合八夕,每石七錢式,合九百九十二兩二錢,小豆二百十四石七斗六升八合二夕,每石八錢式,合一百七十一兩六錢一分,都合錢一萬二千六百三十七兩五錢二分內,四千九百六十二兩五錢,各該監色帖給,實七千六百七十五兩二分,自歸私用是白遣,以加作言之,小米七百九十石七斗五升五夕,每石三兩五錢式執錢,合二千七百六十六兩八錢四分內,一千五百八十一兩五分,每石二兩式立本,剩餘一千一百八十五兩七錢九分,大米三十六石十斗九合,每石四兩五錢式執錢,合一百六十五兩二分內,八十兩六錢七分,每石二兩二錢式立本,剩餘八十四兩三錢五分,太二百十八石五斗一升八合八夕內,一百七十一石十二斗六升七合一夕段,從巿直,每石以二兩五分式執錢,合三百五十二兩二錢八分內,二百二十三兩三錢九分,每石以一兩三錢式立本,剩餘一百二十八兩八錢九分四十六石七斗五升一合七夕段,以詳定價,每石一兩七錢五分式執錢,合八十一兩三錢八分內,六十兩四錢五分,每石一兩三錢式立本,剩餘二十兩九錢三分,小豆三石二斗四升四合六夕,從巿直每石二兩八錢式執錢,合八兩八錢五分內,六兩三錢二分,以每石二兩式立本,剩餘二兩五錢三分,合剩餘錢一千四百二十二兩四錢九分,亦歸私用是白如乎,本營臥還,縱謂襲謬,或補支放,或資救弊,而亦未嘗有若是過濫,全然乾沒是白遣,況復加作一事,尤係無前之創例,揆以糴法,有難容貸是白乎旀,民錢貸用者,爲六千五百兩,公貨貸用者,爲三千三百二十八兩,科場捧賂者,爲一千二百兩,賣任捧賂者,爲一千五百四十兩是白遣,外他鄙瑣之事,實難一一殫陳,而供招俱在,傳聞不爽是白乎,則似此不法之類,不可以已遞而勿論是如爲白乎旀,前水使李熙昇段,仁善自是譽處,柔懦太不濟事,褊裨專擅,而政令一委,由吏縱恣,而干囑肆行,倉簿之全不照檢,遂啓奸弄之弊,庫儲之無難取用,盍念典守之義,按獄則殊欠乎反,久致物議之滋疑,考試則顯有扶抑,那免人情之齎菀,勒換幕帖於島民,反受其侮,憑捉稅船於浦漢,所視惟賂,雖已遞歸,宜有警責是如爲白有臥乎所,職在制閫之地,罔念分憂之重,所犯諸條,俱係不法,上項兩帥臣,竝令該府,拿問處之爲白乎旀,前中軍李容德段,詰奸縱係職分,處事全欠審愼,鎭屬多縱恣之弊,操飭不前,村民有橫罹之冤,鍛鍊甚苦,禁技收贖,無論罪狀之虛實,徵債分利,不辨事理之曲直是白如乎,其在警責之道,不可以已遞而勿論是如爲白有臥乎所,鎭屬縱恣,村民橫罹,收贖徵債,不辨罪之虛實,事之曲直,極涉該然,施以罷職之典爲白乎旀,兵使李膺緖段,番番良士,斷斷誠心,敦詩說禮,見儒雅於靺韋,折衝禦侮,著威望於鎖,慨糴政之多謬,一毫不犯,恤防軍之有疾,萬口皆頌,撨樓巡觀,不煩邑廚之傳供,膳庖蠲革,其有官燭之不燃,恩信已孚於一營,聲譽方蔚於兩界是如爲白乎旀,前前兵使吳一善段,守己淸愼,處事周詳,委任克孚於制梱,雪山增重,經理必先於修城,陰雨有備,流亡債之蠲蕩,邑祛大瘼,被災戶之助恤,民受實惠,輿頌愈久愈切,茂績不得不論是如爲白乎旀,水使李基碩段,職是制閫,自任備禦之責,養以專城,益切圖報之念,營務邑事,到底省察,倉弊庫謬,期欲矯救是白乎旀,本營軍摠元額三千四百五名內,虛額爲一千二百五十名是白在如中,銳意査括,任怨不撓,一朔之間,盡數充疤,積瘼漸蘇,實績已著是如爲白有臥乎所,上項前後帥臣,事體與守令邊將有異,今姑勿論爲白乎旀,其餘閫帥·中軍虞候·邊將,別無優異之績,亦無顯著之瘼,竝只置之,何如?判付啓依允。
洪淳穆,以戶曹言啓曰,臣憙淳與正郞臣李時敏,進詣慶熙宮差備內啓下手本中有頉處,眼同看審,則各殿堂以下行閣,姑無大段頉處之意,敢啓。傳曰,知道。
又以戶曹言啓曰,臣憙淳與正郞臣李時敏,依定式進詣彰義宮藏譜閣奉審,則姑無頉處之意,敢啓。傳曰,知道。
李裕膺以義禁府言啓曰,黃州前前牧使朴顯圭,遂安前郡守李羲昌,載寧前郡守韓弼敎,文化前懸令洪衡謨,長淵前前縣監李周喆,殷栗前縣監金應夏等,竝拿問處之事,傳旨啓下矣。金應夏今方待命,拿囚,朴顯圭下去忠淸道公州地云,李羲昌前以他罪,定配於江原道橫城縣,方在配所,韓弼敎以瑞興府使,時在任所云,洪衡謨以錦山郡守,亦在任所云,李周喆下去京畿廣州地云,依例發遣府書吏羅將,各其拿來,何如?傳曰,待待命拿囚。
護軍趙秉恒疏曰,伏以仙寢祗謁,聖慕克伸於見羹,墓所行禮,玉度冞庚於回鑾,小大從邁,胥欣以祝。仍伏念臣於是時,猥叨邇密之班,奔走於陪扈之列,周旋乎祼薦之際,榮踰分量,勞乏尺寸,而乃者別單判下,以臣適忝該房,特加賞階,授臣以嘉善大夫者,臣聞命惝怳,莫省措躬之所。夫貳卿之秩,命德之器也。苟非才猷望實,爲一世所推重者,上不得以輕授,下不得以冒受,豈容魯下如臣,疎鈍如臣,無緣驟躐,致駭四方之觀聽哉?臣本至庸極陋,無他技能,釋褐以來,夤緣倖會,居然到下大夫之列,寵踰河海,報蔑塵刹,中夜思惟,惶汗浹背,且臣尤有感焉。昔在大行朝壬寅長陵親祼時,臣以大祝陪班,猥蒙恩資,乃今匪常之命,又出夢想之外,俾得以奉誥供歡,推恩貤贈,於是乎爲人子者之至榮大願,無所不遂。臣是何人,偏被兩聖朝洪私,至此之極也?子母相對,攢手祝聖,惟隕結是期而已。臣適持被喉院,身在闕中,雖不得不章皇出肅,粗伸叩謝之忱,而第伏念罔功之賞,殆若紀勞之典,臣若晏然承當,因仍蹲冒,則過福之災,不衷之懼,猶屬臣身,而具僚之嗤笑必至,聖簡之貽累不細,參倚前衡,冒膺無路。玆敢畢暴衷懇,仰瀆崇嚴。伏乞聖慈,諒臣言之匪出飾讓,念名器之不可輕授,仰稟東朝,亟收臣新授資級,以重官方,以安私分,不勝幸甚。臣無任云云。答曰,省疏具悉。卿其勿辭行公。
江華留守黃浩民書。王若曰,周家重保釐之責,古難其人,宋朝置居留之名,今屬之子,爰侈一方旄鉞,誕敷十行絲綸,眷彼水心形勝之區,實是海口要衝之地。摩尼·甲串之險阻,美哉魏國之山河,桐府松京之交通,允矣晉陽之保障,奉眞殿而雲日繞彩,列外閣而奎璧增輝,民情於斯可觀,天運無往不復。昔者殷宗遯荒之野,今焉漢帝豐·沛之鄕,累百載昇平,縱無憂於西顧,二千石共理,可作鎭於北門。惟卿,世服忠貞,家傳儒雅,歷颺於臺閣之列,尙若處女之持身,出入於殿陛之間,不失寒士之本色,下邑著製錦之績,菀有故良吏治規,潛邸繼迎鑾之行,克肖乃先祖識度。玆授卿以江華府留守兼鎭撫使,卿其往謹乃司,祗服厥命,高牙大纛,旣掌管轄之權,敹甲峙粻,宜先備禦之務,雖爾身在外而乃心王室,知今我初服而克軫民憂,凡係稟裁,自有典憲。於戲,體予重付,殫卿遠猷,陶刺史之運甓粧船,恒若對壘之日,羊叔子之輕裘緩帶,庶結成城之心,往其欽哉?行且召矣。故玆敎示,想宜知悉。知製敎臣姜冕奎製進
庚戌三月十九日午時,上御熙政堂。進講入侍時,講官趙斗淳,參贊官曺雲承,侍讀官金敬鉉,假注書姜蘭馨,記事官趙秉學·鄭健朝,各持小學第四卷,以次進伏訖。上曰,史官分左右,上誦前受音一遍訖。上開卷。斗淳讀自呂氏童蒙訓,止豈有不動得人,仍釋義訖。上曰,令與簿,如今之四都留守者乎?斗淳曰,不然。令如今之監司,簿如今之判官,而但監司及判官,上下官體禮截然,令之於簿,則其間不甚相遠矣。上曰,爭私意,是何義也?斗淳曰,簿之所欲爲,若是公心,則令豈有不從之理,至於不和,則都是激訐之由也。上讀新受音二十遍訖。上曰,文義以次奏之。斗淳曰,處官事如家事一句,言人臣居官之事也。臣之居官,若不如是做去,則當罪其罪,而此非但人臣所當戒者也,在人君亦所體念者也,天子則以四海爲一家,諸侯則以一國爲一家,惟我海東八域,卽殿下之家,而這間政令事爲,無非殿下家事也。若一毫放忽,則家事不得成矣,可不澄省而懋戒哉?至於誠之一字,則天地之所以爲天地,不外乎誠,故日月行焉,四時成焉,載之以華嶽,蕃之以草木,此皆至誠無息故也。夫聖人,亦一天地,而今殿下,以天縱之聖,勤於典學,至於今日講席,新受音後加讀十遍,無非誠字上出來也。苟能一此不懈,則將就之域,不遠伊邇矣。伏願益加勉勵焉,過則歸己,善則歸〈臣〉,今此兩句,非但在下之人,當如是也,雖在上之人,亦當如此矣。惟我殿下,過則責己,善則歸臣,臣有善而嘉納焉,則天下之善,皆殿下之善矣。若不然,則是示人不廣也,此豈以誠動人之道乎?伏願懋哉懋哉。上曰,過則歸己,非但簿之於令,當如此,凡事上者,皆當如此矣。斗淳曰,然矣。斗淳曰,此所云愛百姓如妻子,卽古人所謂愛民如子者也。人君之於百姓,愛之如子,則民亦仰之如父母矣。國之所以爲國,必本於民,故古人必以民國二字竝擧者,民與國元不相離故也,若相離則國不爲國矣。敬鉉曰,當以誠意動之云者,以簿之誠意,感動令之心也。簿令之間,非獨以誠意可感,天下萬事,不出於誠意二字。故大學,以誠意爲修身之本,而人君致治之要,亦莫過於誠意,故詩傳七月章註,上以誠愛下,下以誠事上,兩不知其所以然,當今八域臣民,孰無向上之誠意,而臣奉命淸北,細察民情,則深山窮谷之間,愚夫愚婦,各以誠意,愛戴殿下,如戴父母,此非勉强,則出於秉彝之性,臣之所耳聞目覩者也。伏願殿下,推此小民之誠意,政令之間,一以誠意,爲諴小民之本,則熙皞之治,不期然而自然。且爲學之要,亦無過於誠意,故中庸曰,至誠無息,一或間斷,則便非誠意,故聖人以無息二字存戒。伏願緝熙之工,每盡誠意,則漸就於光明之域,益加體念焉。雲承曰,講官儒臣皆備陳,而此章言愛百姓如妻子,雖是童蒙之訓,最切於君人之道,八域民生,皆是人君之赤子也。愛之之道,無外乎誠意,君愛民以誠意,則民戴君亦以誠意矣。非徒愛民如是而已,講學之要,尤切於此。殿下日御講對,若不以誠意爲懋,則雖有講學之勤,難望將就之效。伏願於誠意二字,深留聖念,懋哉懋哉。上曰,呂氏是何代人也?斗淳曰,宋時人矣。斗淳曰,今日新受音外,加讀十遍,臣不勝懽祝之至,而亦將退出朝班,誇諸臣僚矣。必以多讀爲主焉,多讀之要,在於不大聲讀之,而讀聲不大,則非但多讀,亦可以念其書而融其義矣。上曰,待群吏,是何義也?斗淳曰,以今時論之,守令之於官屬,必要其恩威竝進,威而無恩,則不得心服,恩而無威,則不善濟事矣。上掩卷。上曰,史官就座。仍命退,諸臣以次退出。
庚戌三月十九日酉時,上御熙政堂。召對入侍時,參贊官洪淳穆,侍讀官金敬鉉,檢討官姜冕奎,待敎李秉文,假注書姜蘭馨,記事官趙秉學·鄭健朝,各持通鑑第一卷,以次進伏訖。上曰,史官分左右。上開卷。上曰,上番讀之。敬鉉讀自趙王得楚和氏璧,止爲上大夫。上曰,文義奏之。敬鉉釋義訖。上曰,秦王旣取璧而不償城,其慾太過也。敬鉉曰,秦王無意償城,故相如稱以璧之有瑕,紿而復取也。上曰,相如旣紿秦取璧,則秦王胡不反奪其璧,而使相如歸趙耶?敬鉉曰,璧則先以使者,懷而歸趙,故秦不得更奪矣。上曰,秦王不誅相如,何故耶?敬鉉曰,相如爲趙完璧,不辱君命,故賢而不誅矣。敬鉉曰,秦昭王,戰國時貪利之君也。專沒信義於交隣,徒懷詭譎於玩貨,畢竟璧不得而見欺於相如,此不足論矣。唐太宗,以英傑之主,投珠於谷,抵璧於山,而又有金玉非寶,賢臣爲寶之說,此足謂後世人主之鑑戒,故敢以仰達,伏願體念焉。上曰,賢臣果是寶也。敬鉉曰,和氏之璧,寶則寶矣,而不如惟賢之爲寶也。上曰,和氏之璧,詳見於小註矣。敬鉉曰,卽今皇帝之玉璽,卽和氏之璧矣。上曰,其璧尙存乎?敬鉉曰,然矣。冕奎曰,其後和氏之璧,爲秦王璽,李斯書之,其刻文曰,受命于天,祈壽永昌。上曰,下番讀之。冕奎讀自三十六年,止濺大王矣。上曰,文義奏之。冕奎釋義。上曰,胡爲請趙鼓瑟?冕奎曰,秦以趙凌侮故也。上曰,以頸血濺大王云者,何義也?淳穆曰,欲其示威故也。冕奎曰,秦王請趙王鼓瑟,此非交隣國敬禮之道,秦與趙,俱以千乘之君,會于澠池,其威儀之盛尊敬之道,當如何,而唯秦王則恃其彊大,徒以威䝱,慢悔趙王,故藺相如竟以趙豪俠之臣,一言以抗秦,秦不敢加於趙,趙王則可謂爽快,而秦王則未免羞恥,此由秦之不顧義理慢悔隣國故也。號稱無道之秦,良以此也。伏願鑑戒焉。上曰,參贊官讀之。淳穆讀自左右,止曰不若。上曰,文義奏之。淳穆釋義。上曰,廉頗誰也?淳穆曰,趙之宿將,而多戰功矣。上曰,秦王畢竟擊缶也。淳穆曰,目叱皆靡秦王憚之,故畢竟擊缶矣。上曰,目雖張叱,豈有左右皆靡之理乎?淳穆曰,藺相如不過一智謀之士,而當秦王虎視之際,出言諤諤,使其君免於恥辱,可謂趙國有人矣。蓋古昔明王之治天下,莫不以得人爲本,故國有人則曰實,國無人則曰虛,全才備德之人,何可多得?堯則以九人,舜則以五人,武王則以七人,致上世雍熙之盛,苟欲用得其人,必先多識前言往行,方寸之間,鑑衡旣具,然後其於人之賢不肖辨別,自無難矣。上曰,閣臣讀之。秉文讀自相如曰夫,止刎頸之交。上曰,文義奏之。秉文釋義。上曰,雖駑云者,何義也?敬鉉曰,謙辭之義矣。秉文釋肉袒二字。上曰,肉袒,言脫一邊袖而袒之也。秉文曰,相如,趙之賢人也,始則完璧而抗秦,終則請缶而折秦,其有功於趙,豈特重於九鼎哉?其功宜在於廉頗之右,而廉頗妄恃戰功,反欲見而辱之,則相如不以爲嫌,以先國家爲言,而廉頗聞而肉袒,則相如之賢,可謂趙有人矣。國之有賢人,顧不重且大歟?惟我殿下,亦於任賢致治之道,另加體念焉。上曰,相如·廉頗,畢竟爲刎頸之交矣。上自趙王得楚和氏璧,至刎頸之交讀三遍。上曰,秦必以缶,趙必以瑟,何故耶?淳穆曰,各因其俗尙而擊鼓也。上曰,罷酒卽罷宴之謂乎?淳穆曰,宴必以酒爲主,故以罷宴,稱罷酒矣。上曰,相如爲上卿,則其品秩何居?或與上大夫等乎?淳穆曰,上卿比諸上大夫,則其品秩差高矣。秉文曰,上文以相如爲上大夫,下文以相如又爲上卿,則上卿之於上大夫,其有等級可知矣。上曰,舍人云者,卽相如之家人乎?敬鉉曰,然矣,而與從人等矣。上曰,以秦之一言,趙王鼓瑟,何其鼓瑟之易也?淳穆曰,趙之畏秦久矣。旣請鼓瑟,則可不鼓之乎?敬鉉曰,怯秦威風故矣。冕奎曰,畏秦威令故矣。上曰,相如之每朝稱病者,不欲見頗故耳。敬鉉曰,然矣。上掩卷。上曰,史官就座。仍命退,諸臣以次退出。
上在昌德宮。停常參·經筵。
藥房提調尹定鉉,副提調朴齊憲啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
洪淳穆,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
趙啓昇啓曰,明日常參·經筵,取稟。傳曰,停。
以大司諫任百秀,司諫李鼎信,獻納洪鍾雲,執義金翊鎭,掌令李廷憲牌不進罷職傳旨,傳于洪淳穆曰,只推。
洪淳穆啓曰,行大司憲洪學淵,掌令金有淵在外,執義金翊鎭,掌令李廷憲牌不進,持平權應夔·朴儀漢未署經,監察茶時之意,敢啓。傳曰,知道。
備忘記,美錢僉使權宗璘下直,長弓一張,長箭一部,片箭一部,筒兒一箇賜給。
趙秉夔啓曰,三品官之無得過三日循例請牌,曾有定式矣。吏曹參議金始淵,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于曺雲承曰,大臣·備局堂上引見。
大王大妃殿傳于曺雲承曰,每日一爲飭敎,則輒以情勢爲言,若如是則情勢無可已之時,此何道理?漢城判尹李紀淵,下義禁府推考。
傳于曺雲承曰,右副承旨許遞,前望單子入之。
承旨前望單子入之,李落點。
曺雲承啓曰,司譯提調趙冀永三牌不進推考傳旨,今方捧入,而譯科當爲設行,連事違召無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,牌招,如有違牌,勿爲呼望。
傳于趙啓昇曰,進講入侍。
傳于洪淳穆曰,召對爲之。
曺雲承啓曰,明日傳香,禮房承旨當爲齋宿。左副承旨趙啓昇,卽爲牌招,何如?傳曰,允。
趙秉夔啓曰,今此勅使出來時,開城府別問安使假承旨,依近例以道內守令啓下,御帖及名帖,上來親受下去,以爲臨時擧行之地事,本道監司及該守令處,下諭,何如?傳曰,允。
以吏曹參議金始淵牌不進罷職傳旨,傳于曺雲承曰,只推。
曺雲承,以備邊司言啓曰,勅行已到鳳城矣。聞成川府使有闕云,其代令該曹口傳差出,待下批,使之當日辭朝,給馬下送,以爲罔夜馳往,及期支勅之地,何如?傳曰,允。
吏曹口傳政事,以趙然興爲成川府使。
趙啓昇,以禮曹言啓曰,平壤武烈祠祭,例以八月中丁日設行,而今年八月中丁,在十八日,與崇陵忌辰相値,在前本祠祭,國忌相値,則以三丁退行,曾有定式矣。來八月武烈祠祭,依定式以三丁二十八日,磨鍊以入之意,敢啓。傳曰,知道。
又以迎接都監言啓曰,卽接遠接使謄移,則勅行今月十八日渡江,義州止宿,十九日離發,二十九日入京,停當路程記,謄書上送矣。正書以入之意,敢啓。傳曰,知道。
又以迎接都監言啓曰,卽接遠接使謄移,則城門砲上下馬砲,依例爲之,開閉門,以鼓代行云矣。敢啓。傳曰,知道。
又以迎接都監言啓曰,卽接遠接使謄移,則上副勅通官跟役等姓名年歲,後錄上送矣。正書以入之意,敢啓。傳曰,知道。
又以迎接都監言啓曰,當初牌文中,通官二人,無大次區別矣。卽見遠接使謄移,則書以一大通官,二大通官,跟役十六名出來云,依此磨鍊擧行之意,分付各該司,何如?傳曰,允。
洪淳穆,以兵曹言啓曰,在前迎勅習儀時,挾輦軍四十名,禁軍入直外全數磨鍊,先後廂軍兵,訓局軍三百名或二百名擧行,而昨年迎勅習儀時,訓局軍三百磨鍊矣。今番則何以爲之乎?敢稟。傳曰,依昨年例爲之。
又以兵曹言啓曰,在前迎勅習儀時,慕華館環衛軍,比正日減數排立矣。今亦依此擧行之意,分付各該營,何如?傳曰,允。
又以兵曹言啓曰,迎勅時闕內設布帳,自敦化門,至明政殿排設處,令訓禁兩營,合力擧行,城內外道路左右屛門布帳,則亦令三營,分掌擧行,何如?傳曰,允。
又以兵曹言啓曰,今此迎勅動駕時,隨駕軍兵及慕華館環衛軍兵,當爲磨鍊,而謹考謄錄,則在前迎勅動駕時,訓局隨駕,禁御兩營軍兵,禁衛大將或御營大將,都領環衛,而昨年迎勅動駕時,訓局步軍四哨,馬軍三哨,訓鍊大將率領爲先廂,訓局步軍三哨,馬軍三哨,禁衛營京軍一哨,御營大將率領爲後廂,禁軍五番隨駕,三營及龍虎營摠戎廳餘軍,禁衛大將都領,先詣慕華館環衛,留營留陣斥堠伏兵,置之矣。今番則何營軍兵隨駕,何營軍兵留陣,何營軍兵環衛,而禁軍及馬步軍,以幾番幾哨磨鍊,餘軍留營斥堠伏兵,何以爲之?而禁御兩營鄕軍,則今旣停番矣。敢稟。傳曰,依昨年例爲之。
又以兵曹言啓曰,在前勅使入京日,慕華館環衛軍兵中二哨除出,將官率領,勅行左右列立遮後,嚴禁雜人,而習儀日及勅使詣館所時,依此爲之。回還日,則訓局出番軍二哨,除出擧行,而各其日竝除標信,除器械,擧行矣。今亦依此磨鍊,何如?傳曰,允。
又以兵曹言啓曰,在前迎勅時,三營入直馬兵騎士等,各留三名,餘皆除出,殿門排立,扈衛軍官六十人及標下軍,別將與所任軍官率領,各門分把,城內外街巷屛門,三營分掌把守,而除器械派立,嚴禁雜人,本曹與三營,別定校卒,另加檢飭矣。今亦依此擧行,何如?傳曰,允。
又以兵曹言啓曰,勅使傳語軍,例以禁御兩營,輪回磨鍊,而在前雖値停番之時,如例擧行矣。今番以當次禁衛營軍一百名定送,習儀時,則以四十名擧行之意,分付,何如?傳曰,允。
又以兵曹言啓曰,在前勅使止宿弘濟院時,訓局軍一百名,前期定送,各別防護矣。今亦依此擧行之意,分付,何如?傳曰,允。
又以兵曹言啓曰,卽見平安道增廣武科初試榜目,則淸北試取中,邊遠充軍楚山府罪人元明浩入格,故一體入錄云矣。邊遠充軍者,本無許赴之例,而冒錄參榜,揆以試體,極爲駭然。元榜目中元明浩,爲先拔去,付標以入,而不審之該帥臣與諸試官,竝從重推考,何如?傳曰,允。
又以都摠府言啓曰,副摠管李源益,以文臣朔試射試官,訓鍊院晝仕出去之意,敢啓。傳曰,知道。
又以禁衛營言啓曰,本營騎士將金哲源,身病猝重,勢難察任,改差,何如?傳曰,允。
又以義禁府言啓曰,因黃海道暗行御史申錫禧書啓,吏曹回啓內,鳳山前郡守趙羲贊,康翎前前縣監崔達洙等,繡啓旣請令攸司稟處,更無可論爲辭矣。趙羲贊下去京畿通津地,崔達洙下去忠淸道報恩地云,依例發遣府書吏羅將,竝拿來,何如?傳曰,竝待待命拿囚。
又以義禁府言啓曰,黃海前兵使金相宇,前水使李熙昇等,拿問處之事,傳旨啓下矣。金相宇今方待命,拿囚,李熙昇下去忠淸道藍浦縣云,依例發遣府書吏,拿來,何如?傳曰,待待命拿囚。
庚戌三月二十日巳時,上御熙政堂。大王大妃殿垂簾,藥房入診,大臣·備局堂上同爲入侍時,提調尹定鉉,副提調朴齊憲,左承旨曺雲承,假注書李崙夏,記事官趙秉學·鄭健朝,待敎李秉文,假注書姜蘭馨,事變假注書卓章昊,領議政鄭元容,兼戶曹判書徐憙淳,工曹判書李鼎臣,行大護軍姜時永,行護軍趙秉駿·柳相弼·徐相五·徐憲淳,行訓鍊院都正李景純,校理金敬鉉以次進伏,醫官鄭有曾·金永勳,金榘·李琬,進伏楹外訖。上曰,史官分左右。上曰,大臣進前。元容曰,朝氣乍寒矣,今則溫和。聖體,若何?上曰,一樣矣。元容曰,大王大妃殿氣候,何如?上曰,一樣矣。元容曰,王大妃殿氣候,何如?上曰,一樣矣。元容曰,大妃殿氣候,何如?上曰,一樣矣。定鉉曰,醫官來待,使之入診乎?上可之。有曾等以次診候訖,退伏楹外奏曰,脈候左右三部調均矣。元容曰,近日則膈間滯候,若何?上曰,少減矣。元容曰,進御水刺之節,若何?上曰,如前矣。大王大妃殿曰,醫官先退,次對爲之。大王大妃殿曰,旣有史官分左右之命,而不爲卽進,承旨及注書,推考宜矣。元容曰,卽見江原監司李謙在狀啓,則以爲寧越軍保一百九十七名,今番權停,而必有給代,然後始可排用,合錄耗折米一百三十一石五斗,取用於每年給代,而本道所納春等貢蔘錢三千九百三十二兩,至明年江陵蕩逋給代限畢後,如前作還,以補合錄耗不足事,請令廟堂稟旨分付矣。自前關東之救弊防役等事,亦有京司句管以外之穀名,而盡入於壬辰合錄穀中矣。此所以不恒公用之或捐出合錄耗條者,果多近例,今此給代取用,他無變通之道,則以此耗條,限十年推移入用,而其所充補之方,蔘錢作還,姑爲展限添補,似合方便,依狀請許施,何如?上曰,依爲之。出擧條元容曰,勅行謂有皇旨之從速復命,自灣府十日排站,今二十九日入京,而兩西守令交遞方張,支待之節,憧憧爲慮,儐使書中,亦及此言矣。大王大妃殿曰,果然矣。勅行迎送之時,兼以新舊官迎送,則其邑擧行,豈無難便之端乎,新差守令,旣爲催促下送,則果無未及之慮乎?支接之節,亦應多窘跲矣。元容曰,支勅時所預備者,館宇及鋪陳,而今番鋪陳,以華色講定,則皆當依前仍用,臨時所措辦者,只是支供物種及贈給等事也,似無甚窘之慮矣。大王大妃殿曰,勅行如是頻數,西路民情可悶矣。前或有如此之時乎?似近古所未有也。元容曰,然矣。聞百餘年來初有云矣。西民之供役甚多,誠憂悶矣。元容曰,卽見京畿監司金箕晚所報,則以爲勅需枵罄,塗抹無路,諸具雖多仍用,贈給等應下,自有容入之數,某衙門錢二萬兩,及今措畫,俾完大事云矣。本道勅需之每請朝家區劃,誠一難繼之大弊,然平時,旣無錢穀間預備留儲者,則臨急需用,亦不可委責於本道,惠廳別置中錢七千兩·米五百石,特爲劃貸,以爲支過之地,恐好矣。大王大妃殿答曰,依爲之。出擧條大王大妃殿曰,畿伯今何始爲此報乎?元容曰,報請則果有日矣。聞所需用者,多是臨時入用,故以待登筵時仰奏矣。大王大妃殿曰,然則果無未及之慮矣。元容曰,向以松都支勅之需,劃貸餉穀矣。追見其該守臣所報,則餉穀餘儲不多,無以取用,且元畫不敷,無以當應下之數云。前劃餉穀中一千五百石,還劃五百石,則姑爲貸用,更以海西本司句管穀中折米二千石,換劃以送,以爲從便推用之地,何如?上曰,依爲之。出擧條元容曰,卽見統制使柳基常狀啓,則以爲巨濟府我州,有何火光,始起於九千山,復起於九千境,延及二鎭,而隨起撲滅,草燒松立,間多焦黃,別無被燒,失火根因,雖未及摘發,該府使,事當直爲論勘,而松田失火處地方官,勿罷決杖,尤甚處拿問定罪,已有本司啓下行會者,不敢指一仰請,巨濟府使李觀洙罪狀,請令廟堂稟處矣。松田失火,雖極可驚,旣無根因之可疑,不過稚松之連燒,則該地方官,別無問情之端,狀辭中論勘一款置之,火燒處一一播植,勤加培養之意,申飭,何如?上曰,依爲之。出擧條大王大妃殿曰,松田之火,果因何而起乎?元容曰,或因火田時延燒,或因風兩木相軋而起,今番則未知因何矣。上曰,見狀啓則失火不止一番矣。元容曰,然矣。元容曰,卽見訓鍊都監所報,則以爲今此各墓所運石之役甚鉅,排比無路,本局別寘錢木間五千兩,請卽劃下矣。本局財用,以出入相當之故,每有所費,輒患排比,本局別寘錢一千兩,木二十同劃給,以爲繼用之地,何如?大王大妃殿答曰,依爲之。出擧條元容曰,曾因丁未北道繡單,文川·三水·甲山等三邑虛留還穀,令道臣從長充完之意,草記行會矣。卽見該道前監司朴永元狀啓,則以爲三邑積逋,定査官詳覈,則始自戊子至辛卯,連因歉荒巨浸,逋藪漸大,數年以來,雖各有捧入,見今三邑逋還,合爲七萬七千二十一石零,其中民未捧一萬五千六百三十四石零,限十年,官屬逋二萬二千六百四十八石零內七千七百石,限七年,一萬四千九百四十八石零,限十年竝許除耗排捧,流絶還三萬八千七百三十九石零,徒存鬼錄,合有變通。甲山前倅李寅熙,一年內所捧,幾爲三分一,三邑時倅,則赴任皆在繡啓之後,所捧亦頗不少,難以未準捧爲罪,竝令廟堂稟處,始逋掩逋未捧守令,令攸司稟處,負逋吏校奴,令自本營勘處云矣。三邑還穀虛留之弊,屢經道査,屢登繡啓,自本司,屢使之從長完充,從便矯救,而完充勿論,轉益虧欠,矯救勿論,轉益棼亂,今此道臣之啓,以其民邑存亡之機,有此萬不獲已之擧也。今若只罪其未捧之守令,而申嚴其督完之令,則不過空言無實而止,不可不有曠絶之擧,以圖責成之效。文川之逋,初以戊己荐歉之歲,流絶戶未捧五百餘石,而耗耗相因,又添新未捧,以至九千石之多,其中流絶戶五千石零,姑以未捧懸錄,民未捧及官屬未捧,停耗排捧年限,依狀請施行,守令論勘一款,初非犯逋,實因未捧,而間或有所捧多寡之不同,依收糧分數之例,分輕重勘處之意,分付該府,何如?上曰,依爲之。出擧條元容曰,甲山·三水兩邑事,臣於法例之外,有據實仰奏者矣。臣於年前按本道時,見兩邑事之浸浸入於莫可奈何之境,慨然有救焚拯溺之心,屢費籌度,而若非更絃而易轍,則凡所施措,不過爲目前姑息之計,故仍不敢煩請於朝廷矣。糶糴法式,固是國中通行之事,而至於三·甲兩邑,則法式不可得以行焉。蓋以地形人事之所拘格,而理勢之推不去者也。兩邑,處重嶺疊嶂高峻陟絶之地,所耕者非畦塍,而磽确之菑畬也,所種者非稻梁,而皮殼之牟稷也。氷雪尙積於初夏,肅霜已飛於將秋,耘者衣毛,熟稔常罕,如此而何以責春耕之助,秋斂之納乎?此所以法不得行者也。甲山之周回,爲數百里,而民戶僅爲千餘,外倉爲四十餘,而穀簿則雖以折米計爲七萬,然所出納者,只是耳木麥稷等穀,以折解之,則殆近三十萬石矣。每戶所受,假量爲三數百石,以獨戶單丁,雖積穀而使之輸去,猶不可得,況輸納之乎?直不過倉簿之虛錄而已。故每遇歉荒,自上司,移轉他邑穀而賑之,如此而尙謂之有散而有斂乎?三水則戶爲四五百,穀數雖少於甲,而其勢則相同,此所以法不得行者也。兩邑又有準折之戶曹式·土式·本土式三等名色,皮穀之於折米,多寡不同皮穀一石代,或米三斗四斗五斗,多寡不同,故執簿之吏,一下筆則無論吏名民名,名下懸錄,屢百石逋欠,不徵不索,歲以加耗,今之所謂吏逋民逋,太半是虛也,非實也。凡穀包之減損,惟移轉與作錢,而俱無以行焉,則惟是耗條之添錄原簿而已,如此而何以責徵虧補欠之政乎?此所以法不得行者也,蕩減矯救之政,非今斯今,終未有實效者,其勢然也。今若不變制定規,順其勢而杜其弊,以圖永久安固之道,而只若如他邑之例蕩之排之,則今年雖曰釐弊,明年又復虛錄,不出幾年,又將如今日之狀矣。今之所措處,不急於蕩排,而正急於蕩排以後更不開逋之必策,臣意則待舊道伯上來,俾陳意見,又關問於新道伯與邑倅,爛加商議,斟量事勢與民情,以分留及耗作等事,條列式例以聞後,更爲稟處,至於始逋掩逋之守令,豈可爲闊狹之論,而此全非自官犯用及官屬偸竊者,則不可直曰虧逋也,卽未捧,而三水之庚寅二千石,甲山之辛卯五千石,卽因舊停退條之未捧,而仍以始逋懸錄,其後諸倅所捧,多寡不同,而連爲査報於上司及繡行,則亦不可直歸之於掩逋之科,蓋此兩邑事,不可比論於他邑,而亦他邑之不當視例者也。邑事釐正之前,亦不宜先爲論勘,故敢此仰達矣。大王大妃殿答曰,事勢果如此,大臣之奏是矣。守令姑勿論勘,以此關問本道,以爲蘇舊弊有實效之地可也。出擧條元容曰,謹稽先朝丁酉,奉印仁陵誌狀,綏陵誌狀,合祔於列聖誌狀矣。伏念先大王,孝顯王后行狀誌文等文字,當爲編次奉印,而純宗大王追上尊號玉冊文,翼宗大王遷陵誌文及追上尊號玉冊文,未及編入者,亦當一體奉印矣。見今先朝御製印役告竣,趁今繼印,事工爲便,故敢此仰達矣。大王大妃殿答曰,依爲之。出擧條元容曰,春夏之間,異樣船之來往中洋,近年便成歲課,無歲無之矣。此係海防邊政,則瞭望之節去來之報,固不當疎虞,而至於問情一事,此與遇風漂泊之船,按例問答者,大有異焉。蓋彼異船之以國人,因何事向何方,全然不知,非不憂鬱,而以言語則不相通,以文字則不相同,非文非言,而何以問何以答乎?此則事理之外,而形勢之所末由者也。雖然,若或近泊我境,或爲登陸,則亦不可任他而越視,雖手喩意會,必盡其探察覘知之道,而若其浮在近洋之時,我人之乘船逼近,易致彼人之惹起疑慮,以其捍禦逐却之方,使刃放丸,固其勢然也。以日前東伯狀啓中,蔚珍問情船之二人被丸而死,三人被傷之事見之,明知其無益於事,而徒致傷害之境,則決不可輕犯而遽行矣。外邑以其邊政所重,往往有似此之慮,此後則彼船近泊之外,勿爲問情等事,亦不可因此而疎忽於望察之政,以此意申諭於沿海各道道帥臣處,何如?大王大妃殿答曰,異國船問情,關係甚重,而望見遠漾之去來,爲問情趕逐,則彼人疑慮,以其防備之心,至有放丸之擧,此後則彼船近泊之前,勿爲問情等事,亦不可因此而疎忽於暸察之政,此意申飭可也。出擧條上曰,見狀啓,則今番蔚珍問情時,傷人甚多,誠可驚矣。元容曰,然矣。元容曰,今年別使,合爲四次矣。員役路需,旣難疊徵於一年一稅之蔘錢,故太后進香之行,旣自惠廳劃下矣。此後兩番使行,不可一向令惠廳磨鍊,皇帝進香行則以明年蔘稅充報,進賀行則令惠廳出給,似爲分力之道,此意分付該廳及該院,何如?大王大妃殿答曰,依爲之。出擧條元容曰,增廣會試應擧生之一經背講,曾有著式,而以其會試日字之不多,無以責讀誦之工,故每因大臣筵奏,以面講代行矣。今亦依近例,特除背講似好,故敢達矣。上曰,依爲之。出擧條大王大妃殿曰,講經除之云乎?元容曰,國典則增廣文科初試人,經國大典·家禮面講,而年前大臣,請行一經背講,其後又因筵稟,輒多除講之時矣。元容曰,今番輪次初試,是特典也。二所原榜旣關,則竝使之赴二所,而二所額數,與一所,有多寡不均之歎,且漢城試之全闕,事甚未安。一所原榜中初終場入格人從下各五十人,使之赴擧於二所,以爲平均之地,似好矣。大王大妃殿答曰,依爲之。出擧條元容曰,今因科事言端,有所仰達於簾前者矣。二所榜出後,有雜亂之傳說,故臣亦請罪試官矣。東朝處分截嚴,至有罷榜之敎,嚴試體之聖衷,臣非不仰認,而臣考見國朝文獻及禮曹謄錄,則在前或以科場之雜亂,請爲罷榜,而名碩之論,以爲中朝歷代科場,雖有變故,只罪其罪者,全榜不爲罷去,此出於定士心杜後弊之義也。列聖朝屢有受敎,而通編所載曰,罪在試官則罪試官,罪在擧子則罪擧子,勿爲罷榜,蓋以全榜未必皆有罪,則不宜因他罪而混入於罷去之中矣。且此法一行,則後弊亦難言,故敢此仰達矣。大王大妃殿曰,今當初元之科,朝飭何如,而試規若舊法,則自上豈有此擧乎?試所旣有無於前之雜亂,則自上亦豈不有無於前之處分乎?原榜旣罷之故,所以輪次之代行矣。今若復榜,則亦有銷刻之嫌矣。元容曰,己巳亦設輪次,而其時則二所初場罷場而已,終場則設行矣。漢城試之兩場全闕,實前所未有也。臣見今番二所榜目,居住則京爲八十人,鄕爲百八十人,鄕儒可謂多參矣。鄕儒豈有罪乎?遐士異於京儒,着工累十年,多未得一解者,若倖占而又罷之,則人情豈不抑鬱?鄕儒至有呈單之擧矣。前有成憲,後當慮弊,不可不深念處也。大王大妃殿曰,大臣之言果是矣。然而到今復榜,亦難矣。此後則使科場,無如是之弊,則自上亦必無如是之處分矣。今番則論以科體,極無忌憚,故所以特降處分也。元容曰,同知李亮淵,當爲貤贈三代矣。推恩人或受贈人中,經玉堂則贈吏曹,法例爲然,而此人以儒行被選,又經外臺,朝家之見待,無異儒臣,則筵稟後贈吏曹,亦不無可援之例,以吏曹許贈之意,分付該曹,何如?上曰,依爲之。出擧條元容曰,郊駕還宮時,留都百官祗迎後,合班成列,卽常典,而今番班列中,只有卿宰二人及堂上官若而人,其餘竝自祗迎所徑還,還宮後問安班,又只有數人,不成班儀云。此皆係應行之禮,則豈可待朝飭而行之乎?先自宰列之班而如此,則何以矜式庶僚乎?董率之地,合先被斥,而亦不可無規警之一言,堂上以上之闕參者,老病及衆所共知實故外,竝捧現告施以從重推考之典,何如?大王大妃殿答曰,大臣所奏是矣。依爲之。出擧條仍敎曰,今日朝廷,何至於此,少無忌憚之心?朝網至此,實爲痛哭處也。元容曰,聞副摠管閔晳,以寶劍差備,乘轎恣行於衛班之間,見者莫不駭惋云。此是前古所未聞之事,今日朝網,雖曰蕩弛,武臣之放恣無憚,若是之甚乎?閔晳姑先施以刊削之典,不能察飭之兵曹堂上,從重推考,何如?上曰,依爲之。出擧條大王大妃殿曰,年爲幾何?元容曰,聞七十六矣。大王大妃殿曰,老則老矣。元容曰,若落後而來則可恕,而乘轎於班行之間,則何可無罪乎?元容曰,卽見淸北御史書啓,則雲山前郡守韓承烈,以公廨軍器自備修繕樣,掩諱官屬,暗地瞞報,至有巡兵營請褒之啓,己酉軍器會案,自兵營添書物目云。御史親爲査閱,則報辭都是謊妄,物名竝爲虛張,近來所謂修補請賞之啓,雖或有過實之弊,豈有欺瞞干賞,若是之無嚴無廉者乎?該府議照,以減等免配矣。其在懲勵之道,不可不重繩,前郡守韓承烈,施以定配之典,雖以其時道帥臣言之,帥臣則稱以摘奸,報請於巡營,豈有如許不誠之事乎?捧現告施以罷職之典,該道臣亦不無不審之失,從重推考,何如?上曰,依爲之。出擧條大王大妃殿曰,兵使初不摘奸,只聽其言而修啓者,可謂不誠實矣。元容曰,京畿多士,以砥平故學生李仁求孝行事上言,而自春曹請贈職矣。見其文狀,則此家連六世以孝行登聞,三世贈兵判都憲承旨之職,三世表旌其門閭矣。固是罕有之世美,而仁求以文行之士?至孝又繼世,至有多士之請褒,特贈臺職,恐合樹風之道矣。上曰,依爲之。出擧條上曰,李仁求是何處人乎,元容曰,砥平人而有地閥云矣。大王大妃殿曰,六世孝行,可謂壯矣。元容曰,前水使李熙章,新爲嘉善資矣。兵梱待窠擬差,則其在爲此家示意之政恐好,此意分付該曹,何如?上曰,依爲之。出擧條元容曰,熙章卽李提督之孫也。朝家之錄用,當自別,故其子鼎漢,向筵亦奏差初仕矣。元容曰,勅使今已渡江矣。大護軍金鼎集,伴送使差下,何如?大王大妃殿答曰,依爲之。出擧條元容曰,上護軍朴永元,備堂還差,刑曹判書李敦榮,有司堂上,行護軍金輔根,關東句管差下,何如?大王大妃殿答曰,依爲之。出擧條大王大妃殿曰,近見繡啓,守令多行不法者,朝廷之差送,出於分憂之意,而不爲盡心民事,反爲貪虐,使小民不得支保,豈不可痛乎?見其不法論列處,則予心還爲羞愧矣。元容曰,被論人,往往多常情以外之事,自古奬廉懲貪之政,不得不嚴明矣。大王大妃殿曰,繡衣別單中,列錄其邑弊民瘼矣。若一竝不施,則豈送御史之本意乎?若以難便之端,不思矯救之策,則何用廉察爲哉?可行之事,另加採施好矣。元容曰,凡係弊瘼,言之雖易,救之實難,或有掣礙,或無實效,雖以繡啓中大同驛弊言之,錢穀逋簿甚多,極難措處,蓋雖知如此爲弊,而實無如此可救之道,誠憂悶矣。大王大妃殿曰,知而不可行則置之,無奈何耶?雖不得一一矯救,先採其可行者而行之,則亦豈不隨事有效乎?元容曰,慈敎不勝欽頌,在君上之道,不可以救弊無術而置之矣。常以無不可救之弊,存心然後,功利自然普被矣。上曰,所奏然矣。在上者,持心當如此矣。大王大妃殿曰,主上姑未親摠,予深宮之一婦人也。凡於民邑事務,何可洞悉其利害便否而任意措處乎?是專在於廟堂裁決之得宜耳。予則旣聞其弊,豈無必欲矯救之心乎,心雖如此,有何效乎?元容曰,慈聖之誠心民事,遠近之所共知也。臣於十年前,以前西伯,筵奏寧遠郡逋弊於簾前,慈聖敎以盡蕩其流戶虛錄,以圖餘民支保,其時大臣奏以列邑多如此之逋,何可輕蕩乎?慈聖敎以聞與不聞,不同也,不聞則已矣,旣聞則何可使之忍捧流逋於他戶乎?臣等退而相賀曰,慈敎聖人之言也。堯·舜之政,卽仁心之因聞因見而推廣之也。其後寧遠一郡,因此轉蘇,今成完局云,慈聖存心之效,有如此者矣。大王大妃殿曰,予心則使民無弊,而至於事之可否,大臣深量而陳奏之,則予豈有不從之者乎?憙淳曰,進饌儀軌進上與分藏頒賜等節,已有己酉成命,而間因有事,未得提稟擧行矣。今旣經歲,不容復緩,孝定殿亦當有進上,令日官,一體推擇日字,以爲擧行之地,何如?上曰,依爲之。出擧條憙淳曰,昨秋總衛營減罷後,營屬擧皆區處,而參上哨官李時龍,參下哨官申棨,尙無歸屬,實涉矜悶,臣意則竝令該曹,待窠調用,申棨之前仕,已爲十一朔,許令通計似好,故敢此仰達矣。上曰,依爲之。出擧條大王大妃殿曰,今番迎勅時,戶曹擧行必多矣,果無未備者乎?憙淳曰,多有就緖,而如干瑣少等節之未備者,不敢屑屑仰煩矣。大王大妃殿曰,鋪陳等物,必用華色矣。憙淳曰,然矣。大王大妃殿曰,必須詳察,着實爲之,可也。憙淳曰,庚辰年則以銀子四百兩,贈給通官矣。大王大妃殿曰,今年與庚辰同,一依庚辰例爲之,可也。雲承曰,玉堂所懷奏之。敬鉉曰,臣以無似,猥忝橫經之列,屢陪講筵,昵近耿光,榮幸已極,而第有區區所懷,敢此仰達矣。今我殿下,以天縱睿知之聖,兼以好學之誠勤,召對進講,課日爲常,固萬萬欽仰,而竊伏念昨日講席,新受音十遍外,加讀十遍,聖意之惓惓慥慥於向學,如泉之方達,火之始燃,其進就不可量矣。及退講筵,非徒近臣之欣忭而已,未移時刻,搢紳章甫之間,面面相慶,歡欣攢祝,溢于大小,則將不出幾日,令聞令譽,彰誦八域,必速於置郵而傳命,躋一世於文明之域矣。此實爲無疆之大休,而如以萬幾多繁,或有間斷,則易致一曝十寒之歎。伏願殿下,每推昨日新受音二十遍之誠勤,終始惟一,恒存念念,臣所以顒望也。上曰,所陳甚好,當留念矣。出擧條雲承曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出擧條上命大臣先退,又命史官就座,仍命退,諸臣以次退出。
庚戌三月二十日未時,上御熙政堂。進講入侍時,領事鄭元容,講官金蘭淳,參贊官趙啓昇,檢討官姜冕奎,假注書李崙夏,記事官趙秉學·鄭健朝,各持小學第四卷,以次進伏訖。上誦前受音一遍訖。講官讀新受音,自明道先生曰,止爲本,仍奏釋義訖。上曰,劉安禮宋人乎?蘭淳曰,是宋人明道之弟子也。上曰,此理者何謂也?蘭淳曰,不非其大夫,此是在下者最好之道理也。上曰,巫祝尼媼何謂也?蘭淳曰,巫祝是事鬼神者也,尼媼是女僧及牙婆也,皆是惑世之雜類也。上曰,異色人何謂也?蘭淳曰,不務常業之謂也。若昵此輩,則百弊俱興,甚至有亡國敗家之事,此非但居官者所當戒者,在人君亦所鑑戒者也。上曰,然矣。上曰,不非其大夫,何義也?蘭淳曰,以今外邑言之,邑子不當議其官長之過失矣,苟或然矣,卽不是之人也。上曰,果非矣。上曰,其邑倅眞有過惡,則其可不非之乎?蘭淳曰,寧或非之於心,豈可顯然謗訕乎?適足爲受害之道也,邑倅有過,自有監司之公論矣。上下書算講官,上讀新受音十遍訖,講官上書算。蘭淳曰,小民之於官長,等級懸殊,嚴畏居先,心之所存,口不能言,故有懷而不能悉陳,有冤而不能盡暴。旣不得其情,則所以處之者,豈能得當?此所以使民輸情,爲臨民之要也。況人君,以至嚴之威,處至尊之地,群下之進見,雖欲盡言,咫尺前席,百不達一,必也和顔而導之,虛襟而受之,上下之間,情志流通,可以致天地交泰之義,而有翕受敷施之效矣。懋哉懋哉。蘭淳曰,書經中啓沃之義領會乎?上曰,不知也。蘭淳曰,殷高宗命傅說之辭有曰,啓乃心沃朕心,臣下開發其心,納諸其君之謂也。殿下苟能嘉納臣下之言,如殷宗,則爲今日臣子者,孰不欲畢陳所懷矣。今此殿下之讀新受音,比讀前受音時,高低音讀,或有錯誤,此無他,雖以好學之聖衷,亦不無有時倦疲之故,殿下若於燕閒之時,果能溫繹前讀,勤勤孜孜,學而不厭,則不知之中,自然漸就矣。上曰,正己格物,何義也?蘭淳曰,此義亦好,吾身不正,不可以正人,吾身苟正,無物不正,殿下苟能好學不已,下之人亦將慕效而好學矣。此所謂正己而格物也。冕奎曰,一命之士,不過如我國九品官初入仕,而苟能奉君命愛民人,則猶必有所濟,況居大位者乎?大位指帝王之位,而帝王作民父母,其利澤無所不及矣。詩曰,普天之下莫非王土,率土之濱莫非王臣,堯典曰,光被四表,舜典曰,明四目達四聰,明四目達四聰,卽天下一家氣象,而自古亘今,四海生靈,皆賴人君一視之澤,而各被其化也。當今八域臣民,愛戴殿下,如天地父母,一初之政萬化之新,日望雍熙之治,伏願益加體念焉。啓昇曰,居官之道,惟當淸白愼勤,而當官盡職,修己治人之功,自致於民安樂而國泰平矣。居官任職,猶尙如此,何況人君,愼乃在位,而夕惕之工·昧爽之勤,有若周文之維淸緝熙,殷宗之其難其愼,則措國勢於磐泰之安矣。伏願殿下,澄省而勤念焉。元容曰,此章文義,諸臣已盡奏之矣。上曰,淸愼勤三字,非但當官者之所自修也,三字之義甚好矣。元容曰,聖敎果然矣。此三字,通上下可以行之者也。人主之心,本於萬化,淸則正而動合天理,愼則監成憲率舊章之道也,勤則夏禹之克勤,文王之不遑是也。仍奏曰,存心愛物四字,人主之尤所常念者也。俄筵慈聖,以民事綣綣,至敎以諸道繡單凡係民弊逐條釐救之敎,臣奏以雖知其爲弊而亦有末由矯救之事,然君上存心,則常以無一弊不可救之意存心,然後功利自然加於百姓矣。伏願殿下,常以愛民二字存心焉。蘭淳曰,愛民者,卽方長不折·啓蟄不殺之義,推此心則亦可以愛民矣。上曰,居君上之位,而不以生民爲心,則何以爲君,而亦何以爲國乎?元容曰,殿下此言,社稷生靈之福也。殿下之心,以民爲心,則政令之間,豈有一事之不爲便民而悅民者乎?上曰,當常常留念於此矣。上曰,下訕上,何義也?蘭淳曰,居下者,誹訕其上之謂也。蘭淳曰,讀書之要,殿下似未覺悟,故玆以仰奏矣。今此進讀之冊子,皆懸吐矣,不懸吐者,常置諸左右,召接臣隣之前,殿下先自理會,解得句讀,然後始有文理漸進之效,如讀懸吐者,則讀之雖易,其於悟解,似無所益矣。又奏曰,爲學非別件事,且非高遠難行之事,卽不過言語之類也。對冊時先究其語脈而自解,然後見吐見諺解,則易得文理之要矣。元容曰,廈氈之上,三接之儀,非不盛矣,而猶不若私家人之師友同處,頻頻問難矣。元容曰,聖工近有將就之意,或試作文字乎?上曰,姑未有所作矣。蘭淳曰,每日所爲之事,記諸冊子,如日記樣,則於作文之工,似有益矣。元容曰,講官此奏甚好,正廟朝時,亦嘗親爲日記矣。蘭淳曰,讀書之要無他,只是一勤字而已。上曰,然矣。蘭淳曰,殿下如有自內所幹之事及且有進膳之念,雖値講筵未罷之際,使臣等,姑留前席而行之焉。苟有是心而姑俟講畢後行之,則是反有欲速之心,恐害於專致之工矣。上掩卷,諸臣以次掩卷訖。元容曰,聞召對講規,稍異於前,而臣等則無以見召對開講之時矣。上曰,今當爲之矣。仍命書傳敎曰,召對爲之。秉學·崙夏承命退出。上命夾侍持來一紙,封賜元容,元容跪受敬展,則天保章楷書八幅也。上笑謂曰,此予之近日所書也。元容等奉玩訖,齊奏曰,心劃雅正,字樣善成,不甚致工,而聖萟之超詣如此,誠不勝忭賀矣。元容曰,臣當雙擎以出珍藏,爲傳世之寶矣。上笑曰,予書何足爲寶云乎?元容曰,羲劃禹書之爲寶,以其聖人之所作也。秉學持召對座目單子,崙夏持通鑑,侍讀官許傳,待敎李秉文同爲入來,以次進伏,各授諸臣冊子訖。上開卷。上曰,上番讀之。傳讀自是時,止以拒燕。上曰,文義陳之。傳釋義訖,仍奏曰,齊七十餘城,靡然潰叛,獨卽墨一邑,堅守不下,其大夫又戰而死,此孟子所謂人和者也,親其上死其長者也。蓋卽墨,自威王之時,得賢大夫以治之,如尹鐸之於晉陽,而人給家足,則賞其大夫以激勵之,故上下輸其忠誠,以死守之也。上曰,此何時也?傳曰,齊淖齒作亂之時也。上曰,鐵籠得全者,何義也?傳曰,鐵籠者,以鐵鍱附軸頭,使之堅而易進也。安平城壞之時,齊人爭走,以轊折車敗,皆爲所虜,獨田單之宗人,以鐵籠故得脫而保全也。上曰,立單而爲將者誰也?傳曰,卽墨人共議而立之,如我東壬辰之義兵將也。元容曰,用田單之計,竟復七十餘城矣。上曰,下番讀之。冕奎讀自樂毅,止南面爾。上曰,文義陳之。冕奎釋義訖,仍奏曰,燕昭王卑身厚幣,以招賢者,得樂毅而師事之,委任國事,樂毅盡忠圖報,恢復燕地,可謂有中興之勳勞,而讒人之輩,猜其功高位尊,誣罔其君,而竟至惠王,疑毅而不用,讒說之行,豈不可畏哉?子曰,浸潤之讒,膚受之愬不行焉,可謂君子,伏願以此鑑戒焉。上曰,趙用樂毅乎?元容曰,毅去燕至趙,遂不仕,其爲人甚壯矣。上曰,參贊官讀之。啓昇讀自昭王,止有隙。上曰,文義陳之。啓昇釋義訖,仍奏曰,儒臣備陳無蘊,別無文義之敷演仰達者矣。上曰,閣臣讀之。秉文讀自畏誅,止益懈。上曰,文義陳之。秉文釋義訖。上曰,田單曾爲何官乎?傳曰,爲臨淄巿椽,而不見知於人者也。上曰,惠王之國事,畢竟如何耶?秉文曰,惜不用樂毅,至於失將而失國矣。上讀一遍訖。上曰,惋字何義也?元容曰,憤怨之意也。上曰,鍤者何物,而以鐵爲之耶?元容曰,如今農器之屬,以鐵爲之,而木爲柄者也。上曰,操此而將何爲乎?元容曰,田單躬執勞苦之事,爲士卒先,以感其心,此所謂得人死力者也。元容曰,今此講規甚好,然通鑑文義,不必敷演煩陳,只就當句內深究釋義,爲好矣。以諸臣言之,各讀自止後,各奏釋義固好,且使一人合讀,付籤自止後,仍釋義一遍,亦好矣。上掩卷。諸臣以次掩卷訖。上曰,史官就座。上命大臣先退,仍命退,諸臣以次退出。
上在昌德宮。停常參·經筵。
趙啓昇啓曰,明日常參·經筵,取稟。傳曰,停。
李啓曰,合辭許久闕啓,事甚未安,除在外未署經外,呈告人員,竝卽牌招,何如?傳曰,允。
洪淳穆啓曰,來二十五日朝參日次,而明陵忌辰祭齋戒相値,頉稟之意,敢啓。傳曰,知道。
曺雲承啓曰,右承旨朴齊憲,今日不爲仕進,卽爲牌招,何如?傳曰,允。
趙啓昇啓曰,檢閱成載瑗,由限已過,卽爲牌招入直,何如?傳曰,允。
又啓曰,事變假注書卓章昊,身病猝重,勢難察任,今姑改差,何如?傳曰,允。
卓章昊改差,代以金炳溎爲事變假注書。
大王大妃殿,以司謁口傳下敎曰,判尹囚單子,經夜而尙不捧入,此何故也?卽爲催促捧入。
李,以義禁府言啓曰,漢城府判尹李紀淵推考事,傳旨啓下矣。李紀淵今方待命,拿囚,而卿宰禁推該府草記,待批下捧供,載在大典通編,李紀淵係是卿宰,敢啓。傳曰,分揀,卽爲牌招,如有違牌,勿爲呼望。
李啓曰,判尹李紀淵,屢度飭敎之下,謂有情勢,奉牌闕外,無意承膺,事體所在,誠極未安,推考,何如?傳曰,允。招致啓板前,問啓以入。
大王大妃殿,以司謁口傳下敎曰,問啓以入命下之後,元無未捧入之時,而政院擧行,何如是不卽捧入乎?在院承旨,竝推考,卽爲問啓以入。
李啓曰,判尹李紀淵,前後飭敎,不啻截嚴,今下辭旨,何等鄭重,而謂以情地轉益惶蹙,席藁俟勘,無意變動,連加催促,終不入來。事體道理,萬萬未安,從重推考,何如?傳曰,允。
大王大妃殿傳于李曰,判尹事,誠未知何故,而實不可曉也。其間幾番飭諭,披罄心曲,旣無餘蘊,則當釋然犂然,晏若平昔,趨承之不暇,而今玆奉牌之擧,旣是料外,甚至於問啓之下,亦不膺命,豈有如許事體乎?情勢自情勢,分義自分義,萬萬慨然,萬萬未安,此等乖當之習,終不可曲恕,漢城判尹李紀淵,黃海兵使補外。
兵曹,黃海道兵馬節度使單,李紀淵補外事承傳,大王大妃殿傳于李曰,在院承旨竝推考。
洪淳穆啓曰,左邊捕盜大將許棨,以前任平安兵使罷職矣。捕將重任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察。
又啓曰,左邊捕盜大將,他邊大將兼察事命下矣。兼察左邊捕盜大將尹義儉,卽爲牌招聽傳敎,何如?傳曰,允。
趙啓昇啓曰,卽者檢閱趙秉學,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
又啓曰,今此勅使接見時說話,依例書入,而或不無未盡之處,令廟堂增刪,以備御覽,何如?傳曰,允。
禮曹,陳慰兼進香使拜表吉日,今三月三十日辰時,祭需及方物封裹,同月二十八日。
李啓曰,行大司憲洪學淵,掌令金有淵在外,執義金翊鎭,掌令李廷憲牌不進,持平權應夔·朴儀漢未署經,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義金翊鎭,掌令李廷憲牌不進罷職傳旨,傳于李曰,只推。
以右承旨朴齊憲牌不進罷職傳旨,傳于李曰,只推。
以檢閱成載瑗牌不進罷職傳旨,傳于李曰,只推。
以檢閱趙秉學牌不進罷職傳旨,傳于李曰,只推。
趙啓昇,以禮曹言啓曰,取考己未謄錄,則進香使拜表時,以館所動駕相値,慕華館査對進參人員,依政府封裹時例磨鍊,陪往路,從敦義門,而百官則殿庭行禮後,出就闕門外,只行祗送之禮矣。今亦依此擧行事,知委,何如?傳曰,允。
又以迎接都監言啓曰,勅使今已渡江,公事郞廳二員,以訓鍊院判官尹致遠,武臣兼宣傳官柳相翼差下,與前差郞廳,依例待令于闕下,書吏一人,亦爲擇定,使之擧行,何如?傳曰,允。
又以迎接都監言啓曰,卽接遠接使謄移,則勅使齎來遺詔及登極詔賜物勅書各一本,謄書上送,故正書以入,而城門砲,上下馬砲,開閉門初二三吹等節,旣奉勅書之後,甚屬不安,此後則一竝停免云矣。敢啓。傳曰,知道。
又以成均館大司成意啓曰,迎勅日,慕華館及明政門外儒生整齊等事,該曹節目,已爲啓下矣。自前迎勅時,假儒生祗迎等事,例以計士律官畵員寫字官日官醫官譯官中,限四十人擧行矣。今亦依例所屬各該司,預爲申飭知委之意,敢啓。傳曰,知道。
洪淳穆,以兵曹言啓曰,勅使詣闕詣館所時及回還日,以不參隨駕營中軍,率該營標下軍及訓局步軍一哨,除標信除器械前導,嚴禁雜人,習儀日,亦依正日例擧行,曾有定式,而昨年迎勅動駕時,訓御兩營,爲先後廂,禁衛營先詣慕華館環衛,而因下敎,以摠戎中軍擧行矣。今番則以何營中軍擧行乎?敢稟。傳曰,依昨年例爲之。
義禁府啓目,殷栗前縣監金應夏原情云云。傳旨內辭緣,泛稱遲晚,所當請刑是白乎矣,曾經侍從勿爲請刑,載在大典通編,議處,何如?判付啓依允。又啓目,長淵前前縣監李周喆原情云云。傳旨內辭緣,泛稱遲晚,所當請刑是白乎矣,曾經宣傳官勿爲請刑,載在大典通編,議處,何如?判付啓依允。又啓目,鳳山前郡守趙羲贊原情云云。問目內辭緣,泛稱遲晚,所當請刑是白乎矣,曾經摠府郞勿爲請刑,載在大典通編,議處,何如?判付啓依允。又啓目,昌城前府使李玄璣原情云云。傳旨內辭緣,泛稱遲晚,所當請刑是白乎矣,曾經宣傳官勿爲請刑,載在大典通編,議處,何如?判付啓依允。又啓目,黃海前兵使金相宇原情云云。傳旨內辭緣,泛稱遲晚,所當請刑是白乎矣,年過七十法不當請刑,載在大典通編,議處,何如?判付啓依允。又啓目,黃州前牧使朴顯圭原情云云。傳旨內辭緣,泛稱遲晚,刑推得情,何如?判付啓,除刑推議處爲良如敎。
義禁府啓目粘連,向前金相宇亦,臥還則取剩,加作則私用是白遣,民錢貸用,科場捧賂,許多違法,難免重勘,以此照律,何如?判付啓依允。又啓目粘連,向前李玄璣亦,加下區處,賣鄕充報,事係法外,有難參恕,以此照律,何如?判付啓依允。又啓目粘連,向前朴顯圭亦,營作剩餘,儒鄕納賂,係是法外,而囚供以各項救弊爲辭,則非無可據是白乎矣,繡啓如是論列,有難參恕是白遣,遞歸時加下,使由吏擔當,不無怨謗,焉逭重勘,以此照律,何如?判付啓依允。又啓目粘連,向前趙羲贊亦,還穀之取剩,稅太之添數,雖云非創,襲謬亦罪,結役之先期懲督,借曰從權,豈可全然無罪?以此照律,何如?判付啓依允。又啓目粘連,向前金應夏亦,差任捧賂,禁亂親執,大簿體貌,事極可駭,以此照律,何如?判付啓依允。又啓目粘連,向前李周喆亦,災結俵餘之爲該監所偸,繡啓亦有論列,雖非躬犯,難免不察是白遣,倉監處懲出取用,吏校處差任捧賂,揆以法意,有難容恕,以此照律,何如?判付啓依允。
庚戌三月二十一日巳時,上御熙政堂。進講入侍時,講官金蘭淳,參贊官洪淳穆,侍讀官許傳,假注書姜蘭馨,記事官趙秉學·鄭健朝,各持小學第四卷,以次進伏訖。上曰,史官分左右。上誦前受音一遍訖。上開卷。蘭淳讀自後生少年,止不欺之道也,仍釋義。蘭淳曰,猾吏所餌之餌字,殿下果領會其義乎?上曰,何意也?蘭淳曰,人之嗜利,猶魚之呑餌,必致其死亡矣。至於吏人所盜,則必由於官守之不正,故前受音中,亦云正己以格物。上曰,然矣。上曰,追改日月云者,何義也?蘭淳曰,假令簿牒中,以今年月日書之者,以去年月日書之,必欲苟免其罪矣,是豈事君不欺之道乎?臣曾以藩任,書殿最時,必愼其僨誤,若有塗摖處,則必以第幾字塗摖之意,別爲狀啓者,爲其防奸故也。必欲苟免其罪,欺罔君上者,後世爲人臣者之所當鑑戒矣。又奏曰,凡於句讀間未瑩之文義,一一發問焉。上曰,不貲之貲字,是何義也?蘭淳曰,註以量字釋之矣。上讀新受音十一遍訖。蘭淳曰,講對時,雖咫尺尊嚴之地,不可不備盡問難矣。殿下每於講誦時,必少讀而要其記誦乎,多讀而自然成誦乎?上曰,初不多讀,而但以成誦爲工,則反無益矣。蘭淳曰,然矣。殿下已曉讀書之要,下懷不勝慶幸矣。更伏問殿下,每以當日新受音,但誦其句讀而已乎,抑亦領會其文義,欲爲他日講對時發問之資乎?苟能尋索溫繹,以講對時發問爲念,則必勝於一讀矣。且念其書而融其義矣,因伏問讀幾番則可以成誦乎?上曰,若行少者,讀三十遍則可以成誦矣。蘭淳曰,溫繹不忘甚好,若不然則與不讀等耳。文義則臣請以暴怒二字,仰達矣。夫七情之發,天賦所同,怒其當怒,發無不中,亦聖人之一事,舜之怒四凶,文王之一怒而安天下,顔子之不遷怒,無非從容中道者也。若怒至於暴,則私意先着,易失義理之中,此凡人之通患,而當官者,尤當致意於處事之際也。竊覸聖姿溫粹,固不必以是爲慮,而萬機之間,一或有逆意之事,每以此言,警惕循省,則應事接物,自得其中,而其於涵養之工,尤有助焉。懋哉懋哉。上曰,作官嗜利,是何義也?蘭淳曰,凡祿仕之計,未嘗非爲利之道,而至於一半分濫取,則卽是嗜利之心也,故前受音中,當官曰,淸之法,所以戒作官嗜利之義也。臣於日前,得見繡啓,則守令之被其彈劾者,無非嗜利所致矣。上曰,以此被譴,是何義也?蘭淳曰,猾吏之所餌,奸吏之所盜,不能詳察,故被其罪責矣。傳曰,誠者眞實无妄之謂,天理之本然也,循其本然之理,而眞實无妄者,君子也。不誠則人欲肆行,虛僞矯詐,無所不至,內而欺心,外而欺人,甚者欺其君父,小人也。君子小人之別,只是誠與不誠之間而已。大學曰,誠其意者,毋自欺也,中庸曰,惟天下至誠,爲能盡其性,誠者,聖人之極工也,故人君以至誠率三公,三公以至誠率六卿,六卿以至誠率百官,百官以至誠率萬民,則人各毋自欺,而知天盡性,成己成物,天下皆化矣。然其用工也則敬是已。程子曰,涵養須用敬,敬尤爲養誠心之本也。伏願殿下慥慥焉。又奏曰,上章暴怒之義,講官雖已論奏,而臣愚竊謂暴怒者,不能忍憤,而使氣急怒也。此則過中之怒也,所以爲戒,而至若當怒而不怒,亦非中理也。子思曰,喜怒哀樂未發之謂中,發而皆中節謂之和,當怒而怒則和矣。至於喜樂亦然,苟或不當喜而喜,不當樂而樂,則彼所謂喜樂,亦非中節之和,況不當怒而過爲暴怒者乎?暴怒固所當戒,而若夫當怒而不怒,則是虞舜不能罪四凶,周武不能安天下,烏可哉?故人有可怒之罪而怒之者,理之中也,情之正也,理中情正,則怒亦和也。更願殿下,以聖人之至誠,躬率至誠之君子,以中節之怒,怒小人之不誠而欺君者,則中和位育之功,亦可致矣。淳穆曰,講官儒臣,備盡無餘,臣無容更達,而但新受音中務實二字,最是着工處,而改日易押·敗露得罪等事,莫非無實之致也。然則實之一字,非但居官者之所當務也,居家者亦當如是,則自無僨敗之事,故溫公之脚踏實地,九分人云者,皆以誠實二字做去故耳。況人君治國之道,政令事爲之間,不務其實,則僞拙漸長矣,可不戒哉?且以講學言之,務實之工,尤爲緊切,故游·夏之一言一事,摠是實者,蓋以此也。惟我殿下,必於實字上慥慥焉,則緝熙之域,不遠伊邇,伏願懋哉懋哉。蘭淳曰,每日筵說,下覽而領會否?苟能因此領會所奏,則必勝於一番言達矣。臣等以堯·舜望君,故如此屢屢仰屑,伏願擇蕘而翕受焉。若欠於樂聞之誠,則必無願陳之心矣。臣等不言,則殿下亦當從何處而取聽乎?上曰,然矣。上掩卷。上曰,史官就座。仍命退,諸臣以次退出。
上在昌德宮。停常參·經筵。
趙啓昇啓曰,明日再明日英陵忌辰祭齋戒正日,三明日二十六日明陵忌辰祭齋戒正日相値,視事頉稟之意,敢啓。傳曰,知道。
李啓曰,合辭許久闕啓,事甚未安,除在外未署經外,呈告人員,竝卽牌招,何如?傳曰,允。
趙啓昇啓曰,左右史不可不備,檢閱趙秉學·成載瑗,旣有只推之命,竝卽牌招,推移入直,何如?傳曰,允。
又啓曰,假注書李崙夏,身病猝重,勢難察任,今姑改差,何如?傳曰,允。
李崙夏改差,代以李裕奭爲假注書。
傳于李曰,進講爲之。
洪淳穆,以奎章閣言啓曰,憲宗大王御製,列聖御製合附本三冊七十件及內下紙別印十件,奉印以入之意,敢啓。傳曰,知道。
傳于趙啓昇曰,憲宗大王御製,列聖御製合附本,奉謨堂文獻閣五處史庫外,奎章閣·內閣·玉堂·藏書閣·西庫各一件奉藏,監印閣臣原任提學趙寅永·鄭元容,提學金左根,檢校提學金學性,原任直提學徐憙淳,檢校直提學金輔根,直提學金大根·趙秉駿,原任直閣李嘉愚·李景在·金鼎集·尹定鉉·吳取善,檢校直閣鄭㝡朝,原任直閣徐有薰·李公翼·金始淵,檢校直閣趙然興,直閣金德根,原任待敎趙斗淳·金洙根,檢校待敎李㘾·洪淳穆,原任待敎金炳德,檢校待敎金輔鉉·尹滋悳,待敎李秉文,各一件頒賜。
傳于趙啓昇曰,憲宗大王御製·列聖御製合附本奉印時,監印閣臣以下別單書入,繕寫時別單,一體書入。
以憲宗大王御製,列聖御製合附本奉印時,監印閣臣以下別單,傳于趙啓昇曰,原任提學趙寅永·鄭元容,各鞍具馬一匹面給。提學金左根,檢校提學金學性,原任直提學徐憙淳,原任直閣金鼎集,各內下豹皮一令賜給,檢校直提學金輔根,直提學金大根·趙秉駿,原任直閣李嘉愚·李景在·尹定鉉·吳取善,檢校直閣鄭㝡朝,原任直閣徐有薰·李公翼·金始淵,原任待敎趙斗淳·金洙根,檢校待敎李㘾,竝加資。檢校直閣趙然興,直閣金德根,檢校待敎洪淳穆,原任待敎金炳德,檢校待敎金輔鉉·尹滋悳,各內下鹿皮一令賜給。待敎李秉文陞六兼檢書官朴宗琰·金龜淳·安季良·金周敎·李㢸榮,檢書官徐七輔·金億淵·柳曋·洪燮周,竝相當職調用,未陞六人陞敍。御製色書吏劉在建等二人,竝帖加,寫字官畵員等,令內閣考其工課,依丙申年例施賞,其餘擇日官員役工匠等,竝依丙申年例施賞。
李啓曰,黃海兵使李紀淵,特敎嚴飭之下,謂以情地,去益惶蹙,不敢偃處,逬出城外云。事體道理,萬萬未安,從重推考,何如?傳曰,允。
大王大妃殿,以司謁口傳下敎曰,黃海兵使去就,自政院知入。
大王大妃殿傳于趙啓昇曰,此重臣今日之擧,可謂寒心,臣分實不當若是矣。補外亦不膺命,則是角勝也,事體所在,不可仍置,卽其地定配。
兵曹,以李景純爲左邊捕盜大將。
趙啓昇啓曰,新除授左邊捕盜大將李景純,卽爲牌招,傳授命召及大將牌傳令牌,何如?傳曰,允。
以慶尙監司徐箕淳狀啓,高靈縣民家失火事,傳于趙啓昇曰,當此農節,民家失火,極爲矜惻。元恤典外別加顧助,結構奠接之意,廟堂措辭分付。
以咸鏡監司朴永元狀啓,咸興府民家失火事,傳于趙啓昇曰,農殷之時,民家失火,聞甚驚慘。元恤典外別加顧助,結構奠接之方,廟堂措辭分付。
趙啓昇啓曰,卽者漢城府官員來言,山訟擊錚,當爲回啓,而判尹未差,次堂例不得擧行云。未差之代,政官牌招開政差出,待下批牌招,何如?傳曰,允。前望單子入之。
判尹前望單子入之,姜時永落點。
傳于趙啓昇曰,政官牌招開政,賞典下批。
李啓曰,行大司憲洪學淵,掌令金有淵在外,執義金翊鎭,掌令李廷憲牌不進,持平權應夔·朴儀漢未署經,監察茶時之意,敢啓。傳曰,知道。
以大司諫任百秀,司諫李鼎信,獻納洪鍾雲,執義金翊鎭,掌令李廷憲牌不進罷職傳旨,傳于李曰,只推。
以檢閱趙秉學·成載瑗牌不進罷職傳旨,傳于趙啓昇曰,只推。
趙啓昇,以迎接都監言啓曰,迎勅習儀,今二十四日設行事,自禮曹推擇啓下矣。依例爲之,仍行明政殿茶禮習儀之意,敢啓。傳曰,知道。
又以迎接都監言啓曰,卽接三道監司所報,則今此勅行時,沿路邑名館名,有當避字,不可不變通,故京畿朔寧,改以朔安,弘濟站,改以洪濟站,黃海道載寧,改以載安,平安道寧邊,改以延邊,寧遠改以永遠,仇寧鎭改以仇永鎭,肅川肅寧館,改以肅永館云矣。敢啓。傳曰,知道。
又以迎接都監言啓曰,勅使在館時,館門把守及館內守直房守房子各差備等,依近例名數別單書入之意,敢啓。傳曰,知道。
李,以備邊司言啓曰,自前傳訃勅翌日,陳慰使發行,而人馬無以容旋,故書狀官,例爲率任譯幣卜,先期登程矣。今番則皇太后進香使拜表,冬至使復命,在今二十六七日,此際發行,又爲相妨,故不得已三使臣同時作行,而勅使還發,似在於初二間,其前去來之使,連日間日,冠蓋相續,勅使還發,最在後矣。人馬若不前期排把,操束等待,則勅行時,恐有臨時失待之慮,此意預先嚴飭於三道道臣及松營,何如?傳曰,允。
又以備邊司言啓曰,因政院啓辭,勅使接見說話,依例書入,而或不無未盡處,令廟堂增刪,以備御覽事,允下矣。取見其說話,則不可不有數句增刪處,故略加修潤,還送政院,改書以入之意,敢啓。傳曰,知道。
又以摠戎廳言啓曰,因迎接都監移文,今此勅使迎送時,都監堂上前排巡視旗手二雙,令旗手五雙,軍牢七雙,燈籠手一雙,隨率軍五雙,自本廳別定次知敎鍊官,自習儀日爲始,依例領送之意,敢啓。傳曰,知道。
趙啓昇,以實錄廳摠裁官意啓曰,實錄今已開局,而日省錄·時政記·政院日記,亦皆奉來矣。不可無守直之節,本廳郞廳一員,自今日使之輪回入直之意,敢啓。傳曰,知道。
又以實錄廳摠裁官意啓曰,春秋館所藏時政記,自甲午年十一月十九日,以至己酉六月初九日,今當移奉矣。亦依庚申甲午已例,內閣日省錄及政院日記,一體移奉,而次次移奉之際,番番草記,事涉未安,依前除草記擧行之意,敢啓。傳曰,知道。
又以實錄廳摠裁官意啓曰,實錄之役,今方開局,而取考乙未謄錄,則堂上中文任一二人,進詣春秋館,奉覽實錄,考出凡例矣。今亦依此擧行,何如?傳曰,允。
又以實錄廳摠裁官意啓曰,實錄郞廳之專意於書役也,故所帶三司之任,隨卽許遞,差祭亦令安徐,古例卽然,諸郞廳中三司見帶之人,本職照例遞改,亦令該曹,差祭勿爲擧論之意,分付,何如?傳曰,允。
又以實錄廳摠裁官意啓曰,堂上郞廳分房,別單書入之意,敢啓。傳曰,知道。
又以承文院都提調意啓曰,今此勅行隨來通官派送事,禮部咨文出來矣。回咨依例撰出,正書安寶後,順付回撥,下送灣府,使之入送鳳城將處,以爲轉致北京之地,何如?傳曰,允。
又以漢城府言啓曰,每式年成籍後,五部帳籍江都件,例於翌年春,臣府郞廳,持往江都,舊籍曝曬,竝與新籍藏置矣。己酉式帳籍,發遣本府郞廳藏置,曝曬等節,依例擧行,而帳籍封裹雜物,令各該司進排,領去官吏所騎馬及帳籍載運馬,亦令該曹題給,何如?傳曰,允。
李,以義禁府言啓曰,雲山前前郡守韓承烈,施以定配之典事,承傳啓下矣。韓承烈平安道祥原郡定配,而以承傳內辭意,具罪目,依例發遣府書吏,押送配所,何如?傳曰,允。
義禁府照目粘連,鳳山前郡守趙義贊矣本府議啓內,還穀之取剩,稅太之添數,雖云非創,襲謬亦罪,結役之先期徵督,借日從權,豈可全然無罪,以此照律罪?杖七十收贖,告身盡行追奪,徒一年半定配私罪,奉敎依允爲旀,功議各減一等爲良如敎。又照目粘連,黃州前牧使朴顯圭矣本府議啓內,營作剩餘,儒鄕納賂,係是法外,而囚供以各項救弊爲辭,則非無可據是白乎矣,繡啓如是論列,有難參恕是白遣,遞歸時加下,使由吏擔當,不無怨謗,焉逭當勘?以此照律罪,杖七十收贖,告身盡行追奪,徒一年半定配私罪,奉敎依允爲旀,功議各減一等爲良如敎。又照目粘連,長淵前前縣監李周喆矣本府議啓內,災結俵餘之爲該監取偸,繡啓亦有論列,雖非躬犯,難免不盡是白遣,倉監處懲出取用,吏校處差任捧賂,揆以法意,有難容恕。以此照律罪,杖七十收贖,告身盡行追奪,徒一年半定配,奉敎依允爲旀,功議各減一等爲良如敎。又照目粘連,昌城前府使李玄璣矣本府議啓內,加下區處,賣鄕充報,事係法外,有難參恕。以此照律罪,杖六十收贖,告身盡行追奪,徒一年定配私罪,奉敎依允爲旀,功減一等爲良如敎。又照目粘連,殷栗前縣監金應夏矣本府議啓內,差任捧賂,禁亂親執,大失體貌,事極可駭。以此照律罪,杖一百收贖,告身盡行追奪私罪,奉敎依允爲旀,功減一等爲良如敎。又照目粘連,黃海前兵使金相宇矣本府議啓內,還穀則取剩,加作則私用是白遣,民錢貸用,科場捧賂,許多違法,難免重勘,以此照律罪,杖一百收贖,告身盡行追奪,而流三千里定配,以其年七十一,依律文收贖私罪,奉敎依允爲旀,功議各減一等爲良如敎。
庚戌三月二十二日午時,上御熙政堂。進講入侍時,講官金蘭淳,參贊官李,檢討官李承益,假注書姜蘭馨,記注官崔致權,記事官鄭健朝,各持小學第四卷,以次進伏訖。上曰,史官分左右。上誦前受音一遍訖。上開卷。蘭淳讀自王吉上疏,止勿苟慕其富貴,仍釋義曰,臣一番釋義後,殿下亦一番釋義似好矣。上可之。蘭淳曰,萌字之義,果領會否?上曰,何義也?蘭淳曰,凡人之血氣未盛也,穉陽方生,如穀之萌芽,人之調養也,如穀之栽培,人之壯盛也,如穀之長成,人之衰謝也,如穀之收斂。穀之萌也,若不栽培,則實無用成之望,人之穉也,若不調養,則必有夭折之患,故男子則三十而娶,女子則二十而嫁者,恐其穉陽之受傷也。今時則不然,而多有二十前嫁娶者,又或有子焉,則安知其爲父母之道也,又安得無病而且壽乎?上曰,然矣。蘭淳曰,夫婚娶之道,必擇其名門華閥,又察其壻婦之德,而至於論財則非禮也。上曰,文中子誰也?蘭淳曰,名通字仲掩,而中子,其私謚矣。上曰,何代人也?蘭淳曰,隋代人矣。蘭淳曰,夫婦,人倫之始也,故首於五倫,人而有一夫一婦,然後琴瑟和而家道正,若媵妾衆,則多生變亂矣。蘭淳曰,議婚而苟慕其富貴,則是上章所云婚娶而論財者矣。上讀新受音三遍訖。上曰,今日則神氣不平,不可進講,故俄使姑停矣。旣聞講官入來,故今雖進講,而亦未能多讀矣。蘭淳曰,聖體或因滯候而不和乎?上曰,少滯矣。蘭淳曰,有何藥物進御者乎?上曰,似茶飮者服之矣。上曰,文義以次奏之。蘭淳曰,財者,人之所同欲,然苟無德而將之,雖以四海之大,萬乘之富,不能保有,故古人貴德而賤貨。男女婚姻,所以配體,而若論其財,不擇其德,則是舍其所貴,取其所賤,以配其體也。人之甚賤,無如夷虜,而以婚姻之論財,謂之夷虜之道者,甚言其財之可賤,而德之不可不擇,可以見此章垂訓之義也。承益曰,此篇別無文義之可陳,而竊伏見講讀之際,多有高低音不辦之時矣。第其字音之不辦高低,似無足爲害於文義,而若又全無辦別,則亦或有不能通曉者也。雖以此章中字音言之,人倫之人字,若以上聲讀之,世俗之世字,以平聲讀之,則不但有違於音讀,亦豈不有欠於精義乎?從今以後,每加省察,勿以字音爲忽,必辦其高低而離讀,則亦足爲聖學中致知之一端。伏願深留聖意焉。曰,此章內別無文義之仰達者矣。上曰,參贊官一番讀之,可也。讀一遍訖。上掩卷。上曰,史官就座。仍命退,諸臣又命退,承史以次退出。
上在昌德宮。停常參·經筵。
李啓曰,行大司憲洪學淵,掌令金有淵在外,執義金翊鎭,掌令李廷憲呈辭,持平權應夔·朴儀漢未署經,監察茶時之意,敢啓。傳曰,知道。
趙啓昇啓曰,左右史不可不備,檢閱趙秉學·成載瑗,旣有只推之命,竝卽牌招,推移入直,何如?傳曰,允。
又啓曰,本院日記,自甲午十二月,至己酉六月,次次輸送實錄廳之意,敢啓。傳曰,知道。
傳于趙啓昇曰,進講爲之。
曺雲承啓曰,吏曹參判趙亨復牌不進推考傳旨,今方捧入,而開政命下之後,如是違牌,事甚未安。行判書趙冀永雜科進,參議未差,參判更爲牌招,何如?傳曰,允。
又啓曰,吏曹參判趙亨復牌不進推考傳旨,今方捧入,而開政命下之後,如是違牌,事甚未安。陳疏到院,而原疏以國忌齋戒,纔已退却矣,更爲牌招,何如?傳曰,原疏捧入。
洪淳穆,以兵曹言啓曰,同知中樞府事李亮淵,五衛將洪羲書,景福宮衛將朴秀連·白東漢,慶熙宮衛將鄭道興,南斗明,俱以病難供職,呈狀乞遞,竝改差,何如?傳曰,允。
傳于李曰,吏曹參判疏批已下,卽爲牌招。
有政。吏批,行判書趙冀永雜科進,參判趙亨復進,參議未差,左承旨曺雲承進。啓曰,行判書趙冀永雜科進,參議未差,小臣獨政未安,何以爲之?敢稟。傳曰,仍爲之。以洪翼爲刑曹參議,李秉珪爲工曹參議,李寅亮爲司僕主簿,吳兢鎭爲高原郡守。伴送使單金鼎集,兼持平閔致庠減下,行兵曹判書李嘉愚,行上護軍趙斗淳,已上崇政今加崇錄。知事尹定鉉,正憲今加崇政,行大護軍李景在,資憲今加正憲,行護軍金輔根·趙秉駿·金洙根,已上嘉義,今加資憲。同敦寧金大根,行護軍吳取善·鄭㝡朝,咸鏡監司徐有薰,已上嘉善,今加嘉義,行副護軍李公翼,吏曹參議金始淵,行副護軍李㘾,已上今加嘉善。兼知實錄二單金輔根·趙秉駿,故正言李義存贈吏參弘提例兼,故參奉李益中贈吏議,故正郞李顯箕贈僕正,已上同知事李亮淵三代,故學生李仁求贈持平,孝行卓異贈職事,承傳。
兵批,行判書李嘉愚病,參判宋持養進,參議徐元淳病,參知宋廷和病,同副承旨李進。大護軍金輔根·趙秉駿·金洙根,護軍李公翼·金始淵·李㘾,副護軍李裕膺·趙獻永·李輝承,副司果李秉文·徐七輔·金億淵·柳瞫·洪周,以上竝單付。
吏批,再政。以李彙圭爲執義,趙昌敎爲掌令,吳正秀爲獻納,張仁遠爲校理,鄭駿容·李亮信爲副校理,申錫禧爲修撰,李秉文爲副修撰,玄鎭默爲翼陵令,朴孝植爲孝昌墓守衛官,承文著作單林昺默。
兵批,再政。護軍李亮淵·李膺緖,副司直金翊鎭·金有淵·洪鍾雲·許傳·金敬鉉·李參鉉,副司果李承益·金輔鉉,已上竝單付。
傳于李曰,召對爲之。
趙啓昇啓曰,今此勅使上來與回還時,沿路禁辟軍調發事,摠戎使廣州留守處祗受次,標信及兵符櫃,請出之意,敢啓。傳曰,知道。
又啓曰,今二十九日迎詔後,頒敎文當爲製進,大提學趙斗淳,待明朝牌招,使之製進,何如?傳曰,允。
以檢閱趙秉學·成載瑗牌不進罷職傳旨,傳于李曰,只推。
趙啓昇,以奎章閣言啓曰,頒賜冊子安寶次,奎章之寶,請出之意,敢啓。傳曰,知道。
又以迎接都監言啓曰,今此勅使上來時,城門砲上下馬砲等節,旣以勅書陪奉之故,一竝停免矣。宣勅後,則館所砲放,依例爲之,回還時依此擧行之意,亦爲行會於伴送使及三道道臣開城留守處,何如?傳曰,允。
又以迎接都監言啓曰,三道支勅差使員,自各該道今纔報來,故正書以入,而沿路差備,守令間多遞易,待其追報,更當鱗次改付標以入之意,敢啓。傳曰,知道。
洪淳穆,以訓鍊都監言啓曰,今三月二十四日迎勅習儀時,因兵曹節目,挾輦軍四十名,前後射隊軍三百名,標下軍七十四名,將官率領擧行,而前導禁辟次,軍一百名,依正日例,將官領付于摠戎中軍處之意,敢啓。傳曰,知道。
又以訓鍊都監言啓曰,今三月二十四日迎勅習儀時,闕內設布帳把守次,軍三十名,將校三人,門外屛門六十二處設布帳把守次,軍二百八十九名,將七十五人,竝除器械擧行,而事畢後,依例解送之意,敢啓。傳曰,知道。
又以訓鍊都監言啓曰,今三月二十四日迎勅習儀時,慕華館環衛,比正日減數排立事,自兵曹草記蒙允矣。軍二百名,標下軍三十一名,將校五人,將官率領擧行之意,敢啓。傳曰,知道。
又以禁衛營言啓曰,因迎接都監移文,今此勅使前排大旗幟入京時,本營擧行矣。依前例大五方旗五面,中五方神旗五面,淸道旗一雙,黃門旗一雙,金鼓旗一雙,另擇奉持旗手,勅行入京日,自迎恩門至館所,排立前導,而左邊屛門六十六處,騎士六十六人,別破陣三十名,京標下軍六十一名,嚴飭定送,率領把守,而所經屛門,則以布帳堅實防遮,別定將校四人,京標下軍二十名,竝爲除器械另加申飭,嚴禁雜人,今月二十四日習儀時,亦依此擧行,依兵曹節目,傳語軍一百名,以京標下軍定送,而別定將校,與部將眼同檢飭,習儀時傳語軍,以四十名擧行之意,敢啓。傳曰,知道。
又以摠戎廳言啓曰,今三月二十四日迎勅習儀時,因兵曹節目,本廳將校二員,標下軍三十六名,訓局將官一員,將校一員,步軍一哨一百名,中軍率領,依正日例,除標信·除器械擧行之意,敢啓。傳曰,知道。
又以備邊司言啓曰,卽見全羅監司南秉喆狀啓,則以爲羅州牧黑山島,漂到大淸國江南省通州府泰興縣人九名,船隻破傷,蘇州府太倉州寶山縣人十七名,船隻完固,俱是行商漂到者,而竝願水路還歸,同載發送云矣。兩船漂人,旣皆依願,同載還歸矣。緣由咨文,依例撰出,付送于義州回撥,使之傳給鳳城將處,以爲轉致北京之地,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
李,以義禁府言啓曰,今此勅使在館時,三門把守假都事三員,令該曹預先口傳差出,以爲習儀時進參之地,何如?傳曰,允。
又以義禁府言啓曰,黃海兵使李紀淵,卽其地定配事,承傳啓下矣。李紀淵黃海道黃州牧,卽其地定配,而以承傳內辭意,具罪目,依例發遣府都事,押送配所,何如?傳曰,允。
又以義禁府言啓曰,時囚罪人朴顯圭·趙羲贊·李周喆等,杖七十,徒一年半定配,照律公事,判付內依允。功議各減一等,李玄璣杖六十,徒一年定配照律公事,判付內依允。功減一等事命下矣。朴顯圭·趙羲贊·李周喆等,各功議各減一等,減徒加杖,杖一百收贖,李玄璣功減一等,減徒加杖,杖一百收贖,竝只告身盡行追奪,放送之意,敢啓。傳曰,知道。
領府事趙寅永箚曰,伏以大行大王御製,已爲刊付於列聖御製矣。此我朝莫大之典憲,聖上靡極之孝思也,瞻雲漢而莫攀,望蒼梧而靡逮。凡在參校諸臣,孰無於乎之思,而如臣者,老白首不死,忍與斯役,抆涕進書,拜稽而退,此生此世,是誠何人?迺者聖旨特頒,普加賞賚,臣固知我殿下,爲所重也有所援也,臣固欽仰萬萬,而如臣者,名雖班首,實乏寸效,不過閣中之數次進詣耳。有何與諸僚可比之勞,而混被殊典,天廐上駟,被以法鞍,光寵之至,擧世咸聳,臣之感惶,庸有極哉?雖然,臣聞嚬笑,君所惜也,辭受,臣所愼也。苟使臣,眞有可賞之實,則臣當乘謝之不暇,何必爲多少覼縷,以犯僞飭之嫌例讓之譏哉?伏願聖明,仰稟東朝,亟賜反汗,以重公典,以安微分,千萬幸甚。取進止。答曰,省箚具悉卿懇。卿其勿辭,安心領受。仍傳于李曰,此批答,遣史官傳諭。
領議政鄭元容箚曰,伏以先大王御集,編纂鋟粧,告藏厥工,臣等以日辰之良,陪詣法殿脩庭,奉琅函四拜稽首以進,進書如儀訖,相顧抆涕而退。嗚呼,我先大王,以周·孔之思,有堯·禹之文,天嗇聖籌,縹緗未富,而湯銘舜歌之徵庶民而法來世者,豈其以多乎哉?絺繡組繪之章,玉版金簡之字,炳若丹靑,倬乎雲漢,燭霄寶光,上蟠奎躔,長護於龍圖·寶文之間,曷不休哉?祗奉恩頒,閣丌尊誦,錦軸天香,散在人間,一札十行,怳若隔晨,三謨·二典,竝耀窮宙,愀然復見之思,於戲不忘之懷,如拊朱絃之瑟,而抱烏號之弓,自不覺累唏而長歎矣。臣於本閣,硏忝宿綴,俯仰四十年之間,編摩四聖朝宸藻,蒼梧之雲,玉欄之花,夢魂長繞,流光轉移,木石之腸,銷泐餘幾,居常忽忽,自厭其餘生久矣。恩旨到門,房駟動輝,以臣之猥列大官,特紆此顯賞蕃錫,以寵異之乎?閣例以原任躋穹秩,則於閣務,一無所與,而重以臣精耗視昏,無足備數。凡校對繕寫,卯酉賢勞,皆金閨群彦之力耳,宣召膺旨,再四趨造,不過領內廚之綺饌,玩珍藏之瓊籤而已。賞與濫䙝,實關朝典,此大官之當所獻替者,而況躬自蹈之乎?榮愴之餘,皇恧交至,具牘奏知,敢請繳還,伏願仰稟東朝,卽賜還收,俾恩典重而微分安焉。取進止。答曰,省箚具悉卿懇。卿其勿辭,安心領受。仍傳于李曰,此批答,遣史官傳諭。
吏曹參判趙亨復疏曰,伏以仙寢行祼薦之禮,聖慕克伸於是歲,金櫃奉雲漢之章,宸孝冞光於今日,區區攢祝,曷有其極?仍伏念臣卽蔭調之一常品耳。晚竊科第於大行朝踐祚之元,蒙被厚渥,歷揚華顯,邇來十數年間,滾到卿列,待罪沁府,亦及三歲,涯量已踰,涓埃莫報,居恒愧懼,如集于木,千萬不自意,伏奉除旨,以臣爲吏曹參判者,臣聞命震越,莫省攸措。夫是職也,周之少宰,漢之選侍也,流品之甄別,人物之權衡,雖專在於長席,而蓋嘗與聞乎通塞,或有時焉代斲,其爲任,固不經而重,用是遴選之難愼,非與他閒司漫局而比。苟非才識足以鑑別,望實足以厭服,踐歷足以諳鍊,莫宜居之,是豈如臣疎迂,如臣闇劣,所可依俙乎萬一也哉?顧當我殿下一初之會,爲官擇人,何時不然,而簡拔賢能,尤今日當務之急也。況臣於是任,曾叨參佐,僅一行政,未免苟且,此尤臣已試而蔑效者也。方今才彦林立,舊望新儲,不患無人,乃以樗櫟之最下,反使糠粃之居前,嗤點之至,猶屬臣身,貽累聖簡,諒非細故,左右參倚,承膺無路,召牌荐降,坐犯違傲,玆敢罄暴衷懇,仰瀆崇嚴。伏乞聖慈,俯垂鑑諒,仰稟東朝,亟遞臣新授職名,俾公器重而私分安焉。臣無任云云。答曰,省疏具悉。卿其勿辭行公。
庚戌三月二十三日巳時,上御熙政堂。進講入侍時,講官金學性,參贊官趙啓昇,侍讀官許傳,假注書李裕奭,記注官金大鉉,記事官鄭健朝,各持小學第四卷,以次進伏訖。上曰,史官分左右。上誦前受音一遍訖。上開卷。諸臣以次開卷,學性讀自壻苟賢矣,止必執婦道,仍釋義訖。上讀新受音十遍訖。上曰,文義以次奏之。學性曰,此章別無文義之敷演仰奏者,而大綱領,則極言其婚姻嫁娶富貴貧賤之義也。夫賢者則式遵家法,學識漸就,故初雖貧賤,而富貴隨之。不肖者則不遵家法,行止妄悖,故今雖富貴,而後必貧賤,豈可不擇之而嫁娶乎?是以必察其本性之善惡也。然而賢與不肖,非獨於嫁娶上論之,亦宜推之於朝廷臣庶,擇其有性行家法之人而用之,則其國富盛之治,可期而待之。大抵講義之道,非但以本章內論之,推之於萬機之內,則亦必有可法者,伏願於此澄省焉。上曰,鮮字何義乎?學性曰,與少字之義同也。學性曰,丈夫之義,果領會乎?上曰,丈夫云者,男子之稱也。學性曰,男子中又有丈夫焉。孟子所云,富貴不能淫,貧賤不能移,此之謂大丈夫是也。上曰,此則君子也。學性曰,如此之人,豈可有意於婦人之富貴乎?上曰,玉堂奏之。傳曰,此雖但言擇壻之事,而其擇之之方,則不過曰賢與不肖也,賢不肖之分,而富貴貧賤之判焉。蓋富貴者,凡人之情性,所不敎不學而願者也。然而其所以富貴之道,則循其仁義禮智之性,踐其孝悌忠信之行,德脩于身而敎刑于家,不求聲聞而人聞之,不要顯達而人達之。於是焉天爵自至,然後事君而盡事君之道,治民而盡治民之道,居官而盡居官之責,位不期貴而貴,祿不期富而富,此富貴之道也。古者不貴則不富,故箕疇五福,言富而不言貴,貴在富中也。先王之世,有士農工商,是謂四民,農者受百畝之田,終歲勤動,仰事俯育而已,此所謂貧賤者,而亦異乎今民之無産業而貧者也。惟士則修之於家,而用之於朝廷,九命之位稱其德,萬鍾之祿酬其功,上而尊君,而爲堯·舜之君,下而庇民,而爲堯·舜之民者,眞賢者也,反是者不肖也。伏願殿下,以溫公擇壻之方,推之於用人之際,察其賢不肖而擇之焉。上曰,願富貴都是慾也,賢人豈如是矣?學性曰,然矣。啓昇曰,臣以爲嫁女娶婦之道,至於胡安定一言,而至矣盡矣。大抵婦人之性,慕富貴而薄貧賤,故朱買臣之見棄於其妻,蘇秦婦之先倨後恭,是爲明證,是知嫁女於富貴之門,娶婦於貧賤之家,則自無驕妬之習,必盡欽敬之道,夫婦和而家道正矣。傳曰,宜其家人後,可以敎國人,士君子宜家之法,亦宜取看於治國之道矣。伏願殿下留念焉。上曰,家之所由盛衰,何義也?學性曰,婦人賢則家必富盛,不肖則家必衰敗,所由盛衰之義,是之謂矣。上曰,係其興替,至於此極乎?學性曰,輕傲之行,驕妬之性,漸成他日之患,故至於敗亡,不然則自至富盛,是以治國平天下之道,亶在於修身齊家矣。學性曰,今日新受音十遍之內,少欠專致之意,恐或適會而然乎?昨伏聞聖體有滯候云矣。或因此而然乎?聖體若有欠節,則減其番數,雖數三番,專一而讀之似好矣。上曰,自再昨有滯物,今日進講,欲停止矣。講官旣入來云,故爲之也。學性曰,十遍,此非恒定之數,自今以後,隨神氣調和而多讀,甚好矣。啓昇曰,雖或減其番數,領會文理,則必有實效矣。學性曰,向以懸吐冊不讀之意,陳奏矣。懸吐冊則但信吐而讀,有欠於悟解之法,以諺解先習吐,而後讀無吐之冊,文理自然通透矣。上曰,然矣。以無吐冊讀之,則精神似益專一也。上曰,史官就座。仍命退,諸臣以次退出。
庚戌三月二十三日酉時,上御熙政堂。召對入侍時,參贊官李,直閣金德根,侍讀官宋謙洙,檢討官姜冕奎,假注書李裕奭,記注官金大鉉,記事官鄭健朝,各持通鑑第一卷,以次進伏訖。上曰,史官分左右。上開卷。諸臣以次開卷。上曰,上番讀之。謙洙讀自田單乃收城中,止爲安平君。上曰,文義奏之。謙洙釋義訖。上曰,騎劫燕人乎?謙洙曰,燕人而代樂毅爲將者矣。上曰,樂毅走於趙乎?曰,惠王不用樂毅,以騎劫代之,乃走於趙矣。謙洙曰,田單攻燕之功,非徒此事而已,身操版鍤,妻妾編於行伍之間,皆此之意矣。上曰,初意亦報仇而然也。曰,然矣。謙洙曰,此章別無敷演仰奏矣。上曰,下番讀之。冕奎讀自田單將攻狄,止所以不勝也。上曰,文義奏之。冕奎釋義訖。仍奏曰,田單以卽墨之破亡餘卒,攻燕七十餘城而下之,蓋勝敗之績,亶在於名將之多智習兵,是以田單之得復齊城,亦在於誠心之所致矣。上曰,田單何爲稱臣於魯仲連乎?冕奎曰,此時之人,相敬之地,雖同類之人,皆爲稱臣,是則謙辭矣。謙洙曰,稱臣之義,非徒謙辭,古則有家臣故矣。上曰,簣卽草器乎?謙洙曰,然矣。書傳所云,爲山九仞,功虧一簣是也。上曰,參贊官讀之。讀自田單曰單之有心,止與謀國事。上曰,文義奏之。釋義訖。上曰,獵犬,何能搏兔乎?曰,獵犬也,故能搏蹇兔,此言其易,而比喩之義矣。上曰,越他而攻之,則其間有他人之國,豈可爲秦人所得之國乎?曰,越韓魏而攻之,則其間有韓魏也,豈可爲其地乎?此皆斥而非之之意矣。上曰,樞字之義,卽大字之義乎?曰,樞字卽言天下之中之意也,是爲要衝之地矣。上曰,范雎何處人乎?曰,魏人矣。上曰,何爲而來于秦乎?曰,此時則世祿之臣鮮矣,遊仕於他國,故來于秦也。且其本意,則惡魏齊而避之矣。上曰,其有何事而避魏齊乎?曰,自使於隣國而返,謂以魏國之事,毁言於他國,箠楚過度,以至折脅拉齒,不忍其侮辱之滋甚,因避入秦,且是有智慮之人,亦不無遊仕於諸國,欲行其術之意矣。上曰,閣臣讀之。德根讀自五十五年,止王不聽。上曰,文義奏之。德根釋義訖。仍奏曰,廉頗之堅壁不出,非劫於戰,智略方策之有所紆籌而故爲也。趙王不知廉頗之賢,必聽秦人之反間,以括代之,必至於敗矣。上曰,廉頗後何爲乎?謙洙曰,後又歸趙,以示可用之說,有之矣。德根曰,非徒用將之法,用人之法亦如是,伏願殿下,亦思需用人才之道,任之而勿貳焉。書傳亦云,任賢勿貳矣。上讀自田單乃收城中,止王不聽。上曰,此則何國之城中乎?謙洙曰,齊之城也,卽莒與卽墨矣。上曰,鑽齊國之城穴也。謙洙曰,然矣。上曰,燕亦有城,牛何入乎?謙洙曰,燕人在於卽墨之外,齊人在於卽墨之內,所以鑿城數十穴,而縱牛犇燕,燕軍爲牛所觸,大驚自亂,齊乘此時,而得復其國矣。上曰,皆爲齊人所圍也。謙洙曰,千牛之兵刃,慮外競犇,豈不驚亂而爲圍矣?上曰,夫字何義乎?謙洙曰,發語辭矣。上曰,客卿之職,自他國來者爲之之職乎?謙洙曰,然矣。其時六國皆有之,自他國遊仕者爲之矣。上曰,必欲使趙人,不用廉頗,以趙括爲將之意也。曰,廉頗則名將也,故乃縱反間,使之不用矣。上曰,趙王不知反間之意,不聽相如之言乎?曰,見欺於反間而不聽矣。上曰,窮理方策,不卽出戰之故也。謙洙曰,際此方疑之時,又縱反間之說,故卽以他將代之矣。上曰,終必以括爲將乎?曰,以括爲將,必至於敗矣。上曰,廉頗後必往謝相如也。曰,然矣。上曰,以位品論之,廉頗在相如之下,故初以此有隙也。曰,然矣。上曰,何不信相如之言,而卽代之乎?謙洙曰,雖使相如爲相,而言乃不聽矣。上掩卷。上曰,史官就座。仍命退,諸臣以次退出。
上在昌德宮。停常參·經筵。
自開東至卯時,灑雨下雨,測雨器水深二分。
進御加味地黃湯,依前方,自明日五貼式,日次制入事,榻前下敎。
洪淳穆啓曰,行大司憲洪學淵在外,執義李彙圭,掌令趙昌敎未肅拜,掌令李廷憲呈辭,持平權應夔·朴儀漢未署經,監察茶時之意,敢啓。傳曰,知道。
又啓曰,左右史不可不備,檢閱趙秉學·成載瑗,旣有只推之命,竝卽牌招,推移入直,何如?傳曰,允。
李啓曰,臣今日方物封裹,進去下直之意,敢啓。傳曰,知道。
趙啓昇〈啓曰〉,臣啓昇,今日迎勅習儀,進去下直之意,敢啓。傳曰,知道。
傳于趙雲承曰,頒敎文中赦句添入。
曺雲承啓曰,頒敎文中,赦句添入事,命下矣。大提學趙斗淳,旣在闕中,使之添入,何如?傳曰,允。
又啓曰,頒敎文中赦句添入事,命下矣。某罪以下宥之乎?敢稟。傳曰,徒流以下竝宥。
傳于洪淳穆曰,吏曹參議有闕之代,前望單子入之。
吏曹參議前望單子入之,朴齊憲落點。
洪淳穆啓曰,吏曹郞廳來言,承旨有闕,政事,取稟。傳曰,前望單子入之。
曺雲承啓曰,明日傳香,禮房承旨當爲齋宿。左副承旨趙啓昇,卽爲牌招,何如?傳曰,允。
承旨前望單子入之,金炳雲落點。
以右承旨趙啓昇牌不進罷職傳旨,傳于曺雲承曰,只推。
以檢閱趙秉學·成載瑗牌不進罷職傳旨,傳于曺雲承曰,只推。
曺雲承,以司饔院檢擧提調意啓曰,明政殿迎勅茶禮習儀後,館所茶禮習儀,仍爲設行於館所之意,敢啓。傳曰,知道。
又以均役廳〈言〉啓曰,卽見全羅監司南秉哲狀啓,則枚擧蝟島僉使李致淵牒呈,以爲本鎭處在絶洋,三百餘戶居民生活,不過漁業一款,而連値漁歉。太半渙散,將有全島空虛之慮,古群山僉使金相楫牒呈辭緣,與蝟島鎭報,一般無異,兩鎭漁農之失利,稅錢之冤徵,已有所稔知,與其一切督迫,終不免民稅俱失之歎,無寧早卽蠲紓,佇見其還集之效,蝟島稅錢中陳廢白徵條九百三兩八錢,古群山稅錢中指徵無處者七百十五兩,限漁戶蘇醒間,竝姑權減事,請令該廳稟旨分付矣。漁稅卽以諸道諸邑有數之摠,應各營各司給代之需,出入有限,減頉不得,事目截嚴,而近來稅法蕩然,新現絶無,頉報還至,言念國計,誠非細憂,減摠二字,何可擬議,今此道啓所陳,至及民稅俱失,其在恤隱之政,恐不可一向靳持,經費所重,亦不可不念,有難準請輒施,蝟島稅錢中六百兩,古群山稅錢中五百兩,限三年姑令權減,使彼島民,獲蒙奠保之澤,而嗣後招集之方,務盡其道,採漁之節,無失其時,不待年限,期準舊摠之意,分付,何如?傳曰,允。
洪淳穆,以備邊司言啓曰,卽見京畿監司金箕晚所報,則備陳勅需前劃塗抹無路之狀,仍請錢二千兩加劃矣。見今勅行及諸使行,一時輻湊,事勢之不得容旋,供億之倍加糜費,實有窘跲苟艱之慮,而最是許多人馬之竝時等待,以今諸驛凋弊之狀,若無別般操飭,則難保其無弊支過,此意更加申飭,以兵曹別置中錢一千兩,加劃以給,以爲趁期需用之地,何如?傳曰,允。
又以備邊司言啓曰,濟州牧使張寅植,以其身病,呈狀乞遞矣。瓜期不遠而有此乞解,則其實病之難强可知,卽爲改差,何如?傳曰,允。
又以都摠府言啓曰,副摠管金翰喆,以司僕寺兼內乘,迎勅習儀進參事,慕華館晝仕出去之意,敢啓。傳曰,知道。
庚戌三月二十四日午時,上御熙政堂。進講入侍時,講官李嘉愚,參贊官洪淳穆,侍讀官宋謙洙,假注書姜蘭馨,記注官金大鉉,記事官鄭健朝,各持小學第四卷,以次進伏訖。上曰,史官分左右。上誦前受音,上開卷。嘉愚讀自或問孀婦,止以致禍也,仍釋義訖。上曰,己失節之己,是自己之謂也?嘉愚曰,然矣。上曰,牝是雌之謂乎?嘉愚曰,走獸之雌曰牝矣。上讀新受音十一遍訖。上曰,怕字是畏之之義也。嘉愚曰,然矣。上曰,牝雞是取譬也。嘉愚曰,牝雞無晨,本是書傳句語,而喩婦人之用事也。上曰,此言婦人預男子之事也。上曰,幹蠱何義也?嘉愚曰,易云幹其蠱,主事之謂也,上曰,幹其本莖之謂也。嘉愚曰,然矣。上曰,文義以次奏之。嘉愚曰,此章所云牝雞無晨,只戒婦人之預政幹蠱,而凡所爲人下者,皆所當戒也。盡忠竭誠,臣之職也,而臣而要權,則牝雞之晨也。侍御僕從,宦官之職,而宦官而用事,則牝雞之晨也。以至於宮妾之干謁,奴僕之豪悍,無非牝雞之晨也。然則此豈但一婦人所可戒哉?亦足爲帝王家鑑戒也。伏原殿下,必於此等事,另加澄省焉。上曰,孀婦之守節,爲其餓死事小故耳。嘉愚曰,然矣。謙洙曰,飢寒之於人,死生係焉,苟非見道分明,鮮有不動心於此者也。孟子曰,義理之悅於心,猶芻豢之悅於口,徒知口體之奉爲大事,而不知義理之歸,爲何物者,固不足道也。欲求伏節死義之臣,須察安貧讀書之士,伏願殿下,先審乎義理之正,以爲取人之鑑焉。上曰,勸其不足,是何義也?嘉愚曰,婦人雖有才智,但輔其君子,勸其不足而已矣。君子,指其男子矣。淳穆曰,若取失節者以配身,是己失節也,此非但取婦之道,喩之以取友亦然。古人云,與善人居,如入芝蘭之室,久而不聞其香,與惡人居,如入飽魚之肆,久而不聞其臭,善惡之薰染,有如是矣。蓋節有制度之義,婦道臣道,其揆一焉。人君一日之間,接賢士時多,則告謨匡糾,情志易孚,治道益隆矣。接宦妾時多,則承意迎合,聰明難恢,治道益卑矣。可不懼哉?可不愼哉?伏願於此等處澄省焉。上曰,或問之或字,指何人而言也?謙洙曰,不傳姓名,故以或字稱之矣。上掩卷。上曰,史官就座。上曰,承旨進前,淳穆進前訖。上曰,吏曹參議有闕之代,前望單子入之。淳穆書之,以給蘭馨。上命退諸臣,又命退承史,以次退出。
上在昌德宮。停常參·經筵。
藥房都提調朴晦壽,副提調趙秉夔啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
進御加味地黃湯製入,姑爲置之事,榻前下敎。
進御香砂二陳湯,三貼製入事,榻前下敎。
洪淳穆啓曰,備邊司郞廳來言,今日賓廳日次,而國忌齋戒相値,不得來會云矣。敢啓。傳曰,知道。
李啓曰,行大司憲洪學淵在外,執義李彙圭,掌令趙昌敎未肅拜,李廷憲呈辭,持平權應夔·朴儀漢未署經,監察茶時之意,敢啓。傳曰,知道。
趙啓昇啓曰,左右史不可不備,檢閱趙秉學·成載瑗,旣有只推之命,竝卽牌招,推移入直,何如?傳曰,允。
傳于趙啓昇曰,進講入侍。
大王大妃殿傳于趙啓昇曰,文科講經,向筵大臣,請以面講故許之矣。更思之,非背講則面講,無益於激勸儒生之道,今番則除講。
大王大妃殿傳于趙啓昇曰,懸房事,聞極寒心。近來各宮家私貿之弊,設如其言,公庖所重,顧何如,而渠輩安得任意撤去,以至幾日乎?亦關紀綱,不可仍置,令泮長嚴査,先發此論者,移送秋曹,嚴刑遠配,私貿一款,果是難保之端,則不可無矯革之道,當自內別般禁飭矣。使之卽日開庖。
趙秉夔啓曰,假注書姜蘭馨,身病猝重,勢難察任,今姑改差,何如?傳曰,允。
姜蘭馨改差,代以李承游爲假注書。
傳于趙啓昇曰,自明日進講停,待下敎爲之。
以京畿監司金箕晚狀啓,驪州牧民家失火事,傳于金炳雲曰,當此農殷之時,民家燒燼,聞甚矜惻,元恤典外別加顧助,結構奠接之方,廟堂措辭分付。
趙啓昇啓曰,今此勅使回還時,開城府·平壤·義州三處別問安使,依近例以道內守令,借銜差下,御帖及空名帖,伴送使齎去,以爲從便擧行之地,而亦爲下諭于兩道道臣及各其守令處,何如?傳曰,允。
又啓曰,明日拜表,兩司當爲進參,除在外未署經外,未肅拜呈告人員竝待開門牌招,何如?傳曰,允。
洪淳穆啓曰,左邊捕盜大將李景純,明日拜表,慕華館出去矣。所佩命召及大將牌,傳令牌,何以爲之?敢稟。傳曰,仍佩往來。
備邊司薦望,以嚴錫鼎爲濟州牧使。
洪淳穆以都摠府言啓曰,今此迎勅動駕時,侍衛寶劍,守宮,當爲備員,而都摠管姜時永,以漢城府判尹導駕進,副摠管趙存中·金宅基,嫌不進,金翰喆以司僕寺兼內乘進,吳取善呈辭,李源益有實故,權大肯·沈日永俱有實病,二員未差,無以備員,令政院稟旨變通,與未差之代,竝令該曹,以在京無故人口傳差出,待下批牌招,以爲備員進參之地,何如?傳曰,允竝許遞。
兵曹口傳政事,以興宣君昰應爲都摠管,金洙根·金輔根·趙秉駿·李㘾·金始淵·趙秉恒·白殷鎭·李定鉉·李敏德爲副摠管。
兵曹,都摠管單金洙根·金輔根·趙秉駿。
趙啓昇,以成均館大司成意啓曰,今此學禮講二所試官副司果李承益,有身病,不得進參,令政院稟旨變通,以爲備員捧講之地,何如?傳曰,允。
趙啓昇啓曰,因成均館草記,學禮講二所試官李承益,有身病,不得進參,令政院稟旨變通事,允下矣。合有變通之道,何以爲之?敢稟。傳曰,許遞,令該曹口傳差出。
吏曹,學禮講二所試官李承益許遞代,尹堉。
以檢閱趙秉學·成載瑗牌不進罷職傳旨,傳于金炳雲曰,只推。
趙啓昇,以內醫院都提調意啓曰,提調尹定鉉,今日問安,不爲仕進,卽爲牌招,何如?傳曰,允。
又以禮曹言啓曰,今番文科除講事,伏承大王大妃殿傳敎矣。講經除之則典禮講,當爲依例設行,科擧事目中,磨鍊付標以入之意,敢啓。傳曰,知道。
又以迎接都監言啓曰,勅使入京日,百官見官禮,首譯言于勅使,則以停免爲言云矣。敢啓。傳曰,知道。
又以迎接都監言啓曰,今此勅行時,上副勅通官頭目等贈給物種數爻,三道及開城府,俱爲報來,故別單書入之意,敢啓。傳曰,知道。
金炳雲,以戶曹言啓曰,今此勅使回還時,開城府別問安中使齎去禮單,依前例磨鍊,別單書入之意,敢啓。傳曰,知道。
又以戶曹言啓曰,時御所內各司,依定式發遣本曹佐郞臣許鏶,與兵曹參判臣宋持養,佐郞臣韓龍源,東所衛將臣閔瑜世,西所衛將臣金沂有,南所衛將臣王德元,北所衛將臣權寅秉,眼同看審後,有頉處別單書入,而修改則擇日擧行之意,敢啓。傳曰,知道。
洪淳穆,以兵曹言啓曰,今三月二十五日卯正一刻十一分立夏,四月節改火進上時,宗廟署·社稷署·永禧殿·永寧殿·徽定殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以摠戎廳言啓曰,今此勅行時,自弘濟院至迎恩門,其間防護,禁雜人等節,令御營廳摠戎廳,依近例擧行事,自迎接都監,草記蒙允矣。臣廳則勅使入京日,別定將校十人,標下軍一百名,自追慕峴越邊,至于弘濟院,禁辟等節,分掌嚴飭,勅使回還日,亦依此擧行之意,敢啓。傳曰,知道。
李,以刑曹言啓曰,東部居私奴興孫,被打致死於安正基等處云,故使之行檢矣。初覆兩檢,實因相左,正干互換,揆以獄體,有難決折,發遣本曹郞廳,依例三檢設行之意,敢啓。傳曰,知道。
庚戌三月二十五日卯時,上御熙政堂。藥房入診入侍時,都提調朴晦壽,副提調趙秉夔,直閣金德根,假注書姜蘭馨,記注官崔致權,記事官鄭健朝以次進伏,醫官鄭有曾·金永勳·黃道淳·李琬,進伏楹外訖。上曰,史官分左右。晦壽進前奏曰,日氣陰濕,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,臣自藥院承聞,則日昨,自內進御平胃散云,或有滯候而然乎?上曰,少有滯物故耳。晦壽曰,今則快有差度否?上曰,尙有餘症矣。晦壽曰,醫官待令,使之入診乎?上曰,唯。有曾等以次診候,退伏楹外。晦壽曰,醫官進前,各以所見奏之。有曾等進前奏曰,左右三部調均,而右三部微滑,必因滯候而然矣。晦壽顧謂醫官曰,湯製當爲議定乎?有曾等曰,然矣。晦壽曰,臣自前伏聞醫官之言,則膈痰之候,每有未下之時云。近者滯候,似非水刺之所祟,而或緣痰候而然矣。有曾等曰,似因痰候矣。晦壽曰,湯製當退而議定,而若非水刺之滯,則不可過爲消導矣。有曾等曰,當以二陳之屬,若干消痰而已矣。上曰,近來則滯氣少有差勝矣,自日昨又有滯氣矣。晦壽曰,若有痰滯之候,則地黃之屬,恐不合當,進御地黃湯,姑爲停止,何如?上曰,固當停止矣。晦壽曰,昨日地黃湯製入事,下敎,勿爲頒布乎?上可之。晦壽曰,水刺進御之後,雖房闥之際,每每行步恐好矣。上曰,或有時如此矣。上曰,昨日滯氣頗緊,故召對不得爲之矣。晦壽曰,滯氣如此之時,則講對亦當停止矣。上曰,史官就座。上命大臣先退,又命退,諸臣以次退出。
庚戌三月二十五日巳時,上御熙政堂。進講入侍時,判府事金道喜,講官李若愚,參贊官趙啓昇,檢討官姜冕奎,假注書李裕奭,記注官崔致權,記事官鄭健朝,各持小學第四卷,以次進伏訖。上曰,史官分左右。上誦前受音一遍訖。上開卷。若愚讀自江東婦女,止不可不篤,仍釋義訖。上讀新受音十遍訖。道喜曰,江東婦女之事,與鄴下俗人之風,大相不同矣。上曰,鄴下風俗,何爲其然也?道喜曰,文義皆爲領會乎?夫婚姻之家,卽査家也,豈可交遊於結姻之家乎?此說未可曉也。江東則獨不如此時之風氣,絶不與交遊往還,但以傳信贈物之事,以致慇懃相交之義也。鄴下則不然,婦女專主外事,爭訟曲直,見人延客,皆身親之,此豈婦人可行之事乎?恒代之間,則風俗不美,與江東大不同矣。若或有疑難處,發問焉。上曰,文義奏之。若愚奏曰,今日自止,別無深義奧旨之可以敷演仰奏,而南方北方風俗之不同,分而言之,蓋南美而北惡也。此雖區域各殊,境界相遠,至有千里百里不同風不同俗之故,而人君修道設敎,政化流行,則雖其地界之下不異,習性之不齊,而可以移風易俗,於變時雍,以至於風好而俗美,咸囿聖化矣。伏願於斯,益留體念焉。啓昇奏曰,臣以爲三親爲九族之本,惇敍九族,亦爲親賢愛民之本,是故堯德之章百姓,先曰以親九族,思傳之體群臣,先稱親親,則可知聖人爲人倫之至,而三親爲人倫之始,伏願殿下,深加留念焉。冕奎曰,三親所親也,九族差疎也。從古聖賢,於其易疎者,益篤親親之倫,故帝堯克明峻德,以親九族,虞舜明於庶物,察於人倫,唐高宗時,張公藝九世同居,書忍百字,南唐時,陳褒則宗族七百口,廣席同食,其所以睦族敍倫之道,至今輝暎簡策,稱頌矜式,豈不美哉?伏願體念焉。上曰,三親何義乎?冕奎曰,父子兄弟矣。上曰,不可不篤何義乎?道喜曰,篤厚於三親,以至九族,此自近及遠之意,是以不可不篤矣。上曰,自玆以往何義乎?道喜曰,由是以推之之義也。上曰,唯以信命何義乎?若愚曰,通信之義,慇懃而致情,無交遊之事,不出門外,以嚴別內外之義矣。上曰,江東婦女之事則是,而鄴下之俗則非也。道喜曰,然矣。鄴下則北方異俗也,風氣之不美,至於此極矣。若愚曰,不可全以此方非,江東是論之,是時中國衰微,避居於江東,故猶有中華之餘風而然也。五胡强盛,入據於北方,故其俗如此矣。上曰,風與俗有異乎?道喜曰,風則風氣也,俗則習俗也。啓昇曰,風俗之美,亶在於君上德洽化行之治,而草尙之風,必偃矣。冕奎曰,江東美俗也,風民風也,俗習俗也。南北之風氣,東西之習俗,有美惡剛柔之相殊,故自古聖帝明王,導之以德,齊之以禮,四方風動,黎民於變時雍焉。道喜進前奏曰,日氣不調,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,伏聞聖體有滯候,進御湯劑云矣。證候,何如?上曰,自昨日午後,有滯物而然也。道喜曰,俄於藥房聞之,則以消導之劑,方議定云矣。前日地黃湯進御後,證候,何如?上曰,地黃湯則已停止矣。道喜曰,春夏之交,則濕痰自然極盛之時也,地黃湯之已停,無妨矣。上曰,史官就座。大臣先退,仍命退,諸臣以次退出。
上在昌德宮。停常參·經筵。
趙啓昇啓曰,明日常參·經筵,取稟。傳曰,停。
曺雲承啓曰,行大司憲洪學淵在外,執義李彙圭,掌令李廷憲·趙昌敎牌不進,持平權應夔·朴儀漢未署經,監察茶時之意,敢啓。傳曰,知道。
趙啓昇啓曰,左右史不可不備,檢閱趙秉學·成載瑗,旣有只推之命,竝卽牌招,推移入直,何如?傳曰,允。
傳于金炳雲曰,三使臣留待。
傳于金炳雲曰,三使臣入侍。
以大司諫任百秀,司諫李鼎信,執義李彙圭,掌令李廷憲·趙昌敎牌不進罷職傳旨,傳于曺雲承曰,只推。
金炳雲啓曰,今日拜表,憲府則監察代行矣。雖無諫院,依例行禮之意,敢啓。傳曰,知道。
又啓曰,臺諫去就,何等愼重,而獻納吳正秀,稱以自鄕上來,無端詣臺,來呈肅單,事甚未安,從重推考,何如?傳曰,允。
又啓曰,右邊捕盜大將尹義儉,明日迎詔事,慕華館出去矣。所佩命召及大將牌,傳今牌,何以爲之?敢稟。傳曰,仍佩往來。
曺雲承,以備邊司言啓曰,卽見海西守令之禁府議照者,而取見其原書啓,則諸守之諸條論列,俱係貪饕贓汚,而該府之一例以減等免配者,烏在其重繡啓懲貪吏之意哉?判義禁從重推考,更爲照勘以入之意,分付,何如?傳曰,允。
大王大妃殿傳于趙啓昇曰,繡啓中守令事,假令有爽實者,其所臚列,如彼其丁寧,則該府議衛,固當原其律而奏當可矣,何可以意低仰於其間乎?判金吾事,萬萬寒心,不可以問備而止,施以刊削之典。
以檢閱趙秉學·成載瑗牌不進罷職傳旨,傳于金炳雲曰,只推。
金炳雲,以吏曹言啓曰,掌樂院正金德根,以其身病,呈狀乞遞,改差,何如?傳曰,允。
吏曹口傳政事,直閣單金德根。
金炳雲,以成均館大司成意啓曰,懸房撤市。大王大妃殿傳曰,懸房事,聞極寒心。近來各宮家私貿之弊,設如其言,公庖所重,顧何如,而渠輩安得任意撤去,以至幾日乎?亦關紀綱,不可仍置,令泮長嚴査,先發此論者,移送秋曹,嚴刑遠配。私貿一款,果是難保之端,則不可無矯革之道,當自內別般禁飭矣,使之卽日開庖事,命下矣。臣謹依慈敎,馳詣泮宮,招致懸房市民等,査出其先發此論者,頭目金敬煥,移送秋曹,仍卽開庖之意,敢啓。傳曰,知道。
又以成均館大司成意啓曰,今此學禮講二所試官司成尹堉,迎勅都監郞廳進,不得進參,令政院稟旨變通,以爲備員捧講之地,何如?傳曰,允。許遞,在京無故人,令該曹口傳差出。
吏曹,學禮考講二所試官尹堉許遞代,宋謙洙。
金炳雲,以戶曹言啓曰,上副勅贐行,二通官等賞給,依庚辰年例磨鍊,別單書入之意,敢啓。傳曰,知道。
趙啓昇,以內醫院都提調提調意啓曰,內醫卞崑有頉代,前內醫金相羲,還差,何如?傳曰,允。
又以迎接都監言啓曰,卽接遠接使移文,則上勅及兩通官自持來疋縷緋四十三疋,分排於海西·關西後,邑名疋緞數爻,修成冊上送矣。別單書入之意,敢啓。傳曰,知道。
曺雲承,以兵曹言啓曰,今此迎勅動駕時,本曹堂上守宮及侍衛,當爲備員,而參議徐元淳呈辭,不得進參。令政院稟旨變通,仍令該曹,以在京無故人口傳差出,待下批牌招,以爲進參之地,何如?傳曰,允。許遞,前望單子入之。
兵曹參議前望單子入之,沈熙淳落點。
曺雲承,以兵曹言啓曰,在前迎勅動駕時,寶劍別雲劍受點人員,例爲仍用於館所動駕時及送勅時矣。今亦依此擧行,何如?傳曰,允。
又以兵曹言啓曰,在前館所接見勅使時,別雲劍別軍職侍衛信箭宣傳官,承傳宣傳官各一員,侍衛寶劍及兵曹堂上郞廳各一員,承傳宣傳官,挾輦軍,隨入大門內,其餘侍衛及槍劍軍,倭槍手,大門外留駐,交龍旗,作門外留駐矣。今亦依此擧行,何如?傳曰,允。
又以兵曹言啓曰,迎勅翌日館所動駕時,何營軍兵隨駕,何營軍兵留陣,而禁御兩營鄕軍,則今旣停番,禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,依昨冬例爲之。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以備邊司言啓曰,文科會試時,伏奉除講之東朝傳敎矣。旣爲除講,則科擇,依已例次次進定之意,分付該曹,何如?傳曰,允。
庚戌三月二十六日卯時,上御熙政堂。大王大妃殿垂簾,陳慰兼進香使,三使臣入侍時,同副承旨金炳雲,假注書李承游,記注官金大鉉,記事官鄭健朝,正使徐左輔,副使洪羲錫,書狀官金會明以次進伏訖。上曰,史官分左右。上曰,三使臣進前,正使徐左輔,副使洪羲錫,書狀官金會明以次進前訖。大王大妃殿曰,以皇太后進香使相換,行期進定,則得無行具之未備者乎?遠路當暑,平安作行也。左輔等起伏奏曰,果無未備矣。上曰,遠路無事往返也。上曰,三使臣先退。三使臣以次退出。上命史官就座,仍命退,承史以下以次退出。
上在昌德宮。停常參·經筵。
曺雲承啓曰,明日常參·經筵,取稟。傳曰,停。
李啓曰,合辭許久闕啓,事甚未安,除在外未署經外,未肅拜呈告人員,竝卽牌招,何如?傳曰,允。
曺雲承啓曰,來初一日輪對日次,而勅使在館相値,頉稟之意,敢啓。傳曰,知道。
趙秉夔啓曰,左副承旨洪淳穆,今日不爲仕進,卽爲牌招,何如?傳曰,允。
曺雲承啓曰,左右史不可不備,檢閱趙秉學·成載瑗,旣有只推之命,竝卽牌招,推移入直,何如?傳曰,允。
趙啓昇啓曰,臣啓昇今日崇政殿迎詔行禮,進去下直之意,敢啓。傳曰,知道。
李啓曰,左邊捕盜大將李景純,迎詔事,慕華館今方出去矣。所佩命召及大將牌,傳令牌,何以爲之?敢稟。傳曰,仍佩往來。
以左副承旨洪淳穆牌不進罷職傳旨,傳于金炳雲曰,只推。
傳于金炳雲曰,左副承旨許遞,前望單子入之,待下批牌招察任。
承旨前望單子入之,金炳冀落點。
傳于金炳雲曰,回還正副使留待。
傳于金炳雲曰,回還正副使入侍。
李啓曰,明日傳香,禮房承旨當爲齋宿。左承旨曺雲承,所當牌招,而拘於廳規,不得請牌,何以爲之?敢稟。傳曰,牌招。
以全羅監司南秉哲狀啓,泰仁縣監金俊根遭本生母喪事。
傳于金炳雲曰,令該曹口傳差出,催促下送。
曺雲承啓曰,吏曹郞廳來言,兵曹判書有闕,政事,取稟。傳曰,前望單子入之。
兵曹判書前望單子入之,趙斗淳落點。
李啓曰,新除授行兵曹判書趙斗淳,卽爲牌招,傳授命召,何如?傳曰,允。
又啓曰,行兵曹判書趙斗淳牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
又啓曰,行兵曹判書趙斗淳再牌不進推考傳旨,令方捧入,而命召傳授,一時爲急,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
傳于李曰,判義禁有闕之代,前望單子入之。
判義禁前望單子入之,李若愚落點。
李,以都摠府言啓曰,今此迎勅動駕時,侍衛,寶劍,守宮,當爲備員,而都摠管金洙根·趙秉駿·金輔根未肅拜,副摠管李定鉉,以禁衛中軍環衛進,李敏德以摠戎中軍,陣上進,二員未差,無以備員。令政院稟旨變通,與未差之代,竝令該曹,以在京無故人口傳差出,待下批牌招,以爲備員進參之地,何如?傳曰,允。竝許遞,與未差之代,前望單子入之。
摠管前望單子入之,都摠管李鼎臣·李景在·益平君,副摠管金鍏·洪祐喆·沈宜冕·金宅基落點。
吏曹口傳政事,以金炳德爲掌樂正,趙猷淳爲泰仁縣監。
吏曹口傳政事,以金奭均爲宗廟令。
兵曹口傳政事,護軍單洪羲錫。
兵曹口傳政事,副護軍單洪淳穆。
以大司諫任百秀,司諫李鼎信,獻納吳正秀,執義李彙圭,掌令李廷憲牌不進罷職傳旨,傳于李曰,只推。
以左承旨曺雲承牌不進罷職傳旨,傳于金炳雲曰,只推。
曺雲承,以弘文館言啓曰,新除授修撰申錫禧,副修撰李秉文,竝卽牌招察任,何如?傳曰,允。
以副修撰李秉文牌不進罷職傳旨,傳于金炳雲曰,只推。
以檢閱趙秉學·成載瑗牌不進罷職傳旨,傳于金炳雲曰,只推。
金炳雲,以吏曹言啓曰,卽接掌樂院牒報,則以爲今此迎勅時,殿庭協律郞本院正,例爲進參,而正有闕,卽速差出,以爲擧行之地云。掌樂院正未差之代,口傳備擬以入之意,敢啓。傳曰,知道。
又以戶曹言啓曰,大嬪宮,依定式發遣本曹郞廳奉審,則姑無頉處之意,敢啓。傳曰,知道。
又以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭·養正齋,依定式發遣本曹郞廳奉審,則姑無頉處之意,敢啓。傳曰,知道。
又以戶曹言啓曰,訓鍊院·慕華館,依定式發遣本曹郞廳摘奸,則姑無頉處之意,敢啓。傳曰,知道。
又以戶曹言啓曰,上副勅別求請物種,別單書入之意,敢啓。傳曰,知道。
曺雲承,以禮曹言啓曰,卽接奉常寺所報,則憲宗大王練主造成與奉安處所,預爲稟定云矣。謹稽謄錄,則自前國恤時,練主造成奉安處所,例設於空闕,而乙未年練主造成奉安處所,以慶熙宮崇政殿爲之,今番則何殿擧行乎?敢稟。傳曰,依乙未年例爲之。
又以禮曹言啓曰,各陵園墓所今春植木及播橡,依定式擧行後,株數斗數,區別報來,故別單書入之意,敢啓。傳曰,知道。
又以禮曹言啓曰,因備邊司草記,文科會試時,旣爲除講,則科擇,依已例次次進定事,允下矣。文武科覆試,來四月二十日,文武利殿試,同月二十八日,文武科放榜,五月十二日卯時,雜科覆試,同月十九日,雜科放榜,同月二十七日卯時進定,原粘目中,改付標以入之意,敢啓。傳曰,知道。
又以禮曹言啓曰,卽接陽城幼學吳赫常所志,則以爲族弟前縣監淳常,嫡妾俱無子,以其同姓四寸弟炫常第二子致龍,欲爲繼後,兩家諸族,相議完定,而炫常夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長吳赫常所訴旣如此,吳炫常第二子致龍,立爲吳淳常之後,何如?傳曰,允。
又以弘文館言啓曰,上番副校理臣李亮信,以順付勅書宣勅官,今日慶熙宮頒勅時,晝仕出去之意,敢啓。傳曰,知道。
又以弘文館言啓曰,新除授校理張仁遠,時在慶尙道仁同地,副校理鄭駿容,時在京畿長湍地,經筵入番事緊,請竝斯速乘馹上來事下諭。傳曰,許遞。
又以承文院都提調意啓曰,今此回還使行,順付齎來傳訃遺誥一道,提調一員,陪進奉安于奉安閣後,仍行奉審之意,敢啓。傳曰,知道。
李,以摠戎廳言啓曰,今三月二十九日大駕詣慕華館迎勅時,因兵曹節目,本廳標下軍一百五十名,別定將校十五員,領付于禁衛營環衛陣之意,敢啓。傳曰,知道。
知事尹定鉉疏曰,伏以大行大王御製合附本鋟印之役,克藏厥工,吉日禮成,大庭祗獻,雲漢昭回,竝三辰而齊曜,球璧輝暎,垂萬世而貽謨,此誠我殿下,慕深堯墻,愀見周廟,隆聖思於繼述,監成憲於揄揚,典誥同尊,神人允叶,凡在含生之倫,擧切於戲不忘之思。況臣白首餘生,追惟往事,悲愴隕越,百倍於人,寶墨天香,承玉音而如昨,綠冊雲簡,奉金匱而維新。臣於是,呑聲抆涕,痛仙鄕之杳邈,慨頑命之支離。乃者酬賞之典,有隕自天,陞資恩命,至及於臣,惶蹙惕惕,莫省所以,臣恩荷再造,涓埃莫報,叨忝是役,少伸微誠,寧非至願,而賤質衰憊,開局以後,束帶赴院,不過幾日,今玆告準。臣則一毫無與,而皆諸僚之力也,究其所自效,曾不若書寫之史,剞劂之工,而輒蒙上賞,遽躋崇班,乃與終始勤勞之人,濫竽其間,混而無別。今若厭然承受,若固有之,則臣之拚恥冒廉,固不待言,而其於朝家愼惜名器,綜核功實之治何哉?今臣所叨之階,超八座而貳三槐,班綴之自別,地望之綦重,卽古所稱孤卿,有非如臣無似,所敢承當者也。且臣通籍,歲月無多,而隆顯亢極,至不才也而恩私之偏被,至無功也而冥升之太驟,歷數近世,所未有者。天地成物,必以其漸,故暴長者不祥,速成者易壞,窮宙以來,此理不爽,自承新命,若隕淵谷,中夜惝怳,五內失守。譬於盛水,器已滿則溢而覆矣,譬於登高,地已極則顚而墜矣。負乘之災,棟橈之戒,前所踐歷,已足致此,矧復罔功而受賞,匪分而晉秩,增長崇高,以速殃咎也哉?玆敢懇暴衷悃,冀蒙曲諒,伏乞聖慈,仰稟東朝,收還臣新授資級,以重公器,以安賤分焉。臣無任云云。答曰,省疏具悉。卿其勿辭行公。
大護軍金洙根疏曰,伏以洪惟我先大王御製校印,克藏厥工,雲漢之章,上齊兩曜,球璧之傳,下垂萬世,事光揄揚,禮重繼述。凡厥含生,擧切於戲之思,臣久忝邇班,厚沐洪造,迺於雲鄕杳邈之後,猥參宸藻編摩之役,琅函金緗,天香依舊,玉府珠室,縷畫維新,恫軒弓之莫攀,愀周廟之復見,且愴且榮,自倍餘人,際伏見別單下者,臣名濫廁於其間,仍授臣以資憲大夫,聞命震悸,殆不省措躬之所也。嗚呼,丕闡河洛之符,光攀奎璧之象,典輯鴻徽,禮嚴燕翼,寶文·龍圖之所由設,而學士待制之所由職也。職之所在,勞於何有?伏況臣於是事,旣無尺寸之補,徒以趨走自效者,計不過時日之間矣。顧何敢夤緣事會,叨躐階級,不知冥升孟晉之爲,可懼也哉?念臣通籍,今十數年矣,而外內歷揚,有溢涯量,才下識蔑,無所補報,僻處却掃,病與衰集,蓋其自知之審,無望進取也久矣。八座槐棘之地,是何等德擧名選,而臣可以玷褻之乎?竊伏惟量材而授秩,有國之經也,揆分而就列,爲臣之則也。今焉無其材而授其秩,忘其分而就其列,則積薪之誚,濫竽之譏,抑亦安所歸也。玆敢不避煩猥,仰首鳴號,伏乞聖慈,特推嚬笑之愛,俯軫肝膈之私,仰稟東朝,亟收臣新授資級,俾幸公私,不勝大願。臣無任云云。答曰,省疏具悉。卿其勿辭行公。
大護軍趙秉駿疏曰,伏以先王聖製,奄成於一統,列朝原編,又擧於合附天經地緯,煥其有光,金簡玉板,垂之無窮,孝思克伸,前烈載揚,猗歟盛矣。臣於此時,忝在監印之班,攀宸藻之焜耀,愴昔日之昵侍,功旣告竣,進書而退,俯仰抑塞,自不覺淸淚之被面也。際伏見別單下者,廣加恩賞,資憲階級,亦及於臣身,臣誠惝怳悚蹙,莫省措躬之所也。夫八座之列,位逼公孤,班聯星辰,地望逈殊,責任綦重,一或濫廁,所關非細,聖簡之玷累,名器之忝辱,顧何如?而以臣之至不才,以臣之甚罔效,荷此光寵,臣心惶恧,猶未暇及。竊爲朝廷,惜此處分,借使臣有微勩之可紀,不過自效於終事,卽臣分之當然,而況臣識淺學蕪,考校之事,徒仰長僚之裁定,剞劂之工,專藉同列之監董,則功焉而非臣之所敢冒也,賞焉而非臣之所敢叨也,在聖人懋實之政,得無左乎?臣本儱侗謭劣,百無肖似,而早竊科第,偏蒙恩造,華貫則兜攬殆遍,峻秩則躋躐大驟,從前叨冒,已踰涯量,今又寵之以萬萬不堪承之命,素戒漸違於守拙,私分有濫於知足,如水將溢,從而灌之,如器將欹,從而推之,覆溺之災,可立而俟,寧不大可懼哉?且臣年未强仕,亢極至此,求之同朝,未有倫比,雖古名碩之早貴者,未之聞也。臣是何人,有甚才學,敢以此眇少,乃或恬然於此,不思所以循墻之義乎?左右參量,承膺無路,玆敢悉暴衷情,仰瀆崇嚴。伏乞聖慈,仰稟東朝,亟收臣新授資級,以重公器,以安賤分,千萬幸甚。臣無任云云。答曰,省疏具悉。卿其勿辭行公。
戶曹參判洪羲錫疏曰,伏以臣猥膺使命,辭陛登途,回首雲天,益不勝戀結之忱。第臣見縻,地佐貳之職,而臣之還朝,計在五六朔矣。若不及今丐免,則勢將許久瘝曠,且臣兼帶經筵春秋之銜,亦不宜一任虛縻,冞增悚蹙。玆敢縣道封章,仰冀恩諒。伏乞聖慈,俯垂鑑燭,特遞臣本兼職名,俾便公私,千萬幸甚。臣無任云云。答曰,省疏具悉。所請依施。
同義禁南性敎疏曰,伏以臣卽伏奉慈聖殿下傳敎下者,以海西諸倅議讞之低昂,有判金吾刊削之命矣。臣旣隨參府坐,同爲議律,則論以失刑,宜無異同。今於嚴處之下,何可以奏當之不在副貳,專諉於首堂,而自歸倖逭之科哉?臣於是惶蹙靡措,短章自列,仰瀆崇嚴。伏乞聖明,俯垂鑑諒,仰稟東朝,下臣司敗,議以當勘之律,以爲嚴國綱而安私分焉。臣無任云云。答曰,省疏具悉。於卿何引?
護軍李㘾疏曰,伏以我憲宗大王御製印刊告成,睿德克彰於繼述,聖慕永寓於鑑戒,猗歟盛哉。凡厥大小臣工,益不禁於戲之思,況臣猥以無似之質,忝在校讐之列,榮有與矣,愴莫甚焉。迺於日昨進書之後,董工諸臣,咸被恩賞,而臣名亦入於陞秩之中,臣聞命惝怳,怵然驚悚,莫省其所以自措,繼又有副本之頒宣。噫,此龍圖·寶文之所宜貯也,而乃得奉藏私篋,龍光所被,愀如復見,感淚自逬,仍伏念先大王大化至德,陶鎔萬物,雨露之渥若偏於臣身,置諸圖書之府,遂至緋玉之榮,而報莫效其涓埃,慟遽纏於穹壤,此生此世,庶或一分效力,惟在此終事之地,而臣性本愚闇,無所知解,凡於監董,一皆仰,成於僚冞,自始至訖,僅費如干時日矣。夫隨事殫誠,乃分之宜,設有勞勩,亦不過職耳。踰分濫秩,尙屬一己之災,罔功優典,判非懋實之政,仰累俯怍,亮非細故,心所不安,義非可據,至若車服之不衷,臣於辭授可否之間,亦不暇爲備例飾讓之語者,斷無他矣。玆敢披瀝衷懇,冒瀆崇嚴。伏乞聖明,俯察微諒,仰稟東朝,亟收臣新授資級,俾公器無濫,私分獲安,千萬幸甚。臣無任云云。答曰,省疏具悉。卿其勿辭行公。
護軍金始淵疏曰,伏以琬琰載刻,奎璧始完,大行大王雲漢之什,爰成一部全書,上配殷盤·周雅,重若赤刀大訓,永爲吾東石室金櫃之藏。臣昔陪圖書之府,今忝考校之任,功成剞劂,禮擧進獻,榮幸之極,益不勝烏號之思。今以臣有監印之勞,至承二品晉秩之命,臣於是惝怳兢惕,實不知何以自措也。噫,趨走供職,臣分之當然,終事冞謹,彝情之不可已者也。開局裒工,甫閱數朔,編書董印之役,亦不過隨衆進參而已,以何可紀之勞,有此格外之恩耶?聖主礪世,名器是惜,君子立朝,辭受必嚴,而迺者崇顯之命,初無留難之意,此所謂賞施無名,爵受罔功鵜梁之不稱,猶屬細故,嚬笑之不愛,實爲深憂,是豈臣所仰望於聖明者也?竊伏念臣姿性庸庸,才識空疎,本不足備數於百執事之末,而猥蒙先大王洪造之恩,密邇喉舌之地,周旋奎華之班,前後歷揚,莫非踰濫,寵渥未報於塵刹,愧懼恒切於食息,況慈新命,卽是命德之器,卿宰之班也,何嘗有如臣無似冒承者哉?苟使臣,視同儻來,晏然自居,則聖朝重爵賞之治,其將始自臣壞了矣。臣雖無恥,寧或爲是哉?玆敢冒控文字,仰暴衷懇,情實由中,言非飾外,伏乞聖慈,曲賜鑑諒,仰稟東朝,亟收臣新授資秩,以重公器,以全微分,不勝至祝。臣無任云云。答曰,省疏具悉。卿其勿辭行公。
庚戌三月二十七日未時,上御熙政堂。大王大妃殿垂簾,冬至使回還正副使入侍時,都承旨趙秉夔,假注書李承游,記事官朴賢楷·鄭健朝,正使李啓朝,副使韓正敎以次進伏訖。上曰,史官分左右。上曰,使臣進前,正使李啓朝,副使韓正敎,以次進前訖。上曰,遠路平安往返乎?啓朝起伏奏曰,王靈攸曁,無事往返矣。大王大妃殿曰,遠路平安往返,甚幸矣。大王大妃殿曰,皇帝之庇恤我國,所嘗感歎,及聞崩逝之報,甚爲驚廓矣。卿等自彼國離發之前,或有所聞,而果何如也?啓朝曰,新皇帝誠孝儉德,寔出尋常,令譽翕然矣。大王大妃殿曰,祗謁時仰瞻乎?啓朝曰,仰瞻矣。大王大妃殿曰,新皇帝春秋幾何乎?啓朝曰,春秋爲二十,聖節則六月初九日矣。喪制則始欲行斬衰三年之禮,而朝臣皆以爲祖宗之所未行云,故但以素服三年爲定,而素服則黑色服也。大王大妃殿曰,使臣所着,則何服色也?啓朝曰,以着無揚黑團領之意,往復禮部,則禮部以爲,團領猶爲淺黑云,故新製黑色周衣着之,而烏紗帽烏角帶,亦用之矣。大王大妃殿曰,大臣誰也?啓朝曰,大臣有潘世恩者,年今八十四,而老退私第矣。新皇帝御極之初,特召任事,而朝野倚望矣。大王大妃殿曰,留在禁中乎?啓朝曰,出入禁中矣。大王大妃殿曰,新皇帝何皇后之所生乎?啓朝曰,皇帝第三后孝全皇后所生矣。皇帝爲太子時喪嬪,而諡號則孝德皇后矣。大王大妃殿曰,新皇帝行列,爲第幾乎?啓朝曰,八兄弟中,爲第四,而其以上三人早卒,故追封云矣。皇帝葬禮,以年運不合,成殯於龍泉谷嚮殿,而待壬子年,完封於地宮云矣。上曰,地宮之地字,何字乎?啓朝曰,地字矣。更奏曰,陵號爲慕陵,而新皇帝誠孝出衆,以慕字定下陵號,而和淚書之云矣。上曰,史官就座。上曰,使臣先退。仍命退,承史以次退出。
上在昌德宮。停常參·經筵。
趙獻永啓曰,行大司憲洪學淵在外,執義李彙圭未肅拜,掌令二員未差,持平權應夔·朴儀漢未署經,監察茶時之意,敢啓。傳曰,知道。
李啓曰,左右史不可不備,檢閱趙秉學·成載瑗,旣有只推之命,竝卽牌招,推移入直,何如?傳曰,允。
金炳雲〈啓曰〉,臣炳雲今日方物封裹,進去下直之意,敢啓。傳曰,知道。
李啓曰,明日大駕詣慕華館,入幕次後,大王大妃殿·王大妃殿·大妃殿問安,何承旨進去乎?敢稟。傳曰,右副承旨進去。
又啓曰,自明日,勅使回還間視事頉稟之意,敢啓。傳曰,知道。
金炳雲啓曰,行兵曹判書趙斗淳三牌不進推考傳旨,今方捧入,而命召傳授,一時爲急,連事違召,無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
傳于金炳冀曰,兵曹判書疏批已下,卽爲牌招。
金炳冀啓曰,卽者兵曹郞廳來言,今此迎送勅及館所動駕時,別侍衛不可不備,而行判書趙斗淳,以館伴堂上進參,不得擧行云,何以爲之?敢稟。傳曰,次堂擧行。
李啓曰,卽者奉常寺官員來言,宗廟夏享大祭祭物,提調明日當爲監封,而都提調朴晦壽有身病,提調徐左輔出疆在外,不得監封云,何以爲之?敢稟。傳曰,提調許遞,前望單子入之。
奉常提調前望單子入之,金洙根落點。
傳于李曰,左承旨,左副承旨許遞,前望單子入之。
承旨前望單子入之,李源命,趙獻永落點。
趙秉夔啓曰,新除授左承旨李源命·趙獻永,竝卽牌招,何如?傳曰,允。
傳于李曰,慶尙右道暗行御史留待。
傳于李曰,慶尙右道暗行御史入侍。
趙獻永啓曰,卽者義禁府都事來言,海西守令,更爲照勘事,命下,而新除授判義禁李若愚未肅拜,次堂例不得擧行云,判義禁卽爲牌招,何如?傳曰,允。
又啓曰,判義禁李若愚牌不進推考傳旨,今方捧入,而海西守令,當爲照勘,如是違牌,事甚未安,更爲牌招,何如?傳曰,允。
傳于趙秉夔曰,捧納承旨推考。
李,以禮曹言啓曰,今此莊陵陵上莎草修改時監董事,本曹堂上一員,當爲進去,而臣若愚以實錄廳堂上進,參判李圭祊在外,參議洪永圭有身病,無以推移擧行,參議洪永圭,令政院稟旨牌招,使之趁期進去,何如?傳曰,允。
以禮曹參議洪永圭牌不進罷職傳旨,傳于李曰,只推。
李啓曰,莊陵莎草修改時,監董進去事,命下矣。禮曹參議洪永圭,旣有只推之命,更爲牌招,何如?傳曰,允。如有違牌,勿爲呼望。
兵曹口傳政事,副司果單金會明。
傳于金炳冀曰,呈告臺諫許遞,政官牌招開政。
李啓曰,行吏曹判書趙冀永,參判趙亨復,參議朴齊憲牌不進,推考傳旨及罷職傳旨,今方捧入,而開政命下之後,如是違牌,事甚未安。判書,參判,竝更牌招,何如?傳曰,允。參議只推,一體牌招。
又啓曰,行吏曹判書趙冀永,參判趙亨復再牌不進推考傳旨,令方捧入,而開政命下之後,連事違召,無意承膺,事體所在,誠極未安。參議陳疏,判書參判,所當更請牌招,而係是一日三牌,何以爲之?敢稟。傳曰,牌招。
傳于李曰,吏曹參議疏批已下,一體牌招。
李,以吏批言啓曰,卽接司僕寺牒報,則以爲今此迎勅動駕時,本寺正,例以進輿差備,而正金會明,奉命出疆矣。卽爲變通,以爲及時擧行之地云。司僕寺正金會明改差,其代今日政擬入之意,敢啓。傳曰,知道。
又以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十人,別單書入之意,敢啓。傳曰,知道。
有政。吏批,行判書趙冀永進,參判趙亨復病,參議朴齊憲進,右承旨金炳冀進。啓曰,臺諫多窠,今當差出,而擬望之人乏少,外任竝擬,何如?傳曰,允。以兪致崇爲大司諫,趙遠永爲司諫,張龍逵·李源一爲掌令,尹禹錫爲獻納,金有淵爲校理,姜㳣爲副校理,李明迪爲戶曹參判,曺雲承爲戶曹參議,金德喜爲大司成,趙斗淳爲軍提調,金興根爲觀象監提調,尹行福爲司僕正,李寅正爲工曹佐郞,鄭堉爲監察,金炳奎爲北靑府使,李義稴爲海美縣監,朴載鳳爲長興主簿,兼掌令尹滋悳減下,訓鍊都監提調單趙斗淳,禁衛營提調單趙斗淳,御營廳提調單趙斗淳,濟州牧使單嚴錫鼎,贈吏參金鴻淳,贈吏判例兼,前都摠管金輔根考,贈吏參金麟淳贈吏判例兼,贈吏議金履直贈吏參例兼,已上前都摠管金洙根兩代,贈吏參趙原永贈吏判例兼,贈吏議趙鎭宜贈吏參例兼,已上前都摠管趙秉駿兩代,故學生趙學永贈吏參例兼,故僉知趙鎭坤贈吏議,故進士趙墐贈司僕正,已上兼副摠管趙秉恒三代。
兵批,行判書趙斗淳病,參判宋持養病,參議沈熙淳病,參知宋廷和入直進。左副承旨趙獻永進,同知單南斗明,副護軍曺雲承·趙啓昇·徐元淳·任百秀·張寅植·朴民煥,副司直李鼎信·李廷憲·趙昌敎·吳正秀·張仁遠·鄭駿容,兼濟州鎭兵馬水軍僉節制使,全羅道水軍防禦使單嚴錫鼎。
吏批,再政。以金輔鉉爲應敎,洪說謨爲同經筵,趙亨復爲同春秋,李憲度爲監察,安國鉉爲引儀,具鍾祿爲開城經歷,邊亨淳爲黃海都事,金明權爲海南縣監,前主簿林宗七,年七十今加通政,侍從臣前掌令林翊曾父,加資事承傳。
吏批,三政。以金鉉復爲禮曹正郞,沈遠悅爲典設別提。
傳于金炳冀曰,明日出宮內門路,以協陽門爲之。
以檢閱趙秉學牌不進罷職傳旨,傳于李曰,只推。
李,以奎章閣言啓曰,守宮檢校直閣金始淵,待開門牌招,何如?傳曰,允。
又以弘文館言啓曰,上番副校理臣李亮信,以宗廟夏享大祭祭官,今日議政府肄儀時,晝仕出去之意,敢啓。傳曰,知道。
又以弘文館言啓曰,副修撰李秉文,旣有只推之命,卽爲牌招察任,何如?傳曰,允。
又以迎接都監言啓曰,勅使齎來賜物,遠接使別定差使員桃源察訪禹弘圭,先送都監矣。令尙衣院官員,呈納承政院之意,敢啓。傳曰,知道。
又以承文院都提調意啓曰,冬至兼謝恩使回便帶來咨文中,有賜物事,使臣加賞事矣。以前頭使行奉表稱謝之意,依例撰出先通咨文,正書安寶後,付送于義州回撥,使之傳給鳳城將處,以爲轉致北京之地,何如?傳曰,允。
金炳冀,以兵曹言啓曰,今此迎勅動駕時,依下敎出宮門路,崇禮門爲之,還宮門路,敦義門爲之矣。送勅動駕時,出還宮門路,何以磨鍊乎?敢稟。傳曰,依昨年例爲之。
又以兵曹言啓曰,今此大駕詣慕華館送勅時,何營軍兵隨駕,何營軍兵留陣,而禁御兩營鄕軍,則今旣停番,禁軍及馬步軍,以幾番幾哨磨鍊,餘軍留營,慕華館環衛軍兵,何以爲之乎?敢稟。傳曰,依昨年例爲之。
又以訓鍊都監言啓曰,今此迎勅時,各處定送將卒數爻,單子書入之意,敢啓。傳曰,知道。
又以御營廳言啓曰,本廳哨官玄濟仁,身病甚重,勢難察任,改差,何如?傳曰,允。
趙獻永,以刑曹言啓曰,大王大妃殿曰,懸房事,聞極寒心,近來各宮家私貿之弊,設如其言,公庖所重,顧何如?而渠輩安得任意撤去,以至幾日乎?亦關紀綱,不可仍置,令泮長嚴査,先發此論者,移送秋曹,嚴刑遠配,私貿一款,果是難保之端,則不可無矯革之道,當自內別般禁飭矣,使之卽日開庖事,命下矣。謹依傳敎,罪人金敬煥,嚴刑一次後,慶尙道安東府遠地定配所,卽爲押送之意,敢啓。傳曰,知道。
又以義禁府言啓曰,因備邊司草記,海西守令之議照者,更爲照勘事,批旨內允下矣。黃海前兵使金相宇還穀反弄罪,以那移出納律,杖一百流三千里,功議各減,杖九十,徒二年半定配,以其年七十一,依律收贖,殷栗前縣監金應夏,差任納賂,贓數則不著,禁亂親執,體貌亦大失罪,以制書有違律,杖一百功減杖九十勘斷,以上二囚,別無加減之律,鳳山前郡守趙羲贊,還穀料販,稅太添徵,鄕任納賂,民錢稱貸罪,黃州前牧使朴顯圭,還穀反弄,任債收捧罪,長淵前前縣監李周喆,災結濫報,差任捧賂罪。取考律文,則大明律那移出納條有曰,監臨主守,收支錢糧,不正收正支,那移出納者,準監守自盜論罪,止杖一百,流三千里,在官求索借貸人財物條有曰,監臨官吏,求索借貸所部內財物者,準不枉法,論一百二十貫罪,止杖一百,流三千里。大典通編收稅條有曰,妄冒以實爲災,五十負以上失中官吏,杖一百流三千里,實結隱漏十結以上,三年禁錮。推斷條有曰犯私罪,杖一百以上決杖,告身盡行追奪。雜令條有曰,王府決杖,代以金贖,趙羲贊·朴顯圭等,竝以那移求索律,各杖一百收贖,告身盡行追奪,流三千里定配,李周喆以妄冒濫報求索借貸律,杖一百收贖,告身盡行追奪,流三千里定配,又三年禁錮,何如?傳曰,允。如有功議,各減一等。
兵曹判書趙斗淳疏曰,伏以我大行大王御製纂次之工告竣,而進書之禮,且成矣。盛際莫挽,終事寖備,百世於戲之思,祗不勝摧咽之至。顧臣冥頑,猥與是役,所有加級之典,不第罔功之懼,俯仰誰昔,益恨餘生之爲可厭,際又伏奉本兵特簡,恩施之此狎,叨冒之無藝,倍自危慓,不翅淵谷。臣以最無似至無能,素門平進,崇亢到極,究其前後華顯,無往非大僥濫大怵惕去處,而至於董正詰戎,卽軍旅事也,書生所未嘗學焉耳。以之銓唱注程翹關,則族姓勇怯之莫之會,以之統儌衛警干掫,則節制鈐束之莫之周,樁杙沿滙之謹,簿領鉤檢之嚴,皆其職也。而臣於此,傡不免爲郢書燕說之歸,其將安所藉手,多見其不自量已也。國以用人爲國,而人於材能,各有所器,莛不可楹,猶方不可圜,而臣旣不早揆度,叨顓詞命之地,政所謂癡漢無難事也。永寤摽拊,此心可質,而今又加之以夏官邦政之掌,以文以武,攬竊斯甚,其於天地父母,所以成遂慈育之大德至恩,得不有可議也哉?天召荐臨,屢犯違抗,冒瀆衷懇,冀蒙回照,惟聖慈,曲賜軫察,仰稟東朝,將臣所授職名,劃行改免,不勝幸甚。臣無任云云。答曰,省疏具悉。卿其勿辭行公。
大護軍金輔根疏曰,伏以洪惟我先大王,富有述作,煥乎文章,軒湖之遺弓莫攀,周序之大訓尙存,載編載鋟,敎詔萬世,道存立言,事光揄徽,甚盛擧也。如臣無似,獲叨斯會,追躡諸僚之後,周旋終事之地,奉宸藻而於戲不妄,擎繡梓而愀然如見,冤慕彌新,勞勩曷有?乃於進書之餘,遽下酬賞之恩,授臣以資憲之階,怵惕兢栗,莫省其所自措也。噫,臣之憃愚輇薄,無所取材,已莫逃於淵鑑之明,而只緣遭遇盛際,厚沐洪造,冥不止,滾到卿月之列,負乘之懼,不衷之菑,恒若臨淵而集木,矧復正卿之秩,亞於公孤,必須德器才猷,爲世所推,踐履聞望,厥績孔著,然後始可以參斡庶務,輔世弘化,而臣於數事,蔑有一稱焉,徒諉義分之是畏,寵光之是冒,謬據八座之地,備數六官之職,則其有不褻名器而駭物議也哉?藉使臣敦工赴役,以勤以敏,卽不過職分之所自效,而況綴輯校對,其名徒存,奔奏排纂,無能可程,懋嘉之典,混及於一例之施,內自循省,滋不覺惶汗之浹背也。伏惟我聖上,一初新化,百度惟貞,爵賞馭世之枋,尤當其難其愼,而今忽以罔功之身,遽紆此匪分之恩,刺梁鵜譏軒鶴,猶屬臣一己之私,其於朝廷處分,能不有玷於綜名核實之政哉?驟躐之無漸,滿盈之易溢,又不暇以微諒控暴也。歷日思忖,參倚已審,寧被逋慢之誅,不敢爲承膺之計。玆陳短章,仰瀆崇嚴,伏乞聖慈,諒私悃之自有守株,念名器之不可濫竽,仰稟東朝,亟褫臣新授資級,以重官方,以安賤分焉。臣無任云云。答曰,省疏具悉。卿其勿辭行公。
吏曹參議朴齊憲疏曰,伏以臣卽倥侗顓蒙之一賤品耳,濫竊科第,承藉先庥,叨沐洪造,歷玷淸顯,十數年間,居然躋下大夫之列,涯分已踰愧懼恒切。況又弓劍已邈於喬封,而涓埃未效,冠裳甫闋於私制,而穹壤靡依,一切榮觀,意想不到,而近者邇密周旋,光寵已極,千萬不自意,移授臣以吏曹參議者,聞命惝怳,繼以感淚交逬,歷屢日而莫省攸措也。夫國有六職,選部爲最,佐貳之地,亦自不輕,專管補注,雖與長堂有異,而若其與聞通塞,有時代斲,與夫享帖之排塡,所係無非綦重,是以遴揀之峻,有非閒司漫局之比,而必其才器聞望,菀爲一世之所推重,然後乃可擬議。且況一初之政,尤重官人,政宜量才授任,以責成效,是豈如臣謭劣,所可依俙近似乎哉?噫,臣家世受國恩,與天無極,生成覆燾,罔非造化,耿耿愚衷,秪以殫竭趨走,爲一分報效,而至於是職之無以堪承,如右所陳,臣若貪戀榮寵,不量而進,則是猶矇瞽之辨五色,僬僥之夯千斤,眞所謂說不去處也。物論嗤點,猶屬臣身,貽累聖簡,諒非細故,左右參倚,承膺無路,庚牌荐降,坐犯違傲。玆敢暴實陳章,仰瀆於嚴廬之下。伏〈望〉聖明,念是任之不可苟授,察臣言之非出飾讓,仰稟東朝,亟遞臣新授職名,俾公器無褻,私分獲安焉。臣無任云云。省疏具悉。爾其勿辭察職。
檢閱成載瑗疏曰,伏以臣於日者,冒控懇迫之私,恭俟鐫斥之命,特蒙恩暇,歸護病母,情私粗伸,感祝冞深,俄頃之間,由限已過,義當趨造直次,而第臣母病,一向彌苦,藥餌尙未奏效,轉側輒須傍人,此時離捨,有非可論,屢違召命,惶蹙靡措,今又動駕隔日,陪扈無路,義分都虧,益不勝悶阨之至。玆敢冒悚申籲,仰瀆崇嚴,伏乞聖明,仰稟東朝,遞臣所帶之職,勘臣瀆擾之罪,俾便救護,以照法紀。臣無任云云。省疏具悉。爾其勿辭救護。
庚戌三月二十八日午時,上御熙政堂。大王大妃殿垂簾,慶尙右道暗行御史入侍時,右副承旨李,假注書李承游,記注官崔致權,記事官鄭健朝,御史曺錫輿,以次進伏訖。上曰,史官分左右。上曰,御史進前。御史進前訖。上曰,遠路無事往來乎?錫輿起伏奏曰,王靈攸曁,無事往來矣。大王大妃殿曰,遠路無事往來,甚幸矣。近日都下雨水,非不頻灑,而但未洽爲欠矣。所過沿路,雨水果爲洽足,而麥農,何如也?錫輿曰,雨雖未洽,沿路麥農,則別無爲害矣。上曰,書啓中雖已備陳,而若有所言,則奏之,可也。錫輿曰,如干邑弊,已陳於別單中,更無仰奏者矣。大王大妃殿曰,守令分憂之本意,固何如,而專事貪饕,不善對揚,豈不自愧於心乎?守令之任,雖屬一時事,而身名之累,何可免於後日?是無異自陷於坎窞之中矣。若使御史,任其守令,則似當善治之矣。錫輿起伏奏曰,惶懍矣。上曰,史官就座。上曰,御史先退。仍命退,承史以次退出。
上在昌德宮。停常參·經筵。
大王大妃殿·王大妃殿·大妃殿,遣承旨問安。答曰,知道。受詔行禮還入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
趙獻永啓曰,行大司憲洪學淵,掌令張龍逵·李源一在外,執義李彙圭未肅拜,持平權應夔·朴儀漢未署經,監察茶時之意,敢啓。傳曰,知道。
金炳雲啓曰,勅使回還間,事變假注書,依例別省記入直之意,敢啓。傳曰,知道。
李啓曰,臣以大王大妃殿·王大妃殿·大妃殿問安,進去下直之意,敢啓。傳曰,知道。
金炳雲啓曰,明日大駕詣館所,入幕次後,大王大妃殿·王大妃殿·大妃殿問安,何承旨進去乎?敢稟。傳曰,左承旨進去。
傳于金炳雲曰,孝定殿朔祭,攝行磨鍊。
趙獻永啓曰,頒赦事,命下矣。未承授推考傳旨,自本院,依例爻周之意,敢啓。傳曰,知道。
李啓曰,吏曹郞廳來言,百官加下批政事,取稟。傳曰,當日爲之。
金炳雲啓曰,明日拜表,兩司當爲進參,除在外·未署經外,未肅拜人員,竝待開門牌招,何如?傳曰,允。
傳于李曰,發遣吏郞,諸執事淸齋與否,摘奸以來。
趙獻永啓〈曰〉,卽者義禁府都事來言,今日動駕時,衛外擊錚罪人李根秀等十九名,移送秋曹云矣,敢啓。傳曰,知道。
傳于金炳冀曰,明日出宮內門路,以協陽門爲之。
傳于李曰,永平君昱·益平君,百官加親授。
傳于李曰,中官宋喜哲·姜元基·崔喜鎭·元喜慶·李定國,百官加親授。
金炳雲啓曰,臣炳雲今日館所問安,進去下直之意,敢啓。傳曰,知道。
金炳雲啓曰,臣馳往館所問安,則上副勅以爲,終日勞動,必多困憊之節矣。又遣近侍,連賜勞問,不勝感謝云矣。敢啓。傳曰,知道。
以副修撰李秉文牌不進罷職傳旨,傳于金炳雲曰,只推。
李,以吏曹言啓曰,在前頒赦時,有別歲抄書入之例,今番則何以爲之?敢稟。傳曰,書入。
又以吏曹言啓曰,別歲抄書入事,命下矣。居中居下,一體書入乎?敢稟。傳曰,書入。
金炳雲,以迎接都監言啓曰,勅使入迎恩門幕次後,以酒果饌品各一盤,入傳兩勅,而通官及跟役等處,亦以酒肴分饋之意,敢啓。傳曰,知道。
又以迎接都監言啓曰,勅使到紅箭門,家丁十四名,使之落後,先入館所之意,敢啓。傳曰,知道。
又以迎接都監言啓曰,勅使來入館所之意,敢啓。傳曰,知道。
又以迎接都監言啓曰,勅使館所茶啖,依例排入之意,敢啓。傳曰,知道。
又以迎接都監言啓曰,勅使歇所,茶啖入饋之意,敢啓。傳曰,知道。
又以迎接都監言啓曰,卽者差備譯官來言,上勅率家丁,登明雪樓云矣。敢啓。傳曰,知道。
又以迎接都監言啓曰,勅使旣入館中,各色郞廳,輪回直宿之意,敢啓。傳曰,知道。
又以迎接都監言啓曰,卽者差備譯官來言,上勅以宿病,願見醫人云矣。令內醫院擇送,何如?傳曰,允。
又以迎接都監言啓曰,上勅之請見醫人,非緣目下形現之症,以其有自來宿症,而意者東醫有可採者,因差備譯官,深欲求見,故俄有所草記啓稟矣。醫藥同參金永勳來待之際,上勅已就睡,通官言內,待明早更來,診脈論症爲好云矣。敢啓。傳曰,知道。
又以迎接都監言啓曰,通官等賜茶床,分入各房之意,敢啓。傳曰,知道。
又以迎接都監言啓曰,宣勅後,館所砲放及回還時,城門砲·上下馬砲,依例爲之事,前已草記,蒙允矣。首譯來言,勅使以爲,今雖宣勅,百日之內,如例砲放,極甚不安,一竝停止云。以此意,知委於伴送使及開城留守,三道道臣處,何如?傳曰,允。
又以迎接都監言啓曰,卽者差備譯官來言,勅使在館時,開閉門及更鼓與初二三吹,依上來時例,一竝除之云矣。以此意,知委於伴送使,開城留守,三道道臣之意,敢啓。傳曰,知道。
又以迎接都監言啓曰,卽接遠接使移文,則勅使明日入京軍令,以辰刻書出云矣。敢啓。傳曰,知道。
又以承文院都提調意啓曰,今此勅使齎來傳訃遺詔,登極詔書及賜緞勅書,提調一員陪進,奉安于奉安閣後,仍行奉審之意,敢啓。傳曰,知道。
趙獻永,以義禁府言啓曰,明日南別宮動駕時,本府都事,以各差備,當爲全數進參,而都事李復秀,奉命在外,無以推移,令該曹口傳相換,以爲分排擧行之地,何如?傳曰,允。
吏曹口傳政事,義禁府事李復秀,監察李濟商,已上相換。
趙獻永,以義禁府言啓曰,明日南別宮擧動時,本府都事,當爲全數進參,而新除授都事李濟商,前以監察,光陵忌辰祭差祭進去,無以推移,令該曹口傳相換,以爲分排擧行之地,何如?傳曰,允。
敎中外大小臣僚耆老軍民閑良人等書。王若曰,龍章承序,帝座新於宸樞,鳳綍覃休,使車涉於暘域,玆敷脩告,式循彝規,顧惟左海偏蕞之邦,久荷先皇曲芘之渥,丕冒海幾千里,遐邇若咫尺威,厥享國三十年,眷顧非一二事。方切九疇壽康之祝,遽値四海遏密之辰,何幸謳歌之攸歸,復覩黼扆之克紹,儀聞之仁孝智勇,膺天人之與能,授受也正大光明,曁黎獻而騰頌,猗繼述均視無外,而軫撫特推由中,不有遐陬跋涉之勞,价僎遵式,爲念僻壤餼牽之費,哀慶兼頒,斯實曠世之殊恩,詎無帀域之誕諭?惟其九五位利見,邈哉霜露所濡,同我億兆民好生,懽然雷雨作解。自本月二十九日昧爽以前,除謀反·大逆·謀叛·子孫謀殺敺罵祖父母父母,妻妾謀殺夫,奴婢謀殺主,謀故殺人,魘魅蟲,關係國家綱常,贓汚强竊盜,雜犯死罪外,徒流以下付處安置充軍,已至配所未至配所,已發覺未發覺,已決正未決正,咸宥除之。敢以宥旨前事,相告言者,以其罪罪之,在官者各加一資,資窮者代加。於戲,侯度罔缺,彌堅事大之誠,邦休永孚,寔由恤小之惠,故玆敎示,想宜知悉。大提學趙斗淳製進
庚戌三月二十九日卯時,大駕詣慕華館。迎勅擧動入侍時,都承旨趙秉夔,左承旨李源命,右承旨金炳冀,左副承旨趙獻永,右副承旨李,同副承旨金炳雲,記事官任應準,假注書李承游,事變假注書金炳溎,記事官趙秉學·鄭健朝,檢校提學金學性,檢校直提學金輔根,檢校直閣鄭㝡朝,直閣金德根,檢校待敎李㘾以次侍立。時至,左通禮跪啓請外辦,上具布裹翼善冠,布袍,布裹烏犀帶·白皮靴,乘輿出宣化門。藥房都提調朴晦壽,副提調趙秉夔進前奏曰,早朝勞動,聖體,若何?上曰,一樣矣。仍出協陽門,至延英門外,降輿步過前路乘轎。炳冀進前奏曰,今番迎勅時,禁雜人之節,已爲申飭,而闕內左右布帳外,不可無防守,四處入直軍,除出排立,以爲嚴禁之地,何如?上曰,依爲之。下敎仍出肅章門,進善門,敦化門。左通禮跪啓請駕少駐,侍臣上馬畢,左通禮跪啓請進發,駕由鍾閣銅峴前路,出崇禮門外,駕前後鑼鼓代吹打作行,少頃止,至慕華館幕次前。左通禮跪啓請降轎,上降轎,左右通禮前導入幄次,宗親文武百官各就位。傳曰,遠接使留待。傳曰,遠接使入侍。遠接使李憲球入侍進前,上曰,善爲來往乎?憲球曰,無事往返矣。上曰,支勅之節,何如?憲球曰,三道道臣及開城留守,沿路主竝站守令,殫誠操飭,支勅少無疎忽之歎,而兩勅俱有順便之譽,至於下屬輩,飭敎所曁,自相畏戢,不敢誅求矣。仍命退,上以司謁傳命曰,勅使離發,今至何處與否,續續知入。少頃,勅使,到北作門信地,訓局別破陣放炮三聲畢。左通禮跪啓請出次,上改具翼善冠·淺淡服·烏犀帶·黑皮靴以出。左贊禮李若愚,右贊禮徐念淳,前導就祗迎位,宗親文武百官,改着烏紗帽·淺淡服·黑角帶,以次侍立。傳訃勅書及登極詔書龍亭至,左通禮跪啓請鞠躬,上鞠躬。龍亭過後,左通禮跪啓請平身,上平身。左通禮跪啓請乘驕,上乘轎,由敦義門,過鍾閣前路。問安于三殿後復命,大駕入敦化門·進善門·肅章門,由建陽門,銅龍門·景化門·集禮門,至明政門外。左通禮跪啓請降轎乘輿,左右通禮前導,至明政殿庭小次前。左通禮跪啓請降輿,上降輿,入小次後,問安勿爲之事,下敎上以司謁傳命曰,勅使入來與否,連續知入。勅書及詔書,至明政門。左通禮跪啓請出次,上出小次,左右贊禮前導,就祗迎位。秉夔進前奏曰,問安承旨復命時,史官不卽待令,事甚未安,推考,何如?上曰,依爲之。下敎勅書龍亭,由正門入,勅使下輿從入。左通禮跪啓請鞠躬,上鞠躬。龍亭過後,上平身。龍亭陞殿,上還入小次後,問安勿爲之事,下敎。勅使奉勅書及詔書,各置于案,引禮引勅使就位。左通禮跪啓請出次,上出次就拜位,行四拜禮,司香三上香。上俯伏興平身,宗親文武百官同。贊禮導上由西階,至殿戶外。秉夔·源命前導,入詣受勅位,北向立,勅使稱有制。秉夔啓請跪,上跪勅使捧勅書,西向授,上受勅書,以授秉夔,還置於案。秉夔啓請俯伏叩頭興平身,上平身。秉夔·源命前導出戶外,贊禮前導至殿階上,東向立。捧勅官直講安永豊·丁義衍,宣勅官副應敎兪錫煥,展勅官禮曹佐郞李東韻,刑曹佐郞任秀龍,由東階陞,捧勅官詣勅案前,勅使捧勅書,授捧勅官,捧勅官傳捧勅書,由正門出,就宣讀位。引禮引勅使,出至殿階上,西向立。捧勅官以勅書,授宣勅官,宣勅官跪受,以授展勅官,展勅官跪受,立對展,宗親文武百官跪,宣勅官宣讀訖。捧勅官捧勅書,入置於案,俱降復位,宗親文武百官俯伏叩頭興平身。引禮引勅使,還入就位。贊禮導上降復拜位,左贊禮啓請跪俯伏哭,上俯伏哭,宗親文武百官同。左贊禮啓請止哭興四拜興平身,上止哭興四拜興平身。左贊禮跪啓禮畢,引禮引勅使出就次,贊禮導上入小次。秉夔啓請遺史官問安于勅使,炳溎承命,詣勅使幕次問安後,回傳於秉夔,以司謁入奏。頒詔時至,引儀分引宗親文武百官,改服無揚黑團領·烏紗帽·黑角帶就位。左通禮詣小次前,跪啓請出次,上改具翼善冠,無揚黑圓領袍·靑鞓·素玉帶·黑皮靴以出。引禮引勅使,詣黃幄內,捧詔書及賜物,入就殿內,各置於案。引禮引勅使就位,贊禮導上就拜位。左贊禮跪啓請四拜興平身,上四拜興平身。左贊禮啓請跪,上跪,司香三上香。左贊禮跪啓請俯伏興平身,上平身。贊禮導上由西階,至殿戶外。秉夔·源命前導,入詣受詔位,北向立。勅使稱有制,秉夔啓請跪,上跪。勅使捧詔書及賜物,西向授,上受詔書,以授秉夔,還置於案。秉夔啓請三跪九叩頭興平身,上九叩頭興平身,宗親文武百官同。秉夔·源命導上出戶外,贊禮前導,至殿階上東向立。捧詔官兵曹佐郞白文振,典籍孫永老,宣詔官司果朴文鉉,展詔官兵曹正郞申學典·李冀禎,由東階陞。捧詔官詣詔案前跪。引禮引勅使,詣詔案前,捧詔書授捧詔官,捧詔官傳捧詔書,由正門出就宣讀位,引禮引勅使出,至殿階上西向立。捧詔官以詔書,授宣詔官,宣詔官跪受,以授展詔官,展詔官跪受立對展,宣詔官宣讀訖。捧詔官捧詔書,入置於案,俱降復位,贊禮導上降復拜位。左贊禮跪啓請三跪九叩頭,上九叩頭。左贊禮跪啓請山呼,上曰,萬歲,又啓請山呼,曰,萬歲,又啓請再山呼,曰,萬萬歲,宗親文武百官同。左贊禮跪啓請四拜興平身,上四拜興平身。左贊禮跪啓請禮畢,禮畢。引禮引勅使出就次,贊禮導上,由西階就幄次。接見時至,左通禮跪啓請出次,上改具翼善冠·淺淡服·烏犀帶·黑皮靴以出。贊禮導上至西正門外,引禮引勅使,由東正門,入就殿內拜席頭西向立。秉夔·源命導上由西正門,入就殿內拜席頭東向立。上命御前通事權用脩·李裕膺,譯官通事李尙迪·李義懋·李鎭泰·金得洙,請行再拜禮。兩勅云,不敢當。上命傳語曰,這是禮行,不敢遵命。兩勅云,豈敢豈敢。命傳語曰,賓主初會,禮不可廢,況此兩位大人,奉命光臨,不敢不盡禮。兩勅云,必欲行禮,請行揖禮。命傳語曰,恭敬不如遵命,請行揖禮,但是兩大人跟前,一塊兒作揖也,不是禮,請大大人前先行禮,二大人前次行禮。兩勅云,一齊同揖爲好。上行揖禮,兩勅亦答揖禮訖。上曰,時原任大臣入侍,承游承命,往諭領議政鄭元容,判府事權敦仁·金道喜·朴晦壽入侍。命傳語曰,蒼生無祿,大行皇帝賓天,哀痛哀痛,何可言喩?兩勅云,如喪之慟,中外一樣,罔極萬萬。命傳語曰,皇太后昇遐,承聞訃音,驚愕哀痛。兩勅云,這是天命,這是國運,悲悼悲悼,眞箇想不到之事。命傳語曰,大行皇帝臨御三十年,德澤普洽,至於小邦,視同內服,前後偏被恩渥,恒切頌祝,此次皇太后宣訃,特軫小邦,順付賤价,皇恩浩蕩,一至於此,北望攢手,今奉遺誥,尤極哀痛。兩勅云,果是果是,四海內外,孰不仰祝聖勅?且貴國亦蒙厚恩幾十年,安得不哀慕?命傳語曰,大行皇帝賓天以後,率土之人,若無所憑依,今皇帝纘承大位,改元頒詔,欣忭萬幸。兩勅云,我們情理,亦是一般了,先皇帝之四阿哥,承踐寶位,天下之福。命傳語曰,皇上哀疚中,玉體,何如?兩勅云,萬安。命傳語曰,大行皇帝,有甚麽症候,遽至賓天,山陵大禮,那時候揀定麽?兩勅云,先皇帝衰老宿症,無他別症,因山在於七月,姑未一定,陵號則慕陵。命傳語曰,皇上御極之初,軫念小邦,恩詔兼頒,加以寵錫,眷顧隆重,頂戴不起。兩勅云,這是按例之事,何必多謝?命傳語曰,請坐椅子。兩勅云,請一齊坐椅子。命傳語曰,諸王貝勒,都平安麽?兩勅云,都好。命傳語曰,此次天氣早熱路程也,兩位大人驅馳之餘,貴體,何如?兩勅云,仰賴國王費心,沿路好好的來。命傳語曰,兩位大人,光臨海外,好亦榮耀,接待等節,該當盡心,但小邦凋殘,一路上伺候橫豎,有不到處,其在東道之禮,實在慙愧。兩勅云,不是不是。公館精潔,供饋豐備,件件皆好,可認隨事費心,爲客之心,不安不安。命傳語曰,沿路宴享及軍威等節,都敎免了,這箇雖是大人們盡禮大喪之意,主人心裏,十分不安。兩勅云,國制在身,此種儀物,何敢當?命傳語曰,請進一椀茶。兩勅云,好。命傳語曰,這遭比不得平常時候,不能按例開宴,略備淡薄茶禮,請下箸罷。兩勅云,宴非其時,奉陪茶禮狠好。上命進茶,司饔院提調一人,進揮巾於上前,假提調二人,進揮巾於兩勅前。上執茶鍾擧示,兩勅亦執茶鍾擧示,茶禮訖。提調跪進果盤於上前,假提調又進果盤於兩勅前,上擧箸示,勅使亦擧箸示。命傳語曰,放通官們喝茶,何如?兩勅云,好。仍命招通官等於楹外,各賜茶,通官等各跪受飮茶,叩頭拜謝。命傳語曰,請撤茶盤。兩勅云,可矣。命傳語曰,大人們一路上勞動不少,公館修掃,必多不到處,求大人們將就安息,明兒箇躬到公館,叩謝再請敎。兩勅云,國王勞動,心甚不安,何必下臨?命傳語曰,請行拜禮。兩勅云,請行揖禮。命傳語曰,敢不領敎。上行揖禮,兩勅同行揖禮訖。秉夔·源命導上,出至戶外。贊禮前導,至明政門東向立。引禮引勅使,至明政門西向立。兩勅云,不用親送。命傳語曰,主人之禮,不可廢也。兩勅云,請回駕。命傳語曰,謹遵命。引禮引勅使出,傳曰,還宮門路,以賓陽門爲之矣。左右通禮導上還內,諸臣以次退出。
上在昌德宮。停常參·經筵。
迎勅翌日,大殿·大王大妃殿·王大妃殿·大妃殿,內閣政院·玉堂口傳問安。答曰,知道。
大殿,朝廷二品以上·六曹堂上單子問安。答曰,知道。
大駕詣南小館,入幕次後,藥房·內閣·政院·玉堂口傳問安。答曰,知道。
大王大妃殿·王大妃殿·大妃殿,遣承旨問安。答曰,知道。
還內後,藥房·內閣·政院·玉堂口傳問安。答曰,知道。
藥房都提調朴晦壽,提調尹定鉉,副提調趙秉夔啓曰,郊館迎勅,移次勞動,伏未審夜間,聖體,若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟?答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
大王大妃殿進御歸茸君子湯,自今日停止事。榻前下敎。
金炳冀啓曰,司僕寺內乘,來言捲窓,取稟。傳曰,捲三窓。
趙獻永啓曰,行大司憲洪學淵,掌令張龍逵,李源一在外,執義李彙圭牌不進,持平權應夔·朴義漢未署經,監察茶時之意,敢啓。傳曰,知道。
金炳冀啓曰,備邊司郞廳來言,今日,賓廳日次,而動駕相値,不得來會云矣,敢啓。傳曰,知道。
李啓曰,宰臣護軍金鍏,今日館所問安進去,下直之意,敢啓。傳曰,知道。
傳于金炳雲曰,禮房承旨,馳詣宗廟·徽定殿·景慕宮,奉審摘奸,仍詣受香所,奉審摘奸以來。
傳于金炳雲曰,三使臣留待。
傳于金炳雲曰,三使臣入侍。
金炳雲啓曰,今日拜表時,憲府則監察代行矣。雖無諫院,依例行禮之意,敢啓。傳曰,知道。
趙秉夔啓曰,明日,大駕詣慕華館,入幕次後,大王大妃殿·王大妃殿·大妃殿問安,何承旨進去乎?敢稟。傳曰,左承旨進去。
傳于趙秉夔曰,勅使明日回程云,遣都承旨請留。
趙秉夔啓曰,臣秉夔承命,馳往館所請留,則上副勅以爲,多少衷情,俄已詳陳,而又經一宿,則孤負皇命,當何如也?明日不可不起程,然而旣奉盛敎,如是勤摯,謹當差晚起身,止宿高陽郡云矣,敢啓。傳曰,知道。
傳于李曰,領議政進去,更爲請留。
傳于李曰,伴送使,明日慕華館待令。
傳于李曰,留院公事入之。
李,以奎章閣言啓曰,明日,書香閣朔奉審日次,臣進詣擧行之意,敢啓。傳曰,知道。
又以弘文館言啓曰,修撰李凝祥在外,修撰申錫禧,副修撰姜冕奎差祭,下番闕直,事甚未安。副修撰李秉文,卽爲牌招入直,何如?傳曰,允。
以副修撰李秉文牌不進罷職傳旨,傳于李曰,只推。
以大司諫兪致崇,司諫趙遠永,執義李彙圭牌不進罷職傳旨,傳于趙獻永曰,只推。
趙獻永啓曰,臣以大王大妃殿·王大妃殿·大妃殿問安進去,下直之意,敢啓。傳曰,知道。
金炳冀啓曰,卽者,義禁府都事來言,今日動駕時,衛外擊錚罪人趙存謙,移送秋曹云矣,敢啓。傳曰,知道。
又啓曰,卽者,吏曹郞廳來言,泰仁縣監趙猷淳,憲府則雖已署經,諫院不備,不得署經云。除在外·未署經外,未肅拜人員,竝卽牌招,何如?傳曰,一司除署經。
傳于金炳冀曰,明日出宮內門路,以協陽門爲之。
傳于李曰,發遣吏郞,諸執事淸齋與否,摘奸以來。
李啓曰,卽者,吏曹郞廳來言,政事當日爲之事,命下,而行判書趙冀永,參判趙亨復,參議朴齊憲,以病不來,不得開政云,竝卽牌招,何如?傳曰,允。
傳于李曰,呈告法司堂上許遞,今日政差出。
有政。吏批,行判書趙冀永牌招不進,參判趙亨復牌招不進,參議朴齊憲進,右副承旨李進。啓曰,行判書趙冀永,參判趙亨復,竝牌招不進,小臣獨政未安,何以爲之?敢稟。傳曰,只出緊任。以金輔根爲刑曹判書,以李㘾爲刑曹參判,以李公翼爲左尹。永平君昱,益平君,已上今加崇憲,百官加親授。
兵批,行判書趙斗淳病,參判宋持養病,參議沈熙淳進,參知宋廷和病,同副承旨金炳雲進。大護軍李啓朝,護軍李根友·閔永勳,副護軍林宗七,判府事李啓朝減下。
吏曹,再政。左尹單申大膺,右尹單李公翼。
金炳冀,以都摠府言啓曰,今此送勅動駕時,侍衛·寶劍,當爲備員,而都摠管興宣君昰應·李鼎臣,副摠管沈宜冕·趙秉恒差祭,都摠管李景在,副摠管金鍏,俱有實故,一員未差,無以備員。令政院稟旨變通,與未差之代,竝令該曹,以在京無故人,口傳差出,待下批牌招,以爲備員進參之地,何如?傳曰,允。竝許遞。
兵曹,口傳政事,以李啓朝·李根友·權大肯爲都摠管,以金萬根·韓正敎·李公翼·李敏德爲都摠管。
兵曹,口傳政事,副摠管單李根友·權大肯。
李,以吏曹言啓曰,卽接司僕寺牒報,則以爲,今此動駕時,本寺正,例爲進輿差備,而正尹行福,奉命出疆矣。其代卽爲變通,以爲擧行之地云,司僕寺正尹行福改差,其代,口傳擬入之意,敢啓。傳曰,知道。
吏曹,口傳政事,以柳進翰爲司僕正。
兵曹,口傳政事,副司果單尹行福。
李,以司饔院都提調檢擧提調意啓曰,送勅茶禮時,御前用素膳,勅使前用肉膳之意,草記,蒙允矣。勅使回程,旣在明日,而係是除服之前,勅使前肉膳,改以素膳,御前及勅使床卓揮巾,依今日館所例,亦以黑柒靑色擧行,何如?傳曰,允。
趙秉夔,以戶曹言啓曰,今此支勅時,上副勅別求請各種,別單書入之意,敢啓。傳曰,知道。
李,以迎勅都監言啓曰,臣等進詣西宴廳,使差備譯官,以上敎請留,則兩勅以爲,今旣竣事,亦已休息,返命時急,不可久留,明日必欲回程云矣。在前勅使欲爲回還,則都監諸臣,先爲請留,又有承旨請留,大臣請留,中使請留之例,待下敎擧行之意,敢啓。傳曰,知道。
又以迎接都監言啓曰,卽者,差備譯官來言,勅使明日欲爲回程云,故臣等依例進西宴廳,請留之意,敢啓。傳曰,知道。
又以迎接都監領議政意啓曰,臣承命來詣館所,使首譯先呈名帖,仍以御帖奉來之意,言于兩勅請留,則兩勅以爲,盛意勤摯,至於遣大臣請留,不勝感謝,然皇旨在身,反命時急,不可久留,無以從命,尤爲不安云矣。御帖,使都監郞廳,陪進承政院,臣則仍爲退去之意,敢啓。傳曰,知道。
又以迎接都監言啓曰,大臣承命來詣館所,使首譯先呈名帖,仍以御帖奉來之意,言于兩勅請留,則兩勅以爲,盛意勤摯,至於遣大臣請留,不勝感謝,然皇旨在身,反命時急,不可久留,無以從命,尤爲不安云矣。大臣仍爲退去之意,敢啓。傳曰,知道。
又以迎接都監言啓曰,卽者,差備譯官來言,上副勅,願呈名帖進獻物種單子,故令司譯院,呈納承政院之意,敢啓。傳曰,知道。
醫官金永勳書啓,臣敬奉下敎,馳往館所,上勅脈症診察,則左右三部,俱帶弦體,而右關兼有滑意,係是氣血不足,而有痰有積,故加味君子湯方文書傳之意,詮次啓達。傳曰,知道。
李,以迎接都監言啓曰,醫藥同參金永勳,今早更爲來待,故使之診脈於上勅房矣。以其自來宿症之爲蛔積也,故出加味君子湯云矣,敢啓。傳曰,知道。
又以迎接都監言啓曰,卽者,差備譯官來言,兩勅率家丁,共登明雪樓云矣,敢啓。傳曰,知道。
金炳冀,以兵曹言啓曰,來四月初二日宗廟夏享大祭時,守門當爲塡差,而本曹郞廳·都摠府郞廳·五衛將,除入直與未差,排擬苟艱,依定式軍門將官,代差以入之意,敢啓。傳曰,知道。
又以兵曹言啓曰,別雲劍李敦榮,時無職名,依例口傳付軍職,何如?傳曰,允。
兵曹,口傳政事,大護軍單李敦榮。
金炳冀,以兵曹言啓曰,禁軍習陣,當爲設行,而本曹有故,不得爲之之意,敢啓。傳曰,知道。
又以兵曹言啓曰,今三月各廳堂下武臣朔試射,臣曹連因有故,不得爲之之意,敢啓。傳曰,知道。
又以摠戎廳言啓曰,今此大駕詣慕華館送勅時,因兵曹關,本廳標下軍一百五十名,別定將校十五人,依迎勅時例,領付于禁衛營環衛陣之意,敢啓。傳曰,知道。
趙獻永,以義禁府言啓曰,因本府草記,鳳山前郡守趙羲贊,黃州前前牧使朴顯圭,各杖一百,流三千里定配。長淵前前縣監李周喆,杖一百,流三千里定配,又三年禁錮事,批旨內允,如有功議,各減一等事,命下矣。趙羲贊十五代祖狷,開國功臣,光城府院君金萬基,異姓五寸親云。朴顯圭五代祖長遠,寧國功臣,慶恩府院君金柱臣,異姓四寸親云。李周喆八代祖睟,扈聖功臣,德陽君岐,九寸親云,竝功議各減一等。趙羲贊,杖九十收贖,告身盡行追奪,忠淸道黃澗縣新興驛。朴顯圭,杖九十收贖,告身盡行追奪,忠淸道報恩縣含林驛。李周喆,杖九十收贖,告身盡行追奪,又三年禁錮,黃海道黃州牧敬天驛。各徒二年半定配,而以本府草記內辭意,具罪目,依例發遣府書吏羅將,押送于各其配所,何如?傳曰,允。
吏曹,口傳政事,禁府都事李濟商,掌苑別提李啓弘相換。
庚戌三月三十日卯時,上御熙政堂。大王大妃殿垂簾,陳慰兼進香三使臣入侍時,左副承旨趙獻永,假注書李承游,記事官趙秉學·鄭健朝,正使成遂默,副使李明迪,書狀官尹行福,以次進伏訖。上曰,史官分左右。上曰,使臣進前,正使成遂默,副使李明迪,書狀官尹行福進前訖。大王大妃殿曰,遠路無事往來也。近日西路,使行絡續,沿路策應,似甚難矣。上曰,無弊往來也。大王大妃殿曰,勅行回還時,下屬輩善爲操束,俾無雜亂之弊,而沿路觀光之人,亦爲一切禁斷,可也。上曰,史官就座。上曰,使臣先退,仍命退,承史以次退出。
庚戌三月三十日辰時,大駕詣南小館。擧動入侍時,都承旨趙秉夔,左承旨李源命,右承旨金炳冀,左副承旨趙獻永,右副承旨李,同副承旨金炳雲,記事官任應準,假注書李承游,事變假注書金炳溎,記事官趙秉學·鄭健朝,檢校提學金學性,檢校直提學金輔根,檢校直閣鄭㝡朝,直閣金德根,檢校待敎李㘾以次侍立。時至,左通禮跪啓請外辦。上具翼善冠·淺淡服·烏犀帶·黑皮靴,乘輿出宣化門。藥房都提調朴晦壽,副提調趙秉夔進前奏曰,連日勞動,聖體,若何?上曰,一樣矣。仍由協陽門,至延英門外,降輿步過,仍乘轎,出肅章門·進善門·敦化門。通禮跪啓請駕少駐,侍臣上馬畢,通禮跪啓請進發,駕由鍾閣銅峴前路,至南小館降轎所。通禮跪啓請降轎,上降轎,入幄次後,問安勿爲之事,下敎。秉夔啓請遣史官奉御牒問安於上副勅。炳溎詣館所問安,兩勅云,不敢當,雙手祗奉御牒,還授通事曰,極爲不安,當面致感謝之情。炳溎回傳於秉夔,以司謁入奏。少頃,通禮跪啓請出次,上出次,左通禮前導,入正廳前西階下,引禮引兩勅,迎于東階下。上命通事傳語曰,大人先陞。兩勅云不敢當,請國王先陞。又命傳語曰,豈敢豈敢,請先陞。兩勅云不敢當,請同陞。上由西階陞廳東向立,勅使由東階陞廳西向立。命傳語曰,請行再拜禮,兩勅云不敢當。命傳語曰,禮不可廢。兩勅云請同行揖禮。命傳語曰,大人久立不安,請行揖禮,仍行揖禮,就椅訖。上命時·原任大臣入侍。承游承命,往諭領議政鄭元容,判府事權敦仁·金道喜·朴晦壽入侍。命傳語曰,天氣漸熱,館宇湫隘,大人勞動,夜來安息麽?大人有何愼節,邀見醫人,聞甚驚慮。兩勅云非有現症,品賦素不堅實,以此求見醫術精明者,幸勿過慮。命傳語曰,大人前旣以診脈論症,劑方書出云,藥料謹當奉呈。兩勅云費心至此,尤極感謝。命傳語曰,大大人尊庚幾何?上勅云五十二。二大人尊庚幾何?副勅云六十二。兩勅云敢問國王春秋。命傳語曰,二十歲。兩勅云我皇上同庚,請問國王誕辰。命傳語曰,六月十七日矣。兩勅云皇上聖節六月初九日,與國王誕辰,差後八日矣。命傳語曰,前此欽差兩大人,還朝後頭,音息漠然,中心不忘,那時候進京一行,俱得平安麽?兩勅云都好,正月二十六日復命。上命傳語曰,請行茶禮。兩勅云謹依敎。上命進茶,司饔院提調一人,進揮巾於上前,假提調二人,進揮巾於兩勅前,提調又以茶鍾,進上前,假提調亦進茶鍾於兩勅前。上執茶鍾擧示,兩勅亦執茶鍾擧示,茶禮訖。提調跪進果盤於上前,假提調又進果盤於兩勅前。上擧箸示,兩勅亦擧箸示。命傳語曰,放通官們喝茶,何如?兩勅云好。仍命招通官等,楹外各賜茶,通官等跪受飮茶,叩頭拜謝。命傳語曰,請撤床。兩勅云謹依命。撤床訖,命傳語曰,皇華遠臨,東土有光,而禮制有拘,開宴伺候,不得盡心,心裏不安,敢請兩大人多住幾天歇一歇。兩勅云我們辭朝時,旣承皇旨,速去速還,無得遲留,且在國制百日之內,何敢如例留住乎?昨已宣詔,今設茶禮,公事畢了,賓主盡禮,何可更留一日?明兒箇斷當起身。命傳語曰,大人們勞頓不少,安息無暇,豈可遽然回發?主人待客之禮,不能盡誠所致,歉愧萬萬,請留數日,以副區區之望。兩勅云國王優待,感謝感謝,何可盡言?但君命在身,不可多留一日,以誤歸期。命傳語曰,再三往復,致煩尊敎,是覺不安,請另遣近臣,以盡未了之懷。兩勅云何必遣人,心甚不安。命傳語曰,日頭㫾午,兩位大人久坐,受勞不少,難以久陪,請告辭。兩勅云請回駕安息安息。命傳語曰,應行之禮,幾次不行,心甚不安,這次請行拜禮。兩勅云不敢當。命傳語曰,這麽着請行揖禮。兩勅云如例同揖罷。上擧手揖,勅使亦答揖。贊禮導上,出至西階,引禮引勅使至階下。上出宴享廳西中門,入幕次後,問安勿爲之事,下敎。傳曰,諸司預備。少頃,通禮跪啓請出次,上出小次乘轎,館伴趙斗淳進前奏曰,宴享時鋪陳,以華色磨鍊矣。勅使今請以淡色改排,故卽以此磨鍊,而明日郊餞時,似無異同,亦依此擧行,何如?上曰,依爲之。下敎,仍進發,駕由敦化門·進善門·肅章門,至延英門外,降轎步過,仍乘輿,由協陽門,入宣化門還內。諸臣以次退出。
上在昌德宮。停常參·經筵。
大駕詣慕華館,入幕次後,藥房·內閣·政院·玉堂口傳問安。答曰,知道。大王大妃殿·王大妃殿·大妃殿,遣承旨問安。答曰,知道。還內後,藥房·內閣·政院·玉堂口傳問安。答曰,知道。朝廷二品以上·六曹堂上口傳問安。答曰,知道。
金炳冀啓曰,司僕寺內乘來言,捲窓,取稟。傳曰,捲三窓。
金炳雲啓曰,明日常參·經筵,取稟。傳曰,停。
金炳冀啓曰,來初五日,朝參日次矣,敢稟。傳曰,停。
趙獻永啓曰,行大司憲洪學淵,掌令張龍逵·李源一在外,執義李彙圭未肅拜,持平權應夔·朴儀漢未署經,監察茶時之意,敢啓。傳曰,知道。
李源命啓曰,臣源命,今日館所問安進去,下直之意,敢啓。傳曰,知道。
又啓曰,臣以大王大妃殿·王大妃殿·大妃殿問安進去,下直之意,敢啓。傳曰,知道。
傳于金炳雲曰,禮房承旨,馳詣宗廟·徽定殿,奉審摘奸以來。
金炳冀啓曰,勅使旣已回程,事變注書減省記之意,敢啓。傳曰,知道。
趙獻永各曰,卽者,義禁都事來言,今日動駕時,衛外擊錚罪人李根培等十名,移送秋曹云矣,敢啓。傳曰,知道。
傳于趙獻永曰,前咸鏡監司入侍。
傳于李源命曰,留院公事入之。
以慶尙監司徐箕淳狀啓知禮縣民家失火事,傳于李源命曰,民家之方農燒燼,聞甚矜慘,元恤典外,別加顧助,結構奠接之方,廟堂措辭,分付。
以江原監司李謙在狀啓洪州等邑民家失火事,傳于李源命曰,當此農時,民家失火,聞甚矜惻,元恤典外,別加顧助,卽爲結構奠接之意,廟堂措辭,分付。
金炳雲,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
又以奎章閣言啓曰,大駕今已還宮,守宮檢校直閣金始淵,依定式減下,何如?傳曰,允。
趙秉夔,以戶曹言啓曰,今此支勅時,兩通官別求請物種,別單書入之意,敢啓。傳曰,知道。
金炳雲,以迎接都監言啓曰,勅使回還路程記書出,而來四月初一日,自京離發,初十日當到義州云。以此分付於伴送使·開城留守·三道道臣處,而路程記書入之意,敢啓。傳曰,知道。
又以迎接都監言啓曰,卽者,差備譯官來言,勅使發行軍令,來四月初一日巳時書出云矣,敢啓。傳曰,知道。
又以迎接都監言啓曰,勅使回程牌文,來四月初一日起行書出,先爲發送之意,敢啓。傳曰,知道。
又以迎接都監言啓曰,卽者,差備譯官來言,勅使回還時,黃傘二柄·龍旗·御仗欽差牌·肅靜牌·回避牌各二對,竝作馱以去云矣,敢啓。傳曰,知道。
又以迎接都監言啓曰,勅使元禮單,例贈別贈都求請,通官以下元禮單都求請各項物種,或以本色持去,或以折銀持去,分付戶曹,區別懸註,追後別單書入之意,敢啓。傳曰,知道。
又以迎接都監言啓曰,卽者,差備譯官來言,贐行銀子入給,則上副勅皆以爲,前此所賜銀子與土儀,已極腆厚,今又以贐銀,如是多贈,此若冒受,則是爲孤負皇上差遣之意,勢無以受去云矣,敢啓。傳曰,知道。
又以迎接都監言啓曰,卽者,差備譯官來言,上副勅禮單馬,竝折銀持去云矣,敢啓。傳曰,知道。
又以迎接都監言啓曰,上副勅元禮單各贈給,通官跟役等贈給,無弊入給之意,敢啓。傳曰,知道。
又以迎接都監都言啓曰,勅使已踰沙峴,臣等退去之意,敢啓。傳曰,知道。
又以迎接都監言啓曰,勅使離發館所之意,敢啓。傳曰,知道。
又以迎接都監言啓曰,勅使自館所,轎子作行之意,敢啓。傳曰,知道。
又以迎接都監言啓曰,卽者,差備譯官來言,勅使以爲,弘濟院,旣是過站,大臣·承旨,勿爲出來云矣,敢啓。傳曰,知道。
兵曹,口傳政事,護軍單李明迪。
吏曹啓目粘連,觀此慶尙右道暗行御史曺錫輿書啓,則金山前郡守柳道宗段,繡啓旣請令攸司稟處,更無可論是白遣。尙州前牧使李象斗段,戊申移貿米中七百二十八石十三斗零,代錢二千一百八十六兩零,初不分給,沒數取用,以爲掩匿之計,至有借錄之擧是白遣。雇馬錢下記中丁未條一千六百六十三兩零,戊申條三千五百六兩零,亦虛張其名色,或懸錄於首吏,兩年取用,合爲五千一百七十兩零是白遣。民庫錢之歲入與應下,俱有定式,丁未戊申兩年之間,冒濫太無限節,庫儲幾盡蕩竭。丁未加下五百九十九兩零,戊申加下八百四十一兩零,合加下錢一千四百四十兩零,外若公下而實歸私用。戊申春創出洞布之議,民怨大起,則畢竟革罷是白乎乃,完護各洞及冒錄諸人處,乘時誘脅,所捧賂錢合爲五百三十兩。所謂替受債,卽倉色輩沾漑之物,自官奪取,前後所捧,合爲八百兩,外村場市貿販之稅,卽肉庫子聊賴之資,而戊申稅錢三百四十四兩,亦爲奪取。三年之間,三差首吏,所捧賂錢,合爲九千兩,派任時吏房所食筆債錢五千四百兩,亦歸官用。村民畓訟時,夤緣捧賂錢,又爲三百兩,境內富民諸處,前後勒貸之數,至爲六千三百兩之多,而所貸之追後劃報,情或可恕,餘數之猶有未償,謗又何多是白乎旀。各樣公貨中一萬二千三十七兩零,無難推用,入錄於由吏下記中,而二千七十兩,先爲出給,其餘九千九百六十七兩零,尙無區劃是如爲白乎旀。昌原前府使蔡學永段,戊申秋,稱以吏逋收刷,創出戶還名色,逋米一萬二千一百五石,白地徵民,流毒一境。又以無厭之慾,恣行不法之事,當年巡營作錢中米租各二百石,論報還寢,而掩置營題,米每石三兩五錢,租每石一兩四錢式,高價執錢,合爲九百八十兩。移貿請得條米租代錢,又爲二千九百十六兩,都合錢三千八百九十六兩內,一千六百十二兩零,米每石一兩三錢或一兩,租每石六錢式,就大同價米及各倉色落條中,歇價立本,取剩錢二千二百八十三兩零,歸之私橐,大同夫刷價戊申加下五百二十五两之以還錢貸下者,混同分排於戶還,翌年春,依例會減於營門,仍爲取用。差任時三千五十兩之暗捧,富民處一千五百兩之勒貸,亦係鄙瑣是如爲白乎旀。金海前前府使嚴錫鼎段,房嬖夤緣而賂門潛開,衙客濁亂而利竇漸闊,任窠則多因行貨,饒民則從又勒代,前後取用之數,合爲五千一百六十兩之多,而衆怨尙此未息是如爲白乎旀。河東前府使尹善應段,貸民錢之準報,容或參恕,而輿論之嗤點尙傳,差任賂之或捧,終涉鄙瑣,而官政之疵累不少,踐歷尠而未免昧理之譏,欺蔽多而專由委任之偏是如爲白乎旀。巨濟前府使孫亮錫段,本邑漁條發賣錢,自戊申始爲刷逋之資,則元價與後錢,竝當劃付於收逋,而戊申條後,錢四百二十六兩零,自官取用。所謂色落名色,不當磨鍊於刷逋,而名以色落米,五十二石一斗零,代錢一百五十六兩零,除出於刷逋之中,亦爲官用。各班官屬處,許給漁條,以爲救弊之擧,而當年賣條四百兩,初不派給,歸之私橐,倭糧補縮米,先自民戶擔當,而及其會減之後,一一計給。自是邑規是白去乙,丁未條八十二石三斗零,戊申條八十七石零,合米一百六十九石四斗零,入於官用。大同米磨鍊中二十石代錢六十兩,卽該邑沾漑條,而亦爲奪取,四名日祭馱價米之自營減削者,乃以米十石十一斗零,出秩民戶,竝耗取用。閑山島渰死人原恤典租九石,身還蕩減米三十六石十一斗零,掩置出給之營關,作錢取用。封山莫重之松,濫斫三十六株,不給船價,運送本家,吏鄕之捧賂差出者八人,而所捧之數爲一千七百兩,饒民五人處,無端構罪,杖囚勒捧,合錢爲二千八百兩。本邑之面看交代,自是定規,而貶罷之後,徑歸本第,尤極駭然是如爲白乎旀。昆陽前前郡守李赫遠段,戊申秋,稱以刷逋,創行結還,逋米一萬二百餘石,分排結夫,白地徵捧,係是法外之事,而不顧厲民之端。又生肥己之慾,逋米元數外一千九十八石十一斗零,虛張名目,加數分排,而其中白土價米一百八十九石十二斗零,還收米三百八十三石七斗零。春享酒飯米十四石十二斗零,合米五百八十八石零段,官用條之已爲入下者,而混徵取用,其餘五百十石八斗零,歸屬不明是白乎旀。己酉移貿代錢中二百二十五兩,先爲推用,卽以官付,色穀條代錢八十九兩零,每石一兩二錢式,歇價作米七十五石,以充移貿之數,而取剩錢爲一百三十六兩是白遣。稱以軍器修補,民庫防弊錢一百八兩,冒下私用是如爲白乎旀。南海前縣令李尙周段,日聚酒徒而專事酣飮,政堂便成醉鄕,時令妓輩而替行刑吏,公庭殆同戱場。吏任差出,非賂不得,詞訟立落,有錢乃成,遠近村民,構誣成罪,許多沙格,替易無常,始焉暗地而輸入,終乃白晝而攫取,如是所捧之數,合爲四千二十兩零是白遣。如或誘之脅之,不卽備納者,面書其罪,背負以鼓,徇于街路,期於勒捧,醜謗莫掩是如爲白有臥乎所,上項七邑前任守令,不可以已遞勿論,竝只令該府拿問處之爲白乎旀。草溪郡守鄭友永段,詞訟則每因晚衙,而率多淹滯之患,軍伍則輒稱充額,而或有侵撓之弊是如爲白乎旀。固城前縣令趙文顯段,邸吏逋之收刷,豈無其方,而至有徵民之擧,色落條之添入,係是冒法,而難免利己之謗是如爲白乎旀。南海縣令金遠浩段,戢奸莫如尙嚴,聽訟貴乎無滯,縱有瑣謗,不必苛論是如爲白乎旀。鎭海前縣監朴宗玹段,官需價之不遵舊例,未免襲謬,富民錢之如干推貸,亦或招謗是如爲白乎旀。㓒原前縣監李章烈段,鰒價之加數分斂,未免欺蔽之歎,任賂之有差必捧,胡多鄙瑣之謗是如爲白有臥乎所,上項五邑前後守令,竝只從重推考爲白乎旀。咸昌縣監徐兢淳段,儉約自持,綜明爲治,吏無偏信之人而威惠竝行,門絶通刺之客而干囑不入。官需之六兩磨鍊,斂結無濫,客舍之一新重修,鳩材有方,闔境安堵,衆口成碑是如爲白有臥乎所,如此優異之績,宜有激勸之擧,似當施以兒馬賜給之典是白乎矣,係干典賞,臣曹不敢擅便,上裁敎是白乎旀。監司徐箕淳段,律己也至淸至儉,應事則不煩不撓,捐廩財二萬餘兩而瘡痍咸蘇,行關飭七十二州而奸豪漸息。倉糴之逐條釐弊,永除一路之痼瘼,軍木之量宜定價,已播衆口之稱頌是如爲白有臥乎所,道臣體重,今姑勿論爲白乎旀。前監司金大根段,繡啓臚列,若是狼藉是白乎矣,道臣體重,自臣曹不敢循例論斷,令廟堂稟處爲白乎旀。其餘前後守令·察訪等段,旣乏優異之績,亦無顯著之疵,竝只置之爲白乎旀,其外閫帥·虞候·營將·邊將·監牧官等乙良,令兵曹稟處,何如?判付。啓,依回啓施行爲良如敎。
戶曹參判李明迪疏曰,伏以臣,猥膺專對之命,俶裝登途,瞻望觚稜,自不勝戀結之忱,第臣見叨地部佐貳之任,不宜許久瘝曠。玆敢縣道封章,冒瀆崇嚴,伏乞聖慈,俯垂鑑諒,仰稟東朝,特遞臣所帶職名,俾便公私,千萬幸甚,臣無任云云。答曰,省疏具悉。所請依施。
庚戌四月初一日辰時,大駕詣慕華館。送飭擧動入侍時,都承旨趙秉夔,左承旨李源命,右承旨金炳冀,左副承旨趙獻永,右副承旨李,同副承旨金炳雲,記事官任應準,假注書李承游,事變假注書金炳溎,記事官趙秉學·鄭健朝,檢校提學金學性,檢校直提學金輔根,檢校直閣鄭㝡朝,直閣金德根,檢校待敎李㘾,原任待敎李秉文以次侍立。時至,左通禮跪啓請外辦。上具翼善冠·淺淡服·烏犀帶·黑皮靴,乘輿出宣化門。藥房都提調朴晦壽,副提調趙秉夔進前奏曰,連日勞動,聖體,若何?上曰,一樣矣。秉夔奏曰,都摠管李啓朝,寶劍受點之後,謂有實病,不爲肅謝,事甚未安,推考,何如?上曰,依爲之。下敎源命問安于勅使後復命曰,臣承命馳詣館所問安,則上副勅以爲,連日勞動之餘,過夜寢睡安寧,不勝欣幸,俺們亦穩宿,今將起程,而連遣近侍委問,益切感悚。今日郊外臨餞則仰請停止矣,又何以動駕?惟望諸節萬安云矣。上出協陽門,至延英門外,降輿步過,乘轎出肅章門·進善門·敦化門。通禮跪啓請駕少駐,侍臣上馬畢,通禮跪啓請進發。駕由鍾閣前路,出敦義門,駕前後鑼鼓吹打,少頃止。至慕華館降轎所,通禮跪啓請降轎,上降轎。領議政鄭元容進前奏曰,連日勞動,聖體,若何?上曰,一樣矣。仍入幄次,傳曰,伴送使入侍。伴送使金鼎集入侍進前。上曰,遠路無事往來也,仍命退。少頃,勅使至,通禮跪啓請出次,上出次。秉夔·炳冀前導至階上,引禮引勅使亦至階上。上命通事傳語曰,請先陞。勅使云請同陞。上由西階陞壇東向立,勅使由東階陞壇西向立。命傳語曰,請行再拜禮。兩勅云不敢當,請行揖禮。命傳語曰,雖行揖禮,當先揖大大人,次揖二大人。兩勅云同行揖禮甚好,行揖禮畢。上曰,原任大臣入侍。承游承命往諭,領議政鄭元容,判府事權敦仁·金道善·朴晦壽入侍。命傳語曰,天氣不調,兩位大人貴體大安麽?兩勅云,國王貴體萬安?命傳語曰,昨兒箇再三再四請留,回不得大人的主意,稅轎不久,趕早回駕,主人心裏越發慙愧。兩勅云,我們亦爲怊悵,多負國王盛意,臨行尤覺不安。命傳語曰,此次一別,後會難期,實在捨不得,略備茶禮,沒有甚麽了物輕人意,重請下箸罷。兩勅云,領敎。上命進茶,司饔院提調進茶鍾於上前,假提調進茶鍾於兩勅前。上執茶鍾擧示,兩勅亦執茶鍾擧示,茶禮訖。提調跪進果盤於上前,假提調又進果盤於兩勅前。上擧箸示,兩勅亦擧箸示。命傳語曰,放通官跟役們喝茶,何如?兩勅云好。賜茶訖。領議政鄭元容進前奏曰,上副勅例贈銀各爲一千七百,合三千四百兩,而近來連以皇旨之有飭,不受而去,每輸送義州請受,而不許則還爲輸來矣。昨年又如此,而勅使之不受,卽奉皇旨,則不可强請之事,而站站隨行,便欠誠實,亦貽弊於往來之際矣。今番在館時,亦屢爲固辭云,仍爲留置,勿爲輸送之意,分付戶曹似好矣。上曰,依爲之。下敎兩勅遣兩通官以爲,回程甚忙,今玆啓行,孤負優待之盛念,慙愧怊帳。命傳語曰,未到三宿,星軺將發,瞻望行塵,不勝缺然。兩勅云,送君千里,終須一別,如得後會,則豈非厚幸?命傳語曰,若得再晤,以敍今日未罄之懷,何幸何幸,仍請行再拜禮。兩勅云,不敢當,命傳語曰,送別豈無辭拜?兩勅云,同行揖禮,行揖禮訖。命傳語曰,前路大遠,千萬保重。兩勅云,請貴體萬安。命傳語曰,通官們一路好回去罷。秉夔·炳冀導上降自西階,引禮引勅使降自東階,勅使仍乘轎離發,各於轎上,擧手作揖,上答揖。環入幄次後,問安勿爲之事,下敎傳曰,諸司預備。少頃,通禮跪啓請出次,上出次乘轎,通禮跪啓請進發,駕由敦義門,至鍾閣前路。源命問安于三殿後復命,大駕入敦化門·進善門·肅章門,至延英門外。降轎步過,仍乘輿,由協陽門入宣化門還內。諸臣以次退出。
庚戊四月初一日申時,上御熙政堂。前咸鏡監司入侍時,左副承旨趙獻永,記事官任應準·成載瑗·鄭健朝,前咸鏡監司朴永元以次進伏訖。上曰,史官分左右。上曰,前監司進前。上曰,見今何邑無弊,而向日賓對時,聞於大臣,則三水·甲山之還弊,漸至難救之境,卿其爛商於廟堂,以爲從長稟處,可也。永元曰,以三·甲還弊事,大臣筵奏,臣亦聞知,而大臣若有問於臣者,當詳言所知矣。仍奏曰,北道各陵守護軍額數,兩位陵則三十名,單位陵則十五名,而位田結數,亦從守護軍名數,而爲多寡矣。定·和陵位田爲三十四結零,德·安陵位田只爲十七結零,均是三十名守護軍,而結數之懸殊,已涉斑駁。且位田所在,本是磽确之地,近來汰覆相仍,不得耕種者居多,雖以該府官屯田若干代給,而今則更無可以代給之官屯,非但陵軍輩呼訴不止而已。察其事狀,實有難支之勢,買土補給之外,另無他道,定·和陵位田結數,雖不得援據而準充,令道臣限幾結買土以給,俾可以聊賴奠接,而公穀會減,似合事宜,令廟堂稟處,何如?上曰,令廟堂稟處,可也。出擧條永元曰,江界左寨割屬厚州事,成命已過多年,兩道擧行,只有節目講定一事,而迄今遷就矣。該邑形便與事情,前後繡啓,悉陳無餘蘊,蔘防兩政之區分移屬,亦有辛丑摘奸御史啓本,臣無容架疊爲奏,而此事若一向延拖,則將見其餘民盡散,而其邑雖欲强爲鎭堡,不可得矣。關防重地,事甚憂悚,臣旣的見其狀,不敢泯默,更爲申飭施行,恐不可已,故敢此仰達,令廟堂稟處,何如?上曰,依爲之。出擧條上曰,厚州民戶,何其稀少也?永元曰,本邑地狹人少,雖降邑設鎭,猶不可成樣矣。左寨距江界爲七百里,距厚州爲四五十里,兩邑之民,互相入居,而一人受還於厚州,納稅於江界,便是一身兩役也,故民皆荷擔欲散,以致戶口之日縮矣。又奏曰,開市事,自順治十七年庚子移咨講定以後,刊行定例凡百條式,瞭如視掌,遵以行之,無有違越矣。挽近以來,市邑不能守法,彼人每有濫率,供億芻糧之費,年增歲加,非但公下之無節而已,以其科外需索與刁徒售奸,無藝之私斂於民者,以穀以布,殆無限紀。一經支差,民生嗷嗷,如在水火中,若此不已,六鎭諸邑,其將不幾年而渙散空虛乃已,念之及此,萬萬心寒。其不得不申明舊式,另行禁飭者,條件甚多,無以言語書達,故別具冊子,仰備乙覽,啓下廟堂稟處,何如?上曰,依爲之。出擧條永元仍跪納冊子訖。上曰,史官就座,仍命退,諸臣以次退出。
上在昌德宮。停常參·經筵。
夏享大祭親行後,藥房·內閣·政院·玉堂口傳問安。答曰,知道。
送勅翌日,大殿·大王大妃殿·王大妃殿·大妃殿,內閣·政院·玉堂口傳問安。答曰,知道。
朝廷二品以上·六曹堂上單子問安。答曰,知道。
藥房提調尹定鉉,副提調趙秉夔啓曰,郊館送勅,勞動旣多,伏未審夜間,聖體,若何?寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
金炳雲啓曰,明日常參·經筵,取稟。傳曰,停。
趙獻永啓曰,合辭許久闕啓,事甚未安,除在外·未署經外,未肅拜人員,竝卽牌招,何如?傳曰,允。
注書任應準病代,以李國淵爲假注書。
李啓曰,事變假注書金炳溎,身病猝重,勢難察任,今姑改差,何如?傳曰,允。
金炳溎改差代,以文基郁爲事變假注書。
大王大妃殿,傳于金炳雲曰,飭已施矣。李紀淵定配分揀,黃海兵使,以補外例施行,使之除朝辭卽速交龜。
趙獻永,以義禁府言啓曰,黃州牧定配罪人李紀淵飭已施矣,定配分揀事承傳,啓下矣。李紀淵放送事,分付該道道臣之意,敢啓。傳曰,知道。
兵曹,黃海兵使單李紀淵,補外例施行事,承傳。
李啓曰,黃海兵使李紀淵,補外例施行事命下矣。密符則以前兵使李膺緖所授仍佩,諭書則安寶,使院吏齎傳,何如?傳曰,允。
以忠淸監司趙得林狀啓堤川縣監李熙淸身死事,傳于李曰,令該曹,口傳各別擇差,不多日內催促下送。
傳于李曰,吏·兵批歲抄點下者,依例捧傳旨。
趙獻永啓曰,行大司憲洪學淵,掌令張龍逵·李源一在外,執義李彙圭牌不進,持平權應夔·朴儀漢未署經,監察茶時之意,敢啓。傳曰,知道。
以大司諫兪致崇,執義李彙圭牌不進罷職傳旨,傳于趙獻永曰,只推。
李啓曰,卽者,吏曹郞廳來言,海南縣監金明權兩司當爲署經,而憲府則行大司憲洪學淵,掌令張龍逵·李源一在外,執義李彙圭未肅拜,持平權應夔·朴儀漢未署經。諫院則大司諫兪致崇未肅拜,司諫未差,獻納尹禹錫在外,正言李在周·鄭夔容未署經,不得署經云。何以爲之,而大司諫兪致崇,執義李彙圭,竝卽牌招,何如?傳曰,允。在外臺諫,竝許遞,前望單子入之。
司諫趙遠永啓曰,臣,姿性庸愚,言議巽劣,本不合於淸朝耳目之任,而薇垣除旨,忽下於千萬夢想之外。召牌儼臨,感恩怵義,雖不得不章皇出肅,而第臣於合啓中,有袒免應避之嫌,曾叨臺職,以此引避,輒蒙體諒,今臣所處,與前無異,以此情踪,其何敢一刻晏然於臺次乎?請命遞斥臣職。答曰,依啓。
李啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,大司憲吳取善,掌令張德良·崔鳳恒,司諫李魯奎,獻納柳晏落點。
金炳雲,以弘文館言啓曰,新除授校理金有淵,卽爲牌招察任,何如?傳曰,允。
又以禮曹言啓曰,莊陵年次奉審在今年,本曹堂上,當爲進去,而本陵陵上莎草修改事,臣曹堂上,旣爲進去,年次奉審,一體擧行,何如?傳曰,允。
又以禮曹言啓曰,今此增廣監試覆試試官,當爲磨鍊,而擬望之人乏少,閣臣實錄郞廳,竝擬,何如?傳曰,允。
又以禮曹言啓曰,今此增廣監試覆試試官,當爲磨鍊,而堂下無故可擬之人乏少,依近例,以堂上官通瀜擬入之意,敢啓。傳曰,知道。
又以禮曹言啓曰,今此增廣監試覆試一所,設場於本曹矣。上直郞廳,依例朝房移直之意,敢啓。傳曰,知道。
又以禮曹言啓曰,大小科陳試人草記許赴事,曾有定式矣。丙午年陞補初試入格幼學徐普淳·金光一·李昉馨,合製初試入格幼學趙秉瑋,公都會初試入格幼學崔大顯·蔣鎭德。丁未年陞補初試入格幼學申錫九·金漢鎭·姜時演,公都會初試入格幼學朴承晃·鄭泰永·吳宗泰。戊申年增廣監試初試入格幼學黃夔仁·金宗榦·李奎相·丁大綏,合製初試入格洪淳養,公都會初試入格幼學李元榮。己酉式年監試初試入格幼學許僉·李豐在·朴徠壽·奇敞國·金喆熙·柳畊睦·宋魯玉·李沇基·朴璂輔·田佖規·李學道·任泰彦,趙基碩·金致翼·洪戴周·權用植·黃近仁·金秉圭·權舜采·金會載·李圭浩·洪駿燮·金秀學,俱爲陳試。故取考其所受公文,則明白無疑,而在喪及朞服未葬父子俱參人,竝許陳試,法典所載,試官相避人之許以陳試,亦有定式。一竝許赴於今此增廣監試覆試之意,敢啓。傳曰,知道。
又以禮曹言啓曰,卽接楊州幼學金禮鉉所志,則以爲,族兄在鉉嫡妾,俱無子,以其同姓十六寸兄鳳鉉第四子濟學,欲爲繼後。兩家諸族,相議完定,而生養父母俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長金禮鉉所訴旣如此,金鳳鉉第四子濟學,立爲金在鉉之後,何如?傳曰,允。
趙獻永,以備邊司言啓曰,每科每飭,飭每無效,徒不過一時備例而止,然大比之時,亦不可無先事之飭。見今監會隔日,試望各別擇擬之意,分付該曹,場內外糾察操束之節,申令於四館所及禁亂官,而籌郞今方分送,如有現發者,則當如法重勘,先以此意,竝加嚴飭,何如?傳曰,允。
又以備邊司言啓曰,冬至使行時,三節日方物,例爲合竝齎去,而皇帝嗣位後,每別遣齎咨官,以合倂緣由,移咨禮部,皇帝聖節,兼爲探來,頒詔勅使,今旣回程。令該院差定齎咨官,使之趁卽發行,咨文,令槐院撰出,何如?傳曰,允。
又以兵曹言啓曰,宣傳官申紹·李邦鉉,俱以病難供職,呈狀乞遞,竝改差,何如?傳曰,允。
又以都摠府言啓曰,今日入直內三廳武兼禁軍及軍兵等,中日當爲習射技放,而勅使未過畿地,故不得設行之意,敢啓。傳曰,知道。
又以禁衛營言啓曰,本營騎士將趙恂,身病猝重,勢難察任,改差,何如?傳曰,允。
孝定殿夏享大祭親行敎是時,亞獻官判府事朴晦壽,終獻官永明尉洪顯周,贊禮兼禮曹判書李若愚,典祀官奉常正白宗杰,執禮直閣金德根,執尊副司果李鼎信,大祝副修撰李秉文,祝史副司果李參鉉,齋郞副司果李承益,盥洗位禮曹正郞李鎭默,佐郞李東韻,爵洗位兵曹正郞鮮于澲,佐郞白文振,亞終獻盥洗位典籍吳相昱,贊者引儀玄鈺·李亨植,謁者兼引儀高鎭鶴·洪宜悳,贊引假引儀李民沼,引儀權鳳夏,祭監監察宋奎灝·趙崇祖。
兵曹啓目粘連,觀此慶尙右道暗行御史曺錫輿書啓,則前統制使金鍵段,人本貪鄙,專事掊克之政,性又酷峻,恣行剝割之習,晝宵營爲則不出虐民而肥己,前後設施則罔非違法而犯科是白如乎,本營屯稅,自來過濫,而戊申稅執摠時,加稅之數,尤爲夥多。加捧租二千一百三十八石二斗九升四合內,今災還實條四百八十四石十一斗二升八合,各庫公用條七百八石三斗四升五合,色落條一百八十九石四合,竝爲計除。其餘七百五十六石一升七合,歸之私橐是白遣,各邑鎭移轉穀中,米一千九百七十九石一斗六升三合二夕,每石五兩七錢式四两六七錢式收捧。麰租合六百十八石十四斗一升六合,每石二兩式一兩七八錢式收捧,合錢一萬一百九十三兩七錢六分內,五千九百三十七兩三錢三分。無論米牟租,皆以元詳定立本,剩錢三千五百十三兩六錢九分,亦歸私用是白遣。錢貿米二千石,軍布作米二千石,儲置租四千石,稱以將士支放,報司請得,若是夥然,而仍無歸屬是白遣。己酉移俵穀中,南海米二百石,每石二兩五錢式,昆陽租二百石,每石一兩式,減價出給,取剩錢爲一百四十兩。三浪倉餉穀分給時,還租六百二十三石,每石六錢式,歇貿取剩錢爲五百四十九兩四錢,亦歸私用是白遣。兵庫記付布二十二同,無端挪用,每疋一兩三錢式,歇貿充數,而較諸常定價一兩七錢五分,則每疋取剩爲四錢五分,合錢四百九十五兩,亦歸私橐。兵庫錢,卽莫重緩急之需,其中貸用之數,至爲五千三百五十五兩一分之多,而及其臺論方張之時,洞開庫門,取出二千兩,或分給於親近,或帖下於妓屬,竝與前貸爲七千三百五十五兩是白遣。己酉營需米六百三十石,每石七八兩,或九兩五錢式,高價執錢,若以時價計之,則每石加捧爲三四兩是白遺。戊申夏冬及己酉夏等舟師都試時,僞科冒錄者至爲八人之多,從中捧賂,不知其數是白遣。漕運船材末端木,卽戰船公廨修補之資,而初不儲置,狼藉發賣,九十七介價三百十一兩,又爲私用是白遣。浦民新造之船,構以犯斫,勒令屬公,發賣取用錢,爲四百七十兩是白遣。封山松六十株,稱以公廨修補,憑藉濫斫,輸送京第是白遣。沿海諸邑大小富民,構以無根之罪,索以非理之財,前後勒貸之數,合爲一萬三千三百兩是白如乎,莫重者餉穀,而專事反弄,莫嚴者科制,而恣意濫冒。屯稅條之加執,便同刮毛,富民錢之勒捧,無異攫金,至於兵錢犯用,亦係不法之大者,況當懲討之日,少無顧忌之心,視若私財。有此浪費,其心所在,誠未可測是白如乎,兩載貪虐,一營蕩竭,怨讟朋興,萬口同然,及到査簿之日,俱有明據。如許犯贓之類,合施何律是如白有臥乎所,繡啓臚列,俱係贓汚是白乎矣,安置之罪犯至重,請鞫之臺啓方張,自臣曹無以循例啓覆是白乎旀。前前統制使徐相五段,性本仁厚,治尙寬恕是白乎矣,制閫何等重任,爲政每多損體,專事沈湎,公堂無視務之暇,懵不覺察,褊裨多弄奸之弊,名以差任則輒有從中之捧賂,構以犯斫則每多居間之討錢是白遣。當其遞歸之時,兵庫加下,至爲九千九百兩之多,而旣無區劃之道,則乃以勘簿餘錢二千兩,出給吏校廳,三分殖利,每年六兩式,使之排報是白乎矣,冒犯雖緣於經遞,措處難免於苟且。爲此帥臣,不勝慨咄是如爲白有臥乎所,將臣體重,竝令廟堂稟處敎是白乎旀。右兵使鄭宅善段,素性過於固滯,凡事太欠綜核,律己也非不精約,而政令多閼,操心則非不公平,而欺弊莫察是白如乎,戊申秋餉還捧上時,巡營排作及本營應作外,加作米二千二百五十五石一斗九升三合六勺。每石以三兩六錢式收捧,太七千六百三十七石十斗六升二合,每石以一兩六錢收捧,合錢二萬六千一百八十六兩四錢二分內,二萬二千六百七兩六錢八分,以詳定立本,取剩錢三千五百七十八兩七錢四分,歸屬不明是白遣。己酉春還分時,米每石二兩五錢,太租每石一兩式,歇貿取剩錢,爲五千二百六十三兩內,一千二百六十三兩,自下消融,四千兩,自營取用是白如乎,加作之如彼狼藉,已非經法,歇貿之若是夥多,尤係創例,餘事不必索言,嚴勘在所不已是如爲白乎旀。前兵使李圭徹段,閫略好是整暇,鎭堡有倚重之望,戎政務欲修飭,編伍頌撫摩之惠是白乎矣,丁未秋捧時,巡營及本營應作外,加作米一百四石十三斗一升五合二勺。每石四兩五錢式收捧,太八千二百八十九石七斗九升四勺,每石二兩二錢式收捧,租三千二百八十一石四斗八升四合八勺,每石二兩式收捧。合錢二萬五千二百七十一兩五錢三分內,一萬六千六百八十六兩五錢一分,米租太詳定立本,餘錢八千五百八十五兩二分,歸屬不明是白遣。當年餉穀當捧條,米二千石,每石四兩五錢〈式〉收捧,太一千石,每石二兩二錢式收捧,租一千五百石,每石二兩式收捧。合錢一萬四千二百兩內,九千三百兩,無論米太租,皆以詳定價立本,餘錢四千九百兩,亦無歸屬是白遣。辛卯給代米每年三百石,卽本營餉還蕩逋之代,而自巡營區劃者也。丁未條三百石內,一百四十二石,旣準給代之數,而其餘米一百五十八石,不爲還錄,自歸私用是白遣。兵庫錢前後加下,至爲七千一百二十六兩之多,而遞歸已久,尙不備報是白遣。至若埋還債之分排取用,旣至該營之謬例,而難免蹈襲,各差任之狼藉捧賂,每緣寵嬖之私囑,而亦未覺察,事雖屬於已遞,罪難貰於追究是如爲白有臥乎所,竝令該府,拿問處之爲白乎旀。晉州前營將申在良段,全昧戢盜之方,一聽奸校之言,債訟差任,無非捧賂,酗酒雜技,專事懲贖,重以勒貸饒民,前後所捧錢爲五千二百之多,或折半分食,或沒數取用,醜謗尙傳,追勘難免是如爲白乎旀。前統虞候洪羲祿段,徒生無厭之慾,自歸沒廉之科,債訟則無非捧賂,饒民則每多勒貸,前後取用之數,至爲三千餘兩之多,瑣謗至今未已,追勘在所難免是如爲白乎旀。加德前僉使玄錫段,本以貪鄙之類,又多濫雜之事,公穀則惟意犯手而少無忌憚,鎭民則專事浚膏而太沒廉隅。己酉春,稱以公廨修補,請得移貿錢四千五百兩內,一千九百兩,直送本家,所送條一千九百兩,混錄於下記中,以爲掩匿之計是白遣。其餘二千二百六十五兩五錢,以每兩五分邊,分給饒民,自己酉至辛亥,三年殖利,以爲還充元錢之計,而及其分給之時,稱以什一條,除出二百兩,亦爲官用,此猶不足,放債四五朔,竝本利收捧,更爲分給,則乃是一年內,利上添利是白遣。戊申秋捧時,軍餉米一百五十石,每石三兩九錢式,租二百五十石,每石二兩式牧捧,合錢一千八十五兩內,一百八十兩,米六十石,每石三兩式立本,二百五十兩,租二百五十石,每石一兩式立本,取剩錢三百八十五兩,歸之私用,而餘米九十石,代錢二百七十兩段,尙不分給,仍無歸屬是白遣。舊官遞歸時,有救弊錢名色,使之取殖民間,以爲防弊之資,而戊己兩年條六百兩,一竝勒取,又爲私用是白遣。各洋浦民八人處,構罪犯斫,勒捧贖錢,爲六百六十兩,訥次民二十餘名,無端充定於櫓軍,每名二十兩或七八兩式收捧頉給,合錢爲三百八十四兩五錢六分。浦民漁場設立時,自統營禁斷,則居間請囑,捧賂錢爲三百兩,右項合錢一千三百四十四兩五錢六分,竝歸私橐是白遣。宕巾之歇價勒貿,合爲數千立之多,而工匠呼冤,防錢之過限不給,拖至五六朔之久,而鎭卒難支,屯稅之縱慾加執,罔念漁喁之艱,戰船之惜費不燻,致有螦傷之歎是白遣。其外許多侵虐之事,極涉鄙瑣,不敢枚陳是白兺除良,又於金海之兼官也,敢冒非分之職,恣行無厭之慾,債訟則擧多索賂而決給,任窠則無非納錢而差出。數月之間,非理取用之數,有難殫記,而以其現發者而言之,任債訟賂,合爲六百八十三兩是白如乎,前後所犯,若是無嚴,而鎭樣幾至蕩竭,民情擧皆遑汲,此罪狀不可以已罷而勿論是如爲白乎旀。平山浦前萬戶金大義段,托朽船而任自放賣,減軍額而勒取給代,徵債利五百餘兩,鎭屬稱冤,輸板材二十四立,營廉見捉,諸條所犯,俱係冒法,此外鄙瑣,有難枚陳是如爲白乎旀。南村前別將卓文鎭段,亂捉鎭民而橫徵久債,暗結營屬而犯斫封松,又設漁箭於諸處,專事榷利,貪虐最甚,怨謗尙傳是如爲白乎旀。閑山前別將廉喜嵒段,募軍錢則恣意督捧,私民畓則無數勒奪,各洞徵巡山之債,每年討房木之錢,所犯若是無嚴,棍治未足懲罪是如爲白乎旀。晉州監牧官盧經河段,爲人非不詳明,處事何多鄙瑣?牧場內屯土,卽牧子折受位土,而互相權賣,私自耕食者,脅以屬公,加定稅錢,畓四百六十餘斗落,每斗稅錢四錢式,合一百八十四兩,田一千三百斗落,每斗稅錢一錢五分式,合一百九十五兩,竝爲取用是白遣。戊申冬稅穀捧上時,本色則一竝點退,米每石八兩,太每石五兩,麰每石四兩八錢式,高價勒捧,比市直,率加三四兩是白遣。昨春牧子査正時,謂以該色之從中存拔,勒徵三百兩,而甚至於八年以前之事,一竝査櫛,前後色吏諸處,又捧四百兩,竝歸私橐是白遣。外居牧民二人,無端杖囚,降定罰役,捧賂五百二十兩而頉免是白遣。限滿稅船之賣付民庫,卽是已例,而再昨年限滿船一隻,捧價八百兩,歸之私用是白遣。看馬牧子四百二十名外,餘丁身布,劃付民庫,以補上納時情費,亦是已例,而戊己兩年保錢八百六十兩零,一一勒奪,亦歸私用是白遣。狗皮之各場勒捧,至爲數千首之多,禍及村女之墮胎,蜂液之逐戶濫徵莫甚,一二年之內,哀此島民之投桶,許多侵虐,已是狼藉,而到處怨謗,又此喧騰。論其所犯,不可仍置是如爲白有臥乎所,右項前後營將·虞候·鎭將·牧官諸條所犯,俱係不法,亦令該府,拿問處之爲白乎旀。龜山僉使柳基亨段,防軍錢之減給,已是冒法,漕運船之添載,難免瑣謗,第觀來頭,不必深責是如爲白有臥乎所,減給軍錢,添載運船,有違經法,罷黜爲白乎旀。南村別將金吉煥段,雖有瑣謗,不足苛責是如爲白有臥乎所,不可全然無警,從重推考爲白乎旀。統制使柳基常段,望重登壇,恩荷制閫,聲氣不費,威令已著於到郡,撫禦得意,惠政咸服於一營。加稅租之蠲減,屯民無冤徵之患,例納蔈之停撤,沿鎭有輕繇之效,倉輸移穀而另禁營屬之濫捧,箭收漁稅而洞察防監之疊徵。庫儲之典守惟勒,錢貨無虛留之弊,松禁之操飭甚嚴,斧斤絶潛入之路,爲政未滿周年,稱譽殆遍全省是如爲白有臥乎所,帥臣體重,與守令·邊將有異,今姑勿論爲白乎旀。其餘營將·虞候·邊將等,別無優異之績,亦無顯著之疵,竝只置之,何如?啓依允。
庚戊四月初二日子時,上詣孝定殿。夏享大祭親行入侍時,都承旨趙秉夔,左承旨李源命,右承旨金炳冀,左副承旨趙獻永,右副承旨李,記事官任應準,假注書李承游,記事官成載瑗·鄭健朝,原任提學朴永元,檢校提學金學性,原任直提學趙秉駿,檢校直閣鄭㝡朝,直閣金德根,原任待敎金洙根,檢校待敎李㘾·洪淳穆,原任待敎金炳德,檢校待敎金輔鉉·尹滋悳,原任待敎李秉文以次侍立。時至,通禮跪啓請出次。上具衰服,出齋殿。贊禮前導入孝定殿東夾門,由東階陞詣板位西向立。贊禮跪啓請俯伏哭,上俯伏哭,少頃,啓請止哭興四拜興平身,上止哭興四拜興平身。執禮曰,行奠幣禮。贊禮導上詣盥洗位盥洗訖,仍詣尊所北向立。執尊擧羃爵鬱鬯,上詣靈座前跪。秉夔奉香,奉爐,上三上香。秉夔奉瓚跪進,贊禮啓請執瓚灌地,上執瓚灌地訖。以瓚授,還置於尊所。秉夔奉幣篚跪進,贊禮啓請執幣獻幣。上受幣授,奠于靈座前訖。贊禮導上降復位。執禮曰,行初獻禮,贊禮導上詣尊所,執尊擧羃爵醴齊,上詣靈座前跪。秉夔奉爵跪進,贊禮啓請執爵獻爵,上執爵授,奠于靈座前訖。大祝副修撰李秉文進香案右,東向跪讀祝文訖。贊禮導上降復位。執禮曰,行亞獻禮,謁者引亞獻官判府事朴晦壽詣靈座前,行禮如儀訖,降復位。執禮曰,行終獻禮,終獻官永明尉洪顯周詣靈座前,行禮如儀訖。降復位,贊禮跪啓請俯伏哭,上俯伏哭,少頃,啓請止哭興四拜興平身。上止哭興四拜興平身,大祝納虞主如儀,贊禮導上詣望燎位,捧祝幣燎於坎,贊禮啓禮畢,仍導上還齋殿。諸臣以次退出。
上在昌德宮。停常參·經筵。
金炳雲啓曰,明日常參·經筵,取稟。傳曰,停。
趙獻永啓曰,大司憲吳取善未肅拜,執義李彙圭傳旨未下,掌令張德良·崔鳳恒在外,持平權應夔·朴儀漢未署經,監察茶時之意,敢啓。傳曰,知道。
備忘記,靑水萬戶朴之榮下直,長弓一張,長箭一部,片箭一部,筒兒一個賜給。
傳于金炳雲曰,明日春到記親臨矣。處所以春塘臺爲之,左副承旨馳往泮宮,夕食堂收取以來。
傳于金炳雲曰,明日出宮門路,以協陽門爲之。
傳于李曰,都承旨許遞,前望單子入之。
承旨前望單子入之,徐念淳落點。
以忠淸監使趙得林狀啓木川縣民家失火事,傳于李曰,當此農時,民家失火,若是夥多,聞甚矜惻,元恤典外,別加顧助,結構奠接之意,廟堂措辭,分付。
趙獻永啓曰,卽者,刑曹郞廳來言,今四月初一日動駕時,衛外擊錚罪人等,當爲捧供,而判書金輔根試官進,次堂例不得擧行云,何以爲之?敢稟。傳曰,次堂擧行。
又啓曰,守令署經事,命下矣。新除授大司憲吳取善,掌令張德良·崔鳳恒,司諫李魯奎,獻納柳晏,一體牌招,何如?傳曰,允。
以大司諫兪致崇,執義李彙圭牌不進罷職傳旨,傳于趙獻永曰,只推。
趙獻永啓曰,守令署經事,命下矣。大司諫兪致崇,執義李彙圭,旣有只推之命,與大司憲吳取善,一體牌招,何如?傳曰,允。
以大司諫兪致崇,執義李彙圭牌不進罷職傳旨,傳于趙獻永曰,只推。
趙獻永啓曰,卽者,兵曹郞廳來言,明日殿座時,別侍衛不可不備,而行判書趙斗淳有身病,不得擧行云,何以爲之?敢稟。傳曰,次堂擧行。
李啓曰,今此試官望中,時無職名人,令該曹,口傳付軍職,何如?傳曰,允。
趙獻永以備邊司言啓曰,因慶尙右道暗行御史曺錫輿書啓吏曹啓目內,前監司金大根,〈繡啓〉臚列,若是狼藉,而道臣體重,不敢循例論斷,令廟堂稟處事,允下矣。繡啓雖若是條列,而宰臣按藩,亦係體重,不可不審問而論勘,前監司金大根,令該府拿處,何如?傳曰,允。
又以備邊司言啓曰,因慶尙右道暗行御史曺錫輿書啓兵曹啓目內,前統制使金鍵,繡啓臚列,俱係贓汚,而安置之罪犯至重,請鞫之臺啓方張,無以循例啓覆。前前統制使徐相五,將臣體重,竝令廟堂稟處事,允下矣。金鍵繡啓所論,俱係贓犯,事當覈問勘斷,而前以至重之罪犯,請鞫之臺啓方張,不可因他罪循例請拿,今姑勿論。徐相五繡啓論列旣如此,不可不一問,令該府拿問處之,何如?傳曰,允。
趙獻永啓曰,卽者,義禁府都事來言,時囚無得過三日滯囚,曾有定式矣。時囚罪人李熙昇等,當爲捧供,而同義禁閔致文在外,金萬根有身病,一員未差,只有判義禁李若愚一員,不得備員開坐云。同義禁金萬根,卽爲牌招,未差之代,政官牌招,開政差出,待下批牌招,以爲備員開坐之地,何如?傳曰,允。未差之代,前望單子入之。
同義禁前望單子入之,韓正敎落點。
趙獻永啓曰,同義禁金萬根·韓正敎牌不進推考傳旨,今方捧入,而開坐命下之後,如是違牌,事甚未安,竝更牌招,何如?傳曰,竝許遞,令該曹,口傳差出。
李,以吏曹言啓曰,卽接通禮院牒報,則以爲,明日親臨春到記時,左右通禮,當爲備員,而右通禮金聖謙,身病猝重,萬無起動進參之路,卽速變通,以爲及時擧行之地云。通禮院右通禮金聖謙,今姑改差,其代,口傳備擬以入之意,敢啓。傳曰,知道。
吏曹,口傳政事,以金始淵·趙秉恒爲同義禁,白宗佺爲右通禮。
趙獻永啓曰,開坐事,命下矣。新除授同義禁金始淵·趙秉恒,竝卽牌招,何如?傳曰,允。
金炳雲啓曰,直提學金大根,以前任慶尙監司,拿處事,命下矣。依定式,遞差傳旨捧入之意,敢啓。傳曰,知道。
趙獻永啓曰,摠戎使徐相五,以前任統制使,拿處事,命下矣。將兵之任,不可無一刻摠察之人,何以爲之?敢稟。傳曰,禁將兼察。
又啓曰,摠戎使,禁將兼察事,命下矣。兼察摠戎使柳相弼,卽爲牌招聽傳敎,何如?傳曰,允。
吏曹,口傳政事,以趙行鎭爲堤川縣監。
兵曹,口傳政事,副護軍單趙秉夔。
兵曹,口傳政事,副司果單趙遠永。
金炳雲,以禮曹言啓曰,卽接景慕宮官員所報,則明日春到記試取時,本宮官員,俱爲觀光云矣。假官一員,依定式,令吏曹,以成均館官員,口傳啓下,以爲代直後赴試之地,何如?傳曰,允。
又以禮曹言啓曰,卽接宗廟署所報,則明日春到記試取時,本署官員,俱爲觀光云矣。依定式,本曹佐郞李東韻,假官差送,以爲代直後赴試之地,何如?傳曰,允。
趙獻永,以兵曹言啓曰,明日春塘臺親臨春到記時,本曹堂上,全數進參,而參知宋廷和有實故,無以備員。令政院稟旨變通,仍令該曹,以在京無故人,口傳差出,待下批牌招,以爲進參之地,何如?傳曰,允。許遞。
吏曹,口傳政事,以朴承輝爲兵曹參知。
趙獻永,以兵曹言啓曰,明日春塘臺親臨春到記時,本曹堂上,全數進參,而新除授參知朴承輝,在外未肅拜,無以備員。令政院稟旨變通,仍令該曹,以在京無故人,口傳差出,待下批牌招,以爲進參之地,何如?傳曰,允。許遞。
趙獻永,以都摠府言啓曰,今此殿座時,侍衛·寶劍,當爲備員,而都摠管益平君,副摠管白殷鎭·金萬根,俱有實病,權大肯·李公翼,在外,李根友·韓正敎,俱有實故,無以備員。令政院稟旨變通,仍令該曹,以在京無故人,口傳差出,待下批牌招,以爲備員進參之地,何如?傳曰,竝許遞,在京無故人,口傳差出。
兵曹,口傳政事,以金景善爲都摠管,以趙亨復·金始淵·尹穳·洪祐喆·南錫圭·朴蓍會爲副摠管。
趙獻永,以備邊司言啓曰,卽見平安監司洪鍾應狀啓,則以爲,盛京禮部咨文出來,而江界察邊圈派盛京兵部侍郞恒毓定於四月三十日,公同會哨云。圈派大員,係是創始,諸般擧行,有難擅便,請令廟堂稟旨,分付矣。丁未春察邊之行,欽差大臣及侍郞出來,而以其簡派隆秩之事體自別,特爲講定儀節,以堂上守令,差定假承旨,奉御帖勞問,別致禮單及贈給物種,兼行跟役犒饋之節矣。今番侍郞派定,係是大員,與四季統巡有異,其接待示款之凡係儀節間事,似無異同於丁未。以江界府使,承旨借銜,御帖依前例別定宣傳官,使之陪往敬傳於假承旨處,勞問後傳給禮單等物及贈給犒饋,一依丁未例擧行。禮單物種,自戶曹照例備送,亦令該院,擇送幹事譯官一人,罔夜馳進,先期通及於欽差處,勿致有臨時失儀之慮。會哨日期,在今二十日,則凡干接待等節,易致窘跲,急撥知委於關西道臣處,何如?傳曰,允。
又以備邊司言啓曰,因慶尙右道御史書啓,右兵使鄭宅善,前兵使李圭徹,自該曹,竝請令該府拿問矣。制梱重任,例當交代後就理,前兵使李圭徹,方在北梱之任,與右兵使鄭宅善,竝罷職,卽爲差代,何如?傳曰,允。
又以禁衛營言啓曰,本營哨官李家熙,身爲將官,事多駭妄,爲先汰去之意,敢啓。傳曰,知道。
又以刑曹言啓曰,今番擊錚人中,穩城安致榮,爲其父允謙刀擦狀啓獄稱冤事也。渠父允謙,以北兵營營吏,兵營親騎衛狀啓,私用開拆,擦改冒錄之罪,旣已遲晚,至捧結案,而敢生覬之心,縱子煩龥,極涉痛駭,原情勿施,懲治放送。安州金鶴彦,爲其父亨烈殺獄稱冤事也,詞證俱備,斷案旣成,原情勿施。平壤周昌業,爲其父明雲定配請放事也。鍾城姜世渭,爲其父致文定配請放事也。北部陰召史,爲其夫李致瑞定配請放事也。水原鄭學俊,爲其父文奎定配請放事也。或罪名稍重,或到配屬耳,竝原情勿施。嶺南金繼壽等,爲道內金載孝行旌褒事也。晉州金聲喜,爲本邑鄭敬謨孝行旌褒事也。此非鳴金之事,而肆聒蹕路,極爲無嚴。郭山良女白召史等,屬公土還推事也,事甚屑越,竝原情勿施。通津趙存謙,敢以荒雜之辭,處所外煩瀆,尤極猥屑,原情勿施,懲勵放送。軍威張以翼,爲其先祖海濱贈職事也。皇朝人東來樹勳,正合褒贈,而事係年久,今姑置之,何如?傳曰,允。
又以刑曹言啓曰,今番擊錚人中,開城洪百榮,爲其祖麟漢伸理事也。年前因其嗚冤,大臣陳箚,曹堂執藝,至伏承放逐鄕里之處分,則固當畏縮之不暇,而敢冀僥倖,復肆瀆撓,揆以紀綱,萬萬駭惋,原情勿施,嚴勘懲勵,何如?傳曰,允。
又以義禁府言啓曰,明日春到記春塘臺爲之時,本府都事,皆爲赴擧,只有三員。本府入直,當直入直,公事回公都事察任,而靑陽門·明光門·月覲門·通化門禁亂都事,無以推移,假都事四員,令該曹口傳差出,以爲分排擧行之地,何如?傳曰,允。
又以義禁府言啓曰,慶尙前監司金大根拿處事傳旨,啓下,而時任閣臣,勿爲拿囚,載在法典矣。金大根,係是閣臣,留置待命所,待開坐捧供後,還爲出送待命所之意,敢啓。傳曰,知道。
又以義禁府言啓曰,尙州前牧使李象斗,昌原前府使蔡學永,金海前府使嚴錫鼎,河東前府使尹善應,巨濟前府使孫亮錫,昆陽前前郡守李赫遠,南海前縣令李尙周等,竝拿問處之事,傳旨,啓下矣。李象斗·蔡學永·嚴錫鼎·尹善應,今方待命,竝拿囚。孫亮錫,下去慶尙道密陽地,李赫遠,下去忠淸道洪州地,李尙周,下去江華地云,依例發遣府書吏羅將,竝拿來,何如?傳曰,待待命拿囚。
上在昌德宮。停常參·經筵。
趙獻永啓曰,明日常參·經筵,取稟。傳曰,停。
李啓曰,同義禁金始淵·趙秉恒牌不進推考傳旨,今方捧入,而開坐命下之後,如是違牌,事甚未安,竝更牌招,何如?傳曰,允。
金炳冀啓曰,守令署經事,命下矣。大司諫兪致崇,執義李彙圭,旣有只推之命,掌令崔鳳恒,自鄕上來,竝卽牌招,何如?傳曰,允。
以大司諫兪致崇,執義李彙圭,掌令崔鳳恒牌不進罷職傳旨,傳于金炳冀曰,只推。
金炳冀啓曰,守令署經事,命下矣。大司諫兪致崇,執義李彙圭,掌令崔鳳恒,旣有只推之命,竝更牌招,何如?傳曰,允。
以大司諫兪致崇牌不進罷職傳旨,傳于金炳冀曰,只推。
金炳冀啓曰,海南縣監金明權,當爲署經,憲府雖已署經,諫院則大司諫兪致崇未肅拜,司諫李魯奎,獻納柳晏在外,正言李在聞·鄭夔容未署經,不得署經云,何以爲之?敢稟。傳曰,一司除署經。
金炳雲啓曰,同義禁金始淵,旣肅本職,兼帶副摠管,不爲肅謝,直爲出去,事甚未安,推考,何如?傳曰,允。
備邊司薦望,以李敏德爲北兵使。
金炳雲啓曰,卽者,兵曹郞廳來言,北兵使下批政事,取稟。傳曰,當日爲之。
傳于趙獻永曰,大院君祠宇,當展拜矣,日子,以旬間擇入。
趙獻永,以禮曹言啓曰,傳曰,大院君祠宇,當展拜矣,日子,以旬間擇入事,命下矣。展拜吉日,令日官金宜鍾推擇,則今四月十二日爲吉云,以此日定行乎?敢稟。傳曰,以此日爲之。
金炳雲,以都摠府言啓曰,新除授都摠管金景善,時無職名,令該曹,口傳付軍職,何如?傳曰,允。
兵曹,口傳政事,大護軍單金景善。
吏曹,口傳政事,以趙徽林爲兵曹參知。
吏曹,口傳政事,兵曹參議單趙徽林,參知單沈熙淳。
趙獻永,以承文院都提調意啓曰,卽見盛京禮部咨文出來者,以爲,江界越邊派員巡査,每屆三年,簡派大臣前往事,已於丁未奉諭旨,今屆三年,具奏請旨。圈派盛京兵部侍郞恒毓定於四月二十日,公同會哨,請飭該地方官,屆期遵照云矣。回咨措辭撰出,付送于灣府回撥,使之傳給鳳城將處,以爲轉致盛京之地,何如?傳曰,允。
金炳雲,以備邊司言啓曰,卽見補土堂上驪州牧使李奎憲狀啓,則以爲,英陵·寧陵局內汰落處補築之役,極爲浩大。容入物力錢三千兩,特許區劃,鐵器械雜物空石,令各衙門進排,相地官·奏時官,令各該司定送事,請令廟堂稟旨,分付矣。兩陵局內汰落處補築之役,旣爲推擇吉日矣。工役勢將及今伊始,則容入物力,當爲參互已例,磨鍊劃送。以糧餉廳別置中錢一千兩,掌樂院別置中錢一千兩區劃,以爲入用之地。鐵器械雜物空石之進排,相地官·奏時官之定送,依例分付於各衙門及各該司,補築之堅固精緻,全在於工役監董之如何?隨處躬檢,務爲完固之意,竝爲嚴飭於補土堂上處,何如?傳曰,允。
又以義禁府言啓曰,因慶尙右道暗行御史曺錫輿書啓,吏曹回啓內,金山前郡守柳道宗,繡啓旣請令攸司稟處,更無可論,爲辭矣。柳道宗,下去慶尙道安東地云,依例發遣府羅將,拿來,何如?傳曰,待待命拿囚。
庚戌四月初四日辰時,上詣春塘臺。春到記儒生分製講試取入侍時,行都承旨徐念淳,左承旨李源命,右承旨金炳冀,左副承旨趙獻永,右副承旨李,同副承旨金炳雲,記事官金永秀·任應準·成載瑗·鄭健朝,直閣金德根,檢校待敎洪淳穆·金輔鉉·尹滋悳以次侍立。時至,通禮跪啓外辦。上具布裹翼善冠·布袍·布裹烏犀帶·白皮靴,乘輿出宣化門。藥房提調尹定鉉,副提調徐念淳進前奏曰,侵早勞動,聖體,若何?上曰,一樣矣。仍出協陽門·建陽門·銅龍門·靑陽門,詣春塘臺陞座。念淳進前奏曰,儒生今將入場,出標信開布城乎?上可之。仍讀奏禁亂官單子訖。又奏曰,侍衛中有試官蒙點人,使之下去行禮乎?上可之。讀券官行上護軍尹定鉉,司憲府大司憲吳取善,工曹參判洪說謨,對讀官趙秉夔,吏曹參議朴齊憲,掌樂院正金炳德,弘文館副修撰李秉文,考官行上護軍朴永元,行大護軍李景在,行護軍金鍏,參考官行副護軍權用脩,刑曹參議洪翼燮,兵曹正郞朴商壽,副司直洪仁秀,四拜行禮訖,以次就位。念淳讀奏入門單子訖。上命試官進前。書賦題舜有臣五人而天下治,限申時。定鉉跪書讀奏訖,懸題。上曰,製述試官權退。下講冊望單子,落點于周易。源命書判付讀奏訖。永元進前奏曰,考講以抽籤爲之乎,看冊爲之乎?上曰,抽籤爲之。源命曰,開講乎?上曰,唯。儒生以次陞講。上親受二人訖,入小次。炳雲以司謁稟曰,試券一天已入,出標信開門,已呈券儒生,使之次次出送乎?上可之。念淳稟考試。上可之。炳雲稟曰,收券已畢,出標信,布城環衛軍解送乎?上可之。念淳稟曰,今番春到記,取幾人乎?上曰,取五人。念淳稟,講比校以何冊爲之乎?上曰,詩傳爲之。念淳稟科次,上出次,命科次。秉文進前讀奏第一張三句,炳德讀奏第二張三句。上曰,止之,第一張書三下,第二張書草三下,其下竝書次上。定鉉書等訖。念淳曰,坼封何以爲之乎?上曰,承旨坼封奏之,可也。念淳坼封內讀奏訖。上命書傳敎曰,春到記講居首通幼學朴蘭壽,製述賦居首三下進士趙台淳,竝直赴殿試。講之次略幼學鄭羽錫,製述之次草三下進士金正鉉,竝直赴會試。講之次略幼學李坰,給二分,之次略幼學曺錫用,給一分。之次略幼學權益善等二人,之次粗進士李晚松等二人,製述之次李寅命等三人,竝令該曹,考例施賞。又命書傳敎曰,入格儒生,明日待令。又命書傳敎曰,還宮,當自內爲之,該房知悉。炳雲請出標信解嚴。上曰,以已下標信擧行,可也。通禮跪啓禮畢。上仍還內,諸臣以次退出。
上在昌德宮。停常參·經筵。
藥房都提調朴晦壽,提調尹定鉉,副提調徐念淳啓曰,親臨試士,勞動旣多,伏未審夜間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·大妃殿,口傳問安。答曰,知道。
金炳雲,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
趙獻永啓曰,明日再明日,泰陵忌辰祭齋戒正日相値,視事頉稟之意,敢啓。傳曰,知道。
金炳雲啓曰,備邊司郞廳來言,今日,賓廳日次,而領議政鄭元容有身病,左議政·右議政未差,不得來會云矣。敢啓。傳曰,知道。
又啓曰,合辭許久闕啓,事甚未安。除在外·未署經外,未肅拜呈告人員,竝卽牌招,何如?傳曰,允。
徐念淳啓曰,左副承旨趙獻永,今日不爲仕進,卽爲牌招,何如?傳曰,允。
傳于金炳雲曰,入格儒生入侍。
注書任應準病,代以吳慶履爲假注書。
傳于趙獻永曰,召對爲之。
傳于趙獻永曰,自明日,進講爲之。
趙獻永啓曰,卽者,吏曹郞廳來言,政事當日爲之事,命下,而行判書趙冀永,參判趙亨復,參議朴齊憲,俱以病不來,不得開政云,竝卽牌招,何如?傳曰,允。
又啓曰,行吏曹判書趙冀永,參判趙亨復,參議朴齊憲牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,行吏曹判書趙冀永,參判趙亨復,參議朴齊憲再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,竝所當更請牌招,而係是一日三牌,何以爲之?敢稟。傳曰,參議只推,一體更爲牌招。
又啓曰,吏曹參議朴齊憲三牌不進,依定式,禁推傳旨捧入之意,敢啓。傳曰,知道。
趙獻永,以吏曹言啓曰,禮曹正郞金鉉復,成均館典籍李奎夏,俱以身病,呈狀乞遞,竝改差,何如?傳曰,允。
又以吏曹言啓曰,今此泰陵忌辰祭典祀官兼大祝前典籍李奎夏,時無職名,令該曹口傳付軍職,何如?傳曰,允。
金炳雲,以兵曹言啓曰,五衛將權時亨,以其病難供職,呈狀乞遞,改差,何如?傳曰,允。
有政。吏批,行判書趙冀永進,參判趙亨復牌招不進,參議朴齊憲牌招不進,左副承旨趙獻永進。以金始淵爲戶曹參判,金廷雲爲禮曹正郞,尹致哲爲軍器判官,李鼎謨爲監察,李昌廷爲成歡察訪,申在羲爲迎華察訪。故都事洪留浩,贈戶參例兼,故通德洪哲輔,贈吏議,同知洪羲書兩代。兵批,行判書趙斗淳進,參判宋持養病,參議趙徽林病,參知沈熙淳入直,同副承旨金炳雲進。以韓正敎·沈樂臣爲同知,金翰喆爲摠管,李明學·南履完爲宣傳官,李希濂爲五衛將,李敎昌爲都摠經歷,鄭寅基爲都摠都事,趙存昇·張益祥爲訓鍊主簿,李熙章爲慶尙右兵使,李義淑爲龜山僉使。僉知加設單李邦鉉,上護軍姜彝五,大護軍洪學淵,副護軍宋廷和·朴承輝·申紹·沈煥永·趙台顯·權斅仁。司直李源一·張龍逵·尹禹錫,北兵使單李敏德,同知單李南耇以上竝單付。僉知三單,李有善·金進喜·吳致遠。吏批,再政。金濬爲司藝,文治協爲尙衣別提。兵批,再政。徐室輔爲五衛將,金商玄爲宣傳官,鄭煥升爲訓鍊主簿,張永浩爲武兼,鄭錫杓爲守門將,僉知單李希濂。吏批,三政。白宗逵爲奉常主簿。兵批,三政。曺炳奎爲訓鍊僉正,李尙濂爲部將,僉知單徐室輔。
金炳雲啓曰,大司憲吳取善,執義李彙圭·掌令崔鳳恒牌不進,張德良在外,持平權應夔·朴儀漢未署經,監察茶時之意,敢啓。傳曰,知道。
以大司諫兪致崇,執義李彙圭,掌令崔鳳恒牌不進罷職傳旨,傳于金炳雲曰,只推。傳于金炳雲曰,捧納承旨推考。
以吏曹參議朴齊憲三牌不進禁推傳旨,傳于金炳雲曰,分揀。兵曹,以李行敎爲摠戎中軍。
趙獻永,以禮曹言啓曰,謹稽謄錄,則肅廟朝乙亥年德興大院君祠宇展拜時,宗臣二員入參,百官行禮,不爲磨鍊,而伊後各年展拜時,亦皆如此矣。今此大院君祠宇展拜時,依此磨鍊之意,敢啓。傳曰,知道。
金炳雲,以兵曹言啓曰,今四月十二日大駕詣大院君祠宇展拜時,隨駕營門,當爲磨鍊矣。禁·御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍五哨,馬軍三哨,訓將率領爲先廂,訓局步軍三哨,兩營騎士各一番,禁將都領爲後廂,禁軍二番,爲之留陣,留營,置之。
又以御營廳言啓曰,本廳別將申紹,身病猝重,勢難察任,改差,何如?傳曰,允。
又以義禁府言啓曰,慶尙右兵使鄭宅善,前兵使李圭徹,晉州前營將申在良,前統虞候洪羲祿,加德前僉使玄錫,平山浦前萬戶金大義,南村前別將卓文鎭,閑山前別將廉喜嵒,晉州監牧官盧經河等,竝拿問處之事,傳旨,啓下矣。申在良,今方待命拿囚,鄭宅善,時在任所,李圭徹,以北兵使,時在任所,依例發遺府都事,交龜後竝拿來。洪羲祿,下去江原道原州地云,卓文鎭·廉喜嵒等,下去統營,盧經河,時在任所云,依例發遣府書吏羅將,竝拿來。玄錫·金大義等,自任所未及上來云,亦爲發遣府書吏羅將,所到處各其拿來,何如?傳曰,允。竝待待命拿囚。
義禁府啓目,慶尙前監司金大根原情云云。傳旨問目內辭緣,泛稱遲晚,所當請刑是白乎矣,閣臣勿爲請刑,載在法典,議處,何如?判付。啓,依允。又啓目,尙州前牧使李象斗,昌原前府使蔡學永,金海前前府使嚴錫鼎,河東前府使尹善應等傳旨內辭緣,泛稱遲晚,所當請刑是白乎矣,蔡學〈永〉,曾經閫帥,嚴錫鼎,曾經侍從,尹善應,曾經宣傳官,勿爲請刑,載在法典,竝只議處,李象斗,刑推得情,何如?判付。啓,依允爲旀,除刑推議處爲良如敎。又啓目,遂安前郡守李羲昌,載寧前郡守韓弼敎,文化前縣令洪衡謨等原情云云。傳旨內辭緣,泛稱遲晚,李羲昌段,所當請刑是白乎矣,曾經摠府郞,勿爲請刑,載在法典,議處。韓弼敎·洪衡謨等段,竝只刑推得情,何如?判付。啓,依允爲旀,韓弼敎·洪衡謨等段,除刑推議處爲良如敎。又啓目,三和前府使李容駿原情云云。傳旨內辭緣,泛稱遲晚,所當請刑是白乎矣,曾經宣傳官,勿爲請刑,載在法典,議處,何如?判付。啓,依允。又啓目,寧邊府使李元夏,宣川前府使韓啓轍等原情云云。傳旨內辭緣,泛稱遲晚,李元夏,所當請刑是白乎矣,曾經閫帥,勿爲請刑,載在法典,議處,韓啓轍,刑推得情,何如?判付。啓,依允爲旀,除刑推議處爲良如敎。又啓目,黃海前水使李熙昇原情云云。傳旨內辭緣,泛稱遲晚,所當請刑是白乎矣,曾經閫帥,勿爲請刑,載在法典,議處,何如?判付。啓,依允。又啓目,晉州前營將申在良原情云云。傳旨內辭緣,泛稱遲晚,所當請刑是白乎矣,年過七十,法不當請刑,議處,何如?判付。啓,依允。又啓目,前統制使徐相五原情云云。傳旨問目內辭緣,泛稱遲晚,所當請刑是白乎矣,曾經閫帥,勿爲請刑,載在法典,議處,何如?判付。啓,依允。又啓目,祥原前郡守尹錫九原情云云。傳旨內辭緣,泛稱遲晚,所當請刑是白乎矣,曾經宣傳官,勿爲請刑,載在法典,議處,何如?判付。啓,依允。
庚戌四月初五日辰時,上御熙政堂。藥房入診入侍時,都提調朴晦壽,提調尹定鉉,副提調徐念淳,記事官金永秀·成載瑗·鄭健朝,檢校待敎尹滋悳以次進伏,醫官鄭有曾·卞鍾鉉·黃道淳·李琬進伏楹外訖。上曰,史官分左右。晦壽進前奏曰,日候向熱,旱氣比甚,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,滯候今果快復常度否?上曰,滯候則比前差勝,而但飯後或有膈痞之症矣。晦壽曰,水刺進御之後,雖房闥之間,時時行步,則不害爲疏滯之道矣。近多勞動,滯鬱之氣,或有消下否?上曰,果爲無妨矣。晦壽曰,醫官待令,使之入診乎?上可之,有曾等,以次診候訖,退伏楹外。晦壽曰,醫官進前,詳奏脈候。有曾等進前奏曰,脈候左右三部調均矣。上曰,各以所見奏之。有曾等曰,右三部雖有微滑之體,而滯候則比前快減,雖茶飮之屬,不爲進御,似好矣。晦壽曰,汝等雖云脈候本有滑滯,而滯候常爲彌留,果因何祟而然也,此非水刺之所滯乎?有曾等曰,近日滯候,果非水刺之所滯,而爲祟於膈痰矣。晦壽曰,近日連進茶飮否?上曰,不爲頻服矣。上命醫官先退。晦壽曰,膈痰每有未下之時,則自多滯閼之症矣,果非水刺所滯,而似是膈痰所祟也。上曰,果然矣。晦壽曰,前日進御湯劑,姑爲停止,何如?上曰,停止好也。晦壽曰,慶尙道河東雙溪寺,卽奉常寺栗木守護之寺也。所重固與尋常寺刹有異,而間經回祿之後,被災僧寮,不可不及今修葺,而工役不少,以殘僧之力,無以經紀。該寺摠攝輩,來訴本寺,請得空名帖,可知其擧羸力絀,特以朝家軫念之意,空名帖二百張,僧帖一百張劃下,以爲補用完役之地,何如?上曰,依爲之。上曰,空名帖,何物也?晦壽曰,加資帖也,鄕曲富民輩,買此以爲榮也。上曰,鄕曲人民,務農勤業,以保其妻孥,是渠職分,而加資帖之買得爲榮,甚爲不緊矣。上曰,史官就座。命大臣退出,又命退,諸臣以次退出。
庚戌四月初五日辰時,上御熙政堂。入格儒生入侍時,左承旨李源命,記事官任應準·成載瑗·鄭健朝以次進伏。幼學朴蘭壽,進士趙台淳,幼學鄭羽錫,進士金正鉉,幼學曺錫用·權益善,進士李晚松,幼學李亨會,生員李寅命·金炳銖,進士李泰魯,以次序立階下訖。上曰,史官分左右。源命曰,儒生使之次第陞堂乎?上可之,蘭壽等,以次陞堂奏職姓名,退立階下訖。源命曰,講入格人李坰,以身病,不爲待令,以入來儒生,頒賞行禮乎?上可之。引儀唱四拜,蘭壽等行禮訖,以次退出。上命史官就座,仍命退,承史以次退出。
庚戌四月初五日申時,上御熙政堂。召對入侍時,參贊官趙獻永,檢校待敎尹滋悳,侍讀官宋謙洙,檢討官申錫禧,記事官金永秀·成載瑗·鄭健朝各持通鑑第一卷,以次進伏訖。上曰,史官分左右。上開卷,上曰,上番讀之。謙洙讀自初趙括,止王許之。上曰,文義陳之。謙洙釋義訖。上曰,奢是誰也?謙洙曰,趙括之父也。上曰,隨坐之坐字,何義也?謙洙曰,緣坐之謂也,臣所讀自止內,別無文義之仰陳者,而古者言之不出,恥躬之不逮,而趙括易言,以天下莫能當者,出於自恃之驕則必敗,天下豈驕而不亡者乎?趙奢之言,趙若將括,必破趙軍者,此眞知子莫如父也,君之於臣,亦類父之於子,而知莫如也。伏願殿下,於用人之際,聽其言而觀其行,以辨賢愚之分焉。上曰,下番讀之。錫禧讀自秦王聞括爲趙將,止遺其小者二百四十人歸趙。上曰,文義陳之。錫禧釋義訖。上曰,秦使武安君爲將,而令軍中毋泄,何意也?錫禧曰,武安君,秦之名將也,趙人若知其爲將,則恐有隨機應變之慮,故使之不敢泄也。上曰,趙軍食絶而相殺食歟?錫禧曰,秦人以奇兵劫之,又絶趙軍之後,求救不至,糧道遂絶,以致首尾不相應,故至於人相殺食之境矣。上曰,武安君,挾詐盡坑,安得爲名將乎?錫禧曰,後世之論,亦以此事,多短武安,而武安君之所以稱名將者,以其用兵如神,善於臨機制變也。然其素性殘忍,其所詐殺,至於四十萬人之多,爲將之道,降者不殺,而武安乃有此殘酷之事,此所以有後世之論也。上曰,參贊官讀之。獻永讀自五十六年,止天下其盡爲秦乎。上曰,文義陳之。獻永釋義訖,上曰,魏王之所問,何意也?獻永曰,恐其患亂之或及,而問諸大夫也。此章蓋六國戰伐之事也,儒臣已爲備陳,臣別無敷衍仰奏,而大抵人物取譬,居安思危之義也。大聖人御世治國之道,皆出於堯·舜·禹·湯·文·武安不忘危之義,而自古聖王哲辟,亦無不法堯·舜之道矣。是故勤於經史,而道在於經,事具於史,鑑治亂而進聖學,不越乎此矣,伏願殿下,萬幾之中,常留體念焉。上曰,閣臣讀之。滋悳讀自五十七年,止非特其末見而已。上曰,文義陳之。滋悳釋義訖曰,此章自止內,別無可達之文義,而平原君,愛人下士,致食客數千人,而及夫求救於楚也,惟以文武之士,與之俱往,竟賴毛遂之力,以定從約矣。列國戰爭,日事干戈,而猶此用人,能成其功,則昇平之際,得人治國,厥效尤當何如哉?此等文義,深加溫繹焉。上曰,毛遂之自薦,何故也?滋悳曰,毛遂爲客三年,固無寸才一能之可聞,故平原君,以錐處囊中,其末立見譬喩,而歎其未有所聞,若非自薦,則平原君必不知之矣。上自初趙括,止非特其末見而已,讀三遍訖,上掩卷。命史官就座,仍命退,諸臣以次退出。
上在昌德宮。停常參·經筵。
自卯時至未時,灑雨下雨,測雨器水深五分。
李啓曰,大司憲吳取善,執義李彙圭,掌令崔鳳恒呈辭,張德良在外,持平權應夔·朴儀漢未署經,監察茶時之意,敢啓。傳曰,知道。
注書金永秀病代,以李鍾淳爲假注書。
傳于趙獻永曰,明日三日製,通方外爲之,試紙用大好紙,春塘臺親臨磨鍊。
傳于趙獻永曰,進講入侍。
傳于趙獻永曰,明日進講,停。
傳于趙獻永曰,傳命誤傳與公事不審之當該中官,竝令該府拿處。
傳于金炳雲曰,明日出宮門路,以協陽門爲之。
趙獻永,以禮曹言啓曰,卽接宗廟署所報,則明日三日製試取時,本署官員,俱爲觀光云矣。依定式,本曹佐郞李東韻,假官差送,以爲代直後赴試之地,何如?傳曰,允。
又以禮曹言啓曰,卽接社稷署所報,則明日三日製試取時,本署官員,俱爲觀光云矣。依定式,本曹正郞李鎭默,假官差送,以爲代直後赴試之地,何如?傳曰,允。
又以禮曹言啓曰,卽接永禧殿官員所報,則明日三日製試取時,本殿官員,俱爲觀光云矣。假官一員,依定式,令吏曹,以成均館官員,口傳啓下,以爲代直後赴試之地,何如?傳曰,允。
又以禮曹言啓曰,卽接景慕宮官員所報,則明日三日製試取時,本宮官員,俱爲觀光云矣。假官一員,依定式,令吏曹,以成均館官員,口傳啓下,以爲代直後赴試之地,何如?傳曰,允。
又以孝定殿享官意啓曰,參奉李魯翼·金商綺,忠義洪在璇·柳寅喆·李濟元·申錫喜今初七日三日製,皆當赴擧矣。參奉代假官一員,忠義代假官二員,令該曹·該府,依例差出,以爲致齋代直之地,何如?傳曰,允。
李,以右邊捕盜廳言啓曰,今番監試一所覆試終場日,咸鏡道北靑居前虞候金漢雄,變着儒衣儒巾,自場內而出,故執捉査問,則爲其姪政植代入云。科場法意,何等截嚴,而有此無難犯科,固當依律勘處,係是朝官,臣廳不得擅便,何以爲之?敢稟。傳曰,名以朝官,衣儒巾儒而冒入場內,萬萬駭然,移送王府,依律嚴勘,可也。
又以右邊捕盜廳言啓曰,本廳草記批旨內,名以朝官,衣儒巾儒而冒入場內,萬萬駭然,移送王府,依律嚴勘,可也事,命下矣。罪人金漢雄,移送義禁府之意,敢啓。傳曰,知道。
又以義禁府言啓曰,因右邊捕盜廳草記,前虞候金漢雄,係是朝官,臣廳不得擅便,何以爲之事,批旨內,移送王府,依律嚴勘事,命下矣。金漢雄,方今拿囚之意,敢啓。傳曰,知道。
又以義禁府言啓曰,明日三日製親臨春塘臺通方外爲之時,本府都事十員內,九員赴擧,只有武都事一員,當直入直,而本府入直,公事回公都事及靑陽門·明光門·集春門·月覲門·通化門禁亂都事,無以推移。假都事七員,令該曹,口傳差出,以爲分排擧行之地,何如?傳曰,允。
兵曹,口傳政事,副司果單李奎夏。
庚戌四月初六日巳時,上御熙政堂。進講入侍時,判府事朴晦壽,講官尹定鉉,參贊官趙獻永,檢討官申錫禧,假注書吳慶履,記事官成載瑗·鄭健朝各持小學第四卷,以次進伏訖。上曰,史官分左右。上誦前受音一遍訖,上開卷。定鉉讀自兄弟者,止所移者免夫,釋義訖。上曰,兄弟之間,豈有不相愛者乎?晦壽曰,人之幼也,良知良能,純一無僞,兄弟之間,無不相愛,而及其壯也,各有妻子,物慾交蔽,則親愛之心,自然易衰矣。上曰,疎薄二字,是指兄弟而言乎?晦壽曰,娣姒者兄弟之妻,而以義屬者也,比諸同氣之親則可謂疎矣。上命授書算于講官,上讀新受音十遍訖。定鉉跪上書算。上曰,文義以次陳之。晦壽曰,不爲傍人所移之義,領會乎?上曰,移於偏私之謂也,惟孝而至於友于,則可以不移於傍人矣。晦壽曰,然矣。上曰,前襟後裾何義也?晦壽曰,父母之於子,愛之也均,故或抱於前襟,或負於後裾也。上曰,左提右挈何義也?晦壽曰,左右提挈,亦是均愛之義也。定鉉曰,此章內,別無可陳之文義,而聖學將就,專在於無少間斷,近因客使之來,連日動駕,間多停講。臣等非不知事會之不得不然,而擧皆以作輟爲悶,日前春塘臺試士,入御小次之時,伏聞殿下讀書,玉音琅琅,徹于帳外,侍衛諸臣,莫不欣欣相告,欽仰好學之聖德,燕閒之中,不廢溫繹之工矣。終始典學之聖念,一如今日,則緝熙光明,自有不期然而然者,伏願益加勉勉焉。上曰,時適和暢,故果有所讀矣。晦壽曰,臣亦自外,卽已伏聞矣,誠不勝欽仰,而在昔三聖朝時,或於殿座之暇,猶不撤講讀,臣嘗伏覩承聆者矣。錫禧曰,兄弟者,人倫之重也,孩提之童,無不知愛其親,及其長也,無不知敬其兄者,卽彝性固然,則凡人之情,寧有不相親愛,而娣姒之疎薄而方圓不合,子姪之隆殺而彼此各殊,浸浸然物我之形漸分,偏私之心斯起,竟至於不念天顯,友悌遂衰之境。此專由於人欲之肆行,不自覺其天理之都喪,人欲私也,天理公也。修齊之道,必須先從公私之分,猛加省察之工,然後始可以不爲物誘,克全懿德,而帝王之學,尤當致察乎公私幾微之際。一念存遏,造次於是,自底於人欲淨盡,天理流行,則由修身而齊家,由齊家而治平,皆是用工收效之實,此所以帝堯之於變時雍,由於克明峻德以親九族也。文王之御于家邦,由於刑于寡妻至于兄弟也。篇題之愛親敬長,爲本於修齊治平者,亦可因此而推明矣。伏願殿下於此等處,益加留神,是臣區區之望也。獻永曰,此篇,蓋論凡人之友愛也,私慾勝公,則自然之本心蔑焉,故友愛之心,漸長而漸消,如非篤行之至者,不能正其家,故孝於父母者,友于兄弟,雖下愚至賤,亦知其愛親敬兄之義矣。上行敦尙則下洽化敎,孝友之風,擧世日興,治平之道,實基於此矣,伏願深留體念焉。上曰,物我是何義也?晦壽曰,己之外皆物也,以其對己而言也。上掩卷。晦壽進前奏曰,好雨方注,夜間聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,昨日診筵,伏承滯候未復之敎矣。伏未知今日則果何如?上曰,滯氣少減矣。晦壽曰,微滯之未夬者,非緣水刺之不節,而似緣氣度之未調也。上曰,史官就座,仍命退。大臣先退,諸臣以次退出。
上在昌德宮。停常參·經筵。
趙獻永啓曰,明日常參·經筵,取稟。傳曰,停。
金炳雲啓曰,來十一日,朝參日次矣,敢稟。傳曰,停。
李啓曰,大司憲吳取善,執義李彙圭,掌令崔鳳恒呈辭,張德良未肅拜,持平權應夔·朴儀漢未署經,監察茶時之意,敢啓。傳曰,知道。
傳于金炳雲曰,侍衛軍兵雨具,從便爲之。
以慶尙監司徐箕淳狀啓,薦新生竹筍,節候尙早,限內不得封進,惶恐待罪事,傳于李曰,勿待罪事,回諭。
以李東源·尹致善·李敏榮等囚單子,傳于李曰,飭已施矣,分揀放送。
傳于金炳冀曰,留院公事入之。
徐念淳,以戶曹言啓曰,時御所內各司雨漏修改吉日時,令日官金宜鍾推擇,則今四月十八日辰時爲吉云,以此日時擧行之意,敢啓。傳曰,知道。
趙獻永,以訓鍊都監言啓曰,今日春塘臺三日製親臨試取時,不待標信,徑先開門之當該布城守門將官,令該營,事過後從重懲治事,筵稟,蒙允矣。本局把摠柳德魯,嚴棍十五度,懲治之意,敢啓。傳曰,知道。
庚戌四月初七日辰時,上詣春塘臺。三日製通方外儒生試取入侍時,行都承旨徐念淳,左承旨李源命,右承旨金炳冀,左副承旨趙獻永,右副承旨李,同副承旨金炳雲,記事官金永秀·任應準·成載瑗·鄭健朝,直閣金德根,檢校待敎洪淳穆·金輔鉉·尹滋悳以次侍立。時至,通禮跪啓外辦。上具布裹翼善冠·布袍·布裹烏犀帶·白皮靴,乘輿出宣化門。藥房提調尹定鉉,副提調徐念淳,進前奏曰,侵早勞動,聖體,若何?上曰,一樣矣。仍出協陽門·建陽門·銅龍門·靑陽門,詣春塘臺陞座,念淳進前奏曰,出宮時別軍職侍衛,全不待令,屢度催促,晚始入來,事未前有,萬萬駭然,竝所當重勘,而本院請推之外,無他可施之罰,何以爲之乎?上曰,事過後竝拿處,可也。出擧條源命曰,布城守門將官,不待標信,先爲開門,以致儒生之徑入,事甚駭然,當該將官,令該營,事過後從重懲治,何如?上曰,依爲之。出擧條上曰,當直都事,尙不待令,何也?念淳曰,每當科時,以假都事擧行,而例於靑陽門外待令矣,嚴命之下,尙不入來,當査實稟處矣。源命讀奏入門單子,仍奏曰,從陞人中有試官蒙點者,使之下去,一體行禮乎?上可之。讀券官行知中樞府事尹定鉉,行護軍徐憲淳·洪祐喆,對讀官吏曹參議朴齊憲,行副護軍李裕膺,奎章閣直閣金德根,司憲府持平權應夔,行禮訖,以次就位。上命試官進前,書賦題衆心成城,限申時。定鉉·憲淳跪書訖,懸題。念淳曰,春塘臺殿座時,當直都事之來待靑陽門外,例也,而今日則初不待令,以致擧行之遲滯,事極駭然,當該都事,所當重勘,而本院請推之外,無他可施之罰,何以爲之乎?上曰,事過後拿處,可也。出擧條上命試官權退,入小次,少頃,上命考試。傳曰,承旨·別雲劍·兵摠府堂上·堂上閣臣·堂上對讀官,竝讀券官加差下,堂上閣臣·入直玉堂,竝對讀官加差下,使之分考。上曰,取二十人。上出次,源命讀奏收券單子訖。上曰,科次爲之。應夔讀券第一張三句。上曰,止之,他對讀官讀之。德根·冕奎·亮信·滋悳,以次讀奏三句訖。上曰,五張書三下,十五張書次上。定鉉跪書訖。源命曰,坼封何以爲之乎?上命坼奏,源命以次讀奏封內訖。上命書傳敎曰,三日製賦三下生員李源植等五人,竝直赴會試。之次次上幼學權應禹等五人,各朱書百選一件賜給。之次次上幼學鄭基軾等十人,各奎章全韻一件賜給。又命書傳敎曰,入格儒生,明日待令。又命書傳敎曰,還宮,當自內爲之矣,該房知悉。通禮跪啓禮畢。上仍還內,諸臣以次退出。
上在昌德宮。停常參·經筵。
李,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
趙獻永啓曰,明日常參·經筵,取稟。傳曰,停。
李啓曰,合辭許久闕啓,事甚未安,除在外·未署經外,未肅拜呈告人員,竝卽牌招,何如?傳曰,允。
徐念淳啓曰,右承旨金炳冀,今日不爲仕進,卽爲牌招,何如?傳曰,允。
傳于李源命曰,入格儒生入侍。
傳于趙獻永曰,今日晝茶禮,當自內親行矣,該房知悉。
徐念淳啓曰,今日晝茶禮親行時,承旨當爲備員,同副承旨金炳雲,卽爲牌招,何如?傳曰,允。
傳于趙獻永曰,進講入侍。
趙獻永啓曰,卽者,檢閱成載瑗,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,左右史不可不備,檢閱趙秉學,卽爲牌招入直,何如?傳曰,允。
傳于趙獻永曰,進饌儀軌廳堂郞以下,別單書入。
以申孝哲·李志益·白胤洙·李鶴周·成永龜·李東洙·任興摸等囚單子,傳于李曰,飭已施矣,分揀放送。
李啓曰,大司憲吳取善,執義李彙圭,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
以大司諫兪致崇,執義李彙圭,掌令張德良·崔鳳恒牌不進罷職傳旨,傳于李曰,只推。
以同副承旨金炳雲牌不進罷職傳旨,傳于李曰,只推。
以檢閱趙秉學牌不進罷職傳旨。傳于李曰,只推。
以江原監司李謙在狀啓江陵府民家失火事,傳于李曰,當此農節,民家失火,聞甚矜惻,元恤典外,別加顧助,結構奠接之方,廟堂措辭,分付。
義禁府啓目粘連,向前金大根亦,還穀之加作取剩,旣爲夥然,富民之抄出脅奪,亦復不少,法律莫嚴,自當重勘,以此照律,何如?判付。啓,依允。又啓目粘連,向前李象斗段,移貿米雇馬錢民庫錢之虛濫旣多,替受債貿販稅差役債之奪取不少,因誘脅而捧賂,受干囑而索賄,富民諸處,惟意借貸,公貨各樣,無難推移,法律所在,自合重究,以此照律爲白乎旀。蔡學永段,創戶還而白地徵民,旣爲非法,寢營作而高價取剩,仍歸私用,刷價還錢,混同排分,任賂民貸,無難收受,考其數爻,自不些少,法律莫嚴,在所難免,以此照律爲白乎旀。嚴錫鼎段,賂門利竇,卽是泛論,任窠行貨,雖非詳著,饒民勒貸,自爲夥多,法意所在,在所難免,以此照律爲白乎旀。尹善應段,民貸旣云準報,而法意自在,任賂未免或捧,則律文莫嚴,數雖不著,理難容恕,以此照律,何如?判付。啓,依允。又啓目粘連,向前李羲昌段,勅留錢之虛留,久未充報,戶曹納之私用,以致愆滯,各庫錢惟意乾沒,差任債無難收捧,雜技收贖,干囑納賂,計其數爻,大爲夥然,法律所在,自當嚴勘,以此照律爲白乎旀。韓弼敎段,吏鄕之逋,全然抛置,數爻甚夥,各庫之捧,都是攛挪,新舊莫辨,富民借貸,律文則莫嚴,都結贏餘,歸屬焉無處,法典所在,有難參恕,以此照律爲白乎旀。洪衡謨段,稅太點退,民情旣怨,結錢預捧,國典有違,以此照律,何如?判付。啓,依允。又啓目粘連,向前李元夏段,供濟出義添餉三庫之收支,旣爲不正,則民庫城廨軍器諸處之牽補,曷云得當?揆以經法,有難參恕,以此照律爲白乎旀。韓啓轍段,利竇賂門,雖云泛說,營庫錢之無難潛出,燕市貨之旣貿旋退,仍未還充,以致虛留,揆以法意,何以容恕?以此照律,何如?判付。啓,依允。又啓目粘連,向前李容駿亦,爲欲加下之收刷,以致還錢之挪移,公貨犯用,穀簿虛留,係是不法,以此照律,何如?判付。啓,依允。又啓目粘連,向前尹錫九亦,任窠賄賂,數旣不著,考律雖無以計定,在法有難於容恕,以此照律,何如?判付。啓,依允。又啓目粘連,向前徐相五亦,因差任而輒有捧賂,構犯斫而每多討錢,法雖甚嚴,數則未著,兵庫公貨,旣爲加下而虛留,營簿餘錢,使之殖利而充報,經法所在,無以參恕,以此照律,何如?判付。啓,依允。又啓目粘連,向前李熙昇亦,倉簿不檢,奸弄多端,庫儲取用,典守不勤,按獄之欠平,考試之不公,物議人情,自致疑謗,幕帖勒授,稅船憑捉,惟賂是視,數雖不著,揆以法意,自難容恕,以此照律,何如?判付。啓,依允。又啓目粘連,向前申在良亦,折訟差任,非賂不成,酗酒雜技,懲贖爲事,而饒民勒貸,尤合重勘,以此照律,何如?判付。啓,依允。
義禁府啓目,前虞候金漢雄原情云云。問目內辭緣,泛稱遲晚,刑推得情,何如?判付。啓,除刑推議處爲良如敎。又啓目,康翎前前縣監崔達洙原情云云。問目內辭緣,泛稱遲晚,所當請刑是白乎矣,曾經宣傳官,勿爲請刑,載在法典,議處,何如?判付。啓,依允。又啓目,昆陽前前郡守李赫遠原情云云。傳旨內辭緣,泛稱遲晚,所當請刑是白乎矣,曾經摠府郞,勿爲請刑,載在法典,議處,何如?判付。啓,依允。
趙獻永,以禮曹言啓曰,行判中樞府事金道喜上疏批旨內,省疏具悉卿懇。卿之悲苦之辭,木石可動,同姓之內,與子受子,人家尙有之事,繼絶存亡,而況先王典憲乎?所請依允事,命下矣。謹依聖批,以金冕喜次子雙震,立爲金德喜之後,立案成給之意,敢啓。傳曰,知道。
判付事金道喜疏曰,伏以,人情之至窮者,莫不號于天,人力之難容者,終必定于天,臣銜絶悲之情,抱至切之懇,蹙蹙如無所歸,忽忽如不欲生,而不一仰訴於聽卑之天,則是臣自阻也,玆敢披瀝而陳之。臣之本生父正獻公臣魯應有二子,長卽臣,次卽臣弟臣德喜也。臣則出後,而臣弟實主先臣之祀,臣賦命畸窮,未嘗有生育,臣弟幸及父母在世時,擧二丈夫子,臣以先臣之命,取次子爲臣子,亦旣長成而抱孫矣。臣弟後又連生四子,而門祚衰薄,連見夭慼,年踰五旬,病又貞痼,望斷生育,臣則無子而有子,臣弟則有子而無子。他日主先臣之祀者,遂無其人,臣所以汲汲爲臣弟螟嗣之計者,實亦人理之不容緩也。臣之族弟冕喜次子雙震,年今十八,臣之兄弟齎誠訴哀,乞以雙震爲子,冕喜堅執不許,夫乞之者人情也,不許者亦人情也。人情之所同,臣亦不深憾,然無此一事,則凡世之無子者,擧將不祀忽諸,而先王繼絶存亡之義,亦爲虛設矣。況國家禮典,特重繼後,無子者,許同宗支子爲後,其情理可矜者,或因一邊父母及門長上言,許令立後,使生者天倫得全,死者鬼有所歸。下至委巷細人馬醫夏畦,亦無不咸囿於惇庸之典,曲遂之化,澤至渥而律至嚴也。嗚呼先臣,遭際純廟,致位正卿,在於古禮,亦當立後,以世其祀,而身沒數十年,後事寒心,將來尸祀無人,托重無地。臣之崩心刻骨,猶屬已私,在朝家,亦豈無惻然垂念,施之以國典之所昭揭,委巷之所同得者乎?臣今年迫七耋,去死不遠,若不及今取養,溘先朝露,是將生爲不孝之人,死作不瞑之鬼,無以見先人於地下矣。臣之兄弟,誠意淺薄,不足以感人,尤何望感格天心,而情窮力屈,不容不血泣龥哀於閔覆之下,苟殿下許之,則彼雖靳許於前,臣尤有辭於今矣。始以父子之至愛而不許者,凡人之常情也,終以君上之有命而許之者,亦臣子之分義也。臣不能積誠祈懇,感回一族弟之心,敢以區區情私,冒瀆崇嚴,仰冀體恤,僭越之極,無所逃罪。伏乞天地父母,鑑此絶悲之情,至切之懇,哀之憫之,特許臣族弟冕喜之次子雙震爲後。俾先臣香火之托,將絶而復續,則幽明之間,戴恩感德,生生世世,結草銜珠,圖所以報答萬一,涕泣章皇,言不知裁,臣無任云云。答曰,省疏具悉卿懇。卿之悲苦之辭,木石可動,同姓之內,與子受子,人家常有之事,繼絶存亡,而況先王典憲乎?所請依允。仍傳于趙獻永曰,此批答,遣史官傳諭。
檢閱成載瑗疏曰,伏以臣,頃以母病,屢犯違傲,薄勘只及於問備,荐陳短龥,恩批輒承於歸護,少伸懇迫之私,冞切惶感之忱。第病症未及差復,在情理雖難蹔離,怵畏義分,黽勉就直,纔七八日矣。遽何敢爲言私之計,而卽接家信,臣母積痼之崇,近添感滯之症,眞元從以凜綴,調治不容少緩,憂煎之極,玆敢呼龥瀆撓,擅離實難逃罪。伏乞聖明,俯垂矜察,仰稟東朝,遞臣見職,勘臣當律,俾朝綱肅而私分安焉,臣無任云云。省疏具悉。爾其勿辭救護。
庚戌四月初八日辰時,上御熙政堂。入格儒生入侍時,左承旨李源命,記事官任應準·成載瑗·鄭健朝以次進伏。生員李源植,進士洪鍾序,幼學李九翼·金益陽·趙秉轍·權應禹,進士李,幼學朴齊大·尹琓·鄭基軾·趙斗年·孔垏,生員朴齊寅,幼學洪在善·琴翼廷·李寅華·吳章默,進士韓敦源以次序立階下訖。上曰,史官分左右。源命進前奏曰,入格人中李元玉·韓錫應,有實病,不爲入來,以待令儒生,次第陞堂乎?上可之。源植等以次進前,各奏職姓名,退立階下訖。源命曰,使之頒賞乎?上可之。引儀唱四拜,源植等行禮訖。以次退出。上命史官就座,仍命退,諸臣以次退出。
庚戌四月初八日辰時,上御熙政堂。進講入侍時,講官金學性,參贊官趙獻永,檢討〈官〉姜冕奎,記事官任應準·成載瑗·鄭健朝,各持小學第四卷,以次進伏訖。上曰,史官分左右。上誦前受音一遍訖,上開卷。學性讀自柳開仲塗,止全其家云,釋義訖。上曰,家之興替,在於婦人之所爲也。學性曰,婦人之關係於家道甚重,上文所云婦者家之所由盛衰,卽此意也。上讀新受音十二遍訖。上曰,文義以次奏之。學性曰,柳仲塗,一搢紳家,而其治家之正,敎訓之嚴如此,況人君治國之大規模乎?竊惟殿下,謹守祖宗家法,訓戒臣隣,如仲塗之戒其婦,則上行下效,治道自成矣。漸漬日聞者,譖言之入人,如水之浸潤也,有人於此,遽以非理,構人爲愬,則人必不信,而惟以可欺之方,日夕浸潤,則雖明者,鮮有不惑其志矣。偏愛者,偏私其所愛,私藏者,私蓄其物貨,若人君而有私愛之心,則用人不廣也,有私蓄之心,則國用絀矣。上曰,人君焉用私財爲也?凡人之有父母而蓄私貨,必欲爲分割之計也。學性曰,果然矣,聖敎及此,不勝欽仰萬萬,蓋讀書,所以明理也,勿以等閑文字看過,必須體驗於身,熟究玩味,則文理自明,漸就光大之域矣。冕奎曰,講官所奏,已爲備悉,臣無容敷衍更達,而大抵柳仲塗之言,非但爲一家之規範,實是後人之所模楷也。夫家者,國之本也,治家而能孝且嚴,則治國之本,亦由是道,故大學曰,宜其家人而後,可以敎國人,易曰,家人有嚴君焉,正家而天下正,蓋御家邦平天下之道,元無二致也。伏願殿下,視國如家,本之以孝,莅之以嚴,則上行下效,捷於影響矣,於此等處,益加體念焉。獻永曰,講官儒臣,備陳無餘,臣則別無更達,而此篇,卽齊家之義也。欲齊其家,先修其身,欲修其身,先立其志,欲立其志,莫如學問,故大學云,修身齊家治國平天下,蓋修齊治平之道,亦皆本於學問,學問有餘,則立志修身,自然成就矣。近來講筵日開,朝夕討論,是誠聖德之有光,而無少間斷,則聖學日新又新,伏願體念焉。學性曰,易言天道自强不息,蓋學問之道,貴在勉强,㝡忌間斷也。冕奎曰,中庸曰,至誠無息,學問之工,作輟無常,則難望進就也。學性曰,兄弟之心,本自和翕,各有妻子,而分割之計生焉,張公藝九世同居,唐帝問其所由,書百忍字以對,此實今古罕有之事也。上掩卷。上曰,農形何如?學性曰,臣向自廣州來時,見秧畈多有水渴處,近雨少沾,不足慰三農之望也。上曰,諸道則雨澤均洽矣。學性曰,三南則得免此患,而畿內甚旱矣。上曰,廣州之旱乾果甚乎?學性曰,此臣之所目擊者,而尙此惜雨,不勝悶鬱矣。上曰,史官就座,仍命退。諸臣以次退出。
庚戌四月初八日午時,上詣孝定殿。晝茶禮親行入侍時,行都承旨徐念淳,左承旨李源命,右承旨金炳冀,左副承旨趙獻永,右副承旨李,記事官金永秀·任應準·成載瑗·鄭健朝,檢校提學金學性,直閣金德根,檢校待敎金輔鉉以次侍立。時至,通禮跪啓請出次。上具衰服,出齋殿門,入魂殿門,詣褥位。引儀唱俯伏哭,上俯伏哭,引儀唱止哭興四拜。上止哭興四拜,引儀唱三上香。上詣春案前三上香,引儀唱執爵獻爵,上連獻三爵,降復位訖。引儀唱俯伏哭,上俯伏哭,引儀唱止哭興四拜,上止哭興四拜。引儀唱左通禮導殿下還齋殿,上出魂殿門。入齋殿門,諸臣以次退出。
上在昌德宮。停常參·經筵。
自開東至午時,灑雨下雨,測雨器水深五分。
李啓曰,明日常參·經筵,取稟。傳曰,停。
趙獻永啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
又啓曰,同副承旨金炳雲,今日不爲仕進,卽爲牌招,何如?傳曰,允。
又啓曰,左右史,不可不備,檢閱趙秉學,旣有只推之命,卽爲牌招,何如?傳曰,允。
又啓曰,臣獻永,依定式,進詣香室,奉審香祝樻祝板袱子,則精潔之意,敢啓。傳曰,知道。
李啓曰,臣,今日入直禁軍戎器點考進去,下直之意,敢啓。傳曰,知道。
又啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于李曰,將兵之任,不可久曠,摠戎使許遞,左參贊金左根除授。
兵曹,摠戎使單金左根除授事,承傳。
李啓曰,新除授摠戎使金左根,卽爲牌招,傳授密符及敎諭書,何如?傳曰,允。
大王大妃殿,傳于趙獻永曰,進饌儀軌別單,雖爲書入,追惟往事,愴慟而已,今番則置之勿論。
傳于李曰,進講,自今日停止。
以同副承旨金炳雲牌不進罷職傳旨,傳于李曰,只推。
傳于李曰,左承旨·同副承旨許遞,前望單子入之。
承旨前望單子入之,宋應龍·金在淸落點。
以京畿監司金箕晚狀啓龍仁縣民家失火事,傳于李曰,當此農時,民家失火,聞甚矜惻,元恤典外,別加顧助,結構奠接之意,廟堂措辭,分付。
李啓曰,大司憲吳取善,執義李彙圭,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
以大司諫兪致崇,執義李彙圭,掌令張德良·崔鳳恒牌不進罷職傳旨,傳于李曰,只推。
以檢閱趙秉學牌不進罷職傳旨,傳于李曰,只推。
李以禮曹言啓曰,卽接監司金箕晚移文,則以爲,楊州牧鄕校聖殿,傾仄年久,仰壁頹落,所見極甚未安,不可不及今修改,告由移還安祭香祝,自本曹啓稟下送云矣。楊州牧鄕校聖殿修改時先告事由移還安祭香祝,卽令該曹,照例磨鍊下送,從便卜日設行之意,竝爲分付,何如?傳曰,允。
又以承文院都提調意啓曰,卽見盛京禮部咨文出來者,以爲,欽派大臣,四月初三日起程,二十日抵靉江西岸,與本國地方官,公同會哨,若至陟壁臨江,人馬不能行走之處,借用本國船隻,請飭各該地方官,照例借給云矣。回咨依例撰出,正書安寶後,付送于灣府回撥,使之傳給鳳城將處,以爲傳致盛京之地,何如?傳曰,允。
又以戶曹言啓曰,今番勅行時,上副勅元禮單例贈別贈都求請別求請及通官以下元禮單賞給都求請別求請各項物種,或折銀或以本色持去者,元數區別懸註,別單書入之意,敢啓。傳曰,知道。
趙獻永,以兵曹言啓曰,僉知中樞府事任泰濬,五衛將沈宜夏,文臣兼宣傳官申錫禧·金有淵,俱以病難供職,呈狀乞遞。新除授慶尙右兵使李熙章戶奴呈狀內,矣上典素患痰癖之症猝發,時月之內,萬無登途赴任之望,呈狀乞遞矣。實病旣如此,則不可强令赴任,竝改差,何如?傳曰,允。
廣州留守金學性疏曰,伏以,臣之祖父母墳山,在於果川地,距臣府治,數舍而近,壤地相接,松楸入望,旌纛汛掃,告以榮侑。在臣情禮之所不容己者,而官守莫嚴,有不敢擅自越境,冒控格外之懇,仰冀體下之恩,伏乞特許臣往來之暇,俾伸情私,臣不勝云云。答曰,省疏具悉。卿其往省焉。
大司成金德喜疏曰,伏以,臣卽聖世之一棄物耳,以材則樗櫟之無用也,以學則魚魯之不辨也,以病則膏肓之難醫也。凡此三者,咸萃一身,顧何所藉手,而爲出而事君之圖乎?屛蟄郊坰,農圃爲伍,歌詠聖化,沒齒是期,不意玆者,國子新命,忽下於千萬夢想之外,臣誠惝怳悸慄,莫省所以自措。噫,是職也卽虞庠敎胄之任,而在我朝爲師儒之長,必也學術淹通,體用俱備,有足以誘掖後進,董正士趨,然後方可居之。故朝廷之掄選甚重,而得之者雖當世峻望,未嘗不逡巡退讓,則臣是何人,而庸可擬議於其間哉?其不近似,世所共知,固無待乎臣之自明,而第臣之所私恨者,臣厚被我先大王洪私,前後敭歷,罔非踰濫,而初無報效,動輒孤負。僨誤自速於罪戾,甄收曲費於造化,雖或銜恩怵義,低回班行,而至若都忘寵辱,避遠榮塗,一念炯然,寤寐常存。雖以殿下大度包容,不忍遽棄,而廁諸尋常百執事之末,猶難稱塞其萬一,今此叨冒,又非閑司漫職之比,使之巍然據臯比之席,而任成均之職,則豈不貽累聖簡,傳笑士林乎?且臣聞,知人官人,聖哲攸愼,有國治忽,亶係用捨,矧今聖上初元,百度維新,尤宜妙揀宿望,以崇儒化,豈容緣臣苟充,而厚招物議也哉?臣自奉恩旨,歷日震懍,而間作湖行,添頓委苦,今始力疾號籲,冒瀆崇嚴,臣罪至此,益無所逃。伏乞聖明,念公器之不可輕䙝,諒臣言之非出飾讓,將臣新授職名,仰稟東朝,亟許鐫改,俾官方重而賤分安焉,臣無任云云。答曰,省疏具悉。爾其勿辭察職。
敎摠戎使金左根書,王若曰,紫極凝鼙鼓之思,君所托重者將,玉帳仗笠轂之望,國之大事在戎。卿實其人,予何多誥?惟卿,忠藎傳世,貞亮立朝。克有老成人典型,其義則夷險不擇,允矣賢宰相德望,尤貴乎謹愼自持。銓部奎班,贊聲明於笙鏞黼黻,籌司惠局,試才猷於錢穀甲兵。惟施用各得其當,伊展蘊何適不可?睠玆漢北一鎭,實爲畿內重蕃。與沁都而輔車相依,金城湯池之固,竝廣府而樓櫓對峙,牖戶桑土之謨。近而護京師之尊,咽喉控三輔之地,入則聞廊廟之務,體貌媲兩局之間。玆授卿以摠兵使,卿其克恢宏猷,祗服寵命。荷國家腹心之寄,紹先美於箕裘,托王室肺腑之親,驗夙抱於靲轄。倚毗也切,意豈在於偶爾?圖酬之深,想有別於他人。故玆敎示,想宜知悉。知製敎直閣金德根製進。
上在昌德宮。停常參·經筵。
藥房都提調朴晦壽,提調尹定鉉,副提調徐念淳啓曰,伏未審日間,聖體,若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
李啓曰,明日常參·經筵,取稟。傳曰,停。
金炳冀啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日,賓廳日次,而領議政鄭元容有身病,左議政·右議政未差,不得來會云矣。敢啓。傳曰,知道。
徐念淳啓曰,左副承旨金在淸,今日不爲仕進,卽爲牌招,何如?傳曰,允。
又啓曰,同副承旨宋應龍,時在京畿利川地,斯速乘馹上來事下諭,何如?傳曰,許遞,前望單子入之。
承旨前望單子入之,韓兢人落點。
金炳冀啓曰,新除授同副承旨韓兢人,卽爲牌招,何如?傳曰,允。
李啓曰,左右史不可不備,檢閱趙秉學,旣有只推之命,卽爲牌招入直,何如?傳曰,允。
傳于李曰,進講爲之。
傳于李曰,進講入侍。
以平安監司洪鍾應狀啓中和府民家失火事,傳于李曰,當此農時,民家失火,聞甚矜惻,元恤典外,別加顧助,結構奠接之方,廟堂措辭,分付。
傳于徐念淳曰,金判府事省掃之行,給由馬,澆奠床備給。
金在淸啓曰,大司憲吳取善,執義李彙圭,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
以大司諫兪致崇,執義李彙圭,掌令張德良·崔鳳恒牌不進罷職傳旨,傳于金在淸曰,只推。
金炳冀,以兵曹言啓曰,再明日大院君祠宇展拜時,本曹堂上守宮及侍衛,當爲備員,而參議趙徽林有身病,不得進參。參議,令政院稟旨變通,仍令該曹,以在京無故人,口傳差出,待下批牌招,以爲進參之地,何如?傳曰,允。許遞。
吏曹,口傳政事,以任百秀爲兵曹參議。
以兵曹參議任百秀牌不進罷職傳旨,傳于金在淸曰,只推。
義禁府照目粘連,慶尙前監司金大根矣本府議啓內,還穀之加作取剩,旣爲夥然,富民之抄出脅奪,亦復不少,法律莫嚴,自當重勘。以此照律罪,那移求索二罪良中,從一科斷,杖一百收贖,告身盡行追奪,流三千里定配,私罪,奉敎依允爲旀,功議各減一等爲良如敎。
又照目粘連,遂安前郡守李羲昌,載寧前郡守韓弼敎,文化前縣令洪衡謨等矣,本府議啓內,李羲昌段,勅留錢之虛留,久未充報,戶曹納之私用,以致愆滯,各庫錢惟意乾沒,差任債無難收捧,雜技收贖,干囑納賂,計其數爻,大爲夥然,法律所在,自當嚴勘,以此照律爲白乎旀。韓弼敎段,吏鄕之逋,全然抛置,數爻甚夥,各庫之捧,都是攛挪,新舊莫辨,富民借貸,律文則莫嚴,都結贏餘,歸屬焉無處,法典所在,有難參恕,以此照律爲白乎旀。洪衡謨段,稅太點退,民情旣怨,結錢預捧,國典有違,以此照律罪。李羲昌段,那移求索二罪良中,從一科斷。韓弼敎段,那移科斂二罪良中,從重論,各杖一百收贖,告身盡行追奪,流三千里定配。洪衡謨段,以不應爲事理重律,杖八十收贖,奪告身三等,竝只私罪,奉敎依允爲旀。李羲昌·韓弼敎等段,竝只功議各減一等,洪衡謨段,功減一等爲良如敎。又照目粘連,尙州前牧使李象斗,昌原前府使蔡學永,金海前府使嚴錫鼎,河東前府使尹善應等矣,本府議啓內,李象斗段,移貿米·雇馬錢·民庫錢之虛濫旣多,替受債貿販稅差役債之奪取不少,因誘脅而捧賂,受干囑而索賄,富民諸處,惟意借貸,公貨各樣,無難推移,法律所在,自合重究,以此照律爲白乎旀。蔡學永段,創戶還而白地徵民,旣爲非法,寢營作而高價取剩,仍歸私用,刷價還錢,混同排分,任賂民貸,無難收受,考其數爻,自不些少,法律莫嚴,在所難免,以此照律爲白乎旀。嚴錫鼎段,賂門利竇,卽是泛論,任窠行貨,雖未詳著,饒民勒貸,自爲夥多,法意所在,在所難免,以此照律爲白乎旀。尹善應段,民貸旣云準報而法意自在,任賂未免或捧,則律文莫嚴,數雖不著,理難容恕,以此照律罪。李象斗·蔡學永等段,那移求索二罪良中,從一科斷。嚴錫鼎段,以求索律,各杖一百收贖,告身盡行追奪,流三千里定配。尹善應段,以制違律,杖一百收贖,告身盡行追奪,竝只私罪,奉敎依允爲旀。李象斗·嚴錫鼎·蔡學永等段,竝只功議各減一等。尹善應段,功減一等爲良如敎。又照目粘連,寧邊前府使李元夏,宣川前前府使韓啓轍等矣本府議啓內,李元夏段,供濟出義添餉三庫之數支,旣爲不正,則庫城廨軍器諸般之牽補,曷云得當?揆以經法,有難參恕,以此照律爲白乎旀。韓啓轍段,利竇賂門,雖云泛說,營庫錢之無難潛出,燕市貨之旣貿旋退,仍未還充,以致虛留,揆以法意,何以容恕?以此照律。李元夏段,以那移出納還充反用律,韓啓轍段,以那移出納律,各杖一百收贖,告身盡行追奪,流三千里定配,竝只私罪,奉敎依允爲旀,竝只功議各減一等爲良如敎。又照目粘連,三和前府使李容駿矣本府議啓內,爲欲加下之收刷,以致還錢之挪移,公貨犯用,穀簿虛留,係是不法,以此照律罪,杖一百收贖,告身盡行追奪,流三千里定配,私罪,奉敎依允爲旀,功議各減一等爲良如敎。又照目粘連,祥原前郡守尹錫九矣本府議啓內,任窠賄賂,數旣不著,考律雖無以計定,在法有難於容恕,以此照律罪,杖一百收贖,告身盡行追奪,私罪,奉敎依允爲旀,功減一等爲良如敎。又照目粘連,前前統制使徐相五矣本府議啓內,因差任而輒有捧賂,構犯斫而每多討錢,法雖甚嚴,數則未著,兵庫公貨,旣爲加下而虛留,營簿餘錢,使之殖利而充報,經法所在,無以參恕。以此照律罪,杖一百收贖,告身盡行追奪,流三千里定配,私罪,奉敎依允爲旀,功議各減一等爲良如敎。又照目粘連,黃海前水使李熙昇矣本府議啓內,倉簿不檢,干弄多端,庫儲取用,典守不勤,按獄之欠平,考試之不公,物議人情,自致疑謗,幕帖勒授,稅船憑捉,惟賂是視,數雖未著,揆以法意,自難容恕。以此照律罪,杖一百收贖,告身盡行追奪,私罪,奉敎依允爲旀,功議各減一等爲良如敎。又照目粘連,晉州前營將申在良矣本府議啓內,折訟差任,非賂不成,酗酒雜技,徵贖爲事,而饒民勒貸,尤合重勘。以此照律罪,杖一百流三千里定配,以其年七十一,依律文收贖,只告身盡行追奪,私罪,奉敎依允爲旀,功議各減一等爲良如敎。又啓目粘連,向前崔達洙亦,營作穀會錄耗,官旣攛挪,吏亦偸弄,民庫錢官需米,下乃太濫,價則高執,考其數爻,甚不些少。決訟與差任,惟賂是索,貸民及賣鄕,計貲亦鉅,座首之遞易,卜定之數多,總論所犯,自在難貰,以此照律,何如?判付。啓,依允。又啓目粘連,向前李赫遠亦,結還創行,官用混徵,以公穀而許多挪移,軍器修補,民庫防弊,取公貨而憑托冒下,數旣太夥,法所難免,以此照律,何如?判付。啓,依允。又啓目粘連,向前金漢雄亦,大小科場,不錄名攔入者,朝官則邊遠充軍,載在法典,金漢雄,依此律施行,何如?判付。啓,依允。
判府事金道喜箚曰,伏以,臣之父母墳山,在於京畿富平地,而累世祖先之墓,俱在湖鄕矣。臣間縻職務,且緣癃病,曠不汛掃,積有年所,霜露怵惕之感,未嘗一日忘懷,況臣年迫七旬,死亡無日,迨玆宿症稍間之時,不得展省,而一朝溘先,則豈非生死幽明之憾乎?又有墓道未了之事,非臣躬檢,無以幹當,旣不可許久淹留,又不可猝乍營辦,每每請由,實涉猥越,玆敢據實哀龥,干冒宸嚴。伏乞聖明,俯賜矜諒,許臣從便來往,以伸至情,不勝大願。取進止。答曰,省箚具悉卿懇。卿其往省焉。仍傳于徐念淳曰,此批答,遣史官傳諭。
庚戌四月初十日辰時,上御熙政堂。藥房入診入侍時,都提調朴晦壽,提調尹定鉉,副提調徐念淳,記事官金永秀,記注官崔致權,記事官鄭健朝,直閣金德根以次進伏。醫官鄭有曾·李鎭夏·黃道淳·李琬以次進伏楹外訖。上曰,史官分左右。晦壽進前奏曰,日候陰冷,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,伏聞醫官之言,昨以滯候靡寧云,伏未知夜間,果何如?上曰,少有滯物,而今則稍減矣。晦壽曰,醫官待令,使之入診乎?上曰,唯。有曾等以次診候訖,退伏楹外。晦壽曰,醫官進前,各以所見奏之。有曾等進前奏曰,脈候左右三部調均,而右三部微滑,滯候猶未快減矣。晦壽曰,臣自藥院承聞,則昨日自內製入草果平胃散云,果爲進御乎?上曰,雖爲煎入,而不爲試服矣。晦壽顧謂醫官曰,昨日滯候非痰祟,而緣於挾滯乎?有曾等曰,然矣。晦壽曰,果爲挾滯所祟,則當進御湯劑,快爲消導,似好矣。有曾等曰,製進茶飮之屬,似無妨矣。晦壽曰,昨見草果散方文,則多入養胃之屬,近日滯候,緣於氣度之未調也,昨日有數次泄候云,伊後更不泄便乎?上曰,然矣。晦壽曰,湯劑不必議入乎?有曾等曰,然矣。上命醫官先退。晦壽曰,進御茶方,當與醫官詳議以稟矣。上曰,可也。晦壽曰,昨日進講,果因滯候而停止乎?上曰,然矣,今則滯氣少減,當爲進講矣。上命大臣退出。又命退,諸臣以次退出。
庚戌四月初十日巳時,上御熙政堂。進講入侍時,判府事朴晦壽,講官金蘭淳,參贊官李,侍讀官宋謙洙,記事官任應準,記注官崔致權,記事官鄭健朝,各持小學第四卷,以次進伏訖。上曰,史官分左右。上誦前受音一遍訖,上開卷。蘭淳讀自伊川先生,止惑之甚矣,釋義訖。蘭淳曰,此云惑之甚,惑之義,殿下領會乎?世俗之人,蠱惑其心志而不之覺,故所以深歎之也。此章先以閭閻小人起端,蓋小人不知聖賢之訓,不讀古人之書,而至於愛親之心則自然流出,此所謂良知良能也,若其父母之子,異於己之子,此爲偏私所蔽,蠱惑其心志也。上曰,豈有兄弟而如仇敵之理乎?蘭淳曰,上文所謂患若敵讐者,卽此意也,自相爭競,以致悖戾,而其弊至於如此之境矣。上讀二十一遍訖。蘭淳曰,前受音中懷橘事,殿下記其何人乎?上曰,陸績也。蘭淳曰,通鑑,得中山不以封其弟,而封其子者誰也?上曰,魏文侯之事,而有任座之諫矣。晦壽曰,召對日久,尙此記存,仰認聖聰之逈出尋常也。仍奏曰,今番讀數爲二十一遍矣,多讀固好,一次屢遍,恐損精力,讀了時須逐字逐句,分明領會,無或容易放過,乃可責效也。蘭淳曰,臣初登講筵時,自止爲十五行矣,見今自止不滿十行,殿下試思之,始講小學爲朞年,而以殿下春秋之盛,一日所講,止於七八行,是豈不悶鬱乎?古人云,責難於君,臣之此言,亦責難之義也。晦壽曰,其間講對之或停,實緣滯候之彌留也,而竊念以多行課讀,似有妨於愼攝之方。故向筵,以少其行數,無至間斷之意,有所仰達,而大抵講讀,不係行數之多寡,只在勤慢何如,但今夏內,似未得畢講,日月之遷就,甚可惜也。且自止不必一定不移,第觀滯候之添減,量宜論定,以十行內外付上,臨時依下敎爲之似好矣。上曰,依此爲之,可也。晦壽曰,臣所憧憧仰慮者,或有損於滯候也,故如是仰奏矣。蘭淳曰,保護聖躬,爲第一義也,勸勉講學,特餘事也,而但臣昨日入闕,聞停講之命,自外退還,竊不勝帳缺之忱矣。上曰,昨日停講,果緣不得已而然也。蘭淳曰,伏念殿下奉承付托之重,固多宵旰之憂,而臣等所仰勉者,惟是講學一事也。殿下每見筵體之截嚴,而不察上下之通情,必須簡其禮貌,頻接臣隣,或値靡寧之中,難於親讀之時,召使臣等,替讀講論。又或於京試官,繡衣登筵之時,民生之疾苦,守令之臧否,諮訪諄諄,酬酢如響,則情志流通,有如家人父子之間,自有樂且不疲之意,一堂之上,可致都兪吁咈之美,豈不盛哉?如是則自然有得力處矣。仍奏曰,愛父母之子,輕於己之子,是不知兄弟之愛者也,若孝子之有深愛者,其視父母之子,寧有間於己之子乎?乾父坤母,大君爲父母之宗子,同胞萬民,皆父母之子也。人君之愛民,或輕於己之子,則何以盡宗子之責乎?伏願殿下,遵康誥保赤子之道,念鄒聖及人幼之訓,俾八域無一夫不被恩愛焉。上曰,父母之犬馬亦愛之,何獨於父母之子,不如己之子乎?蘭淳曰,孝衰於妻子者,此之謂也,有一峽氓,不識父母之恩,不知兄弟之愛,蠢頑如禽獸,官長聞而悶之,招諭以父母生育之恩,兄弟連氣之愛,峽氓感泣曰,實不知如此之理也。化爲善人,以孝友見稱,由是觀之,雖至愚之民,彝性之不可泯,有如此者矣。謙洙曰,難得者兄弟,易求者田地,此一語感化得乙普明兄弟之心也。仍奏曰,閭閻小人,得一衣食,先思父母,能知其重於己,而若以事親之道言之,此不過口體之養,而却有欠於養志之孝,苟能以父母之心爲心,則推其慈愛之情,可盡其友悌之道矣。然此箇道理,固不可責之於閭閻小人,而惟多讀書識道理之人,乃能推其所明,達其所蔽,克去人欲之私,以至天理之正。爲人上者,若能敦倫明敎,御世導俗,則風行草偃之化,亦使閭閻小人,皆知以父母之心爲心,則人倫明於上,敎化行於下矣,豈不休且盛哉?伏願殿下,於此等處,益加澄省焉。曰,講官·儒臣,備陳文義,臣無容更達矣。蘭淳曰,前受音中,有養口體養志之語,誰爲養口體,誰爲養志乎?上曰,曾子養志者也,曾元養口體者也。蘭淳曰,殿下自講讀以後,日聞其所不聞,日知其所不知,此豈非至樂處乎?臣等伏見聖學之日就,相告欣欣,竊不勝歡忭之忱矣。上掩卷。上曰,史官就座,又命大臣先退,仍命退。諸臣以次退出。
上在昌德宮。停常參·經筵。
金在淸,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
韓兢人啓曰,明日,動駕相値,視事頉稟之意,敢啓。傳曰,知道。
金在淸啓曰,合辭許久闕啓,事甚未安,除在外·未署經陳疏外,未肅拜·呈告人員,竝卽牌招,何如?傳曰,允。
韓兢人啓曰,來十六日,日次儒生殿講日次,而生進放榜相値,頉稟之意,敢啓。傳曰,知道。
又啓曰,來十六日,漢學文臣殿講日次,而生進放榜相値,頉稟之意,敢啓。傳曰,知道。
趙獻永啓曰,明日,大駕詣大院君祠宇,入幕次後,大王大妃殿·王大妃殿·大妃殿問安,何承旨進去乎?敢稟。傳曰,左副承旨進去。
韓兢人啓曰,左右史不可不備,檢閱成載瑗,由限已過,卽爲牌招,何如?傳曰,允。
傳于韓兢人曰,進講入侍。
金在淸啓曰,大司憲吳取善,掌令張德良·崔鳳恒牌不進,執義李彙圭疏批未下,持平權應夔·朴儀漢未署經,監察茶時之意,敢啓。傳曰,知道。
以大司諫兪致崇,掌令張德良·崔鳳恒牌不進罷職傳旨,傳于金在淸曰,只推。
韓兢人,以奎章閣言啓曰,守宮檢校待敎金洙根,待明朝牌招,何如?傳曰,允。
金在淸,以兵曹言啓曰,今四月十一日,武臣賓廳武經講書日次,而中日相値,不得爲之之意,敢啓。傳曰,知道。
又以都摠府言啓曰,副摠管金翰喆,以司僕寺兼內乘,官調馬進參事,晝仕出去之意,敢啓。傳曰,知道。
又以都摠府言啓曰,今此動駕時,侍衛·寶劍·守宮當爲備員,而都摠管金景善在外,李啓朝有實病,副摠管洪祐喆呈辭受由,金始淵有實故,朴蓍會以禁軍別將,陣上進,南錫圭以訓鍊都監中軍,陣上進,無以備員。令政院稟旨變通,仍令該曹,以在京無故人,口傳差出,待下批牌招,以爲備員進參之地,何如?傳曰,允。許遞,前望單子入之。
摠管前望單子入之,都摠管姜時永·趙秉駿,副摠管洪祐喆·沈宜冕·白殷鎭·李定鉉落點。
以檢閱趙秉學牌不進罷職傳旨,傳于韓兢人曰,只推。
義禁府照目粘連,昆陽前前郡守李赫遠矣本府議啓內,結還創行,官用混徵,以公穀而許多挪移,軍器修補,民庫防弊,取公貨而憑托冒下,數旣太過,法所難免。以挪移出納罪,杖一百收贖,告身盡行追奪,私罪,奉敎依允爲旀,功減一等爲良如敎。又照目粘連,康翎前前縣監崔達洙矣本府議啓內,營作穀會錄耗,官旣攛挪,吏亦偸弄,民庫錢官需米,下乃太濫,價則高執,考其數爻,甚不些少。決訟與差任,惟賂是索,貸民及賣鄕,計貲亦鉅,座首之遞易,卜定之數多,總論而所犯自在難貰,以挪移求索二罪良中,從一科斷。杖一百收贖,告身盡行追奪,流三千里定配,私罪,奉敎依允爲旀,功減一等爲良如敎。
金在淸以義禁府言啓曰,時囚罪人金大根·徐相五·李元夏·韓啓轍·韓弼敎·李容駿·李象斗·嚴錫鼎·蔡學永等,各杖一百流三千里定配照律公事判付內,依允。各功議各減一等事,命下矣。金大根功議各減一等,杖九十收贖,告身盡行追奪,黃海道長淵縣新行驛。徐相五功議各減一等,杖九十收贖,告身盡行追奪,江原道伊川府乾川驛。李元夏功議各減一等,杖九十收贖,告身盡行追奪,忠淸道海美縣夢熊驛。韓啓轍功議各減一等,杖九十收贖,告身盡行追奪,忠淸道韓山郡新谷驛。韓弼敎功議各減一等,杖九十收贖,告身盡行追奪,忠淸道文義縣德留驛。李容駿功議各減一等,杖九十收贖,告身盡行追奪,黃海道遂安郡位羅驛。李象斗功議各減一等,杖九十收贖,告身盡行追奪,江原道杆城郡淸澗驛。嚴錫鼎功議各減一等,杖九十收贖,告身盡行追奪,忠淸道靑陽縣金井驛。蔡學永功議各減一等,杖九十收贖,告身盡行追奪,江原道高城郡大康驛。竝徒二年半定配,而以議啓內辭意具罪目,依例發遣府書吏羅將,押送于各其配所,何如?傳曰,允。
又以義禁府言啓曰,時囚罪人崔達洙·李赫遠等,各杖一百,流三千里定配照律公事判付內,依允。各功減一等事,命下矣。崔達洙功減一等,杖一百收贖,告身盡行追奪,江原道通川郡朝珍驛。李赫遠功減一等,杖一百收贖,告身盡行追奪,忠淸道瑞山郡豐田驛。竝徒三年定配,而以議啓內辭意具罪目,依例發遣府書吏羅將,押送于各其配所,何如?傳曰,允。
又以義禁府言啓曰,時囚罪人李羲昌,杖一百流三千里定配照律公事判付內,依允。功議各減一等事,命下矣。李羲昌功議各減一等,杖九十收贖,告身盡行追奪,江原道襄陽府祥雲驛,徒二年半移配,而以議啓內辭意具罪目,依例發遣府羅將,押送于新定配所,何如?傳曰,允。
又以義禁府言啓曰,時囚罪人金漢雄邊遠充軍議處公事判付內,依允事,命下矣。金漢雄今當定配所以入,而卽接其戶奴呈狀,則其上典母年七十一,無兄弟獨身,依法典許贖爲辭矣。取考律文,則大明律存留養親條有曰,凡父母老疾應侍,家無以次成丁者,若犯徒流,止杖一百,餘罪收贖。金漢雄邊遠充軍,依大典通編罪犯準計條準杖一百流三千里之例,以其母年七十一,無兄弟獨身,依律文收贖,只告身盡行追奪,放送,何如?傳曰,允。
金在淸啓曰,明日動駕時,兩司侍臣,當爲進參,除在外·未署經·疏批未下外,未肅拜·呈告人員,竝待開門牌招,何如?傳曰,允。
又啓曰,執義李彙圭,疏批已下,一體牌招,何如?傳曰,允。
傳于韓兢人曰,召對爲之。
傳于韓兢人曰,明日進講,停。
傳于金在淸曰,明日出宮內門路,以協陽門爲之。
左參贊金左根疏曰,伏以臣,冒寵饕榮,不自知止者,久矣,十數年來,所以都華顯而抵崇亢,是豈臣本末長短,容或有萬一承當而然耶?雨露之渥,鞠育之慈,非臣庸昧,所能酬報,而有命輒膺,不敢爲士夫辭受之美者,亦非臣全沒裁量,只管向前之去,而每一念至,寢夢噩而氷炭交者,非一日于玆矣。戎司特簡,又降此際,使臣制三輔兵馬之用,而廁五營籌轄之末,其所以悸懍怵惕,莫知爲事計之宜者,卽古人所謂左執方而右畫圓,戴不勝而任之壓也。夫勳戚之爲軍旅之事,非曰無國朝已例,而是必有折衝韜鈐之才,壁壘旌旗之略,腹心之寄,膂力之宣,於是乎兩皆無媿,而若臣者,徒以肺腑之托,厚竊外施之恩,日玩月愒,厚自庇於容光之下而已。今若們然爲萬夫之長,處於三軍之元,則其於靺韋之解體,組練卒乘之爲目笑,何哉?顧臣前後叨冒,揆以職事之隆,則詞垣璧府,文學砥礪之所,經總財賦,支調沿滙之地,其視一梱寄一符節,不旣重且大矣。而臣旣迷不知懼,恬若固有者,此其莫援莫恕難貰之罪,而竊念物雖冥蠢,仁天則必欲咸遂,子雖愚劣,慈父則必欲竝育,苟或燥潤之偏而飽煖之過,則其於天地父母之德之恩,得不有可議也哉?嗚呼,臣身則固不敢自有,而臣所以仰望我聖慈,豈不在於可幸無大辜負大狼狽,爲臣主俱榮之圖也?然則進一級不如降一級,授一官不如收一官,寤寐摽拊,庶或有諒臣而恤臣者矣。承命而還,淵谷交迕,略掇猥拙之辭,冒瀆崇高之聽,惟聖慈淵然深思,仰稟東朝,亟收臣新授摠戎之任,以幸公私,千萬至祝,臣無任云云。答曰,省疏具悉。授卿以戎垣之任,意有在,勿辭察任。
執義李彙圭疏曰,伏以臣,草莽賤迹,樗櫟散材,庸陋凡劣,最下於人人,第以猥廁通籍,叨忝侍從之列,恩深淵海,效蔑涓埃。合宜收視返聽,跧伏林樊,以畢餘生,而間値臣民不祿,我大行大王,奄忽陟遐,哀焚五內,痛纏三韓,臣强策衰軀,扶曳前進,靡逮抱弓之恫,粗伸負土之願,而宿苦痰喘,添寒更劇,宛轉枕席,一味懍惙,今且跨歲而易月矣。不意蓽戶榮生,枯荑澤潤,栢府寵命,遽下於亡狀一夫之身,臣承命隕越,誠惶誠兢。恭惟我主上殿下,以宗室懿親,入承大統,乾極早正,離明繼照,伏況睿德夙彰,令聞日洽,環東土億萬生靈,莫不舞手延頸,以爲於萬斯慶,又自今日始矣。凡厥對揚之臣,莫不竭其智能,懋盡圖報之責,而如臣癃憒謭劣之甚,謬當風憲佐貳之任,神識昏昧,辭辯拙澁,旣未敢獻替其可否,又不能聳動其觀聽。至使聖朝委寄之隆,將不免貽譏傳笑之資,而召牌荐臨,歷日震懍,怵分畏義,章皇出肅,到此而微臣情節,固不足恤,而其於玷累名器,虧損大防,何哉?直欲鑽地而不可得,則控懷陳懇,祈蒙遞黜,是臣之分義也。伏願天地父母,憐臣衰朽之質,察臣庸疎之材,仰稟東朝,亟祛臣職,仍治臣罪,一以肅朝綱,一以安私分,千萬幸甚。臣於丐免之章,何遑及他,而第伏念,新政之初,勵精圖治,簾殿導養,又臨堯·舜之聖,其於涵薰進就之方,有何餘蘊之可言也?微臣憂愛之忱,尙有耿耿者存,玆敢不計荒拙,不揆愚昧,掇拾古人之緖餘,參之當今急務,臚列八條,不厭煩複。竊自附於以言事君之列,輒復準之以祖宗朝嘉謨懿蹟,以致丁寧之意,是固欲法堯·舜,當法祖宗之至義也,伏乞聖明,留神澄省焉。其一曰,正君心,臣聞心者,一身之主宰,而萬事之本根也。其體至微而難保,其用至危而難恃,幾微之際,邪正斯分,眇忽之間,舜·蹠迺判,苟不知所以宰之,則舍之而不能操,放焉而不知求,將見飜車之靡定,而印板之常錯也。況乎人主一心,萬幾所由,百責所萃,以是心而應萬幾酬百責,隨其善惡,而治亂興替輒影響焉,則可不愼哉可不懼哉?恭惟主上殿下,睿質天縱,聖學日新,固若無待於加勉,而心難持於盤水,善難保於風燭,方其貽命之時,宥密之初,尤宜檢制身心,以爲端本出治之原者,豈容但已乎?蓋心無形影,無所據依,必也敬以涵養,存此心於齊莊靜一之中,敬以省察,窮此理於思辨應酬之際。乙夜隱暗之處,所以戒懼者愈嚴愈密,屋漏幽獨之時,所以加謹者愈精愈切,質神明對聖賢,而只是這箇心也,接臣僚御宦寺,而亦是這箇心也。於其一念之發而此爲理耶欲耶?於其一事之應而此爲善耶惡耶?知其理與善也,則充擴之唯恐其不盡,知其欲與惡也,則制抑之唯恐其不速。至於用力之久,本領深純,積眞之多,表裏洞澈,如鑑之空而姸媸自露,如衡之平而錙銖莫逃,彼其衆邪群枉,且將消融於大化之不暇,容何患夫干其間鑽其隙而爲吾之害乎?百度惟貞,庶績咸熙,于以承宗廟奉三殿而誠孝隆洽,于以至兄弟庇宗親而惇愛勤縟,于以董百官御萬民而仁恩透徹者,皆自一心上推出來矣。豈不休哉?仁祖大王敎孝宗大王曰,敬守道心,此萬古相傳之心法,爾其講究精一之言,力行執中之道,大哉王言,唯聖明之留意焉則幸甚。其二曰,敦聖學,臣聞學者所以爲人也,後覺而必效先覺之所爲,凡人而必究聖人之所至,凡於事物上所當然之則與其所以然之故,莫不反之身而驗之心,以之眞知而實踐,明善而復性者,不于學曷以哉?況乎人主,承宗祊之重,任君師之責,近自心術隱微之間,推之一世治平之極,所以獲于古訓,監于成憲者,尤豈不廣博而悠遠矣乎?恭惟主上殿下,好學之誠,根於天性,公除纔過,講筵特開,勤接臣僚,惟日孜孜,而一部小學,爲一初勸講之資之書也。本之彝倫而驗之躬行,收其放心而養其德性,此實作聖之坏樸,做人之樣子,其在端本正始之地,固宜切於受用,而臣嘗觀朱子大學或問曰,過時而後學者,誠能用力於此,以進乎大,而不害兼補乎其小,則將不患其無本而不能自達矣。過時,謂過小學之年也,此者,持敬之功也。蓋人生十五以上,已有成人之名,而任其家國之責者,如或其學之過時,則必先事大學,致夫明德新民之功,而兼取小學節度以補之,則學之始終,完無虧欠,而敬者又所以成始而成終者也。爲小學者,由此而涵養本原,爲大學者,由此而開發聰明,互修竝力,功用滋益,則小學以培其根,大學以達其支,而全體大用之學,於是乎在矣。宣祖大王初服,先講大學,次之小學者,亦爲此之慮,而伊時臣先祖臣文純公滉進啓曰,以作室比之,小學則如修正基址而備其材木也,大學則如大廈千萬間,結構於基址也。此外雖講他書,而其工夫,皆爲大廈千萬間修粧所入矣,推言小·大學工夫,當通爲一之意,尤爲精且切焉。今我殿下,寶齡已過小學之年,則進講大學而兼補乎其小者,正合朱門程法,而又我聖朝已行之規也。伏願殿下,特賜省覽,俾資勸講於其書之中,而必求其緊要處,其在綱領,則明德之顧諟明命,新民之日新,止善之緝熙敬止,卽緊要處也。其在條目,則格致之因其所知,益窮其極,誠意之毋自欺愼其獨,正修之察四有存三無,修齊之察五辟去二偏,齊治之孝悌慈與仁讓忠恕,治平之絜矩,又其緊要處也。規模之大,節目之詳,無不次第脗合,便作目下受用之實,而小學工夫,亦當兼取講究,至如明心術之要,威儀之則,尤宜體當得下,警勵照管,小·大兼擧,交致其功。其他如語·孟及詩·書·易諸書,皆當塡之於大學規模,而爲之修粧,刃迎縷解,節節融貫。浸灌磨礱之久,自然心與理一,習與性成,所知日益崇深,所行日益純固,古人所謂探淵源而出治道,貫本末而立大中者,卽此之謂耳。宣廟嘗著讀書要語曰,讀書已是第二義,聖賢千言萬語,只要人不失其本心,又曰,眼頭過口頭轉心頭運,大哉王言,唯聖明之留意焉則幸甚。其三曰,承天愛,臣聞人之事天,猶子之事親,夫父母之於子,愛之固無所不用其極,而厥有警戒其不逮,懲畏其或慢,導之以善,糾之以正者,是爲愛之至也。皇天悶覆,所以仁愛是人者,果將謂何,而天有是德而不能以自成,天有是心而不能以自施,於是乎必簡其聰明睿智出類拔萃者,而專之以付畀之責,任之以生成之職。使之導養而振作之,如其怠生於所忽,亂漸於所弛,則爰有災異而警告之,譴罰而威畏之,期欲回悟而全安之者,夫豈徒然哉?人君能知皇天之所以仁愛我者如是其至,則當知昊天曰明,無一物之不體,昊天曰朝,無一事之不仁,克念克敬,毋或怠荒。若遇災異譴罰之示,則反身修勅,側己警省,以之消孽而爲祥,轉禍而爲福者,乃知怒之者所以愛之,而於事天之道,其庶幾焉。王安石天變不足畏之言,此實誣天罔聖之至,董仲舒某災爲某失之應,亦太拘拘,而至若先臣之言曰,君之於天,猶子之於親。親心有怒於子,子之恐懼修省,不問所怒與非怒,事事盡誠而致孝,則親悅於誠孝,而所怒之事,竝與之渾化而無痕者,正爲事天之一副當準則也。近年以來,乾文雖或示警,而堯潦湯暵,聖人之所不能免,則殿下之握寶御極,屬當艱大之際,一心對越,恒若上帝之臨只,奉盈之戒,履氷之畏,固將不待祈禳而自底於和平矣。玆乃保邦於未危,制治於未亂者,卽一轉移間事耳。英宗大王於弊紙,見書天字,必手自淨洗,不至慢棄,於靜攝中語及於天,輒扶起以致敬,惟聖明之留意焉則幸甚。其四曰,恢公道,臣聞皇天無私覆,太陽無私照,人君與天合德,與日竝明,天下之廣而爲一人之家,一國之大而爲一人之心,遠爾之不均而必也大公,親疎之不齊而必也至公。好惡也是公,賞罰也是公,然後稱物平施,天道有益謙之象,無偏無黨,王道立蕩平之極,而奉三無私之義,於是乎在矣。恭惟主上殿下,統億兆之戴,御中正之極,環率土數千里林林者總總者,凡係含生之類,何莫非愛戴堯天之民,則孰遠孰近孰親孰疎?與之涵蓄於大化肹蠁之中,竝其陶養於神功位育之際,好惡賞罰之公,一如金秤上稱停出來,而仄伏聞殿下卽阼以後,潛邸舊侍,來詣私覿者,卽蒙退却。九重邃嚴,傳說雖未的知,而此與宣廟朝潛邸舊恩,不待上命而峻却者,何其異世而同符也?咸仰大聖人所作爲出尋常萬萬,四方傳誦,讚歎之不已。伏願殿下,一循是心,公聽而竝觀,翕受而敷施,推以至仁,斷以大義,不問遠近與親疎,苟其賢也,好之篤而賞之,唯恐其不及。如其反是也,惡之甚而罰之,唯恐其不克,不使一毫私義,參錯於其間,則將見天無私覆,而寒谷均被發榮之春,日無私照,而幽盆亦被容光之化矣。定宗大王敎曰,舜命龍以堲讒〈說〉殄行,箕子告武王以民無淫朋申之,以挽回虞周之治,大哉王言,唯聖明之留意焉則幸甚。其五曰,納諫諍,臣聞國之將興,至言數聞,內知己政,外見民情,夫國政之闕失,非言則莫知,民情之怨咨,非言則罔聞。是以古昔懿辟,必以求言納諫,爲有國之先務,進善之旌,誹謗之木,鍾鼓磬鐸之設,旅賁暬御之規,所以防於未然,匡其不逮者,若是其至矣。至若虞舜氏,卽大聖人也。其於爲政乎,誠若不俟於匡求者,而卽位之初,詢四岳而闢四門,明四目而達四聰,遂使嘉言罔伏,納言時颺,都兪吁咈,明良胥勅,以之躋一世於熙皞,納萬民於仁壽,人言之有益於國,有如是矣。降自叔季,例多專己而廢言,縱過而翳諫,惡之不足而拒之,斥之反甚而罪之,是無異於自塗其耳目,自決其心腹者,其故何哉?我朝開國,言路廣張,導納忠讜,容受狂直,可謂卓越千古,爰有憲府·諫院,俾專其任而盡其責,又其求言之旨,有時輒下,官無大小外內,有懷必達。柰其升平日久,因恬成習,臺閣之臣,每日宣召,違牌是式,有時論事完席,必求狂瞽之言,或恐其逆耳,含胡之態,爭詡其保身,雖有從諫之美,而自絶進言之路,則瘝曠厥職,吁亦甚矣。恭惟主上殿下,曆服維始,恢張方新,大舜之明目達聰,卽其時也,況因筵臣之退,伏聞聖諭,嘗論犯顔之義曰,予亦有過,必須規諫,於乎古人所謂一言興邦,此其兆之耳。伏願殿下,擴順是心,虛其淵襟,而必湊藥石之言,擴其廣度,而竝採芻蕘之見,臣進春氷之戒,君垂冬日之溫,聖躬雖未有闕失,而規其闕失,則必究其所自原,朝政縱未見廢弛,而論其廢弛,則必察其所以然。厥或風聞而爽實者,亦皆優容而虛受之,克廣後來之途,則如石投水,如木從繩,聚精會神,相得益章,而都兪吁咈之治,可復見於今日矣。成宗大王敎曰,罪諫者紂,拜昌者禹,大哉王言,唯聖明之留意焉則幸甚。其六曰,尙節儉,臣聞君約則臣知足,臣儉則士知足,士約則民知足,民儉則天下知足,天下知足則禮義自生,刑政自平。夫一己之縱欲無已,天下之財用有限,以有限之財,而充無已之欲,苟非奢僭逾制,徵斂無藝,不足以致之,而其流不至於傷財而害民乎?財者民之心也,在下則上無不足,在上則下必不足,故在易下經,損下益上爲損,損上益下爲益,而至六十而爲節,則必曰節以制度,不傷財不害民者,以其有損己益人之實,而無剝下奉上之事也。嗚呼,三階卑宮,非損其威也,緇衣鹿裘,非貶其德也,淸心而省事,去泰而助廉,上下莫不知足,而至於禮義生而刑政平,則節儉二字,實爲政之急務也。當今奢汰無度,上替下陵,其所越法而冒禁者,不可殫記,此不取之於國,則斂之於民矣。何怪乎財用之日耗而民生之日窘乎?恭惟主上殿下,爰自臨御之初,衣冠服飾,極意樸素,宮廚法饍,務用省約,而伏況簾殿垂敎,特擧節儉二字,以爲單傳密付之資,四方傳誦,觀聽忻聳,上好下甚,職此之謂耳。愚臣此言,浼聞於節儉之初政者,誠不免煩屑之誅,而竊伏念,無始固無以爲終,而無終者亦安在其爲始乎?伏願殿下,一意持循,毋怠毋忽,上之所令,下之所趨,無不一於節儉,則節儉之效,益驗於久遠,而實後世所法程也。世祖大王御紺色木綿裘,穿靑草鞋,笠纓用純木,携竹杖,雖古聖王惡衣服,亦無以加焉,惟聖明之留意焉則幸甚。其七曰正士趨,臣聞士者國之元氣,元氣壯旺則一身充健,元氣萎薾則一身虛憊,士氣之有關於國家,大矣。雖然所以培養其士氣,糾率其士氣者,亶出乎在上者風勵之如何耳。正如盂方則水方,表正則影直,其或頹塌而莫振,偸薄而自弊者,不可專諉於爲士之自戕,而苟緩於自反也。洪惟我國家,承列聖栽培之勤,襲儒賢薰沐之深,重熙累洽,振德維新,所尙者正學也,所斥者異端也,斯可謂百無岐而一於正也。第恨升平已久,風猷日緬,口耳之學漸盛,浮靡之習益張,著己反裏之功,蔑乎尠聞,謏膚敗線之技,足以自滿,以言乎仕宦則唯貪冒成風,以言乎科目則唯躁競是急,今之俗習,亦可謂不靖矣。唯我主上殿下,挺堯·舜之資,躬帝王之學,其於興起斯文地也,固必有道矣。頤神乎先王之法言,服膺乎先聖之徽猷,求之躬行心得之餘,而推之化家爲國之政,則上行下效,捷於桴鼓。家興於孝弟,士重其經術,化貪冒爲禮讓,變躁競成恬退,而人心其有不正,道術其有不正者乎?微臣過計,更有一說貢愚者,我朝取人之則,亶在科目一路,而其弊旣已發端矣。試期一迫,邪徑千岐,有司以識面爲貴,士子以呈身不恥,書題未出,虛套强半,榜眼未揭,物色先定,禁令截嚴,矇未承奉,而干冒猥瑣之態,可謂月異而歲不同,則躁競之云,豈足以盡其弊,而所謂科學製述,則句語行文,唯纂組是工,其於需用何有?講讀則尋章摘句,唯瀾飜是尙,其於實得奚取?臣是科目發迹者,身親諳歷,言之無疑,且況式年薦規,只是循例應行,而亦不免末流之弊,似此取人,何以盡一世之才乎?大抵國之所貴者經術也,士之所尙者經學也。取士之規,實不外是,則特廣薦剡一路,以寓賓興之義,而節次調用,各盡其蘊,如非其人,被薦與主薦,均受其過,然後上有得人之實,下盡需世之應,而竝於科目,一例策勵,俾盡其公,則將見人無虛士,野無遺賢,而治化日臻於鴻熙矣。中宗大王時,國中名士,布列朝端,由是士知雅飭,吏務廉白,男女異路,治化於斯爲盛,唯聖明之留意焉則幸甚。其八曰,恤民隱,臣聞民惟邦本,本固邦寧,蓋國之於民,猶木之有根,根不植則木必蹶,猶水之有源,源不長則水必涸。是以古之明君,重民而愛民,恤民而澤民,疾痛疴痒,擧皆切身,憂勞惻怛,不啻在己,利之而勿害,成之而勿敗,勤勤乎其無一事之非民,懇懇乎其無一念之非民也。雖然民以食爲天,而國之財用,必取諸民,則用財必以節,取民必有制,然後民可以紓力,國可以保民,百姓足君誰與不足,百姓不足君誰與足者,有若一言,眞萬世人主之藥石也。方今民生之困窮已甚矣,法久而生弊,弊上而加弊,結役之虛實相蒙,而或至倍斂而白懲,還簿之伸縮無常,而率多虛往而實歸。軍籍之存拔惟意,而黃口含毒,白骨徵冤,餘外無名之索,不經之逋,又從以困迫之,民産如是蕩析,而國計亦無以此而加增,只將乾沒於刀筆之手,消融於濫滑之徒,則噫彼民生,其何以奠接而支存乎?民力旣渴而情不得上達,朝旨如傷而恩不得下究,則君之於民,亦豈能家家而曉譬,人人而撫摩也?承流宣化者,在乎方伯之得其人,而州縣守令,又其近民之任也。苟得其人,則字之牧之,必有其道,而結役之徵斂,必遵其式,還簿之出納,必遵其公,軍籍之蒐,亦當憑其載版之數,檢其入籍之實,無遍毒橫侵之弊,而至於無名不經之費,又其待屑屑而辨詰耶?夫如是則民無溝壑之憂,國有盤石之勢,齊國之解裘發粟,漢家之損膳解驂,曷足以喩其惠,而敷民之極,比屋之化,將復見於今日矣。鯽魚治疾,成廟恐其沒溺之患,鵲啄毛席,英考歎其顚連之憂,唯聖明之留意焉則幸甚。右八條,原於身心而推之事爲,稽于古訓而驗諸時務,其在輔導裨益地也,倘不無萬或之一助,而但庸疎如臣,粗淺如臣,言出於口,誠無足以關浼宸聽者,然使是君爲堯·舜之心,卽人人之恒情也,況復條條件件,必遵我先王,于以導迪於今日者,向所謂欲法堯·舜之意,正在於是,而區區憂愛之帎,不容獲已者也。伏願殿下,不以人廢言,淸讌之暇,幸加鑑納,以首二條爲立大本之資,而承天愛以盡誠敬,恢公道以立紀綱,納諫諍以達聰明,尙節儉以足財用,正士趨以闡彝敎,恤民隱以究恩澤。勿容遲疑而克自擔夯,勿患齟齬而痛自檢飭,時時念念,另加提撕之工,頭頭處處,曲當施措之宜,則八條所陳,誠或爲野人芹曝之忱,而不無有補於泰海之塵露否乎?臣無任云云。省疏具悉。乃言可比治安之策,當書諸紳,朝夕以爲警矣。
庚戌四月十一日辰時,上御熙政堂。進講入侍時,講官李若愚,參贊官金在淸,侍讀官宋謙洙,記事官金永秀,記注官金大鉉,記事官鄭健朝,各持小學第四卷,以次進伏訖。上曰,史官分左右。上誦前受音一遍訖。上曰,誦未通徹,當更誦矣,仍又誦一遍訖,上開卷。若愚讀自橫渠先生曰斯干詩,止得效最速,釋義訖。上曰,不要相學之要字何謂也?若愚曰,要語助之辭也。又曰,要欲也求也,兄弟之間,或有反常之事,宜各盡其道而已,不要相學也。上曰,不見報則輟何謂也?若愚曰,若已施之以恩,而人若不報之以恩,則止之之義也。上曰,兄愛弟恭,理之當然,兄盡兄之道,弟盡弟之道,則恩豈不終乎?若愚曰,然矣。上曰,無圭角之義,何謂也?若愚曰,去方爲圓也。上曰,渾圓無角,專以歡狎爲主也。若愚曰,然矣,易曰,敬以直內,義以方外,朋友之間,若以直方之義相勉,可謂愛人以德,而惟以歡狎相與,姑息爲事,則相爲交友之誼,安能久乎?上讀新受音十遍訖。上曰,文義以次陳之。若愚曰,今日自止,則無可以敷演仰奏之義,而蓋敬之爲工,卽聖人徹上徹下貫動靜兼終始之極工也。自古聖帝明王堯·舜·文·武之德,無不以敬爲主,非特兄弟之間,朋友之際,而對人接物,敬爲之本,然後德業可以成就。伏願殿下,深加體念,凡於日用事爲,酬酢萬變之際,皆以敬存心,以隆聖德焉。謙洙曰,歡狎者恭敬之反也,人不能恭敬相與,則其勢必至於歡狎矣。正衣冠尊瞻視,終日欽欽,常若上帝臨汝,則惰慢之氣,無自以入,儼然人望而畏之矣,歡狎之事,何從而生乎?褻御易狎,賢人易疎,伏願殿下,敬以直內,禮以使臣,雖對宦官宮妾之時,若接賢士大夫之時,主於敬而必以禮,則其於謹獨之工,進德之方,大有裨益,申望留神焉。在淸曰,講官·儒臣,已爲備陳,臣無容更奏矣。上曰,無他文義之可奏者乎?在淸曰,別無敷衍仰達矣。上曰,參贊官,此章自止讀之。在淸讀奏訖,上掩卷。命史官就座,仍命退,諸臣以次退出。
庚戌四月十一日酉時,上御熙政堂。召對入侍時,參贊官韓兢人,侍讀官宋謙洙,原任待敎李秉文。記事官金永秀,記注官金大鉉,記事官鄭健朝,各持通鑑第一卷,以次進伏訖。上曰,史官分左右。秉文奏曰,臣以副修撰,入直玉堂矣,直閣臣金德根,須資出去,故臣以閣臣入參矣。上開卷。上曰,玉堂讀之。謙洙讀自平原君乃與之俱,止懸於遂手。上曰,文義奏之。謙洙釋義訖。上曰,目笑之之語,侮視之意耶?謙洙曰,然矣。上曰,十步之內以下,此是威䝱之語耶?謙洙曰,然矣。此時人,專尙豪俠,語多不遜,類皆如此,平原君.雖以毛遂一言,卒能定從而歸,使氣馳辯,譎而不正,此則可惜矣。上曰,參贊官讀之。兢人讀自吾君在前,止將兵救趙。上曰,文義奏之。兢人釋義訖。上曰,燒夷陵辱王之先人,何謂也?謙洙曰,焚燒楚王之先陵,又燒楚王之宗廟,是也。上曰,㰱血何謂也?兢人曰,古者,諸侯有盟會之事,則取鷄狗或牛馬之血,塗諸口唇,以定約誓者也。上曰,遂之言,可以感回楚王也。兢人曰,然矣,大抵此章,別無深義,而毛遂,卽戰國一辯士也,與楚王合從也,初旣䝱之以威,繼又㗖之以利,闔闢抑揚,感悟楚王,以三寸之舌,却百萬之師,可謂善辭令者矣。然有德者必有言,若使毛生有德有言,則其豐功偉烈,當闡揚今古,而卽一遊俠好辯之士,故更無他績之可紀。然平原君能愛人下士,致食客三千,故毛遂十年門下,有此殊勳,平原眞所謂得人保邦者矣。傳曰,知人則哲,又曰,得人者昌,殿下寤寐求賢,黜陟幽明,咸熙庶績,則此實萬億年無疆之休也,伏願懋哉懋哉。上曰,閣臣讀之。秉文讀自五十八年,止不敢復言帝秦矣。上曰,文義奏之。秉文釋義訖。上曰,晉鄙魏將乎,秉文曰,然矣。上曰,魯仲連當時卓越之士也。秉文曰,秦,棄禮義而上首功之國也,威脅所到,莫不從風而受制,魯連所以蹈東海而不願爲民者,眞可謂天下之義士也。上曰,魏王之不能進兵救趙者,可謂努弱之甚矣。秉文曰,然矣。兢人曰,秦萬乘之國,梁亦萬乘之國也,若使梁王,修德行政,得人死力,則豈可削弱滋甚,至使新垣衍有帝秦之計哉?此魯連所以欲蹈東海,而後世之人扼腕憤慨者比也。上自平原君乃與之俱,止不敢復言帝秦矣三遍訖,上掩卷。命史官就座,仍命退,諸臣以次退出。
上在昌德宮。停常參·經筵。
大王大妃殿·王大妃殿·大妃殿,遣承旨問安。答曰,知道。大駕詣大院君祠宇展拜,仍詣恩彦君祠宇展拜,還入幕次後,藥房·內閣·政院·玉堂口傳問安。答曰,知道。還內後,藥房·內閣·政院·玉堂口傳問安。答曰,知道。
金炳冀啓曰,司僕寺內乘來言,捲簾,取稟。傳曰,捲三面。
韓兢人啓曰,明日常參·經筵,取稟。傳曰,停。
金在淸啓曰,大司憲吳取善呈辭,執義李彙圭,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
又啓曰,臣以大王大妃殿·王大妃殿·大妃殿問安進去,下直之意,敢啓。傳曰,知道。
以執義李彙圭,掌令張德良·崔鳳恒牌不進罷職傳旨,傳于金在淸曰,只推。
吏曹,口傳政事,以韓覺新爲翼陵參奉。
韓兢人啓曰,卽者,義禁府都事來言,今日動駕時,衛外擊錚罪人金學彦等五名,移送秋曹云矣,敢啓。傳曰,知道。
傳于韓兢人曰,明日進講,停。
韓兢人,以奎章閣言啓曰,大駕今已還宮,守宮檢校待敎金洙根,依定式減下,何如?傳曰,允。
又以成均館大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成尹堉,實錄郞廳進,直講金畯呈旬,典籍李漢永差祭,時無入直之員,以他郞官,姑爲代直,何如?傳曰,允。
庚戌四月十二日辰時,大駕詣大院君祠宇。展拜擧動入侍時,行都承旨徐念淳,左承旨金炳冀,右承旨趙獻永,左副承旨金在淸,右副承旨李,同副承旨韓兢人,記事官金永秀·任應準·成載瑗·鄭健朝,提學金左根,檢校提學金學性,檢校直閣鄭㝡朝,直閣金德根,檢校待敎李㘾·洪淳穆·金輔鉉·尹滋悳以次侍立。時至,通禮跪啓外辨。上具布裹翼善冠·布袍·布裹烏犀帶·白皮靴,乘輿出宣化門。藥房提調尹定鉉,副提調徐念淳進前奏曰,侵早勞動,聖體,若何?上曰,一樣矣。仍出協陽門,至延英門外。通禮跪啓請降輿,上降輿步過,通禮跪啓請乘輦,上乘輦,出肅章門·進善門,敦化門外。通禮跪啓請進發,至大院君宮西門外,降輦乘輿,至幕次,降輿入幕次後,問安勿爲之事下敎。展拜時至,通禮跪啓請出次,上出次,詣祠宇門內褥位,行再拜禮,仍詣祠宇內奉審訖。傳曰,恩彦君祠宇,亦當展拜矣,該房知悉。出傳敎上仍步詣恩彦君祠宇門內褥位,行再拜禮,入詣祠宇內奉審訖,還入幕次。傳曰,恩彦君房,本無歲入需用,凡百無以爲計云,令度支免稅五百結,永爲定例,自今年輸送事,分付。出傳敎傳曰,幼學韓覺新,瓜近初仕作窠,令該曹口傳擬入。出傳敎上以司謁口傳下敎曰,還宮門路,以宮南門爲之。少頃,通禮跪啓外辨,上出次乘輿,出宮大門外,降輿乘輦。通禮跪啓請進發,由敦化門入進善門·肅章門,至延英門外,上降輦乘輿,入協陽門。炳冀請出標信解嚴。上可之。仍還內,諸臣以次退出。
上在昌德宮。停常參·經筵。
韓兢人啓曰,明日再明日,順陵忌辰祭齋戒正日,三明日,生進放榜相値,視事頉稟之意,敢啓。傳曰,知道。
金在淸啓曰,合辭許久闕啓,事甚未安,除在外·未署經外,未肅拜·呈告人員,竝卽牌招,何如?傳曰,允。
又啓曰,大司憲吳取善,執義李彙圭,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
以大司諫兪致崇,執義李彙圭,掌令張德良·崔鳳恒牌不進罷職傳旨,傳于金在淸曰,只推。
韓兢人,以戶曹言啓曰,恩彦君房免稅五百結,永爲定例,自今年輸送事,命下矣。免稅五百結,以元結劃送,待本房望呈擧行之意,敢啓。傳曰,知道。
又以禮曹言啓曰,卽接四館所牒呈,則庚戌四月春到記殿講入格幼學朴蘭壽,製述入格進士趙台淳,以上直赴殿試,製述入格進士金正鉉,同月三日製入格生員李源植,進士洪鍾序,幼學李九翼·金益陽·趙秉轍,以上直赴會試事,命下,竝於今番分等許赴事報來矣。幼學朴蘭壽,進士趙台淳,直赴於今此增廣文科殿試,進士金正鉉,生員李源植,進士洪鍾序,幼學李九翼·金益陽·趙秉轍,許赴於增廣文科覆試之意,分付,何如?傳曰,允。
又以禮曹言啓曰,卽接永禧殿令所報,則今十五日望焚香,殿官一員,前一日當爲祗受,而參奉金學喜,身病猝重,令今方入直,無以推移擧行云矣。依定式,假官一員,令吏曹,以成均館官員口傳啓下,以爲替直後受香之地,何如?傳曰,允。
備邊司薦望,以李玄功爲濟州牧使。
義禁府啓目,金山前郡守柳道宗原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。又啓目,前統虞候洪羲祿原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。
上在昌德宮。停常參·經筵。
金在淸啓曰,大司憲吳取善,執義李彙圭,掌令崔鳳恒呈辭,張德良未肅拜,持平權應夔·朴儀漢未署經,監察茶時之意,敢啓。傳曰,知道。
徐念淳啓曰,右承旨趙獻永,右副承旨李,今日不爲仕進,竝卽牌招,何如?傳曰,允。右副承旨許遞,前望單子入之。
傳于韓兢人曰,禮房承旨,馳詣宗廟·徽定殿·景慕宮,奉審摘奸以來。
傳于韓兢人曰,再明日生進放榜,以親臨磨鍊。
承旨前望單子入之,兪鎭五落點。
傳于韓兢人曰,承旨房望,順房爲之。
徐念淳啓曰,新除授右副承旨兪鎭五,卽爲牌招,何如?傳曰,允。
又啓曰,右副承旨兪鎭五,時在平安道安州牧任所,斯速乘馹上來事,下諭,何如?傳曰,許遞,前望單子入之。
承旨前望單子入之,宋廷和落點。
徐念淳啓曰,今日齋宿,承旨當爲備員,新除授同副承旨宋廷和,卽爲牌招,何如?傳曰,允。
又啓曰,吏曹郞廳來言,守令有闕,政事,取稟。傳曰,當日爲之。
又啓曰,卽者,吏曹郞廳來言,政事當日爲之事,命下,而行判書趙冀永在外,參判趙亨復,參議朴齊憲,俱以病不來,不得開政云,參判·參議,竝卽牌招,何如?傳曰,允。
金在淸,以兵曹言啓曰,宣傳官任弘模,病難供職,呈狀乞遞,改差,何如?傳曰,允。
有政。吏批,行判書趙冀永在外,參判趙亨復牌招不進,參議朴齊憲進,右承旨趙獻永進。啓曰,行判書趙冀永在外,參判趙亨復牌招不進,小臣獨政未安,何以爲之?敢稟。傳曰,只出緊任。以金洙根爲工曹判書,申孝哲爲刑曹正郞,柳興吉爲安州牧使,李章五爲錦山郡守,金炳雲爲安岳郡守,蔡東奎爲沃溝縣監。兼執義沈膺泰減下,濟州牧使單李玄功。
兵批,行判書趙斗淳進,參判宋持養病,參議任百秀病,參知沈熙淳入直,右副承旨韓兢人進。啓曰,慶尙右兵使,今當差出,而擬望之人乏少,他道水使,竝擬,何如?傳曰,允。以柳仲麟爲僉知,白殷鎭爲兼訓鍊都正,李宅鎬爲五衛將,李應權爲宣傳官,元爲訓鍊判官,李秉文·柳進翰爲文兼,李明學爲全羅兵使,李基碩爲慶尙右兵使,李寅喜爲忠淸水虞候。大護軍李鼎臣,護軍李熙章,副護軍李源命·宋應龍·兪鎭五·金炳雲·李·趙徽林·鄭晩敎·任泰濬。副司勇朴瑞會以上竝單付,兼濟州鎭兵馬水軍節制使水軍防禦使單李玄功。
傳于趙獻永曰,見窠皆令差出。
吏批,再政。以金鍏爲同敦寧,徐承淳爲敦寧都正,趙秉駿爲知經筵,趙亨復爲同經筵,尹泰壽爲工曹佐郞,徐瑀淳爲禁府都事。承文〈院〉副正字單趙在衡,故同知李孝承贈兵參訓都例兼,前慶尙右兵使李熙章考。
兵批,再政。以吳明善爲宣傳官,白樂薰·李鼎緖爲訓鍊僉正,韓道崇爲武兼,韓仁植爲黃海水使,僉知單李宅鎬。
吏批,三政。以趙秉立爲敦寧主簿,兼甕津府使單韓仁植。
兵批,三政。以鄭基世爲僉知,禹台榮爲宣傳官,梁柱台爲中樞經歷,尹信儉爲都摠都事,副護軍任弘模。
大王大妃殿,傳于金在淸曰,明日次對,勿拘齋日,依例來會。
金在淸啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
傳于趙獻永曰,留院公事入之。
吏曹,典禮考講一所試官宋謙洙·柳來駿,二所試官朴商壽·李亮信。
趙獻永,以奎章閣言啓曰,明日,卽書香閣夏孟朔大奉審日次,時原任·閣臣,依節目進詣擧行之意,敢啓。傳曰,知道。
金在淸,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
開城留守洪耆燮疏曰,伏以,臣之父母墳山,在於京畿積城地,而距臣營不過宿舂之程矣。松楸入望,濡露倍感,馹路榮掃,亦常情之至願,適値勅行,使星相續,接應無暇,未敢言私,今則迎送已過,職務稍閑,玆敢仰瀆崇嚴。伏乞特許臣往來之暇,俾伸至情,千萬顒祝,臣無任云云。答曰,省疏具悉。卿其往省焉。
庚戌四月十四日巳時,上御熙政堂。進講入侍時,講官趙斗淳,參贊官徐念淳,侍讀官姜㳣,記事官任應準·成載瑗·鄭健朝,各持小學第四卷,以次進伏訖。上曰,史官分左右。上誦前受音一遍訖,上開卷。斗淳讀自童蒙訓,止富貴之樂也,釋義訖。上曰,按察官何官也?斗淳曰,如今巡察觀察之類也。上讀十四遍訖。上曰,文義以次奏之。斗淳曰,竊觀此章,蓋歎其當時厚風之不如古也,至如我國僚寀交承之間,稍存此風,觀於先賢文集,亦多此等語矣。見今外邑之人,於其土官,稱城主稱民,及其解歸後,仍稱舊城主舊民,此亦厚風之尙存者,而嶺以南尤有此風矣。下一節,卽范文正戒子之語,而大抵人家子弟,不念父兄之勤苦成立,易致自逸於富貴之樂,故申戒之如此,且爲人子者,孰無孝養之心,但貧乏不能存,無由致其誠者多矣。然孝子愛親之心,果能洞屬於忠養之節,則誠力所到,自有順適之道矣。㳣曰,此章之旨,講官已盡仰奏,而忍令若曹,享富貴之樂云者,恨其厚祿,不得養父母,而只使諸子享之也。祿不逮養,古人所歎,故子路爲楚相,而每思爲親負米之事,亦此意也。且陳戒之意,在於其間,只知富貴之樂,不知貧賤之苦,驕逸易生,勤儉難守,柳玭之言曰,莫不由祖先忠孝勤儉以成立之,莫不由子孫頑率奢傲以覆墜之,苟富貴而能勤儉則善矣。上曰,頑率何義也?㳣曰,頑慢輕率之謂也。上曰,子路之事,與此相同也。㳣曰,然矣。念淳曰,講官·儒臣,已爲備奏,而此章,卽范文正,以祿不逮養,爲平生所恨,其自奉之儉,一如貧寒時,又申戒諸子之獨享富貴,故其言之懇至也如是。今觀其旨義,則雖是一事,足以鑑法者,非特爲一二,其慕親之誠,敎子之嚴,得厚祿而念國家之恩,以早世而切夫婦之思,其所感傷之意,溢於辭表,千載之下,可以想見其志意也。蓋富貴,人之所樂,而凡人旣富旣貴之後,能念其貧賤之時者,鮮矣,荒怠之心,由是而生,可不戒哉?且念人君,富有四海,貴爲天子,富莫富矣,貴莫貴矣,不念祖宗艱難勤苦之業,只以富貴爲樂,則未有能永享富貴之樂者。伏願此等處,深留聖念,恒存警戒,以啓子孫萬世永享富貴之基焉。上曰,此言甚好矣。上曰,范文正何時人也?斗淳曰,宋仁宗時人也,數歲而孤,育於母家,冒姓朱氏,厥後上表復姓也。上掩卷。上曰,史官就座,仍命退,諸臣以次退出。
上在昌德宮。停常參·經筵。
自辰時至人定,灑雨下雨,測雨器水深二寸八分。自人定至十六日開東,灑雨下雨,測雨器水深八分。
望祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
藥房提調尹定鉉,副提調徐念淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
宋廷和啓曰,大司憲吳取善,執義李彙圭,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
傳于金在淸曰,大臣備局堂上引見。
傳于宋廷和曰,禮曹堂上留待。
傳于宋廷和曰,進講入侍,禮曹堂上同爲入侍。
傳于宋廷和曰,慶尙左道暗行御史留待。
傳于宋廷和曰,慶尙左道暗行御史入侍。
傳于宋廷和曰,明日進講停。
宋廷和啓曰,明日生進放榜,兩司侍臣當爲進參,除在外·未署經外,未肅拜·呈告人員,竝待開門牌招,何如?傳曰,允。
傳于宋廷和曰,明日出宮門路,以協陽門爲之。
以統長李得祿手本內武藝別監李起英等被打於閣隷朴尙植等事,傳于宋廷和曰,竝令秋曹査實以入。
以大司諫兪致崇,執義李彙圭,掌令張德良·崔鳳恒牌不進罷職傳旨,傳于宋廷和曰,只推。
趙獻永,以奎章閣言啓曰,景慕宮望廟樓今望奉審,無頉之意,敢啓。傳曰,知道。
又以奎章閣言啓曰,臣等進詣書香閣,先大王御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
韓兢人,以漢城府言啓曰,濟州三邑民數,今始上來,依例入錄之意,取啓。傳曰,知道。
金在淸,以訓鍊都監言啓曰,本局中軍南錫圭陰城地掃墳事,呈辭出去矣。領軍之任,不可暫曠,改差,何如?傳曰,允。
又以備邊司言啓曰,卽見平安道淸南暗行御史李參鉉別單,則其一,淸南各站,皆是大同驛所管,而該驛凋弊,轉至難保。每當公役,輒以公貨貸用,故所負添餉穀爲一萬一千六百餘石,輕殖錢爲七千一百餘兩,每年應下千有餘兩,又在此外。歲入只爲五千餘兩,比諸排納,僅爲八分之一,而見今使星絡繹,無以擧行,令道臣講究矯救之策,從長變通事也。本驛以通燕大路之站,應役浩繁,有倍於他驛,凋弊難支,亦有倍於他驛。當初添餉穀·輕殖錢之貸用,爲出於臨急捱過之計,而今則積而又積,雖使之每年只納利邊與耗條,亦無以排徵,則況何論於拔本而準納乎?見其無奈何之狀,故有此請蕩之論。然本錢穀之以耗以殖,皆屬公用與支需,則給代之前,難議蠲蕩。第弊到極處,則不可不有通變之擧,令道臣爛加裁量,從便與狀聞間,從長措處之意,關飭。其一,龍岡·三和·咸從·甑山等四邑所在鹽釜,一從時起摘奸後,蠲減其年久陳廢處稅納事也。鹽釜之稅,本有事目,陳廢則減稅,新設則徵稅,使元摠無減,稅納無冤,法意卽然。而今此四邑浦民白徵之狀,登於繡論,一從陳起加減之意,申飭該廳。其一,孟山以殘弊之局,民情思得良倅,令該曹另加愼擇,以蘇邑瘼事也。崇吏之術,本是救民之上策,何獨孟山爲憂,而特以本縣遑急之狀,民望也尤切故也。向已啓請擇送,殫心責成之意,更加申飭。其一,本道道科,曾有每十年設行之定式,而丙戌以後,因循未設,士論抑鬱事也。道科果有法典,今年則關西事勢,有難遽行,姑置之。其一,安州兵營陪持四名,役煩事重,而無酬勞之階,依義州陪持例,道內邊將中一窠,以久勤定限調用事也。安州陪持之久勤調用,非不爲酬勸之政,而與義州有異,今難遽議,置之。其一,肅川故士人崔光祚妻申氏孝烈事也。其一,祥原士人李龍赫經行事也。依已例令該曹稟處。其一,平壤府退役營吏全達忠,自是大猾,作弊營邑,積有年所,而繡行時先期逃躱,終不自現,令道臣跟捕,照律嚴勘。日後繡行之時,或有奸猾之逃避者,自該道跟捕嚴勘之意,行會各道,作爲定式事也。繡論如此,關飭該道,何如?傳曰,允。
又以備邊司言啓曰,卽見平安道淸北暗行御史金敬鉉別單,則其一,灣府·柵門開閉,不有定式,春門曆冬門開門統計,恰過半年,奸弊每由於此,自今春冬曆門開閉,各限二十日定式施行事也。灣上三門之開閉,本有定限,令道臣及地方官申明舊制。其一,渭·楚兩邑屬之江界,朔·碧二郡屬之昌城,每年有武士都試,而六邑武才,不及內地,兩營邊威,反遜列鎭。依義州·乾川·白馬例,昌城之恃寨,江界之伐登,分屬兩坊營,爲左別武士自辟窠,試取甄拔事也。六邑武士之試射自辟,雖合於奮武奬才之政,而昌·江兩鎭之分屬,事多難便,有難遽議,今姑置之。其一,阿耳鎭還摠折米一萬三千四百六十一石零內,丁酉僉使鄭邦采躬犯逋爲一千五十石零,而今已身故,流絶逋一萬一千九百一石零,戊戌以後,流亡增加,耗條滋長,指徵無處。難捧還一百八十三石零,將有隨力收捧之望,而各年僉使,不思收刷,因仍伈泄,不可置而勿論,竝令道臣査聞後裁處事也。阿耳果係關防之地,而鎭民則無多,還摠則過萬,不可不亟行釐救之政。關飭道臣,使之從長措處。其一,魚川驛奴婢貢錢之移徵戶首,或替督隣站,實爲痼瘼。自今每歲首,一從時存,修案責貢。而大同驛弊,可以反隅,令道臣一體詳査釐正事也。魚川驛奴婢貢錢之冒徵,果爲殘站切骨之瘼,從實修案,允合釐救之方。大同諸站,弊無異同,竝令道臣詳査釐正。其一,江界丁錢卽貢蔘之資,而自十五歲至七十歲加限錄案,已違法意,設有逃故與寄寓,原不頉給,冤徵各里。一依軍布例,自十六歲至六十歲爲準,父子兄弟同室居者,一役頉給,漏丁·橫侵一切痛革事也。丁錢之冒捧冤徵之弊,果爲江民莫大之痼瘼,錄案時年歲定限,出秩時逃故許頉,多兄弟同室之一役頉給,繡單條論,俱出於恤隱之意。令道臣嚴飭地方官,申明著式,勿致有如前橫濫之弊。其一,本道添餉排年,病糴滋逋,莫甚於此,各別嚴防事也。本道添餉之設始,本由於辛壬,經亂以後,餉摠縮絀,無以繼支調,故以營各庫記付之錢,每年添穀。若如此而止,則不必爲民邑之弊,而以其錢行也,故生出許多弊端,至於所謂餉排,而弊到無奈何之極處矣。凡有副急之用,輒貸添餉之錢,以幾分入用,以幾分散給民戶,排幾年準充本數,此弊一生,而西民無論貧富,其將均疾而胥溺,言念民情,誠可哀痛。今自朝家入聞,而不爲之痛革謬例,則糴政之紊亂,逋竇之滋長,許多害公厲民之弊,有不可勝言。已排之餉,今雖無論,自今嚴立科條,另行禁斷之意,措辭關飭於道臣。其一,江邊各邑軍保,初無査正之擧,依法例査其逃老故,一一塡代,採族之弊,永爲防禁事也。近來軍丁虛伍之弊,無處不然,而江邊各邑所謂採族之例,尤是他邑所未聞之痼瘼也。越境侵徵,尤係難支,另加矯救之意,嚴飭於道·帥臣處,何如?傳曰,允。
孝定殿望祭親行敎是時,亞獻官永明尉洪顯周,終獻官興宣君昰應,贊禮兼禮曹判書李若愚,典祀官奉常正白宗杰,執禮直閣金德根,執尊副司果兪致善,大祝副司果尹滋悳,祝史副司果曺錫輿,齋郞副司果閔致庠,盥洗位直講安永豐,典籍權宗憲,典籍裴相奎,典籍玄基濬,亞終獻盥洗位司藝金濬,贊者引儀李亨植·玄鈺,謁者兼引儀高鎭鶴·洪宜悳,贊引假引儀李民沼,贊引引儀權鳳夏,祭監監察李復秀·宋奎灝。
庚戌四月十五日子時,上詣孝定殿。望祭親行入侍時,行都承旨徐念淳,左承旨金炳冀,右承旨趙獻永,左副承旨金在淸,右副承旨韓兢人,同副承旨宋廷和,記事官金永秀·任應準·成載瑗·鄭健朝,提學金左根,檢校直提學金輔根,原任直提學趙秉駿,原任直閣李景在·吳取善,直閣金德根,檢校待敎李㘾·洪淳穆,原任待敎金炳德,檢校待敎金輔鉉·尹滋悳以次侍立。時至,通禮跪啓請出次,上具衰服,出齋殿門,入魂殿門,詣褥位。引儀唱俯伏器,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵·獻爵,上獻爵訖,降復位。亞獻官永明尉洪顯周,終獻官興宣君昰應,以次獻爵訖。引儀唱俯伏哭,上俯伏哭。引儀唱止哭興四拜,上止哭興四拜。贊禮導殿下詣望燎位。贊禮跪啓禮畢,仍導殿下還齋殿,諸臣以次退出。
庚戌四月十五日辰時,上御熙政堂。大王大妃殿垂簾,大臣·備局堂上引見入侍時,左副承旨金在淸,記事官任應準,事變假注書文基郁,記事官成載瑗·鄭健朝,領議政鄭元容,行議政府左參贊金左根,行兵曹判書趙斗淳,行知中樞府事尹定鉉,漢城府判尹姜時永,行大護軍李啓朝,刑曹判書金輔根,行大護軍趙秉駿,同知中樞府事洪鍾英,行護軍柳相弼,行訓鍊院都正李景純,副校理姜㳣,以次進伏訖。上曰,史官分左右。上曰,大臣進前。元容曰,旱餘熏熱,雨意頗緊,日間聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,日前大院君廟行禮,仰想追慕之中,慶幸兼至。近日勞動旣多,諸節不有少損乎?上曰,別無所損矣。元容曰,見灣啓則勅使十一日還渡矣。聞臨渡時以我國之接待款厚,致謝而行云。彼我使行之絡續,近古所罕,故京司事力,三道貌樣,若無無事支過之望,竊爲憂悶矣。今則次第經過,誠爲萬幸,而第聞西路邑樣民勢,竭力供億之餘,尤添凋弊云,自朝家深加軫恤,然後可以回蘇矣。上曰,聞勅使有喜色而還云,此固可幸矣。大王大妃殿曰,勅使之以款厚致謝云者,皆任譯輩所傳之言,何可一一取信,而大賓之支接,以今事力,初果憂慮,而今則無事已過,是則幸矣。西路凋弊之狀,果所當念,凡係邑弊民事,若有可以釐救之端,則大臣裁量仰請,則當一一聽施矣。元容曰,別無指事矯救之端,而西民疲於奔命之餘,凋敗其勢也,此後守令,克盡撫摩休息之政,然後民力可得次次蘇醒矣。聞今農形,則關西·三南,雨澤霑足,畿海東北四道,望雨而不至遑急云矣。大王大妃殿曰,雨澤不均,誠悶鬱矣。大王大妃殿曰,次對爲之。元容曰,卽見前咸鏡監司朴永元所奏,則以爲,各陵位田結數,從守護軍名數,爲寡多矣。定和陵位田爲三十四結零,德安陵位田只爲十七結零,均是三十名守護軍,而結數懸殊,令道臣限幾結買土以給,公穀會減事,有令廟堂稟處之命矣。位田結數之多寡,當從陵軍額數之多寡,而今此位田之數,視陵軍之數,多寡果不均,且本田近又多陳廢,買補之議,果合事體。從長措處之意,分付道臣,何如?上曰,依爲之。出擧條大王大妃殿口,德安陵位田之當初磨鍊,豈有減數於他陵之理乎?緣何以結數今有多寡不均之歎乎?元容曰,聞因中間之陳廢與汰落,結數多爲減縮,而今則數果太寡矣。大王大妃殿曰,今之買補,將如定和陵田結之數乎?元容曰,一時準充,則事力似難,似當次次添補矣。元容曰,卽見前咸鏡監司朴永元所奏,則以爲,江界左塞之割屬厚州,成命已久,訖今遷就,更爲申飭施行事,請令廟堂稟處矣。厚州若未得左塞,則無以成邑樣,江界雖割送此地,在本府無所加損,而自前所持難者,卽以蔘·防兩政之分屬難便也。及至辛丑,御史啓本,已有所區分者,則本事之利害便否,前人之述已備,今無容加議,更以成節目施行後啓聞之意,申飭於西·北兩道臣,何如?上曰,依爲之。出擧條元容曰,卽見摠戎廳所報,則以爲,今番幸行時,交河·坡州·高陽三邑餉耗除減條三百九十石零,請以某樣穀給代矣。三邑餉耗之特減,實由曠絶之惠澤,而本穀係是軍需,則無論多寡,不可不給代。此是惠恤所需,則例自均廳區劃,使摠廳往復均廳,錢米間從便取用,似好矣。上曰,依爲之。出擧條元容曰,卽見京畿監司金箕晩所報,則枚擧楊州牧使金愼根牒呈,以爲,墓所役處,極爲浩大,物力容入,從而不少,錢限六千兩,請卽劃下矣。役處浩大,前劃果爲不足,以惠廳別置錢三千五百兩加劃,以爲完役之地,何如?大王大妃殿答曰,依爲之。出擧條大王大妃殿曰,四墓所道路之可作橋梁處,令三營門治石爲之矣。工役必勿張大,而先從其緊急處而造成。且不必務爲廣闊,僅容人馬之行則似好矣。元容曰,聞可合作橋處爲八處,而三營將合力竝治云矣。橋役例在於秋冬之交·春夏之間,蓋石柱豎立於川底,則非潦雨水漲之節所可行也。雖得竣完,水退之後,易致傾圮,見今夏節將深,工役似非其時。且三營連經國役之餘,財力漸絀。雖然事若緊急,則何可徐議,而此役則雖退行於明春,似無遲緩之歎,而可以紓事力而完工役矣。大王大妃殿曰,事勢果如所奏,而見今財力,亦難支繼,退行於今冬明春間爲好矣。元容曰,石物輸致已久,當爲磨治入排,而近來則石物比前廣厚,在前陵役時,每承勿爲過爲高厚之敎,而事體所重,每不能稍減矣。大王大妃殿曰,然矣。石物若過於高厚,則似不如稍小之爲質實,而聞今番浮石,則慮有輸運時觸損,浮出稍大而輸來云,磨精時當適中而入排矣。元容曰,墓所齋室之役間數,未知多少,而間數之多,不如工役之堅固矣。大王大妃殿曰,間數已有定制,而當飭令完固矣。元容曰,卽見黃海監司徐戴淳狀啓,則以爲,本營支放穀停蕩修給代,以加分耗請得取用,便成年例,道內會付應留中各穀一萬四千石,特許加分事,請令廟堂稟旨分付矣。加分果成年例,農糧在所當念,依狀請許施,何如?上曰,依爲之。出擧條元容曰,謹稽登錄,則皇帝登極陳賀及詔書順付賜緞謝恩,皆以有方物磨鍊矣。今亦以三起方物,照例措備,表咨亦當趁期撰出,此意預爲分付該曹及該院,何如?大王大妃殿答曰,依爲之。出擧條元容曰,向見戶曹所報,則以爲,見今各處工役排用之費,使行方物措備之需,竝與支勅而同時竝湊,經用大絀,策應無路,請區劃十萬兩錢矣。本曹支調,果極難繼,今春有嶺南本司句管穀中二萬二千石,執錢以置者矣,以此錢五萬兩劃送,以爲支用之地,何如?大王大妃殿答曰,依爲之。出擧條元容曰,向以文川掩逋前守論勘事筵奏矣。時郡守洪運謨道啓中,赴任在繡啓之後,則初非掩逋,而所捧亦多,請令廟堂稟處矣。聞逋簿將完,今方委任責成,合有參恕之道,姑爲分揀,以收來效似好,故敢達矣。大王大妃殿答曰,依爲之。出擧條元容曰,以今番科試事,筵諭·簾敎,諄複懇摯,爲試官者,苟有嚴畏顧忌之心,則曷敢不精白秉公,對揚明命,而過科後中外傳聞,大違始料。其中湖南右道及關東,其所傳說,無非駭聽聞而壞法綱之事,兩道士論,無不憤慨云。傳說之一一是實,雖不敢質言,掌試之地,若能嚴試體而愜士心,則群言之喧謄,衆情之不平,豈至於此極乎?斷不可以事過而仍置。湖南掌試都事申佐模,關東掌試都事徐大淳竝施定配之典。湖西左·右道試事之失平,亦多可駭之聞,而遠說有難準信,右道則兼有試題不審之失,不可無警。湖西左道京試官韓敬源,右道掌試都事李容佐,姑先施以刊削之典,何如?大王大妃殿答曰,傳說如是喧謄,則其不能秉公可知矣。非但寒心而已,依大臣所奏施行,可也。出擧條大王大妃殿曰,遠外傳聞之說,何可一一取信乎?俗言曰落訟者稱冤。科額則本少,而赴試者甚衆,見屈之人,互相稱冤,亦無怪矣。元容曰,若使主試者實心精白,則衆論豈如此沸謄乎?雖不敢質言,而其不善對揚則審矣。大王大妃殿曰,屢度嚴飭,少無效益,何用飭敎爲也?諸道試取中,誰爲稍勝云乎?元容曰,聞嶺南左·右道稍勝云矣。仍奏曰,濟州處越海之地,儒生無以赴京科,每年自本州設行大小科初試,如陞補之例,而試官則必備文官三員,故本牧及三守中,如未備員,則多停廢之時,儒生大爲齎菀。此後則雖本牧武倅之時,三守中如有文官,則以單試官擧行,似無損於陞補試體,而足慰一州之士望,故敢達矣。大王大妃殿答曰,依爲之。出擧條元容曰,外邑民,法不得自京司直爲推捉,而日前聞自京兆,因微事直關,推捉始興村民,閭里致騷云。民弊所關,不可以微事而置之。當該堂上捧現告,施以譴罷之典,何如?大王大妃殿答曰,依爲之。出擧條元容曰,義州府尹李裕元呈狀乞解矣。向因支勅之務,奉特敎仍任,而今則勅行已還渡,且聞有親病。有難强令察任,改差,何如?大王大妃殿答曰,依爲之。出擧條元容曰,年前龜城經懷襄之災,民散邑敗,而今府使李容純,以擇差赴任,殫誠措施,邑事復完,又特加一瓜,而今將箇滿差代矣。凡百無異新設,而善後之策,專在新守,以武堂上中曾經守令者擇擬之意,分付銓曹,何如?大王大妃殿答曰,依爲之。出擧條元容曰,講官多外任及在外,進參之員,又爲苟艱。判敦寧徐憙淳,上護軍朴永元,大護軍李景在·金鼎集,刑曹判書金輔根,工曹判書金洙根,大護軍趙秉駿,講官加差下,何如?上曰,依爲之。出擧條大王大妃殿曰,見今講官爲幾人?元容曰,在外及實故外,出入者只有四員,果苟艱矣。仍奏曰,今番訃勅順付,係是特例,周旋之際,任譯之效勞,不可無勸奬之道。首譯令該院施以加資之典,何如?上曰,依爲之。出擧條元容曰,泮人懸房之弊,其來已久,而未有甚於近日,至有日前撤市之境。其習固可駭,而若無失業難支之端,則豈有自廢其業,故犯罪科之理哉?招致泮民,詳細詢瘼,則各處例納錢,每年過三萬餘兩,此外又有橫侵勒奪之弊,則何以收利而興業乎?自前朝家之所軫念,廟堂之所著式,靡不用極,而久益蕩弛,今到極處。今若不遵舊典,而嚴新令,則使泮民何以奉公而應役,資生而奠居乎?其一,自戶曹校正正秤·正錘,烙印分送各懸房及各貿易處所,以爲相準進排,俾無操縱之弊也。其一,竝準標紙,持價貿用,俾無一分留債之弊也。其一,四宮外不得加設貿所,本是法式,而如有加設處,則分屬於四宮,俾無得各設貿所也。此皆有判下定式,竝自本司更成條式嚴飭。而衆瘼之中,致泮民切骨之弊者,都是貿奴輩之私貿及無價勒奪也。不有法意,恣行牟利之習者,不可不摘發痛繩。分付法司,貿奴輩所負價本,一一徵給,其中尤甚者,刑配懲勵。又有所嚴禁者,卽部內私屠及近京地設庖事也。此則非但爲懸房地也,農牛之日致耗縮,常所悶歎,嚴飭法司,隨現痛禁。而近畿則關飭畿伯,設庖諸處,刻期撤去,而若或有入聞者,則當該地方官難免重勘,以此措辭,申令,何如?大王大妃殿答曰,懸房貿易,果爲泮民難支之弊。然有日用饍需,則貿用不得不爲,而自有定式之價,非近來創始者,則向來撤市之罪,旣經嚴處。以各宮貿易之分屬四宮似爲弊,故四宮貿易外,他宮則不使分屬於四宮矣。姑不犯科,而貿奴輩所負,若如大臣所奏,則分付法司,一一徵出以給。私屠之弊,害及農牛,關飭畿營,私庖諸處,到底嚴禁,可也。出擧條仍敎曰,貿易事常所申飭,而蓋全部肉貿用時,本有定例之價,別無新弊之可言而秤稱之云,雖閭家私相賣買時,亦用秤乎?貿奴輩勒奪之云,豈有無價持去之理乎?似不至此,而若或犯科,則豈不可懲治乎?元容曰,泮民之言以爲,今番四宮外,新設貿所之處,貿奴輩連三日作弊,若一向如此,則其勢難支,故所以至撤市之境者也。槪聞爲弊之本,蓋由於貿奴輩,而其中有甚不甚云,其甚者則不可不査治矣。大王大妃殿曰,諸宮所用,自前有分屬之例,而今番則爲慮分屬之亦或有弊,故他宮勿令分屬,各自持價貿用,如此則豈有他弊乎?貿奴輩自前所負,則自法司一一懲給,可也。元容曰,臣精力日耗,疾病日加,獨居重任,憂懼日甚。殿下以今國計民勢,爲治安而無憂乎?雖以目下言之,以傳說則科試不公,而士論憤激,以繡啓則吏治無廉,而民生恣怨。國之所依者惟士與民,而其失望而拂情如此,則國何以爲國乎?朝綱蕩弛,法紀不張,長於庶僚,責在董率,而以臣柔弱之性,昏瞀之識,萬無以策勵振起之望,行將積誠辭退。而國之有三公,如鼎之有三足,闕一不可,故相府稱以鼎席。三公之不備員久矣,具瞻之地,輿望亦切。元老宿德,卿班儲望,不患無人,卽命枚卜,以備相位,則誠民國之萬幸也。大王大妃殿曰,大臣惟當盡大臣之責而已,導率之責,專在君上矣。元容曰,以今時則主上殿下未有命戒之時也,慈聖殿下仁聞浹民,此時承奉德意,振擧綱紀,專係大臣之責。故古之論相者,有曰身佩安危,今使臣居此任,而日見其僨誤,則其如國事何哉?今臣之求退,非占便而然也。臣自少至老,出入邇密,效力之日,來者無幾,精力有一分可强,則何忍以便私之念,不顧圖報之願乎?精神則全無省識,思慮則未得周及,雖應行文簿之事,朝忘夕遺,前顚後錯,如此而何以裁庶務而贊機密乎?伏願以國事爲重焉。大王大妃殿曰,予則精神昏瞀,如在雲霧,每日午前則常然,而向夕則少勝矣。卿則見筵席出入,凡節稍爲康健,而此時獨相之任,似不爲難矣。從當有釋負就閑之時,又當有枚卜備員之日,何可如此汲汲爲請乎?元容曰,當退而顒祝之矣。大王大妃殿曰,向見冬至使書狀官聞見事件,進獻粘米不過爲四十餘石,而全不精鑿,麤糲相雜,所見甚爲欠誠云。雖以優待省弊之意,不爲致責,然在我國道理,豈可如此?且此後何可一向望倖乎?不可不一番嚴飭矣。元容曰,初則石數甚多,而我國之輸納皇城者也。其後減而又減,至於四十石,而渡灣以後,自大國輸運至京。彼國之所軫念如此,而我國之不致誠如此,豈有如許事體乎?聞以東米之可貴,或供御廚之用,亦或以此分賜於近臣云,而其麤糲如此,彼人亦豈無所見乎?慈敎及此,誠爲至當。此後則以先期精鑿之意,申飭於道臣及灣尹則似有效矣。大王大妃殿曰,聞輸送義州時,臨期輸來,故無暇改鑿云,此後則前期輸致於灣府,灣尹看檢後,米品若不合意,則一一點退,期於精鑿無欠而輸送,可也。元容曰,若如此則豈有未盡之慮乎?當以慈敎,措辭關飭矣。元容曰,訓將親山祖父母山,在於高陽積城等地,欲作省掃之行,而自前將臣省掃時,多因大臣筵達,從便往來之例,故敢達矣。上曰,從便來往,可也。上命大臣就座。在淸曰,諸宰奏事。左根等曰,別無可奏之事矣。在淸曰,玉堂所懷奏之。㳣曰,臣猥以無似,每登前席,伏覩我殿下,聖姿天縱,睿學日就,臨筵問難,逈出尋常,天顔溫粹,酬酢如響,臣固欽仰攢頌之不暇。而第伏念,帝王之治,必資於學問,學問之道,必本於誠勤,不誠而能學者未之有也,不學而能治者,亦未之聞也。書曰,念終始典于學,傳曰,先誠其意,是知爲學之方,必從誠意上用力,而終始靡懈矣。進講召對之經經緯史,大可見聖學之次第用工處,而一或有間斷之時,何以臻緝熙之域乎?昔朱子之告其君曰,今日者陛下之盛時,臣謂今日亦我殿下之盛時也。念大禹寸陰之惜,體成湯又日之新,雖値有事之時,只停當日之講,不以機務之浩繁,或致講學之作輟,則尤有光於誠其意典于學之聖德,而其效自底於丕應徯志,從欲以治矣。伏願殿下懋哉懋哉。上曰,所陳甚好,當體念矣。出擧條在淸曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出擧條上曰,史官就座。命大臣先退,仍命退,諸臣以次退出。
庚戌四月十五日午時,上御熙政堂。進講入侍,禮曹堂上同爲入侍時,領事鄭元容,講官尹定鉉,參贊官宋廷和,檢討官姜冕奎,記事官金永秀·成載瑗·鄭健朝各持小學第四卷,禮曹參議洪永圭,以次進伏訖。上曰,史官分左右。上曰,禮堂進前。上曰,禮堂莊陵奉審後入來乎?元容曰,向有道臣狀啓,禮堂以年次奉審出去,而兼有莎草修改之節,監董畢役後入來矣。上曰,莎草等節,善爲監董乎?永圭曰,臣承命馳進奉審陵所,則陵上封土間有蹲縮,莎草多至枯損,丁字閣中外滲漏,前面會簷椽木及東簷椽木腐傷,碑閣滲漏,椽木腐傷,典祀廳四隅春舌朽敗,故董率役丁,修改之節,次第擧行矣。上曰,莊陵在江原道乎?元容曰,然矣。莊陵有子規樓·配食壇·淸泠浦,而子規樓卽端宗寢御之所,而間失基址,久未尋得矣,至于正宗朝,始獲舊墟而建宇。配食壇卽當時節死人配侑之所也。上曰,禮堂退出。上誦前受音一遍訖。上曰,范公之事,與子路負米之類無異矣。元容曰,然矣。定鉉讀自吾吳中宗族,止竝置義田宅云,釋義訖。上曰,義田宅何謂也?定鉉曰,義田云者,主義而言也,集解所云范氏義庄,人日食米一升,歲衣縑一匹,嫁娶喪葬,皆有給是也。上讀新受音十遍訖。上曰,文義以次陳之。定鉉曰,范氏義庄,至今在吳中,蓋仲淹體其祖宗均視子孫之心,施于宗族,如是其仁厚,此不過一家之事也。西銘曰,乾稱父坤稱母,民吾同胞,大君者,吾父母宗子,人君之於臣民,固有大小遠近貴賤之不同,而自天視之,則均是生民,初無大小遠近貴賤之分也。人君之責,當體天爲心,使斯民不饑不寒,其要在於存心以仁,發政以仁,期於無一夫之不得其所,常患其或有不均,則域內含生,皆入於仁化之中,無饑寒之憂矣。其所及,豈特九族而已哉?讀晝講義,必須引而伸之,觸類而長之,方有益於進學,如此章雖言范氏一家之事,當看以治平之道,亦如是推去矣。冕奎曰,自祖宗來,積德百餘年而始發於吾,范仲淹之言,誠美且大矣。子孫之富貴,皆由祖先積累之餘蔭,夫德者得於心而行之身者也,其爲效非一朝一夕之可期,故必百世以俟,而所由來者漸矣。從古聖賢,必先愼乎德,有德此有人,帝典之克明峻德,太甲之咸有一德,康誥之克明德,皆以德爲根柢,故帝堯之七十載治化,殷湯之五百年享國,成周之八百年基業,厥有由於積累之德也。孔子曰,善人爲邦百年,又曰,王者必世而後仁。洪惟我國家聖繼神承,重熙累洽,式克至于今日休,莫非列聖朝盛德積累之致也。伏願殿下,克體克敬,修聖德行仁政,則日臻雍熙之治,其不難矣,留神澄省焉。廷和曰,范文正之設置義庄,實本於祖先均視子孫之意,而欲其無間於親疎也。天下以睦族稱者,必擧仲淹,而吳中田宅,尙有舊址,范氏宗族,世守良規,至今傳敦尙之風,甚盛矣哉。蓋此孰睦之誼,非特私家爲然,在昔聖帝明王,莫不以此爲治道之當務,故堯德之親睦九族,臯謨之敦敍九族,亦皆著見於經典,然則敦睦二字,豈不爲帝王家尤所致念者歟?伏願殿下,於此等處,推移講究,益加聖工焉。元容曰,今日自止雖小,文義則好矣。自范文正公,至義田是一說也,自上以言語解釋以敎似好矣。上以言釋義。元容曰,宗族雖有遠近,以祖先視之則同是子孫,豈有親疎乎?此義可比於君民,民則雖有王畿·外道,遐邇之分,自君上視之則均是赤子,豈有遐邇乎?祖先愛子孫之心,必欲無饑寒,故范文正體祖先之心,以恤饑寒爲先務。蓋人生以衣食爲本也,王者之行仁政,亦使斯民無饑寒,故孟子之論王政,以黎民不饑不寒爲先也。昔齊桓公遊麥邱賜老人食,老人曰,願賜一國之饑者,賜老人衣,老人曰,願賜一國之寒者。蓋其意君上行仁政,夫耕婦織,各安其業,衣食無憂,則便是吾君之所賜也。伏願以行仁政爲心焉。上掩卷,命史官就座。上曰,雨意,何如?元容曰,久旱之餘,雨勢頗緊,竊爲農事可幸矣。上仍命退,諸臣以次退出。
庚戌四月十五日申時,上御熙政堂。大王大妃殿垂簾,慶尙左道暗行御史入侍時,同副承旨宋廷和,記事官任應準·成載瑗·鄭健朝,御史金世鎬,以次進伏訖。上曰,史官分左右。上曰,御史進前。上曰,遠路何以往還乎?世鎬曰,王靈所曁,幸得無事往來矣。大王大妃殿曰,無病往來乎?世鎬曰,王靈攸曁,善爲往還矣。大王大妃殿曰,畿內則旱乾比甚,所經之地,雨澤,果何如?世鎬曰,嶺南則雨澤果周洽,忠淸道猶未及此,而不至若京畿之旱乾也。上曰,書啓外有何可奏者乎?世鎬曰,民邑之弊,已具於別單,而此外別無更達之事矣。大王大妃殿曰,麥農,何如?世鎬曰,嶺南可謂豐登,而畿湖則僅得免歉矣。大王大妃殿曰,以書啓觀之,則守令之有治績者少,僉使·萬戶中善治居多,爲兩班者,寧不靦愧,而良覺寒心處也。上曰,史官就座。大王大妃殿曰,沿路無流丐乎?世鎬曰,幸逢屢豐之餘,別無流丐之人矣。上命退,諸臣以次退出。
上在昌德宮。停常參·經筵。
趙獻永啓曰,明日常參·經筵,取稟。傳曰,停。
宋廷和啓曰,大司憲吳取善呈辭,執義李彙圭,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
備忘記,昌洲僉使崔翼下直,長弓一張,長箭一部,片箭一部,筒兒一箇賜給。
藥房口傳啓曰,放榜親臨,旣有成命,時刻將屆,儀衛皆備,而顧今雨勢達宵不已,尙未開霽,此時觸冒勞動,恐非大聖人節宣之方。伏乞亟寢成命,千萬顒祝,惶恐敢啓。答曰,依啓。
注書金永秀病,代以李鍾淳爲假注書。
韓兢人啓曰,明日傳香,禮房承旨當爲齋宿,右承旨趙獻永纔已須資出去矣。所當牌招,而拘於廳規,不得請牌,何以爲之?敢稟。傳曰,牌招。
以右承旨趙獻永牌不進罷職傳旨,傳于韓兢人曰,只推。
宋廷和,以弘文館言啓曰,上番副校理臣李亮信,以典禮考講二所試官,今日儒生試講時,晝仕出去之意,敢啓。傳曰,知道。
傳于韓兢人曰,召對爲之。
傳于宋廷和曰,別講爲之。
以執義李彙圭,掌令張德良·崔鳳恒牌不進罷職傳旨,傳于宋廷和曰,只推。
備邊司薦望,以沈承澤爲義州府尹。
宋廷和,以訓鍊都監言啓曰,本局中軍今當差出,而擬望之人乏少,外任竝擬,何如?傳曰,允。
兵曹,以金宅基爲訓鍊都監中軍。
宋廷和,以備邊司言啓曰,卽見慶尙右道暗行御史曺錫輿別單,則以爲,本道監營年例應作之高價執錢,便成謬例,一依詳定著式事也。移貿去來,百弊皆集,移貿由於加作。今若以一定之例,著爲不易之規,則似若塞源,而他道詳作之處,亦未見有實效。本道年例移貿,亦或有不得不然之時,隨年形紓民力之政,惟在於道伯措施之如何。今難遽議,置之。其一,本道地形,依山濱海,川反浦落之患,無歲不然,每於年分修啓時,換錄今災,經年後旋卽還實,自歸白徵。流來未蒙頉永災,更加査櫛,特許蠲減事也。災政之陳起從實,典式斯嚴,若使有陳而無起,則結簿之歲縮,亦非從實之本意。待秋成更加査櫛,永災則減給,新起則準充之意,申飭道臣。其一,統營閑山島軍卒支放錢一千八百二十二兩加錄便分,而放債租一千石添付餉穀,而糶糴便錢餉穀,卽右沿生民之痼瘼。旣知非便,則不必仍置,新設別將,特爲革罷,放料錢穀,移減於便分錢,指徵無處事也。本島設鎭纔踰年,而貽弊殘民,反致有驛騷之歎云。昨設今革,實近銷刻,然無益於關防,有害於生民,則亦不宜固守矣。形止便否,令統帥論理狀聞後稟處。其一,統營轅門外十一洞,或買置屯土,或移設紙所,避苦占便之類,又多移居,近成大村,而除却應頉之戶,則實戶不過一千五百餘戶,各樣軍摠爲六千八百餘名,則以此實戶,當此軍布,實無可充。轅門外十一洞,量宜分屬於地方官事也。十一洞之屬營屬邑,願否各殊,有難遙度,更令帥臣探民情量事勢而處之。其一,統營餉穀移劃之弊,嚴加禁斷事也。山沿穀互換之防塞,專爲移轉之弊,而又此割本移劃,弊尤甚於互換,更加嚴飭,永爲禁斷,而此後若有違越,則當隨現論勘。其一,統營戰兵船,依前限年,次第修改事也。統營而無戰兵船,則何以爲控制水師乎?艦船之或新或改,本有定限,而不必混入於己巳新式之中,依舊年限,次第修改之意,更加嚴飭。其一,右兵營還多爲弊,一夫所受,殆近百石,而加作臥還,便成謬例,該營還穀中折米限二萬石,詳作移送於還少各邑事也。本營還弊,可謂到極矣,矯救之策,先在減摠,諸弊之著條嚴防,本摠之量勢移送,專在於道臣之措處如何,關飭該道,另圖釐正之道。其一,右漕倉漕船新造役糧米四十石,改槊價米四十石,汁物價米四十石,一依己酉追定式,從市直作錢,以詳定價除報貸下條,餘數幾許出給沙格之意,三倉都差員處嚴飭事也。造船時工費,以新米上下者,專爲篙師柁工沾漑之資,而以其還穀之先爲貸用,立本外餘數則竝歸乾沒者,船人之呼冤姑舍,將責駕海之勞,而忍奪聊賴之物乎?劉晏之厚價造船,誠知治漕之法者也。此意嚴飭道臣,申明條式,價米從時債出給沙格,三倉都差員中,如有失檢處,則隨現論勘。其一,右兵營兵庫元錢一萬五千三百十三兩零內,舊未收條二千七十一兩零,已有措處,而其後犯用七千一百二十六兩零,無他區劃,另飭帥臣,査櫛充完事也。兵庫錢係是公貨,本司之所句管,而何可私自犯用乎?一一照數完充,勿致現發於日後摘奸之時,此意另飭該帥臣處。其一,蒜山倉公鹽每年春秋所捧合爲三千石,而鹽民處出給每石爲三兩,發賣價爲九兩五錢,而各處例給名色,歲加月增,公鹽所納,無異白徵。若罷公鹽,則各處救弊,監色聊賴,自歸勿論。至若均廳所納婢貢及巡營蕩債給代條五千五百兩,每年以四千七百六十五兩,減數酌定於鹽民處,監色庫亦當革罷,則料米及雜費米詳定作錢,合計兩條,當準給代條五千五百兩。以此定式施行,而宮房稅鹽侵漁之弊,嚴加禁斷事也。公鹽之設久矣,其初則爲公爲私,而法久則弊生。故近年以來,利害之說紛然,賤則榷禁私船,貴則濫售取剩,後鹽之弊,浮於公鹽,是豈法之故哉?今若以每年四千七百兩錢,白徵無名之納於煮鹽之戶,則幾年之後,難保無冒占及私稅之弊,祛弊生弊,慮之當遠,今難遽議,令道臣爛商處之。其一,丹城縣礪石價米之每塊五斗,無論元定與別卜定,隨其塊數多少,依舊式上下事也。別卜定之無價採進,實係民弊,此後則元定外勿爲加定,如有加採之時,隨塊給費,似合事宜,此意申飭該寺。其一,各邑近多創建院宇,爲民痼瘼,更申舊典,嚴加禁斷,而更或冒建,則不禁之該守令,施以制書有違之律事也。院宇濫設,本有禁令,更加申明。其一,沿海封山穉松濫斫之弊,申明舊典,措辭嚴飭於道帥臣事也。封山濫斫之弊,誠如繡論。此專在於道帥臣之有失檢察之責,如法申嚴之意,更爲關飭於道帥臣處,何如?傳曰,允。
又以備邊司言啓曰,卽見黃海道暗行御史申錫禧別單,則其一,長淵·豐川·殷栗·長連之結分仍還,只捧耗條,鳳山·海州·康翎·延安之糠粃虛殼,價直數錢者,最其弊瘼,且加作卽是厲民之政,嚴飭痛禁,克整前謬。還弊矯革之方,宜先乎減摠,而還小米一石,詳定三兩外,五錢添捧,亟加釐革事也。觀此海繡條單,竭論糴·田·軍三政之弊,而至論還餉之病于國而厲于民,太息流涕而陳之。凡小詳·單代乖謬之習,墨守·猾胥弄幻之擧,無隱不採,無微或遺,而論生民倒懸之勢,則直以糴弊爲本,語糴弊到極之處,則斷以加作爲本。其所謂加作者,年例原作之外,加數執錢,歇價立本,取剩而私用者也。大係不法之事,則胥吏犯焉,而守宰當律之以法,守宰犯焉,而按察當律之以法。此是通經常理,而今於按察之地,有此冒犯之擧,此無他也,例之一謬,襲而成常。若一以朝令而禁斷,則豈有卽不痛革之理乎?一正此謬,則詳定例之歸正,亦次第事也。以此措辭,嚴飭於該道。其一,本道改量旣久,査陳亦廢,經界之漫漶,陳起之混淆,無邑不然。欲救此弊,莫若改量,先從數三邑,次次設行,期有實效。火田比摠,法禁何如,而無難毁劃,一體申飭,隨起執負,加結·預結之弊,亟加釐革事也。歷擧列邑,備言稅政,陳弊源則有如指掌,語民勢則無非切骨。經界之政,王政攸本,而陳起相混,虛實莫辨,則稅安得無濫,民安得不困乎?苟究新起勸起之無實,蓋由隱結偸結之莫察。改量之請,非惟救本之論,實係法典所載,然而量而不善,則爲弊滋多,反不如不量,故自前朝家之所難愼者此也。近或有如干邑試行之處,卽以此意,關飭道臣,先從數三邑,爛商於邑倅,博詢於民情,如知其十分收效,則以爲,次次設行,期有實效。其一,軍丁闕額之洞里分徵,結布補充,實緣冒頉甚夥,應役絶少,大爲軍民之冤徵,査括塡代,期有實效事也。今之軍丁,非古之養而用也,其政在於徵布索錢,而徵有定數,索有期限。軍丁則居散無常,壯老隨異,重以村落之盛衰,年形之豐歉,而勢或有白徵疊徵之弊。然若無圖免雜頉之許多漏落,則遊食閑丁,不患無塡代充數之道,今此大行査括之論,深得釐救之要務。雖以甕津一邑之已著成績觀之,邑邑如此,則其效可以立見。令道臣飭諭各邑長吏,實心釐正之意,另加關飭。其一,徵族之弊,今道臣行關諸邑,申嚴舊制,毋敢違越事也。族徵之禁,連有朝令,而乍行旋弛,弊復如前。公貨之橫侵,猶爲法外,況京邸私債,吏鄕犯逋之移錄公貨,分徵疎遠之族屬者,平民切骨之冤,無過於此。宜自按察之地,廉探各邑,申嚴舊制,隨現論勘。其一,蘇江·甕津合營之論,其來久矣,而蓋以形便論之,合設於蘇江,似爲長策,而廨宇不必重建,人民不必改聚。只因風和之移住,及到風高而仍留,虞候恒在甕津,以爲鎭守之圖,則不足爲大段更張之弊,關問道·帥臣稟處事也,蘇·甕合營,其議已久。而蓋合則便,不合則不便,兩論雖同,蘇·甕兩地之曰可曰否,或以地理,或以人和,有難懸度而立決,關問道·帥臣,具意見狀聞後稟處。其一,沿海防守,疎虞莫甚。各防武士,全數點閱,令鎭將·虞候及沿邑武倅中,有才器閑戎事者,別定將領,使之統帥,登萊唐船之出沒漁採者,驅出外洋,或鏖搏殄滅,使不得向我境一步之地,追捕武士,試藝精抄,充定隊伍事也。海沿防守之論,果出於固圉防釁之遠慮,而排守追捕等節,本有條式,令道·帥臣更加申嚴。其一,長山之木,挽近童濯,禁護之節,另加糾察,申明舊規事也。封山濫斫,法禁本嚴,雖廨宇·船艦之不得不材用者,例猶報請於籌司,則一株一根,何可敢自私斫乎?以嚴明舊法之意,關飭於監營及水營。其一,水沿各邑鎭所在年久朽傷之戰防兵船,限數年次次改造,追捕船亦爲次第修葺事也。戰防兵船及追捕船之新造與改槊,自是節目所載,循例修擧之意,更加關飭。其一,支勅時列邑出站之費,有浮於主站,以乾價輸送主站邑,使之專管擧行,人役之承事奔奏者,令諸邑定額起送,庸圖共濟之方。我國通事輩,憑藉彼人之意,例外討索之弊,不可不痛禁。上項兩條,詢問道臣,爛商變通,行關箕伯·灣尹,先事嚴飭事也。勅行時主站邑之專當擧行,此論自前有之,而每以主站邑之不願,至今持難,更令道臣,爛加裁量處之。此後支勅時,通事操束之節,每爲先期關飭於關西道臣及義州府尹處。其一,文化故士人林起瑞孝行事也。依例令該曹稟處,何如?傳曰,允。
又以刑曹言啓曰,漣川幼學玄景鎭,以山訟事鳴錚,而今日捧供時,不爲待令,依定式原情勿施之意,敢啓。傳曰,知道。
又以刑曹言啓曰,統長李得祿手本,武監李起英等,被打於內閣使令朴尙植輩八漢事,傳曰,竝令秋曹査實以入事,命下矣。毆打武監之閣隷朴尙植·朴永基·朴明植·吳興烈·禹聖福·任昌壽·張鎭三·李昌燁等捉來,與被打武監李起英·金先吉·黃光玉頭面査實,則事端始起酒肆言詰,終成鬪鬨。合力猛打者,卽朴尙植·朴永基·朴明植三漢也,助勢共犯者,乃吳興烈等五漢也。先失雖在起英輩三人,溫言解紛,未爲不可,而敢以微細之事,聚黨毆人,若是無難。先吉·光玉之傷處,雖非緊重,至若起英之痕損狼藉,殆無完膚,此皆査庭所見,亦是渠輩輸實,究厥所犯,俱極痛惡。所當分輕重照律嚴勘,而旣伏承査實以入之命,上裁,何如?傳曰,分輕重照法嚴勘。
又以義禁府言啓曰,湖南掌試都事申佐模,關東掌試都事徐大淳竝施定配之典事,承傳啓下矣。申佐模慶尙道咸昌縣,徐大淳全羅道泰仁縣定配,而以承傳內辭意具罪目,依例發遣府羅將,押送于各其配所,何如?傳曰,允。
庚戌四月十六日午時,上御熙政堂。召對入侍時,參贊官韓兢人,直閣金德根,檢討官申錫禧,記事官任應準,記注官崔致權,記事官鄭健朝各持通鑑第一卷,以次進伏訖。上曰,史官分左右。上開卷。上曰,玉堂讀之。錫禧讀自初魏公子,止投餒虎。上曰,文義奏之。錫禧釋義訖曰,無忌以貴介之尊,能卑身慕賢,終亦收其效成大事。後世之論,多其愛人下士之誠,存趙却秦之功,而然以魏國刑政言之,其竊符矯令,殺將奪軍之事,無忌將無所逃其罪矣。此時孟嘗·春申·平原·信陵之徒,俱好交結賓客,以義氣相高,其實則竝皆脫落於禮法憲章之外,故雖以無忌之賢,亦有此專擅犯罪之擧,其國勢之削弱,紀綱之不立,從可以推知也。紀綱者,人主所以御世之大枋也,於此等處,亦不可不留神而省察焉。上曰,魏王亦知竊符矯令之事乎?錫禧曰,然矣。上曰,魏國之紀綱頹矣。上曰,參贊官讀之,兢人讀自何功之有,止將之而進。上曰,文義奏之。兢人釋義訖曰,魏公子無忌,四君中最稱賢者,然以此章觀之,則所失亦大矣。不顧宗國之利害,竊符戮將,以救平原之急,此乃戰國時急難死黨之風,亦不足取矣。今此儒臣所奏,極爲切實矣。然公子無忌以魏王貴介之弟,愛人下士,致食客三千,侯嬴卽夷門監者,可謂至賤之人,而公子不挾其貴,待以上客。故侯嬴感恩圖報,設此奇計,以存趙却秦,垂名後世,得人之效,若是較然矣。古者殷高宗求傅說於版築之間,周文王得呂尙於漁釣之中。大抵人才或出微賤中,而方今巖穴草澤之間,必有讀書論道懷才抱德之士。伏望廣蒐博訪,布列庶位,則唐·虞三代之治,可以復見於今日,曷不休哉?伏願殿下,懋吉懋哉。上曰,閣臣讀之。德根讀自王齕,止以還。上曰,文義奏之。德根釋義訖曰,臣所讀自止內,別無文義之可奏矣。上通讀三遍訖。上掩卷。上曰,史官就座。仍命退,諸臣以次退出。
庚戌四月十六日申時,上御熙政堂。別講入侍時,參贊官宋廷和,直閣金德根,侍讀官李亮信,檢討官申錫禧,記事官任應準,記注官崔致權,記事官鄭健朝各持通鑑第一卷,以次進伏訖。上曰,史官分左右。上開卷。上曰,上番讀之。亮信讀自秦太子,止爲嗣。上曰,文義奏之。亮信釋義訖。上曰,此時秦强而趙弱,異人何爲而質於趙乎?廷和曰,戰國之時,多有相質之事矣。上曰,下番讀之。錫禧讀自異人,止傅之。上曰,文義奏之。錫禧釋義訖曰,先王之制,立適以長,昭襄老而孝文無適,不能擇賢豫建,竟使小人賤流,窺覘國本。且莊襄潛圖儲位之重,華陽喜其媚悅之辭,彼孝文者,亦溺愛牽情,定以爲嗣,秦氏之家道,於是乎紊亂矣。不韋以商賈之流,行闔捭之術,卽不過徇財趨利之小人,而其薦之之辭,亦不外於賢孝二字。夫孝者,源於百行而準諸四海,人君所以上承宗廟,下敦風敎之具也。故雖此裨販之徒,亦能知此道之爲貴,則帝王正家出治之本,亶在於孝之一字,雖於此等處,亦可以推而明之矣。上曰,參贊官讀之。廷和讀自不韋娶邯鄲姫,止更名曰楚。上曰,文義奏之。廷和釋義訖。上曰,異人楚服而見夫人,何也?廷和曰,夫人,楚人也,故服楚而見之,欲其喜之也。上曰,此亦譎詐之術也。廷和曰,不韋卽販夫嗜利之徒,而此亦不韋之所使也。上曰,閣臣讀之。德根讀自五十九年,止武公依焉。上曰,文義奏之。德根釋義訖曰,是時周秦之强弱,大不相侔,固其勢不可以力抗暴秦,而赧王以文·武之孫,不能如夏少康復禹之績,至於頓首受罪,則以後人觀之,雖諉之天運,其微弱不振,終至衰亡,不亦宜乎?上讀四遍訖。上曰,東·西周分治,何謂也?錫禧曰,考王時封其弟于河南,謂之西周,其後至惠公,封其少子於鞏,是謂東周。是時赧王微弱,不能自立,往依西周也。上掩卷。上曰,史官就座。仍命退,諸臣以次退出。
上在昌德宮。停常參·經筵。
宋廷和,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
宋廷和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,來二十一日朝參日次矣,敢稟。傳曰,停。
韓兢人啓曰,明日常參·經筵,取稟。傳曰,停。
備忘記,東萊都護府使李宜翼下直,長弓一張,長箭一部,片箭一部,筒兒一箇賜給。
傳于韓兢人曰,生進謝恩當親受矣,該房知悉。
傳于韓兢人曰,進講入侍。
注書任應準病,代以鄭漢源爲假注書。
宋廷和啓曰,大司憲吳取善,執義李彙圭,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
以大司諫兪致崇,執義李彙圭,掌令張德良·崔鳳恒牌不進罷職傳旨,傳于宋廷和曰,只推。
吏曹口傳政事,以金炳㴤爲童蒙敎官。
兵曹口傳政事,五衛將單金台元·李載聲。
傳于宋廷和曰,召對爲之。
韓兢人啓曰,卽者吏曹郞廳來言,沃溝縣監蔡東奎當爲署經,而憲府則雖已署經,諫院不備,不得署經云。除在外·未署經外,未肅拜人員,卽爲牌招,何如?傳曰,一司除署經。
宋廷和,以兵曹言啓曰,新除授全羅兵使李明學戶奴呈狀內,矣上典老母,今年爲七十三歲,他無兄弟,法不當遠離赴任,呈狀乞遞矣。邊帥之親年七十無兄弟獨身者,許遞其任,載在法典。全羅兵使李明學,改差,何如?傳曰,允。
又以訓鍊都監言啓曰,本局從事官金炳德身病猝重,勢難察任,改差,何如?傳曰,允。
又以都摠府言啓曰,副摠管金翰喆,以司僕寺兼內乘,私調馬進參事,晝仕出去之意,取啓。傳曰,知道。
又以刑曹言啓曰,因毆打武監之閣隷朴尙植等査實草記,傳曰,分輕重照法嚴勘事,命下矣。謹按律文,則大明律毆制使條,有曰毆制使者,杖一百徒三年,名例云,隨從者減一等。首犯之朴尙植,依此律決杖一百後,忠淸道忠州牧徒三年定配所,隨從之朴永基·朴明植兩漢減一等,各決杖九十後,永基江原道金化縣,明植金城縣徒二年半定配所,竝卽押送,助勢之吳興烈·禹聖福·任昌壽·張鎭三·李昌燁五漢,各嚴刑一次,懲礪故送之意,敢啓。傳曰,知道。
又以義禁府言啓曰,平安監司洪鍾應狀啓內,龍川府使趙存恒爲先罷黜,其罪狀令攸司稟處事,啓下矣。趙存恒時在任所,依例發遣府書吏,交代後拿來,何如?傳曰,待待命拿囚。
義禁府啓目,南海前縣令李尙周原情云云。傳旨內辭緣,泛稱遲晩,所當請刑是白乎矣,曾經摠府郞勿爲請刑,載在法典,議處,何如?判付。啓,依允。
又啓目,巨濟前府使孫亮錫原情云云。傳旨內辭緣,泛稱遲晩,所當請刑是白乎矣,曾經摠府郞勿爲請刑,載在法典,議處,何如?判付。啓,依允。
義禁府啓目粘連,向前洪羲祿亦,債訟捧賂,饒民勒貨,數旣不少,法所難貰。以此照律,何如?判付。啓,依允。
又啓目粘連,向前柳道宗亦,營作外加數之立本取剩,吏奸不察,分還時許給之刷逋射利,糴法莫畏,移貿之全昧隱慝,結價之無端加斂,罔非疵政。雜役之仍襲謬例,軍丁之或受私囑,猶云細故,贖錢之勒捧,任賂之收入,摠論諸犯,自當重勘。以此照律,何如?判付。啓,依允。
水原留守金蘭淳疏曰,伏以,臣今年滿七旬矣。衰病迭侵,精力益憊,臣之父母墳山,在驪州二日之程,未能展省,亦且數年之久,又自拜命居留之後,連値事故,不敢言私,難於擅離。而第如臣見帶之任,從便來往,多有近例。臣恩已深於旌纛,榮將及於松楸,玆敢不避猥越,冒陳仰籲。伏乞聖慈,俯垂鑑諒,特許旬日之暇,得以往省,俾伸至情,千萬幸甚。臣無任云云。答曰,省疏具悉。卿其往省焉。
庚戌四月十七日辰時,上御熙政堂。生進謝恩親受入侍時,行都承旨徐念淳,左承旨金炳冀,右承旨趙獻永,右副承旨韓兢人,同副承旨宋廷和,直閣金德根,記事官任應準,假注書李鍾淳,記事官成載瑗·鄭健朝,以次進伏,生員裴克紹·李友善·李象祐·洪駿燮·梁現容·蔡錫賢·朴齊來·南商綺·韓錫應·朴徠壽·李源祥·李鼎基·金震升·申琰·洪憙燮·徐有英·鄭鴻朝·金鳳植·朴承晃·尹相箕·金基纘·張世容·張滋憲·金中坤·權命善·李致鵬·金台元·成載瑨·南鍾夏·趙晉燮·洪鉉周·柳敎祚·權載天·金秀升·權錫琦·金永運·沈魯在·鄭基昌·李孝敏·李秉五·李濟遠·盧光永·尹之虎·安晉玉·李象濂·李璋裕·朴定夏·徐相鈺·李輝鳳·尹基洙·李櫄·南鍾鶴·李在崑·金始濟·玄永龜·南尙本·閔致甲·朴鳳九·李斗拭·申成樂·權心夔·南廷奎·沈宜植·吳達善·鄭志宅·李春淵·金毅根·韓昉·吳碩兢·韓敏祖·洪鍾觀·沈宇鼎·韓世東·王彦聲·崔東潤·成載瑋·李準在·朴基洪·權宅善·李正秉·黃夔仁·陳洪運·李曾愚·金炳礪·金胤錫·崔鴻錫·沈宜薰·邊奭基·李羲鎭·李民堯·權應麟·李泰夏·禹夏益·南以建·金靖鎭·尹成鎭·申鐸模·金秀學·李敏時·鄭璥,進士洪祐昇·任時準·尹秉鼎·趙璣淳·李秀岳·柳本憲·趙錫豐·韓命駿·沈宜建·尹賢求·趙然參·南鎭夏·任孝直·趙喆增·李集珪·金潤植·崔燦斗·呂近燮·洪在善·鄭基駜·黃建休·尹達善·李象暾·金斗應·金鳳周·李敏奭·尹·金明淵·李圭鉉·鄭基春·趙徐年·趙啓淵·崔彧模·金鴻欒·琴翼祥·許錫祐·李載聲·李鶴在·南衡壽·宋源箕·韓赫愚·金復淵·尹榮喜·李復信·洪淳養·尹克謇·李龍九·申命吉·金有鉉·李根厚·鄭寅秀·洪戴周·李驥信·李淖·鄭海星·李鼎宰·趙敦淳·洪在行·李浩祐·李仁楗·宋暹仁·金述永·尹琬·鄭在奫·金炳㴤·洪鍾觀·金興集·權舜采·姜藎·尹稷儀·金奎應·李用儀·宋敎熙·金周淳·金錫瑀·金利謙·宋一憲·李源星·李鳳夔·康㻐·李九翼·趙在永·李圭浩·李鳳鎭·鄭斗玉·朴弘陽·李喜豐·趙秉瑋·鄭範朝·金永均·李齊榮·李鳳基·趙秉協·趙榮夏·康宅濟·蔣鎭德·申冕求·文尙憲·金昌錫等,分東西序立訖。上曰,史官分左右。念淳進前奏曰,後拜人使之隨入乎?上曰,唯。念淳出楹外,使後拜人隨入。念淳進前奏曰,生進榜中,如有年老之人入格,則在前多有除授五衛將之時矣。今番新榜,亦有八十七·七十四歲之人云,故敢此仰達矣。上曰,依前爲之,可也。仍命書傳敎曰,生員金台元,進士李載聲竝五衛將作窠除授,口傳單付。出榻敎賤臣承命出傳。念淳進前奏曰,登筵諸臣中亦多有後拜之人,使之下去行禮,何如?上可之。贊儀唱四拜,生進及後拜人行四拜禮訖。兢人進前奏曰,生進等使之進前乎?上可之。克紹等,以次進前奏職姓名訖。上命書傳敎曰,瓜近童蒙敎官作窠,進士金炳㴤口傳擬入,使之承候。出榻敎賤臣承命出傳。贊儀唱四拜,生進等行四拜禮訖,以次退出。上命史官就座,仍命退,諸臣以次退出。
庚戌四月十七日巳時,上御熙政堂。進講入侍時,講官徐憙淳,參贊官韓兢人,侍讀官李亮信,假注書李鍾淳,記事官成載瑗·鄭健朝各持小學第四卷,以次進伏訖。上曰,史官分左右。上誦前受音一遍訖。上開卷。憙淳讀自司馬溫公曰,止不失一段,釋義訖。上讀新受音十四遍訖。上曰,贏餘何謂也?憙淳曰,卽有餘之謂也。夫財用苟不以撙節,則實無贏餘之可存,故必欲省費禁奢,以備不虞焉。不虞卽水旱等意外事也,常常以量入爲出,然後可有儲畜之剩餘,以待不時之用矣。上曰,隱居養親者,其謂隱而不仕,供養其親之義乎?憙淳曰,然矣。上曰,誨字何義也?憙淳曰,與訓字同義矣。上曰,文義以次奏之。憙淳曰,凡爲家長之道,實類人君之爲政焉。分子弟之職而責其成功者,卽設官分職,董其熙績者也,制財用之度而皆有品節者,亦定其賦稅,以備經用者也。然則治國之法,不外乎御家之道矣。此章中省費禁奢一句,乃是節用之要。夫冗費之害,奢華之弊,有不可勝言,而財用由是而匱,國計由是而絀,則可不裁省而禁止乎?昔漢文惜露臺之費而百姓殷富,夏禹崇菲食之德而六府允治,節儉之效,有如是矣。臣今待罪度支,日見積儲之枵罄,支調之苟艱,目下先務,莫如省費禁奢矣。臣竊伏聞外間傳誦之言,則殿下自臨御之日,凡於常膳燕服,不近侈麗,儉德彰聞,萬姓欣聳,臣誠欽歎萬萬。伏願殿下,益加體念於溫公御家之道,抑奢崇儉,念始圖終,是臣區區之望也。上曰,節用亦儉也。亮信曰,司馬公爲家長之道,亶在於制節財用,禁止奢華而已。節財卽是禮法之謹守也,禁奢自是品節之有度也,而禮者天理之節文,人事之儀則也。苟能謹守禮法,則自至於節財而禁奢矣。此爲家長之要道,故附之於明倫篇末,而至若董仲舒,西漢之醇儒也,而正誼明道,可謂深得義理之人也,誼者仁人之所正,而利者仁人之所不謀者也。道者仁人之所明,而功者仁人之所不計也,故夫子罕言利也。孫思邈之膽大心小,智圓行方,可謂格語也,膽大而心不小,則近於狂妄矣,智圓而行不方,則流於譎詐矣。兼此四者,則可以有爲而察理,不滯而不流矣。朱仁軌古之隱者也,養親以孝,誨子以恭,而終身讓路,不枉百步者,非爲計功也,卽言其恭於讓路,如孟子所訓徐行後長之義也。終身讓畔,不失一段者,非論利害也,亦論其遜於讓畔,如大舜耕歷田者遜畔之義也。伏願殿下,於此四大文,深加留念焉。上曰,讀畔不失一段,何義也?亮信曰,雖終身而讓畔,實無一段之所失矣。憙淳曰,讓是辭讓之義也。耕者相與爲讓,則安有彼得此失之可論乎?上曰,讓畔卽亦禮法也。能守禮法,則寧有所失乎?此所以垂誨後世也。兢人曰,講官·儒臣旣已敷陳無蘊矣,臣無容更奏矣。憙淳曰,玉堂所奏第二章敷陳之說,誠好矣。董仲舒漢之醇儒也,貴王賤覇,卽其平素工夫,而其要亶在於道誼功利之別,正誼未嘗不利,明道未必無功。但先以功利爲心,則賤而爲覇,只以道誼爲主,則貴而爲王,此所以爲王覇之分也。上曰,董仲舒是漢武帝時人乎?憙淳曰,然矣。道與誼固所當先,故仁人則必先道誼而後功利矣。苟以功利爲先,則雖欲爲道誼,不能爲矣。上曰,冗費卽雜用之謂乎?憙淳曰,然矣。上掩卷。命史官就座,仍命退,諸臣以次退出。
庚戌四月十七日申時,上御熙政堂。召對入侍時,參贊官宋廷和,檢校待敎洪淳穆,侍讀官李亮信,檢討官姜冕奎,假注書李鍾淳,記事官成載瑗·鄭健朝各持通鑑第一卷,以次進伏訖。上曰,史官分左右。上開卷。上曰,上番讀之。亮信讀自元年周民,止輕世肆志焉。上曰,文義奏之。亮信釋義訖。上曰,魯仲連賢者也。亮信曰,然矣。賢而若處士者也。上曰,莊襄王卽異人也。亮信曰,然矣。上曰,下番讀之。冕奎讀自魏安釐王,止凡有七邑。上曰,文義奏之。冕奎曰,子順卽孔斌也,而孔子之六世孫也。仍釋義訖。上曰,此時周有七邑乎?冕奎曰,然矣。冕奎又曰,子順之言,誠可謂高士之論矣。若非上智之才,則必作之不止而後乃成,非徒仁義道德皆然,爲學用工之道,亦如是也。方今殿下以大聖人好學之誠,日開經筵,頻接儒臣,討論問難,臣等之歡忭慶祝,當何如,而殿下推此心,益勉聖學,而無少間斷,日誦前受音,更讀新受音,溫故而知新,念玆在玆,釋玆在玆,作之不止,則習與性成,而自底於光明之域矣。伏願懋哉懋哉。上曰,呂不韋之相國,卽政丞乎?冕奎曰,然矣。上曰,文信侯何謂也?冕奉曰,古者有公侯伯子男之爵,而秦以呂不韋爲相國,而封侯爵矣。上曰,東周君何以伐秦乎?冕奎曰,周雖有七邑,而卽是天子之尊,故欲伐秦,而秦不敢先伐者,尙有尊周之義也。上曰,參贊官讀之。廷和讀自日食,止敗蒙驁於河外。上曰,文義奏之。廷和曰,蒙驁者秦將也,蒙驁之孫蒙恬,亦秦名將,而築萬里長城矣。仍釋義訖。廷和曰,信陵君雖以急難之義,救趙却秦,而至於竊符戮將則甚非矣。上曰,是誠非矣。廷和曰,然而聞毛公·薛公之言,趣駕還魏,以解宗國之難,此則聽言勇斷之意,亦足可尙矣。上曰,閣臣讀之。淳穆讀自五月秦王,止不敢近趙邊。上曰,仲父何謂也?淳穆曰,古者有伯父仲父之尊稱,而齊桓公亦稱管仲以仲父矣。上曰,文義奏之。淳穆釋義訖。上曰,何故不戰也?淳穆曰,用兵之道,不可輕戰也。若恃小勇而攻敵,則固無以成大功。李牧良將也,日養士卒,數歲蓄銳,皆願一戰而不可得,待到同心齎憤,然後始爲出兵,用成此功也。上曰,其言然矣。廷和曰,李牧之不戰,亦欲示凶奴,以若有怯者然,此是兵法也。上曰,欲使凶奴慢而懈怠之意也。淳穆曰,李牧一將也,而趙能用之,備禦得宜,遂使胡虜不敢近邊,爲十餘年之久者,此誠得人之效也。蓋人才進退,實係治道之汚隆,每當讀史之際,先究大治亂大得失,其國用何人而興,用何人而替,反復玩繹,辨別賢愚,則庶可有益於開卷矣。上讀自元年周民,止不敢近趙邊三遍訖。上曰,癸丑之下,不書紀年乎?亮信曰,不書年號,卽尊周之義也。冕奎曰,朱夫子作綱目,不書年號,以示尊周之義也。廷和曰,周赧王崩年,漢高祖生矣。秦雖彊盛,統一天下,而以帝王繼統言之,則秦不過閏位,而漢爲正統,故史氏記年之法,必以漢高繼周統也。淳穆曰,至此周祚已訖,正統未定,故不大書紀年,而以小註書七國紀年也。上曰,襤字,何義也?淳穆曰,襤字,襤褸之襤字,以䄡與襤,皆是衣袂之屬,此言䄡襤,卽地名也。淳穆又曰,陽人聚者,陽人地名,而聚字卽人民所居之處曰聚也。上曰,憚狐聚亦此義乎?淳穆曰,然矣。廷和曰,亦是所居成聚之聚也。上曰,以七邑而何能爲國也?天子之國而至於此乎?淳穆曰,周於此時,纔有七邑矣。上曰,不敢近趙邊,何謂也?淳穆曰,凶奴畏趙之强,而不敢侵近矣。上曰,范雎,何如人也?冕奎曰,范雎逐穰候爲相者也。上曰,然則賢人乎?冕奎曰,賢人則未也,亦當時之辯士也。廷和曰,謂之有智術之人可矣。上曰,若魯仲連者,此眞賢人也。冕奎曰,然矣。上曰,武遂·方城,何名乎?淳穆曰,皆地名也。上曰,代雁門,何名乎?淳穆曰,地名而雁門在於代地,而山形如門形,雁來聚居,故因以名雁門也。上掩卷。仍命史官就座,又命退,諸臣以次退出。
上在昌德宮。停常參·經筵。
自未時至酉時,灑雨下雨,測雨器水深二分。
韓兢人啓曰,明日常參·經筵,取稟。傳曰,停。
宋廷和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于韓兢人曰,進講入侍。
傳于宋廷和曰,召對爲之。
韓兢人啓曰,吏曹郞廳來言,守令多窠,政事,取稟。傳曰,當日爲之。
宋廷和啓曰,大司憲吳取善,執義李彙圭,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
以大司諫兪致崇,執義李彙圭,掌令張德良·崔鳳恒牌不進罷職傳旨,傳于宋廷和曰,只推。
韓兢人,以吏曹言啓曰,廣興倉守趙台淳,成均館直講金畯俱以身病,呈狀乞遞,竝改差,何如?傳曰,允。
又以戶曹言啓曰,恩彦君房免稅五百結,待其望呈邑上來,則難以遲待,自戶曹以某樣錢米中先爲輸送事,命下矣。米三百十三石十斗三升四合,錢一千八百五十六兩五錢一分,依本房望呈邑數磨鍊,輸送之意,敢啓。傳曰,知道。
又以弘文館言啓曰,上番副校理臣李亮信,以典禮考講二所試官,今日儒生試講時,晝仕出去之意,敢啓。傳曰,知道。
宋廷和,以兵曹言啓曰,今春等進上弓矢,看品在卽,而知弓品堂上南錫圭呈辭在外,不得看品云。改差,其代以在京無故人啓下之意,敢啓。傳曰,知道。
又以左邊捕盜〈廳〉言啓曰,本廳兼從事官鄭煥升身病猝重,勢難察任,改差,何如?傳曰,允。
義禁府啓目粘連,向前李尙周亦,凡厥吏任差出,詞訟立落,皆因賄賂,許多村民構誣,沙格遞易,恣行貨財。其他凡事之無非壞損,猶未暇論,卽此諸條之全是鄙陋,無以參恕。以此照律,何如?判付。啓,依允。
又啓目粘連,向前孫亮錫亦,漁條發賣錢,旣多官用之乾沒,倭糧補縮米,亦無民間之計給,大同米磨鍊中鄙瑣之端莫掩,渰死戶蠲蕩時惠恤之澤未究,差任則夤緣納賂,罪囚則構勒捧錢,凡厥所犯,合有當勘。以此照律,何如?判付。啓,依允。
義禁府照目粘連,金山前郡守柳道宗矣本府議啓內,營作外加數之立本取剩,吏奸不察,分還時許給之刷逋射利,糴法莫畏,移貿之全昧隱匿,結價之無端加斂,罔非疵政。雜役之仍襲謬例,軍丁之或受私囑,猶云細故,贖錢之勒捧,任賂之收入,總論諸犯,自當重勘。以此照律,罪杖一百收贖,告身盡行追奪,流三千里定配,私罪,奉敎依充爲旀,功減一等爲良如敎。
又照目粘連,前統虞候洪羲祿矣本府議啓內,債訟捧賂,饒民勒貸,數旣不少,法所難貰。以此照律,罪杖一百收贖,告身盡行追奪,流三千里定配,私罪,奉敎依允爲旀,功減一等爲良如敎。
吏曹啓目粘連,觀此慶尙左道暗行御史金世鎬書啓,則醴泉前郡守李漍段,御史旣已封庫,令該府拿問嚴勘爲白乎旀,慶州府尹李源祚段,刷價釐正之恐違鄕論,巽軟宜戒,詞訟立落之多由姻囑,瑣謗入聞是如爲白乎旀,興海郡守李鼎鎬段,稱以公廨修理,賣鄕賣任之數,合錢爲四百五十兩是白如,畢竟公廨修理,則略干塞責,以之移用於軍器修補,而刀鎗弓矢之破傷者,或勒懲於監色,旗幟釜鼎之備置者,多仍用於舊件,餘外汁物,塗抹修改,虛張名目,皆以捐廩新備樣,瞞報營門,以至請賞,究厥所爲,殊極駭然是如爲白乎旀。梁山郡守洪在重段,衙舍修理之斂民,措處失宜,雜技犯屠之收贖,橫罹居多,觴政無節,莫救事務之積滯,閽禁不嚴,以致干囑之潛售,需米之峻斗濫捧,結戶有怨,朔紙之非例勒懲,該色稱冤,偏信太過,而吏多招權,聽理因循,而民不願訟是如爲白乎旀,長鬐縣監任楨段,鄕任窠之捧賂差出,實涉可駭,事有徧信而奸猾招權,訟多因循而曲直莫辨是如爲白有臥乎所,上項四邑守令,竝只爲罷黜,令該府拿問處之爲白乎旀,河陽縣監鄭游段,冊客所用錢之依數還懲,多招纖吝之謗,衙錄謬例結之乍罷旋寢,實有銷刻之嫌是如爲白乎旀,淸河縣監鄭墰段,每多因循,差欠剛核,倉弊莫察於拔戶,吏售奸僞,訟牒或致於反案,民有謗怨是如爲白乎旀,英陽縣監鄭夔弼段,民納還耗之替當,黃腸供億之添助者,或以査徵剩穀移施,或以雜技贖錢取用,而稱以自官捐廩,跡實涉於沽衒,畢竟塞責補弊,事終歸於苟且是白遣,虛結加斂,實係痼瘼,査陳還充,宜思良策是如爲白有臥乎所,上項三邑守令,竝只罷黜爲白乎旀,慶州前府尹權溭段,上下納木價作定時,戊申納賂爲一千五百兩,己酉納賂爲二千五百兩是白乎所,藉曰襲謬之例,終招傷廉之譏是白遣,新延任窠之把定,亦有瑣謗之莫掩是如爲白乎旀,安東前前府使趙啓昇段,任窠之特差,乃有賄賂之公行,吏房·都書員處捧賂錢爲六千四百兩,瑣謗至今不息是如爲白乎旀,東萊前府使宋柱獻段,觴政太濫,公務多滯,邊禁疎闊,未聞操束之令,下屬素橫,不見畏忌之色是白乎旀,己酉移貿米二千石價六千兩,沒數取用,少無難愼,謂以今年,將欲竝耗分給云云是白乎乃,還錢邦移,大違糴法是如爲白乎旀,東萊前前府使趙徽林段,戊申移貿米五千三百石價一萬五千九百兩內,九千七百二十九兩,米三千二百四十三石零,每石三兩式,各樣上下,四千一百十四兩,米二千五十六石十四斗零,每石二兩式,民夫分給,剩錢爲二千五十七兩是白遣,己酉移貿米六千石價一萬八千兩內,七千一百二十九兩零,米二千三百七十六石七斗零,每石三兩式,各樣上下及分給,七千二百四十六兩零,米三千六百二十三石七斗零,每石二兩式分給,剩錢爲三千六百二十三兩零,兩年剩錢,都合爲五千六百八十兩零是白乎所,雖云襲謬,而所用何至若是之過濫是白乎旀,潛商贖錢二千三百六十三兩零內,一千七百九十九兩零,各處修理及下人帖下,在錢五百六十三兩零,亦爲取用是白遣,尺銅分錢,每稱三錢式付之雇馬廳,自是邑例,而丁未·戊申則例捧三錢外,每稱七錢式加捧,合錢爲一千三百三十兩零是如爲白乎旀,仁同前府使許瑽段,臨事也不無挨過之嫌,信吏則或有偏聽之失,移貿米一百石價錢三百兩內,二百兩出給吏奴廳,以每石二兩式立本,零錢一百兩,仍爲取用,數雖不多,還穀取剩,大係法外,遞歸時賣任納賂,合爲一千三百兩是如爲白乎旀,順興前府使李允植段,丁未秋還封庫後,未收各穀三百十石七斗零,以時價代錢收捧,合錢四百六十八兩零內,一百十二兩零,租一百二石,每石一兩一錢式放還立本,八十七兩零,色落及公用條除,餘錢二百六十八兩零,官自取用,戊申秋還加作租一千一百七十三石一斗零,每石一兩三錢式收捧,合錢爲一千五百二十五兩零內,七十六兩,營作租價不足條,添價輸送,而在錢一千四百四十九兩零,亦爲取用是白遣,丙午·丁未倉色等處,謂有剩穀,査出租一千一百二十九石內,四十一石零價四十五兩五錢,隨所捧先爲取用,餘在租一千八十七石十一斗零,充報丁未·戊申加作取用租,丁未前前官時各該掌下記,謂以冒濫,一意減削,査出錢七百二兩零內,二百三十五兩零,隨所捧亦先取用,而餘在錢四百六十六兩零,每石一兩式作租四百六十六石一斗零,以充丁未·戊申加作取用中未足之數,本邑之有都任米名色,卽吏逋之排年收刷條也,上項査徵錢穀,自成吏逋,慮有後患,則以流年吏逋中三千八百十六石一斗零及査徵穀一千五百五十三石十三斗零,竝爲作米二千一百四十八石,與己酉·庚戌未畢納條米八百五十七石三斗,合米三千五石三斗,更爲十年排捧之意,報營成節目,而初年己酉條米四百七十三石四斗零代錢一千四百十九兩零,沒數取用,同米四百七十三石零,以逋吏等名下,分排加錄,苟爲充數,則前後還錢取用之數,合爲三千四百十八兩零,以至於戊申冬新差吏房處捧賂錢二百兩,又於把任之後,奪取任債四百兩,名以救弊,分給民間,暗誘愚氓,勸立善政碑,富民四名,疤定使令,勒懲免役錢四百七十兩,而三百兩分給,使令廳·作隊廳,餘錢一百七十兩,仍爲取用,豐基吏房之推捉於巡營時,謂以作書請免,捧賂二百兩,戊申·己酉吏房等官廳色處加下錢,合爲二千五百八兩零之多,則自然犯逋於結役價公錢中,使莫重上納,因此愆期,諸條所犯,若是狼藉是如爲白乎旀,奉化前縣監崔虎文段,諸吏任之捧賂差出,難掩眞贓,雜役錢之昧例抑懲,亦致衆謗,藁草價之勒捧,果實條之責納,俱係鄙瑣是如爲白乎旀,眞寶前縣監申綏段,陞戶之差送私奴,罔念國法之有違,需米之準捧高價,多有民怨之入聞是如爲白乎旀,玄風前縣監尹致賢段,兩朞之間,八易座首,到任無幾,旋改吏房,差任則惟賂是視,前後鄕任四人處,錢爲三百十五兩,吏任各人處,錢爲二千八百十兩,詞訟則無物不成,訟民五人處,錢爲四百三十兩,放債十四人等處,懲捧贖錢合二百八十兩內,一百五十兩,稱以公廨修理,其餘一百三十兩,歸於官用,丁未·戊申都書員處,各捧五百兩,任其偸弄俵災者,丁未爲五十一結零,戊申爲二十九結零是白乎旀,軍器修補,何關於鄕任,而差出座首四人,合捧四百八十兩內,塞責修補,四百兩亦歸私橐,軍布木價濫定捧賂者,丁未爲七十兩,戊申爲一百兩,官廳色庫及上納色吏等處,無名橫懲錢爲二百七十四兩零,其外許多鄙瑣,有難毛擧是如爲白乎旀,長水前察訪彭繼容段,病馬二匹,自京牽來,一匹勒立本驛,捧價四百四十兩,一匹勒立牛谷驛,捧價四百五十兩,竝爲取用,新寧富民自營推捉時,誘以緩頰,錢二百兩,從中捧用,需米則每斗四錢七分式高價濫定,沒數作錢,仇於驛位土覆沙修築時,以本驛民丁,如干塞責,報營請得四邑民丁,代捧雇錢,盡爲私用,散居驛屬,無數推捉,屢月滯囚,多般虐刑,或捧二三十兩,或捧四五十兩,以充私橐,各驛立馬時,暗縱家僮,索賂馬商,符同邸人,雜技債錢,杖囚督捧,至於懲族之擧,率畜驛婢,惟言是聽,民訟馬政,夤緣捧賂,醜謗喧傳是如爲白乎旀,黃山前察訪李啓哲段,病馬之高價疤立,座馬一匹價三百兩,轎馬一匹價二百八十兩,騎馬二匹價三百四十兩,竝爲取用,驛民頉役時,捧賂錢一百三十兩,良家女息,抑勒屬公,捧賂頉給,立馬廳屯租八十石,冒下取用,謂以立馬廳加下,充報斥賣,驛屯畓四十斗落是白如可,各驛民處,出給副吏房空名帖,斂錢五百餘兩,還退屯畓,則吏房以渠薄土,高價代充,竟使位土幻弄,殘驛莫保是如爲白乎旀,昌樂前察訪裴相奎段,各驛立馬時捧賂,都長吏差出時捧賂,驛吏差出時捧賂,驛土相訟時捧賂,驛民謂以不睦捉囚捧賂,謂以凌辱士夫捧賂,合錢爲一千五百九十五兩,本驛所屬遠央橋養蔽松木,無數亂斫,作板取用,馬位畓稱以賭地,歇價勒買,至爲二百十斗落是白如乎,蔑法無恥,莫此爲甚是如爲白有臥乎所。上項九邑前任守令,三驛前察訪,不可已遞而勿論,竝只令該府拿問處之爲白乎旀,密陽前府使李壔段,瘝曠雖緣於情理,事務自底於紊亂,吏緣爲奸,邑受其病是如爲白乎旀,永川郡守李啓榮段,用度苦無撙節,債帳以之夥多,公納或致延拖,邑事多有苟艱是如爲白乎旀,盈德縣令呂重燮段,瘝曠太頻,是可爲欠是如爲白乎旀,義城前縣令洪翰周段,築洑而徵稅,差任而捧賂,謗怨有由於欺蔽,鄙瑣爲累於恬雅是如爲白乎旀,玄風縣監沈敎鎭段,邑情或未周察,雖係精力之已衰,政務差欠果斷,倘能初手之漸熟是如爲白有臥乎所,上項五邑前後守令,竝只推考爲白乎旀,禮安縣監鄭在箕段,本之廉潔,濟以剛明,訟斷公平,而立落俱無怨言,結弊釐正,而貧富均蒙實惠,流亡之軍布,使客之支供,竝皆捐捧而替當,農戶之種子,窮民之喪葬,亦多給錢而扶助,以若殘況,前後捐廩,殆過千金。凡係爲民之事,不量力而爲之,需米則必從歇價,火粟則減給元稅,到底誠勤,隨處殫竭,一境咸頌,衆口成碑是如爲白有臥乎所,治績若是懋著,宜示激勸之擧,似當施以兒馬賜給之典是白乎矣,係干恩典,臣曹不敢擅便,上裁敎是白乎旀,監司徐箕淳段,盡瘁奉公,百務未朞而修擧,律己莅下,列邑望風而畏戢,廉白無愧乎古人,望實俱副於方面是如爲白有臥乎所,道臣體重,今姑勿論爲白乎旀,前監司金大根段,繡啓臚到,若是狼藉是白乎矣,道臣體重,自臣曹不敢循例論斷,令廟堂稟處爲白乎旀,其餘前後守令·察訪等段,績乏優異,疵無顯著,竝只置之爲白乎旀,其外閫帥·中軍·營將·虞候·邊將·監牧官等乙良,令兵曹稟處,何如?啓依回啓施行爲良如敎。
庚戌四月十八日辰時,上御熙政堂。進講入侍時,講官李景在,參贊官韓兢人,檢討官姜冕奎,假注書鄭漢源,記事官成載瑗·鄭健朝各持小學第四卷,以次進伏訖。上曰,史官分左右。上誦前受音一遍訖。開卷,景在讀自濂溪周先生,止下學而上達也,仍釋章句。上曰,何謂三月而已乎?景在曰,三月卽小變之節,言其久也。至三月而不違仁,則可謂大賢矣。伊尹之若撻于市者,可謂知所恥者矣,而況人君之於赤子,若有一不得所,則其可不爲之恥乎?上曰,然矣。景在曰,不喜人之規戒者,譬如厭醫藥石,自養沈疴,豈不可歎哉?上曰,然矣。上曰,言語二字,有異義者乎?兢人曰,自言曰言,答述曰語也。景在曰,此則統稱言辭之意也。上讀新受音十遍訖。景在曰,夫遷怒者,血氣之恕也。聖人之怒,則怒其當怒,安有移怒之事乎?上曰,以次文義陳之。景在曰,古人雖於一字,曲盡言之,欲使後人而行之也。以此章聖人之道言之,德行以爲禮,事業以爲用,若但務文辭之末,則豈不可陋乎?仲由之勇於改過,喜其得聞者,賢於人遠矣。人君居尊嚴之位,雖有小過,尤難得聞,必也樂聞規箴,猶恐不及,然後可以立於無過之地矣。此等處尤當體認,伏願留神存警焉。冕奎曰,講官備陳文義,臣無容更達,而明道先生曰,聖賢千言萬語,只是欲人將已放之心約之,使反復入身來。夫心者一身之主,而萬化之源也。身如一屋子,心如一家主,操則存舍則亡,出入無時,莫知其鄕者,唯心之謂也。是以孟子曰,學問之道無他,求放心而已,又曰,心之官則思,思則得之,不思則不得也,孔子曰,七十而從心所欲,不踰矩。夫心之一字,始見於堯·舜·禹授受之際,人心惟危,道心惟微,惟精惟一,允執厥中,十有六言矣。從古聖賢修齊治平之道,在乎求放心反諸身而已。故朱文公告宋高宗曰,人主之心正,則天下之事,無一不出於正。臣謂今日殿下之心正,則一國之事,亦無一不出於正矣。聖學之勤勉,治體之要務,亶在於是矣。伏願省察焉。又奏曰,過則聖,是中庸所謂生而知之者也,及則賢,是學而知之者也,不及則不失爲令名,是困而知之者也。顔子之不遷怒,此非血氣之怒,卽義理之怒也。兢人曰,講官·儒臣已盡敷陳,臣無他仰達者,而恥其君不爲堯·舜者,是切語也,堯·舜以前,非無賢聖之君,而羲·農以前,文獻無徵,至于堯·舜,文物大備,治法政謨,具載二典,故後世言聖君者,必以堯·舜爲先,鄒聖所以言必稱堯·舜者也。伊尹耕於莘野,隱居無求,旣而幡然曰,與其樂堯·舜之道,豈若於吾身親見哉?遂就湯聘,伐夏救民,則蓋其道致吾君於堯·舜者也。方今御極一初,百度惟新,八域臣民,擧欣欣思見德化之盛,殿下讀堯·舜之書,行堯·舜之事,則亦堯亦舜,而都兪雍熙之化,可復見於今矣。伏願於此等處,益加體念焉。上掩卷。命史官就座,仍命退,諸臣以次退出。
庚戌四月十八日酉時,上御熙政堂。名對入侍時,參贊官宋廷和,直閣金德根,侍讀官李亮信,檢討官姜冕奎,假注書鄭漢源,記事官成載瑗·鄭健朝各持通鑑第一卷,以次進伏訖。上曰,史官分左右。上開卷。上曰,上番讀之。亮信讀自是時天下,至匈奴始大。上曰,文義陳之。亮信釋義曰,此築城拒胡之事也。上曰,此所謂萬里長城者乎?亮信曰,此則邊於胡,三國之所築也。廷和曰,秦始皇之築城,卽亦因此基而延至萬里者也。上曰,下番讀之。冕奎讀自楚·趙·魏·韓·燕,至以此益疎。上曰,文義陳之。冕奎曰,此言五國合從之事,而齊獨不助攻秦,可謂壁上觀楚戰,而後亦未免於折入,則其爲計亦疎矣。此大文內別無他文義可衍者矣。上曰,參贊官讀之。廷和讀自宗室大臣,至兼天下。上曰,文義陳之。廷和釋義奏曰,李斯此書,雖出於要君以免逐,其言則亦是也。四君之得此諸人,雖不過伯道之用,然亦皆可謂人才也,人才之於爲國,顧不重歟?故語曰得人者昌,書曰立賢無方,如欲得賢,則豈但於一國而求之哉?求諸天下,可以廣取矣。此足以見人君用人克廣之道矣。上曰,閣臣讀之。德根讀自韓王納地,至怒亡歸。上曰,文義陳之。德根釋義奏曰,韓非之好刑名,卽亦李斯之類也。雖非賢人君子,猶有可用之才,亦足爲富强之術,而韓王不能用之,國以削弱,則況賢於韓非,而君不能用之者乎?此足爲後世之戒也。上讀至刑名法律曰,何義也?廷和曰,刑法之學,苛刻殘酷之謂也,商鞅治國之類,亦此刑名之法也。上通讀三遍訖,掩卷。命史官就座,仍命退,諸臣以次退出。
上在昌德宮。停常參·經筵。
趙獻永啓曰,明日常參·經筵,取稟。傳曰,停。
宋廷和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
徐念淳啓曰,左承旨金炳冀,左副承旨金在淸,今日不爲仕進,竝卽牌招,何如?傳曰,允。
又啓曰,假注書李鍾淳身病猝重,勢難察任,今姑改差,何如?傳曰,允。
李鍾淳改差,代以李徹宰爲假注書。
備忘記,海美縣監李義種下直,長弓一張,長箭一部,片箭一部,筒兒一箇賜給。
傳于趙獻永曰,進講入侍。
趙獻永啓曰,增廣文武科覆試時監試官,兩司各一員當爲進去,而司諫李魯奎,獻納柳晏在外,正言李在聞·鄭夔容未署經,只有大司諫兪致崇一人,無以備員受點。何以爲之?敢稟。傳曰,在外與未署經,竝許遞,前望單子入之。
臺諫前望單子入之,司諫李鼎信,獻納申萬休,正言安喜壽·李義晉落點。
宋廷和啓曰,新除授司諫李鼎信,獻納申萬休,正言安喜壽·李義晉,一體牌招,何如?傳曰,允。
又啓曰,增廣文武科覆試時監試官,兩司各一員當爲進去,而獻納申萬休,正言安喜壽·李義晉在外,只有大司諫兪致崇,司諫李鼎信二人,無以備員受點。何以爲之?敢稟。傳曰,在外竝許遞,前望單子入之。
臺諫前望單子入之,獻納蔡元默,正言李承輔·吉顯範落點。
又啓曰,新除授獻納蔡元默,正言李承輔·吉顯範,一體牌招,何如?傳曰,允。
徐念淳啓曰,卽者吏曹郞廳來言,政事當日爲之事,命下矣。行判書趙冀永,參判趙亨復,參議朴齊憲俱以病不來,不得開政云。竝卽牌招,何如?傳曰,允。
又啓曰,行吏曹判書趙冀永,參判趙亨復,參議朴齊憲牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
大王大妃殿,以承傳色口傳下敎曰,大殿外祖父母贈職,依法典今日政擧行。
大王大妃殿傳于趙獻永曰,東堂會試屬日矣。國家安危,人心向背,在此一擧,爲試官者,苟有一分對揚之心,必無待屢度飭敎之理。事過後功罪間,當有處分之道,自政院一一飭諭。
傳于趙獻永曰,宗簿提調許遞,今日政差出。
徐念淳,以吏曹言啓曰,掌樂院正金炳德,以其身病,呈狀乞遞,改差,何如?傳曰,允。
宋廷和,以兵曹言啓曰,五衛將尹彝烈病難供職,呈狀乞遞,改差,何如?傳曰,允。
有政。吏批,行判書趙冀永進,參判趙亨復,參議朴齊憲竝牌招不進,行都承旨徐念淳進。以趙秉恒爲左尹,沈遠悅爲廣興守,朴文鉉爲直講,趙秉駿爲宗簿提調,金洛斗爲江原都事,沈敦永爲慶州府尹,李裕膺爲定州牧使,朴宗喆爲龍川府使,李義純爲龜城府使,李應權爲興海郡守,黃獜淳爲梁山郡守,沈元澤爲河陽縣監,洪羲升爲英陽縣監,金尙祺爲淸河縣監,姜鎭元爲長鬐縣監。學錄單金基周,義州府尹單沈承澤。故學生廉星華贈領議政例兼,故司果廉德碩贈左贊成例兼,故通政廉尙任贈吏判例兼,大王私親考妣·祖考妣·曾祖考妣,依法典贈職事承傳。故府使沈宜晉贈吏參,故通德沈能烈贈吏議,故郡守沈宗之贈僕正,義州府尹沈承澤三代。
兵批,行判書趙斗淳進,參判宋持養入直,參議任百秀病,參知沈熙淳受由,同副承旨宋廷和進。以宋基有爲五衛將,金樂升爲都摠都事,洪鳳圭爲訓鍊主簿,柳永魯爲全羅兵使,李膺信爲蝟島僉使。僉知二單金台元·李載聲,副護軍李裕元·李明學,副司直李魯奎·柳晏·申萬休,副司果李在聞·鄭夔容·金宜淳·安喜壽·李義晉,副司勇金中集以上竝單付。兼義州鎭兵馬節制使兩西運餉使單沈承澤。
吏批,再政。以尹滋悳爲掌樂正,李章愚爲繕工副正,朴會臣爲齊陵令,權應駿爲長寧殿令,南宮鎰爲監察,金明浩爲典設別提。故水使李東膺贈兵參·訓都例兼,守慶尙右兵使李基碩考。
兵批,再政。以梁柱台爲宣傳官,李尙濂爲訓鍊主簿,沈樂韶爲武兼。同知單宋基有,副護軍單李容純。
吏批,三政。以李祿在爲弘陵令,趙秉珏爲禁府都事,李學默爲司僕主簿,金在顯爲造紙別提。
兵批,三政。以閔致麟爲中樞經歷,李時龍爲部將。
傳于趙獻永曰,今年淑嬪晬辰三回甲之年,追念今昔,愴慕曷任?當詣毓祥宮展拜矣,日字以念後擇入。
趙獻永,以禮曹言啓曰,傳曰,今年淑嬪晬辰三回甲之年,追念今昔,愴慕曷任?當詣毓祥宮展拜矣,日字以念後擇入事,命下矣。展拜吉日,令日官李秉洪推擇,則今四月二十四日·二十六日·二十七日俱吉云,以何日定行乎?敢稟。傳曰,以二十四日爲之。
以左副承旨金在淸牌不進罷職傳旨,傳于趙獻永曰,只推。
以吏曹參議朴齊憲再牌不進罷職傳旨,傳于徐念淳曰,只推。
傳于徐念淳曰,益豐府院君省掃之行,給由馬,澆奠床備給。
宋廷和啓曰,望筒修正,何等審愼,而今此武科試官望筒,參試官三望五字,不爲書入,揆以事體,誠極未安。原望筒纔已付標以入,而臣之矇然捧入,不勝惶悚。當該兵曹堂上,不可無警,推考,何如?傳曰,允。爾亦推考。
趙獻永,以禮曹言啓曰,今此增廣文科覆試試官,當爲磨鍊,而擬望之人乏少,閣臣及實錄郞廳,竝擬何如?傳曰,允。
又以禮曹言啓曰,今此增廣文科覆試試官,當爲磨鍊,而堂下無故可擬之人乏少,依近例以堂上官通瀜擬入之意,敢啓。傳曰,知道。
又以禮曹言啓曰,卽接四館所牒呈,則丙午八月秋到記殿講入格給二分幼學金東永,丁未二月春到記殿講入格直赴會試進士朱寅降,己酉閏四月春到記殿講入格直赴會試幼學任憲大,俱以講經生,兼有製工,而金東永則己酉式年文科初試時,已赴恩賜,而會講時,遭制陳試,朱寅降則己酉式年文科會講,遭制陳試,竝於今番從願許赴事,報來矣。製述講經,直赴會試及給分人勿論,增式年別試,従願許赴事,載在法典。幼學金東永等三人,依願許赴於今此增廣文科覆試之意,分付,何如?傳曰,允。
又以禮曹言啓曰,大小科陳試人草記許赴事,曾有定式矣。癸卯三月春到記制述入格給二分幼學洪在善,甲辰年增廣文科初試入格生員徐頀淳,乙巳三月春到記製述入格給二分生員鄭基年,丙午七月七夕製入格直赴會試幼學李敎正,丁未七月七夕製入格給二分生員沈相殷,戊申年增廣文科初試入格進士鄭基命,幼學李邁·李益永·金宗任,俱爲陳試,而洪在善則甲辰年增度文科初試時,己赴恩賜,鄭基年·沈相殷則戊申年增廣文科初試時,已赴恩賜矣。取考其所受公文,則明白無疑,而在喪及朞服未葬,父子俱參人竝許陳試,法典所載,試官相避人之許以陳試,亦有定式。一竝許赴於今此增廣文科覆試之意,敢啓。傳曰,知道。
宋廷和,以兵曹言啓曰,今四月二十日文臣朔試射日次,而訓鍊院·慕華館慶科增廣武科覆試,俱爲設場,不得爲之之意,敢啓。傳曰,知道。
又以兵曹言啓曰,今四月二十四日大駕詣毓祥宮展拜時,隨駕營門當爲磨鍊矣。禁·御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番·幾哨磨鍊,餘軍留營,何以爲之乎?敢稟。傳曰,訓局步軍五哨,馬軍三哨,摠使率領爲先廂,禁·御兩營京軍各一哨,兩營騎士各一番,訓局步軍二哨,禁將都領爲後廂,禁軍二番爲之,留陣·留營,置之,可也。
又以御營廳言啓曰,今此聖上卽位慶科增廣別試武科殿試時,本廳軍兵直赴應試人,別單書入之意,敢啓。傳曰,知道。
又以義禁府言啓曰,時囚罪人洪羲祿杖一百流三千里照律公事判付內,依允,功減一等事,命下矣。洪羲祿今當定配所以入,而卽接其戶奴呈狀,則其上典母年七十六年無兄弟獨身,依法典許贖爲辭矣。取考律文,則大明律存留養親條,有曰凡父母老疾應侍,家無以次成丁者,若犯徒流,止杖一百,餘罪收贖。洪羲祿功減一等,杖一百徒三年定配,以其母年七十六無兄弟獨身,依律文收贖,只告身盡行追奪,放送,何如?傳曰,允。
又以義禁府言啓曰,時囚罪人柳道宗杖一百流三千里照律公事判付內,依允,功減一等事,命下矣。柳道宗功減一等,杖一百收贖,告身盡行追奪,忠淸道保寧縣靑淵驛,徒三年定配,而以議啓內辭意具罪目,依例發遣府羅將,押送配所,何如?傳曰,允。
掌令張德良,副校理李亮信,正言李承輔·吉顯範,修撰申錫禧等啓曰,噫嘻痛矣,書九之罪,可勝誅哉?亂臣賊子從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯綮,專在於彼固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩。言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串。終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學。顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何曰可弭?請書九亟施追奪官爵之典。答三司曰,不允。
掌令張德良,正言李承輔·吉顯範等啓曰,噫嘻痛矣。國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊。亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮亟施孥籍之典。噫嘻痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸。都人尹姞等句語,排布陰譎,曲堗徒薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中,不道不滿之說,愈出愈凶,至於外朝不知之言,詩句引用之意而極矣。而末乃以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉,不可援用尙魯追施之律。請物故罪人裕亟施孥戮之典。噫嘻痛矣,亂臣賊子何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連。量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串。苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已,以此律而施之於此賊,果可以夬雪君父之讐,少洩臣民之憤耶?适·雲之所不敢而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿亟施孥戮之典。噫嘻痛矣。亂臣賊子從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書。而以渠地處,不念報效之道,徒懷凶譎之腸,始因傾軋之習而潛蓄禍心,長其覬覦之計而遂懷凶圖,必欲傾覆我宗社,動搖我國本。群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下。凡今日含生之倫,孰不腐心痛骨,如不欲生,而最其大明律一事,卽有天地君臣以來,所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種。裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賦之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以散配之典。噫嘻痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀眸,罔非戾氣,平生伎倆,專在於凶國而讐君,晝宵營爲,亦出於戕人而害物。好惡所到,忠逆立判,利勢所在,逋逃咸萃。附己者謂之向國而奬拔,汲引如恐不及,異己者謂之背馳而擠陷,網打無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使。傳授凶圖,釀成煥·日滔天之禍,鼓唱悖論,馴致裕·玉讐國之計,一番逆變起,而罔不根柢於渠,一番凶獄出,而罔不窩窟於渠。渠之血黨死友,擧皆干犯天討,以誅以奪,而以鯨鯢之魁,獨爲漏網之魚者,蓋緣其凶焰雖死不衰,餘威歷久尙熾。根窩更有之論,指目有歸而莫敢連討者,明白洞快之敎,聖批昭揭而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對質於鞫庭,必將滿口輸款,而無一辭自明之端矣。噫,敬·觀之窮凶而染成者渠也,龜·祿之絶慝而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也。而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策。龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣,其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計?而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然。肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此。而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之意,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有。筵本二跋,旣伏罔赦之案,讆言五條,莫掩自唱之跡。入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知。卽何不於正宗大王一初淸明,庶政維新之會,斷去宿處,嚴斥凶論,使夫迷弱不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無恨厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而䲭張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成〈者〉鍾秀也。則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?將以大官之曾忝也,鬼誅之先加也,故依律處斷,雖恨未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻痛矣。今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足快洩神人之憤也哉?鍾一則藉其門蔭,獲沾祿仕,國家何負於渠?而梟心獍腸,與生俱生,幸西賊之有警,則曰當爲蜀漢,分院兵助勢之策,湖南伯得差之願,無非劇逆之斷案。而乃與振采·友文等結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒。憑藉讖緯之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言,煽動人心之計,而至於第一子指擬之目,十三日至凶之說,與鍾一一而二二而一,似此今古所無之逆,不可只施治逆之尙典。适·雲已行之例,不用於此兩賊而將何施乎?請大逆不道罪人鍾一·振采竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文。欲輸軍糧,則轉到南陽,凡爲群凶之指使,率皆挺身而樂赴。將臣家將欲火攻,所營何事?店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友加施孥戮之典,致後·延壽竝施孥籍之典。噫嘻,宜學以卑微之流,賦憯慝之性,行己則巧佞,而善爲狐媚,發迹於陰邪,而養成虺毒。屢竊踰濫之職而暋不知分,常蓄希顗之心而急於射利。敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮。而至若下段所云義理二字,卽我上下大小三十年秉執而遵守者也,今安有悔明之可言,而渠乃陰懷惎譖之謀,公肆疑亂之說,反復閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。請正法罪人宜學諸子亟施散配之典。噫嘻痛矣。自古亂逆何限,而豈有如魯敬之凶譎奰慝,蔑倫敗紀者乎?平生伎倆,無非戕人害物,畫宵營爲,都是凶國禍家。兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得,抑情仕宦之說,此何等時?强抑其情,乃敢萌心,公肆發口,自露鬼蜮之情態,莫掩梟獍之腸肚。當大婚爰定之初,卽一國慶祝之會,而渠乃陰懷惎譛,極其誣悖,傳襲於賊裕,護法於賊裕,潛蓄包藏,和盤託出,顯售不滿,倡爲悖說,動搖沮戲,斷案斯著。故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也,不謹則無將,無將則必誅。其無君無母之心,不道不敬之律,歷萬世而掉脫不得者也。況於今日義理,尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪止追奪,不足以稱其惡。剖戮跽斬,雖難用於古法,瀦家孥籍。亦自有於彝典,況其凶種餘孽,尙此假息,書所稱殄滅無遺,毋俾易種者,不施於此賦,而將於何施?請追奪罪人魯敬亟施孥戮之典焉。噫嘻痛矣。亂臣賊子從古何限,而其窮兇極逆,豈有如陽淳者哉?渠以世祿遺裔,蒙被國恩何如,而生得梟獍之性,潛蓄虺蝮之毒,敢於哀遑罔極之時,欲逞悖逆至憯之計,指嗾賊晟兇國之類,圖出逆度投疏之擧。其疏中句語,殆有浮於雲·海之逆節,思之膽掉,言之髮豎。渠之綢繆謀議,爛熳和應之迹,非但翰模之供,節節指的,復有晟賊之招,一一吐實,面目雖換,腸肚相接,與賊晟·逆度,一而二二而一也。惟其狠毒之物,抵賴爲事,竟至於鬼誅先加,三尺之邦憲,終未快伸,一世之輿憤,去而益切。跽斬之刑,雖未得行,尙度已施之律,何可不施於此賊乎?請物故罪人陽淳亟施孥戮之典。噫嘻痛矣。亂臣賊子從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也。晉鏞家夜會,鍾協處參席,互相酬酢,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽亟施孥戮之典。噫嘻痛矣。世變層生,亂逆何限,而豈有如今番捕廳諸賊之至憯絶悖者乎?噫,彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮猶輕,千剮無惜之罪。至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從而傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎。如許窮凶極惡之妖女逆豎,孰不欲手磔而口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念,凶如此賊,妖如此賊,未加肆市之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲逆,旣已洞燭之矣。又若曰,律後加律,實關格例,臣等竊以謂,振古所無之凶賊,何可膠守於格例,使王章未伸,而輿憤莫洩乎?請梟首罪人澤,捕廳勘斷罪人金·河兩女竝亟施大逆之律。噫嘻痛矣,李承憲之罪,可勝誅哉?渠以韎韋之裔,濫廁文纓之列,理宜恪守本分,抑節謹畏,而奈其虺毒成性,梟必莫化,昴然以達官自居,妄欲與士夫相肩。卽其面貌,已非吉祥,究厥心腸,都是忮險,竟至有今番投匭,而無嚴不敬之罪,無所自逃矣。謂人主可誣,則外藉朝臣,而內實逼於莫嚴,謂此時可乘,則影備言事,而刑莫嚴於惎亂。況慈敎所無之句語,無難擅倡而恣宣,一筆句斷,無所顧忌。蓋其擯落之蹤,恒懷怨懟,傾巧之習,積伺時會,雖至於誣聖躬而矯慈旨,在所不恤而然也。處分傳敎中挾雜二字,雖出於大聖人山藪包容之盛,而卽其事而誅其心,是奚但挾雜而已乎?島置之典,未足以懲癉,國言之沸,可驗其公共。況以渠卑微,決知無獨辦之理,則暗地伏莽,嗾囑指使,必欲好亂樂禍,投間嘗試,爲國家無窮之害者,灼然可見,築底盤覈,期翻窩窟,卽靖世敎壹民志之大機會也。何幸鞫覈方張,兩案庶幾畢露,酌處遽降,不過自島移島,一縷尙貸,其可曰國有常憲乎?請旌義縣減死圍籬安置罪人李承憲,更命王府,具法拿鞫,期於得情,明正典刑焉。噫嘻痛矣。亂臣賊子從古何限,而豈有如尹致英·徐相敎者哉?尹致英卽一疲殘宵小也,賦性本自巧令,行己工於奸黠,跳踉放恣,縱曰俱生,凌轢噴薄,抑亦何習?平生伎倆,不過欺人而黷貨,書宵揣摩,罔非招權而納勢。護法於秉鉉而樂蓄禍心,後勁於秉鉉而竊弄威福,有識憂歎,厥惟久矣。乃至有徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中,伺察宮闈,顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察·締結等語,肆然筆之於書,是豈北面於今日者,所可忍也乎?是誠雲·海之所不敢道,而窮天地亘萬古所無之逆節也。惟我慈聖殿下,以任·姒之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆中物,而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也。若眞贓畢露,斷安已具,此必有樂禍之流,綢繆包藏,嘗試之不足,而竟乃眞露其情狀,從可以察影而知形矣。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣,彼誣逼我慈聖殿下之罪人,獨非我大行朝之罪人,殿下之罪人乎?慈聖殿下雖以哀遑之故,而姑靳究竟,殿下其何可一日容貸,滿廷諸臣,其何敢一日而忘君讐國賊也?春秋嚴無將之誅,漢法重不敬之律,夫以竊凶絶悖如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等竝令王府設鞫得情,快正典刑。噫嘻痛矣。李應植·申觀浩之非,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃。李應植則遞據戎垣,濫躋卿資,於是乎狼心漸肆,鴟張益甚,醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測。渭橋請間,尙被宋昌之斥,跡渠所爲,合置何辟?申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒,至䙝公器,龍斷賤夫,互競市利。許多罪犯,已極駭惡,而最其私室製藥,是豈臣分所敢爲者哉?卽此一事,斷案已成。無將之律,如彼其嚴,不敬之誅,渠焉敢逭?似此干紀犯分之輩,寔是神人之所共憤,王章之所必討,其在別慝之義,寧緩盤覈之擧?請古今島荐棗罪人李應植,鹿島荐棘罪人申觀浩竝令王府設鞫得情,快正典刑。噫嘻,秉鉉之罪,可勝誅哉?狠毒奸黠,咸萃一身,妖惡眩幻,卽其長技。佞辯則林甫之劍蜜,自成心法,夸習則主偃之鼎食,常作口業。平生伎倆,無非戕人而害物,晝宵揣摩,不出嗜利而黷貨。濫躋崇顯而擅行威福,孤負委寄而專事欺蔽,脅制朝廷,詿誤當世,似此負犯,擢髮難數,而至於辛丑岐貳之論,是何等極逆大憝?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中,事君不以其道,人臣之極罪也。象魏自在,慈旨嚴於鈇鉞,國言如沸,聖批明如日月,是所謂大夫國人皆曰可殺則殺之者也。論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈,俗習之渝薄,民邑之之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂。夫以罪浮稱兵之逆憝,而不施肆市之顯戮,職非大官,而只賜其死者,豈非失刑之大者乎?王章似伸而未伸,輿論似夬而未夬。到今次第應行之律,不可以誅及其身而止。請賜死罪人秉鉉諸子亟施遠地定配之典。噫嘻,李能權·金鍵卽幺麽一武夫耳。俱以麤鹵之類,敢生奸濫之習,始以貪饕財貨而腸肚相連,終焉樹布黨援而羽翼已成,千妖萬惡,一串貫來。李能權則妖態至發外貌,禍祟遂作,始俑工於狐媚,行事壹是狡黠,甚若狗盜,公貨無難乾沒,驟進看作分內,濫帶率多格外,論其躬犯,實爲首惡。金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲揜耳。蓋此輩之伎倆,始於趨附不已,末乃跳踉無憚,此誠國朝以來所未有之燮怪也,朝威下䙝,胡至此極?豈可以韎韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府設鞫嚴覈,快正典刑。答兩司曰,不允。
掌令張德良啓曰,噫嘻痛矣。世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉。固當卽地設鞫,不日正刑,而只令秋曹,盤覈情節,略加刑訊,旋卽酌處。雖出於大聖人好生之德,豈有亂言不道自服遲晩,而罰止島配,假息覆載之問者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭亟令王府卽爲拿來,嚴鞫得情,快正典刑。答府曰,不允。
正言李承輔·吉顯範等啓曰,梟示罪人性世與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世亟施孥戮之典。噫嘻痛矣。人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉。幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處。秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晩,而生出嶽門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭亟令王府設鞫得情,夬正典刑。答院曰,不允。
庚戌四月十九日辰時,上御熙政堂。進講入侍時,講官金洙根,參贊官趙獻永,檢討官姜冕奎,假注書鄭漢源,記事官成載瑗·鄭健朝各持小學第四卷,以次進伏訖。上曰,史官分左右。上誦前受音一遍訖。開卷,洙根讀自心要在腔子裏,止因箴以自警,仍釋章句訖。上讀新受音五遍訖。上曰,文義以次陳之。洙根曰,此篇專言心之一字,蓋心爲一身之主,具衆理而應萬事者也。故人主一心,爲萬化之源,必先整齊嚴肅,不爲外物之誘,視聽言動,造次於禮,則堯·舜傳授之法,亶不外是。伏願殿下懋哉懋哉。冕奎曰,此章四勿,卽是聖學之要道也。夫禮者天理之節文,人事之儀則,而四端五常,皆在其中。家庭之禮,所以親父子之仁也,朝廷之禮,所以正君臣之義也,閨門之禮,所以辨夫婦之別也,鄕黨之禮,所以敎長幼之序也,儐使之禮,所以交朋友之信也。動容周旋,應接事物之間,莫不有節中之禮,故孔子曰,上好禮則民莫敢不敬,又曰爲國以禮,又曰齊之以禮,此皆四勿之用也。爲人君出治之要,爲人臣輔治之要,亶在乎禮之一言矣。伊川先生之言曰,纔放肆則就曠蕩,自檢束則就規矩,所以明表記之訓,而大學衍義,引喩此說,以爲,學者猶爾,況爲人君處富貴之極,倘不以莊嚴自持,凜然肅然,如對神明,如臨師保,則不流於放蕩者幾希矣,眞西山此言,其亦明且切矣。從古聖賢之君,每以爲戒,故書曰欽明文思,詩曰緝熙敬止,益戒舜曰罔遊于佚,臯陶曰無敎逸欲,兢兢業業,此莫非懋敬戒怠之訓也。伏願殿下,益加澄省焉。獻永曰,講官·儒臣詳備已陳,臣別無疊奏,而此章卽論心之一字也。心固一身之主宰,亦爲萬事之綱領,此蓋遏人慾存天理之義也。遏人慾者,視聽言動,不爲外物所誘也,存天理者,天生自然之心存諸內,故天君泰然,百體從令,且心爲萬化之源矣。伏願殿下,萬幾之中,以堯·舜相授之心法,常爲體念,則精一之工,不越乎此矣。上曰,事斯語者,何謂也?洙根曰,服膺是言,終身從事之謂也。上曰,事事要好,何謂也?洙根曰,衣服飮食之類,不可求盡其美之謂也。上掩卷。命史官就座,仍命退,諸臣以次退出。
上在昌德宮。停常參·經筵。
藥房都提調朴晦壽,副提調徐念淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安,答曰,知道。
金在淸,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金在淸啓曰,明日常參·經筵,取稟。傳曰,停。
宋廷和啓曰,合辭方張之時,兩司無詣臺之員,事甚未安。未署經·試所進去外,呈告人員,竝卽牌招,何如?傳曰,允。
金在淸啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
又啓曰,訓鍊大將洪在龍掃墳事,京畿高陽等地,今方出去矣。所佩命召,何以爲之,而將兵之任,不可一刻無摠察之人,何以爲之?敢稟。傳曰,仍佩往來,摠戎使兼察。
又啓曰,訓鍊大將摠戎使兼察事,命下矣。兼察訓鍊大將金左根,卽爲牌招,聽傳敎,何如?傳曰,允。
又啓曰,右邊捕盜大將尹義儉以武二所試官,慕華館今方出去矣。所佩命召及大將牌·傳令牌,何以爲之?敢稟。傳曰,仍佩往來。
傳于徐念淳曰,進講入侍。
金在淸啓曰,卽者兵曹郞廳來言,今此毓祥宮展拜時,侍衛節目當爲磨鍊,而行判書趙斗淳文科覆試試官進去,不得擧行云,何以爲之?敢稟。傳曰,次堂擧行。
韓兢人,以內醫院都提調意啓曰,提調尹定鉉,今日問安,不爲仕進,卽爲牌招,何如?傳曰,允。
宋廷和啓曰,大司憲吳取善,執義李彙圭,掌令崔鳳恒試所進,張德良牌不進,持平權應夔·朴儀漢未署經,監察茶時之意,敢啓。傳曰,知道。
以掌令張德良,正言李承輔·吉顯範牌不進罷職傳旨,傳于宋廷和曰,只推。
金在淸,以備邊司言啓曰,皇太后傳訃勅順付時需用銀三千三百兩,自箕營備報之意,頃有所筵奏行會矣。卽見該監司洪鍾應所報,則以爲,需用銀自行中先貸各人處準報,而價錢一萬三千八百六十兩零,以若本道事勢,無以支當,請卽某樣區劃矣。詔勅順付時所需銀貨,便是公用,不可不趁卽報給,而關西營邑,旣無可措辦之道云,以戶曹別置中,準此數劃下之意,分付該曹,何如?傳曰,允。
又以備邊司言啓曰,卽見咸鏡監司徐有薰狀啓,則以爲,農務方殷,廚傳迎送,貽弊民邑,今春此巡,姑爲停止事,請令廟堂稟處矣。道臣赴任之時,旣爲奉審各陵殿矣。北巡則夏節已屆,依例停止之意,分付,何如?傳曰,允。
又以武一所差備官,以試官啓曰,臣所今日平明開場,擧子當付元額九十人內,無緣不呈單十人,實捧單八十人矣。先自木箭試取之意,敢啓。傳曰,知道。
又以武二所差備官,以試官意啓曰,臣所今日平明開場,應射擧子自天字至地字半字,合爲九十二人內,入門捧單數八十二人,無緣不呈者,慶尙道四人,平安道五人,京畿一人矣。先自本箭試取之意,敢啓。傳曰,知道。
又以武一所差備官,以試官意啓曰,臣所今日木箭應射擧子二十八人內,三矢入格七人,二矢入格三人,一矢入格四人矣。日暮姑停之意,敢啓。傳曰,知道。
又以武二所差備官,以試官意啓曰,臣所今日木箭應射擧子八十二人內,三矢入格二十六人,二矢入格十四人,一矢入格六人,合爲四十六人矣。日暮姑停之意,敢啓。傳曰,知道。
兵曹啓目粘連,觀此慶尙左道暗行御史金世鎬書啓吏曹回啓內,閫帥·營將·中軍·虞候·邊將·監牧官等乙良,令兵曹稟處事,啓下矣。觀此慶尙左道暗行御史金世鎬書啓,則前左兵使申從翼段,己酉春需米價,邑報則每石爲四兩一錢,而以四兩八錢加定收捧,沒數作錢,需米無由排用,則以還米四十二石那移取用後,以每石二兩式立本是白遣。戊申秋還錢及公貨二千餘兩,出給妾男方哥,放鹽於三山·大島·峙津等地,而準捧九百餘石,高價發賣取用,利錢未收八百餘石,則每石本錢不過二兩,而使中營以四兩式,抑勒督捧是白遣。又使方哥放債於浦民,重邊督捧,鞭扑狼藉,閭里騷擾是白遣,至於差任捧賂,則千摠方瑞龜三百兩,隨陪鄭元采一百兩,禮庫子奴得善四百兩,兵庫子奴基彦六十兩,此其最著者,而其餘任窠,擧皆捧賂是白如乎,上項所犯,俱係不法,瑣謗喧謄,衆招丁寧,不可以已遞而勿論是如爲白乎旀,前左水使李寅熙段,莅營以來,不念圖報之責,專事掊克之政,恣行不法,惟利是取,遠近之民,皆困於侵虐,公私之財,幾至於竭涸是白如乎。戊申戶軍倉米五百六十四石一斗一升,每石四兩三分式高價作錢,合錢二千二百七十三兩二錢二分內,一千一百二十八兩一錢五分,每石二兩式立本,十六兩九錢二分該監裨將例下,剩錢一千一百二十八兩一錢五分。賑倉租五十三石五斗一升一合九夕,每石二兩二分式高價作錢,合錢一百七兩四錢三分內,五十三兩三錢四分,每石一兩式立本,七錢五分該監裨將例下,剩錢五十三兩三錢四分,合剩錢一千一百八十一兩四錢九分,私自取用是白遣,戊申砲手料除減不出給米爲十二石十二斗,錢爲四十一兩七錢六分,己酉米爲三十四石十四斗,錢五十兩,合米四十七石十一斗,錢九十一兩七錢六分,自歸官用是白遣,戊申前水使公廨修理餘錢留置條一百六十六兩九錢八分,空然取用是白遣,己酉正月,稱以公廨修理,本營移貿排納錢八百四十兩,退限請得,一椽一瓦,初不補葺,虛張名色,沒數取用是白遣,本營移貿充納次,取殖錢中四百兩,無緣取用後,放債各人處,每十兩頭先除二兩,以充本數是白遣,戊申·己酉硫黃錢中例下條之不出給各九十兩式,合一百八十兩,亦歸官用是白遣,戊申支放米中三百四十七石十斗四升八合,每石四兩四錢五分式高價代捧,合錢一千五百四十七兩二錢五分內,一千四十三兩一錢一分,每石三兩式分給,而取用剩錢爲〈五〉百四兩一錢四分,己酉支放米中六百二十五石,每石或四兩式三兩〈或〉九錢式,高價代捧,合錢二千三百十兩內,一千八百七十五兩,每石三兩式分給,而取剩錢爲四百三十五兩,合剩錢九百三十九兩一錢四分,亦爲取用是白遣,己酉春異樣船往來時,稱以不善瞭望,捉致蔚山·長鬐·機張等邑首吏鄕,各捧賂錢,合爲八百五十兩是白遣,稱以松禁,多發將差於東沿七邑稍饒之民,謂之犯斫,一竝推捉,或移囚或上使勒捧錢,或一二百兩,或七八十兩,或二三十兩,合錢爲三千七百九十二兩是白遣,梵漁寺僧,假托以其姪之犯用營債,白徵錢爲八百兩是白遣,東萊民處,謂以徵逋加錄,取用錢爲二百兩是白遣,漁基稅橫徵錢爲三百七兩五錢是白遣,及其遞歸時,常參楔屛等債之當下於官庫者,無難冒下於補軍倉者,錢爲四百六十七兩三錢是白如乎,不念補軍之所重,創開官下之移用,大違法外是白乎所,上項諸條合錢爲九千九百四十六兩一錢七分,米爲四十七石十一斗,印蹟昭著,吏招丁寧是白乎尼,直贓若是狼藉,醜謗至今喧謄,不可以已遞而勿論爲白乎旀,慶州前前營將權覬段,譏詗多誤,誅求無厭,校卒侵虐,閭里騷擾,賊贓則不知眞僞而勒奪,枝贖則無論虛實而橫徵是白如乎,贓錢一千九百六十六兩三錢五分,贖錢三百四十六兩五錢,査徵錢九兩,竝歸私橐是白遣,東海面浦民救弊取殖錢,竝本利二百七十兩,亦爲還收取用是白遣,李時觀之子掌務軍官頉給時,捧賂一百兩,崔啓俊新延轎軍兵房圖差時,捧賂一百兩,合錢二千七百九十一兩八錢五分是白如乎,貪鄙若是狼藉,怨讟至今喧謄,不可以遞任之稍久,有所曲貸是如爲白乎旀,安東營將李熙洙段,觴或太濫,杖必過中,處事專尙剛猛,爲政未免貪鄙,及使校卒隳突,以致閭里騷擾,牛·松雜技之收贖,擧多枉罹,詞訟任窠之捧賂,難免瑣謗是如爲白乎旀,前左水虞候李觀洙段,撫摩軍卒,卽其職責是白去乙,全不顧念,多行鄙瑣。軍卒給代結錢,稱以貸用,仍不出給者,錢爲三百八十七兩八錢七分是白遣,兵庫加下不報錢爲二十四兩九錢八分是白遣,還穀捧上時,謂有剩餘,吏校處橫徵錢爲六十兩是白遺,防卒給代錢中,闕防取用錢爲四百五十八兩二錢五分,料米條中闕防取用米爲二十四石四斗價八十四兩九錢二分是白如乎,上項都合錢爲一千十六兩二分之多是白乎所,防禦因此疎漏,囊橐專事苟充,甚至於戰船食鼎,潛送本家,軍器鐵劍,換造冊刀是白乎尼,不可以已遞而無懲是如爲白臥乎所,上項帥臣·營將·虞候之或需米取剩,督債捧賂,或不法侵虐,公穀取剩,或無厭之欲,閭里騷擾,頉給圖差,俱爲捧賂,或爲政貪鄙,收贈橫罹,或剩餘橫徵,闕防取用,俱係不法。竝令該府拿問處之爲白乎旀,釜山僉使趙羲豐段,防軍給代,數朔闕給,是爲可欠是如爲白有臥乎所,防需闕給,法將安行,罷黜爲白乎旀,左兵使柳信儉段,剛明雖未足於彈壓,循勒自無害於撫摩,巡倉不憚於逐日,斗斛察奸,給料每趁於當朔,靺韋知感,一營屬之橫於閭里,旣申操束之令,八面民之困於糶糴,當思矯革之方是如爲白有臥乎所,民困糶糴,當思矯革,而未免不察,推考爲白乎旀,其餘閫帥·營將·中軍·虞候·邊將·監牧官等,別無優異之績,亦無顯著之疵,竝只置之,何如?判付。啓,依允。
義禁府照目粘連,巨濟前府使孫亮錫矣本府議啓內,漁條發賣錢,旣多官用之乾沒,倭糧補縮米,亦無民間之計給,大同米磨鍊中,鄙瑣之端莫掩,渰死戶蠲蕩時,惠恤之澤未究,差任則夤緣納賂,罪囚則搆勒捧錢,凡厥所犯,合有當勘。以此照律罪,那移·求索二罪良中,從一科斷,杖一百收贖,告身盡行追奪,流三千里定配,私罪,奉敎依允爲旀,功減一等爲良如敎。又照目粘連,南海前縣令李尙周矣本府議啓內,凡厥吏任差出,詞訟立落,皆因賄賂,許多村民搆誣,沙格遞易,恣行貨財。其他凡事之無非壞損,猶未暇論,卽此諸條之全是鄙陋,無以參恕。以此照律,罪杖一百收贖,告身盡行追奪,流三千里定配,私罪,奉敎依允爲旀,功減一等爲良如敎。
今四月二十日巳時,上御熙政堂。進講入侍時,判府事朴晦壽,講官趙秉駿,參贊官徐念淳,檢討官申錫禧,假注書鄭漢源,記事官成載瑗·鄭健朝各持小學第四卷,以次進伏訖。上曰,史官分左右。上誦前受音一遍訖。上曰,昨日以喉間微痰,不能多讀,今有未通處矣。晦壽曰,或有感候而然乎?上曰,非感而喉澁,今則少差矣。上開卷。秉駿讀自其視箴,止聖賢同歸,仍釋章句訖。上曰,聖賢同歸者,好底義也。學習於此則可以然矣。晦壽曰,於斯四勿之訓,存心力行,則可以與同於聖賢矣。上曰,應物者,何謂也?秉駿曰,應接事物之謂也。上曰,樞機者,何謂也?晦壽曰,樞機二字,見於范質,時或未記聰乎?上曰,果讀之矣。晦壽曰,言由口出,譬如戶由樞而開闔,弩由機而弛張也。上曰,守之於爲,何謂也?秉駿曰,凡於事爲,堅守之謂也。念淳曰,動於身者,是謂事爲,而所貴確守不動也。上曰,傷煩則支,何謂也?念淳曰,言傷於煩多,則其害也支離矣。晦壽曰,戒爾勿多言者,亦此意也。出悖來違者,言其出於我者悖於理,則自彼來者違於道也。念淳曰,自己放肆,則於人見忤,皆是戒言之疵病也。晦壽曰,興戎出好之義領會乎?戎者兵也凶也,好者善也吉也。人之禍福吉凶,皆由於言,故書曰惟口出好興戎,蓋戒愼之意也。上曰,然矣。亶係於言矣。上讀新受音十遍訖。上曰,文義陳之。秉駿曰,顔淵問仁,孔子告之以克己復禮,顔子問其目,孔子又告以四勿,而程子又因箴自警,問示後學者,反覆眷眷,若是其切要,聖賢傳授心法,實備於此矣。蓋人主一心爲萬化之源,而視聽言動,卽其命令,故固不可造次放忽,必先下工於持敬,端本出治,泛應曲當,罔或有越於四勿,則庶見一日克己復禮,天下歸仁之效矣。伏願殿下,將此四箴,朝夕省覽,念玆在玆,以爲作聖之根基焉。錫禧曰,克己復禮四字,爲仁之綱,而非禮勿視以下四句,則克己復禮之目也。程子推廣其義,益之以四箴。其所蔽交於前,其中則遷,知誘物化,遂亡其正,誕支肆悖,從欲惟危云者,卽己也。操之有要,制外安內,知止有定,閑邪存誠,發禁躁妄,思誠守爲云者,卽克也,視箴之久而誠矣。動箴之聖賢同歸云者,卽復禮也。只就日用事爲之間,隨處用力,以底乎遏人欲存天理之境,初非高遠難行之事也。然存遏之工,只在於一身之主宰,而自外之視聽,自內之言動,莫不聽令,檢束操制,造次於是,習與成性,則此乃克己復禮之實,而其功之極致,至於天下歸仁之效。前受音中將已放之心約之,使反復入身來,自能尋向上去者,亦與此四箴,可以表裏看矣。念淳曰,此言造次克念,造次者俄頃之間也。禮不可斯須去,道不可須臾離者,皆是造次克念之意也。惟聖與狂,相反於克念·罔念之間,而克念罔念,必始於造次之間,則造次二字旨義深矣。書曰,克念作聖,故程子於此四箴之末,戒之以造次克念,引詩之戰兢,而繼之曰,聖賢同歸,則造次克念,乃所以爲聖人之道也。夫帝王之上聖,堯·舜是已,堯·舜地位,雖若高遠難及,而其所同歸之要,亦惟曰造次克念而已。以今日講學言之,念玆在玆,無或一時之間斷,造次必於是,克盡此克念之道,則爲堯爲舜,卽不過造次之間也。惟願聖念於斯體念焉。上曰,發禁躁妄,何謂也?錫禧曰,發言之時,禁止躁妄也。晦壽曰,將發言而先審愼,則安有躁妄之理乎?大抵人於一日之內,應事接物者,莫不出於視聽言動四字,故夫子有四勿之訓,程子有四勿之箴,以廣其義,於視則戒其交蔽,於聽則戒其誘化,於言則戒其躁妄,於動則戒其造次。苟爲存心於四者,無一時之放過,則爲聖爲賢,不外乎是矣。上曰,然矣。知之雖易,行之是難也。念淳曰,力行之要,在於立志,故此言志士勵行。夫立志不固,而能有成者,未之聞也,故曰有志者事竟成。殿下之立志,若以堯·舜而自期,則斯可以爲堯爲舜矣。晦壽曰,參贊官今以堯·舜之道仰勉,臣極知惶悚,而敢此仰質矣。殿下平日果以堯·舜自期乎?上曰,學是書者,將以爲此之意也,晦壽曰,聖敎至此,猗歟盛矣。昔程子勸宋仁宗,將以爲此之意也。晦壽曰,聖敎至此,猗歟盛矣。昔程子勸宋仁宗以堯·舜之道,仁宗曰堯·舜之道,朕何敢當也?程子愀然不樂曰,陛下此言,非天下之福也。仁宗以堯·舜不敢當,故程子憂之,今我殿下有志於堯·舜,實是社稷蒼生之福也。孟子曰堯·舜與人同,顔子曰舜何人予何人,堯·舜之道,實非高遠而難行,有爲則亦若是而已矣。上掩卷。晦壽進前曰,今日稍熱,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,近日滯侯,何如?上曰,別無滯氣矣。晦壽曰,進講時刻,近以巳時矣。見今午熱漸盛,此時臨講,誠爲未安,更以辰定恐好矣。上曰,可也。命史官就座,大臣先退,仍命退,諸臣以次退出。
上在昌德宮。停常參·經筵。
韓兢人啓曰,明日常參·經筵,取稟。傳曰,停。
宋廷和啓曰,來二十五日朝參日次矣,敢稟。傳曰,停。
又啓曰,合辭方張之時,兩司無詣臺之員,事甚未安。未署經·試所進去外,呈告人員,竝卽牌招,何如?傳曰,允。
傳于宋廷和曰,進講入侍。
韓兢人啓曰,假注書鄭漢源身病猝重,勢難察任,今姑改差,何如?傳曰,允。
鄭漢源改差,代以李裕奭爲假注書。
傳于宋廷和曰,明日進講停。
宋廷和啓曰,大司憲吳取善,執義李彙圭,掌令崔鳳恒試所進,張德良牌不進,持平權應夔·朴儀漢未署經,監察茶時之意,敢啓。傳曰,知道。
以掌令張德良,正言李承輔·吉顯範牌不進罷職傳旨,傳于宋廷和曰,只推。
韓兢人,以禮曹言啓曰,卽接山陵參奉所報,則本陵陵上莎草,間間多有腐傷,尙未發榮,所見極爲悚悶云矣。莫重陵上莎草,有此腐傷之患,萬萬驚悚,修改之節,依法典,政府以下進去奉審後,稟處,何如?傳曰,允。
宋廷和,以兵曹言啓曰,今四月二十一日武臣賓廳講書日次,而慶科增廣文武科覆試開場相値,差備官勢難推移,不得爲之之意,敢啓。傳曰,知道。
又以都摠府言啓曰,副摠管金翰喆以司僕寺兼內乘官,調馬進參事,晝仕出去之意,敢啓。傳曰,知道。
又以備邊司言啓曰,卽見慶尙左道暗行御史金世鎬書啓之吏曹回啓者,前監司金大根,繡啓臚列,若是狼藉,道臣體重,請令廟堂稟處矣。取見其原啓,則諸條所論,與右繡書啓,無甚異同,而纔已拿問經勘矣,今別無更問之端,置之。第幕裨·冊客,前此右繡所論,別無事狀之指的者,故置之矣,今左繡書啓,則直以從中討索爲論,不可置而不問。南象淳·李一遂,令該府拿問處之,何如?傳曰,允。
又以武一所試官意啓曰,臣所今日平明開場,昨日未畢試木箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試木箭,仍爲試取之意,敢啓。傳曰,知道。
又以武一所試官意啓曰,臣所今日木箭應射擧子五十二人內,三矢入格十三人,二矢入格八人,一矢入格六人,昨日入格十四人,合爲四十一人矣。木箭今已畢試,鐵箭鱗次試取之意,敢啓。傳曰,知道。
又以武二所試官意啓曰,臣所今日木箭應射擧子三十人內,三矢入格四人,二矢入格七人,一矢入格四人,合爲十五人矣。木箭今已畢試,鐵箭鱗次試取之意,敢啓。傳曰,知道。
又以義禁府言啓曰,時囚罪人孫亮錫·李尙周等杖一百流三千里照律公事判付內,各功減一等事,命下矣。孫亮錫功減一等,杖一百收贖,告身盡行追奪,忠淸道林川郡靈楡驛,徒三年定配,李尙周功減一等,杖一百收贖,告身盡行追奪,江原道旌善郡碧呑驛,徒三年定配,而以議啓內辭意具罪目,依例發遣府羅將,押送于各其配所,何如?傳曰,允。
又以義禁府言啓曰,時囚罪人李尙周照律啓目中,流三千里定配六字誤落矣。今方改付標以入,而臣之矇然不察,惶恐待罪之意,敢啓。傳曰,知道。卿則從重推考。
又以義禁府言啓曰,慶尙前左兵使申從翼,前左水使李寅熙,慶州前營將權顗,安東營將李熙洙,前左水虞候李觀洙等拿問處之事,傳旨啓下矣。李寅熙今方待命拿囚,申從翼以會寧府使,方在任所,李熙洙時在任所,李觀洙以巨濟府使,亦在任所,依例發遣府書吏·羅將,竝交代後拿來。權顗以肅川府使,時在任所,而係是兼營將守令,依例發遣府書吏,差兼官後拿來,何如?傳曰,竝待待命拿囚。
又以義禁府言啓曰,醴泉前郡守李漍拿問嚴勘事,傳旨啓下,慶州府尹李源祚,興海前郡守李鼎鎬,梁山郡守洪在重,長鬐縣監任楨,慶州前府尹權溭,安東前前府使趙啓昇,東萊前府使宋柱獻,前前府使趙徽林,仁同前府使許瑽,順興前府使李允植,奉化前縣監崔虎文,眞寶前縣監申綏,玄風前縣監尹致賢,長水前察訪彭繼容,黃山前察訪李啓哲,昌樂前察訪裴相奎等拿問處之事,傳旨啓下矣。李漍·趙啓昇·趙徵林·彭繼容等今方待命拿囚,李源祚·李鼎鎬·洪在重·任楨等時在任所云,宋柱獻自任所未及上來,權溭·李啓哲等下去京畿楊州地,申綏下去高陽地,李允植下去江原道春川地,崔虎文已爲身死,罪名勿論,裴相奎下去慶尙道安東地,尹致賢下去忠淸道瑞山地云。依例發遣府書吏·羅將,竝拿來,許瑽以三陟營將,時在任所,依例發遣府書吏,交代後拿來,何如?傳曰,待待命拿囚。
庚戌四月二十一日辰時,上御熙政堂。進講入侍時,講官李若愚,參贊官宋廷和,侍讀官宋謙洙,假注書李徹宰,記事官成載瑗·鄭健朝各持小學第四卷,以次進伏訖。上曰,史官分左右。上誦前受音一遍訖。上開卷。若愚讀自伊川先生,止所由定也,釋義訖。上曰,所事不踰衣食之間,何謂也?若愚曰,不知禮義,所事者惟衣食燕樂而已也。上讀新受音十遍訖。上曰,文義以次陳之。若愚曰,恕字之義,范忠宣公之言,雖未明白,而大體恕字爲聖賢之極工大業,故夫子之道,忠恕而已,忠恕違道不遠,載於古經。蓋如心之爲恕字訓,推己及人之爲恕字義,不但凡人事,人君治平之要,亦在於推己及人之道。於斯而推類,克軫體念之道,卽臣區區之望。謙洙曰,人之爲學,若無極力處,則其所猷爲,自不過衣食燕樂之間,爲學者而與下民一致,終身無所成,不知歸於何樣人矣。帝王之學,尤異乎凡人之學,斷當以勤居逸,無淫于樂,然後可臻高明之域,伏願省察焉。廷和曰,講官·儒臣已爲逐段敷陳,臣無容更達,而自止內第四章所論氣象二字,儘亦學問中切要之言也。蓋此氣象之稱,語其旨義,則與威儀,無甚異同,而凡於辭令容止之間,有好不好兩般可驗處。端重而徐者爲君子,而此便好底氣象也,輕浮而疾者爲小人,而此便不好底氣象也,以至貴賤壽夭,於是乎的然可懲,則氣象之於人,顧不重歟?苟究其由,則存諸中者,著見於外,以驗其好與不好,此在學者存養修飭之工。而九容之目,亦載於此書首篇,人於動靜語默,不失此九容之儀則,便是氣象之好處也。且況人君之氣象,則天子穆穆,諸侯皇皇,亦有禮經之所說,而四方之所臨莅,萬姓之所瞻仰,其爲氣象,尤當如何哉?伏願殿下,於此等處,益加體念焉。上掩卷。命史官就座,仍命退,諸臣以次退出。
上在昌德宮。停常參·經筵。
韓兢人啓曰,合辭許久闕啓,事甚未安。未署經·試所進去外,呈告人員,竝卽牌招,何如?傳曰,允。
趙獻永啓曰,明日常參·經筵,取稟。傳曰,停。
又啓曰,左副承旨金在淸今日不爲仕進,卽爲牌招,何如?傳曰,允。
傳于趙獻永曰,進講待下敎。
趙獻永啓曰,卽見英陵·寧陵補土堂上李奎憲狀啓到院者,則告由祭時,英陵贊·謁者,及寧陵獻官,贊·謁者都預差,不爲來待,寧陵獻官兼行贊者以下,以兩陵官互換擧行爲辭矣。取考其祭報府,則典祀官兼大祝,該曹塡差,獻官以下,自畿營當爲塡差,而今此畿營之初不塡差,以致莫重享祀,有此無前之擧,萬萬驚悚。雖以英陵獻官言之,兼行寧陵獻官,事雖出於急迫,祀典所重何如,而旣無道伯之知委,經先替行,亦難免不審之失。當該道臣及獻官,竝從重推考,何如?傳曰,祀典之間,有此無前之事,不可但以做錯言,亦不可歸之無妄之過矣。其爲致欠於禮莫甚,不覺驚悚萬萬。當該道臣施以定配之典,獻官則施以罷職之典。
韓兢人啓曰,大司憲吳取善,執義李彙圭,掌令崔鳳恒試所進,張德良牌不進,持平權應夔·朴儀漢未署經,監察茶時之意,敢啓。傳曰,知道。
以掌令張德良,正言李承輔·吉顯範牌不進罷職傳旨,傳于韓兢人曰,只推。
以左副承旨金在淸牌不進罷職傳旨,傳于趙獻永曰,只推。
傳于趙獻永曰,左副承旨許遞,前望單子入之。
承旨前望單子入之,兪章煥落點。
趙獻永啓曰,新除授行左承旨兪章煥時在京畿坡州牧任所,交龜後斯速乘馹上來事,下諭,何如?傳曰,允。
傳于趙獻永曰,吏禮換房。
趙獻永,以觀象監領事意啓曰,今此山陵陵上莎草有頉處奉審時,臣以政府進去矣。本監提調亦當進去,而臣旣領本監,依例兼進之意,敢啓。傳曰,知道。
傳于韓兢人曰,山陵奉審大臣以下入侍。
韓兢人,以兵曹言啓曰,再明日毓祥宮展拜時,本曹堂上守宮及侍衛,當爲備員,而參知未差,無以備員,未差之代,令該曹以在京無故人口傳差出,待下批牌招,以爲進參之地,何如?傳曰,允。
吏曹口傳政事,以尹敎成爲兵曹參知。
吏曹口傳政事,兵曹參議單尹敎成,參知單任百秀。
以兵曹參議尹敎成牌不進罷職傳旨,傳于韓兢人曰,只推。
傳于趙獻永曰,有實故玉堂竝許遞,政官牌招開政。
趙獻永,以吏批言啓曰,邊守陞資者,十朔前圖遞則收資事,載在法典矣。前會寧府使申從翼旣已十朔前遞職,則所授加資,還收之意,敢啓。傳曰,知道。
傳于趙獻永曰,見窠皆令差出。
有政。吏批,行判書趙冀永牌招不進,參判趙亨復牌招不進,參議朴齊憲進,左副承旨趙獻永進。啓曰,判書趙冀永,參判趙亨復竝牌招不進,小臣獨政未安,何以爲之?敢稟。傳曰,只出緊任。又啓曰,會寧都護府使,今當差出,而當品中可擬之人乏少,曾經堂上兵使,竝擬何如?傳曰,允。以尹滋悳爲應敎,金炳德爲副應敎,李鼎信爲校理,李興敏·李彙圭爲副校理,曺錫輿·金世鎬爲修撰,李寅夔爲副修撰,洪祐喆爲京畿監司,金在田爲驪州牧使,李吉求爲坡州牧使,柳昌根爲會寧府使,李晩謙爲巨濟府使。
兵批,行判書趙斗淳文科東堂試官進,參判宋持養病,參議尹敎成未肅拜,參知任百秀入直進,右副承旨韓兢人進。金在淸·沈熙淳爲副護軍,兪錫煥·金有淵·姜㳣·李亮信爲副司直,申錫禧·李凝祥·李秉文爲副司果。
吏批,再政。申泰運爲執義,鄭爲司諫,柳興奎爲掌樂正。英陵·寧陵局內汰落處修築時補土堂上單金在田。一,前府使申從翼今降通政,收資事承傳。一,故翊衛沈毅鎭贈吏參例兼,故直長沈師民贈吏議,已上慶州府尹沈敦永兩代,故參軍柳相樞贈兵參·訓都例兼,故水使柳心源贈左承旨,故學生柳邦鎭贈僕正,已上全羅兵使柳永魯三代。會寧府使柳昌根今加嘉善,加資事承傳。
兵批,再政。兼京畿兵馬水軍節度使單洪祐喆,兼坡州鎭兵馬僉節制使,京畿兵馬右防禦使·摠戎廳中營將單金在田。
兵曹口傳政事,副司果單金輔鉉。
以全羅監司南秉哲狀啓,寶城郡還逋排捧事,令廟堂稟處,始逋守令,年條久遠,不得現告,只以庚子以後虛勘論列,未免核實之政,惶蹙俟勘事,傳于趙獻永曰,勿待罪事回諭。
韓兢人,以武一所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以武一所試官意啓曰,臣所今日鐵箭應射擧子二十九人內,三矢入格二十七人,二矢入格一人,昨日入格十二人,合爲四十人矣。鐵箭今已畢試,片箭鱗次試取,而元貫革外,加設二貫革之意,敢啓。傳曰,知道。
又以武二所試官意啓曰,臣所今日鐵箭應射擧子六十一人內,三矢入格五十人,二矢入格二人,合爲五十二人矣。日墓姑停之意,敢啓。傳曰,知道。
又以武一所試官意啓曰,臣所今日鐵箭應射擧子十二人內,三矢入格十二人矣,,日墓姑停之意,敢啓。傳曰,知道。
又以武二所試官意啓曰,臣所今日鐵箭應射擧子八人內,三矢入格七人,昨日入格五十二人,合爲五十九人矣。鐵箭今已畢試,片箭鱗次試取,而元貫革外,加設二貫革之意,敢啓。傳曰,知道。
又以武一所試官意啓曰,臣所今日片箭應射擧子四十人內,邊一中入格五人矣。片箭今已畢試,騎篘騎槍當爲鱗次試取,而無一人應試,故鳥銃仍爲試放之意,敢啓。傳曰,知道。
又以武二所試官意啓曰,臣所今日片箭應射擧子五十九人內,貫一中入格一人,邊一中入格七人,合爲八人矣。片箭旣已畢試,騎篘鱗次試取之意,敢啓。傳曰,知道。
又以武一所試官意啓曰,臣所今日鳥銃應放擧子四十人內,貫一中·邊一中入格一人,邊二中入格四人,貫一中入格一人,邊一中入格七人矣。鳥銃今已畢試,仍爲開講試取之意,敢啓。傳曰,知道。
又以武二所試官意啓曰,臣所今日鳥銃應放擧子五十九人內,貫一中·邊一中入格一人,邊二中入格七人,邊一中入格十七人,合爲二十五人矣。鳥銃旣已畢放,而仍爲捧講之意,敢啓。傳曰,知道。
又以武二所試官意啓曰,臣所今日騎篘應射擧子五十九人內,無一人入格,騎槍當爲試取,而無一人應試者,鳥銃鱗次試放,元貫革外,加設二貫革之意,敢啓。傳曰,知道。
又以武二所試官意啓曰,臣所今日應講擧子十八人內,入格十四人矣。各技皆已畢試,今方計劃,修正榜目之意,敢啓。傳曰,知道。
京畿監司金箕晩疏曰,伏以,臣之待罪見職,歲幾再周,瓜近一朔,觸事昧例,無往非罪,徒然尸居,常切凜惕,畢竟僨誤,自知甚審。果然今番英·寧兩陵補土時告由祭祭官,例自臣營塡差,而茫然昧然,不爲塡送,莫重享祀之際,致使兩齋官推移替行,事面極涉苟艱,擧行自歸不審。此與尋常做錯逈異,苟論其罪,合置何律?驚悚震越,玆敢首實。伏乞聖明,俯賜鑑諒,仰稟東朝,亟降威罰,以重祀典,以昭法紀,千萬幸甚。臣無任云云。答曰,省疏具悉矣。
韓兢人啓曰,京畿監司金箕晩定配事,命下矣。奪符次標信及密匣請出之意,敢啓。傳曰,知道。
庚戌四月二十二日酉時,上御熙政堂。山陵奉審大臣以下入侍時,右副承旨韓兢人,假注書李裕奭,記事官成載瑗·鄭健朝,領議政鄭元容,繕工監提調徐憙淳,兼禮曹判書李若愚以次進伏訖。上曰,史官分左右。元容進前奏曰,雨後日氣薰熱,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。上曰,山陵上莎草有頉處,何如?元容曰,臣等馳詣奉審陵上,則莎草多爲枯損,與腐傷有異,而長廣則圖形入啓,已爲睿覽乎?上曰,已謹覽矣。枯損處爲多,誠悚悶矣。元容曰,莎役初値寒節,又因春旱,皆未着根,不可以張數言之,悚悶之極,宜卽改修,而第自雨後,間間着根而抽芽,庶有次次滋茂之望,又無滲水之慮矣。時屆深夏,雖卽改鋪,旱久則枯損,雨過則蹲縮,俱不無其慮,諸議若待秋栽補,則可爲十分完固之道,故書啓以待秋,更爲奉審後修改之意爲之矣。上曰,待秋修改果好,今則非莎役之時也。元容曰,今若始役,當爲一新改鋪,而若待秋,則舊莎根芽,必多敷盛處,而隨其枯處,可以補改矣。上曰,枯損處如此之多乎?元容曰,不可以一方位論之,幾皆枯損,冬節之役,易致如此矣。上曰,若待秋則其間亦無益枯之慮乎?元容曰,今方着根生葉,到秋必有稍茂之望矣。王后陵上辰巽方前冬補莎處,亦間間枯損,待秋從便同爲修改,似好矣。上曰,依此爲之,可也。他處則皆無頉乎?元容曰,皆無頉矣。上曰,史官就座。仍命大臣先退。諸臣以次退出。
上在昌德宮。停常參·經筵。
金炳冀,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金炳冀啓曰,合辭許久闕啓,事甚未安。除在外·未署經·試所進去外,未肅拜·呈告人員,竝卽牌招,何如?傳曰,允。
宋廷和啓曰,明日動駕相値,視事頉稟之意,敢啓。傳曰,知道。
又啓曰,明日大駕詣毓祥宮入齋室後,大王大妃殿·王大妃殿·大妃殿問安,何承旨進去乎?敢稟。傳曰,左副承旨進去。
又啓曰,明日動駕,承旨當爲備員,而行左承旨兪章煥在外,何以爲之?敢稟。傳曰,許遞,前望單子入之。
承旨前望單子入之,金逸淵落點。
徐念淳啓曰,新除授左副承旨金逸淵,卽爲牌招,何如?傳曰,允。
金炳冀,以武一所試官意啓曰,臣所今日應講擧子二十人內,入格十四人矣。各技皆已畢試,今方修整榜目之意,敢啓。傳曰,知道。
趙獻永啓曰,試官之出榜詣闕,例也,而武一所監試官李彙圭·李鼎信,二所監試官崔鳳恒·蔡元默,謂有身病,自外徑歸,事甚未安,竝推考,何如?傳曰,允。
金逸淵啓曰,掌令崔鳳恒,獻納蔡元黙,一體牌招,何如?傳曰,允。
金炳冀啓曰,卽者兵曹郞廳來言,明日動駕時,別侍衛不可不備,而行判書趙斗淳以文科覆試試官,方在試所,不得擧行云,何以爲之?敢稟。傳曰,次堂擧行。
傳于宋廷和曰,明日出宮內門路,以協陽門爲之。
宋廷和,以奎章閣言啓曰,守宮檢校待敎金洙根,待明朝牌招,何如?傳曰,允。
又以弘文館言啓曰,新除授副應敎金炳德,校理李鼎信,副校理李興敏·李彙圭,修撰曺錫輿·金世鎬,竝卽牌招察任,何如?傳曰,允。
又以弘文館言啓曰,新除授副修撰李寅夔,時在京畿楊州地,經筵入番事緊,請斯速乘馹上來事,下諭。答曰,依啓。
金逸淵啓曰,大司憲吳取善試所進,執義申泰運,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
以執義申泰運,掌令張德良·崔鳳恒,獻納蔡元默,正言李承輔·吉顯範牌不進罷職傳旨,傳于金逸淵曰,只推。
以校理李鼎信,副校理李彙圭,修撰曺錫輿·金世鎬牌不進罷職傳旨,傳于宋廷和曰,只推。
宋廷和,以吏曹言啓曰,贈謚章簡公朴弼均延諡,來五月十一日,定行於平安道龍岡縣云矣,敢啓。傳曰,知道。
金炳冀,以兵曹言啓曰,今四月二十八日聖上卽位慶科增廣別試武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣。今番則何以爲之,而處所以何處擧行乎?敢稟。傳曰,春塘臺親臨磨鍊。
金逸淵,以義禁府言啓曰,京畿監司金箕晩施以定配之典事,承傳啓下矣。金簊晩平安道中和府定配,而以承傳內辭意具罪目,依例發遣府都事,待交龜後執捉,仍令押送配所,何如?傳曰,允。
又以義禁府言啓曰,明日擧動時,本府都事當爲全數進參,而都事洪庭河增廣覆試文所禁亂官進去,無以推移。假都事一員,令該曹口傳差出,以爲分排擧行之地,何如?傳曰,允。
義禁府啓目,安東前前府使趙啓昇,東萊前前府使趙徽林,長水前察訪彭繼容,黃山前察訪李啓哲等原情云云。傳旨內辭緣,泛稱遲晩,趙啓昇·趙徽林·李啓哲等段,所當請刑是白乎矣,曾經侍從,勿爲請刑,載在法典,竝只議處,彭繼容段,刑推得情,何如?判付。啓,依允爲旀,除刑〈推〉議處爲良如敎。又啓目,醴泉前郡守李漍原情云云。傳旨問目內辭緣,泛稱遲晩,刑推得情,何如?判付。啓,除刑推議處爲良如敎。又啓目,慶尙前左水使李寅熙原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在法典,議處,何如?判付。啓,依允。又啓目,慶尙監營前幕裨·冊客南象淳·李一遂等原情云云。傳旨內辭緣,泛稱遲晩,竝只刑推得情,何如?判付。啓,竝只除刑推議處爲良如敎。
上在昌德宮。停常參·經筵。
大駕詣毓祥宮展拜,還入齋室後,藥房·內閣·政院·玉堂口傳問安。答曰,知道。大王大妃殿·王大妃殿·大妃殿,遣承旨問安。答曰,知道。冷泉亭展拜,還入齋室後,藥房·內閣·政院·玉堂口傳問安。答曰,知道。
宋廷和啓曰,明日常參·經筵,取稟。傳曰,停。
金炳冀啓曰,司僕寺內乘來言,捲簾,取稟。傳曰,捲三面。
趙獻永啓曰,臣以大王大妃殿·王大妃殿·大妃殿問安進去,下直之意,敢啓。傳曰,知道。
金逸淵啓曰,卽者義禁府都事來言,今日動駕時,衛外擊錚罪人洪在斗等四名,移送秋曹云矣,敢啓。傳曰,知道。
又啓曰,試官之出榜詣闕,例也,而文科覆試監試官吳取善·兪致崇謂有身病,自外徑歸,事甚未安,竝推考,何如?傳曰,允。
韓兢人,以戶曹言啓曰,謹奉傳敎,毓祥宮廟內靑蓋床巾等修改吉日時,令日官崔奎煥推擇,則今四月二十八日辰時爲吉云,以此日時擧行之意,敢啓。傳曰,知道。
宋廷和,以奎章閣言啓曰,大駕今已還宮,守宮檢校待敎金洙根,依定式減下,何如?傳曰,允。
又以禮曹言啓曰,今四月二十八日聖上卽位慶科增廣別試文科殿試節目,當爲磨鍊,而凡於殿試,親臨與命官,前期稟旨後擧行事,曾有定式矣。今番則何以爲之,而處所以何處擧行乎?敢稟。傳曰,春塘臺親臨磨鍊。
京畿監司洪祐喆疏曰,伏以,臣顓蒙愚騃,最居人下,而前後踐歷,罔非僥濫,年未四十,驟躋卿月之班,恩重邱山,報蔑絲毫,居恒懍惕,若隕淵谷。千萬不自意,乃於本月二十二日,伏奉除旨,以臣爲京畿觀察使者,臣聞命惝怳,莫省所以自措也。臣手捧恩誥,入告老父,父子相對,感極而涕,繼以先母之不逮榮養,爲靡泊之慟而已。臣自幼至長,受恩偏厚,頂踵毛髮,都是造化之生成,在臣分義,惟當夷險之不擇,趨走爲恭,豈敢爲備例辭巽之計?而第伏念,方面重任也,一路生靈之休戚,列郡長吏之黜陟,無一不係於按使。按使而得人,則全省被其澤,苟不得其人,則反將貽無窮之害,此所以遴選之難愼,比他職尤別者也。今臣見叨之任,卽三輔重地也。上以奉諸陵汛掃之役,下以兼四都居留之銜,其爲職誠不輕而綦重矣。且比年以來,公私匱竭,民生困瘁,何道不然,而畿邑之凋瘵,尤有甚焉。又況昨冬以後,荐經客使,冠蓋相續,供億無節,庫儲由是而枵罄,馹騎由是而虧闕,譬如久病之人,更添新證,倘非華·扁之良手,實無以善其後矣。是豈如臣無似,所敢苟然而堪承都耶?歷日思惟,趨膺無路,與其徒懷嚴畏,不敢自陳,終速僨誤之辜,無寧早自畢暴於聽卑之天,以徼曲遂之恩,玆敢不避猥越,仰瀆嚴廬。伏乞聖明,俯垂鑑諒,仰稟東朝,亟許遞改,以安微分,千萬不勝大願。臣無任云云。答曰,省疏具悉。卿其勿辭,往欽哉。
庚戌四月二十四日巽時,大駕詣毓祥宮,展拜入侍時,行都承旨徐念淳,左承旨金炳冀,右承旨趙獻永,左副承旨金逸淵,右副承旨韓兢人,同副承旨宋廷和,記事官任應準,假注書李裕奭,記事官成載瑗·鄭健朝,直閣金德根,檢校直閣鄭㝡朝,檢校待敎洪淳穆·金輔鉉·尹滋悳以次侍立。時至,通禮跪啓請外辦,上具布裹翼善冠·布袍·布裹烏犀帶·白皮靴,乘輿出宣化門。藥房提調尹定鉉,副提調徐念淳進前奏曰,侵早勞動,聖體,若何?上曰,一樣矣。仍出協陽門,至延英門外,通禮跪啓請降輿,上降輿步過。通禮跪啓請乘輦,上乘輦,出肅章門·進善門·敦化門外。通禮跪啓請進發,上進發。由把子橋鍾閣前路,詣毓祥宮,至宮大門外。通禮跪啓請降輦乘與,上降輦乘輿。通禮前導入齋室後,問安勿爲之事下敎。少頃,通禮跪啓請外辨,上入就版位,行再拜禮。仍爲奉審後,上曰,廟內天障及祭器·懸燈乼·牀巾,年久渝弊,卽爲修改之意,分付戶曹。領議政鄭元容,判府事權敦仁,判府事朴晦壽進前奏曰,日候稍熱,聖體,若何?上曰,一樣矣。元容曰,英陵·寧陵補土,今已始役矣。堂上不可一日曠務,新除授驪州牧使金在田,使之當日辭朝,何如?上曰,依爲之。出擧條仍入齋室,仍傳曰,冷泉亭展拜時,百官行禮,置之。出傳敎少頃,通禮跪啓請外辦,上具翼善冠·無揚黑團領,步詣冷泉亭,就版位,行四拜禮,仍爲奉審訖。炳冀進前奏曰,宣傳官張昌煥標信擧行,太涉稽忽,極爲駭然。所當重勘,而本院請推之外,無他可施之罰,何以爲之乎?上曰,事過後拿處,可也。出擧條還入齋室。還宮時至,通禮跪啓請外辦,上乘輿,出宮大門外,通禮跪啓請降輿乘輦,上降輿乘輦。由光化門前路,入敦化門·進善門,至肅章門內。通禮跪啓請降輦乘輿,上降輦乘輿,入協陽門,命出標信解嚴。由宣化門還內。諸臣以次退出。
上在昌德宮。停常參·經筵。
自午時至人定,灑雨下雨,測雨器水深二寸八分。
自人定至二十六日開東,灑雨下雨,測雨器水深二寸七分。
藥房提調尹定鉉,副提調徐念淳啓曰,毓祥宮展拜,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
宋廷和啓曰,明日常參·經筵,取稟。傳曰,停。
金逸淵啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
徐念淳啓曰,右承旨趙獻永今日不爲仕進,卽爲牌招,何如?傳曰,允。
金逸淵啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
又啓曰,卽者刑曹郞廳來言,昨日動駕時,衛外擊錚罪人等,當爲捧拱,而判書金輔根在外,次堂例不得擧行云,何以爲之?敢稟。傳曰,次堂擧行。
大王大妃殿傳于宋廷和曰,在外刑曹判書許遞,開城留守洪耆燮除授。
吏曹,刑曹判書洪耆燮今加資憲,除授事承傳。
兵曹口傳政事,大護軍單金輔根。
傳于金逸淵曰,贈領議政祀孫閑良崔憲祖,加設部將單付擬入。
傳于金逸淵曰,伴送使入侍。
金逸淵啓曰,卽者義禁府都事來言,時囚罪人李漍·趙啓昇·趙徽林·彭繼容·李啓哲·李寅熙·南象淳·李一遂等當爲議處,而判義禁李若愚有身病,次堂例不得擧行云。判義禁卽爲牌招,何如?傳曰,允。
又啓曰,判義禁李若愚牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,大司憲吳取善,執義申泰運,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
以大司諫兪致崇,獻納蔡元默,正言李承輔·吉顯範,執義申泰運,掌令張德良·崔鳳恒牌不進罷職傳旨,傳于金逸淵曰,只推。
以右承旨趙獻永牌不進罷職傳旨,傳于金逸淵曰,只推。
兵曹,聖上卽位慶科增廣別試武科春塘臺親臨殿試敎是時,原榜人規矩,鐵箭三矢一百步一矢,貫革五矢一百二十步一巡一中,講粗以上,三技取一技落點。
兵曹,聖上卽位慶科增廣別試武科春塘臺親臨殿試敎是時,直赴殿試人規矩,鐵箭三矢一百步一矢,貫革五矢一百二十步一巡一中,講粗以上,三技取一技落點。
宋廷和,以弘文館言啓曰,校理李鼎信,副校理李彙圭,修撰曺錫輿·金世鎬,竝卽牌招察任,何如?傳曰,允。
又以成均館大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成尹堉,直講朴文鉉俱以實錄郞廳進,典籍李漢永方以入直,身病猝重,呈旬出去,時無入直之員。以他郞官姑爲代直,何如?傳曰,允。
庚戌四月二十五日午時,上御熙政堂。伴送使入侍時,左副承旨金逸淵,假注書李裕奭,記事官成載瑗·鄭健朝,伴送使金鼎集以次進伏訖。上曰,史官分左右。上曰,伴送使進前。上曰,遠路無事往返乎?鼎集曰,王靈所曁,無事往返矣。上曰,勅使亦爲無事入去乎?鼎集曰,無事入去矣。上曰,勅使之無事入去,誠爲幸也。上曰,歷路農形,果何如?鼎集曰,臣之下去時,則旱久而望雨矣,今則雨澤周洽,皆已移秧,牟麥亦得豐熟矣。上曰,西路則雨其頻數乎?鼎集曰,今月望間,還到定州而逢雨,川渠漲溢,難於通涉,留宿一日離發,而所經處田畓,注水俱爲均洽,甚有豐登之望矣。上曰,史官就座,仍命退,諸臣以次退出。
上在昌德宮。停常參·經筵。
自開東至未時,灑雨下雨,測雨器水深三分。
宋廷和啓曰,明日常參·經筵,取稟。傳曰,停。
金逸淵啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于金逸淵曰,都承旨許遞,前望單子入之。
承旨前望單子入之,洪淳穆落點。
備邊司薦望,以李是遠爲開城留守。
宋廷和,以禮曹言啓曰,來五月初二日行景慕宮夏享大祭所用犧牲,小宗伯與本署提調,當爲服同看品,而參判李圭枋在外,無以擧行。令政院稟旨變通,以爲看品之地,何如?傳曰,允。許遞。
宋廷和啓曰,因禮曹草記,來五月初二日行景慕宮夏享大祭所用犧牲,小宗伯當爲看品,而參判李圭枋在外,無以擧行,令政院稟旨變通事,允,許遞事,命下矣。參判未差之代,政官牌招開政差出,何如?傳曰,令該曹口傳差出。
吏曹口傳政事,以沈宜冕爲禮曹參判。
金逸淵啓曰,判義禁李若愚牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
又啓曰,判義禁李若愚再牌不進推考傳旨,今方捧入,而開坐命下之後,連事違召,無意承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,判義禁李若愚再牌不進推考傳旨,今方捧入,而開坐命下之後,連事違召,無意承膺,事甚未安。所當更請牌招,而係是一日三牌,何以爲之?敢稟。傳曰,更爲牌招,如有違牌,勿爲呼望。
又啓曰,大司憲吳取善,執義申泰運,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
以大司諫兪致崇,獻納蔡元默,正言李承輔·吉顯範,執義申泰運,掌令張德良·崔鳳恒牌不進罷職傳旨,傳于金逸淵曰,只推。
金逸淵,以兵曹言啓曰,文臣兼宣傳官柳進翰病難供職,呈狀乞遞,改差,何如?傳曰,允。
又以備邊司言啓曰,科試已過矣,農務方殷,守令之此時曠官,極爲可悶。受由上京人,以不日還官之意,令該曹竝爲催促,未下直守令,亦令不多日內辭朝,何如?傳曰,允。
又以訓鍊都監言啓曰,今此聖上卽位慶科增廣別試武科殿試時,將校·軍兵及漢旅·武藝別監中,直赴殿試應試·應頉人,別單書入之意,敢啓。傳曰,知道。
又以都摠府言府曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以刑曹言啓曰,凡城內動駕時擊錚,通雲橋·惠政橋·把子橋三處外,一竝勿施事,曾有受敎定式矣。明川金召史鳴錚於處所之外,濟州洪在斗,爲其父錫祐定配請放事也。罪名稍重,有難遽議,竝原情勿施。泰川金時衡爲其父復讐事也。以民訴官,有欠風敎,原情勿施,嚴治放送之意,敢啓。傳曰,知道。
上在昌德宮。停常參·經筵。
金逸淵啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
宋廷和啓曰,明日文武科殿試相値,視事頉稟之意,敢啓。傳曰,知道。
又啓曰,來初一日輪對日次,而景慕宮夏享大祭齋戒相値,頉稟之意,敢啓。傳曰,知道。
傳于趙獻永曰,都承旨牌招。
傳于宋廷和曰,檢校直閣趙然興,檢校待敎李㘾竝檢校減下。
以全羅監司南秉哲狀啓,錦山郡民家失火事,傳于韓兢人曰,當此農節,民家之燒燼,聞甚驚慘。元恤典外,別加顧助,結構奠接之方,廟堂措辭分付。
傳于宋廷和曰,明日出宮門路,以協陽門爲之。
金逸淵啓曰,大司憲吳取善,執義申泰運,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
以大司諫兪致崇,獻納蔡元默,正言李承輔·吉顯範,執義申泰運,掌令張德良·崔鳳恒牌不進罷職傳旨,傳于金逸淵曰,只推。
金逸淵啓曰,明日文武科殿試時,兩司侍臣當爲進參。除在外·未署經外,未肅拜·呈告人員,竝待開門牌招,何如?傳曰,允。
宋廷和,以禮曹言啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇,雩祀壇,漢江壇,司寒壇,北郊祈雨壇·厲壇,次第看審,則南壇·雩祀壇·祈雨壇·漢江壇·馬祖壇·厲壇壇上及四面紅箭門墻垣階砌,俱爲無頉,而先農壇西邊紅箭門,先蠶壇北邊紅箭門,司寒壇東邊紅箭門頹仆,卽爲修改事,分付該監,而此後看護等節,另加申飭之意,敢啓。傳曰,知道。
又以禮曹言啓曰,卽接成均館所報,則今番雨後,大成殿滲漏,正位床卓前沾濕云矣。修改之節,擇日擧行,何如?傳曰,允。
又以觀象監領事·提調意啓曰,監生前僉正趙永煥術業精明,彙成方書,前冬因山時,又有相地勤勞,已蒙高品付祿之賞典。權付地理學實官,待窠塡補之地,何如?傳曰,允。
又以兵曹言啓曰,今此慶科增廣別試武科殿試時,直赴殿試人應試·應頉區別,別單書入之意,敢啓。傳曰,知道。
又以兵曹言啓曰,直赴殿試奉承傳義旅軍官金永浩等八十一人,隨其錄名,依例許赴於明日殿試之意,敢啓。傳曰,知道。
義禁府啓目粘連,向前趙啓昇段,任窠之差出,貨財之流行,雖云已例,旣謂瑣謗,則揆諸法律,難於參恕,以此照律爲白乎旀。趙徽林段,移貿穀之取剩,雖云因公,而誠莫宜於襲謬,尺銅分之加稅,縱謂定式,而豈不歸於濫捧?其或用下之有在,曷爲商贖之收入?合有應勘,難以參恕,以此照律爲白乎旀。彭繼容段,病馬勒立之濫下高價,收支不正,富民推捉之從中賂物,捧納可鄙,需米之過價,役丁之雇錢,身貢之刑督歸私,邸債之杖囚徵族,俱是非法,在所難貰,以此照律爲白乎旀。李啓哲段,驛馬疤立之高價要利,收支旣爲不正,屯租冒下之賣畓還充,設施亦云乖當,驛民之頉役捧賂,良女之無端屬公,俱係非法,合有應勘,以此照律,何如?判付。啓,依允。又啓目粘連,向前李寅熙亦,吏鄕之納賂,僧徒之徵族,猶屬細故,漁稅之橫斂,官用之冒下,有未暇論,而補賑兩倉之穀,惟意反作,罔念公穀之莫重,東沿七邑之民,空然構罪,無難私貨之勒捧,其所躬犯,無以容恕,以此照律,何如?判付。啓,依允。又啓目粘連,向前李漍亦,還穀闔眼條,旣云已例,則胡爲襲謬?軍布踏印時,過加點退,則豈不生財?官需米防役錢之瑣謗實多,差任窠吏房掌之陋談莫遏,摠以論之,在法難恕,以此照律,何如?判付。啓,依允。又啓目粘連,向前南象淳·李一遂等亦,左右營私,中間討索,數旣太夥,法所難貰,竝只以此照律,何如?判付。啓,依允。又啓目,興海郡守李鼎鎬,眞寶前縣監申綏,昌樂前察訪裴相奎等原情云云。傳旨內辭緣,泛稱遲晩,所當請刑是白乎矣,李鼎鎬段,曾經宣傳官,申綏段年滿七十,法不當請刑,竝只議處,裴相奎段刑推得情,何如?判付。啓,依允爲旀,除刑推議處爲良如敎。又啓目,玄風前縣監尹致賢原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在法典,議處,何如?判付。啓,依允。又啓目,慶州前府尹權溭,順興前府使李允植等願情云云。傳旨內辭緣,泛稱遲晩,權溭段,所當請刑是白乎矣,曾經侍從,勿爲請刑,載在法典,議處,李允植段,刑推得情,何如?判付。啓,依允爲旀,除刑推議處爲良如敎。又啓目,宣傳官張昌煥原情云云。傳旨內辭緣,泛稱遲晩,所當請刑是白乎矣,宣傳官勿爲請刑,載在法典,議處,何如?判付。啓,飭已施矣,分揀放送。
領議政鄭元容疏曰,伏以臣於中書之任,考滿久矣,宜策免久矣,疏籲屢矣,筵懇亦屢矣。誠未格聽,黽勉復出,公役鞅掌則臣不敢休沐,王事靡盬,則又不敢移病,內雖瞿瞿,外似揚揚,一日二日,日去月來,居然四時之序備,而朔且八九計矣。以臣無似,雖或片時苟充於有事之會,猶足以玷公器而羞朝紳。況久據匪據,入告出宣,有若裁決庶務者然,有若獨秉勻軸者然,世之持淸議者,能不嗤點而慨惜乎?臣於此,決知其無能爲也,而猶且恬然晏然,不曰如之何如之何,則其亦末如之何也已矣。臣何忍爲是哉,亦何敢爲是哉?臣常終日不食,終夜不寐以思,以去就則有去而已,以進退則有退而已。蓋臣去則國計有賴,是臣以去爲裨國也,臣退則賢路不妨,是臣以退爲進賢也。苟使臣有可以裨國而進賢,則豈可因循虛徐,徘徊於進退之間,顧戀於去就之際乎?臣今老已篤矣,病已癃矣。精思日益昏耗,筋力日益葸綴,冉冉浸浸,頹景水逝。今月貌樣,比前月落下幾分,今年凡百,較前年不可同論,譬如草木之黃萎,非雨露可潤,牛馬之疲隤,非鞭策可起。居常厭厭,負玆支枕,百骸迭痛,不省痛處,遍體諸症,莫辨症形,思慮煩而心火自煎,榮衛凋而胃土益敗。藥路醫技,無術駐衰,只當任自然之理,而惟是一分冀倖者,棲身寬閒之境,嚥津淸潤之方,獲延殘生,優游聖代。而其奈重擔匾壓肩背,殷務繫着胸肚,牽掣糾紛,全沒分曉,而事到手前,無以抛閣,以收拾不來之精,作苟且彌縫之計。閱簿按牒,前忘後遺,題判稟覆,措處失宜,或旋覺其非,或終昧自謬,如斯之際,民國之受害,殆不可以一二數,每自省檢,無往非罪,尤悔徒積,騂汗自發,自知旣審,何待規評?臣嘗觀明臣之獨居相府者,進言於上曰,古人之欲休官者曰無官一身輕,臣竊以爲無官萬罪解。臣看書至此,歎其人之孤身亢位,衰年重務,力竭心苦,憂畏困隘,切於情而形於言者有如此,豈意臣之今日遭値,竊有感於斯言也乎?臣夙備任使,內外歷試,幸免譴何,保有身名者,豈臣之有甚知能而然哉?皆我三聖朝隆庇厚眷也。今於遲暮當休之時,若以僨事之罪,誤國之罪,辜負貪戀之罪,得罪於時議,而狼狽顚沛而去,則臣身固不足恤,其於聖朝終始生成之澤,得不憫惻而矜憐乎?披心瀝肝,哀鳴至此。伏願殿下,天地於臣,父母於臣,將臣奏章,仰稟東朝,卽遞臣議政之銜,改卜賢德,則臣之受賜含戴,更有深於縻好之榮矣。臣無任云云。答曰,省疏具悉卿懇。是何言也?中書之任,何謂考滿,何謂策免?予實未詳其如何謂也。卿之前後所懇,東朝所敎,果何如耶?卿之一進一退,可遲可速,惟在東朝處分,予亦仰認東朝聖衷,未敢仰稟以副卿懇。卿須深量,克斷來章,毋孤慈聖嚮用之至意。仍傳于洪淳穆曰,此批答遣史官傳諭。
右尹李公翼疏曰,伏以,我先大王御製鋟印告竣,進書禮成,玉版金簡,倬雲漢之昭回,聖謨嘉言,怳前席之承聆,道在方策,仰聖孝之繼述,恩頒邇密,奉琅函而嗚咽。迺者別單判下,臣名猥廁於晉秩,有若賞功酬勞者然,繼而京兆周廬,除旨荐降,聞命惝怳,莫省攸措。噫,纂輯宸章,監校剞厥,職之所在,勞於何有?且緣病淹,趨走供役,不過數次而已,其所自效,曾胥史工隷之不若,而乃與課日勤勞之僚員,混被一槪之典,不審我殿下,何爲而有此匪常之誤恩也。夫爵賞人主之大柄也,辭受人臣之大節也。取其望實,量其才器,上不可濫授,下不敢倖叨。況貳卿峻秩,是命德之器也,責任之綦重,不比尋常庶僚,苟非踐歷績庸,蔚爲當世所推重者,則不可人人而冒居也審矣。臣本孤露餘生,幼而失學,長而荒嬉,直一倥倥然無似賦品耳。徒藉先廕,猥蒙天恩,節次推遷,滾到緋玉,自顧悚懍,如集于木,報曾蔑於涓埃,願未遂於蓐蟻。俯仰十數年間,編摩三聖朝御制,梧雲寢邈,欄花莫憑,穹壤靡及,此何人斯?匪意濫賞,又及於此際,仰認我聖上,欲重其事廣其恩,有此今日之命,而至於資級晉庸,是何等重典,豈可遽施而不少難愼也哉?梁鵜軒鶴,猶屬一己,玷辱名器,諒非細故,左右參倚,冒膺無望。間又病伏鄕廬,未卽控免,臣於是,益不勝惶媿悶蹙之私,玆敢疾聲號籲於天地父母之前。伏乞聖慈,俯賜鑑諒,仰稟東朝,將臣新授爵秩,亟賜收還,仍勘臣逋慢之罪,俾幸公私,不勝大願。臣無任云云。答曰,省疏具悉。卿其勿辭行公。
上在昌德宮。停常參·經筵。
宋廷和啓曰,明日孝定殿朔祭齋戒,再明日景慕宮夏享大祭齋戒相値,視事頉稟之意,敢啓。傳曰,知道。
金逸淵啓曰,大司憲吳取善呈辭,執義申泰運,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
備忘記,京畿觀察使洪祐喆下直,長弓一張,長箭一部,北兵使李敏德下直,長弓一張,長箭一部,片箭一部,筒兒一箇賜給。
藥房口傳啓曰,殿試親臨有命,時刻將屆,儀衛旣備,而見今雨勢霏微,風候乖宜,此時觸冒勞動,有非節宣之方。伏乞亟寢成命,千萬顒祝,惶恐敢啓。答曰,依啓。
傳于宋廷和曰,文武科殿試,春塘臺命官爲之。
傳于宋廷和曰,讀券官尹定鉉,考官趙斗淳命官爲之。
洪淳穆啓曰,吏曹郞廳來言,新恩下批政事,取稟。傳曰,當日爲之。
以執義申泰運,掌令張德良·崔鳳恒,獻納蔡元黙,正言李承輔·吉顯範牌不進罷職傳旨,傳于金逸淵曰,只推。
洪淳穆,以吏曹言啓曰,因備邊司草記,科試已過矣,農務方殷,守令之此時曠官,極爲可悶。受由上京人,以不日還官之意,令該曹竝爲催促,未下直守令,亦令不多日內辭朝事,允下矣。自臣曹催促,則上京守令海州判官林善鎭已爲下去云。忠州牧使尹致容,全州判官金佐鉉,金溝縣令鄭基年,甑山縣令趙應和,新昌縣監金鍵,新寧縣監崔永錫,安義縣監趙章鎬,南平縣監安膺壽,俱以爲今二十八日下去云。大興郡守崔遇亨榜放後下去云。昌平縣令李根榮以覲親事,受由於京畿楊根地云,斯速還官之意,發關知委於該道臣處。而未下直守令慶州府尹沈敦永,沃溝縣監蔡東奎俱以爲今二十九日辭朝云。坡州牧使李吉求,安州牧使柳興吉,定州牧使李裕膺,會寧府使柳昌根,巨濟府使李晩謙,龍川府使朴宗喆,龜城府使李義純,安岳郡守金炳雲,錦山郡守李章五,梁山郡守黃麟淳,興海郡守李應權,海南縣監金明權,河陽縣監沈元澤,長鬐縣監姜鎭元俱以爲來五月初一日辭朝云。上京守令水原判官洪鍾序,親病沈重,不得下去云,公州判官鄭允容身病猝重,不得下去云。其親病·身病旣如是,則有難强令還任,水原判官洪鍾序改差,公州判官鄭允容罷黜,何如?傳曰,允。
又以吏曹言啓曰,今此徽定殿朔祭獻官,前承旨徐念淳塡差,而時無職名,令該曹口傳付軍職,何如?傳曰,允。
兵曹口傳政事,護軍單徐念淳。
金炳冀,以兵曹言啓曰,五衛將金台元·李載聲,文臣兼宣傳官李秉文俱以病難供職,呈狀乞遞,竝改差,何如?傳曰,允。
宋廷和,以弘文館言啓曰,副修撰李寅夔自鄕上來云,卽爲牌招察任,何如?傳曰,允。
以副修撰李寅夔牌不進罷職傳旨,傳于宋廷和曰,只推。
義禁府啓目粘連,向前權溭段,木價酌定,致有受納,則例旣云謬襲,固難恕,以此照律爲白乎旀,李允植段,還穀之加作取剩,旣爲許多,吏屬之無端徵出,亦沒限節,因差任而開貨路,以加下而成吏逋,俱著論列,難以容恕,以此照律,何如?判付。啓,依允。又啓目粘連,向前李鼎鎬段,賣鄕繕廨,旣非經法,而推移於軍器之修補,畢竟爲營門之瞞報,繡論甚的,法所難恕,以此照律爲白乎旀,申綏段,陞戶抄上,旣違定制,需米捧入,又準高價,以此照律爲白乎旀,裴相奎段,驛屬之差任,驛任之捉囚,貨之所行,數旣不少,他皆勿論,卽此難恕,以此照律,何如?判付。啓,依允。又啓目粘連,向前尹致賢亦,吏鄕差任,詞訟立落,因仍生財,公廨繕理,軍器修補,憑托聚貨,胥吏之屬,色庫等處,徵納旣多,名目不正,繡論旣登,國法難恕,以此照律,何如?判付。啓,依允。
義禁府照目粘連,安東前前府使趙啓昇,東萊前前府使趙徽林,長水前察訪彭繼容,黃山前察訪李啓哲等矣本府議啓內,趙啓昇段,任窠之差出,貨財之流行,雖云已例,旣爲瑣謗,則揆諸法律,難於參恕,以此照律爲白乎旀,趙徽林段,移貿穀之取剩,雖云因公,而誠莫宜於襲謬,尺銅分之加稅,縱謂定式,而豈不歸於濫捧?其或用下之有在,曷爲商贖之收入?合有應勘,難以參恕,以此照律爲白乎旀,彭繼容段,病馬勒立之濫下高價,收支不正,富民推捉之從中賂物,捧納可鄙,需米之過價,役丁之雇錢,身貢之刑督歸私,邸債之杖囚徵族,俱是非法,在所難貸,以此照律爲白乎旀,李啓哲段,驛馬疤立之高價要利,收支旣爲不正,屯租冒下之賣畓還充,設施亦云乖當,驛民之頉役捧賂,良女之無端屬公,俱係非法,合有應勘,以此照律罪。趙啓昇段,以求索律,杖一百收贖,告身盡行追奪,流三千里定配,趙徽林·彭繼容·李啓哲等段,以那移律,各杖一百收贖,告身盡行追奪,流三千里定配,竝只私罪,奉敎依允爲旀,趙啓昇段議減一等,趙徽林段功議各減一等,彭繼容·李啓哲等段竝只功減一等爲良如敎。又照目粘連,醴泉前郡守李漍矣本府議啓內,還穀闔眼條,旣云已例,則胡爲襲謬?軍布踏印時,過加點退,則豈不生財?官需米防役錢之瑣謗實多,差任窠吏房掌之陋談莫遏,摠以論之,在法難恕,以此照律罪,那移·求索二罪良中,從一科斷,杖一百收贖,告身盡行追奪,流三千里定配,私罪,奉敎依允爲旀,功議各減一等爲良如敎。又照目粘連,慶尙前左水使李寅熙矣本府議啓內,吏鄕之納賂,僧徒之徵族,猶屬細故,漁稅之橫斂,官用冒下,有未暇論,而補賑兩倉之穀,惟意反作,罔念公穀之莫重,東沿七邑之民,空然構罪,無難私貨之勒捧,其所躬犯,無以容恕,以此照律罪,那移·求索二罪良中,從一科斷,杖一百收贖,告身盡行追奪,流三千里定配,私罪,奉敎依允爲旀,功議各減一等爲良如敎。又照目粘連,慶尙監營前幕裨南象淳,前冊客李一遂等矣本府議啓內,左右營私,中間討索,數旣太夥,法所難貸,竝只以此照律罪,各杖一百收贖,告身盡行追奪,流三千里定配,竝只私罪,奉敎依允爲旀,竝只功減一等爲良如敎。
金逸淵,以義禁府言啓曰,時囚罪人李漍·趙啓昇·趙徽林·彭繼容·李寅熙·南象淳等各杖一百流三千里照律公事判付內,依允。李漍·趙徽林·李寅熙等功議各減一等,趙啓昇議減一等,彭繼容·南象淳等功減一等事,命下矣。李漍功議各減一等,杖九十收贖,告身盡行追奪,忠淸道韓山郡新谷驛,趙徽林功議各減一等,杖九十收贖,告身盡行追奪,江原道伊川府乾川驛,李寅熙功議各減一等,杖九十收贖,告身盡行追奪,黃海道載寧郡茶滿驛,竝徒二年半定配,趙啓昇議減一等,杖一百收贖,告身盡行追奪,黃海道延安府深洞驛,彭繼容功減一等,杖一百收贖,告身盡行追奪,江原道金城縣眞木驛,南象淳功減一等,杖一百收贖,告身盡行追奪,忠淸道淸風府黃江驛,竝徒三年定配,而以議各內辭意具罪目,依例發遣府書吏·羅將,押送于各其配所,何如?傳曰,允。
又以義禁府言啓曰,時囚罪人李啓哲·李一遂等各杖一百流三千里照律公事判付內,依允。各功減一等事,命下矣。李啓哲·李一遂等各功減一等,杖一百徒三年,當爲定配所以入,而卽接其戶奴呈狀,則李啓哲母年七十七,無兄弟獨身,李一遂母年七十三,無兄弟獨身,竝依法典許贖爲辭矣。取考律文,則大明律存留養親條,有曰凡父母老疾應侍,家無以次成丁者,若犯徒流,止杖一百,餘罪收贖。李啓哲杖一百徒三年定配,以其母年七十七無兄弟獨身,依律文收贖,李一遂杖一百徒三年定配,以其母年七十三無兄弟獨身,依律文收贖,竝告身盡行追奪,放送,何如?傳曰,允。
敎京畿監司洪祐喆書。王若曰,隆上都而觀國,甸服爲根本之基,咨列牧而需材,方伯重屛翰之責,蓋自古其難其愼,式克今來旬來宣。眷玆千里邦畿,實是八域標準,漢五陵之佳氣蔥鬱,奉汎掃於春秋,周三都之體勢拱環,備綢繆於陰雨,是所謂方面重寄,謇誰任副手良工?惟鄕,世篤忠貞,義同休慽,進止不失尺寸,展也先王朝懿親,出入願補闕遺,猗歟古相家楷範。銅章著循吏之茂績,華貫超貳卿之峻資。玆授卿以京畿觀察使兼兵馬水軍節度使·水原府留守·開城府留守·江華府留守·廣州府留守·巡察使,卿其勉恢令圖,祗服寵命。攬轡有志,方期范孟博之澄淸,賜鞭表忠,特奬張觀察之廉謹。故玆敎示,想宜知悉。知製敎姜冕奎製進
上在昌德宮。停常參·經筵。
辰時,灑雨下雨,測雨器水深一分。
藥房都提調朴晦壽,提調尹定鉉,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
金逸淵啓曰,大司憲吳取善,掌令張德良·崔鳳恒呈辭,執義申泰運未肅拜,持平權應夔·朴儀漢未署經,監察茶時之意,敢啓。傳曰,知道。
金炳冀啓曰,備邊司郞廳來言,今日賓廳日次,而孝定殿朔祭齋戒相値,不得來會云矣,敢啓。傳曰,知道。
傳于宋廷和曰,禮房承旨馳詣宗廟·徽定殿·景慕宮,奉審摘奸以來。
洪淳穆啓曰,卽者吏曹郞廳來言,政事當日爲之事,命下,而行判書趙冀永,參判趙亨復,參議朴齋憲,俱以病不來,不得開政云。竝卽牌招,何如?傳曰,允。
又啓曰,行吏曹判書趙冀永,參判趙亨復,參議朴齊憲牌不進推考傳旨及罷職傳旨,今方捧入,而開政命下之後,如是違牌,事甚未安。判書參判,竝更牌招,何如?傳曰,允。參議只推,一體牌招。
又啓曰,行吏曹判書趙冀永,參判趙亨復,參議朴齋憲再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,參議只推,待明朝一體牌招。
傳于宋廷和曰,明日晝茶禮,當自內親行矣,該房知悉。
傳于洪淳穆曰,召對爲之。
傳于洪淳穆曰,發遺吏郞,諸執事淸齋與否,摘奸以來。
洪淳穆,以司饔院監膳提調意啓曰,鷹師契貢人等呼訢內,京貿山雉,今已垂乏,將無以封進云。依前傳敎定式,明日爲始,各殿宮日下生雉,以活鷄全數代封之意,敢啓。傳曰,知道。
宋廷和,以禮曹言啓曰,國恤初喪,急遽之時,百官衰服,難於自備,故令兵戶曹題給,而練祭時衰服,則取考謄錄,辛丑年因大臣所奏,可以自備者自備,不能者去負版·辟領衰事,定奪,其後乙巳·丁酉·辛酉·乙未年,竝依此擧行矣。今亦依此擧行事,知委,何如?傳曰,允。
又以奎章閣言啓曰,明日卽書香閣朔奉審日次,臣進詣擧行之意,敢啓。傳曰,知道。
又以內醫院都提調·提調意啓曰,內醫金濟慶,御醫差下事,筵稟,蒙允矣。內醫金濟慶,御醫陞差之意,敢啓。傳曰,知道。
金炳冀,以兵曹言啓曰,今四月各廳堂下武臣朔試射,臣曹連因有故,不得爲之之意,敢啓。傳曰,知道。
又以都摠府言啓曰,今日入直內三廳武兼·禁軍及軍兵等,當爲中日習射技放,而孝定殿朔祭齋戒相値,不得設行之意,敢啓。傳曰,知道。
又以司僕寺一二提調意啓曰,大靜前縣監金始遠遞任進上馬二匹,今纔上來,禾毛色別單書入,依例內廐立養之意,敢啓。傳曰,知道。
又以備邊司言啓曰,卽見義州前府尹李裕元所報,則以爲,本府勅需,幾盡於昨冬勅行而見存無幾,今番勅行所需爲七千餘兩,而拮据無方,請補勅穀四百四十三石零,特爲劃下云矣。彎府勅需之區劃補用,便成近例,今亦依所報,以補勅穀四百四十石零劃下,何如?傳曰,允。
又以備邊司言啓曰,卽見慶尙左道暗行御史金世鎬別單,則其一,本道還穀中,每年京外作錢折米爲六七萬石,而京司作錢,以詳定價輸納,而各邑穀直,多寡不均,故未滿詳定之邑,竝爲還寢,以此移作於價高處,所以穀賤之地,還摠漸增,價高之邑,作錢過半依兩西例酌定,道詳定各邑作錢,視其衙門有無,從其穀數多寡,較若劃一事也。移貿之當革,詳定之請定,右道繡單,亦旣備陳,且有覆啓,今無更論。其一,左兵營數多之還添贅邑,還弊甚於各邑,還穀折米限一萬五千石,詳定作錢,分送他邑事也。左兵營之還多民少,果爲還民難支之弊,今此減摠之論,實爲紓力之道,令道臣使之量宜措處。其一,安東還穀八萬石,徒擁虛簿,而本邑居民,逐里計戶,不下三萬戶,以八萬石穀均排三萬戶,則每戶所受,假量爲二石十斗,而就中幾許詳定作錢,移送他邑,幾許本穀納倉,使之糶糴,計戶分還事也。分糶之式,有籍還戶還結還,諸道諸邑各自不同者,卽出於隨宜措處也。該府式籍,故絶過半,舊逋則指徵無處,新還則分給無人,轉至莫奈何之境,乃有民留穀之名。今若較戶量穀,均一分排,則非曰更張,是乃從便,而至於詳作移送,惟在道臣量處之如何,以此關飭。其一,密陽統倉,卽是統營私設穀,而自該營定送監色糶糴,故斛子稍大,捧上過峻,今成苦瘼,監色永勿定送,所捧斛子,必用邑斛,付之該噀,如有本營取用之事,從時價作錢輸納,以絶本色船運之弊事也。監色之該營定送,斛子之較邑稍大,不過營屬之射利,徒爲還民切瘼。擧此左道一倉,可反右沿諸邑,若使專委該邑,如例糶糴,無損於支放,永祛其痼弊,而至於耗條之本色輸納,尤爲沿民難支之端,自今爲始,監色永爲革罷,斛子一依邑用,耗條以錢代捧之意,嚴飭帥臣。其一,密陽漕錢還錢,出入甚夥,吏多浮濫,完充無路,百計綢繆,期圖仍置作穀於本邑,無歲不然,以致還摠之滋多,而矯捄惟在於減還,發關另飭期有實效事也。漕錢作穀,逐年添還,吏逋之滋長,民勢之難支,理所必至。繡論請減摠者,深得矯捄之方,以此關飭道臣。其一,道內儲置米中新米,近漸減劃,舊米隨而加用,排用不足,纔報當年加下,更無餘儲之繼用,各邑事勢,實多葛藤,當年應用條一萬石,以某衙門穀,別爲劃合,俾用而有餘,自明年舊米限二萬石準劃,而熊·巨·機三邑漂倭糧,以新米量宜添劃,申飭道臣,一遵事目事也。每年劃下之數爻多寡,近來新舊之換劃如何,句檢之地,必有斟量,令惠廳從長措處。其一,災結永頉,逐年增加,還起竟歸隱匿,各邑舊米頉名色,一一査櫛,定其結數,此後當年川·浦等災,從實給災,更勿換畓事也。舊災勿令報槪,新起以充陳摠,旣有年前朝飭,更令道臣一一査起,以充舊災之意,申飭。其一,田政淆雜,陳起相混,賦稅實失,嚴飭道臣,逐邑改量,元結毋得加減,而就其中英陽自經丙·丁慘歉之後,田土陳荒,民生困瘁,先從此邑,亟令改量事也。改量之論,實是經法,而列邑之一時竝擧,事勢亦難,故年前先自一二邑始行者也。英陽結弊之尤甚,專由於歉餘民散,田土陳荒而然。目下急先務,不在於改量,而在於招徠流民,墾廢闢荒,令本道嚴飭該倅。其一,軍政蕩然,逃老故塡代,有名無實,名簿擁虛,器械都喪,嚴飭道臣,闕額則塡充,器械則完備,而春秋聚點,依式敎鍊事也。近來軍弊,可謂通患,每緣力專於收布,未暇念及於束伍,故春秋聚點,有名無實,詰戎之疎虞,誠如繡論。隨闕塡充,如式習操之意,另飭道·帥臣。其一,戶籍比摠之弊,嚴飭郡邑,申明舊典,務從實數事也。籍法漸弛,奸弊層生,至有比摠而極矣。未有實數之可據,便若虛簿之徒擁,揆以法意,寧不寒心?漏籍虛戶,自有本律,令道臣申明舊典。其一,倭館守設兩門之譏察,近來懈弛,出入無常,嚴飭道·倅臣,倍加操束,定爲科條。守設門將,恪勤譏察,則依例遷職,如有竊入潛商之弊,依律重繩,訓導·別差,竝爲論罪科治事也。邊政何等嚴重,而門禁漸至解弛,冒法犯科,看作常事。若使守土之臣,苟念設門之本意,何待朝令而洞禁乎?關飭道·倅臣,使之嚴其譏詗,絶其潛入,俾無如前蕩然之弊,而門將之勤慢賞罰,亦令依前施行。其一,安東邑基,濱於大川,築堤捍水,而近來水道甚高,堤形漸夷,少有潦漲,輒患全沈,不無盡圮之慮,只以鎭屬十五邑民戶,限三日赴役,則將頹之堤鞏固,幾危之邑奠安,量宜施措事也。水堤修築,係是不可已者,此在於道臣·邑守之商度修擧之何如,以此關飭。其一,本道各驛,到處凋殘,從今以後,使行把馬,一從路文,毋得加責,營屬濫騎,倍加操束,而如或更有犯科,該察訪論報監營,自監營按法定罪事也。各驛凋殘,弊非一二,而至若營屬之惟意濫騎,無難徵貰,尤極駭痛,在所洞禁,而大小公行之冒法加把,亦不可一任謬習,另加察飭,隨現嚴處之意,行會本道。其一,禮安士人李晩慤,慶州士人韓運聖經行事也。此則令該曹,稟處,何如?傳曰,允。
義禁府照目,粘連慶州前府尹權溭,順興前府使李允植等矣本府議啓內,權溭段,木價酌定,致有受納,則例旣云,謬襲固難恕,以此照律爲白乎旀,李允植段,還穀之加作取剩,旣爲許多吏屬之無端徵出,亦沒限節,因差任而開貨路,以加下而成吏逋,俱著論列,難以容恕,以此照律。權溭段,以坐贓律,杖九十收贖,告身盡行追奪,徒二年半定配,李允植段,以那移·求索二罪良中,從一科斷,杖一百收贖,告身盡行追奪,流三千里定配,竝只私罪,奉敎依允爲旀,權溭段功減一等,李允植段功議各減一等爲良如敎。又缺照目,粘連玄風前縣監尹致賢矣本府議啓內,吏鄕差任,詞訟立落,因仍生財,公廨繕理,軍器修補,憑托聚貨,胥吏之屬,色庫等處,徵納旣多,名目不正,繡論旣登,國法難恕。以此照律罪,杖一百流三千里定配,以喪前所犯,喪後勘斷,依法典收贖,只告身盡行追奪,私罪,奉敎依允爲旀,功減一等爲良如敎。照目,粘連興海郡守李鼎鎬,眞寶前縣監申綏,昌樂前察訪裵相奎等本府議啓內,李鼎鎬段,賣鄕繕廨,旣非經法,而推移於軍器之修補,畢竟爲營門之瞞報,繡論甚的,法所難恕,以此照律爲白乎旀,申綏段,陞戶抄上,旣違定制,需米捧入,又準高價,以此照律爲白乎旀,裵相奎段,驛屬之差任,驛民之捉囚,貨之所行,數旣不少,他皆勿論,卽此難恕,以此照律罪。李鼎鎬段,以官吏受財律,杖一百收贖,告身盡行追奪,申綏段,以制違律,杖一百收贖,告身盡行追奪,裵相奎段,以求索律,杖一百收贖,告身盡行追奪,流三千里定配,竝只私罪,奉敎依允爲旀,竝只功減一等爲良如敎。
金逸淵,以義禁府言啓曰,時囚罪人李允植·裵相奎,杖一百流三千里,權溭,杖九十徒二年半,照律公事判付內,依允,李允植,功議各減一等,裵相奎·權溭等,功減一等事,命下矣。李允植,功議各減一等,杖九十收贖,告身盡行追奪,忠淸道永同縣會洞驛徒二年半定配,裵相奎,功減一等,杖一百收贖,告身盡行追奪,忠淸道淸州牧栗峯驛徒三年定配,權溭,功減一等,杖八十收贖,告身盡行追奪,江原道橫城縣蒼峯驛徒二年定配,而以議啓內辭意具罪目,依例發遣府書吏·羅將,押送于各其配所,何如?傳曰,允。
庚戌四月二十九日辰時,上御熙政堂。藥房入診入侍時,都提調朴晦壽,提調尹定鉉,副提調金炳冀,直閣金德根,記事官任應準·成載瑗·鄭健朝,以次進伏,醫官鄭有曾·李鎭夏·黃道淳·李琬,進伏楹外訖。上曰,史官分左右。晦壽曰,雨意尙不快晴,日候陰冷,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,近日則痰候,何如?上曰,不知有痰滯,而胸膈不便矣。晦壽曰,似是挾痰爲祟也。晦壽曰,醫官使之入診乎?上可之。鎭夏等以次診候,退伏楹外訖。晦壽曰,醫官近前,詳奏脈候。鎭夏等曰,脈候左右三部調均,而右關脈似有滑體,微有痰滯而然也。晦壽曰,向伏聞有虛憊之症,近日則果何如?上曰,尙有此症矣。晦壽顧謂醫官曰,虛憊之症,果緣何祟也?鎭夏等曰,有痰滯,故似有虛憊之意也。晦壽曰,此是實滯乎,全由於痰滯乎?鎭夏曰,此非實滯挾痰爲祟也。然而攻痰之劑,不可一向進御矣。上曰,痰盛則每有滯閼之患矣。晦壽曰,醫官之言誠然,而臣亦向以此仰奏矣。疎導之劑,似爲一時救急之方,而恐有消鑠元氣之慮。至於茶飮,亦不必頻進也。上曰,茶·藥竝停止矣。晦壽顧謂醫官曰,湯劑將議定乎?鎭夏等曰,數日後則痰候自然順下,不必更進湯劑也。上曰,醫官先退。晦壽曰,齋日不遠,三殿進御二錢重人蔘粟米飮,自來月初五日至初六日,一貼式當煎入矣。上曰,唯。晦壽曰,御醫金有鼎,內醫金濟慶,術業俱爲精明,金濟慶,御醫,差下,此後入診,使之同爲入參,何如?上曰,依爲之。出擧條上曰,醫術果何如?晦壽曰,兩醫之術業,果甚精明矣。上曰,史官就座。仍命退,諸臣以次退出。
庚戌四月二十九日申時,上御熙政堂。召對入侍時,參贊官洪淳穆,檢校待敎金輔鉉,侍讀官宋謙洙,檢討官李寅夔,記事官任應準·成載瑗·鄭健朝,各持通鑑第一卷,以次進伏訖。上曰,史官分左右。上開卷。上曰,上番讀之。謙洙讀自內史勝,止見陵之愧除矣。上曰,文義奏之。謙洙釋義訖曰,燕丹不勝匹夫之怨,欲逞盜賊之謀而徒使社稷爲墟,罪孰大焉?荊卿懷其豢養之私而不顧義理之重,以然諾爲賢,奮不顧身,此是賊而傷勇者也。然而燕丹之待荊卿也,供太牢具異物,車馬美女,惟適其意,顧其誠足以動人,故荊卿不惜一死,爲報其殊遇。當此戰國之時,尙有招賢愛士之風,許身效死之義,而況明主在上,虛懷開誠,招延禮羅,則挾道德以待時者,咸造其廷。伏願殿下,於此等處,亦寓推驗之端,以示激勸之方,使林下懷道抱義之士有所興起,是臣區區之望也。上曰,荊卿入秦事,非正道也。樊於期亡命於秦,而見殺於燕,有何利害之分乎?謙洙曰,誠然矣。上曰,下番讀之。寅夔讀自樊於期曰,止進兵攻之。上曰,文義奏之。寅夔釋義訖。上曰,立死何也?寅夔曰,卽死也。上曰,九賓何也?寅夔曰,公侯伯子男孤卿大夫士也。上曰,負劍何也?寅夔曰,謂所佩之劍自後而拔也。仍奏曰,荊軻,不過戰國時一俠流也,太子丹傾心禮遇,以一朝之忿,犯虎狼之秦,慮輕謀淺,讐未報而禍則速。若使燕丹得人謀事,如昭王之於樂毅,則深羞可雪,强秦可挫,而反信狗屠雜流,至於身隳國敗,豈不惜哉?樂毅,當世第一人,亦可謂正人,昭王任以國政,恢復板蕩。蓋人君用人之道,必以正爲貴,故先儒有言曰能臣不如正人者,足爲後世之鑑戒矣。上曰,參贊官讀之。淳穆讀自王問於將軍,止燕王喜。上曰,文義奏之。淳穆釋義訖。上曰,王翦之伐楚,必欲用六十萬何也?淳穆曰,楚,大國也,必用六十萬兵,然後可以攻取故也。仍奏曰,秦王欲取荊,偏聽李信二十萬輕淺之言,而至於王翦六十萬告計,謂以老怯而不用矣。李信則竟未免敗還,復使王翦將兵伐楚,克成大功,如執左契,此可見人惟求舊也。老成之人,多識前言往行,臨事戒懼,故出謀發慮,鮮有僨誤。凡爲國家計利害,若或一番用舍之失宜,類皆如是矣,可不愼哉?上曰,王賁伐魏而又伐燕乎?淳穆曰,伐魏取之而後,又伐燕也。謙洙曰,伐魏伐燕,在於四年之內也。上曰,遼東在於何處乎?淳穆曰,遼東與燕境相接,而燕地卽今之北京,我國使行路,過遼東入去矣。上曰,閣臣讀之。輔鉉讀自初齊事秦,止滅五國。上曰,文義奏之。輔鉉釋義訖。上曰,不助五國,何義也?輔鉉曰,秦攻一國,則五國約相援救,卽自全之計,而齊人多受反間之金,勸王朝秦而不助諸國攻秦,故以至於亡也。上通讀二遍訖,掩卷,命史官就座。上曰,近日農形,何如云也?淳穆曰,近聞諸道,雨澤周洽,年麥豐登,而亦有有秋之望矣。上命退,諸臣以次退出。
上在昌德宮。停常參·經筵。
洪淳穆啓曰,明日常參·經筵,取稟。傳曰,停。
趙獻永啓曰,來初五日,朝參日次,而綏陵忌辰祭齋戒相値,頉稟之意,敢啓。傳曰,知道。
備忘記,坡州牧使李吉求,會寧都護府使柳昌根下直,各長弓一張,長箭一部,片箭一部,筒兒一箇賜給。
洪淳穆啓曰,翰林召試被選人金炳溎薦狀公事,啓下矣。令該曹口傳單付,牌招入直,何如?傳曰,允。
吏曹口傳政事,檢閱單金炳溎。
傳于宋廷和曰,禮房承旨馳詣景慕宮,奉審摘奸以來。
傳于宋廷和曰,左副承旨·右副承旨竝許遞,前望單子入之。
承旨前望單子入之,李寅臯·權用脩落點。
傳于趙獻永曰,摠管有闕之代,前望單子入之。
摠管前望單子入之,副摠管吳一善落點。
趙獻永,以備邊司言啓曰,見今蔭官六品職中,經一考準六朔之人絶罕,五品窠無以循例排擬云。在前如此之時,以未經考未準朔之人,啓稟陞擬,多有已例,今亦依近例,勿拘排望之意,分付銓曹,何如?傳曰,允。
洪淳穆,以吏曹言啓曰,今朔爲始,當爲儲窠,而若出郡守以上窠,則京職中可擬之人,每患苟艱。雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,便成近例,今亦依此爲之,何如?傳曰,允。
有政。吏批,行判書趙冀永進,參判趙亨復牌招不進,參議朴齊憲牌招不進,右副承旨洪淳穆進。啓曰,水原府判官,公州牧判官,今當差出,而俱以營下劇邑,物衆地大,素稱難治,不可不擇差,同道及他道有聲績已準限未準朔守令,竝擬,何如?傳曰,允。以權鳳夏爲刑曹正郞,韓鼎謩爲監察,李亨烈爲引儀,趙然明爲水原判官,李爲公州判官,典籍單洪祐吉文科甲科第一人,典設別提單崔崙源武科甲科第一人,新及第趙台淳文科甲科第二人,金鼎鎬文科甲科第三人,已上今加通政,登科前資窮,依法典陞堂上,開城留守單李是遠,故學生李光愚贈吏參例兼,右尹李公翼考,同知李存敬贈兵參·訓都例兼,前全羅兵使李明學考。
兵批,行判書趙斗淳病,參判宋持養病,參議尹敎成差祭,參知任百秀入直進,同副承旨宋廷和進。部將加設崔憲祖,護軍兪章煥·李圭祊,副護軍趙台淳,副司果李基東,副司正金在植·黃起燦,兼管理使李是遠,以上竝單付。
吏批,再政。以白聖洙爲禮賓主簿,金徵淳爲醴泉郡守,李祿在爲平康縣監,兼華寧殿令單趙然明,兼春秋單孔獻東·金容煥。
吏批,三政。以金在鶴爲弘陵令,韓相瑚爲活人別提,洪選容爲始興縣令。
吏批,四政。以李象愼爲社稷令,申萬求爲敬陵令,玄鈺爲瓦署別提。
吏批,五政。以趙秉立爲工曹佐郞,李學默爲監察。
吏批,六政。以金炳潗爲司僕主簿。
吏批,七政。以金在顯爲平市主簿。
宋廷和啓曰,密符親納,例也。而前坡州防禦使兪章煥,謂有身病,使其褊裨替納,事甚未安,推考,何如?傳曰,允。
以吏曹參議朴齊憲牌不進罷職傳旨,傳于宋廷和曰,只推。
洪淳穆,以吏曹言啓曰,今此端午祭祭官,當爲磨鍊,而除老病公頉,實無推移排比之路。依近例,刑官·司饔院官員及年六十以上人,通融塡差以入,而其中時無職名人員,令該曹口傳付軍職,何如?傳曰,允。
又以奎章閣言啓曰,景慕宮望廟樓今朔奉審,無頉之意,敢啓。傳曰,知道。
趙獻永,以兵曹言啓曰,每當儲窠之月,虛司果不得循例區處,而在前積滯之時,有勿拘擬入之例。今亦依此擧行,以爲次次疎滯之地,何如?傳曰,允。
孝定殿朔祭親行敎是時,亞獻官行判府事朴晦壽,終獻官昌寧尉金炳疇,贊禮行知事李若愚,典祀官奉常正白宗杰,執禮副司果金輔鉉,執尊副司果金敬鉉,大祝副司果李秉文,祝史副司果徐翼輔,齋郞副司果李承益,盥洗位禮曹正郞吉鎭五·金廷憲,爵洗位兵曹佐郞白文振·鮮于澲,亞終獻盥洗位禮曹佐郞玄弼濟,贊者引儀玄鈺·李亨植,謁者兼引儀高鎭鶴·洪宜悳,贊引假引儀李相璡,引儀權鳳夏,祭監監察李復秀·趙崇祖。
庚戌五月初一日子時,上詣孝定殿。朔祭親行入侍時,都承旨金炳冀,左承旨趙獻永,右承旨洪淳穆,左副承旨金逸淵,右副承旨韓兢人,同副承旨宋廷和,記事官任應準,假注書李裕奭,記事官成載瑗·鄭健朝,原任提學朴永元,檢校提學金學性,原任直閣尹定鉉·金鼎集·吳取善·金始淵,直閣金德根,原任待敎趙斗淳·金洙根,檢校待敎金輔鉉,原任待敎李秉文,以次侍立。時至,通禮跪啓請出次。上具衰服,出齋殿門,入魂殿門詣褥位。引儀唱俯伏·哭。上俯伏·哭。引儀唱止哭·興·四拜。上止哭·興·四拜。引儀唱三上香。上詣香案前三上香。引儀唱執爵獻爵。上獻爵訖,降復位。亞獻官判府事朴晦壽,終獻官昌寧尉金炳疇,以次獻爵訖。引儀唱俯伏哭。上俯伏哭。引儀唱止哭·興·四拜。上止哭·興·四拜。贊禮導殿下詣望燎位,望燎訖,跪啓禮畢,仍導殿下還齋殿。諸臣以次退出。
庚戌五月初一日午時,上詣孝定殿。晝茶禮親行入侍時,都承旨金炳冀,左承旨趙獻永,右承旨洪淳穆,左副承旨金逸淵,右副承旨韓兢人,同副承旨宋廷和,記事官任應準,假注書李裕奭,記事官成載瑗·鄭健朝,原任直提學趙秉駿,原任直閣李公翼,檢校直閣鄭㝡朝,直閣金德根,檢校待敎金輔鉉,以次侍立。時至,通禮跪啓請出次。上具衰服,出齋殿門,入魂殿門詣褥位。引儀唱俯伏·哭。上俯伏·哭。引儀唱止哭·興·四拜。上止哭·興·四拜。引儀唱三上香。上詣香案前三上香。引儀唱執爵·獻爵。上連獻三爵,降復位訖。引儀唱俯伏·哭。上俯伏·哭。引儀唱止哭·興·四拜。上止哭·興·四拜。引儀唱左通禮導殿下還齋殿。上出魂殿門,入齋殿門。諸臣以次退出。
上在昌德宮。停常參·經筵。
洪淳穆啓曰,明日·再明日寧陵忌辰祭齋戒正日,三明日·初六日綏陵忌辰祭齋戒正日,初七日·初八日長陵忌辰祭齋戒正日,初九日·初十日獻陵忌辰祭齋戒正日,十一日孝昌墓忌辰祭正日,十二日毓祥宮夏享祭齋戒相値,視事,頉稟之意,敢啓。傳曰,知道。
宋廷和啓曰,合辭許久闕啓,事甚未安。除在外·未署經外,未肅拜呈告人員,竝卽牌招,何如?傳曰,允。
洪淳穆啓曰,新除授左承旨李寅臯,時在京畿楊州地,斯速乘馹上來事,下諭,何如?傳曰,允。
備忘記,黃海水使韓仁植下直,長弓一張,長箭一部,片箭一部,筒兒一箇賜給。
宋廷和啓曰,大司憲吳取善,執義申泰運,掌令張德良·崔鳳恒牌不進,持平權應夔·朴儀漢未署經,監察茶時之意,敢啓。傳曰,知道。
以大司諫兪致崇,獻納蔡元默,正言李承輔·吉顯範,執義申泰運,掌令張德良·崔鳳恒牌不進罷職傳旨,傳于宋廷和曰,只推。
兵曹口傳政事,副司果單河範大。
洪淳穆,以奉常寺都提調·提調意啓曰,各陵·園·墓端午祭享所用藥果煎造後,進上看品藥果二十立,依定式封進之意,敢啓。傳曰,知道。
宋廷和,以摠戎廳言啓曰,本廳千摠元棨,身病猝重,勢難察任,改差,何如?傳曰,允。
知敦寧李輝正疏曰,伏以臣癃淹床笫,歲已五期于玆,飾巾俟符,日月爲常,公私大小,人事都絶,殆天所廢,無地自效,有臣如此,生不如死。仍伏惟我殿下,以天縱之姿,懋日新之學,一日萬幾,大化方暢。噫,遭際昌辰,少須臾無死,思效殫竭之誠者,卽匹夫恒情也。矧以世祿之裔,忝在仕籍之末者,苟可以筋力奔走,爲一分報答之地,則生死向前,卽分義耳,辜負隆恩,自謀身計,臣不敢爲也,妄效高蹈,圖竊虛名,臣不欲爲也。臣本門地單寒,加以稟質脆薄,幼不能從事於文學,徒藉先蔭,厚被國恩,至于臣兄弟子姪,後先登顯。臣又不才,濫躋崇秩,外內任職,分愈溢矣,顧何敢毫末餘戀,重有希望,而惟其區區所大願,則抑有一焉。直以臣病與情,而乞骸之計,與心自誓,積有年矣,其不得不如此者,豈有他哉?蓋臣病沈膏肓,技竭刀圭,最是脚部全痿,平地移步,輒欲自仆。近又言動視聽,罔不爲病,證樣畢著,瞇聵朽鑠,漸見其歲有異而月不足,若下山赴壑之勢。今日之不逮前年又萬萬,而若責之以復作平常人冠巾樣子,則非可議也,此其病之可退一也。病其如是也,故比年凡朝會享禮,不能爲役於拜跪登降之地者,固已通朝之所見諒,而亦庶幾聖明之所畢燭也,今臣所帶,尙有敦府一銜,散秩養閒,曾無一事率職,而名廁選部之籍,月受太倉之稟,謂之江湖鳧雁則亦未也。每自省檢,秖懷慙懼,猶且淟涊低回,不知所以自處,廉隅道理,寧容如此?況臣又有備堂兼銜,而臣於數年之間,不敢以蹩躠之蹤,一登賓對之席,仰瞻都兪之美,尸素之愧,又莫甚於此,此其情之可退一也。記曰,大夫七十而致仕。自其彊仕而言,則人臣服官,不過三十年,蓋以筋骸耳目,一切凋耗,不可任事故也。此所謂禮之大防,而今臣犬馬之齒,已過懸車之期,又其年之可退一也。然則若臣之病與情與年之爲三可退者,尤無待乎知者而決也明矣。凡君臣之間,所以進退之者,惟義是視,則於是乎朝家之於臣,宜亦審有以處之矣。顧臣之所願欲者,卽不過退守邱壑,歌詠聖澤,無枉其餘生而已。臣於年前,猥以私懇,陳暴於我先大王,至承引年休致,雖是禮經,許退耆舊,何忍遽爾之批。竊伏念何忍遽爾四字,有以仰畢竟成就之恩,不待時月之久也,而奈臣不祿于天,奄遭攀弓之慟,叫叩穹壤,靡所因極。惟我殿下,天地父母於臣,而臣亦今日生成中一物耳,安敢不以控訴於先王之前者,申暴於我殿下乎?所以疾痛之呼,不暇於緩聲,而不獨爲年至之爲禮防也。臣聞宋臣龐籍,乞其身也,年尙未艾,人以爲遽,則答曰,必待筋力不支而去之,是不得已也,我不爲此,此蓋至言也。今若使臣不能自保,溘先朝露,雖欲不得已而去,固已無所及矣,使龐籍視臣,將以爲何如人也。一或荏苒,竟是爲朝家未遑之典,微臣不瞑之恨而止矣,情亦不其慽乎?玆敢瀝血齎誠,冒瀆宸聽。伏望曲賜憫察,仰稟東朝,特許以三字之銜,獲全微諒,未嘗非同朝與榮,而不止臣一己之幸也。抱章掩抑,不知所云。臣不勝云云。答曰,省疏具悉。耆舊求退,自是悵然之事,而情懇如此,不得已許施。
上在昌德宮。停常參·經筵。
自開東灑雨下雨,測雨器水深二分。
夜自四更至初四日開東,灑雨下雨,測雨器水深一分。
宋廷和啓曰,大司憲吳取善,掌令張德良·崔鳳恒呈辭,執義申泰運未肅拜,持平權應夔·朴儀漢未署經,監察茶時之意,敢啓。傳曰,知道。
洪淳穆,以觀象監領事提調意啓曰,本監監生正憲金得彦,資憲崔錫冕,購得曆象考成·數理精蘊巨秩,來納本監是遣,兼敎授李翼謨,譯官洪濬喆,今番質問之行,多有效勞,又購得新法儀象考成恒星表,亦納本監。在前如此之人,每有請賞之例矣。金得彦·崔錫冕,資階已高,合施賞實職,李翼謨,六品職調用,洪濬喆,令該院施以加資之典,恐合勸奬之方,而係干恩典,上裁,何如?傳曰,依爲之。
宋廷和,以兵曹言啓曰,去四月二十八日慶科增廣別試武科殿試時,直赴殿試人義旅軍官金永浩等九十人內,七十九人應試參榜,所授帖文,依例收聚爻周,漢旅鄭東淳,額外內禁衛李容九,馬兵咸宗文,別騎衛裵佑聖,兼司僕李希英,武士朴厚龍,武藝別監具大龍·郭順石,別武士金繼穆等九人遭故,竝依法典陳試,北兵營親騎衛姜宗淋,濟州馬兵李景輝等二人,無緣不赴,其委折,關問各該道·帥臣後,稟處,何如?傳曰,允。
又以都摠府言啓曰,今日入直內三廳武兼·禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以備邊司言啓曰,連見黃海兵虞候報狀,則節度使到營之後,謂有情勢,各樣公事,使虞候代行云矣。謫補赴任,事體自別,制梱重務,不宜替行,況向來慈敎屢飭之後,何可復以情勢爲言乎?分義道理,不當若是,該兵使李紀淵,施以從重推考之典,以卽爲視務之意,嚴飭,何如?傳曰,允。嚴飭視務,更毋得替行之地,可也。
兵曹口傳政事,副護軍單金逸淵·韓兢人。
上在昌德宮。停常參·經筵。
自開東至午時,灑雨下雨,測雨器水深三分。
宋廷和啓曰,大司憲吳取善,掌令張德良·崔鳳恒呈辭,執義申泰運,持平權應夔差祭,朴儀漢未署經,監察茶時之意,敢啓。傳曰,知道。
金炳冀啓曰,今日齋宿,承旨當爲備員,而左承旨李寅臯在外,何以爲之?敢稟。傳曰,嚴飭上來。
傳于洪淳穆曰,禮房承旨馳詣宗廟·永禧殿·徽定殿·景慕宮,奉審摘奸,仍詣受香諸處,奉審摘奸以來。
傳于洪淳穆曰,原任直提學趙秉駿馳詣綏陵,奉審摘奸,仍留監祭。
傳于洪淳穆曰,明日晝茶禮,當自內親行矣,該房知悉。
傳于洪淳穆曰,孝定殿端午祭,攝行磨鍊。
大王大妃殿傳于洪淳穆曰,大殿私親墓道文字,不可不撰述,大院君神道碑文,大提學撰進,恩彦君神道碑文,前前大提學撰進。
傳于金炳冀曰,留院公事入之。
傳于金炳冀曰,左承旨疏批已下,令政院卽爲嚴飭上來。
宋廷和啓曰,肅謝法意,何等審愼,而副摠管吳一善,除拜之後,未付軍銜,而徑先肅謝,事甚疎忽,不可無警,推考,何如?傳曰,允。
趙獻永,以都摠府言啓曰,副摠管吳一善,時無職名,令該曹口傳付軍職,何如?傳曰,允。
兵曹口傳政事,護軍單吳一善。
兵曹口傳政事,副護軍兪致崇,副司果蔡元默·李承輔,以上竝單付。
傳于洪淳穆曰,呈告臺諫竝許遞,政官牌招開政。
洪淳穆,以吏曹言啓曰,恭陵參奉趙容在,以其身病,呈狀乞遞,改差,何如?傳曰,允。
宋廷和,以兵批言啓曰,陞資拜營將者,瓜滿前,以不職遞罷,則勿計朔數多少,還收資級,載在法典矣。前安東營將李熙洙,以不職入於繡啓,旣已拏遞,所授加資,依例還收之意,敢啓。傳曰,知道。
有政。吏批,行判書趙冀永進,參判趙亨復差祭,參議朴齊憲牌招不進,右副承旨洪淳穆進。以李敦榮爲大司憲,姜爲大司諫,李秉文·李升洙爲掌令,李寅夔爲獻納,趙翼東·金羽東爲正言,趙秉駿爲知敦寧,元絳爲引儀,金炳愚爲恭陵參奉,趙秉德爲光陽縣監,丁箕煥爲靑丹察訪,致仕奉朝賀單李輝正。
兵批,行判書趙斗淳進,參判宋持養差祭,參議尹敎成入直,參知任百秀差祭,同副承旨宋廷和進。以金興根爲知事,柳東奎·趙星鎭爲五衛將,許鏶爲訓鍊判官,李寅夔·李興敏爲文兼,李鉉奎爲部將,許潤爲三陟營將,李台成爲安東營將,尹喜柱爲釜山僉使,金善行爲全羅兵虞候,李潤豐爲甕津別將,護軍吳取善,副司直張德良·崔鳳恒,副司果吉顯範·王斌說,以上竝單付,前營將李熙洙今降禦侮事,承傳,副護軍單魚在淵。
以吏曹參議朴齊憲牌不進罷職傳旨,傳于洪淳穆曰,只推。
宋廷和,以兵曹言啓曰,禁軍別將朴蓍會,身病猝重,無望供職,呈狀乞遞矣。實病旣如此,則有難强令察任,改差,何如?傳曰,允。
兵曹,以沈樂臣爲禁軍別將。
宋廷和,以濬川司言啓曰,本司都廳禁衛營別將李寅熙定配,代以禁衛營千摠南錫禹差下,使之察任,何如?傳曰,允。
左承旨李寅臯疏曰,伏以臣卽一天地間不孝之罪人也。始不能剚腹出血,以贖先父之命,中不能捨坐籲天,以代絶塞之魂,終不能碎首叫閽,以暴九地之冤,而冥然頑然,苟延縷喘,若不知至慟之在己,偸活之可恥者,於焉十年于玆,人理絶矣。子道滅矣。俯仰高厚,無所自容,惟願鏟跡邱隴,沒身土木,或庶幾少贖旣往之辜。誠不自意,天日回照,霈澤渙降,恩德無間於死生,幽鬱昭洗於泉壤,而曾未幾何,記簪之恩,又及於賤臣,此實未死餘生夢寐之所不能到,意慮之所不敢期,闔門聚首,感淚泉逬,誠不知何以得此於聖明,而臣旣獲有今日,則雖萬萬僭猥唐突,安得不瀝肝一陳於愍覆之下乎?嗚呼,自古人臣之不幸罹禍而死者,何可勝數,而未有如先臣之至冤絶悲者也,尙何言哉?尙忍言哉?竊伏念臣父,遭際純宗大王至仁厚德,自始釋褐,躋到崇顯,一視之以家人父子,其眷顧之覆庇之拯濟之拂拭之,無處不曲費造化,日月雨露之偏,三十年如一日。臣父感激殫竭,凡所以尊君德光聖化者,爲生死向前,藉手報答之道,嘗自誓曰,爲人臣若懷一半分身家之計,則其流自不免欺心欺君欺天下之歸,當以不欺心爲事君之本,不謀身爲報國之要。於是乎知我罪我,質諸鬼神,國耳公耳,着在方寸,成敗利鈍,一切付之命數,而逮至丁酉冬,我慈聖殿下,以諺敎擢置于三事。大行朝別諭若曰,東朝之特簡,實由我純廟知遇委毗之遺意也。此誠宋臣蘇軾泣對宣仁太后者,而乃於簉朝之日,慈聖殿下敎曰,見卿疏辭,予心悲愴。卿則先大王之所平日眷注,今者枚卜,非卿伊誰?此又臣父之受知於慈聖殿下者,眞曠千古之一遇,而且於昨春之蒙被恩典也,大行朝之答相箚批曰,實有承聆於慈敎。伏惟慈聖殿下,則哲之明,淵穆之仁,眷念記存,若是隆摯者,豈有他哉?誠以臣父之斷斷忠赤,照燭無餘之故,而由前由後之至恩至渥,考諸往牒,實尟倫比。在臣分義道理,惟當以先父之心爲心,先父之身爲身,自效不俟駕屨之忱,而第臣之私慟在中,大防居先,不敢爲抑情進身之計者,蓋以臣父平生本末,上天昭臨,而志事未暴,身名僇辱,絶北極南,兄弟分竄,竟作千五百里不瞑之旅魂。今雖覆盆回光,死灰復燃,從以門戶稍完,爵秩如舊,而獨臣父,不在焉不知焉,欲言則血涕先湧,欲書則朽腸寸斷,天乎天乎,此何人斯?爲人子而抱此至恨,倖一身之獲全,棄四維之至重,而貪榮懷寵,揚揚冒進,則非特神明之所必殛,將何以歸對先父於泉臺之下乎?臣自在幼少,習聞家庭,略知君臣大義。顧受恩如斯,則涓涘萬一之效,政在此日,而況聖朝光御,萬化維新,秉彝所同,世祿尤重。臣顧至今苟活,視息如常,則豈不欲粗伸叩謝,退卽滅死邱壑,以告先父之靈萬萬無餘恨,而莫重者倫理也,莫嚴者名義也。徊徨踧踖,反有甚於未蒙恩造之前,此正仁人君子憫憐惻怛處也,玆敢不避僭越,竊附獄中上書之義,猥從縣道,昌徹囊封。伏願殿下,仰稟東朝,亟賜遞斥,仍令選部,永刊臣名於仕籍,勿復檢擬於政注,則臣當謌誦鴻澤,隕首結草,以圖生生世世不報之報矣。臣無任云云。省疏具悉。先卿事,朝家處分,幽明之間,宜無餘憾,爾其卽爲上來肅命。
上在昌德宮。停常參·經筵。
藥房都提調朴晦壽,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
大王大妃殿進御二錢重人蔘粟米飮,自今日一貼式,限二貼煎入事,榻前下敎。
王大妃殿進御二錢重人蔘粟米飮,自今日一貼式,限二貼煎入事,榻前下敎。
大妃殿進御二錢重人蔘粟米飮,自今日一貼式,限二貼煎入事,榻前下敎。
趙獻永啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
宋廷和啓曰,行大司憲李敦榮,執義申泰運,掌令李秉文·李升洙未肅拜,持平權應夔·朴儀漢未署經,監察茶時之意,敢啓。傳曰,知道。
金炳冀啓曰,左承旨李寅臯,自鄕上來云,卽爲牌招,何如?傳曰,允。
以左承旨李寅臯牌不進罷職傳旨,傳于宋廷和曰,只推。
金炳冀啓曰,今日晝茶禮,承旨當爲備具,而左承旨李寅臯,旣有只推之命,更爲牌招,何如?傳曰,允。如有違牌,勿爲呼望。
注書任應準病,代以張膺杓爲假注書。
以司謁口傳下敎曰,欽差之行,名帖不可留置,堅封定禁軍騎撥,罔夜下送于江界,使差備譯官齎還于欽差之行,而仍以不敢當之意,善爲措辭,如或未及於江界越境,而又不可追躡,則轉向義州,又無以傳致,則名帖還爲上送事,成有旨下送。
金炳冀,以內醫院都提調意啓曰,提調尹定鉉,今日問安,不爲仕進,卽爲牌招,何如?傳曰,允。
權用脩,以吏曹言啓曰,贈諡簡憲公林蓍喆延諡,今五月初十日定行於忠淸道公州地鄕家云矣,敢啓。傳曰,知道。
庚戌五月初五日辰時,上御熙政堂。藥房入診入侍時,都提調朴晦壽,副提調金炳冀,直閣金德根,記事官任應準·鄭健朝·金炳溎,以次進伏,醫官鄭有曾·金有鼎·李琬·金濟慶,進伏楹外訖。上曰,史官分左右。晦壽進前奏曰,近雨頻仍,日候不調,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,其間痰滯虛憊之症候,果何如?上曰,尙未快差矣。晦壽曰,醫官待令,使之入診乎?上可之。有鼎等以次診候訖,退伏楹外。晦壽顧謂醫官曰,詳奏脈候。有鼎等曰,脈候左右三部調均矣。上曰,醫官各陳所見。晦壽顧謂醫官曰,脈候比前,何如?更爲詳奏。有鼎曰,脈候調均中,微有滑體矣。琬曰,脈候滑數之體,比前顯有減度,而今則已臻調和矣。濟慶曰,數滑之體,多爲差減,而脈候平順矣。晦壽曰,湯劑當議定乎?有鼎曰,湯劑不必更進也。晦壽曰,近日水刺進御,不至甚滯,而氣度果有顯勝者乎?上曰,別無差勝矣。上曰,醫官先退。晦壽曰,入侍命下之後,閣臣未卽詣閤,以致遲滯,事甚未安。當該閣臣,推考,何如?上曰,依爲之。出擧條上曰,史官就座。命大臣退,又命退。諸臣以次退出。
庚戌五月初五日午時,上詣孝定殿。晝茶禮親行入侍時,都承旨金炳冀,左承旨李寅臯,右承旨權用脩,左副承旨趙獻永,右副承旨洪淳穆,同副承旨宋廷和,記事官任應準,假注書李裕奭,記事官鄭健朝·金炳溎,原任直閣金鼎集,直閣金德根,檢校待敎金輔鉉·尹滋悳,以次侍立。時至,通禮跪啓請出次。上具衰服,出齋殿門,入魂殿門詣褥位。引儀唱俯伏·哭。上俯伏·哭。引儀唱止哭·興·四拜。上止哭·興·四拜。引儀唱三上香。上詣香案前三上香。引儀唱執爵·獻爵。上連獻三爵,降復位訖。引儀唱俯伏·哭。上俯伏·哭。引儀唱止哭·興·四拜。上止哭·興·四拜。引儀唱左通禮導殿下還齋殿。上出魂殿門,入齋殿門。諸臣以次退出。
上在昌德宮。停常參·經筵。
洪淳穆啓曰,行大司憲李敦榮,執義申泰運,掌令李秉文·李升洙未肅拜,持平權膺夔·朴儀漢未署經,監察茶時之意,敢啓。傳曰,知道。
權用脩啓曰,左副承旨趙獻永,今日不爲仕進,卽爲牌招,何如?傳曰,允。
又啓曰,假注書李裕奭,身病猝重,勢難察任,今姑改差,何如?傳曰,允。
李裕奭改差,代以李承游爲假注書。
傳于權用脩曰,留院公事入之。
傳于權用脩曰,奉審閣臣入侍。
以左副承旨趙獻永牌不進罷職傳旨,傳于權用脩曰,只推。
以江原監司李謙在狀啓,通川郡民家失火事,傳于洪淳穆曰,當此農時,民家失火,聞甚驚慘。元恤典外,別加顧助,結搆奠接之意,廟堂措辭,分付。
洪淳穆,以都摠府言啓曰,今日入直內三廳武兼·禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
開城留守李是遠疏曰,伏以臣罪戾通天,私慟弸中,不敢自齒於恒人,甘爲聖朝之逋臣,十有二年于玆矣。前秋忝貳水曹,徑歸於擧國悲遑之中,瀆擾於嚴廬哀疚之下,臣分人彝之所在,臣雖至愚,亦有恒性,寧或全昧,而竊有甚不得已者存焉故耳,每一追惟,惶汗浹背,而聖明不罪,批旨春溫,始靳禠鞶之恩,終荷遂物之仁,隨分調息,闔門感泣者,今又逾年矣。不料開城居留之命,忽下於床席沈淹之中,窮山之草木生輝,荒濱之魚鳥動色,臣手擎華誥,以首頓地,心口相語曰,人孰不受恩於君父,而至若偏蒙四朝陶鑄之澤,未有如臣之深且重者,若其報答之至不肖尤無狀,亦未有如臣之甚者也。嗟乎,臣於先朝在宥之時,亦嘗控訴悲苦之衷,而又復申籲於殿下臨御之初,則今不敢張皇已陳之說,重添死罪,而第臣本以蓼莪之鮮民,宜死不死,矢志自靖,欲守區區之微諒,而每因事會之迫隘,恩數之罔極,黽勉出脚,輒僨王事,到底孤負,則臣身之箕斗磨蝎,自分爲聖世之棄物,而蒲柳易零,疾病侵尋,更無陳力之望,故邇來處身,卽一未冷之尸,而又値國家哀慶之日,京兆水部,蒼黃冒出,旋訣明時,此莫非臣賦命窮薄之所致也。泣血自悼,惟願畢命於溝瀆,此所以極知萬萬屑越,而不得不唐突哀籲於愍覆之下者也。噫,臣於向日,雖閑司漫職,猶不敢蹲據,今於保釐之重,牙纛之榮,拚棄株守,冒沒趨膺,則不但籧篨之無以屈伸,風痱之不可扶曳也,臣之前疏所謂義所不敢情所不安者,皆歸虛假之科,而誣罔於告君之辭也。臣而如此,則將何以藉手自效於務實之初政乎?今臣處地,只當飾巾俟符,自幸首丘之遂願,仰頌天地之曲成而已,其不可復啓已培之蟄戶者,不待兩言而決矣。至於委寄之綦重,材具之素乏,有不暇備例飾讓,妄效逡巡之美事。伏乞聖慈,俯垂哀矜,入稟東朝,亟命收還臣新授分司之任,仍治臣逋慢瀆屑之罪,以安私分,以昭法紀焉。臣無任云云。答曰,省疏具悉。卿其勿辭察任。
庚戌五月初六日卯時,上御熙政堂。奉審閣臣入侍時,右承旨權用脩,假注書張膺杓,記事官鄭健朝·金炳溎,原任直提學趙秉駿,以次進伏訖。上曰,史官分左右。閣臣進前。秉駿進前奏曰,臣承命馳詣綏陵,陵上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉,仍留監祭,將事安寧之意,敢此仰達矣。上命史官就座,又命閣臣先退。仍命退,承史以次退出。
上在昌德宮。停常參·經筵。
權用脩啓曰,行大司憲李敦榮,執義申泰運,掌令李秉文·李升洙未肅拜,持平權應夔·朴儀漢未署經,監察茶時之意,敢啓。傳曰,知道。
又啓曰,來十一日,朝參日次,而孝昌墓忌辰祭正日相値,頉稟之意,敢啓。傳曰,知道。
宋廷和啓曰,來十一日,輪對日次,而孝昌墓忌辰祭正日相値,頉稟之意,敢啓。傳曰,知道。
金炳冀啓曰,左承旨李寅皐,左副承旨趙獻永,今日不爲仕進,竝卽牌招,何如?傳曰,允。左副承旨許遞,前望單子入之。
承旨前望單子入之,趙亨復落點。
權用脩啓曰,新除授承旨趙亨復,資是嘉善,都承旨金炳冀,乃是通政,座次有違格例,何以爲之?敢稟。傳曰,新除授承旨許遞,前望單子入之。
承旨前望單子入之,朴永輔落點。
宋廷和啓曰,新除授同副承旨朴永輔,卽爲牌招,何如?傳曰,允。
傳于宋廷和曰,吏曹參判有闕之代,前望單子入之。
吏曹參判前望單子入之,李時在落點。
傳于權用脩曰,莊陵陵役時,禮堂以下,別單書入。
傳于宋廷和曰,召對爲之。
權用脩,以都摠府言啓曰,副摠管金翰喆,以司僕寺兼內乘,私調馬進參事,晝仕出去之意,敢啓。傳曰,知道。
又以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
庚戌五月初七日午時,上御熙政堂。召對入侍時,參贊官宋廷和,直閣金德根,侍讀官李彙圭,檢討官姜冕奎,假注書李承游,記事官鄭健朝·金炳溎,各持通鑑第二卷,以次進伏訖。上曰,史官公左右。上開卷。上曰,上番讀之。彙圭讀自二十六年,止餓而死。上曰,文義奏之。彙圭釋義訖。上曰,臨淄何地也?彙圭曰,齊之所都也。上曰,下番讀之。冕奎讀自王初竝天下,止以六爲紀。上曰,文義奏之。冕奎釋義訖。上曰,皇帝何謂也?彙圭曰,始皇自以爲德兼三皇,功過五帝,故以三皇之皇字,五帝之帝字,兼稱皇帝也。上曰,二世·三世至于萬世云者,胡乃預言其歷數耶?修德則自可久遠矣。廷和曰,聖敎切當矣。上曰,以六爲紀,何謂也?冕奎曰,六紀,取六坎水之義,而易之八卦,一乾天·二兌澤·三離火·四震雷,五巽風·六坎水·七艮山·八坤地,而六坎水其一也。秦以水德王,而坎爲水,故取水之義,而以六爲紀也。彙圭曰,天一生水而地六成之,六者,水成之數也。秦以水德王,故以六爲紀也。上曰,參贊官讀之。廷和讀自丞相綰等,止置宮庭中。上曰,文義奏之。廷和釋義訖,仍奏曰,封建之法,昉自三代,至周文·武,列爵五等,分封伯叔異姓之國,以之爲屛翰藩蔽,而及夫東遷之後,王室日就微弱,解紐皇綱,雖不可復振,而猶幸賴以維持,得至於歷年八百之久,則古聖王經遠之謨,顧不韙歟?今夫秦初定干戈,統一區宇,其在創垂之道,固宜修文偃武,以德敎仁政爲出治之本,而乃反廢封建而分作郡縣,先王之遺制,一切變更,則以此求安寧者,反非安寧之道,而推是以去,又烏得傳世無窮乎?上曰,楚何以稱荊乎?廷和曰,荊則楚之古號也。彙圭曰,楚字是秦之所諱,而楚之舊號曰荊,故諱而稱荊也。上曰,郡置守尉監,以我國官名參看,則爲何官也?廷和曰,郡如今之州郡也,守尉監,如今之守令也。上曰,鍾鐻何謂也?廷和曰,鍾,大鍾也,鐻,鍾機也。上曰,閣臣讀之。德根讀自二十八年,止赭其山。上曰,文義奏之。德根釋義訖。上曰,湘君何謂也?德根曰,湘山祠之神,卽堯女舜妻,而娥皇·女英是也。上曰,徐市何人也?廷和曰,徐市卽方術之士也。或曰,請得童男女入海求藥,而仍居不反,生齒繁殖,今之倭人,卽其種落云矣。上曰,禪於梁父,何謂也?冕奎曰,設壇祭地之義也。廷和曰,掃地以祭,是爲封禪,而以金泥玉牒,祭而埋之也。冕奎曰,三神山,卽蓬萊·方丈·瀛洲三山,而自古云有仙藥者,實是虛誕之說,而秦皇妄信之,欲求延年之術,此亦不過無厭之欲也。上讀新受音二遍訖,上掩卷。上曰,史官就座。仍命退,諸臣以次退出。
上在昌德宮。停常參·經筵。
李寅皐啓曰,行大司憲李敦榮,執義申泰運,掌令李秉文·李升洙未肅拜,持平權應夔·朴儀漢未署經,監察茶時之意,敢啓。傳曰,知道。
又啓曰,右承旨權用脩,今日不爲仕進,卽爲牌招,何如?傳曰,允。
以右承旨權用脩牌不進罷職傳旨,傳于朴永輔曰,只推。
朴永輔,以禮曹言啓曰,卽接咸鏡監司徐有薰移文,則慶源府豆滿江祭堂,年久傾仄,四面撑柱,不可不趁今修改,告由移還安祭香祝,稟旨磨鍊下送云矣。慶源府祭堂修改時,先告事由,移還安祭香祝,令該司照例磨鍊下送,以爲從便卜日設行之意,行移,何如?傳曰,允。
上在昌德宮。停常參·經筵。
權用脩啓曰,行大司憲李敦榮,執義申泰運,掌令李秉文·李升洙未肅拜,持平權應夔·朴儀漢未署經,監察茶時之意,敢啓。傳曰,知道。
又啓曰,左副承旨洪淳穆,今日不爲仕進,卽爲牌招,何如?傳曰,允。
備忘記,三陟營將許潤下直,長弓一張,長箭一部,片箭一部,筒兒一箇賜給。
洪淳穆,以吏曹言啓曰,今此景祐宮夏享祭終獻官,前承旨趙獻永塡差,而時無職名,令該曹口傳付軍職,何如?傳曰,允。
兵曹口傳政事,副護軍單趙獻永。
權用脩,以都摠府言啓曰,今日入直內三廳武兼·禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以備邊司言啓曰,頃以寶城士民之錢穀勒徵,刑獄橫罹等事,詳査馳啓之意,草記,行會矣。卽見全羅監司南秉哲狀啓,則枚擧會査官綾州牧使金鎭華,樂安郡守金永琦牒呈以爲,本事顚末,觀於諸招,指無謂有,都歸落空,其云親行閭里,非曰民訴之無據,不過就議完逋之方,本無聚斂營私之意。所謂饒戶勸分,旣有鄕會文狀,何可謂官威所迫,而乃敢募取徒黨,誣逼官長,其首倡諸漢,不可不依律嚴繩。就其逋簿言之,始自戊辰,死亡流絶,殆占其半,吏奴逋七萬六百四十八石零內,除却査逋後,昨冬所捧一萬二百九十八石,則實未捧六萬三百五十石零,而其中死亡所逋。爲二萬九千一百三十五石零,竝與流絶民逋九千一百二石零,合爲三萬八千二百三十八石零。糴法嚴重,曠蕩之恩,雖不敢希覬,停耗排捧,待豐收捧,多有已施之例,請令廟堂稟處。穀名穀數虛勘守令,竝修成冊上送,而時郡守高濟渙,萬餘石收逋,雖與全然未捧有異,均是虛勘,不得不一例懸錄,犯逋各人,自本營分輕重勘處爲辭矣。觀此査案,傳聞果非爽實,該倅之遍行境內,勸分饒民,自萬兩至幾百兩,使之着名捧侤,諸招俱然,如此而其可曰姑且未捧,而爲之原恕乎?道臣之論,亦以爲吏逋徵民,豈無違法之罪云矣。官居分憂之任,所司者是民事,則不法行虐,胡至此極?雖徵索當納之徭稅,猶有鞭撻令人悲之心,況以衆民所不知之六萬石穀,謂以吏逋,而使夫耕婦織之戶,排等勒侤,又從以椎剝之者,自有糶糴以來所未聞者也。此路一開,則其將吏日益恣,民日益瘁,而竟至於胥溺而俱焚,寧不哀痛而太息乎?民命近止,無所控訴,則不爲赴愬於上司,而將於何乎歸乎?哀彼寶民,何辜何罪,獨罹此蕩析顚連之患?如此不法虐民之守令,若不嚴究重勘,大行懲創之政,則非但國綱蕩弛,無以慰八路還民之心。該郡守高濟渙,不可一日置之於字牧之列,爲先罷黜,令該府拿問嚴勘。槪聞寶還元摠,本不滿二萬,而近爲猾胥奸吏所幻弄,圖得移貿之錢,分利偸竊,竝耗添簿,初非斂散於民間者,而今於數多之後,乃反誘騙官長,替徵村閭云。見今櫛簿剔奸,明罪察隱之政,專在新赴之官,寶城郡守之代,以廉惠剛明素有著績之人,勿拘常格,各別擇差,使之卽爲下送。逋穀數爻,旣爲行査啓聞,而道臣以萬無督捧之望,至請格外曠蕩之典矣。九千一百餘石,旣謂流絶民逋,則其在寧失之義,合示曲軫之意,特爲蕩減。吏逋中二萬九千一百餘石,則民逋雖蕩,吏逋不可不捧,而旣無指懲之處,又難竝督於他,姑懸未捧,待年豐次次徵充,其餘三萬一千二百餘石,分兩年除耗收捧。犯逋諸吏,待準捧後,依律勘處,前後掩逋守令,令攸司,稟處。啓下行査,何等審愼,而査逋年條,則以文蹟閪失,擅定十年之限,饒民勸分,則以迫不獲已,自爲參恕之論事,措語之間,殊欠明的,揆以査體,豈容若是?査官綾州牧使金鎭華,樂安郡守金永琦,竝令該府拿問處之。雖以道臣言之,査事有關民情,修啓拖到屢朔,且以掩逋虛勘之非該守自由,無難登啓者,有違法例,不可無警,施以從重推考之典,何如?傳曰,允。
又以義禁府言啓曰,寶城郡守高濟渙,爲先罷黜,拿問嚴勘,綾州牧使金鎭華,樂安郡守金永琦,竝拿問處之事,傳旨啓下矣。高濟渙·金鎭華·金永琦等,俱在任所云,依例發遣府羅將,竝拿來,何如?傳曰,竝待待命拿囚。
上在昌德宮。停常參·經筵。
藥房提調尹定鉉,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
宋廷和啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
又啓曰,行大司憲李敦榮,執義申泰運,掌令李秉文·李升洙未肅拜,持平權應夔·朴儀漢未署經,監察茶時之意,敢啓。傳曰,知道。
金炳冀啓曰,左承旨李寅臯,右承旨權用脩,今日不爲仕進,竝卽牌招,何如?傳曰,允。右承旨許遞,前望單子入之。
傳于洪淳穆曰,禮房承旨進詣皇壇奉審,宣武祠一體奉審以來。
傳于洪淳穆曰,禮房承旨馳詣孝昌墓,奉審摘奸以來。
承旨前望單子入之,洪永圭落點。
宋廷和啓曰,新除授右承旨洪永圭,卽爲牌招,何如?傳曰,允。
金炳冀啓曰,假注書李承游,身病猝重,勢難察任,今姑改差,何如?傳曰,允。
李承游改差,代以金學初爲假注書。
傳于宋廷和曰,都憲諫長外,臺諫竝許遞,前望單子入之。
臺諫前望單子入之,執義沈膺泰,司諫兪錫煥,掌令朴商壽·姜斗煥,獻納洪秉壽,持平鄭駿容·李彙圭,正言洪鍾雲落點。
傳于宋廷和曰,呈告法司堂上許遞,政官牌招開政。
洪淳穆啓曰,行吏曹判書趙冀永,參判李時在,參議朴齊憲牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,行吏曹判書趙冀永,參判李時在,參議朴齊憲再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。參判陳疏到院,而原疏以國忌正日,纔已退却矣。判書·參判,竝所當更請牌招,而係是一日三牌,何以爲之?敢稟。傳曰,參議只推,與判書一體牌招,原疏捧入。
傳于洪淳穆曰,吏曹參判疏批已下,卽爲牌招。
有政。吏批,行判書趙冀永進,參判李時在牌招不進,參議朴齊憲牌招不進,同副承旨朴永輔進。啓曰,公州牧判官,今當差出,而本州以營下劇邑,物衆地大,素稱難治,不可不擇差,同道及他道有聲績已準限未準朔守令竝擬,何如?傳曰,允。
又啓曰,原州牧判官,今當差出,而本州以營下劇邑,物衆地大,素稱難治,不可不擇差,他道有聲績已準限未準朔守令竝擬,何如?傳曰,允。以沈膺泰爲副修撰,朴永元爲判尹,趙亨復爲刑曹參判,趙台淳爲禮曹參議,朴希周爲戶曹佐郞,朴基采爲崇仁殿參奉,李仁泂爲武烈祠參奉,李根天爲寶城郡守,安膺壽爲公州判官,金箕弘爲洪原縣監,金畯爲大同察訪,故學生宋潤國贈戶參例兼,故學生宋世傑贈左承旨,故通德宋益重贈僕正,已上同知宋基有三代。
兵批,行判書趙斗淳病,參判宋持養病,參議尹敎成進,參知任百秀病,右副承旨宋廷和進。同知柳東奎,僉知趙星鎭,大護軍姜時永,護軍趙亨復·李㘾,副護軍權用脩,以上竝單付,副司直申泰運·鄭·李秉文·李升洙·權應夔·朴儀漢·李寅夔,副司果金羽東·趙翼東。
吏批,再政。以李時在爲同經筵,金近喜爲原州判官,李正鉉爲南平縣監,中學訓導單裵憲璋。吏批,三政。以金炳潗爲典簿,趙基晉爲天安郡守。吏批,四政。以閔種河爲司僕主簿,申植爲兔山縣監,學錄單卓章昊。
以左承旨李寅臯牌不進罷職傳旨,傳于宋廷和曰,只推。
以右承旨洪永圭牌不進罷職傳旨,傳于宋廷和曰,只推。
朴永輔啓曰,吏曹參議朴齊憲三牌不進,依定式,禁推傳旨捧入之意,敢啓。傳曰,知道。
以吏曹參議朴齊憲三牌不進禁推傳旨,傳于朴永輔曰,分揀。
洪淳穆,以宗簿寺提調意啓曰,國朝御牒·璿源譜略·王妃世譜中草,今已修正矣。御覽還下後,譜略當爲付板入刊,國朝御牒·王妃世譜,亦當正書矣。御覽日字,令日官推擇,則今月十二日午時爲吉云,以此日時,本寺堂上·郞廳·校正官,具儀仗陪進仁政殿,與承旨請承傳色奉入之意,敢啓。傳曰,知道。
宋廷和,以兵曹言啓曰,卽接集春營入直哨官文昌鉉手本,則集春門南邊墻垣二間許,外面缺落云。爲先令紫門監堅實圍排,卽速修築,而把守軍兵,集春營入直軍十名除出,限改築間,嚴加守直之意,分付,何如?傳曰,允。
又以御營廳言啓曰,因兵曹草記,本廳字內集春門南邊宮墻二間許外面缺落處,集春營入直軍十名除出,哨官一員率領,限改築間,輪回嚴加把守,而該入直軍餘數不多,宮墻外巡邏,難以分排,出番,助番牙兵十名,依例添入警巡之意,敢啓。傳曰,知道。
判府事朴晦壽箚曰,伏以臣於藥院起居,苟非甚病,不敢任便,誠以常分自效,固其職耳。然而前後曠職,闕禮居多,卽此而可見其衰癃病羸,不敢趨走之實狀矣。臣之自來貞疾,積聚卽原委之祟,溏泄乃著現之症,而又於日前,偶觸外氣,寒熱交作,眩暈相因,始謂微恙而忽之,其奈衰力難敵,引日冞苦,宛轉叫楚,目下貌樣,實無跬步運動之望。今於本院日次,亦未免闕禮,冞切惶恐,如負大何。凡有職事之責者,病或相妨,則控實蘄免,卽理勢之所不能已,況此綦重之任乎?玆具短箚,略效自列。伏乞許解臣所帶藥院之職,俾私分安焉。取進止。答曰,省箚具悉卿懇。愼節奉慮,卿其勿辭,安心調理。仍傳于朴永輔曰,此批答,遣史官,傳諭。
吏曹參判李時在疏曰,伏以皇天降割,惟我大行大王,奄棄臣庶,仙馭已邈,玄黼永閟,歲將一周,擧切靡逮之慟。猗,〈我〉殿下,丕承艱大之業,克奠盤泰之基,凡我八域含生,咸懷須臾無死之願,獲覩日月重光之休。臣以無似,生値盛際,通籍纔過十數年,歷揚淸顯,靡官不做,奄至亞卿之列,自顧悚惕,若隕淵谷。曾於年前,猥膺湖藩之命,過福招災,竟致沈疴,劃卽陳情,幸蒙恩遞,擔舁歸家,安意調養,將絶之喘,得以復蘇,至今四易歲不死,皆吾先王賜也。任其自便,不役於鞭策之勞,亦我殿下賜也。欲報之德,穹壤無極,忽於夢想之外,以臣爲吏曹參判者,臣於是惝怳怵惕,莫知措躬之所矣。臣名在銓望,將欲循次而有是命耶,抑謂曾經參佐,足以堪承而有是命歟?夫我朝命官,何職不愼,而最愼者吏部也。必極一代之峻選,叶群彦之重望,然後始可以擬議於是職。進退人物,輕重權度,豈獨長席之爲然?凡在佐貳之任者,與聞於通塞,代斲於注擬,苟非其人,則其累治體而乖物情,固非尋常職事之可比也。是故在古名碩,必皆逡巡而却步,不敢晏然出膺,況臣才本空疎,識又愚昧,萬不近似於銓衡之任者耶?且臣所嬰之疾,肢體不遂,四年成痼,手不能躡衣,足不能便步,房闥動作,亦必須人,則班聯出入,尤何可論?是以昨年以來,屢値哀慶之會,未伸起居之忱,臣情到此,吁,亦慽矣。以此見狀,雖欲陳力而就列,其於四面之苟艱,物論之駭笑何哉?行政有命,庚牌儼臨,左右參商,承膺無路,不避瀆擾之罪,猥陳疾痛之籲。伏乞聖慈,俯賜鑑諒,仰稟東朝,亟遞臣亞銓之任,俾重公器,以安私分焉。臣無任云云。答曰,省疏具悉。卿其勿辭行公。
上在昌德宮。停常參·經筵。
自未時至十二日開東,灑雨下雨,測雨器水深三分。
宋廷和啓曰,行大司憲李敦榮,執義沈膺泰,掌令朴商壽,持平李彙圭未肅拜,掌令姜斗煥,持平鄭駿容在外,監察茶時之意,敢啓。傳曰,知道。
金學初在外,代以姜蘭馨爲假注書。
傳于洪淳穆曰,自明日進講爲之。
傳于宋廷和曰,召對爲之。
傳于洪淳穆曰,發遣吏郞,諸執事淸齋與否,摘奸以來。
宋廷和,以訓鍊都監·禁衛營·御營廳言啓曰,御營廳字內集春門南邊宮墻外面二間許缺落處,今月十二日爲始,三營合力改築之意,敢啓。傳曰,知道。
又以義禁府言啓曰,法聖僉使李命瑞拿來,與江華留守狀啓·戶曹粘目,憑閱處之事,傳旨啓下矣。李命瑞,今方領運,未及上來云,待到泊拿囚,何如?傳曰,允。
庚戌五月十一日申時,上御熙政堂。召對入侍時,參贊官宋廷和,檢校待敎尹滋悳,侍讀官李鼎信,檢討官姜冕奎,假注書張膺杓,記事官鄭健朝·金炳溎,各持通鑑第二卷,以次進伏訖。上曰,史官分左右。上開卷。上曰,上番讀之。鼎信讀自初韓人,至威振匈奴。上曰,文義陳之。鼎信釋義訖。上曰,副車是空車乎?鼎信曰,然矣。上曰,始皇以亡秦者胡也之胡,認作何義也?鼎信曰,錄圖書之胡字,乃是胡亥,而始皇則不知胡亥之將亡,只慮匈奴之害秦,故築城以備矣。上曰,胡亥何人也?鼎信曰,始皇之二子。長則扶蘇,次卽胡亥,而始皇莫知扶蘇之賢,但聽趙高之言,逐扶蘇而立胡亥也。上曰,趙高·胡亥,惡人也,扶蘇,賢人也,何以逐扶蘇也?冕奎曰,扶蘇諫其過,故逐之也。上曰,振者何義也?鼎信曰,震動之謂也。夫秦發兵三十萬,築城萬餘里,其勞民傷財,當何如哉?此秦所以亡也。上曰,下番讀之。冕奎讀自三十四年,止制曰可。上曰,文義陳之。冕奎釋義訖。上曰,始皇聞李斯之言而制曰可,則李斯之言,何可之有乎?冕奎曰,以李斯之才智,若能引君當道,輔導啓沃,則可致賢哲之辟,而怯於秦皇之威令,徒以阿諛苟容,極口諂奏,至於焚詩書尙法令。詩書卽聖賢之詩書也,法令卽苛秦之法令也,觀於斯二者之奏,眞可謂秦國之侫臣也,萬世之罪人也。且以始皇言之,竝呑六國,雖是詐力所致,而若於得國之初,施敎化,行仁義,崇儒道,則猶可以享國歷年,而志滿意溢,若是其貪暴無道,聖主得賢臣,豈不難哉,任官惟賢材,不亦難乎?伏願鑑戒焉。上曰,李斯死於誰手乎?冕奎曰,竟被趙高之譖,而死於二世之朝矣。上曰,參贊官讀之。廷和讀自二十五年,止抵營室也。上曰,文義陳之。廷和釋義訖。上曰,自九原抵雲陽,爲幾里耶?廷和曰,其里數在下矣。上曰,始皇之心,只欲高大宮室乎?廷和曰,然矣。仍奏曰,是時天下肇定,瘡痍尙有未蘇,而乃於創業之初,不以德惠,務恤百姓,營作宮室,若是其侈壯,亂後民力,尤安得不至蕩殘乎?唐堯之土階,而著平章之化,夏禹之卑宮,而闡文命之治,此皆古帝王盛德至仁,而始皇則反是,役民興作,窮極其欲,不思所以昭儉固本之道,以此爲治,雖欲傳國於萬世,其可得乎?上曰,閣臣讀之。滋悳讀自隱宮,至不事十歲。上曰,文義陳之。滋悳釋義訖,仍奏曰,參贊官所奏備盡,臣無容更達,而始皇創業之初,惟事土木之役,宮室之多,至於關中三百關外四百,卽其所居,不過容膝,而將安用此哉?上曰,然。只有一宮,可以容膝矣。滋悳曰,阿房之役,如此浩大,財用竭而民力疲矣。夫治國之道,莫先於節財愛民,節財愛民之方,亦莫先於儉之一字。先崇儉德,則安有侈大宮室,至於財竭而民疲乎?冕奎曰,漢文帝節儉愛民,嘗營作露臺,而召匠問計則曰,直百金矣。文帝曰,百金,中人十家之産也。遂停止。漢文之儉德,豈不美哉?上曰,秦之徒刑,如此其多,不計輕重而施刑之致歟?滋悳曰,周成·漢文,刑措不用,是豈其民之盡善而然乎,此亶在於導率之如何耳。秦以苛法虐民,故徒刑之多,至於此極。若夫德敎流行,導民化俗,則刑無所用矣。上曰,狙擊何謂也?滋悳曰,力士之伏而擊始皇,如狙之伏而伺物,故曰狙擊也。上讀新受音三遍訖,上曰,複道何謂也?廷和曰,複是重復之義,而閣裏開道,謂之複道也。上曰,謂詔曰制,如今之所謂傳曰歟?冕奎曰,以命謂制也。上曰,盧生秦人歟?鼎信曰,其時方士,而入海還時,得見錄圖書而來奏也。上掩卷。上曰,史官就座。仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深四分。
夜自五更至十三日開東,灑雨下雨,測雨器水深四分。
朴永輔啓曰,行大司憲李敦榮,執義沈膺泰,掌令朴商壽,持平李彙圭未肅拜,掌令姜斗煥,持平鄭駿容在外,監察茶時之意,敢啓。傳曰,知道。
洪淳穆啓曰,明日常參·經筵,取稟。傳曰,停。
金炳冀啓曰,左承旨李寅皐,右承旨洪永圭,今日不爲仕進,竝卽牌招,何如?傳曰,允。
傳于洪淳穆曰,禮房承旨馳詣受香諸處,奉審摘奸以來。
傳于朴永輔曰,進講入侍。
洪淳穆啓曰,判尹朴永元,除拜後過三日不爲出肅,依定式推考警責,仍卽牌招察任,何如?傳曰,允。
宋廷和啓曰,卽者獻納洪秉壽,以其親病,投章徑行,原疏以毓祥宮夏享祭齋戒,纔已退却矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。原疏捧入。
傳于洪淳穆曰,英陵·寧陵補土堂上以下,別單書入。
以平安監司洪鍾應狀啓,楚山府民家失火事,傳于朴永輔曰,當此農時,民家失火,若是夥多,聞甚矜惻。元恤典外,別加顧助,結搆奠接之意,廟堂措辭,分付。
以左承旨李寅皐,右承旨洪永圭牌不進罷職傳旨,傳于朴永輔曰,只推。
宋廷和,以都摠府言啓曰,今日入直內三廳武兼·禁軍及軍兵等,當爲中日習射技放,而文武科放榜相値,不得設行之意,敢啓。傳曰,知道。
又以兵曹言啓曰,卽接集春營入直哨官文昌鉉手本,則集春門墻垣前日缺落處,北邊半間許,又爲缺落云。爲先令紫門監,堅實圍排,卽速修築,而旣是連接處,則把守軍兵,不必加定,以前把守軍兵,仍爲嚴加守直之意,分付,何如?傳曰,允。
獻納洪秉壽疏曰,伏以臣之老父,年迫八耋,恒所凜綴,月前爲其調息,往在高陽鄕舍,近因暑氣之漸熾,素患痰癖之祟,一倍添劇。臣終鮮兄弟,扶將無人,促臣歸視,臣按住不得,間已呈由,値齋未徹,歸護路阻,方寸煎熬。納言除旨,忽下於此際,固當恩肅之不暇,而情私煎迫,不敢他顧,短章徑行。伏乞聖慈,俯垂鑑諒,亟遞臣所帶之職,俾便救護,仍治臣擅離之罪,以昭法紀焉。臣無任云云。省疏具悉。爾其勿辭往護。
庚戌五月十二日辰時,上御熙政堂。進講入侍時,判府事金道喜,講官金鼎集,參贊官朴永輔,侍讀官李鼎信,假注書姜蘭馨,記事官鄭健朝·金炳溎,各持小學第四卷,以次進伏訖。上曰,史官分左右。上誦前受音一遍訖,上開卷。鼎集讀自攻其惡,止朝夕視爲警,解釋章句訖。上曰,點檢是何義也?鼎集曰,每事必點察檢省之謂也。上曰,無好人是何義也?鼎集曰,無善人之謂也。上曰,君子之道,人皆可希,則豈可曰無好人乎?鼎集曰,然矣。孟子云人皆可以爲堯·舜,若曰無好人,則實非有德者之言矣。上曰,恩讐分明,何義也?鼎集曰,古人云,恩不可忘,讐則可忘。若有怨而必思報復,則便非有道者也。道喜曰,古語云,一飯之德必償,睚眦之怨必報,是恩讐分明之謂也。上曰,是豈君子之道也哉?以德報德,以直報怨而已矣。苟或施恩於我者,雖以非道望報,亦可以非道報之耶?鼎集曰,不可以私恩害大義矣。上曰,容貌,非但以面貌言之也。鼎集曰,擧一身容儀而言之矣。上曰,見善之善,是他人之善,見惡之惡,是他人之惡,而人之有善,如出其口,人之有惡,若痌乃身,則其修德可知矣。鼎集曰,然矣。上讀新受音十遍訖。道喜曰,十遍之內,承聆玉音之高大,非不欽仰,而但讀法,一直如此,則易致上氣之患矣。伏願自今以後,則必少低聲音,徐緩讀之,以遵古人聲容靜之意,則自可以領會文理,而且無氣促難續之病矣。上曰,果有上氣之症矣。上曰,文義以次奏之。鼎集曰,謹按張思叔座右銘十四句,外而飮食儀容,內而忠信篤敬,省察於言行之間,明辨於善惡之幾,其規模之細,節目之詳,明倫·敬身諸篇,記載備矣。竊念字劃必楷正之句,自是學問中一事。伯程子作字時甚敬,朱子曰,此可以收放心,柳公權之言曰,心正則筆正,先儒亦以謂觀於字法,人之邪正分焉。字畫楷正,雖近微事,其於心工,爲益甚大矣。伏願殿下,淸燕之暇,翰墨之時,雖一字一畫,務要端正,是爲存心養性之一段工夫,推此以往,毫無放過,則凡日用動靜應事接物之際,自然無一不出乎正矣,懋哉懋哉。鼎信曰,張思叔座右銘十四條,卽其日用言動之間,出入起居之際,所當行者也。大要以誠敬爲主,而其中言行,尤不可以不謹,故先言凡語必忠信,凡行必篤敬,蓋言與行必誠必敬,無一念之舍,無一息之違,然後言行可以相符矣。是故孔子曰,言忠信,行篤敬,言行所以必謹也,中庸曰,言顧行,行顧言,言行所以相符也。伏願殿下,於此等處,益加體念焉。道喜曰,見善如己出,見惡如己病,是一篇內要語,而俄者以此兩句,屢次下詢,則臣已伏認殿下體念於此,伏不勝欽仰萬萬,而以小學全篇論之,則言行之可法者,非但張思叔之銘也,立敎·明倫·嘉言·善行等篇,無非言行之可法者也。惟我殿下,凡於一動一靜之間,必以前言往行,自反躬檢,則聖學自至於日就之域矣,懋哉懋哉。上曰,蓋於言行之善處,非但看過而已,行之爲貴矣。永輔曰,此章所云絲毫不盡則慊於心,不但此攻惡一端,推之下文,周詳則無絲毫未盡,闕略則不然矣。張思叔座右銘十二必字,亦皆欲無慊於心,不然則便是未盡矣。譬如白璧微瑕,淸水一塵,固無害於本體之淸白,然而明眼者視之,必能辨焉,豈若無者之爲無慊耶?是故爲學而一理不明,治國而一夫不蒙其澤,古昔聖王,皆以是爲慊。雖然,有慊而至於無慊,此所以爲聖王也。伏願殿下,於此等處,每加懋念焉。上曰,書此當坐隅,何義也?鼎集曰,書諸座右者,欲其常目在之,銘心戒之也。古人蓋多座右之銘,而以今時言之,或於古語中,占出數三條好言,書壁以自警,其意蓋出於此矣。上掩卷。道喜進前曰,近日東風甚乖,聖體,若何?上曰,一樣矣。道喜曰,寢睡水刺之節,何如?上曰,一樣矣。道喜曰,大王大妃殿氣候,何如?上曰,一樣矣。道喜曰,王大妃殿氣候,何如?上曰,一樣矣。道喜曰,大妃殿氣候,何如?上曰,一樣矣。道喜曰,近日痰滯快復否?上曰,痰滯則似勝於前,而近者項部有核,尙未差勝矣。道喜曰,玉體之受損,似緣日氣之不調,下懷不勝伏慮。上顧謂大臣曰,近日予有親書粘屛者,大臣欲一見之乎?仍出示之,卽御製十條書也。其文曰,順乎父母,上等人也。事君盡忠,上等人也。長者之言,敬而受之,上等人也。兄弟和睦,上等人也。男女有別,上等人也。言忠信,行篤敬,上等人也。過而知悔,上等人也。悔而能改,上等人也。不私妻子,不貪貨財,上等人也。不溺酒色,上等人也。右十條中,如有一事不行,則亦可謂下愚之人矣。道喜仍雙手擎讀,起伏奏曰,御製十條,儘合古人座右之銘,而聖念及此,誠不勝萬萬慶幸。上曰,非書之爲難,行之惟難。道喜曰,今承下敎,眞聖人之言也。非知之艱,行之惟艱之義,已有所體念,則必踐乃已之聖衷,尤切欽仰矣。伏願益加勉勉焉。上命史官就座,仍命大臣先退,又命退。諸臣以次退出。
上在昌德宮。停常參·經筵。
宋廷和啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
金炳冀啓曰,左承旨李寅臯,右承旨洪永圭,今日不爲仕進,竝卽牌招,何如?傳曰,允。
備忘記,神光僉使李行奎下直,長弓一張,長箭一部,片箭一部,筒兒一箇賜給。
傳于洪淳穆曰,新恩當親受矣,該房知悉。
傳于洪淳穆曰,進講入侍。
洪淳穆啓曰,假注書張膺杓,身病猝重,勢難察任,今姑改差,何如?傳曰,允。
張膺杓改差,代以李鍾愚爲假注書。
洪淳穆啓曰,假注書姜蘭馨,身病猝重,勢難察任,今姑改差,何如?傳曰,允。
姜蘭馨改差,代以金炳國爲假注書。
李鍾愚有頉,代以成載球爲假注書。
金炳國有頉,代以金鉐爲假注書。
成載球有頉,代以金益容爲假注書。
金鉐有頉,代以姜鍊爲假注書。
洪淳穆啓曰,明日孝定殿望祭齋戒,再明日大王大妃殿誕日相値,視事頉稟之意,敢啓。傳曰,知道。
又啓曰,新除授正言權泳夏,一體牌招,何如?傳曰,允。
傳于朴永輔曰,召對爲之。
以平安監司洪鍾應啓本,罪人金箕晩中和府到配事,傳于宋廷和曰,飭已施矣,放送。
宋廷和啓曰,行大司憲李敦榮,執義沈膺泰,掌令朴商壽,持平李彙圭牌不進,掌令姜斗煥,持平鄭駿容在外,監察茶時之意,敢啓。傳曰,知道。
以執義沈膺泰,掌令朴商壽,持平李彙圭,司諫兪錫煥,正言權泳夏牌不進罷職傳旨,傳于宋廷和曰,只推。
以左承旨李寅臯,右承旨洪永圭牌不進罷職傳旨,傳于洪淳穆曰,只推。
朴永輔,以吏曹言啓曰,今此景慕宮望祭獻官,前右尹李公翼塡差,而時無職名,令該曹口傳付軍職,何如?傳曰,允。
兵曹口傳政事,護軍單李公翼。
洪淳穆,以禮曹言啓曰,試考恩賜儒生直赴給分帖,過科後,令成均館收聚爻周後草記事,曾有定式矣。卽接成均館所報,則今番增廣文科殿試時,直赴殿試儒生幼學朴思謙,前縣監李啓善,進士朴麟夏,縣令金鼎鎬,幼學李敦禹·朴蘭壽,前守趙台淳,直赴會試儒生幼學沈東臣,判官洪鍾序,給分儒生生員金益容,幼學沈舜澤等十一人,登科直赴會試儒生進士柳馥等十七人,給分儒生進士李膺河等十七人,未參榜合儒生四十五人,前所受直赴給分帖,一竝收聚以送云矣。依定式爻周之意,敢啓。傳曰,知道。
又以禮曹言啓曰,卽接忠州幼學金逈鎭所志,則以爲,再從祖光明,嫡·妾俱無子,以其同姓八寸弟有兼第三子榮基,欲爲繼後,兩家諸族,相議完定,而生養父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長金逈鎭所訴旣如此,金有兼第三子榮基,立爲金光明之後,何如?傳曰,允。
宋廷和,以兵曹言啓曰,宣傳官南履完,除授在外,過限未肅拜,文臣兼宣傳官李興敏,病難供職,呈狀乞遞,竝改差,何如?傳曰,允。
又以御營廳言啓曰,因兵曹草記,集春門北邊宮墻半間許,又爲缺落,而係是連接處,則把守軍兵,不必加定,以前把守軍兵,仍爲嚴加守直之意,敢啓。傳曰,知道。
又以義禁府言啓曰,以平安監司洪鍾應啓本,京畿前監司金箕晩,中和府到配事判付內,飭已施矣,放送事,命下矣。金箕晩放送事,分付該道道臣之意,敢啓。傳曰,知道。
吏曹口傳政事,副校理單李容直除授事,承傳。
義禁府啓目,平安前兵虞候張斗衡原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。又啓目,熙川前郡守鄭雲斗原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在法典,議處,何如?判付。啓,依允。又啓目,慶州前前營將權顗原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在法典,議處,何如?判付。啓,依允。又啓目,平山浦前萬戶金大義原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。
護軍兪章煥疏曰,伏以臣於月前,待罪下邑,恭遇聖駕,祗謁仙寢,信宿駐臨,臣與父老吏卒,奔走先後,欣瞻羽旄,昵陪幄殿,榮耀尙覺被體,忭祝有倍餘人。千萬不自意諸享官別單之下,有特敎加臣爲嘉善大夫,華誥誕宣,臣於是感激怵迫,控籲無階,不得不隨例下拜,祗受寵命,而至于今靦然蹲仍矣。夫以守土之臣,凡係整飭次舍,修治橋道之節,卽其職分攸當,而有何微勞之可紀,反叨格外之恩數也哉?自古明王,持守爵賞,不敢輕與,有功而必賞,有勞而必施,所以官惟其人,治得其平,君臣上下,均享福慶。如使無功者進,無能者顯,陟罰臧否,輕重失宜,則其爲壞朝政而損名器,果何如也?況臣賤質,才疎而學蕪,僥倖科第,夤緣遭遇,前後卄有餘年之間,出典郡邑,素乏絲毫之績,入廁邇密,亦蔑裨益之資,直不過尸行肉走之一庸夫耳。每自循省,雖不敢不以爲榮,亦未嘗不以爲愧也,而幸際盛會,猥蒙殊寵,乃復以如臣空疎者,無功而賞之,不才而擢之,將使金貂華輪,璀璨于身而照耀于世,自顧私分,匪榮伊災,竊公議久愈不愜,此臣所以夙宵屛營,不敢冒承者也。臣受恩如天,圖報無地,筋力奔走,夷險何擇,而若其涯分攸濫,才量所跲,寧可以逋慢獲罪,不當以承命爲恭?臣實樸愚,不習飾讓,言出肝膈,雲陛孔邇。伏乞聖明,仰稟東朝,將臣所叨新秩,特賜收還,以嚴公器,以安私分焉。臣無任云云。答曰,省疏具悉。卿其勿辭行公。
右尹李公翼疏曰,伏以臣猥蒙恩資,辭不獲命,纔已黽勉出膺,粗伸叨謝之忱,而第臣之見職,與判尹臣朴永元,有親査相避之嫌。揆以法例,在下當遞,玆敢猥陳短章,冒瀆崇嚴。伏乞聖明,俯垂鑑諒,仰稟東朝,亟賜遞改,以存公格,以安私分焉。臣無任云云。答曰,省疏具悉。所請依施。
庚戌五月十三日辰時,上御熙政堂。新恩謝恩親受入侍時,都承旨金炳冀,左副承旨洪淳穆,右副承旨宋廷和,同副承旨朴永輔,檢校待敎尹滋悳,假注書張膺杓·姜蘭馨,記事官鄭健朝·金炳溎,以次進伏訖。上曰,史官分左右。淳穆曰,文武新恩,使之謝恩乎?上曰,唯。引儀引文武擧人就位,淳穆曰,文科新及第權泳夏,方有身病,不得待令矣。上曰,唯。引儀唱四拜,文武擧人行四拜禮。淳穆曰,新恩使之以次進前,而武科則只使甲科三人陞殿乎?上曰,唯。文科甲科洪祐吉·趙台淳·金鼎鎬,乙科沈東臣·林謇洙·金益容·姜鍊·李啓善·李容殷·李鍾愚,丙科洪鍾序·朴思謙·曺錫元·崔遇亨·朴蘭壽·金炳國·朴麟夏·沈舜澤·李僖魯·李容直·洪兢周·金宗泰·成載球·金慶洽·睦仁會·金鉐·金奎運·金履奎·奇慶鉉·金鎭衡·李敦禹·權翰成·安致默·申轍求·李擎日·李錫宙·徐相至·鄭顯德·朴惇壽,武科甲科崔崙源·金在植·黃起燦,以次進前,各奏職姓名訖,以次退出。上命書傳敎曰,李忠愍祀孫,今有科名,豈可無示意之擧?新及第李容直,副校理除授。又命書傳敎曰,故說書事,朝家所不能忘,今其孫登第,新及第權泳夏,正言除授。上命史官就座。仍命退,諸臣以次退出。
庚戌五月十三日巳時,上御熙政堂。進講入侍時,講官金輔根,參贊官洪淳穆,檢討官金世鎬,假注書姜蘭馨,記事官鄭健朝·金炳溎,各持小學第四卷,以次進伏訖。上曰,史官分左右。上誦前受音一遍訖,上開卷。輔根讀自胡文定公,止眞可謂大丈夫矣。仍解釋章句,兼釋集註訖。上曰,手握之握,是秉字之義乎?輔根曰,此註云握猶掌也,掌亦有秉底義矣。上曰,孔明身都將相,不別治生,是所以爲賢也。輔根曰,然矣。上曰,尺寸之下,若死之上,此板則有臣字,他板則皆無臣字,若入臣字看,則文理尤爲通透矣。輔根曰,然矣,而上句旣有臣身二字,則亦可以推看下句矣。上曰,然矣。上曰,曹操是漢之逆臣也。輔根曰,是乃萬古之纂逆矣。上讀新受音十遍訖。上曰,文義以次奏之。輔根曰,此章內別無文義之敷演仰達者,而世味澹薄一句,最是爲學之工要也。其云世味者,不過飮食衣服居室等節,而衣食居處,亦不可一時無者,故菲飮惡衣而充腹蔽形,土階茅茨而只蔽風雨,則亦可謂淡薄於世味,而此之不然,則末流之弊,漸至侈靡。雖進輕肥之物,而不足爲美,雖居峻雕之室,而猶以爲小,故古人必於澹薄上着工,而至於諸葛武侯,歷事漢朝,常以澹泊爲心,故其戒子書曰,非澹泊無以明志。此豈但在下者之所當勉勵哉?亦可爲古今人主之所當鑑戒者也。伏願殿下,必以澹薄二字,躬行心得焉。世鎬曰,孔明不遇漢先主,則躬耕以終其身,不過爲南陽一處士耳。惟其感三顧頻繁之恩,任兩朝開濟之責,國耳忘家,公耳忘私,鞠躬盡瘁,死而後己,故正大之出處,光明之事業,可以軒天地而炳日星。觀於孔明之終始,尤有感於君臣際會之盛矣。淳穆曰,常自激昂一句,最可翫味矣。堂高數仞,食前方丈,人情之所願欲,而非激昂無以除去。激昂者,猶奮發而勇往力行之意也。蓋聖人下工,不憤不啓,不悱不發,一或因循爲事,纔說姑待明日,則學何由進,善何由長?孟子曰,舜何人,予何人?有爲者亦若是。旨哉言乎。雖上等之姿,去惡若除草根,從善如決江河,恒存警惕,勇於自修,然後可以躋作聖之域矣。上曰,玉堂一番讀之。世鎬伏讀一番訖。上掩卷,上命史官就座,仍命退諸臣,又命退,承史以次退出。
庚戌五月十三日申時,上御熙政堂。召對入侍時,參贊官朴永輔,檢校待敎尹滋悳,侍讀官李鼎信,檢討官金世鎬,假注書張膺杓,記事官鄭健朝·金炳溎,各持通鑑第二卷,以次進伏訖。上曰,史官分左右。上開卷,上曰,上番讀之。鼎信讀自盧生·侯生,止軍於上郡。上曰,文義陳之。鼎信釋義訖。上曰,士之坑死,多至四百六十餘人,殺人豈人君之可嗜耶?鼎信曰,始皇之用心暴虐而法律苛刻,故坑殺若是其多也。上曰,侯生·盧生,何如人也?滋悳曰,以上文觀之,則是方術之士也。鼎信曰,始皇焚詩書賤儒術,故有此譏議也。上曰,誦習詩書,而乃反以此得罪耶?永輔曰,二生之事,極未穩當,始皇誠暴虐之主。然君有過失,上書直諫可也,相與譏議私室,則非臣子道理也。上曰,然矣。上曰,下番讀之。世鎬讀自三十七年,止驪山下。上曰,文義陳之。世鎬釋義訖,上曰,扶蘇長子而放之,胡亥次子而立之,此則李斯·趙高之奸謀使然也。世鎬曰,二世之立也,承相斯則智謀權位,足以鎭危制變,而反惑於趙高利誘之說,以誤國家之大計,斯亦父子俱不得免禍,卒爲天下笑矣。永輔曰,誹謗二字,實非扶蘇之本意也,忠諫而曰誹謗也。上曰,然。豈有以子而誹謗其父之理乎?上曰,參贊官讀之。永輔讀自元年春,止屯衛咸陽。上曰,文義陳之。永輔釋義訖。上曰,悉其所好,窮其所樂,此豈人主之言乎?但思安逸而已也。永輔曰,然矣。上曰,有罪輒僇,則不問罪之輕重而盡致之死歟?永輔曰,秦之法律,專尙酷毒,而趙高導以務益刻深,故其濫刑如此也。上曰,材士之屯於咸陽,何也?永輔曰,材士卽有材多力之士,屯於咸陽,使之赴役也。上曰,閣臣讀之。滋悳讀自秋陽城,止以應涉。上曰,文義陳之。滋悳釋義訖。上讀新受音二遍訖,上掩卷。命史官就座,仍命退,諸臣以次退出。
上在昌德宮。停常參·經筵。
自卯時至人定,灑雨下雨,測雨器水深八分。
藥房提調尹定鉉,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
宋廷和啓曰,行大司憲李敦榮,執義沈膺泰,掌令朴商壽,持平鄭駿容·李彙圭未肅拜,掌令姜斗煥在外,監察茶時之意,敢啓。傳曰,知道。
金炳冀啓曰,今日齋宿,承旨當爲備員,而左承旨李寅皐,右承旨洪永圭,不爲仕進,竝卽牌招,何如?傳曰,允。
傳于洪淳穆曰,禮房承旨馳詣宗廟·徽定殿·景慕宮,奉審摘奸以來。
傳于宋廷和曰,進講入侍。
傳于洪淳穆曰,孝定殿望祭,攝行磨鍊。
傳于宋廷和曰,左承旨·右承旨竝許遞,前望單子入之。
承旨前望單子入之,李時愚·金德喜落點。
金炳冀啓曰,新除授左承旨李時愚,左副承旨金德喜,竝卽牌招,何如?傳曰,允。
以左承旨李時愚,左副承旨金德喜牌不進罷職傳旨,傳于宋廷和曰,只推。
姜鍊有頉,代以李容殷爲假注書。
李容殷有頉,代以徐相至爲假注書。
徐相至有頉,代以沈舜澤爲假注書。
沈舜澤有頉,代以李僖魯爲假注書。
李僖魯有頉,代以李敦禹爲假注書。
李敦禹有頉,代以朴麟夏爲假注書。
朴麟夏有頉,代以洪兢周爲假注書。
洪兢周有頉,代以林謇洙爲假注書。
林謇洙有頉,代以曺錫元爲假注書。
曺錫元有頉,代以金鎭衡爲假注書。
傳于朴永輔曰,召對爲之。
以英陵·寧陵補土時書啓,傳于洪淳穆曰,補土堂上驪州牧使金在田加資,兼監役英陵令趙勉秀,參奉成載璿,寧陵令梁成鎭,參奉金正秀竝陞敍,別看役出身李憲壽加資,前五衛將朴麟源,監董裨將折衝金應泰,前僉知金永觀,竝邊將除授,敎鍊官前僉正趙河源·金寬說竝帖加,相地官訓導金錫熙,奏時官文英煥,各不粧弓一張賜給,禁漏書員,令該曹施賞,其餘領役·牌將·監官·守僕·員役·工匠·各差備將吏等,竝令本道施賞。
洪淳穆,以奎章閣言啓曰,明日卽書香閣望奉審日次,臣進詣擧行之意,敢啓。傳曰,知道。
宋廷和,以兵曹言啓曰,卽接慶熙宮入直衛將强俊成牒報,則興化門北邊行閣築墻一間,外面缺落云。爲先令繕工監,堅實圍排,卽速修築,而亦令巡邏營門,申飭校卒,限改築間,各別巡察之意,分付,何如?傳曰,允。
開城府留守李是遠疏曰,伏以臣於月初,猥控悲苦之懇,乞伏逋慢之誅,日夕兢惶,顒俟兪音矣。伏奉初六日所下疏批,聖度寬貸,不加譴何,諭之以勿辭察任,臣雙擎九頓,感涕霑襟,只傷其木石之頑,尙不溘然,又徼罔極之恩數,廻遑屢日,氷炭交集,欲進則情病俱苦,欲止則分義都闕,此固臣命卒之秋也。臣早倖科第,志在祿仕,亦嘗干澤而乞縣,初非邁往高蹈之士,則今於有隕之寵命,雖知菲才之不堪剸理,重任之無由擔夯,只當策勵朽鈍,感激圖報而已,抑獨何心,强其所不欲,一籲再籲,自速慢命之罪而不知止哉?蓋有不得已之情理,結轖於中而不可解也。噫,臣之自畫於明時,始因蓼莪銜恤,別有哀冤之逈異於人者,中間僨王事辱身名之若干層節,今未遑一一縷陳,而要皆廉防所存,不可苟然放倒,故跧伏邱樊,欲爲殘年息補之地,而疾疢之沈痼,又末由陳力就列,則其情其勢,吁,亦窮且戚矣。今若自付於不知死所之義,扶舁顚頓,出膺重寄,則臣之前後數十餘年,矢死自靖,畢命溝壑之願,與前秋結局遂初之計,一朝掃地,將爲飾詐欺心,辭卑就尊之一鄙夫。臣雖頑頓,不自知恥,當世持淸議之君子,必皆指點而唾罵之矣。有臣如此,其可以備數於淸朝器使之末,而仰累則哲之明乎?玆敢冒死,更瀆於仁覆之下。伏乞天地父母,特垂體下遂物之仁,俯察若窮無歸之情,入稟東朝,亟遞臣職,以安微分,因命攸司,重勘臣辜負恩命之罪,以爲爲人臣之戒焉。臣無任云云。答曰,省疏具悉。卿於此任,無必辭之義,又何煩懇?卽爲上來肅命。
庚戌五月十四日辰時,上御熙政堂。進講入侍時,講官尹定鉉,參贊官宋廷和,侍讀官李鼎信,記事官任應準·鄭健朝·金炳溎,各持小學第四卷,以次進伏訖。上曰,史官分左右。上誦前受音一遍訖,上開卷。定鉉讀自范益謙,止書以自警,釋義訖。上讀新受音十遍訖。上曰,文義以次奏之。定鉉曰,范氏座右戒,所不言者七件事,所不可者七件事也。蓋不言者,自我發而致愼也,不可者,與人接而必謹也,末乃以存心修身四字,爲自警之要。大抵爲學之道,莫善於存心,孟子曰,求放心,程子曰,心要在腔子裏。苟能操存此心,則自修之功可致,而上文所謂不言不可者,自底於無所用力矣,伏願省念焉。鼎信曰,范益謙座右戒,雖若細事,古人於一言一行,無不謹愼。是以董仲舒之言曰,盡小者大,愼微者著。書曰,不矜細行,終累大德。蓋修身之要,學問之工,積小以成大,由微以至著,故君子敎人,先敎以小者近者,而後敎以大者遠者,良有以也。苟能服膺此戒而不失,則可以到底聖賢地位,宜乎范氏之因書以自警也。廷和曰,講官·儒臣,已盡敷對,臣無容更達,而第伏念上下二章內,各七條所論,卽居常言行間作爲鑑戒者也。然而此不過微細淺近之事,則凡於日用,易致忽略,而猶此委曲纖悉,書以自警者,蓋欲其一言一行,雖絲毫之微,恒有所不歉於心也。然則言行二字,實爲學問最切要處,而論語曰,言顧行,行顧言。此謂當言而必顧其行,當行而必顧其言,以言以行,必欲相符之義也。不但於凡人用功,所當如此,雖以君道言之,言而爲絲綸之布,行而爲施措之事,一日萬機,推是以去,則人主進學之工,尤豈不致愼於言行邊,毋或放過也耶?伏願於此等旨義,益加講究焉。上曰,居處之自擇溫涼,飮食之自取適口,卽是自擇便利之意乎?定鉉曰,然矣。上曰,窺人私書,何也?定鉉曰,私書卽私札也,不可窺視人之私札也。雖或有目力之及者,移身避之,可也。上曰,不可看人文字,何也?定鉉曰,適人之室,不可翻看簡札·簿書等文字也。上曰,喫飮食不可揀擇,與與人同處不可自擇便利,同義也。定鉉曰,然矣。上曰,史官就座。上曰,近雨過多矣。定鉉曰,有成霖之慮矣。上曰,嶺南·湖西之雨,亦太過矣。定鉉曰,伏聞移秧之多被水害,更爲移秧云矣。上命退,諸臣以次退出。
庚戌五月十四日申時,上御熙政堂。召對入侍時,參贊官朴永輔,檢校待敎尹滋悳,侍讀官李鼎信,檢討官曺錫輿,記事官任應準·鄭健朝·金炳溎,各持通鑑第二卷,以次進伏訖。上曰,史官分左右。上開卷。上曰,上番讀之。鼎信讀自謁者使,止爲趙王。上曰,文義奏之。鼎信釋義訖。上曰,使者不足憂之說,只是自爲身計,而未免小人之情態也。鼎信曰,見前使之被罪,有此欺蔽之言,果是小人之情也。上曰,下番讀之。錫輿讀自九月,止當如此矣。上曰,文義奏之。錫輿釋義訖。上曰,大丈夫當如此云者,出於歆羨之意,而劉季此言甚壯哉。丈夫生於當世,一欲爲此,故有是言也。錫輿曰,以匹夫而觀天子之威儀,有如此之言,其範圍之弘大,逈出尋常,而項羽之言曰,彼可取而代。觀此兩人之言,其優劣可知矣。上曰,參贊官讀之。永輔讀自單父人呂公,止多欲附者。上曰,文義奏之。永輔釋義訖。上曰,季所居上,常有雲氣者,此爲天子之兆徵也。上曰,沛中子弟,何也?永輔曰,邑中少年也。上曰,呂公誰也?永輔曰,史失其名,而蓋有相人術,知沛公之將爲天子也。上曰,厭之義,何也?滋悳曰,厭消之意也。上曰,閣臣讀之。滋悳讀自初爲泗上亭長,止日益畏之。上曰,文義奏之。滋悳釋義訖。上曰,何謂赤帝子·白帝子?滋悳曰,秦尙白,故曰白帝子,漢尙赤,故曰赤帝子。永輔曰,此是靈怪之說也。上通讀三遍訖,掩卷。命史官就座。仍命退,諸臣以次退出。
上在昌德宮。停常參·經筵。
大王大妃殿誕日,大殿,內閣·政院·玉堂·朝廷二品以上·六曹堂上口傳問安。答曰,知道。大王大妃殿,內閣·政院·玉堂·朝廷二品以上·六曹堂上單子問安。答曰,知道。王大妃殿·大妃殿,內閣·政院·玉堂·朝廷二品以上·六曹堂上口傳問安。答曰,知道。
李時愚啓曰,明日常參·經筵,取稟。傳曰,停。
洪淳穆啓曰,備邊司郞廳來言,今日賓廳日次,而大王大妃殿誕日問安相値,不得來會云矣,敢啓。傳曰,知道。
注書任應準病,代以趙在衡爲假注書。
注書金永秀病,代以楚秉德爲假注書。
朴永輔啓曰,卽者吏曹郞廳來言,南平縣監李正鉉,兔山縣監申植,洪原縣監金箕弘,當爲署經,而憲府則雖已署經,諫院不備,不得署經云。除在外外,未肅拜人員,竝卽牌招,何如?傳曰,一司除署經。
李時愚,以奎章閣言啓曰,景慕宮望廟樓今望奉審,無頉之意,敢啓。傳曰,知道。
朴永輔,以吏曹言啓曰,因平安道淸南御史李參鉉別單,備邊司草記內,祥原士人李龍赫經行事也,依已例令該曹,稟處事,允下矣。取見其別單,則李龍赫,博學經義,嫺習禮節,飭躬砥行,至老靡懈爲辭矣。其實行旣如是,則極爲嘉尙,自臣曹收用,何如?傳曰,允。
洪淳穆,以都摠府言啓曰,今日入直內三廳武兼·禁軍及軍兵等,當爲中日習射技放,而大王大妃殿誕日相値,不得設行之意,敢啓。傳曰,知道。
庚戌五月十五日辰時,上御熙政堂。進講入侍時,領事鄭元容,講官朴永元,參贊官金德喜,檢討官曺錫輿,記事官金永秀·鄭健朝·金炳溎,各持小學第四卷,以次進伏訖。上曰,史官分左右。元容進前奏曰,今日卽太母殿下寶甲翌年之誕辰也。俗稱以盡甲,聖心喜懼,尤倍他時,群情胥悅,益切岡陵之祝矣。近日頻雨,日候陰濕,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。上誦前受音一遍訖。永元讀自胡子曰今之儒者,止斂容抑志也。釋義訖。上曰,荒字之義,何謂也?永元曰,荒亂不精之意也。人心本虛,隨寓隨長,若不用力於操存省察之工,則馳騖外物而莫能止遏矣。上曰,承顔之義,何謂也?永元曰,人子養親,貴在養志,先意而承順顔色,則可謂善矣。上曰,自牧之牧字,何義也?永元曰,自處之義,卑以治己也。上曰,敬者身基,何義也?永元曰,敬者,修身之基也。譬如築室而不固基址,則室不成矣,修身而不存誠敬,則驕必生矣。古人所以致工於斂容抑志者此也。上讀新受音十遍訖。上曰,文義以次陳之。永元曰,欲治心修己者,非讀書學問,無以用工。爲人子而養親,爲人臣而事君,人孰無其誠,而其所以爲孝,所以爲忠之道理節度,必觀古人之所爲,且姿稟之不足處,性偏而難克處,亦觀古人之行,以師法而撟揉之。此是學者之工夫,而帝王之學,豈有異哉?殿下試加自省,發於心者或未善,由乎性者或偏倚,則亦當觀古聖王之心性至善處而師法之,充其善端,克其偏處。假如晏安逸豫萌於心,則觀古聖王之兢兢業業,自强不息,如奢侈之漸萌於心,則觀古聖王之恭儉敦朴,菲衣卑宮。如逆耳之言,難於虛受,則觀古聖王之舍己從人,從諫如流,如有私意之害公,則觀古聖王奉三無私之如天地無不覆載,日月無不照。如是則萬善俱足,自入聖人之域,伏願以是省察焉。錫輿曰,敬之一字,聖學中最緊工夫,而爲一身之基者也。譬如築室,苟不先固其基址,無以肯搆而肯堂矣。爲學之道,亦不先主乎莊敬,無以進德而修業矣。是故讀書之時,心有走作,非敬也,衣冠不整,非敬也,欲速不達,非敬也,有疑不質,非敬也,或輟或作,有時間斷,亦非敬也。惟能身心肅然,表裏如一,對方冊如對聖人,沈潛反覆,融會貫通,今日如是,明日如是,今年如此,明年如此,則自然持守堅定,涵養純熟,不難至於聖賢之域。此皆主敬之效,而朱夫子所謂學者工夫,惟在居敬窮理者,是也。伏願殿下,每於臨筵開講,終始遜志,以敬爲基,日就月將,緝熙光明,則我東方萬世治平之業,亦基於此矣,惟聖明,懋哉懋哉。德喜曰,古書玩讀,然後可以爲學問,而傅說告殷高宗書曰,非知之艱,行之惟艱。伏願殿下,勿爲間斷,每加體念焉。上曰,瞿然,此是恐懼之義乎?永元曰,非但恐懼之謂,兼有驚悚之意也。上曰,胡子何如人也?永元曰,胡子·胡宏,卽宋時之鉅儒也。元容解釋章句以奏。上又爲解釋文義。元容曰,儒者無治心之功,猶不免萬事之不逮古先,況人主一心爲萬化之本乎?講學所以求諸放心,伏願留念焉。永元曰,臣初登講席,而伏聽玉音過高矣。法講時,講聲務高,句讀務長,此是講體也。如今之進講前受音及新受音一二遍,依法講體固好,而遍數至十,而一向高聲,未敢知燕閒課讀之時,亦如是否乎。講聲太高,則反害於涵泳旨義,且有用力動氣之害。若低聲緩讀,則自有動盪血脈之效,而其於旨義之尋繹,亦大勝矣。旣有愚見,故敢此仰達矣。上曰,史官就座。命大臣先退,仍命退。諸臣以次退出。
上在昌德宮。停常參·經筵。
自人定至十七日開東,灑雨下雨,測雨器水深一寸。
李時愚啓曰,明日常參·經筵,取稟。傳曰,停。
金德喜啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,右副承旨宋廷和,今日不爲仕進,卽爲牌招,何如?傳曰,允。
備忘記,全羅兵使柳永魯下直,長弓一張,長箭一部,片箭一部,筒兒一箇賜給。
傳于李時愚曰,進講入侍。
朴永輔啓曰,假注書趙在衡,身病猝重,勢難察任,今姑改差,何如?傳曰,允。
趙在衡改差,代以朴蘭壽爲假注書。
朴永輔啓曰,假注書楚秉悳,身病猝重,勢難察任,今姑改差,何如?傳曰,允。
楚秉悳改差,代以奇慶鉉爲假注書。
朴蘭壽有頉,代以睦仁會爲假注書。
奇慶鉉有頉,代以朴惇壽爲假注書。
睦仁會有頉,代以金宗泰爲假注書。
朴惇壽有頉,代以金奎運爲假注書。
金宗泰有頉,代以鄭顯德爲假注書。
金奎運有頉,代以李錫宙爲假注書。
鄭顯德有頉,代以申徹求爲假注書。
李錫宙有頉,代以安致默爲假注書。
申徹求有頉,代以李擎日爲假注書。
安致默有頉,代以沈東臣爲假注書。
持平李彙圭啓曰,臣言議風裁,本不合於淸朝耳目之任,而柏府特命,忽下於千萬夢想之外,感恩怵義,雖不得不章皇出肅,而第臣於本府,已經亞憲,揆以公格,在所當遞。間値實病之難强,今始來避,所失尤大,請命遞斥臣職。答曰,依啓。
以執義沈膺泰,掌令朴商壽,持平鄭駿容,司諫兪錫煥,正言權泳夏牌不進罷職傳旨,傳于金德喜曰,只推。
以右副承旨宋廷和牌不進罷職傳旨,傳于金德喜曰,只推。
以平安監司洪鍾應狀啓,宣川府人命渰死事,傳于李時愚曰,聞甚矜惻,元恤典外,別加顧助,渰死人如有生前身·還布,竝蕩減事,廟堂措辭,分付。
朴永輔,以吏曹言啓曰,因慶尙左道暗行御史金世鎬別單,備邊司草記內,禮安士人李晩慤,慶州士人韓運聖經行事也,此則令該曹,稟處事,允下矣。取見其別單,則以爲,李晩慤,天姿醇篤,人稱小學童子,道藝專精,士推古家肖孫,經義著述,多至累帙,韓運聖,崛起草野,慕道嚮學,稟賦絶異而文藝超詣,志操堅確而見識精透,實爲一鄕之欽歎。右項兩人之文學行誼,湮沒可惜,宜有奬用之擧爲辭矣。兩人實行,繡啓如是褒擧,自臣曹收用,何如?傳曰,允。
金德喜,以兵曹言啓曰,集春門南邊墻垣外面缺落處,今已修築矣。把守軍兵,解送直所之意,敢啓。傳曰,知道。
又以都摠府言啓曰,副摠管李定鉉,以禁衛中軍,本營諸將官射會監試事,南別營畵仕出去之意,敢啓。傳曰,知道。
又以訓鍊都監·禁衛營·御營廳言啓曰,御營廳字內集春門南邊宮墻二間許及連接半間缺落處,今已畢築,把守軍兵,還入直所事,自兵曹草記矣。集春營入直軍,還入直所,而添入軍,依例解送之意,敢啓。傳曰,知道。
又以刑曹言啓曰,卽接忠淸監司趙得林文移,則庇仁縣徒三年定配罪人孫順興,限滿云矣。取考曹上配案,則順興,以僞寶獄知情行使罪,丁未六月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
領府事趙寅永箚曰,伏以流光迅邁,孝定殿練事隔月,仰惟宸慕,益復靡逮。仍伏念臣於實錄摠裁之命,白首無死,忍當是役,固宜竭誠殫精,自效終事,而只是天之所廢,莫容人力者病耳。臣之癃朽沈痼,由來已久,而近又楡景已迫,月異而歲不同矣。脚痿臂疼,舊祟愈劇,榮脫衛竭,危症迭現,轉側恒淹於床褥,運動末由於房闥,小食輒滯,有滯輒瀉,枯木形骸,一縷僅存,心短神瞀,昏涔如烟霧中人。誠非不足,而力莫從之,思又未周,而役或瘝焉。且以公則東朝聖誕,未能與起居之班,以私則先父私忌,未能爲跪拜之事,義分都虧,情理全缺,雖欲抖擻膏肓,盡瘁爲期,不可能也。然則臣之所叨,果何等莫重莫謹之地,而反以如臣病狀,謂可以管攝裁斷,而虛靡不去乎?拜命之初,病非有間,直以臣分所在,嚴畏居先,一味泯默,遂至今蹲冒,而間已開局,亦旣分年,粗效一日之責,分纂之役,諸堂存焉,臣始可以言私。夫摠裁之任,從前未嘗以一大臣,專管首尾,誠以史局嚴重,事體不得不然,各年往例,可按而知也。月前丐免,辭未達意,以致聖鑑之或遺,玆又畢控情實,冒干崇聽。伏願仰稟慈聖,特解臣摠裁官之任,以遵故事,千萬幸甚。取進止。答曰,省箚具悉卿懇。愼度尙爾彌留,豈勝獻慮?摠裁之任,往例旣有可按者,則今姑勉副,卿其安心調養。仍傳于朴永輔曰,此批答,遣史官,傳諭。
庚戌五月十六日巳時,上御熙政堂。進講入侍時,講官金學性,參贊官李時愚,侍讀官宋謙洙,假注書趙在衡,記事官鄭健朝·金炳溎,各持小學第四卷,以次進伏訖。上曰,史官分左右。上誦前受音一遍訖,上開卷。學性讀自素鄙悋者,止不如無學也。仍解釋章句訖。上曰,盈滿字義同乎?學性曰,盈字盈溢之義也,滿字充滿之義也。上曰,賙窮卹匱,何義也?學性曰,周給窮困之人而矜恤匱乏之義也。上曰,齒弊舌存,譬喩之義乎?學性曰,然矣,而齒弊譬暴悍也,舌存譬柔弱也。上曰,含垢藏疾,何義也?學性曰,包容人之垢穢而藏隱人之過惡也。上曰,不回,何義也?學性曰,不爲回邪之行也。上曰,奮厲豁然,覺悟之義乎?學性曰,然矣。仍奏曰,人生之氣習,不能無偏駁之患,故有驕奢·鄙悋·暴悍·怯懦之病,如欲變化氣習,則不得不因學問而多觀古人之事,自然恥悔生而矯其病處。是以易日多識前言往行,以畜其德。雖有前言往行,若知而不行,與不知無異,故學問之道,在於知行,此所謂非知之維艱者也。殿下進講小學,多讀古聖人言行,未敢知其間力行者何事,而又或有知而未及行者乎?上曰,雖欲行之,行之未易。孝親之道,方欲力行,而事親之節,養志爲大矣。學性曰,孝是百行之源,若力行於孝,則百行皆當推此以去,而帝王之孝,異於匹庶,受祖宗付托之基,繼先王之志,述先王之事,謹守家法,卽殿下之孝也。上曰,年齡若稍多,則未知何如,而今則心雖欲行,而不果於行矣。學性曰,此在立志,又非一朝可行之事,立志旣固,不爲移動。今日一事,明日一事,眞積力久,則自然有獲矣。殿下旣有欲行之心,則先立其志焉。上曰,上番奏之。謙洙曰,顔氏家訓六條,語皆切實,而首以讀書學問利於行爲言,終又以學求益爲誡,其旨尤甚切矣。凡人有過失,己不自知,及啓方冊,古人說得分明,有若耳提而面命者然,人於此時,豈不怳然覺悟,凜然悔恨哉?有作爲者,思或未周,及啓方冊,古人道得丁寧,有若牖迷而發蒙者然,人於此時,豈不怡然心會,豁然意適哉?由是言之,未讀書時,無非悔悋之積,已讀書時,漸臻通明之域矣。書曰,學于古訓乃有獲。又曰,不學墻面。伏願殿下,講究討論,積慮潛心,字求其訓,句索其旨,以爲利行求益之地,是臣區區之望也。上曰,參贊官奏之。時愚曰,夫人之本性,純善無惡,渾然天理,只緣氣質之稟,錯雜不齊,所以有此純彼駁之別。若此篇所謂驕奢·鄙悋之類,亦是也。苟欲矯而正之,莫如讀書之際,詳察古人之言行,反求諸身,而先於偏處下手,則本來純善之體,可以無失,而夫子所謂克己復禮者也。我於聖敎中有曰,設如今日,發一善念,必欲行之,明日又未能如此做去,此可見大聖人誠心反求,隨時省察之實驗,臣不勝欽頌萬萬矣。蓋人慾强而難制,天理微而難持,必須於一言一事,每加點檢,恒存警惕。如上所謂驕奢·鄙悋之習,若或有一分近似處,則以下文用功去者,痛矯治之,衛入聖賢之域。殿下旣知此箇肯綮矣,繼自今益加聖意,不但於臣隣講討之時爲然,尤於燕處幽獨之地,暬御上接之節,常存此念,無所忽略,然後反求克復之工,始可一倍精進,而如其不然,則徒歸於外面文具,故此篇亦以不如無學四字,申結而深戒之。惟殿下於此警發,是臣區區之顆祝也。上讀新受音十遍訖,上掩卷。命史官就座,仍命退。諸臣以次退出。
上在昌德宮。停常參·經筵。
李時愚啓曰,明日常參·經筵,取稟。傳曰,停。
宋廷和啓曰,來二十一日,朝參日次,而顯隆園忌辰祭正日相値,頉稟之意,敢啓。傳曰,知道。
李時愚啓曰,來二十一日,輪對日次,而顯隆園忌辰祭正日相値,頉稟之意,敢啓。傳曰,知道。
宋廷和啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李時愚啓曰,右承旨洪淳穆,今日不爲仕進,卽爲牌招,何如?傳曰,允。
備忘記,濟州牧使李玄功下直,長弓一張,長箭一部,片箭一部,筒兒一箇賜給。
傳于李時愚曰,進講入侍。
宋廷和啓曰,卽者律學入門官來言,今此覆試時,本曹堂上,當爲備員,而判書洪耆燮,以前任開城留守未交龜,試望無以備員受點云,何以爲之?敢稟。傳曰,許遞,前望單子入之。
刑曹判書前望單子入之,金輔根落點。
宋廷和啓曰,卽者律學入門官來言,今此覆試時,本曹堂上,當爲備員,而判書金輔根未肅拜,試望無以備員受點云,卽爲牌招,何如?傳曰,允。
李擎日有頉,代以權翰成爲假注書。
沈東臣有頉,代以金炳國爲假注書。
權翰成有頉,代以李僖魯爲假注書。
李時愚啓曰,事變假注書文基郁,身病猝重,勢難察任,今姑改差,何如?傳曰,允。
文基郁改差,代以朴思謙爲事變假注書。
朴思謙有頉,代以金慶洽爲事變假注書。
金慶洽有頉,代以金履奎爲事變假注書。
以江原監司李謙在狀啓,原州牧民家失火事,傳于宋廷和曰,當此農時,民家失火,聞甚驚慘。元恤典外,別加顧助,結搆奠接之意,廟堂措辭,分付。
宋廷和啓曰,行大司憲李敦榮,執義沈膺泰,掌令朴尙壽,持平鄭駿容牌不進,掌令姜斗煥在外,持平一員未差,監察茶時之意,敢啓。傳曰,知道。
以執義沈膺泰,掌令朴商壽,持平鄭駿容,司諫兪錫煥,正言權泳夏牌不進罷職傳旨,傳于宋廷和曰,只推。
以右承旨洪淳穆牌不進罷職傳旨,傳于宋廷和曰,只推。
傳于李時愚曰,召對爲之。
宋廷和,以兵曹言啓曰,禁軍來秋冬等祿試射時,柳葉箭沒技人及別試鐵箭三矢能越一百五十步人,別單書入之意,敢啓。傳曰,知道。
又以兵曹言啓曰,因平安監司洪鍾應狀啓,式年抄上鐵箭武士閑良李得守·金九鉉,該院長領率齊到矣。臣進詣南別營更試,則抄上武士閑良李得守·金九鉉,皆過一百五十步,別單書入之意,敢啓。傳曰,知道。
又以都摠府言啓曰,副摠管金翰喆,以司僕寺兼內乘,私調馬進參事,晝仕出去之意,敢啓。傳曰,知道。
又以義禁府言啓曰,時囚罪人宋柱獻,以江東前縣監時事,拿問處之事,傳旨啓下,又以東萊前府使時事,拿問處之事,傳旨啓下矣。前後罪犯,依例添問目,捧供以入之意,敢啓。傳曰,知道。
又以義禁府言啓曰,地方官通津府使朴性秀拿來,與京畿監司狀啓·戶曹粘目,憑閱處之事,傳旨啓下矣。朴性秀,今方待命,拿囚之意,敢啓。傳曰,知道。
義禁府啓目,慶州府尹李源祚原情云云。傳旨內辭緣,泛稱遲晩,所當請刑是白乎矣,曾經侍從,勿爲請刑,載在法典,議處,何如?判付啓依允。又啓目,晉州監牧官盧經河原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,江東前縣監東萊前府使宋柱獻原情云云。傳旨·問目內辭緣,泛稱遲晩,所當請刑是白乎矣,曾經侍從,勿爲請刑,載在法典,議處,何如?判付啓依允。又啓目,通津府使朴性秀原情云云。傳旨·問目內辭緣,泛稱遲晩,所當請刑是白乎矣,曾經別軍職,勿爲請刑,載在法典,議處,何如?判付啓依允。
禮曹陳賀兼謝恩使拜表吉日,來七月二十五日卯時,方物封裹,同月二十二日。
行吏曹判書趙冀永疏曰,伏以臣屢控血懇,未蒙恩諒,進退窮蹙,無往非罪,蓋其進不量力罪也,病猶苟冒罪也,誠未孚格而連事瀆擾罪也,報蔑涓埃而徒增孤負罪也。有一於此,尙宜自劃,況其有此數者,而乃敢晏然蹲冒乎?第伏念臣强策政注,首尾五朔,才本魯莽,識又淺短,排擬銓量,全失稱停,未有絲毫之補,徒積僨誤之辜,其爲累聖簡而玷名器也大矣。今臣癃痼賤疾,固非一時無妄,而比春以來,凋耗忒甚,日不知所加,月必有所加,形殼雖存,神精已鑠,而況當此換節,宿病復添,兼以暑氣所祟,內外俱傷,腹腸飽滿,胸膈痞悶,溏泄頻作,登溷無度,以今衰耄之年,尤何望其痊可也?夫朝臣之當官丐免,以病爲引,便成近日之故常,故若或有疾病之苦,雖在難强,上不足以槪聽,下不能以見孚。然而臣則無一毫飾辭耳。且前頭大政不遠,今此病情,是月之內,彈束無望。若以天官之重,一任瘝廢,作爲養病之坊,則在國體極涉苟艱,在私分彌增悚蹙,玆敢罄暴衷懇,冒瀆崇嚴。伏乞聖慈,俯垂矜諒,仰稟東朝,亟遞臣所帶銓銜,俾得安意調治,則實天地父母之賜也。臣無任云云。若曰,省疏具悉。卿之病亦可以知之矣。大政隔月,不可鞶褫。
庚戌五月十七日巳時,上御熙政堂。進講入侍時,講官李景在,參贊官朴永輔,檢討官金世鎬,假注書楚秉悳,記事官鄭健朝·金炳溎,各持小學第四卷,以次進伏訖。上曰,史官分左右。上誦前受音一遍訖,上開卷。景在讀自伊川先生,止互相發明。仍解釋章句。上曰,不差之差字,是差錯之謂乎?景在曰,然矣。上曰,玩味,是何義也?景在曰,玩味卽玩繹之義,而如飮食之味,㗖之尤覺有味矣。上曰,一場話說,何義也?景在曰,是乃書自書我自我之義矣。上曰,二書卽論·孟之謂乎?景在曰,然矣。上曰,便作己問,何義也?景在曰,却將古人問難處,便作今日身親問之謂矣。上曰,理會過之過字,何義也?景在曰,中庸一篇,皆喫緊之要語,而一字一句,不可放過,故必要其理會過之,然後脈絡貫通,上下相徹矣。上讀新受音十一遍訖。上曰,文義以次奏之。景在曰,此章自止內,別無文義敷演仰達者,而伊川先生之讀論語者,但將弟子問處,便作己問云云,前賢之所訓讀書法者,不爲不多,而未有如此說之緊切。蓋人生氣質,不能無剛柔昏明之異,誠能於聖賢書中,深求而體認之,喫緊下工,則柔者亦剛,昏者亦明矣。若以程子之言爲用工之方,不必讀論語時爲然也。先以此說,便作今日親聞於程子者,非獨於論·孟中玩味也,凡於聖賢書中,無不潛玩而深味之。如玩好之物,眞知其可玩,如珍饌之味,眞知其有味,玩之又玩,味之又味,優游涵泳其德性,則其所成就,將有不可量者,伏願留念焉。世鎬曰,玩味二字,最有益於讀書工夫。先儒有言,如喫果子相似,未識滋味,喫也得不消,喫也得到底,識得滋味了,要住自住不得。蓋讀書玩味,至於此境,則無味之中,有至味存,必將欲罷不能,非但語·孟二書爲然,凡他經傳,皆大有資益之功矣。伏願此等處,益加體念焉。永輔曰,讀書之病,每在於書自書我自我,然則雖讀萬卷書,干我甚事,是以拈出切己二字,警醒學者。夫切己之事,無過於着衣喫飯。然而不待安排,率爾而成,此則心手相熟,不容他籍之所致也。聖人千言萬語,布在方策,博而約之,則必其中,有緊要一處,如此章之切己二字是已。知而能行,融徹浹洽,如着衣喫飯之無待外至,爲聖之基,亶在於是,伏望體念焉。上曰,參贊官一番讀之,可也。永輔伏讀一番訖。上掩卷,上命史官就座。仍命退,諸臣以次退出。
庚戌五月十七日酉時,上御熙政堂。召對入侍時,參贊官李時愚,直閣金德根,侍讀官宋謙洙,檢討官金世鎬,假注書趙在衡,記事官鄭健朝·金炳溎,各持通鑑第二卷,以次進伏訖。上曰,史官分左右。上開卷,上曰,上番讀之。謙洙讀自及陳涉起,止以應諸侯。上曰,文義陳之。謙洙釋義訖。上曰,以應諸侯之應字,何謂也?謙洙曰,起兵以聲勢相應也。仍奏曰,自古帝王之作興,宜以正道爲重,如此讖緯之說,不足信也,而沛公之旗幟尙赤,恐有欠於懿君哲辟之修正道示後人之道矣。上曰,下番讀之。世鎬讀自項梁者,止才氣過人。上曰,文義陳之。世鎬釋義訖。上曰,扛鼎之鼎,何鼎也?世鎬曰,此時九鼎,淪於泗水,則此鼎非九鼎也。古語云,禹廟有大鼎,項羽力能扛之。然而此非出於傳記者,則不足信矣。上曰,書奚但記名姓而已乎?世鎬曰,然矣。仍奏曰,撫劍疾視曰,彼惡敢當我者,不過爲匹夫之勇,則項籍之學劍不成,固其志之不在於小,而天下元無不讀書英雄,則將圖帝覇之大業者,舍典籍而何以哉?敎以兵法,略知意而又不肯意,其有始無終蓋如是,後來之成敗,可占於此矣。上曰,參贊官讀之。時愚讀自會稽守殷通,止魏王。上曰,文義陳之。時愚釋義訖。上曰,籍是梁之姪乎?時愚曰,然矣。仍奏曰,夫秦非有積累之基,棄禮義尙刑罰,雖以此致富强取天下,而至于二世,竟無一分矯捄之政,故遂至傾覆。項籍雖有匹夫之勇,發兵之初,便以殺戮爲能事,復蹈亡秦之覆轍,故不過八年擾攘而止。至若漢高,則寬大之政,仁厚之德,使遠近翕然歸心,故創業垂統,以啓四百年鴻基。此是以德以力之分,而秦·楚之所以亡,漢之所以興,職此之由也。爲人主者,最宜深究於此等處也。上曰,閣臣讀之。德根讀自二年,止益駭懼思亂。上曰,文義陳之。德根釋義訖,仍奏曰,李斯千古之小人,而濟之以奸譎,身居輔相之任,不能引君以正道,至以獨斷之術,阿諛君上,專爲身謀。他日二世之以稅民深者爲明,殺人衆者爲忠,天下離心,卒至危亡而不可救者,皆斯之爲也。然苟非二世之昏暗,則必無李斯之諂諛,此豈非警省而深戒者哉?上曰,使盜如此,是二世之故,而乃反誚讓李斯,是何意也?上曰,以稅民深者爲明吏,以殺人衆者爲忠臣,如此而安得不亡乎?時愚曰,人主之御世也,必使無一物不獲,無一民不安,然後乃成治道。夫責任之重大如此,則憂多樂小,不得不然,而彼二世,則只以高枕肆志,忘其憂而享其樂爲事,至於關東多盜之後,乃反誚讓李斯,斯亦非不知督責爲促亡之術,而爲免目前之誚讓,阿意而爲此對,益啓玩之思,遂致危亡之禍,譬如救火而添油,幾何而不燒燼也哉?大抵自非正道之士,則隨時顧瞻,全在身家之利害,故二世之時,則如李斯者,亦不能自立而至於如此也,可不懼哉?上自及陳涉起,止益駭懼思亂,讀二遍訖,上掩卷。命史官就座,仍命退。諸臣以次退出。
上在昌德宮。停常參·經筵。
宋廷和,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
李時愚啓曰,明日常參·經筵,取稟。傳曰,停。
宋廷和啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李時愚啓曰,右承旨洪淳穆,左副承旨金德喜,今日不爲仕進,竝卽牌招,何如?傳曰,允。
金履奎有頉,代以文基郁爲事變假注書。
朴永輔啓曰,假注書金炳國·李僖魯,時無職名,令該曹依例付軍職,冠帶常仕,何如?傳曰,允。
傳于宋廷和曰,進講入侍。
傳于李時愚曰,禮房承旨馳詣文廟,奉審摘奸以來。
傳于朴永輔曰,直閣金德根馳詣顯隆園,奉審摘奸,仍詣健陵·華寧殿,一體奉審以來。
大王大妃殿,傳于李時愚曰,甲辰獄事,使當者有躬犯之跡,雖年久之後,誰敢擧論,而如或不然,但出於凶徒逆類,看作奇貨之資,則在今日懿親之義,豈無商量?然此是大段審愼之事,時·原任大臣率禁府諸堂,來會賓廳,其時文案,詳細考閱,具意見論理以入。
賓廳啓曰,臣等因東朝傳敎,與金吾堂上,來會賓廳,考閱甲辰獄案,則實無躬犯之跡,而特以屢出賊招,事體重大,不容不相率請對矣。今若曰原有躬犯之跡則非也,臣等愚見如此而已矣,敢啓。大王大妃殿答曰,本事如此,諸大臣之意見又如此,伸雪一款,無容更議,依議施行。
傳于李時愚曰,原任待敎金炳德·李秉文,竝檢校差下。
以平安監司洪鍾應狀啓,龜城府民家失火事,傳于朴永輔曰,聞甚矜惻,元恤典外,別加顧助,結搆奠接之方,廟堂措辭,分付。
以莊陵陵役時禮堂以下別單,傳于李時愚曰,監董前禮曹參議洪永圭,地方官寧越府使朴宗休,竝內下鹿皮一令賜給,兼監役本陵令朴敏東,參奉朴大熙竝陞敍,別看役姜鳳岐·權鍾·安世武,領役牌將元孝達·辛基寧·徐仁復竝賞加,姜文實·金楨逸·鄭昌國·池有玉竝帖加,其餘色吏·守僕·奏時·香盤僧·工匠等,竝令本道從厚分等施賞。
李時愚,以禮曹言啓曰,明日雜科覆試,本曹堂上,當爲備員開場,而參議趙台淳有身病,無以進參,令政院牌招,以爲擧行之地,何如?傳曰,允。
李時愚啓曰,明日雜科覆試,禮曹堂上,當爲備員開場,而參議趙台淳,旣有只推之命,更爲牌招,何如?傳曰,允。
以禮曹參議趙台淳牌不進罷職傳旨,傳于李時愚曰,只推。
李時愚啓曰,明日雜科覆試,禮曹堂上,當爲備員開場,而參議趙台淳,旣有只推之命,所當更請牌招,而係是一日三牌,何以爲之?敢稟。傳曰,待明朝牌招。
以禮曹參議趙台淳再牌不進罷職傳旨,傳于李時愚曰,只推。
宋廷和啓曰,行大司憲李敦榮,執義沈膺泰,掌令朴商壽,持平鄭駿容牌不進,掌令姜斗煥在外,持平一員未差,監察茶時之意,敢啓。傳曰,知道。
以執義沈膺泰,掌令朴商壽,持平鄭駿容,司諫兪錫煥,正言權泳夏牌不進罷職傳旨,傳于宋廷和曰,只推。
以右承旨洪淳穆,左副承旨金德喜牌不進罷職傳旨,傳于李時愚曰,只推。
李時愚,以奎章閣言啓曰,原任待敎金炳德·李秉文,竝檢校差下事,命下矣。竝卽牌招察任,何如?傳曰,允。
又以承文院都提調意啓曰,皇帝御名避寫事,登極詔兼付事,勅使儀物裁減事,禮部咨文,今纔出來矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
又以戶曹言啓曰,謹奉傳敎,璿源殿東西邊雨漏修改吉日時,令日官劉俊祜推擇,則今五月二十二日巽時爲吉云,以此日時擧行之意,敢啓。傳曰,知道。
宋廷和,以都摠府言啓曰,副摠管金宅基,以訓鍊都監中軍,本營諸將官射會監試事,南別營晝仕出去之意,敢啓。傳曰,知道。
義禁府啓目,粘連向前宋柱獻亦,因差任與報加下財貨,或生搆富民及取穀剩,數爻不少,至於移貿還錢,入於那移,經法所在,有難容恕,以此照律,何如?判付啓依允。又啓目,粘連向前張斗衡亦,補餉穀之取剩,旣爲非法,雇立錢之加斂,亦係難貰,至於贓錢不給,焉逭當勘?以此照律,何如?判付啓依允。又啓目,粘連向前鄭雲斗亦,還錢則犯用而移錄,民貨則取貸之無難,前後差任,俱有財賂,以此照律,何如?判付啓依允。又啓目,粘連向前盧經河亦,位土之貰錢加定,稅穀之高價代捧,査正色吏之非理勒懲,外居牧民之無端降定,取賣船之價本,徵餘丁之保錢,凡厥收入,實爲夥然,經法所在,在所難免,以此照律,何如?判付啓依允。又啓目,粘連向前李源祚亦,刷價之恐違鄕論,詞訟之多由姻囑,政體所在,難免警責,以此照律,何如?判付啓依允。又啓目,粘連向前朴性秀亦,漕船致敗,在於境內,不善護送之罪,在所難免,以此照律,何如?判付啓依允。又啓目,粘連向前權顗亦,贓錢贖錢,無節取用,差債頉債,惟意收入,摠論諸條,俱係不法,以此照律,何如?判付啓依允。又啓目,粘連向前金大義亦,賣朽船減軍額,猶屬餘事,最是徵債取利,誠爲非法,以此照律,何如?判付啓依允。
庚戌五月十八日巳時,上御熙政堂。進講入侍時,講官趙秉駿,參贊官宋廷和,侍讀官宋謙洙,假注書金炳國,記事官鄭健朝·金炳溎,各持小學第四卷,以次進伏訖。上曰,史官分左右。上誦前受音一遍訖,上開卷。秉駿讀自六經,止竭力從之。仍釋章句訖。上讀新受音六遍訖,上曰,文義以次陳之。秉駿曰,六經者,作聖之門戶也。自修身齊家,以至治國平天下,致廣大而盡精微之道,無不備載於此,不可徒讀而不思,不可徒思而不行,必須循環理會,溫故知新,體之於心,驗之於身,務要盡合道理,然後一日二日,自底有長格之效,故橫渠讀書之論,如是襯切矣。惟我殿下,今講小學,遵此要法,無少間斷,擴充其本源,則他日下工於六經,庶幾事半而功倍,克臻高明之域矣,伏願留神焉。謙洙曰,呂舍人此章旨義,最爲今日良箴,而不可一日放慢,尤爲切實語也。放,放心也,慢,怠忽也。以一出一入之心,爲或作或撤之事則放慢也,始勤而終怠,始敬而終肆則放慢也。爲學之要,在於收其放心,沈潛玩味,有疑處須要無疑,無疑處却要有疑,循環理會,若將見聖賢心事於紙上,則德日益新,學日益進。伏願殿下,依此課程,惟日孜孜,無或豫怠,是臣區區之望也。上曰,循,何謂也?盡知之事乎?廷和曰,如環之循也。上曰,理會次第云耶?謙洙曰,猶言識得也。上曰,靜室危坐,何謂也?廷和曰,靜處須好讀書,讀書必先持敬,故所以靜室危坐也。上曰,待自家,何謂也?謙洙曰,待,留待之謂也,自家,自己之謂也。上曰,長得一格,何意耶?廷和曰,學進一層工夫,漸次上達也。上曰,工夫何以上乎?謙洙曰,循序而進,如自下達上者也。上曰,一行一住,何謂也?謙洙曰,行,動也,住,靜也,卽如行止動靜之云,而人之日用事爲,皆不外乎道理二字矣。廷和曰,今此自止內所論,卽讀書用工之法,而至第三章,其言規模程式,井井有條理。又其中精熟二字,最爲切要,而精熟云者,卽尋究玩索,融會貫徹,到得十分地頭者也。譬如攻金者,磨礪而不能精熟,則無過爲査礦之鐵也。治玉者,切琢而未及精熟,則無以成瑚璉之器也。百工技藝之末,猶尙如此,則況於學問之事乎?爲學之道,必本於讀書,而書有經史之別。爲經是古聖之立言,而旨義無窮,史乃前代之紀事,而鑑戒斯存,則此豈可悠泛下工,而必也嚴立課程,純乎不已,雖一日之頃,毋或放慢,然後乃可以見得精熟之功矣。今我殿下,朝晝課講,若是勤孜,凡於討論文義之際,聖工之隨處硏究,固已仰認,而至若今日之此章文義,則實爲殿下講讀之要法,且精熟二字,尤所當體念處矣,伏願懋哉懋哉。上曰,須令成誦,何謂也?廷和曰,讀書精熟,然後文義可通,故所以至於成誦也。上曰,須循環理會,俄何以奏之乎?廷和曰,循環周而復始也,理會識得也。上曰,嚴立課程,何謂也?謙洙曰,課,日課也,程,程式也,嚴明程式,不敢違越也。又奏曰,經,聖經也,子書是賢人記語也。朱子曰,歲月如流,工夫易間斷。宋臣黃山谷語曰,士大夫三日不讀書,便覺言語無味,面目可憎。此皆爲學者深警語也。上曰,嚴立之立字,何意也。廷和曰,讀書先定規程,日日爲之,不至緯繣之謂也。上曰,日日爲之,何謂也?廷和曰,日日課讀,不少間斷之謂也。上曰,放慢,何意耶?謙洙曰,一日之間,無或少惰,而使之着力也。上掩卷。上命史官就座,仍命退諸臣。又命退,承史以次退出。
上在昌德宮。停常參·經筵。
申時酉時,灑雨下雨,測雨器水深四分。
李時愚啓曰,明日·再明日顯隆園忌辰祭齋戒正日相値,視事,頉稟之意,敢啓。傳曰,知道。
宋廷和啓曰,合辭許久闕啓,事甚未安。除在外·雜科進去外,未肅拜·呈告人員,竝卽牌招,何如?傳曰,允。
李時愚啓曰,左副承旨金德喜,今日不爲仕進,卽爲牌招,何如?傳曰,允。
備忘記,安東營將李台成下直,長弓一張,長箭一部,片箭一部,筒兒一箇賜給。
傳于宋廷和曰,進講入侍。
洪淳穆啓曰,假注書金炳國,身病猝重,勢難察任,今姑改差,何如?傳曰,允。
金炳國改差,代以李鍾愚爲假注書。
朴永輔啓曰,假注書李鍾愚,時無職名,令該曹依例付軍職,冠帶常仕,何如?傳曰,允。
傳于朴永輔曰,吏曹參議許遞,參判有闕之代,竝前望單子入之。
吏曹堂上前望單子入之,參判尹致定,參議鄭基世落點。
以禮曹參議趙台淳牌不進罷職傳旨,傳于朴永輔曰,只推。
朴永輔啓曰,今日雜科覆試,禮曹堂上,當爲備員開場,參議趙台淳,旣有只推之命,更爲牌招,何如?傳曰,允。
傳于宋廷和曰,禮曹參議許遞,前望單子入之。
禮曹參議前望單子入之,李寅皐落點。
朴永輔啓曰,今日雜科覆試,禮曹堂上,當爲備員開場,新除授參議李寅皐,卽爲牌招,何如?傳曰,允。
朴永輔,以禮曹言啓曰,今日雜科覆試,本曹堂上,當爲備員開場,而參議李寅皐在外,無以擧行,令政院稟旨變通,何如?傳曰,許遞,前望單子入之。
禮曹參議前望單子入之,兪鎭五落點。
朴永輔啓曰,新除授禮曹參議兪鎭五,以前任安州牧使,方在解由未出中,何以爲之?敢稟。傳曰,勿拘。
又啓曰,今日雜科覆試,禮曹堂上,當爲備員開場,參議兪鎭五,卽爲牌招,何如?傳曰,允。
宋廷和啓曰,行大司憲李敦榮,執義沈膺泰,掌令朴商壽牌不進,姜斗煥在外,持平鄭駿容雜科進,一員未差,監察茶時之意,敢啓。傳曰,知道。
以執義沈膺泰,掌令朴商壽,司諫兪錫煥,正言權泳夏牌不進罷職傳旨,傳于朴永輔曰,只推。
以左副承旨金德喜牌不進罷職傳旨,傳于朴永輔曰,只推。
洪淳穆,以兵曹言啓曰,今五月二十日,文臣朔試射日次,而顯隆園忌辰祭齋戒相値,不得爲之之意,敢啓。傳曰,知道。
宋廷和,以義禁府言啓曰,卽接月令醫員方允行手本,則以爲,時囚罪人宋柱獻,素患疝積,處冷添劇,肚臍橫亘,轉側須人,目下症形,實爲危劇云。罪人病勢如此,則一邊保放,一邊草記,曾有定式矣。宋柱獻,姑爲保放之意,敢啓。傳曰,知道。
洪淳穆,以右邊捕盜廳言啓曰,宣禧宮越墻罪人鄭次孫處,乘夜越墻情節,多般鉤問,則所告內以爲,矣身昨日因事出往彰義門外,得飮酒杯,日暮入來之路,與無賴輩相鬨被逐,至宣禧宮近處,欲爲避身,自宮墻連接閭家小墻,越入宮墻,隱身於廁間,夜深被捉於巡更軍士處而已,初無行賊之心云。如無賊心,則必無乘夜越場之理,故屢度牢刑盤問,則所招內,被逐蒼黃之中,不知法意,乘夜越墻,萬死無惜,而果非行賊之意,一直納招矣。觀其貌樣,聽其所言,則無異喪性失魂者,而旣無所偸贓物,別無更覈之端,移送秋曹,依律,勘處,何如?傳曰,允。
領議政鄭元容疏曰,伏以臣精力日衰於一日,廟務日艱於一日,情到十分窮蹙,勢到十分迫隘,較計公私,屢費思量,求去一事,不得不措,然後始乃抱章叫閽,切冀開兪,批敎諄複,如師牖蒙,至諭以臣官進退,皆在於東朝處分。臣擎誦惶感之餘,自語於心曰,今而後,臣可以獲所辭矣。臣之立身始末,稟才能否,我慈聖之所俯燭也。臣之本非高蹈,不辭榮祿,平陂勞佚,惟上所命,亦我慈聖之所俯燭也。聖上之特授重任於臣,實由於仰體慈聖之意,則臣仰揣慈衷之取臣,非以臣能之也,必以臣夙忝謬名,姑且苟充於有事之會也。臣亦倉猝冒膺之後,至今蹲據,實非臣初料攸及,而我慈聖之庇幬優假,不賜斥免者,非以臣能之也。必以難愼於枚卜之重,而相府旣不空,則雖如臣者,亦可以奉行文書,而挨過時月也。今我慈聖,若又俯燭臣癃痼之病,昏耗之狀,萬不可强,千不可堪,則豈待臣言之更僕,而或靳鞶褫之音乎?臣請言之,邑有令丞,家有亞旅,況有國機務之繁乎?耕必待耦,擔必替㨍,況百揆謀斷之地乎?自昔帝王,必輔弼於左右,疑丞於前後者,爲其廣聰明而集思慮也。雖以唐·宋間宏碩言之,房·杜之帝所共議,韓·范之上前相爭,其相須相資之殷,有如此者矣。況當初元履端之時,以贊襄匡濟之責,獨委於臣,則其不孤同朝之望,而駭八方之聞乎?臣嘗觀皇明故事,或有輔臣獨居之時,則廷紳疏揭,皆以會推請補,爲天下急先務,亶以政本重任,不宜專且孤也。今臣亦以爲今日急務,莫先於鼎席之備矣。聖上以此時謂何等時也?國綱弛而怠慢成習,庫儲匱而支調莫繼,試警雖施,而士望難愜,繡論纔勘,而民瘼未矯,憂懼日甚,若涉無畔,其上輔下庇奠安圖理之責,此係興替所關,而當此之時,其將屬之臣乎,其將屬之賢者能者乎?詩人將車之象,有足以喩濟艱之道,其車旣載之後,必無棄其輔,而又屢顧其僕,然後終可以踰險而不輸,若旣輸其載而後,號伯而助予,則悔之無及矣。今臣所載,幾至於輸,而號呼求助,其情甚急,聖上何不思置輔而益之,以爲服遠利涉之圖乎?臣脆弱之質,年迫古稀,歲不期衰,衰不期病,已往則猶有症形之可指,劇歇之可論,而今則氣血俱竭矣,聰明俱耗矣,思慮俱荒矣,懵懵厭厭,浸浸然日以不逮,如水之就下,莫之回瀾。最是神識眩瞀,若存若無,事務則全沒分曉,語言則未得領會,曩日記誦之文,忽莫辨其字句,常時傍近之人,或不省其誰某,似此貌樣,何可以一症形乍劇歇比論哉?雖閒漫宂散之職,猶不宜投置瘝廢,矧玆訏謨宥密,百務鞅掌之所乎,徊徨跼蹐,若窮無歸,玆又冒悚唐突,披瀝陳辭。惟聖明,諒察而哀憐之,入稟東朝,回容光之照,施曲遂之慈,將臣議政見銜,亟賜鐫汰,仍卽禮召耆德,妙簡名賢,以副夢卜之求,則非惟臣之大幸,實民國之大幸也。臣無任云云。答曰,省疏具悉卿懇。卿之求去一念,縱然急切,獨不思許多廟務,無人句當者乎,假使禮召耆德,妙簡名賢,鼎鉉之譬自在,豈爲卿可去之會耶?如何不度時不量勢,而却要此萬難可成之事也?卿之出處一款,向已諭之,非予所敢自專,卿其諒悉,無復煩浼。仍傳于朴永輔曰,此批答,遣史官,傳諭。
吏曹參判李時在疏曰,伏以臣於日前丐免之章,悉暴病情,冀遞見職,及承批旨,未蒙允許,踰分之愧,瘝職之懼,歷屢日而冞深矣。蓋臣痿痺之疾,四年沈綿,浸成貞痼,凡屬生人之事,一切謝斷。不意臣名,廁在銓望,天點特下,華誥臨門,家人父子,握手而相賀曰,不惟爵祿之爲榮,恩念所曁,若沈疾之盡除。臣於是奉命感隕,如遭再生之會,必欲强病造朝,一肅寵命,奈此風火之祟,當暑復添,欲起而還仆,欲行而復止,遂不得不三違牌召,不赴政席。逋慢之誅,在所當被,側俟幾日,譴罰未降,職名自在,始也榮感之忱,反致怵畏之極,莫知所以措躬矣。雖是微末宂閒之官,固不當一日虛縻,以招尸素之譏,況此天官佐貳,職任不輕也哉?徒縻其名,莫效微誠,有除而未謝,有政而未參,淸朝銓衡之任,視一養疴之所,委蟄病次,蠢然不動,臣罪到此,尤無以自解矣,玆敢冒死陳籲,更瀆崇嚴。伏乞聖慈,俯賜鑑諒,仰稟東朝,亟遞臣見帶之職,旋降威罰,以治屢撓之罪焉。臣無任云云。答曰,省疏具悉。所請依施。
庚戌五月十九日辰時,上御熙政堂。進講入侍時,講官徐憙淳,參贊官洪淳穆,檢討官金世鎬,假注書李僖魯,記事官鄭健朝·金炳溎,各持小學第四卷,以次進伏訖。上曰,史官分左右。上誦前受音一遍訖,上開卷。憙淳讀自夫指引者,止決無有成之理。上曰,貫穿之穿字,平聲乎?憙淳曰,去聲矣。仍解釋章句訖。上曰,決意而行,何謂也?憙淳曰,學者於學,當決斷己意,勇往精進,無一息間斷,則進學之道,自然有成。此是自己之力行,非所以恃於人之義也。上曰,浹洽,何謂也?憙淳曰,浹洽之義,先儒譬之如物浸水。蓋浸之得久,表裏自然俱濕,若或暫浸旋止,外雖濕而內實乾,何以有到底霑及之效乎?當於辨理之際,無一息間斷,然後自抵於心理相涵,此之謂浹洽也。上曰,怕字是畏字之意乎?憙淳曰,怕與畏同義,而畏是畏之泛也,怕是畏之深也,故先言兩畏字,而謂足謂可,則指其畏而泛稱也。次言一怕字,而獨弁只字,則辨其畏之深切也。此所以一節深於一節,而立言之意異也。上曰,鹵莽,何謂也?憙淳曰,鹵者,澙鹵之地也,莽者,荒蕪之草也。惰農之人,自以爲明於農理,而厭其勤勞,旣耕澙鹵之地,又無鋤耘之功,一任其荒蕪,則雖欲有秋而食實,其可得乎?學者之不能尋思,亦猶是焉,此之謂鹵莽也。上讀新受音十二遍訖,上曰,渙然,解散之謂乎?憙淳曰,渙然,解散之義。蓋冬月天氣栗烈,水涸而氷凝,及其春風和暢,萬壑之氷雪消融,散渙解釋,而同歸乎江海之順流也。今此事之難者,譬如冬月之凝氷,而自當今日明日,連日行一難事,行之又行,則自然無難而怡然順理,有似乎春氷之解釋,此之謂渙然解散之義也。上曰,文義以次奏之。憙淳曰,人之爲學,雖在師友之助,其功在力行如何耳。是以此章之旨,先言指引,次言規戒,而終之以決意用力。以次章言之,爲學之方,專在於知行二字上,以工夫次第言之,知爲先矣,以眞實得效言,則行爲重矣。致知力行,本如車輪鳥翼,不可偏廢,因是而沈潛反復,眞積力久,則自至於渙然怡然之境,而有非一朝一夕可襲而取之者也。至於第三章,則讀書尋思推究者,儘是學問之要語也。凡人之才性過人者,非不美好,若但恃才性而不能尋思充學,則反不如短於才性而能勤推究者之爲愈也。今此諸章,皆是精切之言,非但學者之爲然,帝王之學,尤當如此。伏願殿下,克懋省察焉。世鎬曰,惟我世祖大王,嘗聞梁誠之在集賢殿仕罷時,書其所思一字於掌上,到家遍考諸書而窮之,敎曰,凡人之於學,不爲則已,爲之則必須如是,予亦書一字,推類旁通者多矣。此亦記一事辨一理之義也,豈非今日聖學所當監法者乎?伏願體念焉。上曰,難事,何謂也?世鎬曰,豈可以事之難行而畏憚不爲乎?雖事之至難行者,必須勉强做去者,此爲力行之本也。上曰,事之難者,益勉行之,宜矣。憙淳曰,今此難事之聖敎發問,誠爲欽仰。凡事之行也,始則果多爲難,乃能力久而至於堅固,而達於怡然之域,則難者爲易,理輒自順,便無難事,如是省念,儘宜矣。淳穆曰,一日之間,記一事行一事,譬如一步之積,能致千里,一線之添,終成疋帛,其下工雖小,而受效則甚大矣。苟欲知行之竝進,不可不於學問上求得,而古人每讀書,較量其未讀已讀之際,便覺自己體驗,判作前後兩截,然後始可免書自我自之歎,而其要專在於尋思,故孔子曰,有不學,學之不能不措,有不思,思之不得不措。此實爲學之準的也。惟我殿下,講小學幾訖五編,凡諸至言格論,必有記得幾事,行得幾事,而其於尋思之工,益加勉力焉。上曰,予或有知之者,而至於行之,則未易言也。淳穆曰,傳說所云,非知之艱,行之惟艱者,良由是也。上曰,若知而不行,則反不如不知也。淳穆曰,聖敎至當矣。上曰,非偶然,何謂也?憙淳曰,此豈可一朝一夕適偶而得也?辨一理行一難,雖誠心而日致,苟或有一息間斷,則心與理相背,而必無自得之效也。是故今日辨明日辨,今日行明日行,自强不息,然後自然浹洽,自然堅固。理之難者,渙然氷釋,事之難者,怡然理順,自得於心,此所以非偶然也。世鎬曰,偶是不求而適然之辭也。於其難辨之理,難行之事,日日辨日日行,辨之又辨,行之又行,心與理相涵,身與事相安,久然後自然得之,故此之謂非偶然也。上曰,只怕尋思,何謂也?世鎬曰,怕與畏同義,而恃聰明而不肯刻苦思索者,不足畏也,惟尋思義理,窮究旨趣者,最可畏也。古人曰,思之思之,又重思之,思之不通,鬼神通之。此謂思之久而自然貫通,若得鬼神之助也。上掩卷。上命史官就座,仍命退。諸臣以次退出。
上在昌德宮。停常參·經筵。
藥房都提調朴晦壽,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安,答曰,知道。
宋廷和啓曰,行大司憲李敦榮,執義沈膺泰,持平鄭駿容呈辭,掌令朴商壽雜科進,姜斗煥在外,持平一員未差,監察茶時之意,敢啓。傳曰,知道。
洪淳穆啓曰,備邊司郞廳來言,今日賓廳日次,而顯隆園忌辰祭齋戒相値,不得來會云矣,敢啓。傳曰,知道。
傳于金德喜曰,進講入侍。
朴永輔啓曰,假注書李僖魯,身病猝重,勢難察任,今姑改差,何如?傳曰,允。
李僖魯改差,代以李容殷爲假注書。
朴永輔啓曰,假注書李容殷,時無職名,令該曹依例付軍職,冠帶常仕,何如?傳曰,允。
李時愚,以奎章閣言啓曰,純宗大王·翼宗大王誌狀續印,憲宗大王·孝顯王后誌狀奉印事,命下矣。印役吉日,令日官劉俊祜推擇,則今五月二十七日卯時爲吉云,以此日時擧行之意,敢啓。傳曰,知道。
又以內醫院都提調意啓曰,提調尹定鉉,今日問安,不爲仕進,卽爲牌招,何如?傳曰,允。
宋廷和,以右邊捕盜廳言啓曰,謹依本廳草記批旨,宣禧宮越墻罪人鄭次孫,移送秋曹之意,敢啓。傳曰,知道。
庚戌五月二十日辰時,上御熙政堂。藥房入診,進講同爲入侍時,都提調朴晦壽,副提調金炳冀,檢校待敎李秉文,假注書李僖魯,記事官鄭健朝·金炳溎,以次進伏,判府事朴晦壽,講官金鼎集,參贊官金德喜,侍讀官李鼎信,假注書李鍾愚,記事官鄭健朝·金炳溎,各持小學第四卷,以次進伏,醫官鄭有曾·金濟慶·黃道淳·李琬,進伏楹外訖。上曰,史官分左右。晦壽進前奏曰,雨事頻仍,日候陰濕,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,醫官使之入診乎?上可之。道淳等以次診候,退伏楹外。晦壽曰,脈候奏之。道淳等曰,左右三部調均矣。上曰,各陳所見,可也,道淳等曰,脈候三部調均之中,左右關略有滑體,別無症候之可達者矣。晦壽顧謂道淳曰,淸暑之劑,姑勿進之可乎?道淳等曰,姑勿進之。晦壽曰,近者日候不調,此時調攝,外人亦難矣。伏願益勉節宣之方,無至受損焉。又奏曰,痰滯之候,近則差安乎?上曰,近日少差矣。晦壽曰,無以小差,或忽節宣之道,益加保嗇之方焉。上曰,醫官先退。晦壽曰,副提調及閣臣·注書,使之退去乎?上可之。上曰,進講爲之。上誦前受音一遍訖,上開卷。鼎集讀自顔氏家訓,止敎以遠大也。解釋章句訖。上曰,不敢他用,何義也?鼎集曰,五經詞義聖賢姓名,後人必尊慕之,故雖其所載之故紙,不敢褻用也。上曰,人不厭其求假,何謂也?鼎集曰,借人書籍,極加愛護,未嘗損敗,故人不厭求借也。上曰,狼之義,何也?晦壽曰,狼之爲物,未嘗獨行,必成群逐隊,臥則藉草,去而穢亂,故凡散亂者,謂之狼藉。上曰,分散部帙,何謂也?晦壽曰,部帙,卷帙也,分散,散置也。上曰,卷束齊整,卽看守之意乎?鼎集曰,然矣。愛護,故卷之束之,必整齊也。上曰,小者近者,敎小兒之事乎?鼎集曰,然矣。上曰,敎小兒,先以千字等書可也,如此小學之類,不可先敎也。晦壽曰,凡讀書皆有次序,小兒不識字,則何以先讀小學乎?上曰,補治之治,何義也?鼎信曰,如修補之謂也。上曰,累德之累,何義也?晦壽曰,爲德之累。鼎集曰,累卽害之意。上讀新受音十一遍訖,上曰,文義以次奏之。鼎集曰,謹按顔氏之訓見於此篇者,非止一節,而此章最緊於居敬工夫也。丌讀聖人之書,而敬以對之,紙有聖賢之名,而不敢他用,則其尊聖也至矣,慕聖也切矣。對其書而猶尙起敬,況書中之言乎。見其名而猶爾知重,況書中之事乎?推此心而讀堯·舜之典,行堯·舜之政,則是亦堯·舜而已,讀孔·孟之書,循孔·孟之道,則是亦孔·孟而已。武王惕若而受丹書之誠,陳瓘冠帶而讀明道之文,半部論語,天下而治,八歲孝經,期欲如此。大抵讀聖賢之文字,須要尊之慕之,必也尊慕之後,乃可有躬行力踐之實矣。下章之小者近者,卽灑掃應對之節,而灑掃應對者事也,其所以然者理也。以敎言之,則雖有先後之序,以理言之,則本無小大之分,故聖人之道,下學而上達,自灑掃應對,便可到明德新民之功,念哉念哉。上曰,丹書在小學第三卷乎?鼎集曰,然矣。丹書,太公戒武王之書,敬勝怠者吉,怠勝敬者滅,此爲切要之言也。晦壽曰,小而近者,小學之事,大而遠者,大學之事也。物有本末,事有終始,旣不可以躐等,又不可以失時,必也毋怠毋速,循序漸進,然後方有進學之效矣。鼎信曰,小大遠近,雖是敎人之序,而講官所奏聖學理一之說,極爲切當矣。孟子曰,道在邇而求諸遠,事在易而求諸難,人人親其親,長其長,而天下平。然則親親長長,非高遠難行之事,而擴而推之,至於平天下也。蓋孝悌者,人心之所同得,而非必人人敎詔之。人主在上,誠能任君師之責,而親吾親以及人之親,長吾長以及人之長,在下者,自然觀感而興起矣。伊訓曰,始于家邦,終于四海,是也。伏願殿下,於此等理會處,益加體念焉。上曰,小學有先齊家而後治國之說,此亦先傳近小之意也。晦壽曰,然矣。此章旨義,非曰只行此近小而已,歸重則在乎遠大,若先行近小,則漸至遠大之域矣。德喜曰,敎人有序一句,最緊於學門工程,欲速不達,非有序也,自畫不進,亦非有序也。循序漸進,乃能有成,伏願殿下,懋哉念哉。上曰,承旨讀之。德喜一讀訖。上曰,江祿,是蕭梁時人,何謂蕭梁?鼎集曰,梁帝姓蕭,故謂之蕭梁。上曰,濟陽·江祿以下,皆顔氏之說乎?晦壽曰,卽顔氏家訓所載之說,而無損敗以上,屬江祿以下,卽顔氏之論說也。上曰,此果是顔氏家訓也。古人格言,集而成書,亦近世敎子弟之意也。晦壽曰,然矣。上曰,顔氏名曾見於上編矣。鼎信曰,顔氏名之椎。鼎集曰,或云顔子三十三代孫。上曰,何時人也?鼎集曰,北齊人也。上掩卷。上命史官就座,仍命大臣先退,又命退。諸臣以次退出。
上在昌德宮。停常參·經筵。
李時愚啓曰,明日常參·經筵,取稟。傳曰,停。
洪淳穆啓曰,來二十五日,朝參日次矣,敢稟,傳曰,停。
宋廷和啓曰,行大司憲李敦榮,掌令朴商壽,持平鄭駿容呈辭,執義沈膺泰雜科進,掌令姜斗煥在外,持平一員未差,監察茶時之意,敢啓。傳曰,知道。
李時愚啓曰,左副承旨金德喜,今日不爲仕進,卽爲牌招,何如?傳曰,允。
傳于李時愚曰,進講入侍。
朴永輔啓曰,假注書李鍾愚,身病猝重,勢難察任,今姑改差,何如?傳曰,允。
李鍾愚改差,代以朴麟夏爲假注書。
傳于朴永輔曰,召對爲之,奉審閣臣,同爲入侍。
傳于宋廷和曰,留院公事入之。
以左副承旨金德喜牌不進罷職傳旨,傳于朴永輔曰,只推。
洪淳穆,以備邊司言啓曰,慶尙右兵使,除拜已久,新延夫馬之貽弊可悶,新兵使,使之明日辭朝,未下直守令,亦令一體明日下送之意,分付,何如?傳曰,允。
朴永輔,以吏曹言啓曰,因備邊司草記,慶尙右兵使,除拜已久,新延夫馬之貽弊可悶,新兵使,使之明日辭朝,未下直守令,亦令一體明日下送事,允下矣。自臣曹催促,則未下直守令天安郡守趙基晉,南平縣監李正鉉,光陽縣監趙秉德,兎山縣監申植,洪原縣監金箕弘,俱以爲明日辭朝云矣,敢啓。傳曰,知道。
洪淳穆,以都摠府言啓曰,今日入直內三廳武兼·禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以備邊司言啓曰,開城留守李是遠,再疏飭批之後,今至多日,尙不上來,其所爲引,初無必辭之情勢,而一向偃處,不思變動者,揆以分義,極爲未安。分司交符,不可一任其延拖,該留守宜施警責,從重推考,使之不日上來出肅後,卽爲赴任之意,令政院嚴飭,何如?傳曰,允。
全羅監司南秉哲疏曰,伏以臣於本職,宜辭不辭,冒據匪據,已爲一周歲于玆矣。追先報今之義,誠非不切,承流宣化之方,纔實未逮,一日二日,咎戾是積,至於今番寶城郡還逋査啓,而尤無所逃其罪矣。大僚止請問備,已不啻薄警,而聖度包容,不少加誅,罪而能逭,雖爲臣一身之倖,不其累於淸朝信必之政乎?且方岳之職,責任甚多,今若諉以經勘,靦顔仍冒,不圖所以自處,則將來負犯,又不知至於何境,臣於其時,雖萬被威罰,恐無及於已僨誤而已狼狽矣。念言及此,寧不懍然而懼哉?玆敢冒死自劾,仰瀆崇聽。伏乞聖慈,仰稟東朝,亟遞臣見叨之職,更勘臣當被之律,以爲瘝官墮職者之戒焉。臣無任云云。答曰,省疏具悉。此果見事各殊之致,何引之有?還逋事,庶歸其便,使該郡須爲善後之方。
庚戌五月二十一日辰時,上御熙政堂。進講入侍時,講官金輔根,參贊官李時愚,檢討官曺錫輿,假注書李容殷,記事官鄭健朝·金炳溎,各持小學第四卷,以次進伏訖。上曰,史官分左右。上誦前受音一遍訖,上開卷。輔根讀自明道先生,止可以入道。仍解釋章句訖。上讀新受音十一遍訖,上曰,文義以次奏之。輔根曰,此章所云道之不明,卽在上人之責也。堯·舜·文·武之世,則敎化及人,初無異端之說,周道旣衰,楊·墨之類,橫行於世,以至漢·唐·宋,佛氏之害,甚於楊·墨。由此觀之,斯道之明不明,只在於君上御世之如何,御世之道,卽無過法乎堯·舜,堯·舜之道,近在方冊之間,不甚高遠而難行矣。殿下常對方冊,勤於講學,今日行一事,明日行一事,必以堯·舜·文·武爲法,是臣區區之望也。錫輿曰,初章泛論異端,而第二章則專指佛道之害也。窮神知化,窮深極微句語,雖似聖人之道,而究其實,則大相不同。佛者逃竄於山林枯槁之中,蔑倫悖理,惑世誘民,所學者寂滅虛無之道也。儒者,優遊於禮義道德之場,正心修身,愛親敬長,所學者誠明篤實之道也。虛實之間,儒佛判焉,以是觀之,不可不崇儒而斥佛也明矣。且實之一字,卽聖學之緊切工夫,而必於講學上,先務其實,然後始可以入於堯·舜之道矣。今夫玩賾辭旨,剖析精微,揚確以質其疑義,省察以考其力行,漸至於豁然貫通,爲聖爲賢,此皆務實之功,而呂氏所謂今日辨一理,明日行一難事者也。若其剽竊章句,蹈襲華藻,涉獵以資其空談,掇拾以示其淹覽,漸至於肆然矜夸,爲狂爲癡,此皆騖虛之害,而顔氏所謂但能言之不能行之者也。是故學者用工,專在於捨虛就實,下學而上達,而況人主之學,可不於實地上用工乎?伏願殿下,拳拳於延訪之際,孜孜於燕閒之中,實心以好之,實心以行之,推以至於政令施措之間,無一事不實,則聖人之道,煥然復明於斯世,而異端虛妄之說,不期息而自息,豈不盛哉,豈不美哉?惟聖明,每於此等文義,益加澄省焉。時愚曰,臣嘗以爲所謂異端,初未嘗全無依據,而其流也,背馳吾道,如老氏之淸淨,似合於吾道之寡慾,佛氏之慈悲,似合於吾道之泛愛,以至楊朱之爲我,近乎義,墨翟之兼愛,近乎仁。然皆終歸於異端者,何也?不就彝倫中正底道理,以行忠孝勤儉之實事,以補禮樂刑政之大用,均之爲無益於世敎,而至於佛氏之爲道也,遺世忘形,見性於妙奧,設場聽敎,玩化於空寂,其爲高明之惑也尤甚,所以朱夫子,蓋嘗明辨其似是之非曰,彌近理而大亂眞。又於嘉言篇末章,特錄程子此語,使爲後學先入之見,知所趨向,其意亦嚴且切矣。猗,我聖朝,丕闡儒敎,凡爲士者,恥讀非聖之書,而異端之流,未嘗爲害矣。但近日自中國流來者,或多稗官雜說,雖曰非異端之比,而旣在經史之外,此亦好新務奇,分精力壞學術之一端也。我殿下處乎君師之位,一政令一言行,必以明天理正人心爲主,則風俗自歸於敦樸,可復見三代之治化矣,豈不盛哉?上曰,開物成務,何義也?輔根曰,人所未知,開而發之,人之欲爲,成而全之也。時愚曰,物是事物之物,務亦事務之務,如伏羲造書契,神農敎稼穡之類是也。彼佛者,自以爲窮神知化,而實無開發成全之功矣。上曰,乘其迷暗,何義也?輔根曰,楊·墨之行淺近,故惟迷暗者惑焉,老·佛之說深微,故亦高明者入之。且佛氏之說心說性,足以惑世,故以橫渠之賢,而亦有晩逃之事矣。上掩卷。輔根曰,近日天氣蒸濕,朝氣稍涼,趁此開講,尤有益於收斂精神之方,而或有正時差緩以入之命,未知有何酬應之相値而然乎。上曰,此時每進早飯,故然矣。時愚曰,召對之有益於聖學,無異於進講,而數日停閣,臣不勝寒曝之慮矣。上曰,日氣甚熱,故數日未行矣。時愚曰,若値午熱之時,則雖使諸臣互相討論,而留神諦聽,實不下於親讀矣。且反覆上下於經史之旨義,則可以忘暑,亦無損於節宣之方矣。輔根曰,盛暑之時,則夜對亦無妨,而頻使諸臣討論經史,講解文義,則無異自上進講,必有進於聖工矣。上命史官就座,仍命退諸臣以次退出。
庚戌五月二十一日酉時,上御熙政堂。召對,奉審閣臣同爲入侍時,參贊官朴永輔,侍讀官李鼎信,檢討官曺錫輿,檢校待敎李秉文,假注書李容殷。記事官鄭健朝·金炳溎,各持通鑑第二卷,以次進伏,直閣金德根進伏訖。上曰,史官分左右。上曰,奉審閣臣進前。德根進前奏曰,臣承命馳詣顯隆園,園上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉,仍留監祭,將事安寧,仍詣健陵,陵上奉審則無頉,碑閣·丁字閣奉審則無頉,仍詣華寧殿,殿內奉審則無頉之意,敢此仰達矣。上曰,奉審閣臣先退。上開卷,上曰,上番讀之。鼎信〈讀〉自趙將李良,止陳王以降。上曰,文義奏之。鼎信釋義訖。上曰,李良何地人也?鼎信曰,趙人也。上曰,何故殺陳王也?鼎信曰,當時天下大亂,全無名分,有此凶變也。上曰,下番讀之。錫輿讀自陳人,止遂從不去。上曰,文義奏之。錫輿釋義訖。上曰,張良何地人也?錫輿曰,韓人也。上曰,參贊官讀之。永輔讀自項梁,止景駒殺之。上曰,文義奏之。永輔釋義訖。上曰,秦王所都西方耶?鼎信曰,然矣。上曰,黥布姓英氏乎?永輔曰,然矣。布本皐陶後孫也。上曰,閣臣讀之。秉文讀自沛公往見梁,止亦往焉。上曰,文義奏之。秉文釋義訖。上曰,天下終歸何人也?鼎信曰,沛公得之矣。上曰,項羽之爲人暴悍矣。錫輿曰,項羽殘忍薄行,所過無不殘滅,故終乃敗亡。襄城之坑卒,亦其一段也。周德有仁厚之風,故享年八百,秦政多暴虐之事,故亡於二世矣。永輔曰,項羽敗亡之漸,已見於襄城之役矣。上讀新受音四遍訖,上掩卷。上曰,史官就座。仍命退,諸臣以次退出。
上在昌德宮。停常參·經筵。
李時愚啓曰,明日·再明日健元陵忌辰齋戒正日相値,視事,頉稟之意,敢啓。傳曰,知道。
宋廷和啓曰,合辭許久闕啓,事甚未安。除在外·雜科進去外,未肅拜·呈告人員,竝卽牌招,何如?傳曰,允。
李時愚啓曰,左副承旨金德喜,今日不爲仕進,卽爲牌招,何如?傳曰,允。
備忘記,慶尙右兵使李基碩下直,長弓一張,長箭一部,片箭一部,筒兒一箇賜給。
李時愚啓曰,假注書朴麟夏,時無職名,令該曹依例付軍職,冠帶常仕,何如?傳曰,允。
傳于朴永輔曰,進講入侍,下直閫帥·守令,同爲入侍。
李時愚啓曰,假注書李容殷,身病猝重,勢難察任,今姑改差,何如?傳曰,允。
李容殷改差,代以成載球爲假注書。
以慶尙監司徐箕淳狀啓,進上生竹筍,節序差早,筍芽不萌,限內不得封進,惶恐待罪事,傳于朴永輔曰,勿待罪事,回諭。
以慶尙監司徐箕淳狀啓,比安縣監李憲僖身死事,傳于朴永輔曰,令該曹口傳差出,催促下送。
吏曹口傳政事,以李象宗爲比安縣監。
宋廷和啓曰,行大司憲李敦榮,持平鄭駿容雜科進,執義沈膺泰,掌令朴商壽牌不進,姜斗煥在外,持平一員未差,監察茶時之意,敢啓。傳曰,知道。
以執義沈膺泰,掌令朴商壽,司諫兪錫煥,正言權泳夏牌不進罷職傳旨,傳于宋廷和曰,只推。
以左副承旨金德喜牌不進罷職傳旨,傳于宋廷和曰,只推。
宋廷和啓曰,卽者義禁府都事來言,時囚罪人張斗衡·鄭雲斗·權顗·金大義·李源祚·盧經河·朴性秀,保放罪人宋柱獻等,當爲照律,而判義禁李若愚雜科覆試試官進,次堂例不得擧行云,何以爲之?敢稟。傳曰,判義禁牌招。
李時愚,以禮曹言啓曰,來六月初六日孝定殿練祭時素膳,依常時國忌例封進,何如?傳曰,允。
又以都摠府言啓曰,副摠管金翰喆,以司僕寺兼內乘,調馬進參事,晝仕出去之意,敢啓。傳曰,知道。
又以摠戎廳言啓曰,本廳中軍李行敎,身病甚重,勢難察任,改差,何如?傳曰,允。
又以兵曹言啓曰,五衛將李希濂,除授在外,過限未肅拜,宣傳官李奎會·趙存昱,部將李公濂,俱以病難供職,呈狀乞遞,竝改差,何如?傳曰,允。
又以義禁府言啓曰,咸鏡監司朴永元狀啓內,文川掩逋守令等罪狀,令攸司,稟處事,啓下矣。林原培·梁在孟·金學敏·李鳳柱·愼始徽·韓用榦等,已爲身死,罪名勿論,白宗杰·禹錫文·白宗佺等,今方待命,拿囚,尹師殷下去咸鏡道永興地,崔重湜下去平安道義州地,李鼎顯下去京畿果川地,文川兼任高原郡守鄭裕睦下去慶尙道永川地云,依例發遣府書吏羅將,竝拿來,何如?傳曰,竝待待命拿囚。
又以義禁府言啓曰,因全羅監司南秉哲狀啓,備邊司草記內,寶城郡前後掩逋守令,令攸司,稟處事,啓下矣。徐相益·南錫龜·李根永·金炳一·李定熙·李亮熙等,今方待命,竝拿囚之意,敢啓。傳曰,知道。
又以刑曹言啓曰,右邊捕盜廳啓辭內,宣禧宮越墻罪人鄭次孫處,乘夜越墻情節,多般鉤問,則所告內以爲,矣身昨日因事出往彰義門外,得飮酒盃,日暮入來之路,與無賴輩相鬨被逐,至宣禧宮近處,欲爲避身,自宮墻連接閭家小墻,越入宮墻,隱身於廁間,夜深被捉於巡更軍士處而已,初無行賊之心云。如無賊心,則必無乘夜越墻之理,故屢度牢刑盤問,則所招內,被逐蒼黃之中,不知法意,乘夜越墻,萬死無惜,而果非行賊之意,一直納招矣。觀其貌樣,聽其所言,則無異喪性失魂者,而旣無所偸贓物,別無更覈之端,移送秋曹,依律,勘處,何如?傳曰允事,命下矣。謹按律文,則大明律宮衛條有曰,擅入宮殿門者,杖六十徒一年。鄭次孫,依此律,決杖六十後,忠淸道韓山郡徒一年定配,卽爲押送之意,敢啓。傳曰,知道。
庚戌五月二十二日辰時,上御熙政堂。進講,下直閫帥·守令同爲入侍時,講官趙斗淳,參贊官朴永輔,侍讀官宋謙洙,假注書朴麟夏,記事官鄭健朝·金炳溎,各持小學第四卷·五卷,以次進伏,慶尙右兵使李基碩,光陽縣監趙秉德,洪原縣監金箕弘,南平縣監李正鉉,天安郡守趙基晉,兎山縣監申植,以次進伏訖。上曰,史官分左右。永輔曰,閫帥·守令,當先爲進前乎?上曰,唯。慶尙右兵使李基碩,光陽縣監趙秉德,洪原縣監金箕弘,南平縣監李正鉉,天安郡守趙基晉,兎山縣監申植,以次進前,各奏職姓名訖,以次退伏楹外。上曰,所以遣監司·守令者,要察民瘼,而近不如此,須悉心對揚。上曰,今者下往而如何爲治也?基碩等起伏奏曰,謹當盡心矣。永輔曰,宣諭,何以爲之乎?上曰,退去爲之,可也。仍命閫帥·守令先退,基碩等以次退出。上誦前受音一遍訖,上開卷。斗淳讀自呂滎公,止未嘗一接於目。仍解釋章句。上曰,不命之坐者,父母之所命乎?斗淳曰,然矣。非惟事父母之禮,而事長之節,亦如是矣。斗淳曰,原字·明字,與德宗大王表德字相同,經筵不可讀之。上曰,明字當變音讀之乎?斗淳曰,除原字,只讀明字,似好矣。上曰,行步亦有規矩乎?斗淳曰,規矩者,法式之器,工則度之,所以爲方圓者也。是故工欲善其事,必先利其器,至於行步,亦有法式矣。永輔曰,行步之不疾不徐,是中於規矩也。上曰,鄭·衛之音,何謂也?斗淳曰,非伊時有鄭·衛之音,而淫邪之樂,便稱鄭·衛,故詩傳有鄭風·衛風矣。上讀新受音十四遍訖,上曰,文義以次奏之。斗淳曰,此篇記宋朝士夫之家法也。父母之敎子弟,昵於鍾愛,易致柔怠,而申國夫人,性嚴有法度,未嘗敎以規矩之外,故呂希哲,自十歲以前,服敎訓成德器,大異衆人。大抵敎訓之方,無上下貴賤,而要在自幼而敎之,必至長而成之,故此章書以甫十歲者,爲其後人之是則是傚也。又奏曰,不正之書,卽如老佛異端之書也。非特呂公之未嘗一接於目,凡所有志之士,皆羞稱焉。若其市井里巷之語,鄭·衛之音,縱或見聞,而無所留意,則與初不見聞同也。此章之義,非但閭巷匹庶之所可法者,今殿下深居九重,高拱穆臨,而市巷之語,鄭·衛之音,猶或易爲流轉,煩浼聖聰,伏望戒愼而體念焉。謙洙曰,法度,卽如規矩之謂也,上下莫不由法度。人君有治國之法度,卿大夫有治家之法度,有典有則,詒厥子孫者,大禹之法度也,不邇聲色,不殖貨利者,商湯之法度也,至如漢之萬石君,唐之柳公綽,治家甚嚴,亦有法度,此則載在小學者也。今申國夫人,以婦人之性,不溺於鍾愛,敎之有方,如非賢媛,豈能辦此乎?伏願殿下,一遵禹·湯之法度,永爲四方之儀則,是臣顒祝。上曰,簡重寡默,何義也?斗淳曰,簡重者,簡靜凝重也,寡默者,省事愼言也。周易曰,吉人之辭寡。論語曰,其言也訒。簡默固好,而人君若淵穆不言,則群下情志,無以流通,故漢元帝時,諸臣每以上下相阻,有所進戒矣。永輔曰,此善行篇也。凡事言時易,行時難,若徒有言而無行,則蘇·張之辯口,或可以假仁借義,而顔子之不違如愚,不知爲聖人閫域。是故空談錦繡,不如着我布衣,漫說珍饌,不如喫我菜羹之爲眞飽且煖,此所以嘉言篇下,繼以善行者也。此篇八十一章,大都記人臣家法,其地位事端,雖與帝王家不同,然本之孝悌仁義,以至修齊治平,則無二致也。伏願殿下,推而擴之,凡於古人格論懿訓,必以一行字克念焉。斗淳曰,言行一致,乃成君子,故傳曰,言顧行,行顧言矣。永輔曰,若或有一毫可疑處,發問,似好矣。上曰,別無所疑矣。仍掩卷。斗淳奏曰,恒式之外,加讀新受音四遍,臣等固欽仰萬萬,而書算有所成數,此後則或加讀五遍·十遍,而不止於三四遍,似好矣。上曰,唯。上命史官就座,仍命退。諸臣以次退出。
上在昌德宮。停常參·經筵。
宋廷和啓曰,行大司憲李敦榮,執義沈膺泰,持平鄭駿容呈辭,掌令朴商壽雜科進,姜斗煥在外,持平一員未差,監察茶時之意,敢啓。傳曰,知道。
李時愚啓曰,左副承旨金德喜,今日不爲仕進,卽爲牌招,何如?傳曰,允。
傳于李時愚曰,禮房承旨馳詣健元陵,奉審摘奸,局內諸陵,一體奉審以來。
傳于宋廷和曰,進講入侍。
朴永輔啓曰,假注書成載球,時無職名,令該曹依例付軍職,冠帶常仕,何如?傳曰,允。
以左副承旨金德喜牌不進罷職傳旨,傳于宋廷和曰,只推。
傳于宋廷和曰,右承旨·左副承旨竝許遞,前望單子入之。
承旨前望單子入之,李宗秉·沈熙淳落點。
傳于宋廷和曰,右尹有闕之代,前望單子入之。
右尹前望單子入之,李鶴秀落點。
吏曹口傳政事,左尹李鶴秀,右尹趙秉恒,以上竝單付。
傳于宋廷和曰,大司成有闕之代,前望單子入之。大司成前望單子入之,權用脩落點。
朴永輔啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,持平申履祿落點。
傳于朴永輔曰,留院公事入之。
傳于宋廷和曰,召對爲之。
以全羅監司南秉哲狀啓,長興等邑民家漂壓,人命渰死事,大王大妃殿傳于宋廷和曰,卽見完伯啓本,六邑水災,極爲驚聞,況渰頹之若是夥多乎?來頭穡事之如何姑捨,目下景色之愁慘,有不忍想到。以扶安縣監,別定慰諭御史,令該曹口傳單付,使之馳往被災最酷之邑,聚會民人,以示朝家別般軫念,毋或遽爲離散,安心奠居之意,一一曉諭。渰死人及漂頹戶身·還布,一竝蕩減,鉤拯後葬需,結搆時物力,自本道量宜優數助給後登聞,以爲會減之地。去月念前之事,雖曰周察之稍費時日,事關災患之報,今始啓聞,甚涉稽忽。本道道臣,施以越俸一等之典事,竝三懸鈴行會。
吏曹口傳政事,全羅道長興府慰諭御史單金元植。
宋廷和啓曰,卽見黃海兵營上番騎兵上送事啓本,則兵使李紀淵,謂以情地危蹙,使其虞候替行矣。飭敎之下,一向廢務,事體所在,萬萬未安。原啓本,雖不得不捧入,而該帥臣,從重推考,何如?傳曰,旣在其任,廢却事務,已是不當之擧,而啓本替行,連在申飭之後,事體道理,寧容如是?黃海兵使李紀淵,施以罷職之典。
兵曹,以吳一善爲摠戎中軍。
兵曹口傳政事,副護軍單洪淳穆。
宋廷和,以禁衛營言啓曰,本營騎士將金鍾亨,身病猝重,勢難察任,改差,何如?傳曰,允。
庚戌五月二十三日辰時,上御熙政堂。進講入侍時,講官朴永元,參贊官宋廷和,檢討官金世鎬,假注書成載球,記事官鄭健朝·金炳溎,各持小學第五卷,以次進伏訖。上曰,史官分左右。上誦前受音一遍訖,上開卷。永元讀自正獻公通判,止而能有成者少矣,釋義訖。上曰,通判是何官?永元曰,佐知州爲治者,比諸我朝,若兩都·八道之有判官也。上曰,器云者,何義也?永元曰,人之成就,如物之爲成器,是以有人器之稱矣。上曰,友之爲言,何謂也?永元曰,友也者,非交親之謂也。責善規過,是乃友道。古之人非但從師問學,友亦擇其勝己者以資益,近世則師道友道,皆不如古昔矣。上曰,十餘歲云者,當爲幾歲?永元曰,當爲十一二歲矣,上讀新受音十遍訖。上命奏文義。永元曰,雖已釋義以奏,或無疑難處乎?上曰,予當解釋一遍矣。解釋訖。上曰,歐陽,姓乎?永元曰,複姓也。上曰,竟夕云者,至夜之謂乎?永元曰,然矣。上曰,呂氏家事,誰所述也?永元曰,朱夫子之輯是編,博採群書,此章則出於呂氏家錄也。永元奏曰,雖有本善之資,必有其父兄師友,然後有所成就,而早孤失父兄之訓,僻處無師友之益而成就者亦有之。父兄旣沒,而言行家有記述,師無親炙,而道學載在經傳,承紹家法,服膺聖訓,則足以成就矣。有志有誠者能如是,志未立誠未逮者,不可語此。匹夫之學猶如此,惟我殿下,奉覽祖宗朝謨訓,監法而繼述,則是無間於敎誨也。堯·舜·禹·湯之道,孔·孟·程·朱之學,布在方冊,熟玩而體行,則是爲師也。世鎬曰,器有大小淺深,而小不可爲大,淺不可爲深。至若德器,則學進則識進,識進則量進,小可大矣,淺可深矣。德器成就,儘由學問之力,學問講益,必待師友之功。惟我殿下,講討經史,進德修業,勉勉不已,則德之爲器,莫遠且大,自致大成之域,伏願體念焉。廷和曰,正獻家三世,世爲宋朝名臣,而其家法之嚴,亦爲當時士大夫楷範,流徽後代,至載于小學善行篇矣。今以呂滎公言之,非但於父兄師友之訓導,蒙養以正,服習薰陶,又重以賢母之敎,良媲之助,外內交修,克有法度,畢竟成就德器,爲他日名碩之彦。正獻嘗語人曰,此子不欺闇室。知子之言,至於如此,則滎公之爲成德君子,卽此一言,可以推驗。然則不以家庭間敎養有素,而其何能及是乎?大抵人道之常,必以所受於家訓者,發而爲用,終作在朝之賢,則此所以治平之必本於修齊者也,故大學曰,不出家而成敎於國。帝王之道,豈異是哉?伏願殿下,推此講究,益留聖念焉。上掩卷。永元奏曰,講筵退後,進讀爲幾許遍乎?上曰,讀五十遍矣。永元曰,五十遍不少矣,而展卷時讀過,掩卷而忘,則非工夫也。必也念念在玆,無一息忘此,浹洽厭足,然後方可無書自書我自我之歎。儒士多有輪誦經書者,許多卷帙,何可以皆高聲大讀乎?或低聲於口中,或默思於心上,飯頃睡間,時時念誦,是之謂勤篤之功。且臨文講討,大勝於屢遍之讀,無論當日所講與前所讀,而時賜問難,則大有益於聖學矣。上命史官就座,仍命退。諸臣以次退出。
庚戌五月二十三日酉時,上御熙政堂。召對入侍時,參贊官宋廷和,檢校待敎李秉文,侍讀官宋謙洙,檢討官金世鎬,假注書成載球,記事官鄭健朝·金炳溎,各持通鑑第二卷,以次進伏訖。上曰,史官分左右。上開卷。上曰,上番讀之。謙洙讀自居鄛人范增,止自號武信君。上曰,文義奏之。謙洙釋義訖。上曰,何爲自號武信君?謙洙曰,自號云者,非受命於君也,乃擅自爲號也。上曰,下番讀之。世鎬讀自張良說項梁,止立爲魏王。上曰,文義奏之。世鎬釋義訖。上曰,予字之義,給之謂乎?世鎬曰,然矣。上曰,復徇云者,是復收之義乎?世鎬曰,然矣。上曰,參贊官讀之。廷和讀自田榮收兄儋餘兵,止稱聖主矣。上曰,文義奏之。廷和釋義訖。上曰,如是而何以稱聖主乎?廷和曰,君之於臣,必也時賜召接,情志相通,然後可以圖理國事矣。是故宋臣李沆,日奏四方水旱盜賊之事,如此而後,民間疾苦,可以聞之,而今二世則不然,一聽於趙高諂詐之言,君臣之間,若是隔絶,當此烽起之時,國安得不至危亡乎?上曰,本非賢主,而又聽趙高之言,其何以爲國乎?謙洙曰,是乃欺蔽聰明也。上曰,閣臣讀之。秉文讀自二世用其計,止皆決焉。上曰,文義奏之。秉文釋義訖。上曰,李斯之罪,與趙高,何如?秉文曰,高與斯,俱是萬古之小人,奚論其優劣也?上曰,斬之市,何義也?廷和曰,古有肆諸市之言,又有刑人於市與衆棄之之文矣。上曰,雖有此等之言,假使二世聰明,則豈或信聽耶?廷和曰,然矣。上曰,深拱禁中,不接大臣,則民隱從何以聞之乎?廷和曰,趙高恐大臣言其惡而寵衰,有此言也。上讀二遍訖,上掩卷。上曰,史官就座。仍命退,諸臣以次退出。
上在昌德宮。停常參·經筵。
沈熙淳啓曰,明日常參·經筵,取稟。傳曰,停。
李時愚啓曰,行大司憲李敦榮,執義沈膺泰,掌令朴商壽,持平鄭駿容呈辭,掌令姜斗煥在外,持平申履祿未肅拜,監察茶時之意,敢啓。傳曰,知道。
沈熙淳啓曰,假注書朴麟夏,身病猝重,勢難察任,今姑改差,何如?傳曰,允。
朴麟夏改差,代以姜鍊爲假注書。
傳于李時愚曰,進講入侍。
傳于李宗秉曰,摠管有闕之代,前望單子入之。
摠管前望單子入之,副摠管任泰瑛落點。
傳于李時愚曰,公事遲滯之當該中官,竝令該府拿處。
傳于沈熙淳曰,政官牌招開政。
沈熙淳啓曰,行吏曹判書趙冀永,參判尹致定,參議鄭基世牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,行吏曹判書趙冀永,參判尹致定再牌不進推考傳旨,今方捧入,而開政命下之後,連事違召,無意承膺,事體所在,誠極未安。參判尹致定,參議鄭基世陳疏到院,而原疏以國忌正日,纔已退却矣。判書·參判,竝所當更請牌招,而係是一日三牌,何以爲之?敢稟。傳曰,更爲牌招,原疏捧入。
傳于沈熙淳曰,吏曹參判·參議疏批已下,一體牌招。
傳于沈熙淳曰,留院公事入之。
沈熙淳,以吏曹言啓曰,全州府判官金佐鉉呈狀內,矣身去四月二十八日,因催敎下去矣,中路得病,擔還京第,多般調治,轉益危劇,萬無還任之望云。其身病旣如是沈重,則有難强令還任,罷黜,何如?傳曰,允。
又以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
李宗秉,以兵曹言啓曰,五衛將宋基有·柳東奎·趙星鎭,俱以病難供職,呈狀乞遞,竝改差,何如?傳曰,允。
有政。吏批,行判書趙冀永牌招不進,參判尹致定進,參議鄭基世式暇,左副承旨沈熙淳進。啓曰,行判書趙冀永牌招不進,參議鄭基世式暇,小臣獨政未安,何以爲之?敢稟。傳曰,仍爲之。又啓曰,全州府判官,今當差出,而本州以營下劇邑,物衆地大,素稱難治,不可不擇差,他道有聲績未準朔守令,竝擬,何如?傳曰,允。以領議政鄭元容爲實錄摠裁官,張仁遠爲副修撰,朴永元爲藝文提學,金德根爲兵曹正郞,李鼎謨爲刑曹佐郞,閔種河爲昌陵令,金在顯爲平市令,李憲度爲掌樂主簿,尹奎錫爲全州判官,承文博士單李東旭,驪州牧使金在田今加嘉善,出身李憲壽今超通政,已上加資事,承傳。
兵批,行判書趙斗淳進,參判宋持養病,參議尹敎成入直,參知任百秀受由,右承旨李宗秉進。以李敎英爲僉知,申命洪爲宣傳官,李宜永·金在信爲五衛將,趙獻永爲曹司衛將,李麟九爲忠翊將,南履容爲都摠經歷,鄭煥升爲訓鍊判官,洪禹復爲訓鍊主簿,李承輔爲文兼,李勉鎭·李鍾俊爲武兼,李奎興·金東壽爲宣傳官,白樂三爲部將,南錫圭爲黃海兵使,魚在淵爲平安中軍,林得圓爲德積僉使,林駿光爲蛇梁萬戶,大護軍洪耆燮,護軍李時在·任泰瑛,副護軍洪永圭·金德喜·趙台淳·李寅皐·朴齊憲·南履完,副司直李彙圭,副司正成載球,以上竝單付。
吏批,再政。以徐經淳爲司僕主簿,李祖欽爲宜寧縣監,兼直閣單金德根,前縣監權載大年七十三今加通政,侍從臣正言權泳夏父,加資事,承傳。
兵批,再政。以徐憲淳爲同知,尹暻爲訓鍊判官,李奎憲爲訓鍊主簿,金翼培爲武兼,同知李宜秀,僉知金在信,副護軍李憲壽,以上竝單付。
吏批,三政。以趙埴爲光陵令。
兵批,三政。以洪祐錫爲訓鍊主簿,具載燾爲武兼,僉知趙獻永,副護軍權載大,以上竝單付。
李宗秉,以都摠府言啓曰,今日入直內三廳武兼·禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
吏曹參判尹致定疏曰,伏以流光嬗變,孝定殿練事,纔隔旬餘,仰惟聖慕,益復罔極。仍伏念臣庸愚譾劣,百無可取,冥行擿埴,混廁卿班,居常兢懼,若臨淵氷,不自意以臣爲吏曹參判者,聞命惶恧,莫省措躬之所矣。今夫見臣之官資素淺者,莫不以臣爲榮,識臣之才品最下者,莫不以臣爲濫,其榮其濫,臣固自訟之不暇,況値聖明在上,群賢彙集,爲官擇人,不爲不多,而奚取於臣而有此誤恩耶?淸朝愼簡,何官不然,而最愼且重,莫若吏部,峻一代之遴選,副群情之聞望,始可擬議於是官,非人人所可得以冒者也。握銓提衡,進退人物,奚獨長僚爲然?其在佐貳之任,凡於通塞之與聞,注擬之代斲,間或有之,固非汗漫職事之可比也明矣。是以在古名臣碩德,亦莫不逡巡却顧,未敢晏然自居,則何必以已試參佐而蔑效如臣者,苟取充位,其於乖物情而累聖簡何哉?行政有命,庚牌儼臨,左右參倚,承膺無路,不避煩瀆之誅,敢陳肝膈之蘊。伏乞聖慈,俯賜鑑諒,仰稟東朝,亟遞臣亞銓之銜,俾公器重而私分安焉。臣無任云云。答曰,省疏具悉。卿其勿辭行公。
吏曹參議鄭基世疏曰,伏以臣聞人臣之於官職,分有所不稱,則忝縻滋懼於褻典,義有所難强,則引辭不嫌於越格。今臣於天官參副之任,以分以義,誠有所踧踖而不自寧者。成周六典以來,凡士之貢于王廷,而圭組之華,車服之章,以至隨計候補之流,考功敍授之倫,一聽於選部之甄擧而注錄,此冢宰之職耳。其亞秩而聯銜者,或稱爲小宰中大夫,或稱爲左右侍郞,鑑胥史而旌簿書,大從長而小專達,無不與聞於稽審徵辨之論,而下大夫掌之,則稱爲小選,冠于諸曹,菀然爲時彦之所盛掄者也。我朝尤重是選,以侍從之聯,參銓綜之議,苟非鍊博淸允,爲世所聞望者,則莫或授之,豈有如臣之顓愚蔑識,而璞混而竽濫者哉?臣職之稱不稱,有不敢拕瀆,而竊伏念官職之以親爲嫌,雖著條式,或於應避之外,苟有情實,不憚引辭。臣嘗觀先宋故事,朝士之與執政有親者,多避要路。今臣父所處,卽政本之地也,臣官雖與長有異,參佐於本曹者,稱爲政官則一也。循名思義,惕然惶懍,非惟爲戒盛之私憂已也,此臣所以揣量於公私分義之間,而不敢爲遽膺計耳。臣學不通方,藝無名一,早幸玷籍,偏蒙先大王眷顧之私,供奉於金鑾鳴玉之列,恩榮所被,闔門感鏤,線裨涓補,夙昔矢心,今則惟有夷險殫竭,追報爲報之誠而已。況際初元之晠會,猥攀特授之徽數,臨政召臣,庚牌薦至,臣何敢不思一節之趨,而强爲三揖之讓乎?冒進之懼,甚於逋傲,悉輸衷悃,仰控微懇。伏望聖上,俯垂諒察,入稟東朝,遞免臣新授吏議之職,則非但於私得幸,在公爲愜,臣無任云云。省疏具悉。爾其勿辭察職。
庚戌五月二十四日辰時,上御熙政堂。進講入侍時,講官李若愚,參贊官李時愚,侍讀官宋謙洙,假注書朴麟夏,記事官鄭健朝·金炳溎,各持小學第五卷,以次進伏訖。上曰,史官分左右。上誦前受音一遍訖,上開卷。若愚讀自呂滎公,止不歸侍者斥之。仍解釋章句訖。上曰,張公已爲河北都轉運使,則爵位如此,而敎養幼女如此乎?時愚曰,爵位則貴顯,而家法則儉約矣。上曰,生則稱名,死則稱諱乎?時愚曰,然矣。蒐輯此書之時,待制已沒,故稱諱矣。上曰,呂滎公夫人,是張昷之之女,而呂正獻公夫人·申國夫人誰也?謙洙曰,昷之之夫人及申國夫人,俱是參政魯宗道之女,而呂滎公,爲昷之之壻,是姨從結婚也。上曰,是一人之女,而一爲昷之夫人,一爲申國夫人乎?若愚曰,然矣。長女歸張,次女歸呂矣。上曰,見舍後有鍋釜之類而大不樂,何義也?若愚曰,不主饋而私作飮食,則家道不正,故大不樂矣。上曰,文義以次奏之。若愚曰,今日自止,文義別無可以敷衍仰奏者,而宋代之士大夫家內,雖至於婦人女子,敎訓法度之正如此,則非但其學行家規然也,此專由於朝廷敎化之推及而以致士大夫家法之俱美也。伏願於斯而體念推驗,政化大行,移風易俗,比隆於古昔盛時,是臣區區之望。謙洙曰,事之微細,人之所易忽,故禍患之生,未嘗不由微而成大,譬如泉流點滴,而終致滔天,可不懼哉?張待制之於幼女,以其鍾愛之篤,不失施敎之方,尤謹於微細之事,可謂知所先矣。伏願殿下,雖一行之微,一事之細,留神省察,動合法度,豈不休哉?時愚曰,夫孝爲百行之源,如水有源,其流乃長,故事君之忠,實自事親上推去,而外他百行,莫不皆然。苟不能居家而盡孝,則旣無以藉手於事君,況可以從政乎?所以學校之間,從師而遠遊者,要以學夫爲孝之道也。陽城此一語,可謂得爲師之體,而諸生中,有三年不歸侍者,是忘其親也。親而可忘,則夫安有不可忘者乎?愛親之誠,本乎性情,人而失此性情,則比如繪事之無素質,雖有五采之絢爛,將無所施繪矣。陽城旣已誨諭諸生,使之次第侍養,而至於三年不歸之人,如此輩若不斥而去之,則無以勸善懲惡,以明夫倫理之重故也。從古聖賢,必先惓惓於孝之一字,俾爲修身之根基,如夫子所謂事親孝,故忠可移於君,皆此意也。且近日筵臣之敷衍仰奏者,不啻申複,誠以非此道理,更無別般爲學之功者也。伏願殿下,一一諦聽,一一照檢,慥慥而力行之,則終必有一國興孝之化矣,懋哉懋哉。上曰,所陳甚好,當體念矣。上曰,國子司業,是官名乎?小註周禮云云,何義也?若愚曰,司業,司敎訓國子之業也。我朝亦有司業,而近不差出矣。時愚曰,國子卽我朝成均館,而司業,如大司成敎導諸生,而周禮稱以司樂矣。上讀新受音十遍訖。時愚曰,文義若有疑難處,發問,似好矣。上曰,吾當釋義矣。仍釋義訖。上曰,敎之必有法度,是中於規矩乎?時愚曰,規矩者,法度之器,圓爲規,方爲矩。伏願殿下,體念規矩之義,適中方圓之道焉。若愚曰,權輕重則有衡,度長短則有尺,量方圓則有規矩矣。上曰,觀此章,可知敎訓之有法矣。時愚曰,五十非帛不煖,六十非肉不飽,故雖鍾愛幼女,而飯羹許更進,魚肉不更進,可知敎之有方矣。上曰,五十之後,氣衰衣重,故衣帛乎?時愚曰,然矣。上曰,閫字,何義也?時愚曰,中門之內是爲閫,婦人之有法度,謂之閫範矣。又奏曰,講筵非惟誦讀音釋而已,質疑問難,俾旨義瞭然通暢,則大有益於聖學矣。上掩卷。上命史官就座,仍命退。諸臣以次退出。
上在昌德宮。停常參·經筵。
藥房副提調金炳冀啓曰,伏未審日間,聖體若何?寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候何如,王大妃殿氣候何如,大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,爾不必入侍矣。大王大妃殿·王大妃殿·大妃殿口傳問安。答曰,知道。
沈熙淳啓曰,明日常參·經筵,取稟。傳曰,停。
李時愚啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李宗秉啓曰,備邊司郞廳來言,今日賓廳日次,而領議政鄭元容有身病,左議政·右議政未差,不得來會云矣,敢啓。傳曰,知道。
李時愚啓曰,假注書姜鍊,時無職名,令該曹依例付軍職,冠帶常仕,何如?傳曰,允。
備忘記,釜山僉使尹喜柱下直,長弓一張,長箭一部,片箭一部,筒兒一箇賜給。
傳于朴永輔曰,藥院提調許遞,前望單子入之。內醫提調前望單子入之,金興根落點。
大王大妃殿傳于李宗秉曰,晦日次對,進定於二十八日。
傳于李宗秉曰,進講入侍。
以京畿監司洪祐喆狀啓,振威縣令金鼎鎬,身病猝重,呈狀乞遞,不得已罷黜事,傳于朴永輔曰,令該曹口傳差出,催促下送。
吏曹口傳政事,以黃裕秀爲振威縣令。
李時愚啓曰,行大司憲李敦榮,執義沈膺泰,掌令朴商壽,持平鄭駿容·申履祿牌不進,掌令姜斗煥在外,監察茶時之意,敢啓。傳曰,知道。
以執義沈膺泰,掌令朴商壽,持平鄭駿容·申履祿,司諫兪錫煥,正言權泳夏牌不進罷職傳旨,傳于朴永輔曰,只推。
吏曹啓目,前五衛將曺錫九,與後娶妻父李錫九同名,改以炳周,權知承文院副正字申兢休,與後娶妻父閔肯休同名,改以克休,出身李仁鉉之名字,改以應鉉事爲等如,告狀依例令藝文館給帖,何如?判付啓,依允。
朴永輔,以弘文館言啓曰,新除授副修撰張仁遠,卽爲牌招察任,何如?傳曰,允。
又以禮曹言啓曰,卽接忠淸監司趙得林移文,則以爲鎭川縣鄕校聖殿正間,年久頹圮,今方修改,告由移還安祭香祝,自本曹啓稟下送云矣。鎭川縣鄕校聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
又以宗簿寺提調意啓曰,璿源譜略,今已改張矣。進上日字,令日官推擇,則今月二十七日卯時爲吉云,以此日時,本寺堂上郞廳校正官,具儀仗陪進仁政殿,與承旨,請承傳色奉入,而奉謨堂奉安國朝御牒·八高祖圖,王妃世譜改張書本及璿源譜略改張印本,一體陪進,自內閣依例稟旨擧行,五處璿源閣奉安件,自本寺次第擧行,頒賜件,亦爲收聚,改張還給之意,敢啓。傳曰,知道。
李時愚,以義禁府言啓曰,保放罪人宋柱獻,還囚照律以入,而病勢一向未差,仍爲保放之意,敢啓。傳曰,知道。
義禁府照目粘連,平安道前兵虞候張斗衡矣本府議啓內,補餉穀之取剩,旣爲非法,雇立錢之加斂,亦係難貰,至於贓錢不給,焉逭當勘?以此照律罪,以那移盜贓二罪良中,從重論,杖七十收贖,告身盡行追奪,徒一年半定配私罪。奉敎依允爲旀,功議各減一等爲良如敎。又照目粘連,熙川前郡守鄭雲斗矣本府議啓內,還錢則犯用而移錄,民貨則取貸之無難,前後差任,俱有財賂,以此照律罪,那移求索二罪良中,從一科斷,杖一百收贖,告身盡行追奪,流三千里定配私罪。奉敎依允爲旀,功議各減一等爲良如敎。又照目粘連,江東前縣監東萊前府使宋柱獻矣本府議啓內,因差任與報加下,財貨或生構富民及取穀剩,數爻不少,至於移貿還錢,入於那移,經法所在,有難容恕,以此照律罪,那移求索二罪良中,從一科斷,杖一百收贖,告身盡行追奪,流三千里定配私罪。奉敎依允爲旀,功議各減一等爲良如敎。又照目粘連,晉州監牧官盧經河矣本府議啓內,位土之稅錢加定,稅穀之高價代捧,査正色吏之非理勒徵外,其牧民之無端降定,取賣船之價本,徵餘丁之保錢,凡厥收入,實爲夥然,經法所在,在所難免。以此照律罪,杖一百收贖,告身盡行追奪,流三千里定配,私罪。奉敎依允。又照目粘連,慶州府尹李源祚矣本府議啓內,刷價之恐違鄕論,詞訟之多由姻囑,政體所在,難免警責,以此照律罪,杖八十收贖,奪告身三等私罪。奉敎依允。又照目粘連,慶州前前營將權顗矣本府議啓內,贓錢贖錢,無節取用,差債頉債,惟意收入,摠論諸條,俱係不法,以此照律罪,杖一百收贖,告身盡行追奪,流三千里定配,私罪。奉敎依允爲旀,功減一等爲良如敎。又照目粘連,通津府使朴性秀矣本府議啓內,漕船致敗,在於境內,不善護送之罪,在所難免,以此照律罪,笞五十收贖,解見任別敍,私罪。奉敎依允爲旀,功減一等爲良如敎。又照目粘連,平山浦前萬戶金大義矣本府議啓內,賣朽船減軍額,猶屬餘事,最是徵債取利,誠爲非法,以此照律罪,杖六十收贖,告身盡行追奪,徒一年定配私罪。奉敎依允。又啓目,寶城前郡守徐相益·南錫龜·李根永·金炳一·李定熙·李亮熙等原情云云。問目內辭緣,泛稱遲晩,徐相益·李根永·金炳一·李定熙等段,所當請刑是白乎矣,曾經宣傳官,勿爲請刑,載在法典,竝只議處,南錫龜·李亮熙等段,竝只刑推得情何如?判付啓,依允爲旀。南錫龜·李亮熙等段,竝只除刑推議處爲良如敎。又啓目,加德前僉使玄錫,南村前別將卓文鎭,閑山前別將廉喜嵒等原情云云。傳旨內辭緣,泛稱遲晩,竝只刑推得情,卓文鎭段,年過七十,法不當請刑,議處,何如?判付啓,依允爲旀。玄錫·廉喜嵒等段,竝只除刑推議處爲良如敎。又啓目,文川前郡守白宗杰·禹錫文·白宗佺等原情云云。問目內辭緣,泛稱遲晩,所當請刑是白乎矣。曾經侍從,勿爲請刑,載在法典,議處,何如?判付啓,依允。又啓目,長鬐縣監任禎原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,昌洲僉使吳致鳳原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,梁山郡守洪在重原情云云。傳旨內辭緣,泛稱遲晩,所當請刑是白乎矣。曾經侍從,勿爲請刑,載在法典,議處,何如?判付啓,依允。又啓目,中官尹致善·羅仁植等原情云云。傳旨內辭緣,泛稱遲晩,竝只所當請刑是白乎矣。長番內官勿爲請刑,載在法典,竝只議處,何如?判付啓,飭已施矣,分揀放送爲良如敎。
庚戌五月二十五日辰時,上御熙政堂。進講入侍時,判府事金道喜,講官徐憙淳,參贊官李宗秉,檢討官金世鎬,假注書姜鍊,記事官成載瑗·金炳溎,各持小學第五卷,以次進伏訖。上曰,史官分左右。上誦前受音一遍訖。上開卷。憙淳讀自安定先生,止其在大學亦然,解釋章句訖。上曰,水利,何謂也?憙淳曰,水利,卽興水功也,如今堤堰之類矣。上曰,算數,何謂也?憙淳曰,算數者,卽律之審平,曆之推步等謂也。上曰,刮劘,何謂也?憙淳曰,如鏡之塵而刮其垢,如玉之玷而劘其先,査滓日去,淸明日來,自至光明之域,此如湯之盤銘曰,日新又日新之意也。上讀十遍訖。上曰,經義齋治事齋異乎?道喜曰,天才渾厚,見道開明者,置之經義齋,一藝一能,見事理會者,置之治事齋,而果能開明經義,則雖百千萬事,皆可以理會矣。理會事事,則漸至於開明經義矣。齋名雖異,而其爲實用則不異也。上曰,日月何謂也?道喜曰,日月,是日就月將之意,而日日新之,又日新之,此月而征焉,彼月而邁焉,眞積力久,自至聖人之域,非特胡先生之學如是,聖學亦如是,推類體念焉。上曰,文義以次奏之。憙淳曰,胡安定之學,明體適用,祛華務實,其爲敎也,自州而國,觀於湖學二齋,亶爲範世之大關棙,疎通器局,則屬之經義,一事一藝而屬之治事,故侁侁弟子,往往名臣,一變隋·唐之文體,再興鄒·魯之學業,宋朝思皇之美,於是乎盛矣。其要在於甄別人物,折衷時政,人君任人之道,亦不出乎隨器適用,無求備於一人而已,此等處體念焉。世鎬曰,其身正,則不令而行,其身不正,則雖令不從,故敎人爲善,莫若以身先之也。胡安定一敎授職耳,律己正人,誨學不倦,乃能尊師道而成人才,如此其盛矣。況人君勸學講道,以身爲天下先,則樂育之功,作成之化,可以挽回三古矣。伏願體念焉。宗秉曰,夫爲學之方,固有次序,而其要則不出乎治己而治人,何則?治己體也,治人用也,體用之間,自有前後之別,未有不先治己而能治人者也。身先條約,爲先生律己之道也,終日公服,敎弟子尊師之方也。爲人師者,苟不能躬行以率之,則爲諸生者,亦何以心悅而信之乎?所以懇到切摯之言,必發於解釋經義之要處,而必曰治己而後治乎人者,旨哉言乎?可爲學者之指南矣。非但鄕塾之學爲然,帝王之學,亦不外乎此矣。堯則克明峻德,而百姓昭明,禹則克艱厥后,而黎民敏德,百姓之昭明,本乎峻德之克明也,黎民之敏德,由於厥后之克艱也,此莫非修齊治平之要法,而實爲後世人辟之柯則也。伏願殿下,潛心玩味於治己治人之義,反覆涵泳於克明克艱之訓,聖學日進,則朱儒之學,不足多於曩時矣。堯·禹之化,可復覩於今日矣,懋哉懋哉。上掩卷。道喜進前奏曰,天氣漸熱,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。憙淳進前奏曰,列聖誌狀通紀繼印擇日,纔已啓下矣。純宗大王·翼宗大王追上尊號玉冊文,依丁酉凡例,添入於原編,以兩陵誌狀續編,別爲開印,竝景陵誌狀,分作二卷,御製祭文,只錄進香文,卽是凡例,而徽定殿親祭文,係是禮陟後初行,故編入矣。誌狀印役隔日,不可不及今稟定,然後可以擧行,而臣適登筵,敢此仰達矣。上曰,依此爲之。上命史官就座,仍命退,大臣先退。又命退,諸臣以次退出。
上在昌德宮。停常參·經筵。
自巳時至未時,灑雨下雨,測雨器水深三分。
沈熙淳啓曰,明日常參·經筵,取稟。傳曰,停。
李宗秉啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于李宗秉曰,進講入侍。
沈熙淳啓曰,假注書姜鍊,身病猝重,勢難察任,今姑改差,何如?傳曰,允。
姜鍊改差,代以姜蘭馨爲假注書。
沈熙淳,以奎章閣言啓曰,璿源譜略改張件,明日自宗簿寺陪來,而內上件,今番則自本寺修正,直爲內入云,奉謨堂·宙合樓所奉件,則臣等進詣改張之意,敢啓。傳曰,知道。
以執義沈膺泰,掌令朴商壽,持平鄭駿容,司諫兪錫煥,正言權泳夏牌不進罷職傳旨,傳于李宗秉曰,只推。
李宗秉,以兵曹言啓曰,卽接廣智營入直哨官李佑權手本,則拱北門北邊墻垣一間許,缺落云,爲先令紫門監,以杻把子,堅實圍排,依例樹柵,急速修築,而把守軍兵,令廣智營入直軍八名除出,限改築間嚴加守直之意,分付,何如?傳曰,允。
又以禁衛營言啓曰,因兵曹草記,拱北門北邊宮墻一間許缺落處,廣智營入直軍八名除出,哨官一員率領,限修築間嚴加守直之意,敢啓。傳曰,知道。
又以都摠府言啓曰,副摠管李定鉉,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以義禁府言啓曰,時囚罪人張斗衡,杖七十,徒一年定配照律公事,判付內依允,功議各減一等事,命下矣。張斗衡功議各減,減徒加杖,杖一百收贖,只告身盡行追奪,放送之意,敢啓。傳曰,知道。
又以義禁府言啓曰,穀主官靈巖郡守金在徽拿來,與全羅監司狀啓,戶曹粘目,憑閱處之事,傳旨啓下矣。金在徽時在任所云,依例發遣府羅將,拿來,何如?傳曰,待待命拿囚。
又以義禁府言啓曰,保放罪人宋柱獻,時囚罪人鄭雲斗·權顗·盧經河等,杖一百流三千里,金大義杖六十徒一年定配照律公事,判付內依允。宋柱獻·鄭雲斗,各功議各減一等,權顗功減一等事,命下矣。宋柱獻功議各減一等,杖九十收贖,告身盡行追奪,黃海道海州牧靑丹驛,鄭雲斗功議各減一等,杖九十收贖,告身盡行追奪,黃海道信川郡元山驛,竝徒二年半定配,權顗功減一等,杖一百收贖,告身盡行追奪,忠淸道連山縣平川驛,徒三年定配,盧經河杖一百收贖,告身盡行追奪,全羅道益山郡流三千里定配,金大義杖六十收贖,告身盡行追奪,忠淸道牙山縣長時驛,徒一年定配,而以議啓內辭意,具罪目,依例發遣府書吏羅將,押送于各其配所,何如?傳曰,允。
義禁府啓目粘連,向前洪在重亦,以繕衙而收斂,豈云得宜?因收贖而徵捧,亦多橫罹,觴政閽禁,不須苛論,需米朔紙,或致非理,以此照律,何如?判付啓,依允。又啓目粘連,向前白宗杰·禹錫文·白宗佺等段,舊還未準捧守令,倣收糧違限,分等勘罪,已有新定式,竝只以此照律,何如?判付啓,依允。又啓目粘連,向前任楨亦,奸或偏信,訟多因循,而鄕任差出,旣云納賂,則贓雖不著,法所難恕,以此照律,何如?判付啓,依允。又啓目粘連,向前徐相益·南錫龜·李根永·金炳一·李定熙·李亮熙等段,舊還未準捧守令,倣收糧違限,分等勘罪,已有新定式,竝只以此照律,何如?判付啓,依允。又啓目粘連,向前吳致鳳亦,料米取利,民錢勒奪,俱係非法,有難容恕,以此照律,何如?判付啓,依允。又啓目粘連,向前玄錫段,移貿錢則憑公營私,軍餉米則立本取剩,浦民櫓軍,旣多不法之事,漁場鬃帽,亦行非理之政,汸錢屯稅,有違定例,任債訟賂,俱著現贓,以此照律爲白乎旀,卓文鎭段,鎭民之久債橫徵,漁箭之諸處榷利,雖無現贓,難以參恕,以此照律爲白乎旀,廉喜嵒段,私民畓之勒奪,巡山債之徵捧,贓雖不著,法所難恕,以此照律,何如?判付啓,依允。
大司成權用脩疏曰,伏以臣於日昨,伏蒙大司成前望特點,臣仰感洪私,俯怵微分,誠不省其自措也。夫淸通之職,旣忝銓擬,節次叨冒,人曰儻來,是亦謂其人其職,兩足相當者爾。如臣顓蒙,不學無術,凡係華貫,自知匪材,今可以始誤甄選而重辱恩旨哉?臣姿本卑鄙,性短强勵,一生鈍闇,坐不讀書,居然逾無聞之四十,而雖欲爲章句儒,不可得矣。間從蔭塗,自甘祿仕,僥倖通籍,亦非素期,緋玉加於唱第,符章侈於名府,到底榮觀,涯量亦濫,而端窾靡所適用,塵露無以稱報。雖汗漫官司,尙懼不克負荷,遑敢以如此無肖之身,恬然處如此峻選之地,乃與昕庭鼓篋之士,簧舍誦絃之彦,周旋於夫子之宮,而日是任成均之責,而爲師儒之長,其不有笑于列者乎?且臣聞官人於朝,惟先揀才踐歷之臣,臣旣蔑才學,又乏踐歷,釋褐今纔五年,亦可謂太淺矣。顧今望實之優,沈屈之久,不啻如薪積,而臣乃度驊騮而駕先路,臣之不衷,縱不足恤,朝廷官人,不容若是苟且。況我殿下,一初淸明之會,尤當黜陟之克愼而名器之必惜乎?臣若徒恃寵靈,冒沒趨承,則貽累聖簡,恐大矣。參倚前衡,無路膺命,玆敢略暴衷懇,干瀆崇嚴。伏乞聖慈,察臣言之非出飾讓,念官制之不可輕褻,仰稟東朝,亟賜鐫改,俾仕塗無濫,賤分獲安焉,臣無任云云。省疏具悉。爾其勿辭察職。
庚戌五月二十六日辰時,上御熙政堂。進講入侍時,講官李景在,參贊官沈熙淳,侍讀官李鼎信,假注書成載球,記事官鄭健朝·金炳溎,各持小學第五卷,以次進伏訖。上曰,史官分左右。上誦前受音一遍訖。上開卷。景在讀自其弟子散在四方,止可至於聖人之道,仍解釋章句。上讀新受音十遍訖。上曰,文義以次奏之。又敎曰,樂字之義,何謂也?景在曰,樂者,所以和平民志,是以古有聞樂知政之言矣。仍奏曰,胡公之學,專由於修己治人之道,而王者之敎化亦然,雖以今日之事言之,殿下課日開講,故臣等亦嘗披閱卷帙,雖在士庶,不無上行下效之驗矣。推類而言之,近日雖或有奢侈之風,殿下躬行節儉,以身先之,則殆若風行而草偃,不令而自行矣,必留念於躬行之道焉。明道之言曰,以得賢才,爲正風俗之本,人主得賢與共,然後風俗自底於克正矣。前後左右,罔非正人,則自近至遠,莫不標準於正矣。殿下懋擇善修身之道,則堯·舜之治,庶可復見於今日矣。鼎信曰,古之王者,建國敎民,學校爲先,三代之盛,設庠序學校以敎之,立師以明道,會友以講學,使愚者進於明,柔者進於剛,不肖者企而及之,則一時人才,皆得其成就,而爲國家需用,易所謂聖人養賢,以及萬民者此也,其關係於治道,豈不大哉?伏願殿下,益加體念焉。景在曰,今之有泮宮,乃古之學校也,熙淳曰,講官儒臣,次第備奏,臣無容更達,而第是鄕人與聖人,天賦旣同,則本非有間隔之可論,而雖鄕里凡常之人,講究聖賢之道,服習聖賢之事,則不患不到聖賢閫域矣。是故孟子曰,舜何人也,予何人也?有爲者亦若是,此亦出於勸勉人學聖之義也。伏願殿下,恒於此等章句,留神焉。上曰,百執事,何謂也?景在曰,諸執事百官之任也。上曰,師表,何謂也?景在曰,表之云者,如日影之有表的,賢師之敎人,爲表的於四方矣。上曰,循循雅飭,何義也?景在曰,循循,有次序之義也,雅飭,有法度之謂也,上掩卷。上命史官就座,仍命退,諸臣以次退出。
上在昌德宮。停常參·經筵。
李宗秉,以都摠府言啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
沈熙淳啓曰,明日常參·經筵,取稟。傳曰,停。
又啓曰,來初一日輪對日次矣,敢稟。傳曰,停。
李時愚啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于宋廷和曰,進講入侍。
沈熙淳,以奎章閣言啓曰,臣等進詣奉謨堂所奉璿源譜略,宙合樓所奉璿源譜略,竝改張後,還爲奉安之意,敢啓。傳曰,知道。
傳于沈熙淳曰,璿源譜略跋文製述官以下,別單書入。
以璿源譜略跋文製述官以下別單,傳于沈熙淳曰,提調行左參贊金左根,日淺勿論,知敦寧趙秉駿,內下虎皮一令賜給,跋文製述官領府事趙寅永,內下豹皮一令賜給,國朝御牒書寫官興宣君昰應,纂修監印校正官益平君曦,各熟馬一匹賜給,纂修監印正金在根加資,主簿宣聞周,直長趙錫麟,竝陞敍,別工作監役沈英澤,書寫忠義衛安宗九,加出忠義衛金顯初,竝陞六,其餘寫字官·唱準·畫員·計士·日官·捕校·錄事·員役·工匠等,竝依乙未年例施賞。
李時愚啓曰,行大司憲李敦榮,執義沈膺泰,掌令朴商壽,持平鄭駿容,申履祿牌不進,掌令姜斗煥在外,監察茶時之意,敢啓。傳曰,知道。
以執義沈膺泰,掌令朴商壽,持平鄭駿容·申履祿,司諫兪錫煥,正言權泳夏牌不進罷職傳旨,傳于宋廷和曰,只推。
李宗秉啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
沈熙淳,以禮曹言啓曰,卽接永禧殿參奉所報,則來六月初一日朔焚香,本殿官員一員,當爲受香,而參奉今方入直,令有闕未差,無以擧行云矣。令有闕之代,令該曹,以在京無故人口傳差出,以爲受香之地,何如?傳曰,允。
又以成均館大司成意啓曰,文廟事知守僕單望啓下,曾有定式矣。事知守僕李基朝汰去代,以有久勤曾經事知守僕金應蕃,依定式單望書入之意,敢啓。傳曰,知道。
李宗秉,以備邊司言啓曰,開城留守李是遠,纔已肅謝矣。久曠之餘,交代不宜更淹,使之明日辭朝,何如?傳曰,允。
義禁府照目粘連,寶城前郡守徐相益·南錫龜·李根永·金炳一·李定熙·李亮熙等矣本府議啓內,舊還未準捧守令,倣收糧違限,分等勘罪,已有新定式,竝只以此照律罪,徐相益段,以十分不足律,杖一百收贖,告身盡行追奪,徒三年定配,南錫龜·李定熙·李亮熙等段,以九分不足律,各杖九十收贖,告身盡行追奪,竝徒二年半定配,李根永段,以七分不足律,杖七十收贖,告身盡行追奪,徒一年半定配,金炳一段,以八分不足律,杖八十收贖,告身盡行追奪,徒二年定配,竝只私罪。奉敎依允爲旀,徐相益·金炳一·李根永·李定熙·李亮熙等段,竝只功議各減一等,南錫龜段功減一等爲良如敎。又照目粘連,梁山郡守洪在重矣本府議啓內,以繕衙而收斂,豈云得宜,因收贖而徵捧,亦多橫罹。觴政閽禁,不須苛論,而需米朔紙,或致非理,以此照律罪,杖八十收贖,奪告身三等,私罪。奉敎依允爲旀,功議各減一等爲良如敎。又照目粘連,文川前郡守白宗杰·禹錫文·白宗佺等矣本府議啓內,舊還未準捧守令,倣收糧違限,分等勘罪,已有新定式,竝只以此照律罪,各杖一百收贖,告身盡行追奪,徒三年定配,竝只私罪。奉敎依允爲旀,白宗杰·白宗佺等段,竝只功減一等爲良如敎。又照目粘連,長鬐縣監任楨矣本府議啓內,奸或偏信,訟多因循,而鄕任差出,旣云納賂,則贓雖不著,法所難恕。以此照律罪,杖八十收贖,奪告身三等,私罪。奉敎依允爲旀,功減一等爲良如敎。又照目粘連,加德前僉使玄錫,南村前別將卓文鎭,閑山前別將廉喜嵒等矣本府議啓內,玄錫段,移貿錢則憑公營私,軍餉米則立本取剩,浦民櫓軍,旣多不法之事,漁場鬃帽,亦行非理之政,防錢屯稅,有違定例,任債訟賂,俱著現贓,以此照律爲白乎旀,卓文鎭段,鎭民之久債橫徵,漁箭之諸處榷利,雖無現贓,難以參恕,以此照律爲白乎旀,廉喜嵒段,私民畓之勒奪,巡山債之徵捧,贓雖不著,法所難恕,以此照律罪,玄錫段,以那移求索二罪良中,從一科斷,杖一百收贖,告身盡行追奪,流三千里定配,卓文鎭·廉喜嵒等段,以不應爲律,各杖八十收贖,奪告身三等,竝只私罪。奉敎依允爲旀,竝只功減一等爲良如敎。又照目粘連,昌洲僉使吳致鳳矣本府議啓內,料米取剩,民錢勒奪,俱係非法,有難容恕。以此照律罪,杖九十收贖,奪告身四等私罪。奉敎依允。
庚戌五月二十七日辰時,上御熙政堂。進講入侍時,講官金鼎集,參贊官宋廷和,檢討官張仁遠,假注書姜蘭馨,記事官鄭健朝·金炳溎,各持小學第五卷,以次進伏訖。上曰,史官分左右。上誦前受音一遍訖。上開卷。鼎集讀自其學行,止更不考定高下,仍解釋章句訖。上曰,更不考定高下,何義也?鼎集曰,考試則較其高下,便有爭端,故專務課業,而不以科試,考定高下矣。上讀新受音十遍訖。上曰,取材識明達,何義也?鼎集曰,材識明達,是凡民之俊秀者,而要其受業擇師,故取之矣。上曰,文義以次奏之。鼎集曰,謹按明道先生擇師選士之議,蓋本於周禮鄕三物賓興之制,而益加精密矣。明達者,姿之敏也,進善者,質之純也,使此等之人,日受學業,及其德崇業廣之後,上者師於國學,次者分敎州縣之學,而自州縣,升之太學,太學復聚而敎之,則賢能畢擧矣。論於朝,將以官之也,此是循序成就,小學而入於大學,鄕人而及於聖人,其效自至于得賢才而正風俗矣。下章之看詳學制,卽國子監條約,而糊名考校,排定高下,皆其舊制也。伊川先生之意,以爲如是,則於學者,徒煩勞而無裨益,故更欲立法裁約,使士子知所以修行檢而尙禮義也。自古論取士者多,而未有如兩程子此言之明且盡也。仁遠曰,古昔聖王取士之道,各有次序,若或驟進,則功業不能責成,故升州而後,興於學,興學而後,論於朝,其所需用,無非成德之君子,故可以致君澤民矣。世降以來,學敎漸弛,賢才不作,此朱夫子所以作是書戒之也。若其復古規而振今世,則惟在上化之導率,而況今殿下,每日講讀此書,此書卽大學之根基也,修齊治平之要,皆本於此。伏願講對之際,不以章句上記誦爲念,而推之於事務之間,躬行心得焉,則古聖辟用賢致治之道,庶可見於今日矣,懋哉懋哉。廷和曰,自古設學校之意,亶在於陶鑄賢材,而學則三代共之,故至周而學校之制詳備,而三代以後,則漸不如古矣。曁于宋朝,而奎運休明,德敎隆盛,濂·洛·關·閩之間,名賢輩出,而其時兩程子,卽大賢也。始講學校之說,先王遺制,煥然復明於世,此與胡安定之所嘗敎授經義治事之規,相爲表裏者也。以此之故,三代之治,至宋而可以挽回,而亦越我列聖朝培養人才,至今爲屢百年所,其要則不外乎右文興學,而興學,所以養賢也,養賢則欲其需用於時也。故古昔人君,必以設爲學校,爲治道之第一義諦,惟我殿下,亦於此等處講究焉。上曰,賓興,何義也?鼎集曰,以賓禮擧之義也。廷和曰,自縣而州,自州而學,以至論定於朝廷之選士,各有階級之循序者矣。上曰,歲論,是何義也?鼎集曰,歲歲論定之謂,而欲其惟賢任官,故歲論賢者矣。上曰,是擇其賢能也。上曰,皆以性行端潔,何義也?鼎集曰,性行端潔,然後可以孝悌廉讓達治,故選士之法,必先觀其性行之如何耳。廷和曰,此段亦有進學之次序,性端而孝悌,孝悌而廉讓,以至于治道之曉達矣。上掩卷。上命史官就座,仍命退,諸臣以次退出。
上在昌德宮。停常參·經筵。
自卯時至酉時,灑雨下雨,測雨器水深一分。
沈熙淳啓曰,明日孝定殿朔祭齋戒相値,視事頉稟之意,敢啓。傳曰,知道。
李時愚啓曰,行大司憲李敦榮,執義沈膺泰,掌令朴商壽,持平鄭駿容·申履祿牌不進,掌令姜斗煥在外,監察茶時之意,敢啓。傳曰,知道。
以執義沈膺泰,掌令朴商壽,持平鄭駿容·申履祿,司諫兪錫煥,正言權泳夏牌不進罷職傳旨,傳于李時愚曰,只推。
傳于李宗秉曰,大臣·備局堂上引見,開城留守同爲入侍。
開城留守李時遠下直,長弓一張,長箭一部賜給。
沈熙淳啓曰,孝定殿練祭親祭祭文,當爲製進,行大提學趙斗淳,待明朝牌招,使之製進,何如?傳曰,允。
傳于沈熙淳曰,自明日進講停。
李宗秉啓曰,密符親納例也,而前開城留守洪耆燮,謂有身病,使其褊裨替納,事甚未安。推考,何如?傳曰,允。
金炳冀,以吏曹言啓曰,卽接奉常寺牒報,則以爲,來六月初一日行孝定殿朔祭親行時,典祀官本寺正,例爲塡差,而正有闕之代,卽速變通,以爲及時擧行之地云,奉常寺正有闕之代,口傳備擬以入之意,敢啓。傳曰,知道。
吏曹口傳政事,以申泰運爲奉常正。
又以吏曹言啓曰,成均館直講文東瑝,以其身病,呈狀乞遞,改差,何如?傳曰,允。
吏曹口傳政事,以徐經淳爲永禧殿令。
李時愚,以義禁〈府〉言啓曰,時囚罪人南錫龜·李亮熙等,杖九十,徒二年半定配照律公事,判付內依允,南錫龜功減一等,李亮熙功議各減一等事,命下矣。南錫龜·李亮熙等,今當定配所以入,而卽接其戶奴呈狀,則以爲,南錫龜母年七十三,李亮熙母年八十二,俱以無兄弟獨身,依法典許贖爲辭矣。取考律文,則大明律存留養親條有曰,凡父母老疾應侍,家無以次成丁者,若犯徒流,止杖一百,餘罪收贖,南錫龜功減一等,杖八十徒二年定配,以其母年七十三無兄弟獨身,依律文收贖,李亮熙功議各減一等,杖七十徒一年半定配,以其母年八十二無兄弟獨身,依律文收贖,竝告身盡行追奪,放送,何如?傳曰,允。
又以義禁府言啓曰,時囚罪人李根永,杖七十,徒一年半定配照律公事,判付內依允,功議各減一等事,命下矣。李根永功議各減一等,減徒加杖,杖一百收贖,告身盡行追奪,放送之意,敢啓。傳曰,知道。
又以義禁府言啓曰,時囚罪人玄錫,杖一百流三千里,徐相益·白宗杰·禹錫文·白宗佺等,杖一百徒三年,金炳一杖八十徒二年,李定熙杖九十徒二年半定配照律公事,判付內依允。玄錫·白宗杰·白宗佺等,功減一等,徐相益·金炳一·李定熙等,功議各減一等事,命下矣。玄錫功減一等,杖一百收贖,告身盡行追奪,忠淸道淸風府黃江驛,徒三年定配,徐相益功議各減一等,杖八十收贖,告身盡行追奪,江原道春川府保安驛,徒二年定配,白宗杰功減一等,杖九十收贖,告身盡行追奪,黃海道鳳山郡洞仙驛,白宗佺功減一等,杖九十收贖,告身盡行追奪,忠淸道稷山縣成歡驛,竝徒二年半,金炳一功議各減一等,杖六十收贖,告身盡行追奪,忠淸道忠州牧連原驛,徒一年定配,李定熙功議各減一等,杖七十收贖,告身盡行追奪,忠淸道禮山縣日興驛,徒一年半定配,禹錫文杖一百收贖,告身盡行追奪,忠淸道丹陽郡長林驛,徒三年定配,而以議啓內辭意,具罪目,依例發遣府書吏羅將,押送于各其配所,何如?傳曰,允。
敎開城留守李是遠書。王若曰,唐有開封,漢有馮翊,天險所以設關防,周之保釐,宋之居留,地望所以重管理,苟非盤錯之利器,曷膺鎖鑰之重任?惟卿,簪組故家,珪璋令譽,有確乎難拔之志,當官則常以盡節爲期,有澹然無欲之操,持身則不肯與世苟合,銅紱繡斧,俱著廉直,此不過薄試其才,玉緋金鞓,殆遍歷揚,尙未能盡究所蘊,玆崧岳重鎭,卽我漢陽陪京,襟禮江而設磨關,美哉山河之寶,控沁都而引灣府,儘是舟車之衝。玆授卿以開城府留守兼管理使,卿其愼乃撫禦之方,體予簡畀之念。近日使价之頻相續,宜省供億之資,邇來商儈之弊尤滋,亟鋤呰窳之習。於戲,卿班蹔撤,豈令久淹於分司?廟剡極掄,庶幾不負於雅望,故玆敎示,想宜知悉。知製敎曺錫輿製進。
大護軍洪耆燮疏曰,伏以流光迅邁,孝定殿練事奄迫,仰惟宸慕,益復靡逮。仍伏念臣待罪陪京,月已屢矣。莫效保釐之責,秪增恧蹙之忱,夙夕憂懼,譴何是俟,千萬不自意,伏奉東朝特旨,以臣爲資憲大夫刑曹判書者,臣聞命震悸,莫省攸措。臣本蔭路庸品,百不猶人,非直自知也審,抑亦通朝之所共知也。近年以來,隆恩聯翩,滾躋卿貳,已踰涯分,八座驟擢,尤出夢外,梁鵜軒鶴,無往不濫,自顧汗騂,已無暇論,而其於仰累聖朝則哲之明何哉?今臣所叨之職,雖緣事會,已蒙恩遞,而新授之秩,則固自知矣。臣於是乎尤不勝惶隘,蓋晉秩異數也,特命殊私也,以臣無私,誠不敢晏然猥忝者也,而亦不暇章皇崇飾,以效克讓之美也。左右思量,冒承無路,玆敢仰瀆崇嚴。伏乞聖明,特垂鑑諒,仰稟東朝,亟收臣特授之秩,以重公器,以安私分焉。臣無任云云。答曰,省疏具悉。卿其勿辭行公。
庚戌五月二十八日辰時,上御熙政堂。大王大妃殿垂簾,大臣備局堂上引見,開城留守同爲入侍時,右承旨李宗秉,假注書姜蘭馨,事變假注書文基郁,記事官鄭健朝·金炳溎,領議政鄭元容,行漢城府判尹朴永元,行兵曹判書趙斗淳,行吏曹判書趙冀永,行大護軍李鼎臣·姜時永,知敦寧府事趙秉駿,行護軍柳相弼,同知中樞府事徐憲淳,行訓鍊院都正李景純,校理李鼎信,開城留守李是遠,以次進伏訖。上曰,史官分左右。上曰,大臣進前。元容曰,數日雨意蒸濕,聖體,若何?上曰,一樣矣。元容曰,寢睡水刺之節,何如?上曰,一樣矣。元容曰,大王大妃殿氣候,何如?上曰,一樣矣。元容曰,王大妃殿氣候,何如?上曰,一樣矣。元容曰,大妃殿氣候,何如?上曰,一樣矣。大王大妃殿曰,開留進前,是遠進奏職姓名訖。上曰,何邑無弊?本府故都也,須下去盡心爲之,至於潛蔘一事,亦爲操束可也。是遠曰,臣以木石之頑,一縷苟存,荷此曠絶之恩數,惶懍感祝之至,至於邑弊,則謹當殫竭,而見今氣力,無以擔着重任,下懷洞屬而已。大王大妃殿曰,開留年紀,幾何?是遠曰,年今六十二矣。元容曰,以己酉生,昨年蒙資矣。上曰,開留居在江華矣。大王大妃殿曰,聞大殿所敎,則開留居在江華南門外,而素有廉白之風,邑弊則何處無之?悉心對揚,可也。是遠曰,小臣居在沁都之南,距三十里許矣。簾帷之下,躬承慈敎之隆重,下懷感泣無地。上曰,開留先退。大王大妃殿曰,次對爲之。元容曰,卽見前咸鏡監司朴永元所奏,則以爲,開市時凡百條式,不能守法,科外需索與私斂於民,殆無限紀,申明舊式,禁飭條件,別具冊子,請令廟堂,稟處矣。每年北關雙單開市時所需,本有定例,而法久則弛,事事違式,冗費濫而公用無節,私斂加而民力殆竭,庚子咨文中通官及跟役不在此數云者,卽謂其數少無足算也,何嘗使之無定數乎?通官以下人畜之越例屢倍,皆由於地方官之不能據理守法,一任其通官輩之每歲濫加也。事當移咨講定,而昨年開市,人畜數爻,旣有折半汰送之效,今若更爲責諭,期於復舊,則理直言正,通官必無不從之理,如或不從,其時當爲移咨,姑先使譯學,以朝令曉諭通官後,相約定數,雖不得一如舊例,無過己亥咨文中數爻,畜物視人數遞減,大國人騎卜車輛運輸之斂民給貰,朝家所不知之事也。私自科斂,萬萬驚駭,此豈可爲守令者擅行之事乎?已往雖不爲一一追究,旣聞之後,何可不痛禁?此後以軍馬入把,而馬若不足,則只就其不足數爻而給貰,令本道臣,從略磨鍊著式,更不得增加之意嚴飭,其餘諸條,俱是法例所在,而該守令及差使員,先自慢法而違式,道帥臣及開市御史,亦不察飭之故,轉至於民邑受害之境,豈不駭歎而寒心哉?此後隨現發,如法嚴繩之意,預先申飭,以今前道臣筵奏諸條,成出事目,監市御史下去時,每爲齎去,以爲照察恪遵之地,據例操制,專在象譯,而聞譯行循次之故,視同苦役,惟事挨過云,不可不以賞罰,爲勸勵之道,此後修擧則施賞,違越則重勘,而聞昨年譯學朴逌性,人畜減數之際,多有效勞云,令該院,從願施賞,以示激勸之意。大抵法綱立,則諸弊自祛,又若法不行而綱不立,則雖如是申飭,安知不久而又弛乎?我國人之犯科作奸者,啓聞後依法典勘斷,地方官及譯學之違法曲循者,勘以重典,不能操飭之道帥臣御史,從重論罪之意,申明具在於事目中,使之各自惕念,勿爲抵罪之地,何如?大王大妃殿答曰,見前北伯筵奏冊子,則凡百皆有定例,而近來一任其違越法例者,卽地方官開市御史不飭之致也,此後若有違法之入聞者,則自監市御史以下,當施重勘,雖以譯學言之,若無賞罰,則何以勸懲乎?效勞則施賞,違法則勘罪,可也。出擧條上曰,開市之制,如外邑之場市乎?元容曰,然矣。彼以馬我以牛,相與交易,其市甚大矣。烏喇寧古塔,距會寧爲六七百里,厚春距慶源不遠,故單開於會寧,則謂單市,雙開於慶源,則謂雙市,單·雙每間年矣。通官以下人畜,本有定數,而近年濫加屢倍,彼人卜馱,例以軍馬輸致,每貪其貰木,馱數亦轉加矣。此皆是譯學及地方官,不能遵法操制之致也。上曰,每馱必受貰,則彼人爲其貰木,豈不加增其馱數乎?民弊不可不念矣。大王大妃殿曰,此豈可任置之事乎?地方官慢法之習,何可不痛禁而懲勵乎?元容曰,卽見前咸鏡監司朴永元所報,則以爲,南關元還餉,本自不少,蕩債·給代·進獻·養士·養武等穀,合折米七萬一千餘石,三十年來新創者,而盡分取耗,還多民困,欲救此弊,莫如減摠,自庚戌秋蕩債穀中一千石,詳定作錢,買土設屯,收其歲入,以代還耗,每年一千石作錢,又以各庫用餘錢,添補買土,限一萬石減摠,則添屯減耗,庶可相當,成節目,永久遵行云矣。北民休戚,果係受還之多少,減摠之議已久,而耗條俱屬應用,加減不得,則給代之前,無以議到,屯土收稅,本勝於債殖等事。且若計十年之遠,則劃一久遵,有未可知,當初蕩債劃穀,以爲各庫歲入者,果不當以糴法論,若於本穀中,每年不必以千石酌定,雖二千石內外,隨勢從便,以萬石減摠爲限,年條則以四五年爲定,一委之道臣之從長措處似好,以每年收錢買土形止,修成冊以報之意,分付道臣,何如?上曰,依爲之。出擧條元容曰,卽見京畿監司洪祐喆所報,則以爲,東七陵役處浩大,前劃今盡用下,物力錢一萬兩,特爲劃下云矣。七陵廳室修改之役,便同一新改建云,然則前劃五千兩,果有不足之慮,雖一兩日,何可以雇價未備,至停役之境乎?且當潦水之節,尤宜董檢速訖。糧餉廳錢一千兩,惠廳錢三千兩,竝以別置中劃給,以用度則務從節省,工役則務從堅固之意,更爲嚴飭於地方官處,何如?上曰,依爲之。出擧條元容曰,聞楊牧言,則陵官各兼監役戶曹籌摘之外,少有傷處,皆爲改修,自丁字閣碑閣,以至香廳齋室,無異一新改建,故工役則堅固,物力則不足云,今番加劃,若又不裕,則又當不憚加請云矣。元容曰,頃因慶尙右道暗行御史曺錫輿別單,閑山島別將革罷便否,令統帥論理狀聞之意,行會矣。卽見統制使柳基常啓本,則以爲,閑山設鎭之後,民多受弊,無益於防守,有害於島民,該別將仍爲革罷,依前以營校中定置守防將,劃付錢穀,旣是貸下,勢將還報事,請令廟堂稟旨分付矣。自前鎭堡之或設或罷,皆由民情之曰便曰否,而雖曰不便,若係緊防重關,則亦不宜隨弊輒革,然此島設鎭,則繡論及帥啓,皆云在關防則無益,在島民則有害。且設始之時,無餼料之別劃,貸公貨而姑用云,然則不可以纔設旋罷,有所持難,鎭將革罷及營校守防事,竝依舊例施行之意,分付,何如?大王大妃殿答曰,初何爲無益之事乎?凡事固難更張,況在關防則無益,在島民則有弊之事乎?旣云有民弊,則不可行之事也,革罷後,依舊例防守,可也。出擧條仍敎曰,此鎭設始,在何年乎?元容曰,在昨年春前統使時矣。大王大妃殿曰,如此無益之事,當初何爲請設乎?元容曰,必爲其校屬自辟窠而然矣。大王大妃殿曰,設鎭事面,亦不輕,豈可爲營校輩而創設乎?旣云有害無益,則罷之可也。元容曰,慈敎至當矣。元容曰,近來武倅之以軍器修補,加資者甚多,如或有虛張欺瞞之習,則其於褻賞典而淆仕路,果何如哉?雲山前倅,向已請配,而又見嶺南左道繡啓,則興海郡守李鼎鎬,以軍器修補樣,虛名報營云,無嚴無廉,極爲駭惋。該府議照,止於杖奪,有不足以蔽辜,加資還收後,施以定配之典,摘奸報巡營之該帥臣,捧現告罷職,同議之道臣,從重推考,何如?上曰,依爲之。出榻敎大王大妃殿曰,初不修補,而虛張報營者,是何爲也,豈有如許廉恥乎?元容曰,若全不修補,則亦何敢直爲欺瞞乎?必有若干修補者,而濫加名目,以爲干賞,如現發,則自歸於欺瞞之科矣。元容曰,守令,牧民之官也,牧之者,何可一日遠民乎?近來守令,或有圖由久曠者,大臣以吏曹之考粘移,促還爲奏矣。久又懈弛,而守令由行時,請於巡營,受帶粘移,不付吏曹,或三四朔留連,而不爲還官,巡營亦不促還,邑守之占便曠官,姑無足論,按察之地,苟以民邑爲念,則一任其瘝廢而越視民事乎?此後則守令自帶粘移者,自吏曹直爲論罷,而發行日字,自該道直報吏曹,自吏曹考限促還之意,申明舊典,分付各道臣及吏曹,何如?上曰,依爲之。官若久曠,則民事何以爲之乎?以此嚴飭,可也。出擧條大王大妃殿曰,道臣何爲每每給由乎?此則責在道臣矣。元容曰,每拘於顔私而然矣。大王大妃殿曰,道臣雖如此,自吏曹何不促還,而任置之乎?元容曰,受由守令,自持移文而來,不付吏曹,吏曹何以知之?雖知之,不見移文,則亦難考限促還矣。大王大妃殿曰,是專在於道臣之不事事也。雖受由,道臣若促還,則豈有久曠之理乎?上曰,守令之在官,如主人之在家,家無主人,則何以治家事乎?大王大妃殿曰,主上所敎切當矣。元容曰,聖敎果切近取譬矣。大王大妃殿曰,向者姜繼遇之疏,亦云該邑空官,則使其兼官,受其月俸,此法甚好,若如是則不待懲罰,自無久曠之弊,今番申飭後,又不改前習,則欲行此法矣。元容曰,外間亦或有是議,而蓋設言之者也,以朔俸較計,豈不有欠於士夫敦厚之風乎?亦有關於待守令之道矣。大王大妃殿曰,果若迫切,而若非一切之法,則亦何以懲勵乎?且見待與否,在於自修,不在於此等事矣。又敎曰,大抵姜繼遇之疏,多有可見之語矣。元容曰,政官之徑行疏,曾有飭令矣。向來吏判徑行,格例所在,不可以時久而仍置,推考,原疏呼望之該房承旨,亦爲推考,何如?上曰,依爲之,出榻敎大王大妃殿曰,以若老成重臣,不遵格例,此所以朝綱之漸弛者也。元容曰,聞其時,因情理之切至者,有是擧,而其翌日卽還云矣。元容曰,雨澤農形之頒諸朝紙,卽重民事,而俾知某道某邑水旱之何如也。今年由春至夏,雨澤頻沾,而一不頒布,近日始有外道營下雨水之報,而諸邑則不爲擧論,農形則一不槪及,此亦係懈弛之一端,不察之失,在於政院,當該承旨,捧現告從重推考,何如?上曰,依爲之。出榻敎上曰,不出朝報云者,何也?元容曰,每有命令及擧行事件,當日抄出頒布者,謂之小報,俗稱爲分撥,每日朝書頒者謂之朝報,俗稱爲奇別,蓋文蹟由政院,而兩司爲耳目之官,故政院抄其可頒之文蹟,先使兩司吏謄布,而各司各自謄示,今此雨澤之不出朝報,亦政院不爲知委之致也。元容曰,史局郞官之帶三司者,啓請遞解,卽古例也,玉堂之可備顧問者,皆有史銜,當此講席日開之時,出入之人,甚爲苟艱,時帶館銜人,則姑勿許解,出直時仕進史局似好,故敢達矣。上曰,依爲之。出擧條元容曰,孝定殿練事在近矣。卿宰侍從罷削人,竝爲敍用,以爲參班之地,何如?上曰,依爲之。出榻敎元容曰,向見灣啓,江界越邊欽差大臣名帖,不得不傳致矣。旣有丁未已例,待七月使行時,名帖,使首譯齎傳於盛京欽差大臣處爲宜,故敢達矣。上曰,依爲之。出擧條元容曰,雜科亦是國試,陳試自有定規,而聞今番譯科入格外,幾皆出陳試云,科制所在,豈可不顧法意,無端許施,至於如斯乎?竝使之勿施,許陳之禮曹堂上,推考,何如?上曰,依爲之。出榻敎元容曰,文川前郡守尹師殷·崔重湜,當戊子己丑之歉荒,原還未捧之止於五百石,較諸收糧分數之律,不過輕勘之罪,而兩人俱以遠道之人,年近八耋,病難起動云,合有參恕之道,罪名分揀似好,故敢達矣。上曰,依爲之。出榻敎元容曰,黃海兵營,屢朔廢務之餘,交代不宜虛徐,新除授兵使,使之不日辭朝,何如?上曰,依爲之。出榻敎元容曰,地望資歷,俱合參聞廟務,行大護軍金景善,工曹判書金洙根,行護軍徐念淳,竝備堂差下,何如?大王大妃殿答曰,依爲之。出榻敎大王大妃殿命書傳敎曰,次對日,備堂懸病近多,而今日則有司堂上,無一人進參,占便所在,豈有如許事體乎?竝爲從重推考。元容曰,有司四人中,成遂默出疆,其外適皆有實故云矣。元容曰,歲月易邁,練朔只隔,此時三殿疚慼哀慟之情,尤當何如?哭泣之節,易致過度,殿下左右仰勉,務盡保嗇之方焉。東朝春秋篤老之時,一番哭臨,諸節必損,殿下洞屬之孝,必盡扶護之誠,而今當盛熱,調攝尤難,伏願朝夕就養,仰勉寬抑,至於飮膳之節,亦躬視而勸進焉。上曰,當如是矣。元容曰,敢陳一言於簾前矣。慈聖殿下疚慼之情理,臣等豈不仰認乎?宗國之所依賴而維持者,我慈聖也。雖於哀疚之中,慈衷若念及國事,則必自寬自抑,勉從保護之方,今日之保慈躬,卽保宗國也。夏秋之交,每伏聞諸節多不逮,況此時乎?臣等之所憧憧憂慮者也。大王大妃殿掩抑下敎曰,小朞只隔六七日,心欲溘然無知,而姑且寢食如常矣。元容曰,臣再陳辭疏,非占便也,爲民國也。人臣之供職從仕者,以精神以思慮,而臣則精神耗矣,思慮竭矣。雖應行文書,無以奉行,伏望亟賜體諒,而鼎席備員事,言亦屢矣。在前固無不備之時,而雖適有闕,亦未嘗許久不備,蓋使時平而席備,猶難匡濟,況艱危莫今時若,而使癃病不省者,獨處廟堂,則其國事,當何如哉?此所以朝野之所顒望者也。伏願卽降成命焉。大王大妃殿曰,求退之屢懇,何至是乎?獨相之難,獨勞之悶,非不知矣。舊卜與新卜間,當從近爲之,須待之,而更勿以辭勉爲言也。元容曰,伏承慈敎,枚卜當在近矣。國事萬幸,臣當退而顒望矣。大王大妃殿曰,從近當爲之,更勿以此爲言也。上命大臣就座。宗秉曰,諸宰奏事。永元曰,以甲山·三水還弊事,向日筵席,伏承聖敎,而甲山屬鎭堡中,有可以爲民除弊者,敢陳愚見,南·北關不緊鎭堡,量宜減罷之論,其來已久,而固難遽然議到,其中最沒依據,最關民隱,不可不急先通變者,卽雙靑·黃土岐兩堡也。前後繡啓,莫不以此爲言,臣之在任時,甲山民成群來訴,不止一再,帥臣之曾前持難者,今亦以宜罷爲論矣。蓋以形便論之,兩堡本係端川地方,因劃地移屬,今管於甲山,而其路則端川較近,南距北靑,亦不甚遠,且處在南·北關各邑鎭羅絡包含之中,設有所謂女眞部落竊發搶奪,如古所云云。接應捍禦之責,已不在於此兩堡,況今數百年以來,不復見山胡形跡,則置此殘堡,徒費餼廩,萬萬無義矣。以民弊言之,甲山地是峒峽,土皆瘠薄,居民本乏生業,而加之不緊鎭堡,羅列左右,應役繁重,橫侵日至,嗷嗷遑遑,莫可支保矣。以形便則有無不干於關防,以民弊則困苦有甚於塗炭,設置鎭堡,卽所以固圉,而因以病民,反害於固圉,則其爲當罷,不待兩言而決也。第雙靑則巡營南·北兵營親騎衛試才,輪回自辟之初仕窠也,黃土岐則南·北兵營親騎衛中自辟窠也。關防重地,激勸奬拔之政,只有此一路,不可不給其代,兵批差送之道內權管中二窠,移作自辟窠,有不可已也,下詢大臣及兵曹判書處,何如?大王大妃殿曰,大臣之意,何如?元容曰,靑·黃兩鎭當罷之議已久,而俱是巡兵營自辟,則給代後可議,本道內有宣薦邊將五窠,就其中二窠,作初仕窠,屬之兩營,則似方便,而事係官制變通,有難指一遽定,筵退後,與兵判爛商更奏,似好矣。大王大妃殿曰,兵判之意,何如?斗淳曰,兩堡宜革當否,臣雖一無以領略,而設令宜革,此兩權管,旣是該道監營及南·北兵營親騎衛出身窠座,則武士激勸之政,不可全廢,勢將給其見革之代,而遞付邊將之當初設始,法意甚重,恐無以遽然爲以此補彼之擧,依大臣所奏,臣等退出後,更爲爛確稟處,恐好矣。大王大妃殿答曰,更爲爛商以奏,可也。出擧條大王大妃殿又詢永元曰,其鎭卒,幾何?永元曰,不過三四人矣。大王大妃殿曰,設有邊警,以此三四卒,何以接濟乎?是則反不如無也。元容曰,鎭樣之如此者,蓋多矣。宗秉曰,玉堂所懷奏之。鼎信曰,臣姿性庸愚,學識魯莽,不敢以見識自居,而屢陪講筵,伏睹我殿下勤學好問之誠,臣固欽仰萬萬,而第伏念爲學之本,在於誠心,誠心之要無他,講學是已。蓋爲學而心不誠,則朝勤夕怠,乍作遽息,出入無時,而鮮克有終矣。心誠而典于學,則念玆在玆,釋玆在玆,終始惟一,而日臻光明矣。成湯之又日新,高宗之務時敏,在乎誠心而已,可不勉哉?可不念哉,雖以當今言之,小學一部,卽古人之嘉言善行也,治國平天下之要,未嘗不基乎此矣。伏願繼自今,不徒誦習章句而已,繹其文義,審其語脈,今日辨一理,明日行一事,溫故而知新,則日就月將,而爲堯爲舜矣。易所謂多識前言往行,以畜其德是也,惟聖明懋哉懋哉。上曰,所陳甚好,當留念矣。出擧條宗秉曰,今日賓對時,兩司無一人進參,事甚未安。違牌諸臺,竝推考,何如?上曰,依爲之。出擧條上命史官取座,仍命大臣先退,又命退,諸臣以次退出。
庚戌五月二十八日午時,上御熙政堂。進講入侍時,講官金洙根,參贊官李時愚,檢討官張仁遠,假注書成載球,記事官鄭健朝·金炳溎,各持小學第五卷,以次進伏訖。上曰,史官分左右。上誦前受音一遍訖,上開卷。洙根讀自制尊賢堂,止所以輕自大而卒無得也,仍解釋章句。上讀新受音十遍訖。上曰,文義以次奏之。洙根曰,學問之道,自有次序,故不可以捨近趨遠矣。近自灑掃應對之節,至于修齊治平之事,而莫不由學問中做來矣。是故欲治天下者,先齊其家,欲齊其家者,先修其身,欲修其身者,先正其心,凡所以讀古人之書,欲以行古人之道也。雖帝王之學,先從其近者淺者,而躋于高明正大之域矣。苟忽其淺近,而欲趨其高遠,則反有躐等之慮,而實非爲學之要矣。伏願殿下,留念於此。仁遠曰,呂氏鄕約,卽古三物賓興之餘法,而風俗由是而醇朴矣。此固用之於鄕黨,而可行於邦國,行於邦國,而可化於天下矣,豈可一鄕約而止哉?爲人上者,取而觀法,著之朝令,頒行邦國,不但有補於當世,似可爲萬世法程,伏願另加體念焉。時愚曰,程明道敎人之法,實得爲學之次第。夫爲學之方,不在高遠,只在自家心身上切近處,所以虞舜之大聖,而孔子贊之以察邇言,周武之盛德,而召公戒之以矜細行,蓋理者道理也,無事不在,無時不然,邇言之中,實有可採者存,細行之間,亦有可驗者多,是以生知之知,而慥慥若困知者然,安行之行,而孶孶如勉行者爲,未敢以邇焉細焉而忽之,虞舜·周武猶如此,而況初學之士乎?試以此篇言之,近而小者,小學之工也,而至理之遠且高者,實不外是,學者但能以躬行爲事,眞積力久,則終至於盡性而極矣。此政叔程子所謂自灑掃應對上,便可到聖人事者也。譬如適千里之遠者,始於移步,移步不輟,則何遠之不可至?築數仞之高者,起於累土,累土不已,則何高之不可成哉?世之學者不然,遺却近思之工,而馳騖遠大之圖,拚棄下學之事,而泛濫高明之域,彼雖嵬然自大,而其於心與身,了無實得,將安有明體適用之效乎?明道之戒誨痛切如此,而以曾傳之三綱·八條,循序開導,俾無擾攘躐等之弊,尤宜留神省察者也。伏願殿下,懋哉懋哉。上曰,過失相規,何謂也?洙根曰,人有過失,則輒相規勉,使不至於重犯過失也。上曰,三犯者,三違云乎?洙根曰,凡此同約之人,一事違約則書于籍,二事違約則書于籍,以至于三事違犯也。上曰,絶之云者,出之謂乎?洙根曰,然矣。同約之人,皆絶其人,則彼無以竝居同里矣,雖不出之,而彼自出鄕矣。上曰,循循者,有序之謂乎?洙根曰,然矣。上曰,禮俗相交,何義也?洙根曰,冠婚喪祭,皆是禮也,而有慶則賀之,有哀則弔之,是乃相交之道也。上曰,誣枉,何謂也?洙根曰,同約之人,若有無罪而被其誣枉者,則爲之辨誣而伸枉也。上掩卷,上命史官就座,仍命退,諸臣以次退出。
上在昌德宮。停常參·經筵。
藥房都提調朴晦壽,副提調金炳冀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候何如,王大妃殿氣候何如,大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
沈熙淳啓曰,明日常參·經筵,取稟。傳曰,停。
李時愚啓曰,行大司憲李敦榮,執義沈膺泰,掌令朴商壽,持平鄭駿容·申履祿呈辭,掌令姜斗煥在外,監察茶時之意,敢啓。傳曰,知道。
傳于沈熙淳曰,禮房承旨,馳詣宗廟·徽定殿·景慕宮,奉審摘奸以來。
傳于沈熙淳曰,明日晝茶禮,當自內親行矣,該房知悉。
傳于沈熙淳曰,明日晝茶禮親行時,百官入參。
李時愚啓曰,江原道頒赦文差使員部將朴秀文,去三月二十九日下直出去,而不過四日程,今始入來,事未前有,萬萬駭然。所當重勘,而本院請推之外,無他可施之罰,何以爲之?敢稟。傳曰,拿處。
李宗秉啓曰,撥路申飭,前後何如,而卽見平安監司·義州府尹謝恩使先來狀啓,則今二十五日申時封發者,今始到院,如是遲滯,萬萬駭然。不能申飭之道臣及義州府尹推考,當該軍官及陪持,令攸司從重科治,何如?傳曰,允。
金炳冀,以吏曹言啓曰,卽接通禮院牒報,則以爲明日孝定殿晝茶禮親行時,左右通禮,當爲備員,而右通禮有闕之代,卽速變通,以爲及時擧行之地云,通禮院右通禮有闕之代,口傳備擬以入之意,敢啓。傳曰,知道。
吏曹口傳政事,以金鉉復爲右通禮。
沈熙淳,以奎章閣言啓曰,明日卽書香閣朔奉審日次,臣進詣擧行之意,敢啓。傳曰,知道。
又以敦寧府言啓曰,大殿嗣位,大行大王廟號諡號,大妃殿尊崇位號,今已紀載於御牒及譜冊,故畢役之意,敢啓。傳曰,知道。
李宗秉,以兵曹言啓曰,今五月各廳堂下武臣朔試射,臣曹連因有故,不得爲之之意,敢啓。傳曰,知道。
又以備邊司言啓曰,卽見忠淸監司趙得林狀啓,則以爲道內穀摠,自來不敷,只以應分,排巡無路,還軍餉留庫中米一千石·租二千石·太一千石,特許加分事,請令廟堂稟旨分付矣。還巡旣云不敷,加分多有已例,不必靳許,依請施行,何如?傳曰,允。
李時愚,以義禁府言啓曰,興海前郡守李鼎鎬,施以定配之典事,承傳啓下矣。李鼎鎬慶尙道比安縣定配,而以承傳內辭意,具罪目,依例發遣府書吏,押送配所,何如?傳曰,允。
庚戌五月二十九日卯時,上御熙政堂。藥房入診入侍時,都提調朴晦壽,副提調金炳冀,記事官金永秀·鄭健朝·金炳溎,直閣金德根,以次進伏,醫官鄭有曾·卞鍾鉉·李琬·金濟慶,進伏楹外訖。上曰,史官分左右。晦壽進前奏曰,日候陰濕,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,近日諸節,連爲太平乎?上曰,別無所損矣。晦壽曰,醫官待令,使之入診乎?上可之。有曾等以次診候訖,退伏楹外。晦壽曰,醫官進前,各奏所見。有曾等曰,脈候左右三部調均矣。上曰,醫官各陳所見。晦壽顧謂醫官曰,微滑之體,比前何如?更爲詳奏。有曾等曰,脈候調均中,雖有滑體,而比諸向日診候時,則顯有差度,別無症候之可達者也。晦壽顧謂鍾鉉曰,向日日次,則汝不爲待令,而今始入診,無他所見之可奏者乎?鍾鉉曰,滑數之體,比前多爲差減,而脈候平順矣。晦壽曰,痰滯之候,今果平復否?有曾等曰,今果快臻平復矣。晦壽曰,臣自藥院,伏聞醫官之言,脈度本有微滑之體矣。上命醫官先退。晦壽曰,練祭不遠,進御三錢重人蔘粟米飮,自初三日當爲煎入矣。上曰,可也。大王大妃殿·王大妃殿·大妃殿進御人蔘粟米飮,亦爲製進矣。上曰,可也。晦壽曰,伏聞自今日進講停止,有時間斷,恐有妨於進就之道矣。上曰,雖或停講,自內溫繹前受音矣。晦壽曰,大抵學問之工,或作或輟,則未免書自我自之歎,進講停止時,召對則勿爲間斷,必須頻接儒臣,質疑問難焉。上曰,學問之道,質問疑難,然後可以曉解旨義也。晦壽曰,聖敎誠然矣。讀書有疑,方可進學,古人云,讀書覺疑好消息,此爲切要之言也。上曰,史官就座。命大臣先退,仍命退,諸臣以次退出。
上在昌德宮。停常參·經筵。
孝定殿朔祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·朝廷二品以上·六曹堂上·兩司長官·百官奉慰單子問安。答曰,罔極。
沈熙淳啓曰,明日常參·經筵,取稟。傳曰,停。
李宗秉啓曰,來初五日,朝參日次,而孝定殿練祭齋戒相値,頉稟之意,敢啓。傳曰,知道。
李時愚啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
沈熙淳,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
沈熙淳,以禮曹言啓曰,卽接奉常寺牒呈,則憲宗大王練主,今六月初四日,畢造成云,依前啓下,本曹堂上,與奉常寺都提調,眼同看審後,仍爲奉安于崇政殿之意,敢啓。傳曰,知道。
又以承文院都提調意啓曰,院製述官徐相祜瓜滿,代吏文學官趙嘉永陞付,吏文學官有闕,代幼學權縝差下,使之付軍職,冠帶常仕,何如?傳曰,允。
以執義沈膺泰,掌令朴商壽,持平鄭駿容,正言權泳夏牌不進罷職傳旨,傳于李時愚曰,只推。
行大司憲李敦榮,行大司諫姜,司諫兪錫煥,持平申履祿,校理宋謙洙,修撰曺錫輿等啓曰,噫嘻痛矣,書九之罪,可勝誅哉?亂臣賊子從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯綮,專在於彼固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後,用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,一貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學,顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九,亟施追奪官爵之典。答三司曰,不允。
行大司憲李敦榮,行大司諫姜,司諫兪錫煥,持平申履祿等啓曰,噫嘻痛矣,國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也,此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明凶逆嚴討之時,藥院之日記,旣已査出,臺臣緘辭,如是明的,則追奪之當律,不容一刻少緩也,決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻痛矣,亂臣賊子何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿,亟施孥戮之典。噫嘻痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撑腸柱腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者,謂之向國,而奬拔汲引,如恐不及,異己者,謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讎國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二,二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而䝱持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳,剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而䲭張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也。則論其罪犯,有浮於龜·錄·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖限未及,尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮,請追奪罪人鍾秀支屬應坐之類,一依尙魯·漢祿例施行。噫嘻痛矣,今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙之極惡大憝,雖幸天討略行,王章少伸,尙何足快洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則日當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖諱之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言煽動人心之計,而至於第一子指疑之目,十三日至凶之說,與鍾一,一而二二而一,似此古今所無之逆,不可只施治逆之常典,适·雲已行之例,不用於此兩賊而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文,欲輸軍糧,則轉到南陽,凡爲群凶之指使,率皆挺身而樂赴,將臣家將欲火攻,所營何事?店舍綢謬之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩,請逆賊友文·光友,加施孥戮之典,致後·延壽,竝施孥籍之典。噫嘻,宜學,以卑微之流,賦憯慝之性,行己則巧侫,而善爲狐媚,發跡於陰邪,而養成虺毒,屢竊踰濫之職,而睯不知分,常蓄希覬之心,而急於財利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者,請正法罪人宜學諸子,亟施散配之典。噫嘻痛矣,自古亂逆何限,而豈有如魯敬之凶譎奰慝蔑倫敗紀者乎?平生伎倆,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得抑情仕宦之說,此何等時?强抑其情,乃敢萌心,公肆發口,自露鬼蜮之情態,莫掩梟獍之腸肚,當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著,故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也,不謹則無將,無將則必誅,其無君無母之心,不道不敬之律,歷萬世而掉脫不得者也。況於今日義理,尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪止追奪,不足以稱其惡,剖戮跽斬,雖難用於古法,瀦家孥籍,亦自有於彝典。況其凶種餘孽,尙此假息,書所稱殄滅無遺,毋俾易種者,不施於此賊,而將於何施?請追奪罪人魯敬,亟施孥戮之典焉。噫嘻痛矣,亂臣賊子從古何限,而其窮兇極逆,豈有如陽淳者哉?渠以世祿遺裔,蒙被國恩何如,而生得梟獍之性,潛畜虺蝮之毒,敢於哀遑罔極之時,欲逞悖逆至憯之計,指嗾賊晟兇國之類,圖出逆度投疏之擧,其疏中句語,殆有浮於雲·海之逆節,思之膽掉,言之髮豎。渠之綢繆謀議爛熳和應之迹,非但翰模之供,節節指的,復有晟賊之招,一一吐實,面目雖換,腸肚相接,與賊晟逆度,一而二二而一也。惟其狠毒之物,抵賴爲事,竟至於鬼誅先加,三尺之邦憲,終未快伸,一世之輿憤,去而益切,跽斬之刑雖未得行,尙度已施之律,何可不施於此賊乎?請物故罪人陽淳,亟施孥戮之典。噫嘻痛矣,亂臣賊子從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也,晉鏞家夜會,鍾協處參席,互相酬酢,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻痛矣,世變層生,亂逆何限,而豈有如今番捕廳諸賊之至憯絶悖者乎?噫,彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮猶輕千剮無惜之罪,至於賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從而傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎。如許窮凶極惡之妖女逆豎,孰不欲手磔而口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念凶如此賊,妖如此賊,未加肆市之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞燭之矣。又若曰,律後加律,實關格例,臣等竊以謂振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳勘斷罪人金·河兩女,竝極施大逆之律。噫嘻痛矣,李承憲之罪,可勝誅哉?渠以韎韋之裔,濫廁文纓之列,理宜恪守本分,折節謹畏,而奈其虺毒成性,梟心莫化,昂然以達官自居,妄欲與士夫相肩,卽其面貌,已非吉祥,究厥心腸,都是忮險,竟至有今番投匭,而無嚴不敬之罪,無所自逃矣。謂人主可誣,則外藉朝臣,而內實逼於莫嚴,謂此時可乘,則影備言事,而形莫嚴於惎亂。況慈敎所無之句語,無難擅備而恣宣,一筆句斷,無所顧忌,蓋其擯落之蹤,恒懷怨懟,傾巧之習,積伺時會,雖至於誣聖躬而矯慈旨,在所不恤而然也。處分傳敎中挾雜二字,雖出於大聖人山藪包容之盛,而卽其事而誅其心,是奚但挾雜而已乎?島置之典,未足以懲,國言之沸,可驗其公共。況以渠卑微,決知無獨辨之理,則暗地伏莽,嗾囑指使,必欲好亂樂禍,投間嘗試,爲國家無窮之害者,灼然可見,築底盤覈,期翻窩窟,卽靖世敎壹民志之大機會也。何幸鞫覈方張,兩案庶幾畢露,酌處遽降,不過自島移島,一縷尙貸,其可曰國有常憲乎?請旌義縣減死圍籬安置罪人李承憲,更命王府,具法拿鞫,期於得情,明正典刑焉。噫嘻痛矣,亂臣賊子從古何限,而豈有如尹致英·徐相敎者哉?尹致英,卽一疲殘宵小也。賦性本自巧令,行己工於奸黠,跳踉放恣,縱曰俱生,凌轢噴簿,抑亦何習?平生伎倆,不過欺人而黷貨,晝宵揣摩,罔非招權而納勢,護法於秉鉉,而樂蓄禍心,後勁於秉鉉,而竊弄威福,有識憂歎,厥由久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中,伺察宮闈顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者,所可忍也乎?是誠雲·海之不敢道,而窮天地亘萬古所無之逆節也。惟我慈聖殿下,以任·姒之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆中物,而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃眞露其情狀,從可以察影而知形矣。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣。彼誣逼我慈聖殿下之罪人,獨非我大行朝之罪人,殿下之罪人乎?慈聖殿下雖以哀遑之故,而姑靳究竟,殿下其何可一日容貸,滿廷諸臣,其何敢一日而忘君讎國賊也?春秋嚴無將之誅,漢法重不敬之律。夫以窮凶絶悖如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。噫嘻痛矣,李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃。李應植則遞據戎垣,濫躋鄕資,於是乎狼心漸肆,鴟張益甚,醜類之聚爲聲援,馴致縱恣之勢,賊孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測。渭橋請間,尙被宋昌之斥,跡渠所謂,合置何辟?申觀浩,則賦性奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒至褻公器,龍斷賤夫互競市利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭?似此干紀犯分之輩,寔是神人之所共憤,王章之所必討,其在別慝之義,寧緩盤覈之擧?請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。噫嘻,秉鉉之罪,可勝誅哉?狼毒奸黠,咸萃一身,妖惡眩幻,卽其長技,侫辯則林甫之劍蜜,自成心法,夸習則主偃之鼎食,常作口業,平生伎倆,無非戕人而害物,晝宵揣摩,不出嗜利而黷貨,濫躋崇顯而擅行威福,孤負委奇而專事欺蔽,䝱制朝廷,詿誤當世,似此負犯,擢髮難數,而至於辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中事君不以其道,人臣之極罪也。象魏自在,慈旨嚴於鈇鉞,國言如沸,聖批明如日月,是所謂大夫國人,皆曰可殺,則殺之者也,論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈,俗習之渝薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂。夫以罪浮稱兵之逆憝,而不施肆市之顯戮,職非大官,而只賜其死者,豈非失刑之大者乎?王章似伸而未伸,輿論似夬而未夬,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳。俱以麤鹵之類,敢生奸濫之習,始以貪饕財貨而腸肚相連,終焉樹布黨援而羽翼已成,千妖萬惡,一串貫來。李能權則妖態至發外貌,禍祟遂作始俑,工於狐媚,行事壹是狡黠,甚若狗盜,公貨無難乾沒,驟進看作分內,濫帶率多格外,論其躬犯,實爲首惡,,金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲揜耳。蓋此輩之伎倆,始於趨附不已,末乃跳踉無憚,此誠國朝以來所未有之變怪也,朝威下褻,胡至此極?豈可以韎韋之賤,置於不足之科,將使干紀之徒,仍作漏網之類也哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。答兩司曰,不允。
行大司憲李敦榮,持平申履祿等啓曰,噫嘻痛矣,世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉。固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晩,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,快正典刑。新除授掌令姜斗煥,時在慶尙道安東地,請斯速乘馹上來事,下諭。答府曰,不允。下諭事,許遞。
行大司諫姜,司諫兪錫煥等啓曰,梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻痛矣,人心陷溺,世變層生,至於秋曹罪因而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉。幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晩,而生出獄門,假息覆載之間者乎?今若諉之於言出卑賤事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,夬正典刑。新除授正言洪鍾雲,時在京畿道驪州地,請斯速乘馹上來事,下諭。答院曰,不允。下諭事,許遞。
李宗秉,以兵曹言啓曰,每都政,新資五窠,例爲差出,而中軍虞候準二十朔者,只有二窠,無以排比,雖未滿朔數,依近例推移內遷,何如?傳曰,允。
又以都摠府言啓曰,今日入直內三廳·武兼·禁軍及軍兵等,當爲中日習射技放,而孝定殿晝茶禮相値,不得設行之意,敢啓。傳曰,知道。
又以備邊司言啓曰,卽見水〈原〉留守金蘭淳狀啓,則以爲,會付還餉,本自不敷,每當還分,排巡不足,本府留庫中租·米·太合三千一百八十石零,屬邑餉租三千六百三十七石零,特許加分事,請令廟堂稟旨分付矣。農糧果係民情,加分便同年例,依狀請施行,何如?傳曰,允。
孝定殿朔祭親行敎是時,亞獻官行判中樞府事朴晦壽,終獻官昌寧尉金炳疇,贊禮兼禮曹判書李若愚,典祀官奉常正申泰運,執禮兵曹正郞金德根,執尊掌樂正柳興奎,大祝副司果金輔鉉,祝史修撰曺錫輿,齋郞副司果徐翼輔,盥洗位禮曹正郞吉鎭五·金廷雲,爵洗位兵曹正郞申學典,校檢朴鎬源,亞終獻盥洗位典籍吳相昱,贊者引儀元絳·李享植,謁者兼引儀高鎭鶴·沈龜祖,贊引兼引儀洪宜悳,假引儀李相璡,祭監監察李復秀·趙崇祖。
庚戌六月初一日子時,上詣孝定殿。朔祭親行入侍時,都承旨金炳冀,左承旨李時愚,右承旨李宗秉,左副承旨沈熙淳,右副承旨宋廷和,同副承旨朴永輔,記事官金永秀·任應準·鄭健朝·金炳溎,原任提學朴永元,提學金左根,檢校提學金學性,原任直提學徐憙淳,檢敎直提學金輔根,原任直提學趙秉駿,原任直閣尹定鉉·李景在·金鼎集·吳取善·李公翼,檢校直閣鄭㝡朝,原任直閣趙然興,直閣金德根,原任待敎趙斗淳·金洙根·李㘾,檢校待敎洪淳穆·金炳德·金輔鉉·李秉文,以次侍立。時至,通禮跪啓請出次。上具衰服,出齋殿,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上獻爵訖。降復位,亞獻官判府事朴晦壽,終獻官昌寧尉金炳疇,以次獻爵訖。引儀唱俯伏哭,上俯伏哭。引儀唱止哭興四拜,上止哭興四拜。贊禮導殿下詣望燎位,贊禮跪啓禮畢,仍導殿下還齋殿,諸臣以次退出。
庚戌六月初一日午時,上詣孝定殿。晝茶禮親行入侍時,都承旨金炳冀,左承旨李時愚,右承旨李宗秉,左副承旨沈熙淳,右副承旨宋廷和,同副承旨朴永輔,記事官金永秀·任應準·成載瑗·金炳溎,原任提學朴永元,提學金左根,檢校提學金學性,原任直提學徐憙淳,檢校直提學金輔根,原任直提學趙秉駿,原任直閣尹定鉉·金鼎集·李公翼,檢校直閣鄭㝡朝,原任直閣金始淵·趙然興,直閣金德根,原任待敎趙斗淳·金洙根·李㘾,檢校待敎洪淳穆·金炳德·金輔鉉·尹滋悳·李秉文,以次侍立。時至,通禮跪啓請出次。上具衰服,出齋殿門,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上連獻三爵訖。降復位,引儀唱俯伏哭,上附伏哭。引儀唱止哭興四拜,上止哭興四拜。引儀唱左通禮導殿下還齋殿,上出魂殿門,入齋殿門。諸臣以次退出。
上在昌德宮。停常參·經筵。
沈熙淳啓曰,明日經筵,取稟。傳曰,停。
李時愚啓曰,合辭方張之時,兩司無詣臺之員,事甚未安。未肅拜·呈告人員,竝卽牌招,何如?傳曰,允。
又啓曰,右承旨李宗秉,今日不爲仕進,卽爲牌招,何如?傳曰,允。
傳于沈熙淳曰,禮房承旨,馳詣宗廟,奉審摘奸以來。
沈熙淳啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,掌令金泰顯,正言李晦榮落點。
李時愚啓曰,新除授掌令金泰顯,正言李晦榮,一體牌招,何如?傳曰,允。
傳于沈熙淳曰,是年而遇是月,予小子無窮莫洎之慟,當復如何?十八日,當詣眞殿行酌獻禮矣,該房知悉,百官入參。
傳于李時愚曰,諸科旣畢,飭亦已施,京外諸試官之被謫人,竝放。
李時愚啓曰,行大司憲李敦榮,執義沈膺泰,掌令朴商壽,持平鄭駿容·申履祿牌不進,掌令金泰顯在外,監察茶時之意,敢啓。傳曰,知道。
以執義沈膺泰,掌令朴商壽,持平鄭駿容·申履祿,司諫兪錫煥,獻納洪秉壽,正言權泳夏牌不進罷職傳旨,傳于李時愚曰,只推。
以右承旨李宗秉牌不進罷職傳旨,傳于李時愚曰,只推。
傳于宋廷和曰,吏兵批歲抄點下者,依例捧傳旨。
宋廷和,以禮曹言啓曰,眞殿酌獻禮儀註,當爲磨鍊,謹稽謄錄,則純廟朝壬午年眞殿別茶禮時,自上具翼善冠·無揚黑團領袍·靑鞓·素玉帶,參班諸臣,以無揚黑團領·烏紗帽·黑角帶行禮矣。今亦依此磨練擧行,何如?傳曰,允。
李時愚,以義禁府言啓曰,監試初試二所試官趙道淳·尹行模·睦仁培,湖南掌試都事申佐模,關東掌試都事徐大淳,竝放送事,承傳啓下矣。平安道中和府定配罪人趙道淳,慶尙道醴泉郡定配罪人尹行謨,全羅道沃溝縣定配罪人睦仁培,慶尙道咸昌縣定配罪人申佐模,全羅道泰仁縣定配罪人徐大淳,竝放送事,分付各該道道臣之意,敢啓。傳曰,知道。
又以刑曹言啓曰,卽接江原監司李謙在文移,則襄陽府徒三年定配罪人宋元錫,限滿云矣。取考曹上配案,則元錫以圖署牌子及加資帖書給罪,丁未六月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
上在昌德宮。停常參·經筵。
自人定至初四日開東,灑雨下雨,測雨器水深五分。
進御三錢重人蔘粟米飮,自今日一貼式煎入事,榻前下敎。
大王大妃殿進御三錢重人蔘粟米飮,自今日一貼式煎入事,榻前下敎。
王大妃殿進御三錢重人蔘粟米飮,自今日一貼式煎入事,榻前下敎。
大妃殿進御三錢重人蔘粟米飮,自今日一貼式煎入事,榻前下敎。
金炳冀啓曰,藥房副提調持粟米飮來待矣。傳曰,封入。
李宗秉啓曰,明日經筵,取稟。傳曰,停。
沈熙淳啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
李時愚啓曰,事變假注書文基郁,身病猝重,勢難察任,今姑改差,何如?傳曰,允。
以金基周爲事變假注書。
傳于李時愚曰,右副承旨·同副承旨許遞,前望單子入之。
承旨前望單子入之,鄭基世·金應均落點。
李時愚啓曰,新除授承旨金應均,方在職牒還授中,何以爲之?敢稟。傳曰,敍用。
又啓曰,新除授左承旨鄭基世,同副承旨金應均,竝卽牌招,何如?傳曰,允。
以全羅監司南秉哲狀啓,順天府人命渰死事,傳于沈熙淳曰,今見完伯狀啓,則浦民溺死如彼其甚多,聞極驚慘。男身則生前還布,一竝蕩減,女人本無徭役,別無所可施者,埋瘞之需,加意題給事,廟堂措辭知委於道臣。
沈熙淳啓曰,行大司憲李敦榮,執義沈膺泰,掌令朴商壽,持平鄭駿容·申履祿牌不進,掌令金泰鉉在外,監察茶時之意,敢啓。傳曰,知道。
以執義沈膺泰,掌令朴商壽,持平鄭駿容·申履祿,司諫兪錫煥,正言權泳夏牌不進罷職傳旨,傳于沈熙淳曰,只推。
以同副承旨金應均牌不進罷職傳旨,傳于沈熙淳曰,只推。
李宗秉,以禮曹言啓曰,今六月初六日,孝定殿練祭時,大王大妃殿·王大妃殿·大妃殿哭臨易服儀註,直爲書入各殿之意,敢啓。傳曰,知道。
鄭基世,以兵曹言啓曰,再明日孝定殿練祭親行時,本曹堂上侍衛,當爲備員,而參知未差,無以備員,未差之代,令該曹以在京無故人,口傳差出,待下批牌招,以爲進參之地,何如?傳曰,允。前望單子入之。
兵曹參知前望單子入之,任泰濬落點。
鄭基世,以訓鍊都監·禁衛營御營廳言啓曰,訓鍊都監字內拱北門北邊宮墻一間許缺落處,今初四日爲始,三營合力改築之意,敢啓。傳曰,知道。
沈熙淳,以義禁府言啓曰,忠淸監司趙得林啓本內,康津縣監沈宜元,洪州兼任結城縣監尹行敬罪狀,竝令攸司稟處事,啓下矣。沈宜元·尹行敬,俱在任所云,依例發遣府羅將,竝拿來,何如?傳曰,竝待待命拿囚。
又以刑曹言啓曰,卽接黃海監司徐戴淳文移,則白川郡徒三年定配罪人嚴達永,平山府徒二年定配罪人卞山伊限滿云矣。取考曹上配案,則達永,關文改書罪,丁未六月定配,山伊詬辱士族抗拒不服罪,戊申六月定配,今已限滿的實,依法典竝放送後,徒流案頉下事,分付道臣之意,敢啓。傳曰,知道。
義禁府啓目,江原道頒赦文差使員朴秀文原情云云。傳旨內辭緣,泛稱遲晩,刑推得情,何如?判付啓,依允。
上在昌德宮。停常參·經筵。
自酉時至人定,灑雨下雨,測雨器水深一分。
鄭基世,以都摠府言啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
李宗秉啓曰,明日孝定殿練祭齋戒相値,視事頉稟之意,敢啓。傳曰,知道。
沈熙淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
金炳冀啓曰,藥房副提調持粟米飮來待矣。傳曰,封入。
傳于鄭基世曰,左承旨馳詣山陵,奉審摘奸,仍留監祭,局內諸陵,一體奉審以來。
傳于李宗秉曰,明日朝夕上食·晝茶禮,當自內親行矣,百官亦爲入參。
傳于李宗秉曰,夕上食,當自內親行矣。該房知悉。
傳于金炳冀曰,同副承旨疏批已下,卽爲牌招。
沈熙淳啓曰,行大司憲李敦榮,執義沈膺泰,掌令朴商壽,持平鄭駿容·申履祿牌不進,掌令金泰顯在外,監察茶時之意,敢啓。傳曰,知道。
以執義沈膺泰,掌令朴商壽,持平鄭駿容·申履祿,司諫兪錫煥,獻納洪秉壽,正言權泳夏牌不進罷職傳旨,傳于沈熙淳曰,只推。
傳于沈熙淳曰,明日出宮門路,以協陽門爲之。
吏曹,孝定殿練祭時題主官徐英淳,預差曺錫亨。
李宗秉,以承文院都提調意啓曰,今春勅使牌文出送時,沿路地方家丁勒索之弊,嚴拿宛辦事,勅使改派事,登極進賀表式頒發事,禮部咨文及表式,今纔出來矣。各撰回咨,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
又以實錄廳摠裁官意啓曰,本廳郞廳各司褒貶,依舊例使之懸頉之意,敢啓。傳曰,知道。
鄭基世,以兵曹言啓曰,拱北門北邊墻垣一間許缺落處,今已畢築矣。把守軍兵,解送直所之意,敢啓。傳曰,知道。
又以訓鍊都監·禁衛營·御營廳言啓曰,訓鍊都監字內拱北門北邊宮墻一間許缺落處,今已畢築,把守軍兵,還入直所事,自兵曹草記矣。把守廣智營入直軍八名,還入直所,將則解送之意,敢啓。傳曰,知道。
又以備邊司言啓曰,卿宰侍從罷削人,已爲請敍矣。日昨給牒人,一體敍用,竝與未付軍銜人,令該曹口傳付軍職,以爲參班之地,何如?傳曰,允。
兵曹口傳政事,上護軍李嘉愚·李紀淵,大護軍金箕晩,護軍申大膺·許棨·閔晳,副護軍朴永輔·宋廷和·林永洙·金永爵·金榶·任百秀,副司果趙龜植·李濟達·趙雲卿·李鼎顯·成容默·姜斗煥·柳泰東·洪祐健·金觀孝·李敎寅·韓敬源·洪鍾雲·金昌秀·林翰洙·羅采奎·安允中·金聖謙·李玄文·李容佐·柳宜貞·具相殷·徐在懋·卓雲翰,以上竝單付。
同副承旨金應均疏曰,伏以臣以至冗極劣之類,天奪其魄,自底于辜。雖萬殞不足以贖其罪,而惟聖明曲賜寬容,特施輕勘,而曾未幾月,恩霈遽降,日前歲抄,爵秩還授,闔門聚首,惶蹙感泣。迺於此際,伏奉除旨,授臣以承宣之職,臣於是,驚駴震越,尤不知措躬之所也。臣性本疎闇,識又鹵莽,凡於做爲,十顚九錯,中夜數諐,惶汗恒沾,平居對人,顔騂先發。以若罪戾之至重,祗宜早伏嚴誅,得以少安微分,今雖欲自廁於周行之末,獨不反省而增恧乎?薄譴旋宥,縱感恩造之如天,宿趼復叨,益慙抗顔之無地,爲臣今日之計,惟有屛伏竢罪而已,其不敢靦然冒進也,決矣。肝膈之蘊,不容不披瀝仰籲於崇嚴之下,惶怖戰縮,於玆益甚。伏乞聖慈,俯垂鑑諒,仰稟東朝,亟治臣未盡勘之律,仍命鐫斥臣職名,俾全微諒,不勝至願也,臣無任云云。省疏具悉。此不必更提,爾其勿辭察職。
庚戌六月初四日申時,上詣孝定殿。夕上食親行入侍時,都承旨金炳冀,左承旨鄭基世,右承旨李時愚,左副承旨李宗秉,右副承旨沈熙淳,同副承旨金應均,記事官金永秀·任應準·鄭健朝·金炳溎,提學金左根,檢校直提學金輔根,原任直提學趙秉駿,檢校直閣鄭㝡朝,直閣金德根,原任待敎李裕元,檢校待敎洪淳穆·金輔鉉·尹滋悳·李秉文,以次侍立。時至,通禮跪啓請出次。上具衰服,出齋殿門,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上連獻三爵訖。降復位,引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿。上出魂殿門,入齋殿門,諸臣以次退出。
上在昌德宮。停常參·經筵。
大殿·大王大妃殿·王大妃殿·大妃殿,藥房口傳問安。答曰,罔極。上詣孝定殿。入齋室後,藥房·內閣·政院·玉堂口傳問安。答曰,知道。練主題主後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂單子問安。答曰,罔極。
藥房都提調朴晦壽,提調金興根,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜,大王大妃殿氣候何如,王大妃殿氣候何如,大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
進御三錢重人蔘粟米飮一貼,更爲煎入事,榻前下敎。
大王大妃殿進御三錢重人蔘粟米飮一貼,更爲煎入事,榻前下敎。
王大妃殿進御三錢重人蔘粟米飮一貼,更爲煎入事,榻前下敎。
大妃殿進御三錢重人蔘粟米飮一貼,更爲煎入事,榻前下敎。
金炳冀啓曰,藥房三提調持粟米飮,來待矣。傳曰,封入。
李宗秉啓曰,明日常參·經筵,取稟。傳曰,停。
沈熙淳啓曰,行大司憲李敦榮,執義沈膺泰,掌令朴商壽,持平鄭駿容·申履祿呈辭,掌令金泰顯在外,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而孝定殿練祭齋戒相値,不得來會云矣,敢啓。傳曰,知道。
金炳冀啓曰,藥房提調·副提調持粟米飮,來待矣。傳曰,封入。
大王大妃殿,以承傳色口傳下敎曰,聞東寧尉·南寧尉不爲參班云,當此時引私義,豈有如許道理?令政院兩都尉處申飭,使之參班。
傳于李宗秉曰,明日晝茶禮,當自內親行矣,百官入參。
傳于沈熙淳曰,今夜弛禁。
庚戌六月初五日辰時,上詣孝定殿。朝上食親行入侍時,都承旨金炳冀,左承旨鄭基世,右承旨李時愚,左副承旨李宗秉,右副承旨沈熙淳,同副承旨金應均,記事官金永秀·任應準·鄭健朝·金炳溎,原任提學朴永元·金興根,提學金左根,檢校提學金學性,原任直提學徐憙淳,檢敎直提學金輔根,原任直提學趙秉駿,原任直閣尹定鉉·金鼎集·吳取善,檢校直閣鄭㝡朝,原任直閣金始淵·趙然興,直閣金德根,原任待敎趙斗淳·金洙根·李㘾·李裕元,檢校待敎洪淳穆·金炳德·金輔鉉·尹滋悳·李秉文,以次侍立。時至,通禮跪啓請出次。上具衰服,出齋殿門,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上連獻三爵訖。降復位,引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿。上出魂殿門,入齋殿門,諸臣以次退出。
庚戌六月初五日午時,上詣孝定殿。晝茶禮親行入侍時,都承旨金炳冀,右承旨李時愚,左副承旨李宗秉,右副承旨沈熙淳,同副承旨金應均,記事官金永秀·任應準·鄭健朝·金炳溎,原任提學朴永元·金興根,提學金左根,檢校提學金學性,原任直提學徐憙淳,檢校直提學金輔根,原任直提學趙秉駿,原任直閣尹定鉉·金鼎集·吳取善,檢校直閣鄭㝡朝,原任直閣金始淵·趙然興,直閣金德根,原任待敎趙斗淳·金洙根·李㘾·李裕元,檢校待敎洪淳穆·金炳德·金輔鉉·尹滋悳·李秉文,以次侍立。時至,通禮跪啓請出次,上具衰服,出齋殿門,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上連獻三爵訖,降復位。引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿,上出魂殿門,入齋殿門。諸臣以次退出。
庚戌六月初五日申時,上詣孝定殿。夕上食親行入侍時,都承旨金炳冀,右承旨李時愚,左副承旨李宗秉,右副承旨沈熙淳,同副承旨金應均,記事官金永秀·任應準·鄭健朝·金炳溎,原任提學朴永元·金興根,提學金左根,檢校提學金學性,原任直提學徐憙淳,檢校直提學金輔根,原任直提學趙秉駿,原任直閣尹定鉉·金鼎集·吳取善,檢校直閣鄭㝡朝,原任直閣金始淵·趙然興,直閣金德根,原任待敎趙斗淳·金洙根·李㘾·李裕元,檢校待敎洪淳穆·金炳德·金輔鉉·尹滋悳·李秉文,以次侍立。時至,上具衰服,出齋殿門,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上連獻三爵訖,降復位。引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿。上出魂殿門,入齋殿門,諸臣以次退出。
庚戌六月初五日酉時,上詣孝定殿。練主題主親行入侍時,都承旨金炳冀,右承旨李時愚,左副承旨李宗秉,右副承旨沈熙淳,同副承旨金應均,記事官金永秀·任應準·鄭健朝·金炳溎,原任提學朴永元·金興根,提學金左根,檢校提學金學性,原任直提學徐憙淳,檢校直提學金輔根,原任直提學趙秉駿,原任直閣尹定鉉·金鼎集·吳取善,檢校直閣鄭㝡朝,原任直閣金始淵·趙然興,直閣金德根,原任待敎趙斗淳·金洙根·李㘾·李裕元,檢校待敎洪淳穆·金炳德·金輔鉉·尹滋悳·李秉文,以次侍立。時至,通禮跪啓外辦。上具布裹翼善冠·布袍布裹烏犀帶,乘輿出宣化門。藥房提調金興根,副提調金炳冀進前奏曰,勞動旣多,聖體,若何?上曰,一樣矣。行兵曹判書趙斗淳進前奏曰,侍衛禁軍解入之時,該別將失待,以致標信祗受之遲滯,雖未知其間實故之如何,而師律所關,不可仍置,事過後令該府拿問處之,何如?上曰,依爲之。出擧條仍出協陽門,入延英門,至宣政門外,降輿入齋殿,題主時至,贊禮跪啓請出次,上改具衰服杖出。贊禮導上入就位,跪啓請俯伏哭,上俯伏哭。跪啓請止哭興四拜,上行四拜禮。贊禮導上詣卓前練主。大祝詣幄所,奉練主匱,入置于卓,開匱奉出練主,浴以香湯,拭以巾,臥置于卓。書寫官詣卓前題主曰,憲宗經文緯武明仁哲孝大王,書訖。寫字官詣卓前,以光漆重摸之。大祝奉虞主,移安於座後,奉練主,安於神位。贊禮導上權就齋殿,贊禮跪啓請易服。上命侍衛權退。
上在昌德宮。停常參·經筵。
練祭後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。還內後,藥房·內閣·政院·玉堂口傳問安。答曰,知道。大王大妃殿除服後,大王大妃殿,藥房口傳問安。答曰,知道。內閣·政院·玉堂·二品以上·六曹堂上·兩司長官單子問安。答曰,知道。大殿·王大妃殿·大妃殿,內閣·政院·玉堂·二品以上·六曹堂上·兩司長官口傳問安。答曰,知道。
沈熙淳啓曰,明日再明日,明陵忌辰祭齋戒正日相値,視事頉稟之意,敢啓。傳曰,知道。
金炳冀啓曰,藥房提調·副提調持粟米飮,來待矣。傳曰,封入。
又啓曰,今日晝茶禮親行時,承旨當爲備員,而左副承旨李宗秉,纔已須資出去矣。卽爲牌招,何如?傳曰,允。
傳于鄭基世曰,奉審承旨入侍。
以慶尙監司徐箕淳狀啓,漆原縣監韓弘一,謂以情地難安,屢呈辭狀,不得已罷黜事,傳于沈熙淳曰,令該曹口傳差出,催促下送。
吏曹口傳政事,以玄夏圭爲柒原縣監。
以左副承旨李宗秉牌不進罷職傳旨,傳于李時愚曰,只推。
傳于沈熙淳曰,練主都監堂郞以下,魂殿享官以下,山陵守侍陵官以下,別單書入。
以練主都監堂郞以下別單,傳于沈熙淳曰,題主官行護軍徐英淳,練主出納浴主大祝副司直兪致善加資,監造官奉常正申泰運陞敍,別工作繕工奉事金炳箕六品遷轉,光漆寫字官李基天,邊將除授,左通禮黃燝,右通禮金鉉復,各兒馬一匹賜給,贊儀李寬永,相當職調用,東西唱假引儀李相璡·權中本,司謁白鳳爀,各上弦弓一張賜給,各差備官各兒馬一匹賜給,計士·部將奏時官員役·別監·工匠等,依乙未年例施賞。
傳于沈熙淳曰,練主奉安時侍衛李元會,結裹差備崔健常,虞主侍衛金雲璧,結裹差備鄭之良,箱差備崔漢龍,帕差備金惟申,几差備金履哲,臺差備安之楠,卓差備金秀鍾·董一元·玉商振,竝依乙未年例施賞。
以魂殿享官以下別單,傳于沈熙淳曰,享官永明尉洪顯周,東寧尉金賢根,興宣君昰應,行左參贊金左根,知敦寧趙秉駿,刑曹判書金輔根,各熟馬一匹賜給,益平君,副護軍趙秉夔加資,參奉李魯翼·金商綺,各半熟馬一匹賜給,忠義洪在璇·柳寅喆·李濟元·申錫喜,各兒馬一匹賜給,宗戚執事興寅君最應,興宣君昰應,益平君,永明尉洪顯周,東寧尉金賢根,昌寧尉金炳疇,行左參贊金左根,知敦寧趙秉駿,刑曹判書金輔根,京畿監司洪祐喆,副護軍趙秉夔,都承旨金炳冀,各熟馬一匹賜給,永平君昱加資,典簿金炳潗,副司果金炳地·洪奭鍾,各兒馬一匹賜給,都薛里李元會·崔健常·金雲璧,各熟馬一匹賜給,進止長番吳仁業·宋遇容·鄭之良·河浚浩·丁台和·金在寬,各半熟馬一匹賜給,薛里金生麗·李應輔,酒房鄭錫箕·鄭學秀,進止差備金義和·李泰光·林之棟·李之榮,飯監·守僕員役等,依乙未年例施賞。
以山陵守侍陵官以下別單,傳于沈熙淳曰,守陵官興寅君最應,熟馬一匹面給,侍陵官宋會英資窮,熟馬一匹面給,參奉趙永鎬·權用圭,忠義鄭明源,各加一資,資窮者代加,進止長番權容鼎,半熟馬一匹賜給,進止差備金耆英,兒馬一匹賜給,奠禮·飯監·守僕·員役·守護軍等,依乙未年例施賞。
傳于沈熙淳曰,今番賞典中,一人雖兼數事,毋得疊授。
孝定殿練祭親行敎是時,亞獻官領議政鄭元容,終獻官行判府事權敦仁,贊禮兼禮曹判書李若愚,典祀官奉常正申泰運,執禮副司果李秉文,執尊副司果李承輔,大祝應敎尹滋悳,祝史獻納洪秉壽,齋郞副司果閔致庠,盥洗位兵曹佐郞鮮于澲,典籍玄基濬,爵洗位典籍李仁東·李鍾灝,亞終獻盥洗位典籍南溟翼,贊者假引儀李相璡·權中本,謁者引儀李亨植,謁者兼引儀高鎭鶴,贊引兼引儀洪宜悳·李羲豐,祭監監察李復秀·趙崇祖。
庚戌六月初六日子時,上詣孝定殿。練祭親行入侍時,都承旨金炳冀,右承旨李時愚,左副承旨李宗秉,右副承旨沈熙淳,同副承旨金應均,記事官金永秀·任應準·鄭健朝·金炳溎,原任提學朴永元·金興根,提學金左根,檢校提學金學性,原任直提學徐憙淳,檢校直提學金輔根,原任直提學趙秉駿,原任直閣尹定鉉·金鼎集·吳取善,檢校直閣鄭㝡朝,原任直閣金始淵·趙然興,直閣金德根,原任待敎趙斗淳·金洙根·李㘾·李裕元,檢校待敎洪淳穆·金炳德·金輔鉉·尹滋悳·李秉文,以次侍立。時至,通禮跪啓請出次,上改具衰服,出齋殿門,入魂殿門入就褥位。贊禮跪啓請俯伏哭,上俯伏哭。贊禮跪啓請止哭興平身,上止哭興平身。贊禮導上詣盥洗位,上盥洗訖。贊禮導上陞自東階,詣尊所西向立,贊禮導上入詣靈坐前北向跪。炳冀奉盒,應均奉爐,上三上香。炳冀進瓚,上執瓚灌地。炳冀進幣,上執幣獻幣。贊禮導上降復位,行初獻禮。贊禮導上詣靈座前,炳冀進爵,上執爵獻爵,少退跪。大祝進靈座右東向跪讀祝訖。贊禮導上降復位。領議政鄭元容行亞獻禮,判府事權敦仁行終獻禮訖。贊禮跪啓請俯伏哭,上俯伏哭。跪啓請止哭興四拜,上止哭興四拜。贊禮導上詣望燎位望燎訖。贊禮跪啓禮畢,導上還齋殿。少頃,命外辦。上改具布裹翼善冠·布袍·布裹烏犀帶·白皮靴,出宣政門,乘輿出延英門。領府事趙寅永,領議政鄭元容,判府事權敦仁·金道喜·朴晦壽進前奏曰,日月如流,練事已過,聖慕益復如新。移次勞動,聖體,若何?上曰,一樣矣。仍入協陽門,命出標信解嚴。諸臣以次退出。
庚戌六月初六日卯時,上御熙政堂。山陵奉審承旨入侍時,左承旨鄭基世,記事官任應準·鄭健朝·金炳溎,以次進伏訖。上曰,史官分左右。上曰,承旨進前。基世進前奏曰,臣承命馳詣山陵,陵上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉。景陵陵上一體奉審則無頉,丁字閣奉審則無頉。仍詣健元陵,陵上奉審則無頉,碑閣·丁字閣奉審則無頉,仍詣顯陵,陵上奉審則無頉,碑閣·丁字閣奉審則無頉,仍詣穆陵,陵上奉審則無頉,碑閣·丁字閣奉審則無頉,仍詣徽陵,陵上奉審則無頉,碑閣·丁字閣奉審則無頉,仍詣崇陵,陵上奉審則無頉,碑閣·丁字閣奉審則無頉,仍詣惠陵,陵上奉審則無頉,碑閣·丁字閣奉審則無頉,仍詣元陵,陵上奉審則無頉,碑閣·丁字閣奉審則無頉,還詣山陵,仍留監祭,將事安寧之意,敢此仰達矣。上命史官就座,仍命退,諸臣以次退出。
庚戌六月初六日午時,上詣孝定殿。晝茶禮親行入侍時,都承旨金炳冀,左承旨鄭基世,右承旨李時愚,右副承旨沈熙淳,同副承旨金應均,記事官金永秀·任應準·鄭健朝·金炳溎,原任提學朴永元·金興根,提學金左根,檢校提學金學性,原任直提學徐憙淳,檢校直提學金輔根,原任直提學趙秉駿,原任直閣尹定鉉·金鼎集·吳取善,檢校直閣鄭㝡朝,原任直閣金始淵·趙然興,直閣金德根,原任待敎趙斗淳·金洙根·李㘾·李裕元,檢校待敎洪淳穆·金炳德·金輔鉉·尹滋悳·李秉文,以次侍立。時至,通禮跪啓請出次。上具衰服,出齋殿門,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上連獻三爵訖,降復位。引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿,上出魂殿門,入齋殿門。諸臣以次退出。
上在昌德宮。停常參·經筵。
自人定至初八日開東,灑雨下雨,測雨器水深一寸二分。
藥房都提調朴晦壽,提調金興根,副提調金炳冀啓曰,日月如流,練事奄過,伏惟聖心哀慕,益復如新。伏未審達夜將事之餘,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候何如,王大妃殿氣候何如,大妃殿氣候,何如?臣等不任區區憂慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
進御人蔘粟米飮,自明日停止事,榻前下敎。
大王大妃殿進御人蔘粟米飮,自明日停止事,榻前下敎。
王大妃殿進御人蔘粟米飮,自明日停止事,榻前下敎。
大妃殿進御人蔘粟米飮,自明日停止事,榻前下敎。
金炳冀啓曰,藥房三提調持粟米飮來待矣。傳曰,封入。
李時愚啓曰,行大司憲李敦榮,執義沈膺泰,掌令朴商壽,持平鄭駿容·申履祿呈辭,掌令金泰顯在外,監察茶時之意,敢啓。傳曰,知道。
鄭基世啓曰,來十一日,朝參日次矣,敢稟。傳曰,停。
沈熙淳啓曰,來十一日,輪對日次矣,敢稟。傳曰,停。
金炳冀啓曰,左副承旨李宗秉,今日不爲仕進,卽爲牌招,何如?傳曰,允。
黃海兵使南錫圭下直,長弓一張,長箭一部,片箭一部,筒兒一箇賜給。
鄭基世啓曰,原任大臣爲承候來待矣。傳曰,入侍。
又啓曰,時原任閣臣爲承候來待矣。傳曰,入侍。
注書金永秀病,代以沈舜澤爲假注書。
以左副承旨李宗秉牌不進罷職傳旨,傳于沈熙淳曰,只推。
傳于李時愚曰,左副承旨許遞,前望單子入之。
承旨前望單子入之,李敎英落點。
李時愚啓曰,新除授同副承旨李敎英,卽爲牌招,何如?傳曰,允。
以同副承旨李敎英牌不進罷職傳旨,傳于沈熙淳曰,只推。
傳于沈熙淳曰,政官牌招開政。
沈熙淳,以吏曹言啓曰,練主監造官奉常寺正申泰運陞敍事,命下矣。已經資窮準職,何以爲之,敢稟?傳曰,加資。
又以吏曹言啓曰,平陵道察訪朴衍壽呈狀內,受由上京,已至五朔,身病沈重,萬無還任之望云,,其身病旣如是,則不可仍置,罷黜,何如?傳曰,允。
有政。吏批,行判書趙冀永進,參判尹致定牌招不進,參議未差,左副承旨沈熙淳進。以申錫愚爲吏曹參議,金輔根爲知經筵,李承輔爲奉常正,金鉉復爲宗簿正,文慶愛爲校書判校,成載璜爲江華經歷,黃鐘奭爲社稷令,金汝淳爲引儀,權鍾健爲宗簿直長,徐喆淳爲監役,金膺根爲繕工奉事,金魯觀爲懿昭墓守衛官,白胤洙爲肅川府使,金廷敦爲靑丹察訪,崔浩鎭爲平陵察訪,奉常參奉單鄭昌休,益平君,永平君昱,以上今加嘉德,行護軍徐英淳今加嘉義,行副護軍趙秉夔今加嘉善,宗簿正金在根,副司直兪致善,奉常正申泰運,校書判校許結,已上今加通政,加資事承傳。書題單朴東秀,前郡守李鼎鎬,通政今降通訓,加資還收事,承傳。兵批,行判書趙斗淳病,參判宋持養病,參議尹敎成病,參知任泰濬入直進,右副承旨金應均進。以權儒煥爲晉州監牧官,護軍趙秉夔,副護軍李宗秉·兪致善·申泰運·金在根·許結·李奎憲·金鼎鎬·申在儉·洪在儀,副司果趙錫麟·沈英澤·安宗九·金顯初·金炳箕,副司猛權縝,以上竝單付。吏批,再政。以金基煥爲右通禮,李鎭默爲司藝,鄭海尙爲尙衣僉正,李憲度爲景慕宮令,李齊相爲北部令,蔡果永爲禁府都事,趙逸永爲假監投。吏批,三政。以兪長柱爲司䆃僉正。
金應均,以戶曹言啓曰,魂殿守僕·別監·奠吏·飯監·員役等,山陵奠禮·飯監·守僕·員役等,竝依乙未年例施賞事,別單判下矣。取考乙未謄錄,則本曹無賞格磨鍊之例,不得擧行之意,敢啓。傳曰,知道。
又以兵曹言啓曰,五衛將吳致遠·金建喜,忠壯衛將李季淵,文臣兼宣傳官李承輔,俱以病難供職,呈狀乞遞,李寅夔過限未肅拜,竝改差,何如?傳曰,允。
又以都摠府言啓曰,今日入直內三廳·武兼·禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以都摠府言啓曰,副摠管金翰喆,以司僕寺兼內乘,私調馬進參事,晝仕出去之意,敢啓。傳曰,知道。
又以訓鍊都監言啓曰,本局把摠洪顯參,身病猝重,勢難察任,改差,何如?傳曰,允。
庚戌六月初七日卯時,上御熙政堂。大王大妃殿垂簾,藥房入診,原任大臣,時原任閣臣承候入侍時,都提調朴晦壽,提調金興根,副提調金炳冀,記事官金永秀·趙秉學·金炳溎,直閣金德根,左承旨鄭基世,記事官任應準·趙秉學·金炳溎,判府事權敦仁·金道喜,原任提學朴永元,檢校提學金學性,檢校直提學金輔根,原任直提學趙秉駿,原任直閣尹定鉉·金鼎集,檢校直閣鄭㝡朝,原任直閣金始淵·趙然興,原任持敎李㘾·李裕元,檢校待敎洪淳穆·金輔鉉·尹滋悳·李秉文,以次進伏,醫官鄭有曾·李鎭夏·李琬·金濟慶,進伏楹外訖。上曰,史官分左右。敦仁進前奏曰,日候蒸濕,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。敦仁曰,日月易逝,練事已過,慈殿痛霣之懷,聖上哀慕之情,益復如新,而臣等之頑命,又當此時,崩迫痛冤,何以仰達?上曰,歲月如流,小期奄過,益切罔極之思,大王大妃殿掩抑曰,歲月易邁,練事已過,痛冤之極,不知言喩,情理未有如此者,冥頑未有如此者矣。敦仁曰,當此極熱之時,慈聖疚慼之懷,若是過度,下情不勝憂慮之至。上曰,果甚悶迫矣。敦仁曰,大王大妃殿水刺之節,近者何如?上曰,比前尤減損矣。晦壽曰,昨伏聞醫官之言,則平六湯一貼製入云,果已進御乎?上曰,昨果製入,而暑滯不至大段,故姑未煎服矣。大王大妃殿曰,大殿近有靡寧,水刺不爲善進矣。敦仁曰,外間亦多暑感泄痢之症,其在節宣之方,惟當十分加勉,無至失攝之地,是所區區之望也。晦壽曰,醫官待令,使之入診乎?上曰,今番則不必入侍,使之後日次來待,可也。敦仁曰,方是暑節也,醫官旣入來,使之入診,似好矣。上可之,鎭夏等,以次診候,退伏楹外訖。晦壽謂醫官曰,詳奏脈候。鎭夏等曰,脈候左右三部調均中,右關脈度微有浮滑之體,似緣滯祟而然矣。晦壽曰,此是暑滯乎,食滯乎?鎭夏曰,暑滯也。大王大妃殿曰,當此極熱之時,微有滯氣,似或無怪,何必進服湯劑也?晦壽曰,暑祟見於脈候,而恐有彌留之慮,平六湯一貼進御,似好矣。大王大妃殿曰,然則一貼進御無妨矣。上曰,醫官先退。大王大妃殿曰,領相不爲入來,有何病患乎?敦仁曰,昨日出去後,積病挾暑闖發,尙未差減,故不得入來云矣。大王大妃殿曰,領府事不爲入來,近節果何如云耶?敦仁曰,領府事之病,已成癃痼,日前曉班,僅得入參,而朝夕上食·晝茶禮,皆不得入參矣。上曰,史官就座。命大臣以下退,又命退,承史以次退出。
上在昌德宮。停常參·經筵。
自開東至人定,灑雨下雨,測雨器水深二寸八分。
自人定至初九日開東,灑雨下雨,測雨器水深三寸三分。
鄭基世啓曰,明日常參·經筵,取稟。傳曰,停。
李敎英啓曰,行大司憲李敦榮,執義沈膺泰,掌令朴商壽,持平鄭駿容·申履祿呈辭,掌令金泰顯在外,監察茶時之意,敢啓。傳曰,知道。
鄭基世啓曰,假注書沈舜澤時無職名,令該曹依例付軍職,冠帶常仕,何如?傳曰,允。
傳于鄭基世曰,自明日進講爲之。
傳于李敎英曰,今日承旨懸病,何如是多也?竝卽牌招。
注書任應準病,代以金益容爲假注書。
鄭基世,以實錄廳摠裁官意啓曰,本廳郞廳兪致善陞資減下,何如?傳曰,允。
李時愚,以軍器寺都提調·提調意啓曰,本寺僉正安鼎錫,身病猝重,萬無供仕之望云,改差,何如?傳曰,允。
上在昌德宮。停常參·經筵。
自開東至午時,灑雨下雨,測雨器水深二分。
李敎英啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
鄭基世啓曰,明日乃是初伏,處暑間視事頉稟之意,敢啓。傳曰,知道。
沈熙淳啓曰,三品官之毋得過三日循例請牌,曾有定式矣。吏曹參議申錫愚,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
又啓曰,假注書金益容,時無職名,令該曹依例付軍職,冠帶常仕,何如?傳曰,允。
傳于李敎英曰,進講入侍。
李敎英啓曰,行大司憲李敦榮,執義沈膺泰,掌令朴商壽,持平鄭駿容·申履祿牌不進,掌令金泰顯在外,監察茶時之意,敢啓。傳曰,知道。
以執義沈膺泰,掌令朴商壽,持平鄭駿容·申履祿,司諫兪錫煥,獻納洪秉壽,正言權泳夏牌不進罷職傳旨,傳于李敎英曰,只推。
以吏曹參議申錫愚牌不進罷職傳旨,傳于沈熙淳曰,只推。
李時愚,以都摠府言啓曰,副摠管吳一善,以摠戎中軍,本營諸將官褒貶講坐起事,禁衛營晝仕出去之意,敢啓。傳曰,知道。
鄭基世,以禮曹言啓曰,卽接永禧殿官員所報,則今日雨後,正殿第一室閤門外椽間滲漏,仰土剝落,第三室楹外道理上滲漏,仰土剝落,移安廳第一室後面道里內班子滲漏,流濕於五峰屛上面,黑長樻所覆紅木甲袱·紅綃袱沾濕,東北邊春舌滲漏云矣。改修之節,待晴擇日擧行,何如?傳曰,允。
又以禮曹言啓曰,卽接慶尙監司徐箕淳移文,則以爲善山府鄕校聖殿,年久滲漏,不可不及今修改,告由移還安祭香祝,自本曹啓稟下送云矣。善山府鄕校聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
李時愚,以兵曹言啓曰,卽接金虎門入直哨官朴桂弘手本,則金虎門北邊月廊外壁半間許,景秋門北邊月廊外壁半間許因雨缺落云,爲先令紫門監,以杻把子,堅實圍排,依例樹柵,急速修築,而內壁自如,則此與全頹有異,金虎門入直軍,量宜除出,限改築間,竝爲晝察夜巡之意,分付,何如?傳曰,允。
又以兵曹言啓曰,卽接景慕宮入直訓鍊主簿洪禹復手本,則弘化門越邊含春苑墻垣一間頹圮云,爲先令繕工監,堅實圍排,卽速修築,而衛軍二名定立,限改築間嚴加守直,亦令巡邏營門,申飭校卒,各別巡察之意分付,何如?傳曰,允。
又以兵曹言啓曰,今此進賀兼謝恩使一行赴燕時所把驛馬,預爲分定,然後可無窘急之弊。今亦依例前期知委,而應把驛馬三十二匹內,忠淸道六匹,全羅道八匹,慶尙道十三匹,來七月二十日,京中逢點,江原道三匹,咸鏡道二匹,直送安州,來七月二十二日逢點事,各道監司處行移,何如?傳曰,允。
又以訓鍊都監言啓曰,因兵曹草記,金虎門北邊月廊外壁半間許及景秋門北邊月廊外壁半間許缺落處,金虎門入直軍十名除出,兩處各五名定送,限改築間晝察夜巡之意,敢啓。傳曰,知道。
又以訓鍊都監言啓曰,本局哨官閔致魯·李熙大·沈宜俊·咸慶潤·李雲達·李敎一,身爲將官,擧行不勤,又有損失,竝汰去之意,敢啓。傳曰,知道。
左承旨鄭基世疏曰,伏以臣父領議政臣元容,方帶領春秋館事矣。臣之春秋兼銜,在法當遞,玆敢援例仰籲。伏乞聖明,仰稟東朝,亟許遞改,以存公格,不勝幸甚,臣無任云云。省疏具悉。所請依施。
副修撰張仁遠疏曰,伏以臣生長遐鄕,才識謏陋,而濫竊科第,珥邇班,厚沐恩造,涯分已踰,榮耀已極。只緣臣命途奇窮,迺於枕苫之中,又抱攀弓之慟,悠悠哀冤,萬倍餘人。幸際我聖上迓續景命,光膺寶曆,北望雲天,只切攢祝。不意冠裳纔闋,除旨聯翩,史局摛筆,義在終事,瀛館橫經,誠切覲耿,蹶上來,粗伸趨走之忱,而第伏念論思啓沃,本自綦重。況今殿下典學勤惕之時,開發睿知,裨益皇猷,有非如臣顓蒙,所可堪承,亟命鐫斥,以安私分焉。臣於丐免之章,何敢贅他,而第臣有區區至懇,不能自阻於孝理之下者,臣偏母年過七耋,夙嬰貞痼,寧日恒鮮,而自夫震剝餘,一倍澌綴,少失調將,輒有奄奄垂盡之狀,滋補之力,全仗藥餌,而臣性本疎拙,素昧營生,家力貧寒,瀡滫莫辦,傷哉之嘆,古人所悲,而如臣情理,殆世所罕。苟不及今便養,少效子道,則必貽沒身之至慟,不揆嚴畏,玆敢仰首鳴號於天地仁覆之下。伏乞聖明,深推錫類之仁,仰稟東朝,特命選部,許畀臣一小縣,俾獲恩養,則圖報之道,隕結是期,臣不勝攢手祈祝之至,臣無任云云。省疏具悉。疏辭許令該曹稟處。
吏曹啓目粘連,觀此弘文館副修撰張仁遠上疏,則以爲臣偏母年過七耋,夙嬰貞痼,寧日恒鮮,少失調將,輒有奄奄垂盡之狀,滋補之力,全仗藥餌,而家力貧寒,瀡滫莫辦,傷哉之嘆,古人所悲。苟不及今便養,少效子道,則必貽沒身之至慟。伏乞聖明,仰稟東朝,特命選部,許畀臣一小縣,俾獲恩養亦爲白有臥乎所,張仁遠之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣。經幄之出補外邑,事體不輕,臣曹不敢擅便,上裁,何如?判付啓,依回啓施行爲良如敎。
庚戌六月初九日辰時,上御熙政堂。進講入侍時,判府事朴晦壽,講官金學性,參贊官李敎英,侍讀官李鼎信,假注書金益容,記事官鄭健朝·金炳溎,各持小學第五卷,以次進伏訖。上曰,史官分左右。上誦前受音一遍訖。上開卷。學性讀自江革少失父,止服喪過哀,釋義訖。上曰,竝起者,四面起云耶?學性曰,然矣。起非一處,四面俱起之謂也。上曰,賊所以劫欲將去者,將欲爲其軍耶?學性曰,脅去之意,似然矣。上曰,愿款,何謂也?學性曰,誠也,誠之所感,雖以盜賊之凶狠,至示避兵之路,誠積於我,義感於人,則其效固如是也。上曰,行傭何謂也?學性曰,今之所謂雇工也。雇工者,人所使喚也,其曰莫不畢給云者,以若雇工之賤,畢給便母之物,於此者,可以見孝之至也。上曰,於其身裸跣行傭,在其母莫不畢給矣。學性曰,然矣。上曰,分出云者,薛包之父分出薛包耶?學性曰,然矣。上曰,服喪過哀,此是後母喪過哀耶?學性曰,此俱指父母喪,不獨後母也。上曰,父母喪過哀,亦人之常矣,而薛包之父,胡至此極?薜包之孝,可謂至矣。學性曰,昔瞽瞍亦然,大舜烝烝乂,不格姦,父雖不慈,子不可以不孝也。上曰,然矣。上曰,東漢何時也?學性曰,漢有東西漢,高祖都關中爲西漢,光武都洛陽爲東漢,後有蜀漢,竝三漢矣。上讀新受音十五遍訖。晦壽曰,如有疑難處發問,似好矣。上曰,俱全之俱字,何謂也?學性曰,母子竝全之謂也。上曰,誠之所極,求哀之意至切,故竟得俱全矣。晦壽曰,江革以臨淄人,轉客下邳,臨淄齊地也,下邳楚地也,相去千餘里,避亂飄泊,到處遇劫,而彼無知之賊,亦感其誠孝,非徒不忍犯,乃指示避兵之方,且裸跣行傭之際,糊口猶難,而母身便安之物,則皆足,此天佑也,非人力之所可致,至誠感應之理若是矣。革於母沒之後,始應朝廷之聘,明帝每撤太官醪膳以賜革,及其歸也,詔長吏歲時存問,東漢崇孝之風,於此可見,而孝廉之擧,亦始自東漢矣。敎英曰,東漢擧人,必稱孝廉者,正謂此等人也。上曰,文義以次奏之。學性曰,此章別無文義,而蓋人遇克艱之地,則尤可見特異之行,故江革逃難遇賊,其誠孝感動盜賊,遂得俱全於難,薛包不得於父,至被驅逐,而灑掃之節,晨昏之禮,愈加純篤,竟能感化,其父慙而召還,兩人所遭,俱是至難堪之地,其篤至之行,大過於人者如此,故特書於善行編,尙今傳誦矣。五倫行實,皆刻畫此事,又備書實狀,若於燕閒之中,時時省覽,則恐好矣。晦壽曰,昔在正廟,始編此冊,以畵以贊,備載實蹟,頒印廣布,此所以做興孝之聖化也。鼎信曰,此章中辭氣愿款四字,尤所可觀,發於聲者爲辭,見於色者爲氣,辭氣愿款者,由至誠積於中,故著於外者如是也。盜賊難以言語曉喩,而誠愨足以感動,則誠之一字,措諸天下,無所不行,伏願殿下,於此等理會處,熟玩而深省焉。敎英曰,誠者無處不感,傳曰,至誠感神,神猶可感,況盜賊之有良心者乎?上曰,盜賊亦有有良心者矣。學性曰,盜賊或迫於饑寒,或拘於形質,則盜賊,亦不可盡棄矣。晦壽曰,此非穿踰之盜,卽是兵亂之賊也。上曰,此是亂離之時,則此賊是亂離之賊也。晦壽曰,然矣。學性曰,光武時赤眉·隗囂·公孫述之徒,猶未盡平矣。晦壽曰,大抵孝者,百行之源也,孝於親然後可以忠於君。古語云,求忠臣,必於孝子之門,故孝非一家之行,移於君而忠,處於宗族而睦,交於朋友而信,始於一鄕,推之四海,凡民之孝猶然,況帝王家孝乎?江革則明帝時,雖暫時就徵,終未見大用,薛包則安帝時,而內則群小用事,外則貪虐恣行,若於此時,能擧用此等人,則必當移其事親之心,以事君而可以格君心之非矣,豈不惜哉?此可見安帝之不能振也。上解釋文義訖。上曰,幼者,幼少之稱耶?學性曰,幼與少差異,幼是幼穉之謂,少是少年之稱也。上曰,薛包之分出,近來亦多如此例矣。學性曰,此非分産之義,乃驅出之謂也。上曰,廬在舍外,何義也?學性曰,廬是處身之所,如草幕之類,非廬舍之廬也。上曰,里門者街門耶?晦壽曰,里巷之門也,始處於舍外,終至於巷門,可知其驅迫之甚也。上曰,慙是自悔之意耶?學性曰,慙是羞前之義,而此人而至於慙,亦孝極而感也。上曰,服喪之句,與上文似不接續矣。晦壽曰,此是結辭之體段,而下文,以旣而二字繼之也。上曰,果與下文相接矣。敎英曰,下文事悌也,上文事孝也,悌亦孝之推也。上曰,下文所稱事,難於上文所稱矣。上掩卷。晦壽進前奏曰,潦炎轉甚,日間聖體,若何?上曰,一樣矣。大王大妃殿氣候,何如?上曰,一樣矣。晦壽曰,日前暑滯之症候,何如?上曰,已差復矣。暫時暑症,而近來暑熱太甚矣。晦壽曰,以近日哀慕之中,勞動且多,安得無受損乎?平六湯,果自內進御乎?上曰,暑症已祛,故不進矣。晦壽曰,庚炎潦濕之時,將攝尤難,伏望益加保嗇焉。上曰,唯。上曰,雨事何如,得無有妨於農乎?晦壽曰,姑無爲災,而如未卽晴,必多痒稼,是爲憧憧,第霖潦之一年一度,所不能免矣。上曰,然矣。晦壽曰,以今所見,農形諸路,俱有豐徵矣。上曰,慶尙道頗多未洽處云矣。晦壽曰,以雨澤謄報觀之,則似無未洽處矣。上命史官就座,仍命大臣先退,又命退,諸臣以次退出。
上在昌德宮。停常參·經筵。
自開東至未時,灑雨下雨,測雨器水深一分。
藥房副提調金炳冀啓曰,伏未審日間,聖體若何,寢睡水刺之節,何如?臣率諸御醫,趁早入診,詳察聖候爲宜。大王大妃殿氣候何如,王大妃殿氣候何如,大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,爾不必入侍矣。大王大妃殿·王大妃殿·大妃殿口傳問安。答曰,知道。
李敎英啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李時愚啓曰,備邊司郞廳來言,今日賓廳日次,而領議政鄭元容有身病,左議政·右議政未差,不得來會云矣,敢啓。傳曰,知道。
傳于鄭基世曰,進講更待下敎。
李敎英啓曰,行大司憲李敦榮,執義沈膺泰,掌令朴商壽,持平鄭駿容·申履祿牌不進,掌令金泰顯在外,監察茶時之意,敢啓。傳曰,知道。
以執義沈膺泰,掌令朴商壽,持平鄭駿容·申履祿,司諫兪錫煥,獻納洪秉壽,正言權泳夏牌不進罷職傳旨,傳于李敎英曰,只推。
鄭基世,以奎章閣言啓曰,謹考已例,則誌狀印進時,以進書儀擧行矣。今番誌狀印進時,亦當遵用此例,故進書日字,令日官李秉洪推擇,則今六月十五日辰時爲吉云,以此日時擧行之意,敢啓。傳曰,知道。
又以禮曹言啓曰,卽接奉常寺所報,則今六月十八日璿源殿酌獻禮親行時祭物,依永禧殿祭享時例封進,而祭器則依前例,以戶曹所在取用,造果廳則依已例,以崇範門內內三廳爲之云矣。今亦依所報擧行之意,分付,何如?傳曰,允。
又以奉常寺都提調·提調意啓曰,東耤親耕田所種大麥打作,則所出爲六石十斗,小麥打作,則所出爲十三斗之意,敢啓。傳曰,知道。
又以承文院都提調意啓曰,院吏文學官權縝呈遞代,幼學金炳阮差下,使之付軍職,冠帶常仕,何如?傳曰,允。
李時愚,以兵曹言啓曰,內禁衛將許爕,五衛將李宜永·金在信,部長金煜,俱以病難供職,呈狀乞遞,竝改差,何如?傳曰,允。
又以都摠府言啓曰,今日入直內三廳·武兼·禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以都摠府言啓曰,副摠管吳一善,以摠戎中軍,本營諸將官射會監試事,禁衛營晝仕出去之意,敢啓。傳曰,知道。
又以禁衛營言啓曰,本營哨官李奎五,身病猝重,勢難察任,改差,何如?傳曰,允。
義禁府啓目,朔州前前府使鄭夏應原情云云。傳旨內辭緣,泛稱遲晩,所當請刑是白乎矣。曾經閫帥,勿爲請刑,載在法典,議處,何如?判付啓,依允。又啓目,仁同前府使許瑽原情云云。傳旨內辭緣,泛稱遲晩,所當請刑是白乎矣。曾經宣傳官,勿爲請刑,載在法典,議處,何如?判付啓,依允。又啓目,靈巖郡守金在徽原情云云。傳旨問目內辭緣,泛稱遲晩,所當請刑是白乎矣。曾經宣傳官,勿爲請刑,載在法典,議處,何如?判付啓,依允。又啓目,文川前郡守李鼎顯原情云云。問目內辭緣,泛稱遲晩,所當請刑是白乎矣。年過七十,法不當請刑,載在法典,議處,何如?判付啓,依允。又啓目,法聖僉使李命瑞原情云云。傳旨問目內辭緣,泛稱遲晩,所當請刑是白乎矣。曾經摠府郞,勿爲請刑,載在法典,議處,何如?判付啓,依允。又啓目,禁軍別將沈樂臣原情云云。傳旨內辭緣,泛稱遲晩,所當請刑是白乎矣。曾經閫帥,勿爲請刑,載在法典,議處,何如?判付啓,依允。
吏曹啓目,前錦山郡守金宅善,孝懿王后同姓五寸親,去己酉年春夏等居下,已經一年,依法典敍用,何如?判付啓,依允。
護軍趙秉夔疏曰,伏以居諸迅邁,孝定殿練事奄過,仰惟聖慕皇皇,益復如新,況我三殿慟廓之慈衷乎?仍伏念臣以外屬之列,忝享官之班,周旋於尊俎之間,陞降於殿陛之下,冥頑不死,忍至今日,撫光陰之易周,愴雲鄕之愈邈,惟有滿腔哀恨,徹彼穹壤。際伏奉別單下者,進臣以嘉善大夫之階,臣追昔日之遭遇,拚恩誥而抑塞,自不覺聲淚之俱逬也。夫享綴奔走,卽是臣自效之地,而匪分爵秩,有若酬勞之典,因哀而媒榮,罔功而冒賞,非但臣一己之慙慟而已,其於四方之瞻聆,得不駭乎?至於卿班之至峻,人器之不稱,有未暇畢陳,而第臣本蒙騃,偏蒙我先大王庇覆之澤,早歲通籍,凡所踐歷,已極榮寵,挽近濫叨,罔非華要,顧其年則僅三十耳,每自循省,惴如集木。今忽加之以萬萬非常之命,雖古早顯夙就者,未有如臣年紀,進此階品,歷考故事,殆罕聞矣。臣以何聞望何福分,可能消受其萬一耶?臣庸是驚懍,食息靡甘,而臣父病淹之中,聞此恩授,感極而涕,旋以臣驟躐大早,大加憂惕,如添一病,其所以告榮者,適足爲貽憂,臣情到此,益不知其自措也。歷日愧恐,承膺無路,玆敢悉暴衷懇,仰瀆崇嚴。伏乞聖明,諒臣言之匪出飾讓,念公器之不可玷褻,仰稟東朝,亟收臣新授資級,以安私分,千萬幸甚,臣無任云云。答曰,省疏具悉。卿其勿辭行公。
上在昌德宮。停常參·經筵。
夜自四更至十二日開東,灑雨下雨,測雨器水深一寸四分。
李敎英啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,行大司憲李敦榮,執義沈膺泰,掌令朴商壽,持平鄭駿容·申履祿牌不進,掌令金泰顯在外,監察茶時之意,敢啓。傳曰,知道。
傳于李敎英曰,呈告禮曹判書許遞,前望單子入之。
禮曹判書前望單子入之,李憲球落點。
傳于李敎英曰,呈告判義禁許遞,政官牌招開政。
沈熙淳啓曰,行吏曹判書趙冀永,參判尹致定,參議申錫愚牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
以執義沈膺泰,掌令朴商壽,持平鄭駿容·申履祿,司諫兪錫煥,獻納洪秉壽,正言權泳夏牌不進罷職傳旨,傳于李敎英曰,只推。
沈熙淳啓曰,行吏曹判書趙冀永,參判尹致定再牌不進推考傳旨,今方捧入,而開政命下之後,連事違召,無意承膺,事體所在,誠極未安。參議申錫愚陳疏,判書·參判,竝所當更請牌招,而係是一日三牌,何以爲之?敢稟。傳曰,牌招。
傳于沈熙淳曰,吏曹參議疏批已下,卽爲牌招。
有政。吏批,行判書趙冀永牌招不進,參判尹致定牌招不進,參議申錫愚進,左副承旨沈熙淳進。啓曰,行判書趙冀永,參判尹致定竝牌招不進,小臣獨政未安,何以爲之?敢稟。傳曰,只出緊任。以尹定鉉爲判義禁。兵批,行判書趙斗淳病,參判宋持養病,參議尹敎成病,參知任泰濬進,同副承旨李敎英進。副司正沈舜澤·金益容,副司猛金炳院,以上竝單付。
李敎英,以禁衛營言啓曰,本營哨官沈能民,受由過限,依例汰去之意,敢啓。傳曰,知道。
又以義禁府言啓曰,卽接月令醫員鄭東賓手本,則以爲時囚罪人金在徽,素患疝積,處冷添劇,肚臍橫亘,食飮全却,目下症刑,實爲危劇云。罪人病勢如此,則一邊保放,一邊草記,曾有定式矣。金在徽,姑爲保放之意,敢啓。傳曰,知道。
吏曹參議申錫愚疏曰,伏以臣於本月初七日,伏奉除旨,以臣爲吏曹參議者,臣聞命兢忸,不省攸措。竊伏念典選之屬,號稱淸峻,通塞無不與聞,而朝廷之激揚係焉,銓注時或代斲,而流品之甄別存焉。其職之綦重,非他曹佐貳之比,而遂爲士大夫名途之津筏矣。故詢資格考踐歷,秤裁乎才器聞望之間,其遴掄之難且愼,自昔伊然,則豈有如臣奊詬譾劣,苟然冒授者哉?顧臣卽樗散之一措大耳。量能度分,守拙處閑,重之數年以來,喪威以摧折之,疾病以侵纏之,跧伏深巷,杜門却掃,親知之還往頓疎,尙何論見聞之周及,書卷之呻佔都閣,又奚暇班簿之詳閱乎?以若疎迂,冒此淸要,實非義分之所敢安,而在朝廷綜核之道,亦豈無玷累之歎哉?抱悚懷慙,歷日徊徨,開政有命,牌召猥及,參倚前衡,承膺無路。玆敢冒控衷懇,仰瀆崇嚴。伏乞聖明,俯賜鑑諒,仰稟東朝,將臣新授職名,亟許鐫改,毋俾淸朝名器,緣臣而致濫褻之譏焉,臣無任云云。省疏具悉。爾其勿辭察職。
上在昌德宮。停常參·經筵。
自開東至巳時,灑雨下雨,測雨器水深三分。
李敎英啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
沈熙淳啓曰,道帥臣,雖在罷職中,凡狀啓毋得替行,而前黃海兵使李紀淵,謂以情地危蹙,誕日方物進上膳狀,使其虞候替行,原膳狀,係是進獻,故纔已捧入,而揆以事體,誠極未安,從重推考,何如?傳曰,允。
大王大妃殿,傳于李敎英曰,予於此宰臣事,不得不屈法者,以其有病親故也,長淵府定配罪人金大根,放送。
李敎英啓曰,行大司憲李敦榮,執義沈膺泰,掌令朴商壽,持平鄭駿容·申履祿牌不進,掌令金泰顯在外,監察茶時之意,敢啓。傳曰,知道。
以執義沈膺泰,掌令朴商壽,持平鄭駿容·申履祿,司諫兪錫煥,獻納洪秉壽,正言權泳夏牌不進罷職傳旨,傳于李敎英曰,只推。
李敎英,以義禁府言啓曰,長淵縣定配罪人金大根放送事,承傳啓下矣。黃海道長淵縣新行驛徒二年半定配罪人金大根,卽爲放送事,分付該道道臣之意,敢啓。傳曰,知道。
李時愚,以兵曹言啓曰,今月十五日,一內禁軍番次矣。該番將有闕之代,依承傳口傳擬入之意,敢啓。傳曰,知道。
兵曹口傳政事,以李民植爲內禁將。
李時愚,以兵曹言啓曰,卽接西所衛將金沂有牒報,則明禮門東邊自枯松一株拔根顚仆云,依例斫去之意,敢啓。傳曰,知道。
李敎英,以右邊捕盜廳言啓曰,本廳兼從事官李明熙,身病猝重,勢難强令察任,改差,何如?傳曰,允。
上在昌德宮。停常參·經筵。
李時愚,以都摠府言啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
李敎英啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
鄭基世啓曰,判義禁尹定鉉,除拜後過三日不爲出肅,依定式,推考警責,仍卽牌招察任,何如?傳曰,允。
大王大妃殿傳于鄭基世曰,練祭日,以兩都尉事,有口傳之敎矣。同稱其情勢,仍不入參,情禮道理,固當如是乎?其時則悲撓未暇更飭,予有一言相告,假使有十年處義之端,其將十年不見予乎?於情於禮,萬萬無是理矣。旣往勿咎,十八日眞殿酌獻禮,純廟誕辰回甲也,撫昔慟今,懷事無涯。都尉之情理與處地者,異於外廷之人,則雖有事端,不可任行其志,自政院嚴飭參班,可也。
傳于鄭基世曰,孝定殿望祭,攝行磨練。
鄭基世啓曰,來十八日眞殿親行酌獻禮祭文,當爲製進,行大提學趙斗淳,待明朝牌招,使之製進,何如?傳曰,允。
以京畿監司洪祐喆狀啓,安城郡民家漂頹事,傳于金應均曰,當此農殷之時,許多民戶之漂頹,聞甚驚慘。元恤典外,別加顧助,趁卽結構奠接,俾無捿遑失所之歎事,廟堂措辭分付。
李敎英啓曰,行大司憲李敦榮,執義沈膺泰,掌令朴商壽,持平鄭駿容·申履祿牌不進,掌令金泰顯在外,監察茶時之意,敢啓。傳曰,知道。
以執義沈膺泰,掌令朴商壽,持平鄭駿容·申履祿,司諫兪錫煥,獻納洪秉壽牌不進罷職傳旨,傳于李敎英曰,只推。
沈熙淳,以吏曹言啓曰,今日本曹褒貶坐起時,堂上不可不備員,而參判尹致定病不來,令政院卽爲牌招,以爲同參開坐之地,何如?傳曰,允。
李時愚,以兵曹言啓曰,今六月十三日寅正三刻七分土王用事改火進上時,宗廟署·社稷署·永禧殿·永寧殿·徽定殿·景慕宮·毓祥宮·宣禧宮·景祐宮·慶壽宮依例改火,奎章閣·議政府·承政院·漢城府,一體頒火之意,敢啓。傳曰,知道。
又以都摠府言啓曰,副摠管吳一善,以摠戎中軍,本營褒貶坐起,晝仕出去之意,敢啓。傳曰,知道。
義禁府啓目,龍川前府使趙存恒原情云云。問目內辭緣,泛稱遲晩,所當請刑是白乎矣。曾經宣傳官,勿爲請刑,載在法典,議處,何如?判付啓,依允。又啓目,安東營將李熙洙原情云云。傳旨內辭緣,泛稱遲晩,所當請刑是白乎矣。曾經宣傳官,勿爲請刑,載在法典,議處,何如?判付啓,依允。
上在昌德宮。停常參·經筵。
自人定至十五日開東,灑雨下雨,測雨器水深七分。
傳于鄭基世曰,禮房承旨,馳詣宗廟·徽定殿·景慕宮,奉審摘奸以來。
傳于鄭基世曰,十八日,仁陵遣大臣奉審,長陵一體奉審以來。
鄭基世,以奎章閣言啓曰,明日卽書香閣望奉審日次,臣進詣擧行之意,敢啓。傳曰,知道。
上在昌德宮。停常參·經筵。
自開東至人定,灑雨下雨,測雨器水深二寸三分,自人定至十六日開東,灑雨下雨,測雨器水深六分。
藥房都提調朴晦壽,左承旨鄭基世啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候何如,王大妃殿氣候何如,大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
李敎英啓曰,合辭許久闕啓,事甚未安。除在外未署經外,呈告人員,竝卽牌招,何如?傳曰,允。
李時愚啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,知道。
傳于鄭基世曰,仁陵奉審,領議政進去。
鄭基世,以內醫院都提調意啓曰,提調金興根,副提調金炳冀,今日問安,不爲仕進,竝卽牌招,何如?傳曰,允。
李敎英啓曰,行大司憲李敦榮,執義沈膺泰,掌令朴商壽,持平鄭駿容·申履祿牌不進,掌令金泰顯在外,監察茶時之意,敢啓。傳曰,知道。
以執義沈膺泰,掌令朴商壽,持平鄭駿容·申履祿,司諫兪錫煥,獻納洪秉壽牌不進罷職傳旨,傳于李敎英曰,只推。
以內醫副提調金炳冀牌不進罷職傳旨,傳于鄭基世曰,只推。
鄭基世,以奎章閣言啓曰,列聖誌狀通紀合附本一件,兩陵誌狀續編·景陵誌狀合二冊一百件,印進之意,敢啓。傳曰,知道。
傳于鄭基世曰,列聖誌狀,奉謨堂三件,宙合樓·內閣·外奎章閣·五處史庫·西庫·弘文館·藏書閣各一件奉安,領府事趙寅永,鄭議政鄭元容,判府事權敦仁·金道喜·朴晦壽,原任提學朴永元·金興根,提學金左根,檢校提學金學性,原任直提學徐憙淳,檢校直提學金輔根,原任直提學趙秉駿·李鶴秀·金大根,原任直閣徐俊輔·李嘉愚·尹定鉉·李景在·金鼎集·吳取善·李公翼,檢校直閣鄭㝡朝,原任直閣徐有薰·金始淵·趙然興,直閣金德根,原任待敎趙斗淳·金洙根·金正喜·李㘾·南秉哲·李裕元,檢校待敎洪淳穆·金炳德·金輔鉉·尹滋悳·李秉文,都承旨金炳冀,左承旨鄭基世,右承旨李時愚,左副承旨沈熙淳,右副承旨金應均,同副承旨李敎英,注書金永秀·任應準,別兼春秋閔致庠·徐翼輔·南秉吉,檢閱趙秉學·成載瑗·鄭健朝·金炳溎,校理宋謙洙·李鼎信,副校理李興敏·李容直,修撰曺錫輿·金世鎬,副修撰姜冕奎·張仁遠,各一件賜給。
傳于鄭基世曰,誌狀監董閣臣以下,別單書入。
以誌狀監董閣臣以下別單,傳于鄭基世曰,原任提學朴永元,提學金左根,檢校直提學金輔根,原任直提學趙秉駿,原任直閣尹定鉉·李景在·金鼎集,直閣金德根,原任待敎趙斗淳,檢校待敎李秉文,各內下鹿皮一令賜給,兼檢書官金龜淳·金周敎,檢書官徐七輔·金億淵,各內下帿弓一張賜給,書吏廉在鎭·朴基祐帖加,其餘唱準計士·寫字官·擇日官·員役·工匠等,竝依丁酉年例施賞。
李時愚,以兵曹言啓曰,兵水使雖因事坐罷,未及交代之前,則殿最之依例封進,自是成規,而前黃海兵使李紀淵,謂以情地危蹙,今春夏等褒貶,不爲磨勘,推考,令新兵使南錫圭,限滿後封啓之意行移,何如?傳曰,允。
李時愚啓曰,道帥臣,雖在罷職中,殿最啓本,例爲封進,而前黃海兵使李紀淵,謂以情地危蹙,今春夏等褒貶不爲磨勘頉狀啓,使其虞候替行,事體所在,誠極未安,從重推考,何如?傳曰,允。
李敎英啓曰,卽伏見諸道今春夏等褒貶啓本,則江原監司李謙在,守令無一人居中居下,京畿監司洪祐喆,全羅監司南秉哲,無一人居下,殊無嚴明殿最之意,竝推考警責,何如?傳曰,允。
李時愚啓曰,卽伏見諸道今春夏等褒貶啓本,則京畿水使吳致賢,忠淸水使李倫敍,全羅左水使李肇淵,右水使鄭岐源,慶尙左水使李亨夏,邊將無一人居中居下,江華留守黃浩民,平安監司洪鍾應,南兵使吳顯文,無一人居下,殊無嚴明殿最之意,竝推考警責,何如?傳曰,允。
沈熙淳,以吏曹言啓曰,曹所屬宗簿寺·司饔院官員等矣今春夏等褒貶,當爲等第,而俱因提調有故,不得磨勘之意,敢啓。傳曰,知道。
又以中樞府言啓曰,本府郞廳及醫員錄事等,今庚戌年春夏等褒貶,當爲等第,而領中樞府事臣趙寅永,判中樞府事臣權敦仁,臣金道喜,臣朴晦壽,俱有身病,限內不得磨勘之意,敢啓。傳曰,知道。
金應均,以戶曹言啓曰,本曹郞廳及所屬各司官員,今庚戌年春夏等褒貶,依前例磨鍊以入,而軍資監·長興庫·濟用監·司䆃寺·內贍寺·司宰監·司圃署,因都提調·提調有故,不得磨勘,至於己酉春夏等褒貶,軍資監·長興庫·濟用監·司䆃寺·內資寺·內瞻寺·司宰監·司圃署·五部,因都提調·提調·漢城府堂上有故,不得磨勘,秋冬等本曹郞廳及所屬各司褒貶,因本曹堂上迎勅相値,不得磨勘矣。今則其時官員,已多遷轉,難以考績,依近例蕩滌,何如?傳曰,允。
又以宣惠廳都提調意啓曰,本廳郞廳等,今庚戌春夏等褒貶等第,磨勘以入之意,敢啓。傳曰,知道。
鄭基世,以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以奎章閣言啓曰,本閣今庚戌年春夏等褒貶,當爲磨勘,而提學一員,直提學二員,待敎俱未差,不得擧行,外閣褒貶,亦不得爲之之意,敢啓。傳曰,知道。
又以禮曹言啓曰,本曹今庚戌年春夏等褒貶,當爲磨勘,而堂上有故,限內不得爲之之意,敢啓。傳曰,知道。
又以弘文館領館事意啓曰,今春夏等本館褒貶,當爲等第磨勘,而提學趙鶴年奉命在外,限內不得爲之之意,敢啓。傳曰,知道。
又以敦寧府言啓曰,府郞廳等今春夏等褒貶等第,當爲磨勘,而以領事洪在龍身病,不得爲之之意,敢啓。傳曰,知道。
又以儀賓府言啓曰,本府郞廳今春夏等褒貶等第,當爲磨勘,而永明尉臣洪顯周,東寧尉臣金賢根,昌寧尉臣金炳疇,俱有身病,南寧尉臣尹宜善在外,限內不得爲之之意,敢啓。傳曰,知道。
又以宗親府言啓曰,本府郞廳今春夏等褒貶等第,當爲磨勘,而堂上有實病,限內不得爲之之意,敢啓。傳曰,知道。
又以忠勳府言啓曰,本府今庚戌年春夏等褒貶,當爲磨勘,而有司堂上鈴豐君臣尹穳有身病,限內不得爲之之意,敢啓。傳曰,知道。
又以耆老所言啓曰,本所堂上,多有身病,無參坐之人。今庚戌年春夏等褒貶,限內不得磨勘之意,敢啓。傳曰,知道。
李時愚,以兵曹言啓曰,卽接西所衛將金沂有牒報,則明禮門東邊大松一株,拔根顚仆云,令該所依例斫去之意,敢啓。傳曰,知道。
又以兵曹言啓曰,本曹今庚戌年春夏等褒貶等第,磨鍊以入,而曹所屬軍器寺·司僕寺·訓鍊院·典設司官員及部將等褒貶,因各其司提調及堂上有故,不得一體磨勘之意,敢啓。傳曰,知道。
又以都摠府言啓曰,本府郞廳及部將等,今庚戌年春夏等褒貶,當爲磨勘,而都摠管姜時永,有實病,限內不得設行之意,敢啓。傳曰,知道。
又以備邊司言啓曰,海西前前監司南獻敎,今春入於繡論,時値出疆,請待回還後稟處,而今已還渡江出來矣。繡啓臚列,雖爲緊重,按藩事面,亦係不輕,不可不一番審問後論勘,前前監司南獻敎,令該府拿處,何如?傳曰,允。
又以訓鍊都監·都提調意啓曰,本局從事官·禁松參軍及諸將官等今庚戌年春夏等褒貶,當爲等第,而都提調臣權敦仁有身病,限內不得磨勘之意,敢啓。傳曰,知道。
又以禁衛營都提調意啓曰,本營從事官及諸將官,今庚戌年春夏等褒貶,當爲等第,而臣道喜有身病,限內不得磨勘之意,敢啓。傳曰,知道。
又以御營廳言啓曰,本廳從事官及諸將官,今庚戌年春夏等褒貶,當爲等第,而都提調臣趙寅永有身病,限內不得磨勘之意,敢啓。傳曰,知道。
又以濬川司都提調意啓曰,本司都廳及郞廳,今庚戌年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
李敎英,以義禁府言啓曰,今春夏等府郞廳褒貶等第,當爲磨勘而入,而堂上有故,限內不得擧行之意,敢啓。傳曰,知道。
金應均,以工曹言啓曰,本曹郞廳,今庚戌年春夏等褒貶及屬司瓦署官員,今庚戌年春夏等褒貶,合二度磨勘以入,而屬司繕工監·尙衣院·造紙署·掌苑署·典涓司,今庚戌年春夏等褒貶,因各該司提調有故,限內不得磨勘,而去己酉年秋冬等褒貶及屬司褒貶,因本曹堂上有故,限內不得磨勘,其時官員,多有遷轉者,依近例蕩滌之意,敢啓。傳曰,知道。
刑曹啓目,京囚金大鵬獄事,曹完決內,作黨驅迫,十目莫掩,構捏笞囚,衆口爲證,死固由渠,百喙難明,法有當律,三尺莫貸,更加刑訊,期於得情,何如?判付內,依允。
上在昌德宮。停常參·經筵。
自開東至人定,灑雨下雨,測雨器水深八寸。
自人定至十七日開東,灑雨下雨,測雨器水深一寸八分。
李敎英啓曰,行大司憲李敦榮,執義沈膺泰,掌令朴商壽,持平鄭駿容·申履祿呈辭,掌令金泰顯在外,監察茶時之意,敢啓。傳曰,知道。
李時愚啓曰,卽者兵曹郞廳來言,敦化門·弘文館·曜金門三處水門,水勢漲溢,當爲開鑰云矣。依例除標信開閉之意,敢啓。傳曰,知道。
以京畿監司洪祐喆狀啓,安城郡民家頹壓事,傳于金應均曰,當此農殷之時,許多民戶之一時頹壓,聞甚驚慘。元恤典外,別加顧助,趁卽結構奠接,俾無一民棲遑失所之弊事,廟堂措辭分付。
李時愚啓曰,明日傳香,禮房承旨,當爲齋宿。左承旨鄭基世,所當牌招,而拘於廳規,不得請牌,何以爲之?敢稟。傳曰,牌招。
沈熙淳,以司饔院監膳提調意啓曰,今日監膳時,供上生鮮腐傷,故屢次點退,終不改備,日勢漸晩,雖不得不捧入,莫重御供,不善措備,該貢人擧行,萬萬駭然,今方令攸司從重科治,臣亦惶恐待罪,而該貢人等呼訴內,潦水漲溢之餘,魚産絶乏,連日設網,竟未捉得,只以前儲,僅僅排進矣。今則前儲已竭,明日日下供上,將至闕供之境,限捉得間願以活鷄代封云,在前如此之時,曾有稟旨變通之事,而自下不敢擅便,惶恐,敢啓。傳曰,代封,勿待罪。
鄭基世,以禮曹言啓曰,卽接景慕宮官員所報,則今日雨後,正堂南邊下月臺三間許頹圮云矣。慰安祭,不卜日今十八日設行,而改築之節,待雨水快晴,擇日擧行,何如?傳曰,允。
又以奎章閣言啓曰,列聖誌狀頒賜件,安寶次奎章之寶,請出之意,敢啓。傳曰,知道。
又以奎章閣言啓曰,若値大雨,則在直閣臣,不待備員,稟旨奉審事,載在閣志矣。雨勢連日大霔,臣進詣奉謨堂·書香閣及閣內諸處奉審之意,敢啓。傳曰,知道。
又以奎章閣言啓曰,臣進詣奉謨堂·書香閣奉審,則奉謨堂閤內及四面簷下,三門內外簷,東西廡盡爲滲漏,東墻一間頹圮,書香閣北詹滲漏,閣內諸處,亦多有滲漏處,待快晴,卽速修改之意,分付該曹,何如?傳曰,允。
又以奎章閣言啓曰,原任提學朴永元,明日候班,當爲進參,而時無職名,令該曹口傳付軍職,何如?傳曰,允。
兵曹口傳政事,上護軍單朴永元。
進賀兼謝恩使行中正副使意啓曰,彼中公幹,專任堂上譯官,而自前慮或有意外事端,額外帶去,多有其例。今亦依已例,堂上譯官李經修,加定帶去,何如?傳曰,允。
李時愚,以兵曹言啓曰,卽接景慕宮入直訓鍊院判官權秉禹手本,則本宮南邊含春苑墻垣三間頹圮云,爲先令繕工監,堅實圍排,卽速修改,而衛軍二名定立,限改築間嚴加守直,亦令巡邏營門,申飭校卒,各別巡察之意分付,何如?傳曰,允。
又以兵曹言啓曰,今六月十七日,武臣堂上祿試射日次,而大殿誕日,不得開坐,載在法典,後日退行之意,敢啓。傳曰,知道。
又以兵曹言啓曰,卽接東所衛將閔瑜世牒報,則回泰門西邊內宮墻一間許因雨頹圮云,爲先令紫門監,以杻把子及長木,堅實圍排,把守則係是建陽門入直軍直所近處,令建陽門入直軍,限修築間晝察夜巡,而秋景苑東邊內宮墻二間許因雨頹圮云,亦令紫門監,以杻把子及長木,堅實圍排,把守則銅龍門入直軍十名除出,限修築間嚴加守直之意,敢啓。傳曰,知道。
又以都摠府言啓曰,今日入直內三廳·武兼·禁軍及軍兵等,當爲中日習射技放,而大殿誕日前一日相値,不得設行之意,敢啓。傳曰,知道。
又以都摠府言啓曰,今日巳時量,貳極門東邊內宮墻半間及秋景苑東邊墻垣二間及回泰門西邊內宮墻一間許,因雨頹圮之意,敢啓。傳曰,知道。
又以訓鍊都監言啓曰,因兵曹草記,回泰門西邊內宮墻一間許頹圮處,令建陽門入直軍,限修築間晝察夜巡之意,敢啓。傳曰,知道。
又以禁衛營言啓曰,因兵曹草記,秋景苑內宮墻二間許頹圮處,銅龍門入直軍十名除出,哨官一員率領,限修築間嚴加守直之意,敢啓。傳曰,知道。
又以兵曹言啓曰,卽接東所衛將閔瑜世牒報,則貳極門東邊內宮墻半間許,因雨頹圮云,爲先令紫門監,以杻把子及長木,堅實圍排,把守軍則以建陽門入直軍五名除出,限修築間嚴加守直之意,敢啓。傳曰,知道。
又以訓鍊都監言啓曰,因兵曹草記,貳極門東邊內宮墻半間許頹圮處,建陽門入直軍五名除出,將校一人率領,限修築間嚴加守直之意,敢啓。傳曰,知道。
又以兵曹言啓曰,卽接金虎門入直哨官許桂手本,則敦化門西邊月廊築墻一間許頹圮云,爲先令紫門監,以杻把子,堅實圍排,卽速修改,而金虎門入直軍八名除出,限改築間嚴加守直之意分付,何如?傳曰,允。
又以訓鍊都監言啓曰,因兵曹草記,敦化門西邊月廊築墻一間許頹圮處,金虎門入直軍八名除出,將校一人率領,限改築間嚴加守直之意,敢啓。傳曰,知道。
又以兵曹言啓曰,卽接南所入直衛將李有善牒報,則南水閣水門鐵索拔落云,西所入直衛將康履綴牒報,則北水閣水門西邊門隻,爲急水所激,亦爲破傷云,爲先令紫門監,堅實樹柵,卽速修改,而把守軍兵,南水閣,東營入直軍八名除出,北水閣,金虎門入直軍八名除出,限修改間竝爲嚴加守直之意,分付,何如?傳曰,允。
又以訓鍊都監言啓曰,因兵曹草記,北水閣水門西邊門隻破傷處,金虎門入直軍八名除出,將校一人率領,限修改間嚴加守直之意,敢啓。傳曰,知道。
又以御營廳言啓曰,因兵曹草記,南水閣水軍鐵索,爲急水所激拔落處,東營入直軍八名除出,哨官一員率領,限改築間輪回嚴加守直,而該入直軍餘數不多,宮墻外巡邏,難以分排出番,助番兵八名,添入警巡之意,敢啓。傳曰,知道。
又以備邊司言啓曰,卽接京畿監司洪祐喆報辭,則枚擧楊州牧使金愼根所報,以爲東七陵役事浩大,再次加劃,今盡用下,物力錢六千兩,特爲加劃爲辭矣。物力之旣劃又劃,數且不少,則似無不足之慮,而聞以久完之計,將爲一新之境,初以修補籌摘者,今以改建磨練,然則比初倍費,其勢固然,楊牧之今又請劃,果不無斟量,戶曹錢二千兩,惠廳錢二千兩,竝以別置中劃給,以爲從速訖役之地,何如?傳曰,允。
李敎英,以義禁府言啓曰,海西前前監司南獻敎拿處事,傳旨啓下矣。南獻敎還渡江後,未及上來,依例發遣府書吏,所到處拿來,何如?傳曰,待待命拿囚。
上在昌德宮。停常參·經筵。
自開東至人定,灑雨下雨,測雨器水深四分。
自人定至十八日開東,灑雨下雨,測雨器水深二分。
大殿誕日,大殿,內閣·政院·玉堂·朝廷二品以上·六曹堂上單子問安。答曰,知道。大王大妃殿·王大妃殿·大妃殿,內閣政院·玉堂·朝廷二品以上·六曹堂上口傳問安。答曰,知道。
金應均啓曰,來二十一日,朝參日次矣,敢稟。傳曰,停。
傳于金應均曰,傳香承旨,馳詣景慕宮,奉審摘奸以來。
傳于沈熙淳曰,右承旨·同副承旨竝許遞,前望單子入之。
承旨前望單子入之,趙雲澈·朴齊憲落點。
金炳冀啓曰,新除授右承旨朴齊憲,左副承旨趙雲澈,竝卽牌招,何如?傳曰,允。
大王大妃殿,傳于鄭基世曰,連日大雨,江川汎濫矣。窮蔀屢空之歎,不見可想,而漂頹之患,亦必多矣。發遣宣傳官及各部官,遍行城內外及沿江上下,一一摘奸以來後,令戶惠廳米錢,量宜題給。
傳于沈熙淳曰,有實故玉堂許遞,政官牌招開政。
沈熙淳啓曰,行吏曹判書趙冀永,參判尹致定,參議申錫愚牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
兵曹口傳政事,副司果單尹滋悳·金炳德。
沈熙淳,以吏曹言啓曰,繕工監假監役官趙逸永,以其身病,呈狀乞遞,改差,何如?傳曰,允。
又以吏曹言啓曰,新除授漆原縣監玄夏圭戶奴呈狀內,矣上典素患痰癖之症,當此盛暑,一倍添劇,萬無遠赴之望,卽速入啓遞改云。其身病旣如是,則有難强令遠赴,罷黜,何如?傳曰,允。
又以吏批言啓曰,成均館典籍洪祐吉·孫永老,俱以身病,呈狀乞遞,竝改差,何如?傳曰,允。
金應均,以兵曹言啓曰,內禁衛將鄭在天,以其病難供職,呈狀乞遞,改差,何如?傳曰,允。
又以兵批言啓曰,陞資拜營將者,瓜滿前,以不職遞罷,則勿計朔數多少,還收資級,載在法典矣。前慶州營將權顗,以不職入於繡啓而定配,所授加資,依法典還收之意,敢啓。傳曰,知道。
有政。吏批,行判書趙冀永進,參判尹致定,參議申錫愚竝牌招不進,右副承旨沈熙淳進。啓曰,玉堂多窠,今當差出,而擬望之人乏少,外任竝擬,何如?傳曰,允。以金德根爲應敎,李秉文爲副應敎,李維謙爲校理,趙龜植·趙雲卿爲副校理,柳進翰爲修撰,朴昇壽·南鍾三爲副修撰,金景善爲右參贊,趙秉駿爲判尹,趙秉夔爲同春秋,李象愼爲綏陵令,張錫鉉爲軍器僉正,吳膺善爲軍器判官,李載信爲假監役,李漢永爲泰安郡守,權鳳夏爲漆原縣監,故吏判尹行恁贈左贊成文衡奎提例兼,判義禁尹定鉉考。兵批,行判書趙斗淳進,參判宋持養入直,參議尹敎成病,參知任泰濬病,同副承旨金應均進。以李根永爲內禁將,洪羲宣·林魯豐·李志泰·李祉秀·沈宜泳爲五衛將,李鍾俊爲訓鍊主簿,權應夔·崔琠爲文兼,尹湋·李觀海·金潤相爲武兼,張天鶴爲守門將,金永駿爲三田渡別將,副護軍李時愚·李敎英·林基洙,以上竝單付,前營將權顗,折衝今降禦侮,閑山別將革罷事,承傳。副司直李鼎信·李興敏·李容直,副司果金世鎬·姜冕奎·張仁遠,以上竝單付。吏批,再政。以李啓朝爲知敦寧,金輔鉉爲司僕正,曺錫輿爲兵曹正郞,趙然牧爲刑曹正郞,趙鳳熙爲社稷令。兵批,再政。以朴榕爲武兼,僉知二單李志泰·李祉秀。吏批,三政。以李參鉉爲修撰,鄭基大爲宗廟令。以吏曹參議申錫愚牌不進罷職傳旨,傳于趙雲澈曰,只推。
沈熙淳,以司饔院監膳提調意啓曰,今日忠淸道誕日物膳生鰒進上來到,而擧皆腐傷,萬無捧入之路,進獻事體,何等重大,而如是不謹,揆以法意,萬萬未安。當該封進官,令該道捧現告罷職,道臣亦難免不飭之失,從重推考,領來陪持人,令本道重繩,進上則還下送,使之更爲封進,何如?傳曰,當此溽暑,易致腐傷,合有參恕。且迎送之弊,在所當念,封進官之罷職,特爲分揀。
趙雲澈,以禮曹言啓曰,卽接永禧殿官員所報,則今番雨後,正殿西邊內墻一間頹圮云矣。慰安祭,不卜日今十九日設行,而改築之節,待雨水快晴,擇日擧行,何如?傳曰,允。
又以禮曹言啓曰,卽接永禧殿官員所報,則今番雨後正殿第一室第四室後面浮椽滲漏,南挾室前後面春舌滲漏,北挾室前後面春舌及浮椽滲漏,移安廳第一室後面道里上滲漏,第二室後面道里上滲漏,五峯屛沾濕,第五室右挾道里上及當中斑子上滲漏,黑長樻上所覆紅綃袱,下排彩花席紫的褥·黃花單席沾濕云矣。修改之節,待雨水快晴,擇日擧行,何如?傳曰,允。
又以禮曹言啓曰,卽接弘陵官員所報,則今番雨後,本陵陵上曲墻後面四間許頹圮云矣。慰安祭,不卜日今十九日設行,而改築之節,依前例臣曹堂上,進去奉審後,稟處,何如?傳曰,允。
又以成均館大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成尹堉,直講朴文鉉,俱以實錄郞廳進,典籍未差,時無入直之員,以他郞官,姑爲代直,何如?傳曰,允。
金應均,以兵曹言啓曰,禁軍別將沈樂臣,方在拿處中,軍務多有相妨,改差,何如?傳曰,允。
兵曹,以李應緖爲禁軍別將。
金應均,以兵曹言啓曰,內禁衛將李根永,時無職名,依例口傳付軍職以入之意,敢啓。傳曰,知道。
兵曹口傳政事,副護軍單李根永。
金應均,以兵曹言啓曰,卽接西所衛將康履綴牒報,則明禮門東邊內宮墻一間半許因雨頹圮云,爲先令紫門監,以杻把子及長木,堅實圍排,把守則金虎門入直軍十名除出,限修築間嚴加守直之意,敢啓。傳曰,知道。
又以訓鍊都監言啓曰,因兵曹草記,明禮門東邊內宮墻一間半許頹圮處,金虎門入直軍十名除出,將校一人率領,限改築間嚴加守直之意,敢啓。傳曰,知道。
又以兵曹言啓曰,卽接廣智營入直哨官金興碩手本,則拱北門西邊墻垣三間許頹圮云,爲先令紫門監,以杻把子,堅實圍排,依例樹柵,急速修築,而把守軍兵,令廣智營入直軍量宜除出,限改築間嚴加守直之意,分付,何如?傳曰,允。
又以禁衛營言啓曰,因兵曹草記,拱北門西邊宮墻三間許頹圮處,廣智營入直軍十五名除出,哨官一員率領,限修築間嚴加守直之意,敢啓。傳曰,知道。
又以兵曹言啓曰,卽接慶熙宮入直衛將强俊成牒報,則本宮內玉堂西邊中松一株折落云,依例斫去之意,敢啓。傳曰,知道。
上在昌德宮。停常參·經筵。
自開東至人定,灑雨下雨,測雨器水深一寸一分。
自人定至十九日開東,灑雨下雨,測雨器水深二寸。
眞殿酌獻禮親行後,大殿·大王大妃殿·王大妃殿·大妃殿,藥房·內閣·政院·玉堂口傳問安。答曰,知道。大殿,朝廷二品以上·六曹堂上口傳問安。答曰,知道。
傳于趙雲澈曰,禮房承旨,馳詣永禧殿,奉審摘奸以來。
傳于沈熙淳曰,幼學金百善,生員朴順陽,瓜近參奉,作窠擬入。
傳于金應均曰,眞殿酌獻禮時贊禮·禮房承旨·執禮·第四室大祝,竝加資,其餘執事及通禮,竝兒馬一匹賜給。
傳于金應均曰,純宗朝逮事之文臣·侍從武臣·宣傳官及文蔭·武士·庶人六十一歲人,令漢城府抄啓以入。
傳于朴齊憲曰,眞殿次知洪命富·申寬吉·鄭喜相·柳賁然·吳英煥·金夢說,已上竝加資,資窮者,內下鹿皮一令賜給,別監白載爀等二人,竝帖加。
注書金永秀病,代以林謇洙爲假注書。
傳于朴齊憲曰,吏·刑換房。
鄭基世啓曰,左副承旨趙雲澈,加資事命下,而都承旨金炳冀資是通政,座次有違格例,何以爲之?敢稟。傳曰,左副承旨許遞,前望單子入之。承旨前望單子入之,林永洙落點。
金炳冀啓曰,新除授左承旨林永洙,卽爲牌招,何如?傳曰,允。
以左承旨林永洙牌不進罷職傳旨,傳于朴齊憲曰,只推。
傳于朴齊憲曰,政官牌招開政。
朴齊憲啓曰,行吏曹判書趙冀永,參判尹致定,參議申錫愚牌不進推考傳旨及罷職傳旨,今方捧入,而開政命下之後,如是違牌,事甚未安,判書參判竝更牌招,何如?傳曰,允。參議只推,一體牌招。
朴齊憲,以吏批言啓曰,眞殿酌獻禮時第四室大祝副司果洪祐建,加資事,命下矣。雖已資窮,未經準職,何以爲之?敢稟。傳曰,勿拘。
有政。吏批,行判書趙冀永,參判尹致定竝牌招不進,參議申錫愚進,右副承旨沈熙淳進。啓曰,行判書趙冀永,參判尹致定竝牌招不進,小臣獨政未安,何以爲之?敢稟。傳曰,只出緊任。以鄭爲執義,金百善爲禧陵參奉,朴順陽爲弘陵參奉,禮曹判書李憲球,今加正憲,前承旨趙雲澈今加嘉善,執義沈膺泰,司果洪祐建今加通政,已上加資事,承傳。兵批,行判書趙斗淳病,參判宋持養病,參議尹敎成病,參知任泰濬入直進,左副承旨朴齊憲進。護軍趙雲澈,副護軍沈膺泰·洪祐健,司勇趙雲植·徐有先,以上竝單付。
傳于沈熙淳曰,奉審大臣入侍。
金應均,以禮曹言啓曰,卽接成均館所報,則今番雨後,啓聖祠正堂滲漏,正位床卓前沾濕,東配位床卓前沾濕云矣。修改之役,待雨晴擇日擧行,何如?傳曰,允。
又以禮曹言啓曰,卽接奉常寺所報,則今番雨後,神室北方山川位龕室北壁上二處滲漏云矣。修改之役,待雨晴擇日擧行,何如?傳曰,允。
又以內醫院都提調·提調意啓曰,御供事體,何等嚴重,而眞殿茶禮進上有匣生鰒,忠淸水使,當爲封進,而日限已過,尙不來納,似因潦漲,以致中路稽滯,至于闕封之境,萬萬悚然,揆以事體,不可置而不論,當該水使罷職,何如?傳曰,莫重茶禮之需,遽然闕封,萬萬未安。潦水方漲,渡涉不得,必至之勢也,罷職分揀,施以越俸之典。
以漢城府人命壓死別單,傳于沈熙淳曰,恤典,令該廳卽爲題給事。分付。
宣傳官朴熙秉書啓,臣於本月十七日巳時量,以頹壓摘奸事,敬奉承政院所下聖敎,馳往中部各該村坊,徧諭恩言,逐處究審是乎,則暴水所被,或有沈覆之戶,積霖所傷,亦有墊圮之家是白乎乃,人命則幸無損傷,頹壓則不至夥多乙仍于,姓名與間數,後錄于左是白齊,大廟洞契李漢甲草家五間頹壓,尹光喆草家七間內三間頹壓,李膺周草家十九間內三間頹壓,李守仁草家七間內三間頹壓。傳曰,知道。
鄭基世,以兵曹言啓曰,卽接北所入直衛將權寅秉牒報,則弘化門南邊月廊築墻一間頹圮云,爲先令紫門監,以杻把子,堅實圍排,依例樹柵,卽速修築,而把守軍兵,弘化門入直軍八名除出,限改築間嚴加守直之意,分付,何如?傳曰,允。
又以訓鍊都監言啓曰,因兵曹草記,弘化門南邊月廊築墻一間頹圮處,弘化門入直軍八名除出,將校一人率領,限改築間嚴加守直之意,敢啓。傳曰,知道。
庚戌六月十八日卯時,上詣眞殿。酌獻禮親行入侍時,都承旨金炳冀,左承旨鄭基世,右承旨朴齊憲,左副承旨趙雲澈,右副承旨沈熙淳,同副承旨金應均,記事官金永秀·任應準·鄭健朝·金炳溎,原任提學朴永元·金興根,提學金左根,檢校提學金學性,原任直提學徐憙淳,檢校直提學金輔根,原任直提學趙秉駿,原任直閣尹定鉉·李景在·金鼎集·吳取善·李公翼,檢校直閣鄭㝡朝,原任直閣金始淵·趙然興,原任待敎趙斗淳·金洙根·李㘾·李裕元,檢校待敎洪淳穆·金炳德·金輔鉉·尹滋悳·李秉文,以次侍立。時至,贊禮跪啓請出次。上具翼善冠·無揚黑團領袍·靑鞓·素玉帶·黑皮靴以出,贊禮導上詣版位。贊禮跪啓請四拜,上行四拜禮。贊禮導上詣盥洗位盥洗訖。贊禮導上陞自東階,仍詣第一室尊所,入詣神位前。贊禮啓請三上香,上三上香。贊禮啓請執爵獻爵,炳冀進爵,上執爵授應均,奠于神位前,連獻三爵訖,上少退跪。大祝進神位右讀祝訖,次詣第二室·第三室·第四室·第五室,行禮如上儀訖,贊禮導上降復位。贊禮啓請四拜,上行四拜禮。少頃,贊禮啓請四拜,上行四拜禮訖。上曰,望燎位閣臣進去,贊禮跪啓禮畢。判府事權敦仁·金道喜·朴晦壽進前奏曰,今當此日,伏想聖慕如新矣。伏聞近有寒熱之候,今日則諸節,果若何?上曰,尙未快差,而晝則汗出過多,夜則汗熱少退矣。敦仁曰,玉色多有減損矣。上曰,屢日靡寧,自多憊損矣。贊禮導上還入幄次,諸臣以次退出。
庚戌六月十八日初更四點,上御熙政堂。奉審大臣入侍時,右副承旨沈熙淳,記事官任應準·鄭健朝·金炳溎,領議政鄭元容,以次進伏訖。上曰,史官分左右。元容進前奏曰,近雨成霖矣。聖體,若何?上曰,一樣矣。元容曰,伏聞近有寒熱之候,進御諸節,何如?上曰,口味減損,食飮未得如常矣。元容曰,調攝之方,最在於節飮食,進御之節,必須加意審愼焉,大王大妃殿氣候,何如?上曰,一樣矣。元容曰,此月以來,慈聖殿下觸處增感,諸節易致不逮,不勝憂慮,而進御之節無損乎?上曰,別無損節矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,臣承命馳詣仁陵,陵上奉審則無頉,丁字閣·碑閣奉審則無頉,仍詣長陵,陵上奉審則無頉,丁字閣·碑閣奉審則無頉之意,敢達矣。元容曰,純考千秋節舊甲重回,伏想聖上追慕之懷,益復如新,而酌獻禮親行,情禮克展矣。擧國臣民,皆切於戲之思,而如臣者,以多年邇密之踪,今當是日,周旋於仙寢珠岡之前,下懷無以形達矣。上曰,歷路水患,何如?元容曰,今番雨水大過,道路處處汰落,故多從田間山徑,逶迤作行,中間越川處,亦不可勝計矣。再昨則通涉甚難,昨日則雨勢少歇,僅得來往矣。農形則水邊田畓,多有汰落浸墊之患,若及今收雨,則不至大爲災害,而雨勢尙無開霽之望,是庸悶鬱矣。元容曰,仁陵陵上莎草,自申方至壬癸方,多有枯損處,聞陵官纔報於禮曹云矣。奉審時所見,果爲悚悶,當卽修改,而工役不少,事體爲重,有難以陵官從便董役,待潦收後,令禮曹擇日擧行,何如?上曰,依爲之。出擧條上曰,史官就座。命大臣先退,又命退,承史以次退出。
上在昌德宮。停常參·經筵。
自開東至人定,灑雨下雨,測雨器水深一寸三分。
自人定至五更,灑雨下雨,測雨器水深二分。
鄭基世啓曰,合辭許久闕啓,事甚未安。除在外未署經外,呈告人員,竝卽牌招,何如?傳曰,允。
朴齊憲啓曰,同副承旨金應均,今日不爲仕進,卽爲牌招,何如?傳曰,允。
又啓曰,假注書林謇洙時無職名,令該曹依例付軍職,冠帶常仕何如?傳曰,允。
傳于朴齊憲曰,右副承旨許遞,前望單子入之。
承旨前望單子入之,金世均落點。
注書任應準病,代以洪兢周爲假注書。
傳于鄭基世曰,呈告兵曹參議許遞,前望單子入之。
兵曹參議前望單子入之,柳基豐落點。
朴齊憲啓曰,卽者檢閱金炳溎,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者檢閱趙秉學·成載瑗·鄭健朝,謂有館規,聯疏徑出,原疏纔已退却矣。竝所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
朴齊憲,以弘文館言啓曰,新除授應敎金德根,校理李維謙,修撰李參鉉,竝卽牌招察任,何如?傳曰,允。
又以弘文館言啓曰,新除授副校理趙龜植,時在京畿坡州地,趙雲卿,時在始興地,經筵入番事緊,請竝斯速乘馹上來事下諭。答曰,依啓。
以咸鏡監司徐有薰狀啓,永興府人命渰死事,傳于金應均曰,人命之渰壓,聞甚驚慘,元恤典外,別加顧助,如有生前還布,竝蕩減,未拯屍身,期於搜拯,使之厚埋之意,廟堂措辭分付。
以京畿監司洪祐喆狀啓,始興縣民家漂頹事,傳于金應均曰,當此農殷之時,許多民戶之漂頹,聞極驚慘,元恤典外,別加顧助,趁卽結構奠接之意,廟堂措辭分付。
金應均啓曰,行大司憲李敦榮,掌令朴商壽,持平鄭駿容·申履祿牌不進,執義鄭,掌令金泰顯在外,監察茶時之意,敢啓。傳曰,知道。
以司諫兪錫煥,獻納洪秉壽,掌令朴商壽,持平鄭駿容·申履祿牌不進罷職傳旨,傳于金應均曰,只推。
朴齊憲,以禮曹言啓曰,卽接永禧殿官員所報,則正殿北邊內墻三間許去夜頹圮云,當有慰安之節,而纔因西邊內墻頹圮,慰安祭,今日設行矣。慰安後三日內,如復有頉,則不行慰安,已有前例,慰安祭不爲磨鍊,改築之役,西邊內墻改築時,一體擧行,何如?傳曰,允。
又以賑恤廳言啓曰,謹依漢城府民家頹壓人命壓死別單判付,南部字內壓死女壯一名,恤典布二疋,錢二兩,題給之意,敢啓。傳曰,知道。
鄭基世,以兵曹言啓曰,南水閣水門鐵索拔落處及北水閣水門門隻破傷處,今已修改矣。兩處把守軍兵,竝解送直所之意,敢啓。傳曰,知道。
又以兵曹言啓曰,考見諸道今春官鎭門聚點狀啓,則黃海前兵使李膺緖狀啓中,道內軍兵聚點時,東里鎭器械破傷,老弱苟充,間或有之云矣。官鎭門聚點,旣係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽,執頉當該鎭邊將,推考警責,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
吏曹·兵曹參議單任泰濬,參知單柳基豐。
左承旨林永洙疏曰,伏以臣猥蒙寬貸之典薄竄旋宥,又値哀痛之班,恩敍遽降,感戴靡措,惶恧居先,屛伏窮廬,自訟不暇,尙未敢以恒人自處,不意此際,忽伏承銀臺除旨,天牌儼臨,蓽門生輝,以臣滓穢之踪,何以得此於聖明也?聞命惝怳,誠不覺涕淚之無從也。噫,臣之罪戾,臣實滄浪,全昧物論之將如何,不思循例之爲當然,無知妄作,偏言已見,追後思惟,卽賤臣命卒之秋也。匪怒伊敎,罪重罰輕,尤悔何及,息補無由,今若仰藉包容之恩,不思反省之道,揚揚冒膺,若無拘礙,則臣雖不能自恤,其在四維之嚴,又將爲淸朝之羞恥,豈不大可懼哉?昨日殿庭,百官參班之命,仰揣我聖上爰曁廷僚感舊攀慕之聖念,而如臣若無省覺,不敢廁身於班綴,少伸靡逮之微忱,臣情到此,窮亦慼矣。坐違召命,冞增悚蹙,歷夜徘徨,衷情隕越。玆敢冒死哀籲,仰瀆崇嚴,伏願殿下,察臣不職之罪,軫臣自靖之義,仰稟東朝,亟降威罰,以安私分焉。臣無任云云。省疏具悉。爾亦知自列矣。
檢閱金炳溎疏曰,伏以臣年淺學蔑,猥玷名選,持被於深嚴之地,簪筆於密邇之班。顧惟微分,已切榮感,宜思恪勤在公,何敢唐突言私,而卽接家信,則臣母素患痰眩之症,近因暑感,一倍添劇,連事刀圭,終未快瘳。臣聞此報,不能自定,玆敢冒陳短章,徑出禁扄,伏乞聖慈俯垂鑑諒,仰稟東朝,亟遞臣見帶之職,俾便救護,仍治臣擅離之罪,以昭法紀焉。臣無任云云。省疏具悉。爾其勿辭救護。
上在昌德宮。停常參·經筵。
藥房都提調朴晦壽,副提調金炳冀啓曰,伏未審日間,聖體若何?寢睡水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
鄭基世啓曰,合辭許久闕啓,事甚未安。除在外未署經外,呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政鄭元容有身病,左議政,右議政未差,不得來會云矣。敢啓。傳曰,知道。
金炳冀啓曰,左承旨林永洙,今日不爲仕進,卽爲牌招,何如?傳曰,允。
又啓曰,假注書洪兢周,時無職名,令該曹依例付軍職,冠帶常仕,何如?傳曰,允。
金世均,以內醫院都提調意啓曰,提調金興根,今日問安,不爲仕進,卽爲牌招,何如?傳曰,允。
以檢閱趙秉學·成載瑗·鄭健朝牌不進罷職傳旨,傳于金世均曰,只推。
金世均啓曰,左右史不可不備,檢閱趙秉學·成載瑗·鄭健朝,旣有只推之命,竝卽牌招,推移入直,何如?傳曰,允。
傳于金世均曰,右副承旨許遞,前望單子入之。
承旨前望單子入之,金在田落點。
鄭基世啓曰,新除授承旨金在田資是嘉善,都承旨金炳冀,乃是通政,座次有違格例,何以爲之?敢稟。傳曰,新除授承旨許遞,前望單子入之。
承旨前望單子入之,朴來萬落點。
鄭基世啓曰,新除授右副承旨朴來萬,卽爲牌招,何如?傳曰,允。
又啓曰,右副承旨朴來萬,時在江原道春川府任所,斯速乘馹上來事,下諭,何如?傳曰,許遞,前望單子入之。
承旨前望單子入之,金落點。
以平安監司洪鍾應狀啓,義州府民家失火事,傳于朴齊憲曰,聞甚矜惻,元恤典外,別加顧助,結構奠接之方,廟堂措辭分付。
以應敎金德根,校理李維謙,修撰李參鉉牌不進罷職傳旨,傳于金世均曰,只推。
金世均,以弘文館言啓曰,應敎金德根,校理李維謙,修撰李參鉉,旣有只推之命,竝卽牌招察任,何如?傳曰,允。
鄭基世啓曰,行大司憲李敦榮,掌令朴商壽,持平鄭駿容·申履祿牌不進,執義鄭,掌令金泰顯在外,監察茶時之意,敢啓。傳曰,知道。
以司諫兪錫煥,獻納洪秉壽,掌令朴商壽,持平鄭駿容·申履祿牌不進罷職傳旨,傳于鄭基世曰,只推。
以左承旨林永洙牌不進罷職傳旨,傳于金世均曰,只推。
以應敎金德根,校理李維謙,修撰李參鉉牌不進罷職傳旨,傳于金世均曰,只推。
以檢閱趙秉學·成載瑗·鄭健朝牌不進罷職傳旨,傳于金世均曰,只推。
朴齊憲,以吏曹言啓曰,今日本曹開坼坐起時,考見諸道褒貶啓本,則肇慶廟別檢李熙采,以袖牌駭聽爲目,潭陽府使金老淳,以屨或爲簣爲目,安山郡守鄭道和,以益勉剛克爲目,順川郡守張厚植,以宜屛邑客爲目,萬頃縣令李亨寬,以病實難强治何暇論爲目,則俱宜置下考,而置諸中考,橫城縣監李儒龍,以柔亦何傷爲目,慈仁縣監朴奎瑞,以細可闊略爲目,則俱宜置中考,而置諸上考,殊無嚴明殿最之意,五道道臣,竝推考警責,肇慶廟別檢李熙采罷職,橫城縣監李儒龍,潭陽府使金老淳,安山郡守鄭道和,順川郡守張厚植,萬頃縣令李亨寬竝罷黜,慈仁縣監朴奎瑞,中考施行,何如?傳曰,允。
金世均,以禮曹言啓曰,四賢祠祭,例以二八月中丁日設行,而今年八月中丁,在十八日,與崇陵忌辰祭相値矣。依定式以三丁日,磨鍊以入之意,敢啓。傳曰,知道。
又以實錄廳摠裁官意啓曰,本廳都廳郞廳沈膺泰陞資減下,何如?傳曰,允。
鄭基世,以兵曹言啓曰,宣薦內禁衛取才三技入格別單及宣部守三薦參上武臣前銜作散人別取入格矢數落年條居住薦名,各其名下,縣註以入之意,敢啓。傳曰,知道。
又以訓鍊都監言啓曰,因兵曹草記,北水閣水門西邊門隻破傷處,今已修改,把守軍兵,還入直所,將校解送之意,敢啓。傳曰,知道。
又以御營廳言啓曰,南水閣水門鐵索拔落處,今已修改,把守軍兵,還入直所事,自兵曹草記矣。把守東營入直軍,還入直所,而添入軍,依例解送之意,敢啓。傳曰,知道。
又以義禁府言啓曰,忠淸監司趙得林啓本內,裝載官靈巖郡守金在徽罪狀,令攸司稟處事啓下矣。金在徽方在就囚中,待開坐捧供,何如?傳曰,允。
又以義禁府言啓曰,保放罪人金在徽,還囚照律以入,而病勢一向未差,仍爲保放之意,敢啓。傳曰,知道。
義禁府啓目粘連,向前朴秀文亦,頒赦歸路,雖緣得病,遲滯之罪,在所難免,以此照律,何如?判付啓依允。
又啓目粘連,向前李熙洙亦,濫觴嚴杖,猶屬細故,收贖捧賂,宜招瑣謗,不可以贓數不著,有所參恕,以此照律,何如。判付啓依允。
又啓目粘連,向前李鼎顯亦,舊還未準捧守令之分等勘罪,新有定式是白乎乃,赴任後差祭已費多日,在官時勘簿未滿數朔,則不可斷以未準捧是白乎乃,糴法莫嚴,有難全恕,以此照律,何如?判付啓依允。又啓目粘連,向前沈樂臣亦,標信祗受,何等嚴急,而有此稽緣,焉逭當勘?以此照律,何如?判付啓依允。又啓目粘連,向前金在徽亦,各衙穀添載,雖云依事目出給是白乎乃,旣其致敗,烏可無罪?以此照律,何如?判付啓依允。又啓目粘連,向前許瑽亦,還錢那移,雖補上納,而終是違經,賣任捧賂,自諉舊例,而難免襲謬,以此照律,何如?判付啓依允。又啓目粘連,向前鄭夏應亦,買茸減價,贓旣不著,而差任捧錢,雖曰因巡營知委察邊時所用是白乎乃,係是法外,難免當勘,以此照律,何如?判付啓依允。又啓目粘連,向前趙存恒亦,檢庭撞門,旣違經法,當場致命,自歸濫刑,以此照律,何如?判付啓依允。又啓目粘連,向前李命瑞亦,漕船領運,法意何如,而未能操飭,致有臭載,以此照律,何如?判付啓依允。
義禁府啓目,寶城郡守高濟渙原情云云。傳旨問目內辭緣,泛稱遲晩,所當請刑是白乎矣,曾經摠府郞,勿爲請刑,載在法典,議處,何如?判付啓依允。又啓目,慶尙前右兵使李圭徹原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在法典,議處,何如?判付啓依允。又啓目,慶尙前左水虞候李觀洙原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在法典,議處,何如?判付啓依允。又啓目,寶城郡査官樂安郡守金永琦原情云云。傳旨內辭緣,泛稱遲晩,所當請刑是白乎矣,曾經摠府郞,勿爲請刑,載在法典,議處,何如?判付啓依允。
義禁府啓目粘連,向前高濟渙亦,勸分饒民,排等勒侤,非但不法,自歸凌虐是白遣,至於舊逋未捧,新有分等勘罪之定式,以此照律,何如?判付啓依允。又啓目粘連,向前李圭徹亦,加作穀之立本取剩,給代米之自歸私用,加下錢之遞歸不報,埋還債之謬例蹈襲,繡啓臚列,若是緊重,不可以囚供之頗有依據,有所容恕,以此照律,何如?判付啓依允。又啓目粘連,向前金永琦亦,行査事體,固當謹嚴,而論事措語,殊欠明的,以此照律,何如?判付啓依允。又啓目粘連,向前李觀洙亦,給代結錢,貸用不給,還錢剩餘,橫徵吏校,兵庫加下,因循不報,防軍料米,無端取用,上項諸條,難免重勘,以此照律,何如?判付啓依允。
義禁府照目粘連,朔州前前府使鄭夏應矣本府議啓內,買茸減價,贓旣不著,而差任捧錢,雖曰因巡營知委察邊時所用是白乎乃,係是法外,難免當勘,以此照律,罪杖八十收贖,奪告身三等私罪,奉敎依允爲旀,功減一等爲良如敎。又照目粘連,仁同前府使許瑽矣本府議啓內,還錢那移,雖補上納,而終是違經,賣任捧賂,自諉舊例,而難免襲謬,以此照律,罪那移坐贓二罪良中,從重論,杖八十收贖,告身盡行追奪,徒二年定配私罪,奉敎依允爲旀,功議各減一等爲良如敎。又照目粘連,全羅道法聖僉使李命瑞矣本府議啓內,漕船領運,法意何如,而未能操飭,致有臭載,以此照律,罪笞五十收贖,解見任別敍私罪,奉敎依允爲旀,功減一等爲良如敎。又照目粘連,穀主官靈巖郡守金在徽矣本府議啓內,各衙穀添載,雖云依事目出給是白乎乃,旣至致敗,烏可無罪?以此照律,罪笞五十收贖,解見任別敍私罪,奉敎依允爲旀,功議各減一等爲良如敎。又照目粘連,安東營將李熙洙矣本府議啓內,濫觴嚴杖,猶屬細故,收贖捧賂,宜招瑣謗,不可以贓數不著,有所參恕,以此照律,罪杖六十收贖,奪告身一等私罪,奉敎依允爲旀,功減一等爲良如敎。又照目粘連,龍川前府使趙存恒矣本府議啓內,檢庭撞問,旣違經法,當場致命,自歸濫刑,以此照律,罪杖一百收贖,告身盡行追奪,永不敍用私罪,奉敎依允爲旀,功議各減一等爲良如敎。又照目粘連,江原道頒赦文差使員部將朴秀文矣本府議啓內,頒赦歸路,雖緣得病,遲滯之罪,在所難免,以此照律,罪笞五十收贖,解見任別敍私罪,奉敎依允爲旀,議減一等爲良如敎。又照目粘連,禁軍別將沈樂臣矣本府議啓內,標信祇受,何等嚴急,而有此稽緩,焉逭當勘?以此照律,罪笞五十收贖,解見任別敍私罪,奉敎依允爲旀,功議各減一等爲良如敎。又照目粘連,文川前郡守李鼎顯矣本府議啓內,舊還未準捧守令之分等勘罪,新有定式是白乎矣,赴任後差祭,已費多日,在官時勘簿,未滿數朔,則不可斷以未準捧是白乎乃,糴法莫嚴,有難全恕,以此照律,罪笞五十收贖,解見任別敍私罪,奉敎依允爲旀,功減一等爲良如敎。
鄭基世,以義禁府言啓曰,保放罪人金在徽,還囚議處以入,而病勢一向未差,仍爲保放之意,敢啓。傳曰,知道。
宣傳官任景模書啓,臣於本月十七日巳時量,以頹壓摘奸事,敬奉承政院所下聖敎,馳往東部,周行各該村坊,徧諭恩言,逐處詳審是白乎則,暴水所被,多有沈覆之戶,積雨所傷,亦有墊圮之家是白乎所,頹壓若是夥多乙仍于,姓名與間數竝以馳啓云云。中路契車景浩瓦家五間內二間頹壓,張召史草家四間全壓,崔漢英草家四間內三間頹壓,李景秀草家八間內三間頹壓,昌善坊韓得球草家五間內三間頹壓,李章赫草家七間內五間頹壓,李成乭草家四間內二間頹壓,龍致珠草家九間內三間頹壓,林英根草家七間內二間頹壓,盧壽甫草家五間內三間頹壓,方好鍾草家三間內一間頹壓,金永石草家四間內二間頹壓,韓仁相草家六間內三間頹壓,朴宗源瓦家二十三間內一間半頹壓,於義洞李文浩草家九間內四間頹壓,鄭德壽草家五間內一間頹壓,景慕宮一契金順吉草家五間內二間頹壓,金成龍草家九間內二間頹壓,宋萬山草家七間內一間頹壓,統內李德奇草家四間全壓,崔春謙草家六間內二間頹壓,蓮池洞裵召史草家六間內一間頹壓,咸萬碩草家六間內二間頹壓,李光衡草家九間內二間頹壓,崇信坊梁成文草家九間內三間頹壓,仁昌洞車啓漢草家六間內三間頹壓,安光得草家八間內四間頹壓,往十里一契盧順興瓦家十四間,草家三間,合十七間內瓦家五間頹壓,金者斤凡草家八間內二間頹壓,李寬成草家三間全壓,二契曺明玉草家四間全壓,典農里黃番昇草家八間內四間頹壓,崔萬吉草家八間內三間頹壓,樊里金光參草家八間內三間,前月晦間雨中頹壓,安巖洞金良伊草家十三間內六間頹壓,郭興孫草家七間內三間頹壓,池完九草家四間內二間頹壓。傳曰,知道。
宣傳官金商玄書啓,臣於本月十七日巳時量,以頹壓摘奸事,敬奉承政院所下聖敎,馳往南部,周行各該村坊,徧諭恩言,遂處詳審是白乎則,暴水所被,多有沈覆之戶,積雨所傷,亦有墊圮之家是白乎所,頹壓若是夥多乙仍于,姓名與間數,竝以馳啓云云。小公洞契尹漢得草家五間全壓,軍器越邊契韓光履瓦家十三間內十間頹壓,吳千萬草家四間全壓,紅門洞契朴光卜草家八間全壓,白眞五草家四間全壓,朴召史草家三間全壓,洪德煥草家八間全壓,水下洞契洪仁天草家七間內四間頹壓,林萬哲瓦家十一間內七間頹壓,崔喜石草家十間內四間頹壓,倭館洞契柳貴得草家三間內二間頹壓,雙里洞契李泰善草家三間內二間頹壓,禹聖柱草家五間內三間頹壓,水口門內契文興連草家五間全壓,金永汝草家六間全壓,金得一草家五間全壓,李春一草家五間全壓,瓦有豆里契孫永佐瓦家八間內二間頹壓,金恒吉草家五間全壓,山林洞契羅宗玄草家六間內三間頹壓,連城尉契申春得草家七間內四間頹壓,李宅鉉草家六間全壓,小山林洞契朴完植草家六間內三間頹壓,明禮洞契許達草家七間內四間頹壓,鄭基植瓦家十五間內四間頹壓,豆毛坊新村契金商臣草家十間全壓,張奉學草家五間全壓,趙英仁草家六間全壓,趙尙云草家八間全壓,金英民草家六間全壓,鄭石均草家六間全壓,吳良石草家六間全壓,金德哲草家八間全壓,車善吉草家七間全壓,張聖云草家六間全壓,鄭昌燁草家五間全壓,趙在石草家六間內四間頹壓,柳元學草家四間全壓,豆毛坊箭串一契崔千錫草家三間全壓,李在孫草家四間全壓,安致成草家五間全壓,徐萬吉草家四間全壓,兪致實草家五間內三間頹壓,金完英草家四間全壓,孫召史草家三間內二間頹壓,裵元伯草家四間全壓,池伯吉草家三間全壓,金大孫草家四間全壓,鄭致賢草家五間內三間頹壓,李聖一草家七間全壓,金成一草家五間全壓,李大哲草家三間全壓,朴興瑞草家五間全壓,全一瑞草家六間內三間頹壓,車召史草家三間全壓,趙士集草家三間全壓,姜命得草家三間全壓,徐君得草家三間全壓,金大吉草家五間全壓,李三實草家六間全壓,全有得草家三間全壓,洪千伯草家五間全壓,吳甲孫草家四間全壓,金業同草家三間全壓,李三得草家四間全壓,姜達金草家四間全壓,李再吉草家三間全壓,金者斤金草家三間全壓,金順吉草家三間全壓,朴六月金草家三間全壓,洪昌大草家三間全壓,金漢添草家五間內三間頹壓,洪點金草家三間全壓,朴三得草家四間全壓,梁和叔草家三間全壓,箭串二契李點祥草家六間全壓,金泓寬草家九間全壓,林命祿草家三間全壓,林英植草家三間全壓,林順祿草家四間全壓,柳命祿草家三間全壓,金喜龍草家四間全壓,金萬喆草家四間全壓,洪長祿草家六間內三間頹壓,梁文吉草家四間全壓,金興孫草家四間全壓,鄭長福草家三間全壓,崔京祖草家三間全壓,文漢得草家三間全壓,柳啓福草家七間全壓,李春三草家五間全壓,李仁培草家六間全壓,李景一草家四間全壓,金裕着草家三間全壓,朴仁成草家五間全壓,金孟吉草家四間全壓,文得祿草家四間全壓,林召史草家三間內二間頹壓,崔奉禹里草家五間全壓,洪命三草家五間全壓,李用吉草家四間內二間頹壓,金辰玉草家四間內二間頹壓,黃萬石草家五間全壓,石興哲草家三間內二間頹壓,李完根草家五間內三間頹壓,吳公配草家三間內二間頹壓,鄭持彭草家五間全壓,趙遠用草家五間全壓,金用江草家三間全壓,洪在孫草家四間全壓,崔仁哲草家五間內三間頹壓,文英毅草家六間全壓,水鐵里契高漢柱草家五間全壓,朴銀孫草家六間全壓,申起榮草家三間全壓,豆毛浦契金完柱草家七間內四間頹壓,崔喜仲草家七間內四間頹壓,成大順瓦家九間內五間頹壓,張道成草家七間內六間頹壓,李春永草家五間全壓,李奉山草家四間全壓,金大叔草家五間全壓,鄭弘植草家八間內四間頹壓,漢江契吳在學草家五間內四間頹壓,金允明草家七間全壓,金完石草家三間全壓,李成基瓦家八間內五間頹壓,盧興得草家二間全壓,林祿伊草家四間內一間半頹壓,金三祿草家四間全壓,金千甫草家四間全壓,金興伊草家三間全壓,安奉吉草家五間全壓,金順吉草家四間全壓,鑄城里契朴乭基草家七間全壓,徐義乭草家五間全壓,西氷二契張老積草家三間全壓,金洛允草家四間全壓,之於屯契金順石草家七間內三間頹壓,瓦署契金應瑞草家六間全壓,李賢喜草家四間全壓,韓卜仁草家四間全壓,崔俊永瓦家四間全壓,朴眞寬草家五間全壓,李萬石草家六間全壓,洪東淳草家七間全壓,徐尙浩草家四間全壓,李得信草家四間全壓,洪西淳草家五間全壓,趙福仁草家六間全壓,尹千甲草家七間全壓,梨太院契金元吉草家五間內三間頹壓。傳曰,知道。
宣傳官梁柱台書啓,臣於本月十七日巳時量,以頹壓摘奸事,敬奉承政院所下聖敎,馳往西部,周行各該村坊,徧諭恩言,逐處詳審是白乎則,暴水所被,多有沈覆之戶,積雨所傷,亦有墊圮之家是白乎所,頹壓若是夥多乙仍于,姓名與間數,竝以馳啓云云。社稷洞李永植草家八間半全壓,右巡廳契金哲蒙瓦家十間內五間頹壓,李世仁草家七間內三間頹壓,藥峴契李東默草家五間漂流,崔啓心草家七間全壓,米廛下契李乭豐草家十間全壓,李貴瑞草家七間內三間頹壓,金順龍瓦家二十間內六間頹壓,愼弼煥草家六間全壓,鄭長孫草家三間全壓,鄭泰龍草家十一間內三間頹壓,京營口契金命吉草家三間全壓,雇馬廳契李得伊草家三間全壓,石橋契金永國草家六間全壓,陰平一草家五間內三間半頹壓,李昌永草家十三間內十二間頹壓,靑坡一契朴伯仲草家三間全壓,金啓得草家四間內二間頹壓,金道弘草家八間內六間頹壓,三契金士文草家四間內二間頹壓,四契李福成草家五間內二間頹壓,新村里趙興福草家五間半漂流,景萬福草家三間半漂流,李戊釗草家四間半漂流,崔永浩草家五間半漂流,安春業草家三間漂流,趙元柱草家五間漂流,安景文草家三間漂流,金義瑞草家三間漂流,李俊哲草家三間漂流,沙村里柳奉吉草家六間內三間頹壓,朴在弘草家四間內二間頹壓,鄭德成草家三間內一間半頹壓,景貴孫草家二間內一間頹壓,東門外契韓永甫草家四間全壓,朴者斤得草家四間全壓,金文應草家六間全壓,李萬伊草家五間全壓,金召史草家七間全壓,金千孫草家三間全壓,禹允兼草家四間全壓,灘項契石春興草家四間漂流,朴聖得草家三間漂流,張根元草家八間漂流,姜萬石草家三間漂流,朴業東草家四間漂流,金巨卜草家三間漂流,表守吉草家五間全壓,李萬石草家六間全壓,李者斤孫草家五間漂流,桃花洞內契鄭召史草家二間全壓,金在哲草家五間全壓,朴永甫草家三間全壓,麻浦契崔俊康草家三間全壓,尹德允草家六間內三間頹壓,池國信草家三間全壓,趙忠信草家三間全壓,河順瑞草家三間漂流,李士凡草家五間全壓,趙聖千草家九間全壓,朴堇玉草家五間全壓,李致成草家二間全壓,李興石草家二間全壓,朴召史草家八間內四間頹壓,朱伯伊草家四間全壓,金道文草家三間全壓,文致云草家四間全壓,張汝信草家四間全壓,金元吉草家四間全壓,車云伊草家四間全壓,金順興草家四間全壓,黃龍哲草家四間全壓,金漢甫草家三間全壓,尹太山草家三間全壓,金致成草家六間全壓,金善五草家五間全壓,盧致成草家五間全壓,李好哲草家五間漂流,張好哲草家四間漂流,崔春瑞草家三間漂流,李根洙草家三間漂流,李福伊草家三間漂流,金德千草家三間漂流,鄭明和草家三間漂流,崔春心草家三間漂流,朴釗兒致草家三間漂流,趙得興草家三間漂流,李尙云草家三間漂流,朴完孫草家三間漂流,段尙集草家三間漂流,金孫伊草家五間漂流,洪聖化草家四間漂流,金仁瑞草家三間漂流,尹允吉草家三間漂流,金萬哲草家五間全壓,皮光云草家三間全壓,金士玄草家三間內一間半頹壓,李士範草家四間內二間頹壓,李奉瞻草家五間內二間頹壓,梁完甫草家八間漂流,張貴東草家八間內四間頹壓,舜永瑞草家五間內二間半頹壓,土亭里金云善草家三間全壓,高貴孫草家三間全壓,徐萬重草家三間漂流,曺漢有草家四間全壓,池聖一草家三間漂流,姜德玄草家三間全壓,金致甫草家四間全壓,徐寬汝草家三間漂流,崔致寬草家三間全壓,金龍福草家五間全壓,成允化草家三間漂流,咸德在草家五間全壓,朴寬瑞草家三間全壓,崔萬吉草家四間全壓,姜子善瓦家十七間內五間頹壓,李啓東草家九間內四間頹壓,禹氏萬草家二間漂流,朴永守草家三間漂流,金明得草家二間漂流,張德心草家七間內三間頹壓,金召史草家三間全壓,黑石里張大景草家五間全壓,金好景草家八間全壓,金千龍草家五間全壓,金福萬草家五間全壓,鄭順興草家四間全壓,韓億福草家四間內二間頹壓,柳順右草家四間全壓,韓致善草家五間全壓,金聖元草家三間全壓,張允兼草家四間全壓,申老味草家八間內四間漂流,李辰永草家八間內四間漂流,金龍文草家四間漂流,金石春草家四間全壓,朴啓成草家四間漂流,李啓成草家五間漂流,黃氏乭草家三間全壓,金致敎瓦家四間全壓,孔德里文在龍草家二間全壓,洪冥孫草家三間全壓,金永秀草家三間全壓,金吉伊草家五間全壓,池明叔草家六間全壓,金化實草家二間全壓,張龍伊草家三間全壓,李召史草家二間全壓,李景然草家三間全壓,崔七孫草家二間全壓,韓致文草家三間全壓,李光國草家二間全壓,具習之草家五間全壓,姜啓甫草家五間全壓,金召史草家二間全壓,新水鐵里金致良草家四間內二間頹壓,柳元明草家六間內二間頹壓,卞弘伊草家三間全壓,李順之草家六間全壓,金德在草家四間全壓,金洛玄草家七間內三間頹壓,金興得草家四間內二間頹壓,閔時明草家四間全壓,金明秀草家六間全壓,李龍石草家四間全壓,舊水鐵里李昌瑞瓦家十間內三間頹壓,沈命秀草家四間全壓,金者斤石草家四間全壓,張召史草家二間全壓,鄭允豐草家三間內二間頹壓,新井里李乭石草家四間全壓,李道永草家六間全壓,趙重瞻草家五間內三間頹壓,李景文草家四間全壓,黃在鉉草家四間全壓,金俊玉草家七間全壓,朴好瑞草家三間全壓,金善五草家七間內五間頹壓,金釗太草家七間全壓,金仁之草家五間全壓,金元甫草家四間全壓,李化春草家四間全壓,丁大吉草家三間全壓,金聖右草家四間全壓,丁學成草家五間全壓,石鎭玉草家四間全壓,白石鎭草家五間全壓,甕里上契朴枝春草家三間全壓,朴聖春草家三間全壓,丁奉學草家四間全壓,裵宗吉草家四間全壓,張北崇草家二間全壓,金聖昌草家三間全壓,柳完伊草家三間全壓,李尙吉草家四間全壓,朴甲哲草家三間全壓,金順吉草家三間全壓,申孫伊草家三間全壓,金重哲草家三間漂流,崔聖吉草家四間全壓,李大吉草家三間漂流,金光孫草家三間漂流,金雲伊草家三間漂流,李興文草家三間全壓,許喜草家三間全壓,朴福伊草家三間全壓,金快福草家三間全壓,李春伯草家三間全壓,黃龍伊草家三間全壓,崔得瑋草家二間全壓,曺漢吉草家五間全壓,李順得草家三間漂流,金石仁草家二間全壓,羅生南草家三間全壓,金壽吉草家二間漂流,甕里中契金完哲草家五間全壓,李千得草家四間全壓,朴寬哲草家四間全壓,甕里下契金士善草家四間全壓,金在三草家五間全壓,宋啓文草家四間漂流,卞召史草家三間全壓,金正浩草家四間全壓,鄭汝信草家三間全壓,李召史草家四間全壓,栗島契判允吉草家六間全壓,李聖龍草家三間全壓,鄭善文草家三間漂流,林士孫草家四間漂流,李興伊草家三間漂流,印三宗草家五間漂流,金仁哲草家四間漂流,李啓根草家三間漂流,馬龍吉草家五間漂流,李召史草家三間內一間半頹壓,李東永草家五間漂流,李巨卜草家四間漂流,金光心草家三間漂流,金聖玉草家七間漂流,李長孫草家四間漂流,韓寬哲草家四間漂流,下中里崔士元草家三間全壓,李石伊草家四間漂流,倉前里李龍卜草家六間全壓,宣哲伊草家四間全壓,李啓伯草家四間全壓,宣者近哲草家五間全壓,上水溢里朴永甫草家四間全壓,黃喜得草家四間全壓,崔所回草家三間全壓,安順心草家三間全壓,禹億金草家六間全壓,金致善草家八間全壓,姜春伯草家四間漂流,朴順明草家四間全壓,高汝秀草家四間全壓之意,敢啓。傳曰,知道。
上在昌德宮。停常參·經筵。
鄭基世啓曰,合辭許久闕啓,事甚未安。除在外未署經外,未肅拜呈告人員,竝卽牌招,何如?傳曰,允。
又啓曰,來二十五日,朝參日次矣。敢稟。傳曰,停。
朴齊憲啓曰,右副承旨金,今日不爲仕進,卽爲牌招,何如?傳曰,允。
又啓曰,左右史不可不備,檢閱趙秉學·成載瑗·鄭健朝,旣有只推之命,竝卽牌招,推移入直,何如?傳曰,允。
金世均,以奎章閣言啓曰,臣進詣奉謨堂,列聖誌狀合附本及兩陵誌狀續編·景陵誌狀各三件奉安之意,敢啓。傳曰,知道。
又以弘文館言啓曰,應敎金德根,校理李維謙,修撰李參鉉,旣有只推之命,竝卽牌招察任,何如?傳曰,允。
鄭基世,以兵曹言啓曰,今六月二十一日武臣賓廳講書時,禁衛營把摠李鍾正,通禮院引儀金鳳翼,通鑑第一卷不通,依定式竝推考警責,何如?傳曰,允。
以京畿監司洪祐喆狀啓,陰竹等邑民家漂頹事,傳于朴齊憲曰,當此農節,許多民戶之漂頹,聞甚驚慘,元恤典外,別加顧助,卽爲結構奠接,俾無一民失所棲遑之弊事,廟堂各別措辭分付。
鄭基世啓曰,行大司憲李敦榮,執義鄭,掌令朴商壽,持平鄭駿容·申履祿牌不進,掌令金泰顯在外,監察茶時之意,敢啓。傳曰,知道。
以執義鄭,掌令朴商壽,持平鄭駿容·申履祿,司諫兪錫煥,獻納洪秉壽牌不進罷職傳旨,傳于鄭基世曰,只推。
以右副承旨金牌不進罷職傳旨,傳于朴齊憲曰,只推。
金世均啓曰,正言權泳夏,以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
朴齊憲,以吏曹言啓曰,司僕寺正金輔鉉,以其身病,呈狀乞遞,改差,何如?傳曰,允。
又以吏曹言啓曰,奉常寺副奉事金鼎獻,受由過限不上來,罷職,何如?傳曰,允。
金世均,以禮曹言啓曰,卽接徽陵參奉所報,則本陵陵上北邊曲墻外面一間半許蹲縮云矣。外面蹲縮,與內面有異,依前例慰安奉審之節,不爲磨鍊,而修改之役,待快晴擇日擧行,何如?傳曰,允。
義禁府照目粘連,慶尙前左水虞候李觀洙矣本府議啓內,給代結錢,貸用不給,還錢剩餘,橫徵吏校,兵庫加下,因循不報,防軍料米,無端取用,上項諸條,難免重勘,以此照律,罪杖一百收贖,告身盡行追奪,徒三年定配私罪,奉敎依允爲旀,功議各減一等爲良如敎。又照目粘連,慶尙前右兵使李圭徹矣本府議啓內,加作穀之立本取剩,給代米之自歸私用,加下錢之遞歸不報,埋還債之謬例蹈襲,繡啓臚列,若是緊重,不可以囚供之頗有依據,有所容恕,以此照律,罪杖一百收贖,告身盡行追奪,流三千里定配私罪,奉敎依允爲旀,功議各減一等爲良如敎。又照目粘連,寶城郡査官樂安郡守金永琦矣本府議啓內,行査事體,固當謹嚴,而論事措語,殊欠明的,以此照律,罪杖六十收贖,奪告身一等私罪,奉敎依允爲旀,功議各減一等爲良如敎。又照目粘連,寶城郡守高濟渙矣本府議啓內,勸分饒民,排等勤侤,非但不法,自歸凌虐是白遣,至於舊還未捧,新有分等勘罪之定式,以此照律,罪凌虐九分二罪良中,從重論,杖一百收贖,告身盡行追奪,流三千里定配私罪,奉敎依允爲旀,功減一等爲良如敎。
鄭基世,以義禁府言啓曰,時囚罪人許瑽,杖八十徒二年定配照律公事判付內,依允。功議各減一等事命下矣。許瑽,功議各減一等,杖六十收贖,告身盡行追奪,江原道洪川縣蓮峯驛,徒一年定配,而以議啓內辭意,具罪目,依例發遣府書吏,押送配所,何如?傳曰,允。
行護軍趙雲澈疏曰,伏以眞殿親祼,縟禮載成,璿紀重廻於軒樞,宸慕冞切於堯墻,苾芬時升,情文允叶,聖孝追慕,曷有其極?大小群情,益切於戲之思,迺者賞賚之典,遍及駿奔之列,我聖上所以重其事而紀其勞也,以臣職忝該房,特命晉秩。臣於是,惝怳悸恐,莫省攸措,臣不過備員擧行而已,以昵近肅穆,周旋罇罍,自爲榮幸而已。夫豈有寸勞之可言,而乃與將禮冊祝之臣,混被殊眷,無所區別,聖朝綜覈之政,不應如此,況臣空疎鹵莽,最居人下,遭逢兩聖朝不世之洪造,滾到緋玉,歷揚內外,螢涓塵,蔑無報塞,拯濟拂拭,徒辱隆私,每自循省,不覺汗顔,本末長短,庶蒙鑑燭,更進一步,是豈臣意望之攸及也哉?夫貳卿,命德之器也,班序亞於九卿,責任別於參佐,行能器識,有足可稱,然後方可居之。如臣不才,何敢擬此?今臣所被,以賞則僭也,以爵則濫也,賞儹爵濫,則主恩下褻,而朝典隨輕,功懋之戒,可不懼乎?臣不暇爲臣私憂,誠恐識者之論,爲聖朝惜此擧也,臣犬馬之齒,已迫六旬,欲酬國恩,餘生幾何?凡所筋力自效者,赴蹈湯火,猶且不避,至若材所未逮,分所不稱,以進爲幸,恬然無恥,犯負乘之戒,累則哲之明,臣所不敢也,參倚已熟,冒膺無路。玆敢披瀝陳懇,仰瀆崇聽,伏乞聖明,俯察微諒,仰稟東朝,將臣新授資秩,亟命收還,以重公器,以安私分,千萬大幸。臣無任云云。答曰,省疏具悉。卿其勿辭行公。
宣傳官李奎興書啓,臣於本月十七日巳時量,以頹壓摘奸事,敬奉承政院所下聖敎,馳往北部,周行各該村坊,徧諭恩言,逐處詳審是白乎則,暴水所被,多有沈覆之戶,積雨所傷,亦有墊圮之家是白乎所,頹壓若是夥多乙仍于,姓名與間數,竝以馳啓云云。齋洞池達來草家三間全壓,觀光坊劉奉辰草家四間內二間頹壓,宋桂喆草家三間內二間頹壓,三淸洞金逸善草家八間內四間頹壓,李箕秀草家六間內三間頹壓,梁壽命草家五間內三間頹壓,俊秀坊梁在成草家四間全壓,閔養大瓦家四間內二間頹壓,朴仁基草家六間內三間頹壓,上牌金召史草家六間內三間頹壓,金光英草家八間內五間半頹壓,安興吉草家三間全壓,朴好仁草家六間內三間頹壓,北漢禁倉契鄭國信草家五間全壓,御倉李萬三草家四間全壓,訓倉金敎逸草家五間內三間頹壓,葛古介崔善長草家三間全壓,車卜伊草家四間內二間頹壓,弘濟院崔景孫草家二間全壓,李大弘草家四間內二間頹壓,李興得草家五間半內三間半頹壓,加佐洞一契韓得伊草家二間全壓,加佐洞二契金召史草家四間全壓,城山里趙聖臣草家三間全壓,朱尙番草家三間內二間頹壓,崔重呂草家四間全壓,金許武金草家三間全壓,李萬億草家四間內二間頹壓,新寺洞金啓甲草家四間全壓,申宗伊草家五間全壓,汝矣島金辰吉草家五間內二間半頹壓,鄭致明草家三間全壓,望遠亭契鄭召史草家三間全壓,金致秀草家四間全壓,蛤井里契李善友草家四間內二間頹壓,吳仁建草家五間內二間漂流,一間頹壓,朴永孫草家四間漂流,金鎭完草家五間漂流,李仁甲草家十間內五間頹壓,金甲伊草家四間漂流,金良孫草家七間內四間頹壓,李辰相草家六間內四間頹壓,朴仁昌草家八間內四間頹壓,金允伊草家三間全壓,阿峴契金在孫草家三間全壓,林相沃草家三間內二間頹壓,金聖吉草家二間半全壓,甑山里契尹漢吉草家二間漂流,池日成草家三間全壓,舊里契金炳箕草家四間全壓,李召史草家三間漂流。傳曰,知道。
上在昌德宮。停常參·經筵。
自申時至酉時,灑雨下雨,測雨器水深一分。
自人定至二十三日開東,灑雨下雨,測雨器水深二分。
鄭基世,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
又啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
金炳冀啓曰,左承旨林永洙,今日不爲仕進,卽爲牌招,何如?傳曰,允。
金世均啓曰,檢閱金炳溎由限已過,卽爲牌招入直,何如?傳曰,允。
金炳冀啓曰,假注書林謇洙,身病猝重,勢難察任,今姑改差,何如?傳曰,允。
林謇洙改差,代以李翔峻爲假注書。
傳于金世均曰,右副承旨疏批已下,卽爲牌招。
鄭基世啓曰,密符親納例也,而前黃海兵使李紀淵,謂有情勢,使其褊裨替納,事甚未安。推考,何如?傳曰,允。
金啓曰,行大司憲李敦榮,執義鄭,掌令朴商壽,持平鄭駿容·申履祿牌不進,掌令金泰顯在外,監察茶時之意,敢啓。傳曰,知道。
以執義鄭,掌令朴商壽,持平鄭駿容·申履祿,司諫兪錫煥,獻納洪秉壽牌不進罷職傳旨,傳于金曰,只推。
以左承旨林永洙牌不進罷職傳旨,傳于金世均曰,只推。
以檢閱趙秉學·成載瑗牌不進罷職傳旨,傳于金世均曰,只推。
金世均,以弘文館言啓曰,應敎金德根,校理李維謙,修撰李參鉉,旣有只推之命,竝卽牌招察任,何如?傳曰,允。
以應敎金德根,校理李維謙,修撰李參鉉牌不進罷職傳旨,傳于金世均曰,只推。
金世均,以禮曹言啓曰,卽接崇陵官員所報,則本陵大王陵上莎草,自未方至亥方,漸至枯損,屢經雨水,終無抽芽,方以悚悶,而今番雨水之後,莎草漸次蹲下,自丑方至卯方,廣爲十三尺,高爲十尺,蹲退罅隙爲四五寸,左右欄干石攲傾云矣。慰安祭,不卜日今三十四日設行,修改之節,政府以下進去奉審後稟處,何如?傳曰,允。
鄭基世,以兵曹言啓曰,今六月十七日武臣堂上祿試射,以後日退行事,草記蒙允矣。今二十三日設行,而試官望備擬以入之意,敢啓。傳曰,知道。
又以都摠府言啓曰,副摠管金宅基,以訓鍊都監中軍,本營諸將官射會監試事,南別營晝仕出去之意,敢啓。傳曰,知道。
金,以義禁府言啓曰,時囚罪人高濟煥·李圭徹等,杖一百流三千里,李觀洙杖一百徒三年定配照律公事判付內,依允。高濟煥,功減一等,李圭徹·李觀洙等,各功議各減一等事命下矣。高濟煥,功減一等,杖一百收贖,告身盡行追奪,江原道三陟府平陵驛,徒三年定配,李圭徹,功議各減一等,杖九十收贖,告身盡行追奪,春川府保安驛,徒二年半定配,李觀洙,功議各減一等,杖八十收贖,告身盡行追奪,忠淸道連山縣平川驛,徒二年定配,而以議啓內辭意,具罪目,依例發遣府書吏·羅將,押送于各其配所,何如?傳曰,允。
又以義禁府言啓曰,江華府留守黃浩民狀啓內,本府囚推殺獄罪人李順得,越獄逃躱,過限未捕事,前經歷李㝡在論罪一款,令攸司稟處事啓下矣。李㝡在旣已身死,罪名勿論之意,敢啓。傳曰,知道。
又以義禁府言啓曰,卽接月令醫員方允行手本,則以爲時囚罪人鄭宅善素患疝積,處冷復發,肚臍橫亘,食飮全却,目下症形,實爲危劇云,罪人病勢如此,則一邊草記,一邊保放,曾有定式矣。鄭宅善,姑爲保放之意,敢啓。傳曰,知道。
右副承旨金疏曰,伏以臣性本疎率,年又衰邁,語多觸憲,動輒速尤,年前妄言之罪,誅殛猶輕,而偏蒙我先大王日月之明,河海之德,薄竄海島,旋卽宥還,縮伏鄕外,含恩訟愆,以爲沒齒自靖之計,不意今者銀臺特點,忽下於夢想不到之地,臣於是聞命惝怳,誠不知何以措躬也。噫,臣爲人不似,事君無狀,孽由自作,獲罹大何,薄罰雖勘,宿愆自在,寵命之下,私分益蹙,且夫微眚可以饒假,薄過可以自新,而臣則大質已虧,積負難貰,惟當斷置此生,永廢田間,要爲一分自贖之道,今何敢憑恃寵靈,自同無故,揚揚冒進於淸朝之班,以爲重得罪於大夫士之列乎?嗚呼,星霜已回,雲漢莫攀,孤臣一縷,尙今不死,乃荷聖朝收簪之恩,此時此心,當作何懷,只惟無從之淚沾臆而已。第念恩命之下,固當不俟駕屨,而從前惶蹙之蹤,實無唐突前進之望。玆敢略控情實,仰瀆崇聽,伏乞聖明,俯賜鑑憐,仰稟東朝,遞斥臣職,使臣獲全微諒,實天地生成之大德。臣無任云云。省疏具悉。往事不必追提,爾其勿辭察職。
正言權泳夏疏曰,伏以臣卽一遐鄕疏逖之賤品耳,幼而荒嬉,長益闒茸,聞望學殖,萬萬不逮前人,隨分耕讀,不敢有當世聞達之望,濫竊科名。迺在初元慶會,內省兢懼,如集于木,千萬不自意,薇垣特授之命,忽降於天門放榜之日,諭及先故,丹綸渙發,臣時適重嬰疾疢,不省四到,未能隨衆進身於唱名之班,床玆昏涔之中,伏奉此格外異數,龍光所覃,自不覺病隨霍然,收召精神,奉讀恩敎,恍惚驚惝,如在夢中。凡爲人臣,而蒙被臣今日寵渥者,歷數往牒,果有幾人,又況如臣疎賤,而得此於發跡之初者,尤豈有其人乎哉?手擎綸誥,淸淚霑襟,況推恩及臣老父,奉此而歸,光詑鄕閭,闔門感戴,沒齒歌詠,暮暮朝朝,攢祝華封,爲一分報答之圖矣。仍伏念臣所叨之職,卽熙朝耳目之設耳,入而有獻替皇猷之責,出而有糾正官師之任,苟非風裁峻望,莫宜冒玷,如臣顓蒙,非所濫廁,而重以大病之餘,不敢彈束趨召,天牌之下,積逋違傲,臺端淸班,遂爲臣養病之坊,尤是臣添病之一端,仰賴洪造,僅獲回甦,始於日前,冒沒出肅,少伸叩謝之忱,而一日蹲據,竦蹙轉深。玆敢披瀝陳懇於仁覆之下。伏乞聖慈,念公器之不可濫授,諒臣言之非出飾讓,仰稟東朝,冀賜鐫斥,以幸公私焉。臣於丐免之章,何敢言私,而臣之父母年俱八耋,常所凜綴,而自聞臣病報之後,晝宵憂焦,全廢飮啗,轉至沈綿委頓之境,以臣之病滯旅邸,未卽相見,時發譫囈云。臣自接此報,方寸如割,有不能晷刻按住,不得不拜章徑歸,伏乞俯賜鑑諒,亟治臣擅離之罪,以肅朝綱焉。臣無任云云。省疏具悉。爾其勿辭往護。
上在昌德宮。停常參·經筵。
自開東至人定,灑雨下雨,測雨器水深二分。
自人定至二十四日開東,灑雨下雨,測雨器水深一分。
金啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
朴齊憲啓曰,假注書洪兢周身病猝重,勢難察任,今姑改差,何如?傳曰,允。
洪兢周改差,代以沈宜聞爲假注書。
傳于朴齊憲曰,都政勿拘齋日,二十六日爲之。
以應敎金德根,校理李維謙,修撰李參鉉牌不進罷職傳旨,傳于金世均曰,只推。
金世均,以弘〈文〉館言啓曰,應敎金德根,校理李維謙,修撰李參鉉,旣有只推之命,副校理趙龜植·趙雲卿,自鄕上來云,竝卽牌招察任,何如?傳曰,允。
又以觀象監領事意啓曰,今此崇陵陵上莎草有頉處奉審時,臣以政府進去矣。本監提調亦當進去,而臣旣領本監,依例兼進之意,敢啓。傳曰,知道。
傳于金曰,奉審大臣以下入侍。
金啓曰,行大司憲李敦榮,執義鄭,掌令朴商壽,持平鄭駿容·申履祿牌不進,掌令金泰顯在外,監察茶時之意,敢啓。傳曰,知道。
以執義鄭,掌令朴商壽,持平鄭駿容,申履祿,司諫兪錫煥,獻納洪秉壽牌不進罷職傳旨,傳于金曰,只推。
以京畿監司洪祐喆狀啓,振威等邑民家漂頹事,傳于朴齊憲曰,當此農殷之時,許多民戶之一時頹壓,聞甚驚慘,元恤典外,別加顧助,趁卽結構奠接,俾無棲遑失所之弊事,廟堂措辭分付。
以江原監司李謙在狀啓,原州牧民家漂壓事,傳于朴齊憲曰,當此農殷之時,許多民戶之一時漂壓,聞甚驚慘,元恤典外,別加顧助,趁卽結構奠接,俾無棲遑失所之弊事,廟堂措辭分付。
金世均,以宗簿寺提調意啓曰,璿源譜略修正,頃已奉進矣。第一卷第九十六張八高祖圖,淸原府院君贈職中領議政之議字漏落,第八卷第三十六張恩彦君旁註中,墓在楊州下,有八字錯誤處,刊印之際,不善校檢之失,臣不勝惶恐待罪,而當張不可不釐正,故今方改印,詣闕中進上十六件,暫爲還下,以爲改編以入之地,而奉謨堂奉安件,自內閣稟旨改張五處,璿源閣奉安件,自本寺次第擧行,其外頒賜件,亦爲收聚釐改還給,何如?傳曰,允。一時不察,勿待罪。
金,以兵曹言啓曰,五衛將林魯豐前任慶州營將,洪羲宣前任大丘營將,李志泰前任大興中軍,李祉秀前任統虞候,沈宜泳前任平安兵虞候,俱在任所,上來間該廳番次苟艱云,竝改差,何如?傳曰,允。
又以都摠府言啓曰,副摠管金宅基,以武臣堂上祿試射試官,慕華館晝仕出去之意,敢啓。傳曰,知道。
庚戌六月二十三日戌時,上御熙政堂。崇陵奉審大臣以下入侍時,右副承旨金,假注書李翔峻,記事官鄭健朝·金炳溎,領議政鄭元容,禮曹判書李憲球,繕工監提調金輔根,以次進伏訖。上曰,史官分左右。元容進前奏曰,晴餘又雨,聖體,若何?上曰,一樣矣。元容曰,寢睡水刺之節,今則如常乎?上曰,幾如常矣。元容曰,伏聞諸節,幾復常度,下情慶忭,寒熱證後胃氣受損,食飮之腴膩生冷堅硬,易致爲滯,與常時不同矣。向旣有奏,今又仰達矣。上曰,當留意愼之矣。元容曰大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。上曰,陵上奉審則何如乎?元容曰,奉審後以書啓及圖形,纔啓達矣。陵上酉方卯方莎草,自五月後,多有枯損處,卯方莎草交張處,因雨水生罅隙,致有蹲下之境矣。上進覽圖形,指枯損處及蹲縮處。敎曰,酉方枯損處,譬卯方長廣尤多,而止爲枯損,無罅蹲之慮乎?元容曰,只爲枯損,而所見悚悶矣。上曰,修改之節,待八月爲之乎?元容曰,今則非但潦水未收,六七兩朔則陵上之役,例爲拘忌,待八月節擇日擧行矣。上曰,道路雨水,果何如乎?元容曰,其間數日快晴,故川水稍退,比日前西郊所見多減,而中冷浦,猶以舟渡涉矣。上曰,農形則所見不甚被損乎?元容曰,田土潰沈,亦勝於西郊,各穀皆茂碩矣。上曰,日勢已暮,大臣卽爲退出休息可也。上命史官就座,仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深七分。
自人定至二十五日開東,灑雨下雨,測雨器水深四分。
朴齊憲啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
金世均啓曰,今二十六日,都目政事爲之之意,敢啓。傳曰,知道。
傳于金世均曰,左承旨許遞,前望單子入之。
承旨前望單子入之,李完載落點。
鄭基世啓曰,新除授右副承旨李完載,卽爲牌招,何如?傳曰,允。
又啓曰,右副承旨李完載,時在黃海道豐川府任所,斯速乘馹上來事下諭,何如?傳曰,許遞,前望單子入之。
承旨前望單子入之,權用脩落點。
鄭基世啓曰,假注書李翔峻,身病猝重,勢難察任,今姑改差,何如?傳曰,允。
李翔峻改差,代以鄭基稷爲假注書。
以全羅監司南秉哲狀啓,順天府民家漂頹事,傳于金曰,當此夏節,民家之漂頹,又是夥多,人命之渰死,尤極驚慘,元恤典外,別加顧助,渰死人如有生前還布,竝蕩減,漂頹戶,卽爲結構奠接,俾無一民失所棲遑之弊事,廟堂各別措辭關飭。
以濟州坊禦使張寅植狀啓,濟州牧人命渰死事,傳于金曰,人命之渰死若是夥多,聞甚矜惻,元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
鄭基世啓曰,行大司憲李敦榮,執義鄭,掌令朴商壽,持平鄭駿容·申履祿牌不進,掌令金泰顯在外,監察茶時之意,敢啓。傳曰,知道。
以執義鄭,掌令朴商壽,持平鄭駿容·申履祿,司諫兪錫煥,獻納洪秉壽牌不進罷職傳旨,傳于金世均曰,只推。
以應敎金德根,校理李維謙,副校理趙雲卿,修撰李參鉉牌不進罷職傳旨,傳于金世均曰,只推。
金世均,以弘文館言啓曰,應敎金德根,校理李維謙,副校理趙雲卿,修撰李參鉉,旣有只推之命,副校理趙龜植疏批已下,竝卽牌招察任,何如?傳曰,允。
以應敎金德根,校理李維謙,副校理趙龜植,修撰李參鉉牌不進罷職傳旨,傳于金世均曰,只推。
金世均,以吏曹言啓曰,成均館司藝李鎭默,以其身病,呈狀乞遞,改差,何如?傳曰,允。
又以吏曹言啓曰,今此秋享大祭祭官中時無職名人,令該曹口傳付軍職,何如?傳曰,允。
金,以漢城府言啓曰,純宗朝逮事之文臣侍從武臣·宣傳官及文蔭·武士·庶人六十一歲人,令漢城府抄啓以入事命下矣。令各該部搜訪報來,別單書入,而京外文蔭武曾經東西班正職人,行會八道·四都,士庶人,更爲申飭五部,如或有見漏者,則隨其報來,鱗次書入之意,敢啓。傳曰,知道。
鄭基世,以訓鍊都監·禁衛營·御營廳言啓曰,卽接東關王廟守直官所報,則本廟東邊墻坦二間頹圮云。爲先堅實圍排,待晴合力改築之意,敢啓。傳曰,知道。
副校理趙雲卿疏曰,伏以臣以罪累之蹤,縮伏窮鄕,瞻望九天,秖切戀結之忱,千萬不自意,恩敍有命,華誥旋降,以臣爲弘文館副校理者。臣於是,惶懍震惕,莫省攸措。仍伏念臣本以積畏餘生,倖竊科第,濫通朝籍,兢懼之心,有倍餘人,惟以竭力趨走,爲萬一之報,乃於年前,待罪柏府,自陷僨誤之科,竟招人言之罔測,莫非臣不肖無狀孤負恩造之罪,而先大王,以無物不遂之德,天地父母於臣,不置重辟,罰止薄竄,臣拊躬而惶汗浹背,戴恩而感淚被面,尙自托於蟄戶坏蟲之類者,於焉數年矣。忽於夢想之外,特蒙我太母殿下曠絶之澤,賜環宥之,臣闔門感泣,圖報無地,而第於其間,雲鄕已邈,星霜又嬗,萬死酬恩,縱有期於餘日,一聲痛哭,終靡逮於此生,此何人斯,此何人斯?臣杜門蟄居,以爲一分自靖之計,馹召之命,又降於此際,臣感激殊眷,不敢晏然,束裝入城,而拊念舊愆,無處可贖,何敢自同平人,揚揚彈束於朝紳之末哉?召牌之下,大犯違傲,是亦臣罪上添罪也,臣情到此,轉益悚懍。玆敢披瀝衷,仰瀆崇嚴,伏乞聖慈,俯垂諒察,仰稟東朝,亟遞臣新授職名,仍令選府,永刋仕籍,獲被生成之澤,千萬至祝。臣於自訟之章,豈敢贅他,而臣竊伏聞我殿下,以終始典學之念,講筵頻開,而召接儒臣,經史討論,而開發聰明,臣固欽仰萬萬,而大抵自古學問之本,在於勤之一字,今日殿下之講學,亦惟在於勤之一字矣。伏願殿下,克勤毋怠,自底緝熙光明之域,則罔覺厥修之來,而道積于聖躬矣。臣以葵藿之誠,妄陳芻蕘之說,若蒙不以人廢言,特賜採納,則不勝大願。臣無任云云。省疏具悉。往事何必追引?尾附事,當體念矣。
副校理趙龜植疏曰,伏以臣性本自庸愚,經歷亦甚淺短,不敢備數於淸朝器使之末,而客秋臺銜之冒忝,適値懲討之方急,蒼黃詣臺,進退周旋之際,全沒方向,竟不免自速罪戾,致勤嚴譴,而善地薄竄,旋蒙恩宥,霜雪雨露,匪怒伊敎,歸與偏母,相持感泣,屛伏楸廬,自訟愆尤,不意玉署恩除,遽下於此際,臣聞命惶恧,罔知攸措,其在不竢駕屨之義,宜其趨承之不暇,而第臣情跡之難安,有不可以已經薄勘,晏然自居,今若憑恃榮寵,揚揚冒進,自同餘人,則臣之一身廉隅,固不足恤,而其於貽羞淸朝厚招物議,何哉?且臣素患痰癖之疾,自春以來,又添寒感,雜試醫藥,少無差減,輾轉床笫,種種危惡之狀,不敢一一煩瀆,而恩諭之下,雖不得不擔舁還次,目下供劇,實無其望,以其情則有難冒之義,論其病則有難强之勢,聖恩雖感包荒,情私轉自維谷,悉暴情懇,哀籲於天地父母之前,伏乞聖明,仰稟東朝,亟遞臣職名,仍治臣違傲之罪,以肅朝綱,以安私分焉。臣於自列之章,不宜贅他,而區區愚衷,不敢自阻,玆敢敷陳蕘說,仰瀆荃聽,惟聖明幸垂察焉。第伏念今日急務,莫先於勤聖學一事,而竊觀自古賢聖之君,留心典學之道曰,人心惟危,道心惟微,惟精惟一,允執厥中,此堯·舜·禹相傳之學也,惟學遜志,高宗之學也,純亦不已,文王之學也,緝熙光明,成王之學也,聖聖相傳之單傳密訣,亶在於是,而學之成就,又在於誠敬二字,眞實無僞之謂誠,主一無適之謂敬,以無僞之誠,行主一之敬,今日造一理,明日又造一理,今日進一善,明日又進一善,持久不替,然後道積于厥躬,身卽道,道卽身,渾然無間,此乃古昔帝王之所以御世出治之本,而一或反是,間斷不續,則雖得易失,無以察幾微之際而致執中之域矣。可不念哉,可不戒哉?惟殿下,益勉聖益聖之工,念玆在玆,進進不已,則典學之效,發現於日用動靜之間,以至於不勉不思之境,二帝可三而三王可四矣。伏願殿下,不以人微而廢言。臣無任云云。省疏具悉。往事何必追提?尾附事,當留念矣。
上在昌德宮。停常參·經筵。
自開東至酉時,灑雨下雨,測水器水深四寸六分。
藥房都提調朴晦壽,提調金興根,副提調金炳冀啓曰,伏未審日間,聖體若何?寢睡水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
鄭基世,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
朴齊憲啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
鄭基世啓曰,備邊司郞廳來言,今日賓廳日次,而領議政鄭元容有身病,左議政·右議政未差,不得來會云矣。敢啓。傳曰,知道。
傳于金世均曰,檢校直閣鄭㝡朝,馳詣健陵,奉審摘奸,仍詣顯隆園·華寧殿,一體奉審以來。
以漢城府純宗朝逮事之文臣·侍從武臣·宣傳官及文蔭武·士庶人六十一歲人別單,傳于金世均曰,前參判權大肯,牧使李在鶴,承旨林永洙,副護軍成好謙,副司直李廷憲·金在榮·李秉儀,副司果金聖謙,府使柳昌根·任泰錫,前兵使蔡學永,僉使白珩洙,前府使李東植·趙存兢·韓元植·具廷鉉,前兼司僕將申命漢,前營將鄭鶴濟·洪在儀,前縣監南永老竝加資,文蔭武,竝令該曹,食物賜給,士庶人,米·布題給。
以漢城府內侍六十一歲人別單,傳于金世均曰,方載厚·洪士行·李文馥·金生麗·李正吉·黃載河,竝加資。
金世均啓曰,卽見漢城府坐不坐單子,則連三日無緣不坐,詞訟劇地,委屬可悶,當該堂上推考,何如?傳曰,允。
朴齊憲啓曰,卽者義禁府都事來言,時囚無得過三日滯囚,曾有定式矣。時囚罪人金在徽等,當爲捧供,而判義禁尹定鉉,同義禁趙秉恒,俱有身病,同義禁金始淵呈辭受由,一員未差,不得備員開坐云。判義禁尹定鉉,同義禁趙秉恒,竝卽牌招,未差之代,政官牌招,開政差出,待下批牌招,以爲備員開坐之地,何如?傳曰,允。未差之代,前望單子入之。
又啓曰,判義禁尹定鉉,同義禁趙秉恒牌不進推考傳旨,今方俸入,而開坐命下之後,如是違牌,事甚未安。竝更牌招,何如?傳曰,允。
金吾堂上前望單子入之,同義禁李孝淳落點。
以應敎金德根,校理李維謙,副校理趙雲卿,修撰李參鉉牌不進罷職傳旨,傳于金世均曰,只推。
朴齊憲啓曰,行大司憲李敦榮,執義鄭,掌令朴商壽,持平鄭駿容·申履祿牌不進,掌令金泰顯在外,監察茶時之意,敢啓。傳曰,知道。
以執義鄭,掌令朴商壽,持平鄭駿容·申履祿,司諫兪錫煥,獻納洪秉壽牌不進罷職傳旨,傳于金世均曰,只推。
金,以吏曹言啓曰,繕工監假監役官李載信,以其身病,呈狀乞遞,改差,何如?傳曰,允。
金世均,以弘文館言啓曰,應敎金德根,校理李維謙,副校理趙龜植,修撰李參鉉,旣有只推之命,副校理趙雲卿疏批已下,巽卽牌招察任,何如?傳曰,允。
鄭基世,以都摠府言啓曰,副摠管臣吳一善,兵曹參議臣任泰濬,來詣中日閣,自宣傳官,至扈衛軍官發射矣。雨勢如此,不得設行之意,敢啓。傳曰,知道。
又以兵曹言啓曰,卽接南所衛將王德元牒報,則仁化門北邊內宮墻一間許因雨頹圮云。爲先令紫門監,以杻把子及長木,堅實圍排,限修築間依定式禁軍五人,龍虎營將校領率,晝察夜巡,而連接西所衛將金沂有牒報,則泰秋門東邊內宮墻三間許因雨頹圮云,亦令紫門監,以杻把子及長木,堅實圍排,把守則金虎門入直軍十五名除出,限修築間嚴加守直,而本所字內永肅門南邊中松一株拔根顚仆云。令該所依例斫去之意,敢啓。傳曰,知道。
又以兵曹言啓曰,卽接東所衛將張興爕牒報,則宣仁門內南墻水門鐵箭,爲雨水所激拔落云。爲先令紫門監,堅實樹柵,卽速修改,而把守軍兵,弘化門入直軍八名除出,限修改間嚴加守直之意分付,何如?傳曰,允。
又以兵曹言啓曰,卽接金虎門入直哨官金道信手本,則金虎門南邊月廊築墻外面一間許頹落云。爲先令紫門監,以杻把子,堅實圍排,仍爲樹柵,卽速修築,而內壁自如,則此與全頹有異,金虎門入直軍八名除出,限改築間晝察夜巡之意分付,何如?傳曰,允。
又以訓鍊都監言啓曰,因兵曹草記,宣仁門內南墻水門鐵箭拔落處,弘化門入直軍八名除出,將校一人率領,限修改間嚴加守直之意,敢啓。傳曰,知道。
又以訓鍊都監言啓曰,因兵曹草記,金虎門南邊月廊築墻外面一間許頹落處,金虎門入直軍八名除出,限改築間晝察夜巡之意,敢啓。傳曰,知道。
又以訓鍊都監言啓曰,因兵曹草記,泰秋門東邊內宮墻三間許頹圮處,金虎門入直軍十五名除出,將校一人率領,限修築間嚴加守直之意,敢啓。傳曰,知道。
又以備邊司言啓曰,甲山府使箇滿,將差代矣。該邑還逋査釐之政,方張,道臣論啓,姑未及稟處,而當此糴規矯捄之會,難付生手,該府使李仁奎,限周年姑爲仍任,以責成效,何如?傳曰,允。
又以備邊司言啓曰,驪州牧使今有闕矣。本邑以積弊之局,又當數遞,誠極可悶,不可不另擇蔭守中著績之人,以爲久任責成之道,以勿拘常格極擇擬差之意,分付銓曹,何如?傳曰,允。
庚戌六月二十五日辰時,上御熙政堂。藥房入診入侍時,都提調朴晦壽,提調金興根,副提調金炳冀,假注書沈宜聞,記注官崔致權,記事官鄭健朝,待敎李秉文,以次進伏,醫官鄭有曾·金珪·李鎭夏·卞鍾鉉·黃道淳·李琬·金濟慶,進伏楹外訖。上曰,史官分左右。晦壽進前奏曰,寒熱之候,已至多日,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,醫官待令,使之入診乎?上可之。珪等以次診候訖。退伏楹外,晦壽顧謂醫官曰,進前詳奏脈候,各陳所見也。珪曰,脈候左右三部調均,而弦滑之體,亦不甚緊,自當匪久復常矣。鎭夏曰,左右脈候弦體漸減,而略有滑體矣。鍾鉉·道淳等曰,左右脈候微有弦體,而三部俱爲和緩,漸當平復矣。琬曰,右關滑體漸減,左關弦體顯減矣。濟慶曰,脈候弦滑體,比日前診候,顯有減意矣。晦壽曰,寒熱之候,尙如前,則脈度弦體,何以爲減乎?鎭夏等曰,比前半減,漸當平和矣。晦壽曰,寒熱之候,漸次差退,自晝而夜,自夜而晝,豈可專屬於陰分乎?珪曰,陰分陽分,俱有邪氣,故或早或晩,而今則邪氣減却,脈候平順,庶可向復矣。晦壽曰,牛鹿煎,當爲繼進乎,湯劑更爲議定乎?珪曰,牛鹿煎,不必更爲進御,而先用祛邪治痰之劑似好矣。上曰,湯劑當自內進御矣。晦壽曰,退與醫官,議定方文以入矣。上可之。晦壽曰,日前眞殿行禮時,汗出稍過,或因勞動虛憊而然,近日則果如何?上曰,近日則不甚矣。晦壽曰,寒氣始發之時,每自外而至乎?上曰,寒氣輒自外而至,而如常之時,別無寒氣矣。晦壽曰,齋日不遠,大王大妃殿進御二錢重人蔘粟米飮,自二十七日,至二十八日,限二貼煎入之意,敢稟。上曰,可也。晦壽曰,每於日次,必許召接診察之地,爲伏望矣。靜攝之時,雖於臥內召接,未爲不可,自有靜攝後幾日,今纔診候,非但臣等之焦鬱,其在事體,恐不當如是矣。上曰,史官就座。命大臣退出,又命退,諸臣以次退出。
上在昌德宮。停常參·經筵。
自辰時至酉時,灑雨下雨,測雨器水深九分。
鄭基世啓曰,行大司憲李敦榮,掌令朴商壽,持平鄭駿容·申履祿呈辭,執義鄭未肅拜,掌令金泰顯在外,監察茶時之意,敢啓。傳曰,知道。
又啓曰,判義禁尹定鉉,同義禁趙秉恒·李孝淳牌不進推考傳旨,今方捧入,而開坐命下之後,如是違牌,事甚未安。竝更牌招,何如?傳曰,允。
又啓曰,判義禁尹定鉉,同義禁趙秉恒再牌不進,李孝淳牌不進推考傳旨,今方捧入,而開坐命下之後,如是違牌,事甚未安。尹定鉉·趙秉恒,竝所當更請牌招,而係是一日三牌,何以爲之,而李孝淳,更爲牌招,何如?傳曰,允。竝更牌招。
傳于權用脩曰,雖非親政,注書,尙瑞院官員,竝陞六。
沈宜聞陞六,代以曺錫元爲假注書。
鄭基稷陞六,代以鄭顯德爲假注書。
權用脩啓曰,假注書鄭顯德,時無職名,令該曹依例付軍職,冠帶常仕,何如?傳曰,允。
傳于權用脩曰,右副承旨許遞,今日政差出。
傳于權用脩曰,藥院提調許遞,今日政差出。
傳于鄭基世曰,呈告兵曹參判許遞,今日政差出。
傳于鄭基世曰,臺諫·玉堂竝許遞,今日政差出。
朴齊憲啓曰,玉堂上下番俱空,事甚未安。今日政新除授玉堂,竝待下批牌招,推移入直,何如?傳曰,允。
傳于權用脩曰,吏禮換房。
傳于權用脩曰,吏戶換房。
權用脩,以吏曹言啓曰,副司直金在榮,純宗朝逮事,侍從加資事命下矣。今春夏等褒貶居中,何以爲之?敢稟。傳曰,勿拘敍用。
鄭基世,以備邊司言啓曰,文川郡守有闕矣。當以蔭官差遣,而本邑還弊纔經釐救之餘,責成之效,正須良手,以素著聲績人,勿拘常格,擇擬之意,分付銓曹,何如?傳曰,允。
都政。吏批,行判書趙冀永進,參判尹致定進,參議申錫愚服制,右承旨權用脩進。啓曰,今都目大政,各岐仕滿應遷者,相避及未準朔,監察·禁府都事·戶曹·刑曹·工曹·漢城府郞官·平市署官員·五部令各司久任時推人員,竝擬,何如?傳曰,允。又啓曰,蔭仕六品官之陞五品者,每於過都政後照擬,而見今在職者,絶無經一考之人,五品官,無以推移備擬,依例勿拘陞擬,何如?傳曰,允。
傳于權用脩曰,皇朝人,忠臣淸白吏子孫,西北松都人,落仕最久人,各別收用事,分付兩銓。
傳于權用脩曰,生民休戚,專係於守令,守令之治不治,亦在於初仕之擇不擇,每當都政,飭諭,視爲文具,未見實效,深庸慨然,今番則各別對揚事,分付兩銓。
以尹滋膺爲司僕主簿,趙秉文爲平市主簿,尹性善爲敦寧主簿,金箕絢爲驪州牧使,洪運謨爲襄陽府使,李種植爲軍器主簿,李章愚爲綾州牧使,朴承圭爲潭陽府使,李學愚爲安山郡守,韓尙浩爲松蘿察訪,徐有庠爲司饔主簿,李彙承爲造紙別提,金炳淵爲內贍直長,鄭榮老爲禮賓直長,沈學永爲景陵直長,護軍權大肯今加資憲,會寧府使柳昌根今加嘉義,光州牧使李在鶴,副護軍林永洙·成好謙,江界府使任泰錫,永宗僉使白珩洙,副護軍李東植·趙存兢·韓元植·具廷鉉·鄭鶴濟·洪在儀·南永老,已上今加嘉善,司直李廷憲,司果金聖謙,司直金在榮·李秉儀,已上今加通政,已上六十一歲純宗朝逮事文臣·侍從武臣·宣傳官加資事承傳。
權用脩啓曰,尙州牧使,今當差出,而本州以嶺南雄邑,物衆地大,素稱難治,不可不擇差,同道及他道未準朔守令,竝擬,何如?傳曰,允。
以李時在爲工曹參判,孫錫瑩爲義盈主簿,朴齊韶爲尙州牧使,金有淳爲沃川郡守,閔種河爲全義縣監,甲山府使李仁奎,限周年仍任事承傳,以李斗永爲義盈直長,李搢萬爲典牲直長,朴端會·洪應周爲司饔奉事,趙雲植爲內贍奉事,前度中南永老嘉善不喩,通政加資事承傳,以金準鉉爲昌陵令,丁集敎爲典籍,趙秉性爲蔚山府使,金奭均爲新溪縣令,宋欽翼爲典籍,高時鴻爲瓦署別提,李承穆爲漢城主簿,南浚爲司䆃奉事,徐有先爲義盈奉事,愼尙欽爲直講,李承駿爲順川郡守,李鼎緖爲博川郡守,李種馝爲萬頃縣令,具沆爲泗川縣監,李邦熙爲陽德縣監,尹致養爲宣陵直長,朴龜夏爲宗廟令,呂重燮爲益山郡守,趙勉秀爲石城縣監,崔致權爲參禮察訪,洪莘謨爲尙瑞直長,吳馨秀爲掌苑奉事,趙雲澈爲知春秋,權學善爲盈德縣監,李承紹爲鎭安縣監,故學生沈尙穎贈童敎,孝行卓異,贈職事承傳,以洪莘謨爲掌樂主簿,李承敬爲尙瑞直長,趙永和爲刑曹正郞,朴賢楷爲戶曹正郞,朴初壽爲英陵令,兼養賢主簿單宋欽翼,軍資直長單金性根,以李秉文爲司僕正,李承敬爲尙瑞直長,金中集爲掌樂主簿,金奭鉉爲濟用副奉事,文基郁爲典籍,承文博士單林昺默,正字單趙在衡,李承謙爲尙瑞副直長,玄基濬爲兵曹佐郞,金在顯爲戶曹佐郞,尹周鎭爲開寧縣監,白文振爲黃海都事,同春秋單趙雲澈,金禹鉉爲典牲副奉事,鄭雲翼爲明川府使,金佑鉉爲徽慶園令,朴齊承爲平市令,金伯均爲景慕宮令,兼春秋二單朴贒楷·玄基濬,奉常副奉事單金瑛默,以趙龜植爲應敎,徐堂輔·鄭鎏爲校理,李濟達·柳興奎爲副校理,兼直閣單金德根,以沈學永爲氷庫別提,權大肯爲歲幣使,金德喜爲副使,閔致庠爲書狀官,李志益爲豐川府使,趙雲卿爲副應敎,柳來駿·李容直爲修撰,成容默·李貞夏爲副修撰,趙秉立爲工曹正郞,尹性善爲刑曹佐郞,洪淳穆爲谷山府使,李寅奭爲春川府使,金德根爲靈光郡守。
權用脩啓曰,臺諫多窠,今當差出,而擬望之人乏少,外任竝擬,何如?傳曰,允。
以徐英淳爲大司憲,李敎英爲大司諫,尹滋悳爲執義,李承輔爲司諫,金政源爲掌令,李承敬爲敦寧主簿,洪薰謨爲景陵直長,李彙承·高時鴻爲典籍,林泰洙爲文川郡守,學諭單金德興,以吉履元爲掌令,崔遇亨·金正奎爲持平,徐翼輔爲獻納,趙英夏爲南海縣監,李承謙爲尙瑞直長,趙性敎爲禁府都事,金中集爲工曹佐郞,沈宜聞·鄭基稷爲典籍,洪秉壽爲奉常正,兪致崇爲遂安郡守,申允祿爲藍浦縣監,金奎爕爲自如察訪,崔擎祖爲高山察訪,趙熙弼爲尙瑞副直長,李承敬爲監察,兪致弘爲靑松府使,李啓弘爲砥平縣監,申在元爲蔚珍縣令,李升洙爲兵曹正郞,趙禮根爲承文判校,尹會善爲珍山郡守,申直模爲連原察訪,權宗憲爲銀溪察訪,趙熙弼爲敦寧主簿,沈學永爲監察,李鼎謨爲刑曹正郞,李敎昌爲大興郡守,權應駿爲玉果縣監,李圭殷爲吉州牧使,李信泳爲楚山府使,鄭斗源爲鍾城府使,李基春爲穩城府使,南履完爲慶興府使,李公翼爲兵曹參判,金豐喜爲尙瑞副直長,尹興鎭爲繕工副奉事,趙熙弼爲戶曹佐郞,洪庭河爲長寧殿令,李啓善爲典籍,金羽東爲吏曹佐郞,朴致奎爲平安都事,金尙一爲全羅都事,朴承儒爲橫城縣監,李啓周爲宗廟副奉事,洪莘謨爲刑曹佐郞,徐相祜爲氷庫別提,金有淵爲掌樂正,權謙爲鎭海縣監,以朴承輝爲承旨,趙秉駿爲刑曹判書,徐憲淳爲戶曹參判,金洙根爲知經筵,趙秉夔爲同義禁,李基東爲典籍,徐相祐·李濟商爲禁府都事,金輔根爲內醫提調,柳承根爲廣興奉事,朴鎬源爲慶尙都事,故學生鄭仁復,成均進士梁鎭藩,已上贈童敎,孝行卓異,贈職事承傳。
權用脩啓曰,大司成今當差出,而擬望之人乏少,外任竝擬,何如?傳曰,允。
以洪祐吉·李啓善爲正言,李時愚爲大司成,李㘾·鄭㝡朝爲同經筵,以丁載榮爲禮曹正郞,尹㻻爲兵曹佐郞,李根永爲渭原郡守,成永龜爲南陽府使,沈宜永爲長連縣監,兪駿煥爲禁府都事,高鎭鶴爲掌苑別提,金紀憲爲氷庫別提,崔榮遠爲瓦署別提,金龜淳爲召村察訪,金箕晩爲判尹,安永壽爲敦寧主簿,徐奎完爲造紙別提,李相璡爲兼引儀,金文煥爲典籍。
大王大妃殿,傳于權用脩曰,龍崗縣令朴珪壽,扶安縣監金元植相換。
以徐長淳爲掌樂主簿,洪章燮爲繕工副正,趙錫獜爲掌樂主簿,曺錫弼爲章陵令,龍岡縣令朴珪壽,扶安縣監金元植,已上相換,前度中承文判校副望禹錫文不喩,韓鼎瑚。
傳于權用脩曰,望筒遲滯,吏·兵判推考。
以黃銑爲假監役,洪載順爲顯陵參奉,李鳳沼爲光陵參奉,鄭基洙爲敬陵參奉,朴象祐爲溫陵參奉,朴孝憲爲康陵參奉,宋秉一爲綏陵參奉,金在聲爲顯隆園參奉,金祐根爲昭寧園守奉官,李熙績爲典獄參奉,裴象鉉爲肇慶廟別檢,李友燁爲元陵別檢,崔在淵爲假引儀。
都政。兵批,行判書趙斗淳進,參判宋持養呈辭受由,參議任泰濬入直進,參知柳基豐在外未肅拜,左承旨鄭基世進。啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪竝擬,何如?傳曰,允。
又啓曰,營將·中軍·虞候今當差出,而擬望之人乏少,已準朔守令及虞候竝擬,何如?傳曰,允。
鄭基世,以兵批言啓曰,僉知中樞府事柳仲獜,病難供職,呈狀乞遞,改差,何如?傳曰,允。
又以兵批言啓曰,坼見諸道褒貶啓本,則忠淸水使李倫敍啓本中,馬梁僉使金夏赫,以益勉禁察爲目,則宜置中考,而置諸上考,全羅左水使李肇淵啓本中,蛇渡僉使異海謙,以苟欲盡職禁伐是先爲目,鹿島萬戶金元成,以莫以衰邁,或忽事務爲目,則俱宜置下考,而置諸上考,殊無嚴明殿最之意,各該帥臣,推考警責,馬梁僉使金夏赫,中考施行,蛇渡僉使異海謙,鹿島萬戶金元成,純是貶語,其不職可知,罷黜,何如?傳曰,允。
以李源達爲僉知,鄭在洙·李道權·朴元鎭爲五衛將,徐春輔爲忠壯將,同知單强俊成,僉知三單金沂有·林輔榮·安愼良,訓鍊判官李基元,主簿金學善·趙民悳·玄濟仁,以上加設,依定式減下,訓鍊主簿吳景賢本院去官李珌秀爲五衛將,申光浩爲訓鍊判官加設,李熙誠·趙行善·陳繼龍爲主簿加設,黃土岐權官單魯英默,金正求爲大丘營將,尹喜秀爲慶州營將,白樂贊爲京畿中軍,趙存弼爲大興中軍,洪載謨爲統虞候,朱星鎭·池若淵爲五衛將,李明七爲平安兵虞候,韓宅履爲滿浦僉使,鄭在天爲上土僉使。
鄭基世啓曰,訓鍊正今當差出,而擬望之人乏少,外任竝擬,何如?傳曰,允。
李完熙爲訓鍊正,趙祉永爲部將,金善慶爲忠淸兵虞候,張德希爲波知僉使,尹禹錫爲北評事,以趙熙哲爲僉知,金晶煥爲蛇渡僉使,尹柱殷爲善績僉使,朴元祜爲龍媒僉使,李升晦爲笠嚴別將,以朴道亨爲所斤僉使,高漢柱爲馬梁僉使,韓在儉爲乶下僉使,姜完碩爲月串僉使,趙祉永爲長木浦別將,副護軍林永洙·柳仲麟,以韓壽敏爲會寧浦萬戶,朴南壽爲薪智島萬戶,洪大鉉爲鉢浦萬戶,吳繼敏爲鹿島萬戶,孫達修爲於蘭萬戶,以梁雲奎爲德津萬戶,金時恒爲幕嶺萬戶,朴鎭陽爲玉江萬戶,吳德潤爲豐山萬戶,李漢奎爲慈母別將,大丘營將金正求,慶州營將尹喜秀,京畿中軍白樂贊,太興中軍趙存弼,統虞候洪載謨,以上今加折衝,加資事承傳,以趙濟煥爲草芝僉使,崔允達爲潼關僉使,金利見爲柔遠僉使,金龍弼爲永達萬戶,宋彦淳爲古突山別將,副護軍金正求·尹喜秀,以鄭寅奎·申在元爲訓鍊僉正,韓亨敎爲武兼,李貞默爲臨淄僉使,李仁植爲新門別將,大護軍權大肯·林永洙·成好謙·李東植·趙存兢·韓元植·具廷鉉·鄭鶴濟·洪在儀,副護軍李廷憲·李秉儀·金聖謙·金在榮·南永老,以李鍾俊爲都摠都事,李尙濂爲訓鍊判官,護軍金在田,副護軍沈熙淳·金應均·朴來萬·李完載·尹敎成,以許焌·尹湋爲訓鍊主簿,同知單徐春輔,僉知單鄭在洙·李道權,大護軍李敦榮,護軍姜,副護軍金,副司直李秉文·宋謙洙·李維謙·趙龜植·趙雲卿·鄭·朴商壽·金泰顯·鄭駿容·申履祿·兪錫煥·洪秉壽·副司果李參鉉·柳進翰·朴昇壽·南鍾三·李晦榮·權泳夏,以李漢容·崔弘元爲武兼,以李鍾俊爲訓鍊僉正,李敏道·李敏吾爲武兼,以金最儉爲都摠都事,以申彬爲訓鍊主簿,張春汲爲部將,趙秉夔爲副摠管,金最儉爲慶尙左水虞候,申杓爲宣傳官,林夔鉉爲都摠都事,大護軍金輔根,護軍金始淵,副護軍李基祖,副司正鄭顯德,以李尙濂爲都摠經歷,金達玹爲部將,張昌煥爲訓鍊副正,金鎰淳爲判官,成喬修爲主簿,白樂薰爲宣傳官,李基澧爲訓鍊主簿,金錫禹爲訓鍊僉正,申錫圭爲武兼,副護軍李熙鐵·具載善·李熙碩,洪濬喆爲同知,許錕爲訓鍊判官,南永老爲內禁將,李行運爲訓鍊主簿,具光植爲武兼,趙一燮爲宣傳官,李修謙·李圭浩·姜文澔·洪萬泳爲部將,李儒權·崔命俊·權鎭·李仁福爲守門將,李南九爲南道參軍,權管秩三千浦金世旭,大吉號里胡信祖,廟洞康漢柱,副司果李南載·成謙源·金錫基·金道進·孫鍾策·張春汲·鄭塾。
傳于權用脩曰,留院公事入之。
傳于權用脩曰,守令·邊將初仕人,明日待令。
鄭基世,以兵曹言啓曰,卽接金虎門入直哨官金道信手本,則金虎門北邊月廊築墻外面前日缺落連接處一間半,又爲頹圮云。爲先令紫門監,以杻把子,堅實圍排,依例樹柵,而內壁自如,則此與全頹有異,巡察軍不必加定,以前巡察軍,限改築間仍爲晝察夜巡之意,分付,何如?傳曰,允。
又以訓鍊都監言啓曰,因兵曹草記金虎門北邊月廊築墻外面前日缺落處連接一間半,又爲頹圮處,以前巡察軍,仍爲晝察夜巡之意,敢啓。傳曰,知道。
又以兵曹言啓曰,卽接南道參軍李命奎牒報,則禁衛營所授崇禮門東邊第一城廊近處體城四間許頹圮云。爲先令繕工監,把子圍排,分授軍門,卽速修築,而把守軍兵,亦令該軍門,量宜定送,限改築間嚴加守直之意,分付,何如?傳曰,允。
又以禁衛營言啓曰,本營字內崇禮門東邊第一城廊近處體城四間許頹圮處,把守軍兵,令該軍門,量宜定送事,自兵曹草記矣。哨官一員,京標下軍十五名,嚴飭定送,限修築間輪回守直之意,敢啓。傳曰,知道。
上在昌德宮。停常參·經筵。
藥房提調金輔根,副提調金炳冀啓曰,時値庚節,暑氣轉甚,伏未審日間,聖體若何?寢睡水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
大王大妃殿進御二錢重人蔘粟米飮,自今日一貼式限二貼煎入事,榻前下敎。
鄭基世啓曰,大司憲徐英淳,執義尹滋悳未肅拜,掌令金政源·吉履元,持平崔遇亨·金正奎在外,監察茶時之意,敢啓。傳曰,知道。
朴齊憲啓曰,來初一日,輪對日次,而宗廟秋享大祭齋戒相値,頉稟之意,敢啓。傳曰,知道。
傳于權用脩曰,守令·邊將初仕人入侍。
權用脩啓曰,假注書曺錫元,時無職名,令該曹,依例付軍職,冠帶常仕,何如?傳曰,允。
鄭基世啓曰,判義禁尹定鉉,同義禁趙秉恒·李孝淳再牌不進,推考傳旨,今方捧入,而開坐命下之後,連事違召,無意承膺,事體所在,誠極未安。竝所當更請牌招,而係是一日三牌,何以爲之,而新除授同義禁趙秉夔,卽爲牌招,何如?傳曰,允。更爲牌招。
以應敎趙龜植,副應敎趙雲卿,副校理柳興奎,修撰柳來駿,副修撰李貞夏牌不進罷職傳旨,傳于金世均曰,只推。
朴承輝啓曰,判義禁尹定鉉,同義禁趙秉恒·趙秉夔牌不進推考傳旨,今方捧入,而開坐命下之後,如是違牌,事甚未安。竝更牌招,何如?傳曰,允。
傳于朴承輝曰,日熱如此,輕囚放釋。
朴承輝啓曰,臣承輝敬奉聖敎,馳往義禁府,取考囚徒案,則保放罪人鄭宅善,以慶尙右兵使,繡論不輕,故依前保放,罪人金在徽,以靈巖郡守稅船添載事,方在保放,而係是輕囚,故依傳敎放送,仍詣典獄署,取閱囚徒案,則結案罪人一名,殺獄罪人十七名,未推覈罪人三名,殺獄干犯罪人二名,俱係重囚,故竝仍囚,其餘雜技敺打,他矣錢不報及各司直囚罪人金福伊等十一名,係是輕囚,故依傳敎竝放送之意,敢啓。傳曰,知道。
朴齊憲啓曰,玉堂上下番俱空,事甚未安。應敎趙龜植,副應敎趙雲卿,副校理朴興奎,修撰柳來駿,副修撰李貞夏,旣有只推之命,竝卽牌招,推移入直,何如?傳曰,允。
以應敎趙龜植,副校理柳興奎,修撰柳來駿,副修撰李貞夏牌不進罷職傳旨,傳于朴承輝曰,只推。
兵曹口傳政事,副司果單金輔鉉。
權用脩,以吏曹言啓曰,西學訓導朴榮濟,除拜後過限未肅拜,改差,何如?傳曰,允。
朴齊憲,以實錄廳摠裁官意啓曰,本廳郞廳金德根,移拜外任,減下,何如?傳曰,允。
鄭基世,以兵曹言啓曰,卽接景慕宮入直守門將訓鍊院主簿具秉愚手本,則弘化門越邊含春苑墻垣一間頹圮云。爲先令繕工監,堅實圍排,依例樹柵,卽速修築,而衛軍二名定立,限改築間嚴加守直,亦令巡邏營門,申飭校卒,各別巡察之意,分付,何如?傳曰,允。
庚戌六月二十七日辰時,上御熙政堂。守令·邊將初仕人入侍時,左承旨鄭基世,右承旨權用脩,假注書曺錫元,記事官金龍翼·鄭健朝,以次進伏,谷山府使洪淳穆,春川府使李寅奭,靈光郡守金德根,南陽府使成永龜,豐川府使李志益,楚山府使李信泳,橫城縣監朴承儒,明川府使鄭雲翼,大興郡守李敎昌,順川郡守李承駿,博川郡守李鼎緖,南海縣令趙英夏,萬頃縣令李種馝,新溪縣令金奭均,蔚珍縣令申在元,全義縣監閔種河,開寧縣監尹周鎭,鎭安縣監李承沼,玉果縣監權應駿,泗川縣監具沆,砥平縣監李啓弘,光陵參奉李鳳沼,敬陵參奉鄭基洙,康陵參奉朴孝憲,顯隆園參奉金在聲,典獄參奉李熙績,以次進伏楹外,蛇渡僉使金晶煥,所斤僉使朴道亨,乶下僉使韓在儉,龍媒僉使朴元祐,草芝僉使趙濟煥,柔遠僉使金利見,鉢浦萬戶洪大鉉,幕嶺萬戶金時恒,永達萬戶金龍弼,豐山萬戶吳德潤等,序立階下訖。上曰,史官分左右。用脩奏曰,守令初仕人,使之進前乎?上可之。淳穆等二十一人鳳沼等五人,以次進前,奏職姓名,退出訖。基世奏曰,邊將等立於階下,使宣傳官奏職姓名乎?上可之。基世出立廳上,呼宣傳官奏金晶煥等十人職姓名,以次退出訖。上命史官就座,又命退,承史以次退出。
上在昌德宮。停常參·經筵。
朴承輝啓曰,大司憲徐英淳,執義尹滋悳未肅拜,掌令金政源·吉履元,持平崔遇亨·金正奎在外,監察茶時之意,敢啓。傳曰,知道。
鄭基世啓曰,右承旨權用脩,今日不爲仕進,卽爲牌招,何如?傳曰,允。
朴齊憲啓曰,判尹金箕晩,工曹參判李時在,除拜後過三日不爲出肅,竝依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。大司成李時愚,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
朴承輝啓曰,判義禁尹定鉉,同義禁趙秉恒·趙秉夔再牌不進,推考傳旨,今方捧入,而開坐命下之後,連事違召,無意承膺,事體所在,誠極未安。竝所當更請牌招,而係是一日三牌,何以爲之?敢稟。傳曰,判義禁許遞,前望單子入之。
判義禁前望單子入之,朴永元落點。
傳于金世均曰,奉審閣臣入侍。
以大司成李時愚牌不進罷職傳旨,傳于金世均曰,只推。
以應敎趙龜植,副校理柳興奎牌不進罷職傳旨,傳于朴承輝曰,只推。
朴齊憲,以弘文館言啓曰,下番闕直,事甚未安。應敎趙龜植,副校理柳興奎,修撰柳來駿,副修撰李貞夏,旣有只推之命,竝卽牌招,以爲推移入直之地,何如?傳曰,允。
權用脩,以吏曹言啓曰,新除授繕工監副正洪章爕,與本曹參議申錫愚,爲姨母夫應避之嫌,而矇然擬入,至蒙恩點,不察之失,臣不勝惶恐,原望筒勿施,何如?傳曰,允。
朴齊憲,以觀象監領事提調意啓曰,本監命課學兼敎授崔榮遠遷轉,代前正金宜鍾,術業頗精,依例差下,使之付軍職,冠帶常仕,何如?傳曰,允。
鄭基世,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
庚戌六月二十八日酉時,上御熙政堂。奉審閣臣入侍時,右副承旨金世均,假注書鄭顯德,記事官成載瑗·鄭健朝,檢校直閣鄭㝡朝,以次進伏訖。上曰,史官分左右。上曰,奉審閣臣進前,㝡朝進前。上曰,享事安寧乎?㝡朝起伏奏曰,享事安寧矣。仍奏曰,臣承命馳詣健陵,陵上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉,仍留監祭,將事安寧,仍詣顯隆園,園上奉審則無頉,碑閣·丁字閣奉審則無頉,仍詣華寧殿,殿內奉審則無頉之意,敢此仰達矣。上曰,雨水過多,無他頹圮處乎?㝡朝曰,別無頉處,而但所經道路間多汰落矣。上曰,道路潦水,何如?㝡朝曰,山谷間水,不甚艱涉,而江水則大漲矣。上命史官就座,命閣臣先退,仍命〈退〉,承史以次退出。
上在昌德宮。停常參·經筵。
朴承輝啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
傳于朴承輝曰,回還使臣留待。
傳于朴承輝曰,回還使臣入侍。
朴齊憲,以弘文館言啓曰,應敎趙龜植,副校理柳興奎,旣有只推之命,竝卽牌招察任,何如?傳曰,允。
又以弘文館言啓曰,新除授校理徐堂輔,副校理李濟達,時在京畿長湍地,修撰李容直,時在忠淸道永同地,副修撰成容默,時在新昌地,經筵入番事緊,請竝斯速乘馹上來事下諭。傳曰,竝許遞。
大王大妃殿傳于朴承輝曰,漕船灌輸,民國之大計,而臭載之報,數至十一隻,則來頭經用,必有見詘,豈不大可憂悶也哉?萬頃風濤,固非人力之可濟,然苟善覘候,下碇得其所,則安有致敗之患乎?領護差員,所任何事,常時不能團束,實不可無警,令巡營嚴棍懲勵,鉤拯米·太,一依己亥年例,從民願發賣,以錢上送,民間分給,切勿擧論,監色舡格之渰沒,若是夥多,極爲慘矜,其間爲日稍久,屍身果能一一拯得,而隨其拯出,以公穀,分給掩埋之資,各令擔還於原籍官後啓聞之意,廟堂星火知委於該道道臣。
以京畿監司洪祐喆狀啓,陽城縣民家頹壓事,傳于朴承輝曰,民家之漂頹,又若是夥多,聞甚驚慘,元恤典外,別加顧助,卽爲結構奠接,俾無一民失所棲遑之弊事,廟堂各別措辭分付。
以忠淸監司趙得林狀啓,公州等邑民家頹壓,鎭川等邑人命渰壓死事,傳于朴承輝曰,當此農節,許多民戶之漂頹,聞甚驚慘,而人命之渰壓死,又若是夥多,尤爲驚惻,元恤典,道臣雖已擧行,別恤典,亦爲題給,渰壓死人等,如有生前身還布,竝蕩減,使之卽爲結構奠接,無有一民失所棲遑之弊事,廟堂各別措辭分付。
朴承輝啓曰,大司憲徐英淳,執義尹滋悳牌不進,掌令金政源·吉履元,持平崔遇亨·金正奎在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言洪祐吉·李啓善,執義尹滋悳牌不進罷職傳旨,傳于朴承輝曰,只推。
以應敎趙龜植牌不進罷職傳旨,傳于朴承輝曰,只推。
兵曹口傳政事,護軍單洪說謨。
朴齊憲,以禮曹言啓曰,卽接京畿監司洪祐喆移文,則以爲楊根郡社稷神室,爲潦雨頹圮,方欲改建,移還安祭香祝,自本曹啓稟磨練下送云矣。楊根郡社稷神室改建時告由移還安祭香祝,令該司照例磨鍊下送,從便卜日設行之意,行移,何如?傳曰,允。
又以禮曹言啓曰,卽按恭陵官員所報,則今番雨後,本陵陵上曲墻內面半邊一間許蹲縮云矣。此與內外面全體頹圮有異,慰安奉審之節,依前例不爲磨鍊,修改之役,擇日擧行,何如?傳曰,允。
又以禮曹言啓曰,卽接西部進士金箕熤所志,則以爲族姪在承,嫡妾俱無子,以其同姓十四寸兄在方第二子三鉉,欲爲繼後,兩家諸族,相議完定,而生養父母俱爲作故,拘於常規,不得循例禮斜,依定式草記稟處事呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長金箕熤所訴旣如此,金在方第二子三鉉,立爲金在承之後,何如?傳曰,允。
朴承輝,以御營廳言啓曰,本廳千摠吳顯佑身病甚重,勢難察任,改差,何如?傳曰,允。
義禁府啓目,海西前前監司南獻敎原情云云。傳旨問目內辭緣,泛稱遲晩,所當請刑是白乎矣,曾經侍從,勿爲請刑,載在法典,議處,何如?判付啓依允。又啓目,慶尙右兵使鄭宅善原情云云。傳旨內辭緣,泛稱遲晩,所當請刑是白乎矣,曾經閫帥,勿爲請刑,載在法典,議處,何如?判付啓依允。又啓目,護送地方官洪州兼任結城縣監尹行敬原情云云。問目內辭緣,泛稱遲晩,所當請刑是白乎矣,曾經摠府郞,勿爲請刑,載在法典,議處,何如?判付啓依允。
朴承輝,以義禁府言啓曰,卽接月令醫員方允行手本,則以爲時囚罪人南獻敎素患積痰,當暑復發之中,兼以癨氣,吐瀉無算,目下症形,萬分危劇云。罪人病勢如此,則一邊保放,一邊草記,曾有定式矣。南獻敎,姑爲保放之意,敢啓。傳曰,知道。
又以義禁府言啓曰,保放罪人鄭宅善,還囚捧供以入,而病勢一向未差,仍爲保放之意,敢啓。傳曰,知道。
判尹金箕晩疏曰,伏以日月迅邁,孝定殿練事奄過,仰惟三殿罔極之慟,曁我殿下皇皇哀慕,益復如新矣。仍伏念臣自速罔赦之罪,特荷匪怒之敎,善地薄竄,旋蒙恩宥,天覆海涵,不足以諭其萬一,闔門攢頌,感極而涕,曾未幾何,繼有給牒收敍之命,歸伏田廬,感悚交切,第臣逮事舊物,白首不死,向値國練,大小廷僚,莫不參班於殿庭,以伸攀慕靡逮之慟,而顧臣危蹙之悰,終不敢唐突趨詣,廁身於班綴之末,北望雲天,長號於荒野之中,義分都虧,情禮俱闕,臣情到此,吁亦慼矣。跧伏訟愆,生不如死,忽於日前大政,以臣爲漢城府判尹者,聞命惝怳,如夢非眞,蓋臣向來做錯,事係祀典,宜其愼嚴,而緣臣昏憒,竟失照檢,致使莫重應行之擧,闕以不及,苟論其罪,合置重律,而聖度包荒,罰不蔽辜,反徼寵命,餘悸尙切,今何可以事屬旣往,諉已勘律,揚揚冒出,重犯四維之外也哉?玆庸不避僭猥,干瀆崇聽,伏乞聖明,俯賜諒察,仰稟東朝,鐫臣見職,勘臣未盡勘之律,俾國體嚴而私分安,不勝至祝。臣無任云云。答曰,省疏具悉。往事何必追提?卿其勿辭行公。
行護軍金在田疏曰,伏以日月迅駛,孝定殿練事奄過,我聖上靡逮之痛,想益如新,而又値純廟虹流之舊甲,親配眞殿,祗伸情禮,聖孝愴慕,曷有其極?仍伏念臣頃當英陵·寧陵有補土之役,叨以守土之臣,伏承該堂差下之命,奉而周旋於負土運石之地,此不過職事之攸當,亦何有勞勩之可紀?迺於別單下者,授臣以嘉善大夫之階。噫,是階也,命德之器,從政之秩,不輕而重,苟非才猷素著望實咸推十分稱停於是者,上不可以濫授,下不可以冒據,而況今一初淸明之政,尤當審愼矣。臣之譾劣空疎,無足備數於百執事之末,非但通朝之所共知,臣亦自悉,殿下奚取於臣,而擧以畀之,不少留難也哉?虞車之庸,尙矣毋論,衛軒之譏,殆乎難免。今若憑特寵光,揚揚出膺,則昌披放倒,猶屬臣身,其於累聖簡而駭物議,諒非細故,媿恧震惕,歷日彌切,罄暴衷懇,冒瀆崇嚴,伏乞聖慈,俯垂鑑諒,仰稟東朝,亟收臣新授資級,以重公器,以安私分,千萬幸甚。臣無任云云。答曰,省疏具悉。卿其勿辭行公。
大司成李時愚疏曰,伏以臣退自邇密,歸伏郊坰,日與田夫野老,誇榮詑寵,感誦不已,曾未幾日,旋授臣以大司成,是何誤恩之至於此乎?聞命悸恐,誠不知所以措躬也。噫,臣是委巷一布衣也,策名以來,十有五年,過蒙先大王拂拭之私。凡世所稱華貫美職,冒竊殆多,居然到伐氷之列,循墻之懼,可以知止,繼遭我殿下一初御宇,品物咸新,恢聖度於濫竽,勤睿情於墜履,前席橫經,奉而周旋,自幸風雲之依附,仰頌日月之將就,此誠人臣之大榮也至願也,更何一念,濫及於淸顯哉?況是任比他尤別,在周則爲國子,三德六藝,尙矣無論,降及漢·唐之際,所取者聰明之士,所須者學識之人,其掄選之難愼,尙不失古制,今若以聰明擬之臣,則孤陋於聞見,以學識許之臣,則蒙昧於趨向,以至詞賦之末,亦未曾隨人而爭課,卒然進身於函丈,揖衿紳而觀俎豆曰,我且爲師儒之長云爾,則一世之笑罵且置,試自循省,獨不內愧於心乎?在宋治平間,以司馬光爲翰林學士,光以不能四六辭,四六之視諸制誥,特小技也,能與不能,何嘗爲前却之義諦,而亦猶以此辭焉。至今傳以爲美談,況如臣之空疎滅裂,萬不近似於周·漢·唐下才之流,而問其官則國子也,此奚但司馬光之不能四六而止者哉?其必辭之實,宜不待物議而決矣。召牌之下,承膺無路,玆敢忙陳短章,仰瀆崇嚴,伏乞聖慈,俯垂諒察,仰稟東朝,亟賜遞免,俾官防重而私分安焉。臣無任云云。省疏具悉。爾其勿辭察職。
庚戌六月二十九日辰時,上御熙政堂。大王大妃殿垂簾,回還使臣入侍時,同副承旨朴承輝,假注書曺錫元,記事官成載瑗·鄭健朝,正使趙鶴年,書狀官鄭鎏,以次進伏訖。上曰,史官分左右。上曰,使臣進前,鶴年進前。上曰,遠路無事往還乎?鶴年起伏奏曰,無頉往還矣。上曰,雨水大漲,彼地與我境沿路,得無大段受害乎?農形亦何如?鶴年起伏奏曰,道路泥濘稍甚,而一行多率,幸得利涉,農形則雖被水災,似不大段,而海西水害,差甚於關西矣。大王大妃殿曰,一行無事往還,甚幸。近日雨水,民憂未紓,而聞海西甚於關西云,然否?鶴年起伏奏曰,以歷路所見言之,關西猶不至甚,海西素多田農,故黍粟頗多受損,日後雨暘均適,則尙有餘望矣。大王大妃殿曰,中朝初政之何如?或有所聞者否?聞自卽位之初,民心晏然,而間或無邊警乎?鶴年起伏奏曰,臣未可詳知,而大抵人心,則果是晏然矣。大王大妃殿曰,大國無事,然後我國亦可以爲幸矣。鶴年曰,人心若是晏然,實爲可喜之事矣。上曰,史官就座。上曰,使臣先退。仍命退,承史以次退出。
上在昌德宮。停常參·經筵。
自辰時至人定,灑雨下雨,測雨器水深一寸二分。
自人定至七月初一日開東,灑雨下雨,測雨器水深一寸。
藥房都提調朴晦壽,提調金輔根,副提調金炳冀啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
朴承輝啓曰,大司憲徐英淳,執義尹滋悳未肅拜,掌令金政源·吉履元,持平崔遇亨·金正奎在外,監察茶時之意,敢啓。傳曰,知道。
鄭基世啓曰,備邊司郞廳來言,今日賓廳日次,而孝定殿朔祭齋戒相値,不得來會云矣。敢啓。傳曰,知道。
備忘記,大丘營將金正求,慶州營將尹喜秀下直,各長弓一張,長箭一部,片箭一部,筒兒一箇賜給。
傳于朴齊憲曰,禮房承旨,馳詣宗廟·徽定殿·景慕宮,奉審摘奸以來。
傳于朴齊憲曰,孝定殿朔祭秋享大祭,攝行磨鍊。
傳于朴承輝曰,中官趙浚英,擧措駭妄,施以定配之典。
朴承輝啓曰,獻納徐翼輔,旣已肅謝,不爲傳啓,直爲出去,事甚未安。推考,何如?傳曰,允。
以江原監司李謙在狀啓,原州牧民家漂頹事,傳于金世均曰,當此農節,許多民戶之漂頹,聞極矜慘,元恤典外,別加顧助,卽爲結構奠接之意,廟堂措辭分付。
以應敎趙龜植牌不進罷職傳旨,傳于朴齊憲曰,只推。
朴齊憲,以弘文館言啓曰,應敎趙龜植,旣有只推之命,卽爲牌招察任,何如?傳曰,允。
權用脩啓曰,卽者吏曹郞廳來言,明川府使鄭雲翼,順川郡守李承駿,博川郡守李鼎緖,大興郡守李敎昌,南海縣令趙英夏,萬頃縣令李種馝,新溪縣令金奭均,蔚珍縣令申在元,全義縣監閔種河,砥平縣監李啓弘,鎭安縣監李承沼,開寧縣監尹周鎭,陽德縣監李邦熙,玉果縣監權應駿,當爲署經,而兩司不備,不得署經云。除在外外,未肅拜人員,竝卽牌招,以爲備員署經之地,何如?傳曰,允。
傳于權用脩曰,發遣吏郞,諸執事淸齋與否,摘奸以來。
朴齊憲,以奎章閣言啓曰,明日卽書香閣朔奉審日次,臣進詣擧行之意,敢啓。傳曰,知道。
金世均,以戶曹言啓曰,時御所內,各司依定式發遣本曹佐郞臣趙熙弼,與兵曹參議臣任泰濬,佐郞臣尹㻻,東所衛將臣閔瑜世,西所衛將臣金沂有,南所衛將臣李有善,北所衛將臣李道權,眼同看審後,有頉處別單書入,而修改則擇日擧行之意,敢啓。傳曰,知道。
朴齊憲,以承文院都提調意啓曰,謝恩使回便帶來咨文中,有三起方物移准事,賞使臣克食事矣。以前頭使行,奉表稱謝之意,撰出回咨,正書安寶後,定禁軍騎撥下送于灣府,使之傳給鳳城將處,以爲轉致北京之地,而今春節使之回,有賜物事,使臣加賞事,已將謝意,有所移咨,四起謝恩,皆以無方物磨鍊,順付於今番進賀兼謝恩使行之意,分付該曹,何如?傳曰,允。
鄭基世,以兵曹言啓曰,來七月初二日,宗廟·永寧殿秋享大祭時,守門當爲塡差,而本曹郞廳·都摠府郞廳·五衛將,除入直與在外,排擬苟艱,依定式軍門將官,代差以入之意,敢啓。傳曰,知道。
又以兵曹言啓曰,各廳堂下武臣朔試射,庚暑勿爲設行事,曾有定式矣。今六月及來七月朔試射,依定式停止之意,敢啓。傳曰,知道。
又以訓鍊都監言啓曰,本局把摠尹致誼,身病猝重,勢難察任,改差,何如?傳曰,允。
刑曹啓目粘連,竹山韓友建獄事,以奴侮主,已是罔赦,以主打奴,初非必殺,照法論情,合有原恕,上裁,何如?判付啓,依回啓施行。又啓目粘連,廣州金奉明獄事,笠竹觸舌,實非故犯,十里行役而冒寒,一夜露處而失攝,獄情到此,合有參量,上裁,何如?判付啓,依回啓施行。又啓目粘連,洪州韓正浩獄事,證奸而言則律無的確,服毒而言則實非手犯,情雖難恕,法非必償,上裁,何如?判付啓,依回啓施行。又啓目粘連,遂安洪召史獄事,受批浮脹,本非致命,形證終無的確,症藥恐涉病患,其在平允,合施減等,上裁,何如?〈判付〉啓,依回啓施行。又啓目粘連,淸道金化宗獄事,不知擅殺之非法,有此當場之致斃,情雖可原,法實難貸,訊推輸款,何如?判付啓依允。又啓目粘連,安義李辰明獄事,枯索假縊,果無其跡,心腎俱檢,的有痕損,參究情節,無容更議,訊推取服,何如?判付啓依允。又啓目粘連,慶州朴順興獄事,經宿致斃,衆目立證,惟願速死,百喙難明,參究律條,萬無容貸,嚴訊得情,何如?判付啓依允。
庚戌六月三十日辰時,上御熙政堂。藥房入診入侍時,都提調朴晦壽,提調金輔根,副提調金炳冀,記事官任應準·成載瑗·鄭健朝,檢校待敎李秉文,以次進伏,醫官鄭有曾·金珪·李琬·金濟慶,進伏楹外訖。上曰,史官分左右。晦壽進前奏曰,日間調攝中聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,醫官待令,使之入診乎?上可之。珪等以次診候訖。晦壽謂醫官曰,脈候詳奏。珪曰,脈候左右三部調均中,左關部微有弦滑之體,痁候離却後,脈度固如是矣。琬曰,脈候左右三部調均矣。濟慶曰,脈候左右三部調均中,左右關部微滑體矣。晦壽曰,湯劑更當議定乎?珪等曰,姑爲停止似好矣。晦壽曰,調理之劑,亦不可進御乎?珪等曰,姑觀幾日,當徐徐議定矣。晦壽奏曰,醫官之言似然矣。上曰,調理之劑,今則似不緊急矣。晦壽曰,寒熱之候差減,則似有虛憊之症矣。上曰,元氣多有憊損矣。晦壽曰,此是理勢之固然,而口味則何如?上曰,口味姑未如常矣。晦壽曰,今則調攝之方,專在於食飮之節,必須十分加愼,恒存少愈之戒焉。他病皆然,而寒熱之症,每多挾滯而發,必以糜粥之屬,進御似好矣。上曰,近進水澆飯矣。晦壽〈曰〉,雖頻頻進御,而不必一次過進,且食飮之間,切忌生冷矣。上曰,醫官先退。又命史官就座,仍命退,諸臣以次退出。
上在昌德宮。停常參·經筵。
自開東至未時,灑雨下雨,側雨器水深五分。
朴齊憲啓曰,來初五日朝參日次矣。敢稟。傳曰,停。
朴承輝啓曰,大司憲徐英淳未肅拜,執義尹滋悳傳旨未下,掌令金政源·吉履元,持平崔遇亨·金正奎在外,監察茶時之意,敢啓。傳曰,知道。
傳于朴齊憲曰,禮房承旨,馳詣宗廟·永寧殿·徽定殿,奉審摘奸以來。
權用脩啓曰,卽者宗廟署官員來言,今日宗廟,永寧殿秋享大祭祭物奉審時,提調一員,當爲進參,而都提調朴晦壽有身病,提調金左根服制,無進參之員云,何以爲之?敢稟。傳曰,提調許遞,前望單子入之。
宗廟提調前望單子入之,李嘉愚落點。
權用脩啓曰,卽者宗廟署官員來言,今日宗廟,永寧殿秋享大祭祭物奉審時,提調一員,當爲進參,而都提調朴晦壽有身病,新除授提調李嘉愚在外,無進參之員云,何以爲之?敢稟。傳曰,提調許遞,前望單子入之。
宗廟提調前望單子入之,洪敬謨落點。
權用脩啓曰,卽者宗廟署官員來言,今日宗廟·永寧殿秋享大祭祭物奉審時,提調一員,當爲進參,而都提調朴晦壽,新除授提調洪敬謨,俱有身病,不得進參云。提調洪敬謨,卽爲牌招,何如?傳曰,允。如有違牌,勿爲呼望。
以大司諫李敎英,司諫李承輔,正言洪祐吉,李啓善,執義尹滋悳牌不進罷職傳旨,傳于朴承輝曰,只推。
權用脩啓曰,守令署經事命下矣。大司諫李敎英,司諫李承輔,正言洪祐吉·李啓善,執義尹滋悳,旣有只推之命,與大司憲徐英淳,一體牌招,以爲備員署經之地,何如?傳曰,允。
又啓曰,明川府使鄭雲翼,順川郡守李承駿,博川郡守李鼎緖,大興郡守李敎昌,南海縣令趙英夏,萬頃縣令李種馝,新溪縣令金奭均,蔚珍縣令申在元,全義縣監閔種河,砥平縣監李啓弘,鎭安縣監李承沼,開寧縣監尹周鎭,陽德縣監李邦熙,玉果縣監權應駿,諫院則雖已署經,憲府則大司憲徐英淳,執義尹滋悳牌不進,掌令金政源·吉履元,持平崔遇亨·金正奎在外,執義尹滋悳旣有只推之命,與大司憲徐英淳,更爲牌招,以爲署經之地,何如?傳曰,一司除署經。
以大司諫李敎英,正言洪祐吉·李啓善,執義尹滋悳牌不進罷職傳旨,傳于朴承輝曰,只推。
權用脩以奎章閣言啓曰,景慕宮·望廟樓,今朔奉審無頉之意,敢啓。傳曰,知道。
又以弘文館言啓曰,副應敎趙雲卿,副校理柳興奎差祭,校理一員,副校理一員未差,上番闕直,事甚未安。應敎趙龜植,旣有只推之命,與校理鄭鎏,竝卽牌招,以爲推移入直之地,何如?傳曰,允。
又以禮曹言啓曰,太廟秋展謁,當爲取稟,而自上方在諒闇中,不爲取稟之意,敢啓。傳曰,知道。
又以禮曹言啓曰,景慕宮展謁,每於孟春孟秋取稟事,曾有定式,而自上方在諒闇中,不爲取稟之意,敢啓。傳曰,知道。
又以禮曹言啓曰,見今秋節已屆,霖雨尙未開霽,言念穡事,誠極悶然。祈晴之擧,不容少緩,四門禜祭,不卜日,今初三日設行,三日而止事,知委,何如?傳曰,允。
鄭基世以都摠府言啓曰,今日入直內三廳武兼禁軍及軍兵等,當爲中日習射技放,而宗廟秋享大祭齋戒相値,不得設行之意,敢啓。傳曰,知道。
又以兵曹言啓曰,今七月初一日辰初三刻九分立秋,七月節改火進上時,宗廟署·社稷署·永禧殿·永寧殿·徽定殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以兵曹言啓曰,卽接慶熙宮入直衛將强俊成牒報,則武德門西邊墻垣十間許,頹圮云。爲先令繕工監,把子圍排,卽速修築,而亦令巡邏營門,申飭校卒,限改築間各別巡察之意,分付,何如?傳曰,允。
又以兵曹言啓曰,去夏等能麽兒考講時,訓鍊院主簿張鉉喆,一次不通,依定式從重推考,何如?傳曰,允。
又以訓鍊都監言啓曰,本局別將白能洙,身病猝重,勢難察任,改差,何如?傳曰,允。
又以御營廳言啓曰,本廳千摠禹台榮,身病甚重,勢難察任,改差,何如?傳曰,允。
朴承輝以義禁府言啓曰,中官趙浚英,擧措駭妄,施以定配之典事,承傳啓下矣。趙浚英全羅道長興府定配,而以承傳內辭意,具罪目依例發遣府書吏,押送配所,何如?傳曰,允。
上在昌德宮。停常參·經筵。
朴承輝啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
朴齊憲啓曰,四門禜祭,今日當爲受香,而自昨夕始霽,姑無雨意,在前如此之時,有啓稟停止之例,何以爲之?敢稟。傳曰,依例設行。
傳于朴齊憲曰,禮房承旨,馳詣受香諸處,奉審摘奸以來。
以應敎趙龜植,校理鄭鎏牌不進罷職傳旨,傳于朴承輝曰,只推。
權用脩啓曰,校理一員,副校理一員,修撰一員未差,修撰柳來駿,副修撰李貞夏差祭,玉堂上下番俱空,事甚未安。應敎趙龜植,副應敎趙雲卿,校理鄭鎏副校理柳興奎,竝卽牌招,推移入直,何如?傳曰,允。
以京畿監司洪祐喆狀啓,楊根郡民家漂頹事,傳于金世均曰,當此農節,民戶之漂頹,若是夥多,聞甚驚慘。元恤典外,別加顧助,趁卽結構奠接,俾無一民失所棲遑之弊事,廟堂各別措辭分付。
以全羅道放未放成冊,傳于朴承輝曰,金亨選,李河錫·李基福,卞鍾浩竝放。
朴承輝啓曰,大司憲徐英淳,執義尹滋悳牌不進,掌令金政源,吉履元,持平崔遇亨,金正奎在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言洪祐吉,李啓善,執義尹滋悳牌不進罷職傳旨,傳于朴承輝曰,只推。
以應敎趙龜植,副應敎趙雲卿,校理鄭鎏,副校理柳興奎牌不進罷職傳旨,傳于朴承輝曰,只推。
金世均以戶曹言啓曰,謹奉大王大妃殿傳敎及漢城府人家頹壓恤典別單判下,中部字內全家頹壓一戶,錢一兩五錢,完多頹少三戶,各錢一兩,東部字內全家頹壓四戶,各錢一兩五錢,頹多完少四戶,完多頹少三十一戶,各錢一兩,西部字內全家頹壓一百四十九戶,漂流七十二戶,各錢一兩五錢,頹多完少十一戶,完多頹少二十六戶,各錢一兩,南部字內全家頹壓一百二十六戶,漂流四戶,各錢一兩五錢,頹多完少二十九戶,完多頹少二十二戶,各錢一兩,北部字內全家頹壓二十二戶,漂流五戶,各錢一兩五錢,頹多完少十戶,完多頹少十四戶,各錢一兩,量宜題給之意,敢啓。傳曰,知道。
又以賑恤廳言啓曰,謹依大王大妃殿傳敎及漢城府民家頹壓恤典別單判府,中部字內全家頹壓一戶,米四斗,完多頹少三戶,各米二斗五升,東部字內全家頹壓四戶,各米四斗,完少頹多四戶,完多頹少三十一戶,各米二斗五升,西部字內全家頹壓一百四十九戶,全家漂流七十二戶,各米四斗,完少頹多十一戶,完多頹少二十六戶,各米二斗五升,南部字內全家頹壓一百二十六戶,全家漂流四戶,各米四斗,完少頹多二十九戶,完多頹少二十二戶,各米二斗五升,北部字內全家頹壓二十二戶,全家漂流五戶,各米四斗,完少頹多十戶,完多頹少十四戶,各米二斗五升,量宜題給之意,敢啓。傳曰,知道。
鄭基世以兵曹言啓曰,卽伏見京畿監司洪祐喆狀啓,則本道進上封進時,敦義門明日爲始開閉,令該曹,稟旨分付爲辭矣。敦義門依前例,令政院,臨時請出標信開閉,何如?傳曰,允。
朴承輝以義禁府言啓曰,以全羅道放未放成冊,羅州牧智島島配罪人金亨選,康津縣薪智島島配罪人卞鍾浩,古今島島配罪人李基福,靈光郡荏子島島配罪人李河錫等名下,放字書下矣。李河錫旣以物故封啓,勿論,金亨選,李基福,卞鍾浩等,竝放送,分付該道道臣之意,敢啓。傳曰,知道。
上在昌德宮。停常參·經筵。
朴承輝啓曰,京畿監營日次進上封進時,敦義門開門,標信請出之意,敢啓。傳曰,知道。
又啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
朴齊憲啓曰,玉堂上下番俱空,事甚未安。應敎趙龜植,副應敎趙雲卿,校理鄭鎏,副校理柳興奎,旣有只推之命,竝卽牌招,推移入直,何如?傳曰,允。
朴承輝啓曰,卽伏見黃海水使韓仁植今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
注書任應準書啓,臣於本月初二日卯時量,敬奉聖敎,馳往明陵是白乎則,日已暮矣。仍宿齋所是白遣,今日平明,蜂峴巡審摘奸是白乎則,石築堅緻,樹木鬱密是白遣,峴上結幕處守直之節,亦皆着實擧行是白乎旀,仍詣昭顯墓看審是白乎則,植木叢茂,各處守護,竝皆無頉之意,敢啓。傳曰,知道。
注書任應準病,代以朴蘭壽爲假注書。
正言洪祐吉啓曰,臣通籍未久,聞見謏陋,本不合於淸朝諫諍之任,而薇垣除旨,忽下於千萬夢想之外,召牌屢降,感恩怵義。雖不得不張皇出肅,而第臣於合啓中,有袒免應避之嫌,不可如例冒參,在前如臣處地,擧皆引避,輒蒙恩諒,今臣處義,宜無異同,以此情踪,何敢晏然於臺次乎?請命遞斥臣職。答曰,依啓。
朴承輝啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之。正言李廷斗落點。
以大司諫李敎英,司諫李承輔,獻納徐翼輔,正言李啓善牌不進罷職傳旨,傳于朴承輝曰,只推。
以應敎趙龜植,副應敎趙雲卿,校理鄭鎏,副校理柳興奎牌不進罷職傳旨,傳于朴承輝曰,只推。
金世均以戶曹言啓曰,時御所內各司雨漏修改吉日時,令日官李正修推擇,則今七月十五日辰時爲吉云,以此日時擧行之意,敢啓。傳曰,知道。
又以戶曹言啓曰,謹奉傳敎,宣禧宮正堂雨漏,簾帳等修改吉日時,令日官李正修推擇,則今七月十三日卯時爲吉云,以此日時擧行之意,敢啓。傳曰,知道。
義禁府啓目粘連,向前南獻敎亦,還穀加作,庫錢殖耗,取剩之數,計以屢萬,無論襲謬與遺察,自歸反弄而攛那是白遣,民田輕價,罪囚捧賂,囚供雖似發明,而繡論若是狼藉,俱係不法,焉逭重勘?以此照律,何如?判付啓依允。又啓目粘連,向前鄭宅善亦,秋餉之加作,春糴之歇貿,取剩之錢,合爲八千八百餘兩之多是白如乎,加作則諉因各項公用,歇貿則謂以元無指的,而囚供分疏,未可取信,繡啓臚列,難免重勘,以此照律,何如?判付啓依允。又啓目粘連,向前尹行敬亦,他舡撞觸,旣在住泊之後,稅穀臭載,非關護送之失是白乎矣,地是兼管,罪難全恕,以此照律,何如?判付啓依允。
朴承輝以義禁府言啓曰,保放罪人鄭宅善,南獻敎等,還囚議處以入,而病勢一向未差,竝仍爲保放之意,敢啓。傳曰,知道。
行吏曹判書趙冀永疏曰,伏以臣衰癃昏聵,無堪任使,而强策趨走,居然爲半載矣。至行大政,衡秤失宜,激揚甄別,尙矣勿論,注擬通塞,疵咎百出,才不勝任,而遂致大誤,聖度寬恢,同朝忠厚,縱無駁正之論,寧忘俟勘之心?眞所謂留一日則有一日之害。且耋耄賤疾,非不知每每瀆陳之爲悚,而殘咳危喘,與月俱加,痰壅而飮啖不化,頭眩而視聽俱瞀,寄命刀圭,冞增罪戾,從玆蘄祝,惟在於早蒙斥退,得遂優閒,卽臣區區之願,而旣承特旨,三度加由,寔出格外。臣誠惝怳失圖,歷日靡措,伏念銓地,以京察爲瓜,便成不易之格式而臣乃前後再經此役矣。然猶蹲冒盤礴,以寵爲利,斷非廉防義諦之所敢出也。玆暴衷懇,仰瀆崇聽,伏乞聖慈,俯賜鑑諒,仰稟東朝,亟遞臣所帶銓部之任,以重公器,以安私分焉。臣無任云云。答曰,省疏具悉。卿其勿辭行公。
上在昌德宮。停常參·經筵。
鄭基世啓曰,京畿監營日次進上封進時,敦義門開門,標信請出之意,敢啓。傳曰,知道。
又啓曰,禜祭事畢後,請出標信開門事,自兵曹單子啓下矣。崇禮門,興仁之門,敦義門開門,標信請出之意,敢啓。傳曰,知道。
鄭基世以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
朴承輝啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
鄭基世啓曰,假注書曺錫元,身病猝重,勢難察任,今姑改差,何如?傳曰,允。
曺錫元改差,代以睦仁會爲假注書。
金世均啓曰,玉堂上下番俱空,事甚未安。應敎趙龜植,副應敎趙雲卿,校理鄭鎏,副校理柳興奎,旣有只推之命,竝卽牌招,推移入直,何如?傳曰,允。
朴承輝啓曰,大司憲徐英淳,執義尹滋悳牌不進,掌令金政源·吉履元,持平崔遇亨·金正奎在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善,執義尹滋悳牌不進罷職傳旨,傳于朴承輝曰,只推。
以應敎趙龜植,副應敎趙雲卿,校理鄭鎏,副校理柳興奎牌不進罷職傳旨,傳于朴承輝曰,只推。
金世均以戶曹言啓曰,各道年分事目,從當磨鍊以入矣。災傷覆審,勿送敬差官,專委道臣,已成近例,今年亦依此擧行事,分付,何如?傳曰,允。
鄭基世以禁衛營言啓曰,本營千摠南錫禹,身病猝重,勢難察任,改差,何如?傳曰,允。
朴承輝以刑曹言啓曰,卽接慶尙監司徐箕淳文移,則固城縣徒一年定配罪人崔伯用,限滿云矣。取考曹上配案,則伯用以詬辱士夫罪,己酉六月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
又以義禁府言啓曰,保放罪人鄭宅善,南獻敎等,還囚照律以入之意,敢啓。傳曰,知道。
義禁府照目粘連,海西前前監司南獻敎矣本府議啓內,還穀加作,庫錢殖耗,取剩之錢,計以屢萬,無論襲謬與遺察,自歸反弄而攛挪是白遣,民田輕價,罪囚捧賂,囚供雖似發明,而繡論若是狼藉,俱係不法,焉逭重勘?以此照律,罪挪移求索二罪良中,從一科斷,杖一百收贖,告身盡行追奪,流三千里定配私罪,奉敎依允爲旀,功減一等爲良如敎。又照目粘連,慶尙右兵使鄭宅善矣本府議啓內,秋餉之加作,春糴之歇貿,取剩之錢,合爲八千八百餘兩之多是白如乎,加作則諉因各項公用,歇貿則謂以元無指的,而囚供分疏,未可取信,繡啓臚列,難免重勘,以此照律,罪杖一百收贖,告身盡行追奪,流三千里定配私罪,奉敎依允爲旀,功減一等爲良如敎。又照目粘連,護送地方官洪州兼任結城縣監尹行敬矣本府議啓內,他船撞觸,旣在住泊之後,稅穀臭載,非關護送之失是白乎矣,地是兼管,罪難全恕,以此照律,罪笞五十收贖,解見任別敍私罪,奉敎依允爲旀,功議各減一等爲良如敎。
行兵曹判書趙斗淳疏曰,伏以臣才薄而躐厚,力小而肩大,邇來本兼職名之爲識者之憂政人之評,不待外至,實所內恧,區區思惟計慮于中者,措諸用施諸爲,立見其愚拙僨錯,無所須於試可焉,則朝家名實,宜有以處臣,用是蓄縮濡忍,延連日月之久,而只以本兵言之,京察且告竣矣。銓家之視此爲報滿當去,自是未易毁之雅規,而臣所以蚤夜恓惶,不獲準則不敢止者,萬萬非亶出於此也。鈐束之不嚴,而宿衛懼夫疎虞,積峙之已竭,而支調窘於程限,甄拔排纂,衡量之無當,而使多方候選待補之士,遂不免嘖有煩言,相顧解體而退矣。以臣所受之恩,其於萬分有一補報有無,姑且勿論,繇臣淟涊槃礴於此,致令有一日二日夷而復夷之憂,則厥罪當何居也?衰邁疾病,已非陳就之時,庸昧疎闇,徒積瘝墜之悚,見職去就,恐無煩乎再言之瀆,況有國所以爲國,文武是已,臣之蕞爾之身,而三館之長,掌文事也,六軍之領,董武備也。究其材有一於玆,尙不可以許久叨竊,仰貽則哲之累,顧臣輇劣,兜攬無藝,旣經歲年,且越時序矣。揆諸器使之政,參以量能之義,得不爲上下胥失也,籌度之熟,寤言興喟,猥暴微私之諒,妄干黷屑之誅。惟聖明,天地父母於臣,以體物遂性之大德,仰稟東朝,將臣司馬文衡之任,劃行改免,則鴻慈渥澤,非臣隕結所敢酬塞。臣無任云云。答曰,省疏具悉。卿其勿辭行公。
上在昌德宮。停常參·經筵。
自酉時至人定,灑雨下雨,測雨器水深二分,自人定至初六日開東,灑雨下雨,測雨器水深一寸七分。
藥房都提調朴晦壽,提調金輔根,副提調金炳冀啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
朴承輝啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
金炳冀啓曰,右承旨權用脩,今日不爲仕進,卽爲牌招,何如?傳曰,允。
鄭基世啓曰,備邊司郞廳來言賓廳日次,而領議政鄭元容有身病,左議政·右議〈政〉未差,不得來會云矣。敢啓。傳曰,知道。
又啓曰,假注書睦仁會,時無職名,令該曹依例付軍職,冠帶常仕,何如?傳曰,允。
金世均啓曰,玉堂上下番俱空,事甚未安。應敎趙龜植,副應校趙雲卿,校理鄭鎏,副校理柳興奎,旣有只推之命,與修撰柳來駿,副修撰李貞夏,竝卽牌招,推移入直,何如?傳曰,允。
傳于金世均曰,右承旨許遞,前望單子入之。
承旨前望單子入之,申錫愚落點。
傳于金世均曰,吏判有闕之代,前望單子入之。
吏曹判書前望單子入之,李魯秉添書落點。
傳于金世均曰,吏曹參議有闕之代,前望單子入之。
吏曹參議前望單子入之,李裕元落點。
傳于金世均曰,玉堂有闕之代,前望單子入之。
玉堂前望單子入之,校理金有淵,副校理金世鎬,修撰宋謙洙,副修撰申錫禧落點。
金世均啓曰,新除授校理金有淵,副校理金世鎬,修撰宋謙洙,副修撰申錫禧,一體牌招,推移入直,何如?傳曰,允。
傳于朴承輝曰,啓字誤踏中官,令該府拿處。
朴承輝啓曰,各道放未放成冊,次第到院,已爲判下,而慶尙道之尙不修上,揆以事體,誠甚未安。當該道臣推考,使之卽速修啓,何如?傳曰,允。
朴承輝啓曰,大司憲徐英淳,執義尹滋悳牌不進,掌令金政源·吉履元,持平崔遇亨·金正奎在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善,執義尹滋悳牌不進罷職傳旨,傳于朴承輝曰,只推。
以右承旨權用脩牌不進罷職傳旨,傳于金世均曰,只推。
以應敎趙龜植,副應敎趙雲卿,副校理柳興奎·金世鎬,副修撰李貞夏·申錫禧牌不進罷職傳旨,傳于金世均曰,只推。
金世均以承文院都提調意啓曰,卽見三節表式及禮部咨文出來者,第其奏文辭意中,以爲二十七月之內三大節,毋庸進表,惟咸豊元年元朝令節,照道光元年例,各省及本國,仍進表文云矣。撰出回咨,正書安寶後,定禁軍騎撥下送于灣府,使之傳給鳳城將處,以爲轉致北京之地,而元朝進表,非但有禮部之知委,新皇嗣位之元年,體段自別,正朝方物一起,如例磨鍊,付送於歲幣使行之意,分付該曹,何如?傳曰,允。
又以漢城府言啓曰,士庶六十一歲人遺漏者,自各該部,更爲搜訪報來矣。別單書入之意,敢啓。傳曰,知道。
朴承輝以義禁府言啓曰,時囚罪人鄭宅善,南獻敎等,杖一百,流三千里定配照律公事,判付內依允。各功減一等事命下矣。鄭宅善,南獻敎等,功減一等,各杖一百收贖,告身盡行追奪,鄭宅善忠淸道槐山郡仁山驛,南獻敎江原道淮陽府銀溪驛,竝徒三年定配,而以議啓內辭意,具罪目,依例發遣府書吏,押送于各其配所,何如?傳曰,允。
行吏曹判書趙冀永疏曰,伏以臣於日前,猥控衷懇,冀垂體諒,辭不達意,誠未格天,未蒙允兪之恩。臣於是感激居先,瀆擾是懼,而臣本癃朽痰癖之祟,每値交節,如期闖發,近因暑感,一倍添劇,溏泄頻作,遍腹無不牽刺,全身爲之萎葸,阻食而稀粥猶閼,失眠而盜汗如注,數日以來,百症迭攻,時月之內,彈束無望。今以銓部之重,一任瘝曠,則臣罪至此,尤難自贖。天地之德,物無不遂,父母之慈,愛欲其生,今我殿下,天地於臣,父母於臣,豈可徒懷嚴畏,不思所以陳懇乎?以情以病,實難蹲冒。玆敢申暴肝膈之衷,冒塵仁覆之下,伏乞聖明,俯賜鑑諒,仰稟東朝,亟遞臣所帶銓銜,俾得安意治病,以卒生成之澤,千萬幸甚。臣無任云云。答曰,省疏具悉。苦懇如此,所請依施。
庚戌七月初五日辰時,上御熙政堂。藥房入診入侍時,都提調朴晦壽,提調金輔根,副提調金炳冀,假注書朴蘭壽,記事官成載瑗·鄭健朝,檢校待敎尹滋悳以次進伏,醫官鄭有曾·金珪·黃道淳·金濟慶進伏楹外訖。上曰,史官分左右。晦壽進前奏曰,潦雨雖霽,晨夕乍涼,此時調攝中,聖體,若何?上曰,一樣矣。大王大妃殿氣候,何如?上曰,一樣矣。晦壽曰,日前因藥院伏聞,則少有微感之候云矣。今則何如?上曰,已復常度矣。晦壽曰,王大妃殿氣候,何如?上曰,一樣矣。晦壽曰,大妃殿氣候,何如?上曰,一樣矣。晦壽曰,日間寢睡水刺之節,益有差勝乎?上曰,寢睡則差勝,而食飮則尙不善矣。晦壽曰,口味則何如?上曰,姑未如常矣。晦壽曰,醫官待令,使之入診乎?上可之。珪等以次診候訖。晦壽謂醫官曰,脈候詳奏。珪曰,脈候左右三部,極爲調均矣。上曰,各奏所見,珪等以次奏曰,極和緩矣。晦壽謂珪等曰,調理之劑,今當議定乎?珪曰,少觀幾日,以進調理之劑,似爲不晩矣。晦壽曰,醫官之言,似然矣。姑俟暑退後議定,恐好矣。上曰,予意亦然矣。晦壽曰,食飮有節,則似勝於調理之劑,雖外人,病餘生頉,每在於食飮之不節矣。近日水刺,尙以水澆飯進御乎?上曰,以水澆飯進御矣。晦壽曰,雖饌膳之具,生冷堅硬之物,亦當審愼矣。上曰,今則姑難御矣。晦壽曰,時當蒸熱,食飮脫着之間,調攝極難,況於患候之餘乎?必須十分加愼,每存節宣之方焉。上曰,近日外間之輪感,何如乎?晦壽曰,尙未止熄矣。上曰,無或至於傷人乎?輔根進奏曰,感症雖熾,幸無傷人之患矣。上曰,醫官先退。又命史官就座,仍命退,諸臣以次退出。
上在昌德宮。停常參·經筵。
自開東至申時,灑雨下雨,測雨器水深二分。
朴承輝啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
幕嶺萬戶金時恒下直,長弓一張,長箭一部,片箭一部,筒兒一箇賜給。
以申應浩囚單子,傳于朴承輝曰,飭已施矣。分揀放送。
朴齊憲啓曰,卽者檢閱成載瑗,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者檢閱趙秉學,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
傳于金世均曰,召對爲之。
朴承輝啓曰,大司憲徐英淳,執義尹滋悳牌不進,掌令金政源·吉履元,持平崔遇亨·金正奎在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善,執義尹滋悳牌不進罷職傳旨,傳于朴承輝曰,只推。
以檢閱趙秉學牌不進罷職傳旨,傳于朴承輝曰,只推。
朴齊憲以弘文館言啓曰,應敎趙龜植,副校理金世鎬,副修撰申錫禧,旣有只推之命,竝卽牌招察任,何如?傳曰,允。
以應敎趙龜植,副修撰申錫禧牌不進罷職傳旨,傳于朴承輝曰,只推。
朴齊憲以承文院都提調意啓曰,正朝方物全備入送緣由咨文,依例撰出,付送於歲幣使之行,何如?傳曰,允。
朴承輝以禁衛營言啓曰,本營字內都城頹圮處改築時,所入石子,今月初七日爲始,東郊蘆原近處,浮出取用之意,敢啓。傳曰,知道。
又以御營廳言啓曰,本廳哨官李志華,身病甚重,勢難察任,改差,何如?傳曰,允。
義禁府啓目,慶尙前左兵使申從翼原情云云。傳旨內辭緣,泛稱遲晩,所當請刑是白乎矣,曾經閫帥勿爲請刑,載在法典,議處,何如?判付啓依允。又啓目,高原前郡守文川兼任鄭裕睦原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
檢閱成載瑗疏曰,伏以臣卽接家信,則臣病母,恒尠寧日之際,比因酷暑之候,宿祟挾滯肆劇,症形視前一倍,廢食飮而氣息凘綴,委床褥而刀圭是事,臣聞報悶迫,按住不得,敢陳短章,徑出脩門。伏乞聖明,俯垂諒察,仰稟東朝,亟遞臣職,仍治臣罪,俾私分安而朝綱肅焉。臣無任云云。省疏具悉。爾其勿辭救護。
庚戌七月初六日巳時,上御熙政堂。召對入侍時,參贊官金世均,檢校待敎尹滋悳,侍讀官鄭鎏,檢討官宋謙洙,假注書朴蘭壽,記事官金龍翼,玄基濬,各持通鑑第二卷,以次進伏訖。上曰,史官分左右。上開卷。上曰,上番讀之。鎏讀自項梁已破章邯,止項梁死。上曰,文義陳之。鎏釋義訖,奏曰,項梁再破秦軍,便有驕色,此誠小器易盈也。夫驕者,矜己而輕人之謂也,人而驕人,鮮有不敗,宋義見項梁之驕,諫曰,戰勝而將驕卒惰者敗,眞有先見之明,而惜乎梁不聽其言,終至於敗,驕之爲害,可不懼哉?上曰,使梁無驕色,可不爲秦軍所破乎?鎏曰,然矣。上曰,項羽之爲人,與項梁何如?鎏曰,項梁雖因有驕色,竟至於敗,猶不至於項羽之慓悍猾賊矣。上曰,下番讀之。謙洙讀自章邯已破項梁,止西略地。上曰,文義陳之。謙洙釋義訖,奏曰,寬裕也,大長也,書曰,克寬克仁,彰信兆民,又曰,有容德乃大,秦民塗炭已久,當此之時,非寬仁,無以服衆,非弘大,無以容物,故楚之老將,願遣寬大長者,告諭父老。顧其計得矣。伏願殿下,於寬大二字,深加省察,臨民以仁,御下以寬,聖德日新,含弘光大,品物咸亨,則億萬年無疆之福,實基於此,豈不休哉,豈不盛哉?上曰,參贊官讀之。世均讀自三年冬十月,止諸侯皆屬焉。上曰,文義陳之。世均釋義訖。上曰,何爲沈船破釜甑乎?世均曰,此示士卒以厲氣而戰,有進無退之義也。上曰,持三日糧者,亦示士卒以三日內必破秦軍之意乎?世均曰,然矣。王離者,秦將王翦之孫王賁之子,而項羽九戰,皆破秦軍,諸侯軍,莫敢縱兵,皆從壁上觀,以此爲諸侯上將軍矣。仍奏曰,項羽之謂宋義徇私者,以其時士卒凍飢而不恤,送其子襄相齊而飮酒高會故也。項羽以次將,矯王令而擅害上將,固是大罪,謂宋義非社稷之臣者,不待羽言而可知。社稷臣者,必如皐·夔·稷·契之於唐·虞,伊·傅·周·召之於殷周是也。上曰,閣臣讀之。滋悳讀自春三月,止使諸侯。上曰,文義陳之。滋悳釋義訖。上曰,沛公善用人言矣。滋悳曰,然矣。多用群雄之奇謀良策,是以沛公,嘗於統一天下之後,諸將曰,蕭何·張良·韓信此三人者,皆人傑也,吾能用之,此所以取天下者也。項羽有一范增而不用,此所以失天下者也。又奏曰,沛公寬大豁達,所過毋得鹵掠,民皆喜之,項羽慓悍猾賊,所過無不殘滅,民皆怨之。八年干戈之中,沛公雖數困於項羽,羽卒爲沛公之擒,而沛公爲天子者,誠以此也。上曰,予亦欲讀,而調攝之餘,故今番則姑不爲之矣。謙洙曰,保嗇爲重,姑不必讀過幾遍,若於朝夕淸涼之暇,召接臣隣,頻賜講論,則庶可樂而忘疲,亦可消暑,是臣區區之望矣。世均曰,今玆賜對,尤不任歡祝,而以節宣之方,從簡便時賜召接,是臣區區之望也。上掩卷。上曰,史官就座。仍命退,諸臣以次退出。
上在昌德宮。停常參·經筵。
朴承輝啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于朴承輝曰,召對爲之。
朴承輝啓曰,大司憲徐英淳,執義尹滋悳牌不進,掌令金政源·吉履元,持平崔遇亨·金正奎在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善,執義尹滋悳牌不進罷職傳旨,傳于朴承輝曰,只推。
朴齊憲以弘文館言啓曰,應敎趙龜植,副修撰申錫禧,旣有只推之命,竝卽牌招察任,何如?傳曰,允。
以應敎趙龜植牌不進罷職傳旨,傳于朴齊憲曰,只推。
朴齊憲以成均館大司成意啓曰,今七月初七日儒生上旬輪次,當爲設行,而大提學趙斗淳有身病,限內不得爲之之意,敢啓。傳曰,知道。
朴承輝以都摠府言啓曰,今日入直內三廳武兼禁軍及軍兵等,當爲中日習射技放而雨勢如此,不得設行之意,敢啓。傳曰,知道。
又以均役廳言啓曰,向因全羅監司南秉哲狀啓,興陽致敗嶺南後漕倉天字船大同全載捧稅差員,指名現告,令該府拿處事,本廳覆啓蒙允矣。今自本道,指名報來,當該捧稅差員密陽府使李源龍,令該府拿問處之,何如?傳曰,允。
義禁府啓目粘連,向前申從翼亦,官需之高價執錢,石數不著,還穀之那移立本,計贓無多是白乎矣,公貨二千兩之放鹽料販,已是不法,浦民處殖債,任窠之捧賂,亦涉鄙瑣,囚供雖或發明,而繡論若是指的,有難參恕,合被重勘,以此照律,何如?判付啓依允。又啓目粘連,向前鄭裕睦亦,該邑流逋,係是積年之瘼,此囚兼任,始在開歲之後,不可以未捧爲罪是白乎矣,法意所在,有難全貸,以此照律,何如?判付啓依允。
庚戌七月初七日巳時,上御熙政堂。召對入侍時,參贊官朴承輝,檢校待敎李秉文,侍讀官鄭鎏,檢討官宋謙洙,假注書睦仁會,記注官朴賢楷,記事官趙秉學,各持通鑑第二卷,以次進伏訖。上曰,史官分左右。上開卷。上曰,上番讀之。鎏讀自夏四月沛公南攻穎川,止秦民皆喜。上曰,文義奏之。鎏釋義訖。仍奏曰,沛公奉懷王之命,仗義而西,當是時,秦民之苦秦苛法久矣。苟不以寬仁濟之,人心何以悅服乎?是以沛公,除其侵暴,禁其鹵掠,郡縣望風,秦民大喜,此沛公所以終成帝業也,二世以苛酷而失人,沛公以寬大而得人,人心之向背,觀於此,亦可以推知之矣。上曰,下番讀之。謙洙讀自王離軍旣沒,止將秦軍爲前行。上曰,文義奏之。謙洙釋義訖。上曰,數却之却字,是退北之義耶?謙洙曰,然矣。趙高恃恩專恣,阿附二世,使其君,不得與群臣相接,渠獨與侍中,習法用事于中,閫外請事,三日不見,國事板蕩,恬不知懼,少無憂國愛君之心,而人之有技,媢嫉以惡之,此實千古之亂逆,而二世辟於親愛,悅人諂諛,不克先誅,以階禍亂,其壅蔽聰明,可謂甚矣。上曰,參贊官讀之。承輝讀自初趙高,止莫敢言其過。上曰,文義奏之。承輝釋義訖。起伏奏曰,此章別無文義之可陳者矣。大抵鹿之與馬,人孰不辨,而趙高持獻其君,欲以設驗,可見愚弄其君,專權無忌憚之習也,左右之或默或言馬者,亦皆不忠無狀之類也。二世之不久,固其宜矣。上曰,閣臣讀之。秉文讀自高前數言關東盜,止三族高家。上曰,文義奏之。秉文釋義訖。起伏奏曰,臣所讀自止內,亦別無文義之仰陳者矣。上曰,望夷宮,是二世所居之宮耶?秉文曰,然矣。上曰,子嬰,二世之子歟?秉文曰,是扶蘇之子也。上曰,扶蘇可謂賢人,若使扶蘇爲君,則豈有速亡之理乎?承輝曰,始皇立國,元是强暴苛刻,雖使扶蘇爲君,安保其享國久長,而猶不至於二世之速亡矣。上曰,有德則可以興矣。上掩卷。命史官就座,仍命退,諸臣以次退出。
上在昌德宮。停常參·經筵。
朴承輝啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
朴齊憲啓曰,臣齊憲依定式進詣香室,奉審香祝樻祝板袱子,則精潔之意,敢啓。傳曰,知道。
傳于申錫愚曰,上京守令與未下直守令,竝令不多日內催促下送。
傳于朴承輝曰,召對爲之。
傳于朴齊憲曰,十八日當詣孝定殿酌獻禮矣。該房知悉。
傳于申錫愚曰,政官牌招開政。
申錫愚啓曰,吏曹判書李魯秉,參判尹致定,參議李裕元牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書李魯秉,參判尹致定,參議李裕元再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,竝所當更請牌招,而係是一日三牌,何以爲之?敢稟。傳曰,參議只推,一體更爲牌招。
金世均啓曰,卽者漢城府官員來言,今此城隍發告祭及厲祭獻官例以本府亞尹塡差,而左尹李鶴秀在外,右尹趙秉恒有身病,無進去之員云。右尹卽爲牌招,何如?傳曰,允。
又啓曰,右尹趙秉恒牌不進推考傳旨,今方捧入,而城隍發告祭及厲祭獻官,當爲進去,如是違牌,事甚未安。更爲牌招,何如?傳曰,允。
又啓曰,右尹趙秉恒再牌不進推考傳旨,今方捧入,而城隍發告祭及厲祭獻官,當爲進去,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,右尹趙秉恒三牌不進推考傳旨,今方捧入,而城隍發告祭及厲祭獻官,當爲進去,連事違召,無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,嚴飭更爲牌招。
朴承輝啓曰,大司憲徐英淳,執義尹滋悳牌不進,掌令金政源·吉履元持平崔遇亨·金正奎在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善,執義尹滋悳牌不進罷職傳旨,傳于朴承輝曰,只推。
朴齊憲以弘文館言啓曰,應敎趙龜植,旣有只推之命,卽爲牌招察任,何如?傳曰,允。
以應敎趙龜植牌不進罷職傳旨,傳于朴承輝曰,只推。
朴承輝以訓鍊都監言啓曰,本局哨官洪冀錫,身病猝重,勢難察任,改差,何如?傳曰,允。
又以義禁府言啓曰,密陽府使李源龍拿問處之事,傳旨啓下矣。李源龍時在任所云,依例發遣府羅將,拿來,何如?傳曰,待待命拿囚。
義禁府照目粘連,慶尙前左兵使申從翼矣本府議啓內,官需之高價執錢,石數不著,還穀之那移立本,計贓無多是白乎矣,公貨二千兩之放鹽料販,已是不法,浦民處殖債,任窠之捧賂,亦涉鄙瑣,囚供雖或發明而繡論若是指的,有難參恕,合置重勘,以此照律,罪那移求索二罪良中,從重論,杖一百收贖,告身盡行追奪,流三千里定配私罪,奉敎依允爲旀,功議各減一等爲良如敎。又照目粘連,高原前郡守文川兼任鄭裕睦矣本府議啓內,該邑流逋,係是積年之瘼,此囚兼任,始在開歲之後,不可以未捧爲罪是白乎矣,法意所在,有難全貸,以此照律,罪笞五十收贖,解見任別敍私罪,奉敎依允爲旀,功減一等爲良如敎。
戶曹參判徐憲淳疏曰,伏以臣猥充槎銜,行將北轅,其不克負荷於馳騁專對之責,是懼是悚,顧何敢濫暴衷私,重徼恩諒,而第念臣之先墓,或在數舍之外,或在歷程之側,松楸翳望,自不禁怵惕之感,矧今積潦之餘,遽當遠離,區區孺慕,一倍如結。玆敢不避猥越,短章冒瀆,伏乞聖慈,特垂體下之仁,俾許數日恩暇,從便灑省,以伸至情,不勝幸甚。臣無任云云。答曰,省疏具悉。卿其往省焉。
庚戌七月初八日申時,上御熙政〈堂〉召對入侍時,參贊官朴承輝,侍讀官柳興奎,檢討官柳來駿,檢檢待敎李秉文,假注書朴蘭壽,記事官趙秉學,鄭健朝,各持通鑑第二〈卷〉,以次進伏訖。上曰,史官分左右。上開卷。上曰,上番讀之。興奎讀自子嬰遣將,止秦兵大敗。上曰,文義陳之。興奎釋義訖,奏曰,啗以利一句,爲一章中要旨,兩陣間機變也。夫酈生之說秦將啗以利,使之必墮其術者,爲其主理或然矣,而秦將之倍義趨利,以致大軍之奔敗,此實由於始皇爲國,專事功利,未有仁義之培養,故其末流之弊,至有臨難忘義者,以此觀之,利之一字,爲害無窮,其於爲人上導率之方,可不戒哉?惟殿下澄省焉。上曰,下番讀之。來駿讀自冬十月,止强弱之處。上曰,文義陳之。來駿釋義訖。上曰,屬之吏者,何謂也?來駿曰,卽付諸有司也。上曰,考圖按籍,戶之多寡,地之要衝,可知矣。蕭何可謂慮遠而圖大者也。來駿曰,然矣。上曰,子嬰已降,而諸將欲殺,何也?來駿曰,秦政苛暴,人民塗炭,故因其降而欲雪其怨也。上曰,參贊官讀之。承輝讀自沛公見秦宮室,止還軍㶚上。上曰,文義陳之。承輝釋義訖。仍奏曰,凡此奢麗之物,卽上文宮室帷帳狗馬重寶之謂也。國家之興衰,係於人君之奢儉,第茨土階,菲衣惡食,堯·禹之德也,瓊宮瑤臺,酒池肉林,桀·紂之行也。秦作阿房宮,以六國之寶貨婦女,充牣其中,此其爲奢麗亡國之端也,人君節一衣則天下之民無寒,節一食則天下之民無飢,爲人君而崇儉,則利澤之及人如此,可不勉哉?上曰,樊噲始見,此果何如人而亦壯士耶?承輝曰,樊噲者,卽沛公之同壻也,單父人呂公,以長女妻劉季,卽呂后也,次女嫁樊噲矣。上曰,閣臣讀之。秉文讀自十一月沛公,止新安城南。上曰,文義陳之。秉文釋義訖,奏曰,蓋爲君之道,聽諫爲先,是以禹之拜昌言,湯之弗咈,皆所以爲禹爲湯之聖也。上文所謂忠言毒藥之諫,是乃善喩也,沛公始欲居關中,而幡然從之,還軍㶚上,此是改過不吝之義也。今又入關中,除秦苛法,約法三章,使其民案堵如故,無有恐懼,沛公之豁達寬容之度,於此尤可見,且有天下之本,實基於是也。若使項羽當之,以其慓悍猾賊之性,似不能如是寬大也,楚漢得失,於玆可以判矣。上曰,誹謗之言,固當猶恐不聞,豈可惡而罪之也?承輝曰,誹謗者,下怨上之謂也,下之人而怨上者,固爲非矣。在上之道,雖誹謗之言,亦欲聞之,故帝堯立誹謗之木,所以爲秦也,秦則誹謗者族之,所以爲秦也。上曰,項羽嗜殺人者也。承輝曰,坑降卒,至於二十餘萬之多,其暴如此,天道寧有助佑之理乎?上掩卷。上曰,史官就座。仍命退,諸臣以次退出。
上在昌德宮。停常參·經筵。
夜四更五更,灑雨下雨,測雨器水深一分。
朴承輝啓曰,大司憲徐英淳未肅拜,執義尹滋悳呈辭,掌令金政源·吉履元,持平崔遇亨·金正奎在外,監察茶時之意,敢啓。傳曰,知道。
鄭基世啓曰,臣基世,今日入直禁軍戎器點考,進去下直之意,敢啓。傳曰,知道。
申錫愚啓曰,檢閱成載瑗,由限已過,卽爲牌招入直,何如?傳曰,允。
鄭基世啓曰,臣依定式進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣。敢啓。傳曰,知道。
申錫愚啓曰,卽者檢閱趙秉學,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以全羅監司南秉哲狀啓,鎭安縣民家失火事,傳于金世均曰,聞甚矜惻,元恤典外,別加顧助,結構奠接之方,廟堂措辭分付,以檢閱成載瑗牌不進罷職傳旨,傳于申錫愚曰,只推。
以檢閱趙秉學牌不進罷職傳旨,傳于申錫愚曰,只推。
申錫愚啓曰,吏曹判書李魯秉,參判尹致定三牌不進推考傳旨,今方捧入,而開政命下之後,連事違召,無意承膺,事體所在,誠極未安。判書李魯秉,參議李裕元陳疏,參判所當更請牌招,而係是一日四牌,何以爲之?敢稟。傳曰,牌招。傳于申錫愚曰,吏曹判書參議,疏批已下,一體牌招。
申錫愚以吏曹言啓曰,上京守令與未下直守令,竝令不多日內催促下送事命下矣。自臣曹催促,則上京守令龍宮縣監朴慶善,殷山縣監閔泳緯,俱已下去云。靈巖郡守金在徽,楊口縣監申應朝,俱以今日下去云。公州牧判官安膺壽,明日下去云。結城縣監尹行敬,昌寧縣監洪鍾華,俱以今十一日下去云。羅州牧使金在敬,永川郡守李啓榮,陜川郡守金東選,淳昌郡守洪鍾茂,俱以今十二日下去云。延安府使鄭老容,興德縣監韓錫基,俱以今十三日下去云。未下直守令泗川縣監具沆,以今初十日辭朝云。綾州牧使李章愚,吉州牧使李圭殷,鍾城府使鄭斗源,慶興府使南履完,穩城府使李基春,明川府使鄭雲翼,楚山府使李信泳,遂安郡守兪致崇,博川郡守李鼎緖,藍浦縣監申允祿,開寧縣監尹周鎭,鎭安縣監李承沼,陽德縣監李邦熙,俱以今十二日辭朝云。谷山府使洪淳穆,豐川府使李志益,大興郡守李敎昌,靈光郡守金德根,渭原郡守李根永,順川郡守李承駿,南海縣令趙英夏,萬頃縣令李鍾馝,新溪縣令金奭均,蔚珍縣令申在元,砥平縣監李啓弘,全義縣監閔種河,石城縣監趙勉秀,玉果縣監權應駿,橫城縣監朴承儒,俱以今十二日辭朝云。上京守令成川府使趙然興,以掃墳事受由,在於江原道春川地云。江西縣令李鎬駿,以掃墳事受由,在於京畿高陽地云。江東縣監洪祐命,以掃墳事受由,在於忠淸道鎭川地云,竝斯速還官之意,發關知委於各該道臣處,端川府使李鍾承,順安縣令金胤鉉,俱以親病沈重,不得下去云。其親病旣如是,則有難强令還任,竝改差,何如?傳曰,允。
又以吏曹言啓曰,成均館典籍沈宜聞·鄭基稷,俱以身病,呈狀乞遞,竝改差,何如?傳曰,允。
又以吏曹言啓曰,司僕寺正李秉文,以其身病,呈狀乞遞,改差,何如?傳曰,允。
有政。吏批,判書李魯秉進,參判尹致定牌招不進,參議李裕元式暇,左副承旨申錫愚進。以李晉祥爲敦寧都正,洪祐健爲工曹參議,趙鶴年爲知經筵,金左根爲弘文提學,李濟達爲掌樂正,金亨淳爲繕工副正,任百淵爲司藝,沈魯元爲端川府使,李象愼爲昌平縣令,徐經淳爲順安縣令,軍器直長單全春福,奉事單金壽準,副奉事單任學淵,參奉單劉孝直,兼掌令鄭鎏減下。
兵批,行判書趙斗淳病,參判李公翼病,參議任泰濬入直進,參知柳基豐在外未肅拜,左承旨鄭基世進。以柳相鼎爲管城將,金基泂爲造山萬戶,判府事加設單李景在,僉知單南永老,訓鍊副正加設單李鍾承,上護軍趙冀永,大護軍趙鶴年,護軍宋持養,副護軍權用脩·李秉珪·徐承淳,副司直徐堂輔·李濟達,副司果洪祐吉·李容直·成容默·金宜鍾,副司正朴蘭壽·睦仁會·申植·鄭完默,判府使趙鶴年,依定式減下。
吏批再政。以尹堉爲司僕正,申命翼爲漢城庶尹,李圭昌爲永禧殿令,金在弘爲綏陵令。
吏批三政。以金敬鉉爲司成,吳致箕爲濟用判官,金伯均爲顯陵令,李濟商爲恭陵令,東學訓導單白時殷。吏批四政。以李敏翼爲景慕宮令,金彝淳·鄭永朝爲禁府都事。
兵曹口傳政事,副司果李秉文。
鄭基世以濬川司言啓曰,本司都廳禁衛營千摠南錫禹改差,代以訓鍊都監別將申紹差下,使之察任,何如?傳曰,允。
朴承輝以義禁府言啓曰,綾州牧使金鎭華,以寶城郡査官,論事措語,殊欠明的罪,方在待待命中矣。今已身死,罪名勿論,何如?傳曰,允。
又以義禁府言啓曰,時囚罪人申從翼,杖一百流三千里定配照律公事,判付內依允。功議各減一等事命下矣。申從翼功議各減,杖九十收贖,告身盡行追奪,江原道楊口縣含春驛,徒二年半定配,而以議啓內辭意,具罪目,依例發遣府書吏,押送配所,何如?傳曰,允。
吏曹判書李魯秉疏曰,伏以日月迅駛,孝定殿練祥奄過,霣廓之孝思靡逮,純廟朝寶甲載屆,酌獻之縟儀爰擧,如初之恫,於戲之思,大小惟均。仍伏念臣本以一介無似之踪,濫受三朝不世之恩,匪才而歷揚淸班,罔功而滾到崇秩,居常自省,愧恧山積,無涓埃之報效,奄桑楡之遲暮,白首不死,又當弓劍之痛,抆涕拭血,如窮無歸,一切榮塗,萬念灰盡,邇來漳濱,一病沈淹,有時傴僂出門,與鳧雁爲群,樵牧爲隣,朝暮餘生,唯符到是竢,千萬不自意,特旨有隕,以臣爲吏曹判書者。噫,臣是何人,一朝得此於聖明也?聞命惝怳,五內飛越,歷累日而罔知攸措。夫是職也,古者命以冢宰,歷代稱爲選部,人物之臧否甄別,位望之通塞進退,寸權尺衡,罔非關係,激揚淸濁,朝廷之所觀瞻也,振拔滯淹,中外之所期望也。裨補不少,綦重何如,則雖使平日望實俱隆,仕學兼優者當之,猶將逡巡却顧而不敢進,況臣之庸愚憒劣,謏陋聾瞽,非但通朝之所共知亦我聖上之所俯燭也。加之以自來投閒,罕接人事,尋常百僚,資歷階品往往十忘八九,甚至不記姓名,以若見狀,强之對揚,其所顚沛,必至之勢,畢竟嗤點四至,遮護不得,則籧戚而止耳,不知聖上,奚取於臣,而有此過中之寵命也哉?不特此耳,今此中批,近古之罕例也,希世之異數也。凡在閒仕漫職,一蒙特除,則聽聞以爲榮耀,有識竊爲憂歎,其非淸朝之美事也明矣。況以天官爲任,而擧而畀之,不少難愼,至於如此,在臣而不稱之懼,猶屬餘事,爲累於則哲之明,恐非細故,此尤臣萬萬震懍,自分難進之一端也。左右參倚,承膺無路,召牌臨門,不避猥越。玆敢悉暴衷懇,冒進尺疏,伏乞聖明,諒臣言之非出飾讓,念重任之不可輕授,仰稟東朝,亟賜鐫改,俾公器得重,私分獲安,是臣區區之至願。臣無任云云。答曰,省疏具悉。卿其勿辭行公。
吏曹參議李裕元疏曰,伏以臣於待罪灣上之日,伏奉三銓除旨,龍光遠被,邊陲動色,旋因客使壓境,特仍前職,到底曠絶之恩數,顧何以得此於聖明也?迎候供帳,倖免大戾,丐遞交印,倍道疾馳,僅趁孝定殿練事之前,眞遊寢邈,號霣莫及,而獲覩黼扆高臨,簾帷儼垂,周旋邇列,實不勝攢抃之至,縱卽退塡丘壑,庶無餘憾,而曾未帀月,誤恩又加,天官佐貳,殆若非臣莫可者然,奉誥怔營,益不知措躬之所也。臣自釋褐之初,厚蒙先大王不世之遇,前後踐歷,無非僥濫,頂踵毛髮,都歸造化,未效雀環之報,徒抱蟻蓐之恨。今於萬事邃古之後,名場一念,灰冷已久,而況臣世沐國恩,與天無極,父子通籍,門闌隆顯,早襲謙約之訓,常懷盈溢之戒,華膴柄要之列,寢夢所嘗不到,則見職於臣,安有去就之暇論也?至若謏聞蔑識之無堪承當,姓曆銓簿之全未嫺習,顧何敢費辭張皇,倣傚前輩崇讓之美也哉?跧伏幾日,惶隘冞切,開政有命,召牌屢臨,罔識趨走之恭,甘犯違傲之罪,是豈可已而不已乎?悉暴衷懇,冒瀆崇嚴,伏乞聖慈,仰稟東朝,亟遞臣吏曹參議之任,俾公器勿褻,私分獲安。臣無任云云。省疏具悉。爾其勿辭察職。
上在昌德宮。停常參·經筵。
自辰時至人定,灑雨下雨,測雨器水深一寸,夜自五更至十一日開東,灑雨下雨,測雨器水深三分。
藥房提調金輔根,副提調金炳冀啓曰,伏未審日間,聖體,若何?寢睡水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
朴承輝啓曰,大司憲徐英淳未肅拜,執義尹滋悳呈辭,掌令金政源·吉履元,持平崔遇亨·金正奎在外,監察茶時之意,敢啓。傳曰,知道。
鄭基世啓曰,備邊司郞廳來言,今日賓廳日次,而國忌正日相値,不得來會云矣。敢啓。傳曰,知道。
金炳冀啓曰,右承旨朴齊憲,今日不爲仕進,卽爲牌招,何如?傳曰,允。
申錫愚啓曰,左右史不可不備,檢閱趙秉學,成載瑗,旣有只推之命,竝卽牌招,推移入直,何如?傳曰,允。
傳于申錫愚曰,藥院都提調有闕之代,前望單子入之,內醫都提調前望單子入之,判府事權敦仁落點。
金炳冀啓曰,假注書睦仁會,身病猝重,勢難察任,今姑改差,何如?傳曰,允。
睦仁會改差,代以郭泰魯爲假注書。
大王大妃殿傳于朴承輝曰,左尹除拜,今閱幾月,而尙無變動,詞訟之地,不宜一任其委屬,政院申飭使卽上來肅命。
傳于申錫愚曰,七陵役事,今幾垂畢云,牌將工匠等,令地方官犒饋。
以濟州牧放未放成冊,傳于朴承輝曰,李承憲放。
左承旨鄭基世,左副承旨申錫愚,右副承旨金世均,同副承旨朴承輝等啓曰,伏以臣等卽伏見濟州牧放未放成冊下者,有圍籬安置罪人李承憲放之命矣。臣等相顧愕眙,竊不勝憂慨之至,噫,此罪人,負犯何如,關係何如,臺討尙未蒙兪,輿論久而益鬱,有不可遽議於宥釋之典,而今此處分,雖出於大聖人好生之德,莫嚴者王章也,莫遏者公議也。臣等職忝惟允,不容泯默,玆敢相率聯籲,伏願仰稟東朝,亟寢成命焉,惶恐敢啓。答曰,知道。本事,不過疏句間不能致審之故也,今此放釋,豈無商量而然,固不必爭難,卽爲頒布。
以右承旨朴齊憲牌不進罷職傳旨,傳于朴承輝曰,只推。
以檢閱趙秉學·成載瑗牌不進罷職傳旨,傳于朴承輝曰,只推。
申錫愚以禮曹言啓曰,卽接京畿監司洪祐喆移文,則以爲富平府社稷神室,爲潦水全體頹圮,方欲改建,移還安祭香祝,自本曹啓稟磨鍊下送云矣。富平府社稷神室改建時,告由移還安祭香祝,令該司照例磨鍊下送,從便卜日設行之意,行移,何如?傳曰,允。
鄭基世以兵曹言啓曰,五衛將李道權,忠翊衛將李麟九,文臣兼宣傳官崔琠·權應夔,守門將李仁福,俱以病難供職,呈狀乞遞,竝改差,新除授廟洞權管康漢柱,身病猝重,時月之內,萬無登途赴任之望,呈狀乞遞,依例罷黜,準期不敍,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
朴承輝以刑曹言啓曰,以司謁口傳下敎曰,康津縣定配罪人李致沃放事命下矣。謹依下敎,康津縣遠地定配罪人李致沃,卽爲放送事,分付該道道臣之意,敢啓。傳曰,知道。
判府事朴晦壽箚曰,伏以臣向以藥院乞解,修箚煩懇,冀垂恩諒,誠未格天,未蒙允許,臣於是瀆擾是懼,更不敢以微末,仰煩醻應,僶勉驅策,亦且三數朔于玆矣。伸誠盡分,義在殫竭,職任攸司,常情所同,臣豈昧斯,輒敢唐突,而蓋其衰病,日加而月不同,漸至弩末,今不知落下幾分,向之所勉策者,亦不可以得矣。値此交節,調將失方,又於日昨,嘔泄竝作,因之以感祟緊添,眩暈之旋轉,而如附車輪,積聚之橫亘,而忽若戚施,委身床玆,不省四到,懵懵厭厭,百般辛楚。以今現狀,實難時日內束帶造公,今日起居,又未免闕禮,瀆擾之懼,懼止一身,曠廢之罪,罪關義分。玆敢具箚以聞,伏乞仰稟東朝,特解臣藥院之任,俾便公私,千萬幸甚。取進止。答曰,省箚具悉卿懇。愼節奉慮,所辭藥院之任,今姑勉副,卿其安心調理。仍傳于申錫愚曰,此批答,遣史官傳諭。
副應敎趙雲卿,校理金有淵·鄭鎏,副校理金世鎬·柳興奎,修撰柳來駿·宋謙洙,副修撰申錫禧·李貞夏等箚曰,伏以臣等卽伏見院啓批旨下者,始知有濟州牧圍籬安置罪人李承憲放宥之命,臣等相顧愕然,竊不勝憂歎之至。噫,此罪人當初負犯何如,關係何如,而臺討尙未蒙允,輿情去益憤鬱,有不可容議於宥釋之典,而特以我殿下好生之德,雖有此萬萬非常之命,其於公議之莫遏,隄防之莫嚴何哉?臣等職忝論思,不敢含默,玆敢相率仰籲,伏願聖明,淵然深思,仰稟東朝,亟寢成命焉。取進止。答曰,省箚具悉。院議之批,已諭其所以然,爾等不必煩瀆。
大司憲徐英淳,大司諫李敎英,司諫李承輔,獻納徐翼輔,正言李啓善等箚曰,伏以卽伏見院議批旨下者,始知有濟州牧圍籬安置罪人李承憲,書放字以下之敎矣。臣等相顧愕眙,不勝憂歎之至。第李承憲之年前一疏,關係何如,負犯何如,究覈未竟,而以先大王好生之德,特貸一縷,遽下酌處之命,其時三司諸臣,莫不以失刑爲懼屢日爭執,竟止島置,王章尙未得伸,輿憤久而愈鬱,不意今者,又有此非常之擧,天地涵育之德意,臣等非不欽仰攢祝,而至若疏句間不能審愼之罪,亦已洞燭無餘矣。第念莫嚴者邦憲也,莫遏者公議也,仍是而邦憲不嚴,則隄防易壞矣。公議不行,則民志靡定矣。是豈不大可憂慨也哉?臣等蒼黃來會,忙陳聯箚,伏乞仰稟東朝,亟寢成命,俾邦憲重而公議伸焉。取進止。答曰,省箚具悉。已諭於堂箚之批,不必爭執,卽爲停啓。
上在昌德宮。停常參·經筵。
自巳時至申時,灑雨下雨,測雨器水深二分。
朴承輝啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
金世均啓曰,左右史不可不備,檢閱趙秉學·成載瑗,旣有只推之命,竝卽牌招,推移入直,何如?傳曰,允。
備忘記,吉州牧使李圭殷,穩城都護府使李基春,慶興都護府使南履完,鍾城都護府使鄭斗源,潼關僉使崔允達下直,各長弓一張,長箭一部,片箭一部,筒兒一箇賜給。
傳于金世均曰,藥院都提調有闕之代,前望單子入之。
內醫都提調前望單子入之,領議政鄭元容落點。
傳于金世均曰,下直守令入侍。
朴承輝啓曰,吉州防禦使李圭殷所頒密符單子中第二符,誤書以已頒之第五符,至於啓下,密符事體,何等嚴重,而有此錯誤,極爲駭然。原單子今方改修正以入,而臣之矇未致察,不勝惶悚,當該注書,所當重勘,而本院請推之外,無他可施之罰,何以爲之?敢稟。傳曰,拿處,爾亦推考。
金基周拿處,代以金德興爲事變假注書。
朴承輝啓曰,大司憲徐英淳,執義尹滋悳牌不進,掌令金政源·吉履元,持平崔遇亨·金正奎在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善,執義尹滋悳牌不進罷職傳旨,傳于朴承輝曰,只推。
金世均啓曰,明日傳香,禮房承旨當爲齋宿。右承旨朴齊憲,所當牌招,而拘於廳規,不得請牌,何以爲之?敢稟。傳曰,牌招。
朴承輝以義禁府言啓曰,以全羅道濟州牧放未放成冊,旌義縣減死圍籬安置罪人李承憲名下,放字書下矣。李承憲臺啓方張,不得擧行之意,敢啓。傳曰,知道。
傳于朴承輝曰,李承憲事,何不停啓以入乎?諸臺更爲牌招,而如有違牌,勿爲呼望。
大司憲徐英淳,大司諫李敎英,司諫李承輔,獻納徐翼輔,副校理金世鎬,正言李啓善,副修撰李貞夏等啓曰,噫嘻痛矣。書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯䋜,專在於彼固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學,顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九亟施追奪官爵之典。答三司曰,不允。
大司憲徐英淳,大司諫李敎英,司諫李承輔,獻納徐翼輔,正言李啓善等啓曰,噫嘻痛矣。國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也,此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未克頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律,請物故罪人裕,亟施孥戮之典。噫嘻痛矣。亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧至今未行,遂使劇賊臥斃,輿憤莫洩,古今天下,寧有是耶?何幸乾道孔昭,元惡斯得,知申之疏,打破其眞,贓重臣之奏,繼而爲明證,嗚呼尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至,殿下試思之,前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讐,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿,亟施孥戮之典。噫嘻痛矣。亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也。莫非此賊,而得保首領,臥斃牗下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也,且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讐君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者謂之向國,而奬拔汲人,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥日滔天之禍,鼓唱悖論,馴致裕·玉讐國之計,一番逆變起,而罔不根柢於渠一番凶獄出而罔不窩窟於渠,渠之血黨死友擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭渠之平生斷案,無端呈露於爲其卵育吹噓感德思報願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩包藏不軌,謀危宗社,及夫國本已固,凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也,及其家計已成,手段漸滑,誣衊無所不至,譸張無所不有,筵本二跋,旣伏罔赦之案,讏言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉,以渠之眷遇也邇密也。逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心以致許多逆變,無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖原於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮,請追奪罪人鍾秀支屬應坐之類,一依尙魯·漢祿例施行。噫嘻痛矣。今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙之極惡大憝,雖幸天討略行,王章少伸,尙何足快洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則曰當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言,煽動人心之計,而至於第一子指擬之目,十三日至凶之說,與鍾一一而二二而一,似此今古所無之逆,不可只施治逆之常典,适·雲已行之例,不用於此兩賊而將何施乎?請大逆不道罪人鍾一·振采,竝施适·雲之例,逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術,逆賊光友,本以鄕曲賤孽,托爲凶徒死士。父事振采,兄事友文,欲輸軍糧則轉到南陽,凡爲群凶之指使,率皆挺身而樂赴,將臣家將欲火攻,所營何事,店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩,請逆賊友文·光友,加施孥戮之典,致後·延壽,竝施孥籍之典。噫嘻,宜學,以卑微之流,賦憯慝之性,行己則巧侫,而善爲狐媚,發迹於陰邪,而養成虺毒,屢竊踰濫之職,而睯不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者,請正法罪人宜學諸子,亟施散配之典。噫嘻痛矣。自古亂逆何限,而豈有如魯·敬之凶譎奰慝蔑倫敗紀者乎?平生伎倆,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得抑情仕宦之說,此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚,當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著,故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也,不謹則無將,無將則必誅,其無君無母之心,不道不敬之律,歷萬世而掉脫不得者也。況於今日義理,尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪止追奪,不足以稱其惡,剖戮跪斬,雖難用於古法,瀦家孥籍,亦自有於彝典,況其凶種餘孽,尙此假息,書所稱殄滅無遺毋俾易種者,不施於此賊而將於何施?請追奪罪人魯敬,亟施孥戮之典焉。噫嘻痛矣。亂臣賊子,從古何限,而其窮凶極逆,豈有如陽淳者哉?渠以世祿遺裔,蒙被國恩何如,而生得梟獍之性,潛蓄虺蝮之毒,敢於哀遑罔極之時,欲逞悖逆至憯之計,指嗾賊晟兇國之類,圖出逆度投疏之擧,其疏中句語,殆有浮於雲·海之逆節,思之膽掉,言之髮豎,渠之綢繆謀議,爛熳和應之跡,非但翰模之供,節節指的,復有晟賊之招,一一吐實,面目雖換,腸肚相接,與賊晟逆度一而二二而一也,惟其狠毒之物,抵賴爲事,竟至於鬼誅先加,三尺之邦憲,終未快伸,一世之輿憤,去而益切,跪斬之刑,雖未得行,尙度已施之律,何可不施於此賊乎?請物故罪人陽淳,亟施孥戮之典。噫嘻痛矣。亂臣賊子,從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也,晉鏞家夜會,鍾協處參席,互相酬酢,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止,請謀反大逆不道知情不告罪人醇壽,亟施孥戮之典。噫嘻痛矣。世變層生,亂逆何限,而豈有如今番捕廳諸賊之至憯絶悖者乎?噫,彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮猶輕千剮無惜之罪,至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從而傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎,如許窮凶極惡之妖女逆豎,孰不欲手磔而口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念凶如此賊,妖如此賊,未加肆市之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞燭之矣。又若曰,律後加律,實關格例,臣等竊以謂振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳勘斷罪人金·河兩女,竝亟施大逆之律。噫嘻痛矣。亂臣賊子,從古何限,而豈有如尹致英·徐相敎者哉?尹致英卽一疲殘宵小也,賦性本自巧令,行己工於奸黠,跳踉放恣,縱曰俱生,凌轢噴薄,抑亦何習,平日伎倆,不過欺人而黷貨,晝宵揣摩,罔非招權而納勢,護法於秉鉉,而樂蓄禍心,後勁於秉鉉,而竊弄威福,有識憂歎,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中,伺察宮闈顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者所可忍也乎?是誠雲·海之所不敢道,而窮天地亘萬古所無之逆節也。惟我慈聖殿下,以任·姒之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆中物而彼相敎·致英,乃敢甘犯誣逼,或自爲主張,或聽其指嗾此擧國臣民之腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。此又擧國臣民之期於鞫覈,不得請則不止者也,噫,不忠於我大行朝之罪人,旣伏其辜矣。彼誣逼我慈聖殿下之罪人,獨非我大行朝之罪人,殿下之罪人乎?慈聖殿下,雖以哀遑之故,而姑靳究竟,殿下其何可一日容貸,滿廷諸臣,其何敢一日而忘君讐國賊也?春秋嚴無將之誅,漢法重不敬之律,夫以窮凶絶悖如相敎·致英,而當鞫不鞫,尙逭天誅者,古今寧有是也,請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。噫嘻痛矣。李應植,申觀浩之罪,可勝誅哉?俱以麤鹵無耻之徒,專事貪饕不法之習,眼無朝廷,力擅威福,一串如貫,衆惡皆萃,李應植則遞據戎垣,濫躋卿資,於是乎,狼心漸肆,䲭張益甚,醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測,渭橋請間,尙被宋昌之斥跡渠所爲合置何辟,申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒,至褻公器,龍斷賤夫,互競市利。許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭?似此干紀犯分之輩,寔是神人之所共憤,王章之所必討,其在別慝之義,寧緩盤覈之擧,請古今島荐棘罪人李應植,鹿島荐棘罪人申觀浩竝令王府,設鞫得情,快正典刑。噫嘻,秉鉉之罪,可勝誅哉?狠毒奸黠,咸萃一身,妖惡眩幻,卽其長技,侫辯則林甫之劍蜜,自成心法,夸習則主偃之鼎食,常作口業,平生伎倆無非戕人而害物,晝宵揣摩,不出嗜利而黷貨,濫躋崇顯,而擅行威福孤負委寄而專事欺蔽,䝱制朝廷,詿誤當世,似此負犯,擢髮難數,而至於辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也,在渠道理,固當縮首遠屛,沒齒自靖,而號音終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中,事君不以其道,人臣之極罪也,象魏自在,慈旨嚴於鈇鉞,國言如沸,聖批明如日月,是所謂大夫國人皆曰可殺則殺之者也。論其干係,卽先王之罪人也,三慈殿之罪人也,宗社之罪人也,抑亦爲殿下之罪人也,何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈,俗習之偸薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂。夫以罪浮稱兵之逆憝,而不施肆市之顯戮,職非大官,而只賜其死者,豈非失刑之大者乎?王章似伸而未伸,輿論似夬而未夬,到今次第應行之律,不可以誅及其身而止,請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳,俱以麤鹵之類,敢生奸濫之習,始以貪饕財貨,而腸肚相連,終焉樹布黨援,而羽翼已成,千妖萬惡,一串貫來,李能權則妖熊至發外貌,禍祟遂作始俑,工於狐媚,行事壹是狡黠,甚若狗盜,公貨無難乾沒,驟進看作分內,濫帶率多格外,論其躬犯,實爲首惡,金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲揜耳。蓋此輩之伎倆,始於趨附不已,末乃跳踉無憚,此誠國朝以來所未有之變怪也。朝威下褻,胡至此極?豈可以靺韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏,請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。答兩司曰,不允。
大司諫李敎英,司諫李承輔,獻納徐翼輔,正言李啓善等啓曰,噫嘻痛矣。世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晩,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,快正典刑。答院曰,不允。下諭事許遞。
大司憲徐英淳啓曰,新除授掌令金政源,時在咸鏡道高山驛任所,掌令吉履元,時在江原道銀溪驛任所,持平崔遇亨,時在忠淸道大興郡任所,持平金正奎,時在忠淸道連原驛任所,請竝斯速乘馹上來事下諭。新除授正言李廷斗,時在江原道春川地,請斯速乘馹上來事下諭。答府曰,下諭事許遞。
朴承輝啓曰,奏御文字,何等審愼而事變假注書望單子,違格書入,致勤下敎,臣之矇然捧入,不勝惶悚,當該注書,所當重勘,而本院請推之外,無他可施之罰,何以爲之?敢稟。傳曰,從重推考,爾亦推考。
以檢閱趙秉學·成載瑗牌不進罷職傳旨,傳于金世均曰,只推。
金世均以吏曹言啓曰,奉常寺正洪秉壽,以其身病,呈狀乞遞,改差,何如?傳曰,允。
又以禮曹言啓曰,禜祭設行後,日候載陰載暘,乍止旋霏,尙無開霽之望,稼穡受損,誠極悶慮。再次四門禜祭,不卜日今十三日設行,三日而止事,知委,何如?傳曰,允。
又以弘文館言啓曰,應敎趙龜植,卽爲牌招察任,何如?傳曰,允。
以應敎趙龜植牌不進罷職傳旨,傳于金世均曰,只推。
金世均以戶曹言啓曰,文禧廟正堂退地衣簾帳等修改吉日時,令日官田佑說推擇,則七月二十日辰時爲吉云。以此日時擧行之意,敢啓。傳曰,知道。
又以戶曹言啓曰,宜嬪廟正堂簾帳等修改吉日時,令日官田佑說推擇,則七月二十日辰時爲吉云。以此日時擧行之意,敢啓。傳曰,知道。
朴承輝以備邊司言啓曰,諸道水陸秋操行否,竝請令廟堂稟處矣。講武詰戎,有國大政久停之餘,尤宜修擧,而見今兩西則冠蓋相望,民力疲於供億,三南則雨水極備,穡功難以預料,此時徵調,在所當念,今秋八道·三都水陸諸操巡歷巡點,竝姑停止,至於官鎭門聚點,堤堰處移役,依近例更加申飭,各樣都試,竝與停退條,按例合設之意,分付,何如?傳曰,允。
判中樞府事權敦仁箚曰,伏以臣病伏荒郊,奄奄欲殊,忽伏奉藥院前望特點,且感且惶,五內驚霣,嘗藥重任也。在臣義分,駕屨宜急,而臣於是任,有窮天難贖之罪,玆不待臣言而亦已有燭悉矣。雖聖度含弘,金木不加,縷息冥頑,歲月稍更,臣何敢復廁起居之列,彈束出入,如常人也哉?從前如臣情地者,擧無不嚴於自劃,而亦無不曲蒙體諒,卽便是公格然也,恩造縱荷簪履,私義莫逾鐵限,顧臣今日病情之萬萬無以趨承,有未暇絮煩也,略具短箚,冒陳衷懇,伏乞聖明,仰稟東朝,亟賜遞斥,仍命選部,永刊臣名於藥院前望焉。取進止。答曰,省箚且悉。卿懇如此,藥院之任,勉副。仍傳于金世均曰,此批答,遣史官傳諭。
修撰柳來駿疏曰,伏以無似賤臣,早竊科第,濫廁法從,涯分已踰,涓埃未報,而王暑新銜,寵命又侈,臣是何人,得此於聖明一初之政也?感恩怵義,蹶出膺,周旋於雙日之班,晉接於三晝之筵,瞻仰忻祝,豈亶昵耿之爲榮幸已也?仍伏覩我聖上勤學好問之衷,方懋時敏,庶期日就,臣無容更加仰勉,而竊以爲雖非法講之時,朝夕左右,不離經史,一念慥慥,無少間斷,則大聖人繼續光明之學,不外是矣。惟殿下,懋哉懋哉?第伏念臣最居人下,百無一能,庶幾聖鑑之所俯燭,而啓沃論思之責,黼黻贊猷之任,是豈空疎如臣,所可堪承者哉?雖使以臣諒臣,決難冒據匪據,亟命遞斥臣職,以重公器,俾安私分焉。顧今乞免之不暇,不宜贅及他說,而臣有區區情私之切悲且苦者,不揆猥屑,玆敢呼籲。伏乞天地父母,哀臣憐臣,俯賜垂諒焉。臣本賦命奇窮,早喪怙恃,倀倀如失乳之兒,彷徨靡止,㷀㷀有含恤之痛,頑忍不死,如木如石,一至此哉?幸而臣有祖,年今八十有五矣。以若覆巢之悸,賴有含飴之喜,責之誨之,加以嚴父之道,恩斯勤斯,兼之慈母之情,保臣今日,卽臣祖之功耳,致使衰謝之質,數十年備嘗益緊,職由臣故,而尙不能報其萬一,臣情到此,吁亦慼矣。自臣釋褐以來,或沾祿俸以養之,又蒙壽爵以榮之,少伸人子之誠,擧切闔門之感,而年來臣祖之衰病漸篤,臣家之契活益窮,薑桂無以滋補,菽水有難繼匱,今臣情理之窮阨,庶蒙日月之照燭,不獲已仰暴於孝理之下,伏願將臣悲苦之私,仰稟東朝,特命選部,許畀臣一小縣,俾便專城之養,臣無任懇惻祈祝之至,謹昧死以聞。答曰,省疏具悉。疏辭,許令該曹稟處。
吏曹啓目粘連,觀此弘文館修撰柳來駿上疏,則以爲臣早喪怙恃,如失乳之兒,而臣有祖,年今八十有五矣。以嚴父之道,兼慈母之情,保臣今日,卽臣祖之功,而年來衰病漸篤,契活益窮,薑桂無以滋補,菽水有難繼匱,伏願仰稟東朝,特命選部,許畀臣一小縣,俾便專城之養亦爲白有臥乎所,柳來駿之家貧親老菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣出補外邑,事體不輕,臣曹不敢擅便,上裁,何如。判付啓,依回啓施行爲良如敎。
庚戌七月十一日辰時,上御熙政堂。下直守令入侍時,右副承旨金世均,假注書郭泰魯,記注官朴賢楷,記事官鄭健朝,吉州牧使李圭殷,鍾城府使鄭斗源,慶興府使南履完,穩城府使李基春,楚山府使李信泳,遂安郡守兪致崇,綾州牧使李章愚,明川府使鄭雲翼,博川郡守李鼎緖,藍浦縣監申允祿,開寧縣監尹周鎭,鎭安縣監李承沼,陽德縣監李邦熙等以次進伏訖。上曰,史官分左右。世均進前奏曰,守令使之進前奏職姓名乎?上可之。圭殷等以次進前奏職姓名訖。世均奏曰,宣諭別諭及七事,何以爲之乎?上曰,依例爲之。世均退跪楹外,宣諭別諭於圭殷等。上曰,宣諭別諭則退出爲之,七事以次奏之可也。圭殷等各奏七事。世均進前奏曰,吉州牧使李圭殷,鎭安縣監李承沼,七事奏達之際,有所做錯,誠極未安。竝推考,何如?上曰,依爲之。上曰,守令進前,圭殷等進伏楹外。上曰,各道多有水災處,竝各下去,悉心對揚可也,民之安否,專係於守令之治不治,自當有聞知之道矣。上曰,守令使之先退。圭殷等以次退出。上命史官就座,仍命退,承史以次退出。
上在昌德宮。停常參·經筵。
朴承輝啓曰,合辭方張之時,兩司無詣臺之員,事甚未安。呈告人員,竝卽牌招,何如?傳曰,允。
傳于鄭基世曰,下直守令留待。
傳于鄭基世曰,下直守令入侍。
備忘記,上土僉使鄭在天,柔遠僉使金利見下直,各長弓一張,長箭一部,片箭一部,筒兒一箇賜給。
以檢閱趙秉學·成載瑗牌不進罷職傳旨,傳于申錫愚曰,只推。
申錫愚啓曰,左右史不可不備,檢閱趙秉學·成載瑗,旣有只推之命,竝卽牌招,推移入直,何如?傳曰,允。
傳于朴齊憲曰,禮房承旨,馳詣受香諸處,奉審摘奸以來。
申錫愚啓曰,假注書朴蘭壽,身病猝重,勢難察任,今姑改差,何如?傳曰,允。
朴蘭壽改差,代以李鍾淳爲假注書。
朴齊憲啓曰,今日再次禜祭時,崇禮門·興仁之門·敦義門閉門,標信請出之意,敢啓。傳曰,知道。
鄭基世啓曰,卽者兵曹郞廳來言,敦化門水門鎖鑰,年久破傷,今方修改,當爲開鑰云矣。依例除標信開閉之意,敢啓。傳曰,知道。
又啓曰,萬頃縣令李種馝,入侍退出之後,不聽宣諭,直爲出去,事未前有,極爲未安。所當重勘,而本院請推之外,無他可施之罰,何以爲之?敢稟。傳曰,拿處。
以萬頃縣令李種馝拿處傳旨,傳于鄭基世曰,飭已施矣。分揀放送。
以應敎趙龜植牌不進罷職傳旨,傳于朴承輝曰,只推。
朴齊憲,以弘文館言啓曰,應敎趙龜植,旣有只推之命,卽爲牌招察任,何如?傳曰,允。
傳于金世均曰,召對爲之。
以大司諫李敎英,司諫李承輔,獻納徐翼輔,正言李啓善,執義尹滋悳牌不進罷職傳旨,傳于朴承輝曰,只推。
朴承輝啓曰,大司憲徐英淳,執義尹滋悳牌不進,掌令二員,持平二員未差,監察茶時之意,敢啓。傳曰,知道。
申錫愚啓曰,吏曹郞廳來言,臺諫有闕,政事,取稟。傳曰,政官牌招開政。
又啓曰,吏曹判書李魯秉,參判尹致定,參議李裕元牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
傳于朴齊憲曰,直提學有闕之代,今日政差出。
有政。吏批,判書李魯秉牌招不進,參判尹致定牌招不進,參議李裕元進,左副承旨申錫愚進。啓曰,判書李魯秉,參判尹致定,竝牌招不進,小臣獨政未安,何以爲之?敢稟。傳曰,只出緊任。以金炳冀·鄭基世爲直提學,朴浚愚·柳泰東爲掌令,沈宜聞·河範大爲持平,鄭基稷爲正言,李參鉉爲奉常正。
兵批,行判書趙斗淳病,參判李公翼病,參議任泰濬進,參知柳基豐在外未肅拜,同副承旨朴承輝進。副司直單崔遇亨·金正奎·金政源·吉履元,副司果單李廷斗。
朴齊憲,以奎章閣言啓曰,新除授直提學金炳冀·鄭基世,事當卽爲牌招,而時値夜深,待明朝牌招察任,何如?傳曰,允。
鄭基世,以兵曹言啓曰,卽伏見京畿監司洪祐喆狀啓,則本道進上封進時,敦義門明日爲始開閉,令該曹稟旨分付爲辭矣。敦義門依前例,令政院臨時請出標信開閉,何如?傳曰,允。
金世均,以戶曹言啓曰,璿源殿正殿以下滲漏修改吉日時,令日官金昌勳推擇,則今七月二十日辰時爲吉云。以此日時擧行之意,敢啓。傳曰,知道。
朴齊憲,以禮曹言啓曰,卽接景慕宮官員所報,則本宮移安廳後面浮椽一間許,頹落云矣。今此有頉,雖在移安廳後面,旣是正堂至近之地,當有慰安之節。慰安祭不卜日,今十四日設行,而修改之役,同月二十二日卯時,本宮正堂月臺修改時,同爲擧行,何如?傳曰,允。
鄭基世,以都摠府言啓曰,副摠管李定鉉,以禁衛中軍,本營諸將官射會監試事,南別營晝仕出去之意,敢啓。傳曰,知道。
朴齊憲,以成均館大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成金敬鉉,直講朴文鉉,俱以實錄郞廳進,典籍宋欽翼差祭,時無入直之員,以他郞官,姑爲代直,何如?傳曰,允。
朴承輝,以義禁府言啓曰,今初十日全羅道濟州牧放未放成冊,旌義縣減死圍籬安置罪人李承憲名下,放字書下,而其時臺啓方張,不得擧行矣。今則臺啓已停,李承憲放送事,分付該道道臣之意,敢啓。傳曰,知道。
又以義禁府言啓曰,忠淸監司趙得林啓本內,裝載官海南前縣監張龍逵罪狀,令攸司稟處事,啓下矣。張龍逵今方待命,拿囚之意,敢啓。傳曰,知道。
庚戌七月十二日辰時,上御熙政堂。下直守令入侍時,左承旨鄭基世,假注書郭泰魯,記注官金大鉉,記事官鄭健朝,谷山府使洪淳穆,渭原郡守李根永,橫城縣監朴承儒,靈光郡守金德根,大興郡守李敎昌,順川郡守李承駿,南海縣令趙英夏,萬頃縣令李種馝,新溪縣令金奭均,蔚珍縣令申在元,砥平縣監李啓弘,全義縣監閔種河,石城縣監趙勉秀,玉果縣監權應駿等以次進伏訖。上曰,史官分左右。基世進前奏曰,守令使之進前奏職姓名乎?上可之。淳穆等起伏奏職姓名。基世奏曰,宣諭別諭,何以爲之乎?上曰,退出爲之,可也。基世曰,七事,使之奏之乎?上曰,使之各奏,可也。基世退跪楹外,淳穆等以次奏七事訖。上曰,守令使之進前。淳穆等進伏楹外。上曰,連見各道雨澤之啓,則水災雖有淺深之不同,此則天時也。至若民生之安否,專在於守令之治不治,下去後竝須悉心對揚,以爲便民之方,可也。上曰,守令使之先退。淳穆等以次退出。上命史官就座,承史以次退出。
庚戌七月十二日巳時,上御熙政堂。召對入侍時,參贊官金世均,檢校待敎金炳德,侍讀官金世鎬·檢討官李貞夏,假注書郭泰魯,記注官金大鉉,記事官鄭健朝,各持通鑑第二卷,以次進伏訖。上曰,史官分左右。上開卷,上曰,上番讀之。世鎬讀自或說沛公,止沛公然其計從之。上曰,文義陳之。世鎬釋義訖奏曰,沛公之先定秦地也,果如懷王之所約,則當王關中,或者使兵守關之說,未必爲非。然項羽方命恃力,有必爭之勢,而强弱之不敵,衆寡之懸殊,不待智者而曉然矣。若其量勢度力,則不如姑順其志,徐觀其變之爲得計矣。上曰,下番讀之。貞夏讀自已而項羽,止在霸上。上曰,文義陳之。貞夏釋義訖。上曰,曹無傷之背漢而附楚,何義也?貞夏奏曰,曹無傷,卽沛公之臣,而以沛公盡取珍寶欲王關中之意,宣言於羽,楚漢之間,使生釁隙,曹無傷,天下之小人耳。小人之言,何可聽從也哉?君子小人,邪正之分也。君子進則小人退,小人進則君子退,故古昔聖王,必進賢退不肖,以做都兪吁咈之治。伏願賢人君子之臣,訪而收用焉。上曰,參贊官讀之。世均讀自范增說羽,止備他盜也。上曰,文義陳之。世均釋義訖。上曰,項伯者,項羽之季父,而助漢,何意也?世均奏曰,項伯曾有深誼於張良,故欲與之俱去,而張良則義重爲主,入告引進,圖緩其急,竟至有項伯之翼蔽沛公。上曰,項伯雖素善於張良,不爲楚而爲漢,是豈常理乎?世均曰,然矣。此實常理之外,而項羽慓悍,自致寡助,沛公寬大,自致多助,政是天與人歸者也。且沛公,置張良於帷幄而用其策,遂成大業,書曰,知人則哲,傳曰,得人者昌,此之謂也。伏願如此等處澄省焉。上曰,閣臣讀之。炳德讀自豈敢反乎?止善遇之。上曰,文義陳之。炳德釋義訖奏曰,臣所讀自止內,別無敷演仰陳者矣。上曰,沛公於項羽,有何可謝之事乎?炳德曰,沛公先入關中,則如約當王,無事可謝,而楚漢之勢,强弱不敵,且項羽則專用威力,難責仁義,故爲緩其急,乃有此擧矣。上通讀一遍訖,上掩卷。命史官就座,仍命退,諸臣以次退出。
上在昌德宮。停常參·經筵。
朴承輝,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
朴承輝啓曰,合辭方張之時,兩司無詣臺之員,事甚未安。除在外外,未肅拜呈告人員,竝卽牌招,何如?傳曰,允。
又啓曰,左右史不可不備,檢閱趙秉學·成載瑗,旣有只推之命,竝卽牌招,何如?傳曰,允。
備忘記,豐山萬戶吳德潤下直,長弓一張,長箭一部,片箭一部,筒兒一箇賜給。
傳于朴齊憲曰,傳香承旨,馳詣景慕宮,奉審摘奸以來。
大司憲徐英淳,執義尹滋悳,持平沈宜聞·河範大牌不進,掌令朴浚愚·柳泰東在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善·鄭基稷,執義尹滋悳,持平沈宜聞·河範大牌不進罷職傳旨,傳于朴承輝曰,只推。
金世均啓曰,今十八日孝定殿親行酌獻禮祭文,當爲製進,行大提學趙斗淳,待明朝牌招,使之製進,何如?傳曰,允。
金世均,以弘文館言啓曰,應敎趙龜植,旣有只推之命,卽爲牌招察任,何如?傳曰,允。
以檢閱趙秉學·成載瑗牌不進罷職傳旨,傳于金世均曰,只推。
以應敎趙龜植牌不進罷職傳旨,傳于金世均曰,只推。
以水原留守金蘭淳狀啓,民家漂頹事,傳于朴承輝曰,積雨之中,加之以海潮汎濫,一境之內,田土之潰決,屋廬之漂壓,數甚不少,則其所愁慘,曷可勝言?來頭穡事之如何,姑未可預料,而目今多民之失所號呼之狀,尤爲矜悶,原恤典外,以公穀加意題給,趁卽結構奠居之事,廟堂措辭行會。
金世均,以奎章閣言啓曰,新除授直提學金炳冀·鄭基世,敎旨安寶次,濬哲之寶請出之意,敢啓。傳曰,知道。
又以禮曹言啓曰,卽接廣州府留守金學性移文,則以爲,本府鄕校聖殿正間滲漏處,將於今秋節享,兼告修改告由,移還安祭香祝,自本曹啓稟下送云矣。廣州府鄕校聖殿修改,當於今秋釋菜,兼告擧行告由,移還安祭香祝,卽令該司,照例磨鍊下送,而祝文中措辭撰出事,一體分付,何如?傳曰,允。
朴承輝,以兵曹言啓曰,宣仁門南邊水門鐵箭,今已修改矣。把守軍兵,解送直所之意,敢啓。傳曰,知道。
又以訓鍊都監言啓曰,因兵曹草記,宣仁門南邊水門鐵箭,今已修改矣。把守軍兵,還入直所,將校解送之意,敢啓。傳曰,知道。
又以都摠府言啓曰,副摠管李定鉉,以禁衛中軍,本營諸將官射會監試事,南別營晝仕出去之意,敢啓。傳曰,知道。
行兵曹判書趙斗淳疏曰,伏以臣於月初,猥列衷懇,仰冀恩諒,以其僥濫之極,無望顓據之久也。早自引退,非惟乃分之宜,庶幾消受,卽亦在理明甚,而誠淺辭劣,崇聽未格,寤寐怔營,居然又閱旬時矣。臣聞論德使能而官施之者,明王之大枋也。顧臣無所肖似,無一於此,而聖上所以施之於臣者,初不在於德與能之爲何如矣。臣若謂恩可饕,謂寵可居,左執右劃,惟其職是瘝是僨,則不審聖明,究何以蔽臣罪也?第臣前章所陳,只就其職名之綦重,本分之無堪,先從其大去處略綽說去耳。若其衰病實際,雖以日月之明,何望容光之必有照也?齒髮早凋,自是脆薄所召,而惟其視官之爲三十年貞疾,比又加之以眩掉之祟,眩之劇而棟宇俱轉,視之霧而尋丈莫辨,蓋玆受病之源,積有根柢,眩與視之若輔車若駏蛩,迭發而互隨者,醫家所稱難治也。夫以若形證,擔此事務,以言乎銓注,則班薄之閱,資乎目,帕首袴鞾之用,資乎目,以言乎文枰,則撰述之功,資乎目,考選題品之役,資乎目矣,而及其目力所竭,氣餒而眩作,則於是乎耦俱眊乏,動用周還之且不得矣。此非有絲毫遮飾要占便私之計,顧其勢年與病深,類非砭焫㕮咀所能濟也。臣以世祿遺裔,竊華顯於百年積替之餘,蒙被我四朝恩遇,與天無有極焉。欲報之德,彝性攸均,流行坎止,義所不擇,而盈溢之咎,疾疹斯極,力不從心,事與計錯,每一思惟,恧交集,敢綴未畢之辭,恭竢必準之恩,惟聖明,俯賜矜察,仰稟東朝,亟遞臣本兼職名,仍治臣干冒瀆擾之罪,千萬幸甚,臣無任云云。答曰,省疏具悉。本兼之任,試可矣。無復固辭,益殫乃心。
上在昌德宮。停常參·經筵。
金世均啓曰,大司憲徐英淳,執義尹滋悳呈辭,掌令朴浚愚·柳泰東在外,持平沈宜聞·河範大未肅拜,監察茶時之意,敢啓。傳曰,知道。
傳于金世均曰,傳香承旨,馳詣宗廟·徽定殿·景慕宮,奉審摘奸以來。
金炳冀啓曰,今日齋宿,承旨當爲備員,右承旨朴齊憲,左副承旨申錫愚不爲仕進,竝卽牌招,何如?傳曰,允。
以右承旨朴齊憲牌不進罷職傳旨,傳于金世均曰,只推。
金炳冀啓曰,今日齋宿,承旨當爲備員,右承旨朴齊憲,旣有只推之命,更爲牌招,何如?傳曰,許遞,前望單子入之。
承旨前望單子入之,徐元淳落點。
金炳冀啓曰,今日齋宿,承旨當爲備員,新除授左副承旨徐元淳,卽爲牌招,何如?傳曰,允。
徐元淳啓曰,明日次對,兩司當爲進參,除在外外,未肅拜呈告人員,竝待開門牌招,何如?傳曰,允。
以慶尙監司徐箕淳狀啓,薦新進上胡桃,節序差晩,限內不得封進,惶恐待罪事,傳于鄭基世曰,勿待罪事,回諭。
申錫愚,以奎章閣言啓曰,明日卽書香閣秋孟朔大奉審日次,時·原任閣臣,依節目進詣擧行之意,敢啓。傳曰,知道。
又以禮曹言啓曰,因黃海道暗行御史申錫禧別單,備邊司覆啓內,文化故士人林起瑞孝行事,令該曹稟處事,允下矣。取考其別單,則以爲,林起瑞,自在孩提,已著根天之孝,母病斷其第一指,父病斷其第二指,輒得回甦,當其親病,欲訪成川李醫,適値潦水之大漲,拚死徒涉,直向急流,忽聞岸上有人大呼曰,李醫在後,仍給丸藥曰,服此則必差矣。持以還家,病已垂盡,卽用丸劑,旋獲差勝,其後躬往成川,備物致謝,則初無岸上給藥之事,始知至誠所假,神明默佑。及其遭憂,廬墓三年,一遵禮制,而局內無水,居人病之,一夜雷轟石開,甘泉滃渤,終制之後,遂涸而眢,此又純誠攸感,地靈效異也。一道公議,齊聲控籲,已蒙給復之典,而棹楔尙闕,士論愈菀云矣。林起瑞,曾以卓異之行,已蒙復戶之恩,而尙闕宅里之顯表,有此繡啓之請褒,實蹟昭著,公議可徵,生前復戶,雖有褒揚之擧,死後旌閭,亦多已行之例,其在樹風之道,特施棹楔之典,恐合事宜,而係干恩典,臣曹不敢擅便,上裁,何如?傳曰,依回啓施行,可也。
徐元淳,以禁衛營言啓曰,本營把摠李鍾正,身病猝重,勢難察任,改差,何如?傳曰,允。
上在昌德宮。停常參·經筵。
望祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百宮奉慰單子問安。答曰,罔極。
藥房都提調鄭元容,提調金輔根,副提調金炳冀啓曰,伏未審日間,聖體,若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
進御加味平六湯,一貼製入事,榻前下敎。
金世均啓曰,大司憲徐英淳,執義尹滋悳,持平沈宜聞·河範大牌不進,掌令朴浚愚·柳泰東在外,監察茶時之意,敢啓。傳曰,知道。
徐元淳,以備邊司言啓曰,今日賓對,新差備堂金景善·金洙根·徐念淳,俱懸病不進,事甚未安。令政院竝卽牌招,以爲進參之地,何如?傳曰,允。
傳于徐元淳曰,大臣·備局堂上引見。
朴承輝,以吏批言啓曰,成均館直講朴文鉉,以其身病,呈狀乞遞,改差,何如?傳曰,允。
又以吏批言啓曰,掌樂正李濟達,以其身病,呈狀乞遞,改差,何如?傳曰,允。
又以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
有政。吏批,判書李魯秉進,參判尹致定,參議李裕元,竝牌招不進,同副承旨朴承輝進。以趙秉夔爲右尹,沈膺泰爲刑曹參議,洪鍾序爲典籍,金敬鉉爲掌樂正,幼學河鉽年七十三今超通政,侍從臣持平河範大父,加資事承傳。
兵批,行判書趙斗淳進,參判李公翼病,參議任泰濬入直,參知柳基豐在外未肅拜,左副承旨徐元淳進。以金在田爲都摠管,趙雲澈爲副摠管,徐重璟·朴一華·李憲壽爲五衛將,李宗白爲忠翊將,金啓泓爲景福將,池尙秀爲慶熙將,李尙濂爲宣傳官,洪大薰爲中樞都事,李容直·權永秀爲文兼,陳祐昌爲部將,具洌爲守門將,尹守鳳爲永宗僉使,柳聖魯爲咸鏡中軍,廟洞權管單丁碩夏,護軍趙秉恒,副護軍朴齊憲·洪翼燮·河鉽,副司果李承憲·金泰衡·金在赫,以上竝單付。
兵批,再政。副摠管單金在田。
朴承輝啓曰,卽伏見行護軍曺錫雨陳疏到院者,景慕宮望祭兼行告由祭時,祝辭則只擧牲醴,祭單則初無幣帛,奠幣禮闕而不行。享祀法意,何等敬謹,而致有此無前之僨誤,萬萬驚悚,當該香室官員及奉常寺官員,竝所當重勘,而本院請推之外,無他可施之罰,何以爲之,而雖以獻官言之,初未能致察,至於奠幣之闕禮,萬萬未安,從重推考,何如?傳曰,國之大事在祀,而有此無前之事,其爲驚悚,當復如何?各該擧行官員,令該府拿問嚴勘,員役守僕,亦令該曹,各別從重科罪,獻官施以刋削之典。
朴承輝,以景慕宮都提調意啓曰,昨夜景慕宮望祭,兼行告由矣。每於兼行時,原封祭物外,又有奠幣之儀,而自太常初不進排,終至闕禮,且於祝文,以兼告措辭,則當云牲幣,而乃以牲醴誤書,有國所重,祀典爲最,惟祝與幣,事體益嚴。乃有此無前錯誤,萬萬驚懍,祭幣闕封之太常官員,祝文誤書之香室官員,竝捧現告拿問嚴勘,雖以獻官言之,祭物捧上祝文校準之時,未克致察,尤不可無罪,祭監監察及宮司令,亦有不審之失,竝爲現告拿處,當該守僕員役等,移法司從重科罪,何如?臣忝管本宮與太常提擧,而不能先事操飭,論以邦憲,合被大何,惶恐待罪之意,敢啓。傳曰,允。獻官已有處分,本事雖極驚悚,在卿別無所失,卿其安心勿待罪。
以京畿監司洪祐喆狀啓,德積鎭蔚島外洋致敗全羅道靈巖郡大同米,隨拯分給於本鎭民人等處事,傳于朴承輝曰,本鎭非干漕事,而不幸掌內臭載,則千餘石之分俵,有所不忍,特施湖西之例,以紓民力,可也。
以黃海監司徐戴淳狀啓,載寧等邑民家頹壓事,傳于鄭基世曰,聞甚驚慘,元恤典外,別加顧助,結構奠接之意,廟堂措辭,分付。
朴承輝,以弘文館言啓曰,應敎趙龜植,卽爲牌招察任,何如?傳曰,允。
以應敎趙龜植牌不進罷職傳旨,傳于朴承輝曰,只推。
以吏曹參議李裕元牌不進罷職傳旨,傳于朴承輝曰,只推。
以大司諫李敎英,司諫李承輔,獻納徐翼輔,正言李啓善·鄭基稷,執義尹滋悳,持平沈宜聞·河範大牌不進罷職傳旨,傳于朴承輝曰,只推。
申錫愚,以奎章閣言啓曰,景慕宮望廟樓,今望奉審無頉之意,敢啓。傳曰,知道。又以奎章閣言啓曰,臣等進詣書香閣先大王御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
徐元淳,以訓鍊都監禁衛營御營廳言啓曰,訓鍊都監字內拱北門西邊宮墻三間許頹圮處,今十六日爲始,三營合力改築之意,敢啓。傳曰,知道。
義禁府啓目,裝載官海南前縣監張龍逵原情云云。問目內辭緣,泛稱遲晩,所當請刑是白乎矣,曾經侍從勿爲請刑,載在法典,議處,何如?判付。啓,依允。又啓目,事變假注書金基周原情云云。傳旨內辭緣,泛稱遲晩,刑推得情,何如?判付。啓,飭已施矣。分揀放送。又啓目,通禮院引儀李亨植原情云云。傳旨內辭緣,泛稱遲晩,刑推得情,何如?判付。啓,飭已施矣。分揀放送。
孝定殿望祭親行敎是時,亞獻官判府事金道喜,終獻官興宣君昰應,贊禮禮曹判書李憲球,典祀官奉常正李參鉉,執禮副司果金輔鉉,執尊校理鄭鎏,大祝執義尹滋悳,祝史副司果閔致庠,齋郞正言李啓善,盥洗位禮曹佐郞玄弼濟,直講安永豐,爵洗位直講愼尙欽,兵曹佐郞尹㻻,亞終獻官盥洗位直講丁義衍,贊者引儀元絳·李亨植,謁者兼引義沈龜祖·洪宜悳,贊引假引儀李宗赫·朴齊崧,祭監監察韓鼎謩·李承敬。
行護軍曺錫雨疏曰,伏以臣昨差景慕宮望祭兼告由祭獻官,而祝辭只擧牲醴,祭單初無幣帛,行祭之時,見告由笏記,有奠幣之文,始爲詰問於守僕,則雖朔望,若兼告由,有用幣之式矣。臣於是驚惶罔措,計無所出,幣帛雖使追進排,已無以及時,設令及時,祝辭之所不擧,又不敢擅用,而祝文之草記請改,尤無回旋之隙,遂至於奠幣節次之闕而不行,臣若熟諳事例,先期覺察,則豈有是哉?享儀之莫重,而致此僨誤,萬萬震懍,無地自容,玆敢短章自列。伏乞聖明,亟降嚴誅,以重祀典,以昭法紀焉,臣無任云云。答曰,省疏具悉。祀典之重,有欠禮節,不勝驚悚,及其準祝,亦不能審乎?施以刋削之典。
庚戌七月十五日子時,上詣孝定殿。望祭親行入侍時,都承旨金炳冀,左承旨鄭基世,右承旨申錫愚,左副承旨徐元淳,右副承旨金世均,同副承旨朴承輝,記事官金永秀·任應準·鄭健朝·金炳溎,原任提學朴永元,原任直閣李景在·金鼎集,檢校直閣鄭㝡朝,原任待敎趙斗淳·李㘾,檢校待敎金炳德·金輔鉉·尹滋悳·李秉文以次侍立。時至,通禮跪啓請出次,上具衰服,出齋殿門,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前,三上香。引儀唱執爵獻爵,上獻爵訖,降復位。亞獻官判府事金道喜,終獻官興宣君昰應,以次獻爵訖。引儀唱俯伏哭,上俯伏哭。引儀唱止哭興四拜,上止哭興四拜。贊禮導上詣望燎位,望燎訖,贊禮跪啓禮畢。炳冀進前奏曰,今日行禮時臚唱之際,做錯非細,萬萬駭然,當該通禮院官員,所當重勘,而本院請推之外,無他可施之罰,何以爲之乎?上曰,拿處,可也。出擧條仍導殿下還齋殿,諸臣以次退出。
庚戌七月十五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調鄭元容,提調金輔根,副提調金炳冀,記事官金永秀·鄭健朝·金炳溎,檢校待敎李秉文,左副承旨徐元淳,記事官任應準,事變假注書金德興,兼戶曹判書徐熹淳,行議政府左參贊金左根,行兵曹判書趙斗淳,行大護軍金鼎集,禮曹判書李憲球,吏曹判書李魯秉,行大護軍李敦榮·姜時永,知敦寧府事李啓朝,行訓鍊院都正李景純,校理鄭鎏以次進伏,醫官鄭有曾·金珪·李琬·金濟慶進伏楹外訖。上曰,史官分左右。元容進前奏曰,積澇快晴,熱宜農候,此時聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,醫官待令,使之入診乎?上可之。珪等以次診候訖,退伏楹外。元容謂醫官曰,脈候詳奏。上曰,醫官各陳所見。珪曰,脈候左右三部調均中,微有暑滯之候矣。琬·濟慶等曰,脈候調均中左右關部,微帶滑體,似緣暑滯之祟也。大王大妃殿曰,六七日來,大殿水刺不能善進,泄便不至頻數,而每日爲數三度,滯物尙存乎,暑症未差乎?珪等曰,上焦脈候平復,而下焦脈候,姑未復常,似緣宿滯之祟而然也,元容曰,湯劑當議定乎?珪等曰,當用淸暑導滯之劑矣。元容曰,日候尙熱,而時屆秋節,湯劑似異於盛夏之時矣。珪曰,略用滌暑之劑,似無害矣。上曰,滯氣尙未快差矣。大王大妃殿曰,向者症候後諸節,未得如常,今朝尙未及進啖矣。元容曰,向來症候之餘,胃氣尙未如常,最忌生冷油膩之物,向筵有所奏矣。上曰,生冷則近無所進矣。元容曰,消導之劑,胃氣受損,故不宜頻進,雖茶飮之屬,無益於攝養之節矣。上曰,醫官先退。大王大妃殿曰,次對爲之。元容曰,頃以甲山·三水還逋事,令道臣斟量事勢,條列以聞後,更爲稟處之意,筵奏行會矣。卽見咸鏡監司徐有薰狀啓,則以爲,甲山還穀時在折米二萬二千一百三十二石內,二萬石作爲分留,七百三十五石北靑移轉,及厚州大同加下報送餘在一千三百九十七石,依辛未減價作錢例,每石一兩式,移送於關北穀少邑,轉以詳定例作穀,入錄還案,而原還半分條耗一千石,當年本府公用及三水公下不足條劃下,餘在以詳定價亦爲作錢,移送於關北穀少邑,作穀入錄,三水時在折米四千一百二十一石內,一百二十一石,厚州大同加下報送,四千石作爲分留,而以其耗二百石及各樣歲入之穀,較計一年公下,多有不足之歎,以甲山還耗餘在條移劃,則兩邑俱無添還,而只以恒摠,半留半分,更無殖耗添錄之弊事,請令廟堂,稟處矣。甲山·三水兩邑民勢與糴規,向筵已有所詳陳者,而今見道伯之議於邑倅,詢於邑民,而條列狀聞者,則其所謂祛弊捄弊之方,果不出所料矣。今若抄其舊逋難捧之戶,而或蕩或排,如他邑之例而止,則蕩不足爲實惠,排不爲實效,不過一時文具而止耳。此兩邑,不可以通行之糴法比論,則不可不一行大更張之法,舍舊圖新,以爲永久安固之道。其一,以還摠幾石,量其戶數,作爲分留斂散之規,使民戶免多受之弊也。其一,每年耗穀,以公用用下,俾無一石滋長之弊也。其一,京司及巡兵營穀簿磨勘,及本邑倉簿,竝從本穀名色,各立穀行,俾無戶土式相左虛錄之弊也。設此三綱領,著式遵行,則其所謂峙儲及虧欠之弊,不期杜而自杜矣。如是而苟或開毫分些弊,則守令何可免重罪乎?甲山還元摠折米六萬九千九百三石內,時在穀折米,爲二萬二千一百三十二石,流來民逋折米,爲三萬六千二百四十七石,吏校奴令流逋折米,爲一萬一千五百二十三石,三水還元摠折米,爲二萬四千二百九十六石內,時在穀折米,爲四千一百二十一石,流來民逋折米,爲一萬一千一百二十六石,吏校奴令流逋折米,爲九千四十八石,兩邑民逋,流絶已久,指徵無處,合穀折米四萬七千三百餘石,特爲蕩減,吏校奴令逋,今當變制之初,勢難竝督,合穀折米二萬五百餘石,竝以未捧懸錄,甲山以折米二萬石,三水以折米四千石,定爲分留恒摠,兩邑見在穀餘數,則竝依減價已例,作錢移送於他邑,以詳定價作穀,消詳添錄於冬等會案,兩邑每年耗條,劃下於兩邑公用,而如有餘條,則自巡營作錢,絶無一包添留之地。今雖行蕩停之特典,而糴法所重,已往亦不宜全無追究,逋簿所在吏校奴令諸名,自本道,分輕重酌處之意,分付,何如?上曰,依爲之。出擧條大王大妃殿曰,不殖耗條,欲其不添原還之意乎?元容曰,然矣。仍奏曰,卽見黃河監司徐戴淳狀啓,則枚擧殷栗縣監趙奎年,長連縣監李完熙牒呈,以爲,兩邑還逋夥多,若無大更張之擧,邑之爲邑,斷無其望,殷栗縣流來舊逋一萬四千七百五十一石零,長連縣流來舊逋七千八百三十石零,待年豐收捧,殷栗縣身故吏逋二千一百二十四石零,結民逋中七千八百七十五石零,合一萬石,及長連縣結還逋中一萬石,俱是各衙門句管,限十年停耗,每年二千石式,每石代錢三兩,合六千兩,排捧上送于各衙門,以爲移轉他道事,請令廟堂稟旨,分付。辛丑以後始掩逋守令,不可置而勿論,長連時縣監李完熙,昨冬虛勘,不無襲謬之罪,與終始掩逋有異,竝令攸司稟處,兩邑生存吏鄕等,待完逋,分輕重勘處爲辭矣。觀此狀辭,不覺驚歎,糴法至此兩邑而無矣。非法之無也,廢而不行焉耳。生逋之初,有失操檢,開弊之後,未卽矯捄爝炎而至於燎原,濫觴而歸於尾閭。今則條紊式壞,麻亂絲紛,雖有智者,莫可以籌之矣。苟欲釐正,事當先懲其長吏之罪,而虧逋起於己甲辛壬之間,則今無以追究,丁丑萬石移轉,本爲減摠之意,而五千石則仍未充準,徒滋耗簿,而耗條備納之方,皆係法外,許多名色,都不宜仰聞於朝家者也。如償債結斂等不法之事,道伯之所當嚴禁者,而無難登聞者,豈有如許事體?該道臣從重推考。辛丑以後諸守令,坐於無糴之鄕,初無逋不逋之可論,則有何始與掩之區別乎?勿論添逋之罪,亦難全恕,竝令該府,拿問處之,官屬逋穀,待準捧後,令本道,分輕重酌處。糶糴則邑民之不見斂散,已久矣。丁庚兩年虛簿添耗之一萬四千七百石零,姑懸未捧,吏逋二千一百石零,結逋七千八百石零,限十年停耗,以詳定三兩錢,排捧移轉,生存吏逋二千一百石零,及民逋四千六十石零,合六千一百石零,待秋成準捧,一遵計戶斂散之規,結還名色,永爲革罷,千餘之戶,更難添穀,此後則勿以移錢加還之意,嚴飭該道。長連雖在竝擧中,而積久逋弊,有間殷邑,且庚子時倅,統結排徵之後,無分有捧,祛弊生弊,至於吏輩償債之穀。此蓋官與民不知之中,請得隣邑加作之錢,課歲添簿者,而今若一例排蕩,則有非嚴糴法懲吏習之意,至於戶少穀多之弊,不可不移穀減摠。此則令道臣從長措處,以圖矯釐奠安之地,似好矣。以此嚴飭,守令論罪,吏鄕勘處,待釐正後稟處,何如?大王大妃殿答曰,依爲之。出擧條大王大妃殿曰,一結價爲幾兩乎?元容曰,在前則爲十餘兩,而今則以科斂之多,至爲二十七兩云矣。耗條所納,則皆爲結斂,而糶糴之法,則廢却已多年,不可不一番更張矣。仍奏曰,頃因黃海道暗行御史申錫禧別單,蘇江·瓮津合營便否,令道帥臣具意見狀聞之意行會矣。卽見黃海監司徐戴淳,水使韓仁植狀啓,則以爲,甕津處在一邑之中央,道路均適,糶糴得宜,田土膏沃,人民樂業,而地汚多淤,山高闞城,實無關隘之險,蘇江俯臨滄海,自作天塹,而城址褊側,土理瘠薄,惟事漁利,不足爲臨民之所,而藉令合營於蘇,校宮獄舍移設之際,經費財力,亦不可不念,到今事勢,莫若仍舊爲辭矣。合營之議,其來雖久,曰蘇曰甕,各自有說,以關防則蘇勝於甕,以生業則甕勝於蘇,陰雨之備,戎政雖重,田土之依,人和當先,此所以兩議之不能歸一,而今此道帥臣之論,深存愼重之意,便否所在,不可遽議,今姑置之,何如?上曰,依爲之。出擧條上曰,黃海水使,或稱甕津水使,此是兼管兩邑乎?元容曰,水使兼甕津府使,而本營則處甕津,風和時,移住蘇江矣。大王大妃殿曰,繡啓請合營乎?元容曰,然矣。仍奏曰,卽見平安兵使趙元錫所報,則以爲,本營軍木庫會錄錢一千九百六兩,卽課歲作還,爲備歉荒者,而見今餘在穀,爲四千九百二十五石零,自今爲始,年年取耗添本,會錄錢則更勿作穀,每年從時價貿銀,封留該庫,以備勅需爲辭矣。當初作還,以萬石爲準,今若以已作之近五千石,加耗滋益,則不出幾年,可滿此數,而本營所儲銀貨,今已告罄,勅需所用,不可不預備以置,以本錢貿銀之請,果有斟量,依報施行,而貿銀數爻,每年修報之意,竝爲分付,何如?上曰,依爲之。出擧條元容曰,昨今年來,兩西邑樣民勢,憂虞溢目,向筵伏承慈敎,以西民可矜之狀,屢發惻怛之音,至有隨弊陳達,另加矯捄之敎,臣不勝欽誦,而竊有一事仰奏者。此係西民休戚之關,而興替之會也。關西各項公用,專靠餉穀,而自經辛壬之亂,餉摠大絀,無以支調,歲就營各庫記付餘錢,以詳定價,分給列邑作穀,名之曰添餉錢,行之屢年,而聞近來年例,作錢之外,又有以穀作錢,移轉立本之擧,去來之際,此亦爲弊,而其中又生出摧利厲民之一事,守令毋論公私需用,請得餉錢於巡營,取用幾分後,以幾分,分給境內饒戶,排幾年備納幾包,以爲竝耗準摠之地。名雖給錢,計每年所納之穀,則無異白徵而攘奪矣。以一官一時貪汚之事,流毒生靈,每至十年之久,是豈可忍爲之事乎?違糴法開逋簿之許多痼瘼,有不暇論,而若此不已,則生民之塗炭倒懸,必敗乃已,居按察之地者,豈不知爲剝唆虐厲之政,而猶且許給,則何可責巡宣之任乎?此意嚴飭該道臣,自今年添餉之錢,勿爲多劃於一邑,以爲裒益均俵之地,而分俵後,以邑名錢數,成冊報本司,以爲憑考之地,若或有犯科現發者,則該守令論勘重罪,道臣亦難免違制之律,以此姑先申令,何如?大王大妃殿答曰,所奏甚好,依爲之。出擧條元容曰,此是前所未聞,而近來創出者矣。大王大妃殿曰,守令之始開此路者,査實重勘,宜矣。元容曰,今不可一一追究,朝令嚴飭之後,誰敢更犯乎?大王大妃殿曰,然矣。元容曰,近日民邑百弊,多由於糴法之壞亂,而胥吏幻弄,則守宰察禁,守宰冒犯,則按使察禁,今若自按使之地,而躬自犯科,則哀彼小民,將何控訴乎?諸弊中無名無義可羞可駭之事,卽海西之自巡營加作者也。所謂加作者,卽京司及巡營穀耗年例作錢之外,別爲加作者也。列邑小米,以詳定價作錢,徵捧於還民,以唐米代錢二兩,還分民戶,及秋還作小米,剩餘則爲營屬輩沾漑之資,每年爲三數萬石之多,向來繡單,已論之詳矣。民戶之丁田科斂,尙患難辦,況法外督責,歲以增加,則編蔀殘業,幾不至於仳離顚連乎?且巡營,標率之地也,行不法則守宰何所厭服?官衙,政令之所也,行不法則胥吏何所畏憚?此所以有邑加作倉,加作名色,民不勝濫徵之苦。苟究其本,誰執其咎?此若不以朝令,一番申法而痛禁,則海民無安頓之日。爲先以此意,嚴飭該道,自今年雖一包穀,京外應作外,無敢一或加作,而邑倅中犯科者,巡營若掩匿不聞,則該道臣難免重勘,姑先示以先甲之意,何如?大王大妃殿答曰,加作之弊,果如此,則民何以支保乎?不恤民隱而何可如是乎?道伯若先爲律己,則守令何敢犯科乎?京司作錢,自有定數,本道年例所作,列邑所分定者,自本道修報籌司,以爲憑考之地,先以此意,嚴飭該道,可也。出擧條元容曰,慈敎如是鄭重,海西之民,可以安保矣。仍奏曰,昔宋太宗書,爾俸爾祿,民膏民脂,下民易虐,上天難欺四句,頒諸天下郡國,立於廳事之間,謂之戒石銘,皇明及今中國,竝刻揭縣衙,蓋出於戒貪墨之意,而使守令,常目畏愼也。縣官之需米支錢,皆出於民,定例常式之外,一毫不當取,而古昔則猶有留儲廩餘於官庫,而歸去之廉吏矣。近來居官者,臨歸輒患債帳,豈俸祿之減前而然哉?誠以奢濫靡浮,用度無節之致也。或取用民分之還錢,而抄饒戶勒錄,或移貸京納之公貨,而囑任吏替當,吏與民則以不干無知之事,橫罹於徵逋責欠之中,多有蕩敗呼訴者矣。在前則外邑之疵瑕謗毁,如有風聞傳說,則三司之臣,隨聞隨啓,至有一詣臺而十啓事者。近來則臺閣惟以噤默爲主,道伯之責,專在黜陟,列邑之黷汚橫姿,隨事刺擧,至有臨考課而別修啓者,近來則按察惟以掩匿爲主,此非朝風篤厚而然也。官無大小,都置民事於相忘之域,民不保而國能安者,非臣攸聞。臣之向以開言路爲請者,實爲憚戢之道,而今又以此,關飭諸道管內,前後守令之以私債而冒錄吏民名者,一一査櫛,吏民則勿爲橫侵,該守所犯數爻,具狀奏聞,以爲一番懲創之地,而此後擅行法外害民之事者,隨卽論罪之意,兼爲申令,恐好矣。大王大妃殿答曰,吏與民名之冒錄,廉義所在,何忍如是乎?聞極寒心矣。公納犯用之罪,已不可恕,而況使不干與之吏民,勒加替當,則豈有如許政令乎?不可不一番痛懲,査發以啓之意,嚴飭各道,可也。出擧條上曰,近日亦豈無淸白之吏乎?大王大妃殿言于上曰,大臣所奏宋太宗戒石之言,非但爲守令方伯之所可戒飭,人主亦當以是監法者也。宮中之一衣一食,皆自小民出來,人主之愛民,固不必日有私惠,祈寒暑雨,必曰吾民得無怨咨乎?饑歲歉年,必曰吾民得無顚連乎?艱難疾苦之念,無一時或忘,撫字懷保之心,無一事或懈,然後利澤自被於生民矣。國家經用,皆資於民,不思所以安保之道,則將何以慰答百姓之望乎?上曰,慈敎至當,謹當銘念矣。大王大妃殿曰,愛民之本,在於節儉,若不儉則奢,奢則用度不節,不節則民受其害矣。元容曰,今玆慈敎,卽堯·舜之言也。人主存心愛民,便是堯·舜,殿下仰體慈敎,服膺勿失,則其將泰平萬世,而今日若使八方民庶,得聞此慈敎,則其懽欣感頌,當何如哉?此所謂一言而固結民心者也。仍奏曰,八路各邑邸吏之設,卽通朝令而供邑役也。各邸若或有弊,則自本司檢察釐捄,而聞近有可驚可駭無邸乃已之一大痼瘼,炎涓不絶,將至燎溢,不可不嚴禁而永杜矣。近來毋論員役與閑雜,或有公貨逋負於各衙門,則以幾兩錢,歇價買取某邑邸窠,以該邑年例役價,自本縣計數輸納於該衙門,以爲排幾年準納之地,邸役則自界首房替行,今則多有無邸之邑,故公私擧行,自致愆滯。蓋外邑之邸役錢米,皆係公物,而作爲逋吏輩牟利償債之妙策,該司則急於計捧,該邑則拘於干囑,此行彼效,視同應例,若此不已,則餘者將無幾,及今洞革,有不可已,各邸排年中各司,或有幾準者,或有半捧者。然一竝推出本券,出給界首,使之輸納該邸本價於該衙門後,各立邸吏,無一邑見闕之地,此後守令中,如有以役價,許屬京衙之擧,則隨現重勘之意,嚴明著式,何如?上曰,依爲之。出擧條大王大妃殿曰,邸人,何爲而設乎?元容曰,各邑皆有京邸吏,其吏擧行其邑之事,而朝廷命令,京司文簿,皆因邸吏而擧行矣。役價多寡不同,而各自本邑定給,其亦公物也。邸吏若無,則界首中替行其役,弊不可勝言矣。大王大妃殿曰,官長亦知此弊乎?元容曰,爲守令者,豈肯爲此乎?每年役價,自該司,以上納愆期樣督促推去,始行一二邑之時,猶恐人知,利竇一開,莫可禁制,而今則無邸之邑爲多,不可不矯捄矣。大王大妃殿曰,邸人賣買價爲幾許,而其本文券,納置於該衙門乎?元容曰,然矣。其賣買之價,隨其役價多寡而高下之矣。大王大妃殿曰,此弊未知自何人開路,而不勝慨然,予亦曾有入聞者矣。元容曰,東七陵閣廳役事,今幾垂訖,而聞多新建重構之處,前劃財力,尙患不足,量役計工,今亦當費四五千金云。更以惠廳錢三千兩,糧餉廳錢一千兩,以別置中輸送於地方官處,以爲趁期告竣之地,何如?上曰,依爲之。出擧條元容曰,冠蓋去來,自春徂秋相望於道,兩西之民力竭矣。苟係一分省弊,固當靡不庸極,兩西今秋巡部,使之停止,以爲紓力之地,何如?上曰,依爲之。出擧條上曰,巡歷爲何事乎?元容曰,專爲民事矣。其本意則出於春補秋助,詢察民隱之事也。上曰,今果如是乎?元容曰,按例擧行而已,安得如古法乎?上曰,然則專爲遊衍之行,而反不如除弊矣。大王大妃殿曰,果不如初不行之矣。元容曰,古規不可一向廢却,而貽弊則果不少矣。仍奏曰,守令殿最中,無一人中下者,政院之例請問備,卽示規警也。況近來朝飭截嚴,而關東之一例褒上,揆諸考課之法,不可謂嚴明,亦非所以奉體朝令,殫壓列邑之道也。不可無警責,江原監司李謙在,施以越俸之典,何如?上曰,依爲之。出擧條大王大妃殿曰,江原一道無可中下,則是皆善治云乎?上曰,褒貶之法,何如?元容曰,守令之治不治,道伯考績而評品,善治者居上,其次居中,不治者居下,而堂上守令之居中者,堂下守令之居下者,例爲斥罷矣。上曰,越俸之法,何如,等數,又何如?元容曰,此是示警之意也。俸是頒祿也,越者停也。以一朔爲一等,止於五等,只請越則爲一等矣。上曰,雖以東伯而被越俸之典,所越者是京祿乎?元容曰,然矣。還京後越祿矣。元容曰,大比科後,分館例爲卽行矣。申飭槐院,使之從速擧行,何如?上曰,依爲之。出擧條上曰,分館之例,何如?元容曰,分有三館,承文院謂之槐院,成均館謂之國子,校書館謂之芸閣,觀其地閥,分隷三館,而年五十以上,則分館後依例陞六矣。大王大妃殿曰,何不卽速擧行,必待提飭乎?上曰,此事何勞之有而然乎?元容曰,分隷之中,或有難處者,故每多規避矣。元容曰,兵批初仕,例有區處之窠,而窠若不足,則四廳中加設付職待窠陞實矣。聞今政初仕加設三員,已爲仕滿,自兵曹,移報末仕於吏曹,而吏曹以加設,不爲付職云,勿論實加,初仕仕滿人之隨報區處一也。不宜區別於其間,隨窠區處之意,分付吏曹,何如?上曰,依爲之。出擧條元容曰,見進香使先來狀啓,則皇太后尊諡,皇帝尊諡詔書,順付陪來云。使臣入京日,迎詔儀節,照例磨鍊之意,分付儀曹,何如?上曰,依爲之。出擧條元容曰,節使與別使行資,本有恒定,而近來銀價高騰,例封之錢,無以當所費,故苟簡詒弊之狀,多有入聞,原隰驅馳之軫其勞,自昔爲然,而饋贐支需,匱乏不繼,則實不可使聞隣矣。上副使行中各千兩,自戶曹,限銀價復舊間,加爲劃送似好,故敢達矣。上曰,好矣。依爲之。出擧條元容曰,今番漕船之多數致敗,極爲驚惜,非但公穀耗縮之有關國計,拯米之分給沿海民戶,大爲殘民難支之弊,且積潦極熱之際,營邑文簿去來,動費旬日,米粒糜腐,及民來受,已爲全棄,如法備納,無異白徵,慈敎特宣,許令從願,得聞浦里港村,感頌歡祝,如新受賜,而其中全無穀形之包,不可不別修成冊以報,仲夏之湖南漕船六千餘石,已爲分俵於沿海十二邑鎭,當以詳定價收捧,上送京司云。豐歲準價之一時督徵,民力甚窘,排定三年分捧,則似爲寬紓之道,故敢達矣。大王大妃殿答曰,多數分給,民情可矜,雖經法之外,特爲減價發賣以爲紓力之道,可也。出擧條上曰,貽弊於民者如此,誠可悶矣。分給則民不以備納爲難乎?元容曰,拯米分給於民,秋成後,以新米代捧,而今番則値潦暑多有腐傷全棄者,無異白徵云矣。大王大妃殿曰,此是行不得之政也。一依向者從願發賣之例,施行,何如?元容曰,慈敎至此,欽仰德意之盛,而係是經法之外,有難每每如是。且五月已分俵者,則與今番所拯有異,似難以一例爲之矣。大王大妃殿曰,從市價則當捧幾許云乎?以歇價賣之則好矣。元容曰,時價則未詳,而若減價,似爲實惠矣。大王大妃殿曰,減價則當爲幾許乎?元容曰,令道臣量宜,定價以給,則似好矣。大王大妃殿曰,不可食之穀,何可以詳定價作錢乎?今番則特令減價,宜矣。元容曰,向者蔚島致敗大同米,分給於德積鎭民矣。石數多而民戶少,每戶以五六石分給云矣。上曰,如是則鎭民何以聊生乎?元容曰,果如聖敎矣。上曰,何以處之則爲好也?大王大妃殿曰,畿伯狀啓還入後,當量宜處分矣。元容曰,今夏雨水,三南尤極備,湖西沿江各邑漂頹,過千餘戶云。其中漂頹多數之邑,則抄出最窮殘無依之類,錢穀間題給,董飭結構,無至流離失所之歎,恤典則以公穀會減,似好矣。上曰,依爲之。出擧條上曰,恤典所給,爲幾許乎?元容曰,以錢以穀,量宜題給,而亦有大中小戶之分等矣。上曰,恤典果實給於當戶,無一漏拔者乎?元容曰,聖敎誠洞察民隱矣。果或有吏輩偸食之弊,此等事,專在於本倅擧行之能否,故爲民之道,莫要於愼擇守令也。仍奏曰,史局工役之速竣與否,在於堂郞課仕之勤慢,日前臣於赴局時,見抄節之役,尙多遷就,堂郞仕進,竝加申飭,何如?上曰,依爲之。出擧條大王大妃殿曰,郞廳則果逐日仕進,而堂上亦然乎?元容曰,堂上則不能課日仕進,而其中金興根,間有實病,待差當仕進云矣。大王大妃殿曰,堂上進不進單子,使之日日修正以入,可也。元容曰,謝恩使行中,三起方物之令帶還者,任譯周旋準納,而多有效勞云。不可無勸賞之擧,首譯李經修,令該院特施加資之典,何如?上曰,依爲之。出擧條元容曰,詞訟之地,久曠可悶,呈告法司堂上許遞,與未差之代,令政院,政官牌招,開政差出,何如?上曰,依爲之。出擧條元容曰,聞禁將來詣朝房,而以身病,不得登筵云。未知實病之何如,而格例所在,事甚未安。禁衛大將柳相弼,推考,何如?上曰,依爲之。出擧條元容曰,望祭親行時終獻官,初以從一品塡差,至有臨時改付標之擧,事甚不審。當該差祭吏曹堂上,從重推考,捧納承旨,一體推考,何如?上曰,依爲之。出擧條上曰,大臣就座。元淳曰,諸宰奏事。熹淳進前奏曰,站船十四隻,卽忠州等五邑田稅大同分載者也。改槊改造,各有年限,所入物力,例爲分定,而至於沙格之應劃復戶保錢身布船價等條,一竝付之都賈主人,使之專管擧行,故邑屬輩圖差,主人專事肥己,所受物力,盡入私橐,反以境內稍饒之民,勒定沙格,較賂多少,朝差暮改,畢境橫斂,及於無辜,由是而沿江十四洞居民,勢難奠保,又於稅穀裝載之時,來往私船,恣意執捉,嚇以添載,取賂補費於斯之際,過限不改,晩裝臭載,往往有之。苟如是則不出幾年,其將無漕乃已,前後申飭,不啻截嚴,而一向沁泄,竟無實效。故曾以此意,自戶惠廳關問本道,使之査報矣。本道所陳,果如所聞,而方便之策,莫如自京師句管云矣。臣意則自今年爲始,右項應下之物,竝屬本曹照檢,另擇其京江有根着之人,差定船主,使之運納,而船隻數爻及改槊改造等所入,竝依例移給,每年逢載,一如舟橋船例爲之,五邑守令之輪定差員,亦令依前擧行,則漕弊永塞,民瘼可祛,而事係變通,不敢擅便,下詢大臣及惠堂處之,何如?上曰,大臣惠堂之意,何如?領議政鄭元容曰,稅船自京管造,似有新效,而久遠則又安知不生弊乎?然而道臣之議,戶判之論,出於杜漕弊釐船政之之意,依所奏施行,似好矣。宣惠堂上金左根曰,站船事,臣亦嘗聞之,而戶判所奏,實合方便之道矣。上曰,大臣惠堂之意如此,依爲之。斗淳進前奏曰,本曹經費,到底罄竭,各樣朔下,每每不能趁限派給,其所遑汲苟艱,卽前所未有之事也。騎步價布之各有月當,法意莫嚴,而外邑擧行,惟以乾沒爲能事,畿·湖間歷屢年不納,使本曹徒擁虛簿者,多至萬餘金,少不下數千金,如是而京師財蓄,安得不告蹶,應行派給,安得不遑急而苟艱乎?一番筵奏,定限提飭後,若或如前玩愒,不思準刷,則帥臣罷職,守令先罷後拿之意,自臣曹措辭行關。且念騎步布未納之勿許解由,卽通編所載也。此法之漫漶弛廢,雖不知創自何時,究其積滯積慢之原,則專出於解由之無所拘礙而然矣。自今以後,各邑由狀磨勘之時,自臣曹考其未納數爻,一切勿許成出,以爲申明舊規之地,而以此意分付度支,行會各道,恐未知何如。上曰,依爲之。出擧條元淳曰,玉堂所懷奏之。鎏進前奏曰,臣本以疎逖之蹤,猥廁橫經之列,識不足以備顧問,才不足以資啓沃,循省踧踖,尋常悚恧,況今聖志奮發,睿學將就,延接討論,殆無曠日,臣適會斯時,過沐殊私,原濕之行,未及復命,瀛館之除,遽已有旨,臣於逖違之餘,感激冒膺,日前召對,獲近耿光,在身微分,榮幸極矣。伏覩殿下,以夏禹克勤之聖,有虞舜好問之德,雖尋常字句之間,靡不講劘,至若前代之治亂興替,古人之言行出處,亦必垂問,使之反覆論難,臣於是尤不勝欽仰萬萬,而第緣臣學蔑才疎,不能仰塞萬一,尙覺愧汗之浹背,仍伏念帝王之學,莫盛於不恥下問也,進學之道,莫要於自彊不息也。倘殿下戒存終始,工無間斷,日知其所未知,日聞其所不聞,昕夕孜孜,樂此不疲,則自當無燕逸寒曝之憂,而終至於緝熙光明之域矣。程子曰,君子之學,須要日新,日新者日進也。不日新者必日退,未有不進而不退者也。見今潦暑將退,新涼漸生,伏願殿下,益加勉勵,日御講筵,深究事理於經史之間,則修齊治平之術,亶不外是,而上下交通之道,亦在於是,懋哉懋哉。上曰,所陳甚好,當留念矣。出擧條大王大妃殿曰,捕將進前。仍敎曰,近聞竊發之患尤甚云,此非歉年,何至於是,而捕卒輩不肯推捉,又或有捉得者,亦未依法用刑云,此何故也?景純曰,竊發之患,近果盛行,至有偸入國庫之事,而尙未捉得,不勝悚惶萬萬。蓋賊漢所偸之物,潛賣於市民,故捉賊後,依逢賊人所告,還懲於買贓人處,以給本主,而近來市民,皆錄名於上司衙門,故自臣廳,不得任意捉致而徵出,徵出之際,多有害及於校卒輩,故或未能窮覈矣。大王大妃殿曰,此後則無論闕內與五上司屬隷,勿拘捉致,如有不然之端,一一草記論勘,可也。盜賊恣行,民何以聊生乎?仍敎曰,大臣亦聞此事乎?元容曰,此事外,閣院府司之隷,每每有成群作挐之時,其中食料實隷及實加出,稍知畏愼,別無作弊之端,而所謂加出,則浮浪無賴之輩,假托虛名者,不知其數,而法司不得任意捉捕。自今以後,實使令加出使令,以時役者成冊錄名,移送法司及捕廳,若有推捉之事,成冊所在外,勿爲關由,直令推捉,則此弊自當無之矣。上曰,如是則甚好矣。大王大妃殿曰,官員何不禁斷乎?元容曰,渠輩之假托役名,多官員之所不知者矣。大王大妃殿曰,申飭詗察,善爲治盜,捕將知悉此意,着實擧行,可也。仍敎曰,往在甲午年間,亦以加出減額之事,有所論奏於筵中者矣。元容曰,每有筵奏減額之事,而久則復如前矣。上曰,今番則期有永效也。元淳曰,今日賓對,兩司無一人進參,事甚未安,違牌諸臺,竝推考,何如?上曰,依爲之。出擧條上曰,史官就座,命大臣先退,仍命退。諸臣以次退出。
上在昌德宮。停常參·經筵。
徐元淳,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
朴承輝啓曰,今日乃是處暑,自明日視事當爲取稟,而晩炎猶甚,無異盛暑,姑觀日候稍涼,更稟之意,敢啓。傳曰,知道。
徐元淳啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
徐元淳啓曰,右副承旨金世均,今日不爲仕進,卽爲牌招,何如?傳曰,允。
備忘記,永達萬戶金龍弼下直,長弓一張,長箭一部,片箭一部,筒兒一箇賜給。
傳于徐元淳曰,知申與左承旨,竝許遞,前望單子入之。
承旨前望單子入之,李圭祊·趙台淳落點。
兵曹口傳政事,副護軍金炳冀·鄭基世。
傳于徐元淳曰,承旨有闕之代,前望單子入之。
承旨前望單子入之,韓鎭庭落點。
大王大妃殿傳于朴承輝曰,左尹以情勢爲言,容或無怪,而情勢之云者,似是遭罹時情勢也。旣已宥還,則便是昭晰,且先王批答於時·原任相箚者,卽此事也。予意所在,庶可以諒悉矣。今於萬事滄桑之後,使予復提此事,徒增愴慟者,是豈分義與道理乎?自政院,更爲嚴飭上來肅命。
以忠淸監司趙得林狀啓,忠州等邑民家漂頹事,傳于朴承輝曰,當此農節,許多民戶之漂頹,聞甚驚慘。元恤典外別加顧助,渰壓死人,如有生前身還布,竝蕩減,卽爲結構奠接,俾無一民棲遑失所之弊事,廟堂各別措辭,分付。
徐元淳啓曰,大司憲徐英淳,執義尹滋悳,持平沈宜聞·河範大牌不進,掌令朴浚愚·柳泰東在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善·鄭基稷,執義尹滋悳,持平沈宜聞·河範大牌不進罷職傳旨,傳于徐元淳曰,只推。
朴承輝,以弘文館言啓曰,應敎趙龜植,旣有只推之命,卽爲牌招察任,何如?傳曰,允。
以應敎趙龜植牌不進罷職傳旨,傳于朴承輝曰,只推。
朴承輝,以禮曹言啓曰,再次禜祭設行後,積雨收霽日候晴朗,報謝之擧,不容少緩,四門報謝祭吉日,令日官李秉洪推擇,則今七月二十日爲吉云。以此日設行,而謹依受敎,受香後勿閉城門事,竝爲分付,何如?傳曰,允。
朴承輝,以兵曹言啓曰,今七月十七日武臣堂上朔試射日次,而孝定殿親行酌獻禮齋戒相値,不得爲之之意,敢啓。傳曰,知道。
義禁府啓目粘連,向前張龍逵亦,稅穀添載,有違漕式,而舟橋帖文,旣有分排,京司關辭,亦有依據,則此與私自濫載,迫有不同是白乎矣,法意所在,終難全恕,以此照律,何如?判付。啓,依允。
義禁府啓目,景慕宮望祭祭監監察李學默,宮司令李憲度等原情云云。傳旨內辭緣,泛稱遲晩,竝只刑推得情,何如?判付。啓,竝只除刑推議處爲良如敎。又啓目,奉常寺判官姜晉奎,香室官員中學訓導裵憲璋等原情云云。傳旨內辭緣,泛稱遲晩,姜晉奎段,所當請刑是白乎矣,經曾侍從勿爲請刑,載在法典,議處,裵憲璋段,刑推得情,何如?判付。啓,依允爲旀,裵憲璋段,除刑推議處爲良如敎。
工曹判書金洙根疏曰,伏以日前閟宮望祭兼告由祭時,當有奠幣之儀,而以太常之不爲封進,竟未得如禮,臣忝在提擧之任,不能先事察飭,莫重祀典,致此闕失,揆以邦憲,合置何辟,滿心悚恧,無地自容,玆陳短章,冒瀆崇聽。伏乞聖慈,仰稟東朝,亟賜威罰,以昭法紀焉,臣無任云云。答曰,省疏具悉。已悉於都相草記之批,不必爲引矣。
左副承旨金世均疏曰,伏以臣卽伏見景慕宮望祭獻官曺錫雨疏本,始知告由兼行,當有奠幣之禮,而竟至未行,臣於是萬萬震懍,無地自容矣。臣以代房,擧行於伊日,雖察兼告之有措辭,全昧奠幣之爲應行,敬準祝文,則只憑香室原式,奉審祭物,則徒按太常單子,祝式祭單之當初有違,實是意慮之所未及,莫重祀典,致此欠闕,若使臣習於儀節,得以覺察,則豈有是哉?惶蹙隕越,轉益靡措,今於天牌之下,不敢晏然趨進,冒死自列。伏乞聖明,俯垂鑑諒,仰稟東朝,亟賜當勘之律,以安私分焉,臣無任云云。省疏具悉。爾亦不審,施以罷職之典。
上在昌德宮。停常參·經筵。
申錫愚啓曰,來二十一日朝參日次矣。敢稟,傳曰,停。
趙台淳啓曰,大司憲徐英淳,執義尹滋悳呈辭,掌令朴浚愚·柳泰東在外,持平沈宜聞·河範大未肅拜,監察茶時之意,敢啓。傳曰,知道。
李圭祊啓曰,今日齋宿,承旨當爲備員,行左承旨韓鎭庭不爲仕進,卽爲牌招,何如?傳曰,允。
傳于李圭祊曰,明日原任直提學趙秉駿,馳詣山陵,奉審摘奸,仍詣局內諸陵,一體奉審以來。
傳于李圭祊曰,明日孝定殿酌獻禮,朝上食兼行矣。該房知悉。
傳于李圭祊曰,明日晝茶禮,當自內親行矣。該房知悉。
大王大妃殿傳于趙台淳曰,前後飭諭,盡道予衷曲,則其爲承膺,道理當然,一向以情勢爲言,只事逡巡,事端甚爲壞損,萬萬未安。漢城左尹李鶴秀,下義禁府推考。
李圭祊啓曰,今日齋宿,承旨當爲備員,而行左承旨韓鎭庭牌不進,右副承旨朴承輝,纔已須資出去矣。竝卽牌招,何如?傳曰,允。
以右副承旨朴承輝牌不進罷職傳旨,傳于趙台淳曰,只推。
李圭祊啓曰,今日齋宿,承旨當爲備員,右副承旨朴承輝,旣有只推之命,與行左承旨韓鎭庭,竝更牌招,何如?傳曰,許遞,前望單子入之。
承旨前望單子入之,韓鎭庭·宋廷和落點。
李圭祊啓曰,今日齋宿,承旨當爲備員,新除授行左承旨韓鎭庭,右副承旨宋廷和,竝卽牌招,何如?傳曰,允。
以濟州防禦使張寅植狀啓,進上藥材靑橘,乾正未滿定例,惶恐待罪事,傳于趙台淳曰,勿待罪事,回諭。
傳于申錫愚曰,明日出宮門路,以協陽門爲之。
徐元淳,以吏曹言啓曰,孝定殿酌獻禮親行時,大祝前正李濟達,時無職名,令該曹口傳付軍職,何如?傳曰,允。
兵曹口傳政事,副司果單李濟達。
李圭祊,以魂殿都監儀軌廳都提調意啓曰,三都監儀軌,纔已修正,奎章閣所上件,依例粧冊以入議政府·春秋館·禮曹及鼎足山城·五臺山兩處史庫所上件,亦爲分送之意,敢啓。傳曰,知道。
徐元淳,以吏曹言啓曰,今月初八日,上京守令與未下直守令,不多日內催促下送事命下,故自臣曹催促,則上京守令殷山縣監,閔泳緯已爲下去云,卽接該縣監呈狀內,下去之路,身病猝重,萬無還任之望云。未知其身病之如何,而促敎之下,有難遲待其差歇,殷山縣監閔泳緯,罷黜,何如?傳曰,允。
申錫愚,以兵曹言啓曰,明日孝定殿酌獻禮親行時,本曹堂上,全數進參,而參知柳基豐在外未肅拜,無以備員,令政院稟旨變通,仍令該曹,以在京無故人口傳差出,待下批牌招,以爲進參之地。傳曰,允。許遞。
吏曹口傳政事,以兪致善爲兵曹參知。
趙台淳,以義禁府言啓曰,漢城府左尹李鶴秀,下義禁府推考事,傳旨啓下,而李鶴秀時在楊州地云,依例發遣府書吏,拿來,何如?傳曰,待待命拿囚。
義禁府照目,粘連裝載官海南前縣監張龍逵矣本府議啓內,稅穀添載,有違漕式,而舟橋帖文,旣有分排,京司關辭,亦有依據,則此與私自濫載,迥有不同是白乎矣,法意所在,終難全恕,以此照律,罪笞五十收贖,解見任別敍,私罪,奉敎依允爲旀,功議各減一等爲良如敎。
行判中樞府事朴晦壽箚曰,伏以臣於日昨,以閟宮告由祭失儀事,草記登聞,尾陳惶懍竢勘之意,及伏承批旨下者,以別無所失爲敎,臣擎讀未半,益不勝震悚恧蹙,不知措躬之地也。蓋今番事,先自太常,闕封幣帛,又於閟宮,未克審察,以致莫重祀典,有欠禮節。此誠無前之錯誤,是何等萬萬驚悚之事,而臣於閟宮太常,職忝提擧,漫不察飭,苟執厥咎,臣實爲首,而郞官則將拿問勘律,而臣獨倖逭,威罰不加,大有損於重祀典核名實之政。雖荷聖度天大,曲賜寬恕,而在臣廉義,何敢憑恃恩私,晏然已乎?玆不得不略具短箚,冒瀆崇聽。伏乞仰稟東朝,重勘臣罪,以安賤分焉。取進止。答曰,省箚具悉卿懇。凡事擧行,郞官之任,苟究其實,責在郞官,提擧則判署而已,何又過自爲引?卿須安心焉。仍傳于徐元淳曰,此批答遣史官,傳諭。
上在昌德宮。停常參·經筵。
自辰時至人定,灑雨下雨,測雨器水深二分。
酌獻禮親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·朝廷二品以上·六曹堂上·兩司長官·百官奉慰單子問安。答曰,罔極。還內後,藥房·內閣·政院·玉堂口傳問安。答曰,知道。
傳于李圭祊曰,晝茶禮,百官亦爲入參。
傳于李圭祊曰,禮房承旨加資。
傳于李圭祊曰,孝定殿酌獻禮時,贊禮禮曹判書李憲球,執禮柳興奎,大祝李濟達,竝加資。執尊鄭鎏,典祀官李參鉉,左右通禮,竝兒馬一匹賜給,參奉竝陞六,忠義東西唱引儀,竝陞敍,守僕員役等,考例施賞。
傳于李圭祊曰,魂殿都薛里李元會·崔健常·金雲璧,竝加資,資窮者,內下鹿皮一令賜給。進止長番吳仁業·宋遇容·鄭之良·河浚浩·丁台和·金在寬,各上弦弓一張賜給,薛里酒房進上差備,竝令內府陞敍。
傳于徐元淳曰,政官牌招開政,賞典下批。
注書任應準病,代以李赫準爲假注書。
韓鎭庭啓曰,明日傳香,禮房承旨當爲齋宿,行都承旨李圭祊,纔已須資出去矣。所當牌招,而拘於廳規,不得請牌,何以爲之?敢稟。傳曰,牌招。
徐元淳啓曰,吏曹判書李魯秉,參判尹致定,參議李裕元牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,參議只推,一體牌招。
傳于趙台淳曰,奉審閣臣入侍。
徐元淳,以弘文館言啓曰,應敎趙龜植,卽爲牌招,何如?傳曰,允。
以應敎趙龜植牌不進罷職傳旨,傳于徐元淳曰,只推。
大王大妃殿傳于宋廷和曰,回還副使之喪,極爲驚慘,萬里往役,有此意外之事,雖謂之死於王事,未爲過語。嗣子旣經蔭職云,嗣孫中如有年長者,卽爲調用,葬需等節,從優助給,其間爲日未久,客地凡具,能趁期措備,未知方到何處,而自灣府陸續探知,所需之物,星火辦送,還渡江後,沿路護送凡百,三道道臣,各別提飭,俾無一毫疎忽之弊事,分付。
以平安監司洪鍾應狀啓,江界府民家頹壓事,傳于韓鎭庭曰,聞甚驚慘,元恤典外別加顧助,趁卽結構奠接,俾無失所之弊,渰死人如有身還布,竝蕩減,未拯屍身,期於拯得之意,廟堂措辭,分付。
以咸鏡監司徐有薰狀啓,咸興府人命渰死事,傳于韓鎭庭曰,聞甚驚慘,元恤典外別加顧助,如有生前身還布,竝蕩減,未拯屍身,期於拯得之意,廟堂措辭,關飭。
徐元淳,以禮曹言啓曰,取考謄錄,則順付詔書到京日頒詔後,有卽日頒敎之擧矣。今亦依此擧行,何如?傳曰,允。
又以禮曹言啓曰,因大臣筵奏,皇太后尊諡,皇帝尊諡詔書,順付入京日,迎詔儀節,照例磨鍊事,允下矣。取考謄錄,則順付詔書到京日,百官郊迎,殿庭行禮,而自上行禮之節,依正至聖節望闕禮時磨鍊。今亦依此擧行之意,敢啓。傳曰,知道。
趙台淳,以義禁府言啓曰,穀主官靈巖兼任康津縣監沈宜元拿來,與京畿監司狀啓,均役廳粘目憑閱處之事,傳旨,啓下矣。沈宜元前以康津縣監事,方在待待命中,待就囚添問目捧供,何如?傳曰,允。
知事李若愚疏曰,伏以日前閟宮望祭兼告由祭,當有奠幣之禮,而闕而不行,始緣於香室太常之不善擧行,而自本署,仍未致愼,竟至失儀,莫重祀典,有此無前之僨誤,萬萬驚悚,而臣職忝提擧,不能任先時毖儀之飭,揆以邦憲,合置重勘,惶隕悚懍,靡所措躬。今至踰歷屢日,而義難因循苟免,玆敢短章自列,冒瀆崇嚴。伏乞聖明,仰稟東朝,亟降威罰,以昭法紀焉,臣無任云云。答曰,省疏具悉。已諭於都相之批矣。
庚戌七月十八日卯時,上詣孝定殿。酌獻禮,朝上食兼行入侍時,行都承旨李圭祊,行左承旨韓鎭庭,右承旨申錫愚,左副承旨徐元淳,右副承旨宋廷和,同副承旨趙台淳,記事官金永秀·任應準·鄭健朝·金炳溎,原任提學朴永元,提學金左根,檢校提學金學性,原任直提學徐憙淳,檢校直提學金輔根,直提學金炳冀·鄭基世,原任直閣尹定鉉·李景在·金鼎集·吳取善·李公翼,檢校直閣鄭㝡朝,原任直閣金始淵,原任待敎趙斗淳·金洙根·李㘾·李裕元,檢校待敎金炳德·金輔鉉·尹滋悳以次侍立。時至,通禮跪啓外辦,上具布裹翼善冠·布袍·布裹烏犀帶,乘輿出宣化門。藥房提調金輔根,副提調李圭祊進前奏曰,侵早勞動,聖體,若何?上曰,一樣矣。仍出協陽門,入延英門,至宣政門外,降輿入齋殿,問安勿爲之事,下敎。酌獻禮時至,贊禮跪啓請出次,上改具衰服杖出。贊禮導上入就位,跪啓請俯伏哭,上俯伏哭。跪啓請止哭興四拜,上行四拜禮。贊禮導上詣香案前,三上香。引儀唱執爵獻爵,上連獻三爵訖,少退跪。大祝讀祝訖,上降復位。贊禮跪啓請俯伏哭,上俯伏哭,跪啓請止哭興四拜,上止哭興四拜。贊禮導上詣望燎位,望燎訖。贊禮跪啓禮畢,導上還齋殿。少頃,命外辦,上改具布裹翼善冠·布袍·布裹烏犀帶·白皮靴,出宣政門,乘輿出延英門。領議政鄭元容,判府事權敦仁·金道喜·朴晦壽進前奏曰,今當是日,親行酌獻禮,伏想聖慕如新矣。冒雨勞動,聖體,若何?上曰,一樣矣。仍入協陽門,命出標信解嚴,諸臣以次退出。
庚戌七月十八日午時,上詣孝定殿。晝茶禮親行入侍時,行都承旨李圭祊,行左承旨韓鎭庭,右承旨申錫愚,左副承旨徐元淳,右副承旨宋廷和,同副承旨趙台淳,記事官金永秀·任應準·鄭健朝·金炳溎,原任提學朴永元,提學金左根,檢校提學金學性,原任直提學徐憙淳,檢校直提學金輔根,直提學金炳冀·鄭基世,原任直閣尹定鉉·李景在·金鼎集·吳取善·李公翼,檢校直閣鄭㝡朝,原任直閣金始淵,原任待敎趙斗淳·金洙根·李㘾·李裕元,檢校待敎金炳德·金輔鉉·尹滋悳以次侍立。時至,通禮跪啓請出次,上具衰服,出齋殿門,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前,三上香。引儀唱執爵獻爵,上連獻三爵訖,降復位。引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿。上出魂殿門,入齋殿門,諸臣以次退出。
庚戌七月十八日酉時,上御熙政堂。山陵奉審閣臣入侍時,同副承旨趙台淳,記事官金永秀·鄭健朝·金炳溎,原任直提學趙秉駿以次進伏訖。上曰,史官分左右。上曰,閣臣進前。上曰,陵上奉審,則何如?秉駿起伏奏曰,臣承命馳詣山陵,陵上奉審則無頉,碑閣·丁字閣奉審則無頉,景陵陵上,一體奉審則無頉,丁字閣奉審則無頉。仍詣健元陵,陵上奉審則無頉,碑閣·丁字閣奉審則無頉。仍詣顯陵,陵上奉審則無頉,碑閣·丁字閣奉審則無頉。仍詣穆陵,陵上奉審則無頉,碑閣·丁字閣奉審則無頉。仍詣徽陵,陵上奉審則無頉,碑閣·丁字閣奉審則無頉。仍詣崇陵,陵上奉審則無頉,碑閣·丁字閣奉審則無頉。仍詣惠陵,陵上奉審則無頉,碑閣·丁字閣奉審則無頉。仍詣元陵,陵上奉審則無頉,碑閣·丁字閣奉審則無頉矣。上曰,纔經大雨,陵上別無頹損處乎?秉駿曰,山陵陵上莎草,自午方至酉方,多爲腐傷,雖或有間間抽芽,而亦多全片損傷處,孝顯王后陵上莎草,亥方亦多有腐傷處矣。上曰,各陵陵上,亦爲無頉乎?秉駿曰,穆陵·仁穆王后陵上曲墻北邊三間·南邊一間頹圮,徽陵陵上曲墻北邊間半許,亦有頹圮處,崇陵陵上莎草,自卯方上首,至亥方蹲縮,蹲縮處亦多有罅隙,各陵陵官,報頉于禮曹,以待秋晴修改之意,已爲啓下云矣。上曰,比諸向日大臣奉審之時,則果何如?秉駿曰,比於大臣奉審之時,別無加爲損傷處云,而崇陵·山陵·景陵莎草腐傷一時悚悶,待快晴卽爲擧行似好,故敢此仰達矣。上曰,山陵改莎之節,一時爲急,拖至時日,極爲悚悶矣。秉駿曰,各陵典祀廳及各處修改等節,雖爲董督云,而陵官之言,則諸處役事之垂畢,姑未的定云矣。健元陵碑閣,一新修改,而臣於奉審之時,方築火坊,待其乾淨後,始爲合壁云,則似難速畢矣。上曰,史官就座,命閣臣先退。仍命承史以次退出。
上在昌德宮。停常參·經筵。
趙台淳,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
趙台淳啓曰,合辭許久闕啓,事甚未安。除在外未署經外,未肅拜呈告人員,竝卽牌招,何如?傳曰,允。
韓鎭庭啓曰,右承旨申錫愚,左副承旨徐元淳,今日不爲仕進,竝卽牌招,何如?傳曰,允。
備忘記,平安兵虞候李明七,乶下僉使韓在儉下直,各長弓一張,長箭一部,片箭一部,筒兒一箇賜給。
注書金永秀病,代以金益容爲假注書。
傳于韓鎭庭曰,傳香承旨,馳詣受香諸處,奉審摘奸以來。
大王大妃殿,傳于宋廷和曰,問啓置之,肅單捧入。
韓鎭庭啓曰,前後飭敎,不啻截嚴,而左尹李鶴秀,謂有情勢,終不肅辭,直爲出去,揆以事體,誠極未安。從重推考,何如?傳曰,允。卿亦推考。
大王大妃殿,傳于宋廷和曰,問啓重事體也,置之爲敦勉也,朝家處分,至矣盡矣。一向慢拒,有若務勝者,國綱臣分,寧有是理?左尹李鶴秀,施以畿沿投畀之典。
韓鎭庭啓曰,吏曹判書李魯秉,參判尹致定,參議李裕元再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,竝所當更請牌招,而係是一日三牌,何以爲之?敢稟。傳曰,參議只推,一體牌招。
傳于韓鎭庭曰,吏曹參判有闕之代,前望單子入之。
吏曹參判前望單子入之,吳取善落點。
有政。吏批,判書李魯秉進,參判尹致定陳疏入啓,參議李裕元牌不進,右副承旨宋廷和進。以李魯奎爲副校理,金炳德爲司成,姜長煥爲直講,白潤鶴爲典籍,李東根·李京鎬爲孝寧殿參奉,李鍾浩爲殷山縣監,學正二單金基周·卓章昊,故學生金箕疇贈吏參例兼,故通德金相正贈吏議,故通德金瑞澤贈僕正,已上副摠管金在田三代,故參判洪羲錫贈吏判文衡例兼,奉命出疆,身沒異役,依法典贈職,禮曹判書李憲球今加崇政,行都承旨李圭祊今加嘉義,副校理柳興奎,副司果李濟達,已上今加通政加資事承傳,承文副正字二單楚秉悳·金。
兵批,行判書趙斗淳病,參判李公翼病,參議任泰濬入直進,參知兪致善病,同副承旨趙台淳進。同知單池尙秀,僉知二單徐重璟·李憲壽,副護軍朴承輝·柳基豐·柳興奎·李濟達,副司果金商琦·李魯翼。
吏批,再政。以李嘉愚爲藝文提學,盧鎭衡爲咸鏡都事。
兵批,再政。同知金啓泓,護軍尹致定,以上竝單付。
趙台淳啓曰,大司憲徐英淳,執義尹滋悳,持平沈宜聞·河範大牌不進,掌令朴浚愚·柳泰東在外,監察茶時之意,敢啓。傳曰,知道。
以右承旨申錫愚,左副承旨徐元淳牌不進罷職傳旨,傳于趙台淳曰,只推。
以大司諫李敎英,司諫李承輔,獻納徐翼輔,正言李啓善,執義尹滋悳,持平沈宜聞·河範大牌不進罷職傳旨,傳于趙台淳曰,只推。
以應敎趙龜植牌不進罷職傳旨,傳于趙台淳曰,只推。
以吏曹參議李裕元牌不進罷職傳旨,傳于趙台淳曰,只推。
韓鎭庭,以奎章閣言啓曰,直提學金炳冀·鄭基世,疏批已下,竝卽牌招察任,何如?傳曰,允。
吏曹啓目粘連,觀此弘文館副校理金世鎬上疏,則以爲,臣奄失所怙,惟偏母在堂,相依爲命,而夙抱貞疾,年迫六旬,病日益痼,家素貧寒,計拙謀生,致養每失其方,療疴又未及時,寤寐如結,徒切反哺之願。伏乞聖慈,特垂矜憐,仰稟東朝,仍令選部,畀臣一小縣,使遂便養之願亦爲白有臥乎所,金世鎬之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣出補外邑,事體不輕,臣曹不敢擅便,上裁,何如?判府。啓,依回啓施行爲良如敎。
韓鎭庭,以弘文館言啓曰,應敎趙龜植,旣有只推之命,卽爲牌招察任,何如?傳曰,允。
又以弘文館言啓曰,新除授副校理李魯奎,時在江原道原州地,經筵入番事緊,請斯速乘馹上來事,下諭。傳曰,許遞。
趙台淳,以兵曹言啓曰,拱北門西邊墻垣三間許頹圮處,今已畢築矣。把守軍兵,解送直所之意,敢啓。傳曰,知道。
又以都摠府言啓曰,副摠管李定鉉,以禁衛中軍,本營諸將官射會監試事,南別營晝仕出去之意,敢啓。傳曰,知道。
又以訓鍊都監禁衛營御營廳言啓曰,訓鍊都監字內拱北門西邊宮墻三間許頹圮處,今已畢築,把守軍兵,還入直所事,自兵曹草記矣。廣智營入直軍十五名,還入直所,將則解送之意,敢啓。傳曰,知道。
又以義禁府言啓曰,漢城府左尹李鶴秀,今方待命拿囚矣。卿宰禁推本府草記,待批下捧拱,載在法典,李鶴秀係是卿宰,敢啓。大王大妃殿,傳于趙台淳曰,禁推分揀,招致啓板,前問啓以入。
又以義禁府言啓曰,黃海監司徐戴淳狀啓內,殷栗前縣監李佑伯·李繪九·成容默·柳來維等,竝令攸司稟處事,啓下矣。李佑伯·成容默等,今方待命,拿囚,李繪九下去忠淸道忠州地,柳來維下去京畿坡州地云,依例發遣府書吏羅將,竝拿來,何如?傳曰,竝待待命拿囚。
又以義禁府言啓曰,漢城府左尹李鶴秀,施以畿沿投畀之典事,承傳啓下矣。李鶴秀京畿安山郡投畀,而以承傳內辭意,具罪目,依例發遣府書吏,押送配所,何如?傳曰,允。
知事金興根疏曰,伏以臣病伏江干,凡於周行,應參而未參者久矣。雖緣實狀則然,而恒自悚仄,只恨此生之良苦,伏聞日昨,有史局堂上仕進飭敎,臣於是尤萬萬惶蹙,不知所以自措也。夫是役也,卽我先大王終事之地也。廁名於諸堂之列,苟可以自力,則孰敢不殫竭奔走圖效微私之忱,而顧臣病狀,月加日增,百症迭發,恒在床笫,奄奄若垂盡,最是眼視昏霧,咫尺對人,尙不能辨其誰某,至於看詳考校之事,尤非可論也。業欲據實陳懇,冀蒙恩諒,而嚴畏居先,因循至此,今焉筵飭截嚴,逋慢滋悚,非不欲亟加調治,期圖蠢動,而奈此貞痼之祟,去益乖噩,時日之內,彈束無望,煩瀆崇聽,極涉猥越,而屢回自量,亦不敢晏然偃處。玆敢力疾呼籲於憫覆之下。伏乞聖慈,俯賜鑑諒,仰稟東朝,將臣史局兼銜,極令減下,仍治臣冒瀆之罪,以肅朝綱,以安微分,不勝大願。臣無任云云。答曰,省疏具悉。先王之事,惟此實錄而已。卿之效勞之心,宜倍餘人,善加將攝,課日仕進。
直提學金炳冀疏曰,伏以臣學與年淺,識隨才短,卽一倥侗蔑裂,無所肖似者耳。借使藉先蔭而補末官未,敢曰任得其人,況至淸極峻之如奎華之職,曷嘗夢寐所彷彿,而今此謬恩,奚宜而及於賤臣也?臣聞命以往,驚惶凜惕,五官失守,歷屢日而靡所自措。是職也,地切東觀,班密西淸,奉列聖雲漢之章,掌天壁圖書之珍,承起居而資論思,卽有宋直學士之任,而視直殿待制,其秩愈顯,其責愈重,是以其遴選也,必難而愼。豈容使如臣之蒙騃稚鹵者流,裒然居之乎哉?噫,臣之通籍,纔四年于玆矣。遭逢盛際,厚被寵光,世所稱淸塗華貫,冥升於望實之外,冒占於僥倖之會,臣雖頓沒分曉,闇於量入,豈或自抛於四維之防,全昧公議之譏罵也?惟其感激先切,趨走爲恭,徒怵於竢屨,微諒未暇於循墻,有除必膺,有召輒承,亦豈臣恬若固有而然乎?若蒙一番恩旨,輒增一番兢懼,每中夜繞壁,明發而不能寐矣。懼天道惡盈之理,守前脩知止之戒,爲一分消受之方,是臣今日義諦,而亦惟我聖上,天地於臣,父母於臣,以曲遂之大德,兼止慈之至恩,竊庶幾憫臣過福,毋俾踰濫,而前後非常之寵,至於今玆所叨而極矣。固知出於曠世之聖恩,而獨不垂憐於臣不衷之災乎?且伏念閣銜之於臣家,至臣身而爲三世矣。殆同箕裘之傳業,榮耀縱多,旣乏鳳毛之趾美,愧忸居先,矧今臣父,見主長席矣。風雲邇密之地,朝夕出入之班,父子之時任周旋,公格藉曰無礙,私心實所難安,此尤臣必辭乃已之義也。始因違牌之路阻,黽俛出肅,繼値陪享之禮重,未敢言私,一日二日,轉益惶蹙。玆敢悉暴衷懇,冒瀆崇嚴。伏乞聖明,諒公器之莫宜濫褻,察私義之決難蹲冒,仰稟東朝,亟解臣直提學之任,以重愼簡之政,俾遂戒盈之願,則實公私兩幸焉。臣無任云云。省疏具悉。爾其勿辭察職。
直提學鄭基世疏曰,伏以臣近縻承宣之職,日昨申刻,下直退歸,夜接政紙,臣名濫列於直學長望,而恩點繼下,翌朝內出牙牌召臣,閣吏引臣詣閤門前中,謝臣拜跪領敎書宣訖,歸見臣父,臣父憂形於色,且告諭之曰,是閣奉謨訓而掌圖書。精掄儁彦,先行後藝,正·純兩朝之際,先輩長德,勵操修辭,冠冕珩芾,羽儀廷班,其遺芬餘韻,尙盎然輝映於鍾磬之序球璧之府,而父昔被恩造,冒玷末聯,花磚過跡,追想猶,今汝愚魯更甚,何以堪之?古人以官之不稱,比服之不衷,所以徠箴評而興譏刺也。且惡盈忌盛,物理之常,我旣亢崇,汝又踰溢,懍乎殆哉?其不懼乎臣傴僂踧踖,且汗且粟,歷日循思,愈思愈畏,臣雖顓騃無識,豈不聞名塗華貫德選藝錄之義乎?臣質庸才鈍,又怠于學,懵昧前往,莫辨術流,早通桂籍,偏荷先大王眷注之渥,含香載筆,供奉於鑾坡鳳池之間,稔認摛文二酉,學士攸廬,淸切深嚴,地分自別,而東壁峻秩,責任尤重,職間崇卑,務兼鉅細,朝章有疑,議則顧問之,禁製有考,試則參聞之,龍床虬漏,奉玉音於論經,豹帳蓮燭,草瓊詞於宣制,此千古人臣之所遭遇,而當世儒學之所光寵也。案墨題名者,苟非宿硏通鍊,皆是時英聞望者也。如臣等輩,何嘗彷彿?窳器列敦彝之品,散木參柟樟之材,則見者必惜之。凡物尙然,況淸朝名器之爲程能勵世之具乎?臣若諉以一肅,憑恃恬然,文繡招濫,根銀貽羞,上累重宸簡擢之政,下墜家庭戒勖之訓,則臣雖追悔,將何補乎?量入微諒,有若艮限,悉輸悃愊,控章奏知。伏願聖明,察臣至懇,入稟東朝,亟解臣奎華新銜,俾官方重而私分安焉。臣無任云云。省疏具悉。爾其勿辭察職。
吏曹參判尹致定疏曰,伏以旬朔迅邁,孝定殿千秋之節,親酌禮成,仰惟聖慕,益復靡逮。仍伏念臣於見職,初何嘗一分可堪,晏然自居而然哉?徒怵義分,隨牌肅命,淟涊蹲冒,於焉爲三易月矣。間行代斲排擬,才爲七八,而鑑識未足以甄拔,才能未足以句當,多少疵醜,欲掩不得,古人云官非其人,與曠等耳,正爲如臣者準備語也。閑司漫職,恐不當如是苟且,矧此天官淸峻,爲世銓衡者乎?駁正之論,迄未聞焉,縱因臺閣忠厚之風,在臣愧恧,食息靡已。且臣自少善病,羸弱不勝衣,卽同朝之常所憐悶,今當跨朔霪潦,中暑爲祟,洞泄頻仍,痞膈而氣眩,虛腹膨滿,阻食而胃敗,昨退陪班,又爲添症,委頓床玆,藥餌爲命,時日之內,蠢動無望。玆敢略陳衷懇,仰塵睿覽。伏乞聖慈,俯賜諒察,仰稟東朝,亟遞亞銓之銜,以幸公事,以安私分焉。臣無任云云。答曰,省疏具悉。所請依施。
副校理金世鎬疏曰,伏以臣學識譾劣,才猷疎闇,而幸占科第,猥廁館職,際遇我殿下,好學而卓越千古,勤講而頻接三晝,每登前席,雖幸耿光之依近,自省微分,益愧名選之玷累,顔騂而背汗,未嘗一日自安于中,不意鞶遞未幾,又侈特點,復授論思啓沃之責,有若非此莫可者然,以臣空疎,何以得此於聖朝也?臣之出入經帷,亦旣屢矣。本末姸醜,宜莫逃於日月之明,而譴斥不至,誤恩荐加,私心惶忸,靡甘食息,今若諉以趨走,不自陳暴,則是重自欺也,臣何敢焉?伏願亟刋臣所帶瀛銜,以重公器焉。臣於丐免之章,何暇更懷踰分之念?第臣有區區至懇,不容得已者,玆敢仰首鳴號,惟聖慈少垂察焉。臣賦命險釁,奄失所怙,偏母在堂,相依爲命,而受氣虛脆,夙抱貞病,年迫六旬,奄成癃老樣,一自喪禍以來,病日益痼,恒委床笫,澌凜倍甚,支扶之道,宜藉於甘旨,調護之方,專責於藥餌,臣家素貧寒,計拙謀生,滫瀡之供,莫繼於廚㸑,薑桂之滋,恒乏於籠儲,致養每失其方,療痾又未及時,母年漸高,子職恒闕,焦熬之思,寤寐如結,徒切反哺之願,莫遂寸草之報,臣情到此,吁亦慼矣。伏惟聖明,以孝爲理,凡廷臣之陳情乞養者,輒蒙恩許,臣獨抱玆苦衷,乃反自阻於仁覆之下,則是豈事君無隱之義哉?伏乞聖慈,特垂矜憐,仰稟東朝,仍令選部,畀臣一小縣,使遂便養之願,則臣之感恩隕結,高厚靡諭。臣無任云云。省疏具悉。疏辭,許令該曹,稟處。
上在昌德宮。停常參·經筵。
自卯時至酉時,灑雨下雨,測雨器水深三寸五分。
藥房提調金輔根,副提調李圭祊啓曰,伏未審日間,聖體若何.寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如,王大妃殿氣候,何如,大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安,答曰,知道。
趙台淳啓曰,合辭許久闕啓,事甚未安。除在外未署經外,未肅拜呈告人員,竝卽牌招,何如?傳曰,允。
李圭祊啓曰,右承旨申錫愚,今日不爲仕進,卽爲牌招何如?傳曰,允。
趙台淳啓曰,備邊司郞廳來言,今日賓廳日次,而領議政鄭元容有身病,左議政·右議政未差,不得來會云矣。敢啓。傳曰,知道。
又啓曰,卽者修撰柳來駿,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
徐元淳,以弘文館言啓曰,修撰柳來駿陳疏徑出,下番闕直,事甚未安。修撰宋謙洙,副修撰申錫禧·李貞夏,竝卽牌招,以爲推移入直,應敎趙龜植,旣有只推之命,一體牌招察任,何如?傳曰,允。
趙台淳啓曰,大司憲徐英淳,執義尹滋悳,持平沈宜聞·河範大牌不進,掌令朴浚愚·柳泰東在外,監察茶時之意,敢啓。傳曰,知道。
以右承旨申錫愚牌不進罷職傳旨,傳于宋廷和曰,只推。
以大司諫李敎英,司諫李承輔,獻納徐翼輔,正言李啓善,執義尹滋悳,持平沈宜聞·河範大牌不進罷職傳旨,傳于趙台淳曰,只推。
以應敎趙龜植,修撰宋謙洙,副修撰申錫禧·李貞夏牌不進罷職傳旨,傳于趙台淳曰,只推。
趙台淳,以刑曹言啓曰,以司謁口傳下敎曰,農圃圃屬金良福,刑配事,命下矣。罪人金良福,嚴刑一次後,江原道三陟府定配所,卽爲押送之意,敢啓。傳曰,知道。
義禁府啓目粘連,向前姜晉奎·裵憲璋等亦,祭幣何等愼重,而闕封誤書,以致儀節之欠缺,事甚驚駭。姜晉奎段,禮甘到付,中間掩置,告由兼行,全未聞知,所坐雖似無妄,職掌係是當該,裵憲璋段,書寫雖曰忠義之事,校準係是香官之職,事關祀典,不可例勘,竝施定配之典,何如?判府。啓,依允。又啓目粘連,嚮前李學默·李憲度等亦,祀享儀節之間,祭監則審視糾檢,宮司則周旋擧行,而有此闕誤,矇未覺察,祀典所重,不可以事出不意,有所參恕,竝只以此照律,何如?判府。啓,依允。義禁府啓目,殷栗前縣監李佑伯·成容默等原情云云。問目內辭緣,泛稱遲晩,所當請刑是白乎矣,曾經侍從勿爲請刑,載在法典,議處,何如?判府。啓,依允。
修撰柳來駿疏曰,伏以臣,祖年迫九旬,居常凜綴,寧日恒鮮,夜來又添暑祟,症形一倍危篤,而臣早失怙恃,救護無人,家僮踵至,促臣歸視,臣聞報憫迫,按住不得,敢陳短章,徑出脩門。伏乞聖明,俯垂諒察,仰稟東朝,亟遞臣職,仍治臣罪,俾私分安而朝綱肅焉。臣無任云云。答曰,省疏具悉。爾其勿辭救護。
上在昌德宮。停常參·經筵。
趙台淳啓曰,來二十五日朝參日次矣,敢稟。傳曰,停。
又啓曰,合辭許久闕啓,事甚未安。除在外未署經外,未肅拜呈告人員,竝卽牌招,何如?傳曰,允。
韓鎭庭啓曰,右承旨申錫愚,今日不爲仕進,卽爲牌招,何如?傳曰,允。
傳于徐元淳曰,左副承旨,進詣皇壇奉審,宣武祠一體奉審以來。
傳于徐元淳曰,外任檢校,竝減下,原任直提學金炳冀,檢校差下。
趙台淳啓曰,大司憲徐英淳,執義尹滋悳,持平沈宜聞·河範大牌不進,掌令朴浚愚·柳泰東在外,監察茶時之意,敢啓。傳曰,知道。
以右承旨申錫愚牌不進罷職傳旨,傳于趙台淳曰,只推。
以大司諫李敎英,司諫李承輔,獻納徐翼輔,正言李啓善,執義尹滋悳,持平沈宜聞·河範大牌不進罷職傳旨,傳于趙台淳曰,只推。
以興宣君昰應掃墳呈辭,傳于韓鎭庭曰,給由馬,澆奠床備給。
以京畿監司洪祐喆狀啓,罪人李鶴秀安山郡投畀事,傳于趙台淳曰,分揀放送。
韓鎭庭,以奎章閣言啓曰,原任直提學金炳冀,檢校差下事,命下矣。卽爲牌招察任,何如?傳曰,允。
又以弘文館言啓曰,下番闕直,事甚未安。修撰宋謙洙,副修撰申錫禧·李貞夏,旣有只推之命,竝卽牌招,以爲推移入直,應敎趙龜植,旣有只推之命,一體牌招察任,何如?傳曰,允。
以應敎趙龜植,修撰宋謙洙,副修撰申錫禧·李貞夏牌不進罷職傳旨,傳于韓鎭庭曰,只推。
義禁府照目粘連,景慕宮望祭祭監監察李學默,宮司令李憲度等矣本府議啓內,祀享儀節之間,祭監則審視糾檢,宮司則周旋擧行,而有此闕誤,矇未覺察,祀典所重,不可以事出不意,有所參恕,竝只以此照律,罪各杖八十收贖,奪告身三等,竝只私罪,奉敎依允爲旀,竝只功議各減一等爲良如敎。
義禁府啓目粘連,向前李祐伯·成容默等亦,辛丑以前積逋,旣在勿論之科,則收糧違限之律,亦無可施,而辛丑流逋一千八百五十四石零,癸卯流逋九百五十石,始因作錢之彌縫,終致公簿之虧欠,究其源委,自歸那移,竝只以此照律,何如?判府。啓,依允。
趙台淳,以義禁府啓曰,時囚罪人姜晉奎·裵憲璋,竝施定配之典事議處公事,判付內,依允事,命下矣。姜晉奎全羅道金溝縣,裴憲璋南原縣竝定配,而以議啓內辭意,具罪目,依例發遣府羅將,送于各其配所,何如?傳曰,允。
行禮曹判書李憲球疏曰,伏以日月不居,孝定殿誕辰奄屆,我聖上以莫洎之慟,寓無窮之慕,躬行盥獻,情文允協,小大攀號,祗切摧霣之私,迺者傳敎之下,以臣名忝贊導,加臣爲崇政大夫者,臣誠惝怳悸恐,歷屢日而莫知所以自措也。夫以臣鈍滯鹵莽,百無一能,歷揚顯膴,滾到槐棘之列,揆分量才,已是意望之外,而加之以犬馬之齒,崦嵫之景,其於進取之念,灰冷已久,鍾鳴漏盡,視眊聽聵,惟以餘喘之支離,爲寤寐自歎而已。亞公孤之班,而廁崇亢之地,不但臣僥倖希覬之所不到也,以朝家器使之政言之,豈臣所敢冒叨而恬有也哉?帀月之頃,躐兩資,設有勞勩之可紀,已有乖於愼爵之典,況奉以周旋者,不過爲趨奏儀式,進止節次者乎?臣之無所肖似,聖鑑之所俯燭也,臣之有此僥濫,有識之所竊憂也,而年來門戶之華赫,又非臣自來分數,所敢消受也。苟以始終生成之澤,憫諒斟酌謙益滿損之訓,則臣安得不悉陳衷私於天地父母之前也?伏乞聖慈,諒臣言之非出飾讓,軫名位之不可虛授,仰稟東朝,收還臣新陞資級,以幸公私,不勝大願,臣無任云云。答曰,省疏具悉。卿其勿辭行公。
直提學金炳冀疏曰,伏以臣閣銜,才無可堪,義有難冒,猥暴衷懇,顒竢兪音,誠淺辭拙。未格聽卑之天,戰悸怔營,尤倍於拜命之初也。試鉛刀於象兕之革,則拉摧立見,策款段於原陵之阻,則顚沛在前,臣雖至愚,豈不知此箇必然之理,而惟寵利是居,不念畢境之僨敗乎?萬一有宜據之望,絲毫無必遞之義,則含恩怵分,夷險向前,卽臣區區所自矢也。顧何敢崇飾厚讓,徒自歸於不誠之科哉?是職之於臣,其萬不近似,以臣視臣,尙不覺俛仰駴慄,騂發於顔,則有識之憂,當如何也?夫如是焉,在上而爲謬恩爲私與也,在下而爲要寵爲饕榮也。到此地頭,雖萬被誅罰,固不足恤,其於累聖簡何,玷名器何?今以辭不獲命,自諉趨走之恭,眉揚趾高,無所畏憚,則是豈恒情所敢爲也?若夫父子之竝居官銜,自設閣以來,僅二三于今,而至於同時時任,臣又絶未之聞也。臣於是萬萬難安之實,已於前疏罄陳,今不必架疊,而此又臣決不敢一日冒叨之一大諦矣。不避猥屑,申瀆崇高之聽,惟聖慈俯賜鑑諒,仰稟東朝,亟遞臣直提學之任,俾公私界分,有以兩幸,不勝大願,臣無任云云。省疏具悉。閣規則雖無少礙,爾之情懇如此,所請依施。
上在昌德宮。停常參·經筵。
宋廷和,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
宋廷和啓曰,合辭許久闕啓,事甚未安。除在外未署經外,未肅拜呈告人員,竝卽牌招,何如?傳曰,允。
李圭祊啓曰,行左承旨韓鎭庭,今日不爲仕進,卽爲牌招,何如?傳曰,允。
趙台淳啓曰,臣台淳今日方物封裹,進去下直之意,敢啓。傳曰,知道。
宋廷和啓曰,大司憲徐英淳,執義尹滋悳,持平沈宜聞·河範大牌不進,掌令朴浚愚·柳泰東在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善,執義尹滋悳,持平沈宜聞·河範大牌不進罷職傳旨,傳于宋廷和曰,只推。
徐元淳,以議政府右參贊意啓曰,今日方物看品時,六曹堂上,當爲進參,而吏曹判書李魯秉病不來,參判吳取善未肅拜,參議李裕元病不來,刑曹判書趙秉駿病不來,參判趙亨復呈辭受由,參議沈膺泰病不來,工曹判書金洙根,參判李時在俱爲病不來,參議洪祐健景慕宮修改進。吏曹判書李魯秉,參議李裕元,刑曹判書趙秉駿,參議沈膺泰,工曹判書金洙根,參判李時在,令政院竝卽牌招,以爲同參之地,何如?傳曰,允。
以吏曹參議李裕元,刑曹參議沈膺泰牌不進罷職傳旨,傳于徐元淳曰,只推。
徐元淳,以弘文館言啓曰,下番闕直,事甚未安。修撰宋謙洙,副修撰申錫禧·李貞夏,旣有只推之命,竝卽牌招,推移入直,應敎趙龜植,旣有只推之命,一體牌招察任,何如?傳曰,允。
宋廷和,以都摠府言啓曰,副摠管吳一善,以摠戎中軍,本營諸將官射會監試事,禁衛營晝仕出去之意,敢啓。傳曰,知道。
又以訓鍊都監禁衛營御營廳言啓曰,東關王廟東邊墻垣二間頹圮處,今七月二十三日爲始,三營合力改築之意,敢啓。傳曰,知道。
徐元淳,以司僕寺一二提調意啓曰,濟州前牧使張寅植遞任進上馬三匹,今纔上來,禾毛色別單書入,依例內廐立養之意,敢啓。傳曰,知道。
吏曹口傳政事,以兪景煥爲景慕宮令。
宋廷和,以義禁府言啓曰,以京畿監司洪祐喆狀啓,投畀罪人李鶴壽安山郡到配事,判府內,分揀放送事,命下矣。李鶴壽放送事,分付該道道臣之意,敢啓。傳曰,知道。
又以義禁府言啓曰,江原監司李謙在狀啓內,平康兼任金化縣監趙然天罪狀,令攸司稟處事,啓下矣。趙然天時在任所云,依例發遣府羅將,拿來,何如?傳曰,待待命拿囚。義禁府照目粘連,殷栗前縣監李佑伯·成容默等矣本府議啓內,辛丑以前積逋,旣在勿論之科,則收糧違限之律,亦無可施,而辛丑添逋一千八百五十四石零,癸卯添逋九百五十石,始因作錢之彌縫,終致公簿之虧欠,究其源委,自歸那移,竝只以此照律,罪各杖一百收贖,告身盡行追奪,流三千里定配,竝只私罪,奉敎依允爲旀,竝只功減一等爲良如敎。
領議政鄭元容疏曰,伏以臣於前次賓席,以邑守曠官事,擧飭以奏,聖上旣可其言,且諭以守令在官,如主人在家,家主若久離其家,何以理家政乎?臣拜手颺言,贊頌近譬之宸旨,退而竊伏惟之,聖衷必有悟於自家而國之經義,臣若以家事諭國事,庶蒙納牖之盛,臣請告之。夫一家之爲政,有筦庫焉者,有門戶焉者,有興作幹辦者焉,有收藏支調者焉,耕織傭雇衆力竝合,而其中必有紀綱之僕,爲之長焉,裁相而承奉之,措劃而指授之,靡務不關,無事不擧,位置咸整,秩序不紊,於是乎門墻之內井井如,而主人之家事成矣。若使爲其長者,癃疲昏暗,都沒分數,甚至於荒蕪其場圃,毁劃其瓦墁,心焦思枯,無力可效,則抑將悶阨憂懼,哀懇而告退耶?又將因循顧戀,望倖而苟活耶?爲其主者,抑將引進其能者,而思所以整頓一番乎?又將荏苒姑息,一任其日底敗替而莫之恤乎?此之利害,不待龜策而決之矣。殿下以今日國事,謂何如也?安危汚隆之機,正在今日,而其責則又專在於輔相耳。臣屢遭陪奉於籌筵講幄之列,昵近淸光,承聆辭敎,伏覩我殿下,天縱聖知,卓越前代,以眞實純粹之資,有仁儉博厚之性,講學則好問求益,勤孜不倦,而臣何嘗有一言輔導者乎?民事則如傷若保,側怛存心,而臣何嘗有一事贊襄者乎?長吏之貪汚無憚,是誰之責乎?百隷之怠慢成習,是誰之責乎?法憲壞而閭里之愁歎相聞,紀綱惰而朝廷之命令不行,一事二事,國事日非,浸浸有危亂之象,苟詢其由,斷斷是輔相非其人之一條事而已也。轉危爲安之道,專在於殿下一政令之間,其事則瞭若指掌,其政則易如反手,未敢知殿下,何憚而不爲也?臣思之及此,中夜蹶起,心火上升,氣血內竭,怔忡怳惚,精神昏迷,或窒格無省,或叫嚷如癲,或長吁永歎,涕泣漣如也。是豈臣顧恤於一身之存沒榮瘁而然哉?爲民國至誠一念,可質神明,臣安敢毫分矯飾哉?如賤病之百症迭攻,日益苦劇之狀,有不足憂,亦不敢每每煩瀆。伏願殿下,深念家事喩國之義,將臣疏事,入稟簾帷之前,則慈衷必犁然開允,鞶褫之音,豈俟終日乎?仍治臣前後不職之罪,使具僚警而民國幸焉,臣無任云云。答曰,省疏具悉卿懇。卿以家事喩國事,予亦以國事喩家事,治國與家,豈二致歟?使能,所以各盡其心而輔其主也。自卿受任以來,庶事未有隳曠而以負寡躬者,今玆之喩,卿亦善言語矣。去就一節,非但予意之所戀惜,間當入稟而不之許,望卿無庸煩懇,益殫協理之責。仍傳于徐元淳曰,此批答,遣史官,傳諭。
上在昌德宮。停常參·經筵。
自開東至未時,灑雨下雨,測雨器水深二分。自人定至二更,灑雨下雨,測雨器水深二分。
趙台淳啓曰,合辭許久闕啓,事甚未安。除在外未署經外,未肅拜呈告人員,竝卽牌招,何如?傳曰,允。
又啓曰,卽者檢閱金炳溎,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者檢閱趙秉學·成載瑗·鄭健朝,謂有館規,陳疏徑出,原疏纔已退却矣。竝所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以應敎趙龜植,修撰宋謙洙,副修撰申錫禧·李貞夏牌不進罷職傳旨,傳于趙台淳曰,只推。
趙台淳,以弘文館言啓曰,下番闕直,事甚未安。修撰宋謙洙,副修撰申錫禧·李貞夏,旣有只推之命,修撰柳來駿由限已過,竝卽牌招,推移入直,應敎趙龜植,旣有只推之命,一體牌招察任,何如?傳曰,允。
趙台淳啓曰,大司憲徐英淳,執義尹滋悳,持平沈宜聞·河範大牌不進,掌令朴浚愚·柳泰東在外,監察茶時之意,敢啓。傳曰,知道。
大王大妃殿傳于宋廷和曰,以潛蔘事,前後申飭屢矣。中外擧行,果能悉心對揚,使國家紀綱,得以爲一分支扶,而松都,造蔘之地也,原數外加造有無,宜無不知之理。灣府,要會之路也,原包外冒禁多少,焉有見欺之患?蓋禁令不行,國無以爲國,至於此事,一或解弛,則不但爲一國之羞耻而已。利之所在,雖云奸僞百出,苟欲別般詗察,到底殫竭,當有易顯之成效矣。廟堂以此傳敎,措辭行會于松·灣兩府,雖以沿路言之,間路及僻路潛越之弊,三道道臣與帥臣,各其自地方,各別譏察,隨所捉一切屬公,而犯禁者,以定式當律施行之意,一體,分付。
以大司諫李敎英,司諫李承輔,獻納徐翼輔,正言李啓善,執義尹滋悳,持平沈宜聞·河範大牌不進罷職傳旨,傳于趙台淳曰,只推。
以應敎趙龜植,修撰宋謙洙·柳來駿,副修撰申錫禧·李貞夏牌不進罷職傳旨,傳于宋廷和曰,只推。
以檢閱趙秉學·成載瑗·鄭健朝牌不進罷職傳旨,傳于宋廷和曰,只推。
趙台淳,以都摠府言啓曰,副摠管吳一善,以摠戎中軍,本營諸將官射會監試事,禁衛營晝仕出去之意,敢啓。傳曰,知道。
又以義禁府言啓曰,時囚罪人李佑伯·成容默等,杖一百流三千里定配照律公事,判府內依允,各功減一等事,命下矣。李佑伯·成容默等,功減一等,各杖一百收贖,告身盡行追奪,李佑伯忠淸道永同縣會同驛,成容默忠淸道康津縣興世驛,竝徒三年定配,而以議啓內辭意,具罪目,依例發遣府羅將,押送于各其配所,何如?傳曰,允。
檢閱金炳溎疏曰,伏以臣卽接家信,則臣母素患痰眩之祟,近因暑濕之時,調將失宜,症形添劇,床玆是委,藥餌惟事。臣聞此報,不能自定,玆敢猥進短章,忙出脩門。伏乞聖明,俯垂鑑諒,仰稟東朝,亟遞臣職,仍治臣罪,俾便救護,以肅朝綱焉,臣無任云云。省疏具悉。爾其勿辭救護。
上在昌德宮。停常參·經筵。
趙台淳啓曰,合辭許久闕啓,事甚未安。除在外未署經外,未肅拜呈告人員,竝卽牌招,何如?傳曰,允。
申錫愚啓曰,左副承旨徐元淳,今日不爲仕進,卽爲牌招,何如?傳曰,允。
備忘記,永宗僉使尹守鳳下直,長弓一張,長箭一部,片箭一部,筒兒一箇賜給。
申錫愚啓曰,左右史不可不備,檢閱趙秉學·成載瑗·鄭健朝,旣有只推之命,竝卽牌招,推移入直,何如?傳曰,允。
趙台淳啓曰,卽者副校理金世鎬,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,校理金有淵實錄都廳進,鄭鎏在外,副校理金世鎬陳疏徑出,一員未差,玉堂上下番俱空,事甚未安。應敎趙龜植,副應敎趙雲卿,修撰宋謙洙·柳來駿,副修撰申錫禧·李貞夏,竝卽牌招,推移入直,何如?傳曰,允。
又啓曰,大司憲徐英淳,執義尹滋悳,持平沈宜聞·河範大牌不進,掌令朴浚愚·柳泰東在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善,執義尹滋悳,持平沈宜聞·河範大牌不進罷職傳旨,傳于趙台淳曰,只推。
以左副承旨徐元淳牌不進罷職傳旨,傳于趙台淳曰,只推。
申錫愚啓曰,明日拜表,兩司當爲進參,除在外未暑經外,未肅拜呈告人員,竝待開門牌招,何如?傳曰,允。
以應敎趙龜植,副應敎趙雲卿,修撰宋謙洙·柳來駿,副修撰申錫禧·李貞夏牌不進罷職傳旨,傳于趙台淳曰,只推。
以檢閱趙秉學·成載瑗·鄭健朝牌不進罷職傳旨,傳于趙台淳曰,只推。
兵曹口傳政事,副司果單李鎭默。
申錫愚,以吏曹言啓曰,今此大成殿修改告由祭,殿內東從享分獻官,前司藝李鎭默塡差,而時無職名,令該曹口傳付軍職,何如?傳曰,允。
又以都摠府言啓曰,副摠管金宅基,以訓鍊都監中軍,本營諸將官射會監試事,南別營晝仕出去之意,敢啓。傳曰,知道。
又以兵曹言啓曰,卽接慶熙宮入直衛將强俊成牒報,則本宮內都摠府西邊,中松一株,拔根顚仆云。依例斫去之意,敢啓。傳曰,知道。
又以左邊捕盜廳言啓曰,本廳兼從事官尹養浩,身病猝重,勢難察任。改差,何如?傳曰,允。
副校理金世鎬疏曰,伏以臣母,素有貞疾,居常凜綴,夜來又因暑滯,症祟添劇,倍轉危篤,刀圭療治,一時爲急,家僮踵至,促臣歸視。臣聞此報,焦煎悶迫,不能自定,敢陳短章,徑出脩門。伏乞聖明,俯垂諒察,仰稟東朝,亟遞臣職,仍治臣罪,俾私分安而朝綱肅焉,臣無任云云。省疏具悉。爾其勿辭救護。
上在昌德宮。停常參·經筵。
自五更至二十六日開東,灑雨下雨,測雨器水深一分。
藥房提調金輔根,副提調李圭祊啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
趙台淳啓曰,大司憲徐英淳,執義尹滋悳,持平沈宜聞·河範大牌不進,掌令朴浚愚·柳泰東在外,監察茶時之意,敢啓。傳曰,知道。
申錫愚啓曰,備邊司郞廳來言,今日賓廳日次,而拜表相値,不得來會云矣。敢啓。傳曰,知道。
徐元淳啓曰,假注書李赫準,身病猝重,勢難察任,今姑改差,何如?傳曰,允。
李赫準改差,代以孟道植爲假注書。
傳于申錫愚曰,三使臣留待。
傳于申錫愚曰,三使臣入侍。
申錫愚啓曰,今日拜表時,憲府則監察代行矣。雖無諫院,依例行禮之意,敢啓。傳曰,知道。
徐元淳啓曰,左右史不可不備,檢閱趙秉學·成載瑗·鄭健朝,旣有只推之命,竝卽牌招,推移入直,何如?傳曰,允。
徐元淳,以弘文館言啓曰,上番闕直,事甚未安。應敎趙龜植,副應敎趙雲卿,旣有只推之命,竝卽牌招,以爲推移入直之地,何如?傳曰,允。
以大司諫李敎英,司諫李承輔,獻納徐翼輔,正言李啓善,執義尹滋悳,持平沈宜聞·河範大牌不進罷職傳旨,傳于趙台淳曰,只推。
以應敎趙龜植,副應敎趙雲卿牌不進罷職傳旨,傳于徐元淳曰,只推。
以檢閱趙秉學·成載瑗牌不進罷職傳旨,傳于徐元淳曰,只推。
申錫愚,以都摠府言啓曰,今日入直內三廳武兼·禁軍及軍兵等,當爲中日習射技放,而陳賀兼謝恩使拜表相値,不得設行之意,敢啓。傳曰,知道。
又以司僕寺一二提調意啓曰,兼內乘金翰喆,以其身病,呈狀乞遞,不可强令察任,今姑改差,其代令該曹口傳差出,何如?傳曰,允。
又以兵曹言啓曰,卽接西所衛將李珌秀牒報,則明禮門東邊內宮墻一間半許頹圮處,泰秋門東邊內宮墻三間許頹圮處,今已修築云。兩處把守軍兵,竝還爲入直之意,敢啓。傳曰,知道。
又以訓鍊都監言啓曰,因兵曹草記,明禮門東邊內宮墻一間半許頹圮處,泰秋門東邊內宮墻三間許頹圮處,今已畢築,兩處把守軍兵,竝還入直所,將校解送之意,敢啓。傳曰,知道。
又以訓鍊都監禁衛營御營廳言啓曰,東關王廟東邊墻垣二間頹圮處,今已畢築之意,敢啓。傳曰,知道。
庚戌七月二十五日辰時,上御熙政堂。大王大妃殿垂簾,陳賀兼謝恩三使臣入侍時,右承旨申錫愚,假注書金益容,記注官金大鉉,記事官金龍翼,正使李景在,副使徐憲淳,書狀官尹堉以次進伏訖。上曰,史官分左右。上曰,三使臣進前。正使李景在,副使徐憲淳,書狀官尹堉以次進前訖。大王大妃殿曰,兩國不幸,使行絡續,沿路民生之困瘁,已無可言,下隷輩必多不謹之弊,須惕念操束,而雖入彼境,譯官輩之私相來往,所當痛禁矣。且東人不識事體,應接諸節,輒加慢悔,易以生頉,必須終始嚴束,一體禁斷,可也。潛商事,日前飭敎,三使臣想知之矣。此飭亦已屢度,則彼人必無不聞之理,此若不痛禁前習,依舊玩愒,則貽羞上國,諒非細故,另飭,可也。景在等起伏奏曰,下隷操飭,謹當惕念,潛商則今行異於節行,想無夤緣潛入之弊,而筵敎如是截嚴,當與灣尹,申飭嚴禁矣。上曰,遠路須無頉往還也。大王大妃殿曰,雨水頻仍,道路必險,老炎猶劇,此時遠涉,殊庸關慮,一行須無頉往返也。挾侍以藥物授錫愚,錫愚跪授景在等,景在等祗受訖。上曰,史官就座。上曰,三使臣先退。仍命退,承史以次退出。
上在昌德宮。停常參·經筵。
宋廷和啓曰,合辭許久闕啓,事甚未安。除在外未署經外,未肅拜·呈告人員,竝卽牌招,何如?傳曰,允。
李圭祊啓曰,行左承旨韓鎭庭,右承旨申錫愚,今日不爲仕進,竝卽牌招,何如?傳曰,允。
徐元淳啓曰,假注書金益容,身病猝重,勢難察任,今姑改差,何如?傳曰,允。
金益容改差,代以吳慶履爲假注書。
大王大妃殿傳于徐元淳曰,前後開釋,已無餘蘊,一則念舊也,二則念舊也。左尹李鶴秀,都摠管除授,使之嚴飭上來肅命。
徐元淳啓曰,檢閱金炳溎,由限已過,卽爲牌招入直,何如?傳曰,允。
又啓曰,明日傳香,禮房承旨當爲齋宿,行都承旨李圭祊,所當牌招,而拘於廳規,不得請牌,何以爲之?敢稟。傳曰,牌招。
宋廷和啓曰,大司憲徐英淳,執義尹滋悳,持平沈宜聞·河範大牌不進,掌令朴浚愚·柳泰東在外,監察茶時之意,敢啓。傳曰,知道。
以右承旨申錫愚牌不進罷職傳旨,傳于徐元淳曰,只推。
以大司諫李敎英,司諫李承輔,獻納徐翼輔,正言李啓善,執義尹滋悳,持平沈宜聞·河範大牌不進罷職傳旨,傳于宋廷和曰,只推。
宋廷和,以弘文館言啓曰,上番闕直,事甚未安。應敎趙龜植,副應敎趙雲卿,旣有只推之命,竝卽牌招,以爲推移入直之地,何如?傳曰,允。
以應敎趙龜植,副應敎趙雲卿牌不進罷職傳旨,傳于宋廷和曰,只推。
吏曹,左尹李鶴秀今超資憲,都摠管除授事,承傳。
兵曹,都摠管單,李鶴秀除授事,承傳。
徐元淳,以都摠府言啓曰,新除授都摠管李鶴秀,時無職名,令該曹付軍職,何如?傳曰,允。
兵曹口傳政事,大護軍單李鶴秀。
兵曹口傳政事,護軍單徐憲淳。
兵曹口傳政事,以李周膺爲兼內乘。
宋廷和,以禮曹言啓曰,卽接平安監司洪鍾應移文,則以爲,肅川府鄕校聖殿及東西廡雨漏破傷處,不可不及今修改,告由移還安祭香祝,自本曹啓稟下送云矣。肅川府鄕校聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲,分付,何如?傳曰,允。
又以兵曹言啓曰,卽接東所衛將朴一華,南所衛將徐重璟牒報,則東所字內貳極門東邊內宮墻半間許頹圮處,南所字內仁和門北邊內宮墻一間許頹圮處,今已修築云。把守軍兵及晝察夜巡禁軍五人,竝還爲入直,領率將校一人,亦爲出送之意,敢啓。傳曰,知道。
又以訓鍊都監言啓曰,因兵曹草記,貳極門東邊內宮墻頹圮處,今已畢築,把守軍兵,還入直所,將校解送之意,敢啓。傳曰,知道。
戶曹參判徐憲淳疏曰,伏以臣朝辭文陛,暮宿圻館,回瞻觚稜,益不勝戀結之忱,竊計原隰往回,歲將云暮,見帶職名,不宜許久虛縻,玆從縣道,猥陳短章。伏乞聖明,仰稟東朝,亟許遞改臣戶曹參判之任,以安私分焉,臣無任云云。答曰,省疏具悉。所請依施。
上在昌德宮。停常參·經筵。
傳于徐元淳曰,傳香承旨,馳詣永禧殿·文廟,奉審摘奸以來。
申錫愚啓曰,合辭許久闕啓,事甚未安。除在外未署經外,未肅拜·呈告人員,竝卽牌招,何如?傳曰,允。
備忘記,滿浦僉使韓宅履下直,長弓一張,長箭一部,片箭一部,筒兒一箇賜給。
以慶尙監司徐箕淳狀啓,尙州等邑人命渰死事,傳于宋廷和曰,人命之渰死,若是夥多,聞甚驚慘,元恤典外別加顧助,如有生前身還布,竝蕩減,未拯屍身,期於拯得之意,廟堂措辭,分付。
申錫愚啓曰,大司憲徐英淳,執義尹滋悳,持平沈宜聞·河範大牌不進,掌令朴浚愚·柳泰東在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善,執義尹滋悳,持平沈宜聞·河範大牌不進罷職傳旨,傳于申錫愚曰,只推。
宋廷和,以弘文館言啓曰,上番闕直,事甚未安。應敎趙龜植,副應敎趙雲卿,旣有只推之命,副校理金世鎬,由限已過,竝卽牌招,以爲推移入直之地,何如?傳曰,允。
以應敎趙龜植,副應敎趙雲卿,副校理金世鎬牌不進罷職傳旨,傳于宋廷和曰,只推。
徐元淳,以吏曹言啓曰,奉常寺正李參鉉,以其身病,呈狀乞遞,改差,何如?傳曰,允。
宋廷和,以禮曹言啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則各壇壇上及四面紅箭門墻垣階砌,俱爲無頉,此後看護等節,另加申飭之意,敢啓。傳曰,知道。
申錫愚,以兵曹言啓曰,卽接東所衛將朴一華牒報,則秋景苑東邊內宮墻二間許頹圮處,今已修築云。把守軍兵,還爲入直之意,敢啓。傳曰,知道。
又以禁衛營言啓曰,因兵曹草記,秋景苑內宮墻頹圮處,今已修築,把守軍兵,還入直所,將則解送之意,敢啓。傳曰,知道。
上在昌德宮。停常參·經筵。
夜自五更至二十九日開東,灑雨下雨,測雨器水深四分。
申錫愚,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
趙台淳啓曰,合辭許久闕啓,事甚未安。除在外未署經陳疏外,呈告人員,竝卽牌招,何如?傳曰,允。
申錫愚啓曰,左副承旨徐元淳,今日不爲仕進,卽爲牌招,何如?傳曰,允。
趙台淳啓曰,卽者持平沈宜聞,以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
備忘記,坡知僉使張德希下直,長弓一張,長箭一部,片箭一部,筒兒一箇賜給。
傳于徐元淳曰,孝定殿朔祭,攝行磨鍊。
傳于徐元淳曰,東七陵碑閣·丁字閣香祀廳修改時,監董地方官以下,別單書入。
以東七陵碑閣·丁字閣香祀廳修改時監董地方官以下別單,傳于徐元淳曰,地方官楊州牧使金愼根加資,兼監董健元陵令南羲重,參奉鄭順朝,顯陵令金伯均,前令李圭昌,參奉洪載順,前參奉金奭鉉,穆陵別檢李承澤,參奉洪在愚,徽陵別檢林仁洙,參奉成蓍默,崇陵別檢李明老,參奉韓鵬履,惠陵令王錫圭,參奉李容學,元陵別檢李友燁,前別檢丁集敎,參奉李勉愚,竝陞敍,別看役能麽兒郞廳金學禮陞六,前別提李秉悌,相當職調用,前監牧官沈宜俊加資,監董裨將前五衛將朴麟源外職除授,資憲金得龜賞加,前主簿愼溶,敎鍊官司果宋啓榮帖加,其餘計士,竝令該曹,木布題給,牌將營吏守僕員役工匠等,竝令本道,木布分等施賞。
徐元淳啓曰,明日傳香,禮房承旨當爲齋宿,行都承旨李圭祊,所當牌招,而拘於廳規,不得請牌,何以爲之?敢稟。傳曰,牌招。
趙台淳啓曰,大司憲徐英淳,執義尹滋悳牌不進,掌令朴俊愚·柳泰東,持平沈宜聞在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善,執義尹滋悳,持平河範大牌不進罷職傳旨,傳于徐元淳曰,只推。
傳于徐元淳曰,呈告判義禁許遞,政官牌招開政。
傳于徐元淳曰,今日政,賞典下批。
徐元淳啓曰,吏曹判書李魯秉,參判吳取善,參議李裕元牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判竝更牌招,何如?傳曰,允。參議只推,一體牌招。
又啓曰,吏曹判書李魯秉,參判吳取善,參議李裕元再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,竝所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
又啓曰,吏曹判書李魯秉,參判吳取善,參議李裕元三牌不進推考傳旨及禁推傳旨,今方捧入,而開政命下之後,連事違召,無意承膺,事體所在,誠極未安。參判陳疏,判書所當更請牌招,而係是一日四牌,何以爲之?敢稟。傳曰,更爲牌招。
以吏曹參議李裕元三牌不進禁推傳旨,傳于徐元淳曰,分揀。
傳于徐元淳曰,吏曹參判疏批已下,與參議一體牌招。
徐元淳啓曰,吏曹參議李裕元四牌不進,依定式禁推傳旨捧入之意,敢啓。傳曰,知道。
以吏曹參議李裕元四牌不進禁推傳旨,傳于徐元淳曰,分揀。
徐元淳,以吏曹言啓曰,今此朔祭祭官中,時無職名人員,令該曹口傳付軍職,何如?傳曰,允。
有政。吏批,判書李魯秉牌招不進,參判吳取善進,參議李裕元牌招不進,左副承旨徐元淳進。啓曰,判書李魯秉,參議李裕元竝牌招不進,小臣獨政未安,何以爲之?敢稟。傳曰,仍爲之。
以南秉吉爲副校理,趙秉夔爲戶曹參判,趙雲澈爲刑曹參判,林永洙爲左尹,李憲球爲判義禁,李鶴秀爲知經筵,李公翼爲同經筵,沈宜冕爲同義禁,李魯秉爲同春秋,李彙圭爲奉常正,崔琠爲奉常判官,徐長淳爲章陵令,李敏翼爲顯隆園令,白潤鶴爲校檢,朴齊崧爲監察,李翔峻爲穆陵別檢,朴定鉉爲徽陵別檢,郭泰魯爲崇陵別檢,吳慶履爲元陵別檢,楊州牧使金愼根今加嘉善,東七陵丁字閣以下諸處修改時監董地方官加資事承傳,前監牧官沈宜俊今加通政,東七陵丁字閣以下諸處修改時前看役加資事承傳,故學生朴逈源贈童敎,孝行卓異贈職事承傳。
兵批,行判書趙斗淳病,參判李公翼病,參議任泰濬病,參知兪致善入直進,行都承旨李圭祊進。以金芋根爲興陽監牧官,護軍趙亨復,副護軍沈宜俊,副司直李魯奎,副司果李承澤·林仁洙·李明老·李友燁·金學禮,以上竝單付。
吏批,再政。以尹穳爲右尹,金彝淳爲景慕宮令,林仁洙爲典籍,沈英澤爲掌樂主簿,李勝憲爲引儀,知春秋單李魯秉,贈吏判李章顯贈左贊成例兼,判義禁李憲球考。
吏批,三政。左尹單尹穳,右尹單林永洙。
徐元淳,以弘文館言啓曰,上番闕直,事甚未安。應敎趙龜植,副應敎趙雲卿,副校理金世鎬,旣有只推之命,竝卽牌招,以爲推移入直之地,何如?傳曰,允。
以應敎趙龜植,副應敎趙雲卿,副校理金世鎬牌不進罷職傳旨,傳于徐元淳曰,只推。
申錫愚,以訓鍊都監言啓曰,本局別將李明學,身病猝重,勢難察任,改差,何如?傳曰,允。
兵曹口傳政事,副司果洪秉壽·朴文鉉,以上竝單付。
吏曹參判吳取善疏曰,伏以臣卽倥侗一措大耳,偏荷三朝拔擢之恩,通籍二十有四年之間,滾到亞卿,世所稱華貫膴職,殆遍歷揚,涯分已踰,絲毫蔑效,臣每自循省,若隕淵谷,不意日前,又伏奉除旨,以臣爲吏曹參判者,臣聞命震越,益不知措躬之所也。噫,六官之職,均之爲重,而天曹尤別於他部者,誠以銓衡人才,掌激揚甄別之政也。佐貳之任,雖與長席有間,政注之有時代斲,差擬之與聞可否,則其地望之峻,遴選之難,自昔伊然,是故前輩名碩之當此任者,莫不逡巡而却顧,今何可擧而畀之於如臣空疎,不少難留也哉?夷險之不擇,人臣之節也,駕屨之不竢,事君之禮也。臣雖不敏,豈或全昧事體,徒事飾讓,而至若分不稱才不當,亦不敢自諉蹶,冒干玷褻之誅也審矣。臣家本單寒,識又固陋,平居杜門,安分守拙,凡在世務,一切茫昧,至於銓家之格式,又所未嫺,則見職之萬不近似,非但人之見諒,臣亦自知者甚明,而且臣於伊來,邇密於銀臺之班,猥廁於柏府之長,其不堪任使之狀,抑亦天監之所俯燭也。今若不揆本分,貪戀寵位,冒進不已,自速僨誤,則臣身狼狽,固不足恤,而其爲累聖簡而羞當世,諒非細故,開政有命,召牌荐降,左右參依,承膺無路。玆敢悉暴衷懇,冒瀆崇嚴。伏乞聖慈,俯賜監諒,仰稟東朝,亟遞臣新授職名,俾公器無褻,私分獲安焉,臣無任云云。答曰,省疏具悉。卿其勿辭行公。
持平沈宜聞疏曰,伏以臣母,年今七十有七,而家在慶尙道善山地矣。素患風眩之證,積年沈綿,寧日恒少,而近添暑證,一倍危劇,家僮踵至,促臣歸視。臣自聞此報,方寸煎灼,按住不得,玆敢猥陳短章,徑尋鄕路。伏乞聖慈,俯垂鑑諒,仰稟東朝,亟遞臣見帶之職,俾便救護,仍治臣擅離之罪,以昭法紀焉,臣無任云云。省疏具悉。爾其勿辭往護。
上在昌德宮。停常參·經筵。
自開東至巳時,灑雨下雨,測雨器水深二分。
藥房都提調鄭元容,提調金輔根,副提調李圭祊啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
進御加味君子湯三貼製入事,榻前下敎。
申錫愚啓曰,備邊司郞廳來言,今日賓廳日次,而孝定殿朔祭齋戒相値,不得來會云矣,敢啓。傳曰,知道。
趙台淳啓曰,合辭許久闕啓,事甚未安。除在外未署經外,呈告人員,竝卽牌招,何如?傳曰,允。
傳于李圭祊曰,禮房承旨,馳詣宗廟·徽定殿·景慕宮,奉審摘奸以來。
大王大妃殿傳于徐元淳曰,實錄成命,經歲已久,而堂上中,有尙今不爲一番仕進者,寧有如許事體?自政院嚴飭,使之逐日仕進,斯速抄節,可也。
趙台淳啓曰,大司憲徐英淳,執義尹滋悳,持平河範大牌不進,掌令朴浚愚·柳泰東,持平沈宜聞在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善,執義尹滋悳,持平河範大牌不進罷職傳旨,傳于趙台淳曰,只推。
李圭祊,以奎章閣言啓曰,明日卽書香閣朔奉審日次,臣進詣擧行之意,敢啓。傳曰,知道。
宋廷和,以弘文館言啓曰,上番闕直,事甚未安。副校理金世鎬差祭,應敎趙龜植,副應敎趙雲卿,旣有只推之命,與新除授副校理南秉吉,竝卽牌招,以爲推移入直之地,何如?傳曰,允。
韓鎭庭,以義禁府言啓曰,平安監司洪鍾應狀啓內,吾老梁堡萬戶柳錫熙,爲先罷黜,其罪狀,令攸司稟處事,啓下矣。柳錫熙時在任所,依例發遣府羅將,交代後拿來,何如?傳曰,待待命拿囚。
庚戌七月二十九日辰時,上御熙政堂。藥房入診入侍時,都提調鄭元容,提調金輔根,副提調李圭祊,假注書孟道植,記事官鄭健朝·金炳溎以次進伏,醫官鄭有曾·金珪·李琬·金濟慶進伏楹外訖。上曰,史官分左右。元容進前奏曰,近雨亦頻,秋氣已生,此際聖體,若何?上曰,一樣矣。元容曰,寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,醫官入診,何如?上可之。珪等診候訖,奏曰,脈候左右三部調均,脾經似虛,右脈差弱矣。元容曰,滯氣解則胃氣易虛,食飮進御,不至有厭症乎?上曰,不至甚厭,而不如常時矣。元容曰,寒熱後厭食,例症也。每慮有滯痞,時進希粥,似好矣。上曰,粥飮則常所不嗜,而近日則間或進之,常進水飯矣。元容曰,胃虛之時,食補似有益,而此症則最忌滯痞,故油膩肉味,俱不宜常進,如鹽魚及醢屬,以爲佐饌好矣。上曰,肉味本不甚嗜,而此症後,亦不常進矣。元容曰,寢睡安穩乎?上曰,寢睡則每夜果穩,而朝氣或不平,午後有寒熱候,而昨日則無寒氣,只有涼意,而熱候亦不作矣。元容曰,寒熱之祟,由於胃氣之食滯或挾痰,氣行不舒,故自致寒縮,寒極則熱生。蓋胃屬土,土爲信,寒熱來往之之有時者,可驗胃氣之所發也。胃宜補而補則滯而添病,病宜瀉而瀉則虛而損胃,此所以節食勝於服藥矣。雖夬差之後,若或因油膩生冷之物而有滯意,則寒熱如期復發,故最忌果實之屬矣。上曰,近日則果屬,亦不進之矣。元容曰,攝養良方,淡食爲上。伏聞正宗朝,自沖年,朝夕所進,只是蘿葍,不多進肉味,此在於寶鑑矣。元容曰,湯劑所用厚朴,以唐厚朴入用則似好,唐材年例燕貿中,每以三斤重貿來好矣。上曰,依此爲之。元容曰,臣等退與諸醫官,議定湯劑以入矣。上曰,唯。上命醫官先退,命史官就座。又命大臣先退,又命退,諸臣以次退出。
上在昌德宮。停常參·經筵。
韓鎭庭啓曰,來初五日,朝參日次矣,敢稟,傳曰,停。
趙台淳啓曰,合辭許久闕啓,事甚未安。除在外·未署經陳疏外,呈告人員,竝卽牌招,何如?傳曰,允。
申錫愚啓曰,判義禁李憲球,戶曹參判趙秉夔,刑曹參判趙雲澈,左尹尹穳除拜後過三日不爲出肅,竝依定式推考警責,仍卽牌招察任,何如?傳曰,允。
趙台淳啓曰,卽者持平河範大以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
宋廷和啓曰,明日傳香,禮房承旨當爲齋宿,左副承旨申錫愚所當牌招,而拘於廳規,不得請牌,何以爲之?敢稟。傳曰,牌招。
以忠淸監司趙得林狀啓進上早紅柹子姑未潤膚,限內不得封進,惶恐待罪事,傳于宋廷和曰,卿其勿待罪事,回諭。
傳于宋廷和曰,發遣吏郞,諸執事淸齋與否,摘奸以來。
趙台淳啓曰,大司憲徐英淳,執義尹滋悳牌不進,持平朴浚愚·柳泰東,掌令沈宜聞·河範大在外,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善,執義尹滋悳牌不進罷職傳旨,傳于趙台淳曰,只推。
傳于宋廷和曰,都承旨·左副承旨,竝許遞,前望單子入之。
承旨前望單子入之,徐英淳·李孝淳落點。
宋廷和,以禮曹言啓曰,自前國恤三年內,先陵展謁,以服色難便,不得取稟,只行山陵展謁矣。今秋山陵展謁吉日,以何間推擇乎?敢稟。傳曰,念後擇入。
又以禮曹言啓曰,以山陵展謁取稟草記,傳曰,念後擇入事,命下矣。幸行吉日,令日官李秉洪推擇,則今八月二十七日二十八日俱吉云,以何日定行乎?敢稟。傳曰,以二十七日爲之。
兵曹,景陵幸行時軍令,八月二十七日出宮,廟洞晝停所,自闕門十六里,景陵展謁,自晝停所十五里,以上三十一里,親祭,還詣廟洞晝停,當日還宮。
宋廷和啓曰,吏曹郞廳來言,臺諫有闕,政事,取稟。傳曰,前望單子入之。
又以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
以應敎趙龜植,副應敎趙雲卿,副校理南秉吉牌不進罷職傳旨,傳于宋廷和曰,只推。
宋廷和,以弘文館言啓曰,上番闕直,事甚未安。應敎趙龜植,副應敎趙雲卿,副校理南秉吉,旣有只推之命,與副校理金世鎬,竝卽牌招,以爲推移入直之地,何如?傳曰,允。
韓鎭庭,以兵曹言啓曰,今此幸行時隨駕營門,依定式以春幸時隨駕營門,當爲磨鍊,而今春景陵幸行時,訓局步軍十哨,馬軍四哨,訓將率領爲先廂,訓局步軍五哨,兩營騎士四番,禁將率領爲後廂,禁軍三番隨駕,御將率訓局餘軍留都矣。今番則禁軍及馬步軍,以幾番幾哨磨鍊乎?敢稟。傳曰,依今春例爲之。
又以兵曹言啓曰,在前幸行當日回鑾時,侍衛連以全數磨鍊矣。今亦依此擧行,何如?傳曰,允。
又以兵曹言啓曰,幸行回鑾後,隨駕軍兵犒饋,連以乾物分給矣。今亦依此擧行,何如?傳曰,允。
又以兵曹言啓曰,在前幸行時,十里外斥堠伏兵及傳語軍,以畿邑所屬束伍步軍擧行矣。今亦依此磨鍊,何如?傳曰,允。
又以兵曹言啓曰,在前幸行時,摠戎使率訓局餘軍,弘化門外留陣矣。今亦依此擧行,何如?傳曰,允。
又以兵曹言啓曰,在前幸行時,先廂步軍一哨除出,晝停所作門矣。今亦依此擧行,何如?傳曰,允。
又以兵曹言啓曰,在前幸行時,挾輦軍四百名或三百名,餘軍二百名或一百名磨鍊,而今春景陵幸行時,挾輦軍三百名,餘軍一百名磨鍊矣。今番則何以爲之乎?敢稟。傳曰,依今春例爲之。
又以禁衛營言啓曰,本營字內都城頹圮處把守哨官李東暎,身爲入直將領,擧行疎忽,爲先決棍汰去之意,敢啓。傳曰,知道。
又以御營廳啓曰,本廳千摠金善恒身病甚重,勢難察任,改差,何如?傳曰,允。
持平河範大疏曰,伏以,臣之老父年今七十有三,而素多疾病,每當換節之時,輒復添劇矣。近因潦暑之失宜,一倍危篤,奄奄床笫,急伻來到,促臣歸視。臣千里違離,于今累朔,自聞此報,心神煎灼,按住不得。玆敢忙陳短章,徑尋鄕路。伏乞聖慈,俯垂鑑諒,仰稟東朝,亟遞臣所帶之職,仍治臣擅離之罪,俾私分安而朝綱肅焉,臣無任云云。省疏省悉,爾其勿辭往護。
上在昌德宮。停常參·經筵。
趙台淳啓曰,大司憲未差,執義尹滋悳呈辭,掌令朴浚愚·柳泰東,持平沈宜聞·河範大在外,監察茶時之意,敢啓。傳曰,知道。
韓鎭庭啓曰,行右承旨李孝淳,今日不爲仕進,卽爲牌招,何如?傳曰,允。
傳于宋廷和曰,傳香承旨馳詣景慕宮,奉審摘奸以來。
大王大妃殿傳于李孝淳曰,日前飭敎後,無情勢之可論,而今至多日,尙無變動,極爲未安。都摠管李鶴秀,令畿營更爲嚴飭,待上來牌招,使之肅命。
傳于宋廷和曰,今番幸行時,諸般擧行,依京擧動例爲之,務從省約,出還宮時植炬置之,凡係役民事,皆以儲置米會減,十里外斥堠伏兵傳語軍置之,外驛補把亦依今春例除之事,分付。
以左副承旨申錫愚牌不進罷職傳旨,傳于李孝淳曰,只推。
以應敎趙龜植,副應敎趙雲卿,副校理南秉吉·金世鎬牌不進罷職傳旨,傳于宋廷和曰,只推。
李孝淳,以弘文館言啓曰,上番闕直,事甚未安。應敎趙龜植,副應敎趙雲卿,副校理金世鎬·南秉吉,旣有只推之命,竝卽牌招,以爲推移入直之地,何如?傳曰,允。
以應敎趙龜植,副應敎趙雲卿,副校理金世鎬·南秉吉牌不進罷職傳旨,傳于李孝淳曰,只推。
大司憲前望單子入之,閔致成落點。
宋廷和,以內醫院都提調·提調意啓曰,年例燕貿唐藥材,依例磨鍊,別單書入之意,敢啓。傳曰,知道。
李孝淳,以承文院都提調意啓曰,院寫字官永付司果李圭煥今已關服,依例還付祿之意,敢啓。傳曰,知道。
韓鎭庭,以都摠府言啓曰,今日入直內三廳武兼·禁軍及軍兵等,當爲中日習射技放,而景慕宮秋享大祭齋戒相値,不得設行之意,敢啓。傳曰,知道。
又以都摠府言啓曰,副摠管李定鉉以禁衛中軍,本營諸將官射會監試事,南別營晝仕出去之意,敢啓。傳曰,知道。
又以司僕寺一二提調意啓曰,今此山陵展謁時,各差備入把馬磨鍊,別單書入,而其中驛馬,則令兵曹知委畿內各驛,使之直爲入把,何如?傳曰,允。
又以司僕寺一二提調意啓曰,今此山陵展謁時,補把驛馬,湖西·關東,限三十五匹分排,知委各驛,以爲入用之地,何如?傳曰,允。
又以兵曹言啓曰,敦化門西邊月廊築墻一間許頹圮處,今已畢築矣。把守軍兵解送直所之意,敢啓。傳曰,知道。
又以訓鍊都監言啓曰,因兵曹草記,敦化門西邊月廊築墻頹圮處,今已畢築,把守軍兵還入直所,將校解送之意,敢啓。傳曰,知道。
又以禁衛營言啓曰,本營哨官徐台淳初不呈狀請由,直爲下鄕,揆以紀律,萬萬駭然,爲先汰去之意,敢啓。傳曰,知道。
上在昌德宮。停常參·經筵。
趙台淳啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
徐英淳啓曰,行左承旨韓鎭庭,今日不爲仕進,卽爲牌招,何如?傳曰,允。
備忘記,玉江萬戶朴鎭陽下直,長弓一張,長箭一部,片箭一部,筒兒一箇賜給。
李孝淳啓曰,假注書吳慶履身病猝重,勢難察任,今姑改差,何如?傳曰,允。
吳慶履改差,代以朴麟夏爲假注書。
大王大妃殿傳于宋廷和曰,都摠管李鶴秀自鄕上來云,卽爲牌招,如有違牌,勿爲呼望。
宋廷和啓曰,都摠管李鶴秀飭敎之下,謂有情勢,奉牌闕外,無意承膺,事體所在,極爲未安。推考,何如?傳曰,允。更爲嚴飭肅命。
趙台淳啓曰,大司憲閔致成,掌令朴浚愚·柳泰東,持平沈宜聞·河範大在外,執義尹滋悳牌不進,監察茶時之意,敢啓。傳曰,知道。
以大司諫李敎英,司諫李承輔,獻納徐翼輔,正言李啓善,執義尹滋悳牌不進罷職傳旨,傳于趙台淳曰,只推。
申錫愚,以奎章閣言啓曰,景廟宮望廟樓,今秋大奉審,臣秉文與本宮提調李若愚,進詣展奉,奉審無頉之意,敢啓。傳曰,知道。
又以弘文館言啓曰,上番闕直,事甚未安。應敎趙龜植,副應敎趙雲卿,副校理金世鎬·南秉吉,旣有只推之命,竝卽牌招,以爲推移入直之地,何如?傳曰,允。
以應敎趙龜植,副應敎趙雲卿,副校理金世鎬·南秉吉牌不進罷職傳旨,傳于宋廷和曰,只推。
申錫愚,以實錄廳摠裁官意啓曰,本廳書役方張,而郞廳李承輔·徐翼輔·尹滋悳,時帶臺職矣。職務相妨,所帶本職許遞,使之專意察任,何如?傳曰,允。
又以實錄廳摠裁官意啓曰,本廳堂上工曹判書金洙根,兵曹參判李公翼,戶曹參判趙秉夔加差下,都廳郞廳有闕之代,以郞廳洪秉壽移差,見今書役浩多,而郞廳尹行福·尹堉奉命在外,朴浚愚·洪羲重·李基周在外,過限不來,竝姑減下,弘文館應敎趙龜植,弘文館副應敎趙雲卿,副司直柳晏·徐堂輔,副司果南鍾三,前縣監閔泳緯,副司果李維謙·李容直·朴昇壽,司諫院正言李啓善,副司果洪祐吉,成均館典籍洪鍾序,副司果權應夔,副司直崔遇亨差下,竝令該曹口傳啓下,使之分房察任,其中閔泳緯方在罷散中,敍用付軍職,何如?傳曰,允。
又以禮曹言啓曰,卽接京畿監司洪祐喆移文,則以爲,漣川縣鄕校聖殿正間滲漏,將於今秋釋菜,兼告修改告由移還安祭,香祝自本曹啓稟下送云矣。漣川縣鄕校聖殿修改,當於今秋釋菜,兼告擧行告由移還安祭,香祝卽令該司照例磨鍊下送,而祝文中措辭撰出事,一體,分付,何如?傳曰,允。
趙台淳,以都摠府言啓曰,副摠管李定鉉以禁衛中軍,本營諸將官射會監試事,南別營晝仕出去之意,敢啓。傳曰,知道。
又以兵曹言啓曰,金虎門北邊月廊外壁及景秋門北邊月廊外壁缺落處,今已修築矣。晝察夜巡軍解送之意,敢啓。傳曰,知道。
又以兵曹言啓曰,金虎門南邊月廊築墻外面一間許頹落處,今已畢築矣。晝察夜巡軍,解送直所之意,敢啓。傳曰,知道。
又以訓鍊都監言啓曰,因兵曹草記,金虎門南邊月廊外面一間許頹落處,今已畢築,金虎門入直軍晝察夜巡,停止之意,敢啓。傳曰,知道。
又以訓鍊都監言啓曰,因兵曹草記,金虎門北邊月廊外壁及景秋門北邊月廊外壁缺落處,今已修築,金虎門入直軍晝察夜巡,停止之意,敢啓。傳曰,知道。
上在昌德宮。停常參·經筵。
宋廷和啓曰,大司憲閔致成,掌令朴浚愚·柳泰東,持平沈宜聞·河範大在外,執義未差,監察茶時之意,敢啓。傳曰,知道。
又啓曰,吏曹郞廳來言,臺諫有闕,政事,取稟。傳曰,前望單子入之。
又啓曰,特敎申飭何等截嚴,而都摠管李鶴秀謂以情地惶蹙,一向奉牌,屢度催促,終不承膺,事體所在,誠甚未安。從重推考,何如?傳曰,允。
大王大妃殿傳于宋廷和曰,以旣盡昭晰之情勢,又復如許相持者,甚爲不當,仍以前牌,更爲催促,使之肅命。
傳于宋廷和曰,啓字誤踏中官,令該府,拿處。
宋廷和啓曰,都摠管李鶴秀前後飭敎,不啻截嚴,今下慈敎,又復鄭重,而謂以惶蹙益甚,承膺無路,連加催促,無意變動,揆以事體,萬萬未安。從重推考,何如?傳曰,更爲嚴飭牌招。
又啓曰,都摠管李鶴秀上疏不書職名,書以負罪臣者,有違格例,所當退却,而旣有飭敎,雖不得不捧入,事體所在,極爲未安。推考,何如?傳曰,允。疏批已下,更爲牌招,使之肅命。
以都摠管李鶴秀牌不進推考傳旨,傳于宋廷和曰,更爲牌招,如有違牌,勿爲呼望。
宋廷和啓曰,都摠管李鶴秀屢度嚴飭之下,謂以情踪去益惶蹙,萬無承膺之望,又爲奉牌,終不入來,事體所在,萬萬未安。從重推考,何如?傳曰,允。
大王大妃殿傳于宋廷和曰,予無更諭之言,卿無更引之義,卽爲入來肅命,毋使予致此酬應。
宋廷和啓曰,都摠管李鶴秀旣入闕中,兼帶知經筵,不爲肅謝,直爲出去,事甚未安,推考,何如?傳曰,允。
傳于申錫愚曰,發遣吏郞,諸執事淸齋與否,摘奸以來。
申錫愚,以實錄廳摠裁官意啓曰,本廳郞廳李啓善見帶司諫院正言矣。職務相妨,所帶臺職,今姑許遞。前司諫李承輔,前縣監閔泳緯時無職名,竝令該曹,口傳付軍職,此後則堂郞中,如有實職遞改,而未付軍職人,卽令該曹,口傳付軍職,使之專意察任之地,何如?傳曰,允。
兵曹口傳政事,副司果李承輔·李啓善·閔泳緯,以上竝單付。
吏曹口傳政事,知實錄單金洙根,同知實錄二單,李公翼·趙秉夔,實錄編修官二單,趙龜植·趙雲卿,記注官九單,柳晏·徐堂輔·南鍾三·閔泳緯·李維謙·李容直·朴昇壽·權應夔·崔遇亨,記事官三單,李啓善·洪祐吉·洪鍾序,以上竝單付。
兵曹口傳政事,副司果尹滋悳·徐翼輔,以上竝單付。
申錫愚,以承文院都提調意啓曰,卽見盛京禮部咨文二道出來者,以爲,本部侍郞馳抵靉江西岸,與江界府使李熙吉,會哨情形,據實具奏,轉行知照,且長連縣漂漢人領去齎咨官趙正杓,例賞銀兩,咨行盛京戶部,以便頒發云矣。回咨依例各撰,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
又以弘文館言啓曰,上番闕直,事甚未安。應敎趙龜植,副應敎趙雲卿,副校理金世鎬·南秉吉,旣有只推之命,竝卽牌招,以爲推移入直之地,何如?傳曰,允。
以應敎趙龜植,副應敎趙雲卿,副校理金世鎬·南秉吉牌不進罷職傳旨,傳于宋廷和曰,只推。
宋廷和,以兵曹言啓曰,景慕宮南邊及弘化門越邊,含春苑墻垣頹圮諸處,今已畢築矣。各處守直衛軍,竝解送之意,敢啓。傳曰,知道。
以兪在應囚單子,傳于宋廷和曰飭已施矣。分揀放送。
都摠管李鶴秀疏曰,伏以,臣不忠不孝,罪關罔赦,而曲費恩造,汔玆寬假,已非臣始望之攸及,迺者新除之荐降,是何恩數及此?噫,臣罪臣自知之,積殃稔孽,不早滅死,竟致無妄之禍,延及於猶父之地,冤乎痛矣,尙忍言哉?臣之季父受恩兩朝,位亞三事,年至乞休,與世相忘,猝地駭機,急於燎原之火,蒙千古首惡之名,白首海島,抱冤入地,秪緣臣之菲才小器,貪戀榮寵,兜攬淸要,犯負乘之咎,昧若驚之戒,爲當世之所指目,有識之所竊歎。凡係人道之災,宜屬臣身,而遂使已退垂死之季父,先受其敗,一則臣罪也,二則臣罪也。臣始不能刳心天日之下,以暴無辜,又不能收骨瘴海之濱,以效自盡,倫理滅絶,乃至於斯,神明之誅殛,理所必至,而放逐薄勘,未足以蔽罪,迺於辛丑之秋,伏奉嚴譴之命,臺論之後先迭發而聲討臣者,是果何等罪名也?關係之莫嚴且重,實是爲人臣子者所不忍聞,而亦何以一日自立於覆載之間?臣固莫測其端倪,而平日言行,苟能見孚於人,則此言奚爲而至哉?每一思惟,心骨沸湯,中夜起坐,悲泣達曙,此個情事,鬼神實所鑑臨矣。且臣亡父行己處世之方,自有本末,不必更陳,而惟其信心直道,孤立無朋,偏被正·純兩聖廟知遇,不爲同朝之所共諒,雌黃之論,曾所不及,忽於論臣之辭,有曰世守凶論,人之爲言,胡至於此?此亦由臣之故,白地誣衊,攙及於旣骨之親,是尤臣冤憤痛刻,如不欲生者也。於國於家,只合遄伏刑章,以謝人言,以安私心,而惟我大行大王,特推好生之仁,假之一縷,罰止島棘,九載重圍,仰不見天,人則視以坎窞,臣則處如樂土,及至昨春,霈澤旁流,恩宥誕宣,不啻坯蟄之聞雷,枯枿之生春,歸伏邱壠,重對家室,嗟乎龍舒下從,羨長逝之可樂,華表歸來,感人物之已非,情私到此,寧不絶悲,曾未幾何?奄當崩坼之變,天乎天乎,此何人斯?臣自頃僇廢,今爲二十餘年,中間滄桑,不忍提說,重慼我慈聖曁殿下之心,而臣之宜死不死亦屢矣。庚寅前聖之晦而臣旣不死,甲午仙馭之陟而臣又不死,歷數前古,荷不世之遇,陷辜恩之科者,孰有如臣者乎?至若向年臣季父罪名,特命爻周,曠絶之澤,感結幽明,而賤臣賜環之恩,又施之於旣死不可復生之身,一往不可復返之地,歷數前古,負難洗之累,被再造之德,亦孰有如臣者乎?雖使臣之世世萬子孫,手而結草,口而含珠,尙不足仰酬其萬一,雲鄕已邈,報答無階。且念臣之屛黜,曾在大行朝誕降之歲,及此宥還旋値賓天之日,此生此世,遂未獲一瞻耿光,此爲臣終身結轖之至恨,死且不得瞑目,而今焉經歲經月,頑然苟活,食粟飮水,自同恒人,若不知至痛之在己,在家而爲不孝之子,在國而爲不忠之臣,生之不如死久矣。惟有竄伏窮山,訟愆泣咎,與草木同枯而已。千萬不自意,前望特點,有隕自天,臣於是,惶懍震越,莫知所以措窮。連又伏承慈殿傳敎下者,敦飭申嚴,誨責備至,敷心之諭,至擧先朝相箚之批,而許以便己昭晰,字字恩言,德意藹如,薄竄旋宥,匪怒伊敎,而周廬擢除,又出於常格之外,所以飭勉之者,愈往鄭重,而詔之以開釋之無餘蘊,俾開進身之路,到底恩私,有若慈母之於赤子,憫其顚擠而必欲拯濟者然,臣之獲保縷命,得有今日,何莫非終始生成之澤,而至於念舊二字之申複提及,奉讀至此,不覺血淚交逬。於是乎臣之當初所被罪名,不待自暴,已歸昭雪,從古人臣之遭罹,而得此於君父者,能有幾人,此殆臣出死入生,免鬼爲人之日,臣抱此恩敎,雖卽日溘然,有何餘憾?頫仰今昔,不勝痛冤罔極而已。在今情勢有無,未暇自恤,拚棄廉隅,一進叩謝,卽臣分義之所不容,而第念臣大質已虧,身命僇敗,仁天之雨露雖偏,而枯萎無望滋長,良醫之針砭雖勤,而黥劓莫可息補,況今慈念之及於舊日,而臣之孤負,罪益難逃,不獨至苦絶悲之私義,萬難自强已也。跼高蹐厚,如窮無歸,而促飭狎臨,義不敢偃處郊坰,不得不冒沒入城,而禁門咫尺,艮限在前,牌望路阻,惶隘轉甚,敢效古人獄中上書之義,冒悚陳籲,言不知裁,冞增死罪。伏願聖明,諒臣危迫之私,仰稟東朝,亟治臣孤恩慢命之罪,仍令選部永刋朝籍,以爲爲人臣不忠不孝者之戒焉,臣無任云云。答曰,省疏具悉。前後慈敎,於卿宜無餘憾,今此正卿之秩,爲卿久次也。勿復逡巡,卽爲肅命。
上在昌德宮。停常參·經筵。
藥房都提調鄭元容,副提調徐英淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·大妃殿口傳問安。答曰,知道。
李孝淳,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
進御加味君子湯三貼製入事,榻前下敎。
李孝淳啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
又啓曰,大司憲閔致成,掌令朴浚愚·柳泰東,持平沈宜聞·河範大在外,執義未差,監察茶時之意,敢啓。傳曰,知道。
徐英淳啓曰,行左承旨韓鎭庭,同副承旨趙台淳,今日不爲仕進,竝卽牌招,何如?傳曰,允。
傳于申錫愚曰,禮房承旨與右副承旨,分詣受香諸處,奉審摘奸以來。
李孝淳啓曰,臣孝淳以同義禁,今日本府坐起進去,下直之意,敢啓。傳曰,知道。
徐英淳,以內醫院都提調意啓曰,提調金輔根,今日問安,不爲仕進,卽爲牌招,何如?傳曰,允。
傳于徐英淳曰,藥院提調許遞,前望單子入之。
內醫提調前望單子入之,李紀淵落點。
傳于徐英淳曰,左承旨許遞,前望單子入之。
承旨前望單子入之,韓文爀落點。
徐英淳啓曰,新除授左副承旨韓文爀,卽爲牌招,何如?傳曰,允。
又啓曰,假注書朴麟夏時無職名,令該曹依例付軍職冠帶常仕,何如?傳曰,允。
宋廷和啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,執義李魯奎,司諫洪羲宗,獻納李維謙,正言韓應淳落點。
右承旨申錫愚書啓,臣承命馳詣南壇,壇上神位版奉審則無頉,祭物·祭器·祭井看審則精潔,諸執事進排官摘奸則無頉。仍詣木覓山,神位版奉審則無頉,祭物·祭器看審則精潔,諸執事進排官摘奸則無頉。仍詣漢江壇,壇上神位版奉審則無頉,祭物·祭器看審則精潔,諸執事進排官摘奸則無頉矣。臣則還詣南壇享所,仍留監祭,待將事,還奉神位版後,復命之意,敢啓。傳曰,知道。
趙台淳,以弘文館言啓曰,上番闕直,事甚未安。應敎趙龜植,副應敎趙雲卿,副校理金世鎬·南秉吉,旣有只推之命,竝卽牌招,以爲推移入直之地,何如?傳曰,允。
以應敎趙龜植,副應敎趙雲卿,副校理金世鎬·南秉吉牌不進罷職傳旨,傳于宋廷和曰,只推。
趙台淳,以禮曹言啓曰,崇陵大王陵上莎草蹲縮處,仁陵陵上莎草枯損處,山陵陵上莎草枯損處修改吉日時,今八月十九日辰時推擇啓下矣。陵上莎草修改時,有設都監擧行之例,亦有因特敎勿設都監,政府以下進去監董之例。今番則何以爲之乎?敢稟。傳曰,政府以下進去監董。
又以禮曹言啓曰,戊申正月,因忠淸右道暗行御史宋廷和別單備邊司覆啓內,懷德故士人宋一析妻柳氏烈行事,令該曹稟處事,允下矣。取考其別單,則以爲,柳氏甚有婦德,年十六,定婚於宋家,未及成禮,荐遭喪禍,闋服之後,其母私謂曰,今聞宋家貧窶,更求豐足之家,以續百年之緣何如云爾,則柳氏抆涕而對曰,家君生前,旣有面約,而今乃不從,則終拂親旨,又違女行,都不如溘然無知。其母竟不能奪志,因嫁于宋家,事姑純孝,敬夫無違,其夫病篤,殫誠救療。至臨終時,斫指灌血,旣絶之命,更延數日,及夫不幸也,治喪之節,始終躬檢,乃於成服之日,自縊於屍傍云爾,柳氏稟性貞淑,懿行純美,夫死從殉,烈節卓然,施以旌褒之典,恐合樹風之道,而事係恩典,臣曹不敢擅便,上裁,何如?傳曰,依回啓施行。
宋廷和,以兵曹言啓曰,弘化門南邊月廊築墻一間頹圮處,今已畢築矣。把守軍兵解送直所之意,敢啓。傳曰,知道。
又以兵曹言啓曰,內禁衛將李民植,五衛將鄭在洙·朱星鎭,守門將權陳俱以病難供職,呈狀乞遞,武臣兼宣傳官李觀海除授在外,過限未入仕,竝改差,何如?傳曰,允。
又以禁衛營言啓曰,本營哨官任泰珩身病猝重,勢難察任,改差,何如?傳曰,允。
同義禁李孝淳疏曰,伏以,臣以今日本府坐起,只聞下隷之請坐,矇未覺察於南壇祭享齋日,而有此誤達下直啓辭,臣之妄率,焉逭重勘?伏乞聖慈,仰稟東朝,亟治臣罪,以懲愚昧焉,臣無任云云。答曰,省疏具悉。府隷之所致誤,何引之有?
庚戌八月初五日辰時,上御熙政堂。藥房入診入侍時,都提調鄭元容,副提調徐英淳,假注書孟道植,記事官趙秉學·金炳溎,檢校待敎尹滋悳以次進伏,醫官鄭有曾·金珪·李琬·金濟慶進伏楹外訖。上曰,史官分左右。元容曰,近日日氣淸涼,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,醫官待令,使之入診乎?上可之。珪等入診奏曰,脈候三部調均,而微有弦體,似是滯候矣。琬·濟慶等曰,有滑體,似有痰候矣。元容曰,醫言如此,近亦有滯候乎?上曰,滯意則無之,而早朝或微有痰候,而旋卽如常矣。元容曰,諸節夬復,已爲多日,食飮進御之節如常,而氣度亦無憊節乎?上曰,如常而讀書稍久,則或少憊矣。元容曰,寢睡達夜安穩乎?上曰,三更後就睡,至朝穩寢矣。珪等曰,痰候尙有餘症,如君子湯加味,議定似好矣。元容曰,節攝勝於湯劑,疏導之料,有損於補胃,胃氣勝則病氣自退矣。今諸醫之言,當進導痰開胃之劑云,當與議定以入矣。上可之。命醫官先退。元容曰,山陵莎草枯損處,月前奉審時,以待秋更爲奉審後稟處爲奏矣。聞禮判言,連見陵官所報,則以爲,枯損之莎,雖經潦雨,尙無茁茂之意,所見極爲悚悶云,節屆仲秋,不可不趁今修改,擇日擧行之意,分付該曹,何如?上曰,依爲之。出擧條元容曰,靜攝多日,連停講筵,燕居時看閱史書乎?上曰,時或看書,而講對之久停,甚爲悶矣。元容曰,講對之停,仰想聖衷爲悶,而臣等之憂悶,何可盡達乎?殿下春秋正盛,而國朝典章,未及明習,歷代事蹟,未及詳覽,此正寸陰可惜之時也。凡人少壯之時,易有今日不讀,又有明日之心,故懈怠之念旋生。古語云,工夫易間斷,歲月如流,甚可憂懼,蓋着工之道有課程,課者日以爲常也,程者日有所進也,何可一日停止乎?承史閣臣玉堂諸臣,皆禁省邇密之臣也。如家人父子之親,簡其禮貌,常常召接,承旨則持奏公事之際,隨事詢問,則非但嫺習典例,外道之邑弊民情,亦有可以推類者矣。儒臣則講讀史書之時,隨疑討難,則非惟多識前言,歷代之治亂得失,亦有可以鑑戒者矣。且臨筵之時,假以顔色,酬酢如響,則君臣之間,情志流通,臣下則知無不言,君上則言無不從,如此則可知其世之爲治世,而其主之爲賢主也。凡人皆有相與之朋友,而人主則以臣下兼友道,人主之樂事,豈有過於引接賢臣乎?如知以此爲樂,則自至於樂此不疲之境,伏願體行焉。上曰,當如是行之矣。上命史官就座,命大臣先退。仍命退,諸臣以次退出。
上在昌德宮。停常參·經筵。
申錫愚啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于趙台淳曰,召對爲之。
大王大妃殿傳于趙台淳曰,嘗藥之任,與閑漫職事有異,提調李記淵來日次依例仕進之意,政院,申飭。
申錫愚啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于申錫愚曰,只推。
趙台淳,以弘文館言啓曰,上番闕直,事甚未安。應敎趙龜植,副應敎趙雲卿,副校理金世鎬·南秉吉旣有只推之命,竝卽牌招,以爲推移入直之地,何如?傳曰,允。
李孝淳,以兵曹言啓曰,今此景陵幸行敎是時,各差備所把驛馬,別單磨鍊以入,而本曹驛馬外不足之數,依前例京畿驛馬十五匹補把事,分付本道之意,敢啓。傳曰,知道。
又以都摠府言啓曰,副摠管趙雲澈以刑曹參判,本曹坐起,晝仕出去之意,敢啓。傳曰,知道。
又以訓鍊都監言啓曰,因兵曹草記,弘化門南邊月廊築墻一間頹圮處,今已畢築,把守軍兵,還入直所,將校解送之意,敢啓。傳曰,知道。
又以禁衛營言啓曰,本營字內崇禮門東邊第一城廊近處體城四間許頹圮處,今八月初七日,始役改築之意,敢啓。傳曰,知道。
義禁府啓目,平康兼任金化縣監趙然天原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
今八月初六日巳時,上御熙政堂。召對入侍時,參贊官宋廷和,檢校待敎金輔鉉,檢討官宋謙洙,假注書朴麟夏,記事官鄭健朝·金炳溎各持通鑑第二卷,以次進伏訖。上曰,史官分左右。上開卷,上曰,玉堂讀之。謙洙讀自項羽許諾,止因擊沛公於坐殺之。上曰,文義陳之。謙洙釋義訖。上曰,項羽亦見范增之擧玦乎?謙洙曰,項羽雖見擧玦,而初無殺沛公之意,故視若不見也。仍奏曰,范增徒知所忌在於沛公,亦安知所忌不在於意料所不及哉?且旣知項氏皆終爲沛公所虜,則項·沛之賢愚已明辦,而目羽擧玦,召莊舞劍,雖使項羽除去一沛公,豈能盡除天下之爲沛公者乎?徒啓項羽殺伐之心,豈不惜哉?上曰,參贊官讀之。廷和讀自不者,止留張良使謝羽。上曰,文義陳之。廷和釋義訖。上曰,項羽則不知范增召項莊之事乎?廷和曰,然矣。上曰,以項羽而亦曰壯士矣。廷和曰,樊噲帶怒直入,盛氣咆哮,是爲壯士矣。仍奏曰,張良有言曰,沛公殆天所授矣。是故沛公屢値危急之地,輒有輔翼之人,項伯以羽之叔,反助沛公矣。蓋沛公寬大長者也。入關之初,除秦苛酷,約法三章,故人心自附,天命自歸,項羽則慓悍猾賊,惟以善兵爲能,故竟至敗亡矣。謙洙曰,項伯之以身翼蔽沛公,非厚於所薄,而薄於所厚也。於項羽,恐得殺無辜之名,於沛公,亦有愛欲生之義也。上曰,范增是項羽之臣乎?謙洙曰,范增以居鄛人,從項羽發謀獻策,而勸之以殺人者,非所以得天下之道,是以樊噲有亡秦之續之語矣。上曰,閣臣讀之。輔鉉讀自居數日,止實不用其命。上曰,文義陳之。輔鉉釋義訖。上曰,秦降王是二世之子乎?輔鉉曰,然矣。上曰,宮室何如,而火三月不滅乎?輔鉉曰,阿房宮壯麗廣闊,故火三月不滅矣。上曰,沛公是時,尙在關中乎?輔鉉曰,沛公還軍霸上,項羽在關中矣。上曰,沐猴非浴猴乎?輔鉉曰,獼猴謂之沐猴,而非沐浴之謂也。沐猴輕躁,不能耐久,故以喩楚人之躁暴也。上曰,韓生之言固是矣,而何爲烹之乎?輔鉉曰,其言不遜,故項羽怒而烹之矣。上曰,沛公宜王關中,而項羽何乃致命懷王乎?謙洙曰,項羽自恃功伐而欲自王也。上曰,實不用其命,何義也?謙洙曰,項羽陽尊懷王爲義帝,而實不從其命也。上曰,項羽欲自王而然乎?謙洙曰,然矣。上曰,然則沛公當王何地乎?廷和曰,項羽謂以巴·蜀亦關中地而王沛公。上曰,先有十一月而後,有二月者,何也?謙洙曰,年條月數,未能詳知,而上有春正月之句,則是春二月也。上通讀一遍訖,仍掩卷。廷和奏曰,玉堂上番多日闕直,已極悚惶,而今日召對,只有下番一員登筵,事甚未安。違牌諸玉堂,竝推考,何如?上曰,依爲之。出擧條謙洙奏曰,朝晝之講久停,臣恐或倦于勤,而燕居益深,接下彌簡,若是而聖學之日就,臣未之聞。昔我仁宗大王,御三時書筵,朝以經,晝夕以史,或有故不御,則常自不慊於心,此載在羹墻錄也。誠宜今日法祖宗已行之規,從事於學,猶婦績之功,接續不已,終始無間斷,然後可臻高明之域,伏願聖明留神焉。上曰,從當行之矣。上曰,近日農形,何如?謙洙曰,各穀皆已發穗,而早成之穀,則已爲登熟云矣。上曰,各穀無有不成熟者乎?廷和曰,日氣連爲調順,則將有有秋之望云矣。上命史官就座,仍命退,諸臣以次退出。
上在昌德宮。停常參·經筵。
申錫愚啓曰,來十一日朝參日次矣,敢稟。傳曰,停。
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
徐英淳啓曰,行左承旨李孝淳,右副承旨宋廷和,今日不爲仕進,竝卽牌招,何如?傳曰,允。
傳于趙台淳曰,禮房承旨馳詣文廟,奉審摘奸以來。
徐英淳啓曰,假注書孟道植身病猝重,勢難察任,今姑改差,何如?傳曰,允。
孟道植改差,代以李容殷爲假注書。
傳于趙台淳曰,再明日眞殿茶禮,當自內親行矣。該房知悉。時原任大臣·閣臣·宗親·儀賓二品以上入參。
傳于申錫愚曰,召對爲之。
傳于趙台淳曰,發遣吏郞,諸執事淸齋與否,摘奸以來。
申錫愚啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于申錫愚曰,只推。
以右副承旨宋廷和牌不進罷職傳旨,傳于趙台淳曰,只推。
趙台淳,以吏曹言啓曰,成均館典籍洪鍾序·丁集敎·南溟翼·李彙承·高時鴻俱以身病,呈狀乞遞,竝改差,何如?傳曰,允。
又以禮曹言啓曰,再明日眞殿茶禮親行事,命下矣。自上服色,以翼善冠·無揚黑圓領袍·靑鞓·素玉帶擧行,而應參諸臣,以無揚黑圓領·烏紗帽·黑角帶行禮事,知悉,何如?傳曰,允。
又以承文院都提調意啓曰,卽見盛京禮部咨文二道出來者,以爲,今年秋季統巡,八月二十日,行抵靉江西岸,與本國地方官公同會哨,請飭各該地方官,前往該處,竝備船隻,屆期遵辦,且進香副使洪羲錫回至舊邊驛病故,咨報禮部,竝行知照云矣。各撰回咨,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?傳曰,允。
以應敎趙龜植,副應敎趙雲卿,副校理金世鎬·南秉吉牌不進罷職傳旨,傳于趙台淳曰,只推。
趙台淳,以弘文館言啓曰,上番闕直,事甚未安。應敎趙龜植,副應敎趙雲卿,副校理金世鎬·南秉吉旣有只推之命,竝卽牌招,以爲推移入直之地,何如?傳曰,允。
以應敎趙龜植,副應敎趙雲卿,副校理南秉吉牌不進罷職傳旨,傳于趙台淳曰,只推。
申錫愚,以兵曹言啓曰,卽接慶熙宮入直衛將强俊成牒報,則本宮內內醫院南邊中松一株,拔根顚仆云,依例斫去之意,敢啓。傳曰,知道。
又以兵曹言啓曰,今月初十日一內禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以張寅植爲內禁將。
申錫愚,以司僕寺一二提調意啓曰,濟州出來先運年例進上馬八匹,三名日進上馬六十匹,凶咎駑駘馬二十匹合八十八匹內,一匹中路故失,六匹中路病留,四匹津頭逃逸,二匹到本寺病留除,實納馬七十五匹禾毛色,別單書入之意,敢啓。傳曰,知道。
兵曹口傳政事,副司果單洪鐘序。
義禁府啓目粘連,向前趙然天亦,重囚不善防守,以致逃失,過限未捕,揆以獄情,難逭當勘,以此照律,何如?判付。啓,依允。
義禁府照目粘連,平康兼任金化縣監趙然天矣本府議啓內,重囚不善防守,以致逃失,過限未捕,揆以獄情,難逭當勘,以此照律罪,死囚罪良中,通減五等,杖七十徒一年半定配,依新定式收贖,公罪,奉敎依允爲旀,功減一等爲良如敎。
庚戌八月初七日未時,上御熙政堂。召對入侍時,參贊官申錫愚,檢校待敎李秉文,檢討官宋謙洙,假注書朴麟夏,記注官金大鉉,記事官鄭健朝,各持通鑑第二卷,以次進伏訖。上曰,史官分左右。上開卷,上曰,玉堂讀之。謙洙讀自二月羽分天下,止以距塞漢路。上曰,文義陳之。謙洙釋義訖。上曰,項羽之立沛公爲漢王者,托以不負懷王之約,而實是遷于巖險之地,使之不敢復東乎?謙洙曰,然矣。項羽之封漢王於巴·蜀,徒以惡負約而且取其地險也。古有百里而王天下者,巴·蜀豈止百里而已哉?且巴·蜀雖險亦足以王,漢王若任賢用能,修德行政,撫安百姓,先定三秦,扼天下之喉,拒關中之口,則天下可運之掌上矣。項羽不知天時不如地利,地利不如人和而封之,此天險之地,有若拘係者然,王者之興與不興,在德不在險,則此誠漢王轉危爲福之基也。上曰,項羽何不自都關中,而王秦降將於關中乎?謙洙曰,秦降將皆附項羽,故王之也。錫愚曰,項羽以富貴不歸故鄕,如衣繡夜行,其心急於東歸,故乃棄關中,而秦地亦不可空棄,故王此三將,此乃失計也。上曰,參贊官讀之。錫愚讀自漢王怒,止以何爲承相。上曰,文義陳之。錫愚釋義訖。上曰,蕭何之言是矣?錫愚曰,然矣。當是時,劉·項之强弱不同,則諸將之勸以擊羽,已非萬全之策也。蕭何則已見得大勢,其深謀勝算,高出諸將之上,而以湯·武之事期其君,是何等識見乎?然而蕭何以詘於一人,而信於萬乘,謂之湯·武之事,而較詘信計利害,卽是功利之事,則湯·武弔伐之擧,豈有是心哉?此則與先儒之論湯·武事者有異矣。上曰,當是時,沛公烏可當項羽也?錫愚曰,然矣。何之言曰,養其民以致賢人,此二句尤爲要切,此非但爲漢王都漢中一時之急務也。人主治世之道,不出於養民致賢二者矣。上曰,沛公今始爲漢王,而何以先知巴·蜀之險乎?錫愚曰,巴·蜀天下之絶險也。沛公豈有不知之理也?上曰,蕭何之功,在漢當爲第一,而此前亦有收圖籍之事矣。謙洙曰,蕭何入關,而先收秦相府圖籍,故沛公得具知天下阨塞,戶口多少,强弱之處矣。錫愚曰,漢興功臣,何爲第一?先有入秦收籍之功,復進就蜀養民之策,及其東還也,使守關中,則轉漕調兵,未嘗乏絶,漢之得天下,皆由於蕭何之佐成也。上曰,韓信之功,何如蕭何乎?錫愚曰,蕭何·韓信·張良稱以三傑矣。謙洙曰,韓信善兵,攻城略地,佐漢成業,功則同而才則殊矣。上曰,閣臣讀之。秉文讀自夏四月諸侯,止皆笑信以爲怯。上曰,文義陳之。秉文釋義訖。上曰,戲下是地名乎?錫愚曰,然矣。上曰,漢王何爲遣良歸韓乎?秉文曰,良本韓人,故遣之矣。上曰,漢王不欲久居蜀,而欲圖天下,則如良之才,豈有還遣之理乎?必有由也。秉文曰,漢王借士於韓,王成而得良,故今乃遣之矣。錫愚曰,張良五世相韓之人也。起兵初心,專由於爲韓報秦,故先立橫陽而爲王,復遇沛公而獻策,而是時與沛公,未有君臣之義,故送至沛公於褒中,而還歸于韓矣。謙洙曰,韓之亡也,良復歸漢,運籌佐業矣。上曰,韓信後果厚報漂母乎?秉文曰,賜以千金矣。上曰,屠中少年則韓信後果何以報之乎?錫愚曰,召拜中尉矣。上曰,韓信竟因何事而見殺乎?錫愚曰,韓信封爲楚王矣。及陳豨之叛也,謂與豨連謀,而呂后乘高祖擊豨之時,執而擅殺之,而信之叛,實無的確之案,故朱子曰,韓信叛無明證矣。上通讀三遍訖,仍掩卷。上曰,闕直玉堂昨施問備,而今又不就直,何故也?謙洙曰,玉堂向日因親病,陳疏徑出,親病似或未差,而尙未就直矣。上曰,近久不開講筵,玉堂諸臣心自懈弛而然乎?錫愚奏曰,玉堂上番闕直事,昨日有所飭敎,而一向違召,今日召對,又爲闕參,事極未安。違牌諸玉堂竝推考,仍卽牌招入直,何如?上曰,依爲之。出擧條上命史官就座,仍命退,諸臣以次退出。
上在昌德宮。停常參·經筵。
李孝淳啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎未肅拜,監察茶時之意,敢啓。傳曰,知道。
又啓曰,右承旨申錫愚今日不爲仕進,卽爲牌招,何如?傳曰,允。
傳于趙台淳曰,禮房承旨馳詣社稷,奉審摘奸以來。
李孝淳啓曰,假注書李容殷時無職名,令該曹依例付軍職,冠帶常仕,何如?傳曰,允。
又啓曰,卽伏見黃海兵使南錫圭今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
以忠淸監司趙得林狀啓,定山等邑人命渰死事,傳于韓文爀曰,人命淹死,若是夥多,聞甚矜惻,元恤典外,別加顧助,如有生前身還布,竝蕩減,未拯屍身,期於拯得之意,廟堂措辭,分付。
以右承旨申錫愚牌不進罷職傳旨,傳于李孝淳曰,只推。
趙台淳,以禮曹言啓曰,今此崇陵大王陵上莎草,山陵陵上莎草修改時,政府以下進去監董事,命下矣。兩陵寢同奉一局之內,依前例兼進監董之意,敢啓。傳曰,知道。
又以禮曹言啓曰,今此穆陵·仁穆王后陵上曲墻修改時,臣曹堂上例爲監董,而崇陵山陵陵上莎草修改監董事,政府以下進去時,臣曹堂上當爲進去矣。旣是一局之內,依前例兼進監董之意,敢啓。傳曰,知道。
李孝淳,以都摠府言啓曰,今日入直內三廳武兼·禁軍及軍兵等,當爲中日習射技放,而社稷大祭齋戒相値,不得設行之意,敢啓。傳曰,知道。
又以都摠府言啓曰,副摠管吳一善以摠戎中軍,本營諸將官射會監試事,禁衛營晝仕出去之意,敢啓。傳曰,知道。
又以御營廳言啓曰,本廳千摠李德熙身病甚重,勢難察任,改差,何如?傳曰,允。
上在昌德宮。停常參·經筵。
申錫愚啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于申錫愚曰,只推。
傳于李孝淳曰,別軍職中外任人與前兵使李熙絅,前郡守吳鼎周,前縣監李邦鉉,前經歷李奎運,竝減下。
傳于李孝淳曰,海南縣監金明權,出身吳永運,竝別軍職差下。
趙台淳,以弘文館言啓曰,應敎趙龜植,卽爲牌招察任,何如?傳曰,允。
以應敎趙龜植牌不進罷職傳旨,傳于趙台淳曰,只推。
李孝淳,以摠戎廳言啓曰,本廳千摠宋持和身病猝重,勢難察任,改差,何如?傳曰,允。
兵曹,部將加設單吳永運。
庚戌八月初九日卯時,上詣眞殿。茶禮親行入侍時,行都承旨徐英淳,行左承旨李孝淳,右承旨申錫愚,左副承旨韓文爀,右副承旨宋廷和,同副承旨趙台淳,記事官金永秀,假注書李容殷,記事官鄭健朝·金炳溎,原任提學朴永元,提學金左根,原任提學金學性,原任直提學徐憙淳·趙秉駿,檢校直提學金炳冀,直提學鄭基世,原任直閣金鼎集·吳取善·李公翼,檢校直閣鄭㝡朝,原任直閣金始淵,原任待敎趙斗淳·金洙根,檢校待敎金炳德·金輔鉉·尹滋悳·李秉文以次侍立。時至,通禮跪啓請出次,上具翼善冠·淺淡服·烏犀帶·黑皮靴,出齋殿。通禮導上詣板位,跪啓請鞠躬四拜興平身,上行四拜禮。時原任大臣·閣臣·宗親·儀賓二品以上皆行四拜禮訖。通禮導上詣盥洗位,上盥洗訖。通禮導上詣第一室尊所,英淳酌酒訖,通禮導上詣第一室神位前,跪啓請跪,上跪。英淳奉香,台淳奉爐,上三上香。英淳奉盞跪進,上執盞以授台淳,台淳跪受奠于案上,上連獻三盞。通禮跪啓請俯伏興平身,次詣第二室·第三室·第四室·第五室,監酌上香獻盞竝如上儀訖。通禮導上降復位,跪啓請鞠躬四拜興平身,上行四拜禮,時原任大臣·閣臣·宗親·儀賓二品以上皆行四拜禮訖。通禮跪啓禮畢。領議政鄭元容,判府事金道喜·朴晦壽進前奏曰,靜攝中親行茶禮,勞動旣多,聖體,若何?上曰,一樣矣。仍還入齋殿,命承史退出。諸臣以次退出。
上在昌德宮。停常參·經筵。
藥房副提調徐英淳啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿口傳問安,答曰,知道。
李孝淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政鄭元容有身病,左議政·右議政未差,不得來會云矣。敢啓。傳曰,知道。
徐英淳啓曰,右承旨申錫愚,同副承旨趙台淳,今日不爲仕進,竝卽牌招,何如?傳曰,允。
大王大妃殿傳于韓文爀曰,日前飭敎後,今朝則意謂赴院矣。復稱情勢,少不變動,未知向來昭晰以後,別有一端情勢之難冒者乎?屢回思之,終不可得,政院更爲嚴飭上來。
李孝淳啓曰,臣孝淳以同義禁,今日本府坐起進去,下直之意,敢啓。傳曰,知道。
傳于韓文爀曰,召對爲之。
韓文爀啓曰,今此順付詔書入京日,頒敎文當爲製進,行大提學趙斗淳,待明朝牌招,使之製進,何如?傳曰,允。
以統制使柳基常狀啓,進上生熟鰒及半乾全鰒,海毒熾發,不敢循例封進,惶恐待罪事,傳于宋廷和曰,勿待罪事,回諭。
韓文爀啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎陳疏,監察茶時之意,敢啓。傳曰,知道。
以大司諫李敎英,獻納李維謙,正言韓應淳牌不進罷職傳旨,傳于韓文爀曰,只推。
以右承旨申錫愚,同副承旨趙台淳牌不進罷職傳旨,傳于韓文爀曰,只推。
韓文爀,以弘文館言啓曰,應敎趙龜植旣有只推之命,卽爲牌招察任,何如?傳曰,允。
以應敎趙龜植牌不進罷職傳旨,傳于韓文爀曰,只推。
韓文爀,以兵曹言啓曰,今此幸行時,摠戎使率訓局餘軍,弘化門外留陣事,自臣曹草記蒙允,而摠戎使金左根隨駕閣臣蒙點矣。弘化門外留陣軍兵,率領無人,而在前如此之時,有中軍代領之例,今番則何以爲之乎?敢稟。傳曰,中軍代行。
又以刑曹言啓曰,卽接黃海監司徐戴淳文移,則豐川府徒二年定配罪人韓性敎限滿云矣。取考曹上配案,則性敎以刃傷人物罪,戊申八月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
又以禁衛營言啓曰,本營軍色從事官李㟠峻身病甚重,勢難察任,今姑改差,何如?傳曰,允。
槐院分館錄,沈東臣·林謇洙·金益容·姜鍊·李容殷·李鍾愚·曺錫元·朴蘭壽·金炳國·朴麟夏·沈舜澤·李僖魯·洪兢周·金宗泰·成載球·睦仁會·金鉐·金奎運·奇慶鉉·金鎭衡·李敦禹·安致默·申轍求·李錫宙·徐相至·鄭顯德·朴惇壽,以上三點。
義禁府啓目,穀主官靈岩兼任康津縣監沈宜元原情云云。傳旨問目內辭緣,泛稱遲晩,所當請刑是白乎矣,曾經侍從勿爲請刑,載在法典,議處,何如?判付。啓,依允。又啓目,殷栗前縣監李繪九·柳來維等原情云云。問目內辭緣,泛稱遲晩,竝所當請刑是白乎矣,曾經侍從勿爲請刑,載在法典,議處,何如?判付。啓,依允。
執義李魯奎疏曰,伏以,臣賦性愚魯,全沒知識,迺於年前,忝叨臺職,自陷罪戾,金木猶輕,而薄竄海島,日月未久,而霈宥旋降,臣歸見老母,如獲再生,相對感泣,攢祝銜戴,臣之頂踵毛髮,死生骨肉,罔非我先大王大德好生,無物不育之至恩洪渥也。圖報無地,未死餘生,耿結一念。嗚呼,雲鄕已邈,星霜嬗變,龍髥莫攀,蟻褥未效,只有血淚霑臆,冤號靡逮,不意今者,柏府特點,又下於除旨聯翩之餘,誠非臣夢寐之所到,惶懍震惕,益不知措躬之所也。噫,臣不省無狀,負犯至重,大質已虧,萬死難贖,惟當屛蟄窮廬,沒齒自靖,以爲一分息補之道,何敢以薄罰之爲已勘,寵命之若憑恃,而自同平人,揚揚彈束,以爲重得罪於搢紳之列,而況淸朝耳目之任,實非如臣釁謬所可擬到也,召牌之下,承膺無路,徊徨踧踖,又犯違傲。臣罪至此,尤增悚蹙,玆敢略暴情實,仰瀆崇嚴。伏乞聖明,俯垂諒察,仰稟東朝,亟賜鐫斥,俾全微諒,獲被生成之澤,千萬至祝。臣方自訟之不暇,何敢贅他,而竊伏念,今日急務,莫先於聖學一事,我殿下以終始典學之念,懋日月將就之工,見今溽暑漸退,新涼稍生,正宜頻接臣僚,討論奧旨,而蓋學問之要,莫切於正心,心正則意誠,意誠則理明,而推以至於萬事萬化,莫不原於心,而心一正則無不正矣。故二帝·三王之道本於心,而大學之敎所以窮理正心,爲修己治人之道也。伏願殿下,以正心二字,爲講學之本,則聖工自底於緝熙,治敎維新於洋溢,豈不美哉,豈不盛哉?維殿下深留聖念焉,臣無任云云。省疏具悉。往事何必追提?尾陳事,體念矣。勿辭察職。
庚戌八月初十日申時,上御熙政堂。召對入侍時,參贊官韓文爀,檢校待敎金炳德,侍讀官金世鎬,檢討官申錫禧,假注書李容殷,記注官朴賢楷,記事官鄭健朝,各持通鑑第二卷,以次進伏訖。上曰,史官分左右。上開卷,上曰,上番讀之。世鎬讀自及項梁,止追信詐也。上曰,文義陳之。世鎬釋義訖。奏曰,韓信之楚而羽不用,之漢而漢王亦未之奇,惟蕭何奇之,故追信而薦于王,漢之得天下,信功爲大。如使信不遇蕭何,則不過爲一亡虜耳。士之得遇當世言聽計用,自古爲難,故抱道德蘊才器,而隱於山林屠販之中,有終身不遇者,故明君哲辟,必以求遺逸招俊乂,爲急先務也。上曰,用韓信,則何以得天下也?世鎬曰,信爲漢將,百戰百勝,故得成大功也。上曰,沛公不知韓信,故信亦從亡卒而去也。世鎬曰,然矣。君知其才而用之,然後可以成功,不知其才而不用,則不可以成功也。上曰,下番讀之。錫禧讀自何曰,止一軍皆驚。上曰,文義陳之。錫禧釋義訖。上曰,無雙謂無其儔耶?錫禧曰,然矣。上曰,吾亦欲東,何義也?錫禧曰,巴·蜀是天下之西,則雖關中,亦巴·蜀之東,而況爭衡之地,尤是關中之東故云矣。仍奏曰,韓信未顯之時,寄食於漂母,受辱於少年,卽下流之處,衆辱之歸,而蕭何能認識於亡卒之中,薦之於王,而王篤信之,設重禮畀大任,卒能贊武功而成帝業,此非徒韓信戰勝攻取之效,實由漢高知人善任,而至如酈生·婁敬監門戍卒之徒,輒皆見之如舊,遂使群策皆屈,而終成大業,此皆由於知人之明也。且韓信之亡有由,歸漢之後,爲連敖坐法當斬,滕公奇而釋之,言於王,而蕭何亦數言於王矣。信度何等薦之,而王不我用,故亡去矣。上曰,參贊官讀之。文爀讀自信拜禮畢,止遂聽信計。上曰,文義陳之。文爀釋義訖。上曰,喑啞叱咜,皆怒耶?文爀曰,怒氣內懷,謂之喑啞,怒聲發外,謂之叱咜也。上曰,散字,何義也?世鎬曰,使敵國之兵無所不散也。上曰,秦軍盡坑,而惟此三人得生,故雖爲其君,秦民惡其獨生而怨之歟?文爀曰,以羽之威,分王秦地,而秦人則實惡此三人也。上曰,傳檄而定,不動兵而勝耶?世鎬曰,然矣。上曰,閣臣讀之。炳德讀自八月,止北擊齊。上曰,文義陳之。炳德釋義訖。上曰,東向,何義也?錫禧曰,東向,上坐也。示其敬禮,欲使陵之來也。鴻門之席,項羽卽以霸王自尊,故東向而坐,韓信得李左車,東向師事之,皆以東向爲尊也。上曰,以婦人之見,何以知漢王之爲天子耶?錫禧曰,王陵·沛公皆沛人也,以此知其爲寬大長者。世鎬曰,非獨以天子氣象也,亦以其豁達長者也。故欲使其子善事也。炳德曰,王陵之母,一婦人也,而見識卓越,辦得義理,無愧乎丈夫之爲也。爲人母敎子向義,此止於慈也,使人臣專心所事,此止於忠矣。爲子成就,以死送使,而忠慈俱全,豈不韙哉?且陵母之使其子必事漢者,以漢王豁達之度,寬仁之量,能善用人故也。上曰,漢王失職,何義也?炳德曰,約王關中,而王于巴·蜀,則失其所王之地,故曰失職也。上曰,若無蕭何,誰與共天下事,宜乎如失左右手也。炳德曰,上文有曰素慢無禮,卽蕭何告漢王之語也。臣有直切之風,君有翕受之量,上下交孚,漢業之興,於此槪可見矣。上通讀一遍訖,上掩卷。命史官就座,仍命退,諸臣以次退出。
上在昌德宮。停常參·經筵。
李孝淳,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
又啓曰,合辭許久闕啓,事甚未安。除在外未署經外,未肅拜呈告人員,竝卽牌招,何如?傳曰,允。
又啓曰,右承旨申錫愚今日不爲仕進,卽爲牌招,何如?傳曰,允。
趙台淳啓曰,內醫提調李紀淵陳疏到院,而不書職姓名,書以死罪臣者,有違格例,所當退却,而旣有飭敎,雖不得不捧入,揆以事體,極爲未安,推考,何如?傳曰,允。
傳于韓文爀曰,權判府事省掃之行,給由馬,澆奠床備給。
李孝淳啓曰,臣孝淳以同義禁,今日本府坐起進去,下直之意,敢啓。傳曰,知道。
趙台淳啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于趙台淳曰,只推。
以右承旨申錫愚牌不進罷職傳旨,傳于趙台淳曰,只推。
趙台淳,以春秋館領事意啓曰,卽見慶尙監司徐箕淳狀啓,則奉化縣太白山璿源閣及實錄閣,霖雨後滲漏朽傷,當卽修改,而所入材瓦,預先分定云矣。史閣滲漏,聞極悚悶,閣內奉審後,不可不及時修改,依例發遣郞廳,使之擇日擧行,曝曬等節,亦令一體擧行,何如?傳曰,允。
又以吏曹言啓曰,今此秋夕祭祭官,當爲磨鍊,而除老病公頉外,實無推移排比之路,依近例刑官及司饔院官員年六十以上人員,通瀜塡差以入,其中時無職人員,令該曹口傳付軍職,何如?傳曰,允。
又以弘文館言啓曰,應敎趙龜植旣有只推之命,卽爲牌招察任,何如?傳曰,允。
以應敎趙龜植牌不進罷職傳旨,傳于趙台淳曰,只推。
韓文爀,以都摠府言啓曰,副摠管李定鉉以禁衛中軍,本營諸將官射會監試事,南別營晝仕出去之意,敢啓。傳曰,知道。
又以司僕寺一二提調意啓曰,濟州出來後運歲貢馬二百匹內,五匹中路故失,十二匹中路病留,七匹津頭逃逸,二匹到本寺病留,十匹水原府別驍士,四十六匹訓鍊都監,十二匹禁衛營,十二匹御營廳,十二匹兵曹軍馬分給除,實納馬八十二匹禾毛色,別單書入之意,敢啓。傳曰,知道。
又以禁衛營言啓曰,本營哨官李錫嘏謂有親病,不赴射會,直爲下鄕,揆以記律,萬萬駭然,爲先汰去之意,敢啓。傳曰,知道。
義禁府啓目粘連,向前沈宜元亦,數外濫載,縱違事目,旣有上司公文,則不可直斷以添裁是白遣,過時裝發,亦非恒式,實緣漕船遲泊,則恐難專責以脫發是白乎旀,至若監色之代送,作錢之犯用,俱有依據之端是白乎矣,揆以艚法,有難參恕,以此照律,何如?判付啓依允。
又啓目粘連,向前李繪九·柳來維等亦,積逋勿論,旣有廟啓,則今不必追究是白乎矣,添逋一款,觀此兩囚所供,雖無躬犯之跡,道啓臚列若是的確,則糴法攸關,俱難免失覺察之罪,竝只以此照律,何如?判付啓依允。
義禁府照目粘連,靈巖兼任康津縣監沈宜元矣本府議啓內,數外濫載,縱違事目,旣有上司公文,則不可直斷以添載是白遣,過時裝發,亦非恒式,實緣漕船遲泊,則恐難專責以晩發是白乎旀,至若監色之代送,作錢之犯用,俱有依據之端是白乎矣,揆以漕法,有難參恕,以此照律,罪笞五十收贖,解見任別敍,私罪,奉敎依允爲旀,功減一等爲良如敎。
又照目粘連,殷栗前縣監李繪九·柳來維等矣本府議啓內,積逋勿論,旣有廟啓,則今不必追究是白乎矣,添逋一款,觀此兩囚所供,雖無躬犯之跡,道啓臚列,若是的確,則糴法攸關,難免失覺察之罪,竝只以此照律,罪各杖一百收贖,告身盡行追奪,竝只私罪,奉敎依允爲旀,李繪九段議減一等,柳來維段功議各減一等爲良如敎。
兵曹啓目粘連,東里僉使朴慶煥矣官鎭門聚點,旣係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽,執頉當該鎭邊將推考警責,罪杖八十收贖,公罪啓依允。
判府事權敦仁箚曰,伏以,臣之父母墳山,在忠淸槐山地,緣臣病癃,閱歲曠省,方値履霜之節,愈切攀栢之思。且念臣衰耄朽殘,年深月添,躬展邱壠,亦恐餘日無多,擬趁新涼,擔舁往還。伏乞聖慈,仰稟東朝,暫許恩暇,俾伸至情,臣旣力疾作行,無望趲程,沿邑貽弊,亦甚可念,仍許臣從便往來焉。取進止。答曰,省箚具悉卿懇。卿其往省焉。仍傳于韓文爀曰,此批答遣史官傳諭。
內醫提調李紀淵疏曰,伏以,臣釁積惡極,宜死不死,至于近日,而洊犯方命之辜,臣是何人,敢爲臣分所不敢爲之擧,猥煩酬應,屢徼辭敎,若是之無難乎?論其形迹,實涉僭妄,雖加誅殛,固所甘受,而旣補而謫,謫而旋補,卽聖朝刑政之失之太寬,況薄罷收敍,便若例勘,臣心之隕絶惶隘,未嘗晷刻自安,曾不幾何,夢寐未到,除旨又降,飭命期嚴,臣一倍震懾,五內遁喪,誠不料謬恩濫數之一至於此也。噫,臣罪臣自知之,一則孤負我三宗也,二則孤負我東朝也。臣何敢爲刺口分疏之計,而第臣之所蒙被,卽載籍以來所未有所未聞之極典重案,是以臣之所自分者,有萬〈萬〉當戮,無一倖活,而始焉則東朝殿下特推全保之盛念,典費造化,許貸縷命,終焉而大行大王曰,有慈敎之承聆,渙降霈澤,俾得生還,千里海島,不遠伊邇,十載星霜,非久而蹔,此又載籍以來所未有所未聞之至仁大德,而坑坎袵席,未足援喩,邱山河海,曷可較量?夫無德不報,於敵猶然,況爲臣子,而受恩於君上若此,則赴湯蹈火,尙云歇後,糜身粉骨,遑敢辭爲,揆之以義分,參之以事體,在所蹶,寧容違抗,而惟其遭罹也極係非常,則所以自處也亦當殊別,從古以還,絶無如臣滓累之復起爲人者,區區去就,有未暇議到。且臣竊有切悲至苦之私,磨泐不得,擺却不得,則豈忍徒拘嚴畏,不思鳴暴乎?嗚呼,臣自通籍之初,兄弟聯武,至于崇顯,如影隨形,而臣本不學無術,涉世昧方,歷揚內外,而積犯滿盈之戒,久居要劇,而莫省睢盱之恥,畢境人忌鬼猜,便同天羅地網,此固臣之所自取,而至若臣兄,則立朝謹愼,而夷險一節,處事公直,而好惡不偏,曁乎釋負之後,杜門養痾,與物無競,而緣臣殃孽,貽累臣兄,一南一北,一存一亡,似此情理,似此光景,古今天下,惟臣一人,而臣兄之死,旣由於臣,則凡在它人,法所當償,矧以同氣,忍獨偸活,縱聖恩之畢伸冤鬱,淪浹枯骨,將異日之歸對泉臺,忸怩厚顔,臣以是崩心摧肝,寤寐結轖,斷斷以沒齒自廢,少贖旣往爲定計,天日照臨,鬼神森列,焉可誣也?伊誰欺乎?今若僥倖於寵祿之來,夤緣乎圖報之急,晏如恒人,復廁周行,則熙世之五倫四維,必也自臣而壞破無餘,有臣如此,將焉用哉?向於返哭邱墓之日,業已形諸文字而質言之,儻或厭然呑食,不復置意,則是眞狗彘之不若,尙何覆載之見容,臣雖無狀,寧忍爲此?言至於斯,徒增抑塞,顧臣秉彝忠愛之誠,自以爲不後於人,而加之厚沐三朝之汪渥,思效一分之涓埃,則豈欲永謝明時,甘處溝瀆,而其柰命與仇謀,事與心違,甚至於雲鄕上升之日,而仍闕攀哭之禮。代邸入承之辰,而遙阻覲光之誠,齎恨無窮,入地難瞑,而今焉巾符之餘日無幾,頂踵之夙願莫遂,心豈樂爲?情亦慼矣。就以朝廷言之,尙廉敦義,卽是風勵具僚之先務,縱捨臣朽穢一物,論其所得,反有大者。伏乞聖慈,體上天曲遂之仁,哀匹夫難奪之志,仰稟東朝,特準所請,劃令選部,刋去仕籍,勿復以官職,虛辱寵命,則臣當以生而獲全守株,歌詠聖化,以死而矢將結草,追補塵刹,而邦憲至嚴,逋慢長誅,其在賤分,焉可逃乎?臣無任瞻天望聖涕泣血懇之至。答曰,省疏具悉。授卿以藥院之任,意豈徒然?此可進而不可退者,慈聖所以念卿在玆也。雖微予言,卿亦仰認至意,而顚倒衣裳矣。今於往事昭晳之後,處以私義,便同無麪之飥,幸勿更爲却顧,日次候班,依例來赴,以盡保護之誠。
上在昌德宮。停常參·經筵。
申錫愚啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎未肅拜,監察茶時之意,敢啓。傳曰,知道。
以平安監司,洪鍾應狀啓碧潼郡民家全頹事,傳于申錫愚曰,當此西成之時,民家全頹,聞甚驚慘,元恤典外別加顧助,卽爲結構奠接,俾無一民失所之弊,廟堂措辭分付。
以益平君母墳移葬呈辭,傳于申錫愚曰,給由馬。
趙台淳,以奉常寺都提調意啓曰,各陵園墓秋夕祭享所用藥果煎造後,進上看品藥果二十立,依定式封進之意,敢啓。傳曰,知道。
又以宗簿寺提調意啓曰,卽伏見慶尙監司徐箕淳狀啓,則奉化太白山璿源閣及實錄閣,霖雨後滲漏朽傷,當卽修改,而所入材瓦,預先分定云矣。莫重璿閣,若是滲漏,其所修改,不容少緩,依例發遣郞廳,奉審修改,而璿源譜略外四處未奉安件鱗次擧行之意,曾於戊寅筵稟蒙允,故乙巳修改時,亦爲遵此擧行矣。今番修改下去時,郞廳仍爲陪進奉安,曝曬等節,亦令一體擧行,何如?傳曰,允。
申錫愚,以都摠府言啓曰,副摠管李定鉉以禁衛中軍,本營諸將官射會監試事,南別營晝仕出去之意,敢啓。傳曰,知道。
趙台淳,以吏曹言啓曰,成均館司成金炳德以其身病,呈狀乞遞,改差,何如?傳曰,允。
兵曹口傳政事,副司果單金炳德。
上在昌德宮。停常參·經筵。
申錫愚啓曰,大司憲閔致成,掌令朴浚愚·柳泰東,持平沈宜聞·河範大,執義李魯奎差祭,監察茶時之意,敢啓。傳曰,知道。
兵曹口傳政事,護軍李圭祊,副司果李參鉉·兪貞煥·高時鴻,已上竝單付。
宋廷和以成均館大司成意啓曰,本館入直久任郞廳外,他郞不得入直,若有代員替直之事,則草記代直事,曾有定式矣。司成未差,直講姜長煥,典籍宋欽翼俱爲差祭,時無入直之員,以他郞官姑爲代直,何如?傳曰,允。
上在昌德宮。停常參·經筵。
趙台淳啓曰,明日常參·經筵,取稟。傳曰,停。
申錫愚啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎差祭,監察茶時之意,敢啓。傳曰,知道。
趙台淳啓曰,崇陵·仁陵山陵陵上莎草修改時,政府以下進去監董事,命下矣。崇陵山陵,領議政鄭元容進去,而仁陵則無時任大臣,何以爲之?敢稟。傳曰,朴判府事進去。
傳于趙台淳曰,禮房承旨馳詣宗廟·永寧殿·永禧殿·徽定殿·景慕宮,奉審摘奸,仍詣受香諸處,奉審摘奸以來。
傳于趙台淳曰,明日晝茶禮,當自內親行矣。該房知悉。
傳于李孝淳曰,召對爲之。
以京畿監司洪祐喆狀啓加平郡守李寅會身死事,傳于宋廷和曰,令該曹口傳差出,催促下送。
趙台淳,以奎章閣言啓曰,明日卽書香閣望奉審日次,臣進詣擧行之意,敢啓。傳曰,知道。
李孝淳,以司僕寺一二提調意啓曰,濟州山馬監牧官金景希己酉·庚戌兩年條封進馬二匹,今纔上來,禾毛色別單書入之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
吏曹口傳政事,以李容在爲加平郡守。
庚戌八月十四日申時,上御熙政堂。召對入侍時。參贊官李孝淳,檢校待敎尹滋悳,侍讀官金世鎬,檢討官李貞夏,記事官任應準·鄭健朝·金炳溎,各持通鑑第二卷,以次進伏訖。上曰,史官分左右。上開卷。上曰,上番讀之。世鎬讀自冬十月,止從漢王。上曰,文義奏之。世鎬釋義訖曰,張耳·陳餘相爲刎頸交,後來鉅鹿之戰,張耳怨陳餘之不救其急,而殺張黶·陳澤,轉成激怒,卒相滅亡。蓋二人以勢利相從,故畢竟交道不終矣。上曰,下番讀之。貞夏讀自初陽武人,止愈益幸平。上曰,文義奏之。貞夏釋義訖曰,陳平家貧好讀,有經世之才,遊於楚魏之間而不得其志,杖劍歸漢矣。漢王一見而知其可用,直拜都尉,使爲參乘,諸將之讙議,無怪其然,而愈益幸平,卒用其計,遂成大功,漢王知人之明,容人之量,於此可見矣。上曰,同載,何義也?貞夏曰,謂使之參乘也。參乘之法,尊者居左,御者居中,一人處右,以備傾側。參者三也,蓋取三人同載之意也。上曰,魏王不聽陳平之計,而人有讒之者,何也?貞夏曰,陳平之卽拜太僕,人或不知其才之高下,則讒言之至無怪矣。平又事楚,以定殷之功,得拜都尉,受金二十鎰,及漢下殷,羽欲誅定殷將吏,平乃還金而歸漢矣。世鎬曰,平以羈旅之蹤,仕魏爲太僕,魏王雖不聽其計,而人或慮其進用,故讒之矣。上曰,參贊官讀之。孝淳讀自漢王南渡,止義帝者。上曰,文義奏之。孝淳釋義訖。上曰,三老,何稱也?孝淳曰,如我國風憲之任掌一鄕風敎者也。上曰,漢王聞義帝之喪,而不卽發哀,何也?孝淳曰,漢王初亦不審大義之所在,及聞董公之言而後,始發喪也。世鎬曰,順德者昌,逆德者亡,卽姜太公之言也。上曰,兵出無名,事故不成,何義也?孝淳曰,擧兵而無其名,則功不可成也。滋悳曰,董公此言,欲使漢王聲羽之罪,擧兵致討也。如此則天下諸侯,孰不響應,而名正言順,事乃可成也。上曰,閣臣讀之。滋悳讀自項王雖聞漢東止爲質。上曰,文義奏之。滋悳釋義訖。上曰,大風之發,何其靈異也?滋悳曰,此實天也。當此之際,事甚急矣。適因大風之晦冥,得脫其危,豈人力之所可致也哉?上曰,沛公將爲天子之人,故有此神助也。滋悳曰,然矣。楚漢竝爭,天豈獨私於漢而然哉?沛公寬大之德,足以定天下濟蒼生,故天所以佑之也。上曰,然矣。上曰,沛公之收貨寶,何也?滋悳曰,沛公之以五十六萬衆,敗於楚之三萬者,誠以此也。若使沛公,存心謹畏,如鴻門見羽之時,則逸慾何由而生,亦不至困敗之境。一入彭城,收其貨寶,耽於宴酣,以至於此,可勝歎哉?世鎬曰,漢王率諸侯擊楚,可謂名正言順,而及入彭城,放縱逸慾,竟至敗衂,群臣無一諫者,豈良·平諸公不在行歟云者,已有先儒之所論矣。上掩卷。健朝起伏奏曰,臣以本館事,有所仰達者矣。史庫奉安實錄曝曬,三年一次,係是定式,鼎足·五臺則昨年爲當次,而間値事故,不得擧行,赤裳今年爲當次,故春間竝陳達蒙允,而因籌司草記,待秋擧行之意,更有成命矣。見今潦雨之餘,不宜遲徐,三處史庫曝曬,竝擇日擧行,何如?上曰,擇日擧行,可也。出擧條上曰,史官就座。上曰,農形近果何如云也?孝淳曰,今夏之雨水過多,近日之東風甚乖,諸穀受損,不可勝計,而以畿·湖論之,早稻聞已收穫,而晩稻固未知結實之何如矣。上曰,東風又多傷稼,而果不得免歉云乎?孝淳曰,從今日候調順,則可得免歉,而嶺南·關東之雹災,聞甚不少云,是可憂悶也。上命退,承史以次退出。
上在昌德宮。停常參·經筵。
自辰時至人定,灑雨下雨,測雨器水深一寸。
藥房都提調鄭元容,副提調徐英淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·大妃殿口傳問安,答曰,知道。
大王大妃殿進御歸茸君子湯,自今日五貼式日次製入事,榻前下敎。
趙台淳啓曰,明日常參·經筵,取稟。傳曰,停。
申錫愚啓曰,合辭許久闕啓,事甚未安。除在外未署經外,未肅拜·呈告人員,竝卽牌招,何如?傳曰,允。
李孝淳啓曰,備邊司郞廳來言,今日賓廳日次,而無時急稟定事,不得來會云矣。敢啓。傳曰,知道。
趙台淳啓曰,卽者宗廟署官員來言,明日宗廟·永寧殿秋奉審修改時,提調一員當爲進參,而都提調朴晦壽,提調洪敬謨俱有身病,不得進參云。提調卽爲牌招,何如?傳曰,允。
又啓曰,宗廟提調洪敬謨牌不進推考傳旨,今方捧入,而明日宗廟·永寧殿秋奉審修改時,當爲進參,如是違牌,事甚未安。更爲牌招,何如?傳曰,許遞,前望單子入之。
宗廟提調前望單子入之,朴永元落點。
傳于申錫愚曰,呈告秋判許遞,前望單子入之。
刑曹判書前望單子入之,李穆淵落點。
趙台淳,以弘文館言啓曰,應敎趙龜植,卽爲牌招察任,何如?傳曰,允。
申錫愚啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于申錫愚曰,只推。
以應敎趙龜植牌不進罷職傳旨,傳于趙台淳曰,只推。
趙台淳,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
又以承文院都提調意啓曰,臣等方爲揀擇坐起,而成均分館人李擎日,公議稱屈,在前如此之人,多有陞附之例矣。以槐院調用之意,分付何如?傳曰,允。
又以承文院都提調意啓曰,文臣登科時年滿五十人分館後陞六,載在法典矣。今亦有如此之人,依例陞六之意,分付銓曹,何如?傳曰,允。
又以觀象監領事意啓曰,今此崇陵陵上·山陵陵上莎草修改時,臣以政府兼進矣。本監提調亦當進去,而臣旣領本監,依例兼進之意,敢啓。傳曰,知道。
兵曹口傳政事,大護軍趙秉駿。
孝定殿望祭兼秋夕祭親行敎是時,亞獻官領議政鄭元容,終獻官永明尉洪顯周,贊禮行禮曹判書李憲球,典祀官奉常正李彙圭,執禮副司果尹滋悳,執尊掌樂正金敬鉉,大祝副司果李秉文,祝史副司果徐翼輔,齋郞副校理南秉吉,盥洗位兵曹佐郞鮮于澲,禮曹正郞吉鎭五,爵洗位校書校理李亮和,禮曹佐郞李東韻,亞終獻盥洗位典籍文基郁,贊者引儀元絳·李亨植,謁者兼引儀沈龜祖·洪宜悳,贊引引儀金汝淳·李亨烈,祭監監察韓鼎謩·鄭堉。
望祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
庚戌八月十五日子時,上詣孝定殿。望祭兼秋夕祭親行入侍時,行都承旨徐英淳,行左承旨李孝淳,右承旨申錫愚,左副承旨韓文爀,右副承旨宋廷和,同副承旨趙台淳,記事官金永秀·任應準·鄭健朝·金炳溎,原任提學朴永元·金學性,直提學鄭基世,原任直閣吳取善,原任待敎金洙根·李裕元,檢校待敎金炳德以次侍立。時至,通禮跪啓請出次,上具衰服,出齋殿門,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上獻酌訖,降復位。亞獻官領議政鄭元容,終獻官永明尉洪顯周以次獻酌訖。引儀唱俯伏哭,上俯伏哭。引儀唱止哭興四拜,上止哭興四拜。贊禮導殿下詣望燎位,望燎訖。贊禮跪啓禮畢,仍導殿下還齋殿。諸臣以次退出。
庚戌八月十五日卯時,上御熙政堂。藥房入診入侍時,都提調鄭元容,副提調徐英淳,記事官金永秀·鄭健朝·金炳溎,直提學鄭基世以次進伏,醫官鄭有曾·金珪·李琬·金濟慶進伏楹外訖。上曰,史官分左右。元容進前奏曰,夜熱朝雨,侵曉將事,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,醫官待令,使之入診乎?上可之。珪等入診奏曰,調均之中,微有弦滑之體矣。元容曰,近日則無滯候乎?上曰,不知有滯意,而申前後或有寒熱往來之候矣。元容曰,飮啖進御之節,與常時無異乎?上曰,如常而不爲多進,食後或有腹部飽滿之時矣。元容曰,移時則順下乎?上曰,然矣。元容曰,寢睡,何如?上曰,安穩矣。元容謂諸醫曰,湯劑何以議定?消導之劑,今不必進,滋補之劑,似爲少速。諸醫各陳所見,可也。珪等曰,滯候已爲開導,觀一兩日,議進湯劑,似好矣。元容曰,伏聞頻有痰滯之候,每進消導之劑,凡藥料之治痰導滯者,多峻褊之料而不益於胃氣矣。人之氣血屬水火,氣行則血行,氣血調和,則痰涎皆爲津液,醫書所云水升火降,痰從何生者也?故善醫者先寢食而後醫藥,若不調元氣,而徒以藥治痰,則譬如泡漚之乍按而旋起,淸源而導流,則泡漚何由生乎?保嗇乎起居之度,節愼乎食飮之方,常使氣血調和,榮衛敷而湊理堅,大勝於消導攻下之劑矣。非但靜攝中之所宜加勉,常以此深存聖念則好矣。上曰,近來則加意節食,不進油膩之物,而飯時以葅菜之屬爲饌矣。元容曰,攝養之方,淡食爲上,蓋胃性喜淡,淡食則胃養而氣順,雖閭閻間康寧遐壽之老人,多喜淡食者矣。上命醫官先退。元容曰,幸行時本院待令江心水,近多有置之之命矣。今番則何以爲之乎?上曰,置之,可也。元容曰,今日問安,本院提調又不爲進參矣。前後飭敎昭晰無餘之後,尙今在外,無意變動者,已極未安,而況以保護之職,纔承日次候班來赴之批諭,而又此逡巡者,揆以分義,豈容若是?不可無警。提調李紀淵從重推考,令政院嚴飭,使之不日上來,何如?上曰,依爲之。出擧條上曰,史官就座,命大臣退,仍命退,諸臣以次退出。
庚戌八月十五日午時,上詣孝定殿。晝茶禮親行入侍時,行都承旨徐英淳,行左承旨李孝淳,右承旨申錫愚,左副承旨韓文爀,右副承旨宋廷和,同副承旨趙台淳,記事官金永秀·任應準·鄭健朝·金炳溎,直提學鄭基世,檢校待敎尹滋悳·李秉文以次侍立。時至,通禮跪啓請出次,上具衰服,出齋殿門,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上連獻三爵訖,降復位。引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿。上出魂殿門,入齋殿門,諸臣以次退出。
上在昌德宮。停常參·經筵。
自午時至人定,灑雨下雨,測雨器水深五分。自人定至十七日開東,灑雨下雨,測雨器水深二分。
趙台淳啓曰,明日再明日崇陵忌辰祭齋戒正日相値,視事頉稟之意,敢啓。傳曰,知道。
申錫愚啓曰,合辭許久闕啓,事甚未安。除在外未署經外,未肅拜·呈告人員,竝卽牌招,何如?傳曰,允。
李孝淳啓曰,右副承旨宋廷和今日不爲仕進,卽爲牌招,何如?傳曰,允。
注書金永秀病,代以洪兢周爲假注書。洪兢周在外,代以洪載球爲假注書。
大王大妃殿以承傳色口傳下敎曰,歸茸湯自明日當爲進服矣。製入湯劑還下,待提調上來,監煎以入。
傳于趙台淳曰,召對爲之。
傳于李孝淳曰,前別軍職崔洪德·成永龜·白胤洙·李志益·李完熙·李敎俊竝還差。
趙台淳,以弘文館言啓曰,應敎趙龜植旣有只推之命,卽爲牌招察任,何如?傳曰,允。
申錫愚啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于申錫愚曰,只推。
以右副承旨宋廷和牌不進罷職傳旨,傳于趙台淳曰,只推。
以應敎趙龜植牌不進罷職傳旨,傳于趙台淳曰,只推。
傳于趙台淳曰,發遣吏郞,諸執事淸齋與否,摘奸以來。
趙台淳,以禮曹言啓曰,今此仁陵陵上莎草修改時別看役,前縣監朴宗玹差下,使之擧行,何如?傳曰,允。
又以禮曹言啓曰,今此崇陵大王陵上莎草修改時別看役,出身金永斗差下,使之擧行,何如?傳曰,允。
又以禮曹言啓曰,今此山陵陵上莎草修改時別看役,前知事姜彝五差下,使之擧行,何如?傳曰,允。
又以奉常寺都提調·提調意啓曰,祭享所用秋等中脯,依定式今八月十六日始造之意,敢啓。傳曰,知道。
李孝淳,以兵曹言啓曰,今八月十七日武臣堂上朔試射日次,而國忌齋戒相値,不得爲之之意,敢啓。傳曰,知道。
又以禁衛營言啓曰,本營哨官田學龍身病猝重,勢難察任,改差,何如?傳曰,允。
吏曹啓目,權知承文院副正字沈東臣·林謇洙·金益容·姜鍊·李容殷·李鍾愚·曺錫元·朴蘭壽·金炳國·朴麟夏·沈舜澤·李僖魯·洪兢周·金宗泰·成載球·睦仁會·金鉐·金奎運·奇慶鉉·金鎭衡·李敦禹·安致默·申轍求·李錫宙·徐相至·鄭顯德·朴惇壽爲等如,口傳施行,何如?判付啓依允。
吏曹啓目,權知承文院副正字林謇洙·姜鍊·李鍾愚·金宗泰·睦仁會·金奎運·金鎭衡·朴惇壽,權知成均館學諭朴思謙,俱以登科前年滿五十,依法典六品職遷轉,何如?判付啓依允。
吏曹啓目,權知成均館學諭朴思謙·金履奎·李擎日爲等如,口傳施行,何如?判付啓依允。
吏曹啓目,權知承文院副正字李擎日,口傳施行,何如?判府啓依允。
吏曹啓目,權知校書館副正字金慶洽·權翰成爲等如,口傳施行,何如?判付啓依允。
庚戌八月十六日未時,上御熙政堂。召對入侍時,參贊官趙台淳,檢校待敎李秉文,侍讀官金世鎬,檢討官柳來駿,記事官任應準·鄭健朝·金炳溎,各持通鑑第二卷,以次進伏訖。上曰,史官分左右。上開卷。上曰,上番讀之。世鎬讀自漢王問,止可破也。上曰,文義奏之。世鎬釋義訖曰,項羽印刻弊不能與,漢王欲捐關以東等棄之,於此可決楚漢之成敗矣。況黥布·韓信嘗事項羽,而不能任用,彭越擧足左右而不能招納,漢王則一聽張良之計,任屬三人,終成大功,古人所謂楚憝群策而自屈其力,漢屈群策,群策屈群力者,此之謂也。上曰,下番讀之。來駿讀自漢王謂左右,止與二十人俱。上曰,文義奏之。來駿釋義訖。上曰,黥布此時歸漢乎?來駿曰,隨何往說而歸漢矣。世鎬曰,留項王數月云者,使羽移兵於布,而不及於漢,卽緩頰之計也,秉文曰,雎水之戰,漢兵幾無餘存,故使之遲留數月,將欲聚兵之意也。上曰,參贊官讀之。台淳讀自五月漢王,止敖倉粟。上曰,文義奏之。台淳釋義訖。上曰,老弱未傅者,何也?台淳曰,傅者,附也。軍籍之法,自年二十三至五十六者附之,而當此兵散之時,以年未二十三過六十六者,悉附兵籍而用之也。上曰,甬道何爲者也?台淳曰,夾築垣墻,以通糧道者也。上曰,閣臣讀之。秉文讀自周勃等,止未嘗乏絶。上曰,文義奏之。秉文釋義訖曰,漢王之如滎陽,特命蕭何守關中者,爲其調兵運糧,非何莫可也。漢王之器用人才有如此,功安得不成也哉?世鎬曰,古人有言曰,漢有蕭何,猶家之有良婦也。上曰,陳平之見讒事,亦有由乎?世鎬曰,平有伯縱牛使遊學,其嫂疾其不視生産曰,有叔如此,不如無有。伯聞之,逐出其妻。勃等豈因此而讒之歟?陳平之告漢王曰,臣躶身而來,不受金無以爲資,受金事果非虛語矣。來駿曰,以漢王之智量,宜無不盡於用人之際,且以陳平家貧好讀之人,亦必致愼於名行之間,而勃等之至以薄行讒之者,無或近於忮能喜言之病歟?上曰,漢王亦有疑平之心,而聽魏無知之言而還用乎?台淳曰,然矣。無知之言,論才不論行,未免戰國時計功謀利之習也。若使陳平眞有累行,如勃等所言,則豈足以用之乎?蓋孝者百行之源,信者百德之本,用人之道,當先行而後才也。世鎬曰,尾生信也,孝已孝也,未有能信孝而不忠於君者也。用人之道,捨信義何以哉?無知此論,極涉苟且矣。秉文曰,戰國之時,全以才略爲主,故無知之言如此矣。上曰,史官就座。上曰,此時之雨,必多損穀。台淳曰,凄風冷雨,多有害於結實之時也。上命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深三分。自人定至十八日開東,灑雨下雨,測雨器水深二分。
韓文爀啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎未肅拜,監察茶時之意,敢啓。傳曰,知道。
又啓曰,來二十一日朝參日次,而宣陵忌辰祭齋戒相値,頉稟之意,敢啓。傳曰,知道。
又啓曰,來二十一日輪對日次,而宣陵忌辰祭齋戒相値,頉稟之意,敢啓。傳曰,知道。
徐英淳啓曰,行左承旨李孝淳,右承旨申錫愚今日不爲仕進,竝卽牌招,何如?傳曰,允。
注書任應準病,代以徐相至爲假注書。
傳于趙台淳曰,禮房承旨馳詣受香諸處,奉審摘奸以來。
趙台淳啓曰,內醫提調李紀淵陳疏到院,而不書職名,書以死罪臣者,有違格例,推考,何如?傳曰,允。
傳于宋廷和曰,內醫提調上疏捧入。
大王大妃殿以承傳色口傳下敎曰,明日提調又不爲監煎云,此何事體?雖某日,提調監煎以入,然後始可爲進服矣。以此意傳于提調。
傳于韓文爀曰,回還使臣留待。
傳于韓文爀曰,回還使臣入侍。
以右承旨申錫愚牌不進罷職傳旨,傳于宋廷和曰,只推。
韓文爀啓曰,明日傳香,禮房承旨當爲齋宿。同副承旨趙台淳,卽爲牌招,何如?傳曰,允。
以同副承旨趙台淳牌不進罷職傳旨,傳于宋廷和曰,只推。
韓文爀啓曰,行兵曹判書趙斗淳以觀象監提調,仁陵陵上莎草修改事,明日出去矣。所佩命召,何以爲之?敢稟。傳曰,仍佩往來。
宋廷和,以吏曹言啓曰,卽接司僕寺牒報,則以爲,今此旗軍洗馬時,本寺正當爲進參,而正尹堉奉命出疆矣。卽速變通,以爲及時擧行之地云,司僕寺正尹堉改差,其代口傳備擬以入之意,敢啓。傳曰,知道。
吏曹口傳政事,以李升洙爲司僕正。
兵曹口傳政事,副司果單尹堉。
韓文爀,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
內醫提調李紀淵疏曰,伏以,從古及今,凡爲人臣而受國厚恩者,孰有如臣,而其終始孤負者,又孰有如臣者哉?顧臣以沈族罔湔之重案,荷粉骨莫報之隆渥,到底洪造,殆若偏私,而矧又萬劫殘縷,復廁十載宿趼,此又非夢寐之所能到,意念之所敢期,則一登文陛,瞻依簾帷,仰承起居,粗伸情禮者,固不敢酬答萬一,而臣之此生至願,庶幾無餘憾,卽日溘然,可以瞑目,則何苦力抗嚴威,都廢分義,冥然頑然,迷不知變,自歸於辜恩背德,無禮不敬之科乎?誠以人臣事君,不以趨走爲恭,故朱夫子曰,士大夫辭受出處,非但其身之事而已,實有關於風俗之盛衰,臣固不足備數於熙朝禮使之末,而其所以不得不矢心自靖者,論其迹,縱似私義之爲伸,究其本,良由世敎之攸重,而今若拚棄倫義,顚倒性命,包羞含恥,黽勉欺心,忍所不忍,强所難强,以憑恃寵靈,不俟駕屨,爲一副當道理,則臣之畢竟所成就,卽不免爲無忌憚之一鄙夫而止。聖念之必使臣進身乃已者,將欲何所用哉?夫人情與天理,截然若相遠,而人情之所由出,卽天理之所自然,故其或拂人情,乃是逆天理也。人之所以自立於覆載之間,而能不後親遺君者,亶不出於情理二字之外,今臣旣無九原起來之道,則餘生幾時,斷斷無情理復完之日,故所以視生爲死,以死誓生,甘與庶草同腐,竊冀仁覆愍下,而忱誠未能格徹,批旨乃反曠摯,諭之以進退之義,申之以保護之責,臣方悶隘悚蹙,抑塞焦鬱,愈往而愈不知置身之所。千萬不意,旋伏奉東朝殿下傳敎下者,有湯劑監煎以入之命,身爲臣子,職忝嘗藥,則惟當他不顧恤,奔走效誠之不暇,而第伏念,臣新遭割體之慼,久染不淨之氣,縱若俗拘,實係公格,儻或冒昧呈身於淸嚴之地,混同廁跡於愼重之事,則掩諱欺瞞之罪,孰大於是,而何可徒懷惶懼,不以實陳暴乎?此雖臣目下切迫之狀,而苟或齋戒以淸之,洗濯以潔之,則猶若可爲也,顧臣滓累,夫豈以齋戒洗濯,爲淸且潔哉?席藁泥首,求死不得,敢效獄中上書之義,兼申前疏未畢之懇,疾痛則呼父呼天,非不嚴父嚴天,窮則反本,理勢然也。伏乞聖慈,曲察悲苦之狀,特軫哀矜之念,仰稟東朝,亟賜體諒,以垂終始生成之澤,則雖死之日,猶生之年,而前後慢命之律,甘伏斧鐵,臣無任云云。省疏具悉。湯劑使卿監煎,而因卿之故,今日不得進服,於卿心安乎?可使至慟在心,先公事而後私義,其誰曰不可?卿其熟思之。
庚戌八月十七日申時,上御熙政堂。大王大妃殿垂簾,回還使臣入侍時,左副承旨韓文爀,假注書成載球,記事官鄭健朝·金炳溎,正使徐左輔,書狀官金會明以次進伏訖。上曰,史官分左右。上曰,使臣進前。正使徐左輔,書狀官金會明以次進前訖。上曰,遠路,何以往返乎?左輔曰,無事往返也。上曰,副使事,萬里他國,極爲驚慘也。左輔曰,當時景色,何可盡達乎?大王大妃殿曰,上使·書狀之無事還來,雖極可幸,而副使事,曾未聞有病矣。緣何所祟而至於此境耶?左輔曰,猝得外感內傷之症,十六日而卒逝矣。大王大妃殿曰,非但聞者之驚慘,於卿之心,亦豈不悲慘乎?左輔曰,悲慘極矣。大王大妃殿曰,殯斂之節,果何以爲之乎?左輔曰,壽衣則旣有本家所製來者,故用之,而板材則彼地難得好品,故以薄板用之矣。大王大妃殿曰,喪行無事上來乎?左輔曰,明日當宿高陽郡矣。上曰,來時農形,何如?左輔曰,彼境則豐登,而我境則土地之肥瘠各殊,風雨之所傷或有,故不無彼此優劣矣。大王大妃殿曰,彼地無事乎?左輔曰,無事矣。大王大妃殿曰,祗謁皇帝時,或果仰瞻乎?左輔曰,擧動時暫爲仰瞻,而不得昵覲也。大王大妃殿曰,遠程潦炎,無事還來,甚幸也。左輔曰,今日之無事還來,莫非王靈攸曁也。上命史官就座。上曰,使臣先退,仍命退,承史以次退出。
上在昌德宮。停常參·經筵。
大王大妃殿進御歸茸君子湯,自今日一貼式煎入事,榻前下敎。
申錫愚啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎未肅拜,監察茶時之意,敢啓。傳曰,知道。
宋廷和啓曰,明日常參·經筵,取稟。傳曰,停。
徐英淳啓曰,同副承旨趙台淳今日不爲仕進,卽爲牌招,何如?傳曰,允。
李孝淳啓曰,訓鍊大將洪在龍,以司僕提調旗軍洗馬事,明日沙阿里出去矣。所佩命召,何以爲之?敢稟。傳曰,仍佩往來。
以同副承旨趙台淳牌不進罷職傳旨,傳于宋廷和曰,只推。
申錫愚,以義禁府言啓曰,裝載官光陽前縣監魚在淵拿來與忠淸監司狀啓宣惠廳粘目,憑閱處之事,傳旨啓下矣。魚在淵以平安中軍,時在任所,依例發遣府書吏,交代後拿來何如?傳曰,待待命拿囚。
上在昌德宮。停常參·經筵。
宋廷和啓曰,明日常參·經筵,取稟。傳曰,停。
李孝淳啓曰,合辭許久闕啓,事甚未安。除在外未署經外,未肅拜呈告人員,竝卽牌招,何如?傳曰,允。
徐英淳啓曰,右承旨申錫愚,同副承旨趙台淳今日不爲仕進,竝卽牌招,何如?傳曰,允。
傳于宋廷和曰,召對爲之。
傳于宋廷和曰,藥院提調許遞,前望單子入之。
內醫提調前望單子入之,金興根落點。
傳于李孝淳曰,監董大臣以下入侍。
李孝淳啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于宋廷和曰,只推。
以右承旨申錫愚,同副承旨趙台淳牌不進罷職傳旨,傳于宋廷和曰,只推。
宋廷和,以弘文館言啓曰,應敎趙龜植,卽爲牌招察任,何如?傳曰,允。
以應敎趙龜植牌不進罷職傳旨,傳于宋廷和曰,只推。
李孝淳,以兵曹言啓曰,今八月二十日文臣朔試射試官望,當爲擬入,而行判書趙斗淳以觀象監提調,仁陵陵上修改進去,不得擧行之意,敢啓。傳曰,知道。
庚戌八月十九日午時,上御熙政堂。召對入侍時,參贊官宋廷和,檢校待敎尹滋悳,侍講官趙雲卿,檢討官宋謙洙,假注書徐相至,記事官成載瑗·金炳溎,各持通鑑第二卷,以次進伏訖。上曰,史官分左右。上開卷。諸臣以次開卷。上曰,上番讀之。雲卿讀自漢王使食其,止無患矣。上曰,文義陳之。雲卿釋義訖。上曰,先是漢王何爲說豹,使之來附也?雲卿曰,前此魏王降漢矣。今不服從故也。上曰,以是之故,今復攻之乎?雲卿曰,然矣。上曰,無患云者,少有驕色矣。然小心爲之則可無弊矣。雲卿曰,然矣。上曰,雖然戰之勝敗,未可知矣。何爲出此言也?雲卿曰,此蓋漢王非不知魏之三帥,不能當韓信等三人,然則魏之得人,不及於漢王遠矣,而猶或慮其疎虞,故有此問答也。是乃漢王之必屈群策者也。魏固不足可畏,則漢王無患之言固宜,而猶有欠於安不忘危之意也。上曰,下番讀之。謙洙讀自遂進兵,止張耳與俱。上曰,文義陳之。謙洙釋義訖。上曰,木罌只可一人乘之,則何以濟衆師乎?謙洙曰,木罌雖不能容衆,而數多則可濟矣。夏陽舊非行舟之地,則魏王不知漢兵之從夏陽,只塞臨晉,不料患生於所無,而忽略於不虞之地,故終敗於漢矣。魏王若能早備夏陽,韓信之用兵雖神,亦無奈魏何矣。上曰,從此路因擊燕趙齊乎?謙洙曰,然矣。韓信將擧三國,又將絶楚之糧道,故不得不請兵於漢王,而漢王遂許之。漢王之信信亦深矣,而信之爲用於漢王,如爪牙矣。此天以信授漢矣。上曰,參贊官讀之。廷和讀自冬十月,止所擒矣。上曰,文義陳之。廷和釋義訖。上曰,號曰二十萬者,虛張其兵勢之盛多乎?廷和曰,然矣。上曰,李左車何爲稱廣武君也?廷和曰,是必封爵之號也。上曰,李左車之言是乎?廷和曰,左車之策最神且奇,陳餘果聽左車之言,則韓信雖善用兵,必反爲所擒矣。韓信之伐趙,極涉危境矣。上曰,道路狹隘,漢兵雖多,安能長驅大進乎?廷和曰,井陘之路,險阻如是矣。上曰,深溝,何謂也?廷和曰,城下鑿壕也。上曰,閣臣讀之。滋悳讀自成安君,止趙王歇。上曰,文義陳之。滋悳釋義訖。滋悳曰,間視者,軍中有間諜窺得彼敵之虛實而來者也。韓信知左車之計不用故喜之也。兵不厭詐,兵家之語也。軍中安得不用詐謀奇計乎?成安君不能用詐謀奇計,乃反見敗於敵人之詐謀奇計矣。上曰,然矣。滋悳曰,破趙會食言之甚易,故諸將皆不信而佯諾之矣。上曰,背水而陣,則兵雖撓敗,不能還走也。滋悳曰,韓信之用兵,所向無敵,未嘗見敗,或有奇兵,或以正兵,戰則必勝,攻則必取,而背水之陣,始創於韓信,使水上之軍,殊死而戰,有進無退,是所謂得人之死力者也。趙人不解其術,反謂信不知兵法,望見大笑,初甚易之,卒爲信兵所敗,是故料敵之法,輕之者必敗,非獨料敵然也。人不可輕視者如此矣。上曰,與之戰者成安君也,而其主歇亦被擒乎?滋悳曰,然矣。上曰,不用廣武君之計,而至於此也。滋悳曰,然矣。敢字亦有義焉。陳餘若用其計,則韓信不敢出兵矣。故曰乃敢引兵也。廷和曰,成安君能用其計,則信必不出此路,不至於敗也。上讀二遍訖。掩卷。上曰,史官就座,仍命退,諸臣以次退出。
庚戌八月十九日酉時,上御熙政堂。監董大臣以下入侍時,行左承旨李孝淳,假注書成載球,記事官鄭健朝·金炳溎,領議政鄭元容,繕工監提調金輔根以次進伏訖。上曰,史官分左右。元容進前奏曰,日氣尙此蒸熱,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,伏聞日前,又有微滯之候,今則夬復乎?上曰,少差矣。非有食飮之滯也,食後或有似滯之時矣。上曰,陵上莎草奉審,則與前何如?修補之役,何以爲之乎?元容曰,兩陵上莎草之枯損及蹲縮處,比前不加,而若隨處補修,則莎土新舊之交易,致有罅隙滲漏之慮,諸議皆以改封築爲好,故舊莎竝爲奉出,以新莎鋪排矣。上則,然則可完固,如是爲之誠好矣。元容曰,昨夜雨下,故爲慮實深矣。今朝至申時,日氣晴佳,工役順成,誠萬幸矣。景陵莎草間有枯損處,故從便補修,崇陵卯方欄干石·柱石欹側,駕石動退生隙,所見悚悶,故卯辰方童子石及柱石,更爲正排後,駕石竝爲安排矣。上曰,他處則皆無頉乎?元容曰,然矣。禮判則因穆陵曲墻役事之未及告竣,臣等先爲復命矣。上曰,農形雨後,何如?元容曰,近日之雨,不甚爲害,而向來數日東風,頗受損云矣。上曰,向來東風,果爲慮矣。近日或有朝霧,此則曾聞有益於農候矣。元容曰,然矣。上曰,田穀不如畓種乎?元容曰,農家之言如此矣。外道所聞,則近因日候之連佳,比初料有勝,多占豐處云矣。上曰,史官就座,命大臣先退,仍命退,承史以次退出。
上在昌德宮。停常參·經筵。
藥房副提調徐英淳啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿,口傳問安。答曰,知道。
大王大妃殿進御歸茸君子湯二貼還入,自今日五貼式日次製入事,榻前下敎。
李孝淳,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李孝淳啓曰,合辭許久闕啓,事甚未安。除在外未署經外,未肅拜呈告人員,竝卽牌招,何如?傳曰,允。
趙台淳啓曰,明日再明日宣陵忌辰祭齋戒正日相値,視事頉稟之意,敢啓。傳曰,知道。
李孝淳啓曰,備邊司郞廳來言,今日賓廳日次,而領議政鄭元容有身病,左議政右議政未差,不得來會云矣。敢啓。傳曰,知道。
徐英淳啓曰,右承旨申錫愚今日不爲仕進,卽爲牌招,何如?傳曰,允。
大王大妃殿傳于李孝淳曰,二十五日次對,勿拘齋日,進定於明日。
傳于趙台淳曰,監董大臣以下入侍。
趙台淳啓曰,今二十七日山陵景陵親祭祭文,當爲製進,行大提學趙斗淳,待明朝牌招,使之製進,何如?傳曰,允。
李孝淳啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于李孝淳曰,只推。
李孝淳啓曰,明日次對,兩司當爲進參,除在外未署經外,未肅拜呈告人員,竝待開門牌招,何如?傳曰,允。
以右承旨申錫愚牌不進罷職傳旨,傳于趙台淳曰,只推。
趙台淳,以弘文館言啓曰,應敎趙龜植旣有只推之命,卽爲牌招察任,何如?傳曰,允。
以應敎趙龜植牌不進罷職傳旨,傳于趙台淳曰,只推。
趙台淳,以吏曹言啓曰,卽接掌樂院牒報,則以爲,今此順付詔書頒詔時,殿庭協律郞本院正例爲進參,而正金敬鉉嫌避不進,無以擧行云。掌樂院正金敬鉉改差,其代口傳備擬以入之意,敢啓。傳曰,知道。
吏曹口傳政事,以姜㳣爲掌樂正。
李孝淳,以兵曹言啓曰,明日仁政殿順付詔頒詔時,本曹出番堂上一員侍衛當爲進參,而參判李公翼,參知兪致善俱有身病,無以進參,參判參知,令政院稟旨變通,仍令該曹以在京無故人口傳差出,待下批牌招,以爲進參之地,何如?傳曰,允。竝許遞,前望單子入之。
兵曹堂上前望單子入之,參判金在田,參知金永爵落點。
吏曹口傳政事,兵曹參議單金永爵,參知單任泰濬。
以兵曹參議金永爵牌不進罷職傳旨,傳于趙台淳曰,只推。
兵曹口傳政事,護軍單李公翼。
李孝淳,以都摠府言啓曰,副摠管趙雲澈以刑曹參判,本曹坐起,晝仕出去之意,敢啓。傳〈曰〉,知道。
庚戌八月二十日申時,上御熙政堂。監董大臣以下入侍時,同副承旨趙台淳,假注書徐相至,記事官趙秉學·金炳溎,判府事朴晦壽,繕工監提調徐憙淳,觀象監提調趙斗淳,禮曹參判沈宜冕以次進伏訖。上曰,史官分左右。晦壽進前奏曰,連日陰濕,晚熱又甚,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。上曰,陵上奉審則一樣耶?晦壽曰,陵上始役畢役形止,前已啓聞,伏想睿覽矣。陵上莎草自申方至乙方枯損處,奉出舊土舊莎,以新土補築後,仍爲被莎,此外亦有間間消瀜處,補以新莎,日氣稍勝,工役善就,誠爲萬幸矣。上曰,莎草精備爲之乎?晦壽曰,看役牌將等之言曰,今番莎草,最爲精好云,而修改補築之節,務從堅緻,無未盡處矣。上曰,補土之役,不甚張大乎?晦壽曰,六月大臣奉審後數三朔之間,益多枯損,當初自申方至壬癸方有頉,而今至於乙方,以陵上全體言之,幾至於半修改,而補土不甚張大矣。積雨乍霽,日候稍佳,所以工役之利竣,而役事纔畢,雨又霏微,正好新莎之着根,其霽其雨,若非偶然矣。上曰,適有此雨,固可幸矣。上曰,歷路農形,何如?晦壽曰,災實相錯,未爲全稔矣。列路邑倅許,又有所聞,而其論年形,亦皆如是,以今觀之,來頭之日氣調和,則可以有秋,而雖若此以往,亦非全歉矣。上曰,東風甚乖矣。晦壽曰,向來東風,損穀果多矣。上曰,田穀不如水種乎?晦壽曰,雨之淘汰也,風之飋䬃也,田穀之受害,有加於水田矣。晦壽曰,臣自外伏聞,則玉候之向日所祟,猶有餘證,今則秋序漸涼,幾臻平復之時矣。上曰,今則已差,而必是猶未快差,故滯氣則雖不甚矣,而神氣不平之日,則或有寒氣矣。晦壽曰,每見病祟,無論某證,必挾滯而生矣。凡於飮食進御之節,益加節宣之方,滯氣旣降則自可康復矣。上曰,近日食飮則進御不多,別無可滯者矣。上曰,史官就座,命大臣先退,仍命退,承史以次退出。
上在昌德宮。停常參·經筵。
趙台淳啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于趙台淳曰,只推。
趙台淳啓曰,來二十五日朝參日次,而徽陵忌辰祭齋戒相値,頉稟之意,敢啓。傳曰,知道。
李孝淳啓曰,右承旨申錫愚,右副承旨宋廷和今日不爲仕進,竝卽牌招,何如?傳曰,允。
傳于李孝淳曰,大臣備局堂上,引見。
趙台淳啓曰,今此幸行時,何大臣留都乎?敢稟。傳曰,朴判府事留都。
兵曹,以趙冀永爲留都大將。
傳于李孝淳曰,右承旨·右副承旨許遞,前望單子入之。
承旨前望單子入之,李亨夏·李秉珪落點。
李孝淳啓曰,新除授右副承旨李亨夏,時在慶尙左水營任所,交龜後斯速乘馹上來事,下諭,何如?傳曰,許遞,前望單子入之。
承旨前望單子入之,沈膺泰落點。
傳于韓文爀曰,在外玉堂許遞,前望單子入之。
玉堂前望單子入之,校理曺錫輿落點。
李孝淳,以兵曹言啓曰,文臣兼宣傳官李容直,部將金達鉉俱爲除授在外,過限未肅拜,竝改差,何如?傳曰,允。
又以都摠府言啓曰,今此幸行時,侍衛寶劍守宮當爲備員,而都摠管李鶴秀,副摠管白殷鎭在外,金翰喆有實故,吳一善以摠戎中軍代領進,金宅基以訓鍊都監中軍陣上進,李定鉉以禁衛中軍陣上進,一員未差,無以備員,令政院稟旨變通,竝令該曹以在京無故人口傳差出,待下批牌招,以爲備員進參之地,何如?傳曰,允。竝許遞,今日政差出。
有政。吏批,判書李魯秉進,參判吳取善,參議李裕元竝牌招不進,右承旨韓文爀進。以李鶴秀爲判尹,以兪章煥爲工曹參判,以權大肯爲知經筵,以趙秉夔爲同經筵,以尹滋悳爲司成,以趙雲卿爲兵曹正郞,以徐用輔爲軍資判官,以趙秉文爲禁府都事,以李鍾愚爲典籍,以朴惇壽爲典籍,以金鎭衡爲典籍,以趙在衡爲長寧殿別檢,以李赫準爲司錄,以閔恒錫爲昭顯墓守衛官,以趙心恪爲武烈祠參奉,以張之爲律學敎授,以金景善爲分內醫提調,副護軍金德喜今加嘉善加資事承傳,兼掌令金會明減下,進賀謝恩兼歲幣使單權大肯,副使單金德喜,書狀官單閔致庠,兼掌令單閔致庠,進賀謝恩兼歲幣使書狀官陞品事承傳,故僉知林有鎭贈吏參例兼,故縣令林樂喆贈吏議,以上右尹林永洙兩代。兵批,行判書趙斗淳進,參判金在田入直,參議金永爵未肅拜,參知任泰濬病,行左承旨李孝淳進。啓曰,慶尙左水使,今當差出,而擬望之人乏少,未準朔禁軍將及他道防禦使,竝擬,何如?傳曰,允。以洪耆燮爲都摠管,以兪章煥·林永洙·成好謙·閔晳·鄭泰東·李熙章爲副摠管,以李道權·安愼良爲五衛將,以洪大薰爲都摠經歷,以洪鍾雲爲文兼,以李達和爲武兼,以趙有增爲武兼,以沈正榘爲部將,以許燁爲部將,以金麗水·李鳳鎭爲守門將,以尹明儉爲全羅右水使,以李容純爲慶尙左水使,以李鍾應爲平安中軍,以金昌業爲西生僉使,以全在默爲西北僉使,李錫華爲吾老梁萬戶,大護軍徐左輔·金箕晚,護軍韓鎭庭·李時在·金德喜,副護軍申錫愚·徐元淳·宋廷和·李亨夏·林肯洙·兪致善·鄭岐源·申命淳·申命溫·李邦鉉,副司直鄭鎏,副司果林謇洙·姜鍊·李鍾愚·金宗泰·睦仁會·金奎運·金鎭衡·朴惇壽·朴思謙·權敎準·金獜燮,副司勇元結,以上竝單付,守判府事徐左輔減下。吏批,再政。以金有淵爲副應敎,以金在根爲刑曹參議,以宋惇熙爲仁陵令,以林謇洙·姜鍊爲典籍,以沈英澤爲平市主簿,兼掌令尹行福減下,兼春秋二單,崔擎祖·金畯,贈吏參權贈吏判例兼,知經筵權大肯考。兵批,再政。以麻夏帛爲忠壯將,以申彬爲中樞都事,以鄭寅基爲水原中軍。吏批,三政。以李興敏爲校理,以南秉吉爲兵曹正郞,以李寅正爲社稷令,以鄭堉爲掌樂主簿。兵批,三政。以朴鎔爲訓鍊主簿。吏批,四政。以柳晏爲副校理,以李承敬爲工曹佐郞,以鄭錫獜爲監察。兵批,四政。以沈芝秀爲武兼。吏批,五政。以金汝淳爲監察,以金商礪爲掌樂主簿。六政。以金泰衡爲引儀。
傳于韓文爀曰,回還三使臣入侍。
兵曹,以沈樂臣爲右邊捕盜大將。
李孝淳啓曰,新除授右邊捕盜大將沈樂臣,卽爲牌招,傳授命召及大將牌·傳令牌,何如?傳曰,允。
兵曹,留都從事官單李興敏。
兵曹口傳政事,副司果單金敬鉉。
以吏曹參議李裕元牌不進罷職傳旨,傳于韓文爀曰,只推。
李孝淳,以兵曹言啓曰,今八月二十一日武臣賓廳講書日次,而國忌齋戒相値,不得爲之之意,敢啓。傳曰,知道。
又以兵曹言啓曰,留都營狀啓例爲付撥,而或有時急之事,則京畿驛馬待令事,曾有定式矣。今亦依此擧行,何如?傳曰,允。
韓文爀,以承文院都提調意啓曰,今此陳慰兼進香使回便順付齎來詔書二道,提調一員陪進奉安于奉安閣後,仍行奉審之意,敢啓。傳曰,知道。
又以承文院都提調意啓曰,陳慰進香兼謝恩使回便帶來咨文中,有遺誥順付謝恩方物移准事,濟州漂民出送事矣。此當按例稱謝者,撰出先通咨文,正書安寶後,定禁軍騎撥下送于灣府,使之傳給鳳城將處,以爲轉致北京之地,以無方物二起磨鍊,順付於今番歲幣使行之意,分付該曹,何如?傳曰,允。
李孝淳,以御營廳言啓曰,本廳千摠柳琡身病甚重,勢難察任,改差,何如?傳曰,允。
敎中外大小臣僚耆老軍民閑良人等書,王若曰,大行受美名,仰一德之攸致,小邦承優渥,荷兩詔之兼頒,用亶播修,俾告區宇,洪惟先帝三十載晠化,永綏上國萬億年丕基,恭儉憂勤,圖厥終而罔懈,文理密察,自貽初而克虔,亦粵皇太后懿視,久享聖天子隆養,瑤牒屢颺,奉含貞之徽音,玉度彌康,頌瀜洩之至樂,豈意騩輪之莫駐?遽覩龍馭之繼升,慈孝方孚,慨明命之不弔,創割斯極,寔過哀之爲愆,猗嗣皇宏闡先謨,而尊親誕述彝典,揚厲厚載之美,布告無疆,鋪張對天之休,宣昭率土,矧渙綸順付之擧,在震服受賜者多,嗟迎送之旣繁,曰有回价,亦規例之可據,何必專馳?斯實曠古之恩,與共維新之祝,眞遊寢邈,望象魏而如臨,顯冊遙宣,擧鰈封而均愴。於戲,帝德遐冒,久被漸東之敎,侯度恪遵,冞深拱北之悃,故玆敎示,想宜知悉。大提學趙斗淳製進。
庚戌八月二十一日辰時,上御熙政堂。大王大妃殿垂簾,大臣備局堂上引見入侍時,行左承旨李孝淳,假注書徐相至,事變假注書金德興,記事官鄭健朝·金炳溎,領議政鄭元容,行兵曹判書趙斗淳,行禮曹判書李憲球,吏曹判書李魯秉,行大護軍李敦榮·姜時永,右參贊金景善,工曹判書金洙根,同知中樞府事洪鍾英,行護軍徐念淳·柳相弼,行訓鍊院都正李景純,副校理金世鎬,以次進伏訖。上曰,史官分左右。元容進前奏曰,朝涼雨霽,日間聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,今則痰滯之候快勝,而諸節如常乎?大王大妃殿曰,近間上候安寧,而其間頻有滯候,又或有寒熱往來之證,頻進消導之峻劑,是爲可悶矣。元容曰,寒熱往來之後,雖差勝之時,胃氣受損,故頻滯,卽例證也。若因微滯而輒用峻劑,則病氣未退而胃氣先損,湯劑最宜愼審矣。昔顯宗初年,夏以寒熱欠寧,醫官慮彌留則致損元氣,製進截却之峻劑,臣先祖相臣太和,以都提調聞卽詣院入啓辭,請勿御峻劑,務加調攝,自上嘉納,保護審愼之道,固如此矣。今上候諸證,自初輕歇,醫書云,連日而發者,輕於間日者也。況今快却之後,滯候之或然卽常事,而不必番番進劑矣。節飮食愼起居,則血氣調和,而自當復常萬安矣。大王大妃殿曰,卿言是矣。且甚好矣。每於上候不安之時,雖知其爲一時微節,而見之則自有悶鬱之心,欲其速瘳,故果有進用消導之峻劑矣。調攝則自復常和,從今當加留念矣。敎曰,次對爲之。元容曰,頃因平安道淸南暗行御史李參鉉別單,大同驛所負添餉穀輕殖錢變通事,令道臣從長措處之意,草記行會矣。卽見該監司洪鍾應狀啓,則枚擧該察訪金畯所報以爲,本驛添餉穀未納爲一萬四千七百七十八石零,停耗穀當納爲八百石,輕殖錢當納爲五千六百兩,而歲入不過八千兩零,以入計出,耗息所納,猶患不足,前後稱貸,莫可收拾。第有一條變通,甲辰營建穀之仍貸待辛亥還完者,竝今年耗捧上,當爲三千二十八石零,以此穀劃給該驛,則輕殖當納條五千六百兩,折半蕩減後,竝當年利殖,就此拮据,準本給代,以其在穀,如例糶糴,以爲不時之需,公貸一款,更勿擧論。如是措劃輕殖,在條猶爲二千八百兩零,添餉當納,亦固自如,不得不斟量蠲蕩,以軍餉與他穀,分數移減,則庶可幾年支持,而有不敢遽爾仰請,令廟堂稟處矣。大同驛以不可廢之站,當莫可存之境,其弊源則亶在於殖錢餉穀之臨急貸去,違限失償,息長耗添,積小成大。今苟欲導源而救本,則唯有本錢本穀之還報與蕩減而已。責報則勢末由也,議蕩則法不敢也。此所以因繡單而委本道措處者也。道臣之爛商登聞者又如此,則不得不於格例之外,亟究更張之方,穀耗與錢息,俱係本營公用與支需,則蕩必覓代,而聞有拮据措劃之方云。輕殖錢五千六百兩內,折半蕩減,添餉穀一萬四千七百餘石內,折半待本驛蘇完間停耗,懸以未捧穀名,則以餉穀及別置穀,本驛還穀中,分數懸錄,營建穀之當初停耗劃貸者,專出於爲本驛救弊之意,則計年責償,難究實惠,依狀請以此穀劃付於留京支勅兩庫,以備不恒之用,而公錢穀貸用一款,永勿擧論,以爲杜巨弊收遠效之地爲好。此意關飭該道,何如?大王大妃殿答曰,依爲之。出擧條元容曰,卽見摠戎廳所報,則以爲,本廳所管北漢城餉米九百九十餘石,入於楊州逋還蕩減中,而耗費減縮爲二百五十七石零,自今秋以京外某樣穀逐年給代,以爲支放繼用云矣。摠穀耗條,係是軍需所用,則蕩減之代,不可不畫給,而元穀取耗當爲九十九石零矣。此外春秋雜費及色落條元穀旣不存,則何可擧論於給代乎?然摠廳事勢,無他牽補之道云,特援本邑捧留時折半備納之例,加劃六十九石零,竝元耗合爲一百六十八石零,以京畿所在本司句管穀會錄耗中,準此數取用之意,分付畿營及該廳,何如?上曰,依爲之。出擧條元容曰,卽見開城留守李是遠所報,則以爲,本營句管關西小米二萬石之今年耗條二千石,依例劃給爲辭矣。支放給代,課歲成例,本司句管海西穀中折米二千石,許令劃給,何如?上曰,依爲之。出擧條上曰,年年如是乎?元容曰,近例然矣。大王大妃殿曰,當初則應不如是矣。元容曰,纔以大同驛救弊事仰奏矣。近來驛弊,無處不然,而京畿諸站尤甚,殆無以成樣,諸路頭站之地,馬群遂空,而人夫俱乏,代把仍把之弊,竝及於他道,眞所謂主客俱困矣。不可不一番釐正,而卽見道伯所報,則其弊有三。其一,外站位田之土豪權買也。其一,京馬戶主之班家勒占也。其一,稍饒驛戶之費財圖免也。三弊誠如所報,而位田則臨役乏需,典土救急,而年久則買者計殖仍奪,此所以田土日蹙,而郵卒無資食之道,公役有闕乘之歎,通編,有驛位田賣買者,與受竝杖徒後,田地還屬該驛之文。此可見制法本意,不得使有錢者私買也。所謂權買位田,一一覈出,還付本站,馬戶之占奪者,亦爲査汰另擇勤實民戶而定給,驛屬之投托他役者,亦令一體嚴防,而且聞京行入把時,各司下隷占退之弊,各站驛屬之京司推捉之擧,大爲殘驛難支之端,此本有節目,今若嚴加申明,勿爲踵謬,則殘驛庶有蘇完之望。以此意先爲嚴飭於畿營及京各司,何如?上曰,依爲之。出擧條元容曰,卽見江原監司李謙在狀啓,則請移營春川物力取用,只有設鑄一事,請令廟堂稟處矣。移營是何等大事,設鑄是何等重務,移營事,有非關防形勝,民戶居聚,郡縣道里之所關係者,則不宜遽議,設鑄事,有非民曹設始,公貨措辦,開裕通布之所制度者,則亦不宜遽議。東之合移之論,民之請鑄之訴,非曰不然,但以移則私不可參焉,以鑄則民不可與焉,具狀馳聞,有欠斟量,原狀辭置之,徑遽之失,不可無相規,該道臣施以越俸之典,何如?大王大妃殿答曰,請鑄專由於移營,而移營是何等大事,狀辭之草率,有欠事面,大臣所奏誠是矣。依所請越俸,可也。出擧條仍敎曰,在前或有許民設鑄之例乎?元容曰,錢幣國之重權也,豈有聽民設施之理乎?近來外道富民,每有自辦鑄費,納稅公家之訴,今東民之言亦然,而東伯未及深思,遽然狀請矣。原州土薄而民貧,無城郭關防之勝,春川前臨江流,傍開坪野,形勝美於原州,故移營之議,自前果多有,而但狀辭之言私,故有欠斟量矣。大王大妃殿曰,然矣。設使移營,其用費自朝家劃給可也,豈可許民設鑄乎?元容曰,慈敎至當矣。仍奏曰,卽見忠淸監司趙得林狀啓謄報,則泰安郡敗船罪人之囚繫本獄者,合爲二百十九名之多,殘邑實難容接,爲弊難言,而三年後移送原籍,自是定法,則不敢以格外之事,有所濶狹云矣。十室之邑,二百餘名之滯獄,事勢之不可行者,民戶輪供,以至三年之久,則殘民無以支保,自前船敗數多之時,亦有限前移送之例,今番則不得不於格例之外,特施濶狹之政,使之移送于原籍官之意,分付,何如?上曰,依爲之。出擧條元容曰,向來湖西拯米,因慈敎從願發賣,德音宣布之後,沿民歡欣相告,攢手感誦云矣。上曰,今夏敗船之數,近年中最多矣。元容曰,一二隻之致敗頻然,而己亥年船數,如今年之多矣。上曰,船之故敗與否,亦未可知也。元容曰,果有如此僞情,故沙格輩,每自官査究情實矣。仍奏曰,陳慰兼進香使一行纔復命矣。計其還渡日字,過爲遲淹,聞爲待皇賜禮緞之來到,留灣爲十餘日云。禮緞之任譯陪來,式例卽然,而不爲管奉,以致到灣後滯行者,事未前有,不可置而無論,該任譯令攸司從重科治,不飭之三使臣,竝從重推考,何如?上曰,依爲之。出擧條元容曰,尊諡詔書順付矣。當有進賀及謝恩之擧於歲幣之行,使名以進賀謝恩兼歲幣使爲稱,令政院政官牌招,開政下批,表咨方物,照例擧行,使名旣兼謝恩,則副使及書狀官,當以從二品及堂下陞品人差送,副使書狀官竝改差,以當品人差出,何如?大王大妃殿答曰,依爲之。曾有已例,今番副使加資,書狀官陞品,可也。出擧條元容曰,宣部薦出身之陞堂上者,例經外道中軍·虞候履歷,然後可以前進,而中虞等閑散差除,其窠甚少,而亦非每大政擬差者也。京外閑資之人,屢百其數,而格例所限,齎鬱淹滯,欲開疏振之逕,合有通變之道,依內禁將用營將履歷之例,若以五衛將中除出二窠,以閑資人擬差,一周年後,許用中軍履歷,則以官方別無掣礙,在仕路似爲恢張,而係是官制創定,下詢兩銓臣而處之,何如?上曰,吏兵判之意,何如?魯秉曰,大臣之言甚好矣。斗淳曰,疏鬱之政,固莫如此,臣無他見也。上曰,吏兵判之意如此,依爲之。出擧條上曰,宣部薦之法,何如?元容曰,每年六臘月,自宣傳官廳會薦,而武科中觀其地閥華者爲宣傳官薦,其次爲部將薦,京外爲部將薦者最多,不得善做堂下官職,故因雜技陞資,其數甚多,經中軍然後始做守令,有進途矣。上曰,無中軍陞資之法,而陞堂上後,始可爲中軍乎?元容曰,然矣。未陞堂上者,不得爲中軍矣。上曰,部薦中軍爲幾窠乎?元容曰,三南及海西四道矣。仍奏曰,武臣之當爲邊地人,親年七十歲以上,法不許擬差,實係聖朝孝理之政,而踐歷旣阻,梯進無望,故似此情勢者,每求內地守令。轉移邊地,赴而旋遞,大貽民邑迎送之弊,亦難一切防限者,以無他逕之可進也。如防禦節度之營,皆或有不拘親年之所,而獨邊地之難視此例者,以道里皆遼遠也,豐川·長淵兩邑以邊海之地,有關防之形,依白翎例,過十五朔後許用邊地履歷,則朝家體下之政,仕路進身之階,兩爲便宜,而官制所關,不敢擅便,歷詢登筵銓官將臣而處之,何如?上曰,政官將臣之意,何如?魯秉曰,大臣所奏甚好矣。疏鬱之方,孝理之政,無過於此矣。斗淳曰,大臣所奏甚好矣。臣無異同也。相弼曰,是誠疏鬱之政,爲武臣地可幸矣。景純曰,大臣所奏甚好矣。上曰,銓官將臣之意如此,依爲之。出擧條元容曰,能麽兒廳,掌諸將官兵書考講等事,提調則兵判兼之,而郞廳爲四員,二則訓鍊習讀例兼,二則提調試才差出爲初仕,計仕日爲陞六矣。六品付職之後,銓曹以雜技,不爲遷轉,每致無故作散,一經此仕,無異永枳,其在疏鬱之政,合有通變之道,例兼二窠中一窠,作爲六品窠,以郞廳前銜人,令提調擇才單付,自銓曹視同實職,一如學官初仕人之甄付製述官例,則足爲沾祿階進之一路,而亦係振淹之政,然官制所重合採諸議,詢問登筵兩銓而處之,何如?上曰,兩銓之意,何如?魯秉曰,大臣之言好矣。斗淳曰,其在疏鬱之政,大臣所奏甚好,臣亦無他見矣。上曰,初仕之後,無遷轉之路,則其爲抑鬱何如哉?依爲之。出擧條仍敎曰,旣爲初仕,而出六後不得遷轉,落仕而不得甄復,則誰有願做此官者乎?元容曰,然矣。然故皆稱爲抑鬱矣。上曰,筵退後兩銓商議處之,可也。元容曰,蔭官六品人,準六朔經一考後,始陞五品,而見今準經之人乏少,無以排議云。依近例五品窠勿拘檢擬之意,分付銓曹,何如?上曰,依爲之。出擧條元容曰,大政時,以擇守令事,每有奏飭,而過政後聽諸物論,未有實效,然則此不過以本來好題目,作一場閑說話而止耳。凡事有勸懲,然後可以勵一世而風四方,勸懲云者,賞罰是也。古儒之議堯·舜之治者,有云亦不過賞罰明而已。近時之守令別薦,未必是一一循良,而亦多有治蹟著稱者矣。每當弊邑勿拘之時,或有自牧府而降授令·監者,或有自腴巨而移差殘薄者,民事所重,固先簡才,而一移之後,棄置作散,則是黜也,非陟也。何以使能者勵而不能者勸焉?其視漢代之治行擢用者,不亦舛乎?此後則擇差弊邑人,過準朔責成效後,雖於散政時,隨優窠懸注陞遷之意,分付銓曹,何如?大王大妃殿答曰,弊邑擇差,朔準績成之後,不宜久爲棄置,且善則賞否則罰,朝典卽然,依所奏,此後擇差弊局,而著聲績者,自銓曹隨窠陞遷,可也。出擧條仍敎曰,擇差者果皆能善治云乎?元容曰,未知其一一爲然,而素以聲績著稱者,多善治矣。大王大妃殿曰,善爲釐弊,則何可不陞遷,以示激勸之意乎?元容曰,向以使行時,伴倘無得濫率之意筵奏,而別行時,聞皆省減,而至於節使則有包之行也。行中尤尙淸嚴,而莫如簡率,裨將則有定額,加減不得,而伴倘則無定數,故或有濫多之時。此後則上·副使各以二人,書狀官以一人爲定,此外若或有臨渡時借名越去之事,則該使臣及灣尹,隨聞論勘之地,何如?上曰,依爲之。出擧條大王大妃殿曰,濫率多人,則豈無生弊之端乎?定數宜矣。元容曰,關東之多山,故材木産焉,山之水發源而爲江,故材木之輸致,易爲力焉。公私宮室器用之材,皆取於東,東山之木,誠美且多矣。斧斤日入,有伐而無養,則何以成拱抱之材,而不至於童濯之境乎?此所以封山禁養,卽東邑官政之一事也。近聞守令非但躬犯,竝與民間偸斫,而一不察禁,且木商輩憑藉公文,無難濫取,諸封山之內,喬柯脩株,漸致稀疎云。陸曳水浮,勢不可潛淹,則苟加察禁,其令易行,邑守勤慢,亦可立見,此後繡行時,此一條添入事目,隨現論勘,而先以此意,嚴飭該道臣,以爲察飭列邑,禁護封山之地,似好矣。大王大妃殿答曰,封山禁護之嚴否,在於官政之勤慢,若官自躬犯,則何以戢他乎?此後繡行時,當使廉察以來,而爲先各別嚴飭,可也。出擧條上曰,空山有若無主之物,故無難斫取,而至及於封山乎?元容曰,然矣。上曰,守令必知之,而何不禁飭也?元容曰,非但不能禁飭,亦或有躬自犯科者矣。仍奏曰,前兵使尹喜豐,罪名尙在禁錮中,而聞己身故似此罪名之提稟後請滌,或有可援之例,故敢達矣。上曰,蕩滌,可也。出擧條元容曰,全羅右水使鄭岐源以其身病,連爲呈狀乞遞矣。病旣難强,則有難强令察任,改差,何如?上曰,依爲之。出擧條元容曰,右邊捕盜大將尹義儉有身病請遞,今姑許遞,何如?上曰,許遞,可也。出擧條仍敎曰,身病不至難强乎?元容曰,然矣。欲遞故稱病矣。大王大妃殿曰,捕將除拜,今爲幾朔乎?元容曰,在前年秋矣。孝淳曰,右邊捕盜大將尹義儉許遞事,命下矣。捕將重任,不可暫曠,在前如此之時,有他邊大將兼察之例,今番則何以爲之乎?上曰,左邊捕盜大將兼察,可也。出擧條孝淳曰,右邊捕盜大將,左邊捕盜大將兼察事,命下矣。兼察右邊捕盜大將李景純旣已登筵,使之聽傳敎,何如?上曰,依爲之。出擧條孝淳退出楹外,景純向孝淳前,跪聽傳敎訖,各進伏。元容曰,幸行時多有擧行之事,呈告漢城府堂上許遞,今日政差出,何如?上曰,依爲之。出擧條元容曰,史局諸堂,抄節旣訖,進不進單子,今不必書入矣。上曰,自今置之,可也。元容曰,續文苑黼黻開印事,先朝有成命矣。迨此內閣印役之餘,校正始印似好,監董閣臣四五人,入長望受點,擧行何如乎?上曰,依此爲之。元容曰,臣疾病轉益癃痼,精思轉益昏耗,萬無堪任之望,故前席乞解,亦屢遭矣。向伏承從近枚卜之慈敎,欣幸顒祝,遽閱屢朔,惶隘之極,又敢陳懇,雖今日,亟降成命,則國事萬幸矣。上曰,卿之必欲求解,何也?元容曰,精力無以堪承,憂懼不勝矣。上曰,見精力尙未甚衰矣。元容曰,公會則雖力疾强作,而私居常委綴不省矣。大王大妃殿曰,雖使備位,卿何可告退乎?獨居之勞,豈不知其爲難乎?從當有廟務分勞之時矣。世鎬曰,臣常聞學問之道無他焉。惟在於博學審問愼思明辨篤行,而五者雖無先後,其要卽在篤行一件工夫矣。學問之雖博審思辨之雖愼明,苟無篤行之實,則四者皆無歸宿,故行之弗篤弗措也。竊覸我殿下,經經緯史,聖學將就,臨筵問難,酬酢如響,有不知不措之盛焉。邇言之好察,下問之不恥,殆無以過之,第未敢知篤行上顧何如耳。淸燕之暇,涓濩之中,其所以固執而體行者,果有眞積實踐之效耶?苟或有歉於此,則雖日開講筵,恐未免爲文具而止耳。今秋涼已高,宵漏轉遲,天時正佳,合下工夫,而召對雖或有命,進講許久停閣,其於篤行之功,恐有欠焉。伏願聖上,繼自今課日進講,兼行召對,必以篤行爲學問之本,是臣區區至祝矣。上曰,所陳甚好,當體念矣。出擧條大王大王殿曰,近日進講之或停,以上候之近有靡寧時而然也。召對則間間行之,而自上欲於日間開講矣。玉堂所陳之言則是矣。孝淳曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出擧條上曰,史官就座,命大臣先退,仍命退,諸臣以次退出。
庚戌八月二十一日申時,上御熙政堂。大王大妃殿垂簾,回還三使臣入侍時,右承旨韓文爀,假注書徐相至,記事官鄭健朝,金炳溎,正使成遂默,副使李明迪,書狀官尹行福,以次進伏訖。上曰,史官分左右。上曰,使臣進前。上曰,遠路無事往返乎?遂默曰,王靈所曁,無事往返也。上曰,道路水漲,何以出來也?遂默曰,果有阻水之處矣。大王大妃殿曰,往來皆然,而還來時雨水尤甚,一行平安往還,可幸,彼地亦無事乎?遂默曰,境內晏然,政令事爲,亦皆依舊矣。大王大妃殿曰,祗謁時果得瞻望皇帝乎?遂默曰,瞻望矣。大王大妃殿曰,皇帝今已成就乎?遂默曰,今方沖年,故雖未碩敷,而骨格殊不尋常矣。大王大妃殿曰,禮緞何爲遲滯也?遂默曰,賜緞卽上通事次知,而路多水漲,載之貰車,而車不趁後,故謂以非朝則夕矣。留灣屢日,終不來到,故送人至三百里許東八站覓來,而問其曲折,則驅車人無行路之費,棄諸站舍而去云,若不送人,待其出來,則不知何時還來矣。上曰,史官就座。命使臣先退,仍命退,承史以次退出。
上在昌德宮。停常參·經筵。
辰時,灑雨下雨,測雨器水深二分。
沈膺泰啓曰,明日常參·經筵,取稟。傳曰,停。
李秉珪啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎未肅拜,監察茶時之意,敢啓。傳曰,知道。
傳于沈膺泰曰,再明日七夕製,通方外爲之,試紙用大好紙,處所春塘臺親臨磨鍊。
李孝淳啓曰,假注書成載球身病猝重,勢難察任,今姑改差,何如?傳曰,允。
成載球改差,代以金炳國爲假注書。
以慶尙監司徐箕淳狀啓,薦新進上石榴,節序差晚,限內不得封進,惶恐待罪事,傳于李秉珪曰,勿待罪事,回諭。
沈膺泰,以孝定殿享官意啓曰,參奉李東根·李京鎬今二十四日七夕製時,皆當赴擧矣。參奉代假官一員,令該曹依例差出,以爲致齋代直之地,如何?傳曰,允。
又以奉常寺都提調·提調意啓曰,祭享所用秋等中脯三百六十二貼五條,今八月二十二日畢造,而所入牛隻爲三十六首矣。進上看品中脯二貼,依定式封進之意,敢啓。傳曰,知道。
又以內醫院都提調·提調意啓曰,院鍼醫張思敬有頉,代醫人安命浩差下,令該曹口傳付軍職冠帶常仕,何如?傳曰,允。
兵曹口傳政事,副司勇單安命浩。
李秉珪,以兵曹言啓曰,卽接東所衛將閔瑜世牒報,則回泰門西邊內宮墻一間許頹圮處,今已修築云。建陽門入直軍晝察夜巡,依例停止之意,敢啓。傳曰,知道。
又以訓鍊都監言啓曰,因兵曹草記,回泰門西邊內宮墻一間頹圮處,今已畢築,建陽門入直軍晝察夜巡,停止之意,敢啓。傳曰,知道。
上在昌德宮。停常參·經筵。
李秉珪,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
又啓曰,合辭許久闕啓,事甚未安。除在外未署經外,未肅拜呈告人員,竝卽牌招,何如?傳曰,允。
沈膺泰啓曰,明日景陵忌辰祭齋戒,再明日三明日徽陵忌辰祭齋戒正日,二十七日山陵親祭,二十八日翌日問安,二十九日孝定殿朔祭相値,視事頉稟之〈意〉,敢啓。傳曰,知道。
韓文爀啓曰,三品官之毋得過三日循例請牌,曾有定式矣。刑曹參議金在根除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于沈膺泰曰,直提學鄭基世馳詣景陵,奉審摘奸,仍留監察,局內諸陵,一體奉審以來。
傳于沈膺泰曰,左承旨·右承旨許遞,前望單子入之。
承旨前望單子入之,李明迪·任百秀落點。
以永明尉洪顯周掃墳呈辭,傳于沈膺泰曰,給由馬,澆奠床備給。
以慶尙監司徐箕淳狀啓,進上藥材山藥未及充實,限內不得封進,惶恐待罪事,傳于沈膺泰曰,勿待罪事,回諭。
以平安監司洪鍾應狀啓,朔州府民家全頹,人命壓死事,傳于沈膺泰曰,聞甚矜惻,元恤典外,別加顧助,壓死人如有生前身〈還布〉竝蕩減,卽爲結構奠接之方,廟堂措辭分付。
傳于沈膺泰曰,捧納承旨推考。
李秉珪啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于李秉珪曰,只推。
傳于李秉珪曰,明日出宮門路,以協陽門爲之。
沈膺泰,以弘文館言啓曰,應敎趙龜植,副應敎金有淵,校理曺錫輿·李興敏,副校理柳晏,竝卽牌招察任,何如?傳曰,允。
以應敎趙龜植,副應敎金有淵,校理李興敏,副校理柳晏牌不進罷職傳旨,傳于沈膺泰曰,只推。
沈膺泰,以禮曹言啓曰,卽接宗廟署所報,則明日七夕製試取時,本署官員俱爲觀光云矣。依定式本曹佐郞李東韻,假官差送,以爲代直後赴試之地,何如?傳曰,允。
又以禮曹言啓曰,卽接社稷署所報,則明日七夕製試取時,本署官員俱爲觀光云矣。依定式本曹正郞吉鎭五,假官差送,以爲代直後赴試之地,何如?傳曰,允。
又以禮曹言啓曰,卽接徽定殿官員所報,則明日七夕製試取時,本殿官員俱爲觀光云矣。假官一員,令吏曹口傳啓下,以爲代直後赴試之地,何如?傳曰,允。
又以禮曹言啓曰,卽接永禧殿官員所報,則明日七夕製試取時,本殿官員俱爲觀光云矣。假官一員,依定式令吏曹以成均館官員口傳啓下,以爲代直後赴試之地,何如?傳曰,允。
又以戶曹言啓曰,海西長山以北黃州等十一邑田稅太,每當經用苟艱之時,本色船運,多有已例,戊申條昨年亦爲運用矣。見今己酉收租中太邊,比之戊申所減,幾近萬石,今年臭載,又爲二千四百餘石,則明春料祿,萬無批比之路。庚戌條稅太,一依戊申例,竝以本色上納之意,分付該道,何如?傳曰,允。
李秉珪,以義禁府言啓曰,明日七夕製通方外爲之時,本府都事皆爲赴擧,只有武都事一員,當直入直,而本府入直公事,回公都事及通化門·明光門·靑陽門·月覲門·集春門禁亂都事,無以推移,假都事七員,令該曹口傳差出,以爲分排擧行之地,何如?傳曰,曰允。
兵曹參議金永爵疏曰,伏以,臣於春間,謬膺增廣監試初試試官之命,是卽我聖上御極覃慶之科也。簾諭筵敎,申複截嚴,爲主司者,固宜精白殫竭,一心對揚,仰體九重董飭之念,下副八方蘄嚮之望,而臣乃學術本疎,踐歷又短,重之以數萬卷冊子堆積如山,寢食俱廢,因勞致昏,自鎖院迄于坼名,觸處顚倒,隨事僨誤,委寄孤負,而報答莫效於涓埃,疵纇畢現,而罪盭反積於邱山。噫,科場之弊,實難更僕數,而挽近僥濫成風,冒赴歲增,駸駸至於洞開棘門,帀坐通衢之境。此固有司之職所當檢束,而一任其淆雜蕩弛,莫之能禁,至於四書疑題,儱侗粗率,信手拈出,罔覺其違式,此皆臣罪之尤所彰著者也。撫躬循省,惟大何是俟,罰止刋削,慄恧冞切,曩値孝定殿練事,獲蒙甄敍之典,崩轖尙結於抱弓,眷借彌勤於記簪,而區區私義,不敢以時月屢更,復玷周行,纍跡仍阻班綴,情理都虧宿愆,自速僨轅,愧悔交積,卽又騎省特點,有隕自天,非不知聖度包荒,曲推大化拂拭之恩,而薄罰未足蔽辜,微諒莫可拚廉,曠日虛縻,轉益惶阨。玆不得不披瀝衷私,干瀆威尊。伏乞聖慈,入稟東朝,將臣職名,劃卽鐫改,仍命司敗,重勘當律,以爲爲人臣失職誤事者之戒焉,臣無任云云。省疏具悉。往事何必追提?爾其勿辭察職。
上在昌德宮。停常參·經筵。
李秉珪啓曰,大司憲閔致成,掌令朴浚愚·柳泰東,持平沈宜聞·河範大,執義李魯奎未肅拜,監察茶時之意,敢啓。傳曰,知道。
傳于徐英淳曰,兵戶換房。
李明迪,以兵曹言啓曰,闕內入直訓鍊都監哨官分所單子,今八月二十七日當爲書入,幸行相値,勢難入啓。今二十六日番單子受點後,仍爲書入,巡將監軍,以今二十六日受點人員,二十七日至,使之仍察之意,敢啓。傳曰,知道。
又以訓鍊都監言啓曰,今此幸行時,隨駕武藝別監一百六十二人饌價錢每人各三錢,門旗手二十八名饌價錢每名各一錢五分,依例分給之意,敢啓。傳曰,知道。
庚戌八月二十四日辰時,上詣春塘臺。七夕製通方外儒生試取入侍時,行都承旨徐英淳,行左承旨李明迪,右承旨任百秀,左副承旨趙台淳,右副承旨李秉珪,同副承旨沈膺泰,假注書徐相至·金炳國,記事官鄭健朝·金炳溎,檢校直提學金輔根·金炳冀,檢校待敎金炳德·金輔鉉·尹滋悳·李秉文以次侍立。時至,通禮跪啓請,上具布裹翼善冠·布袍·布裹·烏犀帶·白皮靴,乘輿出宣化門。藥房提調金興根,副提調徐英淳進前奏曰,侵早勞動,聖體,若何?上曰,一樣矣。仍出協陽門·建陽門·銅龍門·靑陽門,詣春塘臺陞座。台淳進前奏曰,儒生今將入場,出標信開布城乎?上可之。台淳讀奏入門單子,仍讀奏禁亂官單子。讀券官行議政府左參贊金左根,行上護軍朴永元,戶曹參判趙秉夔,對讀官吏曹參議李裕元,行副護軍權用脩,弘文館副修撰申錫禧,副司果洪祐吉行禮訖,以次就位。上命試官進前,書賦題治天下以正風俗得賢才爲本,限申時。左根·永元跪書訖,懸題。上曰,儒生或有還出者,其委折卽爲知入。台淳曰,儒生三人晚時來到,布城已閉,故不得入場,至有出去之境矣。上曰,使之招入。台淳曰,出標信開布城後,招入似好矣。上可之。上命試官權退,入小次。少頃,上命考試,傳曰,別雲劍兵摠府堂上承旨堂上閣臣對讀官竝讀券官加差下,堂下閣臣,入直玉堂竝對讀官加差下,使之分考。上曰,取十人,出次,仍命科次爲之。祐吉讀券第一張一句。上曰,止之,他對讀官讀之。錫禧·用脩·裕元以次讀奏一句訖。上曰,一張書正三下,一張書草三下,八張竝書次上。左根跪書訖。台淳奏曰,坼封何以爲之乎?上命上居首試券親坼祕封,仍卽還下。上命書傳敎曰,七夕製賦居首三下幼學鄭基勉直赴殿試,之次草三下生員徐慶淳直赴會試,之次次上進士金奭根給二分,幼學李沇應給一分,幼學韓圭錫等六人,令該曹考例施賞。又命書傳敎曰,入格儒生明日待令。通禮跪啓禮畢。上降座乘輿,由靑陽門·銅龍門·建陽門,入協陽門。明迪請出標信解嚴。上可之。仍還內,諸臣以次退出。
上在昌德宮。停常參·經筵。
藥房提調金興根,副提調徐英淳啓曰,親臨試士,勞動旣多,伏未審夜間,聖體,若何?寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
李秉珪啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎未肅拜,監察茶時之意,敢啓。傳曰,知道。
徐英淳啓曰,左副承旨趙台淳今日不爲仕進,卽爲牌招,何如?傳曰,允。
傳于任百秀曰,奉審閣臣入侍,入格儒生同爲入侍。
傳于沈膺泰曰,留院公事入之。
以慶尙監司徐箕淳狀啓,晉州等邑民家漂頹,人命壓死事,傳于沈膺泰曰,當此農節,許多民家之漂頹,聞甚驚慘,而人命壓死,又若是夥多,尤爲矜惻,元恤典外,別加顧助,壓死人等如有生前身還布,竝蕩減,卽爲結構奠接,無失所棲遑之弊事,廟堂各別措辭分付。
以左副承旨趙台淳牌不進罷職傳旨,傳于沈膺泰曰,只推。
任百秀,以吏曹言啓曰,今此恭陵修改告由祭獻官,前承旨韓文爀塡差,而時無職名,令該曹口傳付軍職,何如?傳曰,允。
兵曹口傳政事,副護軍單韓文爀。
李明迪,以禁衛營言啓曰,景陵幸行時,本營隨駕事,命下矣。銅龍門則哨官安鎭榮,御營廳京中哨軍三十名,集賢門則御營廳別武士崔仁哲,西營則哨官黃順吉,助番牙兵四十名,廣智營則哨官金泳曄,助番牙兵五十名率領入直,新營則千摠柳亨植,騎士將李秉稷,把摠鄭匡一,哨官申永佑,敎鍊官金昌培,騎士二十五人,兼別破陣二名,京標下軍三十名率領入直,南別營則哨官柳正魯,別騎衛一人,別牙兵七名率領守直,火藥庫則哨官梁柱星,元別破陣八名,兼別破陣六名率領守直,都城頹圮一處,則別騎衛朱浩哲,京標下軍十五名率領守直之意,敢啓。傳曰,知道。
李秉珪,以義禁府言啓曰,忠淸監司趙得林啓本內,裝載官興陽縣監李綺年罪狀,令攸司稟處事,啓下矣。李綺年時在任所,依例發遣府羅將拿來,何如?傳曰,待待命拿囚。
漢城府判尹李鶴秀疏曰,伏以,臣於向日,屢迫嚴諭,未守微諒,冒入修門,祗謝天陛,回想疇昔,萬事成陳,僾然愾然,孤懷靡憑,退歸私次,竟夜不能寐也,曾未幾何,京兆新除,又下於病伏呻囈之中,夫何異數之稠疊,一至於此哉?噫,臣之情實,已悉於前疏所陳,今不必更事覼縷,而蓋其忠孝兩缺,罪釁至重,雖以天地之廣大,日月之光明,而一身之微,若無所容。人理到此,何敢晏然擧頭,自齒於無故之列,而惟是再造之恩命,不可以辜負也,截嚴之分義,不可以違抗也。匍匐自新之路,粗伸報答之忱,然後退塡溝壑,庶幾死無餘恨,則以此藉手,或可爲公議之見諒,而心與事違,進退失據,包羞忍恥,頳顔汗背,若以一時之暫膺,視作坦途之無礙,節次趨承,如固有之,則實非本意之所敢出矣。且念臣少壯立朝,冥升貪進,維僇與殆,莫非自取,中間數十年光陰,不啻若百劫滄桑,而悲苦傷心,憂畏成疾,每一追思,寢夢自愕,假令今日無進退之端,有必取之義,政宜屛營退讓,江湖相忘,贖旣往於一息未泯之前,保餘生於優游自在之地,毋貽慈庇之憂,以爲不報之報,乃於白首垂死之時,猶懷駑馬棧豆之戀,重尋已覆之轍,更犯夜行之戒,則果爲何如人也。兼以崦嵫殘景,冉冉已迫,瘴癘餘祟,綿綿欲絶,形存神死,殆同木石,此尤爲臣目下難强之大者。況今詞訟煩劇之務,有非閑司之可比,一日暫曠,受害非細,而緣臣虛縻,將致委抛之弊,臣之晝宵惶厄,如添一病,玆不得已猥從縣道,申暴衷懇。伏乞聖明,俯賜憐察,仰稟東朝,將臣實兼之任,竝行鐫改,俾得安意田畝,歌頌聖澤,則雖死之日,猶生之年,而九地之下,亦將結草而圖報矣。臣無任云云。答曰,省疏具悉。卿之情私,到今豈有更言者乎?卿其勿辭行公。
庚戌八月二十五日巳時,上御熙政堂。奉審閣臣入侍,入格儒生同爲入侍時,右承旨任百秀,假注書金炳國,記事官鄭健朝,金炳溎,直提學鄭基世以次進伏,幼學鄭基勉,生員徐慶淳,進士金奭根,幼學李沇應·韓圭錫,生員姜鎰永,進士李京鎬,幼學李燮,進士金禹鉉以次序立階下訖。上曰,史官分左右。上曰,奉審閣臣進前。基世起伏奏曰,臣承命馳詣景陵,陵上奉審則無頉,碑閣·丁字閣奉審則無頉,祭物祭器祭井看審則精潔,諸執事淸齋與否摘奸則無頉。仍詣山陵,陵上一體奉審則無頉,丁字閣奉審則無頉。仍詣健元陵,陵上奉審則無頉,碑閣·丁字閣奉審則無頉。仍詣顯陵,陵上奉審則無頉,碑閣·丁字閣奉審則無頉。仍詣穆陵,陵上奉審則無頉,碑閣·丁字碑奉審則無頉。仍詣徽陵,陵上奉審則無頉,碑閣·丁字閣奉審則無頉,仍詣崇陵,陵上奉審則無頉,碑閣·丁字閣奉審則無頉。仍詣惠陵,陵上奉審則無頉,碑閣·丁字閣奉審則無頉。仍詣元陵,陵上奉審則無頉,碑閣·丁字閣奉審則無頉。還詣景陵,仍留監祭,將事安寧之意,敢此仰達矣。上曰,奉審閣臣先退。百秀進前奏曰,入格儒生中洪致九有實病,不爲入來矣。待令儒生次第陞堂乎?上可之。基勉等以次進前,各奏職姓名,立階下訖。百秀曰,使之頒賞乎?上可之。引儀唱四拜,基勉等行禮訖,以次退出。上曰,史官就座,仍命退,諸臣以次退出。
上在昌德宮。停常參·經筵。
徐英淳啓曰,明日大駕詣山陵入齋室後,大王大妃殿·王大妃殿·大妃殿問安,何承旨進去乎?敢稟。傳曰,右承旨進去。
傳于李明迪曰,戶禮換房。
傳于趙台淳曰,山陵親祭後,當詣徽慶園展拜矣。該房知悉。
兵曹,景陵·徽慶園幸行時軍令,八月二十七日出宮,廟洞晝停所,自闕門十六里,景陵展謁,自晝停所十五里,以上三十一里,親祭,還詣廟洞晝停,詣徽慶園展拜,當日還宮。
李明迪,以兵曹言啓曰,今此幸行時,右邊捕盜大將沈樂臣以西班陪從隨駕矣。在前如此之時,有他邊大將兼察之例,回鑾間左邊捕盜大將李景純,姑令兼察,何如?傳曰,允。
又啓曰,因兵曹草記,今此幸行時,右邊捕盜大將沈樂臣以西班陪從隨駕矣。回鑾間左邊捕盜大將李景純,姑令兼察事,允下矣。兼察右邊捕盜大將李景純,卽爲牌招聽傳敎,何如?傳曰,允。
傳于李明迪曰,明日出宮內門路,以協陽門爲之。
趙台淳,以奎章閣言啓曰,守宮檢校待敎金洙根,待開門牌招,何如?傳曰,允。
徐英淳,以吏曹言啓曰,今此景慕宮朔祭獻官,前承旨李孝淳塡差,而時無職名,令該曹口傳付軍職,何如?傳曰,允。
兵曹口傳政事,副護軍單李孝淳。
趙台淳,以承文院都提調意啓曰,進香使回便尊諡詔書順付事,禮部咨文齎來矣。謹稽謄錄,則在前詔書順付及賜緞時,自禮部隨其詔書道數,各有咨文,故稱謝表文,從以各撰。今番則兩詔兼付,只有一咨,謝表當爲合撰,至於賜緞,亦係稱謝,而初無咨文之出來者,雖違已例,然緞疋旣來,則宜有伸謝之擧,詔書順付回咨中,措辭合撰,正書安寶後,定禁軍騎撥下送于灣府,使之傳給鳳城將處,以爲轉致北京之地,進賀二起,詔書順付謝恩,賜緞謝恩二起,皆以有方物磨鍊擧行之意,分付該曹,何如?傳曰,允。
趙台淳,以成均館大司成意啓曰,本館入直久任郞廳外,他郞不得入直,若有代員替直之事,則草記代直事,曾有定式矣。司成尹滋悳內閣進,典籍宋欽翼呈旬,直講姜長煥方以入直,差祭出去,時無入直之員,以他郞官,姑爲代直,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
李明迪,以扈衛廳留都大臣意啓曰,臣承命留都,一依兵曹啓下事目,率領扈衛軍官軍士,今日申時量,結陳扈衛之意,敢啓。傳曰,知道。
上在昌德宮。停常參·經筵。
大駕詣晝停所,入幕次後,藥房·內閣·政院·玉堂口傳問安。答曰,知道。山陵景陵親祭還入齋室後,藥房·內閣·政院·玉堂·朝廷二品以上·六曹堂上奉慰問安。答曰,罔極。大王大妃殿·王大妃殿·大妃殿,遣承旨問安。答曰,知道。徽慶園展拜,還入齋室後,藥房·內閣·政院·玉堂·朝廷二品以上·六曹堂上口傳問安。答曰,知道。還內後,藥房·內閣·政院·玉堂·朝廷二品以上·六曹堂上口傳問安。答曰,知道。
李明迪啓曰,司僕寺內乘來言,捲窓,取稟。傳曰,捲三窓。
任百秀啓曰,臣以大王大妃殿·王大妃殿·大妃殿問安進去,下直之意,敢啓。傳曰,知道。
李秉珪啓曰,卽者義禁府都事來言,今此幸行時,衛外擊錚罪人李晳永等七十七名,移送秋曹云矣,敢啓。傳曰,知道。
庚戌八月二十七日辰時,大駕詣山陵景陵親祭,徽慶園展拜幸行入侍時,行都承旨徐英淳,行左承旨李明迪,右承旨任百秀,左副承旨趙台淳,右副承旨李秉珪,同副承旨沈膺泰,假注書徐相至·金炳國,記事官鄭健朝·金炳溎,提學金左根,原任直提學趙秉駿,檢校直提學金炳冀,直提學鄭基世,原任直閣尹定鉉,原任待敎李裕元以次侍立。時至,通禮跪啓外辦,上具布笠·布帖裏·布帶,乘輿出宣化門。藥房提調金興根,副提調徐英淳進前奏曰,侵曉勞動,聖體,若何?上曰,一樣矣。仍出協陽門,至延英門外。通禮跪啓請降輿,上降輿步過,乘駕轎,由肅章門·進善門,出敦化門外。宣傳官跪稟旗幟三行分立行鼓,進發至宗廟洞口。上曰,禮房承旨進詣宗廟·永寧殿,奉審以來。出擧條仍步過,乘駕轎,至興仁之門外,上降駕轎乘座馬。宣傳官跪稟駕至興仁之門外,鳴金二下鑼鼓,仍進發至雨裝峴。明迪進前奏曰,雨裝峴,玉轎趁不待令,事甚駭然,當該司僕寺官員,所當重勘,而本院請推之外,無他可施之罰,何以爲之?敢稟。上曰,事過後拿處,可也。出擧條上乘輿踰雨裝峴,降輿仍乘馬,至廟洞晝停所,入幄次後,問安勿爲之事,下敎。上曰,京畿監司率各務差使員待令于陵所。上曰,還宮時晝停置之。少頃,兵曹判書趙斗淳進軍令三吹訖。通禮跪啓外辦,上出幄次乘馬,詣忘憂里峴,乘輿仍降乘馬,至山陵洞口,乘輿入齋室後,問安勿爲之事,下敎。上曰,右副承旨,同副承旨分詣局內諸陵,泰陵·康陵·懿陵奉審以來。上曰,別雲劍金輔根·趙秉夔親祭時參班,訓鍊大將中軍代主掌,使之參班。展謁,時至,通禮跪啓外辨,上改具衰服以出,乘輿至紅箭門外,降輿入就位,俯伏哭,止哭,行四拜禮訖,仍詣陵上奉審。英淳奏曰,左右通禮不卽待令,事甚未安。竝推考,何如?上曰,依爲之。出擧條次詣碑閣奉審訖,入小次。山陵親祭,時至,通禮跪啓請行禮,上出次入就位,俯伏哭,止哭行四拜禮,詣尊所,仍詣靈座前,行初獻禮,大祝讀祝訖。上降復位,亞獻官領議政鄭元容行亞獻禮,終獻官判府事金道喜行終獻禮訖。上俯伏哭,行四拜禮,仍詣望燎位,望燎訖。贊禮跪啓禮畢,上還入小次。景陵親祭,時至,通禮跪啓請行禮,上改具布裹翼善冠·布袍·布裹·烏犀帶·白皮靴以出,入就位,行四拜禮,詣尊所,仍詣神座前,行初獻禮,大祝讀祝訖。上降復位,亞獻官領議政鄭元容行亞獻禮,終獻官永明尉洪顯周行終獻禮,上行四拜禮,仍詣望燎位,望燎訖。贊禮跪啓禮畢,上還入小次,辭陵禮,時至,通禮跪啓請出次,上改具衰服,至版位俯伏哭,止哭行四拜禮訖。出紅箭門外,乘輿。領議政鄭元容,判府事金道喜進前奏曰,親祼仙寢,聖慕益新,侵曉勞動,聖體,若何?上曰,一樣矣。至齋室門外,降輿入齋室,問安勿爲之事,下敎。上曰,自陵洞口至興仁之門外捧上言。上曰,京畿監司率各務差使員入侍。左承旨李明迪,假注書金炳國,記事官鄭健朝·金炳溎,京畿監司洪祐喆,地方官兼一路都差使員楊州牧使金愼根,道路橋梁差使員竹山縣監鄭熽,日傘奉持差使員平邱察訪徐永根,待令馬差使員重林察訪曺祥麟以次進伏,祐喆等各奏職姓名訖。上曰,今番幸行,能無民弊乎?祐喆曰,依京擧動例,務從省弊,果無爲弊者矣。上命退,諸臣以次退出。少頃。上曰,諸司預備。通禮跪啓外辦,上改具布笠·布貼裏·布帶,乘駕轎至忘憂里峴,降駕轎乘輿,還乘駕轎,至雨裝峴乘輿,仍降輿乘馬,至徽慶園洞口。宣傳官跪稟鳴金三下鑼鼓止,乘輿入齋室後,上改具布裹翼善冠·布袍·布裹烏犀帶以出。通禮跪啓請乘輿,上乘輿至紅箭門外,降輿入就位,行四拜禮訖。詣園上奉審,仍詣碑閣奉審,仍出紅箭門外,還入齋室,問安勿爲之事,下敎。通禮跪啓外辦。上曰,展拜園所,感懷冞新,副護軍朴齊憲特加一資。又命諸司預備。通禮跪啓外辦,上改具布笠·布貼裏·布帶,出齋室,進發至洞口。宣傳官跪稟鳴金二下鑼鼓。仍進發至安樂峴。百秀進前奏曰,臣承命大王大妃殿問安則知道,王大妃殿問安則知道,大妃殿問安則知道之意,仰達矣。上曰,唯。至興仁之門外,宣傳官跪稟鳴金三下鑼鼓止,入興仁之門,至宗廟前路。通禮跪啓請降轎,上步過,乘馬入敦化門·進善門·肅章門,至延英門外。通禮跪啓請降馬,上降馬步過,乘輿入協陽門,命出信箭解嚴,由宣化門還內,諸臣以次退出。
上在昌德宮。停常參·經筵。
翌日,大殿,內閣·政院·玉堂口傳問安。答曰,知道。朝廷二品以上,六曹堂上單子問安,答曰,知道。大王大妃殿·王大妃殿·大妃殿,內閣·政院·玉堂口傳問安。答曰,知道。
藥房副提調徐英淳啓曰,親祼山陵,哀慕益新,祗謁園寢,聖孝克伸,侵夜回鑾,勞動旣多,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿,口傳問安。答曰,知道。
李秉珪啓曰,合辭許久闕啓,事甚未安。除在外未署經外,未肅拜呈告人員,竝卽牌招,何如?傳曰,允。
徐英淳啓曰,左右史不可不備,檢閱成載瑗,卽爲牌招入直,何如?傳曰,允。
又啓曰,假注書徐相至身病猝重,勢難察任,今姑改差,何如?傳曰,允。
徐相至改差,代以沈舜澤爲假注書。
徐英淳啓曰,假注書金炳國身病猝重,勢難察任,今姑改差,何如?傳曰,允。
金炳國改差,代以朴麟夏爲假注書。
以東寧尉金賢根沐浴呈辭,傳于任百秀曰,給由馬。
李秉珪啓曰,今此上言九十九張內,八十二張以猥濫拔去,十七張分下各該司次,捧入之意,敢啓。傳曰,知道。
又啓曰,卽者刑曹郞廳來言,今此幸行時,衛外擊錚人等,當爲捧供,而判書李穆淵在外,次堂不得擧行云,何以爲之?敢稟。大王大妃殿傳曰,此重臣事,直不過論人而已,先王始疑其用意,而竟洞燭無情,故薄竄而旋卽宥之矣。秋判甄敍之命,亦示匪怒之意也。自政院申飭膺命,使之回啓。
以司僕正李升洙拿處傳旨,傳于李秉珪曰,飭已施矣。分揀。
李秉珪啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于李秉珪曰,只推。
沈膺泰,以奎章閣言啓曰,大駕今已還宮,守宮檢校待敎金洙根,依定式減下,何如?傳曰,允。
徐英淳,以吏曹言啓曰,成均館司成尹滋悳以其身病,呈狀乞遞,改差,何如?傳曰,允。
兵曹口傳政事,副司果單尹滋悳。
沈膺泰,以弘文館言啓曰,應敎趙龜植,副應敎金有淵,副校理柳晏,竝卽牌招察任,何如?傳曰,允。
以應敎趙龜植,副應敎金有淵牌不進罷職傳旨,傳于沈膺泰曰,只推。
以檢閱成載瑗牌不進罷職傳旨,傳于沈膺泰曰,只推。
沈膺泰,以禮曹言啓曰,卽接懿昭墓守衛官所報,則本墓丁字閣內祭床二坐,座面紙四張,月廊地衣一浮,朱簾捲索神門掛鐵三箇,木楪匙二立見失云矣。莫重之地,有此偸竊之患,萬萬驚心,祭床及座面紙地衣等,令該曹改備入排,而入直墓官不謹守護之罪,令該府拿問處之,入番守僕,令該曹從重科治,偸竊漢,令左右捕廳期於跟捕事,竝以分付,何如?傳曰,允。
又以禮曹言啓曰,卽伏見東萊府使李宜翼狀啓,則以爲,今此陳賀差倭平和幸所獻進上中龍眼肉三十斤腐傷色渝,不合進獻,故申飭任譯,使之改品呈納,追後封進云矣。單子中懸註以入之意,敢啓。傳曰,知道。
李明迪,以兵曹言啓曰,今番景陵·徽慶園幸行時,隨駕將官將校軍兵各差備等犒饋,依定奪以乾物分給之意,敢啓。傳曰,知道。
又以訓鍊都監言啓曰,今番幸行時,隨駕將官將校軍兵及武藝別監等犒饋,依定奪以乾物磨鍊分給之意,敢啓。傳曰,知道。
又以禁衛營言啓曰,隨駕本營將官·將校·軍兵等處,依定奪乾犒饋磨鍊分給之意,敢啓。傳曰,知道。
又以禁衛營言啓曰,謹依成冊啓下,駕前前排軍七十二名等處,賞木分給之意,敢啓。傳曰,知道。
又以御營廳言啓曰,御前前排軍七十二名等處,賞木謹依成冊判下分給之意,敢啓。傳曰,知道。
又以御營廳言啓曰,隨駕將官及駕前別抄將校軍兵等處,依定奪乾犒饋磨鍊分給之意,敢啓。傳曰,知道。
又以摠戎廳言啓曰,今番幸行時,隨駕將校軍兵等處乾犒饋,依定式磨鍊分給之意,敢啓。傳曰,知道。
行護軍金德喜疏曰,伏以,仙寢親祼,聖慕克伸,向晚回鑾,玉度冞康,小大群情,擧切瞻旄之喜,區區攢祝,曷有其極?仍伏念,臣姿未猶人,樣不諧俗,本不足備數於熙朝器使之末,月前年使之命,適當彼我有事,冠蓋織路之餘,時値承乏,義重往役,不敢控辭,擬將黽勉就道矣。不料出疆之役,忽作媒榮之階,卿班晉擢,恩出常格,自天有隕,擧朝動色,臣是何人,敢當此非常之恩哉?古昔尙矣。竊觀今日朝廷,亦無至庸庸至碌碌如臣無似,而冒玷華膴者,以臣前後揚歷,尙足以藉手宣力,爲塵刹酬報之圖,而瘡疣畢出,罪戾交積,爲世嗤點久矣。在列而自慙紳笏,居室而有靦奧窔,自分爲聖世一棄物,杜門息影,以無用爲用,不敢萌尺寸進步之念,非但臣自量已熟,世所以期臣者,亦無過此。不自意君子之器,及於負乘,中心之貺,出於一朝,聞命震越,措躬跼蹜,猶屬臣私分上語,其在淸朝綜實之政,寧容以旌能磨鈍之具,徒爲濫且褻之歸哉?況使事有國所重,雖課歲來往,按例接應者,專對之難,自昔伊然,如臣檮昧,猥當此職,尙懼其內熱而飮氷,況以任則單兼本自懸殊,以秩則名實不容少苟,隨時通變,不過一擧措間,而必以如臣無似者,苟然仍之,格外恩秩,輕以畀之,無少難愼,不但爲朝廷羞之,使彼國而聞之,將不疑我之無人乎?臣若憑恃寵靈,晏然承命,自知其萬萬不當,而居之不疑,則貽累聖簡,厚招身災,其終爲上下胥失者大矣。不待臣言之畢,必有以處臣矣。衷情所激,披露至此,非敢效雍容辭遜之爲也。伏乞聖明,諒臣言之斷斷無他,仰稟東朝,亟命收還臣新授資秩,以重名器,以安微分,臣無任云云。答曰,省疏具悉。卿其勿辭行公。
副校理柳晏疏曰,伏以,臣百無肖似,晚竊科第,偏蒙我太行大王拂拭之恩,釋褐未幾,遽置之經幄侍從之列,器滿則溢,禍過而災,早晚僨敗,固是預料,而果於年前待罪臺端之時,隨衆聯箚,自底罪戾,金木嶺海,隔死如紙,曾未幾年,旋賜宥還,此莫非我大行朝山藪包容之量,敎在匪怒,恩欲竝生。臣於是,扶舁殘喘,得歸鄕廬,隨分飮啄,歌詠聖澤,庶以此爲不報之報矣。轉眄之頃萬事滄桑,仙馭上賓,練事奄過,率土冤恨,在臣尤偏,雲鄕杳邈,瞻望不及,此生此世,塵刹圖報,已無其望,思之則血欲逬矣,語之則聲先咽矣,跧伏荒郊,茹恨掩抑,以玆沒齒之計,庶爲補劓之圖,去四月初,納言除旨,忽及於鄕廬蟄伏之中,未敢趨膺,旋蒙恩遞,晝宵惶蹙,不知攸裁。迺者玉署除命,又下於千萬夢想之外,召牌踵臨,蓬蓽動色,負累賤臣,何以得此?竊伏惟念,我殿下一初之政,不欲使一物不獲其所,朽骨而復肉,枯荄而再華,則顧臣感激,惟當趨走蹶,以伸叩謝之忱,而自念已往,夢魂猶悸,聖念雖軫於匿瑕,私義有難於彯纓,今若以疏蕩之稍久,厭然自恕,抗顔陳就,殆若無故者然,則臣之廉防,固不足恤,而貽羞朝廷,亦豈細故也哉?玆敢冒死披瀝,畢暴衷懇。伏乞聖明,仰稟東朝,將臣所帶職名,亟賜鐫改,以安私分,仍治臣逋慢之罪,以肅朝綱焉。臣於丐免之章,固不敢贅他,而一段憂愛,有不容泯默者。竊伏聞,我殿下臨御以來,一念典學,課日開講,發問旨義,筵臣動色,退而相賀,太平萬世,其將自今伊始。第伏念,講學之道,最忌於作輟,此所以孟夫子有寒曝之戒,朱夫子有工夫易間斷之憂。此箇事理,非獨韋布匹庶之爲然,帝王家緝熙光明之學,尤不容少忽,而近因新涼之日候未調,拜陵之吉行纔旋,講對召接,雖不可以逐日課程,苟於萬幾之暇,淸燕之中,亦必對越方冊,溫繹常目,則不待開筵而問難,聖學之將就,睿知之開發,益當日新而又新矣。伏願殿下,勿以人廢言焉,臣無任云云。省疏具悉。爾其勿辭察職。尾附事,當留念矣。
注書任應準疏曰,伏以,臣父臣百秀除拜右承旨矣。臣之所帶職名,在法當遞,而連値齋日,今始陳章,仰瀆崇嚴。伏乞聖慈,俯垂鑑諒,仰稟東朝,特賜遞改,以存公格,以安私分,千萬幸甚,臣無任云云。省疏具悉。疏辭,下該曹稟處。
吏曹啓目粘連,觀此承政院注書任應準上疏,則以爲,臣父臣百秀除拜右承旨矣。臣之所帶職名,在法當遞,伏乞聖慈,俯垂鑑諒,仰稟東朝,特賜遞改,以存公格亦爲白有臥乎所,相避之法,在下當遞,承政院注書任應準,改差,何如?判付啓依允。
上在昌德宮。停常參·經筵。
藥房副提調徐英淳啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿,口傳問安。答曰,知道。
李秉珪啓曰,明日常參·經筵,取稟。傳曰,停。
李明迪啓曰,備邊司郞廳來言,今日賓廳日次,而孝定殿朔祭齋戒相値,不得來會云矣。敢啓。傳曰,知道。
李秉珪啓曰,左右史不可不備,別兼春秋閔致庠·徐翼輔·南秉吉,竝卽牌招,推移入直,何如?傳曰,允。
徐英淳啓曰,今日齋宿,承旨當爲備員,而左副承旨趙台淳受由在外,何以爲之?敢稟。傳曰,許遞,前望單子入之。
承旨前望單子入之,韓文爀落點。
徐英淳啓曰,今日齋宿,承旨當爲備員,新除授左副承旨韓文爀,卽爲牌招,何如?傳曰,允。
傳于沈膺泰曰,傳香承旨,馳詣宗廟·徽定殿·景慕宮,奉審摘奸以來。
傳于李秉珪曰,孝定殿朔祭,攝行磨鍊。
傳于李明迪曰,右承旨許遞,前望單子入之。
承旨前望單子入之,李孝淳落點。
傳于李秉珪曰,藥院都提調有闕之代,前望單子入之。
內醫都提調前望單子入之,判府事金道喜落點。
傳于李秉珪曰,摠裁官以權判府事爲之。
傳于李秉珪曰,呈告泮長許遞,前望單子入之。
大司成前望單子入之,金在淸落點。
李秉珪啓曰,新除授大司成金在淸以前任安岳郡守,方在解由未出中,何以爲之?敢稟。傳曰,勿拘。
傳于李明迪曰,全羅道長興府定配罪人趙浚英放送。
以別兼春秋閔致庠·徐翼輔·南秉吉牌不進罷職傳旨,傳于李秉珪曰,只推。
沈膺泰,以司饔院監膳提調意啓曰,各殿宮日下生雉,全數代封矣。今則秋節已深,山雉漸出,明日爲始,日下生雉,依例復舊封進之意,敢啓。傳曰,知道。
李秉珪,以奎章閣言啓曰,明日卽書香閣朔奉審日次,臣進詣擧行之意,敢啓。傳曰,知道。
又以禮曹言啓曰,卽接崇陵官員所報,則本陵大王陵上莎草修改後,逐日奉審,連加灑水,莎葉似有向靑云矣,敢啓。傳曰,知道。
又以禮曹言啓曰,卽接仁陵官員所報,則本陵陵上莎草修改後,莎草連日無頉云矣,敢啓。傳曰,知道。
又以禮曹言啓曰,卽接山陵官員所報,則本陵陵上莎草修改後,逐日奉審,連加灑水,莎葉似有向靑云矣,敢啓。傳曰,知道。
又以弘文館言啓曰,應敎趙龜植,副應敎金有淵旣有只推之命,竝卽牌招察任,何如?傳曰,允。
又以成均館同知館事意啓曰,臣聞居齋儒生有空齋之擧,馳詣泮宮,招置諸生,問其所由,則諸生等書進所懷以爲,伏以,臣等空疎湔劣,無所比數於人,而亦嘗猥忝章甫,粗解廉恥二字矣。卽者班首及齋生二人,見怒於泮長,至被停擧之罰。大抵此事,初不過下隷相關,直一薄物細故耳,臣等苟欲索言,有涉煩猥,不敢縷縷,而第當初始事,東西齋通同會議,無一岐貳,及其末梢被罰,則獨班首及二齋生而已,臣等不與焉,揆以事面,誠甚卽當。且罰名雖止於三儒,貽羞實關於一齋,廉隅所在,豈可以獨免而自幸乎?臣等非不知空齋事體之至重,而其在自處之道,不容緘默,玆敢退伏私次,恭俟處分云。臣以聖廟空齋事體未安之意,屢度開諭,多般勸入,諸生等終不回聽,無意還入,何以爲之?敢啓。傳曰,知道。本事裏評未知如何,而爾等之所失,反多於廉隅矣。推以事理,師生之間,而有可怒之事,則責之可耶,不責可耶?因此而空齋之擧,不可使聞於八方矣。爾等思之,其卽入來,克修學業。
又以成均館同知館事意啓曰,本館草記,傳曰,知道。本事裏評,未知如何,而爾等之所失,反多於廉隅矣。推以事理,師生之間,而有可怒之事,則責之可耶,不責可耶?因此而空齋之擧,不可使聞於八方矣。爾等思之,其卽入來,克修學業事,命下矣。臣謹依聖敎,招致諸生,傳宣聖旨,仍爲勸入,則諸生等以爲,聖敎若是鄭重,不勝感惶,謹當還入云。故仍設食堂,臣則退去之意,敢啓。傳曰,知道。
李明迪,以都摠府言啓曰,今日入直內三廳武兼禁軍及軍兵等,當爲中日習射技放,而孝定殿朔祭齋戒相値,不得設行之意,敢啓。傳曰,知道。
又以兵曹言啓曰,今八月各廳堂下武臣朔試射,臣曹連因有故,不得爲之之意,敢啓。傳曰,知道。
又以兵曹言啓曰,謹依判下成冊,今此景陵幸行時元內吹申龍五等三十名處,木各一疋題給之意,敢啓。傳曰,知道。
領議政鄭元容箚曰,伏以,臣於藥院之任,有非甚疾病而萬難强,則何敢爲辭免之計?又況除拜纔踰月,則又何敢言勞而不憚煩乎?臣本以脆質,兼之貞疾,自經潦熱,諸症迭攻,濕痰爲祟,榮衛不調,少食則滯,少滯則眩,少有動作,一倍添劇,委席呻囈,昏瞀不省,昨自公退,尤難自力,以今貌樣,萬無彈束之望,起居之地,瘝闕居多,則墮分虧禮,罪當何居?且伏念,史局之銜,卯申進止,非如知同諸堂之課勤,而照援管檢,未嘗全無職責,則非此癃憒所可久據。玆敢控實奏牘。伏願聖明,俯賜鑑諒,入稟東朝,亟解臣藥院史局之任,俾幸公私焉。取進止。答曰,省箚具悉卿懇。愼節奉慮,所辭藥院摠裁之任,今姑許副。仍傳于沈膺泰曰,此批答遣史官傳諭。
上在昌德宮。停常參·經筵。
李秉珪啓曰,明日常參·經筵,取稟。傳曰,停。
李孝淳啓曰,合辭許久闕啓,事甚未安。除在外未署經外,呈告人員,竝卽牌招,何如?傳曰,允。
又啓曰,來初五日,朝參日次矣,敢稟。傳曰,停。
李秉珪啓曰,左右史不可不備,別兼春秋閔致庠·徐翼輔·南秉吉,旣有只推之命,竝卽牌招,推移入直,何如?傳曰,允。
大王大妃殿傳于李孝淳曰,自古有如秋判之所遭者,凡爲幾人而未聞以是爲自靖者矣。朝家洞悉其本心無他釁累,則固無可引之情勢,而謂稱情勢者,誠亦意慮所不到之事也。今此擊錚回啓,拖至多日,極爲可悶。政院更爲嚴飭上來,斯速擧行。
以慶尙左兵使柳信儉狀啓,進上生熟鰒等,海水赤濁,限內不得封進,惶恐待罪事,傳于韓文爀曰,勿待罪事,回諭。
李孝淳啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于李孝淳曰,只推。
以應敎趙龜植牌不進罷職傳旨,傳于沈膺泰曰,只推。
以副應敎金有淵牌不進罷職傳旨,傳于沈膺泰曰,只推。
李秉珪,以弘文館言啓曰,應敎趙龜植,副應敎金有淵,旣有只推之命,竝卽牌招察任,何如?傳曰,允。
以應敎趙龜植,副應敎金有淵牌不進罷職傳旨,傳于沈膺泰曰,只推。
以別兼春秋閔致庠·徐翼輔·南秉吉牌不進罷職傳旨,傳于沈膺泰曰,只推。
李秉珪,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
又以奎章閣言啓曰,卽接內需司牒報,則咸興·永興兩本宮十月別大祭時造燭封香吉日,今月十七日午時,衣襨香燭祭品奉詣吉日,同月十八日卯時俱吉云。以此日時擧行之意,敢啓。傳曰,知道。
又以禮曹言啓曰,藏譜閣展拜,每年季秋取稟事,曾有定式,而自上方在諒闇中,不爲取稟之意,敢啓。傳曰,知道。
沈膺泰,以忠勳府言啓曰,本府書寫忠義衛李敏庸有頉,代以朴文煥差下,依例假郞廳稱號,何如?傳曰,允。
李孝淳,以備邊司言啓曰,今番回還使臣,陪來賞賜禮緞,而禮部由咨,初不受來矣。禮物旣受,則不可不以來頭稱謝之意,纔爲先通,而任譯不審之失,有難仍置,令攸司科治,不爲察飭之三使臣,竝推考警責,何如?傳曰,允。
又以備邊司言啓曰,卽見忠淸兵使李觀熙狀啓謄報,則以上番騎兵中點時沔川郡色吏之初不領待及首鄕推捉之防報事,請該郡守罷拿矣。緊急軍務外,帥臣不得擅罷守令,設有不得已論勘之事,先報監營,相議封啓,曾有受敎定式矣。京點旣爲趁期,則此與闕番有異,而該帥臣之諉以軍務,有此直請罷勘者,揆以格例,事甚未安。該帥臣推考,本郡以積弊之局,該倅格外擇差,姑未準朔,當此衆瘼矯救之會,不可又付生手,該郡守罷拿,姑爲安徐,使之責成之地,何如?傳曰,允。
又以備邊司言啓曰,本司武郞廳具明鉉·鄭頤源,奔走勤仕,俱已滿十五朔,依例陞敍或守令除授事,捧承傳施行,何如?傳曰,允。
又以備邊司言啓曰,本司武郞廳尹永大,奔走勤仕,已滿十五朔,依例六品遷轉事,捧承傳施行,何如?傳曰,允。
又以訓鍊都監言啓曰,本局局別將洪雲錫,身病猝重,勢難察任,改差,何如?傳曰,允。
又以義禁府言啓曰,忠淸兵使李觀熙狀啓內,沔川郡守李源弼,爲先罷黜,其罪狀,令攸司稟處事,啓下矣。李源弼,時在任所云,依例發遣府羅將拿來,何如?傳曰,待待命拿囚。
又以義禁府言啓曰,全羅道長興府定配罪人趙浚英放送事,承傳啓下矣。趙浚英放送事,分付該道道臣之意,敢啓。傳曰,知道。
又以刑曹言啓曰,卽接黃海監司徐戴淳文移,則安岳郡徒三年定配罪人金黃玉,限滿云矣。取考曹上配案,則黃玉以偸竊官物罪,丁未九月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
又以刑曹言啓曰,卽接江原監司李謙在文移,則春川府徒二年定配罪人金八道,限滿云矣。取考曹上配案,則八道以殺獄私和罪,戊申八月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
又以左右捕盜廳言啓曰,謹依禮曹草記批旨,懿昭墓丁字閣內祭床二坐,座面紙四張,月廊地衣一浮,朱簾捲索神門掛鐵三箇,木楪匙二立偸竊漢,嚴飭譏校,刻期詗捕矣。賊漢柳碩根爲名漢,今旣捉得,多盤究問,則行賊情節,箇箇承款,而所偸物件,藏置於渠家,故竝以本色推尋,而其中珠簾捲索段,賊漢斥賣於過去人處,姑未推出。莫重之地,有此竊發,究其罪犯,萬戮猶輕,別無更覈之端,移送秋曹,依律勘處,何如?傳曰,允。
又以左右捕盜廳言啓曰,謹依本廳草記批旨,懿昭墓丁字閣內偸竊漢柳碩根,移送秋曹之意,敢啓。傳曰,知道。
上在昌德宮。停常參·經筵。
沈膺泰啓曰,明日常參·經筵,取稟。傳曰,停。
李秉珪啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
李孝淳啓曰,行右承旨李明迪,今日不爲仕進,卽爲牌招,何如?傳曰,允。
沈膺泰啓曰,左右史不可不備,別兼春秋閔致庠·徐翼輔·南秉吉,旣有只推之命,竝卽牌招,推移入直,何如?傳曰,允。
李孝淳啓曰,臣孝淳,以同義禁,今日本府坐起進去,下直之意,敢啓。傳曰,知道。
傳于李秉珪曰,右承旨許遞,前望單子入之。
承旨前望單子入之,沈宜冕落點。
傳于沈膺泰曰,承旨房望,順房爲之。
傳于沈膺泰曰,藥院提調許遞,前望單子入之。
內醫提調前望單子入之,金鼎集落點。
傳于沈膺泰曰,禮曹參判有闕之代,副護軍金炳冀除授。
吏曹,禮曹參判金炳冀今加嘉善除授事承傳。
大王大妃殿傳于李秉珪曰,强覓所無之情勢,連事慢命,寧有如許分義?刑曹判書李穆淵,下義禁府推考。
李秉珪,以義禁府言啓曰,刑曹判書李穆淵,下義禁府推考事,傳旨啓下矣。李穆淵,今方待命,拿囚,而卿宰禁推,該府草記,待批下捧供,載在法典。李穆淵,係是卿宰,敢啓。傳曰,禁推分揀,卽爲牌招,如有違牌,勿爲呼望。
李秉珪啓曰,刑曹判書李穆淵,飭敎之下,謂有情勢,奉牌闕外,無意承膺,事體所在,極爲未安,推考,何如?傳曰,允。
大王大妃殿傳于李秉珪曰,招致啓板前,問啓以入。
大王大妃殿傳于李秉珪曰,問啓置之,肅單捧入。
李秉珪啓曰,前後飭敎,不啻截嚴,而刑曹判書李穆淵,謂有情病,終不肅謝,直爲出去,揆以事體,誠極未安。從重推考,何如?傳曰,允。
又啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于李秉珪曰,只推。
沈膺泰,以弘文館言啓曰,應敎趙龜植,副應敎金有淵,旣有只推之命,竝卽牌招察任,何如?傳曰,允。
以應敎趙龜植,副應敎金有淵牌不進罷職傳旨,傳于沈膺泰曰,只推。
以別兼春秋閔致庠·徐翼輔·南秉吉牌不進罷職傳旨,傳于李秉珪曰,只推。
韓文爀,以備邊司言啓曰,卽見京畿監司洪祐喆所報,則枚擧楊州牧使牒呈,以爲,三墓所定界內所入民田,依定式折給價錢爲辭矣。民田給價,自有從前應行之例,而秋成在卽,不宜稽緩,依所報田土卜數,照例給價之意,分付戶曹,何如?傳曰,允。
義禁府啓目,密陽府使李源龍原情云云。傳旨內辭緣,泛稱遲晚,刑推得情,何如?判付啓,除刑推,議處爲良如敎。又啓目,懿昭墓守衛官金魯觀原情云云。傳旨內辭緣,泛稱遲晚,刑推得情,何如?判付啓,除刑推,議處爲良如敎。
上在昌德宮。停常參·經筵。
韓文爀,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
沈宜冕啓曰,明日常參·經筵,取稟。傳曰,停。
李秉珪啓曰,合辭許久闕啓,事甚未安。除在外未署經外,呈告人員,竝卽牌招,何如?傳曰,允。
沈宜冕啓曰,左右史不可不備,別兼春秋閔致庠·徐翼輔·南秉吉,旣有只推之命,竝卽牌招,推移入直,何如?傳曰,允。
大王大妃殿傳于李秉珪曰,屢煩飭敎,一向力抗者,事體道理,寧容如是?刑曹判書李穆淵,施以刋削之典。
李秉珪啓曰,卽者刑曹郞廳來言,擊錚人等,當爲捧供,而判書未差,次堂例不得擧行云。未差之代,政官牌招開政差出,待下批牌招,以爲擧行之地,何如?傳曰,次堂擧行。
又啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于李秉珪曰,只推。
以別兼春秋閔致庠·徐翼輔·南秉吉牌不進罷職傳旨,傳于沈膺泰曰,只推。
沈應泰,以弘文館言啓曰,應敎趙龜植,副應敎金有淵,旣有只推之命,竝卽牌招察任,何如?傳曰,允。
以應敎趙龜植,副應敎金有淵牌不進罷職傳旨,傳于沈膺泰曰,只推。
韓文爀,以兵曹言啓曰,宣傳官禹台榮,病難供職,呈狀乞遞,新除授全羅右水使尹明儉戶奴呈狀內,矣上典素患痰癖之症,一倍添劇,時月之內,萬無登道赴任之望云。實病旣如此,則不可强令赴任,竝改差,何如?傳曰,允。
義禁府啓目粘連,向前金魯觀亦,守衛之職,何等謹嚴,而莫重器物,有此遺失,事極驚悚,焉逭重勘?以此照律,何如?判付啓依允。
又啓目粘連,向前李源龍亦,大同分載,係是恒式,而領運上船之全載,囚供雖曰一從邑例,事涉襲謬,致此臭載,揆以法例,有難參恕。以此照律,何如?判付啓依允。
開城留守李是遠疏曰,伏以臣於下直之日,隨登賓對之席,天語溫諄,慈敎曠絶,萬萬非無狀賤品所敢承當,而聖敎末端,特及紅蔘操束事,臣感淚逬襟,心口相語曰,雖闔門虀粉,不足以報答萬一,則古所謂不知死所者,政臣之謂也。臣性剛才拙,百無肖似,而謬蒙罔極之恩數,猥荷保釐之重寄,莅任以來,夙夜祗懼,雖欲小效涓埃,仰答厚眷,昏忘眊聵,事事孤負,而就中蔘政一事,親承特敎於榻前,而惟我大王大妃殿懇惻之敎,屢下於簾帷,有若曰潛蔘事,前後申飭屢矣。中外果能實心對揚,使國家紀綱,得以一分支扶,而松都造蔘之地也,元數外加造有無,宜無不知之理,字字提耳,句句砭骨,則爲臣子者,豈敢不盡心奉行,思所以杜塞奸竇,振擧頹綱,而但全無方略,只欲防奸,則許多蔘圃元數外加造有無,實無以領略,而末梢崩潰之勢,無由禁遏,故妄以爲申飭諸圃,只留二萬斤假量,而都作白蔘,則似爲淸本之要道,故以此意傳令於各圃矣。不料各圃,諸人靡然歸一,擔當禁潛之事,自相糾察,另擇完好之品,留爲元包二萬斤之數,其餘則次第造白,排鋪頗密,奸弊自息,故不得不略示嘉奬之意,使之同心禁潛,雖不敢質言畢竟之如何,而目前則似無潛造之患矣。蓋此人心之如水趨下者,實由於種蔘之人,積困於商譯輩操縱,蔘價日賤,穴價日貴,本末倒置,虛實貿易,松蔘之受利者商譯,而所自出之本地,則家家蕩殘,人人怨恨,今番造白禁潛之議,不謀而同者,卽此之故也。間因陵幸祗迎,離營五六日而還,則象譯輩,以蔘價高低事,初不相議,公然疑阻,始也唇舌譊譊,終作移包京中之說,而其實,非有譯院之關文,廟堂之知委也。不過爲渠輩籠利之私計,則因此輕動,實非持重之大體也。然而一府人心,鼎沸波蕩,誠無以鎭定,蔘節已晚,莫重公包,亦有失時之慮,而艱辛申明之蔘禁,其將中道而瓦解,此莫非如臣闒茸者,旣無威望之可以彈壓。又乏智慮之優於運用,至以象胥輩鄙瑣之說,張皇於奏御之文字,而聖敎中操束二字,更無以擧行,慈敎中松都造蔘之地,亦可以任他轉移,則此所謂委君命於草莽者也。有臣如此,其罪當死,臣方俟勘之不暇,而猶且刺口而不知止者,是乃古人不惜餘命,爲陛下明言利害之意也。伏乞聖慈,諒臣臲卼之情,察臣困惱之狀,仰稟東朝,亟遞臣職,回授望實俱隆,才局優長之人,使國綱支扶,邦禁不解,而因治臣僨誤之罪,以勵具僚,以安微分焉,臣無任云云。答曰,省疏具悉。令行而禁止而已,事事安得以聞?今因商譯輩故,而至請遞免,反非持重之道,須善措處,期無後言。
大司成金在淸疏曰,伏以臣,學本昧方,才非需世,而猥蒙大行大王曲庇周全之恩,一未酬報,遽遭崩天之慟,如臣情地,尤切罔極,居諸迅駛,奄經練事,靡逮之慟,去益如新,只是忍淚延喘,以至于今日,忽伏奉恩旨,以臣爲成均館大司成者,惝怳怵惕,不覺感淚被面,惶汗浹背,固當感激寵靈,蹶之不暇,而第伏念是職也,揀選至峻,關係甚重,周序作成,敎導之責自在,漢士考第,取捨之柄必公,若非宿德邃學能推己而及人,宏辭高文必積中而肆外者,則三物之賓興,尙矣無論,諸生之笑列,勢所必至,是豈如臣少而失學,未通一經之旨,長又疎懶,不窺諸家之書,庸庸伈伈,無所成就者,所可堪承也哉?固知曲覆之聖念,視若循階之常秩,而國家設官,豈徒如是而已,閑司漫職,尙慮瘝曠,賢關師道,寧或輕授?左思右量,自知甚明,言非例讓,辭出肝膈。伏乞聖慈,俯垂鑑諒,仰稟東朝,特遞見職,以重公器,以安私分,千萬幸甚,臣無任云云。省疏具悉。爾其勿辭察職。
上在昌德宮。停常參·經筵。
未時,太白見於巳地。
沈宜冕啓曰,明日常參·經筵,取稟。傳曰,停。
李秉珪啓曰,合辭許久闕啓,事甚未安。除在外未署經外,呈告人員,竝卽牌招,何如?傳曰,允。
沈宜冕啓曰,左右史不可不備,別兼春秋閔致庠·徐翼輔·南秉吉,旣有只推之命,竝卽牌招,推移入直,何如?傳曰,允。
又啓曰,臣宜冕,以同義禁,今日本府坐起進去,下直之意,敢啓。傳曰,知道。
李孝淳啓曰,假注書沈舜澤,身病猝重,勢難察任,今姑改差,何如?傳曰,允。
沈舜澤改差,代以李容殷爲假注書。
李容殷有頉,代以李崙夏爲假注書。
李秉珪啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于李秉珪曰,只推。
沈膺泰,以弘文館言啓曰,應敎趙龜植,副應敎金有淵,旣有只推之命,竝卽牌招察任,何如?傳曰,允。
以應敎趙龜植牌不進罷職傳旨,傳于沈膺泰曰,只推。
以別兼春秋閔致庠·南秉吉牌不進罷職傳旨,傳于沈膺泰曰,只推。
韓文爀,以兵曹言啓曰,禁軍別將李膺緖,身病猝重,無望供職,呈狀乞遞矣。實病旣如此,則有難强令察任,改差,何如?傳曰,允。
兵曹,以李定鉉爲禁軍別將。
義禁府照目粘連,懿昭墓守衛官金魯觀矣本府議啓內,守衛之職,何等謹嚴,而莫重器物,有此遺失,事極驚悚,焉逭重勘?以此照律,罪杖七十收贖,告身盡行追奪,徒一年半定配私罪,奉敎依允爲旀,功減一等爲良如敎。
又照目粘連,密陽府使李源龍矣本府議啓內,大同分載,係是恒式,而領運上船之全載,囚供雖曰一從邑例,事涉襲謬,致此臭載,揆以格例,有難參恕,以此照律,罪笞五十收贖,解見任別敍私罪,奉敎依允爲旀,功議各減一等爲良如敎。
李秉珪,以義禁府言啓曰,時囚罪人金魯觀杖七十徒一年半定配照律公事判付內,依允,功減一等事,命下矣。金魯觀,功減杖六十收贖,告身盡行追奪,黃海道延安府深洞驛徒一年定配,而以議啓內辭意具罪目,依例發遣府羅將,押送配所,何如?傳曰,允。
領府事趙寅永疏曰,伏以臣,病伏㱡㱡,與死爲隣,都不管戶外事者,亦已久矣。卽伏見開城留守李是遠上疏,則然赧然,罔知所以自措。臣本匪才,冒據譯院之任,且十年于玆。凡係譯屬之作奸犯咎,違法冒禁之弊,非一非再,屑越莫陳,而其實則皆臣罪也。苟使臣,操束有方,檢飭有制,使一院官生,有所畏戢,則寧至於是哉?松留之疏誠是矣。臣當拜受之不暇,有何可辨乎?雖然臣以此白首垂死之年,忽然遭此無妄拶逼之語,諺所謂䑛糠及米,烹頭耳熟者,卽臣今日之謂也。臣旣爲此疏擧,則亦不敢不以實仰陳,惟殿下察之。蔘政卽兩國交易之所關係,一邦財貨之所專靠也。苟有屢變,弊將如何?此古人所謂無擾獄市之意也。臣聞今年,自松營創設一處,都執包蔘,禁其私賣,勒定價文,比常年至爲五倍七倍之高云,雖未知其信然,而苟如是也,卽榷利也,國禁所在,民不可使犯禁也。且物之高下,物之情也,非在上者所能操縱也。由是賣買路絶,蒸造無望,公包將不免狼狽,至因該院之齊訴,使至移包京中,而此亦其例不一。其始也自正廟丁巳始之,至庚午罷京包,始設松包,至甲申又移京中,無幾何還設松都,此蓋蔘圃來歷也。臣之援古例許之者,此或臣之咎耶?臣不敢以細瑣,仰干天聰,而臣之不職之失,於此判矣。彼疏中操束無以擧行,君命委於草莽云者,皆由於京包許設,則苟究其本,臣罪尤大。臣於是,益不覺慙悚俟勘之至,玆敢略控事實,仰瀆聖明。伏願殿下,仰稟東朝,亟遞臣譯院都提擧之任,仍治臣瀆撓之罪,千萬幸甚,臣無任云云。答曰,省疏具悉卿懇。移包事自有已例,而松留之以此推上,誠是意慮之外,在卿毫無所關,卿其安心勿辭。仍傳于沈膺泰曰,此批答,遣史官傳諭。
禮曹參判金炳冀疏曰,伏以臣於數昨,伏奉特旨,以臣爲嘉善大夫禮曹參判者。噫,是任卽貳卿之峻秩也,中批非昭代之美事也。臣未敢知聖上,必欲置臣於惟月之班者,謂有才德之優可進用歟,抑恩私過隆,必欲其貴且顯歟?臣於才與德,已不可擬議,而其顓蒙愚騃,無足備官之實,臣旣自知甚審,亦則哲之明所悉燭也。今此謬恩,直不過恩私耳。然則上之畀之者,非所以任官惟賢也,下之膺之者,非所以居寵若驚也。臣反復思惟,歷屢日而惶汗浹背,只欲鑽地而入,不可得也。臣以百無肖似之人,叨萬難承膺之命,猶揚揚若自有,則是朝廷之德器,緣臣而淆濫,士夫之廉防,緣臣而壞墮。矧臣處地,有異餘人,謹拙謙抑,尙懼不給,經曰弗畏入畏,灼然有過福之災,而恬不知畏,則當漸入於畏矣。竟到他悔莫追愛莫助之之地頭,以聖上至慈之念,雖欲矜臣而憫臣,其將末由也。曷若早使斂縮,在下而免墊溺之患,在上而無拯濟之煩耶?臣自去秋以來,一周歲之間,淸貫華銜,萃於一身,而亦嘗以最不可堪承者,屢懇獲諒,竊自謂日月之光,無微不照,雨露之澤,無物不遂,投閒置散,庶幾爲一分消受之道,豈意誤恩此疊,更進一步,赫然爲車服之榮,得以從大夫之後也?人有疾病,必呼父母,病急則呼之尤急,蓋其痛之劇,甚於嚴父之可畏也。今臣所叨,尤有甚於疾病之急,豈以嚴畏,不知呼籲於天地父母之前乎?參倚自劃者,只在於積誠控籲,顒俟生成之澤而已。玆敢不避瀆越,仰干崇嚴。伏乞聖慈,俯垂鑑諒,仰稟東朝,亟收臣所授新銜,俾公器無褻,私分獲全,不勝大願焉,臣無任云云。答曰,省疏具悉。卿其勿辭行公。
上在昌德宮。停常參·經筵。
藥房提調金鼎集,副提調徐英淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
沈宜冕啓曰,明日常參·經筵,取稟。傳曰,停。
李秉珪啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
韓文爀啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
徐英淳啓曰,假注書朴麟夏,身病猝重,勢難察任,今姑改差,何如?傳曰,允。
朴麟夏改差,代以姜蘭馨爲假注書。
沈宜冕,以弘文館言啓曰,應敎趙龜植,旣有只推之命,卽爲牌招察任,何如?傳曰,允。
傳于沈膺泰曰,秋務方殷,上京守令,催促下送。
沈宜冕,以吏曹言啓曰,秋務方殷,上京守令,催捉下送事,命下矣。自臣曹催捉,則淮陽府使朴斅默,肅川府使白胤洙,鎭川縣監許石老,康津縣監沈宜元,咸興縣監鄭民和,泰仁縣監趙猷淳,兔山縣監申植,金化縣監趙然天,俱已下去云。中和府使李敎俊,今初六日下去云。三陟府使鄭在容,今初七日下去云,醴泉郡守金徵淳,今初八日下去云。黃州牧使金獻淳,鴻山縣監趙秉元,海南縣監金明權,俱以爲今初九日下去云。順天府使趙然昌,永柔縣令尹定鎬,木川縣監李裕憲,俱以爲今初十日下去云。光陽縣監趙秉德,今十一日下去云。梁山郡守黃麟淳,以覲親事受由,在於全羅道南原地云。盈德縣令權學善,以覲親事受由,在於忠淸道淸風地云。咸興判官申錫寬,以覲親事受由,在於忠淸道牙山地云。定山縣監宋秉文,以亡妻移葬事受由,在於全羅道錦山地云。河陽縣監沈元澤,以省掃事受由,在於京畿楊州地云。竝斯速還官之意,發關知委於各該道臣處。金溝縣令鄭基年,親病沈重,不得下去云。其親病旣如是,則有難强令還任,改差,何如?傳曰,允。金溝縣令鄭基年,近地守令相換。
李秉珪啓曰,大司憲閔致成,掌令朴浚愚·柳泰東,持平沈宜聞·河範大在外,執義李魯奎牌不進,監察茶時之意,敢啓。傳曰,知道。
以大司諫李敎英,獻納李維謙,正言韓應淳,執義李魯奎牌不進罷職傳旨,傳于李秉珪曰,只推。
傳于沈宜冕曰,在外臺諫·玉堂竝許遞,政官牌招開政。
傳于李秉珪曰,諫長外,兩司臺諫竝許遞,今日政差出。
沈宜冕啓曰,吏曹判書李魯秉,參判吳取善,參議李裕元牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,注書有闕之代,前注書任應準被薦人李裕奭·韓鎭棨薦狀,依例成送吏曹之意,敢啓。傳曰,知道。
又以吏曹言啓曰,成均館典籍宋欽翼·李鍾愚·林仁洙·李仁東,俱以身病,呈狀乞遞,竝改差,何如?傳曰,允。
又以吏曹言啓曰,長寧殿別檢趙在衡,以其身病,呈狀乞遞,改差,何如?傳曰,允。
又以吏批言啓曰,兼實錄修撰官金炳冀,今陞嘉善矣。同知實錄事下批之意,敢啓。傳曰,知道。
又以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
有政。吏批,行判書李魯秉進,參判吳取善病,參議李裕元進,行右承旨沈宜冕進。以金鍏爲大司憲,金炳德爲執義,申萬休爲司諫,徐堂輔·金永基爲掌令,李奎夏·兪貞煥爲持平,李亮信爲獻納,李鍾愚·朴惇壽爲正言,尹行福爲副修撰,任應準爲注書,李鶴秀爲刑曹判書,金輔鉉爲司成,李明老·睦仁會爲典籍,許鐸爲長寧殿別檢,韓相瑚爲沙斤察訪,副護軍朴齊憲今加嘉善加資事承傳,同知實錄單金炳冀,校書副正字金慶洽,故學生姜頤慶贈戶參例兼,故學生姜世益贈左承旨,故學生姜聖載贈僕正,以上同知姜忠永三代,故學生成宇鼎贈吏參例兼,故學生成濟漢贈吏議,故學生成鑄贈僕正,以上副摠管成好謙三代。
兵批,行判書趙斗淳病,參判金在田受由在外,參議金永爵入直進,參知任泰濬病,右副承旨李秉珪進。東林別將單朴乙秀,大護軍成遂默,護軍李明迪·閔致成·朴齊憲,副護軍趙台淳·任百秀·李時愚·尹明儉·禹台榮,副司直李魯奎·洪羲宗·李維謙·朴浚愚·柳泰東·沈宜聞·河範大,副司果韓應淳·鄭基稷·李貞夏·趙肯淳,以上竝單付,判府事成遂默依定式減下。
吏批,再政。以權大肯爲判尹,朴齊憲爲同敦寧,宋宗洙爲軍資正,金宗泰·李承澤爲典籍,金在赫爲活人別提。
吏批,三政。以金應根爲淸州牧使,幼學朴宗斗年七十六,今超通政,侍從臣正言朴惇壽父加資事承傳。
沈宜冕啓曰,新除授注書任應準,卽爲牌招入直,何如?傳曰,允。
以應敎趙龜植牌不進罷職傳旨,傳于李秉珪曰,只推。
沈宜冕,以禮曹言啓曰,卽接漢城府移文,則北部幼學洪光厚,下居外邑,今始上京,處子單子修呈,故輸送云矣。捧入之意,敢啓,傳曰,知道。
又以禮曹言啓曰,戊申正月,因忠淸左道暗行御史李升洙別單,備邊司覆啓內,鎭川故學生林大喆妻宋氏烈行事,令該曹稟處事,允下矣。取考其別單,則以爲,宋氏,自在孩提,天性孝順,及歸夫家,甚執婦道,事舅姑奉夫子,率循禮法,不幸夫嬰奇疾,數歲沈淹,宋氏晝執刀圭,夜禱神天,願以身代。及其不救,手備殯斂之需,躬盡哀毁之節,見舅姑輒勉抑寬譬,不以慼容,著於色辭,然其下從之斷斷一念,已矢於夫死之時,家人慮之,防護甚密。及其成服之夜,瞰其無人,暗服毒藥,從容就盡,有遺書在篋笥曰,親在不能終養,誠負罪於天地之間,第念叔叔兄弟,賢而能幹家,孝養之節,不患無人,自顧薄命,義不可獨生,惟願舅姑,百歲安康云矣。宋氏幼有至性,長益貞靜,事舅姑以誠,奉君子以禮,及其夫病,竭力救護,竟遭崩城,矢心下從,纔經成服,飮毒自裁,捐棄一縷,輕如鴻毛。婦人之矢死從殉者,往往有之,而若其立義貞確,處變從容,尤極卓絶,其在樹風之道,合施旌褒之典,而事係恩典,臣曹不敢擅便,上裁,何如?傳曰,依回啓施行。
上在昌德宮。停常參·經筵。
未時,太白見於巳地。
李秉珪,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
沈膺泰啓曰,明日再明日,光陵忌辰祭齋戒,正日相値,視事頉稟之意,敢啓。傳曰,知道。
沈宜冕啓曰,左副承旨韓文爀,今日不爲仕進,卽爲牌招,何如?傳曰,允。
李秉珪啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
備忘記,吾老梁萬戶李錫華下直,長弓一張,長箭一部,片箭一部,筒兒一箇賜給。
以左副承旨韓文爀牌不進罷職傳旨,傳于李秉珪曰,只推。
傳于沈膺泰曰,左承旨·左副承旨竝許遞,前望單子入之。
承旨前望單子入之,洪祐順·趙道淳落點。
沈膺泰啓曰,新除授承旨趙道淳,方在被謫蒙放中,何以爲之?敢稟。傳曰,蕩滌敍用。
傳于沈膺泰曰,聞李文成祠版,將向其祀孫任所云。入城日,遣承旨致祭。
以咸鏡監司徐有薰狀啓,富寧府使鄭善容,身病沈劇,連呈辭狀,不得已罷黜事,傳于李秉珪曰,令該曹口傳差出,催促下送。
李秉珪啓曰,奏御文字,何等審愼,而刑曹擊錚回啓中,姓名有所誤書,致勤下敎,臣之矇然捧入,不勝惶悚,而當該堂上,不可無警,推考,何如?傳曰,允。爾亦推考。
又啓曰,大司憲金鍏,執義金炳德,掌令徐堂輔,持平兪貞煥牌不進,掌令金永基,持平李奎夏在外,監察茶時之意,敢啓。傳曰,知道。
以大司諫李敎英,獻納李亮信,正言朴惇壽,執義金炳德,掌令徐堂輔,持平兪貞煥牌不進罷職傳旨,傳于李秉珪曰,只推。
沈膺泰,以弘文館言啓曰,應敎趙龜植,旣有只推之命,與新除授副修撰尹行福,竝卽牌招察任,何如?傳曰,允。
傳于沈膺泰曰,承旨房望,順房爲之。
沈膺泰,以吏曹言啓曰,成均館典籍李基東,除拜後過限未肅拜,改差,何如?傳曰,允。
又以禮曹言啓曰,圖畫署有別遞兒祿窠,而自前以畫員實官中久勤人,次次許付矣。付祿人趙坪有頉,代當次人徐國麟,依例許付,何如,傳曰,允。
李秉珪,以訓鍊都監言啓曰,本局千摠沈樂承,身病猝重,勢難察任,改差,何如?傳曰,允。
又以御營廳言啓曰,本廳別將李敏敎,身病甚重,勢難察任,改差,何如?傳曰,允。
又以刑曹言啓曰,今番擊錚人中開城洪百榮,爲其祖麟漢伸理事也。年前因其鳴金,大臣陳箚,曹堂執藝,至伏承放逐鄕里,毋敢萌非分之敎,則固當畏縮之不暇,而敢冀僥倖,連事瀆擾,揆以紀綱,萬萬駭惋,原情勿施,嚴勘懲勵。咸安沈能祿,爲其祖鏔伸理事也。年前因其父奭之之鳴冤,籌啓截嚴,至於刑配,則其孫之今又鳴錚,極涉無嚴,原情勿施,懲治放送。明川奴華珍,爲其上典玄燾殺獄稱冤事也。廟議鄭重,斷案已具。楊州李召史,爲其夫金大鵬殺獄稱冤事也。完決屬耳,竝原情勿施,嚴飭放送。忠州權命義,以世系辨正事,今春因其鳴錚,已令本道,詳査決處,則復事煩籲,極涉無嚴,南部李氏,爲其山訟稱冤,而諺書書納,有違格式。海州金珪永,爲其高曾祖與父孝行旌褒事也。北靑孫龍述,爲其族叔母金召史孝行旌褒事也。爰辭無稽,俱係干恩,竝原情勿施。興陽僧敬一,河東高百哲所納爰辭,極涉荒雜,原情勿施,懲治放送。白川吳始文,安岳李召史,密陽金召史,俱以殺獄稱冤,中部王錫疇,龍仁趙奎煥,驪州李厚栽,俱是山訟鳴冤,而捧供時,不爲待令,依定式,竝原情勿施,何如?傳曰,允。
吏曹口傳政事,以李運秀爲富寧府使。
領議政鄭元容箚曰,伏以臣於開城留守李是遠疏事,誠爲之慨歎,紅蔘潛造之禁,苟加察飭,何患不令行禁止,而忽創行無前之擧,都聚一處,有若榷利者然,京外疑惑之來,固其勢然也,惜乎其不思之甚也。豈非萬萬失着乎?至於移包一事,自有已例,譯院知委之下,固當奉行之不暇,而苟有可否之見,則論報本院,無所不可,而何可以此遑遑然具疏煩瀆乎?且遣辭句語,多有不審,又豈非萬萬駭歎乎?造備公包之因此愆期者,僨誤之責,何可免乎?該留守施以譴罷之典。移包今有朝令還寢,誠屬銷刻,然聞自松京,已罷都聚之所,又平均其價云,今此移設,非因他弊也,卽因榷利之涉禁令,而今則旣同常年之例矣。圃採來往之際,必致浪費,多日蒸造,乾製之法新設,必不如熟處,使之依前速準,期備曆行官包,俾趁兩國交易之期,恐合事宜。伏願仰稟東朝,亟賜裁處焉。取進止。答曰,省箚具悉卿懇。此雖出於松留之苦心禁潛,但未究其物情之不得平矣。物價高下,何可使勒定?不無失着,譴罷之典依施,至於包事,兩國交易,恐有未及期之慮,從長往復於譯院,以爲方便之道。仍傳于沈膺泰曰,此批答,遣史官傳諭。
同敦寧朴齊憲疏曰,伏以陵園祗謁,聖慕克伸,向晚回鑾,玉度冞康,區區下情,以慰以忭。仍伏念臣,以其才則至駑下也,以其識則至顓騃也。本不足備數於器使之末,而蚤竊科第,童子備官,承藉先蔭,蒙被隆恩,逮事四朝,歷揚淸顯,居然躋下大夫之列,居常愧懼,如集于木。迺於拜園之日,聖念興懷,授臣以嘉善大夫之階,臣聞命怵惕,莫知措躬之所,而自不覺感淚之被面也。念臣家世,厚沐洪私,父子叔姪,聯班接武,實爲同朝之所榮,而不幸十數年來,喪威荐酷,門戶凋零,孑然一身,靡所依靠,感念公私,徒增愴痛,榮途進就,已矣息念,而龍飛之初,恩顧若偏,遷除頻繁,邇密周旋,私心榮感,已溢涯分,而第其尺寸本末,固莫逃於淵鑑之下矣。功能德藝,尙矣無論,踐歷資級,亦復後人,今乃儼然躋之以二品之峻,侈之以三命之寵。夫是秩也,卽命德之器也,自非才猷夙著望實俱重者,未宜輕授,亦不宜冒膺。臣何敢恬若固有,遽然冒受,而不顧軒鶴之羞,梁鵜之譏,以仰累於熙朝綜核之政哉?噫,先園是歲,特推感慕之餘意,故家遺孤,至紆陞秩之異數,臣固當顚倒趨膺之不暇,何可效備例辭巽之擧,而若其非分不稱之實,自量已熟,敢暴衷懇,仰瀆崇嚴。伏乞聖慈,仰稟東朝,亟收臣新授資秩,以重公器,以安私分焉,臣無任云云。答曰,省疏具悉。卿其勿辭行公。
上在昌德宮。停常參·經筵。
自辰時至人定,灑雨下雨,測雨器水深三分。
李秉珪啓曰,來十一日,朝參日次矣,敢稟。傳曰,停。
又啓曰,來十一日,輪對日次矣,敢稟。傳曰,停。
沈膺泰啓曰,大司憲金鍏,執義金炳德,掌令徐堂輔,持平兪貞煥未肅拜,掌令金永基,持平李奎夏在外,監察茶時之意,敢啓。傳曰,知道。
沈宜冕啓曰,左副承旨趙道淳,時在京畿楊州地,斯速乘馹上來事,下諭,何如?傳曰,允。
又啓曰,行右承旨洪祐順,今日不爲仕進,卽爲牌招,何如?傳曰,允。
又啓曰,吏曹郞廳來言,臺諫有闕,政事,取稟。傳曰,前望單子入之。
傳于沈膺泰曰,明日秋到記親臨矣。處所以春塘臺爲之,左承旨馳往泮宮,夕食堂收取以來。
李秉珪啓曰,卽者兵曹郞廳來言,明日殿座時,別侍衛不可不備,而行判書趙斗淳有身病,次堂例不得擧行云,何以爲之?敢稟。傳曰,次堂擧行。
傳于李秉珪曰,明日出宮門路,以協陽門爲之。
傳于沈膺泰曰,呈告禮判許遞,前望單子入之。
禮曹判書前望單子入之,李嘉愚落點。
臺諫前望單子入之,執義柳進翰,掌令金會明落點。
沈膺泰,以實錄廳摠裁官意啓曰,本廳書役,尙此浩大,郞廳金炳德·徐堂輔,時帶臺職矣。職務相妨,所帶本職,竝姑許遞,使之專意察任,何如?傳曰,允。
兵曹口傳政事,以金炳德·徐堂輔爲副司果。
傳于沈宜冕曰,在院承旨入侍。
承旨前望單子入之,洪祐健落點。
傳于沈膺泰曰,承旨房望,順房爲之。
李秉珪,以兵曹言啓曰,明日春塘臺親臨,秋到記儒生試取時,本曹堂上全數進參,而參判金在田受由在外,無以備員,參判令政院稟旨變通,仍令該曹,以在京無故人口傳差出,待下批牌招,以爲進參之地,何如?傳曰,允。許遞。
吏曹口傳政事,以金德喜爲兵曹參判。
沈膺泰,以義禁府言啓曰,判義禁李憲球,時無職名,令該曹口傳付軍職,何如?傳曰,允。
兵曹口傳政事,上護軍單李憲球。
沈膺泰,以春秋館領事意啓曰,檢閱成載瑗,以史庫曝曬事,日前下直,作奉化之行,而聞其父病,數日猝劇,至於專報云。未知行事之今到何地,而聞報之後,必不得前進,曝曬無以趁日辰,且有史庫修改之役,不可不更以他史官代行,使之卽速下直,兼程趲進,中路事及行路遲速,有未可遙度,更爲擇日以去之意,分付,何如?傳曰,允。
又以禮曹言啓曰,卽接宗廟署所報,則明日秋到記試取時,本署官員,俱爲觀光云矣。依定式本曹佐郞李東韻,假官差送,以爲代直後赴試之地,何如?傳曰,允。
又以禮曹言啓曰,卽接社稷署所報,則明日秋到記試取時,本署官員,俱爲觀光云矣。依定式本曹正郞吉鎭五,假官差送,以爲代直後赴試之地,何如?傳曰,允。
李秉珪,以兵曹言啓曰,明日殿座時,侍衛禁軍,別將當爲率領,而禁軍別將李定鉉在外,不得擧行,一番內禁衛將張寅植,使之兼別將擧行,何如?傳曰,允。
又以兵曹言啓曰,今此進賀謝恩兼歲幣使一行赴燕時,所把驛馬,預爲分定,然後可無窘急之患。今亦依例前期知委,而應把驛馬四十五匹內,忠淸道八匹,全羅道十匹,慶尙道二十匹,來十月初十日,京中逢點,江原道四匹,咸鏡道三匹,直送安州,來十月十五日逢點事,各道監司處行移,何如?傳曰,允。
又以訓鍊都監言啓曰,本局中軍金宅基,鐵原地加土呈辭出去矣。領軍之任,不可暫曠,改差,何如?傳曰,允。
又以義禁府言啓曰,明日秋到記爲之時,本府都事十員內,六員赴擧,一員未肅拜,只有三員,而本府入直當直入直·公事回公都事及月覲門·靑陽門·明光門·通化門禁亂都事,無以推移,假都事四員,令該曹口傳差出,以爲分排擧行之地,何如?傳曰,允。
備邊司薦望,開城留守李源益·兪章煥·姜。
庚戌九月初七日未時,上御熙政堂。大王大妃殿垂簾,在院承旨入侍時,行左承旨沈宜冕,右副承旨李秉珪,同副承旨沈膺泰,假注書姜蘭馨,別兼春秋南秉吉,記事官金炳溎,兵曹正郞趙雲卿,副司果徐堂輔·李承益·崔遇亨,以次進伏訖。上曰,史官分左右。宜冕進前奏曰,雲卿等使之進前乎?上可之。雲卿等以次進前。大王大妃殿曰,公事先爲奏之。宜冕曰,臣戶房而無公事矣。秉珪曰,臣推考房而無公事,代房軍士房,有公事一度矣。仍讀奏慶尙監司徐箕淳狀啓,東萊左水使李亨夏罪狀,令廟堂稟處事訖。上命書判付,秉珪書判付讀奏訖。膺泰曰,臣工房而無公事,代房吏房禮房,各有公事一度矣。仍讀奏同經筵宋持養三度呈辭,又讀奏廣州留守金學性狀啓,陵寢奉審後還營事訖。上命書判付,膺泰書判付讀奏訖。宜冕奏曰,明日殿座時,承旨當爲備員,而左副承旨趙道淳在外,無以備員,何以爲之乎?上曰,在外承旨許遞,前望單子入之。出擧條上命內侍,以封書四度授宜冕,宜冕跪受,傳于雲卿等,雲卿等跪受訖。上曰,御史下送,卽爲民之意也。方伯守令之治不治,實關於民生疾苦,遍行坊曲,治蹟臧否,一一詳探,悉心對揚,可也。大王大妃殿命內侍,以諺書封書四度授宜冕,宜冕跪受,傳于雲卿等,雲卿等跪受訖。大王大妃殿曰,退而開視,則自可知之,而此任之所以愼重者,卽體上親行之義也。須念此時特遣之至意,盡心對揚,可也。爲世祿之臣者,欲報國恩,則自當殫竭,而苟或不然,是負國恩也。予雖不言,庶當知此道理矣。生民之困悴,專由於方伯守令之貪墨,則爲御史者,其可不使之懲戢乎?且今年潦水太甚,近日各道民田民家潰決頹壓之啓,至今相續,此皆憂悶處也。亦須到處廉察,務盡矯救之方,如或拘於顔私,憚於勢力,有所茹吐,則是豈遣御史之本意乎?反不如不送之爲愈也。上命雲卿等先退,仍命史官就座,又命退,承史以次退出。
上在昌德宮。停常參·經筵。
自開東至午時,灑雨下雨,測雨器水深二分。
徐英淳啓曰,明日常參·經筵,取稟。傳曰,停。
又啓曰,今日殿座時,承旨當爲備員,行右承旨洪祐順,不爲仕進,卽爲牌招,何如?傳曰,允。
沈膺泰啓曰,大司憲金鍏,掌令金會明,持平兪貞煥未肅拜,執義柳進翰,掌令金永基,持平李奎夏在外,監察茶時之意,敢啓。傳曰,知道。
藥房口傳啓曰,秋到記親臨,旣有成命,時刻將屆,儀衛已備,而冷雨達宵,尙無開霽之望,此時觸冒勞動,恐非大聖人節宣之方,伏乞亟寢成命,千萬顒祝,惶恐,敢啓。答曰,依啓。
傳于徐英淳曰,雨勢如此,秋到記,仁政殿命官爲之。
傳于徐英淳曰,讀券官尹定鉉,考官金洙根,以命官爲之。
傳于徐英淳曰,考官上疏捧入。
大王大妃殿傳于徐英淳曰,譴罷重事體,而此時遞易,非但爲迎送之弊而已,松留敍用,特爲仍任。大抵蔘價之高低,是豈當初推想之事乎?京鄕相持,徒費日子,京包置之,依前以松營爲之,禁蔘之節,自有前飭,使之着念擧行。
備邊司,開城留守單李是遠。
傳于沈宜冕曰,科次入侍。
徐英淳,以禮曹言啓曰,全羅道觀察使封進今九月令宗廟·孝定殿·山陵·徽定殿薦新石榴來十月令,宗廟·孝定殿·山陵·徽定殿,薦新柚子,今初九日薦進,山陵薦新魂殿內官,陪進陵所薦進,而景慕宮薦新,則慶尙道,例爲封進矣。本道所封,未及上來,莫重薦獻,不可後時,依前例以宗廟薦新加封石榴柚子,同日一體薦進,何如?傳曰,允。
李秉珪,以禁衛營言啓曰,本營字內崇禮門東邊第一城廊近處體城四間許頹圮處,今已畢築,把守軍兵,依例撤罷,女墻仍爲始築之意,敢啓。傳曰,知道。
又以訓鍊都監言啓曰,本局從事官李秉文,身病猝重,勢難察任,改差,何如?傳曰,允。
兵曹,以任泰瑛爲訓鍊都監中軍。
領府使趙寅永箚曰,伏以臣,卽是百無肖千不似之匹夫耳。其少也,實無足備使於驅策之末,而況今精力已竭,運動莫由,只是床玆間未冷屍也。雖然亦有所多少兼管者,不能無措處,而神識耗荒,事事顚錯,以至於今番京包之移設,而臣之昏繆駭妄,亦已甚矣。一言以蔽之曰,死將至而耄及之,苟使臣無所句當,則奚爲而有此妄擧乎?玆敢略具情實,仰瀆崇聽。伏願殿下,仰稟東朝,特遞臣所帶廚院御廳譯院·軍監之任,俾垂死病情,少得妥穩,千萬幸甚。取進止。答曰,省箚具悉卿懇。覽此箚辭,萬萬過中,萬萬意慮之外,移包豈曰不可,而特念松民之情而仍舊也。卿之如是爲引,此何擧也?卿其諒之諒之。仍傳于徐英淳曰,此批答,遣史官傳諭。
工曹判書金洙根疏曰,伏以臣,卽伏承秋到記命官之命,而第伏念,是任也非崇品,莫宜主之,成命之下,冒當無路,玆敢援例陳章,仰瀆崇嚴。伏乞聖慈,亟賜變通,以存公格焉,臣無任云云。答曰,省疏具悉。旣有已例,卿其勿辭考講。
庚戌九月初八日酉時,上御熙政堂。科次入侍時,行左承旨沈宜冕,記事官任應準·玄基濬,別兼春秋閔致庠,讀券官行知中樞府事尹定鉉,禮曹參判金炳冀,行護軍李公翼,對讀官吏曹參議李裕元,行副護軍沈熙淳,校理曺錫輿,正言李鍾愚,以次進伏訖。上曰,史官分左右。上曰,科次爲之。鍾愚讀奏第一張五句。上曰,止之。書等第。定鉉曰,以何等書之乎?上曰,第一張書三下一,第二張書三下,其次三張書次上,可也。定鉉書等第訖。宜冕曰,坼封,何以爲之乎?上曰,承旨坼封,可也。宜冕坼封讀奏訖。上命書傳敎曰,秋到記講居首通幼學任憲大,製述賦居首三下一幼學朴孝正竝直赴殿試,講之次通生員朴錠等五人,製述之次三下進士洪健厚竝直赴會試,講之次略生員宋寅綱等七人,粗幼學李箕禎等六人,製述之次次上進士趙性敎等三人,竝令該曹,考例施賞。又命書傳敎曰,入格儒生,明日協陽門外施賞。定鉉曰,預次三張,當書外字矣。上可之。定鉉書外字訖。宜冕書講榜目,判付讀奏訖。上命史官就座,仍命退,諸臣以次退出。
上在昌德宮。停常參·經筵。
夜自四更至初十日開東,灑雨下雨,測雨器水深四分。
李秉珪,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
洪祐健啓曰,明日常參·經筵,取稟。傳曰,停。
沈膺泰啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
注書任應準病,代以鄭直東爲假注書。
以益平君沐浴呈辭,傳于李秉珪曰,給由馬。
傳于洪祐健曰,諸承旨持公事入侍。
沈膺泰啓曰,大司憲金鍏,掌令金會明,持平兪貞煥牌不進,執義柳進翰,掌令金永基,持平李奎夏在外,監察茶時之意,敢啓。傳曰,知道。
以大司諫李敎英,獻納李亮信,掌令金會明,持平兪貞煥牌不進罷職傳旨,傳于沈膺泰曰,只推。
洪祐健,以弘文館言啓曰,應敎趙龜植,卽爲牌招察任,何如?傳曰,允。
以應敎趙龜植牌不進罷職傳旨,傳于洪祐健曰,只推。
洪祐健,以成均館大司成意啓曰,今九月初九日,儒生課試,當爲設行,而大提學趙斗淳有身病,限內不得爲之之意,敢啓。傳曰,知道。
又以訓鍊都監言啓曰,本局把摠李承德,身病猝重,勢難察任,改差,何如?傳曰,允。
行右承旨洪祐順疏曰,伏以臣於百執事之末,本不堪備數爲役矣。迺於昨秋景陵祝文事,臣之憃愚不敏,若是乎著矣。蓋前乎代押,而預爲考準,臣之罪也,後乎代押,而更未考準,亦臣之罪也。遂使莫重敬謹之地,致有無前錯誤之擧,至今追惟,惶汗浹背,直欲鑽地而不可得矣。臣於是,尤有所萬萬悚恧者。伊日卽山陵啓基前一日也,惟我殿下曁我太母殿下,哀遑罔極之中,緣臣疎闇,仰貽震瀆,況又深夜啓達,致煩酬應,臣罪至此,萬殞難贖,聖度天大,曲加寬貰,勘止譴削,匪罰伊榮,杜門屛息,惟愆尤是訟,千萬不自意恩敍誕降,繼伏蒙承宣特點,天牌儼臨於荒陋跧伏之中,惶霣踧踖,莫省措躬之所。在臣分義,固當駕屨之不俟,顧臣情蹤,尙此彈束之無望,坐犯違逋,自速方命之辜,瞻望脩門,冞增懍蹙。玆敢略控情實,冒瀆崇嚴。伏乞聖明,仰稟東朝,亟賜鐫遞,仍勘臣未勘之罪,俾邦憲重而臣安分焉,臣無任云云。答曰,省疏具悉。往事不必追提,卿其勿辭行公。
庚戌九月初九日午時,上御熙政堂。大王大妃殿垂簾,諸承旨持公事入侍時,左副承旨李秉珪,右副承旨沈膺泰,同副承旨洪祐健,記事官金永秀,記注官朴賢楷,別兼春秋閔致庠,副校理柳晏,副應敎金有淵,副司果李啓善,以次進伏訖。上曰,史官分左右。秉珪曰,晏等使之進前乎?上可之。晏等進前訖。秉珪曰,公事先爲奏之乎?上可之。秉珪曰,臣軍士房而無公事矣。膺泰曰,臣推考房而無公事矣。祐健曰,臣工房而該房無公事,代房禮房無公事,代房戶房·吏房,各有公事一度矣。仍讀奏水原留守金蘭淳狀啓農形事。上命書判付,祐健書判付讀奏訖。又讀奏統制使柳基常狀啓勿待罪事有旨祗受事。上命書判付,祐健書判付讀奏訖。上命內侍,以封書三度授秉珪,秉珪跪受,傳于晏等,晏等跪受訖。上曰,分送御史,專爲百姓之意也。民生休戚,係乎方伯守令之治不治,遍行坊曲,詳細廉察,實心對揚,可也。大王大妃殿命內侍,以諺書封書三度授秉珪,秉珪跪受,傳于晏等,晏等跪受訖。大王大妃殿曰,大殿飭敎,已爲備盡,而大抵御史之爲重任,爾等以讀書之人,想必不待予言而知之矣。必須惕念對揚,期有實效也。若或拘於顔私,憚於勢力,惟以文具爲主,則是豈特遣之本意乎?悉心與否,從當入聞,而平日向國之誠,於此可以見矣。須下去善爲之也。上命晏等先退。仍命史官就座,又命退,承史以次退出。
上在昌德宮。停常參·經筵。
藥房都提調金道喜,提調金鼎集,副提調徐英淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
進御加味拱辰湯,自今日五貼式,日次製入事,榻前下敎。
洪祐順啓曰,明日常參·經筵,取稟。傳曰,停。
李秉珪啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
沈膺泰啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,記注法意,何等審愼,而今初七日在院承旨入侍,筵說多有落誤,如是疎忽,極爲未安。今方改修正以入,而臣之矇然捧入,不勝惶悚,當該注書,所當重勘,而本院請推之外,無他可施之罰,何以爲之?敢稟。傳曰,從重推考,爾亦推考。
傳于洪祐順曰,明日九日製通方外爲之,試紙用大好紙,春塘臺親臨磨鍊。
傳于洪祐健日,呈告判義禁許遞,政官牌招開政。
洪祐健啓曰,吏曹判書李魯秉,參判吳取善,參議李裕元牌不進,推考傳旨及罷職傳旨,今方捧入,而開政命下之後,如是違牌,事甚未安。判書參判,竝更牌招,何如?傳曰,允。參議只推,一體牌招。
有政。吏批,判書李魯秉進,參判吳取善病,參議李裕元病,行右承旨洪祐順進。以鄭基世爲工曹參議,李紀淵爲判義禁,李經在爲同經筵,金汶根爲忠勳都事,金權·金奎運爲典籍,陳秀崙爲懿昭墓守衛官,開城留守單李是遠,金溝縣令鄭基年,白川郡守金琦淳相換,學祿單金德興,承文正字單趙在衡,故學生金鼎燮贈童敎,孝行卓異贈職事承傳。
兵批,判書趙斗淳進,參判金德喜病,參議金永爵病,參知任泰璿入直,同副承旨洪祐健進。以權載大爲僉知,李容熙爲宣傳官,李祉秀爲兼司僕將,韓鎭華爲羽林將,李元在爲曹司衛將,邊壽洪爲慶熙將,張大周爲右捕從,申命浹爲武兼,具鏘和爲全羅右水使,護軍李孝淳·金在田,副護軍趙道淳·韓文爀·朴宗斗。
沈膺泰啓曰,大司憲金鍏,掌令金會明,持平兪貞煥牌不進,執義柳進翰,掌令金永基,持平李奎夏在外,監察茶時之意,敢啓。傳曰,知道。
以大司諫李敎英,獻納李亮信,掌令金會明,持平兪貞煥牌不進罷職傳旨,傳于沈膺泰曰,只推。
洪祐順啓曰,卽者吏曹郞廳來言,富寧府使李運秀,當爲署經,而兩司不備,不得署經云,除在外·未署經外,未肅拜人員,竝卽牌招,何如?傳曰,允。
以掌令金會明,持平兪貞煥,獻納李亮信牌不進罷職傳旨,傳于沈膺泰曰,只推。
洪祐順,以弘文館言啓曰,副應敎金有淵,校理曺錫輿,副校理柳晏在外,校理李興敏實錄都廳進,上番闕直,事甚未安。應敎趙龜植,旣有只推之命,與副校理金世鎬,竝卽牌招,以爲推移入直之地,何如?傳曰,允。
傳于洪祐順曰,明日出宮門路,以協陽門爲之。
以吏曹參議李裕元再牌不進罷職傳旨,傳于洪祐健曰,只推。
以應敎趙龜植,副校理金世鎬牌不進罷職傳旨,傳于洪祐健曰,只推。
沈膺泰,以兵曹言啓曰,明日春塘臺親臨,九日製儒生試取時,本曹堂上全數進參,而參判金德喜有身病,無以備員,參判令政院稟旨變通,仍令該曹,以在京無故人口傳差出,待下批牌招,以爲進參之地,何如?傳曰,允。許遞。
吏曹口傳政事,以趙秉恒爲兵曹參判。
又以孝定殿享官意啓曰,參奉李東植·李京鎬,忠義洪在璇·柳寅喆·李濟元·申錫喜,以今十一日九日製,皆爲赴擧矣。參奉代假官一員,忠義代假官二員,令該曹該府,依例差出,使之入番察任,何如?傳曰,允。
又以禮曹言啓曰,卽接宗廟署所報,則明日九日製試取時,本署官員,俱爲觀光云矣。依定式本曹佐郞李東韻,假官差送,以爲代直後赴試之地,何如?傳曰,允。
又以禮曹言啓曰,卽接社稷署所報,則明日九日製試取時,本署官員,俱爲觀光云矣。依定式本曹正郞吉鎭五,假官差送,以爲代直後赴試之地,何如?傳曰,允。
又以禮曹言啓曰,卽接永禧殿官員所報,則明日九日製試取時,本殿官員,俱爲觀光云矣。假官一員,依定式令吏曹,以成均館官員口傳啓下,以爲代直後赴試之地,何如?傳曰,允。
又以禮曹言啓曰,卽接仁陵官員所報,則本陵陵上莎草修改後,逐日灑水,莎草漸靑,庶有着根云矣,敢啓。傳曰,知道。
又以禮曹言啓曰,卽接山陵官員所報,則本陵陵上莎草修改後,逐日灑水,莎葉漸靑,庶有着根云矣,敢啓。傳曰,知道。
又以禮曹言啓曰,卽接崇陵官員所報,則本陵大王陵上莎草修改後,逐日灑水,莎葉漸靑,庶有着根云矣,敢啓。傳曰,知道。
又以義禁府言啓曰,明日九日製通方外爲之時,本府都事,皆爲赴擧,只有武都事一員當直入直,而本府入直·公事回公都事及通化門·明光門·靑陽門·月覲門·集春門禁亂都事,無以推移,假都事七員,令該曹口傳差出,以爲分排擧行之地,何如?傳曰,允。
禮曹,進賀謝恩兼歲幣使拜表吉日,來十月二十日辰時,方物封裹同月十七日。
庚戌九月初十日辰時,上御熙政堂。藥房入診入侍時,都提調金道喜,提調金鼎集,副提調徐英淳,記事官金永秀,記注官金大鉉,別兼春秋閔致庠,檢校待敎金輔鉉,以次進伏。醫官鄭有曾·金珪·李琬·金濟慶,進伏楹外訖。上曰,史官分左右。道喜曰,連日冷雨,日候不調,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,醫官待令,使之入診乎?上可之。珪等以次進候訖,退伏楹外。道喜曰,脈候奏之。珪等曰,脈候左右三部調均矣。上曰,各以所見詳奏可也。珪等曰,脈候微有滑體,此是宿祟,而大抵調均,別無形見之症候矣。道喜曰,近日則寒熱之候,快復常度乎?上曰,間或有餘症矣。湯製今將議定乎?珪等曰,見今節候淸涼,當以調理之劑議定矣。道喜曰,退出後當與諸醫,議定以入矣。上曰,唯。命醫官先退,又命史官就座,仍命退,諸臣以次退出。
上在昌德宮。停常參·經筵。
還內後,藥房·內閣·政院·玉堂口傳問安。答曰,知道。
洪祐順啓曰,明日常參·經筵,取稟。傳曰,停。
沈膺泰啓曰,守令署經事,命下矣。持平兪貞煥,獻納李亮信,旣有只推之命,與大司憲金鍏,一體牌招,以爲備員署經之地,何如?傳曰,允。
以永平君昱掃墳呈辭,傳于李秉珪曰,給由馬,澆奠床備給。
傳于沈宜冕曰,別雲劍·兵·摠府堂上·堂上閣臣·承旨·堂上對讀官,竝讀券官加差下,堂下閣臣·入直玉堂,竝對讀官加差下,使之分考。
以持平兪貞煥,獻納李亮信牌不進罷職傳旨,傳于沈膺泰曰,只推。
沈膺泰啓曰,守令署經事,命下矣。持平兪貞煥,獻納李亮信,旣有只推之命,與大司憲金鍏,一體牌招,以爲備員署經之地,何如?傳曰,允。
徐英淳,以吏曹言啓曰,今此徽定殿望祭獻官,前參判金德喜塡差,而時無職名,令該曹口傳付軍職,何如?傳曰,允。
兵曹口傳政事,護軍金德喜。
行兵曹判書趙斗淳疏曰,伏以臣於本兼諸任,據匪其據也久矣。疵瘢百出,譏刺四集,自惟其分不當而才不給,是固宜耳。祗緣臣嚴畏沮退,不能早爲之所,淟涊荏苒,坐抛時月,而日前試事之懸頉,侍衛之煩稟,動以微私之故,輒瀆應酬之繁,滿心惶隘,靡所容措。今又親臨試士,儀衛已戒,讀券旣承恩點,陪扈係是職事,而入此月以來,驟得瀉泄之病,眞元積脫,轉動俱艱,昨者有政,便不免扶舁出入。及其退歸私次也,嘔噎迭發,絞疼轉急,欲起旋踣,萬難收攝,其於彈束趨走,非但情實之爲不可强,勢有所行之不得者。玆不敢不抱悚齎悶,忙陳短章。伏乞聖慈,仰稟東朝,將臣本兵及讀券官之任,劃賜退斥而變通之,仍治臣無嚴之罪,以爲不職者之警,千萬幸甚,臣無任云云。答曰,省疏具悉。實病如此,試官變通,侍衛令次堂擧行,卿其調理行公。
庚戌九月十一日辰時,上詣春塘臺,九日製通方外儒生試取入侍時,行都承旨徐英淳,行左承旨沈宜冕,行右承旨洪祐順,左副承旨李秉珪,右副承旨沈膺泰,同副承旨洪祐健,記事官金永秀·任應準,別兼春秋徐翼輔·南秉吉,直提學鄭基世,檢校待敎金炳德·金輔鉉·李秉文,以次侍立。時至,通禮跪啓外辦,上具布裹翼善冠·布袍·布裹·烏犀帶白皮靴,乘輿出宣化門。藥房提調金鼎集,副提調徐英淳進前奏曰,侵早勞動,聖體,若何?上曰,一樣矣。仍出協陽門·建陽門·銅龍門·靑陽門,詣春塘臺陞座。宜冕讀奏入門單子訖。讀券官行知中樞府事尹定鉉,行護軍李公翼,戶曹參判趙秉夔,對讀官吏曹參議李裕元,行副護軍權用脩,司憲府掌令金會明,弘文館副校理金世鎬行禮訖,以次就座。上命試官進前。命書賦題秋聲天地之義氣,限申時。定鉉·公翼跪書讀奏訖。懸題,命試官權退。上入小次,命考試。少頃,上出次。秉文進前奏曰,每於在院承旨入侍及諸承旨持公事入侍時,入直閣臣,例當同爲入侍,而日前入侍有命,自政院初不指揮,以致闕參,臣亦萬萬惶悚,而當該承旨推考,何如?上曰,依爲之。出擧條上還小次。上曰,取七人。少頃,上出次,命科次。世鎬讀奏第一張五句訖。上曰,書等第,定鉉曰,以何等書之乎?上曰,第一張書三下,第二第三張書草三下,其下竝書次上,可也。定鉉書等訖曰,預差三張,當書外字矣。上可之。定鉉書外訖。宜冕曰,坼封,何以爲之乎?上曰,承旨坼封,可也。宜冕坼封讀奏訖。上命書傳敎曰,九日製賦居首三下幼學趙熙靑,直赴會試,之次草三下幼學鄭海崙給二分,幼學金永應給一分,之次次上幼學李裕億等四人,竝令該曹,考例施賞。又命書傳敎曰,入格儒生,明日待令。宣傳官進前奏曰,俄者記過之禁喧郞廳及承傳宣傳官,何以爲之乎?上曰,拿入。英淳曰,禁喧郞廳及承傳宣傳官等拿入命下之後,不卽擧行,及其擧行之際,做錯非細,極爲駭然。當該宣傳官,所當重勘,而本院請推之外,無他可施之罰,何以爲之乎?上曰,事過後記過待令,可也。禁喧郞廳韓龍源,宣傳官吳明善·申杓·李源明·金箕錫竝拿入。上曰,汝等之擧行,萬萬駭然,而今番特爲分揀,而日後則惕念擧行,可也。仍命拿出。宣傳官李南輯拿入,決棍二度。上曰,今則略示警責之意,而此後若復如是,則斷當嚴處,以此分付,可也。仍命拿出。通禮跪啓禮畢,上降座。通禮跪啓請乘輿,上乘輿,由靑陽門·銅龍門·建陽門,入協陽門。秉珪進前奏曰,出標信解嚴乎?上可之。仍還內,諸臣以次退出。
上在昌德宮。停常參·經筵。
夜自五更至十三日開東,灑雨下雨,測雨器水深二分。
洪祐健啓曰,明日常參·經筵,取稟。傳曰,停。
沈膺泰啓曰,大司憲金鍏牌不進,執義柳進翰,掌令金永基,持平李奎夏在外,掌令金會明呈辭,持平兪貞煥傳旨未下,監察茶時之意,敢啓。傳曰,知道。
以持平兪貞煥,獻納李亮信再牌不進罷職傳旨,傳于沈膺泰曰,只推。
傳于洪祐健曰,入格儒生入侍。
沈膺泰啓曰,守令署經事,命下矣。持平兪貞煥,獻納李亮信旣有只推之命,與大司憲金鍏,一體牌招,以爲備員署經之地,何如?傳曰,允。
以慶尙監司徐箕淳狀啓,薦新進上柚子,節序差晚,色靑體小,惶恐待罪事,傳于洪祐健曰,卿其勿待罪事,回諭。
以慶尙監司徐箕淳狀啓,進上黃栗,節序差晚,限內不得封進,惶恐待罪事,傳于洪祐健曰,卿其勿待罪事,回諭。
以咸鏡監司徐有薰狀啓,茂山府人命渰死事,傳于洪祐健曰,當此寒節,人命渰死,聞甚驚慘,元恤典外,別加顧助,如有身還布,竝蕩減,未拯屍身,期於拯得之意,廟堂措辭,分付。
李秉珪,以都摠府言啓曰,今日入直內三廳武兼·禁軍及軍兵等,當爲中日習射技放,而停朝市相値,不得設行之意,敢啓。傳曰,知道。
庚戌九月十二日辰時,上御熙政堂。入格儒生入侍時,右副承旨沈膺泰,記事官任應準,別兼春秋徐翼輔·南秉吉,以次進伏,幼學趙熙靑·鄭海崙·金永應·李裕億,進士趙秉燮,幼學金翼鉉·徐應淳,序立階下訖。上曰,史官分左右。膺泰曰,儒生使之陞堂乎?上可之。熙靑等以次進前,各奏職姓名,退立階下訖。膺泰曰,頒賞擧行乎?上可之。頒賞訖,引儀唱鞠躬四拜興平身,熙靑等行禮退出。上命史官就座,仍命退,承史以次退出。
上在昌德宮。停常參·經筵。
自開東至酉時,灑雨下雨,測雨器水深三分。
洪祐健啓曰,明日孝定殿望祭齋戒相値,視事頉稟之意,敢啓。傳曰,知道。
沈膺泰啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李秉珪啓曰,左右史不可不備,別兼春秋閔致庠·徐翼輔,竝卽牌招入直,何如?傳曰,允。
又啓曰,明日傳香,禮房承旨當爲齋宿,行右承旨洪祐順,所當牌招,而拘於廳規,不得請牌,何以爲之?敢稟。傳曰,牌招。
沈膺泰啓曰,大司憲金鍏,掌令金會明,持平兪貞煥牌不進,掌令金永基,持平李奎夏在外,監察茶時之意,敢啓。傳曰,知道。
以大司諫李敎英,獻納李亮信,掌令金會明,持平兪貞煥牌不進罷職傳旨,傳于沈膺泰曰,只推。
洪祐順,以弘文館言啓曰,應敎趙龜植,卽爲牌招察任,何如?傳曰,允。
以別兼春秋徐翼輔牌不進罷職傳旨,傳于洪祐健曰,只推。
以應敎趙龜植牌不進罷職傳旨,傳于洪祐健曰,只推。
李秉珪,以都摠府言啓曰,副摠管鄭泰東,以御營中軍,本營諸將官射會監試事,南小營晝仕出去之意,敢啓。傳曰,知道。
上在昌德宮。停常參·經筵。
未時,太白見於巳地。
洪祐順啓曰,明日常參·經筵,取稟。傳曰,停。
傳于洪祐順曰,禮房承旨馳詣宗廟·徽定殿·景慕宮,奉審摘奸以來。
傳于徐英淳曰,留院公事入之。
李秉珪啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
洪祐順,以奎章閣言啓曰,明日卽書香閣望奉審日次,臣進詣擧行之意,敢啓。傳曰,知道。
又以弘文館言啓曰,修撰柳來駿,副修撰尹行福差祭,下番闕直,事甚未安。修撰宋謙洙,副修撰申錫禧,竝卽牌招,以爲推移入直之地,何如?傳曰,允。
以修撰宋謙洙,副修撰申錫禧牌不進罷職傳旨,傳于洪祐順曰,只推。
李秉珪,以兵曹言啓曰,卽接金虎門入直哨官邊基弘手本,則景秋門北邊月廊築墻半半間許外面缺落云,爲先令紫門監,以杻把子堅實圍排,依例樹柵,急速修築,而內壁自如,則此與全頹有異,金虎門入直軍,量宜除出,限改築間,晝察夜巡之意,分付,何如?傳曰,允。
又以訓鍊都監言啓曰,因兵曹草記,景秋門北邊月廊築墻半半間許外面缺落處,金虎門入直軍五名除出,限改築間,晝察夜巡之意,敢啓。傳曰,知道。
又以兵曹言啓曰,景秋門北邊月廊築墻外面缺落處,今已畢築矣。晝察夜巡軍,解送直所之意,敢啓。傳曰,知道。
又以訓鍊都監言啓曰,因兵曹草記,景秋門北邊月廊築墻外面半半間缺落處,今已畢築矣。金虎門入直軍,晝察夜巡停止之意,敢啓。傳曰,知道。
開城留守李是遠疏曰,伏以臣之近日處地,萬萬惶蹙,恭俟猥屑之誅矣。幸因大臣箚論,伏蒙譴罷之恩敎,臣闔門感泣,以罪爲榮,而熟讀大臣箚本,始知臣之妄錯之失,噬臍無及,方在悚懍戰栗之中,忽伏承前職仍任之命,臣奉旨倘怳,益不知措躬之所矣。殿下之於臣,顚沛而陶甄之,僨誤而假借之,今玆東朝特敎,又下於千萬夢想之外,是何德意之優渥至此也?臣前後受恩,天地高厚,夷險盡節,卽臣蓄積,而今臣失着,雖臣自取,然臣之本情,則奉朝飭而禁潛造,平物情而鎭淆訛而已。斷無他腸,可質神明,而近聞京外浮說,或疑臣之爲松民㩁利之計,臣自恨其誠心之不能見孚,而亦無可以解釋之處,只待包造竣事,見其公私兩便,主客俱和,則向之浮說者,始可以釋疑,而臣之本意,不言而自見。故約束圃民,使之封置包蔘,同心禁潛矣。纔到染造之節,忽有譯官句管所之文蹟,以蔘價高低事,至有移包之說,謄傳於包所,而流行於一府,則波蕩之民心,一倍憤激,不可以言語解諭。故只思凡係民隱,無不上達之意。信心直說,略陳商譯輩初不論價,先自疑阻之狀,而實不覺其毫分拶逼於都相之地,此莫非臣之固陋鈍滯,疎闇事理之致也。若以疏籲之煩屑,措處之妄率,責臣而罪臣,則臣將拜受之不暇,何辭可明乎?伏見都相自引之疏本,則驚悚恧,齰舌訟愆,使臣若或一毫思及於字句間如何之慮而爲此,則其心所在,險譎傾危,天必殛之矣。臣疏旣發之後,譯院之移包關文始到,故臣卽地以知委奉行之意,具報本院,卽此而觀,則臣之疏語,只認以事屬句管,無他挾雜者,可以立辨,而緣臣妄擧,致有大僚引義,則只此一事,其罪當死,捫心自悼,更何言哉?官職去就,今無可論。伏乞天地父母,哀臣矜臣,仰稟東朝,亟遞臣居留之任,回授可堪之人,以便公私,仍治臣僨誤瀆擾之罪,以爲奉職無狀者之戒焉。臣無任云云。答曰,省疏具悉。旣往何究?卿其勿辭,另飭包事,期趁曆行,潛商之節,亦須嚴禁。
上在昌德宮。停常參·經筵。
望祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
藥房提調金鼎集,副提調徐英淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
李秉珪,以都摠府言啓曰,今日入直內三廳武兼·禁軍及軍兵等,中日習射技放,諸出標信。傳曰,知道。
洪祐健啓曰,明日常參·經筵,取稟。傳曰,停。
徐英淳啓曰,行右承旨洪祐順,今日不爲仕進,卽爲牌招,何如?傳曰,允。
傳于李秉珪曰,大臣·備局堂上引見。
注書金永秀病,代以李崙夏爲假注書。
洪祐健,以弘文館言啓曰,下番闕直,事甚未安。修撰宋謙洙,副修撰申錫禧,旣有只推之命,與修撰柳來駿,副修撰尹行福,竝卽牌招,以爲推移入直,應敎趙龜植,一體牌招察任,何如?傳曰,允。
李秉珪啓曰,禁衛大將柳相弼,御營大將李景純,四墓所橋梁看審事,明日出去矣。所佩命召,何以爲之,而李景純兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
沈膺泰啓曰,大司憲金鍏,掌令金會明,持平兪貞煥牌不進,執義柳進翰,掌令金永基,持平李奎夏在外,監察茶時之意,敢啓。傳曰,知道。
以大司諫李敎英,獻納李亮信,掌令金會明,持平兪貞煥牌不進罷職傳旨,傳于沈膺泰曰,只推。
李秉珪啓曰,吏曹判書李魯秉,參判吳取善,參議李裕元牌不進,推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
有政。吏批,判書李魯秉,參判吳取善竝牌招不進,參議李裕元進,右副承旨沈膺泰進。啓曰,判書李魯秉,參判吳取善竝牌招不進,小臣獨政未安,何以爲之?敢稟。傳曰,只出緊任。以金敬鉉爲應敎,李參鉉爲副應敎,金會明·洪秉壽爲校理,李秉文爲副校理,姜㳣·趙在應爲修撰,李彙主·朴昇壽爲副修撰,前正金東獻·李彙寧,以上今加通政加資事,承傳。
兵批,行判書趙斗淳病,參判趙秉恒病,參議金永爵病,參知任泰濬入直進,左副承旨李秉珪進。同知單邊壽洪,寶化堡權管單李東義,副護軍金東獻·李彙寧,副司直趙龜値·金有淵·曺錫輿·李興敏·柳晏,副司果柳來駿·宋謙洙·申錫禧·尹行福竝單付。
傳于李秉珪曰,見窠皆令差出。
吏批,再政。以金廷雲爲掌令,金炳冀爲掌樂提調,李德愚爲掌樂正,李鎭默爲奉常正,兼養賢主簿單金權,故牧使金復淳贈吏議,禮曹參判金炳冀本生祖考移贈事,承傳。
沈膺泰,以吏曹言啓曰,今日次對入侍時,新除授守令,不多日內辭朝,未下直閫帥,從近赴任事,允下矣。自臣曹催促,則未下直守令淸州牧使金應根,富寧府使李運秀,白川郡守鄭基年,俱以爲今十九日辭朝云。金溝縣令金琦淳,以前任白川郡守,時在任所,卽速上來辭朝之意,發關知委於該道道臣處之意,敢啓。傳曰,知道。
又以奎章閣言啓曰,景慕宮望廟樓,今望奉審,無頉之意,敢啓。傳曰,知道。
李秉珪,以都摠府言啓曰,副摠管林永洙,以漢城府右尹,本府坐起,晝仕出去之意,敢啓。傳曰,知道。
又以訓鍊都監言啓曰,本局馬兵都試,今九月十六日,設行於南別營,而南營入直馬兵,以先試者替代應試之意,敢啓。傳曰,知道。
孝定殿望祭親行敎是時,亞獻官行判府事朴晦壽,終獻官興宣君昰應,贊禮行判敦寧徐憙淳,典祀官奉常正李彙圭,執禮副司果閔致庠,執尊掌樂正姜㳣,大祝副司果李秉文,祝史掌令金會明,齋郞正言李鍾愚,盥洗位兵曹佐郞鮮于澲·尹墩,爵洗位直講安永豐·丁義衍,亞終獻盥洗位刑曹佐郞任秀龍,贊者引儀元絳,兼引儀沈龜祖,謁者兼引儀洪宜悳·李羲豐,贊引假引儀李宗赫·李勝憲,祭監監察李復秀·李㢸榮。
庚戌九月十五日子時,上詣孝定殿。望祭親行入侍時,行都承旨徐英淳,行左承旨沈宜冕,行右承旨洪祐順,左副承旨李秉珪,右副承旨沈膺泰,同副承旨洪祐健,記事官金永秀·任應準,別兼春秋閔致庠·徐翼輔,直提學鄭基世,原任待敎李裕元,檢校待敎李秉文,以次侍立。時至,通禮跪啓請出次,上具衰服出齋殿,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上獻爵訖,降復位。亞獻官行判府事朴晦壽,終獻官興宣君昰應,以次獻爵訖。引儀唱俯伏哭,上俯伏哭。引儀唱止哭興四拜,上止哭興四拜。贊禮導殿下詣望燎位望燎訖。贊禮跪啓禮畢,仍導殿下還齋殿。諸臣以次退出。
庚戌九月十五日辰時,上御熙政堂。大王大妃殿垂簾,藥房入診,大臣·備局堂上引見入侍時,提調金鼎集,副提調徐英淳,記事官金永秀·金龍翼,別兼春秋閔致庠,檢校待敎李秉文,左副承旨李秉珪,記事官任應準,事變假注書金德興,領議政鄭元容,行議政府左參贊金左根,行兵曹判書趙斗淳,行大護軍李鼎臣·李敦榮,同知中樞府事洪鍾英,行護軍徐念淳·柳相弼,行訓鍊院都正李景純,副校理金世鎬,以次進伏。醫官鄭有曾·金珪·李琬·金濟慶進伏楹外訖。上曰,史官分左右。元容進前奏曰,深秋雨餘,朝候不冷,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,近日諸節,夬復常度乎?上曰,向來餘症,近則夬勝矣。元容曰,拱辰湯,連爲進御而順下乎?上曰,姑未進服矣。大王大妃殿曰,間進鷄膏,故湯劑有難兼進,姑未得進,而鷄膏當至今日,湯劑自明日當進矣。拱辰湯有前日次製入者,今日不必更製,待後日次製入,可也。鼎集曰,醫官待令,使之入診乎?上可之。珪等以次診候,退伏楹外訖,鼎集曰,脈候奏之。珪等曰,脈候左右三部調均矣。元容曰,脈度今果如常乎?珪等曰,部位調均,滑體夬勝矣。元容曰,雖或有微滯之時,疏導峻劑,不必頻進矣。上曰,當如是矣。元容曰,向伏聞東朝殿下,有靡寧之微候,進御湯劑矣。近日則諸節,果何如?大王大妃殿曰,今已夬復矣。元容曰,飮啖進御之節,亦如常乎?大王大妃殿曰,近來寢食無損矣。上命醫官先退,又命藥房入侍,諸臣退出。大王大妃殿曰,次對爲之。元容曰,在前哲王,莫不以講學爲先務,而今我殿下講學之時急,有倍於在前哲王,春秋鼎盛,而已往之學日爲淺,此正人一己百之時也。如流之光陰易逝,未讀之書籍尙多,小學一秩,經歲未訖。近因靜攝之餘,進講久爲停輟,雖非有怠厭而然,其爲間斷之憂則切矣。秋來潦水爲災,星象示警,克謹天戒,秪恤民事之道,尤在於勤學務實,人主當以畏天愛民爲本,而其本卽修身而講學也。昔宋哲宗卽位,宣仁后垂簾,呂公著侍讀邇英進言曰,人君卽位之始,當修德以安百姓,修德之要,莫先於學,遂條上十議,曰畏天曰愛民曰修身曰講學曰任賢曰納諫曰薄斂曰去奢曰省刑曰無逸,嘉其言而遂除相職。又請日御經筵,及論語畢講,分賜諸臣御書,公著又奏曰,陛下內稟慈訓,日新典學,或遊意筆硯之間,取經書要語切於治道者,以備揮染,亦將就之一助也。宣仁后宣諭曰今皇帝,依呂相所奏,每日書寫看覽,甚有益於學問。以此觀之,則初元始學之際,雖燕閑遊藝之末,賢相之所懇懇慻慻者,以養德裨治爲勉,如臣無似,猥忝三事,屢伏承誠心輔導之敎於簾帷之前,而愚劣伈泄,未有一言之仰裨,惶愧之中,兼切憂愛之忱,敢獻古賢相陳勉之意。伏願聖明,勤勤孜孜,無一念不存於典學,燕居之時,常親簡編,如有疑晦處,則卽召儒臣,質疑問難,書字日習之間,亦書聖后治國之格言,以爲常目之資,又書付此十條於座右,念念體行焉。上曰,大臣之言,與呂相之言同,當資以爲常目之要矣。出擧條大王大妃殿曰,哲宗讀論語時,年爲幾何?元容曰,似爲十餘歲矣。大王大妃殿謂主上曰,勉學之言,極爲切實,須勿泛聽,銘念行之爲,好矣。人主治國安民之道,捨學何以哉?宣仁后,宋之聖后也。史稱女中堯·舜,有此盛德,故訓導沖君,成就學問,而予之寡昧,何可跂及於宣仁之敎訓聖學,成就其德性乎?凡敎訓之道宜以嚴,而予於主上,慈愛之情勝,而不能以嚴,主上益體此意,常自勉勤篤,以副予至心祈祝也。仍掩泣良久,又敎曰,思予之所經歷,心肝摧傷,且衰老心弱,只有憂慮恐㤼之心,憧憧一念,惟是君德之日就,懇懇期望,惟是聖學之時敏也。進德廣業之道,在於聽善言行善事,而大臣勉戒之言,無非裨益之嘉言也。當樂聞虛受,而非惟聽受而已,必期於體行。且何但大臣之言爲然?如筵席諸臣,以至左右史官之言,必皆聽從如流,而雖逆耳之言,言正而理直,則喜聞而嘉納,克行其所言,則群下亦必盡言不諱,納君無過之地矣。元容曰,伏聆縷縷慈聖之訓,不勝欽仰,又不勝感激,古昔哲妃懿后,自任·娰以來,代有名稱者。然皆以資性之美,德行之盛,而至於功在民國,事蹟之載於史傳者無多焉。至宋時,內后或存心民生,如曺太后之憂新法而訓神宗者,著見於史矣。宣仁后,仁明如堯·舜,任賢愛民,國致太平,豐功盛烈,曠古罕前,而今我慈聖功德之存宗社而加百姓者,遠邁宣仁,往牒之無與比矣。且於殿下,深恩厚德,與天無極,而敎訓之勤,導迪之盛,誠心懇至,至以過於慈愛爲敎,今殿下聖孝,臣等所知也。孝以順志爲先,勤學而成德,然後可謂順慈志矣。雖日行講對,殿下若不實心勤求,則何以啓發進修乎?若得數年着工,則大本可以立矣。大王大妃殿曰,大臣之言果是矣。進學在於自己誠力之如何,何待他人之勸乎?爲學之道,必欲先正其心,卿等亦以格君心之好語,開發聖衷,可也。異日歸拜祖宗,無可爲辭,將以主上進德一事仰告,可不勉哉?元容曰,近日久爲停講,聖衷亦應爲悶矣。上曰,亦甚悶然矣。大王大妃殿曰,大殿亦以間斷爲憂,似當從近開筵矣。元容曰,卽見廣州留守金學性所報,則以爲,本府銀代小米三百十一石零,卽本營銀貨之所用於賑資後,作穀殖耗,貿銀充本之資,而入於殷栗逋還未捧懸錄條中矣。今若停耗,則穀數無以當貿銀之數,亦無代充之望,從他區劃,依前殖耗爲辭矣。殖耗貿銀之穀,不可不劃他穀代給,以丙申別貿穀中三百十一石零,自今年劃付於銀代小米之代,以爲取耗之地,以此意分付廣州及該道,何如?上曰,依爲之。出擧條元容曰,卽見慶尙監司徐箕淳狀啓,則以爲,敎諭書奉安後,不以甲冑前導,改着天翼,偃然張蓋,有違法意,延命出入,左右扶腋,體統乖損,擧措駭慢,不可置而勿問。左水使李亨夏罪狀,請令廟堂,稟處矣。外方官員之格例體統,自來截嚴,決不當任其壞損,而該水使之前導時張蓋,延命時扶腋,何可但以駭妄論?其在重事面之義,不可不嚴勘,前水使李亨夏,爲先罷職,令該府拿問處之,何如?大王大妃殿答曰,依爲之。出擧條大王大妃殿曰,李亨夏事,何若是駭妄也?上曰,似緣不知體例而然矣。元容曰,似由昧例,而壞損則甚矣。元容曰,卽見東萊府使李宜翼所報,則以爲,館宇之無論全頹與燒燼,不過五六年,特許改建,自是已例,而倭館中大廳西行廊八十五間之全頹,在於庚寅,則彼倭之援例苦請,容或無怪,到今事勢,不可一向延拖爲辭矣。倭館廳廊之全頹,今過二十年之久矣。差倭疊到之時,每有狹窄之歎,前後懇請,非止一再,而見今裁判倭,雖已竣事之後,爲待其準請之擧,而淹留不還云,取考各年謄錄,則隨毁許建,果無久淹之時,而計其間架,區劃物力矣。今亦以待明年改建之意,分付該府,而使任譯先爲曉諭於館守倭處,何如?上曰,依爲之。出擧條元容曰,聞湖南近有違糴法厲還民之一巨弊,蓋於年例作錢之外,加作幾石,名以移貿,減價添還於他邑,糴簿稍完之處,皆不願受,故或勒授於殘縣,添錄於弊郡,以至年增歲加,利專於吏,而害偏於民,如寶城·昌平之虛逋是也。移貿一事,道伯或行或否,而聞昨今年,則不爲擧論。然安知其謬例之永杜乎?此後則以朝令,嚴塞其移貿名色,若有復蹈其謬者,則隨聞重勘之意,著式嚴飭,寶城虛逋,庶得就緖,而昌平則其數又過於寶城,聞前守減價收逋而徑遞未完云。近來積逋收捧之邑,每以一時權宜之政,或行暗地方便之擧。然此皆國法之所不許,民情之所不願也。往在戊戌,以外邑之小詳定名色,慈聖大爲驚歎,至下惻怛之敎,宣布各道,一竝嚴禁,民至今蒙惠頌德,一或闊狹,則更將蕩弛而冒行矣。昌平所收之錢,以減價之本錢,移轉於列邑云,是白徵也橫斂也,此猶屬餘事,此路一開,則必逋愈多而民愈困,一邑之吏作弊,全省之民受害,弊弊相仍,容有其極乎?國家寧失十萬之穀,不可失信於小民,昌平所收之錢已爲分給者,竝以詳定三兩之例,分數收穀於所受之民,而然則穀摠,必見縮於原簿矣。其措處之方,待錢穀收逋時所捧及列邑分給數爻之詳細具報後,更爲稟處,一以遵國法防民弊爲主似好,故敢達。今當開倉捧糴之時,先以此意,卽速知委於該道,何如?大王大妃殿答曰,減價移轉,旣違朝飭,而必貽害於一路之民,如是變通,好矣。依大臣所奏爲之,可也。出擧條元容曰,今番輦路,京外多士,以贈右相黃大受請諡事上言,而自儀曹請詢大臣處之矣。黃大受,卽宣廟朝名臣也。其邃學卓節,爲先輩宏碩之所推重,而至英廟朝,起感致侑,特贈台司之職,而節惠之典,尙今未遑,士論所同,公議可見,特令贈諡似合矣。上曰,依爲之。出擧條大王大妃殿曰,其時何不請諡,而今始爲之乎?元容曰,未遑矣。旣贈相職,易名非過也。仍奏曰,場圃已滌,倉廩將開,此時司民之官,何可一日瘝曠乎?新除守令,竝令不多日內辭朝,未下直閫帥,亦一體從近赴任之意,分付,何如?上曰,依爲之。出擧條元容曰,今當經幄日開之時,儒臣多有故,番次未備云,在外及有實故人竝許遞,令政院政官牌招,開政差出,待下批牌招入直,何如?上曰,依爲之。出擧條元容曰,禮曹參判金炳冀,當爲貤贈,而所後家,無可施之處,移贈本生,近例皆然,故敢達矣。大王大妃殿答曰,依爲之。出擧條元容曰,備局有司堂上有闕之代,知敦寧李啓朝差下,上護軍李憲球嶺南句管差下,何如?上曰,依爲之。出擧條元容曰,仕宦之路,文蔭不同,而朝家用人之政,當隨其才器聞望,庸備任使之列。故蔭官在前,則卿宰之班,藩留之司,多有所踐履者,而近來則絶罕矣。堂下正通,最稱蔭路峻選,而經正職者,亦無由躋級陞階。故前進無路,公議之惜屈久矣。前正金東獻·李彙寧,竝特爲加資,何如?上曰,依爲之。出擧條大王大妃殿曰,金東獻,是故重臣東健之弟乎?元容曰,然矣。李彙寧,嶺南人而先正臣李滉之祀孫矣。上曰,金東獻,是廣留之父乎?元容曰,然矣。上曰,廣留之父,則年歲必多矣。元容曰,廣留早世蜚英,今在正卿之列,而年爲四十四矣。其父則今年爲六十矣。仍奏曰,四墓所石橋,今當始役之時,而聞禁御兩營將臣之言,則看審校屬之言,基址多沙石之地,而橋柱雖豎石,潦漲水激,則易致頹圮,役事勢無以完固云,誠可悶矣。上曰,事勢旣如此,則何可爲之乎?大王大妃殿曰,石橋果不合於基址,則幸行時以板橋爲之,如他輦路之例爲便,兩將臣進前聽敎,可也。相弼·景純進前領敎,奏曰,造橋處合爲八處,而一處則可設,七處則地形多沙,一經潦水,勢難安支矣。元容曰,雖然事體重大,更爲詳審後,苟可造作處,則卽爲始役好矣。大王大妃殿曰,然矣。兩將臣親審後來稟,可也。元容曰,伏聞日前分送暗行於諸道云,此是初元應行之事也。近來則全道列邑,皆入廉察之中,而故規則以栍邑爲之,各道無論,道內幾邑,封書中書邑名,使之往探,來往甚速,所率甚簡,京外皆未知有繡行,故謂之暗行,各邑則未知其邑之入於栍中與否,故各自惕念小心,不敢爲非。朝家每擇善幹者頻送,故英廟朝,故相臣李宗城,繡行過十次,正廟朝亦多屢行者,以此觀之,其來往之不爲久淹可知矣。若如近繡之經歲或半年之久,則一人豈可爲屢行乎?我純考誠心民事,各道民瘼,必期於無邑不洞悉,故有各邑守令具冊子,各書民瘼以進之敎,又分送繡衣,或全道或左·右道,竝無栍邑,其時則各自畏戢,雖遍行一道,猶守暗行之法矣。近來則久而懈弛,且久淹而多率,故無以藏蹤。且出道以後,多有先文明行之時云,與古規轉異,而全道,恐不如栍邑之爲簡便而使列邑畏懼矣。上曰,曾聞暗行,雖出道之後,不使人見面,竣事後又復暗行云矣。若多露跡,則豈有密遣之本意乎?大王大妃殿曰,栍邑時各㨂素稱弊邑而送之乎?抑因有可廉之處而送之乎?元容曰,此則無論有弊無弊之邑,自上每抽錄邑名以授,其數多少亦無定,此法果好,邑邑各自畏懼,蓋不知栍邑之爲何邑而然矣。大王大妃殿曰,大臣之言甚好矣。今番則初元欲廣廉,故一依近例,而此後則當依古例,以栍邑分送矣。上曰,大臣就座。秉珪曰,諸宰奏事。左根等曰,無所奏事矣。秉珪曰,玉堂所懷奏之。世鎬進前奏曰,臣於前月,獲登賓筵,猥控愚衷,恩諭開納,諄復鄭重,臣奉以恭俟,不勝攢祝矣。見今進講冊子,幾至垂畢,則聖學之所前受,亦已富有矣。竊伏念學問之道,亶在於溫繹而不撤矣。學而不溫,則前日之所知,莫致於涵畜,學而不繹,則來日之所修,難進於開發。故時習之訓,日省之工,皆所以抵緝熙之道也。是以法講之例,亦有溫繹之間矣。伏願殿下,必於停講之暇,勿忘溫繹之方,以爲終始念學之規焉。上曰,所陳甚好,當留念矣。出擧條大王大妃殿謂主上曰,玉堂所奏果甚好,以是體念爲好矣。上曰,進講當從近爲之矣。秉珪曰,今日賓對,兩司無一人進參,事甚未安。違牌諸臺竝推考,何如?上曰,依爲之。出擧條。上曰,史官就座。命大臣先退,仍命退,諸臣以次退出。
上在昌德宮。停常參·經筵。
洪祐健啓曰,明日常參·經筵,取稟。傳曰,停。自明日進講爲之。
沈膺泰啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
注書任應準病,代以鄭直東爲假注書。
沈膺泰啓曰,大司憲金鍏,持平兪貞煥牌不進,執義柳進翰,掌令金廷雲·金永基,持平李奎夏在外,監察茶時之意,敢啓。傳曰,知道。
以大司諫李敎英,獻納李亮信,持平兪貞煥牌不進罷職傳旨,傳于沈膺泰曰,只推。
以校理金會明牌不進罷職傳旨,傳于洪祐健曰,只推。
以應敎金敬鉉,副應敎李參鉉,校理洪秉壽,副校理李秉文,修撰姜㳣,副修撰李彙圭·朴昇壽牌不進罷職傳旨,傳于洪祐健曰,只推。
洪祐健,以弘文館言啓曰,新除授修撰趙在應,時在京畿水原地,經筵入番事緊,請斯速乘馹上來事,下諭。傳曰,依啓。
又以弘文館言啓曰,下番闕直,事甚未安。應敎金敬鉉,副應敎李參鉉,校理金會明·洪秉壽,副校理李秉文,修撰姜㳣,副修撰李彙圭·朴昇壽,旣有只推之命,竝卽牌招,以爲推移入直之地,何如?傳曰,允。
以應敎金敬鉉,校理洪秉壽,副校理李秉文,副修撰李彙圭牌不進罷職傳旨,傳于洪祐健曰,只推。
以司謁白鳳爀,手本別監池昌祿等六人,無端逃走,闕夜直狀,萬萬痛駭,爲先除下,其罪狀令攸司從重科治事,傳于沈膺泰曰,竝除下,不能操束之司謁及行首別監,令攸司科治。
洪祐健,以奉常寺都提調意啓曰,東耤親耕田所種稻打作,則所出爲一石五斗,皮稷打作,則所出爲一石二斗,皮粘粟打作,則所出爲五斗,皮唐黍打作,則所出爲一石二斗,豆打作,則所出爲十三斗,太打作,則所出爲十四斗之意,敢啓。傳曰,知道。
沈膺泰,以訓鍊都監言啓曰,馬兵都試,今日未畢,故明日仍爲設行於南別營之意,敢啓。傳曰,知道。
又以義禁府言啓曰,慶尙前左水使李亨夏拿問處之事,傳旨,啓下矣。李亨夏,尙在任所,未及上來,依例發遣府都事,交龜後拿來,何如?傳曰,待待命拿囚。
上在昌德宮。停常參·經筵。
昧爽有霜氣,未時太白見於巳地。
洪祐順啓曰,明日常參·經筵,取稟。傳曰,停。
沈膺泰啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于洪祐順曰,進講入侍。
以司謁范元植,手本別監吳有晟被打於尹東仁等事,傳于沈膺泰曰,爲先除下,令秋曹査實以入,不能操束之司謁,令攸司科治,行首別監,從重科治。
以司謁范元植,手本別監朴昌根,入直別監任意招來之狀,萬萬痛駭,其罪狀令攸司從重科治事,傳于沈膺泰曰,令兵曹嚴棍懲勵。
洪祐健啓曰,卽者刑曹郞廳來言,毆打別監之尹東仁等,當爲査實,而判書李鶴秀在外,次堂例不得擧行云,何以爲之?敢稟。傳曰,次堂擧行。
沈膺泰,以兵曹言啓曰,謹依下敎,別監朴昌根,嚴棍二十度懲勵之意,敢啓。傳曰,知道。
洪祐順,以弘文館言啓曰,應敎金敬鉉,副校理李秉文,副修撰李彙圭,旣有只推之命,竝卽牌招察任,何如?傳曰,允。
沈膺泰啓曰,大司憲金鍏,持平兪貞煥牌不進,執義柳進翰,掌令金廷雲·金永基,持平李奎夏在外,監察茶時之意,敢啓。傳曰,知道。
以大司諫李敎英,獻納李亮信,持平兪貞煥牌不進罷職傳旨,傳于沈膺泰曰,只推。
以副校理李秉文,副修撰李彙圭牌不進罷職傳旨,傳于洪祐順曰,只推。
李秉珪,以訓鍊都監言啓曰,馬兵都試優等人,別單書入之意,敢啓。傳曰,知道。
庚戌九月十七日辰時,上御熙政堂。進講入侍時,領事鄭元容,講官金左根,參贊官沈膺泰,侍讀官金世鎬,假注書鄭直東,記注官朴賢楷,別兼春秋徐翼輔,各持小學第五卷,以次進伏訖。上曰,史官分左右。上讀前受音一遍訖。左根讀自旣而,止如此,解釋章句。元容曰,講時聲音,不必太高,讀數亦不必滿十,惟務文義之融會焉。上讀新受音七遍訖。上曰,文義以次陳之。左根曰,薛包之奴婢田廬器物,取其劣而分其優者,可見其源於孝,而推以篤於友愛敦睦者也。此等處益加留神焉。上曰,包何兄弟各居乎?元容曰,所居狹窄,亦或分門矣。然包姪求分,非包欲分矣。世鎬曰,包之弟子,求其分財,而包無所愛惜之物,可見其孝友之至也,昔有田眞兄弟,分財甚均,堂前有紫荊,欲分種矣。荊樹忽枯,眞曰,吾之分居,不如荊之共根矣,仍不分矣。元容曰,古人亦有以常棣比兄弟者,詩咏兄弟之樂,而以常棣興之矣。世鎬曰,明主做孝悌之治,而一世皆化於敦睦,至於草木,亦有連理之樹生焉。治世禎祥,於此可見,伏願體念焉。上曰,包名不見於上乎?元容曰,然矣。膺泰曰,此章文義,講官儒臣,已爲陳達,臣無容贅說,而就其中財之一字,可以反隅敷演矣。蓋財不虛生,必取諸民,民之生財,卽不越力穡服賈而出粟米麻絲以事上也。其艱難辛苦,若恫在己,而苟或取之不節,則民不聊生,故夫子垂節用愛民之訓,曾聖著財聚民散之戒。此皆藏富於民,國自有裕之意也,元容曰,節用愛民四字,臣亦曾奏之。聖衷或記存乎?上曰,記之矣。元容曰,臣請解釋一通後,更陳文義矣。上可之,元容解釋訖,奏曰,包姪之請分其財也,叔當取優,而姪當取劣,包則反是,舍美取惡,友愛之情,溢於辭色,其後姪又破産,而包每賑給,非心誠友于而然乎?王祥魚雀等事,必有神明所佑,而祥之弟覽,亦篤於友愛,其母每不慈於祥,則覽必執兄手而泣其母使祥爲賤役,則覽必同爲服事,覽妻亦如之。其後瑯瑘王氏,世世繁盛,至于今中國,代出公卿,又多善人,此皆祥孝感所致,厥後蕃衍矣。上曰,王覽事見於下篇矣。元容曰,然矣。膺泰曰,分財一事,亦可見包不得已之意也。在唐張公藝,九世同居,高宗親問,何以敦睦乎?公藝書忍字百餘以進,其意以爲家間微細事,苟能相忍,則家道雍睦矣。上曰,忍字上可見其有度量矣。膺泰曰,古語云不痴不聾,不作家翁,此亦忍之之義也。元容曰,難忍處惟怒爲最,君上常行此道,則功效大矣。如有疑晦處,則更爲發問焉。上曰,此章文義,皆所曾認者也。荒頓之荒字,何義也?元容曰,荒蕪之謂也。所戀之戀字,何義也?元容曰,係戀之謂也。膺泰曰,包之天性孝友,兼以好學,故雖於分財異居之際,辭受取與之間,可見其眞實學問之工,不然則處事安能如是得當乎?伏願於此,益體念焉。元容進前奏曰,朝氣過冷,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,日前製入湯劑,間已進御乎?上曰,近有微感之意,姑未進服矣。元容曰,墓所橋梁事,聞禁御兩將之言,則合爲八處?而四處則地形可合橋梁,其餘四處,則或緣沙石之地,或緣御路界分之未定,當奉下敎擧行云矣。上曰,姑未有所敎矣。元容曰,停講日久,今始開筵,讀後神氣,不覺爲疲乎?上曰,近日若久讀,則神氣似憊矣。元容曰,善行篇,卽廣立敎明倫之義,而近日所講諸章,皆言庶人之孝矣。上曰,庶民家貧艱乏之中,孝誠尤易著見矣。元容曰,然矣。家貧而竭力供甘旨,可謂孝矣。帝王之孝,以養志順志爲先,再昨賓筵,慈旨掩抑,縷縷以勤學事,勉戒殿下,臣等不勝感泣矣。慈聖之至誠祈祝者,殿下之供歡爲孝者,惟是講學一事也。仰想我慈聖,雖疚懷含痛之中,若聞我殿下學進而德修,則必嘉悅而怡懷,慈衷之至誠一念,在於宗社生民,而殿下之學不學,國家安危之所係也。殿下今日之爲孝於慈聖者,豈有過於此者乎?若過數朔,則春秋過二十矣。又若過數年,則聖工何以望成就乎?期於數年之內,讀過經書,閱知歷代史蹟,然後大本,庶可立矣。學工最不可間斷,而史書則事蹟連續,故久間則前事有難領會,自今召對,亦課日常行,疑難處,必質問融會好矣。上曰,果然矣。史書連續看閱,然後事蹟之領會易矣。後當如是行之也。上命大臣先退?仍命史官就座。諸臣以次退出。
上在昌德宮。停常參·經筵。
昧爽下霜,未時太白見於巳地。
李秉珪,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
李秉珪啓曰,明日常參·經筵,取稟。傳曰,停。
沈膺泰啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,富寧都護府使李運秀下直,長弓一張,長箭一部,片箭一部,筒兒一箇賜給。
傳于洪祐順曰,禮房承旨馳詣宣武祠,奉審摘奸以來。
傳于李秉珪曰,進講入侍。
傳于沈膺泰曰,判義禁與秋判許遞,前望單子入之。
判義禁前望單子入之,趙冀永落點。
刑曹判書前望單子入之,洪耆燮落點。
傳于洪祐健曰,都承旨·左承旨·右承旨竝許遞,前望單子入之。
承旨前望單子入之,趙秉夔·申錫愚·金在根落點。
沈膺泰啓曰,明日傳香,禮房承旨當爲齋宿,同副承旨金在根,卽爲牌招,何如?傳曰,允。
又啓曰,明日傳香,禮房承旨當爲齋宿,右承旨李秉珪,所當牌招,而拘於廳規,不得請牌,何以爲之?敢稟。傳曰,牌招。
傳于洪祐健曰,四墓所封築石物祭閣造成時,地師池得源監牧官除授,別看役李長春·李基朝·張殷柱,監董官李世玉,運石牌將千數寬·金聖翼·金弼武竝賞加,別看役辛聖文邊將除授,監董官李泰佐·張得秀·池興洙·朴重儉,竝兒馬一匹賜給,都看役書員金鑄煥,看役書員趙奎南·朴昌秀·成孝榛,別看役庫直李景學,看役庫直盧萬吉,木手邊首張大得·安完吉·李光信,石手邊首張順得·李萬石·池千得,浮石所書員崔守學·崔東胤·元昌興·尹度運·李泰有,庫直廉忠大·申胤澤竝帖加,其餘捕校·員役·工匠等,竝令戶曹,米布分等題給。
沈膺泰啓曰,大司憲金鍏,持平兪貞煥牌不進,執義柳進翰,掌令金廷雲·金永基,持平李奎夏在外,監察茶時之意,敢啓。傳曰,知道。
以大司諫李敎英,獻納李亮信,持平兪貞煥牌不進罷職傳旨,傳于沈膺泰曰,只推。
以右承旨李秉珪牌不進罷職傳旨,傳于洪祐健曰,只推。
傳于沈膺泰曰,發遣吏郞,諸執事淸齋與否,摘奸以來。
洪祐健,以奉常寺都提調·提調意啓曰,本寺正李彙圭,再昨日政,移拜副修撰矣。粢盛各穀監穫事,纔已肅謝出去,則所重與他自別,難付生手,姑爲仍任,何如?傳曰,允。
李秉珪,以備邊司言啓曰,卽見平安監司洪鍾應分等狀啓,則安州等五邑,置之稍實,平壤等二十七邑,置之之次,慈山等十邑,置之尤甚,後錄諸條,請令廟堂稟旨,分付矣。其一,各邑鎭帳外火田,限四分一權減,各鎭屬給代不足條,以各鎭間年儲留及營將置穀,從便區劃事也。其一,陳田火田還加起執摠,姑許停免事也。其一,各宮房各衙門及奎章閣所屬屯土,從實執摠,而其中閣屯之在於淸北者,別爲摘奸,獲免白徵事也。其一,尤甚邑,限明秋勿定配所,推奴徵債防塞事也。其一,今年事目,比乙未元摠,而較諸昨年實結與當俵之災,則不足爲五百八十三結八十六負一束,特令以庚辰比摠劃下事也。三等分劑,必有斟量,依施,夏節之雨暘調均,庶有登稔之望,秋後之風雹爲災,不無痒損之歎,統論則雖不至近歉,區別則未可謂均豐,火田之權減給代,陳壤之執摠停免,各屯土之從實收稅,尤甚邑之配所勿定,近例竝有可據,所請俱許依施,至於比摠之請換,有難遽議,而實摠旣云不及於乙未,災簿亦有加數於當俵,則民情所關,合有特軫,今亦準請許換,以爲均俵之地,何如?傳曰,允。
沈膺泰,以刑曹言啓曰,司謁范元植手本,別監吳有晟,被打於尹東仁等事,傳曰,爲先除下,令秋曹査實以入,不能操束之司謁,令攸司科治,行首別監,從重科治事,命下矣。毆打掖隷之尹東仁·安基龍·金在鉉捉來,與被打別監吳有晟,頭面査實,則尹東仁所供內以爲,今月初三日,渠往所親人郭哥家,則掖隷吳有晟,挾娼而雜歌,故責之以道理矣。再昨夕往于碧洞妓家,則有晟又爲來坐,含憾於前日之責,先爲犯手,故果爲毆打云。安基龍·金在鉉等所供內,以爲渠輩素與尹東仁親知,而得聞東仁之鬪鬨,同往挽解而已,少無躬犯云。吳有晟所供內以爲,月初果逢東仁於妓家,因微事言詰,而再昨夕,又逢於碧洞妓家,則東仁不問曲直,募人亂打,至於傷損狼藉云矣。觀於諸供,夜往妓家者,卽是有晟,則雜歌遊嬉之說,乃渠自取,而苟無是事,豈至惹鬧?先失亶在有晟,而有晟身邊,痕損微著,則下手之罪,東仁難免,至若安·金兩漢,不可以隨往挽解,有所參恕,所當分輕重照法勘處,而旣伏承査實以入之命,上裁,何如?傳曰,吳有晟·尹東仁,竝遠地定配,其餘兩漢,竝懲礪放送。
又以刑曹言啓曰,因毆打掖隷之尹東仁等査實草記,傳曰,吳有晟·尹東仁,竝遠地定配,其餘兩漢,竝徵礪放送事,命下矣。謹依下敎,有晟全羅道谷城縣,東仁平安道安州牧,遠地定配所,竝卽押送,其餘安基龍·金在鉉兩漢,各嚴杖五十度,懲礪放送之意,敢啓。傳曰,知道。
庚戌九月十八日巳時,上御熙政堂。進講入侍時,講官金蘭淳,參贊官李秉珪,檢討官朴昇壽,假注書李崙夏,記注官金大鉉,別兼春秋閔致庠,各持小學第五卷,以次進伏訖。上曰,史官分左右。上誦前受音一遍訖,上開卷,諸臣以次開卷。蘭淳讀新受音,自王裒,止于晉訖。仍奏釋義。上曰,儀·昭兩人,誰是誰非耶?蘭淳曰,兩人事,殿下淵衷,以爲孰是孰非乎?上曰,昭實爲非矣。蘭淳曰,然矣。爲將之道,師律之間,或有過失,則反躬自責,此不害爲謙遜之美,而昭則以己之罪,反委之於儀,在下者豈有心服之理乎?且人君馭世之道亦然,以山藪之量,包容群下,則豈有過中之擧乎?上曰,蓼莪是何篇耶?蘭淳曰,詩小雅蓼莪篇也。殿下知竝廢之義乎?上曰,其師聞而哀感故廢之也。蘭淳曰,然矣。昔王裒痛父死非命,常讀至哀哀父母生我劬勞處,輒三復流涕,其門人受業者,竝廢此詩而不讀也。昇壽曰,蓼莪詩,卽孝子不得終養而所作者也。王裒每讀至此,感傷流涕,故其門人,恐其師之聞而感之,廢而不誦也。上曰,以示不臣于晉,何義乎?蘭淳曰,裒本魏人,及司馬氏篡魏,以晉爲國號,而以不忘父讎之故,終身不西向,以示不臣服之意也。蘭淳曰,雖示不臣,而奚獨避西向乎?上曰,晉都在西故也。蘭淳曰,然矣。上讀新受音七遍訖,上曰,以次陳文義。蘭淳曰,王裒之徵辟不起,詩廢蓼莪,孝子之心,痛恨之至,固所當然,而非至孝根天,樹安能爲之枯?非立志堅確,身安得未嘗西向乎?伯夷之不食周粟,王祥之抱樹而泣,一串貫來,易地則皆然矣。士君子有意於當世之務,先要立志,有金石不渝,風霜不變之節,然後孝可移於養親,忠可移於事君,窮天地亘萬古不易其操也。伏願殿下,觀人必以其孝,取人必以其節,漸之以仁,劘之以義,則菁菁之莪,菶菶之梧,豈無吉士之藹藹乎?惟殿下念哉。昇壽曰,今以司馬昭事下詢曰,昭實爲非,聖敎誠然矣。蓋東關之敗,卽昭之罪,而渠必曰誰任其咎云者,卽委過於儀而以自解也。儀則與其不言而冒虛罪於己,毋寧直言而正其咎於昭,故對之曰責在元帥,可謂言亦誅也。每當講讀之際,古人之何者爲善,何者爲惡而褒貶之,又思所以在上御下之道,則其於聖治,豈少補也哉?伏願深加省察焉。秉珪曰,今此文義,講官儒臣,備陳無蘊,別無敷演仰達者矣。蘭淳曰,臣之登筵,今已許久矣。召對間或有命,而進講則多朔間斷,玉候靡寧之時,講學固餘事,而近日則諸節已臻康復,課日進講,下情不勝歡祝。臣又有所仰質者,每伏見進講時,則比諸召對,微有難便之意,臣未敢知聖衷有何所難而然乎?抑以進講之成誦前受音,不得融會而然歟?召對與進講,其爲講則一也。縱不能貫通成誦,庸何傷乎?只以文義爲主,常常理會,是臣所望者也。上曰,然矣。又曰,且有仰陳者,雖以此篇如王祥·王裒之事言之,旣讀其書而知其人,則書諸左右,常念其忠孝之出天,以示嘉奬之意,則是亦領會之一道也。又曰,講學譬如飮食,一日廢食則饑,一日不讀則荒,不食之害,猶止於口體,不讀之害,至及於心志。由是觀之,俱是不可廢之事,而講學爲尤切矣。非但講學,常頻接臣隣,討論古今治亂,民生苦樂,以至尋常節目間事,隨處下詢,必當有聖智日新之效也。上曰,攀柏何義乎?蘭淳曰,柏是墓傍所植,攀其樹而哭之之謂也。上掩卷,諸臣以次掩卷。上命承旨書傳敎曰,判義禁與秋判許遞,前望單子入之。上曰,史官就座。仍命退,諸臣以次退出。
上在昌德宮。停常參·經筵。
未時,太白見於巳地。
李秉珪啓曰,明日常參·經筵,取稟。傳曰,停。
洪祐健啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于金在根曰,傳香承旨馳詣受香諸處,奉審摘奸以來。
傳于李秉珪曰,檢校直提學金炳冀馳詣華寧殿,奉審摘奸,仍詣健陵·顯隆園,一體奉審以來。
傳于洪祐健曰,進講入侍。
李秉珪啓曰,李文成祠版,遣承旨致祭事,命下矣。何承旨進去乎?敢稟。傳曰,左承旨進去。
洪祐健啓曰,禁衛大將柳相弼,御營大將李景純,以東·南關王廟獻官,今方受香出去矣。所佩命召,李景純兼帶左邊捕盜大將命召及大將牌·傳令牌,竝來請還納,何以爲之,而將兵之任,不可一刻無摠察之人,捕將重任,亦不可暫曠,在前如此之時,有他邊大將兼察之例,今番則何以爲之?敢稟。傳曰,仍佩往來,禁·御兩將,摠使兼察,捕將他邊大將兼察。
又啓曰,禁·御兩將,摠使兼察,捕將他邊大將兼察事,命下矣。兼察禁衛大將·御營大將金左根,左邊捕盜大將沈樂臣,竝卽牌招聽傳敎,何如?傳曰,允。
又啓曰,大司憲金鍏,持平兪貞煥牌不進,執義柳進翰,掌令金廷雲·金永基,持平李奎夏在外,監察茶時之意,敢啓。傳曰,知道。
以大司諫李敎英,獻納李亮信,持平兪貞煥牌不進罷職傳旨,傳于洪祐健曰,只推。
李秉珪啓曰,卽者檢閱趙秉學,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者別兼春秋閔致庠·徐翼輔,謂有館規,陳疏徑出,原疏纔已退却矣。竝所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
以別兼春秋閔致庠·徐翼輔牌不進罷職傳旨,傳于李秉珪曰,只推。
金在根,以戶曹言啓曰,臣憙淳,與正郞臣李時敏,依定式進詣時御所,周回宮墻奉審後,如干有頉處,從便修改之意,敢啓。傳曰,知道。
沈膺泰,以內醫院都提調·提調意啓曰,本院提調,例不得兼帶金吾之任矣。副提調趙秉夔所帶同義禁,今姑許遞,何如?傳曰,允。
李秉珪,以禮曹言啓曰,卽接京畿監司洪祐喆移文,則以爲,南陽府鄕校聖殿北壁柱木,年久朽退,壁土將欲頹壓,西廡南壁,間間脫落,極爲悚悶。今方修改,告由移還安祭香祝,自本曹啓稟下送云矣。南陽府鄕校聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
洪祐健,以禁衛營言啓曰,本營千摠柳亨植,騎士將朴敏悳·鄭寬溶,把摠李根元·尹喜默,俱有身病,勢難察任,改差,何如?傳曰,允。
又以御營廳言啓曰,本廳千摠李鶴周,身病甚重,勢難察任,改差,何如?傳曰,允。
又以刑曹言啓曰,以司謁口傳下敎曰,綾羅匠人李元明刑配事,命下矣。謹依下敎,元明嚴刑一次後,全羅道南平縣定配所,卽爲押送之意,敢啓。傳曰,知道。
檢閱趙秉學疏曰,伏以臣甫竣曝史,今玆返命,適値左右史不備之時,固當替直之不暇,而卽接家信,臣父近以滯痢之祟,又因日候之過涼,一倍添劇,促臣歸視。自聞此報,不能自定,玆敢忙陳短章,徑出脩扃。伏乞聖明,仰稟東朝,亟遞臣所帶之職,俾便救護,仍治臣擅離之罪,以肅法紀焉。臣無任云云。省疏具悉。爾其勿辭救護。
庚戌九月十九日辰時,上御熙政堂。進講入侍時,講官徐憙淳,參贊官洪祐健,侍讀官金會明,假注書鄭直東,記事官金龍翼,別兼春秋閔致庠,各持小學第五卷,以次進伏訖。上曰,史官分左右。上誦前受音一遍訖,憙淳讀自晉西河人,止求以身代,解釋章句。上讀新受音十一遍訖,上曰,文義以次陳之。憙淳曰,此諸章皆是孝行之實,而第二章長孫夫人之報新婦祝子孫也。不言富貴,而只言孝敬,則其識見之正,非尋常夫人之比,詩曰孝子不匱,永錫爾類,此之謂也。非但崔之門爲然,文王之日三朝,武王之亦一飯,無非孝敬之事。故周之綿籙,本支百世,詒厥孫謨,帝王孝敬,尤可見子孫之昌大,此等處益加體念焉。會明曰,此皆古人事親之至行,而字句間,有要看處,如色養二字最要看,非徒口體之養而已,婉容愉色,務悅親心之謂也。如拜堂下句最要看,凡人閨門之內,主於恩愛,則易疏於禮節而唐夫人之拜,恩禮兼備,孝敬兩盡。此可見閨門之內,嚴如朝廷也。如心驚汗流句最要看,其父有疾,其子在遠,自然有動于中發於外,體此可見血氣之流通,天理之感應矣。上曰,身雖遠離,而孝子之心至靈,自然如是矣。會明曰,山南家厥後昌大,蓋有如此之至行。故享如此之福祿,理固宜矣。伏願深加玩味焉。憙淳曰,王延之孝至矣。當暑而扇枕如黃香,叩凌而得魚如王祥,而其所得魚,卽親極滋味之一段也。上曰,今人雖老無齒,猶能粒食,長孫夫人,老至何境,而不能粒食耶?憙淳曰,似年極高而只進糜飮矣。上曰,何以先言山南子孫之盛,而後及唐夫人之事也?且長孫夫人之於山南,爲曾祖王母,則其時年當爲幾何?憙淳曰,此乃柳玭,先稱崔之以山南節度,世爲博陵大族,而因言其所由昌大之實蹟也。又非山南之時長孫夫人尙在世也。上曰,何以謂新婦之恩也?憙淳曰,不曰孝而曰恩者,嘉其孝養之至,而示其恩情之別也。黔婁之稽顙北辰,卽出於孝子切迫之情,不能自已,而數日而愈,果有感應之道,禱是正理,非淫祀無福之類也。祐健曰,夫父子,一體而分者也。其父有疾,其子居遠心驚,卽自然相應之理也。然而往牒所載,罕有與黔婁比者,故黔婁之事,尤爲表著矣。上曰,此是人子當行之事矣。祐健曰然矣。事親而孝,迺天理人情之當然者也,而人或認以爲卓行奇節之難以企及者,故尠能追武於古人矣。且雖以堯·舜之治,孔·孟之學,其要不越乎孝悌二字,是皆日用常行底道理,苟能知此而做去,則爲堯·舜爲孔·孟,實非高遠難行之事矣。伏願此等處,推類而體念焉。上曰,參贊官讀之。祐健讀奏一遍訖。上命史官就座。仍命退,諸臣以次退出。
上在昌德宮。停常參·經筵。
夜自五更,灑雨下雨,測雨器水深二分。
藥房都提調金道喜,提調金鼎集,副提調趙秉夔啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
進御加味拱辰湯,姑爲停止事,榻前下敎。
洪祐健啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李秉珪啓曰,明日常參·經筵,取稟。傳曰,停。
申錫愚啓曰,備邊司郞廳來言,今日賓廳日次,而無時急稟定事,不得來會云矣。敢啓。傳曰,知道。
李秉珪啓曰,左右史不可不備,別兼春秋閔致庠·徐翼輔,旣有只推之命,竝卽牌招入直,何如?傳曰,允。
申錫愚啓曰,臣以李文成祠板致祭進去,下直之意,敢啓。傳曰,知道。
傳于沈膺泰曰,進講入侍。
傳于李秉珪曰,再明日眞殿茶禮,當自內親行矣。該房知悉。時原任大臣·閣臣·宗親·儀賓二品以上入參。
傳于洪祐健曰,召對爲之。
洪祐健啓曰,大司憲金鍏,持平兪貞煥牌不進,掌令金廷雲·金永基,持平李奎夏在外,監察茶時之意,敢啓。傳曰,知道。
以大司諫李敎英,獻納李亮信,持平兪貞煥牌不進罷職傳旨,傳于洪祐健曰,只推。
以別兼春秋閔致庠牌不進罷職傳旨,傳于金在根曰,只推。
兵曹口傳政事,副司果單洪秉壽。
沈膺泰,以吏曹言啓曰,成均館典籍林謇洙,以其身病,呈狀乞遞,改差,何如?傳曰,允。
李秉珪,以禮曹言啓曰,再明日眞殿茶禮親行事,命下矣。自上服色,以翼善冠·無揚黑團領袍·靑鞓·素玉帶擧行,而應參諸臣,以無揚黑團領·烏紗帽·黑角帶行禮事,知委,何如?傳曰,允。
又以內醫院都提調·提調意啓曰,駝酪粥,自十月初一日當爲封進,依前例擧行事,預爲分付司僕寺之意,敢啓。傳曰,知道。
洪祐健,以禁衛營言啓曰,本營字內崇禮門東邊頹城改築處女墻,今已畢築之意,敢啓。傳曰,知道。
又以刑曹言啓曰,毆打掖隷之尹東仁,定配所押送事,纔已草記蒙允矣。卽接其所訴,則渠母今年爲七十八,而無他兄弟云。故使之考籍,果爲的實。依法典收贖放送之意,敢啓。傳曰,知道。
庚戌九月二十日辰時,上御熙政堂。藥房入診,進講同爲入侍時,都提調金道喜,提調金鼎集,副提調趙秉夔,假注書李崙夏,記注官金大鉉,記事官金龍翼,檢校待敎李秉文,判府事金道喜,講官金鼎集,參贊官沈膺泰,檢討官姜㳣,假注書鄭直東,記注官金大鉉,記事官金龍翼,各持小學第五卷,以次進伏。醫官鄭有曾·金珪·李鎭夏·黃道淳,進伏楹外訖。上曰,史官分左右。道喜進前奏曰,霜朝日氣頗冷,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,醫官待令,使之入診乎?上可之。有曾等入診訖,道喜曰,脈候奏之。有曾等退伏楹外奏曰,左右三部調均矣。上曰,各陳所見。鎭夏曰,調均中微有滑體矣。鎭夏曰,拱辰湯進御幾貼乎?上曰,近日微有感意,姑未服之矣。道喜曰,今日卽五貼更爲製入之日次矣。此則姑爲停止,待前已製入之湯劑盡爲進御後,更爲製入似好矣。上可之。進御加味拱辰湯,姑爲停止事。出榻敎道喜曰,藥房·承史,使之先退乎?上命承史以次退出。上開卷,諸臣以次開卷,上誦前受音一遍訖。鼎集讀自海虞令,止輒流涕,解釋章句。上曰,甚加矜賞者,何謂也?道喜曰,矜者,憐之之意也,賞者,嘉之之意也。上讀新受音九遍訖,上曰,文義以次陳之。鼎集曰,何子平,幼持操檢,學義堅明,雖處闇室,如見大賓,平生志行,確乎難及,而尤篤於事母,除海虞令,縣祿惟以養母,一身妻子,不犯一毫,人或疑其儉薄。子平曰,希祿本在養母,不在爲己,及親之喪,不廬不絮,哀號八年,常如一日,當世之人,未聞有奬詡誘激之風,而惟蔡興宗,特嘉其孝,爲營冢壙,可謂賢太守矣。朱壽昌則母子不相知者,爲五十年,行四方決志求母,適避雨於同州逆旅,心方念母,俄有老婦拾薪而嘆曰,吾兒壽昌,安知母苦之如是?壽昌驚愕前問,果其母也,可謂天之所啓,非由人力,蓋深究其此等情界,則雖事端各殊,亦自有感發人心者矣。㳣曰,子平·壽昌所行之事雖不同,其出於孝則一也。興宗是劉宋間賢人,故憫其情地之苦,嘉其誠孝之篤,爲營其葬,昔范純仁,以麥舟付曼卿,使掩淺土之喪,又有査道者,以赴擧之資三萬,贈其父友,使不鬻女而營葬,古人之出義恤窮,每多如此,況此至孝之人,孰不感嘆而樂爲之助乎?非但親知之若是而已,其在朝家褒賞節孝之道,尤當樹之風聲,伏願此等處體念焉。膺泰曰,俄者下問中甚加二字,果有深意存焉。甚者甚切之意也,加者益加之義也。八年之間,爲其太守者,亦豈無憫憐奬詡之人,而獨蔡興宗,心誠歎服,至助葬具,俾申情禮,此章之特書甚加二字,所以別於他人之義也。雖然興宗,亦不過爲之營葬而已,未聞有聞之於朝,褒以棹楔,勸以爵祿,或緣其時饑饉師旅,國家多事,未之遑歟?猗我東方,列聖繼作,治尙孝悌,風敎流行,雖於巖穴之間,竇蓽之下,亦多卓異之行,每自朝家,隨聞樹旌,風聲所曁,愚夫愚婦,亦皆知孝行之爲可慕,此實由於君上導率之如何耳,伏願深加省念焉。上曰,子平八年哀號如一日,甚是難及處也。第歠粥時,不進鹽菜,何以堪也?膺泰曰,至於鹽菜而猶爲不進者,此上文所云踰於禮者也。上曰,朱母之見出,必在於壽昌之兒時也。㳣曰,然矣。上曰,何爲見出也?㳣曰,此事無傳,雖不可詳知,而古或有出妻之事矣。壽昌處人倫之變,不欲自同於平人,故至不御酒肉矣。道喜曰,壽昌之心,至於誓不復還,則豈御酒肉乎?上曰,然。爲子之心,尋其母然後,當立於世矣。道喜曰,壽昌晝夜思慕,竟得其母,豈非誠孝所感,天使之然也?上曰,雍之距同州不遠乎?道喜曰,雍是秦地,同近蜀地,相距似遠,而以母也。故自雍而之同矣。上命史官就座。仍命退,諸臣以次退出。
庚戌九月二十日申時,上御熙政堂。召對入侍時,參贊官洪祐健,侍讀官金會明,檢討官姜㳣,檢校待敎李秉文,假注書鄭直東,記事官玄基濬,別兼春秋徐翼輔,各持通鑑第二卷,以次進伏訖。上曰,史官分左右。上開卷,諸臣以次開卷,上曰,上番讀之。會明讀自諸將,止皆服。上曰,文義陳之。會明釋義訖,奏曰,春秋以後,無義戰久矣。今以韓信此戰言之,雖神於用兵,而不及聖人征伐遠矣。上曰,然矣。此亦期於必勝而已矣。會明曰,聖敎誠然矣。夫以漢而比楚,則漢以仁義,楚尙勇悍。故末梢之成敗懸殊矣。以韓信而比成安,則成安雖有左車,而不能用之,韓信能致左車而用之,故二將之優劣自異矣。伏願於此等處,深念得失之分焉。上曰,下番讀之。㳣讀自信,止禽矣。上曰,文義陳之。㳣釋義訖,奏曰,百里奚本虞臣,而晉將伐虢,假道於虞,百里奚諫而不聽,奚乃自鬻於五羖之皮,秦繆公擧而用之,遂成霸業,虞之百里,趙之左車,可謂善於謀者,而其君不能用,此可見其謀之行與不行,專在於人君之用與不用也。伏願於此等處,深察用人之道焉。上曰,若用廣武之計,則成安豈至於敗,而韓信所云僕亦禽矣者,亦無怪矣。㳣曰,然矣。上曰,參贊官讀之。祐健讀自廣武君,止從風而靡。上曰,廣武君何其善辯之如此也?祐健曰,果是善辯矣。上曰,文義陳之。祐健釋義訖,奏曰,廣武君不過是戰國游說之士,則其言雖不足爲訓,而讀書之法,每貴乎斷章取義,其曰愚者千慮,必有一得,狂夫之言,聖人擇焉云者,實有合於君上用人之道矣。才難之歎,古來伊然,全德之人,雖不可多得,而一能之可紀則拔擢之,一言之可用則採納之,舍其短而取其長,各盡器使之方,則必將大有裨於治道矣。伏願深味而推驗焉。上曰,閣臣讀之。秉文讀自隨何,止趣銷印。上曰,漢王雖洗足不爲之禮,布何至於悔來欲死耶?旋又大喜過望,則可謂喜怒無常也。仍敎曰,文義陳之。秉文釋義訖,奏曰,九江王性本梟勇,漢王恐其驕而難制,故初折其銳氣,更得其歡心,此英雄牢籠之手段也。布之喜怒,可謂淺之爲丈夫矣。至若食其之謀,不識時勢之輕重,終不及子房之明於利害,此可驗智謀之優劣,而漢王之刻印銷印,雖有同於兒戲,苟非大度量大器局,則安能如是顚倒也?上曰,罵者,大責之謂乎?秉文曰,然矣。上曰,豎儒者,賤稱乎?秉文曰,然矣。㳣曰,韓信·張良,事雖異而其謀之神奇一也。信之背水,示其無生地也,良之不立六國後,示其無故國也,無生地則士必殊死戰也,無故國則人皆爲我用矣。上曰,然矣。上通讀一遍訖,掩卷。仍曰,近日秋氣已晏,農形何如云耶?祐健曰,外邑農形,臣未能詳聞,而第緣晚霖爲災,東風連吹,年形似不能善就矣。㳣曰,今年農形,雖免判歉,似爲穴農矣。祐健曰,西路稍勝,而南中尤不及云矣。上曰,今則似已刈穫矣。祐健曰,今已霜降,正當收穫之節矣。上命夾侍,以柚子一盤,傳于贊參官,仍敎曰,適有此果,諸臣分味,好矣。祐健敬受,與諸臣各懷二顆于袖中。上曰,史官就座。仍命退,諸臣以次退出。
上在昌德宮。停常參·經筵。
未時,太白〈見〉於巳地。
洪祐健,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
洪祐健啓曰,明日·再明日,齊陵忌辰祭齋戒正日相値,視事頉稟之意,敢啓。傳曰,知道。
又啓曰,來二十五日朝參日次矣。敢稟。傳曰,停。
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
趙秉夔啓曰,左承旨申錫愚,今日不爲仕進,卽爲牌招,何如?傳曰,允。
傳于李秉珪曰,進講入侍。
傳于金在根曰,召對爲之。
沈膺泰啓曰,別付料兵房來言,西北別付料親臨試射,每年春季朔初一日取稟事,曾有定式矣。今春季朔親臨試射,以何日爲之乎?敢稟。傳曰,二十四日春塘臺親臨爲之。
洪祐健啓曰,大司憲金鍏,持平李奎夏·兪貞煥牌不進,執義柳進翰,掌令金廷雲·金永基在外,監察茶時之意,敢啓。傳曰,知道。
以大司諫李敎英,獻納李亮信,持平李奎夏·兪貞煥牌不進罷職傳旨,傳于洪祐健曰,只推。
以左副承旨申錫愚牌不進罷職傳旨,傳于沈膺泰曰,只推。
李秉珪,以禮曹言啓曰,卽接崇陵官員所報,則本陵大王陵上莎草修改後,逐日灑水,快有着根云矣。敢啓。傳曰,知道。
又以禮曹言啓曰,卽接仁陵官員所報,則本陵陵上莎草修改後,連日奉審,無頉云矣。敢啓。傳曰,知道。
又以禮曹言啓曰,卽接山陵官員所報,則本陵陵上莎草修改後,逐日灑水,快有着根云矣。敢啓。傳曰,知道。
洪祐健,以禁衛營言啓曰,騎士都試時優等人,別單書入之意,敢啓。傳曰,知道。
敦寧都正李晉祥疏曰,伏以臣,素以菲姿,幸逢晟際,濫荷寵擢,已叨陞資之班,而自揆愚庸,靡塞涓埃之報,近年以來,退伏田野,恒懼擅離之誅,懸戀魏闕,祗切瞻祝之誠。臣忽於前月初九日,恭奉聖旨下者,以臣爲敦寧府都正,顧臣之愚陋疎逖者,抑何以過蒙異數於今日也?其在報答之地,惟有將順之道而已。第伏念臣於此職,考之公格,旣無以爲據,則揆以私分,合有所自處者,臣卽宜承命趨肅,援例乞免,而臣素患脚痺之症,每劇於夏秋之交,力疾登程,實無其道。故玆敢遙望脩門,徑陳短章。伏乞聖明,察臣難冒之實,憐臣難强之勢,仰稟東朝,將臣所帶敦寧府之職,卽賜鐫遞,一以便公私之義,一以正違傲之罪。臣無任云云。省疏具悉。疏辭下該曹,稟處。
吏曹啓目,粘連觀此敦寧府都正李晉祥上疏,則臣於此職,旣無爲據,伏乞聖明,仰稟東朝,卽賜鐫遞亦爲白有臥乎所,旣無敦寧,則揆以公格,不可仍置,敦寧府都正李晉祥,依例改差,何如?判付。啓,依允。
庚戌九月二十一日巳時,上御熙政堂。進講入侍時,講官金輔根,參贊官金在根,侍讀官金會明,假注書李崙夏,記注官朴賢楷,別兼春秋徐翼輔,各持小學第五卷,以次進伏訖。上曰,史官分左右。上誦前受音一遍訖,輔根讀新受音一遍,仍奏釋義。上曰,迎其同母弟者,卽其母被出後所生耶?輔根曰,然矣。上曰,其母則尙在雍地,而不與同居耶?輔根曰,旣迎其弟妹以歸,則似無與母不同居之理,且以居數歲母卒之文觀之,尤可知矣。上曰,弟妹何謂也?輔根曰,弟是男弟,妹是女弟也。上曰,拊字是撫意耶?輔根曰,然矣。上曰,葬其不能葬者,葬同族之謂乎?輔根曰,葬其貧族也。上曰,一二人家化之者,學伊川不尙浮屠之謂乎?輔根曰,然矣。上讀新受音七遍訖,上曰,文義以次奏之。輔根曰,此言一二人家化之者,非有意於化人,而人自化之之謂也。譬如天地之陶鑄萬物,而蜩翼卉萌,各自化焉,當時浮屠治喪,殆習俗之最難化者,而大賢所居,自然有過化存神之效。故人之化之,其應也速。舜居之成聚成邑,齊俗之善謳善歌,雖其所化者殊塗,而其致則一也。推此一化字,而施諸一家,則一家化矣,措諸一國,則一國化矣。大而化之於天下,則可以參天地而化育萬物矣。皆由於自我身而先爲可化之道而已,伏願推此而體念焉。會明曰,朱壽昌,年甫七歲,母子相離而不相知者五十年,則計其稍壯,可以四方求之,而飮食言語之間,不以恒人自處者,亦將四十餘年,蓋以至行之人,不幸而處其變者也。其所處愈不幸,而其孝則愈著矣。宋史爲之立傅,有旣葬其母,白烏集墓之句,歷敍其累知州縣,官至司農少卿,而勇於爲義,折獄如神,蓋其友弟妹睦宗黨,居官盡職,皆擧斯心而推之也。孝爲百行之源者,亶其然乎?上曰,白烏何爲而來集乎?會明曰,孝感所致矣。又曰,浮屠卽佛法也,佛法之入中國久矣。愚夫愚婦樂其誕妄,甚至有堂獄禍福之說以怵之,故有喪之家,必廣其施捨,修其道場,駸駸成俗,至於齊梁之間而極焉。夫以有宋之崇儒重道,而特言程子之不用,則其俗習之久而難變,可推而知。然擧世用佛之時,猶以程子之不用,有一二家從而化之者,以此推之,則世亦無不可變之俗矣。我朝則排異端衛正道,卓越百王,故士大夫之斥佛而不用,無家不然,則可謂人人無愧於程夫子,豈今之士夫,反勝於古之人而然哉?蓋以四百年來,上有以導率而致然也。顧奚但佛法爲然?今俗之不如古久矣。然丕變而挽回之,道則亦惟在自上導率之如何耳。伏願如是推類而體念焉。上曰,堂獄禍福之說,皆是妖誕矣。會明曰,然矣。在根曰,夫此章之天性云者,心誠如此,非勉强爲也。蓋天賦之性,堯·舜與衆人,均一是性。故論語曰性相近也,習相遠也,孟子曰鷄鳴而起,孳孳爲善者,舜之徒也,孳孳爲利者,跖之徒也。欲知舜·跖之分,只在利與善之間,則此乃衆人之蔽於物欲,不能復其性,而其習相遠之故也。今此朱壽昌孝友之推及者,亦豈非出於本然之性乎?然則日用云爲,皆從性分中出來,伏願於此等處,深加省察焉。上曰,錢明逸,以壽昌事聞于朝,而其時只使壽昌就舊官,此何足爲異數乎?輔根曰,其孝行卓異,政合別加褒揚,樹之風聲,然復舊官,亦是恩典也。又曰,我國亦多以孝行仰聞,生者蠲役,死者旌閭,以示褒奬矣。上曰,熙寧是宋神宗年號乎?輔根曰,然矣。上曰,雍州何地,而距秦不遠乎?輔根曰,雍州卽秦地也。上掩卷,諸臣以次掩卷。上曰,史官就座。仍命退,諸臣以次退出。
庚戌九月二十一日申時,上御熙政堂。召對入侍時,參贊官李秉珪,檢校待敎李秉文,侍讀官金世鎬,檢討官朴昇壽,假注書李崙夏,記注官朴賢楷,別兼春秋徐翼輔,各持通鑑第二卷,以次進伏訖。上曰,史官分左右。上開卷,諸臣以次開卷,上曰,上番讀之。世鎬讀自漢王謂陳平,止鍾離昧等。上曰,文義奏之。世鎬釋義。上曰,鍾離昧·龍且·周殷,皆可用之臣,而項王不用乎?世鎬曰,項王爲人,善忌信讒,雖有人,不能用之,漢王則善將將,此所以天下之不歸楚而歸漢也。上曰,苟可以反間,何惜黃金之費乎?世鎬曰,出捐四萬斤金,不問其出入,此可見漢王度量之豁達,而項王則非但不能知人,吝嗇又甚,觀於印頑弊忍不能與之事,推可知矣。上曰,三人皆可用者而反間之,故果疑不用也。世鎬曰,然矣。非但三人,有一范增,而亦不能用矣。上曰,如從范增言,漢事幾危矣。世鎬曰,然而范增但知勸項王急擊勿失而已。至大義理處,全然昏昧矣。上曰,下番讀之。昇壽讀自楚圍漢王,止疽發背而死。上曰,文義奏之。昇壽釋義。上曰,項王從亞父計,果攻滎陽,則漢將奈何?昇壽曰,此漢王所以患之也。又曰,陳平初進太牢,故作佯驚之狀,以惡草具更進,其計專在於使項王致疑者也。假使項王,專信亞父,其成功有未可知矣。況不信如此,而何能共其大事乎?且增之爲人,史氏多短之,初旣勸立義帝,末又見殺於項王,而猶甘心事之,是以疽發背之下,不書卒而書死字,可見罪之之筆法矣。上曰,更進惡草具,果是致疑之端也?昇壽曰,然矣。於項王果大疑之果字,亦可見果驗陳平計之義也。上曰,參贊官讀之。秉珪讀自將軍,止遁去。上曰,文義奏之。秉珪釋義。上曰,夜出女子,是無用之卒也?秉珪曰,然矣。上曰,紀信爲漢王而死乎?秉珪曰,爲君死之,其節甚壯矣。上曰,楚師見紀信之出,認以爲漢王之降楚,皆當馳走於東矣。秉珪曰,然矣。世鎬曰,紀信之忠與功,如彼其卓異,而考諸漢史,無紀功表忠之蹟,是可欠惜也。上曰,或忘之而然乎?上曰,閣臣讀之。秉文讀自漢王出滎陽,止玉門。上曰,文義奏之。秉文釋義。上曰,彭越何人乎?秉珪曰,本楚人而仗劍歸漢矣。上曰,然矣。上曰,漢王見圍而逃之,軍卒當敗無餘矣。世鎬曰,當此之時,事機甚急,方漢王之脫身獨走也。竝棄同車之惠帝與魯元公主,卒賴滕公之救濟,以至保存也。秉文曰,臣所讀自止內,別無文義之仰達者矣。上曰,轅生誰也?秉珪曰,是游說之士也。昇壽曰,如酈食其之類也。上掩卷,諸臣以次掩卷。上命史官就座。仍命退,諸臣以次退出。
上在昌德宮。停常參·經筵。
未時,太白見於巳地。
李秉珪啓曰,檢閱趙秉學,由限已過,卽爲牌招入直,何如?傳曰,允。
傳于沈膺泰曰,進講入侍。
傳于李秉珪曰,奉審閣臣入侍。
注書金永秀病,代以李僖魯爲假注書。
李秉珪啓曰,卽者別兼春秋徐翼輔,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,與閔致庠·南秉吉,竝卽牌招,推移入直,何如?傳曰,允。
以檢閱趙秉學牌不進罷職傳旨,傳于金在根曰,只推。
李秉珪啓曰,檢閱趙秉學,旣有只推之命,一體牌招,推移入直,何如?傳曰,允。
以咸鏡監司徐有薰狀啓,鏡城府民家全頹事,傳于金在根曰,當此秋事方殷之時,民家漂頹,若是夥然,聞甚驚慘,元恤典外,別加顧助,結構奠接之意,廟堂各別措辭,分付。
傳于李秉珪曰,政官牌招開政。
沈膺泰,以吏曹言啓曰,長寧殿別檢許鐸,以其身病,呈狀乞遞,改差,何如?傳曰,允。
申錫愚,以兵曹言啓曰,僉知中樞府事權載大,病在鄕廬,上來無期云。宣傳官申命洪,文臣兼宣傳官洪鍾雲·權永秀,俱以病難供職,呈狀乞遞,竝改差,何如?傳曰,允。
有政。吏批,判書李魯秉進,參判吳取善,參議李裕元竝牌招不進,左副承旨沈膺泰進。以李寅夔爲校理,李升洙爲修撰,金德喜爲戶曹參判,李齊松爲敦寧都正,柳興奎爲兵曹參議,申泰運爲刑曹參議,洪學淵爲知春秋,金炳冀爲同義禁,李秉德爲禮曹正郞,李友燁爲典籍,成均博士單卓章昊,奉常正單李彙圭仍任事承傳,折衝李台鎭今加嘉善,前郡守安鼎錫今加通政賞加事,兵曹覆啓判下。
兵批,行判書趙斗淳進,參判趙秉恒病,參議任泰濬入直,參知柳興奎未肅拜,右副承旨洪祐健進。以金炳冀爲副摠管,孟直淳爲僉知,李鶴周爲宣傳官,尹喜臣爲訓鍊僉正,李鍾愚·洪鍾序爲文兼,李源明爲禁衛把摠,吳允植爲德積僉使,同知徐眘輔,僉知三單張興燮·閔瑜世·王德元,大護軍李鶴秀,護軍徐英淳·沈宜冕·洪祐順,副司果李台鎭,副護軍金永爵·李晉祥·權載大·申命洪·安鼎錫,前判官朴晟煥,今加折衝賞加事承傳。吏批,再政。閔致庠爲司僕正,楚秉德爲長寧殿別檢,兵曹參議單任泰璿,參知單柳興奎。兵批,再政。李啓純爲宣傳官,張鉉喆爲訓鍊判官,副護軍朴晟煥。吏批,三政。申學典爲忠淸都事。兵批,三政。鄭煥升爲都摠經歷,沈芝秀爲訓鍊主簿。
洪祐健啓曰,副摠管金炳冀,旣已出肅,而兼帶同義禁,不爲肅謝,直爲出去,事甚未安,推考,何如?傳曰,允。
以別兼春秋閔致庠·徐翼輔·南秉吉牌不進罷職傳旨,傳于金在根曰,只推。
以檢閱趙秉學牌不進罷職傳旨,傳于金在根曰,只推。
以吏曹參議李裕元牌不進罷職傳旨,傳于金在根曰,只推。
庚戌九月二十二日卯時,上詣眞殿。茶禮親行入侍時,行都承旨趙秉夔,左承旨申錫愚,右承旨李秉珪,左副承旨沈膺泰,右副承旨洪祐健,同副承旨金在根,記事官金永秀·任應準,別兼春秋閔致庠·徐翼輔,提學金左根,原任提學金學性,原任直提學徐憙淳,檢校直提學金輔根,原任直提學趙秉駿,直提學鄭基世,原任直閣尹定鉉·金鼎集·吳取善·金始淵,原任待敎趙斗淳·金洙根·李㘾·李裕元,檢校待敎金輔鉉·李秉文,以次侍立。時至,通禮跪啓請出次。上具翼善冠·無揚黑團領·素玉帶·黑皮靴,出齋殿門,入眞殿門。通禮導上詣板位,跪啓請鞠躬四拜興平身,上行四拜禮。通禮導上詣盥洗位盥洗,仍詣第一室尊所監酌,仍詣神位前三上香,連獻三爵,仍詣第二室·第三室·第四室·第五室,竝如上儀訖。通禮導上降復位,跪啓請鞠躬四拜興平身,上行四拜禮。通禮跪啓禮畢。領議政鄭元容,判府事金道喜·朴晦壽進前奏曰,早朝勞動,聖體,若何?上曰,一樣矣。仍出眞殿門入齋殿門,命承史退出,諸臣以次退出。
庚戌九月二十二日辰時,上御熙政堂。進講入侍時,講官趙斗淳,參贊官申錫愚,檢討官朴昇壽,記事官任應準,記注官朴賢楷,別兼春秋徐翼輔,各持小學第五卷,以次進伏訖。上曰,史官分左右。上誦前受音一遍訖,上開卷。斗淳曰,前受音中,若有疑晦處,詳細下問好矣。上曰,別無疑難處也。斗淳讀自霍光出入禁闥,止汲黯之戇也,釋義訖。上曰,戇字,何義也?斗淳曰,愚直之義也。上曰,汲黯此言,無乃過直乎?斗淳曰,古人有以桀·紂主之語,面諍其君者,此言何謂過也?且君仁而能容諫,故臣敢以直言告之也。上讀新受音五遍訖,上曰,文義以次奏之。斗淳曰,內多欲之欲,此是何欲乎?未敢知領會此意否。上曰,未詳也。斗淳曰,漢武之窮兵黷武五十年,而求神仙好方士,大作建章千門萬戶,多欲之病,於此可見,而乃以云云之說,夸衒於群臣,豈其志乎?汲黯獨先知其欲之所在,故有此直截之言,卽防微杜漸之意也。武帝雖怒而罷朝,然不加之罪,竟許以社稷臣,其容諫之德,知人之鑑,足爲後世法也。昇壽曰,霍光則或有以不學無術譏之者,然其爲人沈靜詳審,出入禁闥二十餘年之久,而行止不爽尺寸,其於措事發言,小心謹愼,推可知矣。是故武帝察群臣,惟光忠厚可任大事,乃使黃門畫周公負成王朝諸侯圖以賜之,受遺詔輔少主,有社稷功,竟至圖形麟閣,而獨不名焉,其所以褒忠者也。汲黯則豈欲見憚於君也?只是矢心不欺,不爲容悅,故人主見之,自然有畏憚之心也。其直如此,豈肯少屈於田蚡乎?帝之變色罷朝,止以爲愚,而不之罪,此其所以容直者也。褒忠容直二者,人主之所當勉者,伏願體念焉。上曰,郞僕射,何官也?斗淳曰,郞,守門戶者,僕射,如永巷僕射之類也。武帝時,淮南王欲叛,而畏黯不敢發曰,漢廷大臣,獨汲黯好直諫,守節死義,至於公孫弘輩,如發蒙振落,當時見憚於諸侯王者亦如此。故國有良臣,勝於十萬甲兵也。錫愚曰,此章文義,講官所陳,已盡之矣。臣無容更達,而內多欲外施仁義之語,切中漢武隱微之病,而漢武能容受而不之罪,此爲尤難矣。上曰,黯於景帝時,爲洗馬乎?斗淳曰,汲黯於武帝在東宮時,爲太子洗馬矣。洗音先,如洗腆姑洗之洗,而今諺解音稅,未知何據也。上掩卷,命史官就座。仍命退,諸臣以次退出。
庚戌九月二十二日申時,上御熙政堂。奉審閣臣入侍時,右副承旨洪祐健,記事官任應準,記注官朴賢楷·金大鉉,檢校直提學金炳冀,以次進伏訖。上曰,史官分左右。炳冀進前奏曰,臣承命馳詣華寧殿,殿內奉審則無頉,祭物·祭器·祭井看審則精潔,諸執事摘奸則無頉,仍留監祭,將事安寧。仍詣健陵,陵上奉審則無頉,碑閣·丁字閣奉審則無頉,仍詣顯隆園,園上奉審則無頉,碑閣·丁字閣奉審則無頉之意,仰達矣。上曰,史官就座。仍命退,諸臣以次退出。
上在昌德宮。停常參·經筵。
沈膺泰啓曰,明日常參·經筵,取稟。傳曰,停。
洪祐健啓曰,大司憲金鍏,持平兪貞煥呈辭,執義柳進翰,掌令金廷雲·金永基在外,持平李奎夏未肅拜,監察茶時之意,敢啓。傳曰,知道。
傳于沈應泰曰,進講入侍。
注書任應準病,代以洪兢周爲假注書。
沈膺泰啓曰,左右史不可不備,別兼春秋閔致庠·徐翼輔·南秉吉,檢閱趙秉學,旣有只推之命,竝卽牌招,推移入直,何如?傳曰,允。
以別兼春秋閔致庠·徐翼輔·南秉吉,檢閱趙秉學牌不進罷職傳旨,傳于金在根曰,只推。
傳于金在根曰,留院公事入之。
洪祐健,以都摠府言啓曰,副摠管鄭泰東,以御營中軍,本營諸將官射會監試事,南別營晝仕出去之意,敢啓。傳曰,知道。
金在根,以戶曹言啓曰,臣憙淳與正郞臣李時敏,進詣慶熙宮差備內,啓下手本中有頉處,眼同看審,則不無間間修改處,而漸値寒節,土功爲難,待明春始役之意,敢啓。傳曰,知道。
江原監司李謙在疏曰,伏以臣,猥以菲材,濫叨藩寄,行將周歲于玆矣。才不足以幹當重務,識不足以裁制庶事,有百其疣,無一可記,早晏狼狽,常所誡懼,竟以奏御之不審,至蒙越俸之恩勘,臣惶隕震懍,無所容措,臣之疎闇,臣所自知。雖尋常策應,尙難堪任,況於別般施措,尤何敢擬議?惟以制節謹度,庶無大何,爲自守之義,只緣民情懇至,輿論難怫,遽然登聞,極其草率,自速罪戾,罪重罰輕,益切悚悸,第念移營設鑄,俱是大事也。雖値可爲之會,宜存難愼之義,而素乏斟量之見,輕犯妄率之科,是皆臣自取之罪也。臣以萬不近似之人,敢欲爲世所罕有之事,自致僨誤,尙不知愧,晏然自在,殆若無事者然,則其於物論之嗤點,何哉?自以愚劣之倫,元昧制治之方,而見今秋事,又値艱虞,其所懷保,有倍他時,臣之不能承當,非但世所共知,抑亦此道人所同見也。臣何敢冒昧蹲仍,久據匪據之地乎?玆敢披瀝衷懇,仰瀆崇嚴。伏乞聖明,俯賜鑑諒,仰稟東朝,亟命黜斥,仍治臣溺職之罪,以幸公事,以安私分,臣無任云云。答曰,省疏具悉。官師相規,豈可爲引?卿其勿辭,益勉旬宣之道。
庚戌九月二十三日巳時,上御熙政堂。進講入侍時,講官金學性,參贊官沈膺泰,侍讀官金世鎬,假注書李僖魯,記注官金大鉉,記事官金龍翼,各持小學第五卷,以次進伏訖。上曰,史官分左右。上誦前受音一遍訖,上開卷。學性讀自群臣或數黯,止敬禮如此,仍奏釋義章句訖。上讀新受音十一遍訖,上曰,文義以次奏之。學性曰,人臣事君之節,不顧一己之私,引以當道,納諸無過,卽當然底道理,而彼諂諛將順,務悅其意者,寔出於固位苟容,只知有身,不知有國矣。此汲黯所以至不得久於其官,而亦自不恤者也,蓋人君聽言之際,有言遜于心,則必求諸非道,有言逆于耳,則必求諸道,苟能審察於是二者,則賢邪不難辨,而用捨可以定矣。且自古人君,最以容諫爲難,雖以武帝之英傑,亦不能翕受開納,至於變色而罷朝,則縱不罪之斥之,其疎遠忠直之譏,終不可免矣。衛靑·公孫弘,人雖近幸,而顧其職則將相也,而帝或距床見之,或不冠見之,非禮待臣隣之道也。雖於微官庶職,其在晉接之禮,固不可如是褻狎,況將相之重乎?世鎬曰,此章言輔小主守成,夫守成者,保守成業之謂也。昔唐太宗問侍臣曰,創業與守成孰難?房玄齡曰,草昧之初,與群雄竝起,角力而後臣之,創業難矣。魏徵曰,自古帝王,莫不得之於艱難,失之於安逸,守成難矣。太宗曰,玄齡與吾取天下,出百死得一生,故知創業之難,徵與吾共安天下,常恐驕奢生於富貴,禍亂生於所忽,故知守成之難。然創業之難,旣已往矣,守成之難,方當與諸公愼之,唐宗此言,實爲守成之要道,伏願體念焉。膺泰曰,主爵都尉,非諫官也,而黯之言曰已在其位,蓋西漢官制,元無別置諫諍之任,而上自公卿,下至庶官,皆可得而言之之故也。是以有郞從官上書者,有穎陰候騎上書者,亦無不博詢翕受,可用則采之,不可用則置之,足可見其時容直來諫之盛德美規矣。伏願於此等處,澄省焉。上曰,上下相接,禮貌若是疎慢,其何能爲國乎?學性曰,朝廷之上,若無以嚴見憚之臣,則在上之人,無所顧畏,惟意所欲,初不能見敬於其君,終或有一得之言,亦安得回其心而格其非乎?是以駸駸然陷於不義,竟至莫可救藥之境,寧不可懼哉?子思子之言曰,人君出言,卿大夫莫敢矯其非,君之國事,將日非矣者,誠千古之至訓也。世鎬曰,武帝之不冠而見將相之臣者,非但於禮接臣僚之道,不當如是,其在燕居,不愼威儀,實有欠於愼獨工夫也。上曰,何如斯可謂社稷臣也?世鎬曰,禮記云有臣柳莊也者,非寡人之臣,乃社稷之臣,今此古有社稷之臣云者,卽此義也。膺泰曰,社稷之臣,卽身佩國家安危之人也。上曰,汲黯果有病而請告乎?世鎬曰,汲黯素多病,故請告者數矣。觀其爲人正直,必無稱病請告之理矣。膺泰曰,汲黯之果有實病,觀於守淮陽臥閤致治,尤可驗矣。上掩卷,上曰,史官就座。仍命退,諸臣以次退出。
上在昌德宮。停常參·經筵。
李秉珪啓曰,明日常參·經筵,取稟。傳曰,停。
洪祐健啓曰,合辭許久闕啓,事甚未安。除在外·未署經外,未肅拜·呈告人員。竝卽牌招,何如?傳曰,允。
李秉珪啓曰,檢閱趙秉學,旣有只推之命,卽爲牌招入直,何如?傳曰,允。
傳于洪祐健曰,進講入侍。
申錫愚啓曰,假注書李僖魯,身病猝重,勢難察任,今姑改差,何如?傳曰,允。
李僖魯改差,代以金益容爲假注書。
金益容在外,代以姜蘭馨爲假注書。
以司謁口傳下敎曰,恩彦君墓碣,永明尉製進,大院君墓碣,左參贊製進。
李秉珪啓曰,開城留守李是遠,謂以情地惶蹙,今方廢務,齊陵忌辰祭設行啓本,京畿監司替行,原啓本雖不得不捧入,而揆以事體,極爲未安。從重推考,何如?傳曰,允。
大王大妃殿傳于申錫愚曰,向來特仍,實爲民情矣。松留之廢務,是何擧也?祭享啓本之替行畿伯者,尤爲未安。從重推考,自廟堂各別,嚴飭,使之卽起視務之地,可也。
洪祐健啓曰,大司憲金鍏,持平兪貞煥牌不進,執義柳進翰,掌令金廷雲·金永基在外,持平李奎夏未署經,監察茶時之意,敢啓。傳曰,知道。
以大司諫李敎英,獻納李亮信,持平兪貞煥牌不進罷職傳旨,傳于沈膺泰曰,只推。
以檢閱趙秉學牌不進罷職傳旨,傳于沈膺泰曰,只推。
李秉珪,以弘文館言啓曰,新除授校理李寅夔,卽爲牌招察任,何如?傳曰,允。
申錫愚,以兵曹言啓曰,謹依下敎,本曹別付料軍官張在翰·吳處泓,各決棍五度放送之意,敢啓。傳曰,知道。
又以都摠府言啓曰,今日入直內三廳武兼·禁軍及軍兵等,當爲中日習射技放,而親臨別付料試射相値,不得設行之意,敢啓。傳曰,知道。
又以禁衛營言啓曰,臣相弼進詣南廟,有頉處看審修改後,別單書入之意,敢啓。傳曰,知道。
洪祐健,以義禁府言啓曰,今三月初六日,因本府擊錚回啓尹可基事,臣府不敢擅便,下詢大臣處之事,判付內,依允矣。謹依判付,收議于時·原任大臣,則領府事趙寅永,判府事權敦仁·金道喜·朴晦壽,病未獻議,領議政鄭元容,以爲久案伸理,極涉難愼,而籲辭不無依據,公議亦爲稱冤,伏惟上裁云矣。大臣之意如此,上裁,何如?傳曰,依大臣議施行。
庚戌九月二十四日卯時,上御熙政堂。進講入侍時,講官金洙根,參贊官洪祐健,檢討官朴昇壽,假注書洪兢周,記事官玄基濬,別兼春秋南秉吉,各持小學第五卷,以次進伏訖。上曰,史官分左右。上誦前受音一遍訖,上開卷,諸臣以次開卷。洙根讀自初魏遼東公,止但依吾語,仍解釋章句。上曰,奉使,何謂也?洙根曰,如今使臣之類也。上曰,翟黑子,何如人也?洙根曰,受布千匹,終欺其君,以此觀之,則可知其貪汚不忠之人矣。上曰,太子之爲高允,導其生路者,事近欺君矣。洙根曰,爲其授經之故,似用權道而然矣。上讀新受音三遍訖。上曰,文義以次陳之。洙根曰,今日自止內,別無敷演仰達者,而此章高允之實對,上章汲黯之直諫,俱是凡人所難,而其時人君,寬宥而不罪之,此可見君仁臣直,必然之理也。故君仁則忠諫之言日進,君不仁則雖有讜直之臣,亦必畏罪而不敢言矣。伏願深加省念焉。昇壽曰,此章卽言其事君勿欺者也。翟黑子受布千匹,已是莫大之罪,而終不聽高允之言,不以實對,其不免於罪固宜矣。昔宋臣趙普,受海物十甁,置於廡下,會太祖臨幸,倉卒未及屛也,太祖顧見問何物,普乃以實對,太祖卽命啓之,滿貯皆瓜子金也。普惶恐頓首謝曰,臣未及發書,實不知爲何物,若知之則當奏聞而却之,太祖笑而使受之,此亦可見其以實告而免於罪矣。蓋直道事君,非但人臣之職分內事爲然而已,忠直之臣,人君亦當奬勵而簡拔之,夫然後忠言讜論,可以日聞於上矣。古人曰主明臣直,伏願此等處,深留聖念焉。上曰,告君以實,則可免死罪矣,祐健曰,此章別無文義,而講官儒臣,亦已備陳,臣無容更贅矣。第念告君無隱,固是臣子之常事,而臨死不撓,最爲人情之所難。故高允事,尤不可及矣。方當必死無生之地,而幸得太子指導之力,恒人之心,易爲撓奪,而允之意,以爲上不可以欺君,下不可以負友,死生之事,猶是極小故耳。然而在上者,必察其忠實,嘉其正直,包容而不罪之,然後可謂能知人矣。此等處益加省察焉。上命史官就座,仍命退,諸臣以次退出。
庚戌九月二十四日辰時,上詣春塘臺。親臨西北別付料三廳試射入侍時,左承旨申錫愚,假注書洪兢周,別兼春秋閔致庠·南秉吉,以次侍立訖。上具布笠·布帖裏布帶,乘輿出永淸門,由靑陽門詣春塘臺,降輿陞座。錫愚以司謁,入稟承史待令之意。上命入侍,承史以次就位,宣傳官跪稟陞壇號令。行兵曹判書趙斗淳,跪稟陞壇號令,號令如例訖。宣傳官引兵曹判書,行參現禮。斗淳參現如例,宣傳官引試官就位。斗淳及別軍職柳相鼎,宣傳官吳明善,別付料兵房徐相夔,以次就位。斗淳曰,別付料試射,本以十巡擧行,而或有三巡五巡擧行之例,今番則何以爲之乎?上曰,以五巡爲之,可也。斗淳曰,未付料擧子,例以單巡擧行,今番亦依例擧行,何如?上可之。斗淳曰,別付料及三廳試射,有同爲擧行之命,別付料則試射於丹楓亭,何如?上曰,同爲試射,可也。錫愚跪稟宰樞執鼓,又稟貫革尺量,又跪稟矢數執鼓,又稟擧子呼名,別付料試柳葉箭訖。斗淳曰,鐵箭騎芻,今爲試射,而兩技中先試何技乎?上曰,先試鐵箭,可也。上入小次,少頃出次,斗淳曰,鐵箭方牌,本以一百五十步爲限,而或以一百步,或以一百二十步,今番則何以爲之乎?上曰,以百步爲之。錫愚跪稟宰樞執鼓,又稟鐵箭防牌尺量。上曰,防牌尺量勿爲之。錫愚跪稟矢數執鼓,別付料試鐵箭未畢。斗淳曰,鐵箭全不成樣,置之,只試騎芻,何如?上可之,騎芻試訖。斗淳進前奏曰,親臨試射,事體至嚴,而大小擧行,稽忽莫甚,臣之不能先事董飭,誠萬萬惶悚,而師律所關,不可仍置,當該宣傳官,竝事過後拿處,訓鍊院官員,査出其擧行名目,爲先汰去,何如?上曰,依爲之。出擧條上入小次,命退錚,錫愚呼宣傳官退錚。上命兵曹判書及承旨史官試射,小頃出次。錫愚曰,兵判及承旨,纔有試射之命,而兵曹判書趙斗淳,平生未嘗操弓,且眼病不能見矢落處,何以爲之乎?上曰,日勢已晚,兵判及承史試射置之。仍命兵判及承史先退,三廳試射訖。上乘馬,由靑陽門·永淸門還內,諸臣以次退出。
上在昌德宮。停常參·經筵。
藥房提調金鼎集,副提調趙秉夔啓曰,親臨試射,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
李秉珪啓曰,明日常參·經筵,取稟。傳曰,停。
洪祐健啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
申錫愚啓曰,備邊司郞廳來言,今日賓廳日次,而無時急稟定事,不得來會云矣。敢啓。傳曰,知道。
趙秉夔啓曰,同副承旨金在根,今日不爲仕進,卽爲牌招,何如?傳曰,允。
李秉珪啓曰,檢閱趙秉學,旣有只推之命,卽爲牌招入直,何如?傳曰,允。
又啓曰,左右史不可不備,別兼春秋閔致庠·徐翼輔,竝卽牌招,推移入直,何如?傳曰,允。
傳于李秉珪曰,進講入侍。
備忘記,慶尙左水使李容純下直,長弓一張,長箭一部,片箭一部,筒兒一箇賜給。
李秉珪啓曰,卽者別兼春秋南秉吉,謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
洪祐健啓曰,大司憲金鍏,持平兪貞煥牌不進,執義柳進翰,掌令金廷雲·金永基在外,持平李奎夏未署經,監察茶時之意,敢啓。傳曰,知道。
以大司諫李敎英,獻納李亮信,持平兪貞煥牌不進罷職傳旨,傳于洪祐健曰,只推。
以同副承旨金在根牌不進罷職傳旨,傳于洪祐健曰,只推。
以別兼春秋閔致庠·徐翼輔·南秉吉牌不進罷職傳旨,傳于洪祐健曰,只推。
以申杓·金箕錫·鄭濩源囚單子,傳于洪祐健曰,飭已施矣,分揀放送。
李秉珪,以禮曹言啓曰,卽接江原監司李謙在移文,則以爲,襄陽府東海廟宇,年久朽破,頹壓在卽,不可不及今修改,而神位移安以來十月初十日,還安以來十一月十七日擇定,移還安祭香祝,磨鍊下送云矣。襄陽府東海廟宇修改時,先告事由移還安祭香祝,令該司照例磨鍊下送之意,分付,何如?傳曰,允。
申錫愚,以兵曹言啓曰,來十月十一月當上番騎兵二百二十八名所着襦衣,本曹點考後,仍令該曹題給之意,敢啓。傳曰,知道。
又以都摠府言啓曰,副摠管林永洙,以漢城府右尹,本府坐起,晝仕出去之意,敢啓。傳曰,知道。
又以御營廳言啓曰,今九月二十五日騎士都試時各技優等人及沒技人,別單書入之意,敢啓。傳曰,知道。
洪祐健,以義禁府言啓曰,因本府收議草記批旨內,依大臣議施行事,命下矣。大臣旣以籲辭不無依據,公議亦爲稱冤獻議,尹可基事,施以伸理之典,何如?傳曰,允。
檢閱趙秉學疏曰,伏以臣於日昨,冒控臣父病狀,陳籲擅出,焦遑忙迫,有不暇詳暴情懇者矣。臣父以六旬衰齡,方在㷀㷀銜恤之中,哀毁葸綴,理所固然,而非時冷泄,轉成下利,粥之啜,輒患見阻,藥餌之供,尙遲責效,臣方左右扶將,實難暫離。且臣連在喪側,身又不潔,溷處淸禁,昵陪香案,揆以分義,尤所難安,由限旣過,召牌課臨,承膺無望,日事違傲,以公以私,萬萬惶蹙。玆敢申暴危懇,猥瀆崇聽。伏乞聖慈,俯垂鑑諒,仰稟東朝,亟鐫臣職,俾便救護,仍治臣瀆擾之罪,以昭法紀焉。臣無任云云。省疏具悉。爾其勿辭救護。
庚戌九月二十五日辰時,上御熙政堂。進講入侍時,判府事朴晦壽,講官趙秉駿,參贊官李秉珪,檢討官李升洙,假注書姜蘭馨,記注官朴賢楷,別兼春秋南秉吉,各持小學第五卷,以次進伏訖。上曰,史官分左右。上誦前受音一遍訖,上開卷,諸臣以次開卷,秉駿讀自太子見帝言,止遂赦之,仍解釋章句。上曰,愼密之密字,是何義也?秉駿曰,卽謹愼周密之義矣。秉珪曰,是與安詳底義同矣。上曰,多於浩,是罪浮於浩之謂乎?秉駿曰,多於浩者,謂其著述多於浩矣。上曰,然則此便是罪多於浩之謂也。上曰,迷亂失次,是不得善辯之謂乎?秉駿曰,然矣。上曰,以太子之言觀之,則但依吾語一句,已知其有問於允,而今見高允之所答,則反以爲太子實不問臣云者,何故也?晦壽曰,爲太子掩護,其欲諱之意也。上曰,然則高允欺太武矣。晦壽曰,此與欺,差有間矣。蓋太子以愛欲生之心,欲救高允,則只當以允不欺君而忠直,陳於帝前,請貸其死,則以太武之仁明,必無不從之理,而志慮未及,急於營救,其所倉卒應對,未免苟且不誠,可勝歎哉?上曰,迷亂何故也?晦壽曰,天威嚴重,心神昏錯矣。秉駿曰,天威嚴重,故昏迷失次矣。上曰,微賤云者何義也?晦壽曰,允本小臣,故謂其職之卑微,而其後官至中書令矣。上曰,中書是何官?晦壽曰,歷代官制,沿革不同,蓋是宰相職,而我朝相府,亦稱爲中書矣。上讀新受音十一遍訖,上曰,文義以次奏之。秉駿曰,高允此事,語其要則不過曰不欺君三字而已。夫人臣平日事君之心,貞於事信於言,則雖臨大事決大疑之際,易致迷亂失次,而務歸於貞信。故至有舍生取義之道,要使其心,無一毫有欺於其君也。是以大學,以毋自欺,爲誠正治平之本,則此可見君子之學,先從不欺心,然後可以不欺君矣。魏帝不過其時之凡主,而能知高允之貞信,旌其善而赦其罪,此豈但高允之忠直也?亦可見魏帝之仁明矣。伏願殿下,益加體念焉。升洙曰,人臣之道,果不出於不欺君三字。昔宋太祖語群臣曰,世宗舊吏,不欺其主者,惟曹彬一人耳。遂委以心腹,蓋太祖曾與曹彬,俱臣事周世宗,彬時爲掌酒吏,而太祖嘗從求飮,彬曰此官酒也。不敢私與,因自沽酒以飮,太祖由是嘉其不欺之忠,後來特奬用之矣。不欺君,雖是人臣當然底道理。然人君旣知其如此,則必深奬而擢用之,然後亦可擧一而勸百,此則惟在君上導率之如何,伏願體念焉。秉珪曰,魏太子必欲丐允之生而言于帝。然高允則直首其實,而反宥其罪,黑子再造欺君,而罪至罔赦,使高允一依太子之所敎,而不以實對,則允亦一黑子也。罪豈可見原乎?是故爲人臣之道,莫如以直事君也。以此章文義觀之,帝怒曰云者,必怒其太子之欺君,而太子之懼曰,亦懼其誣罔之爲罪也。上曰,然矣。秉珪曰,此時高允之意,則於死生榮辱,義不苟免,首實以死而已,故其曰不敢虛妄。實不問臣,不敢迷亂等語,要不出以實告君而又欲其掩護太子之過矣。上曰,雖不欲露出太子之過,而其事已著於史,則莫之能揜矣。晦壽曰,此章史斷,亦云太子欲欺君脫允,則允必諫止而無一言,恐史氏記錄之誤也。由是觀之,則太子之欺君,高允之不諫,亦爲後世之一疑端矣。秉珪曰,帝顧謂太子一句,亦必未安而敎之矣。晦壽曰,參贊官所奏,非不好矣,而大抵不欺君,是允事君之大節,雖鈇鋸當前,必無變易,而亦何曾安排其利害,而有此首實乎?參贊官所奏,恐不免偏見矣。上曰,然矣。晦壽曰,高允魏之名臣,好切諫尙風節,豐才博學,爲一代所推重,任以授經之官,以不欺君,作爲事君之大節,死生榮辱,不能變易其心,若允可謂偉人君子也。上曰,此則不計死生,而取其直節耳。晦壽曰,旣不以死爲畏,則豈有迷亂失次之擧乎?上曰,然矣。旣不畏死,則有何迷亂?晦壽曰,太武雖不過一凡主耳。且以北方五胡之餘種,據有君位,而歷年最多,傳世且久,當時治法,亦多有可觀處,不害爲仁明之君,知翟黑子之欺罔,則不以寵遇而貸其死,知高允之不欺,則嘉其直節而赦其罪,非但赦其罪而已,許之以直哉?旌之以信貞,勸懲得宜,恩威竝行,此豈非仁明之君乎?主明臣直之義,於此可見矣。上曰,是雖胡種,有德則可以爲君矣。晦壽曰,然矣。上掩卷,諸臣以次掩卷。晦壽進前奏曰,近日頗爲溫和,而朝候陰冷,聖體,若何?上曰,一樣矣。晦壽曰,寢睡·水刺之節,何如?上曰,一樣矣。晦壽曰,大王大妃殿氣候,何如?上曰,一樣矣。晦壽曰,王大妃殿氣候,何如?上曰,一樣矣。晦壽曰,大妃殿氣候,何如?上曰,一樣矣。晦壽曰,近來寒熱之氣餘症快復乎?上曰,寒氣則近者少差,然但微有感祟,而亦不大段矣。晦壽曰,滯候則何如?上曰,滯氣則快差耳。上命史官就座,仍命大臣先退。又命退,諸臣以次退出。
上在昌德宮。停常參·經筵。
昧爽,有霧氣。
李秉珪啓曰,明日常參·經筵,取稟。傳曰,停。
洪祐健啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
李秉珪啓曰,左右史不可不備,別兼春秋閔致庠·徐翼輔·南秉吉,旣有只推之命,竝卽牌招,推移入直,何如?傳曰,允。
傳于沈膺泰曰,進講入侍。
洪祐健啓曰,大司憲金鍏,持平兪貞煥牌不進,執義柳進翰,掌令金廷雲·金永基在外,持平李奎夏未署經,監察茶時之意,敢啓。傳曰,知道。
以大司諫李敎英,獻納李亮信,持平兪貞煥牌不進罷職傳旨,傳于洪祐健曰,只推。
以別兼春秋閔致庠·徐翼輔·南秉吉牌不進罷職傳旨,傳于李秉珪曰,只推。
傳于李秉珪曰,召對爲之。
兵曹口傳政事,副司果單李秉文。
洪祐健,以兵曹言啓曰,西北別付料軍官試取入格人,謹依判下別單施賞,而弓矢上弦弓箭竹,以軍器寺所在者取來頒給之意,敢啓。傳曰,知道。
又以備邊司言啓曰,卽見水原留守金蘭淳所報,則以爲竹山所在耗米蕩減條六十八石零及孟山耗米不足條二石零,合七十一石零,以某樣穀從他劃下,以爲支放之地爲辭矣。支放給代,便成年例,以嶺南所在本司句管穀會錄耗中,許令取用,何如?傳曰,允。
又以備邊司言啓曰,卽見全羅監司南秉哲狀啓,則備陳道內綿農判歉之狀,仍請訓局砲保及兵曹·各軍門·各衙門番布,竝以純錢代捧事,請令廟堂稟旨,分付矣。本道綿農,雖未免歉,峽野之間,豈無優劣之可論,而全省初無區別,砲保亦請純代者,有欠精詳。然年分之前煩請,則民情之切急,庶可推知。訓局砲保四分一,兵曹兩營番布三分一,各衙門竝以純錢代捧,以爲紓力之地,何如?傳曰,允。
庚戌九月二十六日巳時,上御熙政堂。進講入侍時,講官徐憙淳,參贊官沈膺泰,侍讀官金會明,假注書洪兢周,記注官朴賢楷·金大鉉,各持小學第五卷,以次進伏訖。上曰,史官分左右。上誦前受音一遍訖。憙淳讀自他日,止確論,解釋章句。上曰,確字何義也?憙淳曰,的確之意也。上讀新受音十遍訖。上曰,文義以次陳之。憙淳曰,今日自止內,當作三條看,高允·李君行之事,同是事君不欺,而高允則不變於死生立判之際,君行則持守於平居無事之時。凡爲人臣者,必於尋常事,惟以不欺爲心,然後方可以不撓於死生禍福。此兩人所遇雖殊,易地則皆然。君上取人之道,亦當觀於平居無事時一心不欺者,乃可責其夷險一節矣。至於第三章,則盧氏,乃一婦人,而其所誡子之言,亦足爲從宦家模範也。夫惡貧好富,常情之所同,祿俸供親,人子之至榮,而如以官物民財之非義所取者進之,而父母受之,不以爲咎,則豈不有愧於盧氏乎?此非但崔玄暐遵誡淸謹之爲美,朝家之必擇廉謹良吏者,實爲民國之最大政要。故前後筵臣之以擇守令敷奏者此耳。究其所以,是亦以不欺爲心,然後可責其廉謹,警世勵俗之方,莫先於不欺心三字矣。此等處深留聖念焉。會明曰,夫史者,帝王之實錄,後來之炯鑑也。言行擧動,莫不備載,故人君愼焉。今浩·允之直書,卽爲史之本體也。然必刊之于石,乃著作令史,勸浩而爲之也,允聞而歎之曰,此必爲崔門萬世之禍,吾徒無類矣,未幾而禍作。上曰,崔浩則已死耶?會明曰,此時則浩未及被誅矣。允則以首實獲宥,而召浩詰之,則惶惑不能對,太武怒甚,勅允爲詔,其時當坐者,爲百數十人,而皆將夷族,允不卽草詔。上曰,允與浩罪同故耶?會明曰,高允身幸免誅,他不遑恤,而猶侃侃爲人伸釋,爲國恤刑,此尤人所難能處也。乞更一見曰,浩若更有他釁,非臣敢知,直以犯觸,罪不至死,太武又怒,命介士執允,太子固請乃解,浩雖族誅,而餘止身死者,皆允之力也。允博通經史,敎授受業者,嘗千餘人,爲郞二十七年,拜中書令,魏帝幸其第,惟草屋數間而已,因賜粟帛而贊美之,集註言不欺之君子云者誠然矣。蓋人於義利之分,豈皆不知,而私欲蔽之。故每遂非而掩諱之,此欲其欺人而自欺其心也。人能不欺其心,則不欺君不欺友,特擧斯而加彼也。如下章所言非開封人,則不當貫開封,如家寧貧乏,財恐匪義者,皆不自欺之工也,不自欺三字,於學問進修之方,尤爲切要,伏願澄省焉。上曰,魏之誅浩,其事何如也?會明曰,史之直筆,則浩亦不可以此爲罪,而但刊石以彰之,無不自衒底意思,然則魏之誅浩而赦允,不可謂失刑矣。上曰,高允之實不問臣云者,亦豈非欺罔乎?憙淳曰,東宮指導之說,出於欺罔丐生,而允初不諫止,乃於入見之時,其言相反,終以不欺見原,此先儒所以存疑者也。第以註說觀之,以史氏記錄之誤爲疑,似或然矣。上曰,可否間宜有所答,而終無一言者,必史氏之誤也。膺泰曰,高允若只暴其實狀而已,則恐太子或因渠而被罪。故在下道理,自不得不有此救護之語,分義固當如此,非出於欺謾之意也。會明曰,允之立心,則只以事物當然底道理做去者也。故甚至生死之大,而亦不容心焉。先儒之論,則以允之首實於上前,而初不明言於東宮,疑之。然此恐非他,太子愛助之念,有難力距而已。膺泰曰,李君行入京師,非爲赴擧,而或因移居於開封,到中路暫止矣。不然則以平日無自欺之工,元無籍貫之人,寧有冒赴而有此行乎?上曰,是矣。近日鄕儒,亦不赴京科乎?膺泰曰,我國則無論大小科,咸聚京師,使之觀光,故八方擧子,皆得赴擧,而外道則自有防限,必考戶籍,俾不得私相違越矣。上曰,然矣。膺泰曰,以下文遲緩數年之義推之,李氏子弟,移住開封,稍俟數三年,則自可入籍赴擧,尙未晚矣。蓋科擧,卽士子立身事君發軔之初程也。設或冒籍,僥倖得中,先不免自欺其心,欺心卽欺天也。若是而安可望他日事君以直,盡忠勿欺乎?此君行先生所以訓戒子弟,不許其往者也。伏願省察焉。憙淳曰,不許開封貫籍者,卽不欺君之一節,而宋臣寇準之不增年,亦此類也。膺泰曰,昔宋晏殊爲童子時,値御試進士,令殊就試,則殊以十日前,已作此賦,乞別命題。由此觀之,則古人不欺君之心,已自童年時矣。憙淳曰,參贊官以晏殊事爲奏,而是乃童子就試時事也。可認自幼以不欺君爲心,至年十二,已除祕書正字,其姿性之夙就如此,而竟爲宋朝之名臣矣。上曰,崔玄暐何時人也?膺泰曰,唐中宗時人矣。上曰,恐負翟黑子者,是何義也?曾以首實之意,告于翟子而然耶?憙淳曰,恐負翟黑子者,勸人以首實,自處以反是,則非但上欺其君,便是欺友欺心故也。上曰,然矣。會明曰,恐負翟黑子云者,似出於自謙之意也。當是時,爲高允懼者,見其能人所難能而歎美之,故與人語,嫌不自有,而以是爲解矣。上掩卷,諸臣以次掩卷。上命史官就座,仍命退。諸臣以次退出。
庚戌九月二十六日申時,上御熙政堂。召對入侍時,參贊官李秉珪,侍讀官金會明,檢討官李升洙,檢校待敎李秉文,假注書洪兢周,記注官朴賢楷·金大鉉,各持通鑑第二卷,以次進伏訖。上曰,史官分左右。上開卷,上曰,上番讀之。會明讀自北渡河,止擊齊。上曰,文義奏之。會明釋義訖。上曰,纔出玉門,則便是北邊乎?會明曰,然矣。上曰,以漢之王稱漢之使,何也?會明曰,暫用詭術矣。上曰,奪其印符,何也?會明曰,漢王之馳入壁奪信軍者再矣。漢以二十騎,遁於榮陽,獨與滕公,逃於成皐,漢之孤弱,莫此時爲甚,而韓信·張耳,則以破趙擧燕之餘,握重兵而在外,方是時則無怪其然,而以破楚垓下,還至定陶時觀之,則可知漢王之素畏信而爲深長慮故也。但韓信事最可疑,及其卽臥內奪印符,召諸將易置之後,始乃覺之。故史斷亦譏之曰,信之治兵,如此疏闊,使敵人投間竊發,則信可得而虜矣。文帝時遣周亞夫備胡,帝自勞軍至細柳,先驅至不得入,持節詔之,然後始開壁門,請無馳驅,請以軍禮見曰,介冑之士不拜。上曰,介冑之士,胡爲不拜?會明曰,介冑則相枝梧,不便於拜故也。帝動容稱歎曰,此眞將軍矣。蓋信治兵之嚴,有愧於亞夫矣。此等處多有言外意,伏願如是留念焉。上曰,下番讀之。升洙讀自諸將,止敖倉。上曰,文義奏之。升洙釋義訖曰,王者以下二句語,雖爲一時辯士之言,亦有暗合於聖訓者矣。蓋民心有向背之異,而國之安危係焉。故王者必以民爲天,民而無食,則仰不足以事父母,俯不足以育妻子。故必以食爲天,以洪範八政,食居其首者觀之,可驗古聖王重民天之義矣。今夫倉粟,非但於兩國交爭之際,所係不輕,雖在平常無事之時,尤當愛惜,蓋粟者出於民者也。若不愛惜撙節,則必多浪費,其流之害,竟歸於民,可不重歟?是故王政之本,在於愛民,愛民之本,在於重民天,而重民天之要,又莫如節儉,易曰節以制度,不傷財不害民,伏願體念焉。上曰,敖倉旣多積粟,則項羽胡爲不取而去?升洙曰,項羽有勇而無謀,故雖得敖倉,而不知守之矣。上曰,蜚狐之地,果在何處也?升洙曰,在於成皐·滎陽之間矣。上曰,參贊官讀之。秉珪讀自食其,止可立而待。上曰,文義奏之。秉珪釋義訖。上曰,稱東藩者,何義也?秉珪曰,齊在東方,故稱東藩矣。上曰,疾字,是何義也?秉珪曰,與速字之義同矣。仍奏曰,此章則別無文義之仰奏者,而漢王盡用天下英雄八彀中,且納山東遊說致麾下,隨機應變,變化不測,終成大業矣。今此酈食其,旣說以拔滎陽取敖倉之策,則漢王從其言而用之,有拔取之功,又說以下齊之策,則漢王善其言,而遂下齊七十餘城矣。此漢王所以得天下者,政由於收用英雄,采納遊說,各盡其才矣。此等處深加省察焉。上曰,閣臣讀之。秉文讀自先是,止信然之。上曰,文義奏之。秉文釋義訖。上曰,蒯徹之說信,或猜酈生之功而然耶?秉文曰,徹之說信,獨爲信地也。上曰,信與酈生,俱是漢人,而旣知酈生之下齊,則信之又擊齊,何故也?秉文曰,酈生旣已下齊,則齊皆漢有,而信所以復擊者,特因爭功而然矣。上命史官就座,仍命退。諸臣以次退出。
上在昌德宮。停常參·經筵。
未時,太白見於巳地。
申錫愚,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
李秉珪啓曰,明日常參·經筵,取稟。傳曰,停。
洪祐健啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
李秉珪啓曰,左副承旨沈膺泰,今日不爲仕進,卽爲牌招,何如?傳曰,允。
備忘記,全羅右水使具鏘和下直,長弓一張,長箭一部,片箭一部,筒兒一箇賜給。
李秉珪啓曰,左右史不可不備,別兼春秋閔致庠·徐翼輔·南秉吉,旣有只推之命,竝卽牌招,推移入直,何如?傳曰,允。
洪祐健啓曰,大司憲金鍏,持平兪貞煥牌不進,執義柳進翰,掌令金廷雲·金永基在外,持平李奎夏未署經,監察茶時之意,敢啓。傳曰,知道。
以大司諫李敎英,獻納李亮信,持平兪貞煥牌不進罷職傳旨,傳于洪祐健曰,只推。
以左副承旨沈膺泰牌不進罷職傳旨,傳于金在根曰,只推。
以別兼春秋閔致庠·徐翼輔·南秉吉牌不進罷職傳旨,傳于金在根曰,只推。
義禁府啓目,粘連刑曹啓目內,今八月二十七日幸行敎是時,衛外擊錚人楊州幼學李晢永,爲其祖澤遂伸理事也,幼學李奎和,爲其五代祖挺徽伸理事也,結城幼學金晢根,爲其父陽淳伸理事也,濟州幼學洪在斗,爲其父錫祐定配請放事也。此非臣曹所管,令義禁府稟處,何如?判付內,依允亦敎是白置,向前李澤遂事段,罪名不輕,又屬久遠,有難遽議,置之爲白乎旀,李挺徽事段,事在久遠,罪名深重,置之爲白乎旀,金陽淳事段,始終盤覈,未執眞贓,則若是鳴冤,容或無怪是白乎矣,見今臺啓方張,獄體至重,原情勿施爲白乎旀,洪錫祐事段,漂越諉非故犯,而討索旣登狀聞,則今此呼籲,極涉煩屑,原情勿施,何如?判付。啓,依允爲旀,金陽淳段,罪疑惟輕,王政之大者,本以晻昧之事,特不過晟賊構誣,竟不承款而死,此固罪疑之類也。其時臺啓,雖緣獄體之重,而尙未伸雪,有欠欽恤之義,使之卽速停啓爲良如敎。
左承旨申錫愚,右承旨李秉珪,右副承旨洪祐健,同副承旨金在根啓曰,伏以臣等,卽伏見義禁府啓目判下者,則有物故罪人陽淳停啓之命矣。臣等相顧愕眙,竊不勝憂歎之至。噫,此罪人,負犯何如,關係何如,而竟未承款,王章莫伸,尙稽收司,臺討方嚴,何可付之罪疑之科,而遽議惟輕之典乎?今此處分,雖出於大聖人欽恤之至意,而臺閣之啓,實一國公共之論,則豈可以强令停之乎?臣等忝在出納之任,敢效繳還之義,伏願仰稟東朝,亟寢成命焉,惶恐敢啓。答曰,知道。何必院議?卽爲頒布。
申錫愚,以訓鍊都監言啓曰,本局局別將李明錫,身病猝重,勢難察任,改差,何如?傳曰,允。
大司憲金鍏,大司諫李敎英,持平兪貞煥,獻納李亮信等聯名箚曰,伏以臣等,卽伏見院議批旨下者,始知有物故罪人陽淳停啓之命,竊不勝相顧驚歎之至。噫,彼陽淳,本事之關係,果何如也?一世之聲討,又何如也?典憲至重,不可漫漶而止,而只因案未究竟,經致殞斃,王章屈而未伸,輿情久而愈鬱,丹書俱在,白簡不泐,今於纔過十年之後,漫然屬之時移事往之科,而容易擧擬於昭雪之典,則其可曰國有刑章乎?臣等固知聖朝寬大,無物不遂,今玆處分,特出於宥辜滌瑕,咸與惟新之盛意,而第伏念有國之所愼者刑章也,所重者公議也。刑章明而隄防嚴,公議行而朝廷尊,擧措之間,一或顚倒於是,拂逆於是,則將見綱紀漸弛,民志滋惑,而國不得以爲國,思之及此,寧不凜然而寒心哉?玆敢疾聲聯籲,冒瀆崇嚴,伏乞聖明,穆然深思,仰稟東朝,亟寢成命,以存大防,以靖世道焉。取進止。答曰,省箚具悉。本無可爭之端,斯速停啓。
庚戌九月二十七日辰時,上御熙政堂。進講入侍時,講官金鼎集,參贊官洪祐健,檢討官朴昇壽,假注書姜蘭馨,記注官金大鉉,記事官金龍翼,各持小學第五卷,以次進伏訖。上曰,史官分左右。上誦前受音一遍訖,上開卷,諸臣以次開卷。鼎集讀自比見親表中,止爲政也何有,仍解釋章句訖。上曰,親表云者,何義也?鼎集曰,親是同姓之族,表是異姓之族矣。上曰,上其父母,是何義也?鼎集曰,以其錢物,獻其父母之謂矣。上曰,此皆盧氏戒暐之語耳。昇壽曰,然矣。上曰,必是祿俸餘資一句以下,卽盧氏評解之辭,則又當作一節看矣。鼎集曰,然矣。上曰,親表卽盧氏之親表也。蓋盧氏論其親表中仕宦者,而至於但知喜悅,不問所從,則必盧氏非笑之語耳。鼎集曰,然矣。上讀新受音十遍訖,上曰,文義以次奏之。鼎集曰,此章最切於居官之道,而盧氏誡子之辭。又曰汝今坐食俸祿,榮幸已多,如不能忠淸,何以戴天履地?宜修身潔己,勿累吾此意也。玄暐克遵母訓,以淸謹見稱,可謂賢矣,而凡人之成就德性,多由於父母之賢。故孟子曰人樂有賢父兄,此篇以呂正獻公·申國夫人之事,冠於首章,其義果深切矣。勤謹和緩之緩字,卽從容不迫之謂,不緩則忙,忙則百事因之錯戾,張觀之於後生,以此隨問提警,深得乎修己治人之要矣。胡安定敎授條約,亦詳載前章,而其門弟如范純仁·錢公輔諸人,嘗學於經義治事齋,知稽古而愛民,優於從政,此叔程子所以歎美之也。蓋人情,易趨於貨利,狃於惰慢,此皆居官者之所戒,故擧玄暐以下四條而爲訓,聖賢慻慻之意,有可以推驗矣。昇壽曰,勤謹和緩之義,講官今已敷陳,而第四者,分而行之,則其於從政也持身也待人也處事也,無非切要襯着,各有攸當,而若合而言之,則卽出於一心字工夫,事事皆然,無輕重之別矣。然緩者非遲緩之謂,不欲其因忙錯了事也。張觀,以資政殿學士,嘗知澶州時,適河壞,百姓大恐,或請移北原,以避水患,觀曰,太守獨去,如州民何,遂躬率徒卒塞之,堤乃完,水亦尋止,於此一事,亦可知其素所用工於緩之一字矣。且其爲人,素稱廉白,仁宗以飛白,書淸字賜之以褒其節,推此觀之,則凡人臣之有一善一藝者,必褒賞而激勵之,然後亦有所觀感興起者矣。伏願體念焉。上曰,堰者指何而言也?昇壽曰,所以築堤而防水者矣。上曰,忙後錯了,何義也?昇壽曰,臨事忙迫,則必致錯誤矣。祐健曰,忙則急迫,緩則詳審,故緩與忙,所以對擧者也。鼎集曰,此緩字,後生錯認緩不及之意,故元城之申敎如此矣。上曰,步忙則亦躓矣。昇壽曰,小學亦云急走多顚躓,聖敎果切近取譬矣。祐健曰,此章稽古二字,似不襯於爲政,而今以此二字,加之於愛民之上者,實有深意。蓋稽古云者,非但爲學問之進就而已。居官者必要博聞多識,鑑古人成敗之迹,究往事是非之端,其善者取而爲法,不善者擧而爲戒,則推以措諸涖事治民之際,其將觸類而應,沛乎其有裕矣。夫典一郡而任一司者,苟不資乎稽古之力,則尙不足以辦一事,況人主之職,撫兆民而應萬幾,其事綦殷,容可以自用其智,而或忽於稽古之道乎?然而不讀書,則無以知前代之事,故古昔聖王,必以勤講學,爲致治之本,每於讀書之時,遇有嘉言之格君者,則犁然契合,若今日之耳聞其語者,遇有疵政之害民者,則惕然戒懼,若今日之目見其事者,勉勉進修,罔或少懈者也。伏願殿下,以講學稽古,爲目下之第一先務,凡於古人之一言一事,必勿泛看,輒皆體驗,則致治之要,亶不外是矣。上曰,器之之稱,何所謂也?祐健曰,器之是劉安世之字也。上掩卷,諸臣以次掩卷。上曰,史官就座,仍命退,諸臣以次退出。
上在昌德宮。停常參·經筵。
李秉珪啓曰,明日常參·經筵,取稟。傳曰,停。
洪祐健啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
李秉珪啓曰,左右史不可不備,別兼春秋閔致庠·徐翼輔·南秉吉,旣有只推之命,竝卽牌招,推移入直,何如?傳曰,允。
洪祐健啓曰,大司憲金鍏,持平兪貞煥牌不進,執義柳進翰,掌令金廷雲·金永基在外,持平李奎夏未署經,監察茶時之意,敢啓。傳曰,知道。
以大司諫李敎英,獻納李亮信,持平兪貞煥牌不進罷職傳旨,傳于洪祐健曰,只推。
以別兼春秋閔致庠·徐翼輔·南秉吉牌不進罷職傳旨,傳于沈膺泰曰,只推。
金在根,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭·養正齋,依定式發遣本曹郞廳奉審,則姑無頉處之意,敢啓。傳曰,知道。
又以戶曹言啓曰,訓鍊院·慕華館,依定式發遣本曹郞廳摘奸,則姑無頉處之意,敢啓。傳曰,知道。
申錫愚,以兵曹言啓曰,同知中樞府事洪濬喆,僉知中樞府事孟直淳,宣傳官吳明善,俱以病難供職,呈狀乞遞,竝改差,何如?傳曰,允。
又以都摠府言啓曰,副摠管任泰瑛,以訓鍊都監中軍,本營諸將官射會監試事,南別營晝仕出去之意,敢啓。傳曰,知道。
又以備邊司言啓曰,北關先運襦衣作木三十八同零,去核木花二千一百五十八斤零,照數捧上,尺量稱量後,仍爲監封,逢授於齎去禁軍處,沿路輸運及本道頒給時,各別惕念擧行,俾無尺寸斤兩從中閪失之弊事,別爲措辭關飭之意,敢啓。傳曰,知道。
應敎金敬鉉,副應敎李參鉉,校理金會明·李寅夔,副校理金世鎬,修撰姜㳣,副修撰李升洙·朴昇壽等聯名箚曰,伏以王章少弛,則紀綱不振,隄防或疎,則朝著不尊,有國之所愼者,刑政是已。噫,彼陽淳,以言乎關係,則本事之莫嚴也,以言乎負犯,則一世之共討也。只緣案未究竟,情未輸款,典憲莫伸,輿憤久鬱,丹書之名,十載不泐,白簡之誅,至今猶嚴,其不可遽議於伸理也審矣。判付內,聖敎若曰罪疑惟輕,臣等伏不勝欽仰萬萬,而株連之跡,雖似構誣,昭晰之典,歸諸晻昧,則豈不有欠於欽恤之義乎?臺閣之啓,實一國公共之論,而今若强令停之,其於拂群情而壞邦憲何哉?臣等繞壁彷徨,相率聯籲,伏乞聖明,穆然深思,仰稟東朝,亟寢成命,以嚴公議,以存大防焉。取進止。答曰,省箚具悉。已諭於兩司之批矣。
領府事趙寅永,領議政鄭元容,判府事權敦仁·金道喜·朴晦壽聯名箚曰,伏以卽因義禁府啓目,金陽淳鳴冤勿施之事,伏見判批下者,以罪疑從輕之義,有臺啓卽停之敎,凡刑法者王政之所當審也,臺啓者公議之所共循也。若枉與冤之合置疏伸,疑與過之可議宥輕者,則其伸其宥,有足以平王政而允公議,廷臣亦將將順之不暇,何苦煩瀆而匡救之乎?今此罪人之負犯與關係,果何如也?獄案之未究竟,而輿情愈激,王章之未快施,而物論久鬱,今何可因其籲冤之辭,遽從惟輕之典,而使靑蒲白簡之論,停閣而不行乎?雖以寬大好生之德,典憲則不可不固守,雖以無物不遂之澤,堤防則不可不截嚴,今者三司諸臣之連日叫閽,迭請繳還者,可見其輿情之所同而物論之難抑也。臣等憂歎之極,相率瀆籲,伏乞聖明,穆然深思,仰稟東朝,亟收成命,俾存堤防,俾申典憲焉。取進止。答曰,省箚具悉卿等之懇。大臣豈若三司之責乎?卿等之言,尤是意外,不必煩瀆。仍傳于洪祐健曰,此批答,遣史官,傳諭。
禮曹判書李嘉愚疏曰,伏以臣儱侗奊詬,百無肖似,居官莅職,全不事事,僨誤辜負,觸處生疣,至於向來金吾所坐而極矣。孽由自作,悔之無及,懊恨慙悚,無面可顯,夫議讞法意,三尺至嚴。苟或律文不得明的,援引終歸乖當,致使王府關和,未免低昴而失平,則究厥辜犯,合置何辟,伊時諸囚所犯,俱係贓汚不法,有難原恕,而臣乃矇不省察,全闕照檢,有若尋常罪囚之循例勘處者然,於是乎刑章一壞,而輕重倒置矣。慈旨截嚴,誨責諄諄,牖迷懲愆,匪怒伊敎,反躬自訟,嶺海猶輕,而日月無幾,恩敍遽降,除旨聯翩,繼而春官特點,又下於夢想之外,臣誠惝怳隕越,不知所以自措。聖念雖勤於甄錄,臣情益切於惶蹙,迺者孝定殿朔享在邇,贊禮擧行,爲任綦重,而向日望祭,亦旣不得趨詣,至今悚恧交中,而若臣難冒之情,與前無異。今若諉以時日稍久,晏然進身於親祼肅敬之地,實非臣義分之所敢安也。且念臣,齒髮衰暮,疾病侵尋,居恒動作,不比常人,周行彈束,已矣無望,顧何敢强所難强,自甘狼狽之歸乎?至若文苑之任,聞命震駴,萬萬非臣所可承當,而張皇煩猥,有未敢畢陳,玆敢略暴衷懇,仰首鳴號。伏乞聖慈,俯賜鑑諒,仰稟東朝,將臣所帶本兼之職,亟賜刋改,仍命下臣司敗,勘以當律,俾王綱肅而私分安,區區不勝大願。臣無任云云。答曰,省疏具悉。往事何必追提?卿其勿辭行公。
開城留守李是遠疏曰,伏以臣於今番事,昏謬妄錯之罪,雖使臣自爲分疏,無辭可明,則大臣譴罷之請,不足以少贖僨誤之萬一,而經宿之後,卽下恩仍,自列之章,又紆溫批,軫曆行之漸近,而勖之以飭包,慮蔘政之或弛,而勉之以申禁,罔功受賞,亦在必辭,則因罪徼榮,何敢自安?廢務之擧,極知惶悚,而前後疏籲,未蒙恩諒,抗顔官次,又非分義之所敢出,則不得不抛却事務,惟譴罰是俟,至有祭享啓本畿伯替行之事,臣罪尤不容誅矣。卽伏奉敦飭之慈敎,十分嚴重,薄施問備之典,使之卽起視務,至於爲民情三字,萬萬非如臣無似者所敢承當,臣聲淚逬發,益無措躬之所,誠未知則哲之明,何取於譾劣之鹵姿,而有此謬恩之荐加也。嗟乎,臣以十年籧篨之身,又有異於人之情理,跡混魚鳥,念斷纓綬,今將朝暮死矣。精神之銷亡,耳目之眊聵,豈有一分陳力之望,而昨年出脚,始因申誠於慶會,終復奔走於國哀,是不過跛躄之扶曳,象鳥之耕耘也。事過遂初,依舊是荒濱之跧伏,而忽於夢寐之外,偏蒙初元拂拭之恩,噓春於枯荄,傅肉於朽骨,竟至於逃遁不得,黽勉冒膺,其任則保釐也,其榮則牙纛也。是豈臣樗櫟之賤品所可澆濫者乎?當初一籲再籲,不避猥越,必欲丐免者,實出於自知之明,而果然莅任未滿四朔,處事全沒商量,竟致上煩酬應,下招物議,不免爲奉職無狀之歸,則孽由己作,罪實難逭,而恩譴中止,殊渥頻繁,臣之處地,轉益惶蹙,而素患疾眩之症,一倍添劇,委頓床席,求死不得,而方秋營務,事事叢脞,實有目下渙散之慮。伏乞聖慈,俯垂哀矜,仰稟東朝,亟遞臣職,俾便公私,仍治臣辜恩負國之罪,以嚴法紀焉。臣無任云云。答曰,省疏具悉。千慮一失,人孰無之?勿復固辭,益勉保釐之責。
庚戌九月二十八日辰時,上御熙政堂。進講入侍時,講官金輔根,參贊官金在根,侍讀官李寅夔,假注書姜蘭馨,記事官玄基濬·趙秉學,各持小學第五卷,以次進伏訖。上曰,史官分左右。上誦前受音一遍訖,上開卷,諸臣以次開卷,輔根讀自呂滎公,止號曰孝婦,仍解釋章句訖。上讀新受音七遍訖,輔根曰,今日則新受音讀數,未準十遍,恐未知如何而然乎。上曰,適因困憊而然矣。上曰,乃所以求知,是何義也?輔根曰,己自修而人自知之,故乃爲求知之道也。在根曰,不求知而自知,乃所以求知也。上曰,文義以次奏之。輔根曰,此兩章無往非嘉言·善行,別無可以指一仰達者,而最是不求知三字,喫緊爲學之要,凡人之有善而必以求知爲心,則非眞出於好善,而反是干譽也。必以不求知爲心,然後方有可知之實,而人必自知矣。故有曰人不知而不慍,又曰不見知而無悶,則是乃不求知之謂也,異乎人求,而皆知夫子之聖,不求聞達,而亦知武侯之賢,則此乃所以求知也。雖有可稱之實,而若欲求知,則尙且不可,況無其實,而何可徒欲其求知乎?蓋求之一字,士君子之所恥也。從宦者求宦,赴科者求科,殖貨者求貨,此皆有求而爲,而求之無厭,則將無所不至,可不大可戒哉?以此觀之,則呂氏家實行,當爲後人之模範,而至於聖學修治之方,亦不爲無助矣。伏願體念焉。且以陳孝婦事見之,年甫十六,孝烈兼備,故淮陽守,以聞於上,而至於賜金復之,豈不美哉?復戶之義,向已仰達,而大抵民間,有戶役者,率多終身無暇,而若有忠孝勳烈之卓異者,則必復其戶除其役,以示優奬之意矣。我朝亦有此典,而或賜米十餘斗,或旌其門閭,蓋復戶之義如此矣。寅夔曰,講官以呂氏家行,敷衍奏達,而滎公之父公著,在經筵時,講論語人不知而不慍章,乃告于英宗曰,在下而不見知於上者,固多矣,而在上者,亦有未見知於下者。故古之人君,政令有所不孚。人心有所不服,則必也反身修德,不以慍怒加之,大舜之誕敷文德,文王之皇自敬德是也。舜從之不求知之言,實有所受於家庭者,而公著之因講進規,若是深切,伏願此等處,益加體念焉。在根曰,講官·儒臣,備陳無餘,臣無容更贅矣。輔根曰,凡進學之要,必在於好問,伏願句句發問焉。上曰,此章則別無疑難可問處矣。上曰,其田宅財物,則無乃紡績織紝之所由成立者乎?輔根曰,田宅財物,似是夫在時所有,而紡績織紝,則似是契闊之所資,且其後賜黃金四十斤,則是乃十家之産也。自此家業,庶可以贍足矣。上曰,居喪三年,是誰之喪?輔根曰,是謂終其夫喪矣。上曰,旣云三年,則可知其終制也。輔根曰,然矣。上曰,其父母云者,卽孝婦之親父母乎?輔根曰,然矣。上曰,陳孝婦事,在於烈女傳乎?輔根曰,然矣。輔根曰,呂滎公事,又載上篇,殿下亦皆領會否?蓋呂氏卽赫世公卿家也。呂夷簡·呂公著·呂公弼·呂本中,皆淸顯於宋朝,而其家範,多有可法處矣。上曰,呂正獻公著,卽滎公之父乎?輔根曰,然矣。上曰,呂正獻之父,誰也?輔根曰,卽夷簡矣。上曰,此云幸有老母,必以幸有爲言,何也?輔根曰,大哉,問也。夫人子之心,必以親在,爲莫大之喜幸,則今此戍役在外者,雖不得居養其老母,而猶以有老母爲幸者,卽孝子愛親之心矣。上曰,然矣。上掩卷,諸臣以次掩卷。上命史官就座,仍命退,諸臣以次退出。
上在昌德宮。停常參·經筵。
自人定至四更,灑雨下雨,測雨器水深三分。
李秉珪啓曰,明日孝定殿朔祭齋戒相値,視事頉稟之意,敢啓。傳曰,知道。
洪祐健啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
趙秉夔啓曰,左承旨申錫愚,今日不爲仕進,卽爲牌招,何如?傳曰,允。
李秉珪啓曰,左右史不可不備,別兼春秋閔致庠·徐翼輔·南秉吉,旣有只推之命,竝卽牌招,推移入直,何如?傳曰,允。
又啓曰,行禮曹判書李嘉愚,旣肅本職,兼帶藝文提學,不爲肅謝,直爲出去,事甚未安。推考,何如?傳曰,允。
傳于沈膺泰曰,進講入侍。
洪祐健啓曰,大司憲金鍏,持平兪貞煥牌不進,執義柳進翰,掌令金廷雲·金永基在外,持平李奎夏未署經,監察茶時之意,敢啓。傳曰,知道。
以大司諫李敎英,獻納李亮信,持平兪貞煥牌不進罷職傳旨,傳于洪祐健曰,只推。
以左承旨申錫愚牌不進罷職傳旨,傳于金在根曰,只推。
以別兼春秋閔致庠·徐翼輔·南秉吉牌不進罷職傳旨,傳于金在根曰,只推。
金在根,以吏曹言啓曰,新除授忠淸都事申學典,以其身病,呈狀乞遞,改差,何如?傳曰,允。
洪祐健,以都摠府言啓曰,副摠管林永洙,以漢城府右尹,本府坐起晝仕出去之意,敢啓。傳曰,知道。
慶尙監司徐箕淳疏曰,伏以臣,質旣朽衰,性又鈍滯,凡係剸理,非其攸能,而況玆嶺臬重寄,管轄較多,繁縟爲最,萬萬非如臣病殘駑劣者所可擔夯,而頃當一初休明之會,首膺大藩往欽之命,簡畀出於尋常,期勉不啻鄭重,在分義,惟有盡瘁,異日顚沛,不遑暇恤,遇事修擧,縱未自期於古人,竭力對揚,必欲無負乎初心,而才具不逮於接濟,瘡疣多生於剖署,待罪倏已周歲,而可紀竟無一事,耕斂畢省,而田野無足給之助,糶糴皆筦,而倉廩無實積之儲,精力未周於綜察,知慮莫效於施措,一應率多停閣,百凡從以瘝墜,涓埃報答,尙矣無論,邱山辜戾,去而愈積,爲臣之計,唯當早自引退,少輕其罪,而銜恩徊徨,荏苒時月,冬期於開春,春期於秋屆,匪據之據,冒至于玆,循省騂汗,措躬靡所,此臣之宜去而不宜留,不待其疾病之有無,而況臣素患積聚之證,卽臣四十年已痼之貞疾也。病情之劇歇,常視元氣之虛實,而南來以後,水土不伏,胸膈痞滿,筋絡拘攣,胃敗阻食,升龠未準於兼日,血燥失眠,更漏常徹於每夜,臂麻不能搦盈寸之管,眼花無以下數行之牒,舌鈍於授判,耳瑩於聽詞,形神以之而益勞,精氣以之而益耗,宿祟因釁而闖肆,證形比前而冞篤,刀圭竝進於左右,湯液相尋於朝暮,惟此觀風旬宣之地,直爲臣養病淹留之所而止。此固臣罪上之罪,其去之宜亟而不宜遲。亦不待病狀之不可爲,而臣於巡部之行,强策馳驅,晨夕之所觸冒,寒感兼劇,頑痰壅肺,虛嗽成嘔,喘息促急,按住不得。擔舁還次,委身床玆,舊證新祟,竝乘交攻,昏窒悶絶,奄奄欲殊,見狀如此,其何以一日因循於綦重鞅掌之地哉?臣宜去而不去,宜亟而不亟,今至於病不可爲而後,始議去就,固其爲計,亦已晚矣。若不及今籲免,而漸底於神識都迷,省覺無餘,則臣雖欲冒具文字,以冀生成之澤,亦不可得矣。臣罪至此,又當如何?懍惕之極,其情益急,玆敢罄暴衷懇,仰瀆崇嚴。伏乞聖慈,俯垂諒察,仰稟東朝,亟刋臣見叨重任,俾得卸負好還,往就醫藥,僥倖少延殘喘,復尋生路,則從今至死之年,皆我殿下賜也。生死肉骨之恩之德,宜如何報哉?臣無任云云。答曰,省疏具悉。所請依施。
庚戌九月二十九日巳時,上御熙政堂。進講入侍時,講官趙斗淳,參贊官沈膺泰,檢討官朴昇壽,假注書洪兢周,記注官朴賢楷,記事官趙秉學,各持小學第五卷,以次進伏訖。上曰,史官分左右。上誦前受音一遍訖。上開卷,諸臣以次開卷。斗淳讀自漢鮑宣,止令女歸,仍解釋章句訖。上曰,曹爽果因何罪而被誅乎?斗淳曰,魏明帝臨殂時,屬後事於司馬懿及曹爽,以輔太子矣。懿與爽有隙,遂稱疾不與政事,適因爽之出城,懿以皇太后令閉城門,仍奏曹爽陰謀反逆,收爽族之,此乃欲奪其權而然也,此則昭載史記矣。上讀新受音十遍訖。上曰,服闋何義也?斗淳曰,服卽文叔之服,而終其三喪也。上曰,欲迎令女而歸其親家,則何若是有斷髮截耳之擧耶?斗淳曰,此非迎歸親家也。其家欲嫁之於他人,以絶曹氏,今所謂離異之謂也。令女聞卽斷髮截耳,自矢靡他矣。上曰,文義陳之。斗淳曰,此章別無敷演仰達之文義,而生富驕之義,殿下亦已領會乎?上曰,富則易有驕心矣。斗淳曰,然矣。蓋常人之情,富則易致驕意,而況富與貴兼有,則其驕當何如哉?雖以賤臣之官職言之,閭里榮之,猶稱其貴,況又人君,處崇高之位,有區宇之廣,則富莫富於人君貴莫貴於人君也。可不以驕矜爲深誡乎?以史記觀之,自古明王哲辟,必於驕之一字,無不猛省而去之。故孔子曰如有周公之才之美,使驕且吝,其餘不足觀,伏願此等處省念焉。斗淳曰,大學亦云齊家而治國,以鮑宣一言,少君屛其侍御服飾華侈之物,更着短布裳,挽鹿車而從之,鮑宣齊家之法,於此可見,而亦可以推諸治國矣。伏願體念焉。昇壽曰,古人嘗論此章鮑宣事曰,少君父旣奇宣之淸苦,而以女妻之,則何其裝資之甚盛也?或曰此是試宣之志如何耳。宣果不悅,不以財賄動心,宣可謂安貧修己之士,少君父亦必有德而隱者也。又曰,此可爲法於後世者有三善,世人擇壻,必慕富貴,桓氏家本富饒,能以女嫁貧士,此一也。人苟貧乏,多有患得之患,妻之貲貨,孰不以當得爲心,而宣乃一切辭之,此二也。婦人性喜華奢,少君生長富麗,而一聞夫言,卽屛侍御服飾,此三也。此實古今確論矣。且以修德守約言之,人之德具於本然之初,必增修之,然後可以守約,守約則自可無慕富貴羞貧賤之心,若鮑宣者,旣不以富移其志,少君亦能成其志,而宣曰是吾志也。一志字似若泛說,而可謂一章之要旨,雖庶人,立志不固,則百事不成,況人主之摠萬幾乎?今我殿下,講讀之餘,每思奮發聖志,克盡大有爲之功,則其所著效,必致於丕應徯志矣。伏願深加省察焉。膺泰曰,此章富驕之義,講官備盡無蘊,而夫驕者常人最難祛之習,如欲祛驕,莫若以禮,禮卽日用常行節文,而約之之實也。是以夫子答子貢之問,有富而好禮之訓,蓋禮以中節,則驕奢之習,不期克而自克矣。上曰,淸苦果何義也?斗淳曰,淸是淸如氷之義,苦是苦如檗之義也。上曰,禮者無上下老少,而皆可行之者也。斗淳曰,然矣。上曰,禮溢則非禮乎?斗淳曰,禮者中其節文之謂也,過之則非禮也。膺泰曰,溢者過也。凡過於常分者,皆不中禮也。上曰,然矣。上掩卷,諸臣以次掩卷。上命史官就座,仍命退,諸臣以次退出。
上在昌德宮。停常參·經筵。
藥房提調金鼎集,副提調趙秉夔啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
進御加味拱辰湯,依前方五貼製入事,榻前下敎。
李秉珪啓曰,明日常參·經筵,取稟。傳曰,停。
洪祐健啓曰,大司憲金鍏,持平兪貞煥呈辭,執義柳進翰,掌令金廷雲·金永基在外,持平李奎夏未署經,監察茶時之意,敢啓。傳曰,知道。
申錫愚啓曰,備邊司郞廳來言,今日賓廳日次,而孝定殿朔祭齋戒相値,不得來會云矣。敢啓。傳曰,知道。
傳于李秉珪曰,進講入侍。
傳于李秉珪曰,禮房承旨馳詣宗廟·徽定殿·景慕宮,奉審摘奸以來。
傳于李秉珪曰,明日晝茶禮,當自內親行矣。該房知悉。
傳于沈膺泰曰,政官牌招開政。
沈膺泰啓曰,吏曹判書李魯秉,參判吳取善,參議李裕元牌不進,推考傳旨及罷職傳旨今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
傳于沈膺泰曰,呈告泮長許遞,今日政差出。
有政。吏批,判書李魯秉進,參判吳取善牌招不進,參議李裕元進,左副承旨沈膺泰進。以徐相鼎爲副校理,徐左輔爲判尹,尹穳爲刑曹參判,沈宜冕爲大司成,金炳冀爲同經筵,鄭最朝爲同義禁,金秉燮爲兵曹正郞,李鼎臣爲慶尙監司,承文著作單趙在衡,正字單金,兼養賢直長單卓章昊,贈副提學李尙馨贈吏判文衡例兼,學問節義卓異加贈事承傳,故主簿申澳贈左承旨,忠節卓異贈職事承傳,故學生金濟羽·鄭允喬,以上贈童敎,孝行卓異贈職事承傳。兵批,行判書趙斗淳病,參判趙秉恒病,參議任泰濬病,參知柳興奎入直進,左承旨申錫愚進。以朴胤直爲花水山別將,金城別將吳廷翰,上護軍徐箕淳,大護軍權大肯,護軍趙雲澈·洪濬喆,副護軍金在淸·孟直淳·吳明善·尹惠鎭,兼慶尙道兵馬水軍節度使單李鼎臣,已上竝單付。吏批,再政。以成好謙爲左尹。吏批,三政。左尹單林永洙,右尹單成好謙。
傳于洪祐健曰,兩司諸臺,竝卽牌招,如有違牌,勿爲呼望。
傳于洪祐健曰,勿拘齋日,停啓以入。
傳于洪祐健曰,停啓,過齋後明日爲之。
傳于沈膺泰曰,留院公事入之。
李秉珪,以奎章閣言啓曰,明日卽書香閣朔奉審日次,臣進詣擧行之意,敢啓。傳曰,知道。
金在根,以戶曹言啓曰,時御所內各司,依定式發遣本曹正郞臣李時敏,與兵曹參知臣柳興奎,佐郞臣尹㻻,東所衛將臣閔瑜世,西所衛將臣金沂有,南所衛將臣徐重璟,北所衛將臣安愼良,眼同看審後,有頉處別單書入,而修改則擇日擧行之意,敢啓。傳曰,知道。
李秉珪,以禮曹言啓曰,卽接淸州幼學金漢泰所志,則以爲,族叔商實,嫡妾俱無子,以其同生兄商球第二子時泰,欲爲繼後,兩家諸族,相議完定,而生養父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記,曾有筵奏定式,而門長金漢泰所訴旣如此,金商球第二子時泰,立爲金商實之後,何如?傳曰,允。
又以弘文館言啓曰,下番副修撰臣李升洙,以進講繼講冊子,問議于時·原任大臣及在外儒臣事,出去之意,敢啓。傳曰,知道。
申錫愚,以兵曹言啓曰,今九月各廳堂下武臣朔試射,臣曹連因有故,不得爲之之意,敢啓。傳曰,知道。
又以兵曹言啓曰,禁軍習陣,當爲設行,而本曹有故,不得爲之之意,敢啓。傳曰,知道。
又以都摠府言啓曰,今日入直內三廳武兼·禁軍及軍兵等,當爲中日習射技放,而孝定殿朔祭齋戒相値,不得設行之意,敢啓。傳曰,知道。
庚戌九月三十日辰時,上御熙政堂。進講入侍時,領事鄭元容,講官金學性,參贊官申錫愚,侍讀官李寅夔,記事官任應準,別兼春秋徐翼輔,記事官趙秉學,各持小學第五卷,以次進伏訖。上曰,史官分左右。上誦前受音一遍訖,上開卷。學性讀自時文寧,止幾死,釋義訖。上曰,盜之鼓噪,何故也?學性曰,欲使人避之也。上曰,下文有與家人問答者,家人聞盧氏之言,豈不慙愧也?上讀新受音十遍訖,上曰,文義以次奏之。學性曰,仁義卽人性之固有,而所以異於禽獸者也。若以盛衰改節,存亡易心,則不仁而不義,此卽禽獸之行,令女此言,激烈之節,貞苦之行,千載之下,尙凜然不可犯矣。王蠋曰烈女不更二夫,如令女者,卽古所謂烈女矣。非但女子之行,人臣事君,亦當如此,或以盛衰存亡,而改其節二其心,則反逆也。若使此輩,聞令女之言,觀令女之行,其慙愧當如何哉?此小學所以載此等善行,使後人有所觀感矣。寅夔曰,人之所以異於禽獸者,以其有仁義也。仁義者卽人性之所固有,而逸居無敎,近於禽獸。故在君師之位者,必以導率爲務。導率之方,非講學何以哉?性我殿下,任宗社之托,係生民之命,其治而敎之之本,唯在勤學一事,伏願以此體念焉。錫愚曰,講官·儒臣,已爲詳奏,臣無容更達矣。上曰,司馬懿非魏之純臣,而聽令女養子者,亦是美典也。元容曰,司馬懿此時,爲政於魏,若不扶世敎,則豈可使衆心趨附乎?此所以奸雄之多先行美政也。孝烈褒贈,王政之所當務者,蓋是風敎所關也。學性曰,歷數千古凶逆,必曰莽·操·懿·溫,懿是反魏之賊,而本心之善,終不可泯。故見善興感有如此者矣。元容曰,伏聆章句中下詢者,則旨義皆在領會,雖然謹當依前釋義而奏矣。上曰,好矣。元容曰,風之之風字,卽言邊風字也。風意言彼悟此,故如風之無形而能鼓動也。諫於上則曰諷諫,諭於下則曰諷諭,欲使意會而自悟,故其言易入,或有勝於直諫之時矣。略涉之涉,卽涉獵之涉也。尋章摘句,如涉水獵獸之謂也。上曰,令女之節義之卓,言論之正,非但由於姿性之本然,書史略涉之致也。元容曰,誠然矣。多識前言往行,則尤有助於臨難取義之時矣。上曰,令女何忍棄之之言?可見其處衰如盛之意,尤賢矣。然形體,父母之遺也。爲節而毁傷之,不如體不毁而節則全之爲完也。元容曰,聖敎甚高明矣。孝子之或割股斷指者,先儒多議之,而亦有韓文公之論矣。上掩卷。元容進前奏曰,秋深日溫,朝陰以雨,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,近日則諸節快復常度乎?上曰,如常矣。元容曰,飮啖之節,何如?無滯候乎?上曰,進食稍勝,而無滯意矣。元容曰,湯劑連爲進御而順下乎?上曰,順下矣。今日進服後,卽爲開講,而亦無滯意矣。元容曰,拱辰湯連爲順下,則必有效益矣。因奏曰,今日急務,豈有先於進學一事乎?經書當於小學訖工後始讀,而善行篇餘文,十月內可以訖讀,勤課勿斷似好矣。上曰,小學之業已可訖者,果因間斷而尙未就,今當自勉矣。元容曰,進講小學,今幾訖工矣。繼講冊子,令弘文館依例收議後稟定,何如?上曰,依爲之。出擧條元容曰,使行回還時,如有詔書順付之事,則任譯以其效勞,每請嘉賞之典矣。今番使行,兩度詔書,同爲順付而來,首譯令該院加資施賞,何如?上曰,依爲之。出擧條元容曰,法司堂上,連有受由在外者,衙坐多曠,滯訟可悶,在外人竝許遞,使之今日政差出,何如?上曰,依爲之。出擧條元容曰,日前因東萊府使李宜翼所報,倭館中大廳西行廊,待明春許建之意,有所稟覆行會矣。監董之役,自當次第擧行,而物力則必須預先措處,以爲及今經紀之地,曾於乙亥,有東大廳西行廊修建之役,其時工費所入,必有量宜定給,今亦依已例,以嶺南所在本司句管各名穀中折米三千石劃給,使之詳定執錢,趁時入用之地,何如?上曰,依爲之。出擧條仍敎曰,乙亥年亦有修建之役云,其時物力劃給者,爲幾何?元容曰,乙亥先劃九千兩,而以不足,又加劃四千兩矣。今番依此給三千石穀執錢,則當爲九千兩矣。元容曰,卽見平安監司洪鍾應所報,則以爲,帑銀之當初卜定於渭原郡,卽有店之故也。今則店穴罄渴,片銀不産,就兵曹沁都穀耗作錢中,預一年出給該郡,取殖貿納。此乃斂散痼瘼,而勒定貿校,饒戶漸縮,吹鍊稱縮,排徵民間,民生困悴,橫斂日增,如不及今變通,勢將無邑無民,該邑蘇醒間,依江界貢蔘例,自今秋本銀五百兩代錢一千五百兩,上納京司爲辭矣。産銀之地,而銀壙久廢,多戶之邑,而戶摠全減,今以無多之戶,責其不産之銀,則其勢不得不科斂而散貿,且本郡近甚凋弊,凡係矯瘼恤隱之政,固當拔例曲軫,依道臣所報,限蘇醒間,自今年爲始,許令代錢上納于內司,何如?上曰,依爲之。出擧條仍敎曰,貿銀事如爲民弊,則如是代錢,好矣。旣有錢則用銀之時,亦當貿用矣。元容曰,所奏中倭館物力及渭原銀代錢事,係是邊事及民弊也。入稟東朝恐好矣。上曰,當以此意仰稟矣。上命史官就座,仍命退,諸臣以次退出。
上在昌德宮。停常參·經筵。
夜四更五更,灑雨下雨,測雨器水深二分。
朔祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
洪祐健啓曰,明日常參·經筵,取稟。傳曰,停。
申錫愚啓曰,來初五日,朝參日次,而宗廟冬享大祭齋戒相値,頉稟之意,敢啓。傳曰,知道。
又啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
傳于洪祐健曰,進講入侍。
洪祐健啓曰,卽者正言朴惇壽,以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕有異,推考警責,何如?傳曰,允。
傳于沈膺泰曰,右承旨·同副承旨許遞,前望單子入之。
承旨前望單子入之,曺錫雨·金世均落點。
沈膺泰啓曰,新除授承旨曺錫雨,方在刊削中,金世均方在罷職中,何以爲之?敢稟。傳曰,竝蕩滌敍用。
傳于洪祐健曰,當該承旨推考。
洪祐健,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以弘文館言啓曰,新除授副校理徐相鼎,時在京畿陽智地,經筵入番事緊,請斯速乘馹上來事,下諭。傳曰,依啓。
又以成均館知館事意啓曰,文廟守僕,依宗廟·社稷守僕例,試才抄擇,別單啓下者,曾有定式矣。事知守僕金應蕃汰去,代以曾經守僕,試才抄擇,備三望受點次,別單書入之意,敢啓。傳曰,知道。
申錫愚,以兵曹言啓曰,去秋等能麽兒考講時,武臣兼宣傳官申泰善·李晉純二次不通,訓鍊院主簿申春熙,部將元用熙,守門將趙基豐,一次不通,依定式竝從重推考,何如?傳曰,允。
沈膺泰,以承文院都提調意啓曰,院製述官趙嘉永瓜滿代,吏文學官盧觀河陞付,吏文學官有闕代,幼學金東承差下,使之付軍職,冠帶常仕,何如?傳曰,允。
兵曹口傳政事,副護軍鄭基世。
大司憲金鍏,大司諫李敎英,持平兪貞煥,獻納李亮信,副校理金世鎬,修撰姜㳣等啓曰,噫嘻,痛矣。書九之罪,可勝誅哉?亂臣賊子從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯綮,專在於彼固曰四條,外托義理之說,而內售沮戲之計,陽爲承順之態,而陰懷綦間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流始自書九,而滔天於裕賊,餘波於宜學,顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩?世道之憂虞,何日可弭?請書九,亟施追奪官爵之典。答三司曰,不允。
大司憲金鍏,大司諫李敎英,持平兪貞煥,獻納李亮信等啓曰,噫嘻,痛矣。國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極。主張者榮賊,亂逆之犯分干紀者,從古何限者,豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉,而髮豎眦裂也。當此義理大明凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,典堗徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉。不可援用尙魯追施之律,請物故罪人裕,亟施孥戮之典。噫嘻,痛矣。亂臣賊子何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏打破其眞贓,重臣之奏繼而爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟首獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢。國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎?不之權變,一味膠鼓,致使當行之天討不行,必伸之王法,不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻,痛矣。亂臣亂子從古何限,而豈有如龜柱之窮凶絶慝也哉?其許多罪惡許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內腸肚相連,若是根柢也源委也,莫非此賊,而得保首領,臥斃牖下,凡今日含生之倫,就不腐心痛骨?如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮,請追奪罪人龜柱支屬應坐之類,一依尙魯例,施以散配之典。噫嘻,痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸拄腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不隨其指使,傳授凶圖,釀成煥·日滔天之禍,鼓唱悖論,馴致裕·玉讎國之計,一番逆變起,而罔不根抵於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出打成一片之狀,至是而畢露無餘矣。大抵鍾秀之一生藉口欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而其爲私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦媿矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩包藏不軌,謀危宗社,及夫國本已固凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地。以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二跋,旣伏罔赦之案,讆言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明庶政維新之會?斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣?其禍極矣。若使當日朝廷之上,初不生出一鍾秀,則龜·祿之賊勢,何由而鴟張?龜·祿之餘醜,孰從而蚓結乎?然則今日國勢,所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也,故依律處斷。雖限未及尙魯已例,在所不已,幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻,痛矣。今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足快洩神人之憤也哉?鍾一則藉其文蔭,獲沾祿仕,國家何負於渠,而梟心獍腸,與生俱生,幸西賊之有警,則日當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言煽動人心之計,而至於第一子指擬之目,十三日至凶之說,與鍾一,一而二二而一,似此今古所無之逆,不可只施治逆之常典。适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例,逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術,逆賊光友,本以鄕曲賤孽,托爲凶徒死士,父事振采,兄事友文,欲輸軍糧則轉到南陽,凡爲群凶之指使,率皆挺身而樂赴,將臣家將欲火攻,所營何事,店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽,竝施孥籍之典。噫嘻,宜學,以卑微之流,賦憯慝之性,行己則巧佞,而善爲狐媚,發跡於陰邪,而養成虺毒,屢竊踰濫之職,而睯不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。請正法罪人宜學諸子,亟施散配之典。噫嘻,痛矣。自古亂逆何限,而豈有如魯敬之凶譎奰慝蔑倫敗紀者乎?平生伎倆,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得抑情仕宦之說,此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚,當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著。故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也。不謹則無將,無將則必誅,其無君無母之心,不道不敬之律,歷萬世而掉脫不得者也。況於今日義理,尤急闡明,而何幸乾道孔昭?天討大行,追奪之律,才有成命,神人之憤,庶可少洩,而罪至追奪,不足以稱其惡,剖戮跽斬,雖難用於古法,瀦家孥籍,亦自有於彝典,況其凶種餘孽,尙此假息,書所稱殄滅無遺母俾易種者,不施於此賊,而將於何施?請追奪罪人魯敬,亟施孥戮之典焉。噫嘻,痛矣。亂臣賊子從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也。晉鏞家夜會,鍾協處參席,互相酬酢,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻,痛矣。世變層生,亂逆何限,而豈有如今番捕廳諸賊之至憯絶悖者乎?噫,彼兩女,俱以至微至賤之妖物,白做如狂如譫之凶說,乃敢譸張,無難傳播,甘犯萬戮猶輕千剮無惜之罪。至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從而傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎,如許窮凶極惡之妖女逆豎,孰不欲手磔而口臠也哉?設鞠正法,王法卽然,而大僚求對,直請處分者,以其辭語極凶,無以如法問招也。第念凶如此賊,妖如此賊,未加肆市之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞屬之矣。又若曰,律後加律,實關格例,臣等竊以謂振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳勘斷罪人金·河兩女,竝極施大逆之律。噫嘻,痛矣。亂臣賊子從古何限,而豈有如尹致英·徐相敎者哉?尹致英,卽一疲殘宵小也。賦性本自巧令,行己工於奸黠,跳踉放恣,縱曰俱生,凌轢噴薄,抑亦何習,平生伎倆,不過欺人而黷貨,晝宵揣摩,罔非招權而納勢,護法於秉鉉,而樂蓄禍心,後勁於秉鉉,而竊弄威福,有識憂歎,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中,伺察宮闈顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者,所可忍也乎?是誠雲·海之所不敢道,而窮天地亘萬古所無之逆節也。惟我慈聖殿下,以任·姒之德,兼女堯之聖,母儀一國,五十年于玆矣。凡今日橫目而圓顱戴天而履地者,孰非慈覆中物,而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃眞露其情狀,從可以察影而知形矣。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣。彼誣逼我慈聖殿下之罪人,獨非我大行朝之罪人,殿下之罪人乎?慈聖殿下,雖以哀遑之故,而姑靳究竟,殿下其何可一日容貸?滿廷諸臣,其何敢一日而忘君讎國賊也?春秋嚴無將之誅,漢法重不敬之律,夫以窮凶絶悖如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。噫嘻,痛矣。李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃,李應植則遞據戎垣,濫躋卿資。於是乎狼心漸肆,鴟張益甚,醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測,渭橋請間,尙被宋昌之斥,跡渠所爲,合置何辟,申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪蹤,乳臭小兒,至褻公器,龍斷賤夫,互競市利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭,似此干紀犯分之輩,寔是神人之所共憤,王章之所必討,其在別慝之義,寧緩盤覈之擧。請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。噫嘻,秉鉉之罪,可勝誅哉?狠毒奸黠,咸萃一身,妖惡眩幻,卽其長技,佞辨則林甫之劍蜜,自成心法,夸習則主偃之鼎食,常作口業,平生伎倆,無非戕人而害物,晝宵揣摩,不出嗜利而黷貨,濫躋崇顯,而擅行威福,孤負委寄,而專事欺蔽,䝱制朝廷,詿誤當世,似此負犯,擢髮難數,而至於辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中,事君不以其道,人臣之極罪也。象魏自在,慈旨嚴於鈇鉞,國言如沸,聖批明如日月,是所謂大夫國人皆曰可殺,則殺之者也。論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈,俗習之偸薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂,夫以罪浮稱兵之逆憝,而不施肆市之顯戮,職非大官,而只賜其死者,豈非失刑之大者乎?王章似伸而未伸,輿論似夬而未夬,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳。俱以麤鹵之類,敢生奸濫之習,始以貪饕財貨,而腸肚相連,終焉樹布黨援,而羽翼已成,千妖萬惡,一串貫來。李能權則妖態至發外貌,禍祟遂作始俑,工於狐媚,行事壹是狡黠,甚若狗盜,公貨無難乾沒,驟進看作分內,濫帶率多格外,論其躬犯,實爲首惡。金鍵則始慕妖能,效其心法,終與凶應,分成角立,衛班愚濫之輿儓,莫不戟手,雄閫貪虐之跡,行路皆爲揜耳。蓋此輩之伎倆,始於趨附不已,末乃跳踉無憚,此誠國朝以來所未有之變怪也。朝威下褻,胡至此極?豈可以韎韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。答兩司曰,不允。
大司憲金鍏,持平兪貞煥啓曰,噫嘻,痛矣。世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晚,而罰止島配,假息覆載之間者乎?若以言出卑賤事已戡處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,快正典刑。答府曰,不允。新除授執義柳進翰,時在慶尙道安東地,掌令金廷雲,時在平安道安州地,掌令金永基,時在慶尙道尙州地,請竝斯速乘馹上來事,下諭。傳曰,許遞。
大司諫李敎英,獻納李亮信啓曰,梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻,痛矣。人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉,幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晚,而生出獄門,假息覆載之間者乎?今若諉之於言出卑賤事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,夬正典刑。答院曰,不允。新除授司諫申萬休,時在京畿楊州地,請斯速乘馹上來事,下諭。傳曰,許遞。兩司合啓中陽淳事,停啓。
正言朴惇壽疏曰,伏以臣家在廣州地,而老父年今七十六矣。素以癃疾,屢年沈綿,當此寒節,感又添劇,氣息凜綴,家僮踵至,促臣歸視。自聞此報,情私煎迫,不能自定,玆敢忙陳短章,徑尋鄕路。伏乞聖明,仰稟東朝,亟遞臣所帶之職,俾得救護,仍治臣擅行之罪,以肅朝綱焉。臣無任云云。省疏具悉。爾其勿辭往護。
孝定殿朔祭親行敎是時,亞獻官領議政鄭元容,終獻官東寧尉金賢根,贊禮行禮曹判書李嘉愚,典祀官奉常正李彙圭,執禮司成金輔鉉,執尊校理金會明,大祝副司果徐翼輔,祝史副司果洪鍾雲,齋郞副修撰朴昇壽,盥洗位禮曹正郞李秉德,司藝金濬,爵洗位典籍文基郁,校檢白潤鶴,亞終獻盥洗位直講愼尙欽,贊者引儀元絳,兼引儀沈龜祖,謁者兼引儀洪宜悳,兼引儀李羲豐,贊引假引儀李宗赫,引儀李勝憲,祭監監察李敏榮·李復秀。
庚戌十月初一日子時,上詣孝定殿。朔祭親行入侍時,行都承旨趙秉夔,左承旨申錫愚,右承旨李秉珪,左副承旨沈膺泰,右副承旨洪祐健,同副承旨金在根,記事官金永秀·任應準,別兼春秋徐翼輔,記事官趙秉學,提學金左根,原任提學金學性,檢校直提學金輔根,原任直提學趙秉駿,檢校直提學金炳冀,原任直閣李嘉愚·金鼎集·吳取善,原任待敎趙斗淳·金洙根·李㘾·李裕元,檢校待敎金炳德·金輔鉉·李秉文,以次侍立。時至,通禮跪啓請出次,上具衰服,出齋殿,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上獻爵訖,降復位。亞獻官領議政鄭元容,終獻官東寧尉金賢根,以次獻爵訖。引儀唱俯伏哭,上俯伏哭。引儀唱止哭興四拜,上止哭興四拜。贊禮導殿下詣望燎位,贊禮跪啓禮畢,仍導殿下還齋殿。諸臣以次退出。
庚戌十月初一日辰時,上御熙政堂。進講入侍時,講官金洙根,參贊官洪祐健,侍讀官金會明,記事官金永秀,別兼春秋徐翼輔,記事官趙秉學,各持小學第五卷,以次進伏訖。上曰,史官分左右。上誦前受音一遍訖,上開卷。洙根讀自賊去後,止永蠲其家丁役,釋義訖。上讀新受音十遍訖,上曰,文義以次陳之。洙根曰,今日自止內,別無敷衍仰達者,而上下章,皆是孝烈之實,忠孝烈其義一也。盧氏當危急蒼黃之際,冒刃而往救其姑,不顧其身,其凜然之氣,雖千載之下,可以想像,蓋其平日,略涉書史,審得義理之故也。書曰,旌別淑慝,表厥宅里,如此孝烈之行,從古人君,旌表其門閭,此是彰善之義也。會明曰,竇氏女事亦超異,故非但旌閭蠲役而已,至於官爲之庇葬矣。仍奏曰,盧氏之言曰,人之異於禽獸,以其有仁義也,旨哉言乎?仁義,固人性之固有也。豈有男女之異?然家人擧皆奔竄,而一婦人獨能冒赴者,雖於倉卒處變之際,固有平素講定者故耳。講官所奏略涉書史故能之云者,果切實矣。蓋讀書,欲其致知也。非但知之,欲其行之也,盧氏,可謂能知之而亦能行之,以全其性者也。委巷婦孺,猶須資益於學問,況聖人盡性之要,豈可外是而求之哉?方今課日講對,召接臣等,臣等之退而相慶,曷有其極,而大小臣僚之猶惓惓以學問陳奏者此也。伏願體念焉。洙根曰,臣等平居,每思所奏之事,而及至登筵,則嚴畏居先,不敢畢陳矣。上曰,豈以嚴畏而不敢盡言乎?洙根曰,上有翕受之量,下有輔導之誠,則上下交孚,情志流通,果得如是,則豈不盛哉?五倫行實,殿下曾已覽過否?上曰,姑未見之矣。洙根曰,此是正廟朝蒐輯之書,而以諺而解之,以圖而詳之,必使婦人小子,皆知其義也。此等書,時時取覽,則多有助於進學之方矣。祐健曰,竇氏二女,生長草野,年又稚弱,似不識禮義之爲何事,而其節烈之凜然如是,苟非天性之堅貞,至死不變,其何能辦此?女子猶然,況爲男子者,服習聖賢之書,擩染師友之訓,瞭然於義利取舍之分者乎?然而固窮勵操,不求聞達,深居巖穴,湮滅而無稱者,或由於在上者不能誠心而求之耳。故古之聖王,立賢無方,觀人必先於操行,訪士至及於側微,猶恐其或遺者此也。伏願推究於章外之義,益加澄省焉。上曰,上文令女之事,亦在於列女傳乎?洙根曰,此在資治通鑑矣。上曰,令女毁傷其父母遺體,至於截耳斷鼻者,未知其可也。洙根曰,古語曰,烈女不更二夫,此是之死靡他之義也。上曰,其貞烈可愛,而毁體事,似爲過中矣。洙根曰,聖敎誠然,果非十分正當底道理也。會明曰,聖敎至當,而但父母尙在,有不忍下從。然與其陷於禽獸之行,寧毁體而全節耳。祐健曰,爲夫守信,如子之事父,臣之事君,寧死而不辱其身,故令女之斷鼻截耳。蓋爲其全節事重而毁體事輕也。上命史官就座,仍命退。諸臣以次退出。
庚戌十月初一日午時,上詣孝定殿。晝茶禮親行入侍時,行都承旨趙秉夔,左承旨申錫愚,右承旨李秉珪,左副承旨沈膺泰,右副承旨洪祐健,同副〈承旨〉金在根,記事官金永秀·任應準,別兼春秋徐翼輔,記事官趙秉學,檢校直提學金輔根,原任直提學趙秉駿,檢校直提學金炳冀,直提學鄭基世,檢校待敎金炳德·金輔鉉·李秉文,以次侍立。時至,通禮跪啓請出次,上具衰服,出齋殿門,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上連獻三爵訖。降復位,引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿,上出魂殿門,入齋殿門。諸臣以次退出。
上在昌德宮。停常參·經筵。
洪祐健啓曰,明日常參·經筵,取稟。傳曰,停。
沈膺泰啓曰,合辭方張之時,兩司無詣臺之員,事甚未安。除在外未署經外,呈告人員,竝卽牌招,何如?傳曰,允。
沈膺泰啓曰,右副承旨金世均,今日不爲仕進,卽爲牌招,何如?傳曰,允。
又啓曰,刑曹參判尹穳,除拜後過三日不爲出肅,依定式推考警責,仍卽牌招察任,何如?傳曰,允。
傳于沈膺泰曰,進講入侍。
洪祐健啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,執義李鼎信,掌令崔鳳恒·吉履元落點。
沈膺泰啓曰,新除授執義李鼎信,掌令崔鳳恒·吉履元,一體牌招,何如?傳曰,允。
又啓曰,行左承旨曺錫雨,時在京畿楊州地,斯速乘馹上來事,下諭,何如?傳曰,允。
傳于洪祐健曰,承旨有闕之代,前望單子入之。
承旨前望單子入之,韓鎭庭落點。
傳于沈膺泰曰,承旨房望,順房爲之。
沈膺泰啓曰,大司憲金鍏,持平兪貞煥牌不進,執義李鼎信,掌令崔鳳恒·吉履元在外,持平李奎夏未署經,監察茶時之意,敢啓。傳曰,知道。
以大司諫李敎英,獻納李亮信,持平兪貞煥牌不進罷職傳旨,傳于洪祐健曰,只推。
兵曹口傳政事,副司果單柳進翰。
沈膺泰,以備邊司言啓曰,卽見忠淸監司趙得林狀啓,則備陳道內綿歉之狀,仍請各邑所納兵曹各軍門各衙門軍布,自今十月,至明年九月,竝純錢,訓局砲保折半代錢,舒川等七邑以苧上納者,亦許限明秋以錢代納事,令廟堂稟旨分付矣。今年綿農,果因久潦之災,而在在歉荒,然全省之內,豈無峽野區別之可論乎?一例請代,有欠精詳,而民情所關,有此特請,則凡係舒力之方,不可不曲軫,訓局砲保四分一,兵曹兩營軍布三分一,以錢代捧,各衙門所納及舒川等七邑以苧上納者,竝依狀請,使之純錢代納,何如?傳曰,允。
又以兵曹言啓曰,今月初五日,一內禁軍番次矣。該番將有闕之代,依承傳口傳擬入之意,敢啓。傳曰,知道。
兵曹,以沈煥永爲內禁衛將。
沈膺泰,以兵曹言啓曰,內禁衛將張寅植,文臣兼宣傳官洪鍾序,俱以病難供職,呈狀乞遞,竝改差,何如?傳曰,允。
又以都摠府言啓曰,副摠管鄭泰東,以御營中軍,本營諸將官射會監試事,南別營晝仕出去之意,敢啓。傳曰,知道。
慶尙監司李鼎臣疏曰,伏以臣猥以非才,濫竊寵祿,冥升爲八座之列,偏荷雨露之陶甄,蔑效塵刹之報答,每一循省,以榮爲懼,惴惴若履薄氷而臨淵谷矣。千萬不自意,伏奉恩旨,以臣爲慶尙道觀察使者,除書纔到,怵惕悸懍,實不知措躬之所也。竊伏念臣於年前,代匱畿輔,徒費廩俸,無一做置,至今追惟,自不覺惶汗浹背。矧玆嶺南一路,眞古人所謂大計去處也。其財賦兵農之富,關守防禦之要,不惟大於畿輔而已,抑亦爲八方之最也。幅員之廣,爲數千餘里,隷屬之多,爲七十一州,壤接島夷,有北門鎖鑰之重,倉設交濟,有河內移粟之備,鄕多巨族,如漢之內史,俗尙剛勁,如周之岐雍,三政之凋瘵膠固,比他省爲尤甚,若非智識威望,有大過於人者,難保其副手於漏船,良醫於膏肓矣。顧臣旣於人而莫踰,亦已試而無驗,衰病侵尋,思慮昏眊,較量年前,一倍減下,欲剸理劇煩,則無其智也,欲疏擧痼瘼,則無其識也,欲鎭撫蚩氓,則無其威也,欲矜式長吏,則無其望也,將何以對揚九重柔遠之化於山陬海澨之區耶?是無異於責蚊負山,詰瞽尋路,將見擔夯無力而顚躓立至矣。且爲官擇人,有國之先務,量力度分,前哲之攸戒,以臣之愚,冒此之任,則臣身狼狽,縱不自恤,駴四方之聽聞,孤一道之蘄望,爲累於聖世掄選之政,非細故也。臣所矢心而藉手者,惟在於不擇夷險而生死向前,則豈敢故爲飾讓而規避也哉?至於見職,左右參倚,萬不可承當,寧速逋慢之誅,決不宜貪榮冒進,終致僨誤,而民國受病也。玆敢披瀝衷懇,仰瀆崇嚴,伏乞聖明,俯垂鑑諒,仰稟東朝,亟遞臣新除職名,回授可堪之人,以重藩寄,以安私分焉。臣無任云云。答曰,省疏具悉。卿其勿辭,往欽哉。
右副承旨金世均疏曰,伏以臣傾忝喉院,昏謬不審,莫重祀典,致有欠闕,自速罪戾,惟大何是竢,聖度包容,罰薄罷,曾未幾何,特點復下於是職,收敍有命,召牌儼臨,臣誠惶隕,莫省攸措,恩出尋常,義當竭蹶,而顧念臣罪重罰輕,冞增悚蹙,豈敢諉之以已勘,晏然趨膺也哉?且臣與行都承旨臣趙秉夔,有內外從應避之嫌,而臣固在下,非徒舊愆之方訟,卽是公格之當遞,猥控情實,冒瀆崇嚴。伏乞聖明,俯賜鑑諒,仰稟東朝,亟遞臣職,仍降威罰,以昭法紀,以安私分焉。臣無任云云。省疏具悉。往事何必追提?下款事,依施。
庚戌十月初二日辰時,上御熙政堂。進講入侍時,講官金鼎集,參贊官沈膺泰,檢討官姜㳣,記事官任應準,別兼春秋徐翼輔,記事官趙秉學,各持小學第五卷,以次進伏訖。上曰,史官分左右。上誦前受音一遍訖。上開卷。鼎集讀自繆肜少孤,止遂還同住,釋義訖。上曰,普明,聞蘇瓊之言,宜卽感悟,而猶云更思者,何也?鼎集曰,乞外更思,則已有八九分感回之意也。上讀新受音十遍訖。上曰,文義以次奏之。鼎集曰,繆肜之諸弟與婦,偏愛私藏,漸致乖戾,而肜乃不與之相,猶慨然自撾而自責,則向之爭競之心,霧消氷釋,更爲敦睦,式好如初,肜之言行,固有以感動,而其弟其婦之同心悔過,見稱於後世者,不亦善乎?普明兄弟,唯知財産之重,至於相訟,而本心之良,竟未可泯,故及聞難得易求之語,幡然改悟,遂與同居,若只就其所爭之端而折之,則所爭之心未已,而情愛之相離,去益甚焉,此豈爲政以德之意哉?蘇瓊,性淸謹,不通餽遺,有郡人獻園瓜,勉强受之,寘之樑上而不剖食,其後獻果者,踵門而至,聞瓜猶在,相顧而退,其莅民廉潔之風,亦足感人矣。昔韓延壽爲左溤翊,見兄弟爭田,乃閉閤思過,使訟者自新,此皆由於平日誠信之厭服人心而然,豈可以一時言語,所能如此哉?㳣曰,觀於此二章,可知其以誠感人之化也。兄弟友愛之心,卽彝性之所固有,而各因聚婦入門,求分財産,致此失和之端,柳仲塗所謂男子剛腸爲婦人言所惑者,政此類也。繆肜,不責其諸弟諸婦,而乃反躬自修,則由其至誠所孚,遂皆感悟,普明兄弟,以其愚迷之氓,只知財利之重,不識兄弟之貴,有此傷風之事,而蘇瓊之下淚一語,能牖其昏蒙,感回其本心,以爲乞外更思,則已有良心之發,而遂乃怳然覺非,還復同住。昔虞苪之君,見文王之化,遂以所爭爲閑田,則此非獨一家一邑爲然,凡人君化民成俗之方,亦不外於至誠感人,伏願此等處體念焉。膺泰曰,講官儒臣,已爲悉陳無蘊,臣則別無可達者矣。上曰,掩戶自撾,將欲感化其家人之意乎?㳣曰,以其至誠所發,有此自責之擧,而弟及諸婦遂皆自然感回矣。鼎集曰,繆肜惻怛之意,足以感動,而家人之一時回悟,亦甚可貴也。膺泰曰,人孰無過?改之爲貴,肜之諸弟與婦,雖有一時爭鬪之事,及其改之,亦皆善人而已矣。上曰,此上下章,皆言兄弟相好之義,而繆肜諸弟與婦之同時感悟者,尤可欽歎也。膺泰曰,然矣。普明兄弟,亦豈無友于之良心?只被物累所蔽,有此爭訟之端,及聞蘇瓊之語,旋卽開悟,和好如初,蓋心之本體,如明鏡止水,瑩澈無瑕,而每爲塵垢所蔽,未免昏昧之失,然其善端之發見,卽本體之未嘗息者耳。上掩卷,命史官就座,仍命退,諸臣以次退出。
上在昌德宮。停常參·經筵。
未時,太白見於巳地。
申錫愚,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
韓鎭庭啓曰,明日常參·經筵,取稟。傳曰,停。
沈膺泰啓曰,合辭方張之時,兩司無詣臺之員,事甚未安。除在外未署經外,呈告人員,竝卽牌招,何如?傳曰,允。
傳于韓鎭庭曰,進講入侍。
注書金永秀病,代以朴麟夏爲假注書。
朴麟夏在外,代以鄭直東爲假注書。
沈膺泰啓曰,大司憲金鍏,持平兪貞煥牌不進,執義李鼎信,掌令崔鳳恒·吉履元在外,持平李奎夏未署經,監察茶時之意,敢啓。傳曰,知道。
以大司諫李敎英,獻納李亮信,持平兪貞煥牌不進罷職傳旨,傳于沈膺泰曰,只推。
韓鎭庭,以宣惠廳言啓曰,全羅道羅州牧己酉條大同米太一千十三石所載船,到泊京江,今月初二日未時量,失火燒燼云,聞極驚駭。失火根因,燒燼穀數,自本廳發遣郞廳,各別究覈,更爲稟處之意,敢啓。傳曰,知道。
申錫愚,以備邊司言啓曰,卽見京畿監司洪祐喆狀啓,則以爲,乘馹法意,本自嚴重,給馬恩典外,無得濫騎,而漢城判尹權大肯,掃墳之行,督責營吏與郵屬,馬匹無難把去,事係創例,慮關後弊,請令廟堂稟處矣。濫騎之本律甚嚴,而卿宰私行,豈有無端把馹之理哉?此重臣必以時帶使銜,似錯認事例而然,不可直斷以濫乘之律,其不審之失,何可無警?施以譴罷之典,何如?傳曰,濫把驛騎,固爲冒法,而此乃臨行使臣,容有可藉之說,特爲勿問。
又以備邊司言啓曰,卽見開城留守李是遠狀啓,則備陳本府及舊豐德農形,未免穴農之狀,仍請舊豐德所受禁御兩營江都留餉米太,詳定代捧,摠廳所管臨津餉穀捧留本邑耗條,詳定輸送事,令廟堂稟處矣。江都留餉之代捧,臨津餉穀之捧留,皆有已例,不必靳許,竝與耗條代錢,而依狀請施行,何如?傳曰,允。
又以備邊司言啓曰,卽見廣州留守金學性災實狀啓,則事目災二十結外,不足災二百四十九結六負九束,特許準劃,癸酉庚辰排捧還,竝許仍停事,請令廟堂稟旨分付矣。本府農形,春種夏移,初有碩茂之望,晚潦早冷,不無痒損之歎,及其收獲而統計,不免奢儉之互錯,陳壤之舊簿,近川之新摠,所報災結,不可謂過實,依請準劃,俾爲均俵,兩年排捧還,竝許依前仍停,何如?傳曰,允。
又以備邊司言啓曰,卽見忠淸監司趙得林狀啓,則以爲,公州舊未納軍錢排捧,始自庚子,許限八年,而當年末由排納,又添新逋,至壬寅,以新舊未納錢四萬九千二百十八兩零,更寬十五年之限,狀請蒙許,計自辛丑至乙卯,每年排納,爲三千五百三十一兩零,而自辛丑至己酉已納錢,爲三萬一千七百八十一兩零,自庚戌至乙卯當納,爲二萬一千一百八十七兩零,而雖以已納言之,或疊排於戶而流亡轉甚,或加斂於結而陳荒滋多,至於今年,挪貸斂排,竝無其術,若不趁今矯救,勢將民墟邑空,且本州木綿,素非土宜,而各營各衙所納軍保木邊,合爲五十餘同之多,重價遠貿,馱運所入,倍於錢邊,故壬寅,特許三年代捧,而況今綿凶,不啻較前請代之時,則本色責納,尤無其望,上項舊未納軍錢餘在二萬一千一百八十七兩零,更自庚戌,限十五年排納,各軍保當納木邊條,自今年限五年以錢代納事,請令廟堂稟旨分付矣。舊未捧軍錢排年分捧,已出於曲軫特施之典,而捧未趁限,排又請展,以已竭之澤,應無已之求者,眞是難繼之道,而第詳其狀辭,則戶排之中,又有流亡,結斂之間,亦多陳荒,如數徵捧,其勢末由,已往已納,其數非不夥多,將來將納,厥錢亦過二萬,苟究其紓力之方,則爲減每年當捧之數,請退當初元定之限,民情在所當恤,年條不必深較,前排六年,依狀請以十五年退限,公州本非産綿之鄕,故每有限年請代之時,依壬寅已施之例,各軍保當納木邊條,限三年許令代錢,以示優恤之意,何如?傳曰,允。
又以訓鍊都監言啓曰,建陽門入直把摠李奎,弘化門入直哨官李春植,金虎門入直哨官南益重,南營入直哨官李潤景,身爲入直將官,領率軍兵,不能檢飭,以致摘奸時執頉,揆以紀律,萬萬駭然。爲先汰去之意,敢啓。傳曰,知道。
韓鎭庭,以漢城府言啓曰,京外文蔭武曾經東西班正職六十一歲人,行會八道·四都,隨其報來,鱗次書入之意,曾已草記蒙允矣。各道·四都今始報來,別單書入之意,敢啓。傳曰,知道。
庚戌十月初三日辰時,上御熙政堂。進講入侍時,講官趙秉駿,參贊官韓鎭庭,侍讀官金世鎬,記事官任應準,別兼春秋徐翼輔,記事官趙秉學,各持小學第五卷,以次進伏訖。上曰,史官分左右。上誦前受音一遍訖。上開卷。秉駿讀自王祥弟覽,止服攸喪三年,釋義訖。上讀新受音十遍訖。上曰,文義以次奏之。秉駿曰,王祥之孝,見於上章,而王覽之悌,又見於此章,旣孝且悌,則於人倫至矣。祥本瑯瑘王氏,而其後蕃衍,世出公卿,此皆孝友感天,致此休慶也。凡人主用人,亦當以孝悌爲先,故周家鄕物,孝友居其二,漢代科制,孝廉居其最,此明主所以求忠臣,必於孝子之門者也,伏願此等處留神焉。世鎬曰,楚者,荊木之名,以荊木爲笞而撻人也。在昔皇明太祖高皇帝嘗見道傍荊木,指示太子曰,古者用此爲笞扑,以此木能治風散血,使受荊者,雖觸寒不至生病,古聖王制法之時,雖於有罪而當刑者,亦恐其或傷,其仁厚愛人之意,亦行於刑罰之中矣。太祖皇帝見一微物,觸類體認於古昔聖王愛民之政,此皆後世人君所當監法者也,伏願體念焉。鎭庭曰,王祥及其妻之友愛,非不篤至,而且無王祥之誠孝,則豈能使一室和順至於斯耶?蓋孝者,百行之源也。覽自孩提,見其兄至誠事親,友于之心,油然而生,其妻亦從而化之,由是觀之,則一人盡孝,一室自然觀感,而雖百世之後,亦將聞風而興孝矣,豈不美哉?伏願此等處,益加澄省焉。上曰,石勒何人也?世鎬曰,晉末有五胡,氐羌·羯·鮮卑·凶奴是已。石勒,卽羯種也,鄧攸,卽殷之孫,而殷亦以亮直剛正稱者也。攸少孤而善居喪,選孝廉入良吏,傳爲吳郡太守時,載米之郡,祿俸無所受,有唯飮吳水之語,則其爲人,稍拔於流俗,而至於此事,則揆以天理人情,終是過了本分,非經常可行之道,故朱子與人書論小學,語及此事,有欲爲拔去之意者,蓋以是矣。上曰,寧可竝收二子,何可棄己之兒乎?鎭庭曰,勢難兩全,故不得已棄兒,而果是不忍之事也。世鎬曰,聖敎至當矣。竝收二子,以俟天命,恐合中道,而鄧攸之兒,朝棄而暮追及,繫之大樹而去,此殆不近人情,而行人之所不忍爲者也,當時亦有天道有知,使鄧伯道無兒之語矣。上曰,此言是矣。上曰,參贊官讀之。鎭庭讀奏一遍訖。上掩卷,命史官就座,仍命退,諸臣以次退出。
上在昌德宮。停常參·經筵。
自午時至申時,灑雨下雨,測雨器水深五分。
洪祐健啓曰,明日宗廟冬享大祭齋戒相値,視事頉稟之意,敢啓。傳曰,知道。
又啓曰,合辭許久闕啓,事甚未安。除在外未署經外,未肅拜呈告人員,竝卽牌招,何如?傳曰,允。
韓鎭庭啓曰,右副承旨沈膺泰,今日不爲仕進,卽爲牌招,何如?傳曰,允。
傳于韓鎭庭曰,進講入侍。
傳于洪祐健曰,在外同成均與呈告大司成,竝許遞。
傳于洪祐健曰,泮長有闕之代,前望單子入之。
大司成前望單子入之,沈宜冕落點。
申錫愚啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元在外,持平李奎夏未署經,監察茶時之意,敢啓。傳曰,知道。
以大司諫李敎英,獻納李亮信,執義李鼎信,持平兪貞煥牌不進罷職傳旨,傳于申錫愚曰,只推。
以右副承旨沈膺泰牌不進罷職傳旨,傳于韓鎭庭曰,只推。
傳于申錫愚曰,發遣吏郞,諸執事淸齋與否,摘奸以來。
申錫愚,以禁衛營言啓曰,本營軍色從事官金炳德,身病甚重,勢難察任,今姑改差,何如?傳曰,允。
領議政鄭元容疏曰,伏以臣於是職是任,自量已熟,自春徂秋,章籲而筵懇者,凡十屢遭矣。尙此羈縻於進退之間,而伈伈然好送中書歲月,廣覆之仁,豈不欲曲遂,而兩曜之明,終有所遺照者,亶以臣辭不足以感動崇聽,言不能以孚格睿思,淟涊盤礴,迄至于今,長時云去,而長時不去,居常言休,而居常不休,一邊稱病,一邊視務,宜乎未蒙燭諒於至尊,而徒滋四方之譏議也。前後籲懇,都歸虛僞,畢竟歸宿,不過外托趨走之義,內懷竊祿之計而已,忘廉抛義,固不足言,辜恩僨績,當居何罪?臣之晝宵縈心,所恐懼而憂惕者,已往之許多錯謬,追咎莫及,而來日可補之道,惟是卽時釋務,勿致有重誤也,豈爲臣獲免罪戾之地哉?其於民國重事,爲大幸,當何如也?臣情到此,亦云急矣。且臣之筋力疾病,萬不堪復供驅策,而自經今夏潦濕,素患積聚之證,乘虛迭作,秋氣驟涼,痰注添劇,眩暈麻痺,神精昏瞀,心火煎而潮熱上升,肝木旺而虛氣橫亘,淹頓澌綴,動作艱苦,語頃則强半呻囈,步次則尋常顚踣,點檢昨年,非惟不可跂及,回想前月,顯覺幾分落下,則眞所謂如水注下,無以挽回也。賤臣癃痼之狀,何足自恤?而第以職名之虛縻,不敢一息自安,疾聲之呼,又不憚煩瀆。伏願殿下,將臣情懇,入稟東朝,亟許策免臣相職,俾公私兩便,千萬至祝。臣無任云云。答曰,省疏具悉卿懇。中書之中,惟卿一人而已。卿所謂一邊稱病,一邊視務,卿亦自知甚明,而何乃陳懇之頻繁也?雖欲勉副,不可得矣,卿其深量焉。仍傳于洪祐健曰,此批答,遣史官傳諭。
大護軍權大肯疏曰,伏以臣愚憃儱侗,最居人下,濫躋卿列,亦旣老白首矣。而若其觸事生疎,動輒僨誤,固不待人言,而常自兢懼者也。果於日前省掃之行,乃以無例之例,猥騎馹騎,至登於畿營論啓,法意至嚴,擧刺實當,泥首私次,恭竢重誅。千萬不自意,聖恩天大,籌司請罷之啓,特下勿問之命,臣誠恧蹙震越,直欲鑽地而入也。噫,國之爲國,惟法而已,律令所禁,金石不刋,雖在小官,有犯無赦,況乎從大夫之後,而顚倒昏妄,骫法作弊者,以律律之,合置何辟?乘馹科條,誠如道啓,擧世遵行,臣獨不知,臨行數日,招問營吏,則告以上使所騎,例派迎華,而臣則將往楊根,慮其貽弊遠驛,欲令改定平邱,而吏言流例則然,難以移易,臣遂置不復言,任其所爲,未知督責於吏云者,指此之謂歟。早使吏以無例而拒之,臣亦何辭而督之乎?且外驛給馬,例須文蹟關由,彼有官守,據法不許,臣雖萬般督責,何從得馬,痛自追咎,不得其說,無或主守者之乍聞創例,已知其爲法外悖擧,而必姑與之,以餌臣於譴何之域歟?是又不然,往在甲辰秋,臣曾叨副价之任,伊時省壠,輒敢乘驛,而有司寬臣,臣得倖逭,致臣今日不悟昨非,再蹈前失,由是而言,道臣之言,實藥石於臣,臣當拜受之不暇,又何以分疏爲哉?置顔無所,拊躬自悼,敢引無隱之義,竝首旣往之愆。伏乞聖明,俯垂鑑燭,將臣前後所犯,仰稟東朝,下臣司敗,勘以當律,則臣庶幾知過能改,噬臍咋指,以畢餘生。臣無任云云。答曰,省疏具悉。豈拘細過而廢公事乎?卿其安心俶裝。
京畿監司洪祐喆疏曰,伏以臣待罪畿藩,居然已六閱月于玆矣。觸處生疎,隨事孤負,兢懼恧蹙,惟譴何是俟。臣妻父臣李鼎臣,特蒙嶠南按察之命,翁壻之一時建節,人必或以爲榮耀,而以臣自揣,實是臣不容一刻蹲據之大防也。臣雖欲憑恃寵靈,淟涊不去,其將如朝政之莫宜或偏,私分之轉益難安,何哉?玆敢據實自暴於聽卑之天。伏乞聖慈,仰稟東朝,亟遞臣藩宣之任,以便公私,千萬不勝大願。臣無任云云。答曰,省疏具悉。各按其藩,何用辭爲?
行右承旨曺錫雨疏曰,伏以臣罪著溺職,恩荷薄勘,跧伏荒郊,日夕訟愆。迺者銀臺特點,忽下於夢想之外,先之以蕩敍,繼之以馹召,寵光所被,村里聳動,臣於是感惶恧蹙,不省所以自措也。噫,享祀之禮,有國所重,獻官之責,靡事不檢,緣臣矇昧,竟致僨誤,論厥辜犯,何律可蔽,而付之不審之失,處以從輕之科,卽我聖上涵貸而曲庇之也。以若愚迷,不堪驅策之末,而曾未幾何,遽紆簪履之收,此又我聖上物無終棄之至仁大德也,鴻私厚渥,若偏一身,顧臣無狀,何以得此?仰感俯怵,敢俟駕屨,而律未盡勘,罪固自如,憑恃寵靈,揚揚冒膺,豈臣分所敢出也?徊徨踧踖,若隕淵谷,玆從縣道,敢控情實。伏乞聖明,俯垂鑑諒,仰稟東朝,亟鐫臣職,兼治臣瀆擾之罪,俾公法重而微分安焉。臣無任云云。答曰,省疏具悉。往事何必追提?卽爲上來肅命。
庚戌十月初四日辰時,上御熙政堂。進講入侍時,講官徐憙淳,參贊官洪祐健,侍讀官金會明,假注書鄭直東,別兼春秋閔致庠,記事官趙秉學,各持小學第五卷,以次進伏訖。上曰,史官分左右。上誦前受音一遍訖。憙淳讀自晉咸寧中,至共談笑。上曰,下一章,亦爲讀之可也,憙淳讀止安否訖,解釋章句。上曰,何以謂假寢也?祐健曰,不能脫冠帶,坐而假寐之謂也。上讀新受音四遍訖,仍命以次陳文義。憙淳曰,庾衮當擧家避疫之際,雖曰性不畏病,而方熾之病,豈有不畏之性也?上曰,心主於救兄之病,則豈有畏之之心乎?憙淳曰,果緣友愛之篤,故諸弟出次,而衮獨不離,只切救護之誠,少無恐懼之色,首尾百餘日,一心殫竭,兄旣得差,身亦無恙,可見人道之極盡,而邪癘之不敢染矣。凡人家道主於和樂,則易疏於嚴敬之節,而至於楊氏家法,則廳堂之對食,和樂之象也,幃幔之偃息,嚴敬之禮也。兩章俱是古人篤行之美,伏願益加省察焉。會明曰,楊播家世貴盛,高曾以下七郡守三十二刺史,播亦歷九卿而典十州,槿·津竝位至三公,而其兄弟友于之情,老而彌篤,可謂根於天性矣。衮亦諸父貴顯,而獨守貧約,親稼穡以供養焉,其父嘗戒飮矣。一日偶醉,仍詣其墓前,自杖而警之矣。上曰,旣承親敎,則何爲飮之也?會明曰,酒之弊易然,而醒卽悔而改之矣。有伐其墓柏者,衮泣而自責曰,不能庇先人之墓樹者,衮不修德之過也,隣人聞而感歎,莫之犯焉。有褚德逸者,善事其親,衮見必敬而拜之,家窘而自持澹如,雖或與人捃麥拾橡,而禮讓行乎其中,州郡徵辟,皆不就,世以其行之卓異,號爲庾異行而贊之曰,非法不言,非道不行,不與世爭榮利,其素履之見稱於人,如此矣。凡此皆見於他書者,故敢此敷奏,伏願此等孝友篤行處,深加省念焉。憙淳曰,庾衮之孝,果如玉堂所奏,而其墓前自責之辭,亦有曰,余廢先人之誡,何以訓人?斯可見著存不忘,而孝友之兼備也。至若楊氏兄弟,俱有善行,而槿之戒子孫曰,汝家仕魏以來,內外顯職,竝皆兜攬,時流少比,汝等若遵禮節,無或驕奢,則足成名家矣。推此亦知其敦行之實也。祐健曰,此章別無文義,而惟守人所不能守,行人所不能行二句,最合深味,夫人之所難能,而衮獨能之,故所以爲卓異之行也。若人人皆可以能之,則何足以特稱哉?此章庾衮之事,亦因諸弟皆避,而衮獨不去,故尤爲難及者也。今有人焉,雖有特操高行,而平居無事之時,亦何以異於人哉?及夫臨事而後,奇節乃顯,衮亦不幸而遇是時耳,不然則安居而順應,與諸弟何別?下文所謂歲寒然後知松柏之後凋者,正指此也。夫春葩方榮,夏葉正茂,當是時也,松柏之與凡草木等耳,比到霜雪沍凝,百卉摧零,然後松柏之貞心苦節,乃可以見焉。是以辨之於臨危處變之際易,察之於昇平宴安之時難,此所以非明哲,無以知人也。雖然知人亦有道焉,苟其人性分正直,操履堅確,則此必能辨大事而立大節者也。衮之所遇,適在於兄弟之間,故克盡其友愛如此,若移於事父,則當爲王裒·王祥之孝,移於事君,則當爲汲黯·高允之直,觀於一事,可推其餘,朝廷取人,亦當用是法而已。會明曰,衮若在朝,則必於臨大事決大疑之際,無所撓奪,古所謂社稷之臣,近之矣。上曰,忠孝友愛,豈能一人兼全乎?會明曰,此有所不然者,忠孝之人,易地皆然,要在擧斯加彼矣。祐健曰,忠孝友愛,同是天理人倫之當然,則皆自一心上推去,實非如材能之各有通塞矣。上曰,然矣。上命史官就座,仍命退,諸臣以次退出。
上在昌德宮。停常參·經筵。
未時,太白見於巳地。
藥房都提調金道喜,提調金鼎集,副提調趙秉夔啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
進御加味拱辰湯,依前方,自今日五貼式日次製入事,榻前下敎。
申錫愚啓曰,明日常參·經筵,取稟。傳曰,停。
洪祐健啓曰,大司憲金鍏,持平兪貞煥呈辭,執義李鼎信未肅拜,掌令崔鳳恒·吉履元在外,持平李奎夏未署經,監察茶時之意,敢啓。傳曰,知道。
沈膺泰啓曰,備邊司郞廳來言,今日賓廳日次,而宗廟冬享大祭齋戒相値,不得來會云矣,敢啓。傳曰,知道。
傳于申錫愚曰,傳香承旨,馳詣宗廟·徽定殿,奉審摘奸以來。
傳于沈膺泰曰,進講入侍。
申錫愚啓曰,今日齋宿承旨當爲備員,而行右承旨曺錫雨在外,何以爲之?敢稟。傳曰,許遞,前望單子入之。
承旨前望單子入之,柳相夔落點。
申錫愚啓曰,今日齋宿承旨當爲備員,新除授同副承旨柳相夔,卽爲牌招,何如?傳曰,允。
沈膺泰,以兵曹言啓曰,今十月初五日寅初初刻八分立冬十月節改火進上時,宗廟署·社稷署·永禧殿·永寧殿·徽定殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以摠戎廳言啓曰,本廳屬三鎭營別驍士等去己酉條及今庚戌條都試初抄纔已齊報矣。今月初七日,合試設行於鍊戎臺本廳,而畢試後臣仍往北漢行宮,奉審之意,敢啓。傳曰,知道。
庚戌十月初五日辰時,上御熙政堂。藥房入診,進講同爲入侍時,都提調金道喜,提調金鼎集,副提調趙秉夔,記事官任應準,別兼春秋南秉吉,記事官趙秉學,檢校待敎李秉文,判府事金道喜,講官趙斗淳,參贊官沈膺泰,檢討官姜㳣,假注書鄭直東,別兼春秋南秉吉,記事官趙秉學,各持小學第五卷,以次進伏,醫官鄭有曾·金珪·金有鼎·李琬,進伏楹外訖。上曰,史官分左右。道喜曰,朝氣稍寒,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,醫官待令,使之入診乎?上可之。珪等以次診候,退伏楹外訖。道喜曰,脈候奏之。珪等曰,脈候左右三部調均矣。道喜曰,日前所製入湯劑,皆已進御,而連爲順下乎?上曰,今已盡服而順下矣。道喜曰,湯劑當於退出後,與諸醫議定以入矣。上可之。上命醫官先退,又命藥房入診,諸臣退出。上曰,進講爲之。上誦前受音一遍訖。斗淳讀自槿·津,止不輟,解釋章句。上曰,牛弘所答,甚有度量矣。斗淳曰,然矣。上讀新受音十遍訖。上曰,文義以次陳之。斗淳〈曰〉,此章文義,別無敷演仰奏者,而楊家百口庭無間言者,非必人人皆善而然也,觀感於家長之孝友,而變化氣質,以至於此也。夫孝友之效,非但止於一家,而人君之一言一行,自然有孚格感發者,雖彼愚夫愚婦,從而遷善,故人君言行,當以孝友爲本,由楊氏而言,則一家也,由天下國家而言,則天下國家卽一家矣。好酒而酗者,人若嗜飮,則本性必變,夫君子之於禽獸,愛欲其生者,固是仁心也,弼之本心,豈欲射殺生牛哉?蓋酒之爲弊,甚則不惟害及於獸,亦或有至於害人者,故大禹之疏儀狄,良以是也,而頃刻之間,便成狂悖,故亦謂之狂藥矣。人若明於酒之爲害,則雖以嗜飮之性,亦嘗有不近之者矣。且人家不睦之端,多由於婦言之偏聽,而弘則痛知其弊,不假辭色,故聞妻言而不答者此也。上曰,若使今人當之,則必曰何故射殺牛也?斗淳曰,然矣。嗜曰,津年已高位已崇,而恭執子弟之禮,且朝暮參問之時,子姪羅列階下,可謂閨門之內若朝廷焉,而及其四時嘉味之送也,槿每對之垂泣,其兄愛弟敬之意,有足感動人者也。牛弘,性本寬和,學又博洽,史稱大雅君子,而以此章言之,比楊家之庭無間言,似有所未及者,若早能訓弟以法度,敎妻以敦睦,則何至於好酒射牛,再言殺牛之擧乎?且旣聞之後,宜有戒弟責妻之事,而聽如不聞,讀書自若,謂有鎭物之量則可也,而論以齊家之正則未焉,其視柳開日聽訓戒之家法,繆肜閉戶自撾而感動,果何如哉?凡古賢人之事,有盡善與未盡善之分,伏願此等處,益加省察焉。上曰,史記所云千慮一失者此也。斗淳曰,然矣。道喜曰,講官所奏,誠甚切要矣。楊氏純厚篤實之行,可法可師,故朱夫子所以採之,以詔後學者也。時値五胡之亂,彝倫不明,而楊氏孝友,能如是卓異,甚可尙也。人君當深究此章孝友之實,懋躬行心得之工,著化民成俗之風,則人皆可以爲槿·津之行,比屋封之矣。伏願推廣家國之道,深念講官之所陳焉。膺泰曰,夫事兄愛敬者,人之常節,而楊津年踰六旬,位至三公,不以齒爵自居,朝夕靡懈,奉如嚴父者,可見其根天至行,老而彌篤,尤別於常人之疏節矣。推此愛敬之心,而一家百口,自然感化,以至緦服無間,一人一家,猶尙如此,況人君孝悌之推及一國,而一國興孝,豈不盛哉?孟子曰,堯·舜之道,孝悌而已,伏願於孝悌二字上體念焉。上曰,槿之官是司徒乎?斗淳曰,然矣。司徒之官,創自虞時,而至漢則列於三公矣。仍奏曰,自止若多粘,則此月內似畢講小學矣。上曰,自止若多,則讀數易少矣。道喜曰,然矣。與其多行而少讀,不若少行而多讀,以致旨義之貫通也。上掩卷,命史官就座,又命大臣先退,諸臣以次退出。
上在昌德宮。停常參·經筵。
夜五更,灑雨下雨,測雨器水深三分。
孝定殿冬享大祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
洪祐健,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
柳相夔啓曰,明日常參·經筵,取稟。傳曰,停。
洪祐健啓曰,合辭許久闕啓,事甚未安。除在外未署經外,未肅拜·呈告人員,竝卽牌招,何如?傳曰,允。
傳于柳相夔曰,進講入侍。
傳于柳相夔曰,領府事趙寅永,判府事權敦仁,復拜相職。
傳于柳相夔曰,政官牌招開政。
傳于柳相夔曰,左副承旨許遞,前望單子入之。
承旨前望單子入之,吳取善落點。
洪祐健啓曰,新除授承旨吳取善,資是嘉義,行都承旨趙秉夔乃是嘉善,座次有違例,何以爲之?敢稟。傳曰,新除授承旨許遞,前望單子入之。
承旨前望單子入之,宋應龍落點。
洪祐健啓曰,新除授右副承旨宋應龍,卽爲牌招,何如?傳曰,允。
洪祐健啓曰,左副承旨宋應龍,時在京畿利川地,斯速乘馹上來事,下諭,何如?傳曰,允。
注書任應準病,代以鄭漢源爲假注書。
鄭漢源在外,代以孟道植爲假注書。
洪祐健,以兵批言啓〈曰〉,領中樞有闕代,行判中樞府事金道喜陞付,判中樞有闕代,輔國知中樞府事徐俊輔陞付之意,敢啓。傳曰,知道。
有政。吏批,判書李魯秉進,參判未差,參議李裕元進,左副承旨洪祐健進。以曺錫雨爲吏曹參判,金東獻爲工曹參議,朴齊憲爲同義禁,李敦榮·金炳冀爲同成均,鄭爲左通禮,黃晦瑛爲兵曹佐郞,白潤鶴爲刑曹佐郞,鄭堉爲木川縣監,李鍾灝爲慶安察訪,朴定鉉爲栗峰察訪,領議政單趙寅永復拜相職事,承傳。左議政單鄭元容,右議政單權敦仁復拜相職事,承傳,左通禮黃璟今超通政,滿三十朔,依法典陞堂上。
兵批,行判書趙斗淳病,參判趙秉恒病,參議任泰璿入直進,參知柳興奎病,同副承旨柳相夔進,領府事單金道喜,判府事徐俊輔,加設單權大肯,護軍吳取善·曺錫雨·李熙絅,副護軍李秉珪·金在根·沈膺泰·金世均·黃璟,副司直金永基·金廷雲,副司果鄭煥翼,副司猛金在承,以上竝單付。
吏批,再政。以申學典爲典籍,朴思謙爲校檢,李圭秉爲掌樂主簿,任奎白爲徽陵別檢,奉常直長單趙在衡。
洪祐健啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元在外,持平李奎夏未署經,監察茶時之意,敢啓。傳曰,知道。
以大司諫李敎英,獻納李亮信,執義李鼎信,持平兪貞煥牌不進罷職傳旨,傳于洪祐健曰,只推。
洪祐健,以都摠府言啓曰,副摠管林永洙,以漢城府左尹,本府晝仕出去之意,敢啓。傳曰,知道。
行大司成沈宜冕疏曰,伏以臣於去月三十日政,伏奉除旨,以臣爲成均館大司成者,臣驚戰悸,莫省自措,情病實難於强冒,義分未伸於叩謝,遽卽呈告,仍蒙恩諒,到底洪造,益切感悚。千萬不自意,特點又下於前望,以臣代臣,依舊拜命,如新受賜,顧臣賤劣,何以得此於聖明之世也?矧今熙朝群彦,望儲林立,文學之士彬彬可觀,而恩旨荐降於賤臣,半日之內,乍解旋授,有若非臣莫可者然,未敢知則哲之明,奚取於臣,而誤恩之及,若是偏摯乎?夫是職也,長於師儒,責重敎冑,贊菁莪作人之化,賁笙鏞右文之治,職任綦重,遴選必峻,苟非望實著於一世,詞學宗於當時者,莫宜居之,故在古名碩,尙皆逡巡而却顧,況如臣學淺而望輕者,恬若自有,不知所以讓不居之義,則多士笑列,猶屬臣身之羞恥,其玷名器累聖簡,當如何哉?見今課試期迫,頖水靑衿,濟濟咸造,摻觚鼓篋,騁揚聲藻,其所跂足而拭目者,卽有司之明且公耳。臣本椎鹵寡陋,未嘗通一經而修一藝,早或從事科場,留意功令,而積抛鉛槧,舊聞荒蕪,詞騷程章,已多忘失,若使裒然據皐比之席,對士考試,另評精拙,其何異於責跛而陟遐,敎瞽而辨采乎?貪榮媒寵,强策駑鈍,非但分義之所不敢出,冒沒承當,竟使試事僨誤,則到此地頭,臣雖萬被罪罰,固不足恤,將何以慰多士之望,息四方之議乎?參前倚衡,承膺無路,罄暴衷懇,控實仰瀆。伏乞聖慈,俯賜諒察,仰稟東朝,亟遞臣國子之銜,以重公器,俾安私分,臣不勝大願焉。臣無任云云。答曰,省疏具悉。卿其勿辭行公。
孝定殿冬享大祭親行敎是時,亞獻官行判府事朴晦壽,終獻官永明尉洪顯周,贊禮行禮曹判書李嘉愚,典祀官奉常正李彙圭,執禮副司果金炳德,執尊副司果洪秉壽,大祝副司果李秉文,祝史副司果李興敏,齋郞兵曹正郞南秉吉,盥洗位刑曹佐郞任秀龍,直講丁義衍,爵洗位司藝任百淵,直講安永豐,亞終獻盥洗位典籍金文煥,贊者引儀元絳,兼引儀沈龜祖,謁者兼引儀洪宜悳·李羲豐,贊引兼引儀尹致觀,假引儀李宗赫,祭監監察趙崇祖·李㢸榮。
庚戌十月初六日子時,上詣孝定殿。冬享大祭親行入侍時,行都承旨趙秉夔,行左承旨韓鎭庭,左副承旨沈膺泰,同副承旨柳相夔,記事官任應準,假注書鄭直東,別兼春秋南秉吉,記事官趙秉學,原任提學金學性,原任直提學徐憙淳,原任直閣李嘉愚·李公翼,檢校直閣鄭㝡朝,原任待敎趙斗淳·李裕元,檢校待敎金炳德·金輔鉉·李秉文,以次侍立。時至,通禮跪啓請出次,上具衰服,出齋殿,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上獻爵訖,降復位。亞獻官行判府事朴晦壽,終獻官永明尉洪顯周,以次獻爵訖。引儀唱俯伏哭,上俯伏哭。引儀唱止哭興四拜,上止哭興四拜。贊禮導殿下還齋殿。諸臣以次退出。
庚戌十月初六日辰時,上御熙政堂。進講入侍時,講官金學性,參贊官柳相夔,侍讀官金世鎬,假注書鄭直東,別兼春秋南秉吉,記事官趙秉學,各持小學第五卷,以次進伏訖。上曰,史官分左右。上誦前受音一遍訖。學性讀自唐英公,止若是,解釋章句,上讀新受音十一遍訖。學性曰,李勣姓名,本是徐世勣,而太宗賜姓李氏,且避太宗之諱,去世字,有如我朝功臣佟豆蘭之賜姓名李之蘭之類也。上曰,文義以次陳之。學性曰,此皆美行,而別無文義,夫勣,位高年老,且僕妾多矣。姊病煮粥,不使人代勞者,卽其友愛之篤摯,以姊老也,故忘其貴且老,而躬煮而效其誠矣。若不貴而年且少,無可代之人,則未足爲特異之行矣。上曰,勣之姊旣老,則必無不出嫁之理矣,何故而猶同居一家乎?學性〈曰〉,是不必同居而然也。其姊之病留勣家,與勣之聞病往護,俱是應有之事也。溫公德行可爲師法者,非特止此,而此章卽兄弟友愛之事,故尤致詳焉。父兄之尊一也,而在兄則親愛易勝於尊敬,至於溫公,奉如嚴父,則敬之至也,保如嬰兒,則愛之至也,愛敬兼備,於此可見矣。晁氏家行之謙恭謹厚,亦當時故家之罕有,而其中法度二字,最合澄省,小而一家而有一家之法度,大而一國而有一國之法度,治家而無法度,則家不治矣。治國而無法度,則國不治矣。上曰,治國必從治家而始矣。學性曰,國之本在家,故大學齊家在治國之先矣。上之御下,必以法度,下之事上,亦以法度,爲子而不循法度,則非孝子也,爲臣而若違法度,則非純臣矣。人君監先王成憲,導率一國,則在下者自當遵奉而行之矣。世鎬曰,溫公之兄,年近八十,而公亦衰老,位至三公,然庸在之敬,旣翕之樂,不以齒爵之高,有少懈焉,衣食之必問其無飢無薄,可見親愛之甚也。此章只擧衣食,以承保如兒之句者,似若愛有餘而敬不足矣。然而老人之易飢易寒,果如嬰兒,必待人看護,故尤詳於衣食之節焉。參問之際,自當有恭敬之著於貌者,而偶未及書之耳。由是推看,則溫公之事兄,左右服勤,無非敬也,起居扶將,無非敬也,親愛之至,敬在其中矣。此等處,不以文害義,而深加玩繹,區區之望也。相夔曰,講官·儒臣,已爲備奏,臣無容更陳者矣。上曰,外姓尊長,指何許族乎?學性曰,外姓云者,非獨指母族也,凡異姓之戚,皆稱外姓矣。上曰,諸姑之稱何也?學性曰,父之姊妹,謂之諸姑,祖之姊妹,謂之尊姑矣。世鎬曰,此章之晁字,卽朝之古字也。勣是唐之勳臣,而勣嘗有疾,醫言當用鬚灰,太宗乃自剪鬚,燒以和藥,病得以愈焉,此實是格外之異恩矣。然而亦嘗左遷李勣,而使太子用之,此未免以權謀術數,馭其臣下矣。上曰,其後太子,果用勣乎?學性曰,高宗卽位,授以僕射矣。此等事雖是太宗欠處,而勣之非純忠,亦可知矣。如魏徵之忠良,則太宗亦待之以禮矣。世鎬曰,溫公卽宋之賢相,而其時文潞公諸人,作耆英會,尙齒不尙官,預會者皆年過七十,而獨溫公,年未七十,亦預矣。上曰,何爲年最少而預會也?世鎬曰,潞公素重溫公,故年雖未及,而許其入矣。此會可謂太平盛事,而其時培養人才之化,亦可見矣。學性曰,今日進講句讀音吐,略有錯誤處,或緣於聖心未能專一也。伏未知適然與否,而無或向學之勤,未免終怠之歎歟。下情不勝憂愛,敢此仰達矣。上曰,此是未能專心之致矣。學性曰,聖衷披示無隱,不勝欽仰,而古語曰,人孰無過,改之爲貴,且殿下旣知其然。伏願於講讀之際,益加勉勵焉。爲學之工,專在於正心,心正則自可專一矣。世鎬曰,知行本無二致,未有知之明而不能行之篤者,殿下於知字工夫,似未十分透徹,故於講學上,不能專心力行矣。學性曰,此所謂非知之爲艱,行之惟艱者也。上命史官就座,仍命退,諸臣以次退出。
上在昌德宮。停常參·經筵。
自巳時至申時,灑雨下雨,測雨器水深一分。
自人定至三更,灑雨下雨,測雨器水深四分。
洪祐健啓曰,明日常參·經筵,取稟。傳曰,停。
柳相夔啓曰,合辭許久闕啓,事甚未安。除在外未署經外,未肅拜呈告人員,竝卽牌招,何如?傳曰,允。
傳于韓鎭庭曰,進講入侍。
洪祐健啓曰,卽者檢閱趙秉學,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者別兼春秋南秉吉,謂有館規,〈陳〉疏徑出,原疏纔已退却矣。所當直捧禁推傳旨,而此與無端徑出有異,推考警責,與閔致庠·徐翼輔,竝卽牌招,推移入直,何如?傳曰,允。
柳相夔啓曰大司憲金鍏,執義李鼎信,持平兪貞煥牌不進,掌令崔鳳恒·吉履元在外,持平李奎夏未署經,監察茶時之意,敢啓。傳曰,知道。
以大司諫李敎英,獻納李亮信,執義李鼎信,持平兪貞煥牌不進罷職傳旨,傳于柳相夔曰,只推。
以別兼春秋閔致庠·徐翼輔·南秉吉牌不進罷職傳旨,傳于洪祐健曰,只推。
洪祐健,以禮曹言啓曰,卽接前郡守洪升淵所志,則以爲,族曾孫在信,嫡妾俱無子,以其同姓二十六寸弟在仁第二子彦鍾,欲爲繼後,兩家諸族,相議完定,而在信夫妻俱爲作故,拘於常規,不得循例禮斜,依定式,草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長洪升淵所訴旣如此,洪在仁第二子彦鍾,立爲洪在信之後,何如?傳曰,允。
柳相夔,以摠戎廳言啓曰,本廳屬南陽·坡州·長湍別驍士去己酉條及今庚戌條都試合設後居首人,別單書入,而其餘入格之類,依例施賞事,知委各該邑之意,敢啓。傳曰,知道。
守判府事權大肯疏曰,伏以臣冒控危懇,乞被嚴勘,及伏奉批旨下者,不惟不賜鐫斥,特示寬假,歸之細過,勉以俶裝,聖恩隆厚,殆若慈父之詔迷子,臣於是,感激惶恧,益不知措躬之所也。噫,古之入人國者,猶尙問禁,況臣策名立朝,全昧邦憲,位躋卿宰,年及衰暮,而矇然於人所共知,肆然於世所不行,一誤再誤,匪今斯今,賴有執法之論,大覺羞前之爲,以若昏謬,望其專對,事有大於此者,敗將至於何境?又豈不重辱朝廷而貽殿下之憂哉?且臣以濫馹被彈,而仍復乘馹,吏固昨日之吏也,馬固昨日之馬也,彼將指馬而誶之曰,夫夫也嘗督責於我,僅跨此馬,而今其彈墨未乾,揚揚然擁蓋策駟,自以爲得意也云爾,則臣誠何顔復對其人,何心復騎其馬乎?燕雲之路,不爲不遠矣,上卿之銜,不爲不尊矣。今乃跼促若轅下駒,包羞淟涊,苟圖其彌縫。往還,縱臣自輕,人謂斯何?臣雖萬萬無似,亦係熙朝四維中一物,而其所忝叨,煞與微末有異,若或披昌放倒,全無顧憚,則將至於毁棄廉防,敗壞風俗,罪上添罪,何以自贖,而亦恐非朝家禮使之道也。含垢滌瑕,縱荷大度,畏威訟愆,寔出常情,鐵限在前,嶺海是期,玆敢悉暴苦衷,洊瀆崇嚴。伏乞天地父母,特垂矜諒,仰稟東朝,鐫臣爵秩,勘以當律,以肅朝綱,以完使事。臣不勝云云。答曰,省疏具悉。日昨已道實狀,此行不可廢也,自量爲之。
慶尙監司李鼎臣疏曰,伏以臣濫叨匪據,辭不獲免,今焉戒程有日,行將久違松楸矣。區區私情,益不禁不洎之痛。伏乞聖明,特賜恩暇,俾省邱墓,以伸情理之地焉。臣無任云云。答曰,省疏具悉。卿其往省焉。
戶曹參判金德喜疏曰,伏以臣猥膺使命,行將辭陛矣。竊有區區私懇,敢此陳暴,臣之父母墳山,在於京畿富平地,曠省稍久,旣多霜露之增惕,遠役當前,倍切松楸之入望,如得三數日恩由,則可以少伸情私,玆敢冒控短籲,仰瀆崇嚴。伏乞聖慈,俯垂鑑諒,許臣往來之暇,不勝至祝。臣無任云云。答曰,省疏具悉。卿其往省焉。
檢閱趙秉學疏曰,伏以臣猥暴衷懇,荐犯干瀆之誅,聖度天大,輒許恩暇,歸護父病,仰戴洪慈,臣何敢以私情焦迫,更煩崇聽,而月前就直,未嘗以父病之差減,卽義分之不敢不然也。臣之前後請急,殆亦課月,非不知萬萬悚凛,而亦豈敢徒懷嚴畏,自阻於孝理之下哉?臣父六旬,哀毁之中,泄痢未痊,外氣迭攻,委頓床玆,扶將無人,家僮踵至,促臣歸視,臣於此,方寸不能自定,玆不獲已忙陳哀籲,擅出脩扄。伏乞聖慈,俯賜鑑諒,仰稟東朝,亟遞臣職,俾便救護,仍治臣罪,以昭法紀焉。臣無任云云。省疏具悉。爾其勿辭救護。
庚戌十月初七日辰時,上御熙政堂。進講入侍時,講官金輔根,參贊官韓鎭庭,檢討官朴昇壽,假注書孟道植,別兼春秋南秉吉,記事官趙秉學,各持小學第五卷,以次進伏訖。上曰,史官分左右。上誦前受音訖,上開卷。輔根讀自包孝肅公,止惟謹,解釋章句訖。上曰,何謂路馬?輔根曰,註解謂駕路車之馬,而軾此者,所以存敬君之心也。上曰,何以謂軾?輔根曰,車前橫木謂之軾,而車中有所敬,則俯而憑之矣。上曰,長老云者,是萬石君之族人乎?輔根曰,然矣。上曰,何謂勝冠?鎭庭曰,謂人長成而能勝任其冠也。上讀新受音十三遍訖。輔根曰,包公名拯,古之名臣也。賦性剛嚴,故爲守宰時,州民畏其威如閻羅,平生罕喜怒,故時人以其笑,比黃河之淸,推此二者,其爲人可想矣。上曰,文義以次奏之。輔根曰,石奮,乃漢朝之名臣也。家傳忠孝,世守誠謹,不言而躬行,五父子官皆至二千石,號爲萬石君,孝于親而忠於君,謹于家而誠於國,其父行之,其子述之,其祖傳之,其孫法之,一家之懿範美行,若是其著顯,豈不美哉?此非徒卿大夫猶然,推之於天下國家,則只在於忠孝誠謹中做出來矣。惟我列聖朝傳授心法,莫不以敬謹敦厚爲本,式至今五百年,維持鞏固者此也。今我殿下,監于先王成憲,克敬克謹,念終始典于學,則泰平萬世之休,實基於此,伏願體念焉。昇壽曰,今此讓金一事,可知其人心之淑風俗之美矣。此非但白金百兩而已,本以金銀繒綿二篋之物,託付於人,卽是不少之財,而今還其子曰,吾旣躬受,豈待汝預聞哉?此可謂朋友有信也。其子辭曰,我父曾無一言及此,又無契券,此可謂見得思義也。竟至訴官,而終始相讓,信義竝行而不相悖,此章所言,奚特美其兩人之事哉?此必由於爲官者導民以善也。蓋包拯之爲人,剛直廉白,善於聽訟,嘗知天長縣,有民訴盜割牛舌者,卽使歸屠其牛鬻之,旣而有告私殺牛者,拯曰,汝旣割其家牛舌而又告之耶?盜乃驚服,民不枉罹,推此觀之,則以一京尹之善政,能致兩人之相讓者固宜矣。況人主之盛德至仁,何難乎化民而成俗乎?以殿下已講讀者言之,文王之德化敷洽,乃有虞芮兩君讓田之擧,此豈非今日之所當監法處乎?且無好人三字可謂自賊云者,卽格言至論,而無論貴賤尊卑,可以服膺而勸戒者也。嘉言篇,已載無好人三字,非有德者言之句,亦是呂滎公之戒後生者,固仰淵衷,已有所領會者,必以此體驗,而爲進德之要,躬率而爲導俗之方,則上可以堯·舜其君,下可以堯·舜其民,何必多讓於三代熙雍之治也哉?伏願殿下,懋哉懋哉。鎭庭曰,百金,中人一家之産也,衆皆所欲,而此兩人相讓,實是美俗,昔直不疑,同舍郞有告歸者,誤持其同舍郞金去,亡金郞疑不疑,不疑買金償之矣。後告歸者還其金,亡金郞大慙,以此稱不疑長者。且管寧,鋤菜見地有金,揮鋤不顧,與瓦石無異,此皆淸心寡慾者流,而今此兩人讓金之風,恐不下於不疑·管寧之事,豈不美哉?如此善俗,古今無異,惟在君上導率之如何耳。伏願此等處,益加澄省焉。上曰,宮門之謂闕者,是何義也?輔根曰,宮門有兩扇,而其中謂闕,其上謂之象魏也。輔根曰,有民嘗以貨財委付於人者,及其勢貧,還推其財於人,則其人行賂圖囑,至於爭訟而不報矣。後忽來報於暮夜無知之中,蓋聞包公爲尹故也,大畏民志,不令而行,包公治績,類此者多矣。昇壽曰,包公敎子有方,每以貪饕爲戒矣。上曰,於古於今,如此可也。輔根曰,講讀時玉音似高,若稍低而婉轉讀之。則氣和而聲和矣。上曰,聲音欲低,而自然易高矣。上掩卷,命史官就座,仍命退,諸臣以次退出。
上在昌德宮。停常參·經筵。
未時,太白見於巳地。
洪祐健啓曰,明日常參·經筵,取稟。傳曰,停。
柳相夔啓曰,合辭許久闕啓,事甚未安,除在外未署經外,未肅拜呈告人員,竝卽牌招,何如?傳曰,允。
趙秉夔啓曰,行左承旨韓鎭庭,今日不爲仕進,卽爲牌招,何如?傳曰,允。
趙秉夔啓曰,吏曹參判曺錫雨,同義禁朴齊憲,除拜後過三日不爲出肅,竝依定式,推考警責,仍卽牌招察任,何如?傳曰,允。
洪祐健啓曰,左右史不可不備,別兼春秋閔致庠·徐翼輔·南秉吉,旣有只推之命,竝卽牌招,推移入直,何如?傳曰,允。
傳于洪祐健曰,進講入侍。
洪祐健啓曰,臣祐健依定式,進詣香室,奉審香祝櫃·祝板袱子,則精潔之意,敢啓。傳曰,知道。
柳相夔啓曰,臣相夔今日入直禁軍戎器點考進去,下直之意,敢啓。傳曰,知道。
又啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于柳相夔曰,左承旨·右承旨許遞,前望單子入之。
承旨前望單子入之,趙道淳·李裕元落點。
趙秉夔啓曰,新除授左承旨李裕元,右承旨趙道淳,竝卽牌招,何如?傳曰,允。
傳于趙秉夔曰,吏曹參議有闕之代,前望單子入之。
吏曹參議前望單子入之,徐元淳落點。
傳于趙秉夔曰,以予寡昧,叨承丕基,日夕憂懼,不知所居者,居然歲兩閱矣。今日甄卜,卽我慈聖則哲之明也,國勢民命嚮望之會也。慈敎懇摯,予無庸多誥,卿其體之念之,卽起簉朝,以幸國事。仍傳曰,此敦諭,遣史官傳諭于領議政。
傳于趙秉夔曰,卿於中書,爲屢次宿趼,忠懇憂愛之惓惓于中者,卽慈聖所悉燭也。今者鼎席具備,而人情賢於夢卜,國事之幸,當復如何?卿其仰體慈衷,卽起簉朝,以效不俟駕屨之義焉。仍傳曰,此敦諭,遣史官,傳諭于右議政。
大王大妃殿傳于趙秉夔曰,以卿體國之誠,與國休戚之義,念及今日國事,則安乎否乎?嗚呼,予未亡人目下情地,豈是恒理之可堪者乎?所仰賴者,主上之聖明也,所倚望者,元老大臣之左右輔導也。然則元輔之重,舍卿伊誰?卿試思之。漢宣帝中興之主也,而魏相丙吉之功居多,我宣祖大王聖神文武卓冠百王,而名臣碩輔之夾贊初元者,又何如也?世祿喬木之家,追先報今之心,則古今一也。況以卿績庸之茂,國耳公耳之苦衷,年來閤養之威重,雖欲讓而不居,其可得乎?今玆重卜,卽擧國大同之情,非予所以私卿而然也,卿須諒予至意,卽日幡然,以副加額之望。仍傳曰,此別諭,遣史官傳諭于領議政。
大王大妃殿傳于趙秉夔曰,有國置相之重,何時不然,而歷數古今,未有若此時之岌嶪,則求助仰成之切且急,當如何也?況鼎席之不備已久矣,未免朝家欠闕之典,以卿宿德贍識,憂國忘家之平日苦心,使之久閒西樞,優游郊野者,又豈非欠闕之又欠闕乎?枚卜之復屬於卿,尙云晚矣。今幸台司濟濟,寅協有地,國事之庶幾,卿應諒之,卿其劃卽簉朝,以究追先報今之義。仍傳曰,此別諭,遣史官傳諭于右議政。
事變假注書金德興書啓。臣於本月初八日未時量,敬奉聖諭,又敬奉大王大妃殿諭敎,馳往傳諭于中部壽進坊濟用監契領議政趙寅永所住處,則以爲,臣於病伏奄奄不窺戶庭之際,忽伏奉中書復授之命,惝怳震越,四體投地,罔知攸措云矣,敢啓。傳曰,知道。
傳于洪祐健曰,此時必多事務,新除授嶺伯,使之從近辭朝,受由上京及未下直守令,竝令催促下送。
以全羅監司南秉哲狀啓,長興府人命渰死事,傳于柳相夔曰,人命渰死,若是夥多,聞甚驚慘。元恤典外,別加顧助,如有生前身還布,竝蕩減,未拯屍身,期於拯得之意,廟堂措辭分付。
柳相夔啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元在外,持平李奎夏未署經,監察茶時之意,敢啓。傳曰,知道。
以大司諫李敎英,獻納李亮信,執義李鼎信,持平兪貞煥牌不進罷職傳旨,傳于柳相夔曰,只推。
以右承旨趙道淳牌不進罷職傳旨,傳于柳相夔曰,只推。
柳相夔,以都摠府言啓曰,副摠管成好謙,以漢城府右尹,本府坐起晝仕出去之意,敢啓。傳曰,知道。
又以御營廳言啓曰,本廳軍色從事官金翊鎭,身病甚重,勢難察任,改差,何如?傳曰,允。
京畿監司洪祐喆疏曰,伏以臣於大護軍權大肯之疏,有不得不略解事實者矣。此重臣,曾以副价,乘驛於省壠之時,則今番襲謬,固知其錯認事例,而眞若有文蹟之關由於臣營者,則臣必據法不許,而臣則只見兵曹路文中騎卜馬私持之塡書而已。把馹發程,追始入聞,則事係創例,慮關後弊,故果卽啓聞,請令廟堂稟處矣。臣雖百無肖似,不足備數於人,豈忍旣知其法外,而姑與之餌人於譴何之域哉?眞有是也,妄率輕錯,猶屬歇後,其所宅心,亦豈不齷齪陰譎之甚哉?此緣臣行己無素,致人疑阻也。實自反之不暇,夫何有呶呶之爲,而疲劣昌披,無復餘地,顧何可抗顔自任於旬宣之責乎?玆敢不避猥屑,仰瀆崇嚴。伏乞聖慈,特垂曲諒,仰稟東朝,亟遞臣畿闑之任,仍治臣妄錯之罪,俾重按法之地,千萬幸甚。臣無任云云。答曰,省疏具悉。旣論大體,又何歷歷?
庚戌十月初八日辰時,上御熙政堂。進講入侍時,講官金鼎集,參贊官趙秉夔,侍讀官李寅夔,假注書鄭直東,記注官朴賢楷·金大鉉,各持小學第五卷,以次進伏訖。上曰,史官分左右。上誦前受音一遍訖。鼎集讀自上時賜食,止趨至家,解釋章句。上曰,石奮此言,甚美矣。鼎集曰,以外面看之,則雖若不責,而內實深責之言也。上曰,廁牏者,何物也?鼎集曰,近身之小衫也。上曰,中帬者,何衣也?秉夔曰,註稱中衣,而如今俗所稱單袴也。上曰,躬浣汗垢之衣,而知爲應行之事乎?鼎集曰,然矣。上讀新受音六遍訖。上曰,文義以次陳之。鼎集曰,石奮年十五,爲小吏,高祖與之語,而愛其恭敬,蓋其性行之美,自其幼少時,已自有過人處,而居家事君,要在乎孝謹而已。子孫有過失,未嘗責讓,而使自開悟,可見敎訓之法,幾於不嚴而威矣。父子俱顯,祿至萬石,豈浣滌之無人?建必躬自爲之,不敢令萬石君知之,非但恭修子職,亦欲親心之安也。嘗爲郞中令,事有可言者,必屛人極言之,及廷見,則如不能言,於此,亦可〈見〉愼密之意也。慶爲齊相,民皆慕其家行,而齊國大治,爲之立石相祠焉。凡其謹厚之風,皆原於萬石君平日躬行之效。詩曰,敎誨爾子,式穀似之者,此之謂也。當是時也,武帝親策賢良,詔擧孝廉,公卿大夫彬多文學之士,而如上章霍光之謹愼,汲黯之戇直,尤可見得人之盛,亦豈非上之培養作成之化歟?此章文義甚好,伏願深加玩究焉。寅夔曰,石奮恭敬重厚之行,蓋其天性之然也,而建·慶諸子遵其敎訓,著以孝謹,聞於郡國,若其親滌中帬,望里下車,乃其孝之著於事者也。且以本傳考之,則以馬字之漏點而引罪焉,以策數馬而對者,亦是謹之著於言者也,石奮雖無文學之可稱,質朴篤實,不言而躬行,古人所謂不肅而成不嚴而治者,而孔子曰,君子欲訥於言而敏於行,石奮庶幾近之矣。夫文質者,卽三代損益之禮也,文質之彬彬可觀,固是得中處矣。及其弊也,每有文勝之患,故與其質不足而文有餘,無寧少文而多質矣。漢初爲治,貴乎敦朴,故擢用質行之如萬石君者,以著醇厚之風,此西京所以亞於三代,而至今稱文景之治者也。且以家法言之,非但止於凡人之一家而已,推而至於一國,而有一國之法度焉。猗我國家列聖繼承,家法傳授,盛德至善,被諸琬琰,良法美規,垂之方冊,卽國朝寶鑑曁羹墻錄是已。伏願於講學之間,燕閒之中,時時常目而監憲,則此古人所謂欲法堯·舜,當法祖宗者,而中庸所訓善繼人之志善述人之事者,亦不外是矣。每於此等章句,懋加旁推,克盡體念焉。上曰,其子四人,而獨建·慶二人,仕於朝乎?鼎集曰,四子皆官二千石,而建·慶之名,獨見於此書耳。司馬遷,嘗以訥於言敏於行之句,贊石氏之家法,而皇明時先儒亦曰,若使石奮,爲鄕里之三老,則可以變薄俗而成厚風矣。秉夔曰,講官儒臣,已爲備陳,臣無容更爲敷演,而此言身自浣滌,不敢令萬石君知之者,果是孝謹之至也。非無僕妾之足於前,而躬自爲之,所以盡己之心,而欲安其親之心也。夫欲安其心者,卽養志之意,而孝子之道,莫大於養志,非但庶人之孝爲然,帝王之孝,亦以養志爲先矣。上曰,然矣。秉夔曰,曾晳之問有餘者,以曾子之能順其志也,文王之無憂,亦武王之能繼其志也。凡欲齊家而治國者,固當以孝悌爲本,而取法於曾子及武王之事,然後可成養志之孝矣。伏願於此等處體念焉。上曰,其時萬石君尙無恙,則其筯力之康健,可以想見矣。鼎集曰,然矣。上曰,外門者,慶家之外門,而里門者,里巷之門乎?鼎集曰,兩門字果有分別矣。上曰,此言固當云者,似是反辭而責之之意也。秉夔曰,然矣。上曰,謝罷慶者,使慶退去之意乎?寅夔曰,然矣。上曰,何爲時賜食於其家乎?鼎集曰,此是優老之禮,而頻頻賜之,亦漢帝之盛意也。仍奏曰,臣自藥房伏聞平陳湯,昨日自內製入云,伏未知緣何證而進御乎。敢此仰達矣。上曰,昨有微滯之意,故進服而今日快勝矣。上命史官就座,仍命退,諸臣以次退出。
上在昌德宮。停常參·經筵。
李裕元,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
洪祐健啓曰,明日常參·經筵,取稟。傳曰,停。
李裕元啓曰,合辭許久闕啓,事甚未安。除在外未署經外,未肅拜·呈告人員,竝卽牌招,何如?傳曰,允。
洪祐健啓曰,左右史不可不備,別兼春秋閔致庠·徐翼輔·南秉吉,旣有只推之命,竝卽牌招,推移入直,何如?傳曰,允。
傳于李裕元曰,進講入侍。
李裕元啓曰,訓鍊大將洪在龍勉副事,命下矣。將兵之任,不可一刻無摠察之人,何以爲之,敢稟。傳曰,禁將兼察。
又啓曰,訓鍊大將禁將兼察事,命下矣。兼察訓鍊大將柳相弼,卽爲牌招,聽傳敎,何如?傳曰,允。
傳于李裕元曰,都承旨許遞,前望單子入之。
承旨前望單子入之,金炳冀落點。
兵曹口傳政事,護軍單趙秉夔。
兼春秋玄基濬書啓,臣於本月初八日未時量,敬奉聖諭,又敬奉大王大妃殿諭敎,馳往傳諭于東部崇信坊樊里契議政府右議政權敦仁所住處,則以爲臣病伏荒郊,奄奄欲殊,端揆重卜,恩命忽降,卽又史官來宣聖諭,兼伏奉慈敎下者,十行辭旨,諄複懇摯,是豈不肖如臣所敢承奉奉哉?臣以愚賤,受國厚恩,忝冒三事,歲月已久,倖免大戾,移疾近郊,亦皆我殿下曁我太母殿下至恩洪造也。今以垂死之喘,廁之記簪之列,臣非木石,安敢不竭蹶唯命,以稱報萬一,而第臣癃病,已爲八九年,今成天廢,又自昨年春夏以來,出沒人鬼,屢經危域,雖一縷厪存,而筯骸俱脫,半體不遂,神魄都喪,三官幾廢,日常運動,須人扶挈,便一土木偶而已。雖欲拚死彈束,力承恩旨,萬萬行不得也。有臣如此,不如無生,伏地戰懍,惟祝亟收成命焉云矣,敢啓。傳曰,知道。
李裕元啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元在外,持平李奎夏未署經,監察茶時之意,敢啓。傳曰,知道。
以大司諫李敎英,獻納李亮信,執義李鼎信,持平兪貞煥牌不進罷職傳旨,傳于李裕元曰,只推。
以別兼春秋閔致庠·徐翼輔·南秉吉牌不進罷職傳旨,傳于柳相夔曰,只推。
洪祐健,以吏曹言啓曰,此時必多事務新除授嶺伯,使之從近辭朝,受由上京及未下直守令,竝令催促下送事,命下矣。自臣曹催促,則受由上京守令定州牧使李裕膺,礪山府使崔弘德,興海郡守李應權,歙谷縣令李蘭孝,全義縣監閔種河,俱已下去云,伊川府使金基纘,今初九日下去云,楊口縣監申應朝,今初十日下去云,林川郡守李行翼,甑山縣令趙應和,俱以爲今十三日下去云,洪州牧使李聞榮,今十四日下去云,善山府使尹滋一,以省掃事,受由在於忠淸道魯城地云,牙山縣監任鎭璜,以省掃事,受由在於京畿水原地云,唐津縣監成載億,以亡妻移葬事,受由在於京畿坡州地云,山淸縣監閔致應,以覲親事,受由在於忠淸道忠州地云,竝斯速還官之意,發關知委於該道道臣處,而未下直守令木川縣鄭堉,今十三日辭朝云,新除授慶尙監司李鼎臣,今二十日辭朝云矣,敢啓。傳曰,知道。
領敦寧洪在龍疏曰,伏以臣,卽空疎愚騃無足備數之一書生也。曷嘗近似於戎垣之任,而自忝戚聯,偏蒙恩私,先王朝之委寄,旣極隆重,我殿下之簡拔,繼以便蓄,此臣所以感恩怵義,黽勉奉承者也。第臣素抱貞疾,怛少寧日,自經昨夏,萬事靡逮,一縷尙頑,神精遁喪,益無以收召,凡於汗漫酬應,猶不堪句當。至若鞅掌事爲,尤何可振勵?況所叨之職,統轄三軍,爲任綦重,比他顯殊,決非如臣者,所可久據也,審矣。冒據匪據,歲又過周,以若菲才且病,捱過而蹲仍,則上孤九重之注意,下負一營之擔責,畢竟公私狼狽,勢所必至,思之及此,寧不懍然?玆敢不避猥越,冒瀆崇嚴。伏乞聖明,俯賜鑑諒,仰稟東朝,亟遞臣所帶訓局之任,俾得安意調息,臣之幸也,抑國事之幸也,不勝至願。臣無任云云。答曰,省疏具悉卿懇。戎垣之任,今姑勉副。
右承旨趙道淳疏曰,伏以臣材旣鹵下,性又疎闇,本不足備數於百執事之末,而猥於春間,遽當試役,未效對揚之義,自陷罪戾之科,上以誤君命,下以隳臣分,究厥負犯,合施重律,而天網太疎,薄竄旋宥,臣雖虀粉,無以自贖,惟有退守畎畝,息影削跡,庶足以爲一分不報之報。日者銀臺除旨,忽下於夢想之外,蕩敍有命,馹召繼降,臣感恩怵義,歸伏私次,而卽獲鞶帶之遞,益切隕結之忱。曾未幾何,復縻前職,臣誠惝怳,莫省所以措躬也。噫,如臣釁咎之蹤,何以得此於聖明之朝也?藏垢納汚,縱仰荷於包容,鋤纇滌瑕,已無望於陶鑄,以臣視臣,實有餘愧,以臣治臣,尙有餘罪。今若仰恃曲遂之仁,不思自靖之義,揚揚冒進,自同平人,則臣身廉隅,縱不足恤,其於重貽簪紳之羞恥,更招士林之謗議,何哉?玆敢略暴卑末之私,仰瀆崇嚴之聽。伏乞聖慈,仰稟東朝,劃賜遞改,仍命選部,永刋臣名於朝籍,俾公法嚴而私分安,不勝大願。臣無任云云。省疏具悉。往事何必追提?爾其勿辭察職。
庚戌十月初九日巳時,上御熙政堂。進講入侍時,講官金蘭淳,參贊官李裕元,檢討官姜㳣,假注書孟道植,記事官金龍翼·鄭健朝,各持小學第五卷,以次進伏訖。上曰,史官分左右。上誦前受音一遍訖。上開卷,諸臣以次開卷。蘭淳讀自疏廣爲太子,止子孫怠惰耳,解釋章句訖。上曰,君者,指誰而言也?蘭淳曰,是乃尊稱,而疏廣之謂也。上曰,老人者誰也?㳣曰,疏廣昆弟中老人也。上曰,悖字是何義也?蘭淳曰,是乖戾之意,而疏廣自謂老悖者,乃謙辭也。上讀新受音十遍訖。蘭淳曰,臣固知惶悚,而殿下讀此新受音,如誦前受音更加一遍,臣所望也。上曰,唯。讀一遍訖。蘭淳曰,殿下講讀之時,專心致志,常如今番,則文理自然貫通於不知之中,而少不如是,則書自書我自我,爲害不少矣。上曰,豈惟講讀爲然?凡事皆當如是矣。蘭淳曰,疏廣疏受,爲太傅少傅五年,而一朝上章乞骸,禮云七十致仕,固臣子之常節,而若夫秦·漢以來,俗不漸古,知進而不知退,患得而患失之,彼二子橫經冑筵,講孝經·論語之義,陳修齊治平之道,宦旣成矣,名已立矣。東門供帳,居然爲賢大夫之稱不爲子孫營業,以享聖主之惠養,似不過知止知足,而觀於胡氏史論,懼有後悔之語,微意自可見,君子之見幾而加人數等云者,實獲兩疏之心者矣。上曰,何以見幾而先知乎?蘭淳曰,殿下御衆臨下,察臣隣動靜,則可以知某也爲直某也爲不直,而殿下於講讀之時,雖毫忽之頃,宸心有不專,則臣等亦有以知之矣,豈無見幾先知之理乎?夫如是,故殿下誠心講讀,則天下賢良之士,皆將欣欣而來,共仰泰平之治,而苟或留心於聲色貨利之間,則人以其類而至矣,可不懼哉?治亂得失之跡,在於方冊,受用監戒之道,備於典謨,大抵以精一之心,講讀古書,則日知其所未知,日聞其所未聞,書非書而如畫圖也。臣聞殿下以燕閒之暇,或臨觀德之射禮云,此誠美事,而語其至樂,則實無如講學之日新又新矣。㳣曰,漢朝無致仕者,至宣帝時,韋賢,以丞相致仕,疏廣,受叔姪,又致仕,故當世賢之,非但産業之不復增益而已,亦無官爵增益之心,而決意勇退,此可見疏廣之高人處也。豈不欲子孫之安享富厚?而大抵人情,富則易逸,逸則易怠,故欲使子孫,勤力於舊田廬之中,而不從老人之言,昔蕭何置田宅於窮僻處曰,後世賢,師吾儉,龐公不肯官祿曰,世人遺之以危,今獨遺之以安,其意亦與此同矣。雖以人君治國言之,亦不出勤怠二字中,而治國之道,必本於學問,漢之元帝十二,通孝經·論語,此非誦讀而止耳,卽貫通其旨意之謂也。今群下之仰望於殿下者,卽在於爲堯爲舜,而果不在漢元帝矣。小學之進講,今已過一朞而未訖工,召待之停閣亦久,無或少忽於怠惰之戒而然歟?必於勤力上留神,而毋於怠惰邊放過,是臣區區之望也。裕元曰,微旨奧義,講官·儒臣,敷陳無遺,臣無容更達矣。蘭淳曰,筵退後一日之內,殿下講讀爲幾次乎?上曰,晝數次夜數次,而早朝又讀之矣。蘭淳曰,小學中程伊川四物箴及范魯公戒子書,其旨意爲最好,殿下試於朝晝之間,諷詠而玩繹,則意味油然自生而無窮矣。且常時之讀,若如講筵而大讀,則恐損玉候,伏望下氣柔聲而讀之,保護玉體而頤養焉。上掩卷,命史官就座,仍命退,諸臣以次退出。
上在昌德宮。停常參·經筵。
夜自五更至十一日開東,灑雨下雨,測雨器水深四分。
藥房提調金鼎集,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
洪祐健啓曰,明日常參·經筵,取稟。傳曰,停。
李裕元啓曰,合辭許久闕啓,事甚未安。除在外未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而大臣俱未肅拜,不得來會云矣,敢啓。傳曰,知道。
趙道淳啓曰,檢閱趙秉學,由限已過,卽爲牌招入直,何如?傳曰,允。
傳于李裕元曰,進講入侍。
傳于李裕元曰,將兵之任,不可多日虛曠,訓將,禁將除授,禁將,摠戎使除授,摠戎使,益豐府院君除授。
兵曹,訓鍊大將單柳相弼,禁衛大將單金左根,摠戎使單洪在龍。
李裕元啓曰,新除授訓鍊大將柳相弼,禁衛大將金左根,摠戎使洪在龍,竝卽牌招,傳授命召及密符敎諭書,何如?傳曰,允。
又啓曰,司諫申萬休下諭後,過限不上來,依定式,遞差傳旨及禁推傳旨,捧入之意,敢啓。傳曰,知道。
以司諫申萬休禁推傳旨,傳于李裕元曰,分揀。
洪祐健啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元在外,持平李奎夏未署經,監察茶時之意,敢啓。傳曰,知道。
以大司諫李敎英,獻納李亮信,執義李鼎信,持平兪貞煥牌不進罷職傳旨,傳于洪祐健曰,只推。
以檢閱趙秉學牌不進罷職傳旨,傳于趙道淳曰,只推。
洪祐健啓曰,吏曹郞廳來言,臺諫有闕,政事,取稟。傳曰,前望單子入之。
司諫前望單子入之,蔡元默落默。
趙道淳,以禮曹言啓曰,卽接前縣監柳觀升所志,則以爲族姪星八,嫡妾俱無子,以其同性十六寸兄東八第二子在德,欲爲繼後,兩家諸族,相議完定,而生養父母,俱爲作故,拘於常規,不得循例禮斜,依定式,草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長柳觀升所訴旣如此,柳東八第二子在德,立爲柳星八之後,何如?傳曰,允。
又以弘文館言啓曰,進講繼講冊子問議事,臣李升洙就議于時原任大臣及在外儒臣處,則領中樞府事臣趙寅永病未獻議云。領議政臣鄭元容以爲,以繼講冊子收議事,臣旣筵請,而詢問又及於臣矣。經書中當先讀四書,四書次第,自有先賢定論,而以大學爲先。修齊治平之道,具載於是書,宜人主之先爲講習,以立根基者也,伏願博詢而處之云。判中樞府事臣權敦仁病未獻議云。判中樞府事臣金道喜以爲,小學畢講後繼講大學,自是爲學次第,而論·孟又次之,今玆繼講,似當以大學爲定矣云。判中樞府事臣朴晦壽以爲,小學畢講後,當繼之以經,讀經次序,先從大學,以定規模,自有朱子定論,繼講之書,似當以大學爲先矣云。祭酒臣洪直弼以爲,臣猥以千萬無似之身,謬通選籍,凡有王朝問議,混廁儒臣之列,每誤博詢之擧,上貽玷辱,惶隕欲死,重以癃病添劇,待盡朝暮,不意經筵之臣,又以繼講書冊,承命臨問,臣旣蔑學識,又不以見職自居,則曷敢攙論於其間?而竊伏念帝王之學,雖與韋布不同,進修次第,恐無差殊。朱子雅言,旣以養之於小學之中,而復開之以大學之道,先正文成公臣李珥,亦云先讀小學,詳玩而力行之,次讀大學及或問,眞知而實踐之,是爲循序而致精者也。聖功旣溫繹小學,行將垂畢,則恐當殿之以大學章句·或聞,正廟朝御定大學類義,亦不容不竝講也。朱子且云不進之於大學,則無以察夫義理,措諸事業,而收小學之成功,斯爲不可易者也。臣欺謾竊寵,逋命待勘,而竊感詢蕘之盛,私心激切,未敢終默,不勝悸慄之至云。副司直臣成近默以爲,賤臣近默,初非能知朱子讀書之序者,則不當與聞經筵之事,今於繼講冊子之儒臣辱問,不敢妄對,秪增惶蹙之至云矣。時原任大臣·儒臣之意如此,何以爲之?敢啓。傳曰,依大臣·儒臣議爲之。
敎摠戎使洪在龍書。王若曰,中宸起聽鼙之思,注意者將,北城重鎖鑰之任,簡心在予,命用其申,當屬之子。念我海東重鎭,最是漢北一營,廟堂參樞機之謨,緩急是恃,山河壯表裏之勢,保障斯存。惟卿,世篤忠貞,家傳詩禮,淸朝寄腹心之重,文武兼全,王室托肺腑之親,休戚與共。早應秘室之選,黼黻煥猷,三登上將之壇,壁壘增彩。玆授卿摠戎使,卿其祗服寵命,益恢雄圖,信賞罰明恩威,宜懋鎭衆之道,繕倉厫修器械,須思固圉之方。於戲,戒在撤桑,莫曰已安而已治,責重衛藿,益殫之翰而之屛,故玆敎示,想宜知悉。知製敎李升洙製進
庚戌十月初十日辰時,上御熙政堂。進講入侍時,判府事朴晦壽,講官徐憙淳,參贊官李裕元,檢討官姜㳣,假注書鄭直東,記事官玄基濬·鄭健朝,各持小學第五卷,以次進伏訖。上曰,史官分左右。上讀前受音一遍訖。憙淳讀自賢而多財,止善遇之,解釋章句。上曰,此養字是何義也?晦壽曰,養者,養老之謂也。上曰,以盡其餘之餘字,是盡用其所餘金之謂乎?憙淳曰,其年極高,餘日無多故也。上曰,相敬如賓之句,是見於上篇郤缺事,而童蒙先習,亦有此語矣。晦壽曰,然矣。以夫婦之親,而其相敬如賓,則家法之嚴,可知矣。上曰,候者,訪之之謂乎?憙淳曰,然矣。上曰,樵水之役,不使至於勞苦者,是善遇之意乎?㳣曰,非但樵汲而已,凡干賤役,恩義亦行於其中矣。晦壽曰,陶潛,是晉之徵士,而少有高趣博學不群之人也。上曰,晉之後,淵明爲何官乎?晦壽曰,棄官歸家,躬耕自資,而自以先世晉臣,不肯仕宋,故史記書之以晉徵士陶潛卒矣。上曰,以潛爲名何意也?憙淳曰,似寓其潛居之意也。晦壽曰,淵明在彭澤,不過爲八十日,而自謂不能爲五斗米折腰,遂賦歸去來辭而歸矣。歸去來辭,曾或覽之乎?上曰,未及見矣。晦壽曰,又有五柳先生傳矣。㳣曰,自號以五柳先生矣。上曰,何以稱五柳乎?㳣曰,以其手種五柳於門前故矣。上曰,先生之稱,何當於五柳之手種乎?㳣曰,愛柳故也。又有無絃琴,只取其幽趣矣。憙淳曰,節義甚高,故門人亦私諡以靖節矣。晦壽曰,淵明嘗不書宋之年號,以寓不臣宋之義耳。㳣曰,不仕於宋,卽不事二君之義也。上讀新受音七遍。上曰,先陳文義,則當更讀盈算矣。上曰,何謂衆之怨也?㳣曰,富者不能救人人之貧,故自多怨之者矣。憙淳曰,無論賢愚,遺之以財,非敎子之美事也。上曰,愚人多財,果益其過矣。憙淳曰,然矣。晦壽曰,賢非聖賢之賢,是賢愚之賢矣。憙淳曰,此三章,爲子孫計遠且深矣。疏傳賢愚之論,無營於財上者也。龐公遺安之語,能守其分內者也。至於陶令善遇之戒,卽是一恕字也。此道豈但行之一家而已?亦當以推諸一國矣。夫節財儉用,君德之當先,詒謨以燕,邦籙之攸基,而從以善推其恩,視民如子,則可躋治平之盛,而人君垂裕之道,亦無過於此也。伏願於此,如是省念焉。晦壽曰,講官所奏恕字,果甚好矣。大抵匹夫之家,以一僕爲力,王者之治,以萬民爲力,善遇其僕,施以恩義,然後爲其僕者,無怨言無叛心,而家政理,善遇其民,施以愛惠,然後爲其民者,無怨言無叛心,而國家安,此言雖小,可以喩也。㳣曰,富者人之所怨,故疏廣自言,吾雖無訓敎子孫之術,而不欲以財遺之者也。古語曰,君子富,好行其德,小人富,好行其惠,夫好行其德者,卽敎人以德之意也,德敎所及,非但一家而已,推之於國,亦猶是耳。唐·虞三代,莫不損上益下,阜民之財,故家給而人足,于斯時也,國無私蓄,而民有餘財矣。逮至戰國,專以富國强兵爲先務,生民之財,於是乎日窘矣。夫民之財,卽國之財也,而上之人,若行聚斂之政,則下必怨咨,故明王所以必制民之産,各安其業者此也。至若淵明之戒子曰,彼亦人子,可善遇之者,果是厚德之言也。樵汲,固奴僕之職分內事,而雖於樵汲之中,亦以人道待之矣。其語意深長,以此而推諸人君馭下之政,則使民以時,省刑罰薄賦斂,亦是善遇之道也。講官所奏,果是甚善,伏願益加體念焉。裕元曰,講官·儒臣,已爲備陳,臣無容更達者矣。臣於昨日講筵,伏聞講官所陳勉,則請讀新受音,如俄誦之前受音矣。卽伏見今日講讀,果如昨筵之所陳勉者,可見我殿下樂聞翕受之聖衷,凡於事爲之間,推以行之,則豈不盛哉?臣不任區區顒祝矣。㳣曰,龐公,讀古書識治亂之道,則豈無致君澤民之心哉?適値東漢之季,天下方亂,故隱居而不仕耳。若人皆以仕官爲危,隱居爲安,則其誰能輔斯世而治斯民也?晦壽曰,龐公卽三國時人,而與伏龍·鳳雛·司馬徽·徐庶輩,爲道義之友,俱有濟世才,後爲漢昭烈所用,而龐公,獨不出脚於世耳。疏廣事,昨日進講時,伏想已爲討論,而疏廣,是漢宣帝時名臣,觀其敎子孫之法,專以德行爲先,其賢可知,而又適爲太子傅,其輔導太子,必多裨益矣。今以年老乞歸,此在疏廣,雖爲高致,而太子左右,何可輕捨如此宿德之人乎?漢帝之無一言勉留,遽許其歸,豈不可惜乎?上曰,太子是誰也?晦壽曰,是元帝也。上曰,何不輔太子而求去乎?晦壽曰,以其年老,而可見其志操之高尙也。古人云,疏廣,見太子懦弱,知其不可輔導,故見幾而去,廣之心果如此,則臣竊以爲非矣。旣爲太子之傅,則當竭誠殫心,以盡輔導之責,可也,何可輕易退去乎?宣帝之許退,疏廣之求去,未知聖意以爲如何,每於章句言外之旨,起疑辨難,則自有文理長進之效,敢此仰質矣。上曰,不言太子之不可與有爲,而只請告老,則屢次懇乞後或可,而豈可遽然許之,而疏廣之求去,亦不可矣。晦壽曰,聖敎然矣。禮經,有七十致仕之文,而亦有關係國家之人,不許退老之文,輔導太子,豈有大於此之關係者乎?上曰,不許之,果可矣。晦壽曰,疏廣見幾而去云者,卽先儒註說,非出於正史,疏廣之心,未知眞的如此,先儒之說,蓋以其去就,度其心耳。上曰,何以謂乞骸骨也?晦壽曰,註云告老,而大抵人至於老,則氣血俱枯,所餘者骸故似云耳,上更讀三遍訖。晦壽進前奏曰,近日寒暖不調,伏未審聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,今以講讀玉音仰度,則膈痰,猶未快復乎?上曰,尙有餘症矣。晦壽曰,拱辰湯,連爲進御,而亦爲順下乎?上曰,果順下矣。上曰,進講時刻,正値早飯時,若差退則似好矣。晦壽曰,自明當以巳時擧行矣。上曰,唯。上命史官就座,又命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深七分。
趙道淳啓曰,明日常參·經筵,取稟。傳曰,停。
柳相夔啓曰,合辭許久闕啓,事甚未安,除在外未署經外,未肅拜·呈告人員,竝卽牌招,何如?傳曰,允。
趙道淳啓曰,檢閱趙秉學,旣有只推之命,卽爲牌招入直,何如?傳曰,允。
傳于洪祐健曰,進講入侍。
大王大妃殿傳于趙道淳曰,君德成就,欲待卿而輔導,國事泮渙,欲待卿而彌綸,紀綱之頹,欲待卿而振肅,民生之瘁,欲待卿而拯濟,此豈雍容暇豫備例巽讓之時乎?日前附奏,謙退過情,誠不覺憮然失圖,玆申前說,卿其諒之,庸答委毗之隆。仍傳曰,此別諭,遣史官傳諭于領議政。
大王大妃殿傳于趙道淳曰,日前敦勉,謂卿幡然,及見附奏,甚失所圖,國之有三公,如星之有三台,鼎之有三足,其可以長時不備,爲曠位之憂乎?以卿德望才猷老成遠大之見識,前後所以屢著績庸者,自有朝野公共之論,今日國事之猶可以着手與否,予將以卿之去就占之,言及於此,卿其諒之。仍傳曰,此別諭,遣史官傳諭于右議政。
傳于趙道淳曰,以卿元老宿德,旣屢居首席,而今日國事之仰成於卿者,又非前日之比,望卿幡然,毋孤予如渴之思。仍傳曰,此敦諭,遣史官傳諭于領議政。
傳于趙道淳曰,前諭以後,凝竚轉深,而慈敎又若是懇摯,以卿鞠瘁之義,其所幡然,豈待予多誥乎?玆又申敷,卿其諒悉。仍傳曰,此敦諭,遣史官傳諭于右議政。
事變假注書金德興書啓。臣於本月十一日未時量,敬奉聖諭,又敬奉大王大妃殿諭敎,馳往傳諭于中部壽進坊濟用監契議政府領議政趙寅永所住處,則以爲臣於日前,伏奉東朝殿下敦勉與我殿下敦勉,一時竝下,諄複鄭重,殆非如臣癃病拭巾俟符之人,所可得也,雙擎九頓,神魄震悚,亦無由收拾病思,粗伸肝膈之私,而今又王人荐降,傳宣兩聖旨敎,委畀之隆,期勉之厚,愈往愈摯,非臣所堪。第臣昔在七八年前,精神筯力,非比今日,而亦且積誠祈懇,以冀生成之澤者,卽不過曰病不可爲也。況今幾年之後,四肢全廢,萬念都灰,而乃欲抖擻殘精,勉强枯骸,以副我聖朝從欲之治,其可能乎?方擬調將數日,冒入文字,恭俟上天體物之仁云矣,敢啓。傳曰,知道。
柳相夔啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元在外,持平李奎夏未署經,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,執義李鼎信,持平兪貞煥牌不進罷職傳旨,傳于柳相夔曰,只推。
以檢閱趙秉學牌不進罷職傳旨,傳于洪祐健曰,只推。
柳相夔,以兵曹言啓曰,今十月十一日,武臣賓廳武經講書日次,而進講相値,不得爲之之意,敢啓。傳曰,知道。
行護軍金在田疏曰,伏以臣之家世,寒素單薄,而但得姓五十九世,以血屬相傳,至于臣身,不幸臣之子用鉉無育,不得不取養螟嗣,而族姪璣鉉有二子,其季膺文,年今爲十一歲矣。往而求之,閱月相持,無意聽從,求而不獲,又顧之他,其勢末由,終若不諧,父祖傳來之緖,及臣中絶,家廟無托,後事凄涼,豈不誠萬萬痛迫乎?伏念繼絶存亡,聖王之大政,有願必遂,上天之至仁,從前如臣情地,仰干恩命,曲蒙允許者,匪止一再,玆敢不避煩猥,悉暴衷懇。伏乞聖慈,俯垂矜憐,仰稟東朝,亟下處分,以臣族姪璣鉉第二子膺文,許養於臣子用鉉,繼臣旣絶之緖,千萬幸甚。臣無任云云。答曰,省疏具悉。疏辭,下該曹稟處。
庚戌十月十一日午時,上御熙政堂。進講入侍時,講官趙秉駿,參贊官洪祐健,侍讀官金會明,假注書孟道植,記注官朴賢楷,記事官鄭健朝,各持小學第五卷,以次進伏訖。上曰,史官分左右。上誦前受音一遍訖。上開卷,諸臣以次開卷。秉駿讀自崔孝芬兄弟,止無苟亂也,釋義訖。上讀新受音而止曰,所讀爲幾遍乎?秉駿曰,九遍也。上曰,文義先爲以次奏之。秉駿曰,此章旨義皆甚好,如崔氏之一錢尺帛,不入私房,可見至公無私之心也,王氏之門巷果木之必方列,可見義以方外之意也。此非但一家之爲然,推以至於一國,而其道亦不出於公與義而已。且此章中勤儉恭恕四字,最爲家國齊治之緊要,大舜之孜孜爲善,文王之翼翼小心,是從勤恭中出來也。大禹之惡衣菲飮,夫子之推己及人,亦從儉恕中做去矣。伏願於此等處體念焉。會明曰,凡百所須之切於日用者非一,而不外假而自足,惟此三件而已。至如聖人之書,豈但篋儲而架庋之謂乎?欲其讀而知之,知而行之,手不釋而目常在故也。服之赴公者,器之寓禮者,皆可敬而不可褻,故必整備而謹藏之。夫器服,末節耳,然猶爲先務,則其人之進退夷險,無往非公,而視聽言動,無一非禮,亦惟此心之推而極之也。如是推看,則外他玩好紛華之物,足以喪志者,亦必不入於心而不設於目矣。隨設門巷,異堂室之向背,然惡邪曲,故必欲平直,因宜種樹,異服御之位置,然惡雜亂,故必欲齊整也。蓋其起居之與接,耳目之所及,猶復如此,況近之而欲修其身正其心者,尤當如何?可知其衣冠必整,步趨必端,以至凡百事爲,必無一不出於正也。夫豈有愛其身愛其心,反不如尋常所居之屋所種之木者哉?此可見古人進學之力而立志之確也,此等處推類省察,最切於聖學資益之道矣。上曰,王凝,是何時人也?會明曰,此蓋隋文帝時人,而乃文中子之弟也。祐健曰,此二章,皆述古人齊家之有法度,而孝義慈厚,崔孝芬之所躬行也,勤儉恭恕,王凝之所身敎也。故自其子弟,以及婦女,相與感化,率循訓戒,苟非然者,安能使一家之內,盡化爲善人乎?夫一國者,一家之推也。故古之明主,能作新斯民,偕囿於雍熙之域者,實非家家而喩之,人人而敎之也。特以身先之,則民自從之,堯·舜之比屋可封,文·武之化行俗美,皆用是道耳。上行下效,其捷如此,而人君之一言一事,莫不爲衆庶觀法之資,此豈非大可兢懼者乎?伏願於此等文義,每加深省焉。上曰,孝芬乃元魏時人也。祐健曰,魏明帝時人也。上曰,魏亦有明帝乎?祐健曰,然矣。會明曰,孝芬之父挺,亦五世同居,而嘗爲光州刺史,有美政,州人銅鑄其像而祠之矣。上曰,私房云者,是誰之房也?會明曰,孝芬弟孝暐等自己房也。上曰,振爲孝芬之叔乎?會明曰,振卽挺之弟也。孝芬兄弟亦多至六人,有孝演·孝直·孝政,而其父挺,欲諸子之恭敬廉讓,故因以孝名之耳。上曰,無論大小事,皆問于叔母而行之,是爲可嘉也。上又曰,慄如之如字,是何義也?會明曰,此與申申如也夭夭如也之如字同矣。祐健曰,卽然字之義也。上曰,堅朴云者,是何義也?會明曰,物必朴素,取其易辦也,儉也,物必堅牢,欲其勿費也,節也。上復讀新受音三遍,前後合十二遍。上掩卷,命史官就座,仍命退,諸臣以次退出。
上在昌德宮。停常參·經筵。
未時,太白見於巳地。
李裕元,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金炳冀啓曰,明日常參·經筵,取稟。傳曰,停。
洪祐健啓曰,合辭許久闕啓,事甚未安。除在外未署經外,未肅拜·呈告人員,竝卽牌招,何如?傳曰,允。
金炳冀啓曰,左右史不可不備,檢閱趙秉學,旣有只推之命,卽爲牌招入直,何如?傳曰,允。
傳于洪祐健曰,進講入侍。
傳于金炳冀曰,右副承旨·同副承旨竝許遞,前望單子入之。
承旨前望單子入之,曺錫雨·徐元淳落點。
金炳冀啓曰,新除授行左承旨曺錫雨,左副承旨徐元淳,竝卽牌招,何如?傳曰,允。
傳于李裕元曰,未署經臺諫許遞,政官牌招開政。
金炳冀,以吏批言啓曰,侍從臣父年七十人,每於歲首抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
有政。吏批,判書李魯秉進,參判·參議未差,同副承旨洪祐健進。以徐英淳爲吏曹參判,曺雲承爲吏曹參議,姜鍊爲持平,洪鍾序爲正言,尹致定爲禮曹參判,徐箕淳爲判義禁,韓正敎爲同經筵,尹定鉉爲弘文提學,金炳冀爲知春秋,承文副正字單林文洙。兵批,行判書趙斗淳病,參判趙秉恒病,參議任泰濬病,參知柳興奎入直進,右承旨李裕元進,護軍韓鎭庭,副護軍申錫愚·宋應龍·洪遠爕·柳相夔·丁庠敎,副司直申萬休·李奎夏,副司果李鍾愚·黃道淳,以上竝單付。吏批,再政。以朴長輿爲戶曹參議,同春秋單金炳冀,副護軍姜泰重年七十三,今加嘉善,侍從臣持平姜鍊父,加資事承傳。
兵批,再政。護軍單姜泰重。
李裕元啓曰,新除授持平姜鍊,正言洪鍾序,一體牌招,何如?傳曰,允。
又啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元,持平姜鍊在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,持平兪貞煥牌不進罷職傳旨,傳于李裕元曰,只推。
以左副承旨徐元淳牌不進罷職傳旨,傳于洪祐健曰,只推。
以檢閱趙秉學牌不進罷職傳旨,傳于洪祐健曰,只推。
兼春秋玄基濬書啓。臣於本月十一日未時量,敬奉聖諭,又敬奉大王大妃殿諭敎,馳往傳諭于東部崇信坊樊里契議政府右議政權敦仁所住處,則以爲臣於病思昏墊之中,附陳懇款,專望開允。又伏蒙史官遠臨,聖敎不賜簡照,慈旨愈復隆重,敦勉奬激,加惠備厚,感懍霣泣,不知攸爲。臣雖蒙蔀,犬馬不若,豈無知遇之感鞠瘁之義?況我殿下一初淸明之會,亦豈無仰裨新理之誠哉?第臣疾疢,具暴前達,殆天所廢,非力可强,臣雖已帶是職者,惟當曲垂寬矜,遣退之不暇。況以此重卜之擧,委之垂絶之喘,欲備任使而旅進退,此實理不當而勢不行也。苟非然者,是臣未死前一分報答之路,亦臣前後宿趼之地,臣何故力忤明命,甘犯慢傲之科哉?知臣罪臣,惟在於此,泥首戰恐,恭望嚴誅而已云矣,敢啓。傳曰,知道。
左參贊金左根疏曰,伏以臣以庸昧之姿,厚托雨露之私,時節起居焉而已,畏約謹拙,可幸無罪焉而已。至於華顯要膴之地,不但臣本末長短,所不敢妄蹈,以朝家器使之政言之,不宜一或有謬,以溷平明之治,而臣之伊來兜攬,殆無紀極者,每一思惟,惶汗浹背,自不覺忘寢廢食也,屢矣。今又節次推遷於壇垣之列,與聞軍旅之事,而褎然爲輦下將兵之臣矣。臣旣愚不審量,冒昧膺命於摠戎之任,汰濫之罪,固無所自逃,而今玆宿衛之嚴,鈐轄之繁,又不翅如摠戎之爲遙領焉,則諉以一誤,輒敢再之,其可乎?前職則尙有使名,容可以梱寄自居,而今職則直兩漢所稱左右將軍也。以書生而統一營而司三軍之命,是何等人也?臣可以折衝罇俎而敦詩說禮,爲國家隱然之一長城乎?不有瘝於公,則必害於私,不有害於私,則必瘝於公,以臣夷險圖報之區區微忱,縱不能效涓埃之補,亦安敢愈往怙戀,使公私兩病而止也?受符雖緣嚴急,守株轉益憂惶,猥將自來戰兢之實,兼暴目下難冒之狀。伏乞聖慈,俯賜曲諒,仰稟東朝,亟收臣所授禁將特簡,使重任毋曠,微諒獲全焉。臣無任云云。答曰,省疏具悉。卿其勿辭察任。
庚戌十月十二日午時,上御熙政堂。進講入侍時,講官金洙根,參贊官洪祐健,檢討官李升洙,假注書鄭直東,記注官金大鉉,記事官鄭健朝,各持小學第五卷,以次進伏訖。上曰,史官分左右。上誦前受音一遍。洙根讀自張公藝,止更索錢。上曰,徵租之租,如今還穀之類乎?洙根曰,非但徵還之類,亦如今徵稅之租矣。上讀新受音十遍訖。洙根曰,以講時玉音仰度,則似有喉間微痰,或緣日候寒暖之不調而然乎?上曰,然矣。上曰,文義以次陳之。洙根曰,忍字之義,非但有助於家道之雍睦,凡人做事,小不忍則亂大謀,故君子所以用工於忍字上矣。七情之中,惟怒最爲難忍,人或責我,我雖忿恕而苟能不形怒於色,不遷怒於人,則忿懥之心,自然消解,而彼亦自服其過矣。上曰,然矣。洙根曰,董生有隱居行義之操,而刺史不薦,則天子豈得以聞之哉?此韓文公所以閔董生之不仕,慨世人之不知,而作此詩者也。孔子曰,十室之邑,必有忠信,以此推之,今世亦豈無如董生者乎?特未之聞耳。人君若擧畎畝而揚側陋,則草野間劬經飭行之士,皆入於蒐羅之中,而三代用人之治,亦不遠矣。伏願於此等處體念焉。升洙曰,董生事蹟,他無可考,未能詳知,然韓文公,旣作董生行而歎美之,又於下第遊河北時,作送行序而嗟惜之。文公,是唐之大儒,而稱道之如此,則其隱居行義之實,於此可見矣。以若蘊抱之器,苟使展而用之,可鳴國家之盛,而竟乃不薦不聞,逸在布衣,此非但有欠於登崇俊良之義,草野之淬勵琢磨待時需用者,亦豈不聞風而退藏乎?古語曰,士者國之元氣,培養之道,惟在奬用而激勵之如何耳,伏願深留聖念焉。祐健曰,講官·儒臣,皆以搜訪賢才之道,敷演仰陳,而言言切實,允合採用。伏願勿以一時文義之解釋者,泛然聽過,必爲留心體認,俾有彙征之效焉。夫董生之賢,若是其卓絶矣。雖緣刺史之不得薦,天子不聞名聲,而苟在上者,誠心旁求,遍及草野,則爲長吏者,安敢不蒐羅剔抉,以盡對揚之義哉?故董生隱居樂貧,實由於其時朝廷之不能用,非獨刺史之過也。上曰,此詠召南之事,而先詠淮水者,是比之之意乎?洙根曰,此詩人起興之類也,非取比之義也。上曰,淮·淝之水,環山兩邊而出乎?洙根曰,淮之源,出於桐栢,而淝又出於淮側,分爲二條,而末派則合流矣。上曰,安豐之邑,介於淮·淝之間乎?洙根曰,然矣。升洙曰,淮·淝,卽董生所居之地,故卽其地以起興,而淝水出其側不能千里云者,亦有比底意。蓋言董生居下,可以施於人者不遐也。上曰,何爲封泰山乎?洙根曰,此乃求福之意也。上曰,自己之福,何可祈禳而求之乎?祐健曰,三代以上,聖神相承,而未嘗有封禪之事,唯秦始皇·漢武帝,妄自夸大,鋪張功德,若將邁過百王,而終亦歸於自欺天而已,有何益哉?上曰,然矣。上曰,公藝二字,公是尊稱,而藝是其名乎?洙根曰,竝公藝二字爲名,故下句亦以公藝書之矣。上曰,九世同居,則當爲幾寸乎?洙根曰,今世或有四五寸同居者,而公藝則九世同居,計其族寸,則當爲十八九寸,此豈非難及處乎?祐健曰,九世同居云者,是同九代祖之孫,不爲分門,世世同居於一家之內矣。上命史官就座,仍命退,諸臣以次退出。
上在昌德宮。停常參·經筵。
未時,太白見於巳地。
夜五更,灑雪。
李裕元啓曰,明日孝定殿望祭齋戒相値,視事頉稟之意,敢啓。傳曰,知道。
洪祐健啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
李裕元啓曰,左副承旨徐元淳,右副承旨趙道淳今日不爲仕進,竝卽牌招,何如?傳曰,允。
傳于李裕元曰,進講入侍。
以左副承旨徐元淳,右副承旨趙道淳牌不進罷職傳旨,傳于李裕元曰,只推。
傳于李裕元曰,左承旨·左副承旨·右副承旨竝許遞,前望單子入之。
承旨前望單子入之,宋持養·鄭德和·金永爵落點。
李裕元啓曰,右副承旨金永爵,卽爲牌招,何如?傳曰,允。
又啓曰,明日傳香,禮房承旨,當爲齋宿,行左承旨宋持養,所當牌招,而拘於廳規,不得請牌,何以爲之?敢稟。傳曰,牌招。
又啓曰,明日傳香,禮房承旨,當爲齋宿,行右承旨鄭德和,所當牌招,而拘於廳規,不得請牌,何以爲之?敢稟。傳曰,牌招。
洪祐健啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元,持平姜鍊在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,持平兪貞煥牌不進罷職傳旨,傳于洪祐健曰,只推。
禮曹啓目粘連,觀此行護軍金在田上疏,則以爲,臣之家世,寒素單薄,而但得姓五十九世,以血屬相傳,至于臣身,不幸臣之子用鉉無育,不得不取養螟嗣,而族姪璣鉉有二子,其季膺文,今爲十一歲矣。往而求之,閱月相持,無意聽從,求而不獲,又顧之他,其勢末由,終若不諧,父祖傳來之緖,及臣中絶,家廟無托,後事凄涼,豈不誠萬萬痛迫乎?以臣族姪璣鉉第二子膺文,許養於臣子用鉉,繼臣旣絶之緖亦爲白有臥乎所,金璣鉉旣有二子,其一許施,不啻事理當然,而宰臣情理,殊甚可矜,陳章立後,亦多已例,以璣鉉第二子膺文,立爲用鉉之後,允合於繼絶存亡之義是白乎矣。事係倫紀,臣曹不敢擅便,上裁,何如?判付。啓,依回啓施行爲良如敎。
領議政趙寅永疏曰,伏以臣年迫七耋,身嬰百疾,淹延床笫,符到是俟,復豈有一半分陽界意想哉?四肢則麻痺疼痛,雖欲運用於房闥跬步之間,不可能也,五內則全闕穀肉,雖欲咀嚼於匕匙溢勺之呑,不可能也,特不過未殭屍也,藥餌調治,如水投石,神精收拾,如夢不醒者,亦旣屢月有餘,而非近日屢月間事也。浸漬消鑠,其所由來者已久,而卽乘其年愈衰病愈劇,此生到此,云亦何也?忽於千萬夢想之外,伏奉中書復授之命,臣始也驚惑,神遁魄喪,繼焉敦諭之屢下,臣於是乎仰揣我大王大妃曁我殿下不知臣癃老如此,特推記簪之恩,復置調鼎之任,委畀之隆,逈絶千古。顧臣已朽已殘,百無可使之材,何以得此於聖明也?德同天地,澤大河海,苟使臣可以返桑楡已頹之景,贊笙鏞維新之治,則以臣厚沐恩波同休共戚之畢生至願,何憚而不爲乎?但年也者,已去而不可廻也,病也者,已劇而不可救也。雖父之慈君之仁,恐不能噓生於枯骨,回光於顚荄也。臣雖急於丐免,安敢爲無稽之言哉?昔宋元祐初,詔起蜀公范鎭,鎭辭曰,六十三而求去,蓋以引年,七十九而復來,豈云中禮?卒不起。今臣前日之必辭,今日之復叨,較其年數,略有差殊,而其實則恐不足以遲速論也。嗚呼,臣以萬萬無似之物,歷事我純宗·翼宗·憲宗,致位三事,亦嘗委任,而言其報效,則無絲毫也,每中夜慟哭,繞壁彷徨,而今又値東朝殿下再垂簾帷,曁我殿下初承歷服,則哲之明,特簡之眷,欲使之仰裨萬機,俯協百僚,此正臣涓涘報答之秋也。然而病旣如此,非人所爲,殆命也夫,殆命也夫。臣於大行朝,屢上乞骸之疏,輒蒙勉留之批,而蓋聖意以耆舊之告老,爲悵然也,臣亦不敢强請,而倏忽之頃,萬事已矣。臣今懸車之期,隔以數月,此禮之大防也,不宜有所趑趄,而在臣所當之地,尤有十倍於此,有不敢遽然仰干,而先從急且重者,縷縷陳懇,不避猥越,卽漢班超不敢望到酒泉,但願生入玉關之謂也,其情不亦慼哉?玆控情實,不覺支煩。伏願殿下,俯賜諒察,仰稟東朝,亟遞臣元輔之任,以重公器,以安私分,千萬幸甚。臣無任云云。答曰,省疏具悉卿懇。惟卿也,故有元輔復授之擧,惟卿也,故有擧國同情之喜,卿於王室,忠愛之篤,勤勞之著,予之所承聆於慈敎者屢矣。設如卿言,必欲以范蜀公自處,蜀公則固已退矣,卿何嘗然乎?今以有志未就之事,爲不可劃易之義者可乎?又況今時之不可捨卿,萬萬非昔時之比乎?朝野之想望斯切,秋冬之事務方殷,望卿仰體慈念,亟回邁邁之思,以幸我國事。仍傳于李裕元曰,此批答,遣史官傳諭。
庚戌十月十三日辰時,上御熙政堂。進講入侍時,講官趙斗淳,參贊官李裕元,檢討官朴昇壽,假注書孟道植,記事官趙秉學·鄭健朝,各持小學第五卷,以次進伏訖。上曰,史官分左右。上誦前受音一遍訖。斗淳讀自嗟哉董生朝出耕,止有家法,解釋章句訖。上曰,起居云者,是父母之起居乎?斗淳曰,然矣。上曰,慼慼云者,是何義也?斗淳曰,憂貌也。上曰,何謂公卿間也?斗淳曰,猶朝廷間之義也。上曰,何以謂天翁乎?斗淳曰,是乃尊稱,而猶上帝上宰之謂也。上讀新受音第八遍。斗淳曰,日前進講,臣以玉音過高之意,有所建白,所以恐損玉候也,伏望體念焉。上曰,讀之如何則不大聲乎?斗淳曰,句絶承接之間,柔和玉音,則宜有自得之妙矣。上讀十遍訖。斗淳曰,人之用力,不一其事,而惟農爲最,或耕或耘,終日勞苦,則及其夜,宜無讀書之暇,而董生則非徒耕而已,山樵水漁,盡日不息,而夜歸又能讀古人書,蓋孝者,天性也,非讀書可能,而讀書則不無觀感興起之道,董生之孝,雖曰天性,而劬經績學之功,益有可以驗者矣。雖以工夫言之,夜則萬籟俱寂,物累退息,故資益之力,惟夜爲好,而天分四時,冬夜如年,政好多讀,伏未知殿下夜講,至何許時刻乎?上曰,至四更而讀之矣。斗淳曰,鷄也犬也飛走不同,物類懸殊,非所以互相呴哺者,而感於董生之孝,至有鷄來哺狗之異,人有實行,則無知之物,亦不期然而然矣。古有孝子居廬,白鷰來巢,此所以以孝爲百行之源,而爲人上者,尤不可不知也。若夫食君之祿,而夫妻不知,兄弟不友,使父母憂愁者,譬諸董生之天子不聞名爵祿不及門者,爲何如人也?此古人所以歎嗟之,至於重言復言而不止者也。上曰,然矣。昇壽曰,此章,講官今已剖柝仰對,別無他句語之拈出陳達者。然以全篇言之,則韓文公有此作者,非特稱美之也,實有慨歎底意,故每章以嗟哉董生發之,第一段,歎其孝慈之行也,第二段,歎其只爲天知而家有祥瑞也,第三段,歎其非世人之所能知也,於此可知董生之爲人矣。孔子曰,隱居以求其志,行義以達其道,吾聞其語,未見其人,以此二者,稱董生者,似或過矣,而亦可謂之固窮守道之士也。蘇東坡作姚氏之三瑞堂詩曰,君不見董召南隱居行義孝且慈,天公亦恐無人知,故令鷄狗相哺兒,又令韓老爲作詩,亦無怪其篤孝之感異類也。且文公,作序送董生河北也,曰懷抱利器,鬱鬱適玆土,吾知其必有合也,此言其有才而不遇於時也。首章,以淮水起興而曰,淝水出其側,不能千里,此言其居下而施於人者不遐也。推此觀之,則以若董生之蘊抱,雖不求人知,而惜乎世人之無有能知者,此文公所以慨歎而寓意於詩者也。蓋自古士之修身懷道,隱而不仕者,必無自沽自衒之理,惟在在上者之蒐羅而進用之而已耳。伏願於此等處,深留聖念焉。裕元曰,講官·儒臣所奏,俱是嘉謨嘉猷,若或難於記念,則筵說中所載文義,頻頻下鑑,庶幾補聰之萬一,至於此章內文義,講官儒臣在焉,臣無容更達矣。上曰,躅字音爲何如耶?斗淳曰,俄者小臣,未及詳知,而率爾妄對,如是而何以備數於講官之任乎?上曰,偶未曉也,庸何傷乎?上曰,河東,是何許地界耶?斗淳曰,中州之海南·河北,蓋以黃河南北爲言,而此河東者,似是太原之境也。上曰,節度使是何官也?斗淳曰,猶我國之兵使也。上曰,家法如何而最有名乎?斗淳曰,此在下文,進講則當知之矣。上曰,公綽之公字,是屬於名耶?屬於語助乎?斗淳曰,公字是行列,故與公權爲兄弟也。公權以筆有名,殿下覽之乎?上曰,未也,斗淳曰,唐憲宗,奇其筆法,謂公權曰,何若是善書也?公權曰,心正則筆正矣。裕元曰,以公權此言,爲筆諫也。上掩卷,命史官就座,仍命退,諸臣以次退出。
上在昌德宮。停常參·經筵。
未時,太白見於巳地。
鄭德和啓曰,明日常參·經筵,取稟。傳曰,停。
洪祐健啓曰,大司憲金鍏,持平兪貞煥呈辭,執義李鼎信未肅拜,掌令崔鳳恒·吉履元,持平姜鍊在外,監察茶時之意,敢啓。傳曰,知道。
李裕元啓曰,吏曹參判徐英淳,除拜後過三日不爲出肅,依定式,推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。吏曹參議曺雲承,戶曹參議朴長輿,除拜後過三日不爲出肅,事體所在,誠極未安,竝從重推考,仍卽牌招察任,何如?傳曰,允。
傳于鄭德和曰,傳香承旨,馳詣宗廟·徽定殿·景慕宮,奉審摘奸以來。
傳于鄭德和曰,明日晝茶禮,當自內親行矣,該房知悉。
以吏曹參議曺雲承牌不進罷職傳旨,傳于李裕元曰,只推。
以定陵·和陵陵上修改時監董官·裨校·鄕吏·匠募等別單,傳于鄭德和曰,地方官兼逢授官咸興判官申錫寬陞敍,別看役前司猛李龜亨,監役都檢察前司果白璨榮竝加資,定陵參奉李大升,和陵參奉金斗淵竝陞六,其餘看役等,竝依癸卯年例施賞,守僕·奏時·香盤僧·色吏·匠募等,竝令本道,考例施賞,本道道臣,雖無別單中,係是監董堂上,亦爲加資。
鄭德和,以禮曹言啓曰,卽接靑山幼學朴天桂所志,則以爲同姓八寸弟尙文,嫡妾俱無子,以其同姓六寸弟翼文第二子慶賢,欲爲繼後,兩家諸族,相議完定,而尙文夫妻俱爲作故,拘於常規,不得循例禮斜,依定式,草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長朴天桂所訴旣如此,朴翼文第二子慶賢,立爲朴尙文之後,何如?傳曰,允。
又以奎章閣言啓曰,明日,卽書香閣孟冬朔大奉審日次,時原任閣臣,依節目進詣擧行之意,敢啓。傳曰,知道。
金永爵,以備邊司言啓曰,關西先運襦衣二百四十九領,紙衣二百六十領,照數捧上稱量,綿品紙品,亦爲看審後,仍爲監封,逢授於齎去禁軍處,沿路輸運及本道頒給等節,各別惕念事,措辭關飭之意,敢啓。傳曰,知道。
庚戌十月十四日巳時,上御熙政堂。進講入侍時。講官金輔根,參贊官宋持養,侍讀官金會明,記事官任應準·趙秉學·鄭健朝,各持小學第五卷,以次進伏訖。上曰,史官分左右。上誦前受音一遍訖。上開卷。輔根讀自中門東,止嫁不失時,釋義訖。上讀新受音五遍。上曰,文義以次奏之。輔根曰,柳公綽治家之法,足爲搢紳楷範,而其不離小齋,論文聽琴,可見兄弟和樂之意,諸子敎導之方,而未嘗一日變易者,其誠勤之篤至,此尤難及處也。大抵修身而至於治國之要,亦不外於誠勤二字,文王之日昃不遑,光武之夜分乃寢,實由於自强不息之義也。伏願殿下,恒存惕若之念,講學而嚴立課程,處事而務歸篤實,必誠必勤,有初有終,則聖學日就於高明,治道自底於郅隆矣。會明曰,柳氏一家之政,如此其謹嚴矣。其處事接賓之暇,躬率子弟,講讀經史,以至論文聽琴,而居官治家之道,靡不講究,二十年如一日,此可見古人之理家有法,和嚴備至也,人主治國之道,亦猶是焉。殿下課日召接,樂不知疲者,豈亶爲章句訓誥之學而已哉?將有以推之於事爲耳,如飢歲蔬食乃訓子弟之嚴,而必思躬儉約而薄賦斂矣。孤嫠資裝特睦宗族之義,而必思廣蓄積而矜鰥寡矣。隨處推類,則玆豈非學問之極工,而治平之大本乎?持養曰,此章文義,講官·儒臣,已爲備奏,臣無容更奏矣。上曰,公綽之弟公權,是善書者乎?輔根曰,非但工於筆法,其爲人亦方正,唐憲宗,見其筆,愛而問之曰,卿書何能如是之善?對曰,用筆在心,心正則筆正,憲宗,默然改容,知其以筆諫也。上曰,公綽可謂飭躬而成敎者也。輔根曰,未有身不修而家齊者也。上曰,此云人定鍾,亦如我國昏鍾之時乎?輔根曰,以意推之,旣曰鍾後歸寢,則似不如我國之差早也。上曰,何必就中門東小齋也?輔根曰,各有寢所,而爲便於從容講議,別設此小齋也。上曰,纈文絹何也?輔根曰,繫絹染爲文者,蓋絹屬之儉而薄者也。上曰,資裝不豐,爲其貧而不備歟?儉而從約歟?會明曰,資裝之從儉,固爲美事,而如欲廣施疏遠,則亦安得豐備乎?輔根曰,柳氏一門諸子皆謹飭,凡事皆可法,此豈非公綽敎訓之有成規乎?上更讀六遍訖。掩卷,命史官就座,仍命退,諸臣以次退出。
上在昌德宮。停常參·經筵。
孝定殿望祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
藥房都提調金道喜,提調金鼎集,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
鄭德和啓曰,明日常參·經筵,取稟。傳曰,停。
金永爵啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而大臣俱未肅拜,不得來會云矣,敢啓。傳曰,知道。
傳于金炳冀曰,進講入侍。
金永爵啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元,持平姜鍊在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,持平兪貞煥牌不進罷職傳旨,傳于金永爵曰,只推。
金永爵啓曰,卽者持平兪貞煥,以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
李裕元,以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以奎章閣言啓曰,臣等進詣書香閣,先大王御眞展奉,奉審無頉,而奉謨堂及閣內諸處,亦爲無頉之意,敢啓。傳曰,知道。
金永爵,以都摠府言啓曰,今日入直內三廳武兼禁軍及軍兵等,當爲中日習射技放,而孝定殿晝茶禮相値,不得設行之意,敢啓。傳曰,知道。
持平兪貞煥疏曰,伏以臣家在忠淸道靑陽地,而卽接家信,則臣母素患癃疾,當寒添劇,委頓床玆,促臣歸視,自聞此報,情私煎迫,不能自定,玆敢忙陳短章,徑尋鄕路。伏乞聖慈,俯垂鑑諒,仰稟東朝,亟遞臣所帶之職,俾便救護,仍治臣擅離之罪,以肅朝綱焉。臣無任云云。省疏具悉。爾其勿辭往護。
孝定殿望祭親行敎是時,亞獻官東寧尉金賢根,終獻官行判敦寧徐憙淳,贊禮行禮曹判書李嘉愚,典祀官奉常正李彙圭,執禮副司果李秉文,執尊副司果趙遠永,大祝校理李寅夔,祝史兵曹正郞南秉吉,齋郞副司果徐翼輔,盥洗位禮曹正郞丁載榮,禮曹正郞吉鎭五,爵洗位兵曹正郞金秉燮,典籍申學典,亞·終獻盥洗位典籍文基郁,贊者引儀元絳,贊者兼引儀沈龜祖,謁者兼引儀洪宜悳,謁者假引儀李民沼,贊引假引儀李宗赫,贊引引儀金泰衡,祭監監察趙崇祖·朴齊崧。
庚戌十月十五日子時,上詣孝定殿。望祭親行入侍時,行都承旨金炳冀,行左承旨宋持養,行右承旨鄭德和,左副承旨李裕元,右副承旨金永爵,同副承旨洪祐健,記事官任應準,假注書孟道植,記事官趙秉學·鄭健朝,提學金左根,原任提學徐憙淳,檢校直提學金輔根,原任直閣金鼎集·金始淵,原任待敎趙斗淳·金洙根·李㘾,檢校待敎金炳德·李秉文,以次侍立。時至,通禮跪啓請出次,上具衰服,出齋殿門,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上獻爵訖,降復位。亞獻官東寧尉金賢根,終獻官行判敦寧徐憙淳,以次獻爵訖。引儀唱俯伏哭,上俯伏哭。引儀唱止哭興四拜,上止哭興四拜訖。命亞獻官詣望燎位,贊禮跪啓禮畢,仍導殿下還齋殿,諸臣以次退出。
庚戌十月十五日辰時,上御熙政堂。藥房入診,進講同爲入侍時,都提調金道喜,提調金鼎集,副提調金炳冀,記事官任應準·趙秉學·鄭健朝,檢校待敎李秉文,領府事金道喜,講官金鼎集,參贊官金炳冀,檢討官姜㳣,假注書孟道植,記事官趙秉學·鄭健朝,各持小學第五卷,以次進伏,醫官鄭有曾·金珪·李鎭夏·李琬,以次進伏楹外訖。上曰,史官分左右。上誦前受音訖。上開卷,諸臣以次開卷。鼎集讀自及公綽,止爲之不食,釋義訖。上曰,七百同㸑,則爲幾世同居耶?㳣曰,此言十世,而他則謂十三世也。上曰,竹兜子,是甚件物也?道喜曰,以竹爲之,如今轎子樣也。上讀新受音七遍曰,文義先爲以次奏之。鼎集曰,柳公綽,天資仁孝,動循禮法,弟公權,立朝論事,以諍臣風采稱,子仲郢,有父風,律身以禮,牛僧儒歎曰,非積習名敎,安能及此?仲郢子玭,幼服先訓,嘗有誡子之書,而其言略載上篇,公綽妻韓氏,卽賢相休之孫,而宿嫺壼範,及適柳氏,儉約自持,訓子勤苦,其內外家法之善,其子孫遵守之美,宜乎著聞後世矣。江州陳氏之先,自僖宗時,六世同㸑,詔旌其門,至南唐,爲立義門,免徭役,子孫益衆,常苦乏食,宋太宗詔貸粟,其傳世敦睦,誠莫及矣。此上下章孝芬之承奉叔母,王凝之閨門若朝廷,公藝之百忍同居,董生之感哺鷄,陳氏之化畜犬,皆齊家之善則也。小而一家之事,大而一國之事,其事雖殊,其制治規範,未嘗不同。伏願於此等處,推類省覽,以究其家國一體之義焉。㳣曰,此章言柳氏家法之嚴,而仲郢,一遵公綽之法,故能不墜家聲,訓誡子孫,推此以觀,則治國亦不外是,人君若遵守祖宗良法美規,則善繼善述,垂裕後昆矣。嚴肅儉約,非獨爲搢紳楷範而已。在上之人,若振肅紀綱,躬行節儉,則四方則之,靡然從風,觀感之效,無異置郵而傳命也。公權善書法,穆宗嘗問用筆法,公權對曰,心正則筆正,筆正則可法,上知其爲筆諫。韓休爲人,正直不阿,玄宗每獵後苑或張樂,自知過差,必問左右曰,韓休知否,言未已,諫書已至,玄宗,嘗引鑑自照而不樂,左右曰,韓休入朝,陛下無一日之歡,何不逐去之?玄宗曰,吾貌雖瘦,天下則肥,其見憚於君,皆如是。公綽之妻,是韓休之曾孫,而其遺風餘烈有自來,故治家之嚴正若此,觀於苦參·黃連·熊膽之和丸含之,不使食肉,可知矣。孟子曰,飽食煖衣,逸居無敎,則近於禽獸,人情安逸,則易至怠惰,故必以此資其勤苦,不勤苦而成立者,未之有也,伏願深加體念焉。炳冀曰,講官·儒臣,敷陳無遺,臣無容更達矣。道喜曰,公綽,以家法名於當世者也,外而公綽講議法度,子孫世守而不變,內而韓氏嚴肅儉約,縉紳楷範而取則,非公綽之躬行與夫韓氏之身敎,惡能若是其感化?且江州陳氏七百宗族,團聚一室,而百餘畜犬,化而共牢,此與董召南鷄狗相哺,爲事雖殊,而孚感則同,推其治家之道,施諸治國,觀其感物之理,用以感人,則豈有恩及禽獸,而功不至於百姓者哉?自古明君哲辟,莫不躬行而身先之,故下民觀仰而化,馴成至治。伏願殿下若遇嘉言善行,必思所以躬行而實踐焉。㳣曰,後世亦有與江州陳氏事相同者,至元時,鄭文嗣十世同居,而家有二馬,一馬出外,則一馬不食矣。上曰,此則二馬也,或有如此之理,而陳氏百犬,則尤難矣。㳣曰,微物之感化,一也,不在多少矣。上曰,江州是何許地界也?道喜曰,是江南九江界也。㳣曰,此亦以永夜習學爲言,蓋夜則萬籟俱寂,心神安定,正好讀書,而唐文宗夜嘗召對柳公權,燭窮而語未盡,宮人以蠟液繼之矣。上曰,含之以苦藥,是何意也?道喜曰,欲其喫苦而眠不成,篤業而心不怠也。鼎集曰,唐文宗,以瀚衣示臣,衆皆美之,公權獨無言,文宗問其故。公權曰,陛下當進賢退不肖,納諫諍明賞罰,乃可以致治,服瀚濯之衣,是末節也。㳣曰,文宗此事,有若矜底意,其儉德,猶有所未至也。上復讀三遍而掩卷,命史官就座,仍命退,諸臣以次退出。
庚戌十月十五日午時,上詣孝定殿。晝茶禮親行入侍時,行都承旨金炳冀,行左承旨宋持養,行右承旨鄭德和,左副承旨李裕元,右副承旨金永爵,同副承旨洪祐健,記事官任應準,假注書孟道植,記事官趙秉學·鄭健朝,提學金左根,檢校直提學金輔根,檢校待敎金輔鉉·金炳德·李秉文,以次侍立。時至,通禮跪啓請出次,上具衰服,出齋殿,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上獻爵訖,降復位。引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿,上出魂殿門,入齋殿門,諸臣以次退出。
上在昌德宮。停常參·經筵。
鄭德和啓曰,明日常參·經筵,取稟。傳曰,停。
洪祐健啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于鄭德和曰,進講入侍。
注書任應準病,代以南鍾順爲假注書。
南鍾順有頉,代以成載球爲假注書。
傳于金永爵曰,以諭以批,卿宜體我慈念,諒予勤意矣。中流失楫,未足以喩今日國勢,則一日虛徐,不徒爲一日之憂,以卿耿耿之忱,其所以惕然而犁然者,必不待予言之複矣。仍傳曰,此敦諭,遣史官傳諭于領議政,仍與偕來。
大王大妃殿傳于金永爵曰,卿於元輔之任,有進而必無退者,其義有三焉。三聖朝恩遇之隆,不可不報也,主上新服初元之政,不可不輔也,予未亡人眷毗之切,不可不答也。卿雖以年齡病患爲辭,精力之康旺,則無損於昔,昌言嘉謨,可以入告,提綱挈維,無待奔走,此正君臣上下聚精會神,期做一治之時,卿其左右斟量於公私之界分,毋孤我主上延佇之勤。仍傳曰,此別諭,遣史官傳諭于領議政。
傳于金永爵曰,元輔則旣已陳章,而卿則尙無變動,廟務之積滯,賓對之久曠,豈不可悶乎?卿於此,必有以諒處,姑不多告。仍傳曰,此敦諭,遣史官傳諭于右議政。
大王大妃殿傳于金永爵曰,卿於相職,有必辭乃已之義諦乎?再諭以後,一向邁邁,得不過乎?朝家之於鼎席,前以未備爲憂,則今以已備爲幸,可知也。卿之巽退謙抑,出於意慮之外,良庸泄鬱,玆復申勉,以俟來音。仍傳曰,此別諭,遣史官傳諭于右議政。
傳于洪祐健曰,拜表只隔,而上使樞銜之尙今不肅,萬萬未安。嚴飭牌招,如有違牌,勿爲呼望。
洪祐健啓曰,守判府事權大肯,飭敎之下,謂有情勢,奉牌闕外,不卽承膺,事體所在,誠甚未安,推考,何如?傳曰,允。事大之役,豈可言私,而奉牌闕外乎?招致,啓板前問啓以入。
傳于洪祐健曰,問啓置之,肅單捧入。
洪祐健啓曰,大司憲金鍏,執義李鼎信牌不進,掌令崔鳳恒·吉履元,持平姜鍊·兪貞煥在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信牌不進罷職傳旨,傳于洪祐健曰,只推。
兼春秋朴賢楷書啓,臣於本月十六日未時量,敬奉聖諭,又敬奉大王大妃殿諭敎,馳往傳諭于中部壽進防濟用監契議政府領議政趙寅永所住處,則以爲,臣於日前辭疏,顒望體諒,及承批旨,反紆隆眷,不可但以大失所圖言也。今又有王人來宣兩聖敦勉之敎,仍有偕來之命,臣於三聖朝受恩之敎,奉讀未半,不覺聲淚自發,臣亦粗具人形,非如木石豚魚比也。苟可以自效於絲毫,則豈敢爲占便工謀之計,以負三聖朝曠絶之遇曁我東朝殿下·主上殿下眷毗延佇之念哉?誠以病者非力所能爲也,老者非勢所能挽也。臣非不欲卽地奉承恩諭,其於天之所廢,亦云何哉?臣情到此,辭已竭矣。只當恭俟數日,更冒文字,仰冀生成之恩,而王人之鎭日來守,尤添臣惶蹙不安之一端,伏願亟命撤還云矣。臣旣承偕來之命,故姑爲仍留之意,敢啓。傳曰,知道。
事變假注書金德興書啓,臣於本月十六日未時量,敬奉聖諭,又敬奉大王大妃殿諭敎,馳往傳諭于東部崇信坊樊里契議政府右議政權敦仁所住處,則以爲,臣奉有恩命,已逾一旬,附入懇私,亦爲再次,辜戾日積,金木是俟,聖旨冞隆,慈飭愈篤,不惟不賜誅殛,側席之念,牖迷之敎,靡所不至,臣誠感激涕泣,恐悚無措。今我太母殿下憂勞於上,殿下勵精衆治,以福休斯民,此時求助於如臣無肖,臣心之榮且感,何如哉?然而寧犯逋傲,不敢蠢動者,臣亦非全昧分義而然,年耄而待朝暮之符,病癃而成廢壞之質,公私之際,生人之事,一切不能修擧,將何以處廊廟之重,塞寅協之責乎?苟非萬萬迫不獲已者,臣雖至愚,斷不力忤恩注至此也。草草附達,難望燭悉,謹當於日間,收拾神魂,冒控血懇,以祈諒矜矣云矣,敢啓。傳曰,知道。
鄭德和,以吏曹言啓曰,軍資監正宋宗洙,以其身病,呈狀乞遞,改差,何如?傳曰,允。
宋持養,以戶曹言啓曰,謹奉傳敎,景祐宮正堂落照乼,誠一軒蘆簾修改吉日時,令日官李正修推擇,則今十月十八日午時爲吉云,以此日時擧行之意,敢啓。傳曰,知道。
鄭德和,以承文院都提調意啓曰,卽見盛·北京禮部咨文出來者,有兩次進香使臣瞻仰儀節及御前賜緞事,故副使洪羲錫賞銀出送事,靉江西崖冬季統巡派出前往事矣。使臣之回,賜緞咨文,初不受來,故謝表頭辭,別撰啓下,方爲正書,而咨文今旣出來,則不可不依此改書,至於故副使賞銀事,係是按例稱謝者,以無方物一起磨鍊,當爲順付於今番使行,而見今拜表日字迫近,無以同時齎去,表咨,卽速撰出後,與改書表文,一體修正,別定齎表官,罔夜下送于使行所到處之意,分付該曹,故副使賞銀,統巡官會哨盛京回咨,亦爲付送,使之歷路傳致,何如?傳曰,允。
金永爵,以都摠府言啓曰,副摠管任泰瑛,以訓鍊都監中軍,本營諸將官射會監試事,南別營晝仕出去之意,敢啓。傳曰,知道。
又以兵曹言啓曰,宣傳官李容熙,病難供職,呈狀乞遞,改差,何如?傳曰,允。
庚戌十月十六日巳時,上御熙政堂。進講入侍時,講官徐憙淳,參贊官鄭德和,侍讀官金世鎬,假注書孟道植,記事官趙秉學·鄭健朝,各持小學第五卷,以次進伏訖。上曰,史官分左右。上誦前受音一遍訖。上開卷,諸臣以次開卷。憙淳讀自溫公曰國朝,止無私乎,釋義訖。上曰,一夜十往退而安寢,是乃有私之謂乎?憙淳曰,然矣,而其見得這私意,非有大段做工夫處,亦難如是矣。上讀新受音六遍曰,文義先以次奏之。憙淳曰,宋朝名家,如范仲淹·呂公著子孫,繼爲卿相,世濟其美,而今此溫公,獨稱李相家者,爲其能守家法,久而不衰也,世家之守法傳久,不其難乎?非特卿相家爲然,帝王家規模,尤貴乎不愆不忘率由舊章,三代之所以爲三代者此耳。欲法堯·舜,當法祖宗,是古來格言,則祖宗之法,卽堯·舜之法,而所可遵守也。至於第五倫,素以公正見稱,則不可謂有私矣。其答人之問私也,欲薦而不薦,十起與不起,便若無私,而自言有私,則其所見得,已是會省察處,凡於公私之分,人莫不護短自是,而倫則能自知其私,而對人無隱焉,觀於無隱處,亦謂之無私可也。雖以君德上言之,省察之要,亶在於大公至正而奉三無私也,伏願如是澄念焉。世鎬曰,第五倫,旣不受人千里馬,而每有選擧,心不能忘,亦終不用,不忘固是私,而不用亦是私也。宰相選擧之道,視其人之可否,可用則用之,不可用則不用而已。彼之所贈,果是非義,則吾旣不受而忘之矣,豈可以此而廢可用之人乎?昔漢文帝時,有獻千里馬者,却之不受,光武時,亦有獻馬者,而使駕鼓車,不復問其獻馬者,其姓名不見於史冊,可見帝王之弘量大度,可却則却之,初無係累留運之心矣。於此,可辨公私之大本也,伏願體念焉。德和曰,講官·儒臣之所陳甚好,臣無容更奏,而此章中公私二字,最可究驗。公者天理也,私者人慾也,遏人慾存天理,蓋爲學問中省察之工,故今此第五倫之問答也,朱夫子至許以會察者,良以是也。伏願省察二字上,益加體念焉。憙淳曰,參贊官所奏公私之論,誠好矣。先儒亦云起不起之多少,何可較計於兄子己子之間?只當視其病情輕重之如何,此論甚謂當理也。上曰,雖不省視云者,是一不往見之謂耶?憙淳曰,以雖不二字觀之,則似無一不省視之理,而蓋其設言而然也。且上章所費,皆有常數云者,可見規模之纖悉,不獨私家爲然,以國家經用言之,惟當量入爲出,儉約樽節,然後可以爲裕國之道矣。上曰,國用亦果有常數而後,自無濫費之弊矣。世鎬曰,第五倫其先,卽田氏,而諸田徙園陵者多,故以次第爲氏矣。李昉有四子曰,宗訥·宗誨·宗諤·宗諒,而宗諤之子昭述,亦爲學士,三世貴顯,爲宋朝名家也。上復讀四遍而掩卷,命史官就座,仍命退,諸臣以次退出。
上在昌德宮。停常參·經筵。
鄭德和啓曰,明日常參·經筵,取稟。傳曰,停。
又啓曰,來二十一日,朝參日次矣,敢稟。傳曰,停。
洪祐健啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
金永爵啓曰,臣永爵,今日方物封裹進去,下直之意,敢啓。傳曰,知道。
傳于鄭德和曰,進講入侍。
李裕元,以議政府右參贊意啓曰,今日方物看品時,六曹堂上,當爲進參,而吏曹判書李魯秉病不來,參判徐英淳,參議曺雲承未肅拜,刑曹判書洪耆爕,參判尹穳,參議申泰運,俱爲病不來,吏曹判書李魯秉,刑曹判書洪耆燮,參判尹穳,參議申泰運,令政院竝卽牌招,以爲同參之地,何如?傳曰,允。
以刑曹參議申泰運牌不進罷職傳旨,傳于洪祐健曰,只推。
洪祐健啓曰,大司憲金鍏,執義李鼎信牌不進,掌令崔鳳恒·吉履元,持平姜鍊·兪貞煥在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信牌不進罷職傳旨,傳于洪祐健曰,只推。
洪祐健,以訓鍊都監言啓曰,昨日諸將官射會時,把摠柳德魯三技無分,依節目汰去之意,敢啓。傳曰,知道。
義禁府啓目,興陽縣監李綺年原情云云。傳旨問目內辭緣,泛稱遲晚,所當請刑是白乎矣。曾經宣傳官,勿爲請刑,載在法典,議處,何如?判付。啓,依允。又啓目,光陽前縣監魚在淵原情云云。傳旨問目內辭緣,泛稱遲晚,刑推得情,何如?判付。啓,除刑推議處爲良如敎。
庚戌十月十七日巳時,上御熙政堂。進講入侍時,講官金洙根,參贊官宋持養,檢討官朴昇壽,假注書成載球,記事官鄭健朝·金炳溎,各持小學第五卷,以次進伏訖。上曰,史官分左右。上誦前受音二遍訖,上開卷。洙根讀自劉寬雖居倉卒,至密愧而退,仍釋義訖。上曰,倉卒云者,急遽之際乎?洙根曰,然矣。上曰,嚴君云者,尊嚴長者之謂乎?洙根曰,然矣。上曰,茂才云者,何義也?昇壽曰,卽是秀才之義,而光武皇帝諱爲秀字,故其時改稱茂才也。上讀新受音五遍訖。上曰,文義以次奏之。洙根曰,楊震四知之說,眞格語也。古人云,暗室欺心,神目如電,是以聖人之道,愼獨爲第一用工處也。楊震苟不着力於愼獨之工,其何能爲此說乎?所以稱之以關西夫子也。今日文義之外,亦有仰達者矣。殿下旣誦前受音一遍,又誦一遍,臣於是欽仰攢祝之不已也。雖聖人,每事無以盡善,有過必改,可底於日新之域矣。如日月之蝕,向晦而復明矣。初誦之有欠於瀜通者,更誦一遍,雖於日用事爲之際,推此而擴充,則堯·舜之治,庶可復覩於今日也。昇壽曰,劉寬之爲人,溫仁多恕,時以長者見稱,曾宰州郡,吏有過失,但用蒲鞭之薄罰,使之自新,嘗出行,有失牛者,錯認寬駕車牛奪之,寬無言下車步歸,有頃,錯認者得牛而送還,叩頭謝之。寬曰,物有相類,事或脫誤,幸賴見歸,何謝之爲也?其性度之寬弘,槪可知矣。至若羹爛汝手之言,謂之寬緩則可也,終涉太過,猶可爲輕躁迫急者之戒耳。第婦人之潛試其意者,有非相敬之禮,其過於和緩,齊家之不嚴,推可知矣。大抵人情之易發而難制者,惟怒爲甚,每於可怒之時,苟不裁制於心,克勉忿思難之工,則鮮有不僨事者矣。然而當怒而不怒,亦非中正之道矣。猛處太寬,失於緩也,寬處太猛,失於暴也,待人接物,能辨此偏勝之患,自無過不及之歎,是以西門豹性剛故佩韋,董安于性緩故佩弦,此所以矯其性之偏也。凡人齊家之道,猶當如此,況治國之政,有大於此者乎?故孔子曰,寬以濟猛,猛以濟寬,政是以和。中庸曰,寬裕溫柔,足以有容也,發强剛毅,足以有執。書曰,沈潛剛克,高明柔克,蓋人君代天理物,譬如春生秋肅,四時成功焉,則寬猛互濟,恩威竝行,不可偏廢者,有如此矣。且讀書之法,於古人立論處,參以己見,其所譽者,當有譏之者,其所譏者,亦當有譽之者,不可但以句讀爲程式而已。殿下每於講讀之際,亦以此爲體驗之工,則睿知日進,自就於高明之域矣,伏願深加澄省焉。持養曰,劉文饒之徐問爛手,可見性度之溫柔,比之疾言遽色者,其賢遠矣。張子孝之詳言正色,足驗氣像之矜嚴,較諸怠惰放肆者,其賢遠矣,皆足以模楷後進矣。雖然一於溫柔而不以厲濟之,則其弊也失之太柔,一於矜嚴而不以和濟之,則其弊也失之太剛,二者均有所失矣。論語記孔子之容貌曰,溫而厲威而不猛,又曰,子之燕居,申申如也,夭夭如也,夫申申,言其容之舒也,夭夭,言其色之愉也。觀此二章,聖人中和之氣,陰陽合德,自無偏於二者,可以想像矣。伏願深留聖意,常加觀省焉。上復讀三遍訖。昇壽曰,張子孝性本忠直,光武臨朝,或有惰容,輒諫其失,且常乘白馬,每進見帝曰,白馬生,且復諫矣。上曰,後漢書自何代爲始乎?洙根曰,始自東漢光武皇帝時也。昇壽曰,若嚴君云者,尊嚴家長之謂也,家人卦則謂父母之尊嚴也,此特取極敬之義也。洙根曰,今則夜漏漸長,進讀爲幾許遍乎?上曰,讀至四更矣。洙根曰,雖閭巷匹庶之篤於誦讀者,無以加此,萬萬欽仰也。上命史官就座,仍命退,諸臣以次退出。
上在昌德宮。停常參·經筵。
金永爵,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
鄭德和啓曰,明日常參·經筵,取稟。傳曰,停。
金炳冀啓曰,行左承旨宋持養,左副承旨李裕元,今日不爲仕進,竝卽牌招,何如?傳曰,允。
洪祐健啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于金永爵曰,進講入侍。
鄭德和啓曰,卽者檢閱金炳溎,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者檢閱鄭健朝謂有館規,陳疏徑出,原疏纔已退却矣。所當直捧禁推傳旨,而此與無端徑出有異,推考警責,仍卽牌招入直,何如?傳曰,允。
又啓曰,左右史不可不備,檢閱趙秉學,一體牌招入直,何如?傳曰,允。
洪祐健啓曰,卽者義禁府都事來言,時囚罪人李綺年·魚在淵等,當爲議處,而判義禁徐箕淳在外,次堂例不得擧行云,何以爲之,敢稟。傳曰,許遞,前望單子入之。
判義禁前望單子入之,李憲球落點。
洪祐健啓曰,卽者義禁府都事來言,時囚罪人李綺年·魚在淵,當爲議處,而新除授判義禁李憲球未肅拜,次堂例不得擧行云,卽爲牌招,何如?傳曰,允。
又啓曰,大司憲金鍏,執義李鼎信牌不進,掌令崔鳳恒·吉履元,持平姜鍊·兪貞煥在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信牌不進罷職傳旨,傳于洪祐健曰,只推。
以檢閱趙秉學·鄭健朝牌不進罷職傳旨,傳于金永爵曰,只推。
李裕元,以吏曹言啓曰,成均館直講姜長煥,受由過限不上來,改差,何如?傳曰,允。
金永爵,以兵曹言啓曰,五衛將朴元鎭,病難供職,呈狀乞遞,改差,何如?傳曰,允。
檢閱金炳溎疏曰,伏以臣承命曝史,兼行葺宇,返面於閱月之違,復昵於隻日之侍,顧臣微忱,更切榮幸,何敢以區區私情,猥瀆崇聽,而第臣母素患痰眩之症,冒寒挾感,一倍添劇,床笫是委,刀圭連事,臣聞此報,不能自按,玆敢據實陳籲,徑出脩門。伏乞聖明,俯垂鑑諒,仰稟東朝,亟遞臣職,俾便救護,仍治臣罪,以昭法紀焉。臣無任云云。省疏具悉。爾其勿辭救護。
庚戌十月十八日巳時,上御熙政堂。進講入侍時,講官趙秉駿,參贊官金永爵,侍讀官金世鎬,假注書孟道植,記事官金龍翼·玄基濬,各持小學第五卷,以次進伏訖。上曰,史官分左右。上誦前受音一遍訖。上開卷,諸臣以次開卷。秉駿讀自茅容,止門無停容釋義訖。上讀新受音八遍而止曰,文義先以次奏之。秉駿曰,茅容之危坐,必有平居持敬之工,故雖於風雨之中,其莊敬之貌,自著於起居之時矣。陶侃之運甓,可見志存王室,自任以中興之業,而雖於吏事鞅掌之際,終日危坐者,亦不過敬而已,由是推之,君子律己奉公之道,非敬,無以做去,而在人君治國之要,雖萬幾至煩,以敬行之,則百官萬民,自然一於敬矣。伏願如是體念焉。世鎬曰,陶侃之時,五胡構亂,中原有陸沈之歎,晉室南度,江左非偏安之地,宜君臣上下奮志戮力,共圖恢復,誓淸中原,而當時士大夫專尙淸談,酣飮遊嬉,自謂高致,更無遠略,侃獨爲州,雖値無事,朝暮運甓,勵志勤力,惟恐優逸。惜乎,使左君臣,皆能如此,則晉室不難復興,中原不難復取矣。惟我英宗朝若曰,陶侃之朝運暮運,志確可知,每覽其事,不覺蹶然,於學,若能此道,庶可爲聖爲賢,於政,若能此道,庶可爲唐爲虞。大哉王言,卓越千古,豈非今日殿下所當監法者乎?伏願體念焉。永爵曰,講官所奏敬字甚好,大抵人之心,操則存捨則亡,此所以操存爲敬字工夫,而倉卒急遽之際,平常安逸之時,易於放失,上下章茅容之避雨危坐,陶侃之朝暮運甓,蓋恐操存之或致放失也,操存而無時間斷,乃爲聖爲賢之基。伏願殿下,於操存二字上體念焉。讀書之法,先辨字音高低,然後句讀穩妥,旨義明晰矣。韻書分平生去入四聲,可考字音之高低。昔宋歐陽脩無事,好看韻書,伏願殿下,淸燕之暇,時時繙覽韻書,則將大有助於講筵誦讀之工矣。上復讀三遍而止曰,閫外是何謂也?世鎬曰,古者命將,君必推轂以送之曰,閫以內寡人制之,閫以外將軍制之,故謂之閫外矣。上曰,郭林宗,果是君子也,何時人也?永爵曰,東漢時人,而一時士林領袖也。世鎬曰,大約資性聰敏者,多不屑於吏事,侃之斂膝危坐以下,總言居官之勤勵,其中引接疏遠,最是難事。夫疎者易薄,遠者易忽,侃乃能不論疎遠,引接無間,酬應不倦,恩禮款洽,得人歡心,而賢者自可進用矣。故夏禹一饋十起,以勞賢者,周公一食三吐哺,一沐三握髮以見天下之士,聖人之勤大爲禮,急於求賢,有如此矣。上曰,陶侃何時人也?永爵曰,元帝時人也。晉有西晉·東晉,西晉都長安,五胡亂華,中原陸沈,元帝渡江,偏安江左,是以陶侃,有興復王室之念矣。世鎬曰,侃卽陽武將軍丹之子,淵明之曾祖也。早孤甚貧,爲縣吏孝廉,范逵嘗過之,倉卒無以待賓,其母乃截髮以易酒肴,樂飮遊歡,逵歸而稱揚士友間,侃遂知名當世,故古人謂以茅容之母,不及侃母之賢矣。永爵曰,茅容之母,必是老不主饋,與陶母之事有異,此言恐非的確之論也。世鎬曰,起拜云者,所以致敬也,非但賤者之於貴者,少者之於長者爲然。古者,雖朋友之間,有所欽歎,則必起拜之,郭林宗,好奬訓士類,與仇香談論,起拜曰,君泰之師,非泰之友,此又見茅容之孝行,起拜而稱賢,其與人爲善,如恐不及,有如是矣。永爵曰,大禹德爲聖人,尊爲天子,而聞昌言則拜矣。上掩卷,命史官就座,仍命退,諸臣以次退出。
上在昌德宮。停常參·經筵。
李裕元啓曰,明日拜表相値,視事頉稟之意,敢啓。傳曰,知道。
宋持養啓曰,行右承旨鄭德和,同副承旨洪祐健,今日不爲仕進,竝卽牌招,何如?傳曰,允。
洪祐健啓曰,大司憲金鍏,執義李鼎信呈辭,掌令崔鳳恒·吉履元,持平姜鍊·兪貞煥在外,監察茶時之意,敢啓。傳曰,知道。
李裕元啓曰,左右史不可不備,檢閱趙秉學·鄭健朝,旣有只推之命,竝卽牌招入直,何如?傳曰,允。
傳于李裕元曰,進講入侍。
金永爵啓曰,左邊捕盜大將李景純,明日拜表,慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
又啓曰,右邊捕盜大將沈樂臣,明日拜表,慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
洪祐健啓曰,明日拜表,兩司當爲進參,除在外嫌不進外,呈告人員,竝待開門牌招,何如?傳曰,允。
以檢閱趙秉學·鄭健朝牌不進罷職傳旨,傳于李裕元曰,只推。
金永爵,以兵曹言啓曰,今十月二十日,文臣朔試射日次,而進賀謝恩兼歲幣使拜表相値,不得爲之之意,敢啓。傳曰,知道。
右議政權敦仁疏曰,伏以臣荷天地罔極之造,抱疾病莫强之苦,進無以力承明旨,退則爲辜負至恩,附具情懇者數,而聽卑愈邈,威罰不降,迫塞屛營,不知攸措。臣本不材,伏蒙我純宗·翼宗·憲宗曁我東朝殿下特達之知,甄拂濯礪,備其曲成,苟可報稱,糜粉且不辭也。我殿下誕撫新服,東朝殿下再闡簾化,玆千載一隆之會,區區螻螘,一息未泯,亦安得無效忠之誠?況殿下不以臣耄及,而謂臣猶可以責任使,特簡而寘之枚卜之列,此又臣不世之遭也。夫以不貲之軀,畢竭尺寸之勞,從今至死,或庶有追先而報今者,則臣之至榮大幸也。凡此皆天理人情之所不得不爾,臣乃何心必辭而已乎?雖然疾病者,非人可任智任力爲也。如其所嬰者沈奇,雖强壯之人,尙不免廢然自棄,臣今崦景,已迫七旬,又其所嬰,不可但以沈奇言,左身臂脚,不能使用,而半體已棄矣。頭轉目暈,瞀亂頃刻,而聰明已棄矣。痰擁火升,動輒厥逆,而神識已棄矣。其臂脚聰明神識,皆廢然棄,而能爲人所能爲者有之乎?此皆臣已痼不醫之祟,甚衰無幸之形,以殿下之明,亦有所遺燭,而必欲致之左右,是何異於車折馬蹶,而猶驅策以前乎?其理勢之決不行,恐不待兩言矣。且臣之叨忝相職爲九年,五入中書,八年時任,歷選今古,絶罕其倫,縱使臣足以堪當是任,大臣出入,以均勞逸,卽歷代典憲,不宜苟且偏係。況臣屢攀隆寄,咎釁厚積,其不陷於大戾,恩庇之溥也,天厭鬼猜,疾疢被之,不多餘生,籧篨不若,而雖欲從事於家常日用,亦不得須臾遑,可以趨走承事,裨簾政而贊新理乎?坐煩寵私,徒犯逋傲,抖擻病思,冒入文字。伏乞聖慈,特垂寬矜,仰稟東朝,收還臣議政之銜,俾重任無曠,賤分少安焉。臣無任云云。答曰,省疏具悉卿懇。卿以近七耋之齡,連八年時任,爲難進之義,七耋誠老矣。然體國大臣,輒以老且勞,自劃於屢入之餘,則人惟求舊之訓,鞠躬盡瘁之志,其將無可講之地矣。臥閤論道,敬大臣之老也,卄四之考,著大臣之勞也。於此兩者,卿旣無必據之說,予豈有必捨之理乎?今日國事之毛髮俱病,其有待乎盧扁之技者,不翅若救焚拯溺,則曠日相持,萬萬非厚望於卿者也,卿其諒之裁之。仍傳于李裕元曰,此批答,遣史官傳諭,仍與偕來。
庚戌十月十九日午時,上御熙政堂,進講入侍時,講官金學性,參贊官李裕元,侍讀官李寅夔,假注書成載球,記事官玄基濬,記注官金大鉉,各持小學第五卷,以次進伏訖。上曰,史官分左右。上誦前受音一遍訖。上開卷。學性讀自常語人曰,止皆如行儉之言,仍釋義訖。上曰,鞭扑卽何物也?學性曰,皆是刑人之物,而鞭是革鞭,扑是笞也。上讀新受音六遍訖。上曰,文義以次奏之。學性曰,大抵人之爲學也治事也,勤勵則有獲,遊逸則無成。大禹以生知之聖,御天子之尊,而猶惜寸陰,若衆人則當百倍用工於大禹,然後可以有爲,故當惜分陰,中庸所謂人一能之己百之之者此也。苟或逸遊荒醉,無所成就於道學德業之名,則生而將焉用之,死而其孰知之?蓋晉代風氣,專尙淸淡,浮華而不實矣。陶侃雖在無事時,固不爲此習,況値中原之多事,常懷興復之大計,而若有談戲廢事者,參佐則奪其酒博之具,吏將則警以鞭扑之罰,必欲致力於中原,有志者固如是矣。況老·莊浮華,非周·孔之名敎,此之謂異端也。在君上導率之地,固當重名敎而斥異端矣。人之有文才非不爲好,而器識固先於文藝,苟無器識,而但有文藝,則非徒自身之不幸,亦非國家需用之材矣。四子負才名於當世,謂之四傑,而行儉之言如此,畢竟符驗如神,此有見於浮躁淺露之非遠大器故耳。此皆學不進也,故識不進而量不進也。學之於人,有如是,人不可以不用力於學矣。寅夔曰,惜寸陰惜分陰,乃此章宗旨也。以聖人生知之姿,不思而得,不勉而中者,猶且惟日不足,寸陰是競,則凡在衆人之可與爲善,可與爲惡者,其用工,若不百倍於人,無以矯揉氣質,下學上達也。蓋人性雖無不善,而氣稟或有不齊,聞道有早晚,行道有難易,使困知勉行之人,仰生知安行之域,則若登天然,不可跂及,而苟能發憤求知,自强不息,則不患不到聖賢地位。孟子曰,鷄鳴而起,孜孜爲善者,舜之徒,卽此之謂也。陶侃,雖非學問中人,其勵志勤力,卓乎難及,而至若惜陰之喩,足可取法於學問上工夫。凡講學之法,不可但看章句旨義而已,䙡在引類而旁推,此等處深留聖念焉。裕元曰,講官·儒臣之所奏惜寸陰之義,皆切實,臣無容更陳,而易曰,天行健,君子以,自强不息,蓋謂上天之斡運健,故君子體而行,强勵而無少休息也。是以禮曰,莊敬日彊,古昔聖帝明王,未有不日彊而做隆郅之治矣。若非天行之健,則日月易其次,四時失其序,君子不自强,則無以造高明純粹之域。伏願以惜寸陰之義,法天道之健,日用事爲,脗合於體天之功,則豈不休哉?上曰,三子之不得令終,果何事也?學性曰,王勃則渡海之際,致敗溺死,照鄰則有心疾而自投穎水,賓王則反國投賊,製述檄文之罪,被誅矣。上曰,果符行儉之言,誠異矣。學性曰,考終命,乃五福之一,則以有識者觀之,豈有不知之理乎?裕元〈曰〉,此雖言器識,孔子曰,君子不器,器有大小方圓,各適其用而已,至若不器,則大小方圓,無所處而不當也。學性曰,殿下果法大禹惜陰之功乎?上曰,何以及此?學性曰,行大禹之法,則可以爲大禹之聖,何不以大禹自期乎?雖自今日,克懋惜陰之工,則大禹之治,可致矣。上復讀五遍訖,上掩卷。命史官就座,仍命退,諸臣以次退出。
上在昌德宮。停常參·經筵。
藥房提調金鼎集,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安,答曰,知道。
李裕元啓曰,明日常參·經筵,取稟。傳曰,停。
金永爵啓曰,備邊司郞廳來言,今日賓廳日次,而拜表相値,不得來會云矣,敢啓。傳曰,知道。
李裕元啓曰,左右史不可不備,檢閱趙秉學·鄭健朝,旣有只推之命,竝卽牌招入直,何如?傳曰,允。
備忘記,慶尙道觀察使李鼎臣下直,長弓一張,長箭一部賜給。
傳于金永爵曰,三使臣·慶尙監司留待。
傳于金永爵曰,三使臣慶尙監司入侍。
洪祐健啓曰,今日拜表時,憲府則監察代行矣。雖無諫院,依例行禮之意,敢啓。傳曰,知道。
傳于鄭德和曰,進講入侍。
李裕元啓曰,假注書孟道植,身病猝重,勢難察任,今姑改差,何如?傳曰,允。
孟道植改差,代以李鍾淳爲假注書。
傳于李裕元曰,偕來史官還入。
傳于李裕元曰,留院公事入之。
李裕元,以承文院·議政府右參贊意啓曰,今日慕華館査對時,六曹堂上,當爲進參,而吏曹判書李魯秉病不來,參判徐英淳,參議曺雲承未肅拜,工曹判書金洙根在外,參判兪章煥,參議金東獻俱爲病不來,吏曹判書李魯秉,工曹參判兪章煥,參議金東獻,令政院竝卽牌招,以爲同參之地,何如?傳曰,允。
洪祐健啓曰,大司憲金鍏,執義李鼎信牌不進,掌令崔鳳恒·吉履元,持平姜鍊·兪貞煥在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,執義李鼎信牌不進罷職傳旨,傳于洪祐健曰,只推。
以工曹參議金東獻牌不進罷職傳旨,傳于洪祐健曰,只推。
以檢閱趙秉學·鄭健朝牌不進罷職傳旨,傳于洪祐健曰,只推。
李裕元,以內醫院都提調·提調意啓曰,年例各殿宮進上臘藥所入牛黃玖拾陸部肆分玖毫,麝香貳佰陸拾壹部肆分玖里貳毫,竝令戶曹宣惠廳進排,而丙申定式牛黃貳拾玖部壹錢肆分參里柒毫,以本院春秋兩等元貢中取用,何如?傳曰,允。
金永爵,以御營廳言啓曰,本廳中軍鄭泰東,身病甚重,勢難察任,改差,何如?傳曰,允。
又以訓鍊都監言啓曰,本局局別將趙晉錫,身病猝重,勢難察任,改差,何如?傳曰,允。
敎慶尙監司李鼎臣書。王若曰,方面任大,政須二千石循良,屛翰才難,疇膺七十州委寄,庸撤八座卿月,俾作一路福星。顧玆鰈域之內,區分八方,惟彼鳥嶺以外,最號重鎭,地勢於海岱都會也,厥貢惟粟米麻絲,文學以鄒魯自比焉,其風則詩書弦誦。苟非如寇平仲之邊門壯鑰,無以讋伏遠夷,何處得范孟博之攬轡登車,慨然澄淸頹俗?惟卿,淸朝宿望,古家肖孫,佐東銓而長銀臺,已多才猷之歷試,尹西京而按畿輔,夙著誠力之俱殫。持身也和緩謹勤,蔚有眞宰相風範,當官而重厚通鍊,可見老成人典型。玆授卿以慶尙道觀察使·兼兵馬水軍節度使·都巡察使·大丘都護府使,卿其益恢良圖,祗服寵命。於戲,體東朝簡心之眷,採風謠於甘棠,慰南民加額之情,布陽澤於窮蔀,故玆敎示,想宜知悉。知製敎姜㳣製進
領議政趙寅永疏曰,伏以臣頃控疾痛之呼,仰冀生成之澤,及奉聖批,反紆隆眷,此固臣辭短誠淺,不足以孚格崇聽,撫躬失圖,冞切慙懼。繼於日前兩聖旨敎之下,猥以微諒,略有冒達,嚴畏而菲忱未罊,掩抑而蕪辭莫詳,方寸焦熬,靡所止屆。嗚呼,念三朝不世之遇,卽千載難遭之會,而未有一事之自效,永抱畢生之餘恨,今又侈之以上相之位,寵之以十行之諭,慈聖篤眷毗之念,聖上勤延佇之敎,初元求助,逈出尋常,臣雖豚魚,豈不激感?且臣今朝暮人耳,欲爲之報,常恐不得其所,幸而借可爲之地,荷曠絶之恩,寧不直前擔夯,以效一半分追先之義哉?欲報之德,罔極如天,願忠之誠,不後於人,但天之所廢,不容人力者,病耳。臣之從前實狀,無待更煩,醜穢之證,亦難更僕,而譬如已枯之根,非灌漑之可潤,旣潰之泉,非培壅之可防,肉脫而空殼徒存,血痼而四肢不遂,由是心縮神去,萬念都灰,非無所思而忽已忘,若將有爲而漫不記,長委床玆,縱欲强自抖擻,無如何矣。尙可以據百僚之首,贊萬機之繁哉?其勢有行不得者。況臣之丏閒,今七年于玆矣。其間消鑠,判若二人,賤分之不堪,固自如也,重以較前益耗之昏聵,在今最甚之癃痼,乃欲相助爲理,將見殿下之國事日非矣。於是乎未暇憂臣一身之病也,苟非然者,豈忍以占便之計,自取欺天之罪乎?恩諭愈隆而莫之奉,義分都虧而莫之顧,如窮無歸,吁亦慼矣。廟務之緣臣久曠,王人之陋地相守,尤係臣惶戲悶阨之至,玆又收召病思,更瀆紸纊。伏乞特垂哀憐,仰稟東朝,亟收新命,以光聖化,以重國體焉。臣無任云云。答曰,省疏具悉卿懇。臨軒之餘,巽牘又至,卿之所以爲引,與夫予之所欲奉復者,厥有前後批諭,今固無復底蘊矣。蔽一言,惠養優佚之義,予非不知也,而煩卿以百務攸萃之職者,是豈可已而不已也哉?以予而言,則公先於私也,以卿而言,則國重於身也,體慈聖宵旰之念在此,協中外霖雨之望在此,而予小子宥密之會亦惟在此。玆遣近臣,申予衷曲,卿其亟斷來章,毋曠時日,以弘濟國事。仍傳于李裕元曰,此批答,遣右承旨傳諭,仍與偕來。
庚戌十月二十日辰時,上御熙政堂,大王大妃殿垂簾,三使臣·慶尙監司入侍時,右副承旨金永爵,假注書成載球,記注官金大鉉,記事官金龍翼,進賀謝恩兼歲幣正使權大肯,副使金德喜,書狀官閔致庠,慶尙監司李鼎臣,以次進伏訖。上曰,史官分左右。上曰,三使臣進前。大肯等以次進伏訖,大王大妃殿曰,今番,卽年例歲幣之行,而冠蓋相望,沿路之貽弊可悶,操束一行,務從省弊,渡江後交易之際,俾勿貽笑於彼人,且我國之人,謂以胡人,而常有凌侮之意,少無敬憚之心,寧有是也?檢飭行中之人,更無如是之弊,潛蔘,亦爲嚴加禁斷,可也。路遠日寒,一行無事往返也。上曰,慈敎若是懇惻,悉心奉行,可也。大肯起伏奏曰,謹當另飭嚴束矣。仍命賜貂帽·扇子·臘劑等種,永爵,傳于大肯等,大肯等,以次跪受訖。上曰,日候漸寒,一行安穩往返也。仍命三使臣就座。上曰,慶尙監司進前。鼎臣進伏訖,大王大妃殿曰,道伯年來數遞,迎送之弊,不可不念。本道年形,雖曰稍實,而來春民情,不可預料矣。卿則茂績已著於畿輔,庶不負委寄之重矣。鼎臣起伏奏曰,顧以空疎之才,猥叨積弊之局,今承勤摯之慈敎,敢不誠力之殫竭乎?年形雖曰稍實,而以其災政,見今民情嗷嗷云,自臣營不得擅便者,以疏以啓,隨事仰請矣。大王大妃殿曰,登聞則豈無措處之道乎?雖於把束之小,俾無中間消瀜之弊,俾彼災民,以蒙實惠,可也。民情之疾苦,其將向誰而訴之?雖有守宰,而道臣,卽守宰之上官也,撫摩而鎭安之,俾予無宵旰之憂也。鼎臣曰,謹當悉心對揚矣。上曰,慈敎若是懇摯,惕念對揚,可也。鼎信曰,伏見前伯年分狀啓,則雖是稍實,而綿農最歉云,軍布之捧納,誠爲悶然矣,而謹當誠心做去矣。上命慶尙監司就座,永爵起伏奏曰,宣諭何以爲之乎?上曰,出去宣諭。上曰,三使臣慶尙監司先爲退去。仍命退,承史以次退出。
庚戌十月二十日巳時,上御熙政堂。進講入侍時,判府事朴晦壽,講官金輔根,參贊官鄭德和,檢討官姜㳣,假注書成載球,記注官金大鉉,記事官金龍翼,各持小學第五卷,以次進伏訖。上曰,史官分左右。上誦前受音一遍訖,上開卷。輔根讀自孔戡於爲義,止出俸金爲資裝嫁之,仍釋義訖。上曰,懦夫云者,何謂也?㳣曰,怯弱之謂也。輔根曰,其於利祿則若怯弱之人。孟子曰,何必利也?苟於利祿,不顧廉恥,則是乃患得失之鄙夫也。晦壽曰,孔戡,卽孔子後孫矣。上曰,卽今孔姓,亦爲孔子後孫耶?晦壽曰,然矣。勇於義則是守正不撓之人,劫於利則非患得患失之徒,當時稱宜在天子左右者,皆曰孔君云耳。上曰,其子之入境,而郡邑不知者,慮其貽弊而然乎?晦壽曰,仲郢亦貴人也,威儀之簡率如此,且下馬於戟門之外,孝敬之至也。上曰,幕賓何如人也?輔根曰,今之幕賓,雖多鄙微之流,而其時則皆是文章之才經綸之士也。上曰,衣不熏香,何義也?晦壽曰,蓋不侈之義也。輔根曰,不奏祥瑞。事君之道,非但有阿慂之嫌,恐其君之由是而生驕逸之心也。是故宋朝李沆,日奏四方水旱盜賊之事,則其不奏祥瑞,推可知矣。上曰,僧道之道,何義也?晦壽曰,道士之稱,自古有之矣。上曰,何謂道士?晦壽曰,蓋是仙術,而漢以後置道觀,以處道士,凡醮天役鬼誦符籙,蓋道士之事,我朝古有昭格署,設道科,以道經取才,以其有弊,今則革罷,而此在經國大典矣。唐·宋以後,爲天子祈福之所,而卽今大國各省,皆有道觀,與佛寺無異矣。上曰,貰免,何義也?輔根曰,窮民之逋租,貧乏不能納者,除免而更不責納也。上讀六遍訖。上曰,文義以次奏之。輔根曰,仲郢三爲大鎭,而交代之際,食儲帑藏,必盈溢於始至者,誠以制節謹度,明其出納之數,辨其公私之用故也。蓋治民之道,莫先於理財,而理財之方,莫貴於節用,故孔子曰,節用而愛民,仲郢之爲官,其亦深有得於斯道也。若以今時言之,京外之儲積,大不如古,國計漸至匱乏,民生隨以困瘁,此無他故,任職居官,未聞如仲郢之治,貪墨者居多,廉公者常少,交代之際,徒傳虛簿,今年減於去年,來歲縮於今歲,此誠民國之可憂也。苟使內外之官,人人皆如仲郢,則財阜民安,國賴以寧謐矣。此亦非難事,惟在殿下用人之如何耳。古語曰,才不借於異代,今我殿下留心用人,惟能是任,則何獨如仲郢輩而止哉?名臣碩輔其將彬彬輩出矣,伏願澄省焉。上曰,擇人之責,則吏兵判在矣。輔根曰,知臣莫如君,微末庶官,固不可盡知其賢愚,而地位隆顯,頻接殿陛者,殿下豈不知之乎?且吏兵判之賢愚,亦在殿下之擇其人矣。每於此推類而留念焉。㳣曰,今番自止內,句句是修齊治平之法,不可以拈出一二事陳達,而士君子之行,好行義不趨利而已,在上之人,若擇於義利之分而用之,則賢愚可辨矣。每入境,郡邑未嘗知,非獨仲郢之爲賢,亦可見公綽訓戒子弟之嚴,此可謂齊家之正也。以禮律身,端坐束帶,無時不敬也,廐無良馬,廉而儉也,公退讀書,誠且勤也,此可謂修身之篤也。祥瑞不好,則諂諛不作,異敎不行,則吾道自尊矣。法不饒於贓吏,則貪墨知戢,政必先於孤貧,則無告有賴矣。水旱之假貸必先期,則無顚連之患,軍卒之廪食必精豐,則皆樂爲之用矣。租稅之逋蠲免,則惠澤下究,館傳之設增飭,則行旅可通矣。軍賓之宴犒華盛,則恩意備至,帑藏之食儲盈溢,則節用可見,而出金資裝,皆爲選壻,則過時不婚之怨女必無矣。此可謂治平之術也。凡此諸條,無不切當於今日所當爲之事,廢一不可,則雖使臣等,歷陳治國之道,恐不外於是也。幸勿以柳氏家法之美,尋常看過,必推諸爲國,而一一行之,是臣區區之望也。德和曰,此章中禮律二字,最爲緊要,君子以禮律身,則身自正而家人皆正矣。以此推之,爲人君而以禮律身,則身自正而百官正,以至於四方正而萬民正矣。然而若不正心,而先以禮節律己,則徒歸文具,而易生怠慢之心,大學之誠意正心,蓋爲要旨,是故漢儒董仲舒之對策也,先以正心,爲修身之本者,良以是也。伏願殿下,以正心爲正百官正萬民之本焉。晦壽曰,仲郢在官施措,無非識時務可矜式,而其中不奏祥瑞,不度僧道,不貸贓吏,尤爲當法,奏瑞事,雖自三代已有之,及至後世,專事虛僞,適足以啓人君驕泰之心,爲人臣諂媚之風,故宋仁宗時,有獻芝草者,仁宗曰,朕以豐年爲瑞,賢人爲寶,草木鳥獸之異,何足尙哉?却而不受。皇明高皇帝時,甘露降于鐘山,群臣請告廟頒示,皇帝曰,朕恐忘戒而生驕,禎祥化爲妖孽,仍不聽,此乃帝王家盛德事也。僧道則其弊,異端惑世,王政之所當必禁,贓吏之害,流毒生民,必至於亡國,故自古懲貪之法,嚴於治逆耳。諸臣所陳,文義詳備,一一留心諦聽,而如有疑處,須卽問難,毋或爲因循挨過,則必有資益之效矣。大抵柳氏家法嚴正,居家孝友,在官廉直,爲一世所楷範,而世有名賢,良由於子孫善守其家法者耳。不惟閭閻士大夫家如此,一國自有一國制度,創業之初,明君碩輔,相與綢繆,創立規模,固非後世所可輕議也。但當恪謹遵奉,修擧其頹廢而已。故繼世之君,謂之守成,蓋謂守其成憲也。歷代後世之君,率多輕信喜事之徒,紛更祖宗之良法,如是者鮮有不至於危亡,甚可戒也。此等處言外之旨,推類而深加留念焉。柳公權,雖於翰墨之藝,亦有名於世,法帖中亦多有之,曾或經覽否?上曰,姑未見之矣。晦壽曰,唐憲宗,見公權書迹,愛之,問曰,卿書何能如是之善?對曰,用筆在心,心正則筆正。上曰,謂之筆諫者,此人乎?晦壽曰,然矣。此亦擧筆不忘規諫之意也。上復讀四遍訖,上掩卷。晦壽進前奏曰,數日日候不調,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,近日則滯候快復乎?上曰,快復矣。湯劑連爲進御乎?上曰,連爲進服矣。上命史官就座,命大臣先退,仍命退,諸臣以次退出。
上在昌德宮。停常參·經筵。
金永爵,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
洪祐健啓曰,明日常參·經筵,取稟。傳曰,停。
金永爵啓曰,來二十五日,朝參日次,而翼陵忌辰祭齋戒相値,頉稟之意,敢啓。傳曰,知道。
又啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
宋持養啓曰,左副承旨李裕元,今日不爲仕進,卽爲牌招,何如?傳曰,允。
洪祐健啓曰,檢閱金炳溎由限已過,卽爲牌招入直,何如?傳曰,允。
傳于金永爵曰,進講入侍。
以京畿監司洪祐喆狀啓,祭享軍契受價,準千兩上下,恐非議到事,傳于洪祐健曰,此雖折衷兩年已例,祭物便是逐日封進,則架軍之使該貢雇用,事甚苟且。自本營一依甲午年例上下後,往復於惠廳,儲置中會減,可也。
金永爵啓曰,大司憲金鍏,執義李鼎信牌不進,掌令崔鳳恒·吉履元,持平姜鍊·兪貞煥在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信牌不進罷職傳旨,傳于洪裕健曰,只推。
以左副承旨李祐元牌不進罷職傳旨,傳于洪祐健曰,只推。
洪祐健,以禮曹言啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則南壇·先農壇·先蠶壇·雩祀壇·祈雨壇·馬祖壇·厲壇,壇上及四面紅箭門墻垣階砌,俱爲無頉,而漢江壇南邊紅箭門頹仆,司寒壇北邊紅箭門頹仆,卽爲修改事,分付該監,而此後看護等節,另加申飭之意,敢啓。傳曰,知道。
金永爵,以兵曹言啓曰,今十月二十一日,武臣賓廳講書日次,而中日相値,不得爲之之意,敢啓。傳曰,知道。
又以兵曹言啓曰,文臣兼宣傳官李鍾愚病難供職,呈狀乞遞,改差,何如?傳曰,允。
兵曹口傳政事,護軍單金德喜。
義禁府啓目粘連,向前李綺年亦,添載事段,旣有各項公文,則與私自濫載有異是白遣,發船日字,與道啓相左是白乎乃,亦有本道報營文蹟昭然,則不可以晚裝論是白乎矣。不飭之失,在所難免,以此照律,何如?判付。啓,依允。又啓目粘連,向前魚在淵亦,添載一款,縱緣關文而爲之,旣至臭載,則揆以漕法,不可全恕是白遣,船人邑屬之俱爲犯科,亦難免失察之罪,以此照律,何如?判付。啓,依允。
戶曹參判金德喜疏曰,伏以臣朝辭文陛,銜命登途,回首雲天,益不勝戀結之忱。第伏念臣之往還,當歷冬春,所帶地部佐貳之任,不容許久虛縻,玆從縣道,猥陳短章。伏乞聖明,仰稟東朝,亟許遞改,以安微分,不勝幸甚。臣無任云云。答曰,省疏具悉。所請依施。
庚戌十月二十一日巳時,上御熙政堂,進講入侍時,講官金蘭淳,參贊官金永爵,侍讀官李寅夔,假注書李鍾淳,記注官朴賢楷,記事官鄭健朝,各持小學第五卷,以次進伏訖。上曰,史官分左右。上誦前受音一遍訖。上開卷。蘭淳讀自柳玭曰,止竟不知其由,仍釋義訖。上曰,賈餗竟不知其由乎?蘭淳曰,賈相爲之出涕,而竟不知蒼頭之所爲矣。上曰,馮球召而戒之,則爲蒼頭者聽之,可也,而乃至於此乎?蘭淳曰,賈餗之蒼頭,頗張威福,而不能禁戢,故至於此境矣。上曰,馮球則恐其爲累於賈相而戒之也。蘭淳曰,然矣。馮球不過賈相親密之人,而能知賈奴之行事,召而戒之,賈餗則爲其主,而旣不能察其奴之藉勢,竟不能覺其所由矣。上曰,蒼頭輩,或恐馮球之言,及於其主而如彼矣。蘭淳曰,然矣。賈餗,不得摘發藉勢之奴而罪之,其治家之無法,推可知矣。上曰,彼蒼頭必藉其主而用威勢矣。蘭淳曰,此事則載於此冊,而人家亦多有如此之事矣。漢時有湖陽公主之奴作亂,董宣爲洛陽令,治其奴也,皇帝召而責之,不爲謝伏,故其時謂之强項令。上曰,公主之奴出外作亂,故執治之矣。蘭淳曰,然矣。公主則帝王家貴近,而董宣能守法不撓矣。上曰,靑衣何謂也?永爵曰,靑衣女婢也,蒼頭男奴也,蒼頭必指使靑衣也。上曰,下文亦有臧獲之語矣。永爵曰,其註云奴曰臧婢曰獲也。上曰,一釵之價,若是其多,而馮球買之乎?蘭淳曰,然矣。王涯知其妖物,故俸錢雖多,而責其女不買,馮球則爲一郞吏,而乃反爲其妻首飾矣。上曰,官俸所需,必盡入矣。蘭淳曰,此則無足計較矣。上曰,何許之釵價,至於七十萬金乎?永爵曰,以玉爲釵,刻鏤雕飾,必極其巧工矣。上曰,王涯能知釵之妖物,而不知恩權之隆赫矣。蘭淳曰,然矣。上曰,王·馮皆不善終矣。永爵曰,賈餗亦與王涯同禍矣。寅夔曰,王涯之招權怙勢,惟恐失之,不知權勢之妖,有甚於奇玩之妖,其爲竇氏女地,則明矣。自爲身謀則誠暗矣。上讀新受音十遍訖。上曰,浹旬何謂也?蘭淳曰,未及逾旬之意也。上曰,文義以次奏之。蘭淳曰,臣今日登筵,承聆殿下讀新受音,比於前受音,則實有不及之歎矣。讀法每患不精,故如是矣。常時自一二遍,務盡極精,則雖至十遍二十遍之多,皆自然精熟矣。且字音句讀,本自謹嚴,而心不專一,故音與義從以不精矣。必先專心致力,讀法至精,則非但登筵諸臣,承聆歡忭,雖外廷之臣,亦必相告而攢頌矣。上曰,此非心不專一也,每誤看吐而然也。蘭淳曰,無或敬謹有所不足,每至如此乎?蘭淳又曰,此云釵與禍相隨,釵不過一物,而何至於禍之相隨乎?上曰,雖一事,爲奢則侈濫漸長而召禍矣。蘭淳曰,然矣。一釵只爲耳目之玩好,而極巧極工,至於七十萬錢之多,若或有加於此,則將不知至於何境矣。上曰,王涯之女,嫁於竇氏,而歸其親家乎,蘭淳曰,然矣。竇氏女自舅家歸寧矣。上曰,歸寧何謂也?永爵曰,出嫁女歸見其父母曰歸寧也。蘭淳曰,詩傳有歸寧父母之句矣。上曰,詩傳初卷,果有之矣。蘭淳曰,王涯身居相位,審其物之爲妖,馮球官爲郞吏,知其家之不久,非無先見之明,一釵七十萬錢,可知其珍玩奇貨,而一女肆然請買者,亦知其平日不能淸儉而齊家,終因隆赫而遘禍,由此觀之,以儉昭德,以奢取禍,古今之鑑戒,歷歷可考也。雖以帝王之尊,漢文以百金而罷露臺,宋祖以七寶而碎溺器,此皆節財用而惡奇巧也,伏願殿下念哉念哉。上曰,馮外郞,何以買釵乎?蘭淳曰,彼乃貪好珍玩而買此矣。非獨私家爲然,雖帝王家,必尙儉朴,可以爲治矣。臣竊伏覩殿下崇儉之德,誠不勝欽仰萬萬,而若使一世之人,擧皆尙儉,則何修而可致乎?殿下若下傳敎,則可以化之乎?上曰,如此而何以化之乎?蘭淳曰,然則當用何術乎?上曰,私家則其父兄敎之以儉,子弟自當從之矣。君上則以身先之,則可以化一世矣。蘭淳曰,誠如聖敎,私家則在於家長之敎導,國家則在於人君之躬率矣。殿下以身先之,雖自服飾之間,必以大布之衣大帛之冠進御,則臣等自不敢着華美之衣矣,此亶在殿下躬行之如何矣。殿下今若好珍玩之物,則必將競獻天下之貨寶,遂致罊竭國中之財力矣。大抵崇儉惜財,爲致治之本,而節用之道,卽當用處用之,不當用處勿用之,以有限之財,不作無益之用,自底崇儉之治,而一國靡然從化矣,惟在於殿下一動一靜之間矣。寅夔曰,王涯之立朝本末,無足稱道,而居相位掌利權,其恩寵之隆赫,貨財之輻湊,顧何如,而性本儉嗇,不喜侈靡,以若鍾愛之女,有此玉釵之請,知其爲妖物而不之許,此固可取矣。孟子曰,寶珠玉者,殃必及身,左傳曰,服之不衷,身之災也。夫妖巧之貨,非但人所貪競,有足召禍,必也志有所役,從以喪德,自古亡國敗家者,未有不徇于貨寶矣。此奚但在下者,所可鑑徵?爲人君者,尤當深存玩物之戒,無至累德之境矣。蓋好貨則無以崇儉,崇儉則未必好貨,誠以崇儉爲節用之本,節用爲愛民之本。伏願殿下,深推愛民之仁,益懋崇儉之德焉。上曰,崇儉則愛民節用之道在其中矣。蘭淳曰,晉時有獻雉頭裘而焚之,漢時有獻千里馬而却之,人君若或好着於珍玩,則非特千里馬·雉頭裘而已。進獻者必將競至,誠能退却此等物,則國家自治矣。臣誠惶悚,而今若有玉器陶器,竝陳於前,則殿下將取玉器乎,取陶器乎?恐必貴玉而賤陶矣。故曰,由儉入奢易,由奢入儉難,伏願此等處留念焉。寅夔曰,却千里之馬,焚雉頭之裘,古人有優劣之論矣。上曰,焚裘似優乎?寅夔曰,此二事崇儉一也,而箇中自有優劣之分,服飾玩好之物,却之不御,可也,而何必焚於殿庭,使遠近知之乎?由是觀之,漢文之儉,懋實也,晉武之儉,好名也,懋實之故,終致太平之治,好名也故,竟有鮮克之歎,此其所以有優劣也,此雖二事,崇儉則同也。永爵曰,講官儒臣所奏甚好,而此章馮球能知賈相蒼頭頗張威福,恐爲主累而勖之,則馮亦未嘗非有知識者也。設有人問於馮曰,王相國涯何如人也?馮必答曰,恩權隆赫,其可久乎?然則王涯知馮球之侈濫,而不知自己之利權太重,馮球能知王涯之利權,而不知自己之侈濫太過。大抵責人則易明,恕己則易昏,故學者以省察,爲喫緊工夫,成湯之檢身若不及,曾子之日三省吾身此也。苟能以責人之心責己,則自當底於寡過之域矣。蘭淳曰,參贊官所奏省察之言甚好,伏願殿下,每事務盡省察,推之政令施措之間,而嚴正無私,威之如風雷,照之若日月,則雖私家亦必無此等侈濫之習矣。寅夔曰,賈餗之蒼頭,頗張威福,戕害門客,而餗則不知此等弊習,固恒有之矣。凡人家豪悍奴僕,恃其主勢,作弊多端,左右之人,非不欲告其主禁其弊,而恐其致怨而受害,隱忍不發,則爲其主者,何由以知之乎?閭巷間猶尙如此,況於國家用人之際,人君之進用小人也,曷嘗知其爲小人而用之乎?其捿給侫敏,足以任使,貨財玩好,足以蠱惑,至於欺蔽聰明,操縱賞罰,莫之省察,莫之禁遏,此何異於賈家蒼頭乎?上曰,地黃何物乎?永爵曰,地黃藥名,卽生熟地黃也。上曰,飮地黃酒,而何故至此乎?永爵曰,置毒於地黃酒之中也。蘭淳曰,只知爲地黃酒,而不知其致毒,故飮之矣。蘭淳又曰,小學類聚古人言行,輯成一書者也,比於經典,煞有間矣。小學今當垂訖,而大學將爲繼講,爲學工夫,比小學尤大矣。上曰,大學恐有硬强難讀之慮矣。蘭淳曰,何難之有乎?上曰,大學有奧旨,故不易讀矣。蘭淳曰,果多微辭奧旨,而俗諺云,讀書傳如嚼黃栗,讀毛詩如嚼硬石,此是俚語,臣言至此,極涉猥屑,而謂其多讀而玩繹,則自然有味,寧有不熟讀,而能知其味者乎?必須次第講學,則自可易知而易曉,亦何難之有?傳曰,舜何人也,予何人也?若以堯·舜,爲難企及,則何可以望爲堯爲舜乎?讀古聖賢書,亦類是矣。永爵曰,大學有三綱領八條目,條理燦然,無甚難解處矣。上曰,大學與小學,有大小之不同矣。蘭淳曰,古聖人著書,必欲使後世學者,曉然易知,故爲之註義訓釋,纖悉詳備,而又有大學衍義一書,殿下嘗或覽之乎?上曰,未及覽之,而此是推衍註釋者乎?永爵曰,以大學爲綱,而取古史之可以監戒者,以類附之矣。上掩卷,命史官就座,仍命退,諸臣以次退出。
上在昌德宮。停常參·經筵。
洪祐健啓曰,明日常參·經筵,取稟。傳曰,停。
又啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于宋持養曰,進講入侍。
洪祐健啓曰,大司憲金鍏,執義李鼎信牌不進,掌令崔鳳恒·吉履元,持平姜鍊·兪貞煥在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信牌不進罷職傳旨,傳于洪祐健曰,只推。
以平安監司洪鍾應狀啓,江界府使任泰錫,身病沈重,屢呈辭狀,不得已罷黜事,傳于洪祐健曰,令該曹口傳差出,催促下送。
吏曹口傳政事,以朴永輔爲江界府使。
兵曹,以李凞絅爲御營中軍。
庚戌十月二十二日午時,上御熙政堂。進講入侍時,講官趙斗淳,參贊官宋持養,檢討官李升洙,假注書成載球,記事官鄭健朝·金炳溎,各持小學第五卷,以次進伏訖。上曰,史官分左右。上誦前受音一遍訖,上開卷。斗淳讀自又明年,止後天下之樂而樂也,仍釋義訖。上曰,先憂後樂,何義也?斗淳曰,以天下之憂爲己憂,而憂則先於人,以天下之樂爲己樂,而樂則後於人,君德之得失,民生之休戚,無非可憂可樂之事,則以天下爲己任者,無以過范文正此言也。以一夫之不獲,若撻市之愧恥,伊尹之事也,蓋此意也。上讀新受音七遍訖。上曰,文義以次奏之。斗淳曰,又明年云者,來年則只稱明年,而又明則乃是再明之謂也。斗淳曰,珍玩奇貨爲物妖之意,殿下果體念乎?上曰,一釵之直,若是夥然,而一郞之妻以爲首飾,果非妖乎?斗淳曰,然矣。王涯徒知奇貨之爲妖,而不知恩權之爲妖,終至遘禍,以人臣而言,則狃於恩權,怙戀不返,不免爲殃,以人君而言,則富貴盈盛,侈放不懼,不免爲殃,所謂妖者,卽災也怪也。馮球官不過外郞,而其妻之首飾,至爲七十萬錢,其招災也宜矣。古語曰,不可與言而言之,失於言,不自量力,言之於不必言處,畢竟招禍於其身,此固宜矣。賈餗則蒼頭恣行威福,而莫能禁飭,門客受害牆廡,而不知其由,其何以事君治民乎?唐·宋科制,雖未詳知,而比諸我朝南省,卽春曹也,廷試,卽殿試也,其時壯元,最爲淸華之路,故一登壯元,則爲公爲卿,無所拘礙矣。王曾,三爲壯元,平生之志,不在溫飽,名臣事業,不外乎此八字矣。先憂後樂,此非但人臣事君之道爲然,大而天下,小而一國,爲君之道,亦當如是矣。書曰,本固邦寧,民是邦本,則百姓之困窮,人君之所當憂也。先察於未困窮之前,使無困窮之患,則是乃先憂也,治化躋熙皞之域,民生有各得之樂,然後方以爲樂,則是乃後樂也。不必遠擬於古昔,亦可推之於今日。伏願殿下,留念於先憂之道,則必致於後樂之盛矣。升洙曰,王文正之不在溫飽,范文正之先憂後樂,蓋其義理充養道德積躬之有素矣。是故自其少壯之時釋褐之初,不屑屑於衣食,不動心於富貴,惟以得時行道德被生民,爲己任,昔靳裁之有言曰,士之品,大槪有三,志於道德者,功名不足以累其心矣,志於功名者,富貴不足以累其心矣。夫二公者,政所謂志道德志功名者也。仁宗,以特達之知,進而用之,置左右而贊治理,慶曆之化竟致隆洽,若是乎賢者之有益於國也。假使才德之士,雖有擔世道之心,人君若不進而用之,則其何以展所蘊而償夙志乎?由是觀之,非但二公自任之重爲貴,仁宗之知其賢而擢置輔相者,豈不盛歟?此等處推類而省察,恐好矣。持養曰,講官·儒臣,已悉敷奏,臣無容更陳,而范文正公,以憂樂分先後,天下未憂而先憂,天下已樂而後樂,處廊廟則憂其民,處江湖則憂其君,其自任以天下之重如此,然以章內士當二字觀之,則非獨文正之心如是,凡天下之士皆當知先憂後樂之道矣。士之立志,猶當如是,況人君處九五之位,而臨億兆之上乎?是以自古聖帝明王,雖當已治已安之時,未嘗自以爲足,堯以不得舜爲己憂,舜以不得禹·皐陶爲己憂,而博施濟衆,其猶病諸,則雖以堯·舜之聖,何嘗一日忘其憂哉?猗我英廟朝聖神之德,卓越百王,一念恒戒於逸樂,萬機每軫於憂勤,宵旰憧憧五十年如一日,以做太平之治,嘗臨筵敎曰,灑掃應對,爲修齊治平之本,予以晚學,尙今需用,在小學一部,又嘗御製大學序文曰,予十九,始講大學,今我殿下廈氈勤講,日月將就,紫陽小學,今幾畢講,又將繼講大學,而寶齡鼎盛,較聖祖始講之歲,差多一年,事非偶然,欽頌萬萬。古人有言曰,欲法堯·舜,當法祖宗,英廟朝,我東方堯·舜也,駿德燕謨,備載於國朝寶鑑·羹墻錄,是皆進講冊子也。召對時,令玉堂持入,讀奏徽猷懿範,遵而行之,警存逸樂,念軫憂勤,常以英廟之心爲心,則監于先憲,可永無愆,而爲堯爲舜之道,亶在於是,伏願深留聖念焉。上曰,參贊官所奏甚好矣。上曰,廡是何處也?斗淳曰,卽長廊也,漢光武見馬援於宣德殿南廡下矣。上復讀三遍訖,上掩卷。上命史官就座,仍命退,諸臣以次退出。
上在昌德宮。停常參·經筵。
李裕元啓曰,明日常參·經筵,取稟。傳曰,停。
金永爵啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
傳于李裕元曰,進講入侍。
大王大妃殿傳于宋持養曰,人有恒言,輒曰國家曰身家,大臣以道事君之義,則不知有身家,只知有國家,此非但古今通義也。朝家所以歷試於卿者,其斷斷苦心,卽憂國忘家四字符,卿之前疏所云五入中書八年時任,豈朝家有私於卿而然乎?然則其在情志相孚之義,寧容備例禮讓爲哉?況在前五入八年之時,所不辭者,何獨於今乎?卿必有以俯仰而裁量之矣。仍傳曰,此別諭,偕來史官傳諭于右議政。
大王大妃殿傳于宋持養曰,歲功近於歉儉,而耿念方殷,冬務最稱繁集,而管攝無地,災實之啓覆,徵租之行會,此皆目下急切之務,而廟堂之上,帀旬空虛,民憂國計,若無涯畔。卿若念及於此,宜不更待申告。設使卿有必辭乃已之義,當有輕重先後之別,況萬萬無其說乎?卿其思之,卿其諒之。仍傳曰,此別諭,偕來承旨傳諭于領議政。
傳于李裕元曰,自遣爾臣,凝佇較勤,而巽牘亦已再至矣。此時承弼之地,決不當一日貽曠,況慈諭之愈往諄複乎?惠然之音,予方側席而企之。仍傳曰,此敦諭,偕來承旨傳諭于領議政,期於偕來。
傳于李裕元曰,大官去就,予豈欲程督之,自歸於欠誠禮之科,而已備之相職,殆若不備者,今爲半月之久,豈不切可悶哉?卿應體悉,姑不煩複。仍傳曰,此敦諭,偕來史官傳諭于右議政,期於偕來。
金永爵啓曰,大司憲金鍏,執義李鼎信牌不進,掌令崔鳳恒·吉履元,持平姜鍊·兪貞煥在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信牌不進罷職傳旨,傳于金永爵曰,只推。
行右承旨鄭德和書啓,臣於本月二十三日未時量,敬奉聖諭,又敬奉大王大妃殿諭敎,更爲傳諭于中部壽進坊濟用監契議政府領議政趙寅永所住處,則以爲臣以疏以奏,屢陳情懇,此果臣工謀占便而然乎?臣以無所肖似之物,前後受恩,與天靡極,欲報之德,惟俟隕結。又於七十垂暮之時,乃蒙此非常之命,畀付則在古猶罕,委任則於今創覩,況責之以歲功,諭之以冬務,勤勤孜孜皆民與國也。臣亦人耳,非木石豚魚,則寧不激感,矢死向前,以效涓埃之報?而且前後批諭,屢擧列朝眷注之厚,臣每奉德音,不覺聲淚之被面,臣有情勢乎,有義諦乎?苟可以一分自力,則卽日叨謝,酬畢生之忱,竭效忠之計,卽微臣晝宵區區之願也。何苦爲屢辭而不一辭,必欲丏免乎?特以病者,人所不能也。病亦有可强不可强之證,至於四體莫收,百祟俱發,苟欲畢陳,則有涉猥越,姑且掩過,則無由洞悉。臣情到此,亦云慼矣。皇天后土,可鑑此心,滿廷群僚,可識此狀,臣焉敢誣也?惟願遄伏方命之誅,以勵具臣,以安微分,雖死之日,惟生之年,伏地戰慄,罔知攸對云矣。臣旣承期於偕來之命,故姑爲仍留之意,敢啓。傳曰,知道。
金永爵,以禁衛營言啓曰,本營千摠趙羲豊,哨官李寬修,俱有身病,勢難察任,改差,何如?傳曰,允。
義禁府照目粘連,裝載官光陽前縣監魚在淵矣本府議啓內,添載一款,縱緣關文而爲之,旣至臭載,則揆以漕法,不可全恕是白遣,船人邑屬之俱爲犯科,亦難免失察之罪。以此照律罪,笞五十收贖,解見任別敍私罪,奉敎依允爲旀,功減一等爲良如敎。又照目粘連,興陽縣監李綺年矣本府議啓內,添載事段,旣有各項公文,則與私自濫載有異是白遣,發船日字,與道啓相左是白乎乃,亦有本道報營,文蹟昭然,則不可以晚裝論是白乎矣。不飭之失,在所難免。以此照律罪,笞五十收贖,解見任別敍私罪,奉敎依允爲㫆,功減一等爲良如敎。
庚戌十月二十三日午時,上御熙政堂。進講入侍時,講官金鼎集,參贊官李裕元,侍讀官金會明,假注書李鍾淳,記事官鄭健朝·金炳溎,各持小學第五卷,以次進伏訖。上曰,史官分左右。上誦前受音一遍訖。上開卷。鼎集讀自其事上遇人,止卽此是學,仍釋義訖。上讀新受音六遍。止曰,文義先爲以次奏之。鼎集曰,范仲淹事上遇人,自守其正,爲其所當爲,盡其所當盡,不以利害而趨捨,不以成否而苟且,可謂事君忘其身,爲國忘其家矣。先儒云,韓·范·富三人,如推一車,其心主於行而已,此乃不擇夷儉不計勞逸之意,而與武侯之成敗利鈍非臣逆覩,同一心法耳。司馬光自言無過人者,雖出自謙之辭,而平生誠實,凡自欺者,皆不爲,故日用常行之事,一無不可聞於他人,則其過於人,遠矣。後世以趙抃日所爲事夜必焚香告天爲對,斯可謂仰不愧俯不怍矣。管寧,貧能守約,止有常處,坐一木榻,當膝皆穿,終身不仕於魏,其謹身高蹈之操可知,而時人比之巢·許矣。呂公著自少講學,以治心養性爲綱,寡嗜慾以下爲目,大要養性在治心,治心當寡慾,自滋味之薄,以至世利紛華之無所好,皆寡慾之事也。程明道端坐如塑,莊敬之主於內也,接人和氣,仁恕之著於外也。陰陽合德,全體渾然,曲禮之坐如尸,論語之和爲貴,可謂兼有之,而至於作字,特一事之微,然不以事而益敬,可見存心於敬,無事不然矣。古之名臣碩輔賢人君子處事行義之方,雖有異同,其立心敬身之要,終歸一本。伏願深究而詳察焉。會明曰,司馬公·趙閱道事,儘是實踐之工,而范仲淹,每夜計一日自養之費及所爲之事,或不相稱,則不能安寢。趙槪,常置黃黑豆於几案間,每興一善念則投黃豆,興一惡念則投黑豆,暮發視之,初則黑多於黃,久漸反之,至於撤豆。上曰,此爲治心工夫也。會明曰,然矣。古人檢身之嚴,類如是矣。呂公著之治心,果講學之本,而程夫子之甚敬,又治心之本也。孟子曰,遏人慾存天理,書曰,人心惟危道心惟微。蓋人莫不有是形,故聖人不能無人心,卽聲色臭味之欲也。莫不有是性,故凡人不能無道心,卽仁義禮智之理也。一心之中,二者不容竝立,而人心之發,如銛鋒悍馬,未易制馭,故曰危,道心之發,如火始燃泉始達,未易充廣,故曰微。惟莊敬日强,戰兢自持,察一念之所從起,知其爲人心而發,則克治而毋使滋長,知其爲道心而發,則持守而毋使變遷,則天理常存而人慾自遏,此聖學之極工也。以之原一心應萬事,而萬事無不曲當矣。惟我英廟至倦勤之時,講學不輟,御製自省編有曰,堯典曰,欽若昊天,敬授人時,國朝設欽敬閣,其揆一也。每誦敬字,不覺欽歎。又曰,趙抃瓣香,可見其事不媿于天而然也。中庸之本,不過愼獨,大哉王言。欲法堯·舜,當法祖宗。伏願念玆在玆焉。裕元曰,明道先生之作字時甚敬,卽臣前席所奏心正則筆正之義也。作字,雖學者小技,然苟能存敬,則亦可以收放心。蓋正心爲聖學修齊治平之本,所以明道數長廊柱,一轉再轉,至於三轉,與初數合,乃曰越把着越不定。以此推之,心之本源,不可不安定矣。伏願此等處益加體念焉。上曰,淡然何謂也?鼎集曰,淡泊之淡也。會明曰,卽君子淡如水之淡也,皆謂其淡無所欲之義也。上曰,上文亦有淡如水之語也。鼎集曰,雖以呂公著之賢,自初豈無嗜慾,而能以治心養性爲工,故至於寡慾之美矣。會明曰,嘗坐一木榻之坐,非如今平坐也,卽跪坐故當膝處皆穿矣。上復讀四遍訖。上曰,窘步卽急步之謂乎?鼎集曰,卽迫促之義也。上曰,如泥塑人,卽儼然之謂乎?鼎集曰,然矣。會明曰,安靜端坐,其像如泥塑人也。君子有九容之德,故端坐如是也。鼎集曰,此是敬字工夫,大抵莊敬,存於心而然也。會明曰,其註云望之儼然,卽之也溫,此眞形容,而亦有禮樂兼備之義。端坐之敬,如禮,接人之和,如樂也。上曰,紛華何義也?鼎集曰,卽時俗之紛繁華侈也,聲伎遊宴,皆是紛華等事也。上曰,不擇利害爲趨捨,何謂也?鼎集曰,不以何事爲利而趨之,何事爲害而捨之,卽於所當爲處則爲之,不當爲處則不爲之,而不較利害而爲之之義也。會明曰,事之爲與不爲,則固在於我,而成與不成,則非在於我者也。每事必極盡在我之道而已,不當計其成否而爲之,此正如董仲舒所云正其誼不謀其利,明其道不計其功之義也。上掩卷。命史官就座,仍命退。諸臣以次退出。
上在昌德宮。停常參·經筵。
金永爵,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李裕元啓曰,明日再明日,翼陵忌辰祭齋戒正日相値,視事頉稟之意,敢啓。傳曰,知道。
金永爵啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李裕元啓曰,同副承旨洪祐健,今日不爲仕進,卽爲牌招,何如?傳曰,允。
傳于金永爵曰,進講入侍。
事變假注書金德興書啓,臣於本月二十三日申時量,敬奉聖諭,又敬奉大王大妃殿諭敎,更爲傳諭于東部崇信坊樊里契議政府右議政權敦仁所住處,則以爲臣伏奉日昨疏批,不惟不賜矜允,恩禮冞隆,偕來有命,臣去益震懍罔措,只俟方命之誅,忽又聖諭慈飭,開釋訓責,若是敦摯,玆豈如臣卑鄙所可承當哉?殿下父母於臣,臣何敢以犬馬之齒,恒稱於至尊,而疾病者,人之所不免。夫其疾病,亦有衰壯之異,故壯之可治,衰有不治,壯之所强,衰則難强,此其理不得不爾。臣之病,逐年添加,今至於時異月不同,奄奄迫在垂死之境,是豈容人力爲也?臣雖欲力承恩旨,其勢則固末如也。臣謬膺重寄,九年之內,八年時任,而其積辜負而累僨敗者,雖使臣自列,其罪固亦擢髮而難矣。帝堯之用人,果何如,而不過曰試可乃已,不可則已之而已。臣未聞愈試愈不可而試之不已。殿下奚取於臣,而若是之不欲舍也?臣非敢曰身家之先於國也,以屢試屢僨之身有若非此莫可,而恬然不顧四維,則一世之嗤點姑舍,殿下用人之明,得無有損乎?臣雖不肖,判非飾辭崇讓,坐徼天寵也。然是亦臣第二諦,鍾漏之譏,縱未自恤,陳就不能,實沒奈何,所以昧冒瀝血,不憚煩複,專望其回照也。殿下至仁,常恐一物失所,豈或不思全安一病廢之臣哉?況王人之相守荒郊,尤是臣萬萬皇蹙之端,攢手觚稜,只伏祝早蒙寬矜而開許之矣云矣。臣旣承期於偕來之命,故姑爲仍留之意,敢啓。傳曰,知道。
洪祐健啓曰,大司憲金鍏,執義李鼎信牌不進,掌令崔鳳恒·吉履元,持平姜鍊·兪貞煥在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信牌不進罷職傳旨,傳于洪祐健曰,只推。
庚戌十月二十四日巳時,上御熙政堂。進講入侍時,講官徐憙淳,參贊官金永爵,檢討官朴昇壽,假注書成載球,記事官鄭健朝·金炳溎,各持小學第五卷,以次進伏訖。上曰,史官分左右。上誦前受音一遍訖。上開卷。憙淳讀自劉忠定公,止婦人則有靑碧,仍釋義訖。上曰,櫽栝何義也?憙淳曰,櫽栝,皆制木之器也。以制木之器較看於方曲之木,殆若言與行相較之義也。上曰,劉忠定之手足不移,與程明道泥塑之意,相似矣。憙淳曰,然矣。皆是誠敬之工也。上曰,徐積聞其頭容直之訓,能知心要直之道,可謂美矣。上曰,諡何謂節孝也?憙淳曰,嘗有節槪與孝行,故曰節孝也,是乃門人私諡矣。昇壽曰,徐積父名曰石,而平生行不履石,器不用石,其孝可知也。上曰,靑碧之色有異乎?憙淳曰,淺曰靑而深曰碧也,蓋尙儉之義也。昇壽曰,黃白卽自然之色,色之正也,靑碧染造之色,色之間也。孔子之不以紅紫爲褻服者,蓋此意也。上讀六遍訖。上曰,文義以次奏之。憙淳曰,劉忠定·徐節孝之學,皆本於誠,而言行相顧,內外交養,則誠之德,其盛矣乎。文中子之服,君子焉黃白之,婦人焉靑碧之,各有常制,則其家規之尙儉,可知矣。觀於三子之行,所謂誠乎身而儉乎家者,皆備矣。古之學者,率皆以此爲修齊之治平之道,則況乎人君御九五之位,臨億兆之民,其在導率之道,可不一於誠而昭其儉也哉?在昔英廟朝謂儒臣曰,小學一部,是予平生尊信之書,蓋其曰誠曰儉,皆載此書,而猗我英廟克誠克儉,未嘗臥於見天之處,雖在靜攝之中,語及於天,則輒扶起而致敬,此可見聖工之篤於誠而靡懈也。禁紋縀之燕貿,至有大布大帛之自宮中先之,亦仰儉德之昭著也。由是觀之,則英廟朝五十年治平,實基於一部書尊信,今此全帙,雖至畢講,而時復溫繹,師法乎英廟之所尊信,是臣區區之望也。昇壽曰,講官已陳誠儉之義,而第誠之一字,實爲此章之綱領。經傳之言誠字處甚多矣,姑不可指一仰奏,而今此溫公所謂誠,以不欺詐不矯僞爲主,學者立志之初,所當從事者也。且盡心行己之道,何事非誠,而特以不妄語三字言之者,人之失於虛妄,惟言語爲甚,故聖人誠心之工,必以愼言爲本矣。書曰,惟口興戎出好,詩曰,白圭之玷,尙可磨也,斯言之玷,不可爲也。此可爲戒於後世者,而溫公之以不妄語答劉公者,其意亦深且切矣。今以劉公事論之,平日言之極易者,行之如此其難,曰掣肘曰予盾,則言行相符之難,有如是矣。至於力行七年,而表裏相應,遇事坦然,此亦劉公之心誠求之而致此者也。蓋治心修身之要,摠不外乎誠,而爲學之道,尤當以至誠爲本。大學曰,誠意而正心,中庸曰,至誠無息,今我殿下日御講筵,必以此體驗而躬行之,則其將大有補於聖學矣。伏願深加省察焉。永爵曰,誠字之義,講官儒臣,旣已敷奏無餘,而溫公平生工夫,皆是誠字中做來矣。幼少時弄靑胡桃,女兄欲爲脫其皮而不得,女兄去,一婢子以湯脫之矣。女兄復來問其脫皮者,溫公曰,自脫矣。溫公之父適見之,責曰,小子何得謾語。溫公自是不敢謾語矣。凡事苟能誠實上做去,則表裏相應,言行一致,自無矛盾之患,常有餘裕之道矣。小而一身,大而一國,皆可推類。伏願殿下,於誠字上體念焉。上曰,掣肘何義也?昇壽曰,掣,挽也。易之睽卦曰,掣字從制從手,卽執止之謂也。憙淳曰,劉元城爲人剛正,除諫官,必抗辭力爭,時人目之曰殿上虎,蘇軾亦稱之以鐵漢矣。上復讀四遍訖。上掩卷。上命史官就座,仍命退,諸臣以次退出。
上在昌德宮。停常參·經筵。
藥房提調金鼎集,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
洪祐健啓曰,大司憲金鍏,執義李鼎信呈辭,掌令崔鳳恒·吉履元,持平姜鍊·兪貞煥在外,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而國忌齋戒相値,不得來會云矣。敢啓。傳曰,知道。
傳于李裕元曰,進講入侍。
大王大妃殿傳于李裕元曰,卿之必欲力辭者,但是病患,苟以病爲辭,則凡於可規可避處,孰無可引之病乎?以卿三朝恩遇一段忠悃,予則的知其無所計較前昔於其間,而以外面看之,則無必辭之事,而爲必辭之擧者,豈不誠究其說而不得者乎?予於卿前後敦勉,殆乎辭竭而意窮矣。卿其復之,毋使予滋惑焉。仍傳曰,此別諭,偕來史官傳諭于右議政。
傳于李裕元曰,日昨附奏之來,益有確然之意,何其過也?豈予寡昧,有失禮敬之道而然歟?設有是也,獨不仰體我慈聖聖念乎?甚用泄菀,玆復申之。仍傳曰,此敦諭,偕來史官更爲傳諭于右議政,期於偕來。
傳于李裕元曰,偕來承旨還入。
傳于李裕元曰,偕來亞卿,工曹參判兪章煥進去。
李裕元,以實錄廳摠裁官意啓曰,日錄抄節之役,今已垂畢,將始纂修矣。各房堂上洪在龍·徐憙淳·李若愚·金蘭淳·金鼎集·李景在·金洙根·徐憲淳·李公翼·趙秉夔·金炳冀竝減下,議政府左參贊金左根,行上護軍朴永元,行兵曹判書趙斗淳,行知中樞府事金興根·尹定鉉,廣州府留守金學性,行大護軍趙鶴年·金輔根·趙秉駿,纂修堂上仍爲差下,使之察任,行禮曹判書李嘉愚,亦爲差下,令該曹口傳啓下,何如?傳曰,允。
又以實錄廳摠裁官意啓曰,各房書役,今已告畢,郞廳柳進翰·李承輔·金敬鉉·金翊鎭·趙龜植·趙雲卿·李升洙·朴文鉉·李維謙·姜㳣·申錫禧·洪鍾雲·張仁遠·柳晏·徐堂輔·南鍾三·閔泳緯·李容直·朴昇壽·權應夔·崔遇亨·尹滋悳·閔致庠·徐翼輔·南秉吉·李承益·李秉文·李啓善·洪祐吉·洪鍾序竝減下,弘文館副應敎李參鉉,成均館司成金輔鉉,副司果洪秉壽·權永秀,副司直金有淵·李興敏·曺錫輿,弘文館副校理金世鎬,副司果許傳·金炳德,弘文館校理李寅夔,纂修郞廳差下,使之察任,副司果李鍾愚,亦爲差下,令該曹口傳啓下,何如?傳曰,允。
吏曹口傳政事,實錄纂修堂上十單金左根·朴永元·李嘉愚·趙斗淳·金興根·尹定鉉·金學性·趙鶴年·金輔根·趙秉駿。郞廳十二單李參鉉·金輔鉉·洪秉壽·權永秀·金有淵·李興敏·曺錫輿·金世鎬·許傳·金炳德·李寅夔·李鍾愚。
領議政趙寅永疏曰,伏以臣屢犯逋慢,跡已窮矣,再控癃朽,辭已竭矣。病枕悶鬱,恭俟矜諒,日昨批旨之下,責之以公私之分,勉之以宥密之會,今又敦迫,逈出尋常,期望愈往隆厚,有若名臣碩輔之去就關國家安危者然,歷數千古,未有如臣之遭逢者。奉讀以還,感淚交逬。臣雖萬萬無狀,亦一三朝舊物,寧惜一身之肝腦哉?追先報今,所自誓也,生隕死結,所不辭也。夷險燥濕,不宜揀擇,況受寄,何如,荷恩,何如,而乃敢只知有身,不知有國而然乎?非不欲强策於趨走之列,竭力於機務之間,仰答兩聖求助之念,俯遂餘生捨命之誠,事與計謬,力不從心者,卽惟曰病也。臣之言病,非止一再,雖自爲之說,亦覺支蔓,矧敢屢瀆於君父,而日月之明,猶有遺照,不知臣沈篤如此,謂臣尙可任使,侈以位遇,期欲必致乃已,臣於是又不得不畢暴情實,惟殿下察焉。臣今一縷僅支,百症迭苦,無往非人所不堪,此猶緩聲也。最是四肢痿而不遂,寸步無以自用,拘攣而貼席宛轉,坐臥則須人撐持。往在春夏,雖蹣跚昌披,猶或自强,浸漬漸痼,日異而月不同,今焉出入禁闥,斷無其望,升降殿陛,尤何可論?藉使臣笑罵從他,恬然於百僚之上,老而無恥之譏,縱不自恤,貽羞朝廷,將焉用彼?臣欲進而承明命,則天廢之不能爲也,退而孤恩遇,則臣分之不敢出也。病至於此,吁亦命也。玆敢冒死申懇,言不知裁。伏願聖明,將臣病狀,入稟東朝,亟賜反汗之音,仍勘辜負之罪,以勵群工,千萬幸甚。臣無任云云。答曰,省疏具悉卿懇。卿之所愼,予豈有全然不知之理?積年調攝之餘,步履之艱,雖勢所固然也,出而簉朝,漸次運用,則自可霍然有如常之喜,此何足關念?念國事之不可伈泄,無復曠日相持,强其所不可强,以副跂予之望焉。仍傳于李裕元曰,此批答,遣亞卿傳諭,仍與偕來。
庚戌十月二十五日巳時,上御熙政堂。進講入侍時,判府事朴晦壽,講官金學性,參贊官洪祐健,侍讀官金會明,假注書李鍾淳,記事官鄭健朝·金炳溎,各持小學第五卷,以次進伏訖。上曰,史官分左右。上誦前受音一遍訖。學性讀自柳玭曰,止如一日乎。仍釋義訖。上曰,太祝奉禮,何謂也?學性曰,皆卑職微官也。上曰,宰輔卽大臣乎?學性曰,然矣。上曰,爲傳子孫而不大治其第乎?學性曰,然矣。此皆儉約之規模也。上曰,此戒之之意也。晦壽曰,宰輔廳事,所以治事之處,而其前僅容旋馬,則果或狹隘,而居第者,所以傳子孫也。子孫不能世世爲大官,太祝奉禮之廳事,此猶爲已寬矣。上曰,註亦云治事之處矣。學性曰,古者非老弱疾病,多居於廳軒,而不居於房室,故治事亦必於廳軒矣。上曰,或規之規字,卽諷諫之謂乎?學性曰,規字之意,與諷諫異,而卽直言之也。晦壽曰,卽儆戒之意也。上曰,以俚諺而喩其意者乎?學性曰,若如俚諺則近於諷諫,而此是直說去者也。上曰,疑其如公孫弘布被之事,故如是言之乎?學性曰,然矣。上曰,失所卽失其家之謂乎?學性曰,然矣。使子孫毋狃於奢,則雖無爵祿,必不至失所之歎,此非爲目下之計,欲遺之以安之意也。上曰,今人不好儉而好侈,故雖如衣服,皆欲捨麤而着細矣。學性曰,然矣。此乃崇儉之難爲者也。上曰,崇儉亦何難之有哉?衣服之類,只取冬厚而夏薄而已則好矣。欲爲耳目之美者,甚不可也。晦壽曰,然矣。夫財出於民,若不能節用,則安得常裕而不匱乎?雖以私家言之,習儉則可以傳久,狃奢則易致失所,其爲利害,果何如也?學性曰,朱子有曰一絲一穀,常思來處不易,此實至論也。上曰,愛民則自當節用矣。晦壽曰,然矣。上曰,公孫弘之布被,卽詐乎?學性曰,貴爲宰相,而猶着布被,似可以稱儉,而卽是飾外,故謂之以詐矣。上曰,只爲他人耳目,爲此外飾,則豈不詐乎?會明曰,司馬溫公,亦常着布被,然是則實心而非爲要名,故所以無布被之嫌矣。晦壽曰,公孫弘,非但布被一事,亦能食不重肉,而都出於詐,故汲黯有面折之言矣。上曰,漢武帝聞此言,而以爲何如也?晦壽曰,公孫弘告於武帝曰,非黯之忠,陛下何由聞之云,此亦出於飾詐,而武帝認爲謙讓之美,故益信之矣。黯則戇直,而弘則奸詐,故汲黯,竟爲弘之所擠陷矣。學性曰,外飾似易欺人,而人終覺知,公孫弘,外雖竊容直之名,而內實懷陰擠之心矣。祐健曰,若驟看外面,則公孫弘之布被,與司馬公之布被同也,公孫弘之食不重肉,與高侍郞之不二羹胾同也。何以能辨其誠僞哉?雖然凡事不能實心做去,則雖巧於外飾,人孰信之?非但當世之難欺,亦莫逃於後人之譏議矣。傳曰,不誠無物,蓋天下之事不誠,則都歸於虛僞故也。晦壽曰,汲黯亦嘗直諫於武帝,有曰,內多慾而外施仁義矣。武帝稱之以社稷臣矣。上曰,上文果有此言矣。然謂之近之,則非直許之以社稷臣矣。學性曰,漢武帝雖有容諫之量,而亦不能顯用,出黯爲淮陽太守矣。上曰,果不能崇用之矣。學性曰,晏嬰則一狐裘三十年,而至今稱之者,有實心故也。苟或表裏不能如一,則將欺天乎,欺人乎?竟莫能掩其詐矣。上讀新受音六遍訖。上曰,文義先爲奏之。學性曰,大抵衣食第宅之於人不可無者,而衣取蔽體,食取充腹,第宅不過容身而已。若或取其奢麗,則非但累德,末流之害,竟至失所。故李文靖·張文節俱以宋朝名臣,有淸儉之操,不以貴顯易其心,位至宰相,而居室服用之儉約如是。李文靖家人,勸治居第,文靖曰,身受厚祿,可以治第,而缺陷世界,安得圓滿稱足?張文節奢儉難易之言,亦格論也。蓋好奢惡儉,人之常情也。素儉之人,易於入奢,一入於奢,則猝難反儉,不如自富貴之時,習節儉之規,無使他日位去身亡而有狃奢之歎也。二相淸儉如此,故當時以賢相稱之,朱子又載之於小學。蓋崇儉非但朝臣之所當爲也,亦爲人主之盛德。堯則茅宮土階,禹則卑宮菲飮,而德爲聖人,治躋熙皞,桀·紂,瑤臺酒池,荒淫無度,竟至失國,此可爲後世人君鑑戒者。奢儉之間,一國從以慕效,古語云,宮中好高髻,四方高一尺,宮中好廣袖,四方全匹帛,此所謂上有好者,下必甚焉者。是以民俗之奢儉,專由於君子之躬敎。伏願殿下,法聖王崇儉之德,懲後世尙侈之弊,躬先導率,節儉爲治,則在下從以化之,民富物殷,三代之盛,可復見於今日矣。會明曰,古人有言曰,人於一切世味,須淡薄,不要有富貴相,卽要儉不要奢之謂也。宋臣杜衍,位已崇顯,自奉猶薄曰,衍本一措大耳,名位爵祿,皆國家有,一朝還之國家,則依舊一措大,又將何以自養乎?石介固窮苦學,人有饋以盤餐者,介曰,甘脆者,亦介之願也。但朝甘膏粱,則暮厭粗糲,人之常情也,止得一饗,明日何以繼乎?因以食還之,其事雖殊,其意則一也。宋儒之以淸約自勵者,指不勝僂,後世莫及,而實由於有宋崇儉之治,有以培養而然矣。宋仁宗,嘗因不寐而思食燒羊,止不宣索曰,恐遂爲例,可不忍一夕之飢,而開無窮之弊,或獻蛤蜊二十八枚千錢,詔曰,一下箸費二十八千,吾不堪也。上曰,古之錢,卽今之分乎?會明曰,然矣。其時宋之京師疫,當用犀角,內出通天犀曰,吾豈貴異物而賤百姓乎?夫以四海之富,何愛乎燒羊蛤蜊,而明主之節慾如此,故其賤珍玩而重民命,亦是推此心也。玆豈非上有躬行之化,則下有觀感之俗者乎?推是心而極之,則夏禹之卑宮菲食也,反是而極之,則桀·紂之瓊宮肉山也。奢儉之有關於興替如此,豈不大可懼哉?匹庶之儉以傳家,一家之福也,帝王之儉以治國,一國之福也。俄者聖敎中,若曰崇儉何難之有?愛民則節用,誠東國臣民之福也。伏願懋哉懋哉。祐健曰,講官儒臣皆以祛奢崇儉之義,縷縷仰勉,實合體念,而夫奢與儉,截然相反,其變易之難,奢儉宜無異同,而今乃曰由儉入奢易,由奢入儉難者,何也?蓋以凡人之情,易於慕侈靡而難於安樸素故也。今若以奢儉二字,分屬於善惡,則儉當屬善,而奢當屬惡。古語云,從善如登,從惡如崩,此甚言其從善之難而從惡之易也。柳玭戒子弟書曰,成立之難如升天,覆墜之易如燎毛,此又言祖先積累之功,若是其難,而子孫敗壞之端,若是其易也。善與惡相去甚遠,判若霄壤,而其始則實分於一念之間,及其終也,一以爲君子,一以爲小人,故曰毫釐之差,千里之謬。可不懼哉,可不愼哉?張文節,深悟此理,故乃有是語,蓋欲躬率以儉,訓迪其子孫也。如今日自止內,李文靖之不拓居第,及前章疏廣之不爲子孫計,龐德公之遺之以安等語,其事雖殊,而其爲儉約之訓則同矣。伏願於此等處,毋但以章內旨義觀之,而必須合他章之與此相類者,參互而究賾,則尤當大有開發之益矣。上曰,由奢入儉之易,若如由儉入奢之易,則甚好矣。祐健曰,凡人於家計富足之時,必皆輕煖以安其體,肥甘以適其口,高坮廣廈,以便其居,及夫一朝貧窘,欲猝然改之,則大布麤綌,必不宜於體矣,糲飯鹽菜,必不合於口矣,矮屋陋室,必不堪於起居矣。故必欲於富貴之時,預爲節約,毋使口體之奉,或習於侈靡者此也。上曰,儉非麤陋之謂,上文有儉而絜之語矣。祐健曰,然矣。儉者果非弊敗襤褸之謂也,乃是崇樸素而祛華侈之謂也。學性曰,凡事過濫則易,而節約則難,故必於優足之時,務立儉約之規,如或錦玉於初,而後無以繼之,則將至失所,故此所以敎之以儉矣。上曰,雖如是敎訓,後世之能謹遵而不變,猶未可知矣。學性曰,誠如聖敎矣。會明曰,口體之慾,人所易循者,而甚則至於耳視而目食矣。衣冠則以爲稱體斯美矣,而世人聞俗之所尙,則輒慕效之,豈非以耳視者乎?飮食則以爲適口斯善矣,而世人所菓餠,刻鏤之朱綠之,以爲盤案之玩,豈非以目食者乎?上曰,此皆好侈之弊也。餠餌之類,何必染色爲之也?晦壽曰,諸臣所陳詳悉,臣無容更奏,而文義之外,竊有區區愚衷之仰達者矣。進講小學,旣過周歲,今當畢講,究之前言往行,果有得於心而行於事者乎?上曰,知之則多,而行之則難矣。晦壽曰,聖敎誠然矣。非知之難,行之惟難矣。凡所以讀書者,將以行其道也。苟不能行其道,則是所謂書自書我自我,有何益哉?上曰,然。晦壽曰,況小學異於他書,始自胎敎,一歲之中,各有一歲當行之事,規模節次燦然具備,聖人敎人之法,至爲纖悉。不但爲幼時所講習,修齊治平之本,皆在此中,故朱子曰,從八九十歲覺悟,便從八九十歲立定脚跟,此謂小學之道未悟,則只是撓攘未定之人,旣悟後則言行是非公私之分,瞭然於胸中,自然不妄走作,故曰立定脚跟也。惟我英廟,以上聖之姿,五十年建極之治,卽此一部小學,故聖敎若曰,平生得力,多在一部小學,且御製序文中,爲世敎惓惓之聖意,溢於辭表,此爲殿下尤當監法,豈可以已讀而少忽於溫習乎?伏願此書,常置諸左右,時時披閱,造次顚沛,勿忘小學中言語,今日下功一事,明日行得一事,以是體驗於心身工,則其有裨於聖工,豈可量哉?上曰,果異於他書。雖平生覽之,爲好也。晦壽曰,大學今將繼講,而先賢云,此書當與小學參看,此實本末貫通表衷相應者也。上復讀四遍訖。上掩卷。晦壽進前奏曰,近候斗寒,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。晦壽曰,湯劑連爲進御乎?上曰,一二日則不進矣。晦壽曰,或有滯候而不爲進御乎?上曰,間進平陳湯,而滯亦不甚緊矣。上命史官就座,命大臣先退,仍命退。諸臣以次退出。
上在昌德宮。停常參·經筵。
洪祐健啓曰,大司憲金鍏,執義李鼎信呈辭,掌令崔鳳恒·吉履元,持平姜鍊·兪貞煥在外,監察茶時之意,敢啓。傳曰,知道。
宋持養啓曰,行右承旨鄭德和,右副承旨金永爵,今日不爲仕進,竝卽牌招,何如?傳曰,允。
傳于宋持養曰,進講入侍。
工曹參判兪章煥書啓,臣於本月二十五日酉時量,敬奉聖諭,馳往傳諭于中部壽進坊濟用監契議政府領議〈政〉趙寅永所住處,則以爲臣情窮勢迫,進退維谷,强病而欲奉承德意,則四體不從,披肝而欲控暴辭懇,則屢瀆爲懼。臣情到此,生不如死。臣以屢朝舊物,寄在人世,又値此兩聖淸明之治,簡之以元輔之任,寄之以擧國之政,百僚動色,萬姓聳聽。如臣遭際,在古所罕。古人曰,鞠躬盡瘁,死以後已。臣每讀斯語,未嘗不三復流涕也。臣方寸熬煎,晝思夜度,竊伏想兩聖殿下未諒賤狀之若是也。苟非然者,豈其委任之如此,而敦迫之至是乎?今又亞卿之臣,傳宣聖旨,恩禮則愈往愈隆,情地則愈往愈蹙,伏地戰慄,罔知攸措,惟願遄伏邦憲云矣。臣旣承仍與偕來之命,故姑爲仍留之意,敢啓。傳曰,知道。
事變假注書金德興書啓,臣於本月二十五日酉時量,敬奉聖諭,又敬奉大王大妃殿諭敎,更爲傳諭于東部崇信坊樊里契議政府右議政權敦仁所住處,則以爲臣以病實,干溷天聽,至於四五矣。積逋之罪,誅殛猶輕,又伏奉殿下曁慈聖殿下別諭下者,禮敬一句,實非臣所敢承聞,至若可規可避之敎,臣固至無狀極不肖,而苟有彝性,寧或出此?忱誠未孚,天心愈邈,不槪之旨,若是嚴切,震越皇隕,求死不得。嗚呼,君臣大義,無所逃於天地,況臣蒙被於三朝者何如,出入於三事者幾年?塵露未報,桑楡已迫,此實臣畢生飮恨死不瞑目者。今於萬化維新之日,侈此不世曠絶之恩,虛竚之念,日煩禮遇,臣之必欲規避者,其果理乎?若謂臣徒徼厚恩,不思報答,則非臣之情也,又謂臣官成名立,果於便訣,則尤非臣之情也。臣縱迷過豚魚,頑甚木石,判不在於此數者,則亦豈無甚不得已而然乎?顧臣癃棄之狀,悉具前奏,而行步之大妨陞降,神識之全失收拾,皆屬餘事,最是暈眩之症,猝然而發,發必昏窒,一有觸冒,如期輒肆,畏風如水火,避冷如刀戟,雖今未隆之寒,煖處深屋,擁以被薦,而寒栗遍身,頭目互轉。以此症形,其何以進退於筵陛之上公座之間哉?暫或不戒,僵前躓後,臣之罪戾,有不足恤,而其爲朝廷之羞恥,顧不大歟?晝而忘食,夜而失眠,百計思量,實無奈何,寧可違命而獲譴,未敢爲蠢動計。豈或臣有一分可强而不强也?殿下德合天地,曲成萬物,若蒙察臣之請,非出誣飾,早賜矜從,則隕結之願,庶期他生,符到之日,益當含戴,病思迷錯,伏地號泣而已云矣。臣旣承期於偕來之命,故姑爲仍留之意,敢啓。傳曰,知道。
大王大妃殿,傳于宋持養曰,小學今旣畢講,大學則經筵爲之。
宋持養啓曰,溫繹間視事頉稟之意,敢啓。傳曰,知道。
宋持養,以戶曹言啓曰,時御所內各司雨漏,當爲修改,而時値寒節,依近例待明春擧行之意,敢啓。傳曰,知道。
洪祐健,以備邊司言啓曰,北關後運紙衣七百一領,照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
吏曹口傳政事,知實錄單李嘉愚,實錄記事官單李鍾愚。
庚戌十月二十六日巳時,上御熙政堂。進講入侍時,講官金蘭淳,參贊官宋持養,侍讀官金世鎬,假注書成載球,記事官鄭健朝·金炳溎,各持小學第五卷,以次進伏訖。上曰,史官分左右。上誦前受音一遍訖。上開卷。蘭淳讀自溫公曰先公,止擊節歎賞。仍釋義訖。上曰,垢弊之着,近於干名乎?蘭淳曰,然矣。公孫弘爲布被,而時人有譏之者矣。上讀新受音六遍訖。蘭淳曰,臣於向者侍講之時,略陳讀書之法,而低聲於句讀之間,翫味於理會之處,則自然精熟,必有所得矣。伏覩我殿下讀書之法,若不勝者然,有欠於精熟之工,恐或不專心致力而然乎?苟如是也,雖進讀幾百遍,終無益於聖學矣。繼自今進講之際,必低聲而玩味焉。上曰,文義以次奏之。蘭淳曰,善行一篇,以敬身爲結辭,敬身章末,以咬得菜根爲格語,士夫固窮者也。素履而行,則志不濫矣,安分而處,則情不移矣。悅我口者芻豢也,而不以悅口,易其所守,我所欲者熊魚也,而不以所欲,累其本心,必以咬菜,爲做事之本者。孟子所謂動心忍性,增益其所不能者耶?大禹菲衣惡食,而敷文敎於四海,孔子飯疏飮水,而垂典則於萬世,其非甘於淡泊而不以外物動心者乎?苟不能安於菜根,爲口腹所累,則亦奚所取哉?安於菜根,志操益堅,則進以正退以禮,凡百事爲,人所不行者,我能行之,人所不爲者,我能爲之,道義重而死生輕矣。以胡康侯嚴霜挺立之姿,安得不擊節而歎賞乎?惟望殿下,草野之中,蔀屋之間,似此咬菜固窮之人,蒐羅而致之,登庸而試之,則其於百執事,何患不做?念哉念哉。溫公曰,言昔日之節儉,慨歎頹俗之奢靡,而旣在宰相之位,未有矯制之事,而乃有不能禁之語,亦可歎矣。昔楊綰作相,而有減聲樂者,有屛趨從者,由是觀之,寧有不能禁之理乎?殿下苟欲禁之,將何以禁之乎?上曰,以身先之則可矣。蘭淳曰,然矣。其在導率之義,苟盡克儉之道,則上行下效,不禁而自禁矣。世鎬曰,古人之大有成就者,自爲童稚時,已有器量之不凡,志操之可見者。溫公之爲乳兒也,長者加以華靡之服,則輒羞赧棄去之,此是儉質,由其天性也。後來爲宋朝賢相,除新法活百姓,其平生所爲,未有不可對人語者,其根基權輿,槪可見於幼時矣。凡人幸有此美姿稟好氣質,亦須敎養而成就之矣。今此小學之書,實爲立敎之本,作聖之基,不啻養其良知良能而已。當以先入之見爲主,而最宜玩味,夫大人者,不失其赤子之心者也。苟能擴充其生質之美,則人皆可以爲堯·舜者,此之謂也。伏願體念焉。持養曰,章內奢靡二字,最宜鑑戒。蓋天之生財自有定數,以有限之財,充無窮之欲,始旣濫費,則終又匱竭,勢所必然。故古之君子莫不以節財用甘淡泊,爲治心理家之急先務,而此章則以士夫家風論也。今若以小喩大,擧一反三,則人君齊治之道,亦不外乎崇儉戒奢四字。故大禹之菲衣惡食,夏德以隆,商紂之酒池肉林,殷道以喪。奢儉之分,興替攸係,可不懼哉?洪惟我朝聖神繼承,立國規模最重節儉。試以耳目所覩記言之,則肅廟朝御前地衣破傷,筵臣以所見未安,至請改造,英廟朝不御紋緞,常服澣衣,至於見絮,膳品不踰數器矣。崇儉約戒奢靡,此列聖朝家法也。伏願深留聖意,常軫法朝宗之道焉。蘭淳曰,衣與食所費之多寡,殿下果體念乎?上曰,衣與食,都不可奢也。蘭淳曰,然矣。衣服之奢,着之稍久,所費尙云不多,而飮食之奢,日日所費,殆無限節矣。咬得菜根,雖非君上可爲之事,而大抵食膏粱者恒多病,食淸淡者常康健,蓋淸淡之物,能安胃故也。每於水刺之際,少進腴膩之物,多御淸淡之需,則玉候自然康健矣。爲學之道,非但以課程爲規,或召對或夜對,頻接臣隣,討論經史,咨訪治道,則昌言嘉謨罔有攸伏矣。聞一善言,行一善事,推而至於國治民安之域,則是乃爲學之道矣。雖於啓覆草記間,必咨詢裁決,則庶績咸熙。蘭淳曰,小學今日訖講矣,大學將爲繼講,而進講與法講有異,溫繹間停止與否,何以爲之乎?上曰,溫繹間停止,可也。出擧條蘭淳曰,大學進講時自止,自序文付入乎,自首章付入乎?上曰,何以則好也?世鎬曰,大學序文,卽朱子所纂,而實爲一編之綱領,先講序文,恐好矣。上曰,自序文付入,可也。上掩卷。上命史官就座,仍命退,諸臣以次退出。
上在昌德宮。停常參·經筵。
金永爵,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
洪祐健啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
大王大妃殿,傳于金永爵曰,諭至於五,而疏亦至於三,往復之間,更有何未罄之辭乎?第卿今七旬老人也,安得無病患,而旣憂其身之病,亦不可無憂其國之病,此古人所以以其病喩國事。淺深輕重公私之間,自當有隨時可措之宜,卿其指日簉朝,毋孤朝野顒若之望。仍傳曰,此別諭,偕來亞卿傳諭于領議政。
傳于金永爵曰,日昨批復,予則罄悉予意。蓋愼節非不奉念也,非不奉悶也,而此非積久所祟,自當漸次向勝,而目下民國之務,則不可一日曠置,望卿亟圖幡然,勿復仰煩慈聖應酬之勞焉。仍傳曰,此敦諭,偕來亞卿更爲傳諭于領議政,期於偕來。
工曹參判兪章煥書啓,臣於本月二十七日午時量,敬奉聖諭,又敬奉大王大妃殿諭敎,更爲傳諭于中部壽進坊濟用監契議政府領議政趙寅永所住處,則以爲詩曰赫赫師尹,民具爾瞻,具瞻者威儀也,可畏之爲威,可則之爲儀,此古之君子正容貌肅紳笏,端委於廟堂之上,而百僚萬姓,莫敢不聽從者,以其有威儀也,故曰抑抑威儀,維德之隅,大臣之於此,不可不愼也。如臣今日病狀,蹣跚蹩躠,傴僂扶曳,雖欲强作而不能也。設令臣擔舁赴闕,扶腋登陛,是果何等貌樣,何等事體,而其於古人所云威儀二字,當何如哉?不過曰乖損聖朝之體貌,虧敗賤臣之事面而已,而實無補於一分國事。四體若是不收,方寸尤何可論?此非臣爲身而言,卽爲國而言也。至若慈敎中憂國之病四字,是臣平生所自誓者也。國存然後家存,家存然後身存,此箇事理較然甚明,臣安敢以身之病,全不念國之病乎?實狀如右,蠢動不得。言之至此,不覺掩泣云矣。臣旣承期於偕來之命,故姑爲仍留之意,敢啓。傳曰,知道。
洪祐健啓曰,大司憲金鍏,執義李鼎信牌不進,掌令崔鳳恒·吉履元,持平姜鍊·兪貞煥在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信牌不進罷職傳旨,傳于洪祐健曰,只推。
洪祐健,以吏曹言啓曰,成均館典籍李明老,以其身病呈狀乞遞,改差,何如?傳曰,允。
金永爵,以都摠府言啓曰,副摠管成好謙,以漢城府右尹,本府坐起晝仕出去之意,敢啓。傳曰,知道。
上在昌德宮。停常參·經筵。
洪祐健啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
大王大妃殿傳于鄭德和曰,詩稱仲山甫之德曰,威儀是力,威儀者,令儀令色,非謂形骸筋力也。苟以形骸筋力取人,則狄·婁·文·富,將不得爲唐·宋之元老,閤門進止,命以扶持,亦禮敬大臣,起居自適,臥閤論道,亦大臣之事,卿以步履之艱,若是爲嫌者,豈不萬萬過當哉?前附旣以威儀爲引,故聊此奉復,亦不出於威儀二字。卿其不日駕屨,以副主上晝宵如渴之念。仍傳曰,此別諭,偕來亞卿傳諭于領議政。
傳于鄭德和曰,慈聖敦勉之敎,又此懇惻,卿庶幾惕然犁然,挽回確然之心矣。予則辭竭意窮,不能多告,方此臨軒而待之。仍傳曰,此敦諭,偕來亞卿更爲傳諭于領議政,期於偕來。
工曹參判兪章煥書啓,臣於本月二十八日申時量,敬奉聖諭,又敬奉大王大妃殿諭敎,更爲傳諭于中部壽進坊濟用監契議政府領議政趙寅永所住處,則以爲臣以疏以奏,辭已竭矣,情已窮矣。伏惟聖念,或當垂察於賤病,而敦迫一向若是,是君臣之間,情志未能相孚也。撫躬自悼,尙何言哉?顧今時事之艱虞,俗習之侈靡,上自宮府,下至閭閻,非一朝一夕之故,假使臣拚死登朝,將何以矯而正之乎?臣於床席奄奄之中,宰臣之鎭日相守,尤添一病,如蒙收還,或冀將息幾日,以爲冒昧肅命之計云矣。臣旣承期於偕來之命,故姑爲仍留之意,敢啓。傳曰,知道。
傳于金永爵曰,凝佇之餘,將有簉朝之期,爲民國事,不覺喜幸。偕來亞卿,卽令召還,以安領相之心。
洪祐健啓曰,大司憲金鍏,執義李鼎信牌不進,掌令崔鳳恒·吉履元,持平姜鍊·兪貞煥在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信牌不進罷職傳旨,傳于金永爵曰,只推。
金永爵,以都摠府言啓曰,副摠管林永洙,以漢城府左尹,本府坐起晝仕出去之意,敢啓。傳曰,知道。
李裕元,以成均館行大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成金輔鉉,實錄郞廳進,直講未差,典籍金權,方以入直,身病猝重,呈旬出去,時無入直之員,以他郞官姑爲代直,何如?傳曰,允。
又以成均館行大司成意啓曰,文廟守僕久任一窠,旣已有闕,其代,以時任守僕洪宗海,單望啓下,以爲久任之意,敢啓。傳曰,知道。
上在昌德宮。停常參·經筵。
金永爵啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
鄭德和啓曰,同副承旨洪祐健,今日不爲仕進,卽爲牌招,何如?傳曰,允。
金德興偕來,代以金基周爲事變假注書。
大王大妃殿傳于李裕元曰,近一朔上下相持,今無可述之辭矣。設有餘蘊,徒涉支繁,且主上講學,爲萬化之根基,八方萬姓所顒祝,卽天理也臣分也。今幸小學之工告訖,將繼之以大學,經筵事體,且與進講時有異矣。開講早晚,在於卿之簉朝遲速,卿其量裁。仍傳曰,此別諭,遣承旨傳諭于右議政。
傳于李裕元曰,予以晚學,旣講事親敬長之學,而今欲聞格致誠正修齊治平大人之學矣。以卿幡然之未有其期,開講日字,無以定之,卿於此必有所以處之也。仍傳曰,此敦諭,遣承旨傳諭于右議政,期與偕來。
傳于李裕元曰,偕來承旨,左承旨進去。
傳于李裕元曰,偕來史官還入。
李裕元啓曰,偕來承旨左承旨進去事,命下矣。行左承旨宋持養,所當牌招,而拘於廳規,不得請牌,何以爲之?敢稟。傳曰,牌招。
又啓曰,大司憲金鍏,執義李鼎信牌不進,掌令崔鳳恒·吉履元,持平姜鍊·兪貞煥在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信牌不進罷職傳旨,傳于李裕元曰,只推。
以同副承旨洪祐健牌不進罷職傳旨,傳于李裕元曰,只推。
鄭德和,以禮曹言啓曰,卽接東部進士吳泰璜所志,則以爲族姪永秀,嫡妾俱無子,以其同姓十六寸兄慶商第二子顯成,欲爲繼後,兩家諸族,相議完定,而生養父母俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長吳泰璜所訴旣如此,吳慶商第二子顯成,立爲吳永秀之後,何如?傳曰,允。
又以承文院都提調意啓曰,院吏文學官金東承呈遞代,幼學趙秉魯差下,使之付軍職,冠帶常仕,何如?傳曰,允。
義禁府啓目,慶尙前左水使李亨夏原情云云。傳旨內辭緣,泛稱遲晚,所當請刑是白乎矣,曾經閫帥,勿爲請刑,載在法典,議處,何如?判付啓依允。
上在昌德宮。停常參·經筵。
藥房都提調金道喜,提調金鼎集,副提調金炳冀啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
大王大妃殿進御歸茸君子湯,自今日停止事,榻前下敎。
金永爵啓曰,備邊司郞廳來言,今日賓廳日次,而孝定殿朔祭齋戒相値,不得來會云矣。敢啓。傳曰,知道。
傳于鄭德和曰,禮房承旨馳詣宗廟·徽定殿·景慕宮,奉審摘奸以來。
傳于鄭德和曰,明日晝茶禮當自內親行矣。該房知悉。
行左承旨宋持養書啓,臣於本月二十九日酉時量,敬奉聖諭,又敬奉大王大妃殿諭敎,馳往傳諭于東部崇信坊樊里契議政府右議政權敦仁所住處,則以爲臣誠淺而未孚仁燭,罪大而不加顯誅,如藩之燭,噫,窮無歸,泥首戰恐,日夜隕心,卽又近侍臨宣兩聖殿下恩諭,禮待之隆重,益出常格之外,是豈無狀賤臣,所敢承當者乎?於乎盛哉。以我殿下天縱之姿,克勤典學之工,進講爲法筵之設,曾傳繼小學之業,緝熙就將,日躋高明,修齊治平之大規模,將復覩於今日,此政含生血氣所共蹈舞之慶。臣今少須臾不死,幸際郅隆之會,又奉此敦召,雖甚愚闇,安得無匍匐登筵,與覩盛擧之願哉?此則彝性之所同然,臣豈或異於人也?第臣癃疾,已具前奏,而近又客祟猝添,宿症倍劇,往來寒熱,如水潑體,如火煎膏,重以非時之泄,注下無度,眠食俱抛,神魄遁失,眩眩榻倒枕玆,蠢動不得,雖欲疲曳顚仆,致身於咫尺之地,斷無其路。有臣如此,生不如死。苟可一毫力强,此豈臣言病之時乎?至此而臣罪益大,萬殞難贖,惟願遄被金木之誅而已。近侍之相守荒郊,尤是臣皇懍難安之端。伏乞亟爲召還焉云矣。臣旣承期於偕來之命,故姑爲仍留之意,敢啓。傳曰,知道。
鄭德和,以奎章閣言啓曰,明日卽書香閣朔奉審日次,臣進詣擧行之意,敢啓。傳曰,知道。
金永爵,以兵曹言啓曰,今十月各廳堂下武臣朔試射,臣曹連因有故,不得爲之之意,敢啓。傳曰,知道。
又以都摠府言啓曰,今日入直內三廳武兼禁軍及軍兵等,當爲中日習射技放,而孝定殿朔祭齋戒相値,不得設行之意,敢啓。傳曰,知道。
又以禁衛營言啓曰,本營哨官梁柱星,受由下鄕,過限不來,依例汰去之意,敢啓。傳曰,知道。
庚戌十月三十日辰時,上御熙政堂。藥房入診入侍時,都提調金道喜,提調金鼎集,副提調金炳冀,記事官金永秀·鄭健朝·金炳溎,檢校待敎金炳德,以次進伏,醫官鄭有曾·金珪·李鎭夏·李琬,以次進伏楹外訖。上曰,史官分左右。道喜進前奏曰,霜朝稍寒,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,醫官待令,使之入診乎?上可之。珪等以次診候訖,退伏楹外。道喜謂醫官曰,脈候詳奏。珪等曰,脈候左右三部調均矣。上曰,各奏所見。珪等曰,調均中微有沈滑之體,冬節脈候本自如是矣。道喜曰,湯劑連爲進御而順下乎?上曰,果順下矣。道喜曰,連進順下,則功效必多,而此是補重之劑,最忌生冷堅硬之物,雖於水刺進御之際,必須審愼焉。上曰,當如是矣。上命醫官先退,又命史官就座,仍命退。諸臣以次退出。
上在昌德宮。停常參·經筵。
朔祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
洪祐健啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
大王大妃殿傳于李裕元曰,領相將於再明日簉朝云,初五日次對,勿拘齋日,進定於初三日。
注書任應準書啓,臣於本月初一日辰時量,以外南山植木摘奸事,敬奉聖敎,出崇禮門,至南關王廟主山及案山植木處,看審是白乎則,松橡鬱密是白遣,自靑鶴亭,至舊失火處,面面周審,則老木稚株,叢帀茂盛是白遣,典牲署後面至冷井洞,大木參差,擁蓋一山是白遣,下詣南壇看審,則壇砌門,竝無圮傷處,而主山及案山,樹不甚盛是白遣,自文峴,至梨泰院後麓水閣峴,則土性瘠确,略有稚松是白遣,前至馬石橋,則林松蒙翳是白遣,漢江壇看審是白乎則,亦爲無頉是白遣,自雁峰伏兵峴,至畫景谷,則樹木茂密是白遣,由斗湖而詣司寒壇,看審是白乎則,亦爲無頉是白遣,自舞鶴峰,所經外南山諸處,一一看審是白乎則,別無斫痕之意,敢啓。傳曰,知道。
洪祐健啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元,持平姜鍊在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,持平兪貞煥牌不進罷職傳旨,傳于洪祐健曰,只推。
鄭德和,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
洪祐健,以義禁府言啓曰,南陽兼任始興縣令洪選容拿來,與忠淸監司啓本,戶曹粘目,憑閱處之事,傳旨啓下矣。洪選容時在任所,依例發遣府羅將拿來,何如?傳曰,待待命拿囚。
傳于李裕元曰,摠管有闕之代,前望單子入之。
摠管前望單子入之,副摠管趙得林·李熙絅落點。
兵曹口傳政事,上護軍單李嘉愚。
傳于李裕元曰,政官牌招開政。
李裕元,以吏曹言啓曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請邑,限都政前,以限滿守令,勿拘純望,通瀜備擬,以爲次次遷轉之地,而雖値口傳政事之時,亦爲一體擧行,便成近例。今亦依此爲之,何如?傳曰,允。
金永爵,以兵曹言啓曰,每當儲窠之月,虛司果,例不得循例區處,而在前積滯之時,有勿拘擬入之例,今亦依此擧行,以爲次次疏滯之地,何如?傳曰,允。
李裕元啓曰,吏曹判書李魯秉,參判徐英淳牌不進推考傳旨,今方捧入,而開政命下之後,如是違牌,事甚未安。參議曺雲承陳疏,判書參判,竝更牌招,何如?傳曰,允。
有政。吏批,判書李魯秉進,參判徐英淳式暇,參議未差,右副承旨金永爵進。以鄭基世爲吏曹參議,金左根爲禮曹判書,吳取善爲戶曹參判,朴齊憲爲兵曹參判,金始淵爲同經筵,李景純爲同義禁,徐箕淳爲藝文提學,金景善爲同春秋,申錫禧爲軍資正,沈宜聞爲直講,楚徵明爲定陵參奉,都必中爲和陵參奉,洪說謨爲忠淸監司,金鎰淳爲樂安郡守,丁大植爲陽川縣監,趙鳳熙爲山淸縣監,成原鎭爲興德縣監,趙鎭夏爲沙斤察訪,奉常奉事單白時殷,咸鏡監司徐有薰今加資憲,定陵·和陵修改時監董加資事承傳,前五衛將李民璜今加嘉善,前府使李鍾正,前守門將安,前司猛李龜亨,今加通政加資事承傳。
兵批,行判書趙斗淳進,參判朴齊憲未肅拜,參議任泰璿入直,參知柳興奎病,同副承旨洪祐健進。啓曰,知訓鍊今當差出,而當品中可擬之人乏少,從二品竝擬,何如?傳曰,允。以李景純爲知訓鍊,卞鍾崙爲同知,河鉽爲僉知,白能洙·任弘模爲宣傳官,李鍾正爲五衛將,諸漢緯爲都摠經歷,洪鳳奎爲訓鍊判官,洪祐吉·兪敎煥爲文兼,文學元爲武兼,朴獜源爲宣沙浦僉使,知事單鄭有曾,護軍曺錫雨·趙秉恒·趙得林,副護軍徐元淳·趙道淳·曺雲承·李容熙·李鍾正·金永琦,副司果李大升·金斗淵,副司猛趙秉魯,以上竝單付。
吏批,再政。以趙冀永爲左參贊,曺錫雨爲同敦寧,權命奎爲社稷令,李齊相爲永陵令,李亨植爲司圃別提,張國絢爲昭顯墓守衛官,申鼎來爲愍懷墓守衛官,知春秋單金景善。
兵批,再政。以吳一善爲訓鍊都正,申春熙爲都摠都事,尹湋爲訓鍊判官,申錫奎爲主簿,僉知單李鍾正,護軍李景純·李民璜,副護軍李龜亨·安,前主簿千錫周,今加折衝加資事承傳。
吏批,三政。以成駿詳爲北部令,金商礪爲漢城主簿。
兵批,三政。以沈正榘·梁道潤爲訓鍊主簿,趙存天爲武兼,副護軍千錫周。
吏批,四政。梁成鎭爲西部令。
兵批,四政。以朴履命爲部將,崔有顯爲守門將。
吏批,五政。以文治協爲寧陵令。
義禁府啓目粘連,向前李亨夏亦,敎諭書之不爲前導,延命時之以致扶掖,縱有囚供之分疏是白乎乃,體統所關,有難原恕。以此照律,何如?判付啓依允。
右議政權敦仁疏曰,伏以臣於再昨,伏奉敦飭,神精瞀亂,草草附達,顧安望菲忱仰格,仁鑑回照耶?臣亦言之,支離可厭,況一籲再籲,屢籲而不止,雖走險之鹿,不擇其音,濱死之鳥,有哀其鳴,亦無惑乎至仁至慈之尙有所不槪也。今我殿下服襲慈訓之懇勤,將就聖學之高明,前課已訖,新經又繼,四書之門路初開,三晝之法儀始備,玆誠八域生靈之所蹈舞,滿廷臣庶之擧顒昂。臣以白首餘生,値此嘉會,亦數出入於進講之末,私心懽祝,不後餘人,一攀邇英之席,與覩雙隻之盛,則雖卽日退塡溝壑,亦且無恨。顧臣宿痼,近添別症,百奇千怪,筍逬坌湧,皆如日昨陳奏,不容更事絮疊,而以臣癃殘垂絶之喘,加之寒熱無名之祟,其倍懍綴,勢所必然。以情則若將奮飛,以病則莫可蠢動,天之所廢,生亦何爲?第講學日子之緣臣未定,臣不勝五內俱戰。臣積犯違傲,坐徼恩禮,此其罪已罔赦,若又莫重莫嚴之講筵,緣臣而因循時日,則臣之罪又當何居?雖臣萬死,無以自贖也。然而方當緝熙之日,政急繼講之工,而因一賤臣,未定日子,臣實未敢曉也。夫朝講之大臣,入參一員,亦可開講,遲速之不係於賤臣去就也,審矣。殿下猶未燭臣之病實,必欲不舍臣於左右,或有此過中之敎歟?夫君臣之際,貴在相孚,官職之遞不遞,猶視疾病之甚不甚,曲察乎其事勢,不失情志之流通,是乃上下之相與也。今臣之病,萬萬不可强,而殿下決意致之,恩遇之訓責之,備竭無餘,又加以過中辭敎,俾至於迫切壅塞,求死而不得,臣縱不足言,獨不有欠於禮使之政乎?臣苟可以一分進身,前所蒙被者,駕屨之已不俟,況今一初臨講,何故力欲退托,頑然冥然,甘自歸於慢蹇之科哉?知臣命也,不知臣亦命也。惟伏願速開經筵,無或有因循間斷之弊,仰稟東朝,亟降金木之誅,勘臣方命之罪,以警具臣,無曠重任焉。臣無任云云。答曰,省疏具悉卿懇。民國之務,講學之工,不可獨斷而獨成者,則予雖不敏,安得無厚望於老成大臣,而亦安得無親炙於宿學大臣之心乎?所以屢煩卿而不知止也。且元輔則已有攀面之期,幸勿固辭,卽起簉朝,圖予治化,俾予資益焉。仍傳于李裕元曰,此批答,偕來承旨傳諭于右議政,期於偕來。
吏曹參議曺雲承疏曰,伏以臣於見叨之職,已試蔑效,遞未幾月,又蒙恩點,臣於是感激怵畏,固當蹶承膺之不暇。而第臣有貞疾,已經五年,全身濕痰,留結四肢,每當秋冬而發作,則手不能援引,脚不能移動,便一未冷屍,而今夏潦濕,受傷偏甚,委頓床笫,轉側須人,已數月矣。大小公役,一切懸頉,心常惶蹙,更添一病,際伏奉恩除,召牌儼臨,末由蠢動,要之旬月,果難束帶赴公,則臣何敢憑恃寵靈,虛縻職名也哉?玆敢收召迷神,略入文字,仰瀆崇嚴。伏乞聖慈,諒臣病之不可强作,念銓任之不可久瘝,仰稟東朝,亟許遞免,俾得安意調息,以垂終始生成之澤,不勝幸甚。臣無任云云。省疏具悉。所請依施。
孝定殿朔祭親行敎是時,亞獻官領府事金道喜,終獻官永明尉洪顯周,贊禮左尹徐左輔,典祀官奉正李彙圭,執禮應敎金敬鉉,執尊執義李鼎信,大祝副司果金炳德,祝史兵曹正郞南秉吉,齋郞正言洪鍾序,盥洗位校書校理李亮和,直講愼尙欽,爵洗位兵曹正郞金秉燮,直講安永豊,亞終盥洗位禮曹佐郞李東韻,贊者引儀元絳·沈龜祖,謁者兼引儀洪宜悳·李相珪,贊引假引儀李民沼·李宗赫,祭監監察韓鼎謩·李復秀。
庚戌十一月初一日子時,上詣孝定殿。朔祭親行入侍時,行都承旨金炳冀,行右承旨鄭德和,左副承旨李裕元,右副承旨金永爵,同副承旨洪祐健,記事官金永秀·任應準·鄭健朝·金炳溎,原任提學金學性,原任直閣李公翼,檢校待敎金炳德·金輔鉉·李秉文以次侍立。時至,通禮跪啓請出次。上具衰服,出齋殿門,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上獻爵訖,降復位。亞獻官領府事金道喜,終獻官永明尉洪顯周,以次獻爵訖。引儀唱俯伏哭,上俯伏哭。引儀唱止哭興四拜,上止哭興四拜。贊禮導殿下詣望燎位。贊禮跪啓禮畢,仍導殿下還齋殿。諸臣以次退出。
庚戌十一月初一日午時,上詣孝定殿。晝茶禮親行入侍時,行都承旨金炳冀,行右承旨鄭德和,左副承旨李裕元,右副承旨金永爵,同副承旨洪祐健,記事官金永秀·鄭健朝·金炳溎,提學金左根,檢校直提學金輔根,檢校待敎金炳德·金輔鉉·李秉文以次侍立。時至,通禮跪啓請出次。上具衰服,出齋殿門,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上連獻三爵訖,降復位。引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿,上出魂殿門,入齋殿門。諸臣以次退出。
上在昌德宮。停常參·經筵。
洪祐健啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
注書金永秀病,代以姜蘭馨爲假注書。
以慶尙監司徐箕淳狀啓,薦新進上生靑魚,日氣和暖,限內不得封進,惶恐待罪事,傳于金永爵曰,勿待〈罪〉事,回諭。
金永爵啓曰,明日傳香,禮房承旨當爲齋宿。行右承旨鄭德和,所當牌招,而拘於廳規,不得請牌,何以爲之?敢稟。傳曰,牌招。
傳于鄭德和曰,發遣吏郞,諸執事請齋與否,摘奸以來。
洪祐健啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元,持平姜鍊在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,持平兪貞煥牌不進罷職傳旨,傳于洪祐健曰,只推。
洪祐健啓曰,明日次對,兩司當爲進參。除在外外,呈告人員,竝待開門牌招,何如?傳曰,允。
金永爵,以都摠府言啓曰,副摠管林永洙,以漢城府左尹本府坐起,晝仕出去之意,敢啓。傳曰,知道。
義禁府照目粘連,慶尙前左水使李亨夏矣本府議啓內,敎諭書之不爲前導,延命時之以致扶腋,縱有囚供之分疏是白乎乃,體統所關,有難原恕。以此照律罪,杖八十收贖,奪告身三等私罪,奉敎依允爲旀,功議各減一等爲良如敎。
上在昌德宮。停常參·經筵。
鄭德和啓曰,明日常參·經筵,取稟。傳曰,停。
金永爵啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元,持平姜鍊在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,持平兪貞煥牌不進罷職傳旨,傳于金永爵曰,只推。
鄭德和啓曰,同敦寧曺錫雨,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之毋得過三日循例請牌,曾有定式矣。吏曹參議鄭基世,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于鄭德和曰,禮房承旨馳詣景慕宮,奉審摘奸以來。
傳于金永爵曰,大臣備局堂上引見。
承旨前望單子入之,宋能圭·兪致善落點。
鄭德和啓曰,新除授右副承旨宋能圭,同副承旨兪致善,竝卽牌招,何如?傳曰,允。
以右副承旨宋能圭牌不進罷職傳旨,傳于金永爵曰,只推。
以吏曹參議鄭基世牌不進罷職傳旨,傳于金永爵曰,只推。
傳于金永爵曰,當該注書推考。
金永爵,以備邊司言啓曰,本司武郞廳韓尙烈,奔走勤仕,三滿十五朔,依例陞敍或守令除授事,捧承傳施行,何如?傳曰,允。
又以備邊司言啓曰,卽見慶尙前監司徐箕淳狀啓,則備陳道內綿歉之狀,仍請各營門軍布,各衙門保布及樂工保布,竝純錢代捧,訓局保布三分一代錢事,令廟堂稟處矣。綿農歉荒,有此請代,而峽野之間,無所優劣,則全省事勢,庶可推知。軍需雖重,民情宜念,而兩湖旣有許施,三南不可異同,訓局保布四分一,兵曹兩營三分一,各衙門竝以純錢代捧,以爲紓力之地,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技放,而景慕宮冬享大祭齋戒相値,不得設行之意,敢啓。傳曰,知道。
庚戌十一月初三日巳時,上御熙政堂。大王大妃殿垂簾,大臣備局堂上引見入侍時,右副承旨金永爵,假注書姜蘭馨,事變假注書金基周,記事官鄭健朝·金炳溎,領議政趙寅永,左議政鄭元容,行兵曹判書趙斗淳,漢城府判尹徐左輔,廣州府留守金學性,吏曹判書李魯秉,知敦寧府事李啓朝,議政府右參贊金景善,行大護軍金輔根·趙秉駿,同知中樞府事洪鍾英,行護軍徐念淳·柳相弼·李景純,校理金會明,以次進伏訖。上曰,史官分左右。上曰,領相直爲進前,起伏趨走等節,不必爲之矣。大王大妃殿曰,老不以筋力爲禮,豈可盡備儀節乎?寅永曰,寒燠不調,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。寅永曰,顧今臣之貌樣,豈有一分登筵之望,而仰想兩聖殿下,猶未詳燭,故不得已擔舁以進,一番登筵,仰暴實狀之如此矣。大王大妃殿曰,見卿行步,果不便利矣。寢食則何如耶?寅永曰,寢則終夜不得交睫者已久,而所食十餘日前,猶喫湯飯少許,近日則不過米飮之屬,而此亦不能食,元氣漸爲澌綴,莫可收拾矣。上曰,次對爲之。寅永曰,臣以此病狀,豈有一分簉朝之望,而上下之間,情志未孚,每有一番辭免,輒有一番恩禮,此臣所徊徨踧踖,求死不得,而莫知所以爲計也。眞元則日漸落下,神精則日漸消鑠,每以五六日前後,較計增減,則實大相不同矣。於是乎委身床玆,四體不收,眠食二字,誠未知何時開口矣。惟殿下曁我慈聖殿下,俯鑑此拘攣牽掣萬不可强之形狀,亦必有洞燭者也。其何以任廟堂之機務,辦殿陛之升降哉?眞所謂天所廢也,人不能興之者也。雖非此病,臣今恰當七耋,事如浮雲流水,精似枯木死灰,雖欲自力而不可力,況加之以千萬不可堪之病狀乎?伏願特賜體諒,俾國事毋滯,私情粗安焉。上曰,愼節多幸差可,而至登前席,爲國事喜,不可勝言。脚軟之症,日以運用,漸次勝常,勿復辭巽,與左揆共貞,弘濟艱虞,深所顒望。出擧條大王大妃殿曰,行步則雖年少者,安坐一處,則脚部不利,況老人乎?漸次行氣,留心國事,一番登筵,二番登筵,習於運用,則自可至於差完,而精力凡百,似可如常,且見坐時容貌,則稍勝於行步矣。寅永曰,今則精力,亦已無可論矣。大王大妃殿曰,次次進食,則筋力當漸勝矣。大王大妃殿曰,大殿講學,則漸至將就之境,而春秋猶未鼎盛,萬幾之務,如鼎拄車,予則今已衰耗矣。許多事務,實難管攝,每患遺忘,如此而何以爲國事乎?顧今艱虞,比昨年尤有加焉。此時不得不倚毗於二三大臣,而大臣之宿德重望,非卿伊誰?且以喬木世臣,三朝之恩數,果何如也?卿須先念此義,殫誠輔導,奠宗社於磐泰之安,則異日歸拜於先王,必將有辭矣。此後則更勿以病爲言。病是卿之一身上事,而其於一國之受病,將如何哉?寅永曰,三十年隆渥厚眷,殆偏於臣身,臣誠感泣無地,而如有圖報之道,則雖肝腦塗地,何敢辭爲,而此實病所難强,非爲占便而然矣。大王大妃殿掩泣下敎曰,予今見卿,不勝喜幸,而言念往事,不覺愴感。卿以昔日事大行朝之誠心,移于今日事殿下,勖哉輔導。寅永曰,雖非慈敎之如是,晝宵洞屬,豈敢弛此一念乎?況受國重恩,莫如臣一人,而今若無此心,則將謂臣以何如耶?大王大妃殿曰,卿言是矣。若無此心,則何以稱賢乎?寅永曰,勉聖學三字,卽古今筵席之臣第一等義諦也。捨此他求,非臣攸聞。仰惟殿下,亦當飫聞而熟察之矣。臣未敢知我殿下,以章句註釋讀誦考證,爲聖學乎?學也者卽德也,德也者卽學也。如欲分而二之,非所謂德也學也。是以大學若主乎學,而明明德爲開卷首章,中庸若主乎德,而其曰尊德性而道問學,則爲全篇體要。由是觀之,德進則學進,學進則德進,卽自然之勢也。有不宜分二之。臣請殿下,自量其進修工課,或有念及於此否乎?念終始典于學,武丁所以中興也,學有緝熙于光明,成王所以繼承也,皆德也。臣固知此言,如陳談陋說,不足以啓發上衷,裨益聖工,而古之名臣碩輔,亦不過執此說以進而已。臣豈有別見哉?願殿下懋哉懋哉。上曰,卿於先朝,旣有甘盤之功,亦於予陳勉之意,若是惓惓,予雖誠淺,當爲卿服膺。出擧條大王大妃殿曰,此德與學爲一致之謂歟?寅永曰,然矣。德無無學之德,學無無德之學矣。大王大妃殿曰,徒聞而無躬行,則難期實效,須得於心而行於己,然後方有功效矣。寅永曰,財用者,經用係焉,産業係焉。國不可一日無此蓄也,民不可一日無此蓄也。此箇事狀,夫人皆知之,其爲要道,不過曰撙節二字,而此事言之雖易,行之極艱,蓋以國則必以法制而限之,以家則必以規模而裁之,然後可以爲撙節之方,而國足家給,而是爲太平也。近年以來,朝廷之用度,日加月增,閭閻之侈靡,無復餘地,雖以年穀屢登,野有囷廩,始能捱過,此豈可恃之哉?古人所云十年之蓄,雖非可論於今日,以此外邑事情言之,空倉虛簿,皆十之七八也。苟究其由,專出於侈風之自上達下,無所限節,以之輿馬宮室衣服飮食,可謂極矣。於是乎窮鄕編戶貧賤之民,雖於如今之年,藜羹不充,散亡相繼,此豈聖人制治之意哉?伏願上自宮禁,下至閭閻,凡侈風靡俗,一切禁斷,以爲時措救弊之政者,實目下之急務矣。上曰,此言皆予所當行之事,禁奢侈,卽節財用之本也。出擧條大王大妃殿曰,侈風之自上達下,是上行下效之謂歟?寅永曰,然矣。草尙之風必偃,蓋上之所好,下必有效行者矣。大王大妃殿曰,節用者,所以愛民,抑奢者,所以節用也,自內漸當節儉,而侈靡之風,非但自上而達下也。如或外有是風,則其漸竟入於內。蓋人主於春秋未鼎盛之時,若見奢麗之物,則天性日以移矣,豈非大可戒者乎?自廟堂亦另加禁飭,務盡導率之方也。寅永曰,侈風之自外入內,不無其弊,此非一朝一夕之故,則猝乍間,恐難矯革矣。大王大妃殿曰,此非一朝一夕之弊,則漸次禁斷,期於返樸,好矣。寅永曰,歲之豐穰,十年于玆,而外邑倉穀,虛無一石,八方百姓,亦多蕩析之患,莫非用度日增,侈風日極之致矣。大王大妃殿曰,百姓之離散,予亦聞知而矜悶者也。若百姓離散,則國何以支安乎?寅永曰,然矣。大王大妃殿曰,上有儉德,則下必從之矣。雖以衣服言之,居上位而御大布大帛,則在下位者,豈敢侈其所着乎?寅永曰,漢文帝不經露臺之工,不曳後宮之衣,以天下之財而不敢輕靡,漢景帝淸淨恭儉,安養天下,京師之錢,貫朽而不可較,太倉之粟,腐敗而不可食,故文·景之治,爲漢代第一矣。寅永曰,臣之復玷此席者,卽七年間事也。臣於萬念都冷之餘,有何一分較計講確乎?凡國計民憂人心世道之何如,臣旣都不聞知,雖欲開口說道,不可能也,實由臣年來積傷於喪威,積苦於病祟,不能復以生人樣子,自處故耳。雖然,臣聞爵賞者,命德也勸功也,或酬報舊家之勳勞也,一或踰濫,有關四維,不可以不愼也。計今文蔭之在籍者,自通政以上,大略爲二百七十人,而自堂下三品以下不與焉,至於鞱靲之列,殆不可摟數。於是乎禮讓之風日衰,廉恥之俗日降,非一朝一夕可以挽回也。雖曰濟濟多士,文王以寧,恐不若是之甚也。伏願兩聖殿下,惕然於此,務加裁損,以存嚬笑之義焉。大王大妃殿答曰,爵賞頻數,非非德不爵之意也。大臣所奏,切當切當,此後當愼之矣。出擧條寅永曰,臣聞近日都下竊發之患,大駭聽聞,有非單身竊屨之類,似有徒黨之枝布,窩窟之根錯者,而兩廳雖有略干捕捉,全不能窮査嚴究,以爲撲滅之道,紀綱所在,極爲駭歎。大抵戢盜二字,雖曰荒政,顧今年穀屢豐,人民又安,何至於成群作黨,起而爲盜乎?兩捕將竝從重推考,仍令政院發牌聽傳敎,使之嚴加操束,期於掃除之地,如有該校中奮力效勞者,亦令論報籌司草記請賞,以爲激勸之方,何如?大王大妃殿答曰,戢盜一款,向於筵飭後,未知何以爲之,而左右捕將必無不知之理,當自政院嚴飭聽傳敎,而依大臣所奏施行,亦令廟堂申飭,俾得鋤治窩窟之地,可也。出擧條大王大妃殿曰,若値連歉之時,則或有不勝飢寒,作黨爲盜者,而至於今年,則農形似不至如此之甚,而有此竊發之患,不可一時放慮矣。寅永曰,今年農形,雖損於昨再昨年,猶不至於飢寒之困迫,而輦穀之下,竊發如此,誠非小憂矣。寅永曰,守令察訪皆有年限,而向者沙斤察訪首望,以七十一歲人備擬蒙點,而間已身故,不必更論,政格則豈容如是?不可以事屬旣往,置而無警。當該吏曹判書施以推考之典,何如?上曰,依爲之。出擧條上曰,大臣就坐。寅永曰,臣竊有所仰達者矣。臣以此病狀,艱辛登筵,而勢難久坐。伏乞特蒙體諒,使之先退,未知如何。上曰,曲拜除之,直爲退出。永爵曰,諸宰奏事。斗淳曰,西北宣薦武士,自丁酉定式之初,通同應試於六臘別取才之時矣。自三數年內,別取才人,忽發岐貳之論,拒之曰,西北自有取才,每當試取之時,甚則成群撲打,使不得接迹,又甚則渠輩自相散去,不欲應試,遂使莫重試場,爲叫嚷厮鬧之地,朝家疎通慰恤遠人之政,倒不免爲無所於歸之歎。藉如別取才之言,西北自有取才,則松都獨無取才,而與同應試於別取才之時,而無一言相可否乎?此全由於當初則一二麤武,偶然倡之於翻勃之項,而轉輾和同,看作能事,甘犯無嚴之科,要逞已始之習而然矣。一向任他,莫之禁戢,則紀綱事體,究見其掃地無餘。自今臘爲始,若或如前惹鬧,則首倡者,施以嚴刑充軍之典,隨從者,自臣曹決棍停望,以示一分法意恐好。而第念出身之繁滋則無限,窠座之鮮少則自如,別取才之人,如是相持,未嘗不出於人多窠窄之致。臣意則西北宣薦人,每年六臘,一番則應試於別取才,一番則應試於各其本道取才。若然則在別取才,煞有分力之效,在西北,無區別宣部互相睢盱之弊,而事係試選,下詢大臣將臣處之,恐未知若何。上曰,大臣將臣之意,何如?元容曰,臣當退出,議定以入矣。大王大妃殿曰,左相出議於領相,聞領相依施,可也。寅永曰,臣以病先退,而兵判此奏,已熟聞之矣。武士輩不念朝家柔遠之意,有此試場作擾之習,極爲無嚴,而如是分試,似爲方便之道。臣於此別無他見矣。元容曰,兵判所奏甚好,臣亦無他見矣。相弼曰,西北宣薦出身取才事,旣入其薦,未赴取才,尤爲抑鬱,一年一次輪回赴試,兵判所奏,實爲便宜,臣無容他見矣。景純曰,兵判所奏甚好,臣無容他見矣。上曰,大臣將臣之議如此,依爲之。出擧條永爵曰,玉堂所懷奏之。會明曰,小學今幾溫習,而曾傳行將繼講,則聖工之緝熙,可以日月計矣。如臣蔑學,適忝見職,欽誦之中,悚恧冞切,而第前後臣僚之積誠陳勉者,莫不以講學爲先,自小學畢講之後,莫不相告而攢祝焉。豈爲是章句之間記誦之末而已哉?誠以此書之前言往行,最切於聖工之眞知實踐故也。蓋讀書而知不眞踐不實,則與不讀書等耳,故聖人千言萬語,惟敎人誠敬上用工而已。夫眞實无妄之謂誠,而誠然後可以盡性,中庸曰,誠之者,擇善而固執之者也。主一無適之謂敬,而敬然後可以直內,古語曰,敬者,一心之主宰,萬善之本源也。伏願殿下,勿以小學之已講已繹而抛置之,淸燕之暇,無時不習,每於日用常行之間,將古人盡分處,必切己自反,深體力踐,毋一念之不敬,無一息之不誠,如或有一言一事之不及古人者,則必惕勵奮發,思所以學之,學之弗能弗措也,則此眞省察涵養之工,而立志進道之方也。惟殿下懋哉。上曰,所陳甚好,當留念矣。出擧條永爵曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出擧條上命書傳敎曰,左副承旨·同副承旨竝許遞,前望單子入之。上曰,史官就座。命大臣先退,仍命退,諸臣以次退出。
上在昌德宮。停常參·經筵。
金永爵啓曰,明日常參·經筵,取稟。傳曰,停。
兪致善啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
金永爵啓曰,左右史不可不備,別兼春秋徐翼輔·南秉吉,竝卽牌招,推移入直,何如?傳曰,允。
備忘記,江界都護府使朴永輔下直,長弓一張,長箭一部,片箭一部,筒兒一箇賜給。
注書任應準病,代以鄭漢源爲假注書。
大王大妃殿傳于金永爵曰,此時經筵,可惜寸陰,卿之所知,今因卿無簉朝之期,主上講學,有挨日曠月之歎,則在卿心安乎否乎?且置千百事,卽此一款,卿必有商量於去就之間也。予諭如此,卿不動念,則他復何說?姑不拖煩,以俟回奏。仍傳曰,此別諭,遣亞卿傳諭于右議政。
傳于金永爵曰,慈諭懇惻,至以予小子講學遲速爲敎,以卿憂國愛君之誠,設有難强之愼節,其何暇言私乎?簉朝以後,體諒與否,在於慈聖處分,以今道理,似不當一向相持矣。仍傳曰,此敦諭,遣亞卿傳諭于右議政,仍與偕來。
傳于金永爵曰,偕來承旨還入。
傳于宋能圭曰,偕來亞卿戶曹參判進去。
金永爵,以弘文館言啓曰,修撰趙在應,副修撰朴昇壽在外,下番闕直,事甚未安。修撰姜㳣,副修撰李升洙,竝卽牌招,以爲推移入直之地,何如?傳曰,允。
兪致善啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元,持平姜鍊在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,持平兪貞煥牌不進罷職傳旨,傳于兪致善曰,只推。
以別兼春秋徐翼輔·南秉吉牌不進罷職傳旨,傳于兪致善曰,只推。
戶曹參判吳取善書啓,臣於本月初四日未時量,敬奉聖諭,又敬奉大王大妃殿諭敎,馳往傳諭于東部崇信坊樊里契右議政權敦仁所住處,則以爲臣去益慢傲,去益負犯,至於莫重開講之不卽定日,而臣乃頑如木石,惽不〈知〉動,略暴前疏,日俟嚴誅,卽又亞卿之臣,臨宣兩聖殿下別諭,誨責以經筵曠日之憂,慰勉以簉朝丐恩之道,戰懍感激,不覺涕淚交橫。臣固卑賤蔑識,旣無一毫仰裨於聖學,且臣職分,不過出入朝講,而亦非臣所當獨任,則今以賤臣去就,爲開講遲速,臣實鈍蒙,莫曉聖意攸在也。臣之前疏,猥附愚悃,而未蒙開納,一向以開講進退,敦飭愈切,到此地頭,臣雖死生在卽,何敢自恤其區區之私乎?固當卽地攀死趨詣,面懇恩諒,而近日所添之別證,終未向減,實無目下擔舁觸冒之望,再容幾日調治,俟少間入俟處分。伏乞卽命開講,無或有一日暫曠之歎,仍復召還偕來,俾臣震恐憂灼之心,得以少安焉云矣。臣旣承仍與偕來之命,故姑爲仍留之意,敢啓。傳曰,知道。
兪致善,以備邊司言啓曰,卽見京畿監司洪祐喆災實分等狀啓,則陽川等九邑,置之尤甚,楊州等十九邑鎭,置之之次,永平等六邑,置之稍實,事目災四百結外,不足災四千六百二結四十一負五束,特許準劃,後錄諸條,竝請令廟堂稟旨分付矣。其一,北漢平倉城餉,楊州等八邑,全數捧留,其外各邑折米捧留耗條,本色輸納,交河·仁川,幸蒙特恩,永久折米捧留,而折半上城條,亦依他邑例,一體捧留事也。其一,大興·臨津·長山餉穀,捧留本邑,而附近民之自願輸納者,依願許施,耗條代錢輸送事也。其一,抱川民庫貸下還穀,待年豐收捧條,姑令仍停事也。其一,禁御兩營江都留餉米太,守摠兩營壯抄牙兵身米,竝以代錢收捧事也。其一,沿海各邑拯劣米太年久停捧條,依已例仍停事也。其一,各衙門各宮房屯土,從實收稅事也。其一,推奴徵債,限明秋防塞事也。三等分劑,依此施行,今年畿農,雖有沿邑沈墊之患,旣非全省均被之災,秋曝霜晚,亦得收楡,則所請災結,稍涉過多,事目外三千八百結加劃,使之分俵,北漢餉米之毋得捧留,係是事目,而屢經大役,民力困悴,其在恤紓之方,難以常例論,楊州全數,高·坡兩邑三分二,其餘五邑,竝許折半捧留,而交河·仁川之折半捧留,旣因特敎,永久施行,則今此上城條之又請全數,太欠稱停,只許三分一捧留,耗條本色輸納,大興則旣有近年已例,許令折半上城,臨津·長山全數捧留,耗條竝代錢輸送,而外他諸條,不必靳許,竝依狀請施行,何如?傳曰,允。
又以備邊司言啓曰,卽見江原監司李謙在災實分等狀啓,則稍實名色不爲擧論,原州等八邑,置之尤甚,江陵等十八邑,置之之次,事目災三十結外,不足災九十四結九十九負二束,特許準劃,後錄諸條,竝請令廟堂稟旨分付矣。其一,平海·蔚珍·江陵·歙谷等四邑大同布,特許代錢事也。其一,平海·蔚珍·江陵·歙谷等四邑各軍門各衙門軍布,訓局兵曹外,特許代捧事也。其一,各軍門屯稅及各宮房各衙門有土免稅,從實收稅事也。其一,尤甚邑限明秋勿定配所事也。其一,推奴徵債,限明秋防塞事也。兩等分劑,必有斟量,依施。今年穡事,雖有峽野之優劣,均被霖雨之受損,則所請之災,未可謂太濫,事目外加請之數,特爲準劃,使之均俵。平海等四邑大同代錢之請,正賦法意,有難遽議,而麻農旣云失稔,民情在所當恤,特許代錢上納,訓局兵曹外軍布亦令代納,而屯免稅之從實執總,尤甚邑之勿配與推徵防塞,竝依狀請施行,何如?傳曰,允。
又以備邊司言啓曰,卽見忠淸前監司趙得林災實分等狀啓,則公州等十八邑,置之尤甚,洪州等二十六邑鎭,置之之次,沃川等十一邑,置之稍實,事目災五百結外,不足災一萬七千一百八十結六十五負八束,特許加劃,後錄諸條,竝請令廟堂稟旨分付矣。其一,軍保歲抄磨勘,勿爲定限,各鎭屬編伍軍歲末成冊,一體退限事也。其一,各邑鎭戰防兵船改造改槊當限者,限明秋退行事也。其一,安興餉米之散在各邑者,姑許仍留,年豐輸納事也。其一,洪州等十三邑鎭各司所納箭竹,特許折半權減事也。其一,尤甚邑限明秋〈勿〉定配所事也。其一,推奴徵債,限明秋防塞事也。分等依狀請施行。本道穡事,夏間巨浸,縱爲山郡之最災,秋後蘇醒,幸得原野之善就,統論優劣,折補長短,若謂之少康則或過矣,直歸於大荒則亦非也。狀辭中未免全省之歉云者,太欠稱停,而所請災結,有違所料,至若川浦災名,旣有啓下定式,則有不可一體擧論,置之。事目外一萬三千結,特許加劃,以爲均惠之地,軍保歲抄磨勘與戰兵船改造改槊之退限,安興餉米仍留之請,竝與尤〈甚〉邑勿配推徵防塞,而一體許施。箭竹只令尤甚邑折半,其餘諸邑,三分一權減,何如?傳曰,允。
又以備邊司言啓曰,卽見黃海監司徐戴淳災實分等狀啓,則遂安等十邑,置之尤甚,文化等十一邑,置之之次,信川等二邑,置之稍實,事目災三百結外,不足畓災二千七百十三結八十三負四束,綿田災一千七百二十六結四十六負五束,特許準劃,後錄諸條,竝請令廟堂稟旨分付矣。其一,海州·平山·鳳山司饔院納保米,白川掌樂院納保米,每名以二兩式代錢事也。其一,延安·白川·金川·平山·甕津等五邑均廳免稅米太,以詳定價執錢上納事也。其一,金川所在大興餉穀,準數捧留郡倉事也。其一,各宮房各司火田,令該邑從實執卜事也。其一,本營牙兵入防停止事也。其一,推奴徵債限明秋防塞事也。其一,尤甚限明秋勿定配所事也。三等依分劑許施。本道穡事,雖有被災之淺深,不至全省之失稔,則畢竟成就,卽俗所謂穴農,而災結所請,終欠精約。事目外畓災二千二百結,綿災一千三百結,特爲許劃,以爲均俵之地,大興餉穀,畿啓已許半留,使之依此施行。至於兩院保米,五邑免稅之請代,民弊攸關,宜存參量。竝與火田執卜,入防停止,推徵防塞,尤甚邑勿配,一體許施,何如?傳曰,允。
又以備邊司言啓曰,卽見全羅監司南秉哲災實分等狀啓,則順天等十七邑,置之尤甚,羅州等二十三邑鎭,置之之次,全州等十四邑,置之稍實,事目災六百結外,不足災二萬三十六結二十七負一束,特許加劃,後錄諸條,竝請令廟堂稟旨分付矣。其一,當年新還餉,三等邑尤甚面里尤甚戶,以相當穀準折代捧,待明秋還作本色事也。其一,高敞己巳反作條,依已例仍停事也。其一,三等邑城餉,城下近民,輸納城倉,程道稍間處,捧留邑倉,待明秋還納城倉事也。其一,京外所納箭竹,尤甚邑全數,之次邑折半蠲減事也。其一,尤甚邑勿定配所事也。其一,推奴徵債限明秋防塞事也。三等分劑,依請施行。本道農形,雖有沿峽之優劣,俱被水潦之痒損,歲功不可謂康年,則災結之比前稍加,無怪其然,而較看新舊災頉,參互各年已例,所請之數,終涉過濫,事目外一萬六千結,特爲劃下,使之均俵。新還代捧,不可看作常例,而窮蔀民情,不得不念,只以尤甚邑尤甚面,特令折代。外他諸條,依狀請許施,而箭竹亦令尤甚邑折半,之次邑三分一權減,何如?傳曰,允。
又以備邊司言啓曰,卽見慶尙前監司徐箕淳災實分等狀啓,則尤甚名色不爲擧論,慶州等三十一邑,置之稍實,安東等四十邑,置之之次,事目災五百結外,不足災二千一百十五結六十五負三束,特許準劃,後錄諸條,竝請令廟堂稟旨分付矣。其一,山城餉穀,限折半捧留平倉事也。其一,推奴徵債依前防塞事也。有水潦䖝損之災,而猶免全省之失稔,尤甚不爲擧論,民事萬幸。兩等分劑,依請施行。以七十州幅圓之廣,有二千結加請之災者,足云約而無濫,未必持而靳許,事目外不足之摠,特爲準劃,使之均俵,城餉之折半捧留與推徵防塞,依狀請施行,何如?傳曰,允。
又以備邊司言啓曰,卽見咸鏡監司徐有薰分等狀啓,則定平等八邑鎭,置之稍實,安邊等九邑,置之之次,文川等八邑,置之尤甚,後錄諸條,竝請令廟堂稟旨分付矣。三等分劑依施。其一,新還當捧中厚州,限三分一特許停退事也。新還停退,法意有在,不可以穡事之失稔,遽議許停,而殘弊邊邑,且値尤甚,民勢之切悶,不可不念,特許五分一停退。其一,元還餉尤甚邑四分一,之次邑五分一,以相當穀準折代捧,待明秋還作本色事也。各穀代捧,多有近例,依所請分數準代。其一,乙未未捧停退蕩減餘條,及茂山癸未査得虛留蕩減餘條,竝依前仍停事也。久遠停還,有難一時竝督,依前仍停。其一,文川·富寧·慶興等邑己酉停退條,姑爲仍停事也。昨年停退,爲念民力,特施權宜之政,則固當準數徵捧,而第此三邑又入尤甚,果難如例督責,只許今年停捧。其一,文川流亡絶戶還未捧條,姑爲仍停事也。已有春間筵奏,依此施行。其一,明川以南進捧吏停止事也。其一,尤甚邑限明秋勿定配所事也。其一,推奴徵債限明秋防禁事也。三條所請,旣多已施之例,竝依狀請許施,何如?傳曰,允。
又以備邊司言啓曰,卽見水原留守金蘭淳災實狀啓,則事目災三十結外,不足災九百六十八結八十一負五束,特令準劃,推奴徵債,限明秋防塞事,請令廟堂稟旨分付矣。畿甸被災,沿邑爲最,而本府以濱海之地,斥鹵居多,殊不無失稔之歎,今此災請,必有斟量,事目外所請災結,特許準劃,俾爲均俵,推徵防塞,依狀請施行,何如?傳曰,允。
又以禁衛營言啓曰,本營中軍李膺緖,身病甚重,勢難察任,今姑改差,何如?傳曰,允。
行兵曹判書趙斗淳疏曰,伏以臣於本兼諸職,其無堪不稱之實,蓋嘗自知甚審,秋初再籲,諒出於刳剔披瀝,不復有餘蘊矣,而及奉批敎,所以奬借策勵之過隆,萬萬非如臣賤末,所可承當,於是乎抱悚齎慄,不敢臶事瀆擾者,時屢嬗而歲垂殫矣。夫六官而詰戒掌邦之務斯劇,三館而興儒導敎之責最重,此有國文武大政去處,有非一夫所可兼總,而一己所可兜攬也矣。以臣疎迂之姿,衰邁寡謏之識,左執方而右劃圓,頂以戴而肩其任,惟日逐逐,迷不及於揆度長短,早自收攝,則秪見其天長道遠,馬奔車傾,不底乎僨,底乎摧耳,以言乎銓注,疎謬居多,疵瘢疊出,以言乎考試,自信之臣心,縱不知怍,難平之物情,孰其可喩?聖上之已試於臣者,顧可知也,而特涵覆天大,不可何問,同朝忠厚,姑且掩匿焉耳。若臣求解一念之如渴飮而飢食,尙可以斯須遣諸中也哉?臣身之不自有彝性也,苟安於分而當其材焉,流坎之所不擇,摩放之所不避也,而愚而自用,災也,濫不量而踰不懼,妄也。究見其上於無補,下而有墜,懺悔周遮,且不給焉,則雖使臣爲臣之所,無亦已晚乎也。惟聖慈有以諒察,仰稟東朝,將臣中權文衡兩任,劃行改免,則天地父母之賜也。臣無任云云。答曰,省疏具悉。文衡中權重任也,何可輕遞?矧今史事未就,大政不遠乎?卿其勿辭。
同知敦寧府事曺錫雨疏曰,伏以臣於日前,伏奉除旨,以臣爲同知敦寧府事者,感恩怵義,宜卽叨謝,而第臣本無敦寧,揆以公格,在所當遞,玆敢短章陳籲。伏乞聖明,仰稟東朝,特令攸司照例鐫改,千萬幸甚。臣無任云云。答曰,省疏具悉。疏辭,下該曹稟處。
上在昌德宮。停常參·經筵。
藥房副提調金炳冀啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿,口傳問安。答曰,知道。
金永爵啓曰,玉堂備員間,視事頉稟之意,敢啓。傳曰,知道。
又啓曰,明日召對,取稟。傳曰,爲之。
兪致善啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
金永爵啓曰,左右史不可不備。別兼春秋徐翼輔·南秉吉,旣有只推之命,竝卽牌招入直,何如?傳曰,允。
傳于金永爵曰,右相回奏,有俟間簉朝之意,民國事誠甚多幸矣。偕來亞卿還入,俾安大臣之心。
傳于金永爵曰,經筵毋論某日,待右相肅命入稟。
兪致善啓曰,密符親納,例也,而前慶尙監司徐箕淳謂有身病,使其偏裨替納,事甚未安,推考,何如?傳曰,允。
以修撰姜㳣,副修撰李升洙牌不進罷職傳旨,傳于兪致善曰,只推。
兪致善啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元,持平姜鍊在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,持平兪貞煥牌不進罷職傳旨,傳于兪致善曰,只推。
以別兼春秋徐翼輔牌不進罷職傳旨,傳于宋能圭曰,只推。
兪致善,以都摠府言啓曰,副摠管成好謙,以漢城府右尹,本府坐起,晝仕出去之意,敢啓。傳曰,知道。
吏曹啓目粘連,觀此同知敦寧府事曺錫雨上疏,則以爲臣本無敦寧,揆以公格,在所當遞。伏乞聖明,仰稟東朝,特令攸司照例鐫改亦爲白有臥乎所,旣無敦寧,則揆以格例,似當許遞是白乎矣,宰臣所帶遞仍當否,臣曹不敢擅便,上裁,何如?判付啓依回啓施行爲良如敎。
吏曹啓目粘連,觀此兼同知春秋館事趙秉夔上疏,則以爲臣見帶同知春秋館事,而臣父寅永,方任本館領事矣。揆以法式,在下當遞。伏乞聖明,亟令選部照例遞改,以存公格亦爲白有臥乎所,相避之法,在下當遞,同春秋趙秉夔,似當許遞是白乎矣,宰臣所帶遞仍當否,臣曹不敢擅便,上裁,何如?判付啓,依回啓施行爲良如敎。
忠淸監司洪說謨疏曰,伏以臣聞量而後入,未聞入而後量。臣以才則至疎迂,以姿則至狷滯,智識不周於事務,習性不堪於繁氄,投閒置散,迺其本分,而秪緣遭値聖明,歷揚華膴,滾到卿月之班,卽熙朝無物不遂之洪仁大德,非臣之有寸長可紀者,則其不足備數器使之末,亦庶爲淵鑑之所俯燭,而不意日前有政,以臣爲忠淸道觀察使,臣始焉驚惑,繼之悚懍,莫省所以自措也。噫,國家之屛翰,生民之休戚,亶在於方岳之任,苟非才猷足以綜理庶務,威望足以憚壓一方,則上不可以濫授,下不可以冒膺也。在昔盛際,猶爲難愼,況今八路郡縣,擧皆凋瘵,民生去益困悴,積弊未祛,而新瘼漸滋,拯救沒策,而振刷無望,至若棼泯殿屎,莫可塗抹之實,惟湖西最於諸路,政宜抄揀通鍊之才,委畀責成,庶可得一分對揚之效,而今忽謬擧於衆望之外,責之以宣化之重,恐非明時爲官擇人之政也。或諉臣曾典數邑,可嫺吏事,臣於西南,俱無可稱之績,則臣之不能,可推而知。一邑之小猶然,況一省之大乎?只恐試可之政,終底顚揭之地,上以負重宸惟簡之意,下以孤全藩顒望之情,至竟獲盩,灼如觀火。臣身狼狽,縱不暇自恤,將使有識,憂朝廷之無人,豈非大可悚悶也哉?屢回思量,玆不得不控暴實狀,仰瀆崇嚴。伏乞聖明,諒臣才之不可擔夯,察臣言之非出例讓,仰稟東朝,亟遞臣新除職名,回授可堪之人,俾重藩寄,以安賤分焉。臣無任云云。答曰,省疏具悉。卿其勿辭往欽哉。
行護軍趙秉夔疏曰,伏以臣見帶同知春秋館事,而臣父臣寅永,方任本館領事矣。揆以法式,在下當遞,玆陳短章,仰瀆崇嚴。伏乞聖明,亟令選部照例遞改,以存公格,以安私分,千萬幸甚。臣無任云云。答曰,省疏具悉。疏辭,下該曹稟處。
上在昌德宮。停常參·經筵。
兪致善,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金永爵啓曰,明日常參·經筵,取稟。傳曰,只朝講。
又啓曰,明日召對,取稟。傳曰,爲之。
兪致善啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,大司憲金鍏,執義李鼎信,持平兪貞煥牌不進,掌令崔鳳恒·吉履元,持平姜鍊在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,持平兪貞煥牌不進罷職傳旨,傳于兪致善曰,只推。
金永爵,以禮曹言啓曰,各陵園墓所,今秋植木播橡,依定式擧行後,株數斗數,區別報來,故別單書入之意,敢啓。傳曰,知道。
兪致善,以備邊司言啓曰,卽見平安監司洪鍾應,兵使趙元錫,宣川府使鄭日復狀啓,則以爲鐵山府宣沙鎭碇咊浦,漂到大國人七名問情,則乃是鳳凰城保城縣多高山商船之逢風漂到者,而船隻破傷,願從旱路還歸云矣。今此漂人,船隻旣已破碎,依其願從陸還送,而所着衣袴,分付該道,從厚製給,發送前移接公廨及朝夕供饋,沿路刷馬,各別申飭擧行,以示朝家優恤之意,定差員次次護送及禁雜人等節,一體嚴飭,彼人物件中可以運致者,亦以刷馬替送,卜重難運者,從優折價以給,破碎船隻,棄置什物,彼人所見處,竝爲燒火,仍令問情譯學,眼同差員,領付灣府,亦令槐院撰出咨文,別定禁軍,騎撥下送,使之入送鳳城,轉致盛京之地,何如?傳曰,允。
兵曹,以白殷鎭爲禁衛中軍。
吏曹判書李魯秉疏曰,伏以臣於見職,本無一分堪承之望,而始也恩出特授,眷旣感於記簪,終焉辭不獲命,義不敢乎俟屨,黽勉出肅,冒沒行政,今焉五易月矣。朝著罕過從之舊,班簿昧姓族之辨,每當補注,莫知方向,通塞雖資於僚寀,格例多詢於胥吏,率是以往,何能保其竟無僨誤乎?斷斷此心,如縛求解,況今一初淸明之政,尤重官人,其所以激濁揚淸,登明選公者,惟其人是俟,而反使如臣庸陋,久玷其任,則得不爲瘝曠之歸乎?鉛刀一割,無以再銛,駑馬旣疲,不可更騖,此理之常,豈不較然?噫,臣本下劣,無一可稱,而致身崇顯,受恩罔極,苟可圖塵刹之報,何敢言殫竭之勞,而今臣犬馬之齒,已過懸車之年,神識昏瞀,疾病相纏,雖投之漫司閒職,尙違禮防,況此天官淸峻,豈可以冒鍾漏之譏,而昧進退之戒乎?按例循格,尙多做錯,綜名覈實,尤何可論?內省忸怩,已不自安,外至嗤點,又將謂何?見今旅次棲屑,宿祟越添,感滯仍之,寢食俱妨,玆敢仰首疾呼於仁覆之下。伏乞聖慈,諒臣匪據之任,察臣至切之懇,仰稟東朝,將臣所帶銓銜,劃卽遞改,俾得歸伏田舍,調息餘喘,卽終始生成之澤也。臣無任云云。答曰,省疏具悉。往事之鑑,可自以茹,更何爲引?卿其勿辭,益勉甄別之責。
庚戌十一月初六日午時,上御熙政堂。召對入侍時,參贊官兪致善,侍讀官金會明,檢討官姜㳣,檢校待敎李秉文,假注書鄭漢源,記事官金龍翼,別兼春秋南秉吉,各持通鑑第二卷,以次進伏訖。上曰,史官分左右。上開卷。上曰,上番讀之。會明讀自信襲破齊,至與漢相守。上曰,止之。文義陳之。會明釋義訖,奏曰,此章是攻戰之事而已,別無他文義矣。夫滎陽·成皐,必爭之地,以其有敖倉也。重民重食者,王覇之基也,而羽則不守,失此大勢。且司馬咎卽獄吏也,而以其舊親之故,信之任之,至於失守,則用人處事之間,可驗其取敗之蹟矣。至若韓信之襲齊者,不誠之甚者也。上曰,是出於欲顯己功之心也。會明曰,然矣。只欲顯功,而不顧事理,故至有假王之請,而不會垓下之期,以致漢王之畏惡其能,則後車之縛,豈非自取哉?上曰,下番讀之。㳣讀自楚軍食少,至無益也。上曰,止之。文義陳之。㳣釋義奏曰,別無他文義,而漢王之不赴太公之急者,有違於人子之常道也。上曰,是大不善之事也。㳣曰,朱子所以說得不是云者,此也。伍奢之二子,尙則往見,而胥則不往,雖出於復讐贖罪之意,而豈是人子之正道哉?會明曰,羽之此計,只料其來,而不料其不來也。上曰,不然。豈有當此事而不往赴之人乎?㳣曰,然矣,而羽計旣窮,惟此一事,可要其來故耳。上曰,然矣,而幸有項伯而得生,不然則豈不殆哉?項伯所云殺之無益者,固是好言也。秉文曰,不顧家云者,所以不至於加害也。上曰,參贊官讀之。致善讀自項王謂漢王,至馳入成皐。上曰,止之,文義陳之。致善釋義訖,奏曰,臣所讀自止內,別無可陳之文義,而所謂通鑑二字,卽通古鑑戒之義也。上下數千百年,治亂得失,瞭然在目,朱夫子所以深加歎賞者也。大聖人之學,則不在乎尋章摘句而已。惟我殿下以今日政令施措,參互往古,善者效之,惟恐不力,惡者戒之,惟恐不嚴,無或放過,益加澄省,則三代之治,可復見於今日矣。伏願懋哉懋哉。上曰,傷胸捫足,是何意也?致善曰,足指則非要害處,故托辭以安衆心也。上曰,起行勞軍,非但恐漢軍之知其重傷也,實恐項羽之知之也。致善曰,然矣。上曰,數羽十罪之中,以義帝歸重而言之也。致善曰,然矣。漢王之縞素者,君臣之大義也。漢所以得天下者,亶由於此矣。上曰,閣臣讀之。秉文讀自韓信已定臨淄,至爲趙王。上曰,止之,文義陳之。秉文釋義奏曰,龍且之見敗於韓信者,以其侮信而生驕心也。兵法曰,將驕卒惰者敗,卽此之謂也。上曰,然矣。臨戰而豈可輕易而不愼乎?秉文曰,非但臨戰之爲然,大凡每事,不可一有驕心,驕而不敗者,未之有也,可不戒哉?上讀三遍訖,掩卷。上曰,右相何日入來云乎?致善曰,今明間還第云矣。上曰,自政院知入也。上命史官就座,仍命退。諸臣以次退出。
上在昌德宮。停常參·經筵,只朝講。
金永爵啓曰,明日常參·經筵,取稟。傳曰,只晝講。
宋持養啓曰,行右承旨鄭德和,今日不爲仕進,卽爲牌招,何如?傳曰,允。
兪致善啓曰,卽者義禁府都事來言,時囚無得過三日滯囚,曾有定式矣。時囚罪人柳錫熙·洪選容等,當爲捧供,而判義禁李憲球,同義禁沈宜冕俱有身病,同義禁朴齊憲呈辭受由,只有同義禁李景純一員,不得備員開坐云。判義禁李憲球,同義禁沈宜冕,竝卽牌招,何如?傳曰,允。
又啓曰,判義禁李憲球,同義禁沈宜冕牌不進推考傳旨,今方捧入,而開坐命下之後,如是違牌,事甚未安。竝更牌招,何如?傳曰,允。
傳于金永爵曰,召對入侍,諸承旨持公事入侍。
傳于金永爵曰,都承旨·左承旨·右承旨竝許遞,前望單子入之。
承旨前望單子入之,徐念淳·成好謙·林肯洙落點。
以咸鏡監司徐有薰狀啓,洪原縣人命渰死事,傳于兪致善曰,聞甚矜惻。元恤典外別加顧助,如有生前身還布,竝蕩減,未拯屍身,期於拯得之意,廟堂措辭分付。
兪致善,以備邊司言啓曰,頃因京畿年分狀啓,事目外不足災三千八百結加劃矣。卽見該監司洪祐喆狀啓,則復陳災形民勢,仍請見減災八百二結四十一員五束,特令準下事,更令廟堂稟處矣。年形不至於甚歉,畓摠不過爲萬結,則前此許劃,非無商量,而道臣又以民情,至請準劃,其在寧失之義,合有究惠之道。前劃外三百結,特爲加劃,以爲均俵之地,何如?傳曰,允。
又以兵曹言啓曰,禁軍來春夏等都試,因政府及本曹有故,不得設行,今已過時矣。在前如此之時,有仍停都試代行祿試射之例。今亦依此擧行,何如?傳曰,允。
又以兵曹言啓曰,宣傳官李鶴秀,內禁衛將沈煥永,五衛將徐重璟,忠壯衛將朴鼎炫,俱以病難供職,呈狀乞遞,竝改差,何如?傳曰,允。
兵曹口傳政事,護軍單金炳冀。
大司憲金鍏,大司諫李敎英,校理李寅夔,修撰姜㳣等啓曰,噫嘻痛矣,書九之罪,可勝誅哉?亂臣賊子,從古何限,而窮凶絶悖,未有如裕賊,裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯䋜,專在於彼固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩。言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之道醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學。顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九亟施追奪官爵之典。答三司曰,不允。
大司憲金鍏,大司諫李敎英等啓曰,噫嘻痛矣,國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊。亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明凶逆嚴討時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未卽頒下,典刑尙稽快施,神人之憤惋,容有極哉?請物故罪人國榮,亟施孥籍之典。噫嘻痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻痛矣,亂臣賊子,何代無之,而豈有如漢祿之窮天地亘古今至凶至悖罔測不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讐視我君父,必欲謀危我宗國,梟音獍舌,脈絡相通,蛇糾蚓結,腸肚互連。量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根柢於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典。追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之。前乎漢祿而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪告身而已,以此律而施之於此賊,果可以快雪君父之讐,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,而遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻痛矣。亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未快施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例,施以散配之典。噫嘻痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀眸,罔非戾氣,平生伎倆,專在於凶國而讐君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讐國之計,一番逆變起,而罔不根柢於渠,一番凶獄出,而罔不窩窟於渠。渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對質於鞫庭,必將滿口輸款,而無一辭自明之端矣。噫,敬·觀之窮凶,而染成者,渠也,龜·祿之絶慝,而掩護者,渠也。渠以爲見驅,則觀鎬曰見驅,渠以爲非逆,則觀鎬曰非逆。耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩包藏不軌,謀危宗社,及夫國本已固,凶計莫售之後,鍾秀以其血黨,自知無幸。乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地。以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有。筵本二跋,旣伏罔赦之案,讏言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣。若使當日朝廷之上,初不出一鍾秀,則龜·祿之賊勢,何由而䲭張,龜·祿之餘醜,孰從而蚓結乎?然則今日國勢,所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙快允,而梟獍之凶種尙遺,國家之隱憂無窮。請追奪罪人鍾秀支屬應坐之類,一依尙魯·漢祿例施行。噫嘻痛矣。今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙之極惡大憝。雖幸天討略行,王章少伸,尙何足快洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則日當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,搢紳家火具之潛埋,指卯日而擧事爲期云者,莫非做作妖言,煽動人心之計,而至於第一子指擬之目,十三日至凶之說,與鍾一,一而二二而一,似此今古所無之逆,不可只施治逆之常典。适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文,欲輸軍糧,則轉到南陽,凡爲群凶之指使,率皆挺身而樂赴,將臣家將欲火攻,所營何事?店舍綢繆之言,致後丁寧和應,南中兵火之說,延壽爛漫酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽,竝施孥籍之典。噫嘻,宜學以卑微之流,賦憯慝之性,行己則巧佞,而善爲狐媚,發跡於陰邪,而養成虺毒,屢竊踰濫之職,而睯不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之〈於〉書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相矣繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。請正法罪人宜學諸子,亟施散配之典。噫嘻痛矣。自古亂逆何限,而豈有如魯敬之凶譎奰慝蔑倫敗紀者乎?平生伎倆,無非戕人害物,晝宵營爲,都是凶國禍家。兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得抑情仕宦之說,此何等時,强抑其情,乃敢萌心,公肆發口,自露鬼蜮之情態,莫掩梟獍之腸肚?當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛蓄包藏,和盤托出,顯售不滿,倡爲悖說,動搖沮戲,斷案斯著,故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也。不謹則無將,無將則必誅,其無君無母之心,不道不敬之律,歷萬世而掉脫不得者也。況於今日義理,尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪止追奪,不足以稱其惡。剖戮跽斬,雖難用於古法,瀦家孥籍,亦自有於彝典。況其凶種餘孽,尙此假息,書所稱殄滅無遺,毋俾易種者,不施於此賊,而將於何施?請追奪罪人魯敬,亟施孥戮之典焉。噫嘻痛矣。亂臣賊子,從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也。晉鏞家夜會,鍾協處參席,互相酬酢,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻痛矣。世變層生,亂逆何限,而豈有如今番捕廳諸賊之至憯絶悖者乎?噫,彼兩女俱以至微至賤之妖物,白做如狂如譫之凶說,乃敢譸張無難,傳播甘犯,萬戮猶輕,千剮無惜之罪。至如賊澤,本以蟣蝨之賤,素蓄梟獍之腸,以不忍聞不忍道之凶誣悖說,稱以上變,又從而傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎。如許窮凶極惡之妖女逆豎,孰不欲手磔而口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念凶如此賊,妖如此賊,未知肆市之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞燭之矣。又若曰,律後加律,實關格例,臣等竊以謂振古所無之凶賊,何可膠守於格例,使王章未伸,而輿憤莫洩乎?請梟首罪人澤,捕廳勘斷罪人金·河兩女,竝亟施大逆之律。噫嘻痛矣。亂臣賊子,從古何限,而豈有如尹致英·徐相敎者哉?尹致英卽一疲殘宵小也。賦性本自巧令,行己工於奸黠,跳踉放恣,縱曰俱生,凌轢噴薄,抑亦何習?平生伎倆,不過欺人而黷貨,晝宵揣摩,罔非招權而納勢。護法於秉鉉,而樂蓄禍心,後勁於秉鉉,而竊弄威福,有識憂歎,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中伺察宮闈,顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者所可忍也乎?是誠雲·海之所不敢道,而窮天地亘萬古所無之逆節也。惟我玆聖殿下,以任·姒之德,兼女堯之聖,母儀一國,五十年于玆矣。凡今日橫目而圓顱,載天而履地者,孰非慈覆中物,而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。此又擧國臣民之期於鞫覆,不得請則不止者也。噫,不忠於我大行朝之罪人,旣伏其辜矣。彼誣逼我玆聖殿下之罪人,獨非我大行朝之罪人,殿下之罪人乎?慈聖殿下,雖以哀遑之故,而姑靳究竟,殿下其何可一日容貸,滿廷諸臣,其何敢一日而忘君讐國賊也?春秋嚴無將之誅,漢法重不敢之律。夫以窮凶絶悖如相敎·致英,而當鞫不鞫,尙逭天誅者,古今寧有是也?請薪智島荐棘罪人,金甲島荐棘罪人徐相敎等,竝令王府設鞫得情,快正典刑。噫嘻痛矣。李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃。李應植則遞據戎垣,濫躋卿資,於是乎狼心漸肆,䲭張益甚,醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測。渭橋請間,尙被宋昌之斥跡,渠所爲合置何辟?申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益知貪縱,乳臭小兒,至褻公器,龍斷賤夫,互競市利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭?似此干紀犯分之輩,寔是神人之所共憤,王章之所必討,其在別慝之義,寧緩盤覈之擧?請古今島荐棘罪人李應植,鹿島荐棘罪人申觀浩,竝令王府設鞫得情,快正典刑。噫嘻,秉鉉之罪,可勝誅哉?狠毒奸黠,咸萃一身,妖惡眩幻,卽其長技,佞辯則林甫之劍蜜,自成心法,夸習則主偃之鼎食,常作口業,平生伎倆,無非戕人而害物,晝宵揣摩,不出嗜利而黷貨,濫躋崇顯,而擅行威福,孤負委奇,而專事欺蔽,脅制朝廷,詿誤當世,似此負犯,擢髮難數,而至於辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛躬,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中,事君不以其道,人臣之極罪也,象魏自在,玆旨嚴於鈇鉞,國言如沸,聖批明如日月,是所謂大夫國人皆曰可殺則殺之者也。論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈,俗習之渝薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂。夫以罪浮稱兵之逆憝,而不施肆市之顯戮,職非大官,而只賜其死者,豈非失刑之大者乎?王章似伸而未伸,輿論似快而未快,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵卽幺麽一武夫耳。俱以麤鹵之類,敢生奸濫之習,始以貪饕財貨,而腸肚相連,終焉樹布黨援,而羽翼已成,千妖萬惡,一串貫來。李能權則妖態至發外貌,禍祟遂作始俑,工於狐媚,行事壹是狡黠,甚若狗盜,公貨無難乾沒,驟進看作分內,濫帶率多格外,論其躬犯,實爲首惡。金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲揜耳。蓋此輩之伎倆,始於趨附不已,末乃跳踉無憚,此誠國朝以來所未有之變怪也。朝威下褻,胡至此極?豈可以韎韋之賤,置於不足責之科,將使干犯之徒,仍作漏網之類也哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府設鞫嚴覈,快正典刑。答兩司曰,不允。
大司憲金鍏啓曰,新除授掌令崔鳳恒,時在全羅道珍山地,掌令吉履元,時在平安道寧邊地,持平姜鍊,時在慶尙道安東地。請竝斯速乘馹上來事,下諭。答曰,許遞。
庚戌十一月初七日辰時,上御熙政堂。朝講入侍時,領事權敦仁,特進官金景善·徐念淳,同知事金始淵,大司憲金鍏,參贊官金永爵,大司諫李敎英,侍讀官李寅夔,檢討官姜㳣,假注書姜蘭馨,別兼春秋南秉吉,記事官金炳溎,各持小學第五卷及大學,以次進伏訖。上曰,史官分左右。上誦前受音一遍訖。上開卷。寅夔讀自大學之書,止禮樂射御書數之文訖。上曰,釋義則不爲之乎?敦仁曰,大學經傳,則有諺解,故必有釋義,而大學序文,則無諺解,故亦無釋義矣。上曰,古之大學之大字,當從泰字音讀之乎?敦仁曰,此大字,大全註云舊音泰,而今讀如字矣。上讀新受音十遍訖。上曰,文義以次奏之。寅夔曰,朱子作序文,首之以仁義禮智之性,次之以氣質之稟者,蓋性卽理也。天以陰陽五行,化生萬物,氣以成形,理亦賦焉,於是乎人之生也,合理與氣,而理是形上,氣是形下也。性出於天理之本然,而有善無惡,出於形氣之私,而有善有惡。夫本然之性,人皆有之,而但氣質之稟,或淸或濁,或純或駁,故惟其淸明純粹,無一點塵滓者,孔子之生知安行是也。其次則學而後知,行而後能者,顔淵之克己復禮是也。其次則因其氣質之偏,而蔽其物慾之私,不可不困勉而致之,故人一己百而後,乃成反經之君子,而衆凡是也。由是觀之,則孟子所謂道性善者,卽此本然之性也。張橫渠所云善反之者,卽此氣質之性也。以其本然而拘於氣質,則人君之特達在上,必自治而後敎人。故有德而無其位,則不得敎焉,有位而無其德,則亦不能敎,而必有德有位而後,可以使民自新,觀感而興起矣。故書曰,上帝降衷于下民,若有恒性,克綏厥猷惟后,上帝之於下民,雖有降衷之性,其所敎而復之者,君上之責也。今殿下以睿智之德,居君上之位,則庶可見治而敎之化矣。由是大學首章,亦以明明德,先於新民者,必自明其德而後,可推於新民,而有如治人者,必先治己,敎人者必先自學,故程子曰,正己而後格物。伏願殿下,必於此等處,體念而澄省焉。㳣曰,繼天者,代天之謂也。皐陶謨曰,天工人其代之,天只得生斯民賦斯理,而不能敎之,必使聖人,治而敎之,以復其仁義禮智之性,此所以代天而理物也。立極者,立至極之標準於天下也。洪範曰,皇建其有極,人君正心修身,立大中至正之標準,以觀天下,而極父子之親,極夫婦之別,極兄弟之愛,如北極之居所,表儀於上,而四方莫不於此焉取則,以去其物欲之蔽,使得其性命之正,故先儒曰,極是指人君之身,又曰到至善,是極盡了更無去處,立極之義,豈不大哉?今我殿下稟聰明睿智之姿,任億兆君師之責,所當講者,明德新民之旨也,所當行者,明德新民之事也。先自聖躬,克盡盡性之工,使八域臣民,無不觀感而變化其氣質,則知其所有,全其所賦,各正其身,順理而行矣。此孟子所云君仁莫不仁,而繼天立極之化,將復見於今日。伏願懋哉懋哉。敦仁曰,大學一篇之旨,卽窮至事物之理,以正性命,推廣誠正之學,以及治平,其規模之大,驟看則或似俗儒之以爲高遠,而聖人豈以高遠難行者,敎後人哉?序文以爲,性分之所固有,職分之所當爲,至近者莫如吾身,而皆吾方寸之所已具,至切者莫如吾職,而皆吾責任之不可已。其切且近如此,曷嘗有高遠難行哉?後世人君,皆患立志不高,聞大道則曰,吾何可能?語隆治則曰,古今異宜,道豈別人之可能,治豈古今之有異哉?專坐安於暴棄,無卓然自立之志也。雖匹庶之學,志趣卑下,則進修無望,況帝王乎?殿下君臨一國,撫育萬民,萬民皆殿下之赤子,赤子之利病,非父母之責乎?一國卽殿下之一家,一家之安危,非家長之責乎?此乃殿下不得不爲之職分事也。況今國事之板蕩,民生之塗炭,未有甚於此時,殿下深拱九重,亦何由盡燭其世敎人心之莫可收拾乎?惟其喁喁嗷嗷,如涸轍之待沛澤者,卽殿下是怙是恃,殿下有此職分之責,而不能盡其責,則八域生靈,將何以爲之?是其道,亦在於殿下性分內,知此理行此事而已。雖欲知此行此,苟不能奮發大志,卓然自立,以堯·舜三代自期,則竟不免安於暴棄,自歸退托,雖多讀此書,口耳而止,有何毫分裨益哉?臣故曰,爲學莫如立志,敢以是爲一初經筵芹曝之獻焉。上曰,大臣之言切當,予當念念而躬行矣。景善曰,領事儒臣,備陳無餘,臣無容更達,而臣於是日,幸値大學開講之初,獲覩臨御之盛儀,則滿庭臣僚,八域民生,所以歡忭顒祝者,以我殿下,將以誠正齊治之道,推之於一國故也。今日講正心之工,則百官胥欣欣然相告曰,吾王庶幾以正朝廷歟?講齊家之道,則百姓胥欣欣然相告曰,吾王庶幾齊之以禮歟?如是欽仰,莫不慶幸。惟我殿下,以上聖孜孜之誠,副群下區區之望,則萬億年磐泰之業,可基於今日矣。苟或以講學之道,只按格例而徒爲瞻聽,不究旨義而但爲口耳,則是豈聖學將就之道哉?必躬行心得,然後方有實效矣。伏願懋哉懋哉。念淳曰,性之一字,儒臣奏之,立志二字,領事奏之,臣請以此敷陳矣。夫千古帝王之最爲上聖者,必以堯·舜稱之,堯·舜所以繼天立極,卽惟曰能盡其性而已。孟子道性善,言必稱堯·舜,又曰堯·舜性之者,此也。臣於春間侍講時,以堯·舜仰勉,則殿下若曰,學是書者,將以爲此也。是乃立志以堯·舜自期也。大哉王言。臣等至今欽仰攢頌矣。殿下以堯·舜之姿,處堯·舜之位,學堯·舜之道,苟以一性字,克念存省,於天賦則思莫不與之之性,於氣質則思所有而全之之性,於敎化則思以復其性,則治可躋堯·舜之治,民可爲堯·舜之民。伏願懋哉懋哉。始淵曰,大學一部,該備修齊治平之道矣。欲行修齊治平之道,必先誠意正心,而誠正之要,非講學不可得也。必以講學爲先,臣所區區之願也。永爵曰,講筵諸臣,敷陳文義,無復餘蘊,而朱子曰,大學如一部行程曆,行程曆者,卽今世所謂路程記也。譬如適千里者,今日行幾里宿某地,明日行幾里宿某地也。大學三綱八條,燦然明晰,自格致至于治平,間架節目,一按可知。領事所奏立志二字儘好,而立志者,如適千里者,期欲至于千里之謂也。苟欲至千里,則一步二步,進進不息,自然底于千里,大學之工,亦類是也。伏願殿下,先爲下工於格致,循序拾級,馴致治平之域,則三代之隆,將復見於今日矣。上曰,此云三代之隆,則此三代,果指何代,而與三皇有異乎?敦仁曰,三代卽夏殷周三代,而三皇卽天地人三皇矣。上曰,人生八歲,必敎之以灑掃等節者,何故也?敦仁曰,八歲未成童,則雖敎之以窮理正心之事,何以知之乎?必以灑掃六藝節目,若笏記然,使之踐行,故古人以小學一部,爲做人樣子者此也。及其十有五年,則始入大學,敎之以三綱八條之要,故先儒以大學一部,作間架塡補去者,此也。是以小學之用工,由外而治內,大學之用工,由內而達外,此則小學·大學規模之所以不同也。景善曰,小學一篇,非但八歲童子所可學也,雖平生受用,可矣。敦仁曰,然矣。古亦有小學童子之稱矣。上曰,氣質之稟,或不能齊者,何義也?寅夔曰,指其粹駁之不同矣。敦仁曰,在天爲理,在人爲性,性本於天理之本然,而有善無惡,墮在形氣之質,而乃有善惡之殊。蓋氣比則器也,性比則水也。以玉碗盛水,則水爲之淸,以土鉶盛水,則水爲之濁,水之本體,曷嘗有淸濁之不同哉?由是觀之,則性本無惡,而惟其氣質之不齊而然者,有如是夫。上曰,讀而學之,知而行之,則可以復得其本性矣。敦仁曰,聖敎果切當矣。鍏曰,登筵諸臣,備陳無餘,臣則別無敷衍仰達者矣。敎英曰,參講諸臣,剖析幾盡,如臣謏淺,豈有更達者乎?夫大學一書,卽曾子所著,垂訓來後者,而三綱八條,燦然具備,各有次序,自其身心,推及於天下國家,故聖帝明王之體天出治,名臣碩輔之藉手事君者,莫不於是書,發軔用工,而久爲戴記中一篇,略有漢儒之所註疏,而未能闡明奧旨,至于程·朱兩夫子,實始尊信表章,章句以分之,解釋以註之,兼之以或問之詳,遂躋於四書之列,而宋之眞文忠德秀,旁採經史之襯合可據者,編爲衍義,明之邱文莊濬,又從而增修之,爲衍義補猗,我正廟聖學,卓越百王,合取眞·丘所述,定規例而掇精英,千條萬緖,統會於一,名之曰類義,是誠我聖子神孫傳授之心訣也。今我殿下創開法筵之日,首先以此書進講,正廟朝久道化成之德,可以復覩於今日,而太平萬世之治,實爲之兆焉。擧國臣民,普切顒祝之至。上曰,此云知其性之所有而全之,全字之義,是何義也?永爵曰,蓋與復字之義同矣。上掩卷。諸臣以次掩卷。永爵曰,諸臺使之傳啓乎?上曰,退出臺廳傳啓,可也。敦仁進前起伏奏曰,寒燠不調,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。敦仁曰,臣於前後附奏與上疏,已悉暴疾病之狀,聖明亦庶洞察矣。已衰癃痼之諸症,竝姑勿論,最是風眩之祟,今爲六七年,年加月增,其發無常,發輒昏窒,現今咫尺前席,頭目旋轉,瞻視恍惚,憂怯在內,動作言辭,俱爲無心,況精力收拾,尤無其望。如是而何能出入筵席哉?此卽臣萬萬莫强之病。且前疏已有仰陳,而臣之冒忝大官,今爲九年,五入中書,八年時任,卽古今之絶無與倫。向日恩批,雖以中書卄四考爲引,汾陽之勳業,果何如?況歷數古今,只有此一人乎?朝家用人,不必若是苟且。且臣之從前僨誤國事,辜負恩寄,固何如,而殆若非此莫可,有除輒膺,臣之喪廉沒恥,雖不足恤,一世持公議者,安得不議殿下一初用人之政哉?臣迫於嚴命,區區情病,有未暇顧,雖一肅恩命,匍匐登筵,而臣之病實與情私,斷然無因仍蹲冒之路。伏乞亟賜體諒焉。上曰,愼節差可,至登前席,喜幸不可言。今則鼎席已備,廟務自可以理,更勿辭巽,共濟國事,仰副東朝勉出之意,以補寡昧,是所望也。出擧條敦仁曰,臣有區區憂愛,不敢以事屬臣身,而不爲之仰勉也。臣本不學蔑識,旣不足以仰裨聖學之萬一,臣之職事,又無經筵之獨可責任,則以賤臣去就,爲莫重開講之遲速者,臣竊妄意以爲,聖衷必欲致臣左右,有此擧也。臣固感激之不暇,且開講之曠一日爲悶,不敢自恤,以調治入肅之意附達,而又有肅命後經筵入稟之下敎,此則必不以臣言爲信,有此敎也。君臣之間,情志之不相孚,至於此極,臣實不勝抑鬱也。然而此猶屬臣之一身,而第念人臣之於官職,苟可以行公,必當奔走率職,如其不然,有疾病情勢事故之莫可應命,而若一切以此等擧措,只欲敦迫,使之顚倒而已,則將不免朝廷之上,廉隅盡壞。殿下一臣之進用,利害不大,廉維之日就壞損,其爲無窮之弊,果何如哉?此雖出於一時辭敎,而日後則深加體念,只以使臣以禮,爲進退之道焉。上曰,予於卿調治入肅之言,豈有所不信,而有此肅命後經筵入稟之敎乎?旣聞日間簉朝,故果敎之如是矣。予豈若漢王之不信韓信而然哉?敦仁曰,聖衷若是,而臣果未仰料矣。上曰,史官就座。命大臣先退,仍命退,諸臣以次退出。
庚戌十一月初七日申時,上御熙政堂。召對,諸承旨持公事同爲入侍時,參贊官兪致善,侍讀官李寅夔,檢討官李升洙,檢校待敎金輔鉉,假注書鄭漢源,別兼春秋徐翼輔,記事官金炳溎,各持通鑑第二卷,行左承旨宋持養,左副承旨金永爵,以次進伏訖。上曰,史官分左右。上開卷。上曰,上番讀之。寅夔讀自韓信使人,至徵其擊楚。上曰,止之。文義陳之。寅夔曰,韓信王齊之意,蓋已先見於請封張耳之日也。有非常之功,則必酬非常之賞,當時漢有天下,太半馘趙擒齊,當受上賞,大國之封,卽其倘來,而不此之少俟,先請其假王者,非直貪齊國之利,亦有試漢王之意,蓋推食解衣,言聽計用,非不曰深親信我,而全齊之大,不可輕予,假王之號,未必非眞,則其意欲以此覘窺矣。方其時也,非如良·平之躡足附耳,因怒反罵,以假爲眞,則安知不爲武涉·蒯徹之言所動乎?此可見漢王轉環〈之〉量顚倒之風,而所以屈群策也。此事雖是戰塗中權謀,而從諫如流之美,亦可足觀矣。上曰,下番〈讀〉之。升洙讀項王聞龍且,至爲信謝項王。上曰,止之。文義陳之。升洙釋義,至次取足下。上曰,漢王何爲而取韓信乎?升洙曰,畏惡其能也。楚漢分爭之時,勇略蓋世,智謀超等者,無如韓信,眞所謂兵仙者也。方其擒趙魏下燕齊,據有海岱之地,威震天下,顧其勢足以鼎立,易如反掌,不待游說而可知也。然信之不爲此者,持感漢王之虛己聽用,委任親信,故不忍一朝倍之也。信之竟不倍漢,誠爲可嘉,而此莫非漢王顚倒群雄善將將之故也。推赤心置人腹,則仇敵皆可以臣之,況於其他乎?漢王之知人善任,亦可爲後世法矣。上曰,參贊官讀之。致善讀自武涉已去,至遂謝蒯徹。上曰,止之。文義陳之。致善釋義,至猶豫。上曰,韓信至此,不能無動心也。致善曰,然矣。故其後恨不用其計云矣。夫蒯徹之於漢王,雖無爲臣之節,而韓信之於漢王,已有君臣之義,則勸人臣以叛其君者,實悖於大義矣。彼徹也,固不足論也。上曰,閣臣讀之。輔鉉讀自秋立黥布,至漢王從之。上曰,止之。文義陳之。輔鉉釋義訖。上曰,不釋而擊之,是太急也。寅夔曰,此果非義也。上曰,立黥布者,誰也?致善曰,漢王之立也。上讀二遍訖,掩卷。持養奏曰,臣工房代房戶房,而俱無公事矣。永爵奏曰,臣禮房而無公事,代房吏房亦無公事矣。致善曰,臣兵房有公事一度矣。仍讀奏兵曹所啓禁軍都試代行祿試射事,允下訖。又奏曰,代房刑房,有公事一度矣。仍讀奏判義禁李憲球,同義禁沈宜冕推考事,啓下訖。致善仍奏曰,判義禁李憲球,同義禁沈宜冕,開坐命下之後,連事違召,無意承膺,事體所在,誠極未安。竝所當更牌招,而係是一日三牌,何以爲之乎?上曰,待明朝牌招。致善書榻敎讀奏訖。上曰,史官就座。仍命退,諸臣以次退出。
上在昌德宮。停常參·經筵,只晝講。
兪致善啓曰,明日常參·經筵,取稟。傳曰,只晝講。
林肯洙啓曰,合辭方張之時,兩司無詣臺之員,事甚未安。除在外外,呈告人員,竝卽牌招,何如?傳曰,允。
又啓曰,判義禁李憲球,同義禁沈宜冕牌不進推考傳旨,今方捧入,而開坐命下之後,如是違牌,事甚未安,竝更牌招,何如?傳曰,允。
宋能圭啓曰,吏曹郞廳來言,臺諫有闕,政事取稟。傳曰,前望單子入之。
臺諫前望單子入之,掌令李廷斗·金炳德,持平李維謙落點。
林肯洙啓曰,新除授掌令李廷斗·金炳德,持平李維謙,一體牌招,何如?傳曰,允。
又啓曰,大司憲金鍏,執義李鼎信,掌令李廷斗·金炳德,持平李維謙·兪貞煥牌不進,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗·金炳德,持平李維謙·兪貞煥牌不進罷職傳旨,傳于林肯洙曰,只推。
兪致善,以禮曹言啓曰,卽接全羅監司南秉哲移文,則以爲龍安縣鄕校聖殿後面,去年雨水,覆沙衝激,正殿元體動觸,周年之間,棟樑榱楣,東邊兩壁及正門中房,中間兩楹,前面東西兩楹,竝爲傾側,目今事勢,過冬待春,極爲悚悶。修改時先告事由移還安祭香祝,自本曹啓稟下送云矣。龍安縣鄕校聖殿修改時告由移還安祭香祝,卽令該司照例磨鍊下送,從便卜日設行之意,竝爲分付,何如?傳曰,允。
林肯洙,以兵曹言啓曰,今月十一日,一內禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以申命淳爲內禁衛將。
義禁府啓目,吾老梁堡前萬戶柳錫熙原情云云。問目內辭緣泛稱遲晚,刑推得情,何如?判付啓除刑推議處爲良如敎。又啓目,南陽兼任始興縣令洪選容原情云云。傳旨問目內辭緣,泛稱遲晚,刑推得情,何如?判付啓除刑推議處爲良如敎。
庚戌十一月初八日午時,上御熙政堂。晝講入侍時,特進官李根友,同知事韓正敎,參贊官林肯洙,侍讀官李寅夔,檢討官李升洙,假注書鄭漢源,別兼春秋徐翼輔,記事官金炳溎,各持大學,宗臣興宣君昰應以次進伏,武臣李熙絅進伏楹外訖。上曰,史官分左右。上誦前受音一遍訖,開卷。寅夔讀自及其十有五年,止非後世之所能及也。上讀新受音十一遍訖。上曰,文義以次陳之。寅夔曰,此言性分者,卽是四德也,職分者,卽是五倫也。四德非自外求之者,固是秉彝之同得也,五倫皆備於我者,莫非日用之常行也。但爲氣稟之所拘,物欲之所蔽,而或不能全之也。人君之繼天立極者,如欲化民成俗,則捨是敎何以哉?若其敎之之要,必先行之於躬,得之於心,而推其餘及之民,使復其固有之性,使盡其當爲之職而已。大學之法,皆由此道,則俗何以不美,治何以不隆哉?人性之分,學敎之法,原無古今之異,民是三代之民,法是三代之法,其所以治而敎之,不過講而明之,而亶係乎人主之一心矣。君心卽萬化之本也,標端而影直,源淸而流潔,自然之勢,故董子曰,正心以正朝廷,正朝廷以正百官,正百官以正萬民,四方遠近,莫敢不一於正者卽是上行下效之美也。伏願體念焉。上曰,凡人之中,苟能俊秀,則皆當入學也。寅夔曰,然矣。人雖微賤,才旣俊秀,則使得入學者,可見廣敎之意也。上曰,學敎之廣,何謂也?家塾黨庠州序國學,而莫不有敎之謂也。上曰,隆字之義,何也?寅夔曰,盛美之謂也。升洙曰,人生之初,莫不具五常之性,而亦不能無氣質之偏,物欲之私,故所以不能全之也。是以聖人爲設此敎,旣先敎之以小學之法,又復敎之以大學之道,皆所以祛其偏而克其私,使復其性而已。此三代所以爲盛時也。至若本之人君躬行心得者,尤爲切要,成湯之建中,洪範之建極,皆此義也。如欲使一世之人,各盡其性,亦惟在人君推己及人之工而已。孔子曰,其身正,不令而行,孟子曰,君仁莫不仁。蓋敎民之本,在於君心之正,而正心之要,又莫如仁義,初非高遠難行之事也,日用彝倫之間,無私心而當於理之謂也。今我殿下,每存省察之工,發一念則必反而省之曰,天理耶?人欲耶?如其天理,則擴以充之,如其人欲,則充以去之,行一事則必反而察之曰,天理耶?人欲耶?如其天理,則勇往直前,如其人欲,則一刀割斷,涵養克治,無少間斷,則全體大用,無不得正,而施諸敎化,無不出〈於〉正矣。惟聖明懋哉懋哉。根友曰,大學卽入德之門,修齊治平之道,實在於此。故惟我英廟朝,自始講至暮年,三講是書,溫故知新,得力最多,御製序文,以詔後世,猗歟盛矣。今殿下繼述聖工,無或間斷,則實有光於緝熙日新之工矣。伏願體念焉。正敎曰,古昔盛時,卽唐·虞三代也,唐·虞三代之人,皆能知學校之敎,而其本則蓋由於人君躬行心得之餘,君有唐·虞三代之君,則可使當世之人,皆爲唐·虞三代之人矣。惟殿下克懋乎學,而無愧乎古,則今世之人,皆可爲唐·虞三代之〈民〉矣。伏願懋哉。肯洙曰,大學八條,正心二字,最爲要旨。蓋人心譬如銛鋒之易傷,悍馬之難制,出入無常,操存舍亡,故修治之本,在於正心,此心一正,則應接萬變,無所處而不當矣。正心之要,亦惟在於誠。傳曰,不誠無物,天下萬事,不以誠實做去,則皆歸虛僞,故誠正相須,不可廢一矣。今殿下臨御講學,則盡誠於講學一事,裁決庶務,則盡誠於裁決一事,雖於燕閒獨處之時,持守此心,實下工夫,造次勿失,克盡誠正之道,則修齊治平,亶不外是。伏願益加體念焉。上曰,諸臣所奏之言,皆好矣。當留念矣。仍命賤臣書而讀之。上曰,參贊官讀奏一遍也。肯洙讀奏自止訖。上掩卷。命史官就座,仍命退,諸臣以次退出。
上在昌德宮。停常參·經筵,只晝講。
自人定至五更,灑雨下雨,測雨器水深一寸。
林肯洙,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
兪致善啓曰,明日常參·經筵,取稟。傳曰,只朝講爲之。
林肯洙啓曰,合辭方張之時,兩司無詣臺之員,事甚未安。除在外外,未肅拜呈告人員,竝卽牌招,何如?傳曰,允。
又啓曰,卽者義禁府都事來言,時囚罪人柳錫熙·洪選容等,當爲議處,而判義禁李憲球有身病,次堂例不得擧行云。判義禁卽爲牌招,何如?傳曰,允。
又啓曰,判義禁李憲球牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,許遞,前望單子入之。
判義禁前望單子入之,尹定鉉落點。
林肯洙啓曰,開坐事,命下矣。新除授判義禁尹定鉉,卽爲牌招,何如?傳曰,允。
又啓曰,判義禁尹定鉉牌不進推考傳旨,今方捧入,而開坐命下之後,如是違牌,事甚未安,更爲牌招,何如?傳曰,允。
掌令金炳德啓曰,臣言議風裁,本不合於淸朝耳目之任,而掌憲新命,忽下於千萬夢想之外,感恩怵義,雖不得不張皇出肅,而第臣於本府,已經惡憲,揆以公格,在所當遞。請命遞斥臣職。答曰,依啓。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗,持平李維謙·兪貞煥牌不進罷職傳旨,傳于林肯洙曰,只推。
宋能圭啓曰,吏曹郞廳來言,臺諫有闕,政事取稟。傳曰,前望單子入之。
臺諫前望單子入之,張德良落點。
林肯洙啓曰,明日朝講,兩司長官當爲進參。大司諫李敎英,待開門牌招,何如?傳曰,允。
又以都摠府言啓曰,副摠管李熙絅,以御營中軍,本營諸將官射會監試事,南小營晝仕出去之意,敢啓。傳曰,知道。
又以禁衛營言啓曰,本營軍色從事官李秉文,身病甚重,勢難察任,今姑改差,何如?傳曰,允。
庚戌十一月初九日午時,上御熙政堂。晝講入侍時,特進官吳取善,同知事金始淵,參贊官兪致善,侍讀官李寅夔,檢討官李升洙,假注書姜蘭馨,別兼春秋徐翼輔,記事官金炳溎,各持大學,宗臣興宣君昰應以次進伏,武臣沈樂臣進伏楹外訖。上曰,史官分左右。上誦前受音一遍訖。上開卷。寅夔讀自及周之衰,止過於大學而無實。上讀新受音十遍訖。上曰,文義以次奏之。寅夔曰,今日自止內,無非切要之言,而有難拈出一端,以陳文義,故一通大旨,敷衍仰奏矣。三代以前,聖人在上,賢才輩出,治日常多,亂日常少,三代以後,國無善政,鄕無善俗,治日常少,亂日常多,其故何哉?職由學校之政,修與不修耳。一自周室東遷,王政不行,敎道不明,人不聞仁義之說,家不傳孝弟之行,君不君,臣不臣,父不父,子不子,將至於夷狄禽獸之域,于斯時也,如無孔子之生於世,其得免萬古長夜也難矣。以若天縱之將聖,自任斯道之丕責,繼先聖於旣往,開後學於永世,雖無堯·舜·文·武之位,能闡堯·舜·文·武之道,使斯民知其有仁義禮智之性,君臣父子之倫,其所誦而傳之者,卽小學灑掃應對禮樂射御之文,大學格致誠正修齊治平之敎是已,其有功於天下後世,豈不賢於堯·舜·文·武哉?至于今數千載之下,聞孔子之風,誦孔子之言者,皆能知孝悌忠信禮義廉恥,則況當日親炙之者乎?孔門高弟,非不多矣,孰不聞道,而及其道統之傳,獨曾子一人,得其宗,蓋其篤信力行眞知實踐故也。非孔子,無以明先王之法,以詔後世,非曾子,無以述孔子之言,作爲傳義,可謂有是師有是弟也。子思之尊德性道問學,孟子之遏人慾存天理,卽相傳之心法也。降及叔季,邪說橫流,異端竝起,以至於老·佛之徒出,則彌近理而大亂眞。且以士者言之,知識淺陋,聞見駁雜,學不過口耳記誦,文不過詞章枝葉,勞而無功,華而不實,將何補於治道哉?從此小·大之學,有其法而無其人,有其書而無其敎,只是紙上空文而已。如是而國安得爲治,世安得不亂乎?此無他,趨向不正,道術不明故也。其正趨向明道術之要,惟在君上導率之如何,惟聖明垂察焉。上曰,顔子之賢,比之於曾子,則果何如也?寅夔曰,論其姿稟,則顔子之純粹,勝於曾子之魯鈍,而語其傳道,則曾子之功,多於顔子矣。上曰,然則曾子似勝矣。升洙曰,孔子雖不得位而行道,然其嘉惠後學,指示以爲學次第者,未有如大學之廣大詳備,此固聖門傳授之要訣也。是時聖門諸弟,如文學之子游·子夏,言語之宰我·子貢,其聰明才辯,不爲不多,卒傳其道,以發其義者,乃質魯之曾子也。蓋其姿稟,敦厚質實,故立志也剛毅,用工也誠篤,眞積力久,深造乎道,而獨得聖人道統之傳耳。大凡爲學之道,不貴聰明,而貴誠篤,夫聰明者,其知之也易,故其行之也不固,誠篤者,其知之也深,故其行之也堅確,此乃得失之所由分也。就以俗儒記誦詞章之學言之,所讀者聖賢之書也,所習者載道之文也。然而初無眞切爲己之心,徒矻矻於訓詁文詞之間,博覽强記,以眩其聰明,而不知自家心與身之爲何物,雖口誦萬卷,文鳴一代,竟亦何益之有?伏況帝王之學,尤與韋布有異,蓋讀書窮理,將以眞知實踐,治己而治人也。豈可以口耳爲尙哉?今夫大學一書,綱領條目,井井不紊,若於講學之際,必如曾子之誠篤,毋徒講究其文義,須要體認於心身,弗得弗措,日新又新,則聖學可躋於高明廣大之域,而上文所云繼天立極之道,亦不外於是矣。伏願殿下,於誠字上深加體念焉。取善曰,先王之明法,聖人之大道,雖非高遠難行之事,而及周之衰,賢聖之君不作,學校之政不修者,未能遏人慾存天理故也。以孔子之大聖,不得君師之位,以行其政敎,獨取先王之法,誦而傳之,以詔後世,其之功之德,偉且盛矣。今殿下講此大學一部,明孔子之道,行孔子之敎,治法政謨,如何則可以治隆於上,如何則可以俗美於下也,念念不已,則敎化不期興而興,風俗不期正而正矣。伏願懋哉懋哉。始淵曰,因小學之成功,以著大學之明法者,實是先後表裏之工矣。粵我英廟,於此二書,克勤克誠,發以爲政,德化隆盛,治敎休明,式至于今,曷不盛哉?曷不大哉?今我殿下畢講小學,繼進是書,體聖人爲學之序,法祖宗勤學之德,勿謂小學已講而泛抛,常加溫繹,參究大學之義而體認,則必有日新之效,自臻治平之道矣。伏願懋哉懋哉。且臣於日前侍講時,承聆講讀之玉音,則字音分明,句讀昭析,臣不勝欽仰攢頌矣,今日則字音句讀之間,有多錯誤,恐或講學之誠,始勤終怠而然矣。雖以工匠農人言之,苟或如是,則不成器而罔有秋,況帝王爲學之道乎?且夫誠正二字,尤是大學一部之要旨也。伏願殿下,必以誠正爲典學之要焉。致善曰,上下番及登筵諸臣,已爲備陳,臣無容更達矣。上曰,諸臣之言甚好,當留念矣。上曰,倍於小學而無用,過於大學而無實兩句,是何義也?寅夔曰,俗儒之習,事愈勤而理愈昧,故倍於小學而無用,異端之敎,空空而無,寂寂而滅,故過於大學而無實矣。上曰,大抵詞章之習,難而無用,小學之工,易而有用,而是則謂捨其易而爲其難者矣。上曰,異端之虛無寂滅,而所以爲高者,何故也?寅夔曰,老氏焉掃了而空,佛氏焉沒了而寂,故高且遠而無其實矣。升洙曰,彼雖說心說性,未知有實理實行,而只尙其高遠淸淨,故其敎高而無實矣。始淵曰,其法云,棄而君臣,去而父子,則是無五倫者也。豈但以無實言之哉?上曰,支流餘裔,果指何而言也?寅夔曰,如水之旁出,故曰支流,如衣裾之末,故曰餘裔矣。上曰,是指曲禮·少儀等篇言者,而蓋小學全法之若干餘存者矣。寅夔曰,蓋當時孔子,以先王之法,誦而傳之者想多,而秦火以後,其法之餘存者無幾,故小學全法之僅僅見存,亦不過弟子職諸篇矣。上曰,學校之政所以不修者,何故也?寅夔曰,賢聖之君不作故也。上曰,以此之故,敎化陵夷,風俗頹敗矣。上曰,其書雖存而知者鮮矣云者,何義也?寅夔曰,其書卽大學之謂,而自孟子沒後,其傳泯焉,故雖有其書,而鮮能知者矣。上曰,三千之徒,是指何人而言乎?始淵曰,指孔子門弟而言矣。上曰,三千弟子中,曾子獨得其宗,則曾子最賢矣。上掩卷。諸臣以次掩卷。上曰,史官就座。仍命退諸臣,又命退承史,以次退出。
上在昌德宮。停常參·經筵,只朝講。
藥房副提調徐念淳啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣不任區區伏慮,敢來問安,竝此仰稟。答曰,知道。三殿氣候一樣,卿不必入侍矣。大王大妃殿·王大妃殿·大妃殿,口傳問安。答曰,知道。
兪致善啓曰,明日常參·經筵,取稟。傳曰,停。
成好謙啓曰,左副承旨宋能圭,今日不爲仕進,卽爲牌招,何如?傳曰,允。
金永爵啓曰,備邊司郞廳來言,今日賓廳日次,而領議政趙寅永,右議政權敦仁,俱有身病,左議政鄭元容,無時急稟定事,不得來會云矣。敢啓。傳曰,知道。
傳于兪致善曰,檢校直提學金炳冀,馳詣仁陵,奉審摘奸,仍留監祭,仍詣長陵,一體奉審以來。
大王大妃殿,傳于兪致善曰,辛酉奏文辨誣之擧,在今日事體道理,豈容虛徐?入此年以來,連値冠蓋迎送之煩,姑未遑矣。今當專价奏請,而不可不廣詢處之,分遣史官于時原任大臣處,收議以入。
大王大妃殿,傳于兪致善曰,罪宗禶之事,今爲七十餘年之久,固不敢容易擧論,以正廟朝其時處分,出於迫不得已之聖心推之,則今日豈可不仰體乎?然事關至重,時原任大臣,詳考前後文案,具意見論理以聞。
徐念淳啓曰,事變假注書金基周,身病猝重,勢難察任,今姑改差,何如?傳曰,允。
金基周改差,代以金慶洽爲事變假注書。
以大司諫李敎英牌不進罷職傳旨,傳于林肯洙曰,只推。
以左副承旨宋能圭牌不進罷職傳旨,傳于兪致善曰,只推。
兪致善啓曰,吏曹郞廳來言,臺諫有闕,政事取稟。傳曰,前望單子入之。
臺諫前望單子入之,掌令朴商壽落點。
兪致善,以弘文館言啓曰,修撰趙在應,自鄕上來云。卽爲牌招察任,何如?傳曰,允。
金永爵,以備邊司言啓曰,關西後運襦衣二百二十領,紙衣一百領,照數稱量,木品紙品,亦爲看審監封後,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
又以都摠府言啓曰,副摠管李熙絅,以御營中軍,本營諸將官射會監試事,南小營晝仕出去之意,敢啓。傳曰,知道。
兵曹口傳政事,副司果單金炳德。
義禁府啓目粘連,向前洪選容亦,人命漂出,縱在掌內,旣無指的,其致敗之處,則不可歸罪於護送之失是白矣,地是兼管,有難全恕,以此照律,何如?判〈付〉。啓,依允。又啓目粘連,向前柳錫熙亦,已勘之逋,虛張瞞報者,自歸不法,焉逭重勘?以此照律,何如?判付。啓,依〈允〉。
大司憲金鍏,校理李寅夔,正言洪鍾序,副修撰李升洙等啓曰,請書九亟施追奪官爵之典。措辭見上答三司曰,不允。大司憲金鍏,正言洪鍾序等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府設鞫嚴覈,快正典刑。措辭見上答兩司曰,不允。大司憲金鍏啓曰,新除授掌令張德良,時在開城府地,請斯速乘馹上來事,下諭。答曰,許遞。正言洪鍾序啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府設鞫得情,快正典刑。措辭見上答院曰,不允。
庚戌十一月初十日辰時,上御熙政堂。朝講入侍時,領事鄭元容,特進官李圭祊,同知事李經在,特進官尹致定,參贊官徐念淳,大司憲金鍏,侍讀官李寅夔,檢討官李升洙,正言洪鍾序,假注書鄭漢源,別兼春秋徐翼輔,記事官金炳溎,各持大學,以次進伏訖。上曰,史官分左右。上誦前受音一遍訖,開卷,寅夔讀自其他權謀術數,止序。上曰,文義陳之。上曰,權謀術數,何義也?寅夔曰,上言異端之害,而繼言外他,亦有雜道,富國强兵縱橫功利之說,是也。元容曰,蘇·張·商·韓之徒,皆是權術,雖若利國,而實背正道,不過一時欲取功名之事,此皆仁義充塞,學敎漸晦之故也。寅夔曰,聖學之與異端,不能竝行,如薰蕕氷炭之不可共處,此盛則彼衰,彼盛則此衰,卽其勢然也。自孔子之道不行,楊·墨之言,遍天下矣。上曰,小學亦有楊·墨之說矣。元容曰,然矣。楊朱爲我,墨翟兼愛,皆是異端也。寅夔曰,楊·墨行焉,故孟子闢之,其功不在於禹下,及其沒,而功利之說,日新月盛,仁義之充塞,生民之塗炭,可謂極矣。縱有此書之不泯,百世無善治,千載無眞儒,不能講而明之,亦氣數使之然也。天道無往不復,斯文不可終喪,何幸程夫子兄弟者出焉,乘奎華之運,秉昏衢之燭,倡絶學於千載,辨邪說於二家,必欲學而至於聖人,以興起斯道爲己任。其敎人也,循循有序,自致知至於知止,自誠意至於平天下,此卽大學之法,而其書在載禮中,謂以孔氏之遺書,亶在於此,初學之入德,無過於是,故拔以置諸論·孟之列,三綱領八條目,粲然具備,其道坦而明,其說略而詳,譬如大明中天,擡眼可覩,周道如砥,擧足可履,上承嫡傳,嘉惠後人,之德之功,果何如,而朱夫子采輯補闕,序之註之,以詔來學,其功與二程何異哉?此書出於孔·曾,成於程·朱,前聖後賢之眷眷於斯道,其揆一也。伏願殿下,於講學之際,必如孔·曾之在座,程·朱之在前,常若對越,克存敬省焉。上曰,壞亂者,何謂也?寅夔曰,五季之時,百家衆技之類,充塞仁義,故曰壞亂也。元容曰,五代季世,歷年不多,衰亂相尋,學敎之法,壞廢無餘矣。物極必反,否往泰來,故宋興而德隆,復啓文明之治也。升洙曰,權謀術數者,卽是私智詐力之所爲,古昔盛時,未嘗聞其說矣。堯·舜之爲君也,所授受者,精一執中之法,而禹·皐陶之陳謨,卽惟曰惠迪吉從逆凶,惇五典庸五禮,湯·武之爲治也,所相傳者,建中建極之道,而仲虺·太公之告戒,亦惟曰義制事禮制心,敬勝怠,義勝欲,君所以講而行之,臣所以勉而戒之者,不越乎仁義禮智之德,彝倫常行之事,道隆於上,治成於下,四方風動,民俗於變,是時何嘗有權謀術數之說,藉或有之,豈能容之?及周之衰,道學不明,時君世主,不知仁義之爲治本,只知富强之爲良策,一切以私智詐力相尙,於是權謀術數之士,紛然竝進,以售其功名之計,此所謂上有好下有甚焉者也。豈盡其人之罪哉?任君師之責者,苟能修德行道,以身率之,使天下之人咸與維新,則彼權謀術數之說,雲消氷釋,自無惑世誣民之患矣。孟子曰,經正則庶民興,庶民興斯無邪慝矣。伏願澄省焉。元容曰,序文旣已畢講矣。旨義可以領會乎?此序一篇,雖是許多句語,而乃其宗旨,則在於書法二字,法是古之學敎之法也,書是後之學敎之書也。前有其法,後有其書,卽其宗旨也。蓋自以下,言其法也,及周以下,言其書也。蓋於古則只有法,而皆得以知之,及其後則必有書,而乃得以明之也。上曰,如今人所行之事,皆因古書而知之也。元容曰,聖敎誠悟解其意也。此篇中又有二字要旨,敎字學字是,在上之君師,是敎之者也,在下之士民,是學之者也。上而敎之,下而學之,卽其要旨,而全篇所言,皆是敎之學之之義也。故結辭中化民成俗之義,屬於敎字,修己治人之義,屬於學字。由是觀一篇之旨,則上言書法二字,中言敎學二字,末言化成修治以結之,此其旨義之綱條也。以此而觀書,則自可以領會矣。圭祊曰,修己治人,卽大學之體用,而其本在於明德盡性,亦由於格物致知,物格則理之散在於萬物者,無不明矣,知至則理之會在於我心者,無不盡矣。傳曰,窮理盡性,朱子曰,具衆理而應萬事,是亦格致之意也。格致之要,亶在乎慮而後得,此不徒學問上說去,大則治國平天下,小而日用常行之間,體驗而推廣,則講學文字,應接事物,自然有貫通之效。伏願於格致上工夫,益加體念焉。經在曰,此言君子小人,以位之上下而言也,謂其賢不肖也。上曰,賢不肖,是亦上下也。元容曰,賢與不肖,而人品焉高下,聖敎則旁推其義,而第此句旨義,則只是以位而言也。經在曰,明明德三字,是大學之大旨,故人君之欲治天下者,必先明其德,德旣明焉,敎亦行焉,君子則得聞大道,小人則得蒙至澤。及夫後世,則一切反是,此其故無他。學敎凌弛,異端充塞,上自君子,下至小人,不知有大學之法,雖讀其書,而不知其書之爲何書也。上曰,前世則有其法,而後世則有其書矣。元容曰,書纔出而敎已衰矣。經在曰,今此進講是書者,欲以此道而明此法也。必先明明厥德,使今日君子得聞大道之要,小人得蒙至法之澤,則豈不盛哉,豈不休哉?於此體念,是臣區區之望也。致定曰,大學要領,盡在序文一部,而其體用綱目,不越乎修己治人四字,以言乎體與綱,則是修己也,以言乎用與目,則是治人也。是以修己則人自治,未聞有不修己而治及人者也。語修己之工,則曰誠於中而發於外,故君子愼其獨,語治人之要,則曰平天下在治其國,故君子有絜矩之道,此非高遠難行之事,卽在日用政令之間也。惟殿下於修己治己之方,益加體念焉。念淳曰,權謀術數,皆出於後世,而職由學敎之不明也。惟彼雜術,何時無之,而顧吾道之明不明如何耳。吾道旣明,則彼道自熄,吾道不明,則彼道自熾,此所云治敎休明者,德化之明也,燦然復明者,道學之明也。明之爲字,從日從月,故天以日月,明明在上,聖與合德,明明在下,天惟明也,故照萬物而不遺,人惟明也,故應萬事而不昧,明之一字,儘爲學問中切要,而其於君德,尤有大焉。讚堯之德曰欽明,稱舜之聖曰文明,書曰亶聰明作元后,禮曰聖人嚮明而治,皆言君德之明也。殿下以聰明之姿,啓文明之運,克勤講學,日就光明,其於明字上,益加講明,則大學之明德,宋治之休明,可復見於今日矣。伏願體念焉。鍏曰,領事所陳一篇內自有宗旨云者,果好矣。夫大學之敎,蔽一言曰復其性而已,性者,卽所謂民受天地之中以生者也。復之之要,在於明善,故小學題辭,不加毫末萬善足焉者,卽指此也,性無聖凡之殊,雖凡人,用工於復善,則可與聖同歸。小學·大學,本無二致,朱子序大學之旨,已盡於小學題辭,深留聖意,溫繹於此,則可知其學問首尾,一串貫來,踐履之工,思過半矣。伏願懋哉。鍾序曰,河南兩夫子,接孔·孟幾絶之緖,繼往聖開來學,於斯文功固大矣。然而大學一書,宋仁宗抄出於禮記篇中,以賜程子,是書始傳,君臣之間,聖學表章。由是觀之,雖以兩程之賢,遭遇聖明之君,然後始能倡學傳道,儒敎汚隆,亶係於在上治化。伏願澄省焉。上曰,竊附己意,何謂也?念淳曰,篇中有闕略,故朱子以己意補其篇也。元容曰,第五章下所補之篇,是也。上曰,僭喩者,何謂也?元容曰,自謙之辭也。上曰,諸臣所奏甚好,當留念矣。上掩卷,元容進前奏曰,冬候過暖,夜雨亦多,此時聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,近日則滯候快祛,水刺如常乎?上曰,近則無滯如常矣。鍏曰,今當傳啓矣。上曰,退出爲之,可也。上命史官就座,命大臣先退,仍命退,諸臣以次退出。
上在昌德宮。停常參·經筵。
進御二錢重人蔘粟米飮,自今日一貼式,限三貼煎入事,榻前下敎。
大王大妃殿進御二錢重人蔘粟米飮,自今日一貼式,限三貼煎入事,榻前下敎。
王大妃殿進御二錢重人蔘粟米飮,自今日一貼式,限三貼煎入事,榻前下敎。
兪致善啓曰,明日召對,取稟。傳曰,停。
又啓曰,明日仁陵忌辰祭齋戒,再明日永陵忌辰祭齋戒,三明日靖陵忌辰祭齋戒,十五日十六日永陵忌辰祭齋戒正日相値,視事頉稟之意,敢啓。傳曰,知道。
徐念淳啓曰,行左承旨成好謙,左副承旨宋能圭,今日不爲仕進,竝卽牌招,何如?傳曰,允。
林肯洙啓曰,合辭方張之時,兩司無詣臺之員,事甚未安。除在外外,未肅拜呈告人員,竝卽牌招,何如?傳曰,允。
徐念淳啓曰,藥房副提調持粟米飮來待矣。傳曰,封入。
又啓曰,假注書鄭漢源,身病猝重,勢難察任,今姑改差,何如?傳曰,允。
鄭漢源改差,代以許鐸假注書。
林肯洙啓曰,大司憲金鍏,執義李鼎信,掌令李廷斗·朴商壽,持平李維謙·兪貞煥牌不進,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗·朴商壽,持平李維謙·兪貞煥牌不進罷職傳旨,傳于林肯洙曰,只推。
以左副承旨宋能圭牌不進罷職傳旨,傳于林肯洙曰,只推。
兪致善,以吏曹言啓曰,今此宗廟望祭獻官前承旨鄭德和,大祝前典籍林謇洙塡差,而時無職名,竝令該曹口傳付軍職,何如?傳曰,允。
兵曹口傳政事,護軍鄭德和,副司果林謇洙,以上竝單付。
兪致善啓曰,吏曹郞廳來言,大臣置處政事,取稟。傳曰,當日爲之。
又啓曰,卽者吏曹郞廳來言,政事當日爲之事,命下,而判書李魯秉,參判徐英淳,俱以病不來,參議鄭基世未肅拜,不得開政云。竝卽牌招,何如?傳曰,允。
有政。吏批,判書李魯秉進,參判徐英淳牌招不進,參議鄭基世式暇,右承旨金永爵進。以趙得林爲同敦寧,金炳冀爲右尹,徐英淳爲同義禁,姜時永爲同春秋,李承穆爲掌樂主簿,曺百承爲引儀,李勝憲爲尙衣別提,故參判李鉄求贈兵判知訓例兼,守知訓鍊李景純考,故學生權纘中·李東秀,以上贈童敎,孝行卓異贈職事,承傳。
兵批,行判書趙斗淳病,參判朴齊憲差祭,參議任泰濬入直進,參知柳興奎病,同副承旨兪致善進。領府事鄭元容,判府事金道喜,知事徐俊輔,僉知加設單李鶴周,上護軍尹定鉉,護軍宋持養·曺錫雨,副護軍李裕元·洪祐健·趙忠植·金永求,副司直姜鍊·崔鳳恒·吉履元·張德良,知事作闕尹定鉉,以上竝單付。
吏批,再政。以李圭秉爲漢城主簿,李根成爲引儀,知春秋單姜時永,故通德吳鼎基贈童敎,孝行卓異贈職事,承傳。
吏批,三政。以趙秉文爲掌樂主簿。
兪致善,以吏批言啓曰,議政府左議政鄭元容,勉副事,命下矣。當爲置處,而領敦寧一窠,國舅今方見帶,本曹時無相當窠,依例送西之意,敢啓。傳曰,知道。
金永爵,以兵批言啓曰,左議政鄭元容,勉副送西事,命下矣。當爲隨品置處,而領中樞一窠,判中樞二窠,他大臣及輔國判書徐俊輔,今方見帶矣。徐俊輔當爲降付知中樞,而時無見窠,依例作闕下批,從座目領中樞金道喜,降付判中樞,其代鄭元容下批之意,敢啓。傳曰,知道。
林肯洙,以義禁府言啓曰,時囚罪人柳錫熙,杖七十,徒一年半定配照律公事,判付內依允。功減一等事,命下矣。柳錫熙功減一等,杖六十收贖,告身盡行追奪,江原道淮陽府銀溪驛,徒一年定配,而以議啓內辭意,具罪目,依例發遣府羅將,押送配所,何如?傳曰,允。
義禁府照目粘連,南陽兼任始興縣令洪選容矣本府議啓內,人命漂出,縱在掌內,旣無指的其致敗之處,則不可歸罪於護送之失是白乎矣,地是兼管,有難全恕,以此照律罪,笞五十收贖,解見任別敍私罪,奉敎依允爲旀,功減一等爲良如敎。又照目粘連,吾老梁堡前萬戶柳錫熙矣本府議啓內,已勘之逋,虛張瞞報者,自歸不法,焉逭重勘?以此照律罪,杖七十收贖,告身盡行追奪,徒一年半定配私罪,奉敎依允爲旀,功減一等爲良如敎。
左議政鄭元容疏曰,伏以臣才薄能鮮,而叨冒踰濫,恩重德厚,而毫蔑報效,此臣之夙宵所憂懼,而食息所不寧者也。前秋受任以來,力非不欲不竭也,心非不欲不殫也,素乏之識見,老又茫昧,已耗之精思,近益惛憒,謨猷籌劃,非所擬議,文簿期會,亦未依樣,歇後胡塗,苟具彌縫,一事二事,無往非僨誤,而洪庇寬假,譴何不及,臣自省愆尤,竊冀斥免,屢籲未準,轉益惴恐。此際麻制誕宣,宿德登庸,廊廟得重,國事幸甚。臣於此時,又何敢煩瀆宸聽,而臣之自前祈懇,非爲較計於勞佚之間也,亶以老病之萬無以奉供職事焉耳。臣本以脆弱之質,少壯亦不猶人,而今則年迫七旬,奄奄葸綴,所患積聚之症,在前則每於寒暑之劇,節候之換,輒爲發作,而今則一飢飽一起居,衝亘作疼,動過旬日,痰注壅結,而少噉必滯,潮熱來往,而少動必眩,神氣長時昏瞀,視聽轉益迷錯,麻痺則艱於運用,澁訥則難於言辭,遇事而莫辨頭緖,聽語而莫會肯綮,昏昏沈沈,榮衛日以銷鑠,委貼床玆,便成癃朽不省之狀。如此而何以責筋力奔走之事乎?呻囈輾轉之中,職名之虛縻,尤爲添證之端,玆又申控疾聲之呼。伏願聖明,俯賜矜愍,入稟東朝,亟許鐫改臣相府之銜,俾公私兩幸焉。臣無任云云。答曰,省疏具悉卿懇。國家今幸無事,而鼎席備員,竊庶幾垂拱仰成矣。卿之情懇,愈往愈苦,使予心痗然,獨賢之勞,亦云多矣。一切靳持,有欠禮使之義,姑爲勉副,勿以釋負爲心,體予至意,有懷必陳,以補衮闕。仍傳于兪致善曰,此批答,遣史官傳諭。
上在昌德宮。停常參·經筵。
兪致善啓曰,明日召對,取稟。傳曰,停。
林肯洙啓曰,大司憲金鍏,執義李鼎信,持平兪貞煥呈辭,掌令李廷斗·朴商壽,持平李維謙未肅拜,監察茶時之意,敢啓。傳曰,知道。
徐念淳啓曰,左副承旨宋能圭,今日不爲仕進,卽爲牌招,何如?傳曰,允。
徐念淳啓曰,藥房副提調,持粟米飮來待矣。傳曰,封入。
許鐸有頉,代以鄭顯德爲假注書。
傳于兪致善曰,永陵受香承旨,仍爲奉審摘奸,局內諸陵,一體奉審。
事變假注書金基周,兼春秋金大鉉·金龍翼等書啓,臣等敬奉大王大妃殿傳敎,分往收議于時原任大臣處,則領議政趙寅永,以爲此事之尙今未遑,亦云晚矣。專价特奏,豈可以冠蓋之頻數爲拘乎?臣無容更議矣云。左議政鄭元容,以爲今此辨奏之擧,實是不可遲徐之事也,事體所重,何可以冠蓋迎送之煩,不卽專价而奏請乎?慈聖俯詢之下,臣無容更議矣云。右議政權敦仁,以爲辨誣之擧,尙亦云晚,專价之請,豈或少緩?臣無容更議云。領府事金道喜,以爲此誠時急辨奏之事,豈可拘於冠蓋之絡繹,有所虛徐乎?亟命專价。臣無容更議矣云。判府事朴晦壽,以爲今此辨奏之擧,在今日事體,尙云晚矣。專价奏請,有不可徐緩。俯詢之下,臣無容更議矣云矣。敢啓。傳曰,知道。諸大臣之議如此,使臣,政官牌招,開政差出。
有政。吏批,判書李魯秉進,參判徐英淳進,參議鄭基世進,右承旨金永爵進。以金景善爲陳奏使,李圭祊爲副使,李升洙爲書狀官。
兵批,行判書趙斗淳病,參判朴齊憲差祭,參議任泰濬入直進,參知柳興奎病,右副承旨林肯洙進。以兵批無緊窠,吏批無送西之人,無政事之意,敢啓。傳曰,知道。
以左副承旨宋能圭牌不進罷職傳旨,傳于林肯洙曰,只推。
兪致善,以吏曹言啓曰,承文院博士林昺默,受由後過限不上來,依例罷職,何如?傳曰,允。
金永爵,以備邊司言啓曰,卽見開城留守李是遠狀啓,則以爲大興餉穀,係是陰雨之備,而庚子·辛丑,以長湍·金川所在城餉,除非慘歉,一遵餉法,上捧分留之意,狀請蒙允矣。昨今兩年勅需作錢之後,留庫蕩無餘儲,而屢豐之餘,不可任其襲謬。長湍次知南倉,金川次知西·北兩倉,依定式上捧事,請令廟堂稟處矣。餉法雖重,民勢當念,故遇歉下捧,便成已例,而今年畿農,未免失稔,民力多艱,全數上城,有非恤隱之政。畿伯年分之狀,已以折半邑捧,覆啓蒙允,以此施行之意,分付,何如?傳曰,允。
又以備邊司言啓曰,卽見黃海監司徐戴淳,水使韓仁植狀啓,則以爲豐川府椒島鎭漂人二名問情,則乃是大淸國關東省奉天府厚山縣人之逢風漂到者,而一名凍死,風濤餘生,不得獨乘越海,願從旱路還歸,所持物件中鐵物及可以帶去者,使之帶去,船隻與船裝什物,彼人所見處,竝爲燒火,屍身之棺板斂具,照例題給事,竝請令廟堂稟旨分付矣。漂人旣願從陸,隨其願發送,而此是外地之人,則不必別定咨官,依已例,令沿路譯學與差員,次次替傳,領付灣府,以爲入送鳳城之地,衣袴等物,令該道照例造給,刷馬供饋禁雜等節,使各其道另飭。彼人物件之可以運致者,裝船鐵物之依例輸送者外,船隻什物,漂人所見處,竝爲燒火,不願帶去者,亦令折價以給,屍身運送之節,竝依狀請施行,咨文,令槐院撰出,定禁軍騎撥,下送灣府,以爲入送鳳城,轉致盛京之地,何如?傳曰,允。
又以備邊司言啓曰,卽見吏曹啓目,則枚擧全羅監司南秉哲狀啓,以爲本道茂朱府安國寺,本爲守護史閣而設置者也,挽近寺樣凋敗,累百間梵宇,將有全覆之患,工役浩穰,措辦無術,空名俗帖五百張,令該曹照例施行,而自該曹不敢擅便,請令廟堂稟處矣。該寺,與尋常僧寮有異矣。年久頹圮,今將修葺,而工役浩大,不可專責於僧力,至有道臣所請。在前寺刹之役,多有許給之例,今亦特以三百張劃下,使之補用完役之地何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
上在昌德宮。停常參·經筵。
兪致善啓曰,明日召對,取稟。傳曰,爲之。
徐念淳啓曰,藥房副提調,持粟米飮來待矣。傳曰,封入。
又啓曰,左副承旨宋能圭,今日不爲仕進,卽爲牌招,何如?傳曰,允。
林肯洙啓曰,大司憲金鍏,執義李鼎信,持平兪貞煥呈辭,掌令李廷斗·朴商壽,持平李維謙未肅拜,監察茶時之意,敢啓。傳曰,知道。
傳于兪致善曰,奉審閣臣入侍。
右議政權敦仁疏曰,伏以臣纔肅恩命,獲侍講對,奉咫尺之淸光,叨雙隻之隆儀,榮欣浹體,抃頌彌衷,雖從此退塡溝壑,尙復何恨?顧臣情病之實,已控前席之懇,不更絮煩,當備垂燭,臣之今日冒膺,豈臣之强其所可强哉?敦迫之過,辭敎非常,怵畏抑塞,惟承奉是急耳。夫人臣,以仕宦事君,仕宦而能結殊知致崇顯,終身衣被龍光者,卽千古人臣所大榮,亦千古人臣有幾人哉?臣以卑鄙,受恩三朝,竊位上相,固榮已極矣。今當殿下維新政理,切於求助,東朝殿下,憂勞惕厲,思進耆舊,至以如此過中之擧,加之如此無用之臣,必致而後已,此千古人臣不可易得於其君者,其所以爲大榮,臣亦常情,豈異於人哉?然而殿下之欲必致臣乃已者,非榮臣身也,將責功望能,俾有所裨補也,臣之唯殿下命是趨者,亦非榮臣身也,將出入獻替,以贊聲明也。今以癃殘天廢之累然一土木偶,殿下何以責功能,臣亦何以贊聲明乎?是有置相之名,而無置相之實也。殿下以無實而取於臣,臣以無實而事殿下,卽所謂公私無益,上下胥失也。以臣所蒙被之至恩大榮,縱未能一分報稱,亦何敢以不肖餘生,疵累我殿下一初懋實之政乎?臣之出入中書,已多歲年,疾病之作,未嘗不在其時,而將頹之景,不無短長之稍異,向朽之木,亦有深淺之或別,由今視昔,雖謂之小小差殊,尙哿矣。然猶下之所屢辭,上之所屢許,皆憫其源委之痼也,筋骸之脫也。況今三數年光陰,在臣桑楡,眇若一塵之懸,痼者益痼,脫者益脫,雖欲如昔之撐拄爲命,其可得乎?夫須臾無死,萬一有報,臣雖至愚,豈無其願?第病已居肓,力不從心,外視形色,若不甚急,而暫勞微觸,輒倍其肆,一自筵退,眩暈益添,積聚交劇,衰元日落,寄息床簀,奄奄若不可支存。以此視蔭光景,何望蹲冒從政乎?玆又冒死瀝血,具暴懇私,惟聖明哀之憐之,復照察之,仰稟東朝,亟賜遞斥,則臣之一日縷命,亦殿下一日之賜也。臣無任云云。答曰,省疏具悉卿懇。左揆之告去屬耳,卿又求退,假使次第勉從,則寡昧,將兼行相君之事,其可爲國乎?卿之入謝未幾,而有此不可諧之懇,誠爲惑焉,亦甚慨然。大官出處,儘是難重,非宜悻悻然若將有由而去位也,卿其熟慮,亟斷來章。仍傳于兪致善曰,此批答,遣史官傳諭。
庚戌十一月十三日未時,上御熙政堂。奉審閣臣入侍時,同副承旨兪致善,假注書姜蘭馨,別兼春秋徐翼輔,記事官金炳溎,檢校直提學金炳冀,以次進伏訖。上曰,史官分左右。上曰,閣臣進前。炳冀進前。上曰,陵上安寧乎?炳冀起伏奏曰,臣承命馳詣仁陵,陵上奉審則無頉,碑閣·丁字閣奉審則無頉,祭物·祭器·祭井看審則精潔,諸執事摘奸則無頉,仍留監祭,將事安寧。仍詣長陵,陵上奉審則無頉,碑閣·丁字閣奉審則無頉矣。上曰,向時植木,今果善長乎?炳冀曰,今則木葉盡脫,雖未見茂密之狀,而蓋已善長矣。上曰,史官就座。仍命退閣臣,又命退,承史以次退出。
上在昌德宮。停常參·經筵。
兪致善啓曰,明日召對,取稟。傳曰,爲之。
徐念淳啓曰,今日齋宿,承旨當爲備員,行左承旨成好謙奉命在外,何以爲之,而右承旨金永爵,左副承旨宋能圭不爲仕進,竝卽牌招,何如?傳曰,允。左承旨許遞,前望單子入之。
承旨前望單子入之,成好謙落點。
傳于兪致善曰,禮房承旨,馳詣宗廟·徽定殿·景慕宮,奉審摘奸以來。
傳于兪致善曰,明日晝茶禮,當自內親行矣。該房知悉。
以江原監司李謙在狀啓,通川郡民家失火事,傳于兪致善曰,民家失火,聞甚矜惻,元恤典外,別加顧助,結構奠接之意,廟堂措辭分付。
以右承旨金永爵,左副承旨宋能圭牌不進罷職傳旨,傳于兪致善曰,只推。
兪致善啓曰,今日齋宿,承旨當爲備員。右承旨金永爵,左副承旨宋能圭,旣有只推之命,竝更牌招,何如?傳曰,允。
傳于兪致善曰,勿拘齋日,儒疏捧入。
以右承旨金永爵,左副承旨宋能圭再牌不進罷職傳旨,傳于兪致善曰,只推。
兪致善啓曰,藝文提學徐箕淳,旣入闕中,不爲肅謝,直爲出去,事甚未安。推考,何如?傳曰,允。
兪致善以奎章閣言啓曰,明日卽書香閣望奉審日次,臣進詣擧行之意,敢啓。傳曰,知道。
又以禮曹言啓曰,卽接濟州牧使李玄功狀啓謄報,則十月令薦新唐金橘,一一摘取,爲一百三十二箇,而肇慶廟薦新十六箇封進,所餘爲一百十六箇,宗廟·孝定殿·山陵·徽定殿·景慕宮薦新,排比無路,故謹援已例,都封上送于禮曹,以爲稟旨進獻之地爲辭矣。在前橘果稀結之時,已有減數薦獻之例,今亦依前例分排,當日薦進,而山陵薦新,則魂殿內官,陪進陵所薦進,何如?傳曰,允。
以濟州防禦使李玄功狀啓,薦獻進上橘柑,不得如例封進,惶恐待罪事,傳于兪致善曰,勿待罪事,回諭。
林肯洙,以備邊〈司〉言啓曰,卽見平安監司洪鍾應,兵使趙元錫,宣川府使鄭日復狀啓,則以爲宣川府小化島漂到大國人五名,大化島漂到大國人三名問情,則一是奉天府琇陽城南紅旗溝人,一是奉天府琇陽城多高山人之逢風漂到者,而或至船隻破傷,或以冬寒水凍,皆願從旱路還歸事,竝請令廟堂稟旨分付矣。兩處漂人,俱願從陸,依其願竝以旱路還送,而所着衣袴及朝夕供饋,沿路刷馬,各別申飭之意,分付該道,彼人物件之可以運致者,船裝鐵物之可以折價者,竝依願許施,其餘破碎船隻,棄置什物,彼人所見處,竝爲燒火,別定差員,與問情譯學,眼同領付,咨文,令槐院撰出,別定禁軍,騎撥下送于灣府,使之入送鳳城,轉致盛京之地,何如?傳曰,允。
幼學臣李豐淵·崔輔翼·李致洪·高濟淵·金禹鑑,進士盧錫升,幼學李一銓·崔相龜·金漢弼·柳學祖,進士權鍾達,幼學李德淵·李元植·崔嶷·金漢忠·崔相朝·李瑚淵·李源植·金以沃·李敦相·李喜燾·崔應洙·金墍·梁柱永·許塽·沈坦·崔遇泰·李珍·黃元龍·韓友淳·金弼欽·朴僖仁,進士李鳳夔,幼學李海郁·金瓚秀·徐永一·柳元模·朴奎燦·尹三鉉·羅用淳·金七煥·李宗洙,生員奇益鎭,幼學太儀昊·崔濂·陸大演·奇升奎·李漢範·安欞·許邁·許欽·許鈺·尹洪錫·張鴻奎·蘇八源·安錫元·安錫鴻·李錫麟·崔光爀·金漢朝·權鉉·崔光澤·李秉淳·盧光涉·尹載學·盧光洙·李震淵·李涉·丁克晦·鄭鍾秀·徐欽儒·尹埉·宋載華·尹圭遠·鄭燦奎·徐勉儒·任泰義·宋載亳·洪燕謨·鄭希奎,進士朴奎琠,幼學金以洙·南宮烈·金宜壽·金成鎰·鄭冕奎·吳洛煥·姜祉會·金東範·李致勳,進士金紀漢,幼學李濤·李明煥·吳匡翼·柳洪淇·沈逵·柳震浩·金章烈·金星大·金鼎遠·趙廷碩·韓在裕·金蘭秀·金萬淵·沈煥天·崔繻·吳益圭·徐儒欽·鄭浚·徐志廈·鄭尙烈·沈埴·朴奎瑩·李佐白·安命禧·南鎬·閔喆邦,生員李龍九,幼學韓楫·郭文鎬·李汲·朴鼎夏·洪載文·黃濟纘·柳瑞養·柳渭源·宋在壽·鄭文榮·李遠九·李始一·高濟璜·鄭在濟·吳卓奎·高載鎭·金慶仁·梁在烈·宋敏和·崔錫麟·金泰東·金漢英·邊圭白·梁之容·鄭熙鎭·金禮遠·安宗濂·柳道顔·金星台·韓道洙·金星龍·金基烈·丁載龍,進士金道煥,幼學裵翼繡·韓性根·丁克豐·李九鉉·丁載豐·安時麟·李臣桓·安在烈·柳寅文,進士金基遠,幼學丁昌茂·安鴻陸·權宇仁,生員金炯厚,幼學金漢濟·安奎烈·鄭濟·金白鎰·許結,進士申升求,幼學金鶴熙·柳涉·許謙·安以豐·權弼壽·許瑬,生員閔敦爀,進士崔龍垕,幼學金漢卓·李啓鳳·姜胤孝·金樂範·李尙奎·李聲弼·崔遇吉·宋一浩·黃處洙·李致漢·蘇秀燾·高正鎭·金再衡·崔存中·丁好七·金基潤·李懿憲·吳台善·李光淳·鄭存民·金永休·金邦疇·在休,進士李鍾器,幼學鄭汝龍·柳觀鎭·洪在文·李時恒·柳東新,進士吳哲淳,幼學金文奎·柳慶寅·宋樂鉉·洪大演,進士尹行騏,幼學金準休·吳龍海,進士張漢奎,幼學金在鉉·安景壽·趙相豐·金宗喜·朴仁啓·安漢秀·金秉會·任基伯·林致煥·柳煥祚·趙炳瓘·丁錫右·崔悌默·崔元默·金翰相·宋鎭邦·崔彩榮·金宗鉉·張基權·崔時默·宋濬源·崔倫榮·金洛俊·崔赫珪·宋夏源·金東鉉·崔旻榮·張昇燁·李命烈·朴基源·吳龍翰·李容九·崔世樂·洪秉奕·李炳植·辛一寧·李世彬·吳得良·李在升·全膺鎬·李元孝·全載一·宋榮甲·金基鉉·李膺孝·金龍憲·李宇淳·金煥煦·金在孝·權柱衡·金永源·柳興民·趙相萬·金鴻圭·李東陽·崔德秀·金文德·權檀·李益九·柳三榮·金煥成·宋鼎浩·南宮鎭·金文載·趙璋淳·羅在徽·趙在默·李東一·金宗勳·金淳·鄭萬億·高德寬·朴在淳·李邦佑·朴存燁·黃龍河·姜膺鳳·崔基南·柳世基·梁斗永·趙耆秀·安敬燮·尹德采,生員邊相敦,幼學鄭敬信·羅俊基·趙相烈·李章煥·丁夏鉉,進士李秉圭,幼學金聲鐸·吳廷麟·姜在新·金鎭輔·宋基協·朴漢奎·吳成憲·高克賢,進士金慶休,幼學宋敎煥·姜柱榮·李集文·吳時永,生員李致鵬,幼學柳洵·沈東洛·吳錫大·任希昌·柳晃,進士具漢翼,幼學李行燮·黃顯商·李可白·愼永鎭·白東直·鄭海日·金文斗·丁致祚·鄭鎭容·李時九·金亮淵·姜斗會等疏曰,伏以臣等,竊惟念天地氣數,有盛衰循環之理,姬周之時,則聖賢作於齊·魯之地,皇宋之世,則群哲生於濂·洛之鄕,大明之末,則諸賢出於海東之域。蓋明運之衰,夷狄猾夏,將未免狼望之擁於黃圖,廬山之塡於赤縣,是爲氣數一亂之候也。皇天降監,循環之運,先啓我東方,自祖宗基命以來,聖神相承,作成之化,溢於海隅偏邦,眞儒正學,輩出於數三百年之間,丕闡彝倫之敎,勵翼休明之治,致吾君於堯·舜,繼儒統於周·孔,爲國家萬億年敬天之休。竊聞功大者,必有崇報之典,德尊者,必有崇奬之禮,是故我朝諸賢之從祀文廟者,前後相望,邦國賴以樹風聲,士趨賴以尋正路,可謂至矣盛矣。然有同德同功之賢,而未盡於崇報崇奬之典,或以至重之擧,難竝於一時,或以顯晦之數,有待於來世。有若先正臣文烈公趙憲·文正公金尙憲·文敬公金集,皆以百世宗師之賢,尙闕兩廡腏食之儀,公議之久而愈鬱,朝家之欠於未遑。臣等以末學顓蒙之見,何能窺測於大賢閫域,而略有傳習於先輩碩儒,筆授口訣,敢此擧槪而仰陳焉。趙憲姿稟絶異,莊重嚴毅,性至孝,纔免襁褓,已知事親之禮,父母有命,必跪而對,自幼嗜學,每激仰而自誦曰,天生男子,豈偶然也哉?其所自任者,已不淺矣。家甚貧,隆冬盛寒,衣履盡敝,而徒步從師,不避風雪,當夜則必誦庸·學·離騷經。出師表,吟哦慷慨,達朝不寐。稍長,最好朱子大全,一皆成誦,平生爲學,一以踐履爲主,每誦爲人子止於孝,爲人臣止於敬,未嘗不三復,居家日用,必本於小學。弱冠遊泮宮時,館儒疏論妖僧普雨,連月伏閤,人皆懈怠,獨凝然特立,終始如一。及通籍,除定州敎授,關西素無文獻,而敎育三年,蔚有儒風。入爲校書正字時,上降香佛寺,舊例館官,必親監封,憲上疏曰,口讀聖賢之書,手封供佛之香,臣所不忍,自是直聲藉甚。以聖節使質正官赴京,上書禮部,質問聖廟位次,以爲周·程·張·朱,不宜在文中·安定之下,南軒不宜在龜山之上,羅豫章獨何闕於躋配,陸象山不可陞於從祀,西山宜下於東萊之位,勉齋宜同於九峰之列,皆出於明正之論,故禮部歎服稱謝。在中朝時,諦觀文物制度之盛,慨然有東周之志,先條其切於施爲者八事,其論聖廟之制曰,臣竊見嘉靖中,改題文宣王之號,爲至聖先師孔子之位,顔子以下,俱改爵名,故廟額不曰大成殿,而曰先聖廟。蓋因大學士張孚敬之言,一定千載之誤,而我朝猶襲前陋,恐當議改,東西廡之列則公伯寮·荀況之徒,不宜在焉。啓聖廟則宜設於文廟之西,因請先正臣金宏弼·趙光祖·李彦迪·李滉從祀之儀,其餘七條,皆明於爲治之道。又上萬言疏·黨流疏及諸疏,皆出於愛君憂國,扶世道振風敎之至意。時倭酋秀吉,弑其主,因遣使來覘,擧國惶惑,無敢以斥絶爲言,憲獨慨然草疏曰,臣逐其君,人倫之大變,天地之所不容,縱不能提戈往誅,而其又與之交,使以助其聲勢乎?連上疏章,抗言不可通好,而朝廷竟遣通信使。秀吉又請假道,西犯上國,憲自沃川,白衣詣闕,請斬其使曰,綱常一墜,君父禍急,心崩膽裂,不得不雪涕言之。再草疏,極論尊周備賊之策,而竟未徹。不久倭兵,渡海長驅,連陷列邑,已踰鳥嶺,大駕西幸,憲聞變痛哭,與同志之士,募得鄕兵數百,遮絶賊路,力戰却之。乃移檄湖·嶺,募致義旅,因爲西上扈駕之計,爲巡察所沮遏,不得遂意,以七百義士,直向錦山,竟殉於義。蓋憲之節,本於學問中忠孝上做來,非如一節之士,激慨捐軀之比也。自早從師於先正臣李珥·成渾,實踐正大之域,成就道德之器,是故先正臣宋時烈,狀其行曰,先生旣以間氣之鍾,純剛之性,克之以學問,輔之以師友,淵源深遠,根基完實,孝悌通於神明,誠忠貫於金石,富貴貧賤不能移,刀鋸鼎鑊不能屈。非堯·舜·湯·武不言,非孔·孟·程·朱不學,不讀春秋,無以知先生之功,不讀晦菴書,何以知先生之所以爲先生也哉?噫,憲之平生積累,專在於麟經一統與朱書一部,觀於請斬倭使不供佛香等處,從可驗矣。然則時烈之言,眞箇深見其學力之所在也。金尙憲德器天成,正大牢確,自少好學,以小學自律。其在仕路,常病世之人,循外而眩於名實,雅言爲善,躬踐實地,優於好賢,勇於斥邪。時仁弘,誣先正臣李滉,遂不避蜮吹,上言痛辨,而値倫紀晦塞,仍與道消,及仁祖反正,貽書勳宰,論時務及處變之道,因進八漸之戒。是時毛文龍,構陷我國,尙憲以陳奏使,朝京訟冤,帝加褒可之命。會虜兵東搶,文龍又爲飛誣,沬血辨白,且乞兵以議虜。後朝京時,有詩編,皇朝學士張延登序之曰,世有精識如季札,采而歌之,必將曰美哉,其箕子之舊乎。蓋其詩格,得於濂·洛之雅韻,直接周雅商頌之盡美盡善,故其評如是矣。序末之辭曰,其請救一書,痛切回天,余卜其國有人,未有患也。雖中國之人,服其誠忠與德器,若是之深也,當虜使之來,抗言不可,許其椅坐,以啓其心,此其先見之明也。是歲丙子,虜入寇,上幸南漢,尙憲自石室追赴,力陳死守計,諸宰請以世子求成,遂痛斥其議。上曰,今將何恃?對曰,天道可恃,願上堅定無動。俄而出城之議定,尙憲手裂國書,痛哭入對曰,君臣當誓心死守,萬一不遂,歸見先王無愧也。退不食六日,聞虜要得斥和人以甘心,遂復食,請詣虜營,上諭止。及上出城,自扶哭送,因出自東門,至安東·豐山而止焉,言虜將以我師西犯,乃上書極言其死不可從。虜聞之,遣使拘執以詰,答曰,吾守吾志,以告吾君耳。虜解其囚,强令拜謝,而終不屈。甲申皇都破時,在虜中作詩痛之,在賊五年,天下慕之義,虜亦不敢加害,而送還本國,遂歸石室居焉。嘗謂人曰,新番告身,不書瀋號,庶幾知我,何憚一遭往來?自上有扈從之賞,上書辭不受,末端語及薪膽曰,毋信一時之要盟,毋忘前日之大德,毋恃虎狼之仁,毋絶父母之邦。夫以千里,爲讐人役,古今所羞,每思先王奏文萬折必東之語,則不覺涕泣沾衣也。孝廟嗣位,入陳知人安民之策,因請留儒臣金集,以輔王室,與之協贊明揚,以基遠圖。然而時事掣肘,求去益力,旣沒有遺疏,辭意懇至。宋時烈撰其碑曰,我東自箕子數千年,而有鄭圃隱,倫彝旣敍,至于本朝,尤彬彬也,不幸迫於治亂之數,以致天地飜覆。然天未嘗不愛斯人,於是,儲積胚胎,以生先生,以當一治,故其質淸而明,其氣剛而大,其志高而潔,其行方而直,所學精而正,所養深而厚,以明天理正人心,以繼箕子·圃隱之統。大明之季,禮義先亡,遂至陸沈而不救,天之所以生先生,不專爲我東方也,而日月所照,霜露所墜,固將推而明之無不準。蓋尙憲以大賢之德,兼卓立之節,前後事業,皆從春秋大義中出來,終扶一線綱常於天地之間,使吾東土,知有君臣之道,而將使天下萬世,取以爲法,其功其德,豈易量哉?金集姿性,端方審密,溫雅和粹,已自五歲,知讀書作大字,言動不妄,及長,道成德立,雖不以師道自居,而遠近莫不從學。其在外除,施以敎化,日與士子,講論經籍,以扶世道爲志。及當丙子虜至,星夜赴亂,未及行朝,賊已塞路,遂與同志,糾合義旅,將北去勤王,俄而聞媾成,入都進慰而退。其入侍經筵也,講明經義,因進規戒曰,人主一心,萬化之源,誠能存養,察其所發,則人欲退聽,天理流行。上曰,此堯·舜心法,予當體念。因問治心爲政之要,對曰,治心當以敬爲主,爲政則貴在誠實矣。上稱善。孝廟由大君升儲貳,大官言,金某一生沈潛性理之學,使侍東宮,則必有薰陶之益,孝廟嗣位,屢被召命,上封事,論喪禮及時務,其略曰,竊惟天敍天秩,自有典常,古經國制,因革相承,當初急遽,未免放過,前頭節文,猶宜講究,今略論其槪,爲一冊子以進,又曰,天下之大本,殿下一心是也,今日之急務,振紀綱是也。上歎服其切實,仍命證定小學註說及中庸或問句讀。及拜天官,上諭之曰,不與之共天位治天職,則非王公之尊賢也。遂出辭,思竭誠忠,以答知遇,朝野相想望,筵臣李泰淵啓言,金某一代儒宗,願特加優老之典,上卽命加資。當時公議之仰服,眷厚之隆洽,庶幾致三代之盛矣。與金尙憲·宋時烈,共濟至治,而賊臣陰泄國情,外喝日急,乃相率而退,豈非氣數之使然哉?臨終之日,端莊檢束,無異平日,謂諸生曰,知死生之理,而無所動於心,此則吾無愧於古人矣。宋時烈誌墓而贊之曰,先生道尊德盛,盎然如春和襲人,不怒而威,人莫不敬,其學專用心於內,故所存益固,所履益篤,而其所造詣,終至於此,最其役身於禮,以終其世者,此實近世諸賢之所不可及。吾東道學,始於圃隱,我國諸賢,闡而明之,惟吾老先生,得李文成公嫡傳,專於朴實頭用功,先生承其旨訣,門路甚正,老先生,卽集之父先正臣長生也,李文成公,卽先正臣珥也。珥之學,傳於長生,以及於集,其淵源之正大,授受之丁寧,有如是矣。宋時烈於趙憲則聞而知之,於金尙憲·金集則見而知之,切於誦慕而習於登炙,一言片辭,皆出於眞的信筆,臣等讀其言而服其議,信之如金石,仰之如高山,摭其大略以聞。竊伏念三賢之道德也·節義也·文章也·事功也,無愧於濂·洛從祀之群哲,竝美乎本朝陞廡之諸賢。第見奬德文字之趣向,則已爲啓發於後世之公議,故前後從祀之疏,不止一再,至於今日臣等之請而極矣。顧此大義理,建諸天地而不悖,質諸神明而無疑。伏惟殿下,德合天地,明竝日月,際此嗣服之初,所當先者,崇德報功,敦聖化振儒風之政也。臣等千里裹足,敢以芻蕘之見,仰徹黈纊之下。伏願聖明,克軫睿思,追列朝未遑之典,伸公議積屈之餘,特命有司,亟擧先正臣趙憲·金尙憲·金集躋配文廟之禮,以盡聖世之美規,以副多士之顒望,則斯文幸甚,國家幸甚。臣等無任云云。答曰,省疏具悉。三先正道義,可爲百世師,而聖廡從享,事體至愼至重。爾等退去,以俟他日公議。
庚戌十一月十四日午時,上御熙政堂。召對入侍時,參贊官徐念淳,直提學鄭基世,侍讀官金世鎬,檢討官李升洙,記事官金永秀,別兼春秋徐翼輔,記事官金炳溎,各持通鑑第二卷,以次進伏訖。上曰,史官分左右。上開卷。上曰,上番讀之。世鎬讀自五年冬十月,至則楚易破也。上曰,止之,文義陳之。世鎬釋義訖。上曰,楚兵且破,何謂也?世鎬曰,此時楚弱而漢强,故言楚兵且破也。上曰,信·越之期會不至,何故也?世鎬曰,未有分地之故也。上曰,如此則君臣間,焉有相孚之義乎?世鎬曰,信·越輩,志在功名,不識此箇道理也。上曰,先封之地,不爲不多,而猶復如是,可謂不厭之慾,見疑於漢祖,自此始矣。世鎬曰,然矣。仍奏曰,信·越皆以草澤之雄,遭際風塵,各立奇功矣。始也漢祖,一見韓信而拜爲上將,一見彭越而授之相印者,深知二人之志大,若不極於富貴,必不爲我用故也。信則請爲齊國之假王,甘犯專擅之罪,越則托以魏地之初定,不應使命之召,於此數者,足以揣度其心矣。及乎漢祖之追羽也,與之約會則不來,必待分封而始至,坐要茅土之殊恩,有若食羹之見色,爲人臣之道,寧容如是也?惜乎,以二人之英豪,而曾不慮及於此,斯其不學蔑識之過也歟。故司馬遷曰,彭越智略絶人,獨患無身耳,又曰使韓信,學道謙讓,不矜不伐,可比周·召·太公之徒,此爲千古之確論也。上曰,不學無術,則何以知兵法乎?世鎬曰,多識前言往行,篤實下功者,方爲能通學術,而至於粗辨魚魯,略涉書史者,不足爲學術矣。上曰,自睢陽至穀城,爲幾里?世鎬曰,未得詳知也。念淳曰,里數則未詳,而延袤似爲闊遠矣。上曰,下番讀之。升洙讀自漢王從之,止莫能仰視。上曰,止之,文義陳之。升洙釋義訖曰,今日自止中,別無敷衍仰奏者,而大抵項羽,不知以仁義取天下,而徒憑蓋世之勇,謂王覇之業,可以力致,及其卒困至此,尙不自責,而歸之於天,豈不謬哉?是時天下之民,苦秦苛虐,蓋已久矣。繼秦而興者,宜所懲艾,而項羽蹈其故轍,殆有甚焉,漢王則專尙寬仁而得天下,然則漢之所以得之,實項羽有以藉之也。孟子曰,爲叢驅雀者鸇也,其此之謂也。上曰,參贊官讀之。念淳讀自於是項王乘其駿馬,止諸騎皆伏。上曰,止之,文義陳之。念淳釋義訖曰,成敗得失,在德不在險,以德不以力,項羽之謂非戰罪,可謂至死靡悔者也。蓋項羽則慓悍殘忍,勇而無德,漢王則豁達大度,鬪不以力,畢竟成敗,亶在德而不在力矣。且項羽則疑一范而失衆心,漢王則用三傑而屈群策,天心之向背,人事之得失,於此可見矣。上曰,大澤何謂也?念淳曰,澤藪之謂也,蓋沮洳之地,馬易旋濘,項羽乘駿夜馳,漢軍至明始覺,則固其勢難追,而陷此大澤,以致追及,是豈偶然哉?上曰,閣臣讀之。基世讀自於是項王欲東渡烏江,至自刎而死。上曰,止之,文義陳之。基世釋義訖曰,此是楚漢爭雄,成敗已判之時也。項王以言乎勇,則力拔山氣蓋世,喑啞叱咤,千人自廢,以言乎仁,則恭敬慈愛,見人疾病而涕泣,然此韓信所謂匹夫之勇婦人之仁也。蓋國之興亡,專在於人心之向背,人才之用否,項王則所過無不殘滅,人心何以向乎?有一范增而不能用,人才何以得乎?漢王則自入關之初,秦民大喜,爭持牛酒而饗軍,三老董公,進言以順德者昌,逆德者亡,三老亦已知漢王之必能順德也,於此可見其人心之向,有如是矣。三傑吾能用之,則人才之用,又如此矣。如是而天下安得不歸於漢王乎?順德者昌,漢王之謂也,逆德者亡,項王之謂也,此等處可以鑑前代成敗之蹟矣。上曰,乃令騎下馬步行,短兵接戰者,亦項王示勇之意也。基世曰,本記有謂亭長曰,公長者,吾騎此馬,所當無敵,日行千里,以賜公。馬則旣賜亭長,故所以步行也,而短兵接戰,亦果示勇之意也。上曰,四面皆楚歌,何也?升洙曰,楚人之歌楚歌,猶吳謳越吟也。基世曰,是時九江兵歸漢,故漢軍中多楚歌也。念淳曰,古有張良上鷄山,吹簫散楚兵之說也。上曰,然矣。烏江亭長檥船待,必是張良所謀云者,容或無怪矣。基世曰,似或然矣,而無見於史記矣。上曰,又有膠舟之說矣。世鎬曰,此是出於演義之書,不足取信。槪以此篇論之,楚漢之成敗,實由於人心之向背也。上曰,項羽之不渡烏江,反爲亭長之所激也。念淳曰,然矣。唐詩云,捲土重來未可知。項羽若渡吳江,其後事果有未可知矣。上曰,韓信用兵則果善矣。基世曰,果善用兵矣。後人之論有曰,觀古今兵家者流,當以韓信爲最,破魏以木罌,破趙以立漢赤幟,破齊以囊沙,皆從天而下,未嘗敵人血戰者,此所以稱之以兵仙矣。上通讀三遍訖。上曰,左右者,諸將之謂乎?世鎬曰,非特諸將,亦指左右諸人也。上曰,數十百人,何謂也?世鎬曰,自數十至百人也。上曰,平明云者,與平日之義同乎?世鎬曰,平日者,平生之謂,平明者,天氣始明之謂也。上掩卷。命史官就座,仍命退,諸臣以次退出。
上在昌德宮。停常參·經筵。
望祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
藥房都提調金道喜,提調金鼎集,副提調徐念淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
兪致善啓曰,明日召對,取稟。傳曰,爲之。
徐念淳啓曰,備邊司郞廳來言,今日賓廳日次,而國忌齋戒相値,不得來會云矣。敢啓。傳曰,知道。
傳于兪致善曰,永陵受香承旨,仍爲奉審摘奸以來。
徐念淳啓曰,今日晝茶禮,承旨當爲備員,行左承旨成好謙奉命在外,何以爲之,而右承旨金永爵,左副承旨宋能圭不爲仕進,竝卽牌招,何如?傳曰,右承旨·左副承旨竝許遞,前望單子入之。
承旨前望單子入之,李時愚·宋能圭落點。
以右承旨李時愚牌不進罷職傳旨,傳于兪致善曰,只推。
兪致善以奎章閣言啓曰,景慕宮望廟樓,今望奉審無頉之意,敢啓。傳曰,知道。
宋廷和,以吏曹言啓曰,今此冬至祭,祭官當爲磨鍊,而除老病·公頉,實無推移排比之路。依近例刑官及司饔院官員年六十以上,通瀜塡差以入,而其中時無職名人,令該曹口傳付軍職,何如?傳曰,允。
徐念淳,以備邊司言啓曰,卽見戶曹所報,則枚擧全羅監司移文,以爲本道法聖倉五隻漕船,不可不新造,而物力經紀,全沒方策,以左右水營休番木代錢中二千兩,貸下爲辭矣。造船旣多,漕需無儲,至有此請劃之報,依已例以左右水營休番木各十同,特爲貸下,使之趁期完造。而第於此事,有不可不一番嚴飭者。漕餘儲留之意,正爲船役之費,則苟能用之有節,何患不贍,而每有數隻船新造,輒請幾千兩劃貸,有貸無報,看作常例,事之無義,莫此爲甚。今雖期限所迫,不得不許貸,而番木亦係軍需,豈可隨報隨許,有若應下者然也?此後則更勿以此等事煩報之意,關飭該道,今番許施,非劃伊貸,不可如前漫漶,待漕需有裕,先卽報償事,竝爲分付,何如?傳曰,允。
又以備邊司言啓曰,卽見濟州牧使李玄功年分狀啓,則以爲大靜勝於濟州,旌義遜於濟州,統論三邑,僅爲免歉,而夏麥旣爲不敷,秋穀亦未均登,新舊還之一時竝督,恐傷民力,舊還姑爲仍停云矣。島農免歉,民事可紓,而今若以少康,竝督新舊,則反爲力絀之歎,恐非懷保之政。依近例舊還當捧,許令仍停,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
孝定殿望祭親行敎是時,亞獻官東寧尉金賢根,終獻官行知事李若愚,贊禮行禮曹判書金左根,典祀官奉常正李彙圭,執禮副司果金翊鎭,執尊掌令朴商壽,大祝副司果徐翼輔,祝史副校理金世鎬,齋郞副司果李鍾愚,盥洗位兵曹佐郞尹㻻,直講丁義衍,爵洗位典籍金文煥·文基郁,亞終獻盥洗位禮曹佐郞李東韻,贊者引儀元絳·曺百承,謁者兼引儀沈龜祖·洪宜悳,贊引假引儀李民沼·李宗赫,祭監監察韓鼎謩。
庚戌十一月十五日子時,上詣孝定殿。望祭親行入侍時,行都承旨徐念淳,右副承旨林肯洙,同副承旨兪致善,記事官金永秀·任應準,別兼春秋徐翼輔,記事官金炳溎,原任提學朴永元·金學性,直提學鄭基世,原任直閣吳取善,原任待敎趙斗淳·李㘾,檢校待敎金炳德·金輔鉉以次侍立。時至,通禮跪啓請出次,上具衰服,出齋殿門,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵·獻爵,上獻爵訖,降復位。亞獻官東寧尉金賢根,終獻官知事李若愚,以次獻爵訖。引儀唱俯伏哭,上俯伏哭。引儀唱止哭興四拜,上止哭興四拜訖。命亞獻官詣望燎位,贊禮跪啓禮畢,仍導殿下還齋殿。諸臣以次退出。
庚戌十一月十五日辰時,上御熙政堂。藥房入診,召對同爲入侍時,都提調金道喜,提調金鼎集,副提調徐念淳,記事官金永秀,別兼春秋徐翼輔,記事官金炳溎,檢校待敎金輔鉉以次進伏,參贊官林肯洙,侍讀官金世鎬,檢討官李升洙,檢校待敎金輔鉉,記事官任應準,別兼春秋徐翼輔,記事官金炳溎,各持通鑑第二卷,以次進伏,醫官鄭有曾·李鎭夏·李琬·金濟慶進伏楹外訖。上曰,史官分左右。道喜進前奏曰,寒燠不適,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,醫官待令,使之入診乎?上可之。鎭夏等以次診候,退伏楹外訖。道喜謂醫官曰,脈候詳奏。鎭夏曰,脈候左右三部調均中,脈體比前稍實,而玉體似有熱氣矣。琬曰,脈候調均中微帶數體,似緣有熱氣而然矣。道喜曰,醫官之言如此,果有熱氣之形現者乎?上曰,似有熱意,而不至大段矣。道喜曰,近日所進湯劑,連得順下乎?上曰,別無滯氣矣。道喜曰,湯劑繼進與茶飮進御與否,退出後當議定以入矣。上曰,唯。念淳曰,新除授承旨李時愚·宋廷和,竝卽牌招察任,何如?上曰,依爲之。出擧條上曰,藥房入侍諸臣先退。上開卷。上曰,上番讀之。世鎬讀自楚地悉定,止爲列侯。上曰,文義奏之。世鎬釋義訖曰,魯國雖小,上應奎璧圖書之府,下有文學天性之俗,服周公禮樂之化,襲孔聖詩·書之敎,雖値暴秦焚坑之禍,而其遺風餘韻,猶有可觀者耳。今也獨守項羽之舊封,力抗漢兵之臨城,弦誦洋洋,秉禮守義,於此尤可見聖人之化,雖百世而不忘也。上曰,葬以魯公禮,何也?世鎬曰,楚懷初封項羽爲魯公,且魯最後下,故以魯公禮,葬於穀城,漢祖爲之哭臨,封項伯爲射陽侯,諸項皆不誅,於此可見漢祖寬大之度也。上曰,漢高之厚葬項羽,以前日約爲兄弟之義乎?世鎬曰,非此之謂也,劉·項竝起,八年爭雄,及其一勝一敗·一存一亡,豈無有惻然傷感之意乎?且羽始封於魯,則漢祖此擧,亦可謂得體也。上曰,弦誦,何也?世鎬曰,弦者琴瑟之謂,誦者諷詠之謂,古之君子,無故不撤琴瑟,學者時習不廢詠歌也。此弦字,卽弓弦之弦,古者弦絃通用,故學記亦曰,不學操縵,無以安弦。上曰,項伯之於漢高,其功不少也。世鎬曰,鴻門之危,非伯,無以得脫也。上曰,然則項伯之不救羽死,何也?世鎬曰,伯豈可使漢高,不伐項羽?此則勢不可爲也。上曰,下番讀之。升洙讀自漢王還至定陶,止汜水之陽。上曰,文義奏之。升洙釋義訖。上曰,韓信之不忘漂母之恩是也。升洙曰,賜漂母以千金,拜少年爲中尉,償其一飯之德,而忘其睚眦之怨,於此,可見韓信頗有度量,非後世齷齪者比也。古語曰,小不忍則亂大謀。當時假使韓信,殺此少年,卽不過爲一匹夫而止耳。不與之較,姑且隱忍,故卒成功業。史評所云能下人故能上人者,豈不信然哉?世鎬曰,忍而就此者,謂能隱忍,故乃至今日而化成功業也。王之爲言,繼天撫世之謂也。三代之時,號天子曰王,而人臣則有公侯伯子男之爵焉。王之爲號,至重且隆,而秦始妄自以爲兼三皇過五帝,創稱皇帝之號,及乎漢有天下也,亦蹈秦陋而不改,甚失聖人之本意,可勝惜哉?前者成皐之敗,漢祖自稱使者,馳入趙壁而奪韓信軍,於此,又復奪軍,則帝於此,未免權術,而信之所以不終臣節,亦由此也。上曰,參贊官讀之。肯洙讀自夏五月,止失天下也。上曰,文義奏之。肯洙釋義訖曰,漢王成八年之功,升萬乘之位,置酒南宮,會徹侯諸將,一堂從容,導之使言,思聞漢楚得失之由,此誠罕有之盛擧也。時,高起·王陵,位不過庶僚,而乃敢曰嫚而侮人,此是漢王平日大病處,而二人能言之,苟非高帝豁達之度,包容之量,其能如是乎?此所以屈群策而成大業者也。大抵人君有過,而群下不言,則從何以聞其過乎?然而上有虛受之量,然後下有敢言之風,或諫諍之規箴之,納君於無過者,皆由於君上之樂聞而虛受也。伏願此等處益加體念焉。上曰,閣臣讀之。輔鉉讀自上曰公知其一,止群臣悅服。上曰,文義奏之。輔鉉釋義訖曰,漢高有恢廓之度,能用三傑,故遂成大業,項羽多猜疑之心,不能用一范,故竟至敗亡。以此觀之,成敗之跡,惟在於用捨之如何,可不爲後世之鑑戒哉?世鎬曰,高起·王陵,歸功於上,漢祖推美於下也,群臣悅服四字,尤可見群臣之間,無復有猜疑,而有以慰安群下之心也。上讀三遍訖掩卷·上命史官就座,仍命退,諸臣以次退出。
庚戌十一月十五日午時,上詣孝定殿。晝茶禮親行入侍時,行都承旨徐念淳,右副承旨林肯洙,同副承旨兪致善,記事官金永秀·任應準,別兼春秋南秉吉,記事官金炳溎,直提學鄭基世,檢校直閣鄭㝡朝,檢校待敎金炳德·金輔鉉以次侍立。時至,通禮跪啓請出次,上具衰服,出齋殿門,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵·獻爵,上連獻三爵訖,降復位。引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿,上出魂殿門,入齋殿門。諸臣以次退出。
上在昌德宮。停常參·經筵。
兪致善啓曰,明日常參·經筵,取稟。傳曰,只晝講。
宋廷和啓曰,大司憲金鍏,執義李鼎信,掌令朴商壽,持平李維謙·兪貞煥呈辭,掌令李廷斗未肅拜,監察茶時之意,敢啓。傳曰,知道。
又啓曰,卽者掌苑署官員來言,今此冬至物膳,提調當爲看品封進,而提調洪敬謨在外,不得擧行云,何以爲之?敢稟。傳曰,許遞。前望單子入之。
掌苑提調前望單子入之,趙秉夔添書落點。
兪致善,以實錄廳摠裁官意啓曰,纂修今方始役矣。行上護軍徐箕淳,堂上加差下,曾經翰林之以別兼春秋啓下,察任於史局,旣有已例,兵曹正郞南秉吉,郞廳差下,竝令該曹,口傳啓下,何如?傳曰,允。
又以實錄廳摠裁官意啓曰,實錄纂修,今方始役矣。纂修事體,至重且大,所當十分審愼,故考見凡例於史庫,已例卽然,曾有草記蒙允,而纂修堂上,今已啓下,後近擇日齊進,春秋館開庫奉審,考見凡例之地,何如?傳曰,允。
吏曹口傳政事,知實錄事單徐箕淳,實錄記注官單南秉吉。
兪致善,以禮曹言啓曰,卽接明陵參奉所報,則今十一月十九日行本陵冬至節享時,兩官當爲備員,而別檢黃仁夏,遭母喪,無以推移擧行云矣。別檢有闕之代,令該曹以在京無故人口傳差出,以爲備員將事之地何,如?傳曰,允。
吏曹口傳政事,以鄭直東爲明陵別檢。
兪致善,以奉常寺都提調·提調意啓曰,各陵冬至祭享所用藥果煎造後,進上看品藥果二十立,依定式封進之意,敢啓。傳曰,知道。
林肯洙,以備邊司言啓曰,今此陳奏之擧,事體則極其重大,辭令則尤當審愼,奏文撰出,實與尋常應例之文字有異,令文衡擧行,而方物,亦令該曹,照例磨鍊,何如?傳曰,允。
又以備邊司言啓曰,卽見江華留守黃浩民所報,則以爲今年水患風損,迭相爲災,田畓各穀,未免歉荒,太還二千二百九十一石零,限三分二,以相當穀準折代捧爲辭矣。島農未免失稔,糴政無以完捧,有此守臣請代之報,揆以法意,有難遽許,而其在如傷之義,合有軫念之道。依所報分數,特令準折代捧,俾爲紓力之地,何如?傳曰,允。
庚戌十一月十六日午時,上御熙政堂。召對入侍時,參贊官兪致善,侍讀官李寅夔,檢討官姜㳣,檢校待敎金炳德,記事官任應準,別兼春秋南秉吉,記事官金炳溎,各持通鑑第二卷,以次進伏訖。上曰,史官分左右。上開卷。上曰,上番讀之。寅夔讀自項羽已滅,止亦皆自殺。上曰,文義陳之。寅夔釋義訖曰,田橫亦一世之雄耳,方其據有全齊,南面稱孤,固有抗衡天下之志,及其國破家亡,竄身海島,亦非其畏死而然,誠不欲北面事漢故也。其曰臣烹酈食其,與其弟竝肩立朝,獨不內愧於心乎云者,特托辭耳。及其到洛陽,自剄以示不拒命不畏死之義,而彼二客之穿塚下從,五百人之同時死義,豈非烈節所感,而亦可見平日得人之死力者矣。上曰,下番讀之。㳣讀自季布爲項籍將,止召拜郞中。上曰,文義陳之。㳣釋義訖曰,季布爲項氏之臣,則窘辱漢帝,是臣職之當然,而忠於所事也。其爲人,好義重然諾,故時人爲之語曰,黃金百斤,不如得季布一諾。少年時時竊藉其名以行。朱家,俠者流也,旣陰脫季布之阨,無施恩自功之意,及布貴,終身不見,亦可謂賢矣。漢祖初得天下,四海爲一家,其在勸人臣盡分之道,若先赦季布,如丁公之誅,則固甚善,而惜乎其不及於此。然及聞滕公之言,卽爲赦罪拜官,其轉環之量,從諫之盛,亦非後世可及也。伏願深加省察焉。上曰,參贊官讀之。致善讀自布母弟丁公,止無傚丁公也。上曰,文義陳之。致善釋義訖曰,漢祖當群雄角逐之時,蒐羅豪傑,招納逋亡,以爲進取之計。及爲皇帝,則季布宿怨也,而拜爲郞中,丁公舊恩也,而正其不忠之罪,以示天下後世之鑑戒。漢之四百年培養,實亦基於此一擧也。上曰,閣臣讀之。炳德讀自齊人婁敬,止拊其背。上曰,文義陳之。炳德釋義訖曰,有德則易以王者,婁敬不過以形制險夷言,而雖有山河之固,兵甲之衆,有德然後,可以王矣。此所謂在德不在險也,故孟子曰,以德行仁者王,書曰,皇天無親,惟德是輔,修德爲致,治之大本也。上曰,二客旣拜都慰,則何足謂不臣於漢乎?㳣曰,漢雖拜官,二客不受而死也。上曰,五百人之同時死節,使人凜然也。寅夔曰,然矣。田橫可謂能得士者也。上曰,爲奴者必爲髡鉗,何也?㳣曰,古者有罪者,必以髡鉗爲刑,而刑人每作傭雇之事也。上曰,秦地是始皇所都之地乎?㳣曰,然矣。洛陽在周初,未嘗都焉,以其天下之中,道里甚均,故只行朝諸侯之事,而所都卽鎬京也。鎬京爲西都,洛陽爲東都,至平王時,始遷都洛陽矣。上通讀四遍訖,掩卷。命史官就座,仍命退,諸臣以次退出。
上在昌德宮。〈停〉常參·經筵,只晝講。
兪致善啓曰,明日孝定殿冬至祭齋戒相値,視事頉稟之意,敢啓。傳曰,知道。
林肯洙啓曰,合辭許久闕啓,事甚未安。除在外·差祭外,呈告人員,竝卽牌招,何如?傳曰,允。
兪致善啓曰,明日召對,取稟。傳曰,爲之。
注書金永秀病,代以奇文鉉爲假注書。
傳于兪致善曰,禮曹判書許遞,前望單子入之。
禮曹判書前望單子入之,朴永元落點。
林肯洙啓曰,大司憲金鍏,執義李鼎信,持平李維謙牌不進,掌令李廷斗·朴商壽,持平兪貞煥差祭,監察茶時之意,敢啓。傳曰,知道。
以大司諫李敎英,獻納李亮信,正言洪鍾序,執義李鼎信,持平李維謙牌不進罷職傳旨,傳于兪致善曰,只推。
傳于兪致善曰,發遣吏郞,諸執事淸齋與否,摘奸以來。
兵曹口傳政事,上護軍金左根,副護軍金永爵,副司果宋欽翼。
林肯洙,以備邊司言啓曰,頃因湖南年分狀啓,事目災六百結外,不足災一萬六千結加劃之意,覆啓行會矣。卽見該監司南秉哲狀啓,則復陳年形災損之狀,仍請見減災四千三十六結二十七負一束,更令廟堂稟旨準劃矣。災形非曰不然,前劃亦非不優,今此道臣之復請準劃,專出於舊災之多摠。所謂舊災,卽成川·浦落年久流來者也。此落彼生,理勢之所宜有,則雖不以泥生之還起,盡充於土落之無形,而流來幾多年間,何獨無起墾之多少,而災結則無減,有若比年定摠者然哉?道啓之以此請準,恐欠覈實之政。但順天·樂安等邑之酷被水災,挽近罕有,其在懷保之義,合有拔例之道。更以二千結特許加劃,以爲究惠之地,何如?傳曰,允。
行兵曹判書趙斗淳疏曰,伏以臣頃陳肝膈之懇,冀蒙體恤之恩,伏奉訓答,不賜兪準,史事而勖其未就,大政而誨以不遠,音旨曠絶,不翅諄複,非臣謭,所敢酬稱。第臣屢瀆威尊,汔不知止者,諒由悃款,初非規占,而特嚴畏之先,而辭且不達,致遺容光之照耳。如臣萬無肖似,遭際熙明,叨竊恩遇,至於斯極,欲報之德,有高有厚,顧乃爲當官厭事退托不能之習,徒使赫然榮觀,光寵其一身已也。大政銓臣之個滿也,而淟涊不去,鉛刀有再割之憂,此臣罪也。臣必欲趁今獲缷者,誠以往不諫而來猶可追也。至於史事,抄節告功,纂次將始,此政蚤夜匪懈,專精壹意,以祗竣爲職之時,而是役也,莫敬謹而莫大且重,非一人得顓其始終者,故歷選故事,有史局則輒易三數文衡,使之沿滙探討,公同周流,廣博其紀述,會通其體要,蓋所以集衆思備至愼也。顧臣當初冒膺,固已爲當世有識所笑,而又從以怙戀苟蹲,毁雅規而妨賢能之路,則臣不足言,有辱事體,此皆臣前疏未及言者,而尤有不敢不控實形暴者。凡人日用所仗,惟視官焉,而其於文字偏旁,行墨檢尋,捨視而莫由,事與理也。臣所有障瞖之疾,年衰氣匱,砭焫不到,家居闔戶而坐,雖使正晝如晦,尙患其抽疼羞怕,無所止屆,一或勞費,厥害斯倍,十數年以來,書籍繙閱之廢且謝久矣。夫以此著顯事狀,縱欲從事於編摩點注之工,心目之不相謀矣,誠亦如之何則可也。以公而無久據之義,以私而有難强之實,徊徨菀抑,冒悚申列。伏乞聖慈,循體物無遺之仁,軫有官毋瘝之念,仰稟東朝,亟遞臣本兼重任,以究庇覆之澤,千萬幸甚。臣無任云云。答曰,省疏具悉。故事如此,文衡之任許遞。
忠淸監司洪說謨疏曰,伏以臣猥膺藩寄,行將辭陞,而臣之父母墳山,在於京畿抱川地,松楸入望,益切風樹之感。伏乞聖慈,仰稟東朝,特許恩暇,俾伸情理之地。臣無任云云。答曰,省疏具悉。卿其往省焉。
右承旨李時愚疏曰,伏以臣頃緣承乏,猥叨泮長,居恒兢懼,若隕淵谷,竟以諸生空齋事,竊有所萬萬惶蹙者。諸生所懷,雖以事涉煩猥,有難盡言,而臣又若嚴畏含默,則殿下何以照悉其顚末乎?當初諸生,有欲添補於定例之外,往復至行再三,臣以爲此不但定例之所無,必且貽弊之不少,而終始靳持,諸生不惟不回心聽從,辭氣轉益乖激,此蓋一二人之所主張,未必皆諸生之意也。臣旣施停擧之罰,自餘諸生,初無同引之嫌,而一齊捲出,實是臣意慮之所未及也。夫國學所重,專屬衿紳,進退可否,四方之所矜或,至於空齋,事體尤別,有非斯文間義理,不敢遽議者。若使臣,見孚有素,導率以法,則諸生寧或爲此無前之擧措哉?緣此而臣之溺職之失,實無所逃,而聖度天大,嚴敎只及諸生,而臣則獨自倖逭,至今追惟,滿心恧縮。玆者承宣除旨,遽降於自訟之中,恩命雖極感戴,情踪去益踧踖,其何可諉以時日之稍久,職名之不同,而晏然承當,不思四維之攸重也哉?玆敢據實控籲。伏乞聖慈,俯垂諒察,仰稟東朝,亟遞臣新授之銜,仍勘臣不職之罪,以存公體,以安私分焉云云。省疏具悉。往事何必追引?爾其勿辭察職。
同副承旨兪致善疏曰,伏以臣與領春秋館事臣趙寅永,有妻三寸應避之嫌,臣之所帶春秋兼銜,揆以格例,在所當遞。玆敢援例陳章。伏乞聖明,仰稟東朝,亟許遞改,以存公格,以安私分焉云云。省疏具悉。疏辭,下該曹稟處。
吏曹啓目粘連啓下是白有亦,觀此承政院同副承旨兪致善上疏,則以爲臣與領春秋館事臣趙寅永,有妻三寸應避之嫌,臣之所帶春秋兼銜,揆以格例,在所當遞。伏乞聖明,仰稟東朝,亟許遞改,以存公格亦爲白有臥乎所,相避之法,在下當遞,承政院同副承旨兪致善所兼春秋館修撰官之銜,今姑減下,何如?判付啓,依允。
庚戌十一月十七日午時,上御熙政堂。晝講入侍時,知事金洙根,特進官姜,參贊官宋廷和,侍讀官李寅夔,檢討官姜㳣,記事官任應準,別兼春秋南秉吉,記事官金炳溎,各持大學,宗臣益平君以次進伏,武臣申命淳,進伏楹外訖。上曰,史官分左右。上誦前受音一遍,上開卷。寅夔讀自子程子,止致知在格物,釋義訖。上讀十遍訖。上曰,文義以次奏之。寅夔曰,聖人之學,不過是成己成物成始成終而已。蓋天下之本在國,國之本在家,家之本在身,未有不修己而能治人者也。故大學之敎人,始而就吾所固有之明德,而或爲氣稟物慾之所累,則以至善之道,修以明之,終焉及民所同得之秉彝,而今爲卑汚苟賤之所染,則以至善之道,革以新之,俾知當止之地,各入至善之域。此三者,爲一篇之綱領,而以條目言之,格物·致知·誠意·正心·修身者,明明德之事,而卽成物成終之效也,而八條之中,格物居先。格物·致知,非二件事,致知之中,便有格物之事,而欲其卽事觀理,窮之而至於用工之道,專在於先誠其意。苟不誠其意,善惡判焉,卽古人所謂人鬼關頭也。然誠意之工,要不出於毋自欺三字,不可以人所不知不聞,自欺其心,此所以爲八條中第一義也。中庸曰,誠者非自成己而已也,所以成物也,又曰誠者,物之終始也,爲學之體用本末,無不該備於誠之一字矣。惟我殿下,今講大學之書,將以大學之道,修己治人,則其於明德新民之方,每以誠之一字,終始體驗,內而動靜云爲,外而政令施措,無一事不出於誠,則此所謂成己成物,成始成終之工也。伏願懋哉。上曰,知止而后有定,是安安能遷之義乎?㳣曰,知止,是知其至善之所當止也,定是志有定向也,能安之安字,與安安同義,知止,如射者之的得止是已,中其的也。仍奏曰,明明德·新民·止至善,爲三綱領,而三綱領之中,明德爲體,新民爲用,止至善爲明德·新民之標的,八條目,又三綱領之用耳。然所以明德·新民之道,皆從格致而做去,格致之要,必自讀書始。朱子曰,讀書是格物一事,逐段仔細玩味,一次看,有一次見識。今我殿下,講讀此書,先要分別體用於三綱領條目之中,窮至其所以然所當然之理,以致其知,則誠正修齊之道,可以循序漸進,故格致是爲學入頭處也。伏願深留聖念於格致之工焉。上曰,苟能自明其德,則新民之功,不難致矣。㳣曰,然矣。洙根曰,初學入德之門,門者門戶之謂也,大學之道,道者,當行之路也。蓋爲學之序,如入門而升堂入室,室則聖人之域也,學而至於聖人,是猶入德而至於至善之地也。三綱八目,上下番所奏,備盡無餘,臣無容更達矣。曰,知止而后有定者,卽上文至善之所止也。志有定向,然後靜安慮得,卽是次第件事,而能得二字,乃得其止於至善也。今我殿下,開講之初,以此發問,伏願以知止爲能得之要焉。廷和曰,程子所論爲學次第,卽指小·大學下工先後而言之者,而譬如堂室之有層節,階戺之有梯級,循序漸進,固不可躐等而徑行矣。猗我殿下,先從小學而作爲根基,繼講大學,以爲次次進修之方,此誠聖工之有次第,而一篇之內,亦有次第,先講序文,次及經。今以首章言之,明明德三字,當先於新民,而講究則此又一章之有次第,而以至於八條目,格致誠正修齊治平等事,亦莫不各有次第,始終本末,脈絡相通矣。微辭奧旨,固當尋繹玩索,而章句間次第條理,先須逐段領會,然後一部之規模間架,自可瞭然貫通,而其於明體達用之工,不啻綱擧目張,領挈毛順矣。伏願懋哉懋哉。上曰,古之欲明明德一節,是推本而言也。洙根曰,上一節,是工夫次第,下一節,是功效次第也。上曰,參贊官讀之。廷和讀奏一遍訖。上曰,宗臣·武臣,亦奏文義,可也。曰,特進官·儒臣,已爲詳奏,臣無容更達矣。命淳曰,臣武夫,素無學識,無可達之辭矣。上曰,諸臣所奏甚好,當留念矣。上掩卷,命史官就坐,仍命退,諸臣以次退出。
上在昌德宮。停常參·經筵。
夜五更,月暈。
兪致善啓曰,明日召對,取稟。傳曰,停。
又啓曰,明日問安相値,視事頉稟之意,敢啓。傳曰,知道。
傳于兪致善曰,禮房承旨,馳詣宗廟·永禧殿·徽定殿·景慕宮,奉審摘奸,仍詣受香諸處,奉審摘奸以來。
成好謙啓曰,啓覆例於陽復前擧行,而三公不備,不得如例擧行之意,敢啓。傳曰,知道。
徐念淳,以都摠府言啓曰,今日入直內三廳武兼禁軍及軍兵等,當爲中日習射技放,而孝定殿冬至祭齋戒相値,不得設行之意,敢啓。傳曰,知道。
又以禁衛營言啓曰,本營千摠許燮,身病猝重,勢難察任,改差,何如?傳曰,允。
庚戌十一月十八日午時,上御熙政堂。召對入侍時,參贊官成好謙,侍讀官金會明,檢討官姜㳣,檢校待敎金輔鉉,假注書奇文鉉,別兼春秋南秉吉,記事官金炳溎,各持通鑑第二卷,以次進伏訖。上曰,史官分左右。上開卷。上曰,上番讀之。會明讀自帝問群臣,止天府之國。上曰,文義陳之。會明釋義訖曰,建邦設都,有國之大政也。若其基命之鞏固,延祚之綿遠,則固在德而不在險,然後世之人,鮮不以功利爲心,故至如成周之宅洛,而卜八百之業,則雖以漢之君臣,直以爲不可企及而自劃焉。今此藉險固爲足恃云者,卽後世之言,然亦可謂時措之宜耳。夫安土重遷,人情之常也,而張良亦以山東人,獨稱遷都之便者,實凡人之所難能也。因循姑息,事之大害也,而漢高則規模弘遠,好謀能聽,故一聞戍徒之言,不顧卿士之逆,斷而行之,不俟終日,其芻蕘之必擇,聽從之如流,亦足爲後世監法矣。然於平城之役,則婁敬諫止而不從,竟困七日之圍,蓋其功利之念旣萌,故聰明遂惑,利害倒置,十使之言,易以投合,而雖以婁敬之忠,反以爲妄言沮軍也,一念之誤,可不戒哉?爲人主者,端其一心,勿以淺功小利自惑,然後事理之是非,可以隨照,而挾功利之說者,無隙之可乘矣。此等處,伏願深察焉。上曰,下番讀之。㳣讀自婁敬說是也,止欲從赤松子游耳。上曰,文義陳之。㳣釋義訖曰,赤松子,古所謂仙人也。神仙之說,本自虛誕,是以秦皇·漢武,皆終身求之,而仙人不至,只爲方士所愚弄而已。以子房之明,豈眞欲學仙而然哉?子房之心,本非爲爵祿而仕漢也。以其家世相韓,而韓爲秦滅,則佐漢報秦。及秦讐已滅,韓王成,又爲項羽所殺,則仍居漢而報楚,楚旣滅後,讐怨已報,榮利非心,故乃自托神仙,以遂不仕漢之初志。其出處雍容,進退得宜,此所以程子許之以儒者氣像,康節稱之以善藏其用也。若張良者,可謂賢哲矣。上曰,韓爲秦所滅,在六國時乎?㳣曰,然矣。上曰,參贊官讀之。好謙讀自六年楚王信,止繫信以歸。上曰,文義陳之。好謙釋義訖曰,楚王韓信,就國之初,陳兵出入,此與周勃陳兵自衛,其事相類,皆以反被告。然而勃則方其將北軍綰璽符,惟以安劉氏爲心,少無形迹之可疑,故及其逮繫,薄太后明其不然,復其爵邑,福流子孫。信則破趙魏下燕齊,披荊棘剪草萊,可爲漢家元勳,而以震主之威·不賞之功,鎭齊地而請爲假王,至固陵而期會不進,論以誅心,其罪大矣。從玆以往,高帝去信之心,何嘗一日忘于中哉?此信之所以就擒,而不得保其身也。㳣曰,高帝之疑韓信,果如參贊所奏,而高帝之事,陳平之謀,若在兵間用詐之時,則猶或可也,今乃爲天子臣四海,而高帝不以信義馭下,陳平乃以詐謀獻上,其君臣之所失大矣。若使韓信,眞有反心,則必不郊迎矣,旣郊迎則又無反形矣,何可使武士擒之乎?且反者,只一韓信而已,則其計雖或一試,若又有繼反者,則此謀不可更用,豈不淺陋之甚哉?其後盧綰·彭越·陳豨·韓王信之反,未必不由於此計之一失也。上曰,僞游擒信,似計而實淺狹矣。㳣曰,陳平出計,每多巧詐,其所謂六出奇計者,史之所傳只五,而類皆如此矣。上曰,閣臣讀之。輔鉉讀自田肯賀上,止帝曰善。上曰,文義陳之。輔鉉釋義訖曰,田肯但以地勢險夷,封建便宜言之,更無可奏之義矣。上曰,田肯是何人也?會明曰,田肯語齊而姓田,則恐是齊人也。上曰,何以賀得韓信乎?會明曰,韓信本王齊,而被擒適在遷都關中之時,故因賀皇都之壯,而又以全齊富强,非親子弟則莫可使王也。上曰,何謂東西秦也。會明曰,婁敬之言曰,關中卒然有急,則百萬之兵,可立具也,此秦之所以莫强,而蘇秦曰,臨淄不下七萬戶,下戶不減三男子,則臨淄之卒,已二十一萬,然則山東之國,齊爲莫强,而便是東秦也。上通讀三遍訖掩卷,仍命退,諸臣以次退出。
上在昌德宮。停常參·經筵。
大殿·大王大妃殿·王大妃殿·大妃殿,內閣·政院·玉堂·朝廷二品以上·六曹堂上·兩司長官冬至單子問安。答曰,知道。
兪致善啓曰,明日常參·經筵,取稟。傳曰,只晝講。
徐念淳啓曰,時原任大臣,有稟達事,率禮堂來詣請對矣。傳曰,入侍。
注書任應準病,代以趙憲燮爲假注書。
趙憲燮在外,代以李徹宰爲假注書。
徐念淳,以備邊司言啓曰,實錄今將纂修,而文衡適又遞改矣。此不可一日虛徐,令政院,前大提學與應參諸人,竝牌招,以爲當日會圈之地,何如?傳曰,允。
賓廳啓曰,文衡會圈事,臣等與應參諸人,來會賓廳,今方會圈之意,敢啓。傳曰,知道。
宋廷和啓曰,文衡會圈事,命下矣。政官牌招開政,何如?傳曰,允。
賓廳啓曰,大提學圈點以入,而前大提學趙斗淳,嫌不自書其名,依前例添書圈點之意,敢啓。傳曰,知道。
賓廳啓曰,大提學會圈事,命下矣。臣等來會賓廳,圈點以入之意,敢啓。傳曰,知道。
賓廳,大提學會圈八點,朴永元·金興根·徐箕淳·尹定鉉,七點趙斗淳。以徐箕淳爲大提學。
有政。吏批,判書李魯秉進,參判徐英淳進,參議鄭基世進,左副承旨宋廷和進。以李哲新爲禁府都事。兼弘文館大提學徐箕淳,兼藝文館大提學徐箕淳,兼知成均徐箕淳,校書著作鄭昌休,正字金慶洽,已上竝單付。
兵批,行判書趙斗淳病,參判朴齊憲病,參議任泰濬入直進,參知柳興奎病,右副承旨林肯洙進。副護軍單宋能圭。
兪致善啓曰,實錄纂修事,命下矣。新除授行大提學徐箕淳,卽爲牌招,何如?傳曰,允。
議政府領議政趙寅永,領中樞府事鄭元容,議政府右議政權敦仁,行判中樞府事金道喜·朴晦壽,領敦寧府事洪在龍,兼戶曹判書徐憙淳,知中樞府事李若愚,行上護軍金左根,行禮曹判書朴永元,行上護軍李嘉愚,行兵曹判書趙斗淳,議政府行左參贊趙冀永,漢城府判尹徐左輔,廣州府留守金學性,行大護軍金鼎集,吏曹判書李魯秉,行大護軍金箕晚·姜時永,知敦寧府事李啓朝,議政府右參贊金景善,行大護軍金輔根·趙秉駿,工曹判書金洙根,刑曹判書洪耆燮,同知中樞府事洪鍾英,行護軍李根友,吏曹參判徐英淳,行護軍李圭祊,禮曹參判尹致定,大司憲金鍏,行護軍韓鎭庭·鄭㝡朝·閔致文·洪祐順·姜,同知中樞府事韓正敎,行護軍曺錫雨,行大司成沈宜冕,行護軍李明迪·鄭德和·金在田·趙秉恒·李公翼·李㘾·曺錫亨·趙雲澈·金始淵,刑曹參判尹穳,兵曹參判朴齊憲,漢城府左尹林永洙,淸仁君韓容鼎,漢城府右尹金炳冀,行護軍李源益·柳相弼·尹義儉·白殷鎭·趙存中·沈日永,知訓鍊院事李景純,行護軍沈樂臣·李行敎·閔晳·李定鉉,訓鍊院都正吳一善,大司諫李敎英,吏曹參議鄭基世,禮曹參議兪鎭五,兵曹參議任泰濬,刑曹參議申泰運,工曹參議金東獻,兵曹參知柳興奎等賓廳啓曰,一陽初復,萬祿維新,恭遇我太母殿下母臨五十年之慶會矣。祗告宗廟·社稷,播修率土黎獻,效嵩嶽之呼,迓岡陵之祝,以鋪張對天之閎休,禮也,表徽聞闡懿光,萬一其形容,億兆與歡戴,以揚厲無前之盛烈,典也。情理切則禮猶義起,儀文鉅而典不可墮。惟我太母殿下,含弘光大之用,博厚悠久之化,以勛·華之盛,有妊·姒之德。以言乎陰功,則關雎·葛覃,六宮之謠也,思齊·生民,萬世之頌也,而坤以順承,贊我純考久道之成。以言乎巍勳,則大龜紹明之初也,苞桑其繫之時也,而憂以勤濟,翊我憲廟郅隆之治。恤隱而恫瘝在己,賙窮而饑饉無瘠。亂逆必誅而君綱始肅,邪沴必闢而民志不惑。蓋史乘所載,賭聞所述,從古后妃之聖,所未有也。而至於臨危,大策之斷自慈衷,嗚呼,維天維祖宗,以我太母,重恢我五百年丕丕基矣。天助其信,人歸其順,虞淵之擎,而大明重昭,綴旒之急,而泰山四維,復抗裘冕之尊,再膺簾帷之臨。而我殿下,以出天之孝,仰承止慈之恩,慈孝瀜洩,至化翔洽,諸福之物,可致之祥,將見其汪濊闓繹,史不勝書,而舟梁五紀之甲,載屆於今矣。此政君臣上下,殫誠竭力,率循彝章,庶幾乎少答鴻慈,弘贊駿惠,而慈衷撝謙,微忱莫達,前席迭籲,不但兪音之邈然,辭敎惻怛,有未敢承聆者。臣等相顧徊徨,靡所自措。以殿下欲報無旣之大孝達孝,其所以齎悶懷菀,恐不待臣等再言之煩矣。春秋謹於五始,而迎祥導和之在此,政敎先於一元,而宣問揭德之在此。開歲月正元日,遇慶當行之擧,禮也典也。此古人所謂安敢爲佞,禮在其中者也。伏乞聖明,積誠仰稟,期回慈念,亟許臣等之懇,庸副大同之情焉。惶恐敢啓。答曰,卿等筵退之後,屢次祈懇,而慈衷無以勉回,誠萬萬悶菀矣。
兪致善,以實錄廳摠裁官意啓曰,大提學徐箕淳,都廳堂上差下之意,敢啓。傳曰,知道。
孝定殿冬至祭親行敎是時,亞獻官右議政權敦仁,終獻官永明尉洪顯周,贊禮行禮曹判書朴永元,典祀官奉常正李彙圭,執禮司成金輔鉉,執尊副司果洪秉壽,大祝副司果金炳德,祝史兵曹正郞南秉吉,齋郞副校理金世鎬,盥洗位校書判校文慶愛,兵曹正郞金秉愛,爵洗位司藝金濬,典籍文基郁,亞終獻盥洗位刑曹侍郞白潤鶴,贊者引儀元絳·曺百承,謁者兼引儀沈龜祖·洪宜悳,贊引引儀金鳳翼·金泰衡,祭監監察韓鼎謩·李㢸榮。
庚戌十一月十九日子時,上詣孝定殿。冬至祭親行入侍時,行都承旨徐念淳,行左承旨成好謙,右承旨李時愚,左副承旨宋廷和,右副承旨林肯洙,同副承旨兪致善,記事官任應準,假注書奇文鉉,別兼春秋徐翼輔,記事官金炳溎,原任提學金學性,直提學鄭基世,原任直閣吳取善,原任待敎趙斗淳·李㘾以次侍立。時至,通禮跪啓請出次,上具衰服,出齋殿門,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵·獻爵,上獻爵訖,降復位。亞獻官右議政權敦仁,終獻官永明尉洪顯周,以次獻酌訖。引儀唱俯伏哭,上俯伏哭。引儀唱止哭興四拜,上止哭興四拜。贊禮導殿下詣望燎位,望燎訖。贊禮跪啓禮畢,仍導殿下還齋殿。諸臣以次退出。
庚戌十一月十九日午時,上御熙政堂。大王大妃殿垂簾,時·原任大臣率禮堂請對入侍時,行都承旨徐念淳,記事官任應準,別兼春秋南秉吉,記事官金炳溎,領府事鄭元容,右議政權敦仁,行判府事金道喜·朴晦壽,行禮曹判書朴永元,參判尹致定,參議兪鎭五,以次進伏訖。上曰,史官分左右。元容等進前奏曰,今日卽亞歲令節也,日氣淸和,來歲吉祥之徵,於此可占也。聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。元容曰,領相來詣賓廳,而病勢難强,未得登筵云矣。上曰,領相早朝冒寒入來,似有添損也。敦仁曰,領相觸冷痰盛,連爲嘔吐,勢難進前,若有一分可强,今當此日,豈可不登筵乎?大王大妃殿曰,聞領相之病,有難强作,不得登筵云,甚爲悵然。諸大臣今以何事請對乎?元容等曰,玉管轉律,丹莢頒瑞,寶籙增昌熾之機,景命屆迓續之會。況我太母殿下,母儀五十年恰滿之歲乎?壽考康寧,天之所以佑之也,懽欣蹈舞,民之所以仰之也,烏可不博稽典禮,丕答吉慶乎?昔我仁元聖母,以此慶膺此賀,此卽寶冊以進號,瑤觴以稱壽,上告下布之常儀也。今當莫大之慶,諸福川至,正宜仰遵仁元故事,以爲繼述之美,此臣等晝宵攢跂之情也,庶民祈祝顒望之情也,亦惟我殿下顯揚頌禱之情也。伏願殿下,以此仰稟東朝,亟降明命,控萬年於泰山北斗,囿一世於太和元氣,則豈不休哉?豈不美哉?大王大妃殿曰,予初未知爲何事也,以予母臨爲五十年,欲爲上號之擧乎?未亡人命數奇薄,又當垂簾,而似予情地,在古罕聞,又無功德之可稱,尊號之擧,此何說也?元容曰,慈功慈德,往牒罕有,二字之上,有何加光,而撝謙之敎,尤光聖德。臣等非不知此,而自古帝王家功德之隆,壽福之盛,輒爲揄揚徽美,便成典禮,子孫之情,臣民之忱,以此而爲伸誠之禮,聖王哲妃,雖以謙謙之德,勉從而俯循者,以其體思子孫臣民之情也。英廟之於仁元聖母,正廟之於貞純大妃,遇是慶而行是禮,今以殿下之誠孝,繼述而顯揚,則於聖孝有光矣。慈聖若念有光於殿下之誠孝,則豈可不勉循乎?大王大妃殿掩抑敎曰,今予情理,實非恒人之比,追念往事,心懷難定,亦復何安於受號稱慶之禮乎?在主上之道,順志爲孝,且禮出於情,若違於情,則豈可爲禮乎?敦仁曰,慈敎如是縷縷,臣等豈不仰念,而在昔仁元聖母,於庚申·辛未,亦受上號之禮,其時屢下謙抑之敎,而以英廟出天之孝,至誠感回,竟賜允從矣。今此上號之擧,雖無加損於慈聖功德,而其在俯循聖上闡揚之孝,慰答臣民顒祝之情,安得不勉從乎?蓋爲國之道,惟在於不愆不忘,率由舊章也。此是我先王已行之禮,則今豈可不率而由之乎?似此稀有之慶,雖無故事,亦可創始,況是我家禮則然乎?慈衷之謙抑,固是盛節,而在殿下,則御極後初有之慶禮也。若不準請,則聖心豈不悵缺,而臣等顒祝之情,亦豈不抑鬱乎?伏願殿下,務積誠意,期獲兪音焉。大王大妃殿曰,以主上誠孝,有此仰請,且有已例,而予所不欲,必欲强請,是豈爲順志之道乎?予素有膈火,若有違心之事,則輒致煩惱之症,必勿如是屢懇也。此非有益於國事,又非有益於予身者,而予所必不欲之事,何可如是强迫乎?敦仁曰,臣等豈不知出於撝謙之聖德乎?大王大妃殿掩抑敎曰,此非予撝謙也,大行朝三年之制未畢,何可議到於予之尊號乎?道喜曰,此是國朝罕有之慶,亦是我家已行之禮也。以殿下繼述之心,臣等顒祝之情,若不蒙允,則其爲悵缺抑鬱,當復如何?伏願殿下,雖至屢懇,期承勉從之敎焉。晦壽曰,慈敎俄以無益於國事,無益於予身爲敎,而此擧也,在國家爲彝典,在聖躬爲罕慶也。向在庚子,諸大臣亦以此縷縷陳請,而仰體謙光,將順其美。今番則異於其時,此非但臣等之情,實是八域民庶之所共攢祝者也。顯揚之道在是,昭述之道在是,豈可一向以謙抑之衷,强拂群情乎?大王大妃殿曰,順志爲孝,何可强其所不欲乎?若仁元王后,則異於予之情地矣。敦仁曰,殿下光御之後,始有此慶,始有此請,順志固是孝之大節,如此曠典,亦禮之大者,豈可一以承順謙抑爲美乎?大王大妃殿曰,卿等之言雖如此,予則至慟在心,決無勉從之意。日晷漸晏,卿等退去,可也。敦仁曰,上號之典,無則已矣,旣有已行之禮,則豈可不行於此時此慶乎?元容曰,向筵伏聆過於慈愛之慈敎,心常欽頌,今以聖孝,亟回謙抑之慈衷,則至慈至孝之德,俱有光矣。大王大妃殿曰,此亦然矣。日月稍改,予年益高,而主上必欲爲此擧,則予豈無肯從之日乎?在今日朝臣,唯當以輔導主上爲急務,尊號之擧,何足爲大事乎?敦仁曰,此擧專爲揄揚聖德之意也。大王大妃殿曰,以予涼德,何足有揄揚之事乎?敦仁曰,謙抑之敎,何至若是也?慈聖每以情理爲敎,此不是屬於情理邊事也。臣等旣以此事,登筵仰請,期於獲準而後,當退去矣。元容曰,以慈聖之功之德,雖日日上號,豈敢曰盡爲揄揚,而此後諸福吉慶之川至,臣等之所知也。第今番之慶,非專爲功德也,以壽考康寧之慶,表知年愛日之誠,且殿下之初爲仰請者也,期於積誠勉回焉。永元曰,諸大臣所奏備盡,臣不容更達,而此是有國之彝典,稀世之盛擧。若以順志爲孝,則殿下於日用事爲之間,何莫非順志,而至於今日此請,亦豈可以姑爲順志,不縷縷仰請乎?敦仁曰,臣等取考乙卯年惠慶宮上號時日記,則癸丑·甲寅兩年冬至,命大臣·禮堂,登筵屢請,而未承允許,則又令退具文字以啓,竟至蒙允。以若正廟天至之孝,未卽感回慈衷,而竟因諸臣之力陳,得遂闡美之孝心矣。今臣等以庚子未盡之懷,繼有此請,而明年尤有別於庚子之慶矣。臣等雖無似,周旋邇密,亦多年所。當此之時,未蒙兪旨,虛度慶會,則非但臣等之齎鬱,何以慰八方萬姓之心乎?上進伏簾前奏曰,諸大臣之言,若是懇摯,亟下允從之敎焉。大王大妃殿曰,前亦言之,而以予情地,何可念存於此等事乎?雖曰盛擧,不足慰予悲疚之懷也。大臣之言,雖如是懇迫,主上則以承順予志爲孝,勿復煩請爲好。上又奏曰,諸大臣之言,不可不勉循矣。大王大妃殿曰,予每聞此等說,如添一病,甚不耐過也。元容曰,臣等伏覩聖上,簾前懇奏,藹然根天之誠孝,尤不勝感動祈祝之情矣。敦仁曰,臣等屢次仰陳,雖極悚惶,仰瞻大殿進奏之誠,伏不勝欽頌。慈聖若體此至意而勉從,則尤豈非盛德事乎?大王大妃殿曰,主上誠孝雖懇至,而稍待日後,亦未晚也。大殿於予,至誠所存,非獨此一事也。元容曰,聖上仁孝,臣民常所共知也。敦仁曰,日後允從之事,何可靳許於今日乎?大王大妃殿曰,主上誠孝,非不爲貴也,卿等之言,亦非不切也,心實不欲,故不許也。予心所蘊,罄竭無餘,卿等亦勿更煩。予非迫切於卿等而然,又非不足於慈愛而然。在先后之德媺,則固宜聽受,予以何功,屢爲此張大之擧乎?亦豈無後世之譏也?上曰,慈敎如是懇惻,而予心則實爲悵缺矣。當積誠仰稟,期回慈念矣。卿等姑爲退去,以文字啓達,可也。元容等曰,聖敎如此,臣等當退出,具文字仰請矣。上曰,史官就座。命大臣就座,仍命退,諸臣以次退出。
上在昌德宮。停常參·經筵,只晝講。
藥房都提調金道喜,提調金鼎集,副提調徐念淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
兪致善啓曰,明日常參·經筵,取稟。傳曰,只晝講。
徐念淳啓曰,備邊司郞廳,今日賓廳日次,而無時急稟定事,不得來會云矣。敢啓。傳曰,知道。
兪致善啓曰,行大提學徐箕淳牌不進推考傳旨,今方捧入,而實錄當爲纂修,如是違牌,事甚未安。更爲牌招,何如?傳曰,允。
又啓曰,行大提學徐箕淳牌不進推考傳旨,今方捧入,而實錄當爲纂修,如是違牌,事甚未安。更爲牌招,何如?傳曰,允。
議政府領議政臣趙寅永,領中樞府事鄭元容,議政府右議政權敦仁,行判中樞府事金道喜·朴晦壽,領敦寧府事洪在龍,兼戶曹判書徐憙淳,上護軍金左根·李嘉愚,行知中樞府事李若愚,行禮曹判書朴永元,行兵曹判書趙斗淳,議政府行左參贊趙冀永,漢城府判尹徐左輔,廣州府留守金學性,行大護軍金鼎集·金箕晚·金輔根·趙秉駿·姜時永·李敦榮,吏曹判書李魯秉,知敦寧府事李啓朝,議政府右參贊金景善,工曹判書金洙根,刑曹判書洪耆燮,同知中樞府事洪鍾英,吏曹參判徐英淳,禮曹參判尹致定,戶曹參判吳取善,工曹參判兪章煥,大司憲金鍏,行護軍李圭祊·李根友·閔致文·洪祐順·韓鎭庭·宋持養·李鼎在·曺錫雨·李源益·姜·趙雲澈·李明迪·趙秉恒·曺錫亨·鄭㝡朝·李公翼·金始淵·李㘾·金在田·金萬根·趙秉夔,同知中樞府事韓正敎,行大司成沈宜冕,刑曹參判尹穳,漢城府左尹林永洙,兵曹參判朴齊憲,漢城府右尹金炳冀,行護軍柳相弼·尹義儉·白殷鎭·李行敎·閔晳·李定鉉,知訓鍊院事李景純,同知中樞府事沈日永·沈樂臣,訓鍊院都正吳一善,大司諫李敎英,吏曹參議鄭基世,禮曹參議兪鎭五,兵曹參議任泰濬,刑曹參議申泰運,兵曹參知柳興奎,工曹參議金東獻等賓廳啓曰,臣等之齊聲仰籲,不得請則不知止者,是豈可已而不已也哉?母臨五紀之慈化,不敢不述也,子育萬姓之慈德,不敢不稱也。前而有七載翊扶之勳,後而有再奠宗社之功,此而不鋪張闡昭,以對揚洪休焉,則凡堯·舜·禹·湯之號,天地日月之稱,皆可以倚閣而莫之議也。況是禮也,我家乎自有,仁元聖母之所嘗受,而英宗聖祖之所嘗承準者也。我太母,當以仁元之心爲心,則英廟之孝,卽殿下今日之孝也。孝以承慈,慈以光孝,遵國朝已行之典,答中外大同之情,其於坤厚之化,謙亨之義,兩行而俱得,質俟而無惑矣。藉曰聖不自聖,而聖之所以爲聖,亦有待乎載讚載錄,使千萬世之下,不翅如身處其時,躬遭其會者,此所謂大德必得其名也。往在躋五之齡·望六之辰,晠典之宜擧而不擧,實由慈衷之過自謙挹,而其爲中外菀抑,則數十年如一日矣。揆年算月,以顒俟此時者,卽天理也人情也,理不可遏而情不可沮。我太母殿下,苟念及於此,宜有以犁然釋然,勉回而曲循之矣。惟殿下備達積懇,期獲兪音,以隆莫大之慶焉。惶恐敢啓。答曰,大同之情如此,而慈敎謙抑,愈往懇切,實不知何以則爲好矣。
賓廳再啓曰,臣等逢千一曠有之慶,達億兆顒若之情,雖慈衷執謙,無藥乎盛擧,顧不敢爲將順其美,齊聲累牘,歷日煩籲,是豈可已而不已者哉?傳曰,大德必得其名,書載堯·舜之德曰欽明濬哲,詩贊任·姒之德曰思齊嗣徽。雖聖不自聖,光華聲明之所被,記述歌頌之所播,人到于今稱之。惟我太母殿下,隆功至德,侔天地侔日月,前古后妃之所未有也。原其有是功,由其有是德,含弘博厚,德之基也,淵穆純粹,德之表也,勤儉仁惠,德之施也。磐泰我宗祊,衽席我生靈,徽謨懿範,有光簡冊,深恩厖澤,普浹肌髓,保佑翊護,誕基我億萬年維新之命,於乎休哉。雖日擧三祝之儀,歲進加隆之號,之功之德,未足以發揮萬一,而今値大來之慶,思所以光闡隆報,卽我聖上篤至之孝,而其禮則我列朝之攸行也,其情則天顯民彝之所同然也。上而祗告,陟隆悅豫,下而播脩,陬澨驩康,因之而描天畫日,鏤玉範金,鋪鴻藻申景鑠,昭垂萬世耳目,此所謂功尊則名顯,德盛則文縟也。我慈聖雖欲讓而不居,得乎?昨於筵席,伏聆慈敎若曰,主上當以順志爲孝,我聖上之於慈聖,日用常行,莫非順志之事,而孝之至,莫大乎尊親。斯擧也,豈不誠愈光聖孝,而止慈之念,獨不爲聖上屈意而勉循乎?臣等固忱誠淺薄,而若其一言可以感聖者則有之。惟今之慶,卽皇天祖宗之所篤棐也,薄海林葱之所胥忭也。書曰克綏受玆命,又曰以丕從厥志。答天之眷,順民之情,卽所以迓續而永保也。伏願聖上,將臣等之言,入告申懇,則以我太母淵恢之度,必有以俯察而轉圜。臣等不勝祈祝顒俟之至。敢啓。答曰,賓啓至於三徹,而慈衷則一向謙拒,到今道理,承順爲先。月正元日稱慶之節,姑以上告下布,進表裏磨鍊。卿等其退去。
兪致善啓曰,大司憲金鍏,大司諫李敎英,旣入闕中,不爲傳啓,直爲出去,事甚未安。竝推考,何如?傳曰,允。
又以禮曹言啓曰,以賓廳啓辭批答,賓啓至於三徹,而慈衷一向謙拒,到今道理,承順爲先。月正元日稱慶之節,姑以上告下布,進表裏磨鍊事,命下矣。來辛亥年元朝,大王大妃殿母臨五十年稱慶陳賀時,大殿·大王大妃殿·王大妃殿·大妃殿陳賀箋文,方物·物膳,依例封進之意,知委京外,箋文頭辭,令文任撰出,何如?傳曰,允。
庚戌十一月二十日午時,上御熙政堂。晝講入侍時,特進官姜時永,同知事韓正敎,參贊官李時愚,侍讀官金會明,檢討官趙在應,假注書李徹宰,別兼春秋徐翼輔,記事官金炳溎,各持大學,以次進伏,武臣柳相夔進伏楹外訖。上曰,史官分左右。上誦前受音一遍訖。上開卷。會明讀自物格而后,止今不盡釋也。釋義訖。上讀新受音十遍訖。上曰,文義以次奏之。會明曰,物格之物,猶事也。眼前無非物也,物有物之理,故逐事物而窮極理會,然后可以盡天下之理,非謂極盡宇宙以內所有之物也。以此章言之,物卽身心意知國家天下之物也,格者,格其誠正修齊治平之則也。大人之學,原在明明德止至善,故先格物以明善,如中庸之擇善。善是天之所以與我者,卽身心意知之則,而國家天下之所待以理者也。本純粹中正,廣大高明,涵而爲四德,發而爲四端,達而爲五常,見之日用,則忠信篤敬九思九容,無非則也。如此是善,不如此是惡,明乎此,是知致,知致則爲善去惡,自不肯姑息,此便是意誠。以此正心而修齊治平,卽此便是止至善,便是明明德於天下也。夫是之謂格物,乃聖學入門第一義。入門一差,無所不差,毫釐千里,可不愼歟?此章七而后字,承上章六先字而順敍之,蓋反復推明之義也。但致知之致字,與知至之至字不同。致者,推致方爲也,至則已至也,方致其知,則知尙淺,知之至,則不容不踐履而知愈明,故爲學之綱領,必曰致知,曰力行而已。人未有不知而能行者,故若論先後,則知爲先,人固有知而不行者,故論輕重則行爲重。此聖工之當竝行而不可偏廢者也。伏願深加省察焉。在應曰,物格而后知至者,非二件事也。物有所格,知自至焉,其間不能以髮,於物上格得幾分理,我之知亦知得幾分物理,不必求別般事看。以之事君,則窮格得爲忠之理,以之事親,則窮格得爲孝之理。推以至於無窮之理,我之知從而愈廣。若十事中,格得九事通透,而一事未通透,不妨於已通之九事。若一事中,只格得九分通透,而一分未通透,九分之格,徒勞而無成。透得到十分地頭,然後始可爲窮至事物,極處無不到也。蓋知之者,欲其行之也,知行二者,貴於竝進。知之之道,格物是也,行之之實,誠意是也。知之雖盡,而行之不以誠,向之所知者,未免爲空殼也。故孔子曰,知之爲知,不知爲不知,是知也,釋之曰,如此則雖不能盡知,而無自欺之蔽,亦不害爲知。所謂無自欺者,卽誠也。誠一字,實爲八條目中大關鍵最要緊處也。且人君之學,異於匹庶,於誠意上工夫,尤宜致力。有眞知實踐之效,則修齊治平之要,不外於是矣。伏願深加體念焉。時永曰,經一章末段,其本亂云者,卽指身不修而言也。不曰身而曰其本,不曰不修而曰亂,本較於身則本爲重,亂較於不修則亂爲深,聖人訓戒之意,極嚴切矣。夫亂者,治之反,不治則亂,不亂則治。然治亂之分,其幾甚微,只在於一念之善不善耳。伏願殿下,澄省於此,每從亂一邊警戒,克從治一邊做去,則治平之效,於斯著矣。正敎曰,此云今不盡釋,朱子豈不欲毫分縷析,無有餘蘊,使學者易曉,而今乃曰今不盡釋,蓋欲使學者自得之也。凡爲學之道,但守前人已言之糟粕,則是口耳之學也。必也窮思力探,深造以道,然後乃是自得之妙。惟殿下,亦以自得爲念,毋徒以口耳爲學,則聖學自底高明矣。時愚曰,經一章,始之以三綱,繼之以八條,而身爲居中之樞紐,蓋上而明明德,下而新民,無非自己身上推去,故書之皐陶謨有曰,愼厥身修,而繼之曰,惇敍九族,庶明勵翼,邇可遠在玆。其曰在玆,亦指己身而言,其曰惇族,齊家之事也,其曰勵翼,治平之要也。夫人受天地之塞,以有身體,所謂氣以成形而理亦賦焉者,卽此明德是也。然則修身之身字,不可但以形氣之運用者當之,須知軀殼裏面,包得許多道理,明德焉爲其主宰,新民焉爲其施措,而格致誠正,修身之工夫也,齊治平,修身之功效也。是以一身之於三綱八條,實爲會歸摠萃之本領,故章末二段,又丁寧反復於本之一字,其義誠深且切矣。殿下當一陽來復之初,始講曾傳,而經一章始終旨義,無非親切於聖學,而惟此修身二字,最爲要指,繼自今事事物物,體認於殿下一身曰,必先修吾身,然後可以齊家也,可以治國也。如是下工,方有眞實效驗矣。伏願懋哉懋哉。上掩卷。上曰,諸臣所奏文義甚好矣。命史官就座,仍命退,諸臣以次退出。
上在昌德宮。停常參·經筵,只晝講。
李時愚,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
宋廷和啓曰,明日常參·經筵,取稟。傳曰,只晝講。
李時愚啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
宋廷和啓曰,行大提學徐箕淳再牌不進推考傳旨,今方捧入,而實錄當爲纂修,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
注書金永秀病,代以徐相至爲假注書。
宋廷和啓曰,行大提學徐箕淳牌不進推考傳旨,今方捧入,而實錄當爲纂修,如是違牌,事甚未安。更爲牌招,何如?傳曰,允。
李時愚啓曰,大司憲金鍏,執義李鼎信,掌令李廷斗·朴商壽,持平李維謙·兪貞煥牌不進,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗·朴商壽,持平李維謙·兪貞煥牌不進罷職傳旨,傳曰,只推。
宋廷和,以刑曹言啓曰,卽接江原監司李謙在文移,則狼川縣徒三年定配罪人奇士旭,限滿云矣。取考曹上配案,則士旭以欺逼嫡孫,勒奪財産罪,丁未十一月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
庚戌十一月二十一日午時,上御熙政堂。晝講入侍時,同知事金始淵,特進官韓鎭庭,參贊官林肯洙,侍讀官金會明,檢討官趙在應,假注書李徹宰,別兼春秋徐翼輔,記事官金炳溎,各持大學,宗臣興宣君昰應以次進伏,武臣李種赫,進伏楹外訖。上曰,史官分左右。上誦前受音一遍訖。上開卷。會明讀自康誥曰克明德,止止於信。釋義訖。上讀新受音十遍訖。上曰,文義以次奏之。會明曰,傳十章,卽經一章訓解,必輯述前聖之言,徵信孔子之意也。三書之兩稱德一稱命,以天所以與我者言之,則曰命,而以我得之爲性者言之,則曰德也,同是首章之明德也,克明之顧諟之,亦首章明之之義也。以至於下文之日新又新,緝熙敬止,雖釋新民之新,止至善之止字,而新與熙,亦皆自明也。有君師之責者,以天下爲一家,以億兆爲一身,故宇宙內事,皆吾分內事,而古之明明德於天下,亦不過盡吾分內事,故以湯·文之德,無待於學,而猶銘盤自警,猶繼續光明者,亦欲盡吾分而已。蓋爲學之道,志願期許,如此其大,然後學成德就,而事業光大又如此,夫是之謂大人之學也。伏願殿下,日明固有之德,如殷湯之日新,周文之緝熙,則如君於仁·子於孝·父於慈,卽至善之所在,而皆可以隨止而安矣。今日作新民之功,可以如康誥,命維新之休,可以如周詩,竊不勝區區靳祝之忱矣。在應曰,爲人君止於仁,其義大哉。德無常師,主善爲師,而萬善之中,特以止於仁,爲人君所止之目者,蓋仁者,四德之首,在天則元亨利貞,爲四時,而元者,卽四德之仁也,於四時屬春,春之爲氣,發育萬物,無一不遂,故聖王體天出治,使萬民鼓動興起如在春風和氣中,書云其惟王位在德元。推此觀之,聖王之仁,豈非上天之元乎?文王爲君之德,何莫非可述,而以止於仁三字,形容文王之德。文王德化政敎,在在皆仁,其所著見而易知者,卽不出於字惠小民,視民如傷。是以發政施仁,必先斯四者,實後世所鑑法者。伏願殿下,法文王止於仁之盛,常存此心,則初未嘗高遠難行之事,卽在於日用常行之間,且堯·舜帥天下以仁,則民從之,豈皆家喩戶說,而民從之乎?人君在上,率以先身,則在下之人自然觀感,均㡳於仁,亦是新民之一大端矣。深加省察焉。始淵曰,明明德者,明己之德也,克明天命之德,民亦觀感,皆復其性而明其德矣。三代隆盛之治,亶不外此,惟殿下懋哉懋哉。鎭庭曰,明德工夫,在於自之一字,自之義,卽由己之謂也。康誥曰克明德,文王之自明其德也,帝典之克明峻德,帝堯之自明己德也。殿下益加澄省於自明二字,則一篇之旨,亦不外於此,而正心誠意修齊治平之效,卽不過轉移間事也。伏願懋哉懋哉。肯洙曰,傳之首章,釋經一章明明德之義,而其中自明二字,最爲要旨。德也者,人之所同得於天,而己所固有,無待於外者也。苟能全天之所賦,明其在我之本體,則體用俱備,自至至善之域矣。譬之於鑑,空明炯澈,卽其本體,而一爲塵垢之埋沒,則姸媸莫分,人而爲物慾之撓奪,則狂愚立判,故垢盡明全,寶鑑之刮磨也,存天遏慾,聖工之進修也。此所云自明其德,非別件物事也。雖以四德言之,當仁而行仁之德,見義而成義之德,率禮而和禮之德,在智而達智之德,觸類而明,無所處而不明,推己及人,以至新民,則治平之道,不越乎是矣。故明德爲三綱之首,自明爲明德之要,伏願體念焉。上曰,無所不用其極,何謂也?會明曰,此則言自新新民之功,皆求之於至善之地,而卽隨事而無不皆然,如君於仁,子於孝,皆必求之於至當極好處而止之耳。上掩卷,命史官就座,仍命退,諸臣以次退出。
上在昌德宮。停常參·經筵,只晝講。
宋廷和啓曰,明日常參·經筵,取稟。傳曰,只晝講。
成好謙啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
林肯洙啓曰,同副承旨兪致善,今日不爲仕進,卽爲牌招,何如?傳曰,允。
徐相至有頉,代以鄭顯德爲假注書。
林肯洙啓曰,行大提學徐箕淳再牌不進推考傳旨,今方捧入,而實錄當爲纂修,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
又啓曰,行大提學徐箕淳牌不進推考傳旨,今方捧入,而實錄當爲纂修,如是違牌,事甚未安。更爲牌招,何如?傳曰,允。
大王大妃殿傳于宋廷和曰,明年稱慶之擧,主上懇請不已,故黽勉從之。雖行告布之節,此時經費,不可不念,各道只進箋文,方物物膳,一竝置之之意,廟堂趁卽行會。
成好謙啓曰,大司憲金鍏,執義李鼎信,掌令李廷斗·朴商壽,持平李維謙·兪貞煥牌不進,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗·朴商壽,持平李維謙·兪貞煥牌不進罷職傳旨,傳于成好謙曰,只推。
以同副承旨兪致善牌不進罷職傳旨,傳于林肯洙曰,只推。
宋廷和,以禮曹言啓曰,來辛亥年元朝,大王大妃殿母臨五十年稱慶陳賀儀節,當爲磨鍊。謹稽謄錄,則國恤三年內,稱慶陳賀,皆以權停例磨鍊以入,而正宗朝丙申年惠慶宮患候平復陳賀頒敎,純宗朝庚申年正宗大王尊爲世室頒敎,丁卯年惠慶宮患候平復陳賀頒敎,先大王朝乙未年純宗大王尊爲世室頒敎,翼宗大王追崇陳賀頒敎,則親臨行禮矣。權停與親臨,各有已例,而今番則進表裏事,奉有成命矣。在前權停例之時,未有親上表裏之事,故儀節無可援據處,事係愼重,不敢循例磨鍊,何以爲之乎?敢稟。傳曰,進表裏頒敎,竝親臨行禮磨鍊。
成好謙,以備邊司言啓曰,冬務當勘,而各道守令之未下直與受由上來者亦多云,竝令該曹,催促下送,何如?傳曰,允。
宋廷和,以吏曹言啓曰,因備邊司草記,冬務當勘,而各道守令之未下直與受由上來者亦多云,竝令該曹,催促下送事,允下矣。自臣曹催促,則未下直守令山淸縣監趙鳳熙,今二十五日辭朝云,樂安郡守金鎰淳,今二十七日辭朝云,上京守令興陽縣監李綺年,已爲下去云,新昌縣監金鍵,省掃事受由於京畿高陽地云,江東縣監洪祐命,覲親事受由於忠淸道鎭川地云,故竝斯速還官之意,發關知委於各該道臣處,而平昌郡守趙能夏,身病猝重,不得下去云。其身病旣如是,則有難强令還任,罷黜,何如?傳曰,允。
庚戌十一月二十二日午時,上御熙政堂。晝講入侍時,知事金洙根,特進官宋持養,參贊官成好謙,侍讀官金會明,檢討官趙在應,假注書李徹宰,別兼春秋徐翼輔,記事官金炳溎,各持大學,宗臣益平君以次進伏,武臣張寅植進伏楹外訖。上曰,史官分左右。上誦前受音一遍訖。上開卷。會明讀自詩云膽彼淇澳,止誤在止於信之下。釋義訖。上讀新受音十遍訖。上曰,文義以次奏之。會明曰,只以章內釋義樣仰奏矣。淇澳詩,美衛武公之德,而武公衛之賢君也,年九十有五,猶箴警于國曰,無謂我老耄而舍我,必朝夕交戒我,其在輿也·倚几也。位宁也。居寢也,皆有規誦,又作抑詩以自警,有曰尙在爾室,尙不愧于屋漏,有曰斯言之玷,不可爲也。夫以不欺無妄之心,篤切磋琢磨之工,已精而益求其精,已密而益求其密,故其德之存諸中而著於外者,如此其備。然則其德之盛,而浹人肌髓,又安得不如此乎?衛民之於武公,猶如此,況周民之於文·武乎?治安天下,基萬世太平之福,是遺後人之樂處,而使樂其所遺之樂,分田制里,爲百姓永遠之業,是與後人之利益,而使利其所遺之利,其感仰愛戴之不容自已,卽自然之理也。夫君之明德旣明,則民亦自新其德,故不敢眩以詐僞,而化爲誠實。是以虞芮之君,見耕讓畔行讓路,而不敢履文王之廷,其所爭之田,遂爲閑田,此卽孔夫子使無訟之謂也。竊惟武公之賢,雖不可比同於文王之聖,然文王之止仁,武公之主誠,武公之不欺,可致文王之無訟。此等處參互玩索,最切於進修之工矣。伏願懋哉懋哉。上曰,恂慄嚴於中者也,威儀見於外者乎?會明曰,然矣。上曰,瞻彼淇澳,綠竹猗猗者,何謂也?會明曰,竹性直而心虛,故多比之君子矣。淇上多竹,而因所見而起興,然亦有取此底意。猗猗,始生而柔弱也。其第二章曰,靑靑,堅剛而茂盛也,三章曰,如簀,至盛而密比也。以竹之長養勁密,興學之進益,德之成就耳。上曰,君子賢其賢而親其親者,何謂也?會明曰,其字指前王也,前王有無窮之功德,留在後世,如丕謨峻烈,以佑啓後人,是其賢也。後來賢人,都守其謨範,而率由不違,此卽賢其賢也。創業垂統,以傳與子孫,是其親也。後來王者,都有所承藉,而追報勿替,此卽親其親耳。上曰,無情者不得盡其辭者,何謂也?會明曰,詐僞之民,不敢逞其虛誕之辭也,豈有刑法而制之而然哉?人君自明己之明德,則民之曲直,莫逃於其明,故曲者不敢自以爲直也。能使民自知其曲,則自然無訟,而民亦自新其德耳。上曰,新民則可以無訟乎?會明曰,然矣。在應曰,威儀二字,外若易行,而裏許則有無限意,有威而可畏,謂之威,有儀而可象,謂之儀,威非徒尙嚴猛,儀非徒事容飾,必也動容貌斯遠暴慢矣,正顔色斯近信矣,出辭氣斯遠鄙倍矣,然後始可爲威儀也。雖在凡人,皆當以威儀檢攝,而況人君乎?人君之威儀,與凡人不同。齊明盛服,駿奔走在廟,入太廟之威儀也,衮冕端凝,恭己南面,臨朝之威儀也,動作有文,言語有章,燕居之威儀也。此皆威儀之極,上篇無所不用其極之義,於此又可見矣。蓋威儀者,非自外求而得之者。薰陶德性,進修學業,則存諸中者發於外,自然有不可掩之威儀也。衛武公亦賢君,用力於學問自修之工,有此威儀之棣棣也,故詩人歎美之如此,而武公之威儀,亦著於抑之詩,其首章曰,抑抑威儀,維德之隅。如宮室之制,內有繩直,則外有廉隅,人之德行,充積於一身,則不待加勉,而自有威儀之著見。今殿下日御講筵,講學者,非止誦讀字句而已。聖人一言一事,須加體驗之工,自明明德以下,必求當然之極,止而不遷,則許多威儀,皆在此中矣。伏願懋哉懋哉。洙根曰,聖敎旣以新民則可以無訟,直得聖學之要矣。臣無容更贅,而知之非難,行之惟艱。伏願殿下,益懋新民之功,終致無訟之境,實臣民無疆之福矣。持養曰,此章引淇澳詩,蓋言明明德者之得所止,以發明所以求之之方,與夫得之之驗焉。夫爲學,所以致知,而知視行爲易,故以切磋比之,治骨角猶易於治玉石也,故其所以講習討論者,已精而必求其精,此就知上,求止於至善也。自修,所以力行,而行視知爲難,故以琢磨比之,治玉石則較難於治骨角矣,故其所以省察克治者,已密而益求其密,此就行上,求止於至善也。大抵知行二者,如車兩輪,如鳥兩翼,交手竝做,不可偏廢。苟或但求致知,而不務力行,則書自書我自我,何以有躬行心得之效乎?昔我太宗朝進講大學,敎曰,讀了此書,乃知學問之有益於人也。筵臣請賀,敎曰,非知之艱,行之惟難,待予能行,然後賀未晚也。大哉王言,萬世龜鑑,此今日所當法者也。夫自修之道,最初用工處,不外乎誠意章愼獨二字。程子曰,天德王道,只在謹獨。伏願深留聖意於篤行之工焉。好謙曰,儒臣及經筵特進官,備陳文義,臣無容更達,而切磋琢磨,明明德之工,著於知行者也,瑟僴赫喧,明明德之實,見於容儀者也。終不可諠兮者,明明德之止於至善而民不能忘者也,新民之意,亦在其中矣。伏願殿下,講習問難於課日臨筵之時,省察克治於動靜施爲之際,念念在玆,無時間斷,表裏交修,光輝發外,至於使民觀感而興起,則此所謂明明德新民之止於至善者也。懋哉懋哉。上掩卷。上曰,諸臣所奏甚好,當留念矣。上命史官就座,仍命退,諸臣以次退出。
上在昌德宮。停常參·經筵,只晝講。
兪致善啓曰,明日常參·經筵,取稟。傳曰,只晝講。
李時愚啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,左副承旨宋廷和,今日不爲仕進,卽爲牌招,何如?傳曰,允。
兪致善啓曰,假注書李徹宰,身病猝重,勢難察任,今姑改差,何如?傳曰,允。
李徹宰改差,代以李國淵爲假注書。
兪致善啓曰,行大提學徐箕淳再牌不進推考傳旨,今方捧入,而實錄當爲纂修,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學徐箕淳牌不進推考傳旨,今方捧入,而實錄當爲纂修,如是違牌,事甚未安。更爲牌招,何如?傳曰,允。
傳于兪致善曰,在外玉堂竝許遞,政官牌招開政。
傳于兪致善曰,在外與有實故經筵,竝許遞,今日政差出。
兪致善,以吏曹言啓曰,掌樂院正李德愚,以其身病,呈狀乞遞,改差,何如?傳曰,允。
有政。吏批,判書李魯秉進,參判徐英淳,參議鄭基世竝牌招不進,同副承旨兪致善進。以李容直爲副校理,尹行福爲副修撰,徐箕淳·尹定鉉·金輔根爲知經筵,趙秉夔·趙雲澈爲同經筵,朴永元爲藝文提學,徐相鼎爲掌樂正,金穆淳爲長興主簿,金泰衡爲典獄主簿,申檍爲平昌郡守。
兵批,行判書趙斗淳禁軍祿試射進,參判朴齊憲病,參議任泰濬病,參知柳興奎入直進,右副承旨林肯洙進。副司直徐相鼎,副司果朴昇壽,以上單付。
吏批。再政,以李鳳九爲淸安縣監。
吏批。三政,以李寬永爲中部令。
吏批。四政,以朴鄷壽爲贊儀。
李時愚啓曰,大司憲金鍏,執義李鼎信,掌令李廷斗·朴商壽,持平李維謙·兪貞煥牌不進,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗·朴商壽,持平李維謙·兪貞煥牌不進罷職傳旨,傳于李時愚曰,只推。
以左副承旨宋廷和牌不進罷職傳旨,傳于李時愚曰,只推。
以吏曹參議鄭基世牌不進罷職傳旨,傳于兪致善曰,只推。
兪致善,以禮曹言啓曰,來辛亥年元朝大王大妃殿母臨五十年稱慶陳賀時,宗廟·孝定殿·徽定殿·景慕宮告由祭,正朝節享兼行,社稷·永寧殿告由祭,同日一體設行,祝文添入撰出等事,令藝文館擧行,而獻官依例以一品塡差事,分付,何如?傳曰,允。
又以禮曹言啓曰,大王大妃殿傳曰,明年稱慶之擧,主上懇請不已,故黽勉從之,雖行告布之節,此時經費,不可不念,各道只進箋文,方物物膳,一竝置之之意,廟堂趁卽行會事,命下矣。在前陳賀,各道方物物膳置之之時,各殿進獻,議政府·六曹物膳及京廳方物,京畿物膳,則例爲封進,今亦依前例封進之意,敢啓。傳曰,知道。
李時愚,以兵曹言啓曰,今日禁軍祿試射時,騎芻當依定式試取,而馬路氷滑,勢難騎射。以柳葉箭一巡代行之意,敢啓。傳曰,知道。
庚戌十一月二十三日午時,上御熙政堂。晝講入侍時,特進官徐左輔,同知事韓正敎,參贊官徐念淳,侍讀官金會明,檢討官姜㳣,假注書鄭顯德,別兼春秋南秉吉,記事官金炳溎,各持大學,宗臣興宣君昰應以次進伏,武臣吳明善進伏楹外訖。上曰,史官分左右。上誦前受音一遍訖。上開卷。會明讀自此謂知之至也,止此謂知之至也。釋義訖。上讀新受音十遍訖。上曰,文義以次奏之。會明曰,無形而具於心曰理,有形而散爲物曰物。物雖在外,而其理實具於心,心雖在內,而其理實周于物。具衆理故謂之全體,而應萬事故謂之大用也。散爲萬殊者,不可不格而歸于一本,故致則可知,切近取譬,則如讀書然。雖以此一章言之,以自然之知識,益加窮格之工,竟至於貫穿通透,則是具衆理之全體旣明,故應萬事之大周,亦無不明,玆豈非物格而知至者乎?伏願深加體念焉。㳣曰,衆物之表裏精粗無不到,指格物也,吾心之全體大用無不明,指致知也。格致之工,只在日用常行之間,而以吾心之體,應萬事之用而已。朱子曰,人主一心,萬化之原,程子曰,始言一理,中散爲萬事,末復合爲一理,皆從吾一心上,推諸事爲者耳。今以經筵言之,一章之字句旨義,先使瞭然於殿下之心者,是體也,文義之蘊奧,使諸臣條陳者,是用也。其言之善否,必參諸心而折衷之,以爲明體達用,講究充擴之方,此格致之一事也。伏願深加體念焉。左輔曰,物格知至,專係於用力持久之如何耳。苟得孜孜進修於此,無一念之或忽,無一息之或間,至於眞積力久之境,則自底於虛明洞澈,知周乎萬物矣。伏願懋哉懋哉。正敎曰,用力之久久字,甚切要矣。中庸曰,久則徵,荀子曰,眞積力久。爲學不能耐久,則有作輟之患,何以致豁然貫通之境乎?惟願殿下,勿求速效,惟以悠久爲務,則聖學自有將就之效矣。亟加體念焉。念淳曰,此章至之一字,最爲緊要,至是極至之義也。蓋知者,天之所以賦於人,而至者,人之所以推於極也。譬之於方名,則知東西南北之位者知也,而推知其東西南北之極者,是至也。譬之於辨色,則知靑紅黑白之色者知也,而推知其靑紅黑白之極者,是至也。譬之於飮食,則知甘辛酸鹹之味者知也,而推知其甘辛酸鹹之極者,是至也。以言乎讀書,則知章句音釋之辨者知也,而於章句音釋之中,推知其微辭奧旨之極者,是至也。知莫難於知人,而惟唐堯,有知人哲之明,則是爲知人之至也,知莫難於知天,而惟夫子,有知天命之訓,則是爲知天之至也。非知之難也,至之爲難,伏願殿下,於至字上,深究玩味,恒軫造極之工,凡於天下萬事,無所往而不至於極也,懋哉懋哉。上曰,表裏精粗,何謂也?會明曰,表是易見處,裏是難見處,如事親孝,是易見之理,居致敬,養致樂,是難見也,精粗亦然耳。上掩卷,上命史官就座,仍命退,諸臣以次退出。
上在昌德宮。停常參·經筵,只晝講。
李時愚,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
兪致善啓曰,明日常參·經筵,取稟。傳曰,只朝講爲之。
李時愚啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
兪致善啓曰,行大提學徐箕淳再牌不進推考傳旨,今方捧入,而實錄當爲纂修,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
宋廷和啓曰,大司憲金鍏,執義李鼎信,掌令李廷斗·朴商壽,持平李維謙·兪貞煥牌不進,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗·朴商壽,持平李維謙·兪貞煥牌不進罷職傳旨,傳于宋廷和曰,只推。
李時愚啓曰,明日朝講,兩司長官,當爲進參。大司憲金鍏,大司諫李敎英,竝待開門牌招,何如?傳曰,允。
傳于宋廷和曰,公事遲滯之中官兪在應,令該府拿處,當該中官尹致善推考。
兪致善啓曰,行大提學徐箕淳牌不進推考傳旨,今方捧入,而實錄當爲纂修,如是違牌,事甚未安。更爲牌招,何如?傳曰,允。
宋廷和,以弘文館言啓曰,新除授副校理李容直,副修撰尹行福,竝卽牌招察任,何如?傳曰,允。
李時愚,以都摠府言啓曰,副摠管李熙絅,以御營中軍,本營諸將官射會監試事,南小營晝仕出去之意,敢啓。傳曰,知道。
又以兵曹言啓曰,禁軍來春夏等祿試射時,柳葉箭沒技人,別單書入之意,敢啓。傳曰,知道。
以副校理李容直,副修撰尹行福牌不進罷職傳旨,傳于宋廷和曰,只推。
咸鏡監司徐有薰疏曰,伏以流光迅駛,孝定殿練事奄過,居已月屢易,而歲冉冉行且盡矣。仰惟撫時增疚,若爲淵衷。仍念臣待罪邊臬,九箇閱月,志雖切於圖酬,情實短於剸理,夙宵憂悸,惟譴何是竢。迺者定陵陵上修改時,以監董勞,晉秩之恩誥,忽下於倚斗望京之夕,列校動色,父老聳觀,瞻聆所及,孰不感泣?顧臣猥承斯役專管之命,趨走於象設之前,敦匠於茇舍之間,在臣身榮且幸矣,有何勞勩之可言,而遽紆匪常之典也?嗚呼,臣以眇末,晚決科第,寸善尺長,無所可稱,而偏蒙我先朝大造之化,參兩乎駑駘,繩削乎樗櫟,使得備數於西淸邇英之班,寵光所被,河海莫量。今焉弓劍寢邈,報答無地,只自捫心茹恨而已,榮塗進步,宿夢已冷,更安有一分餘念,及於名位之隆顯哉?且臣於春間,冒忝閣中校正之列,至蒙晉資之恩,榮愴交竝,愧懼尙切,今玆新命,又何爲而至也?況八座峻秩,何等難愼?貳公而弘化則如其重也,掌部而莅事則如其專也。苟非威望素著,聲實俱茂者,豈可以罔功之賞,容易加諸,殆同庶僚之資格也乎?夫國家賞爵,厥有意義,或奬其功能,或紀其勞閥,而臣於二者,旣無所據,更有何說可藉以爲宜受不宜辭之義諦乎?疾足者躓,過福者菑,其理不忒,今於一歲之中,再轉其階,裒然冥升,遽躋槐棘之列,歷數同朝,實所罕比。臣之驟躐之懼,固已慄慄淵谷,而在明王嚬笑之節,亦豈容若是之無漸也?按節已踰涯分,寵命尤所冒濫,臣何敢視以倘來,厭然爲承當之計乎?瞻望雲天,不勝隕越,玆敢披瀝情實,馳驛控籲。伏乞聖明,俯賜鑑諒,仰稟東朝,亟令收還臣新授資級,使名器無玷,賤分獲安焉。臣無任云云。答曰,省疏具悉。此是紀勞也,卿其勿辭。
庚戌十一月二十四日午時,上御熙政堂。晝講入侍時,同知事趙雲徹,特進官曺錫亨,參贊官兪致善,侍讀官李寅夔,檢討官姜㳣,假注書李國淵,別兼春秋南秉吉,記事官金炳溎,各持大學,宗臣興宣君昰應以次進伏,武臣許燮,進伏楹外訖。上曰,史官分左右。上誦前受音一遍訖。上開卷。寅夔讀自所謂誠其意者,止功不可闕如此云。釋義訖。上讀新受音十遍訖。上曰,文義以次奏之。寅夔曰,誠意者,卽眞知實行不雜虛僞之謂也。天下之道二,善與惡而已。人孰無好善惡惡之心,而不知善之眞可好,惡之眞可惡,故自不免苟焉以自欺,而意之所發,有不誠者矣。若夫好善不以誠,則非惟不足以爲善,反有以賊其善,惡惡不以誠,則非惟不足以去惡,適足以長其惡,其爲害反復甚焉。此所以郭公之善善惡惡,而卒亡其國者也。人君之用人也,非不知君子之可好,小人之可惡,而格致之工,不明於淑慝之辨別,用舍之際,未免乎愛憎之顚倒。甚至於名爲好君子,而實不好,名爲惡小人,而實不惡,遂使難進易退之君子,日以疎遠,患得患失之小人,日以親昵。自古有國之治亂,實係賢邪之進退矣。孔子曰,惟仁者,能好人能惡人,謂其心公理明,明於善惡之別也。今我殿下,勉講格致誠正之學,其於善惡之幾,明示好惡,一以誠意做去,以自快足於己,推以及於用人之際,其爲君子則必也眞知其善,而用之以善,其爲小人則必也眞知其惡,而去之以誠,無爲因循姑息之政,以臻正大光明之域,則自然政令之間,擧措得宜,朝廷之上,俊乂登庸矣。此所以區區深望於殿下,懋哉懋哉。上曰,好好色,如見美衣服則好之之類也。寅夔曰,所惡所好許多,而必以惡臭好色爲譬者,以其實心而惡之好之也。㳣曰,子夏之賢賢易色,古語之如入鮑魚之肆,皆好好色惡惡臭之意也。夫心廣體胖者,德積於中,而身潤於外,是意誠之驗也。君子之心,必愼其獨而毋自欺,則無所愧怍,自然廣大寬平,體常舒泰。禮記曰,和順積中,英華發外,心箴曰,天君泰然,百體從令,此皆毋自欺而然也。毋自欺之工,惟在於持敬,曲禮之毋不敬是也。此爲凡人自修之道而言矣,若夫人君,則尤有所當戒者。其於政令事爲之際,有公私是非之分,如或有一毫之私,介於其間,則人所不知,已所獨知之地,不免有自欺其心,而不得爲自慊矣。昔朱子於經筵講此章,而以念慮之間一有不實,則今日區區講讀,徒爲觀聽之美而已,何益於治道爲奏。伏願殿下,深加省察,實用工夫焉。上曰,自謙之義,何也?寅夔曰,愜於其心,充然有得之意也。㳣曰,是快而又足之意也。如行十事,九事雖善,一事若不善,則其心猶未快足,必無一毫未盡,然後始可謂快足矣。雲澈曰,上章曰必愼其獨,下章又曰必愼其獨,文則雖同,義則少異,上愼獨,己所獨知之謂也,下愼獨,己所獨處之謂也。旣愼於獨知,又愼於獨處,則誠心做去,無往非愼,推可知矣。雖以帝王之學言之,書曰,克念作聖,罔念作狂,聖狂之分於一念者,亦惟曰誠與不誠,誠之之道,只是愼獨而已。伏願以是體念焉。㳣曰,愼獨是己所獨知之謂,而上則指自修而言也,下則以爲戒而言也。雲澈曰,不知而爲不善爲過,知而爲不善爲惡也。錫亨曰,小人見君子,揜其不善,內實憸邪,外示謙恭,厭然以善人自處,其表裏相反,奸僞莫掩之狀,昭如燭照鑑別,然而大奸似忠,苟無君子格致誠正之實,亦不能明辨而洞察之。蓋君子小人,若陰陽之迭爲消長,豈不大可畏哉?書曰,任賢勿貳,去邪勿疑,孔子曰,惡鄕愿,恐其亂德。居君上之位,有知人之哲,然後親賢臣遠小人,無復有苗莠朱紫之患。伏願殿下,苟欲明辨賢邪之別,於此章誠意處,亟加澄省焉。上曰,貳字之義,何也?錫亨曰,知其賢則任之不貳也。㳣曰,勿貳是專一之義,而若以小人間之,則非勿貳也。上曰,閑居,何意也?雲澈曰,身所獨居之謂也。上曰,小人亦知爲善之可好,故見君子則揜其不善也。寅夔曰,小人雖欲揜其不善,以君子之明理,豈有不知之理乎?上曰,此所謂如見其肺肝也。雲澈曰,小人見君子,則有羞愧之心,故掩其不善也。㳣曰,小人若眞有羞愧之心,則必無爲不善之理,而其所以厭然揜之者,知其爲不善而猶行之,及見君子,則暫欲遮飾也,是乃自欺也。朱子於章下,論其已明而不謹者,卽指此等處也。致善曰,誠於中而形於外云者,中有誠正篤實之工,則發於外者,自然有廣大盎粹之象,故下章所云富潤屋德潤身者,謂其存諸中而發於外者也。財積於中,則屋必潤矣,德積於中,則身必潤矣。孟子曰,無是餒也,子夏曰,義勝而肥,蓋天下萬事,未有不誠而成者也。今以聖學言之,自强不息,有眞知實踐之工,則政令施措之發於外者,無不得其正,而表裏交修,本末相應,此所謂根培而交達者也。懋哉懋哉。上曰,愼獨之義,何也?致善曰,愼獨二字,果爲誠實用工之要。獨者,人所不知而己所獨知之地也。一章之內,重言愼獨者,可見聖人丁寧敎戒之意也。如衛武公之不愧屋漏,楊震之暮夜四知,趙忭之焚香告天,皆是愼獨之工也。今殿下雖處燕閑之中,戰兢自持,造次克念,恒若對臣僚時,以至動靜云爲之間,無或放過,則此實愼獨躋聖之閫域也。惟殿下懋哉。㳣曰,司馬公之平生無不可對人言者,蘧伯玉之不爲冥冥惰行,皆愼獨無自欺之工也。上曰,富潤屋,何也?㳣曰,財積則屋潤,德積則身潤。富潤屋,不過是引起德潤身,故其下,只言德而不言富也。上曰,是將言德潤身,故先言富潤屋也。上曰,諸臣所奏甚好,當留念矣。上掩卷,命史官就座,仍命退,諸臣以次退出。
上在昌德宮。停常參·經筵,只朝講。
藥房提調金鼎集,副提調徐念淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
宋廷和啓曰,明日常參,取稟。傳曰,只晝講。
成好謙啓曰,備邊司郞廳來言,今日賓廳日次,而領議政趙寅永,右議政權敦仁俱有身病,左議政未差,不得來會云矣。敢啓。傳曰,知道。
宋廷和啓曰,同副承旨兪致善,今日不爲仕進,卽爲牌招,何如?傳曰,允。
林肯洙啓曰,行大提學徐箕淳再牌不進推考傳旨,今方捧入,而實錄當爲纂修,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,實錄當爲纂修,行大提學徐箕淳疏批已下,卽爲牌招,何如?傳曰,允。
宋廷和,以弘文館言啓曰,副校理李容直,副修撰尹行福,旣有只推之命,竝卽牌招察任,何如?傳曰,允。
以同副承旨兪致善牌不進罷職傳旨,傳于林肯洙曰,只推。
以大司諫李敎英牌不進罷職傳旨,傳于林肯洙曰,只推。
以副修撰尹行福牌不進罷職傳旨,傳于林肯洙曰,只推。
以兪在應囚單子,傳于成好謙曰,飭已施矣,分揀放送。
宋廷和,以弘文館言啓曰,下番修撰臣姜㳣,以法講繼講冊子,問議于時原任大臣及在外儒臣事,出去之意,敢啓。傳曰,知道。
成好謙,以兵曹言啓曰,來十二月·辛亥正月上番騎兵二百二十八名所着襦衣,本曹點考後,仍令該曹題給之意,敢啓。傳曰,知道。
又以都摠府言啓曰,副摠管李熙絅,以御營中軍,本營諸將官射會監試事,南小營晝仕出去之意,敢啓。傳曰,知道。
又以刑曹言啓曰,卽接南部居私婢四月白活,則其夫崔致弘,被打於安大運等處致死,而匿埋於光熙門外云矣。依法典使之掘檢之意,敢啓。傳曰,知道。
執義李鼎信,司諫蔡元默,校理李寅夔等啓曰,請書九亟施追奪官爵之典。措辭見上答三司曰,不允。
執義李鼎信,司諫蔡元默等啓曰,請物故罪人國榮,亟施孥籍之典。措辭見上請物故罪人裕,亟施孥戮之典。措辭見上請逆賊漢祿,亟施孥戮之典。措辭見上請追奪罪人龜柱支屬應坐之類,一依尙魯例,施以散配之典。措辭見上請追奪罪人鍾秀支屬應坐之類,一依尙魯·漢祿例施行。措辭見上請大逆不道罪人鍾一·振采,竝施适·雲之例。措辭見上請逆賊友文·光友,加施孥戮之典,致後·延壽,竝施孥籍之典。措辭見上請正法罪人宜學諸子,亟施散配之典。措辭見上請追奪罪人魯敬,亟施孥戮之典焉。措辭見上請謀反大逆不道知情不告罪人醇壽,亟施孥戮之典。措辭見上請梟首罪人澤,捕廳勘斷罪人金·河兩女,竝亟施大逆之律。措辭見上請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。措辭見上請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。措辭見上請賜死罪人秉鉉諸子,亟施遠地定配之典。措辭見上請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。措辭見上答兩司曰,不允。
執義李鼎信啓曰,請古今島爲奴罪人韓鼎鎭,亟令王府,卽爲拿來,嚴鞫得情,快正典刑。措辭見上答府曰,不允。
司諫蔡元默啓曰,請梟示罪人性世,亟施孥戮之典。措辭見上請古今島爲奴罪人韓鼎鎭,亟令王府,設鞫得情,快正典刑。措辭見上答院曰,不允。
右議政權敦仁疏曰,伏以臣頃暴血懇,敢干恩諒,極知瀆擾,合當萬殞。及伏奉批旨,誨責備至,至若曰,悻悻然若將有由而去位,臣於是戰懍震駴,莫省措躬之所也。臣以至愚無狀,謬膺重寄,而積事逋傲,妄徼天寵,而徒犯辜負,卽其罪鈇鉞猶輕,聖度寬仁,誅殛不加,恩至渥也,德至厚也,臣方含戴之不暇,有何內懷悻悻,又自陷爲人臣罔赦之案乎?臣之一籲再籲,必望殿下之開允者,卽臣之老且病,實非臣可容爲力,臣豈無其由而若有由然也?凡人臣辭官,皆莫不有由,然後辭,有以義理辭,有以情勢辭,有以事故辭,有以疾病辭。夫其上之所與,下之所處,義理有時乎晰,情勢有時乎伸,事故有時乎變,而疾病者,非上之所與之可能也,下之所處之可爲也。況老而且病,又非歲月望差者乎?故其所辭之由不一,而莫有甚於老病之由之爲奈何不得也。夫天下之事,不出於理勢。臣之賤齒,已迫七耋,去日苦多,餘生幾何?雖無病自在,望秋蒲柳,有零而已,加以病居膏肓,恰爲七八年之久,奇厲乖惡,日月添深,少壯且不支,況臣之老乎?此理勢之不可誣也。昔宋司馬光有言,以身付醫,以家付康,惟國事無可付,豈以光之忠,無意於國事也?唐之房玄齡·李靖,候問之使望於塗,視疾之嫗進於前,其寵眷何如,亦不能以職事責之,亦豈其君之無意於進用哉?之三臣者身佩安危,不可一日不在其位,其老如此,其病又如此,故臣不得畢其忠,君不得竭其使,蓋亦理勢之不可誣也。今如臣者,進而無裨於國,退而無損於朝,視古人,直下走之不若,其老且病,無以異焉,殿下不以古之人君之處其臣者處臣,豈殿下之仁且惠,不及古之君哉?必謂臣之病非實病,臣之言皆誣言也,故不欲聽臣之退也。臣誠薄而無致感之實,辭短而少達意之才,抽心瀝腸,動坐疎闇,無惑乎殿下之不信臣也。雖然,理勢之所不然者,自欺之猶不可,遑可欺君,理勢之不得不然者,如天如地,至仁至明,亦豈無深照曲察,洞其非誣,而立沛其生成之造化哉?此臣之所不能不厚望於我殿下也。顧臣病形,備具前籲,不必絮疊,徒煩聖聰,而臣病之最畏忌,尤在極暑殊寒。蓋其寒熱互變,感於外氣,則輒大肆也。自近日來,略有勞碌,仍受抵觸,升降之氣,暈眩之證,較前時十倍逬發,表裏迭攻,顚倒在床,揮揮風燭,斷續不支,以此垂盡之狀,難保其久作陽界物矣。若懷煩瀆之懼,一向羈縻,秋毫無補,朝露溘先,則非但臣之有不瞑之恨,以殿下仁愛慈恤之德,亦豈無惻然而悔之乎?伏乞仰稟東朝,亟賜遞免。縱臣涓埃無日,亦當隕結爲期。臣無任云云。答曰,省疏具悉卿懇。卿之所愼,雖非源委之可憂者,而邇來欠節,似是連日冒寒赴朝之致也,將攝得宜,自臻天和矣。今日國勢,殆有累碁之危,而予小子所視以左右手者,惟上相與卿耳,豈可捨諸?卿其諒悉,益懋共貞之義。仍傳于李時愚曰,此批答,遣史官傳諭。
大提學徐箕淳疏曰,伏以臣謏陋椎樸之一凡流賤品也,顧無足備數於百執事之末,而前後揚歷,涯分濫足,更何餘望及於名途?餘生無幾,百念都冷。迺於此際,伏奉除旨,以臣爲三館大提學者,聞命驚懍,五內失守,反省而背汗,對人而顔,直欲鑽地以入而不可得也。臣自幼善病,晚益荒嬉,塵埃筆硯,全抛誦讀,枵然一腔,點墨不留,昧昧焉魚魯之不能辨。瓊琚放辭,尙矣無論,雖尋常俗下文字,輒皆戞戞乎其難哉,策名以來,醜拙畢露,儕僚之所嗤笑,聖鑑之所俯燭也。況此三館之任,號稱宗匠,主盟詞垣,地望之淸顯何如也,責任之綦重何如也?未敢知我殿下,何所取於臣,而不少留難,恩點以侈之,以若萬不近似之任,加之萬不近似之身,其在一初器使之政,不亦苟艱之甚乎?竊伏念國朝右文敎,四百有餘年之久矣。士大夫濯磨淬礪,儒宗文師,接武輩出,而居是任者無多焉。蓋其掄選之至難至愼,於此可見,而又或有奕世繼典者,率皆趾美之才而華國之手也。文苑以之倚重,物議以之罔咈。至於臣者,素蔑儲養,徒藉先蔭,卽司馬遷所謂太史公牛馬走也,顧何能爲役,而責之以笙鏞黼黻,賁贊皇猷之爲哉?且今實錄纂修,匱室之藏而摸繪之事也,必也撰次得人,然後蕩德巍勳,丕謨宏休,焜耀炳烺,永垂無窮。如臣賤陋,固非其人也,其何敢强顔趨命,周旋於莫嚴莫重之任乎?終事之地,固當竭蹶殫誠,報效其萬一,而自量已審,欲進不得,瞻望雲鄕,有淚成血,臣情到此,吁亦悲矣。杜門蹙惕,惟俟駁正之議,側聽多日,迄未聞焉,庚牌屢臨,坐犯違傲,此是臣命卒之秋也。撫躬自悼,如窮無歸,玆敢罄暴衷懇,仰瀆崇嚴。伏乞聖上,天地以覆幬,日月以照燭,仰稟東朝,亟命鐫改臣新授職名,回授可堪之人,仍治瀆擾之罪,以昭法紀。臣雖卽日退塡溝壑,萬萬無恨矣。臣無任云云。答曰,省疏具悉。卿於是任,有世掌之美,勿辭行公。
庚戌十一月二十五日辰時,上御熙政堂。朝講入侍時,右參贊金景善,同知事趙秉夔,特進官尹致定·宋持養,參贊官李時愚,侍讀官李寅夔,檢討官姜㳣,執義李鼎信,司諫蔡元默,假注書鄭顯德,別兼春秋南秉吉,記事官金炳溎,各持大學,以次進伏訖。上曰,史官分左右。上誦前受音一遍訖。上開卷。寅夔讀自所謂修身,止鮮矣。釋義訖。上讀新受音七遍。上曰,文義先爲以次奏之。寅夔曰,此傳首章,與下傳首章,旨義相應,上章之四不正,下章之五辟焉,卽心與身失其本然之體者也。蓋心爲一身之主宰,其體則澹然虛明,如鑑之淸衡之平,其用也,姸媸俯仰,因物各殊。若其忿懥等四者,是心與物接,自外至者,此固理之所不可無。然感物之際,所應若不中節,則吾心不能無失其正,不正之甚而有不存之病,而聲色臭味,莫之辨焉。身爲一家之主宰,其正己而齊家者,如標之有影,源之有流,端直淸潔,理所當然,而若其親愛等五者,是心與物接,隨事發見,自不容已。然而一有所向,便爲偏倚,其厚薄好惡之間,不得其宜,則此其所以爲辟也。辟之甚,而有溺愛而莫知子惡,貪得而莫知苗碩矣。是故未有不正心而能修其身也,未有不修身而能齊其家也。人君若能先正其心,而發皆中節,則其不正者自正矣,先修其身,而事無循私,則其所辟者自不辟矣。伏願殿下,深察乎二章之旨,其於應事接物之際,懋爲至公無私之政,以躋不偏不倚之域,則此爲建中之治矣。懋哉懋哉。㳣曰,不得其正者,有心者之病也,心不在焉者,無心者之病也。不得其正者,當加省察之工,心不在焉者,當加操存之工。省察而喜怒憂懼之動於心者,得正而不偏,則是中庸所謂發而皆中節者也。操存而聲色臭味之見於事者,借粗以明精,則無孟子所謂援弓繳而射之者也。人君若能存心而致察,則心之所用,無偏係之患,好而知其惡,惡而知其美,取舍之間,無一不出於義理之公。伏願懋哉。景善曰,文義則玉堂上下番已盡奏陳,而蓋此兩章,卽所以釋正心修身也。心不正則身不修,身不修則家不齊。大學工夫,自致知格物而始,語其極致,則至於治國平天下,而正心尤爲其樞要,蓋以正心以上屬知邊,以下屬行邊故已。天下萬理具於此,萬事本於此,古聖人立言垂訓,以敎詔人者,其規模節目之詳密謹嚴,有如是。雖在閭巷匹庶,稍有志於學問進修爲治心治身之工者,無不以此書爲入頭處,眞知實踐,勉勉做去。況人主位居君師,代天理物,一心爲萬化之原,而以天下爲一身,其付畀之隆,責任之重,顧何如也?今殿下以此書開講,已有日矣。臣於始開之日入侍,而今又登筵,未知其間,聖學造詣如何,其於一篇大旨,已有領略否也,而講讀之際,若不深加留意,只爲應文備例而止,則將歸無益,而未免有書自書我自我之歎。必也字求其義,句究其旨,遇有疑晦,不明不措,俾其微辭奧旨,靡不融會貫通,然後操存而省察之,體驗而踐履之,以爲知行竝進之地,則明德新民之眞工實效,於是乎著,而爲天地立心,爲萬世開太平,將基於今日,豈不休哉?是臣所區區蘄顒焉。秉夔曰,今日自止文義,諸臣已詳陳無餘矣。大抵大學,與小學有異。小學不過灑掃應對進退之節,禮樂射御書數之文,大學則格致誠正修齊治平之道,此是爲學之大方。故曰大人之學,不可習誦章句而已,必須逐段熟講,究其如何是格物致知之事,如何是誠意正心之事,如何是修身之事,如何是齊家治國平天下之事,先立其綱領,以詳其節目,則作聖之基,實於此。伏願深留聖意焉。致定曰,夫正心之工,莫要於公平二字,而僻者,偏於一邊之謂也。人君之心,如權衡,一傾則辟焉,七情俱有是病,而好惡尤有甚焉。此所以好則辟於好而不知惡,惡則辟於惡而不知美。是以堯·舜·禹·湯·文·武,公於好惡,不偏不倚,終歸於大中至正之域,而爲萬世帝王傳授之心法。惟殿下念玆在玆,懋哉懋哉。持養曰,此章言有所之病四,不在之病三。有所云者,有心之謂也,不在云者,無心之謂也。泛看外面,似若二病,而細究其實,則只是一病。蓋不可無者,主宰之心也,不可有者,偏係之心也。此心不能常存,則此身便無主宰,思慮紛擾,莫之把握,視不以心而以目,聽不以心而以耳,食不以心而以口,至於聲色臭味之易見者,猶莫之知覺,而尋常應接,率多仰面貪看,回頭錯應,又或忿懥恐懼,遮蔽於前,好惡憂患,留滯於內,如鏡體本明,而若先有物,着在中間,物之繼至者,更不能照見姸媸。究其病根,蓋緣無主宰,故有偏係矣。必也提掇惺惺,常加操存敬直之工,使天理恒明,群妄退聽,則心無不正,而身可以修矣。此章與下章,皆只言身心之病痛,而不及於正之修之之工夫者,蓋謹獨二字,爲誠意章之要,則由此而可以正心,由此而可以修身,推之於家國天下,其要亦不出於斯而已。夫獨者,非閑居獨處之謂也。雖對衆酬接之際,一念乍萌,衆所不知而己獨知處,便是獨也,周子所謂幾善惡是也。伏願深留聖意於愼獨二字,常懋省察之工焉。時愚曰,此章承上誠意之下,極論治心之法。蓋心者,一身之主宰,要之澹然虛明,以酬應萬變,而苟爲事物所撓奪,一或不正,則於是乎有有所之病,有不在之病。惟其有所於彼,故所以不在於此,則有心無心,均是一病也。是故朱夫子,嘗引仰面貪看鳥,回頭錯應人之句以明之,誠善喩也。然則持心之如何而可以爲正乎?必也敬以直內,提掇惺惺,事過而無留滯之跡,物接而無遺忽之失,自底於不偏不倚之中,而發皆中節,則此學問之極工也。今殿下日開講筵,反復乎正心之要旨。夫殿下一心,萬化之原也。省察而不使常有,操存而不使常無,一以中正爲準,則此是明明德之事也。以之正百官,正萬民而無所不正,此孟子所謂一正君而國正者矣。伏願懋哉懋哉。鼎信曰,儒臣上下番與諸臣所奏切實,臣無容更陳,而此章內辟之一字,修身齊家之大病也。子之於父,固當親愛,然但知親愛,而不知有不義而爭之則爲偏。臣之於君,固當畏敬,然但知畏敬,而不知匡救責難則爲偏。故人主之一言一事一政一令,或有偏倚,則不得其正矣。書曰,無偏無黨,王道蕩蕩。伏願殿下,益加體念焉。元默曰,忿懥則不得其正,眞切實語,而在人主,尤可省察矣。蓋忿懥者怒也,怒者,七情之一也,人皆有之。然若不當怒而怒,則不得其正也。故經曰,有言逆于汝心,必求諸道,傳曰,忿思難。逆于心則易至於怒,而不得其正,必也忿思難,而求諸道而後,心得其正,而言路自開矣。伏願殿下,留心而體念焉。上曰,恐懼之不得其正,何也?寅夔曰,恐懼是動也,遇動而無所持守,則不能正矣。上復讀三遍訖。㳣曰,上下章無非要領,而忿懥好樂好惡,尤不可不察,所當深念者也。上曰,諸臣所奏甚好,當留念矣。上掩卷。寅夔奏曰,大學今將垂畢,繼講冊子,當預爲稟定矣。依前自本館,收議于時原任大臣及在外儒臣處,何如?上曰,依爲之。時愚曰,諸臺使之傳啓乎?上曰,退出臺廳傳啓,可也。上命史官就座,仍命退,諸臣以次退出。
上在昌德宮。停常參·經筵,只晝講。
兪致善啓曰,明日常參·經筵,取稟。傳曰,只晝講。
李時愚啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
兪致善啓曰,行大提學徐箕淳牌不進推考傳旨,今方捧入,而實錄當爲纂修,如是違牌,事甚未安。更爲牌招,何如?傳曰,允。
又啓曰,行大提學徐箕淳牌不進推考傳旨,今方捧入,而實錄當爲纂修,如是違牌,事甚未安。更爲牌招,何如?傳曰,允。
林肯洙啓曰,大司憲金鍏,執義李鼎信,掌令李廷斗·朴商壽,持平李維謙·兪貞煥牌不進,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗·朴商壽,持平李維謙·兪貞煥牌不進罷職傳旨,傳于林肯洙曰,只推。
兪致善,以弘文館言啓曰,副修撰尹行福,旣有只推之命,卽爲牌招察任,何如?傳曰,允。
以副修撰尹行福牌不進罷職傳旨,傳于林肯洙曰,只推。
庚戌十一月二十六日午時,上御熙政堂。晝講入侍時,知事金輔根,特進官李敦榮,參贊官宋廷和,侍讀官李容直,檢討官李升洙,假注書李國淵,別兼春秋徐翼輔,記事官金炳溎,各持大學,宗臣益平君以此進伏,武臣沈煥永,進伏楹外訖。上曰,史官分左右。上誦前受音一遍訖。上開卷。容直讀自故諺有之,止一人定國。釋義訖。上讀新受音十遍訖。上曰,文義以次奏之。容直曰,不出家而成敎於國者,蓋父子兄弟,家家之所必有,孝悌慈愛,人人之所當行者,故事親之孝,事兄之悌,慈幼之恩,皆雖是修身上說,而上行下效,捷於影響,則事父之孝,可移於事君之忠矣,事兄之悌,可推於事長之敬矣,慈幼之恩,亦可施於使衆之道矣。以此推之,雖不出家而豈無成敎於國哉?是故文王,刑于寡妻,御于家邦,則以若文王之聖,家邦所御,實由於閨門之內,修齊之力,伏願體念焉。升洙曰,上文五辟字,雖言修身之事,其實皆心之病也。心旣有偏,則身固不可得以修矣。況於閨門之內,恩常掩義,亦何以勝其情愛之私,而有以齊之哉?終必至於溺愛貪得,而家之所以不齊,亦由於心失其正,此爲可戒者也。至若孝悌慈三者,明德之大目,人倫之大綱,齊家治國之道,皆不外於是,而其本則又在修身,是故君子必以是自修,有以成己,然後敎之於家而一家齊矣,推之於國而一國治矣。孟子曰,國之本在家,家之本在身,此之謂也。如保赤子一節,特就人所易曉者,以明使衆之道。蓋民情之不能上達,有若赤子之不能自言。在上者,當如慈母之誠心求之,所好與之聚之,所惡勿施己焉。使衆之慈,卽是慈幼之慈,此吾性分固有之德,而初非有待於强爲也。苟能誠心愛民,則達之天下,將無一夫之不獲矣。誠之一字,最宜玩味,非獨於誠意章,有下手之地,修齊以下,節節有用工處,伏願體念焉。輔根曰,保赤子者,父母之慈於子也,如保赤子者,人君之慈於民也。蓋有所欲而不能自言者,赤子也,而唯慈母知之,有所願而不能自達者,亦民也,而唯仁君知之。能知其不言之意,而曲遂其保養之方者,其故何哉?唯在乎心誠求之而已矣。夫誠者,天性之眞實者也。愛子之心,出於天性,而我旣眞實求之,則豈有不得其赤子之心哉?故中庸云,至誠之道,可以前知。然則知其所欲而與之,知其所惡而勿施之者,未有不誠而能如是也。大抵仁君之保民者,能推其保赤子之心,而又盡其心誠求之之道,則窮蔀之疾苦,鰥獨之顚連,皆可以類而推知矣。誠之爲道,豈不大哉?伏願澄省焉。上曰,一家一人者,何謂也?升洙曰,一家,通上下而言,一人,指人君之言。一國之仁讓,必待仁讓而興焉,一國之作亂,纔由一人貪戾而致之。古語曰,從善如登,從惡如崩,此可見善惡功效之難易也。輔根曰,一人指君上而言,故下章所言,堯·舜率天下以仁而民從之,桀率天下以暴而民從之。由此觀之,人君之一言,興治覆敗係焉。伏願體念焉。敦榮曰,此曰治國必先齊其家者,所以明國之本在家者也。齊家工夫,豈自家一事而始也?家齊在身,而後正心誠意,又其先須也。必自邇至遠,由小至大,身而家·家而國·國而至於天下,其序不可亂而功不可闕,有如此矣。朱子曰,看二段,却思量前段,此是讀大學法也。伏願反復硏究,深留聖念焉。上曰,機者,何謂也?升洙曰,機者,弩牙矢之發動所由處也。以譬仁讓之興,悖亂之作,其發動之機,由於一人耳。上曰,一言僨事,何也?升洙曰,此與一人貪戾一國作亂同義,而僨事則只片言之間,蓋言爲惡覆敗之甚易也。輔根曰,四書小註,多緊要處,臣等之區區陳達,亦不外乎小註所載。伏願時時垂察焉。廷和曰,家齊,通上下當行底道理,而人君之尤所重此者,蓋欲其必先齊家,推及於治國之道也。故虞帝巍蕩之治,實本於觀二女,而周文二南之化,誠亦自家而國矣。然則今此一家仁一國興仁之仁字,當爲齊治上第一要旨。夫仁者,天地生物之理,而人之所得而爲心者也。包乎四德而無所不統,孝悌慈三事,莫不由這仁推去,則仁於致治之道,豈不美哉?昔夏禹下車泣辜,而人感其仁,殷湯解網改祝,而民服其仁,至若漢祖之入關約法,唐宗之特除笞背,宋帝之潄水避蟻等事,斯皆古先哲王由仁行仁之美,而家國本無二致,則一家之仁,乃所以興起一國之人,使之歸仁也,又其要,卽任於躬率之如何。伏願殿下,講究此仁之一字,以爲齊家治國之本焉。上曰,諸臣所奏甚好,當留念矣。上掩卷。諸臣以次掩卷。上曰,史官就座。仍命退,諸臣以次退出。
上在昌德宮。停常參·經筵,只晝講。
李時愚,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
兪致善啓曰,明日常參·經筵,取稟。傳曰,停。
李時愚啓曰,合辭方張之時,兩司無詣臺之員,事甚未安。除在外外,未肅拜·呈告人員,竝卽牌招,何如?傳曰,允。
兪致善啓曰,行大提學徐箕淳再牌不進推考傳旨,今方捧入,而實錄當爲纂修,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學徐箕淳牌不進推考傳旨,今方捧入,而實錄當爲纂修,如是違牌,事甚未安。更爲牌招,何如?傳曰,允。
又啓曰,樂安郡守金鎰淳下直肅單,有所誤書,致煩下問,臣之矇然捧入,不勝惶悚,而原單子勿施,奏御文字之如是疎忽,事甚駭然。當該郡守及通禮院官員,竝所當重勘,而本院請推之外,無他可施之罰,何以爲之?敢稟。傳曰,竝從重推考,捧納承旨推考。
兪致善,以弘文館言啓曰,副修撰尹行福,旣有只推之命,卽爲牌招察任,何如?傳曰,允。
以副修撰尹行福牌不進罷職傳旨,傳于兪致善曰,只推。
李時愚啓曰,大司憲金鍏,執義李鼎信,掌令李廷斗·朴商壽,持平李維謙·兪貞煥牌不進,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗·朴商壽,持平李維謙·兪貞煥牌不進罷職傳旨,傳于李時愚曰,只推。
兪致善,以奎章閣言啓曰,檢校直提學金輔根母喪,依定式遣檢書官,傳給內賜賻物以來之意,敢啓。傳曰,知道。
又以禮曹言啓曰,卽接行副護軍金單子,則以爲族姪博淵,嫡妾俱無子,以其同姓八寸兄後淵第二子應秀,欲爲繼後,兩家諸族,相議完定,而後淵夫妻,俱爲作故,拘於常規,不得不循例禮斜,依定式草記稟處事,呈單矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長金單辭旣如此,金後淵第二子應秀,立爲金博淵之後,何如?傳曰,允。
林肯洙,以宣惠廳言啓曰,全羅道羅州牧己酉條大同船到泊京江失火之由,前已草記登聞,而失火根因,燒燼穀數,發遣郞廳,各別究覈,董飭鉤拯,前後拯出,米爲一千二十五石,當該監捧實色吏,亦爲發關上使,竝與船主沙格等而發問目一一推問,則各人所告內,本牧己酉條宣惠廳納大同米九百五十石,船價米一百九十石,馬夫色掌役價米二石三斗二升五合,斛上米一百十九石,御營廳納結作米四十四石,船價米八石十二斗,禁衛營納結作米四十一石十斗,船價米八石五斗,南平添載宣惠廳納位米五十三石三斗八升,船價米二十三石,均役廳納免稅太九石十斗六升九合二夕,米十斗九升三合,合米太一千四百五十石十斗六升七合二夕,八月二十五日,準數裝載,十月初二日,無事到泊京江,當日午時量,偶然失火,船隻全體燒燼,餘穀仍爲水沈,則此非人力之所可救云矣。火起船到之日,旣無逗遛之可論,水沈燼餘之穀,亦有拯出之不少,則觀於招辭,揆諸事理,雖不可直歸之於故犯之科,而不能終始戒愼,以致畢竟狼狽,厥所爲,萬萬痛惋。上項拯米一千二十五石,爲先發賣,代錢收捧,其外欠縮條及未拯米太,船主監色等處,亦以代錢,分排徵捧,他餘穀物,令各該衙門稟處,何如?傳曰,允。
李時愚,以禁衛營言啓曰,全羅道羅州牧己酉條大同船到泊京江失火後,所拯米一千二十五石,爲先發賣,代錢收捧,其外欠縮條及未拯米太,船主監色等處,亦以代錢,分排徵捧,他餘穀物,令各該衙門稟處事,自宣惠廳草記蒙允矣。本營所納米四十一石十斗,亦依宣惠廳例,一體施行,何如?傳曰,允。
又以御營廳言啓曰,全羅道羅州牧己酉條大同船到泊京江失火後,所拯米一千二十五石,爲先發賣,代錢收捧,其外欠縮條及未拯米太,船主監色等處,亦以代錢,分排徵捧,他餘穀物,令各該衙門稟處事,自宣惠廳草記蒙允矣。本廳所納米四十四石,亦依宣惠廳例,一體施行,何如?傳曰,允。
又以都摠府言啓曰,副摠管李熙絅,以御營中軍,本營諸將官射會監試事,南別營晝仕出去之意,敢啓。傳曰,知道。
庚戌十一月二十七日午時,上御熙政堂。晝講入侍時,同知事趙雲澈,特進官李明迪,參贊官林肯洙,侍讀官李容直,檢討官李升洙,假注書鄭顯德,別兼春秋徐翼輔,記事官金炳溎,各持大學,宗臣益平君以次進伏,武臣李熙鐵,進伏楹外訖。上曰,史官分左右。上誦前受音一遍訖。上開卷。容直讀自堯·舜帥天下以仁,止在齊其家。釋義訖。上讀新受音四遍。上曰,文義以次奏之。容直曰,今此三引詩,有自內及外之次序,由近致遠之條理,而三引詩中,首引之子宜家,次引宜兄宜弟,而後乃言正四國者,非他道也。天下之最難和者婦人,人情之每易失者,兄弟也,故文王刑于寡妻,至于兄弟,以御于家邦,則刑寡妻者,此章所謂之子宜家也,至于兄弟以御家邦,亦此章之宜兄宜弟,正四國之謂也。至若其儀不忒,卽修身之事也,故欲齊其家者,當以修身爲本。伏願殿下,此章中其儀不忒四字上,體念焉。升洙曰,此承上文而言一人定國之道。其道則不出乎恕之一字,然恕不可以徒行,必有盡己之忠,然後可得以推之,是乃程子所謂無忠做恕不出者也。此章雖無忠字,有諸己無諸己兩句,便自有忠底意。忠者,盡己之心,無少虧欠之謂也。今以經文考之,明德也,新民也,其與忠恕,言雖殊而理則一。夫旣有以自明其明德,無有一毫之不盡,卽是有諸己無諸己者,而忠之體,立於我矣。以其所得乎己者,推之於人,使之皆有以去其舊染之汚,卽是求諸人非諸人者,而恕之用,及於人矣。是故聖人之治天下也,必先强於自修,以復其明德之全體,又復推己及人,以極其新民之妙用,譬如表端影直,源淸流潔,而治己治人,無不盡其道矣。伏願殿下,以明明德三字,體之於身心,恒懋盡己之工,以爲行恕之本焉。雲徹曰,此章卽齊家治國之序也。宜兄宜弟,非不爲齊家之先務,而三引詩,以之子于歸,宜其家人爲首者,其旨深且長矣。難化者婦人,而先化其難,易失者夫婦,而不失其正。自內至外,推化德盛,是爲齊家之本,此所以以此詩爲首引之義也。思齊詩曰,刑于寡妻,至于兄弟,以御于家邦。雖以此詩言之,以寡妻而先於兄弟家邦者,示其齊家之要,必先於閨門之內也。經傳取引之法,各有條理,始終深淺,至爲精密。伏願殿下省察焉。明迪曰,此篇所引三詩,雖是讚其人之辭,而蓋周王推己及人之聖德,有以致俗美化行而然也。今我殿下,勤於講學,於誠正修齊之功,實踐而力行,則八域之內,亦必俗美化行,歌誦有作,豈不休哉?伏願懋哉懋哉。上曰,參贊官讀之。肯洙讀一遍訖,奏曰,夫天下之事,未有不自近而及遠,由親而逮疎,故欲其敎之施於國者,必先自家始。上段所云一家仁一國興仁,一家讓一國興讓者是也。此章之內,先引康誥如保赤子之語,末又引三詩,以宜家人宜兄弟,儀不忒之意,丁寧反復焉,此文王所以刑于寡妻,至于兄弟,以御于家邦者也。蓋國之本在家,家之本在身,身或不修,其於齊家何,家或不齊,其於治國何?是以善爲家者,修其身而敎可行於家矣,善爲國者,齊其家而敎可施於國矣。然則家國雖有大小之殊,其所以齊之治之之理則一也。今殿下,斯民之父母也,斯民皆殿下之赤子也,當以父母保子之心,撫育斯民,此實齊家治國之法也。伏願懋哉懋哉。上曰,正是四國,何謂也?升洙曰,是四方之國,卽天下之謂也。上曰,諸臣所奏甚好,當留念矣。上掩卷,諸臣以次掩卷。上命史官就座,仍命退,諸臣以次退出。
上在昌德宮。停常參·經筵。
兪致善啓曰,明日孝定殿朔祭齋戒相値,視事頉稟之意,敢啓。傳曰,知道。
又啓曰,明日召對,取稟。傳曰,停。
成好謙啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
備忘記,宣沙浦僉使朴麟源下直,長弓一張,長箭一部,片箭一部,筒兒一箇賜給。
兪致善啓曰,行大提學徐箕淳再牌不進推考傳旨,今方捧入,而實錄當爲纂修,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
成好謙啓曰,大司憲金鍏,執義李鼎信,掌令李廷斗·朴商壽,持平李維謙·兪貞煥牌不進,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗·朴商壽,持平李維謙·兪貞煥牌不進罷職傳旨,傳于成好謙曰,只推。
兪致善啓曰,實錄纂修事,命下矣。行大提學徐箕淳,疏批已下,卽爲牌招,何如?傳曰,允。
宋廷和,以司饔院監膳提調意啓曰,今日監膳時,日下生鮮,比前體小,屢次點退,改色無路,日勢漸晚,雖不得不捧入,而當此合氷,末由捉得云,在前如此之時,曾有稟旨代封之例矣。莫重御供,不敢擅便,臣則惶恐待罪之意,敢啓。傳曰,代封,勿待罪。
兪致善,以弘文館言啓曰,副修撰尹行福,旣有只推之命,卽爲牌招察任,何如?傳曰,允。
以副修撰尹行福牌不進罷職傳旨,傳于兪致善曰,只推。
成好謙,以兵曹言啓曰,每都政新資五窠,例爲差出,而營將·中軍·虞候,姑無準二十朔者,雖未滿朔數,依近例推移內遷,何如?傳曰,允。
又以兵曹言啓曰,同知中樞府事卞鍾崙,僉知中樞府事河鉽,五衛將李鍾正,文臣兼宣傳官洪祐吉,俱以病難供職,呈狀乞遞,竝改差,何如?傳曰,允。
兵曹口傳政事,護軍單金炳冀。
大提學徐箕淳疏曰,伏以臣濫叨匪據,義在必辭,齋沐輸忱,冒昧陳懇,竊庶幾聽卑之天,俯垂曲循之仁。及伏奉批旨下者,不惟不賜允兪,諭之以世掌之美,使之行公,從古人臣之獲蒙殊眷異數於君上者何限,而未有如臣今日之遭逢也。雙擎九頓,跪讀屢回,且感且惶,有淚被面。臣家世受國恩,與天無極,五世文苑,三典其衡,而臣今亦參是職,則五十餘年之間,又三世而繼典矣。如臣不肖無似,雖尋常漫官,猶懼不足以堪承,況於是職也,其何能承先武而賁皇猷乎?博識邃學,海涵地負,足以主詞壇之盟者可居,而臣無是焉,高文大冊,鏗鏘鉅麗,足以鳴當世之盛者可居,而臣無是焉,掌知貢擧,鑑別公恢,足以正多士之趨者可居,而臣無是焉。於斯數者,臣一未之能也。若使臣罔念素學之魯莽,視以世傳之舊業,上累聖簡而不知悚,下忝家聲而不足戒,從他譏罵,揚揚周行,則是愚蒙沒曉之物,而置其身於四維之外者也。堂堂淸朝,焉用似此之提衡也哉?服不衷者,身之災也,器之盈者,水所溢也。臣用是憂畏,心口相語,中夜屢起,遠近大小,畢竟狼狽,此易知之理,而必然之勢也。念之及此,不寒而栗。自古除是職者,謙謙不居,屢辭始就者,士大夫之崇讓,而詞垣之美規也。臣非敢妄自倣傚,文辭飾讓,誠以萬萬匪分之任,忽縻於意慮所不到之地,匾壓不起戰越失措,哀此殘喘,又從以促其死也。臣情之窮迫,於此極矣。而朝廷之上,亦必有以處臣,歷遍華顯,滾到崇秩,式至今老白首,而跡其始終之所以致此者,則罔非恃寵靈也,藉先蔭也,顧何可獨於是,而歷日徊徨,敢思必遞之計哉?量力而進,度才而往,去就綽裕,各得其當,然後下之所以事上,不失其正,上之所以使下,必中其禮,以官則惟人,以事則不僨。臣若不備暴於聖明之前,則惟聖明,亦何由悉燭臣實狀之如此哉?左右思量,抗顔無望,屢逋召命,惶阨冞深,玆不得不疾聲鳴號,申控由中之懇。伏乞聖上,俯賜諒察,特垂矜憐,仰稟東朝,亟命鐫削臣所帶文衡之任,使名器無褻,微分獲安,臣雖死之日,猶生之年也。臣無任云云。答曰,省疏具悉。纂修之役,不可遲就時日,斯速肅命。
上在昌德宮。停常參·經筵。
藥房提調金鼎集,副提調徐念淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
兪致善啓曰,明日常參·經筵,取稟。傳曰,只晝講。
成好謙啓曰,大司憲金鍏,執義李鼎信,掌令朴商壽,持平李維謙·兪貞煥呈辭,掌令李廷斗未肅拜,監察茶時之意,敢啓。傳曰,知道。
徐念淳啓曰,備邊司郞廳來言,今日賓廳日次,而孝定殿朔祭齋戒相値,不得來會云矣。敢啓。傳曰,知道。
傳于兪致善曰,禮房承旨,馳詣宗廟·徽定殿·景慕宮,奉審摘奸以來。
傳于兪致善曰,明日晝茶禮,當自內親行矣。該房知悉。
兪致善啓曰,行大提學徐箕淳牌不進推考傳旨,今方捧入,而實錄當爲纂修,如是違牌,事甚未安。更爲牌招,何如?傳曰,允。
又啓曰,行大提學徐箕淳牌不進推考傳旨,今方捧入,而實錄當爲纂修,如是違牌,事甚未安。更爲牌招,何如?傳曰,允。
傳于李時愚曰,留院公事入之。
李時愚啓曰,藝文提學朴永元,旣入闕中,不爲肅謝,直爲出去,事甚未安。推考,何如?傳曰,允。
兪致善,以奎章閣言〈啓曰〉,明日卽書香閣朔奉審日次,臣進詣擧行之意,敢啓。傳曰,知道。
又以奎章閣言啓曰,原任直提學金輔根承重祖母喪,依定式遣檢書官,傳給內賜賻物以來之意,敢啓。傳曰,知道。
又以弘文館言啓曰,修撰姜㳣奉命在外,趙在應差祭,副修撰李升洙在外,下番姑降入直,事甚未安。副修撰尹行福,旣有只推之命,卽爲牌招入直,何如?傳曰,允。
又以弘文館言啓曰,下番無他推移之員,不得已以上番,姑降入直之意,敢啓。傳曰,知道。
以副修撰尹行福牌不進罷職傳旨,傳于李時愚曰,只推。
徐念淳,以兵曹言啓曰,今十一月各廳堂下武臣朔試射,臣曹連因有故,不得爲之之意,敢啓。傳曰,知道。
上在昌德宮。停常參·經筵,只晝講。
李時愚啓曰,明日常參·經筵,取稟。傳曰,只晝講。
又啓曰,來初五日,朝參日次,而崇陵忌辰祭正日相値,頉稟之意,敢啓。傳曰,知道。
林肯洙啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
兪致善啓曰,行大提學徐箕淳牌不進推考傳旨,今方捧入,而實錄當爲纂修,如是違牌,事甚未安。更爲牌招,何如?傳曰,允。
又啓曰,行大提學徐箕淳再牌不進推考傳旨,今方捧入,而實錄當爲纂修,連事違召,無意承膺,事體所在,誠極未安。所當更請牌招,而係是一日三牌,何以爲之,敢稟。傳曰,更爲牌招。
傳于兪致善曰,左承旨·左副承旨竝許遞,前望單子入之。
承旨前望單子入之,徐戴淳·金漢益落點。
兪致善啓曰,新除授行左承旨徐戴淳,時在黃海監營任所,交龜後斯速乘馹上來事,下諭,何如?傳曰,許遞,前望單子入之。
承旨前望單子入之,李晉祥落點。
傳于兪致善曰,政官牌招開政。
傳于兪致善曰,黃海監司之代,以刑曹判書洪耆燮擬入。
有政。吏批,判書李魯秉進,參判徐英淳,參議鄭基世竝牌招不進,右副承旨兪致善進。以金炳冀爲工曹參判,姜泰重爲右尹,洪學淵·金箕晚爲知經筵,徐憲淳爲同經筵,趙秉駿爲同義禁,金洙根爲同春秋,李憲球爲繕工提調,洪耆燮爲黃海監司,李啓純爲求禮縣監,黃晦瑛爲成歡察訪,金瑛默爲景陽察訪,徐英淳爲內資提調。故學生權宅段,贈童敎,孝行卓異,贈職事承傳。
兵批,行判書趙斗淳病,參判朴齊憲受由,參議任泰濬入直進,參知柳興奎病,右承旨林肯洙進。以劉兌得爲漢江別將。護軍成好謙·兪章煥·卞鍾崙,副護軍宋廷和·河鉽·孫亮漢,副司果趙廷祖,以上竝單付。
吏批,再政。以李景在爲刑曹判書,林樂鎭爲兵曹佐郞。知義禁單趙秉駿,知春秋單金洙根。黃稜爲愍懷墓守衛官。
兵批,再政。護軍單徐戴淳。
兪致善啓曰,大司憲金鍏,執義李鼎信,掌令李廷斗·朴商壽,持平李維謙·兪貞煥牌不進,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗·朴商壽,持平李維謙·兪貞煥牌不進罷職傳旨,傳于兪致善曰,只推。
以吏曹參議鄭基世牌不進罷職傳旨,傳于兪致善曰,只推。
以副修撰尹行福牌不進罷職傳旨,傳于兪致善曰,只推。
李時愚,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以奎章閣言啓曰,原任直提學金輔根承重祖母喪第三日,依定式遣檢書官,致弔勸粥以來之意,敢啓。傳曰,知道。
林肯洙,以訓鍊都監言啓曰,本局中軍任泰瑛,身病猝重,勢難察任,改差,何如?傳曰,允。
李時愚,以弘文館言啓曰,副修撰尹行福,旣有只推之命,卽爲牌招察任,何如?傳曰,允。
林肯洙,以都總府言啓曰,今日入直內三廳武兼禁軍及軍兵等,當爲中日習射技放,而孝定殿晝茶體相値,不得設行之意,敢啓。傳曰,知道。
又以備邊司言啓曰,從前陳奏奏請等使行,有不虞備銀加送之例矣。今番陳奏,非但事體自別,留館遲速,亦難預料,使時入去時,以關西所在銀五千兩付送,而若不入用,則回還後還爲會錄之意,分付,何如?傳曰,允。
孝定殿朔祭親行敎是時,亞獻官行判敦寧徐憙淳,終獻官行知事李若愚,贊禮行禮曹判書朴永元,典祀官奉常正李彙圭,執禮副司果李秉文,執尊執義李鼎信,大祝兵曹正郞南秉吉,祝史副司果徐翼輔,齋郞副司果李寅夔,盥洗位兵曹正郞李冀禎,直講愼尙欽,爵洗位禮曹正郞吉愼五,直講丁義衍,亞終獻盥洗位典籍申學典,贊者引儀元絳·曺百承,謁者兼引儀沈龜祖·洪宜悳,贊引假引儀李民沿·李宗赫,祭監監察趙崇祖·李復秀。
庚戌十二月初一日子時,上詣孝定殿。朔祭親行入侍時,行都承旨徐念淳,行左承旨成好謙,右承旨李時愚,左副承旨宋廷和,右副承旨林肯洙,同副承旨兪致善,記事官金永秀·任應準,記注官金大鉉,記事官金炳溎,檢校直提學金炳冀,直提學鄭基世,原任直閣吳取善,檢校直閣鄭㝡朝,原任待敎李㘾·李裕元,檢校待敎金輔鉉,以次侍立。時至,通禮跪啓請出次,上具衰服,出齋殿門,入魂殿門詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵·獻爵,上獻酌訖,降復位。亞獻官行判敦寧徐憙淳,終獻官行知事李若愚,以次獻酌訖。引儀唱俯伏哭,上俯伏哭。引儀唱止哭興四拜,上止哭興四拜。贊禮導殿下詣望燎位,贊禮跪啓禮畢,仍導殿下還齋殿。諸臣以次退出。
庚戌十二月初一日午時,上詣孝定殿。晝茶禮親行入侍時,行都承旨徐念淳,行左承旨成好謙,右承旨李時愚,左副承旨宋廷和,右副承旨林肯洙,同副承旨兪致善,記事官金永秀·任應準,別兼春秋南秉吉,記事官金炳溎,檢校直提學金炳冀,直提學鄭基世,檢校待敎金輔鉉·李秉文,以次侍立。時至,通禮跪啓請出次,上具衰服,出齋殿門,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵·獻爵,上連獻三爵訖,降復位。引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿,上出魂殿門,入齋殿門。諸臣以次退出。
庚戌十二月初一日午時,上御熙政堂。晝講入侍時,同知事趙秉夔,特進官鄭德和,參贊官兪致善,侍讀官李寅夔,檢討官金世鎬,記事官任應準,別兼春秋南秉吉,記事官金炳溎,各持大學,以次進伏,武臣沈樂承進伏楹外訖。上曰,史官分左右。上誦前受音一遍訖。上開卷。寅夔曰,餘文自止,當分定於四日,而自初四至初九日,連値齋日,小寒後有經筵頉稟之例,則此歲前更無開講之日矣。行數雖多,分定於三日固好,而若於三日之內,更以召對或以朝夕講,一次爲之,則可以訖工矣。上曰,間以召對爲之,亦未爲不可乎?世鎬曰,大學,旣以經筵冊子稟定矣。今將垂訖之際,改以召對一次,有違講規,仍以朝夕講訖工,似好矣。上曰,當如是矣。寅夔讀自所謂平天下,止失衆則失國。釋義訖。上讀新受音十遍訖。上曰,文義以次陳之。寅夔曰,此章之老老長長恤孤,卽前章孝弟慈之義。先言其敎,後言其效者,可見治國平天下之大經大法,無過於此三者也。然而在上之人,眞知實踐,有以導之,則在下之人,觀感興起,從以效之矣。絜矩者,卽恕字工夫,以己之心,度人之心,不敢以己之不欲,施之於人也。使吾之身,處於上下四旁之中,長短廣狹,均齊方正,彼此如一,則絜矩之道也。其下三引詩,皆反覆切要,一節深於一節。凡爲人君者,作民父母。夫父母之於子,爲之趨利避害,未嘗頃刻忘懷,故好其所好而與之聚之,惡其所惡而不以施焉。上之愛民,眞如父母之於子,則民之親上,豈不如子之於父母乎?若居具瞻之位,只徇一己之私,不度衆人之心,則衆叛親離,其得免天下僇者鮮矣。大凡天命之去留,係乎人心之向背,人心之向背,在乎人主之絜矩與否,則其得衆得國,不亦在是乎?今殿下講讀此章,深究絜矩之義,懋爲推及之功,以至上行下效,則其於治國平天下,何有?伏願體念焉。世鎬曰,此章論治平之道,而章首申言孝弟慈,以明上行下效之速焉。然而惟孝與弟,必待在上之人,感發而興起焉,惟其慈愛之心不待加勉而鮮有失之者,故不曰幼幼,而必曰恤孤,其義深切。孤者,幼而無父之稱,是爲四窮之一也。在上者苟能恤孤,則在下者不倍其恤孤之心矣。絜者,以索圍物,度其大小也,矩者,曲尺也,絜矩,卽是恕字工夫也。第二節,覆解絜矩之義,而一家之內,親在我之上,子在我之下,我欲親之慈於我,則我亦不可不慈於子。如不欲子之不致孝於我,則我亦不敢不致孝於親,如三人同行,我居中央,而在前之人,遮住我不得行,則我不可學他,而遮住在後者,不得行。如三人分田而耕,左邊人侵我田界,則我不可學他而侵過右邊田界,絜矩之道,此可推矣。第三節,言能絜矩之效也。樂只云者,樂易之義,聲氣可樂,爲德之基,此指明明德之君子,公其好惡,能盡爲民父母之道也。第四節,言不能絜矩之禍也。節南山之詩,卽家父所作,周王用尹氏而政亂,故作此以刺之,可見用賢則國治,不能用賢則國亂也。第五節所引文王詩,卽周公追述文王之德,以戒成王者也。蓋前代之治亂得失,實爲後世之監法,而周之所監,必在於殷,故曰儀監于殷。惟成湯,用集大命,撫綏萬方,其後賢聖之作,有六七君,歷年之久,至六百餘,皆所以得衆得國也。及紂之時,自絶于天,九有以亡,此所以失衆失國也。蓋言有天下者,必用絜矩之道,而與民同欲,以結上文二節之義也。大學之書精密謹嚴,一字一句,不可容易放過。伏願深加體念焉。秉夔曰,此章大旨,卽絜矩二字,而上下番儒臣,已爲詳達,臣無容仰贅矣。但此二字,似是只就平治上說去,而其實則貫徹於格致誠正上工夫。蓋物格知至者,能燭理,故視千萬之心,猶一人之心,意誠心正者,能克己,故以一人之心爲千萬人之心,此所以明於絜矩之義,而能盡絜矩之道也。以此齊家,則絜矩於家也,以此治國,則絜矩於國也,以此平天下,則絜矩於天下也。傳十章之必以絜矩二字,摠結之者,意有在矣。試以今日講學言之,諸臣之所願,惟在於聖學之勤孜,而殿下體念此意,勤孜聖學,則是亦絜矩之道也。懋哉懋哉。德和曰,儒臣所陳甚好,臣無容更達,而上下酬酌,若以文具,則經筵諸臣,雖日三接,恐不足有補於聖學矣。大抵學問之要,誠之爲貴,誠卽天之道也。天行健,晝夜不息,四時不忒,少無閒斷,而聖人之心,亦一天也。今夫矩者,人心天理當然之則也。匠之度物,以矩爲矩,聖人之度人,以心爲矩。以此齊家,則絜矩於家也,以此治國,則絜矩於國也,矩之爲矩,實在於聖人方寸之中。伏願殿下,體天之誠,絜矩於國,以爲均平方正之道,則此是新民之止至善也,懋哉懋哉。致善曰,此章,爲大學之末章,而修己治人,至於平天下,則此聖人之能事也。始之以絜矩,次又引詩而申明之,最是民之父母四字,尤爲殿下警發處也。天生斯民,必使聖人,作之君作之師,以代天理物。苟能撫育斯民,如父母之保赤子,則此眞民之父母也。夫父母養子之道,只是誠心求之而已,飢則乳之,寒則衣之,非有夙講而皆能養之。然則君子保民之道,亦類是也。民之所好,如赤子之欲乳則乳之,民之所好,如赤子之欲衣則衣之,至於所惡亦然,則君子之爲民父母之義,於斯盡矣。懋哉懋哉。上曰,節彼南山,維石巖巖,赫赫師尹,民具爾瞻,何義也?世鎬曰,此是興也,而有比體也。以南山巖巖,比師尹之具瞻也。上曰,辟則爲天下僇,何義也?致善曰,辟,偏辟之謂也。世鎬曰,此辟字,與上文五辟字,同義也。寅夔曰,偏辟一己之私,而不與民同好惡,則其禍遂至於大僇也。上曰,天命不易,何義也?世鎬曰,峻,詩作駿,言天命之難保也。寅夔曰,書云皇天無親,惟德是輔,民罔常懷,懷于有仁,此言天命之不可易得也。世鎬曰,此章要旨,專在於絜矩二字,皆已領會而無疑晦處乎?上曰,別無疑難處矣。寅夔曰,規矩皆法度之器,不言規而特言矩者,圓則動而方則止,此所謂絜矩,卽新民之止至善也。世鎬曰,絜矩二字,先爲講究透徹而後,此章之全體旨義,可以領會矣。上曰,諸臣所奏甚好,當留念矣。上掩卷,命史官就座,仍命退,諸臣以次退出。
上在昌德宮。停常參·經筵,只晝講。
兪致善啓曰,明日常參·經筵,取稟。傳曰,只朝夕講。
林肯洙啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李時愚啓曰,左副承旨金漢益,今日不爲仕進,卽爲牌招,何如?傳曰,允。
又啓曰,同副承旨李晉祥,時在慶尙道慶州地,斯速乘馹上來事,下諭,何如?傳曰,許遞。前望單子入之。
承旨前望單子入之,權用脩落點。
注書金永秀病,代以洪兢周爲假注書。
李時愚啓曰,行大提學徐箕淳再牌不進推考傳旨,今方捧入,而實錄當爲纂修,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,行大提學徐箕淳牌不進推考傳旨,今方捧入,而實錄當爲纂修,如是違牌,事甚未安。更爲牌招,何如?傳曰,允。
兵曹,以沈樂臣爲訓鍊都監中軍。
林肯洙啓曰,大司憲金鍏,執義李鼎信,掌令李廷斗·朴商壽,持平李維謙·兪貞煥牌不進,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗·朴商壽,持平李維謙·兪貞煥牌不進罷職傳旨,傳于兪致善曰,只推。
林肯洙啓曰,明日朝講,兩司長官,當爲進參,大司憲金鍏,大司諫李敎英,竝待開門牌招,何如?傳曰,允。
以左副承旨金漢益牌不進罷職傳旨,傳于兪致善曰,只推。
李時愚,以弘文館言啓曰,以法講繼講冊子問議事,臣姜㳣就議于時原任大臣及在外儒臣處,則領議政臣趙寅永以爲,今此下詢之繼講冊子,不待他求,詳載於大學編首讀大學法朱子說矣。其說曰,惟大學,是曾子述孔子說,古人爲學大方,前後相因,體統都具,翫味此書,知得古人爲學所向,却讀語·孟,便易入。以此言之,此是聖人進學工夫之不易者也。然則當以論語繼講,此外臣無容更議矣云。領中樞府事臣鄭元容以爲,讀大學後繼讀論語,自是讀書次序也。今於講冊詢問之下,豈有他見乎云。右議政臣權敦仁以爲,大學篇題,子程子曰,古人爲學次第者,獨賴此篇之存,而論·孟次之,旣有程子此訓,則大學畢講後繼講論語,似當爲讀書次第矣云。判中樞府事臣金道喜以爲,程子曰,大學可見古人爲學次第,而論·孟次之,臣於前議,已以此仰陳,今於大學畢講之後,當繼以論語,臣無容更議矣云。判中樞府事臣朴晦壽以爲,臣於月前獻議,已以朱子讀書次第仰陳矣。大學畢講後,次讀論語,以定其根本,自是不易之序也。論語一書,乃是聖人精義所在,不可一字放過,沈潛乎句讀文義之間,體驗乎操存踐履之實者,正在此書。愚忱所切,敢此附陳云。祭酒臣洪直弼以爲,草莽賤臣,癃喘垂死,匪分職名,尙未蒙鐫削,以其冒忝之故,又有繼講冊子下詢之擧,經幄之臣,銜命臨門。臣旣蔑學識,且不以見職自居,則曷敢妄論,用犯僭踰之誅,而第竊伏念朱子讀書次第,先讀大學,以定其規模,次讀論語,以立其根本。先正文成公臣李珥要訣亦云,次讀論語,於求仁爲己涵養本源之功,精思而深體之,是爲序不可亂而功不可闕者也。雙隻進講,大學垂畢,則恐當殿之以論語,而朱子有訓集註,添一字不得,減一字不得,不多一箇字,不少一箇字,蓋從其細心斟秤上出來,義精理確,平易明白,親切簡當,亦一部論語也。以故前儒之專門是書者,竝讀集註,不爾則無以看出聖人眞註也。法筵成規,雖只講正文,而從今作古,竝讀集註,俾聖謨賢訓,會通一揆。其爲聖功之基本者,詎有量哉?臣尸居視蔭,神魄遁喪,而竊感詢蕘之盛,未敢終默,不任兢慄之至云。副司直臣成近默以爲,賤臣近默,虛冒經筵之銜,何可論經筵之事?今又以大學後繼講冊子,虛辱儒臣之臨門,而一是不敢仰對四字而已,泥首震恐,他無可達云矣。時原任大臣·儒臣之意如此,何以爲之?敢啓。傳曰,依大臣·儒臣議爲之。
又以弘文館言啓曰,副修撰尹行福,旣有只推之命,卽爲牌招察任,何如?傳曰,允。
以副修撰尹行福牌不進罷職傳旨,傳于兪致善曰,只推。
林肯洙,以都摠府言啓曰,副摠管李熙絅,以御營中軍,本營諸將官射會監試事,南別營晝仕出去之意,敢啓。傳曰,知道。
又以訓鍊都監言啓曰,本局千摠申命洪,身病猝重,勢難察任,改差,何如?傳曰,允。
刑曹啓目粘連,京囚金在千獄事,翌夜鬧端,家主旣無目見,當日打狀,藥育亦無耳聞,此果疑端,恐合次律,上裁何如?啓,判付內依回啓施行爲良如敎。又啓目粘連,龍仁李汝寬獄事,以襪塞口,以枕打筋,鐵案旣成,更無他議,更加窮鉤,在逃三證,各別詗捕何如?啓,判付內依允。又啓目粘連,驪州洪晉爕獄事,舌出抵齒,紫黯癃黑,有十分自縊之可符,無一毫假縊之相近,反復詳審,正合欽恤,上裁何如?啓,判付內依回啓施行爲良如敎。又啓目粘連,楊州安宗吉獄事,援證俱備,旣推十査,端緖執定,疑無一分,訊推得情何如?啓,判付內依允。又啓目粘連,忠州鄭學濂獄事,冒禁烙刑,檢驗昭著,按法償命,斷無他議,而正宗朝庚戌受敎若曰,獄囚七十已上,枚擧登聞敎是白乎則,此囚之年七十八矣,恐合原恕,上裁何如?啓,判付內依回啓施行爲良如敎。又啓目粘連,金川申白龍獄事,空山之枯骨,形症莫憑,査庭之證口,考據無路,則自縊被縊,容何議焉?似此之獄,宜合審克,上裁何如?啓,判付內依回啓施行爲良如敎。又啓目粘連,扶安金用萬獄事,二十度笞,此非濫也,屯監指使,亦云例也,不無參恕,而獄體至嚴,所謂屯監,詗捕更査何如?啓,判付內依允。又啓目粘連,金堤姜興燁獄事,縛之不足而打之,打之不足而溺之,用意行兇,旣至此極,訊推得情何如?啓,判付內依允。又啓目粘連,永興朴汝寬獄事,打之者重喆,而其痕也無著,踢之者汝寬,而其傷也最重,依前訊推何如?啓,判付內依允。又啓目粘連,北靑金用來獄事,彼郁之卜之暗室夜入,已渠厲階,而夜入人家,因以殺死,律有可據,恐合照勘,上裁何如?啓,依回啓施行爲良如敎。
庚戌十二月初二日午時,上御熙政堂。晝講入侍時,同知事趙雲澈,特進官朴長復,參贊官李時愚,侍讀官金世鎬,檢討官趙在應,記事官金永秀,別兼春秋南秉吉,記事官金炳溎,各持大學,宗臣益平君,以次進伏,武臣元世顯,進伏楹外訖。上曰,史官分左右。上誦前受音一遍訖,上開卷,世鎬讀自是故君子,止亦曰殆哉,釋義訖,世鎬曰,經筵講讀之法,必以一字三音,非但講官之如是讀奏,自上進讀,亦如是焉。此法今雖不行,伏願於進讀之際,必須徐緩不迫,以寓古法焉。上曰,當如是讀之,而講官亦如古法讀奏,可也。上讀新受音七遍,上曰,文義以次陳之。世鎬曰,傳首章釋明明德以下,德字重見於第三第六兩章,而止至善誠其意,皆屬明明德之一事,故不須別釋。至於平天下,爲臣民之事,故特言德而釋之也。有德則得衆得國而有財有用矣。此處始言財用,而先言德之一字,以示財用,爲絜矩之大者,而絜矩,非有德者不能也。有本則有末,故有德而致之,則方有其財矣,無德而有財者,終必不能有矣。人君一心,爲萬化之源也。君心主乎天理,則民心皆順乎天理矣,君心主乎人欲,則民心皆徇乎人欲矣。君猶盂也,民猶水也,盂圓則水圓,盂方則水方,是自然之應驗,況外本內末,而爭鬪其民,施以劫奪之敎乎?孟子曰,上下交征利而國危矣者,此之謂也。民之聚散,由財之聚散,而得其財而失其民,則又何以有其財哉?故以言之悖出悖入,明貨之悖出悖入,不能絜矩,而但務財用者,可知爲戒矣。天命靡常,惟德是輔,可不敬哉,可不畏哉?此承上文得衆失衆而言,以明得失,在乎善與不善而已矣。其曰,惟善以爲寶,仁親以爲寶,卽不以利爲利,以善仁爲利之意也。王孫圉,楚之一大夫,舅犯,霸者之佐耳,猶能外末內本,知所輕重,一言之善,足以重楚存晉,況行王道之聖君,可不鑑戒于此哉?秦誓,卽穆公悔不用蹇叔之言而作之者也。其爲一介臣,卽挺然獨立無朋黨之謂也,斷斷兮無他技,卽德有餘而才不足也。休休焉如有容,其量不可測,而亦不可名言也。非但用賢之際,必取於斯,人君之德,尤貴於包容,川澤納汚,山藪藏疾,然後群下始能各效其才德矣。包容之道不一,而直言之,容受最是人君之洪量也。此等處反覆澄省焉。人之有技,我能容之,則天下之才,皆我才也,人之彦聖,我能好之,則天下之德,皆我德也。其所以保我子孫利我黎民,庸有旣乎?若又反是而媢嫉人之有技違人之彦聖,則其爲不利,亦何可勝言也?凡爲國之道,亶在於擇用好善之人也。諸章旨義,伏願深加體念焉。在應曰,傳十章,全論治國平天下之要,而引用秦誓者,蓋知人用人,實爲人君之大事,而亦是絜矩之急先務也。賢者好之,不賢者惡之,卽人情之所同然,苟或反其好惡,則是拂人之性,大非絜矩之道也。賢邪之進退消長,關國家興亡盛衰之運。諸葛亮曰,親賢臣遠小人,此先漢所以興隆也,親小人遠賢臣,此後漢所以傾頹也,其可忽哉?且人君進賢之要,勿使小人,參錯於其間,雖一小人,足以蔽十君子之賢,十君子莫可勝一小人之邪,所以書稱任賢勿貳者此也。欲知賢邪之分,是不難矣。直言讜論,敷陳於前,引君當道,納於無過,君子之忠也,阿諛求容,循己忘義,指非謂是,姑息爲愛,小人之邪也。如非聽言觀貌,則處九重深嚴之地,何以別某人爲賢某人爲邪乎?是故人君,於賢邪用捨之際,克盡絜矩之道,然後始可與論於治平之經法。伏願此等處,深加澄省焉。雲澈曰,散字之義,本是分散不留之謂,而此章所言散財之散字,有異乎分散之意。有國而財不可無,則豈可以有限之財,分散而不留乎?特其取之有制,只取其當取而已,則民自受賜,自底利益,然則雖非散與,而與散無異,夫豈有民散之理乎?孔子曰,百姓足,君誰與不足?此財聚於民,而民有不散之喜也。伏願散之一字,益加體念焉。長復曰,此章內所引秦誓辭意,下番玉堂,已爲詳陳,而臣亦有一說仰奏者。人主知人之政,恐不出於此一節上下矣。夫人固難知,而知之亦有術。先觀其人有實心於好善與否,則斯其爲人,自可知矣。所謂好善,非他人之彦聖,其心好之,不啻若自其口出者,其人分明是好善者也。不然而人之彦聖,而違之,俾不得通者,其人分明是不好善者也。觀此則凡於知人之術,可謂察之在我矣。不如此察之,則雖古之聖帝明王,尙云知人則難,殿下將何以得其知乎?伏願殿下,於此深留聖意。設使其人,無一他技,苟好人之善者,取以用之,雖有百他技,苟媢人之善者,捨以遠之,以爲保子孫藜民,是臣區區之望也。惟殿下念玆在玆,懋哉懋哉。時愚曰,此章摠論平天下之要道,實新民之極致也。然明德,又爲新民之綱領,故雖以此一節觀之,始之以先愼乎德,而繼之以有財。夫財者,斯民之恒産而不可無者,上之所以取之也有制,必使斯民,富而後敎之,則天下平。所以自此以下,屢致意於財之一字,而財之爲利,上下之所同欲也。上而好利,則下有聚斂之苦,上而專利,則下有仳離之怨而國危矣。是故君子必以愼德爲本,則視財爲末,而自無悖入之患,此所謂百姓足君誰與不足者也。今殿下聖德卓越,誕承祖宗積累之基,以人則億兆之生靈也,以土則數千之疆域也,以財用則府庫之所有也。殿下每於財德上,深察乎本末之先後,明辨之篤行之,以盡絜矩之道,則德化日廣,而斯民之財日富矣。伏願體念焉。上曰,爭民施奪,何義也?在應曰,人主外德內財,則其害至於使民爭鬪而劫奪之也。雲澈曰,孟子云上有好者,下必有甚焉,卽此之謂也。上曰,此與上章所云堯·舜帥天下以仁,而民從之,桀·紂帥天下以暴,而民從之之義,同也。雲澈曰,然矣。上曰,言悖而出者,亦悖而入,吾言,旣以悖而出,則彼言,安得不以悖而來之乎?時愚曰,然矣。故曰出乎爾者,反乎爾也。長復曰,有財此有用一句,此雖別無深意,而然而用財之道,於其當用而用,於其不當用而不用,然後財無濫費,而民受其益矣。不然則財恒不足,而民反受其病矣。是故魯論曰,節用而愛人。伏願殿下,於此有財有用一句之內,以節用二字,參互發明,以爲理財之道,恐爲得宜,以此深留聖意焉。上曰,人主將焉用聚財爲哉?雲澈曰,聖敎果至當矣。上又讀三遍訖。上掩卷。上曰,諸臣所奏甚好,當留念矣。時愚曰,殿下日開講筵,一部大學,今幾垂訖。緝熙光明之盛,臣等固欽仰萬萬,而繼此反復溫繹,因其所已知,而益究其所未知,推其所已能,而加勉其所未能,以至於止至善,則國家萬億年無疆之慶,實基於此,豈不美哉?臣又竊附古人責難之義,有所區區仰達者。夫爲學之法,必須勤苦刻厲,然後乃底成德,此則帝王與匹庶一也。古聖賢警發之訓,不爲不多,而最是孔夫子所謂食無求飽居無求安八字,尤爲切要。蓋飮食之欲飽,居處之欲安,恒情之所同然也。一或放縱驕奢,必至始於欲飽,而品味漸求豐侈,始於欲安,而規模益求壯麗,如是不已,則百慮弛解,萬事婾墮,更無他及於飽安之外矣。是故夫子此言,雖爲勸學而發,而擧以措之,抑亦致治之具也。周文之以至中昃,自不遑於求飽而斯民飽,殷湯之丕顯昧爽,亦不暇於求安,而斯民安,此三代之所以爲三代也。自時厥後,世道日下,雖或有初而鮮克有終者,皆以狃於富貴,但知飽安之爲樂,而不能着力於勤苦刻厲故也。如宋之仁宗,漢之文帝,號稱少康,而仁宗爲惜民力,不食半夜之蒸羊,推是心,以成覆育之業,文帝,爲念民産,不營百金之露臺,推是心,以致盈溢之效,此豈非不求飽非不求安之明驗乎?今殿下孜孜於典學,典學,所以資治也,雖於飮食居處之間,克自存省曰,無或已飽乎,無或已安乎?以至於動靜云爲,莫不以是心照檢,則在我之明德,日以修明,而其於新民之治,可以竝美於三代矣。伏願懋哉懋哉。上命史官就座,仍命退,諸臣以次退出。
上在昌德宮。停常參·經筵,只朝夕講。
李時愚啓曰,明日再明日,崇陵忌辰祭齋戒正日,三明日初七日,溫陵忌辰祭齋戒正日,初八日初九日,長陵忌辰祭齋戒正日相値,視事頉稟之意,敢啓。傳曰,知道。
又啓曰,明日召對,取稟。傳曰,停。
徐念淳啓曰,右副承旨金漢益,今日不爲仕進,卽爲牌招,何如?傳曰,允。
李時愚啓曰,行大提學徐箕淳,再牌不進推考傳旨,今方捧入,而實錄,當爲纂修,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
又啓曰,實錄纂修事,命下矣。行大提學徐箕淳,疏批已下,卽爲牌招,何如?傳曰,允。
傳于金漢益曰,吏·兵批歲抄點下者,依例捧傳旨。
以大司諫李敎英牌不進罷職傳旨,傳于權用脩曰,只推。
李時愚,以春秋館言啓曰,別兼春秋臣南秉吉,以兵曹正郞,今日軍布上下時,晝仕出去之意,敢啓。傳曰,知道。
又以弘文館言啓曰,副修撰尹行福,旣有只推之命,卽爲牌招察任,何如?傳曰,允。
又以陳奏使正副使意啓曰,彼中公幹,專任堂上譯官,而今此陳奏,事體自別,有不可疎虞。在前如此之時,額外別啓請,多有其例,今亦依已例,堂上譯官方禹敍·李閏益,加定帶去,何如?傳曰,允。
權用脩,以刑曹言啓曰,謹依判下,京囚殺獄罪人金在千鬪毆殺罪,減一等,決杖一百後,慶尙道新寧縣,流三千里定配所,卽爲押送之意,敢啓。傳曰,知道。
司諫蔡元默,持平兪貞煥,副校理金世鎬,修撰趙在應等啓曰,噫嘻痛矣,書九之罪,可勝誅哉?亂臣賊子,從古何限,而窮凶絶悖,未有如裕賤。裕賊之根窩,卽書九庚申一疏是已。其疏之上下屢千百言,閃忽疑眩,莫可摸揣,而指意肯䋜,專在於彼固曰四條,外托義理之說,而內售沮戲之計,陽爲承順之態,而陰懷惎間之謀,語脈所歸,手脚莫掩,言之體粟,不敢痛陳其逆節,思之膽掉,不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,如貫一串,終至有宜學之遺醜餘孽,得以藉口,詡之以闡明,稱之以對揚,此豈一朝一夕之故哉?涓涓之流,始自書九,而滔天於裕賊,餘波於宜學,顧今拔本塞源之方,亶在乎先正書九之罪,而鬼誅已加,王章莫伸,輿情之憤鬱,何時可洩,世道之憂虞,何日可弭?請書九,亟施追奪官爵之典。答三司曰,不允。
司諫蔡元默,持平兪貞煥等啓曰,噫嘻痛矣,國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,極施孥籍之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之極逆大憝也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後,追律之例,大有異焉,不可援用尙魯追施之律。請物故罪人裕,亟施孥戮之典。噫嘻痛矣,亂臣賊子,何代無之,而豈有如漢祿之窮天地亘古今至凶至悖罔惻不道之賊耶?八字凶言,一世傳播,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證,嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大,煥·裕之護法傳神,莫非誣逼於不忍不敢,國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿,根抵於漢祿,求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批,臣等誠不勝抑塞悲憤之至。殿下試思之,前乎漢祿,而豈有如漢祿,後乎漢祿,而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過是收奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩。請逆賊漢祿,亟施孥戮之典。噫嘻痛矣,亂臣賊子,從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習,而潛蓄禍心,長其覬覦之計,而遂懷凶圖,必欲傾覆我宗社,動搖我國本,群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根抵也源委也,莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種,裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮?請追奪罪人龜柱支屬應坐之類,一依尙魯例,施以散配之典。噫嘻痛矣,凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者謂之向國,而奬拔汲引,如恐不及,異己者謂之背馳,而擠陷網打,無所不至。於是乎助虐逞凶之徒,擧皆爲其羽翼,逐臭䑛瀝之輩,莫不受其指使,傳授凶圖,釀成煥日滔天之禍,鼓唱悖論,馴致裕·玉讎國之計,一番逆變起,而莫不根抵於渠,一番凶獄出,而罔不窩窟於渠,渠之血黨死友,擧皆干犯,天討以誅以奪,而以渠鯨鯢之魁,獨爲漏網之魚者,蓋緣其凶焰雖死,不衰餘威,歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心,而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀,對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀鎬曰見驅,渠以爲非逆,則觀鎬曰非逆,耳濡口滑,看作茶飯,先人之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私押之客,托身於榮賊之家,而備盡諂諛之態,至勸其兄,願留榮賊,究其情狀,卽一患得失之鄙夫,則渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固凶計莫售之後,鍾秀以其血黨,自知無幸,乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼十千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然,肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,而賊觀之謂龜賊義理主人之招,亦由鍾秀悖舌中薰襲,則前後情跡,脗然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有,筵本二拔,旣伏罔赦之案,讏言五條,莫掩自唱之跡,入告出語,變幻無常,左闔右捭,機關至密,千罪萬惡,擢髮難數,而臣等之最所憤嫉而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,卽何不於正宗大王一初淸明庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變無限厲階,而其惡稔矣,其禍極矣。若使當日朝廷之上,初不生出一鍾秀,則龜·祿之賊勢,何由而鴟張,龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也,龜·祿應坐之典,烏可已乎?特以大官之曾忝也,鬼誅之先加也,故依律處斷,雖恨未及,尙魯已例,在所不已。幸賴乾斷廓然,天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮。請追奪罪人種秀支屬應坐之類,一依尙魯·漢祿例施行。噫嘻痛矣,今此鍾·振兩賊之凶,思之膽掉,言之骨靑。蓋其陰謀逆節,适·璉之今又出也,凶言悖說,雲·海之所不道也,是乃窮天地亘宇宙之極惡大憝。雖幸天討略行,王章少伸,尙何足快洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則日當爲蜀漢,分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至街路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,縉紳家火具之潛埋,指卯日而擧事爲期云者,莫非做作妖言煽動人心之計,而至於第一子指擬之目,十三日至凶之說,與鍾一,一而二二而一。似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采,竝施适·雲之例。逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術。逆賊光友,本以鄕曲賤孽,托爲凶徒死士,父事振采,兄事友文,欲輸軍糧,則轉到南陽,凡爲群凶之指使,率皆挺身而樂赴,將臣家將欲火攻,所營何事?店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案。至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩。請逆賊友文·光友,加施孥戮之典,致後·延壽,竝施孥籍之典。噫嘻,宜學以卑微之流,賦憯慝之性,行己則巧佞而善爲狐媚,發跡於陰邪而養成虺毒,屢竊踰濫之職,而睯不知分,常蓄希覬之心,而急於射利,敢以嘗試之計,投呈凶慘之書,其上段諸條,罔非爲人臣所不敢道者,而肆然筆之於書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。今安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此蓋逆裕·書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者。請正法罪人宜學諸子,亟施散配之典。噫嘻痛矣,自古亂逆何限,而豈有如魯敬之凶譎奰慝蔑倫敗紀者乎?平生伎倆,無非戕人害物,晝宵營爲,都是凶國禍家,兜攬華膴,躐躋崇顯,朝家於渠,恩至渥也,而不思報效之道,忽生憾懟之意,乃有生死不得抑情仕宦之說,此何等時?强抑其情,乃敢萌心,公肆發口,自露鬼蜮之情態,莫掩梟獍之腸肚,當大婚爰定之初,卽一國慶祝之會,而渠乃陰懷惎憯,極其誣悖,傳襲於賊裕,護法於賊裕,潛畜包藏,和盤托出,顯售不滿,倡爲悖說,動搖沮戲,斷案斯著,故雖以先朝曲加包貸之處分言之,至有言行不謹之敎,昭如日星,嚴若鈇鉞,則其言凶圖也,其行逆節也,不謹則無將,無將則必誅,其無君無母之心,不道不敬之律,歷萬世而掉脫不得者也。況於今日義理,尤急闡明,而何幸乾道孔昭,天討大行,追奪之律,纔有成命,神人之憤,庶可少洩,而罪止追奪,不足以稱其惡,剖戮跽斬,雖難用於古法,瀦家孥籍,亦自有於彝典。況其凶種餘孽,尙此假息,書所稱殄滅無遺毋俾易種者,不施於此賊,而將於何施?請追奪罪人魯敬,亟施孥戮之典焉。噫嘻痛矣,亂臣賊子,從古何限,而豈有如醇壽之至凶絶悖者乎?本以陰慝之性,敢生樂禍之心,結交匪類,所綢繆者凶謀也。晉鏞家夜會,鍾協處參席,互相酬酢,俱極凶憯,證招如執左契,干犯已成斷案,神人之所共憤,覆載之所難容,萬戮猶輕,三尺已施,而不可只誅其身而止。請謀反大逆不道知情不告罪人醇壽,亟施孥戮之典。噫嘻痛矣,世變層生,亂逆何限,而豈有如今番捕廳諸賊之至憯絶悖者乎?噫,彼兩女,俱以至微至賊之妖物,白做如狂如譫之凶說,乃敢譸張,無難傳播,甘犯萬戮猶輕,千剮無惜之罪,至如賊澤,本以蟣蝨之賊,素蓄梟獍之腸,以不忍聞不忍道之凶誣悖說,稱以上變,又從而傅會增衍,發之於口,筆之於書,作此窮天地亘萬古所無之逆變者,思之膽掉,言之髮豎,如許窮凶極惡之妖女·逆豎,孰不欲手磔口臠也哉?設鞫正法,王法卽然,而大僚求對,直請處分者,以其辭語極凶,無以如法問招也。第念凶如此賊,妖如此賊,未加肆市之典,而誅止其身,戮不及孥,則其可曰國有三尺乎?聖批若曰,固當以大逆議律,則此賊之爲大逆,旣已洞燭之矣。又若曰,律後加律,實關格例,臣等竊以謂振古所無之凶賊,何可膠守於格例,使王章未伸而輿憤莫洩乎?請梟首罪人澤,捕廳勘斷罪人金·河兩女,竝亟施大逆之律。噫嘻痛矣,亂臣賊子,從古何限,而豈有如尹致英·徐相敎者哉?尹致英,卽一疲殘宵小也。賦性本自巧令,行己工於奸黠,跳踉放恣,縱曰俱生,凌轢噴薄,抑亦何習?平生伎倆,不過欺人而黷貨,晝宵揣摩,罔非招權而納勢,護法於秉鉉,而樂蓄禍心,後勁於秉鉉,而竊弄威福,有識憂歎,厥惟久矣。乃至有主張徐相敎之疏,而益見其無所不爲,是可忍也,孰不可忍也?十手所指,萬口皆言,卽此一事,爲渠死有餘罪之罪也。噫,彼徐相敎之年前疏中,伺察宮闈顯有締結之跡一句語,何其無倫絶悖之甚也?宮闈二字,是何等莫重莫嚴之地,而乃敢以伺察締結等語,肆然筆之於書,是豈北面於今日者,所可忍也乎?是誠雲·海之所不敢道,而窮天地亘萬古所無之逆節也。惟我慈聖殿下,以任·姒之德,兼女堯之聖,母儀一國,五十年于玆矣。凡今日橫目而圓顱,戴天而履地者,孰非慈覆中物,而彼相敎·致英,乃敢甘犯誣逼,或自爲主張,或聽其指嗾,此擧國臣民之腐心痛骨,必欲手磔而口臠之也。雖若眞贓畢露,斷案已具,此必有樂禍之流,綢繆包藏,嘗試之不足,而竟乃直露其情狀,從可以察影而知形矣。此又擧國臣民之期於鞫覈,不得請則不止者也。噫,不忠於我大行朝之罪人,旣伏其辜矣。彼誣逼我慈聖殿下之罪人,獨非我大行朝之罪人,殿下之罪人乎?慈聖殿下,雖以哀遑之故,而姑靳究竟,殿下其何可一日容貸,滿廷諸臣,其何敢一日而忘君讎國賊也?春秋嚴無將之誅,漢法重不敬之律,夫以窮凶絶悖如相敎·致英,而當鞫不鞫,尙逭天誅者,古今寧有是也?請薪智島荐棘罪人尹致英,金甲島荐棘罪人徐相敎等,竝令王府,設鞫得情,快正典刑。噫嘻痛矣,李應植·申觀浩之罪,可勝誅哉?俱以麤鹵無恥之徒,專事貪饕不法之習,眼無朝廷,力擅威福,一串如貫,衆惡皆萃。李應植則遞據戎垣,濫躋卿資,於是乎狼心漸肆,鴟張益甚,醜類之聚爲聲援,馴致縱恣之勢,賤孽之侵及平民,至行殘虐之擧,此猶緦功之察耳。至於私撥一事,奉迎之行,何等尊嚴,而飛騎之先於陪衛者,其心所在,有不可測,渭橋請間,尙被宋昌之斥,跡渠所爲,合置何辟?申觀浩則賦性之奸黠忒甚,早年之兜攬殆遍,驟綰戎符,自作聲勢,大開賂門,益加貪縱,乳臭小兒,至褻公器,龍斷賤夫,互競市利,許多罪犯,已極駭惡,而最其私室製藥,是豈臣分所敢爲者哉?卽此一事,斷案已成,無將之律,如彼其嚴,不敬之誅,渠焉敢逭?似此干紀犯分之輩,寔是神人之所共憤,王章之所必討,其在別慝之義,寧緩盤覈之擧?請古今島荐棘罪人李應植,鹿島荐棘罪人申觀浩,竝令王府,設鞫得情,快正典刑。噫嘻,秉鉉之罪,可勝誅哉?狠毒奸黠,咸萃一身,妖惡眩幻,卽其長技,侫辯則林甫之劍蜜,自成心法,夸習則主偃之鼎食,常作口業,平生伎倆,無非戕人而害物,晝宵揣摩,不出嗜利而黷貨,濫躋崇顯,而擅行威福,孤負委寄,而專事欺蔽,脅制朝廷,詿誤當世,似此負犯,擢髮難數,而至於辛丑岐貳之論,是何等極逆大憝也?前啓之必以此爲衆惡之首者,是尤王法之所必誅也。惟我大行大王,明燭其情狀,薄施三危之竄,旋推再生之恩,此誠全保之至仁盛德也。在渠道理,固當縮首遠屛,沒齒自靖,而鴞音終不知革,蜮影工於潛射,全無顧忌,自處有若恒人,窺探動靜,妖子出沒城闉,苟有一分人心,焉敢乃爾?最是東朝傳敎中事君不以其道,人臣之極罪也。象魏自在,慈旨嚴於鈇鉞,國言如沸,聖批明如日月,是所謂大夫國人,皆曰可殺則殺之者也。論其干係,卽先王之罪人也,三慈殿之罪人也,宗社之罪人也,抑亦爲殿下之罪人也。何幸乾斷廓揮,處分已下,神人之憤,得以少洩,而慈敎若曰,除非上累君德,必害及生靈,俗習之渝薄,民邑之困瘁,是誰之故也?以啓後無窮之弊,將至於莫可收拾之境,究其負犯,有甚於稱兵召亂。夫以罪浮稱兵之逆憝,而不施肆市之顯戮,職非大官,而只賜其死者,豈非失刑之大者乎?王章似伸而未伸,輿論似夬而未夬,到今次第應行之律,不可以誅及其身而止。請賜死罪人秉鉉諸子,亟施遠地定配之典。噫嘻,李能權·金鍵,卽幺麽一武夫耳。俱以麤鹵之類,敢生奸濫之習,始以貪饕財貨而腸肚相連,終焉樹布黨援而羽翼已成,千妖萬惡,一串貫來。李能權則妖態至發外貌,禍祟遂作始俑,工於狐媚,行事壹是狡黠,甚若狗盜,公貨無難乾沒,驟進看作分內,濫帶率多格外,論其躬犯,實爲首惡。金鍵則始慕妖能,效其心法,終與凶應,分成角立,衛班愚濫之態,輿儓莫不戟手,雄閫貪虐之跡,行路皆爲揜耳。蓋此輩之伎倆,始於趨附不已,末乃跳踉無憚,此誠國朝以來所未有之變怪也。朝威下褻,胡至此極?豈可以韎韋之賤,置於不足責之科,將使干紀之徒,仍作漏網之類也哉?王章不可以終屈,輿論不可以久遏。請蝟島安置罪人李能權,荏子島安置罪人金鍵等,竝令王府,設鞫嚴覈,快正典刑。答兩司曰,不允。持平兪貞煥啓曰,噫嘻痛矣,世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晚,而罰止島配,假息覆載之間者乎?若以言出卑賤事已勘處,置而不論,其可曰闡義理而嚴懲討乎?請古今島爲奴罪人韓鼎鎭,亟令王府,卽爲拿來,嚴鞫得情,快正典刑。答府曰,不允。司諫蔡元默啓曰,梟示罪人性世,與劇逆載榮,一而二二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世,亟施孥戮之典。噫嘻痛矣,人心陷溺,世變層生,至於秋曹罪囚而極矣。渠以卑微之流,敢蓄凶悖之心,肆發通文,投諸賢關,造意閃忽,引用絶悖,字字狡慝,句句凶逆,耳目難掩,手脚盡露,聞者髮豎,見之膽掉。幸賴首善之地,至有捲堂之擧,固當卽地設鞫,不日置辟,而只令秋曹,盤覈情節,略加刑訊,旋卽酌處,秋堂聯疏,實出執藝之義,而特以好生之聖念,遂付傅輕之科,世豈有亂言不道自服遲晚,而生出獄門,假息覆載之間者乎?今若諉之於言出卑賤,事已勘配,而置而不論,則其可曰國有三尺乎?請古今島爲奴罪人韓鼎鎭,亟令王府,設鞫得情,夬正典刑。答院曰,不允。
行大提學徐箕淳疏曰,伏以臣專昧瀆擾之懼,敢將悶阨之私,兩度鳴籲,罄悉無蘊,而淺誠未槪,恩兪尙靳,惶蹙失圖,益無容措。臣竊伏惟今日,卽一初隆盛之時,而千載治平之會也。雖微官末任,罔不愼其簡而適其器,然後庶績乃凝。況玆三館之任,其望也重,其掄也淸,苟不選擇其可者,而人人而授之焉,則事體之乖虧,四方之傳笑,當何如也?臣不敢知我殿下謂臣或有所服襲於家世之緖餘,足以備數於館閣之列,委以任之,屢辭而不賜允音耶?臣性素庸愚,懶抛鉛槧,秀才擧業,亦失本分,而晚竊科名,寔由僥倖,自度無挾,分宜投閒,名途翺翔,意念永絶,孰謂臣節次推遷,冥升不已,殆若鶢鐻之饗,而更進鮎竿之步也?臣之立朝二十年餘矣。事君則無所藉手,居官則靡往非辜,臣罪臣知,憂愧欲死。至於是職也,又豈一分近似於如臣者哉?臣之本末長短,非徒臣自知之明,亦莫逃於淵鑑之下矣。以若空空椎魯之物,持簡操筆,參聞於莫重莫大纂修之役,則此國朝以來所未有之事,而尙論有識之士,將譏嘲臣唾罵臣,於是乎不免爲負國恩墜家聲之一妄人矣。臣雖愚昧,粗具彝性,亦何可出此?此所以寧犯方命之科,不敢爲進身之計者也。且臣亦猶及見先輩文衡矣,讀書萬卷,下筆千言,詞命章奏,騈儷聲詩,靡不嫺達,每一篇出,萬口傳誦,蔚然爲當世宗匠,人與官稱,名竝實副,故人不敢以是而自期,亦不敢以是而期人,此臣之自幼少,稔聞而熟知者也。今若徒戀華顯之職名,不顧分力之澆濫,粧撰其短,厭然無恥,貌謙而心愜,宜辭而不辭,則盈廷搢紳,將羞與臣比肩而竝列,臣之去就,於是焉決矣。今臣所以疏亟上而不知止者,卽其斷斷衷懇也。伏乞聖慈,察臣才之不可堪任,諒臣言之非出假飾,仰稟東朝,亟削臣新授職任,特賜終始生成之仁,臣將安心飮啄,少延垂死之喘,歌詠聖澤,以圖塵刹之報矣。臣無任云云。答曰,省疏具悉。三疏已備古例,趁卽出膺,以爲撰次。
黃海監司洪耆爕疏曰,伏以臣本末蔭冗品耳。以才以識,百無近似,不足備數,而猥以戚聯之跡,偏紆拂拭之恩,首尾七載,滾到八座,自顧濫竽,若隕淵谷。千萬不自意,忽伏奉特旨,以臣爲黃海道觀察使者,臣聞命惝怳,誠莫知攸爲。夫是職也,虞廷之岳牧,漢朝之二千石,其爲任之綦重,果何如?況玆海臬,密邇畿甸,佩捍衛之責,控帶關河,專鈐轄之機,遵海而通舟楫,連陸而湊車轂,素稱繁衝之地,則雖使良手居之,猶必逡巡,如臣庸碌,其何敢當乎?臣於往日,屢典州郡,近又待罪陪京,有百疪瘢,無一紀績,令長居留,較諸方伯,輕重大小,不翅懸絶,而旣試可於輕且小而無所效焉,則其於大且重者,尤何可自任乎?且臣今老白首也。縱之塵刹之報,自甘投散,於分亦足耳,若復貪戀不已,則厚招物議,秪屬一身上事,固不足恤,而其於仰累則哲之明,何哉?況特授,殊渥也異數也,亦非聖朝愼簡之政,徒犯古人外施之譏,則尤非臣所敢晏然者也。玆敢不避猥越,仰瀆崇嚴。伏乞聖明,察臣言之非出飾讓,念重寄之不可苟簡,仰稟東朝,亟令鐫改,俾私分獲安,國事無誤,不勝至祝。臣無任云云。答曰,省疏具悉。卿其勿辭,往欽哉。
四學儒生幼學黃信欽·鄭華錫·李翊相·趙埰·尹泰健·尹滋弘·李敏性·申頤顯·沈興澤·黃錫淵·申錫圭·趙雲兢·李秉準·鄭基曾·南鍾應·沈履澤·趙龍圭·金季淵·趙益善·徐徽淳·金炳璹·李象弼·金翼鉉·尹興善·趙縉鎬·李建相·嚴世永·李·沈在恒·金東源·李坰·李源朝·李近永·成大永·尹·鄭雲頀·李顯翼·李秉祥·李源膺·李象在·金琦鉉·曺錫用·金文敎等疏曰,伏以臣等竊惟念,函夏淪胥,則吾道在東,蓋自殷太師箕子罔僕於西周,而敍彝於東韓,天地間一脈陽氣,晦養潛長於左海文明之邦,此實天地之一大氣數也。圃隱鄭文忠公,生于麗季,擔夯五百年綱常,以其時則胡元猾夏,冠屨倒置,天生一大賢人,爲本朝開先之兆,逮至陶山·石潭,次第講明,祖孔禰朱,吾道大闡,瞽宗之秩祀,廟廡之腏享,所以尙德報功,爲繼往開來之地者,嶺南·湖西,前後令典,克擧無憾,而獨有文烈公趙憲,文正公金尙憲,文敬公金集,俱以百世宗師之賢,尙稽兩廡陞配之典,公議繼發,非止一再,輿情抑鬱,爲聖朝一大欠典。乃者湖南多士,首先號籲,十行批旨,藹然如春,至敎以以待他日公議,臣等忝在庠序之間,義不敢終默,猥有所論列焉。趙憲之平生師法,一以先正臣李珥爲準則,尙論之士,稱之以後栗,擊蒙書之松明誦雁,>大全集之最初傳布,實有斯文啓發之功,而東還封事之駁正禮典,抗義新編之義切敵愾,可見其規模之博大,忠義之奮發,而不幸致命遂志於錦山之役,五百義士視死如歸,遂僅以一節成名,故相臣鄭澈,哭之以文曰,學孔·顔而慕誼·原,不死於直,竟死於節,其必以學孔·顔三字,特書於上者,自有精義,而先正臣宋時烈,總論於行狀之末曰,先生,以間氣之鍾,純剛之性,充之以學文,輔之以師友,非堯·舜·湯·武不言,非孔·孟·程·朱不學,不讀春秋,無以知先生之功,不讀晦庵書,何以知先生之爲先生哉?臣等嘗以文正此言,參驗於文烈平生,而分金之秤,字字適當,不可但以慷慨死節之賢目之,則若是乎趙憲之道學節義,配食聖廡,固其宜矣。金尙憲之爲學本末,不獨在於尊攘之大義,律己則小學爲繩尺,明理則朱書爲門路,致謹嚴於節目之詳,盡精微於義理之正,進身朝端,而淸議增重,矢死雪窖,而大義得伸,苟非中庸所謂患難夷狄素位行之君子,其何能雍容舒泰,如是之無憾乎?聖廡配食,賢如左氏·公羊氏·穀梁氏諸賢,不過以註疏春秋之功,而兩廡特豚,妥享於萬世,況尙憲之一身擔負,直是一部春秋,而言議事功,無一非春秋之正經,則尙論較量,何可處尙憲於左氏·公·穀之下哉?辨仁弘之誣先正臣李滉,則衛道之功,如是其痛切,避昏朝之斁彝倫,則出處之義,如是其明白,南漢之圍,矢死自靖,斥和之行,自首無悔,及其天遣生還,力贊大義,以年號告身,爲難進之端,而筵席講辨,專以明天理正人心爲主,則文正之學問義理,合而爲一,殆所謂天德王道竝行不悖,而宋時烈之言曰,天愛斯人,胚胎先生,以當一治之運,于以明天理正人心,以繼箕·圃之統。又曰,大明之末,禮義先亡,遂至陸沈而不救,天之生先生,不專爲我東方也。時烈於尙憲,旣處以師弟之禮,而發揮底蘊,至於如此,則若是乎金尙憲之道學義理,配食聖廡,固其宜矣。金集之學,以其淵源,則濂·閩之淵源也,以其家庭,則曾·朱之家庭也。專門禮敎,爲吾東尸祝之賢,所著禮書諸帙,俱足以羽翼乎儀禮·戴記,而至於丙子勤王之行,倡先同志,糾合義旅,及聞媾成,進慰而退,則其出處光明,有辭天下,而孝廟嗣服之初,上封事進禮書,惓惓納牖,而小學集註,或問句讀,遂爲經筵常講之書,我孝廟特畀天官之職,別諭若曰,不與共天位治天職,則非王公之尊賢也。契合昭融,謨猷密勿,庶幾見大有爲之盛,而隣嘖日急,倉皇去國,雖緣氣數之使然,而禮敎傳後,由是而專力,四禮折衷,探賾微密,而無復餘憾,而及其臨簀之日,怡然謂諸生曰,知死生之理,無所動於心,吾於古聖賢,庶無愧焉。先正臣宋時烈之撰墓誌曰,先生道尊德盛,盎然如春和襲人,不怒而威,蓋其學專用心於內,故所存益固,所履益篤,役身於禮,以終其世,此實近世諸賢之所不可及云爾,則若是乎金集之道學禮敎,配食聖廡,固其宜矣。臣等學識鹵莽,實不敢自任於論世考德,以犯較父祖年甲之譏,而昔當正廟在宥之日,八方多士首發三賢從祀之議,而聖敎鄭重,至今爲士林之欽誦,又於御製全書三賢侑祭之文,發揮贊揚,無復遺憾,則今於我殿下一初訪落之際,可不以八域多士所以祈望於正廟者,祈望於我殿下乎?伏乞聖明,深究斯文淵源之正,扶植世敎升沈之理,特許三先正配食聖廡,斯文幸甚,國家幸甚。臣等無任云云。省疏具悉。頃於湖儒之疏,已悉其槪矣。古來未遑之典,一朝有難遽議,而亦豈無可擧之時?爾等退修學業。
庚戌十二月初三日辰時,上御熙政堂。朝講入侍時,領事權敦仁,同知事趙雲澈,特進官南性敎·沈宜冕,參贊官徐念淳,侍讀官金世鎬,檢討官趙在應,司諫蔡元默,持平兪貞煥,假注書洪兢周,記事官玄基濬·金炳溎,各持大學,以次進伏訖。上曰,史官分左右。上誦前受音一遍訖。上開卷。世鎬讀自唯仁人,止非其財者也,仍解釋章句訖。上讀新受音十遍訖。上曰,文義以次陳之。世鎬曰,逬諸四夷,不與同中國者,此言媢疾之小人,必當深惡而痛絶之也。然惟仁人然後,可以得好惡之正也。舜罪四凶,而天下咸服,孔子誅少正卯,而魯國大治者,皆由大公至正之心,純乎天理故也。君子小人,互爲消長,小人不去,則君子不進,故又言此而結之。擧賢而不能先,是好善之有未盡,退不善而不能遠,是去惡之有未盡也。其不能純乎天理之公,而合乎人心之正,故朱子謂以君子而未仁者也。好惡公正,則用人之道,得其本矣。至於拂人之性,又其偏私而未仁之甚者也。以之爲身,則菑必逮身,以之爲天下,則害及天下也,可不戒哉?忠信,爲善之實也,驕泰,不善之本也。章內三言得失,而語益加切,上文之兩言得失,人心天命存亡之幾也,此言得失,吾心天理存亡之幾也。生財之道,莫如此四句之要且切矣。故漢賈誼曰,百人作之,不能衣一人,欲天下無寒,胡可得也?一人耕之,十人聚而食之,欲天下無飢,不可得也。是以足國裕民之道,在乎力本而節用,亦惟勤儉二字盡之矣。仁者以財發身,不是散財以取名,敎人來奉自己,只是不私其有,人自歸之,而身自尊矣。不仁者,只管多聚財貨,不顧其身之危亡也。好仁好義,只是一箇道理,在上爲仁,在下爲義,此亦上行下效之驗,而易曰,知終終之,可與存義也,此云好義而事有終也。民有忠上之心,財無悖出之患,此所謂不求利而未嘗不利者也。伏願深加體念焉。上曰,不能擧之擧字,與薦字同義乎?世鎬曰,然矣。上曰,驕泰之泰字,是自大之意乎?世鎬曰,奢侈放肆之謂也。在應曰,見賢而不能擧,見不善而不能退,最是人君之所鑑戒者也。雖使賢人,有或見用,而黽勉擧之,最在於婉晚之後,則恐歸於慢,見輒勇擧,是爲彙晉之義矣。且人雖疎遠,賢則登庸,卽古聖王好賢之盛德,是故唐堯之野無遺賢,成湯之立賢無方,卽不以遐邇有間者也。至於不善之退斥,尤是王政之最先務,不可暫時徐緩,而退則退也,而若不能斥而遠去,使絶復入之路,則畢竟無永塞之日矣。古語云,除惡務本,除草者不能拔其根本,則餘根復萌,終至於潛滋之境,雖欲禁其漸長,其可得乎?此言足爲退而遠去之喩,上章逬諸四夷者,政爲此也。蓋賢不善之擧而先退而遠,大關於國家,可不戒哉,可不懼哉?伏願深加省察焉。敦仁曰,此章,乃大學之極工也,故專以絜矩言之。絜矩云者,不過曰公天下之好惡也。其公好惡之道,財用爲大,故此章始言財。財者,出於民而用之國也。彼終歲勤動,服事畎畝,竭其力而應輸於上,雖務絜矩之政,以施子惠之仁,猶患其不免於飢寒,況用之無節,取之無度,役繁賦重,流離困窮,則財何從生,民安得保乎?此無他,人君私於己,不與民共之也。是所謂財散則民聚,財聚則民散也。其好惡公私之分,國之安危如此,此章之必以理財,言於平天下極工者,豈不深切乎?顧今民生之塗炭已極矣。內而貢市,外而農賈,無安業樂生之望,財用之匱竭,亦極矣。京外府庫,所在枵然,不免徒擁虛簿,此蓋剝割甚而民無生財之路,用度廣而國無儲蓄之暇,汲汲乎將至於措手不得,賈誼之流涕痛哭,不爲過也。雖然此惟在殿下一轉移間事,讀此書,欲其究此理行此道也。惟克去私意,公其好惡,則自然民之疾苦,若己痛癢,而儉身節用之道,亦當不勉而中矣。有若曰,百姓足,君誰與不足,百姓不足,君誰與足?此言足以發明此章之旨,而爲人君理財之要。伏望深留聖意焉。雲澈曰,經傳旨義一字一句,輒有深且切者,此章中不能先之先字,不能遠之遠字,尤可見一節之深一節也。先是速用之意,遠是深絶之辭,擧賢者猶恐或緩,故非但擧之而已,擧之先而必思速用之道,退不善,尙患不嚴,故非徒退之而已,退之遠而亟圖深絶之方,愛之而如渴求飮,則擧之不得不先,惡之而如惡惡臭,則退之不得不遠,此奚獨用人之如是而已哉?雖在言行之間,聞其善而勇斷也,如恐不及,見其惡而猛省也,若將浼焉,則修德進學之要,亦不外乎先字遠字之義也。伏願此等處,深加省察焉。性敎曰,發身者,所以得民也。財賦出於民,故節用愛民,爲仁者之發身。夏后有菲衣之儉,漢文惜露臺之費,以致熙皞之治。伏願殿下,以節用愛民爲心,期臻於夏后·漢文之治,是所區區之望也。宜冕曰,文義諸臣,已皆陳之,臣無容更加敷衍仰奏,而大抵大學一書,非但爲學之次第而已。治平之道,有綱條本末,在知行易得其要矣。今殿下方講此書,不獨於講讀時究索旨義,卽日用事物之際,必先正心而體驗之,則事之是非,物之姸媸,不敢遁於是心應接之間,而治平之道,不外於是,顧其道不遠而邇。伏願懋哉懋哉。念淳曰,領事所陳節財用一款,甚切實,臣請敷衍仰奏矣。此曰未有府庫財非其財者,卽此章之要旨也。上好仁而不妄取財,下好義而財恒足,於天下之事,無不成遂,故府庫之財,亦無悖出之患矣。苟或不仁而妄取,則雖有府庫之財,亦非吾有也。武王之克商也,散鹿臺之財,發鉅橋之粟,而萬姓悅服,則商紂以不仁,而聚財斂粟,故失天下,武王以仁道,而散財發粟,故服天下。且以漢祖言之,入關,財物無所取,封府庫以待,除秦苛法,以慰民心,故其取天下,得於吾民之心。向者關中所不取之財,亦爲吾有,左傳所謂視猶外府者是也。然而人君富有一國,豈以府庫,私其財哉?藏之於民,是其財也,故易曰,藏富於民。伏願於此,深留聖念焉。元默曰,諸臣所奏,備悉無縕,臣無容更達,而此章以財用言,朱子曰,足國之道,在乎務本而節用,謂其愼德而節財也。上文,以言之出入,對貨之出入,蓋言者,君子樞機之發,在我則愼,而固當有虛受之量。財者,人主制治之資,而斂民也薄,而亦宜有節用之道。伏願殿下,以節財用開言路,常留聖念焉。貞煥曰,諸臣所奏,備盡無餘,臣則別無仰達者矣。上曰,以身發財,何意也?世鎬曰,只務聚財,不顧其身之危亡也。上曰,大臣諸臣所奏甚好,當留念矣。上掩卷。敦仁進前奏曰,冬候寒燠不調,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。敦仁曰,伏聆玉音,則似有靡寧之候,近日諸節,果何如?上曰,有感祟者數日矣。敦仁曰,必須十分愼節,毋至添損之患,伏望。敦仁曰,領府事之親山,在於始興一舍之地,而將欲往省云。使之從便往來,何如?上曰,從便往來,可也。念淳進前奏曰,四學儒生伏閤,今爲三日,而凡儒疏之以建院追配等事伏閤,則過三日後一邊微稟,一邊招致儒生,曉諭退送,自是定式,而第今番疏槪,卽與去月湖南儒生疏請事,同一辭意,去月則旣有原疏捧納之下敎,故敢此仰達矣。上曰,儒疏捧入,可也。元默曰,今當傳啓矣。上曰,退去臺廳爲之,可也。上曰,史官就座,命大臣先退,仍命退,諸臣以次退出。
庚戌十二月初三日申時,上御熙政堂。夕講入侍時,知事金箕晚,特進官南性敎,參贊官林肯洙,侍讀官金世鎬,檢討官姜㳣,假注書洪兢周,記事官玄基濬·金炳溎,各持大學,以次進伏訖。上曰,史官分左右。上曰,當誦前受音乎?世鎬曰,一日兩次開講,則後次無誦前受音之例也。上曰,將讀新受音,則豈可不誦前受音也?世鎬曰,講規雖然,一遍誦過,甚好矣。上誦前受音一遍訖。上開卷。世鎬讀自孟獻子,止其近而忽之也,釋義訖。上讀新受音十遍訖。上曰,文義以次奏之。世鎬曰,畜馬乘,士之試爲大夫,而祿足代耕者也。伐氷之家,位愈高而祿愈厚者也。百乘之家,有采地而譬封君者也。不畜牛羊,非特不察鷄豚而已。不畜聚斂之臣,則又非特不畜牛羊,而蓋惡與民爭利之意也。與有盜臣,不畜聚斂之臣,其言甚切,仁人寧亡己之財,不忍傷民之力,有如此矣。蓋天地之生財有限,不在於上則在於下,故觀於易象,損上益下曰益,損下益上曰損,書曰,民惟邦本,本固邦寧,爲人君,可不戒哉?長國家,是爲長於國家之人也。其務財用,卽外本內末之謂也。自古菑害竝至,未嘗不由於聚斂之政也,故必不以利爲利,而以義爲利,然後與民同好惡,而可以平治天下矣。蓋此章,專以理財用人,爲平天下之大務,而其要不出於絜矩二字。然必先自明其德,然後可以推以及人,而新民之化止於至善矣。見今大學,已畢講矣。蓋其三綱八條爲學次第,旨義精深,章句雖已貫熟溫繹,尤合硏究,必於涓濩之中,益加聖意,以資出治之方焉。惟我太宗大王,講大學徹章,謂侍讀金科曰,讀了此書,乃知學問之有益於人也。對曰,經筵官,皆欲陳賀,已詣宮門矣。上曰,非知之艱,行之爲艱,待予能行賀未晚也。讀了一書,何足賀焉?聖謨洋洋,載在寶鑑,豈非今日殿下所當仰法者乎?伏願深加體念焉。㳣曰,此言大夫之不可與民爭利也,爭利則必至於聚斂,而有民窮財竭之患。其曰與其有聚斂之臣,寧有盜臣,仁者惻怛之意,可見矣。昔公儀休,拔園葵去織婦,而前史稱之,臧文仲之妾織蒲,而孔子謂之以不仁,冉求爲季氏宰,行聚斂之政,而使小子鳴鼓而攻之。觀於此數者,則爭利聚斂,君子之所深惡而痛斥之者也。孟獻子嘗師事子思,故知義利之分,子思之論治國曰,先利之,又曰,仁義固所以利之,是指以仁義利民,而非梁惠王所謂利吾國者也。以利爲利,聚斂之事也,以義爲利,絜矩之道也。大夫猶不可與民爭利,況人君之治國乎?此所以十章之末,重言其君子小人義利之別,以致其丁寧反覆也。伏願深加體念焉。箕晚曰,文義則上下番儒臣已陳達,而一部大學,今已畢講,經旨傳義,未敢知曉然無疑晦處,得其要領,而大抵爲學之工,不但臨筵誦讀,雖畢講之後,勿以了過爲足,必專心精思,反覆首尾,統看溫尋,然後疑者自然透釋,晦處亦有開悟,惟殿下體孔聖溫故知新之訓,益加着力於翫繹尋究之工,是臣區區之望。性敎曰,三綱八條,今已徹首徹尾,伏想有瀜會貫通之理,而今當稍暖間停講之時,固知蜎蠖中溫繹之工,日就光明,若或間斷,則實非傳之二章日新又日新之義。伏願殿下,體念於此,以爲聖工上根基區區之望也。肯洙曰,此章大旨,專言理財用人之道,而自先愼其德以下,至引孟獻子之說,反覆申言,以明君子小人之辨,義理利欲之分。蓋君子以義爲利,故不私其有,財散民歸,未嘗求利,而自無不利,小人則惟貨是圖,專其利於一身,故求利未得,害已隨之,上文所云仁者以財發身,不仁者以身發財者,可見於此也。爲國家之長,而務爲財用之私,則聚斂之小人,乘時售計,傷財害民,以至失人心而干天和,雖有大道之君子,亦無以善其後矣。然則觀於理財,可知用人之得失,而以言乎絜矩之道,則在於與民同好惡而不專其利也,好惡同衆,則君子進而小人退矣。其利不專,則生財有道,民安其生,而此莫非推廣絜矩之意也。伏願益加體念焉。㳣曰,務財用之小人,掊克小民之利,不念國家之害,故孟子曰,今之所謂良臣,古之所謂民賊也。昔唐德宗,置瓊林·大盈二庫,而陸贄以爲,民爲國本,財爲民心,傷其心則傷其本,乞罷二庫。宋臣呂公著之箚亦曰,小人之聚斂,人主不悟,以爲有利而不知其不忠,使怨歸於上也。此皆切當於今日所講之義也。肯洙奏曰,再明,乃是小寒,視事例爲頉稟,當以召對取稟,而大學今已畢講,溫繹間召對取稟,姑爲停止乎?上曰,溫繹爲幾日乎?㳣曰,爲七日矣。上曰,停止,可也。上曰,諸臣所奏甚好,當留念矣。上掩卷,上命史官就座,仍命退,諸臣以次退出。
上在昌德宮。停常參·經筵。
李時愚啓曰,明日乃是小寒,自明日日暖間,視事頉稟之意,敢啓。傳曰,知道。
權用脩啓曰,大司憲金鍏,執義李鼎信,掌令朴商壽,持平李維謙·兪貞煥呈辭,掌令李廷斗未肅拜,監察茶時之意,敢啓。傳曰,知道。
李時愚啓曰,行大提學徐箕淳牌不進推考傳旨,今方捧入,而實錄當爲纂修,如是違牌,事甚未安。更爲牌招,何如?傳曰,允。
傳于金漢益曰,當該承旨推考。
傳于林肯洙曰,向以竊發之患,有所筵飭,而爲捕將者,其果嚴加譏詗,豈有終不寢息之理?如是申飭之後,若有如前竊發之患,則不飭之兩捕將,當有別般嚴處之道,以此意分付。
以副修撰尹行福牌不進罷職傳旨,傳于兪致善曰,只推。
李時愚,以實錄廳摠裁官意啓曰,本廳郞廳各司褒貶,依舊例使之懸頉之意,敢啓。傳曰,知道。
林肯洙,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以御營廳言啓曰,本廳千摠閔恒錫,身病甚重,勢難察任,改差,何如?傳曰,允。
上在昌德宮。停常參·經筵。
藥房都提調金道喜,提調金鼎集,副提調徐念淳啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如,王大妃殿氣候,何如,大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿口傳問安。答曰,知道。
進御加味拱辰湯,自今日停止事,榻前下敎。
權用脩啓曰,大司憲金鍏,執義李鼎信,掌令朴商壽,持平李維謙·兪貞煥呈辭,掌令李廷斗未肅拜,監察茶時之意,敢啓。傳曰,知道。
林肯洙啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
權用脩啓曰,右副承旨金漢益,今日不爲仕進,卽爲牌招,何如?傳曰,允。
傳于李時愚曰,聞領相患節有添云,遣史官問疾以來。
傳于李時愚曰,聞領相病患甚重云,遣御醫持相當藥物,看病以來。
以右副承旨金漢益牌不進罷職傳旨,傳于林肯洙曰,只推。
以咸鏡監司徐有薰狀啓,利原縣監柳相濂,暗行御史旣已封庫,爲先罷黜事,傳于林肯洙曰,令該曹口傳差出,催促下送。
吏曹口傳政事,以朴浩賢爲利原縣監。
庚戌十二月初五日辰時,上御熙政堂。藥房入診入侍時,都提調金道喜,提調金鼎集,副提調徐念淳,記事官任應準,別兼春秋徐翼輔,記事官金炳溎,檢校待敎以次進伏。醫官鄭有曾·黃道淳·李椀·金濟慶,進伏楹外訖。上曰,史官分左右。道喜進前奏曰,朝氣甚寒,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,醫官待令,使之入診乎?上可之。道淳等診候訖,退伏楹外。道喜謂醫官曰,脈候奏之。道淳等曰,脈候左右三部調均矣。上曰,各奏所見。道淳曰,脈候和緩平順矣。琬曰,脈度微有滑體,此則自前如是,而非今日之祟也。濟慶曰,脈度微滑之體,似緣痰候而然也。道喜曰,湯劑今爲七十貼矣,連爲順下乎?上曰,果順下矣。道喜曰,俄有停止之敎,不欲繼進乎?上曰,前有製入者,故有停止之敎矣。道喜曰,伏聆玉音,似有感候,日間諸節,果若何?上曰,微有感祟,而不至添損矣。上曰,醫官先退。上曰,近多竊發之患云,此可憂也。道喜曰,果然矣。聞自捕廳,連續捕治,而尙不寢息云矣。上曰,非但京內有此患,鄕外亦然云,故日昨有飭敎矣。道喜曰,飭敎嚴重,捕將尤當惕念擧行,而若復如前,則亦自廟堂,似有措處之道矣。念淳曰,左右史不可不備,檢閱鄭健朝,自鄕上來云,卽爲牌招入直,何如?上曰,依爲之。出擧條上曰,史官就座。仍命退,諸臣以次退出。
上在昌德宮。停常參·經筵。
王大妃殿誕日,大殿·大王大妃殿,內閣·政院·玉堂·朝廷二品以上·六曹堂上·大司諫口傳問安。答曰,知道。
王大妃殿,內閣·政院·玉堂·朝廷二品以上·六曹堂上·大司諫單子問安。答曰,知道。
大妃殿,內閣·政院·玉堂·朝廷二品以上·六曹堂上·大司諫口傳問安。答曰,知道。
王大妃殿進御二錢重人蔘粟米飮,自今日一貼式,限四貼煎入事,榻前下敎。
權用脩啓曰,大司憲金鍏,執義李鼎信,掌令朴商壽,持平李維謙·兪貞煥呈辭,掌令李廷斗未肅拜,監察茶時之意,敢啓。傳曰,知道。
傳于李時愚曰,貞亮之姿,愼密之規,臨事而謹畏,處家而儉約,憂國忘家,終始懇到,以予所覩聞,未有如此大臣者。況文學之贍暢,才猷之鍊達,求諸今日,何處得來?挽近愼節,非不奉慮,而亦不料遽至於斯,惟予寡昧,仰成無所,言念民國,實所茫然。卒領議政家,東園副器一部輸送,成服日,遣承旨致祭,祿俸限三年仍給,禮葬等節,令該曹按例擧行。
大王大妃殿傳于李時愚曰,昔我純宗大王,以輔導憲宗之任,委之於此大臣,知臣之明,非但以處地之自別而然,十數年來,出入彌綸,勤勞王室者,何如也?安危之會,坐鎭維持者,又何如也?倚毗之隆,想望之切,今焉已矣?念及公私,靡所止屆。凡係哀榮,上敎已爲備至,易名之典,不可虛徐。不待諡狀,卒領相成服前,令弘文館,議諡以入。
以司謁口傳下敎曰,明日王大妃殿問安,只藥房爲之。
傳曰,在外與呈告法司堂上許遞,政官牌招開政。
有政。吏批,判書李魯秉進,參判徐英淳,參議鄭基世竝牌招不進,右副承旨金漢益。以金左根爲刑曹判書,鄭誠一爲兵曹參判,徐戴淳爲刑曹參判,李景純爲左尹,徐元淳爲刑曹參議,閔致文爲同經筵,李嘉愚爲掌苑提調,申萬求爲慶基殿令,張度相爲司宰主簿,玄鈺爲引儀,洪畯爲北部都事,故參奉姜始煥贈吏參例兼,故生員姜贈吏議,右尹姜泰重兩代。
兵批,行判書趙斗淳進,參判鄭誠一未肅拜,參議任泰濬入直進,參知柳興奎病,右承旨李時愚進。以洪學淵爲都摠管,朴齊憲·姜泰重爲副摠管,鄭好善爲同知,李㬚爲僉知,李明錫爲宣傳官,柳光魯·申命沆·趙存德·徐相岳·趙用夏·白樂聞爲五衛將,金周永爲忠翊將,權思麟爲忠壯將,閔致麟爲宣傳官,林謇洙爲文兼,徐興殷爲武兼,宋晉錫·李安民爲部將,鄭世亨爲永登萬戶,朴景煥爲龍津萬戶,知事單方禹敍,大護軍李景在·鄭有曾,護軍朴齊憲·林永洙·任泰錫,副護軍李晉祥·申泰運·李觀淵·吳宅善·李儒龍·玄夏奎·李鳳緖·申錫鳳·洪大觀,副司果閔致序·李鼎漢·許燁·金榘,以上竝單付,前權管李奎臣今加折衝,加資事,承傳。
吏批,再政。以南秉吉爲檢祥,成鼎鎬爲敬陵令。
兵批,再政。以申春熙爲中樞經歷,僉知三單徐相岳·趙用夏·白樂聞,副護軍單李奎臣。
以吏曹參議鄭基世牌不進罷職傳旨,傳于金漢益曰,只推。
李時愚,以禮曹言啓曰,五禮儀,大臣之喪,自上有擧哀之節,而方在諒闇中,不爲磨鍊之意,敢啓。傳曰,知道。
兪致善,以戶曹言啓曰,卒領議政趙寅永喪禮葬,主家以常時遺言,不敢祗受云矣,敢啓。傳曰,更爲輸送。
又以戶曹言啓曰,謹奉傳敎,卒領議政趙寅永喪禮葬,更爲輸送,則本家以聖敎雖極感惶,旣有常時遺意,不敢祗受云,何以爲之?敢啓。傳曰,更爲輸送。
李時愚,以奎章閣言啓曰,原任提學趙寅永喪,依定式遣檢書官,傳給內賜賻物以來之意,敢啓。傳曰,知道。
又以弘文館言啓曰,校理金會明,副校理李容直在外,上番闕直,事甚未安。應敎金敬鉉,副應敎李參鉉,校理李寅夔,副校理金世鎬,竝卽牌招,以爲推移入直之地,何如?傳曰,允。
又以兵曹言啓曰,知中樞府事鄭有曾,病難供職,呈狀乞遞,改差,何如?傳曰,允。
上在昌德宮。停常參·經筵。
李時愚啓曰,來十一日,朝參日次矣,敢稟。傳曰,停。
又啓曰,大司憲金鍏,執義李鼎信,掌令朴商壽,持平李維謙·兪貞煥呈辭,掌令李廷斗未肅拜,監察茶時之意,敢啓。傳曰,知道。
徐念淳啓曰,左承旨權用脩,左副承旨林肯洙,同副承旨兪致善,今日不爲仕進,竝卽牌招,何如?傳曰,允。
注書任應準病代,以李僖魯爲假注書。
李僖魯在外代,以成載球爲假注書。
以左承旨權用脩,同副承旨兪致善牌不進罷職傳旨,傳于李時愚曰,只推。
以應敎金敬鉉,副應敎李參鉉,校理李寅夔,副校理金世鎬牌不進罷職傳旨,傳于李時愚曰,只推。
傳于金漢益曰,留院公事入之。
金漢益,以戶曹言啓曰,謹奉傳敎,卒領議政趙寅永喪禮葬,更爲輸送,則本家以禮葬雖伏承更爲輸送之命,而常時遺言,不啻丁寧,終不敢祗受云,何以爲之?敢啓。傳曰,遺意,何可孤也?葬需從優輸送。
又以戶曹言啓曰,卒領議政趙寅永喪禮葬,不敢祗受事,草記批旨內,遺意何可孤也?葬需從優輸送事,命下矣。錢伍百兩,木伍同,布伍同,從優輸送之意,敢啓。傳曰,知道。
林肯洙,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
敦寧都正李齊松疏曰,伏以臣素以菲姿,幸逢晠際,濫荷寵擢,已叨陞資之班,而自揆愚庸,靡塞涓埃之報,近年以來,退伏田野,恒懼擅離之誅,懸戀魏闕,祗切瞻祝之誠。臣忽於九月二十二日,恭奉聖旨下者,以臣爲敦寧都正,顧臣之愚陋疎逖者,抑何以過蒙異數於今日也?其在報答之地,惟有將順之道而已。第伏念臣於此職,考之公格,卽無以爲據,則揆以私分,合有所自處者,臣卽宜承命趨肅,援例乞免,而今臣年當八十四之衰,居在二千里之遠,且素患脚痺之症,每劇於夏冬之交,力疾登程,實無其道。故玆敢遙望脩門,徑陳短章。伏乞聖明,察臣難冒之實,憐臣難强之勢,仰稟東朝,將臣所帶敦寧府之職,卽賜鐫遞,一以便公私之義,一以正違傲之罪。臣無任云云。省疏具悉。所請依施。
上在昌德宮。停常參·經筵。
權用脩啓曰,大司憲金鍏,執義李鼎信,掌令朴商壽,持平李維謙·兪貞煥呈辭,掌令李廷斗未肅拜,監察茶時之意,敢啓。傳曰,知道。
金漢益啓曰,同副承旨兪致善,今日不爲仕進,卽爲牌招,何如?傳曰,允。
又啓曰,三品官之無得過三日,循例請牌,曾有定式矣。刑曹參議徐元淳,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
又啓曰,兵曹參判鄭誠一,除拜後過三日不爲出肅,依定式,推考警責,仍卽牌招察任,何如?傳曰,允。
又啓曰,假注書洪兢周,身病猝重,勢難察任,今姑改差,何如?傳曰,允。
洪兢周改差代,以朴麟夏爲假注書。
李時愚啓曰,卒領議政趙寅永成服日,遣承旨致祭事,命下矣。何承旨進去乎?敢稟。傳曰,右承旨進去。
又啓曰,明日卒領議政趙寅永致祭,右承旨進去事,命下,而以禮房傳香奉審相値,何以爲之?敢稟。傳曰,左承旨進去。
傳于權用脩曰,都承旨·同副承旨竝許遞,前望單子入之。
承旨前望單子入之,南秉哲·成原默落點。
權用脩啓曰,新除授都承旨南秉哲,時在全羅監營任所,交龜後斯速乘馹上來事,下諭,何如?傳曰,許遞,前望單子入之。
又啓曰,新除授右承旨成原默,卽爲牌招,何如?傳曰,允。
承旨前望單子入之,徐英淳落點。
李時愚啓曰,卽者副校理金世鎬,以其親病,陳疏徑出,原疏以國忌齋戒,纔已退却矣。所當直捧禁推傳旨,而且與無端徑出有異,推考警責,何如?傳曰,允。原疏捧入。
李時愚,以弘文館言啓曰,校理金會明,副校理李容直在外,副校理金世鎬陳疏徑出,上番闕直,事甚未安。應敎金敬鉉,副應敎李參鉉,校理李寅夔,竝卽牌招,以爲推移入直之地,何如?傳曰,允。
傳于李時愚曰,昌寧尉金炳疇享官還差下,工曹參判金炳冀,副摠管朴齊憲,享官加差下。
以承傳色口傳下敎曰,卒領議政諡望中,文獻公之獻字,以忠字改入。
傳于金漢益曰,政官牌招開政。
吏批,判書李魯秉進,參判未差,參議鄭基世牌招不進,左副承旨李時愚進。以徐戴淳爲吏曹參判,南秉哲爲敦寧都正,朴長復爲知春秋,李寅夔爲兵曹正郞,朴初壽爲溫陵令,李根成爲瓦署別提,李裕元爲全羅監司,卒領議政諡號文忠。勤學好問曰文,慮國忘家曰忠。
兵批,行判書趙斗淳病,參判鄭誠一未肅拜,參議任泰濬入直進,參知柳興奎差祭,同副承旨金漢益進。護軍徐念淳,副護軍南秉哲·兪致善·李齊松·魚在淵,以上竝單付。
吏批,再政。以南秉吉爲校理,林永洙爲刑曹參判,趙錫獜爲英陵令,同春秋單朴長復。
以右承旨成原默牌不進罷職傳旨,傳于權用脩曰,只推。
以吏曹參議鄭基世牌不進罷職傳旨,傳于金漢益曰,只推。
以應敎金敬鉉,副應敎李參鉉,校理李寅夔牌不進罷職傳旨,傳于李時愚曰,只推。
李時愚,以奎章閣言啓曰,原任提學趙寅永喪第三日,依定式,遣檢書官,致弔恤孤,仍爲勸粥以來之意,敢啓。傳曰,知道。
又以禮曹言啓曰,卽接氷庫所報,則西庫別檢金炳駿,以藏氷主梗官,當於今初九日辭朝,而身病猝重,萬無進參之望,依已例,以加差官代送云矣。加差官代送,旣不無可援之例,依所報施行,何如?傳曰,允。
又以禮曹言啓曰,因氷庫所報,曹草記藏氷主梗官西氷庫別檢金炳駿身病代,加差官代定事,允下矣。原單子中,付標以入之意,敢啓。傳曰,知道。
又以內醫院都提調·提調意啓曰,本院提調例不得兼帶金吾之任矣。副提調徐英淳所帶同義禁,今姑許遞,何如?傳曰,允。
副校理金世鎬疏曰,伏以臣母素有貞疾,寧日恒鮮,夜來又添寒感,症形見方危篤,家僮踵至,促臣歸視。臣焦熬煎迫,按住不得,忙陳短章,徑出脩門。伏乞聖慈,俯垂諒察,仰稟東朝,亟遞臣所帶館職,仍治臣瀆擾之罪,俾朝綱肅而微分安焉。臣無任云云。省疏具悉。爾其勿辭救護。
上在昌德宮。停常參·經筵。
權用脩啓曰,大司憲金鍏,執義李鼎信,掌令朴商壽,持平李維謙·兪貞煥呈辭,掌令李廷斗未肅拜,監察茶時之意,敢啓。傳曰,知道。
徐英淳啓曰,右副承旨林肯洙,今日不爲仕進,卽爲牌招,何如?傳曰,允。
又啓曰,假注書成載球,身病猝重,勢難察任,今姑改差,何如?傳曰,允。
成載球改差代,以奇文鉉爲假注書。
傳于李時愚曰,禮房承旨,馳詣受香所,奉審摘奸以來。
臣權用脩啓曰,以卒領議政趙寅永致祭進去,下直之意,敢啓。傳曰,知道。
李時愚,以弘文館言啓曰,上番闕直,事甚未安。應敎金敬鉉,副應敎李參鉉,旣有只推之命,與新除授校理南秉吉,竝卽牌招,以爲推移入直之地,何如?傳曰,允。
又以奎章閣言啓曰,原任提學趙寅永喪成服日,依定式,遣檢書官,致祭以來之意,敢啓。傳曰,知道。
以右副承旨林肯洙牌不進罷職傳旨,傳于金漢益曰,只推。
以應敎金敬鉉,副應敎李參鉉牌不進罷職傳旨,傳于金漢益曰,只推。
上在昌德宮。停常參·經筵。
藥房提調金鼎集,副提調徐英淳啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如,王大妃殿氣候,何如,大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
林肯洙,以都總府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金漢益啓曰,明日召對,取稟。傳曰,停。
徐英淳啓曰,左承旨權用脩,左副承旨李時愚,今日不爲仕進,竝卽牌招,何如?傳曰,允。
林肯洙啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政·左議政未差,右議政權敦仁有身病,不得來會云矣,敢啓。傳曰,知道。
金漢益,以弘文館言啓曰,上番闕直,事甚未安。應敎金敬鉉,副應敎李參鉉,旣有只推之命,竝卽牌招,以爲推移入直,副修撰尹行福,一體牌招察任,何如?傳曰,允。
林肯洙啓曰,大司憲金鍏,執義李鼎信,掌令李廷斗·朴商壽,持平李維謙·兪貞煥牌不進,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗·朴商壽,持平李維謙·兪貞煥牌不進罷職傳旨,傳于林肯洙曰,只推。
以左承旨權用脩,左副承旨李時愚牌不進罷職傳旨,傳于成原默曰,只推。
以應敎金敬鉉,副應敎李參鉉,副修撰尹行福牌不進罷職傳旨,傳于金漢益曰,只推。
金漢益,以吏曹言啓曰,軍資監正申錫禧,成均館司成金輔鉉,北部都事洪畯,俱以身病,呈狀乞遞,竝改差,何如?傳曰,允。
又以吏曹言啓曰,今此山陵臘享大祭大祝,前正申錫禧塡差,而時無職名,令該曹,口傳付軍職,何如?傳曰,允。
兵曹口傳政事,副司果單申錫禧。
林肯洙,以都總府言啓曰,副摠管李熙絅,以御營中軍,本營諸將官射會監試事,南別營晝仕出去之意,敢啓。傳曰,知道。
禮曹,陳奏使拜表吉日,來辛亥年正月十六日卯時,方物封裹,同月十三日。
上在昌德宮。停常參·經筵。
林肯洙啓曰,明日召對,取稟。傳曰,停。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
成原默啓曰,左副承旨李時愚,同副承旨金漢益,今日不爲仕進,竝卽牌招,何如?傳曰,允。同副承旨許遞,前望單子入之。
承旨前望單子入之,金在淸落點。
林肯洙啓曰,新除授同副承旨金在淸,卽爲牌招,何如?傳曰,允。
傳于林肯洙曰,承旨房望,順房爲之。
傳于林肯洙曰,間以戢盜事,屢有嚴敎,而外間所聞,猶爲騷擾,苟使到底糾詗,寧有如是之理?左右捕將事,萬萬寒心,一竝施以罷職之典。
林肯洙啓曰,左邊捕盜大將李景純罷職事,命下矣。所帶御營大將之任,不可一刻無摠察之人,何以爲之?敢稟。傳曰,禁將兼察。
又啓曰,御將,禁將兼察事,命下矣。兼察御營大將金左根,卽爲牌招聽傳敎,何如?傳曰,允。
傳于林肯洙曰,左右捕將有闕之代,柳相弼·吳一善除授。
兵曹,左邊捕盜大將柳相弼,右邊捕盜大將吳一善,以上竝單付。
林肯洙啓曰,新除授左邊捕盜大將柳相弼,右邊捕盜大將吳一善,竝卽牌招,傳授命召及大將牌·傳令牌,何如?傳曰,允。
傳于林肯洙曰,新除授捕將招致,啓板前嚴飭分付。
李時愚啓曰,明日傳香,禮房承旨當爲齋宿,右承旨成原默,所當牌招,而拘於廳規,不得請牌,何以爲之?敢稟。傳曰,牌招。
林肯洙啓曰,大司憲金鍏,執義李鼎信,掌令李廷斗·朴商壽,持平李維謙·兪貞煥牌不進,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗·朴商壽,持平李維謙·兪貞煥牌不進罷職傳旨,傳于林肯洙曰,只推。
以右承旨成原默牌不進罷職傳旨,傳于林肯洙曰,只推。
以同副承旨金在淸牌不進罷職傳旨,傳于林肯洙曰,只推。
林肯洙啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,持平李圭白落點。
傳于林肯洙曰,在外與有實故玉堂竝許遞,前望單子入之。
玉堂前望單子入之,應敎洪祐命,副應敎李承輔,校理趙雲卿·李彙圭,副校理李維謙·金炳德,修撰金輔鉉,副修撰宋謙洙·申錫禧落點。
李時愚,以兵曹言啓曰,明日本曹褒貶時,磨勘堂上,不可不備員,而參判鄭誠一入直,參議任泰濬有實故,參知柳興吉有身病,無以備員,參議·參知,令政院稟旨變通,仍令該曹,以在京無故人,口傳差出,待下批牌招,同參磨勘之地,何如?傳曰,允。許遞。
吏曹口傳政事,以趙忠植爲兵曹參議,李濟達爲參知。
以兵曹參知李濟達牌不進罷職傳旨,傳于李時愚曰,只推。
李時愚,以都摠府言啓曰,副摠管李熙絅,以御營中軍,本營諸將官射會監試事,南別營晝仕出去之意,敢啓。傳曰,知道。
又以兵曹言啓曰,同知中樞府事鄭好善,部將宋晉錫·李安民,俱以病難供職,呈狀乞遞,五衛將柳光魯前任羅州營將,申命沆前任淸州營將,趙存德前任忠州營將,徐相岳前任尙州營將,趙用夏前任順天營將,白樂聞前任公州營將,忠翊衛將金周永前任洪州營將,忠壯衛將權思麟前任江原監營中軍,俱在任所,上來間該廳番次苟難云,改差,何如?傳曰,允。
兵曹口傳政事,副司果單李參鉉·南秉吉·金世鎬。
兵曹口傳政事,副司果單金輔鉉。
全羅監司李裕元疏曰,伏以臣年淺學疎,才短識闇,本不足備數於器使之末,而厚沐我先大王陶甄之化,淸顯華膴,歷揚殆遍,夙夜兢恧,若隕淵谷,弓劍莫攀,誠未效於酬裨,斗筲易溢,念已絶於進取。竊擬息影斂跡,置身冗散,永圖涓埃不報之報,千萬不自意,湖臬新命,又何爲而及於臣身也?顧今一初晟會,群彦林立,廟剡銓注之必屬於臣者,抑謂望實宜然乎?非臣所敢擬議也,抑謂才具應爾乎?非臣所可稱塞也。夫方面之任,愼簡綦重,旬宣而動關生民之休戚,糾擧而鑑別長吏之臧否,邇來民憂國計之茫然無涯畔,苟究其源,亶由於生民之未盡懷保,長吏之無所彈壓,而其責專歸於方伯,是豈如臣輩流所嘗彷彿萬一者哉?且湖南全省,自古稱通都大處,粟米麻枲,全輸上司,而經用之贏絀攸係,竹箭楮漆,流布遠方,而懋遷之利害斯判,衆弊群瘼,麻亂絲棼,苟非廉足以生威,明足以燭奸,循蹈規制,擧條中窾,則其何以補漏而整欹乎?且今沿海一帶,潦雨極備,災荒溢目,憂虞多端,少失撫摩之政,易致渙散之慮,窮蔀群黎之情,盻盻然日望良二千共理之選,而若於此時,以臣之淺短疎闇,濫玷委毗之隆,俾責明命之賦,則畢竟僨誤,可立而待,墮職辜負之後,雖復斥臣而罪臣,亦將何補而自贖乎?且以臣情私言之,臣父自嶺藩納節,纔四年,臣之自灣府解府,纔半載耳,屛翰鎖鑰,世所稱重寄,而一門車駟,接塵相望,光寵焜燿,在古罕倫,過福之災,雖不自卹,以聖上覆燾之仁,豈不思俯諒而曲遂之乎?昔人得一縣,猶有奉檄之喜,況今褰襜建牙,爲榮爲養,則寸草微私,至願攸在,何敢苦辭寵祿,緣飾虛讓,自干僭越之誅,絮絮而不知止哉?才所不堪,情非獲已,玆敢輸瀉衷懇,冒瀆震嚴。伏乞聖慈,仰稟東朝,將臣新除藩寄,回授可堪之人,使朝家之注措得宜,下土之民生有恃,不勝幸甚云云。答曰,省疏具悉。卿其勿辭,往欽哉。
左承旨權用脩疏曰,伏以臣父右議政臣敦仁,方帶春秋館事矣。臣之春秋兼銜,在所嘗遞,而間者連値齋日,今纔略陳短章。伏乞聖慈,仰稟東朝,令選部照例遞改,以存公格焉,臣無任云云。答曰,省疏具悉。所請依施。
上在昌德宮。停常參·經筵。
藥房都提調金道喜,提調金鼎集,副提調徐英淳啓曰,節屆隆冬,寒事轉甚。伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如,王大妃殿氣候,何如,大妃殿氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·大妃殿,口傳問安。答曰,知道。
成原默啓曰,明日召對,取稟。傳曰,停。
林肯洙啓曰,合辭許久闕啓,事甚未安。除在外外,未肅拜呈告人員,竝卽牌招,何如?傳曰,允。
徐英淳啓曰,左承旨權用脩,同副承旨金在淸,今日不爲仕進,竝卽牌招,何如?傳曰,允。
傳于成原默曰,直提學鄭基世,馳詣顯隆園,奉審摘奸,仍詣健陵·華寧殿,一體奉審以來。
傳于李時愚曰,忠淸監司留待。
傳于李時愚曰,忠淸監司入侍。
忠淸道觀察使洪說謨下直,長弓一張,長箭一部賜給。
傳于林肯洙曰,日寒如此,輕囚放釋。
傳于林肯洙曰,日寒如此,內外各營入直軍兵及各門守門軍薄衣與流丐,遣宣傳官,摘奸以來。
傳于成原默曰,左承旨·同副承旨竝許遞,前望單子入之。
承旨前望單子入之,金愼根·洪遠燮落點。
傳于成原默曰,承旨房望,順房爲之。
林肯洙啓曰,新除授同副承旨洪遠燮,卽爲牌招,何如?傳曰,允。
成原默啓曰,卽者檢閱金炳溎,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,卽者檢閱鄭健朝,謂有館規,陳疏徑出,原疏纔已退却矣。所當卽捧禁推傳旨,而此與無端徑出有異,推考警責,仍卽牌招入直,何如?傳曰,允。
又啓曰,左右史不可備,別兼春秋徐翼輔·南秉吉,竝卽牌招,推移入直,何如?傳曰,允。
又啓曰,卽者社稷署官員來言,今此臘享大祭,神位出安奉還時,提調一員,當爲進參,而都提調權敦仁,提調趙冀永,俱有身病,不得進參云。提調卽爲牌招,何如?傳曰,允。
又啓曰,社稷提調趙冀永牌不進推考傳旨,今方捧入,而神位出安奉還時,當爲進參,如是違牌,事甚未安。更爲牌招,何如?傳曰,允。
傳于林肯洙曰,廻還三使臣留待。
傳于林肯洙曰,回還三使臣入侍。
林肯洙啓曰,大司憲金鍏,執義李鼎信,掌令李廷斗·朴商壽,持平兪貞煥牌不進,李圭白在外,監察茶時之意,敢啓。傳曰,知道。
以大司諫李敎英,司諫蔡元默,獻納李亮信,正言洪鍾序,執義李鼎信,掌令李廷斗·朴商壽,持平兪貞煥牌不進罷職傳旨,傳于林肯洙曰,只推。
以檢閱鄭健朝牌不進罷職傳旨,傳于林肯洙曰,只推。
以別兼春秋徐翼輔·南秉吉牌不進罷職傳旨,傳于林肯洙曰,只推。
傳于成原默曰,發遣吏郞,諸執事淸齋與否,摘奸以來。
成原默,以弘文館言啓曰,上番闕直,事甚未安。新除授副應敎李承輔,校理李彙圭,副校理李維謙,副修撰申錫禧,竝卽牌招,以爲推移入直之地,何如?傳曰,允。
以副應敎李承輔,校理李彙圭,副校理李維謙,副修撰申錫禧牌不進罷職傳旨,傳于成原默曰,只推。
成原默,以弘文館言啓曰,新除授應敎洪祐命,時在忠淸道鎭川地,副修撰宋謙洙,時在文義地,經筵入番事緊,請竝斯速乘馹上來事,下諭。傳曰,竝許遞,前望單子入之。
玉堂前望單子入之,應敎尹滋悳,副修撰朴昇壽落點。
成原默,以吏曹言啓曰,卽接奉常寺牒報,則以爲,孝定殿臘享大祭親行時,本寺正,例以典祀官塡差,而正未差,卽速變通,以爲擧行之地云。奉常寺正未差之代,口傳備擬以入之意,敢啓。傳曰,知道。
吏曹口傳政事,以李魯奎爲奉常正。
成原默,以吏曹言啓曰,今此臘享大祭及望祭祭官中時無職名人員,令該曹,口傳付軍職,何如?傳曰,允。
又以承文院都提調意啓曰,卽見禮部咨文出來者以爲,進香副使洪羲錫,在途病故,賞給銀兩,奉旨依議收到,銀兩,卽飭該副使家屬祗領,仍咨覆本部云矣。撰出回咨文,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
李時愚,以兵曹言啓曰,今十二月十四日,宗廟·社稷·景慕宮臘享大祭時,守門將,當爲塡差,而本曹郞廳·都摠府郞廳·五衛將,除入直與在外,排擬苟鞎,依定式,軍門將官,代差以入之意,敢啓。傳曰,知道。
又以兵曹言啓曰,今此陳奏使一行赴燕時,所把驛馬,預爲分定,然後可無窘急之弊,今亦依例前期知委,而應把驛馬三十二匹內,忠淸道一匹,全羅道八匹,慶尙道十三匹,來辛亥正月初十日,京中逢點,江原道三匹,咸鏡道二匹,直送安州,來正月十三日逢點事,各道監司處行移,何如?傳曰,允。
兵曹口傳政事,副司果金敬鉉·姜㳣,以上竝單付。
兵曹,以李行敎爲訓鍊都監中軍。
林肯洙啓曰,臣肯洙敬奉聖敎,馳往義禁府,則無時囚,故仍詣典獄署,取考囚徒案,則結案罪人一名,殺獄罪人十六名,未推覈罪人二名,殺獄干犯罪人一名,劫奸女兒罪人一名,係是重囚,故竝仍囚,其餘他錢不報潛屠發賣及各司直囚罪人金允河等十三名,係是輕囚,故竝依傳敎放送之意,敢啓。傳曰,只道。
宣傳官閔致麟書啓,臣於當日巳時量,衣薄摘奸事,敬奉承政院所下聖敎,自通化門,至永肅門,闕內各所入直軍兵及各門守直騎兵軍等處,布諭聖念,一一詳審是白乎則,上下所着衣服,雖有厚薄之不同,專賴周衣而禦寒是白乎矣,其中所着至薄寒苦最切者,這這抄出役姓名,竝以後錄于左是白齊。通化門陽城騎兵金成大,弘化門提川騎兵金成吉,宣仁門金城騎兵金成燁,丹鳳門新溪騎兵崔明乭,敦化門延安騎兵孫京哲,高山騎兵吳忠臣,金虎門提川騎兵李守宅,景秋門瑞山騎兵元長得。傳曰,知道。衣資,令兵曹題給事,分付。
宣傳官趙一燮書啓,臣於本月十二日巳時量,以衣薄流丐摘奸事,敬奉承政院所下傳敎,馳往南營·西營·北營·龍虎營新營·禁衛營·訓鍊都監新營及肅靖門·彰義門·敦義門·昭義門·崇禮門,入直軍兵及各門守直軍等,一一詳審是白乎則,所着衣服,雖有厚薄之不齊,俱無呼寒之患是白乎矣,彰義門卜直軍朴太平·尹銀俊,敦義門卜直軍鄭昌仁·文順玉,昭義門卜直軍許辰玉·鄭老慶,崇禮門卜直軍韓甲伊·李老籍等八名,薄着外寒之狀,實爲矜惻是白遣,仍往南門外流丐幕,面面看審是白乎則,流丐十一名,呼寒啼飢,景狀矜惻,故一一勞問後,雖一名無或逐出幕外之意,各別申飭於領首流丐處是白齊。傳曰,知道。空石與顧恤之方,令該廳題給,守門軍薄衣,令該營題給事,分付。
宣傳官金東壽書啓,臣於本月十二日巳時量,以衣薄及流丐摘奸事,敬奉承政院所下傳敎,馳往南別營南倉火藥庫·南小營南倉火藥庫·下都監·東別營·御營廳新營·東營·集春營·廣智營及光熙門·五間水門·興仁之門·惠化門,入直軍兵及各門守直軍等,一一詳審是白乎則,所着衣服,雖有厚薄之不齊,俱無呼寒之患是白乎矣,光熙門卜直軍張鳳吉·尹子俊,興仁之門卜直軍梁夏吉·申又哲,惠化門卜直軍崔龍福·金莫丁等六名,薄着畏寒之狀,實爲矜惻是白遣,仍往東部舟橋流丐幕,面面詳察是白乎則,流丐二十五名,呼寒啼飢,景狀矜惻,故一一勞問後,雖一名無或逐出幕外之意,各別申飭於領首流丐處是白遣,次往中部廣通橋上下幕是白乎則,上幕流丐十五名,下幕流丐二十名,飢寒之狀,比諸舟橋流丐幕,別無差殊,故亦爲一體申飭是白齊。傳曰,知道。空石與顧恤之方,令該廳題給,守門軍薄衣,令該營題給事,分付。
兵曹參知李濟達疏曰,伏以臣伏奉除旨,以臣爲兵曹參知者,臣於是惝怳震越,莫省攸措。仍伏念臣以惶蹙訟愆之蹤,自分屛棄,無望息補,不料特宥收敍,莫非我天地父母至仁至慈之恩,而雨露咸潤於枯朽,幈幪廣被於坑坎,臣感祝洪造,不覺涕泗之被面也。顧臣愚迷妄率,猥於年前,濫叨臺職,自速罪戾,湖沿薄畀,實屬輕典,伊時臺言,由臣作孽,特蒙我先大王山藪之包河海之澤,曲貸而竝育之,臣之終始全保,生死骨肉,罔非洪恩至渥也。臣雖百身糜粉,萬死隕結,莫得以報答塵刹之萬一,而嗚呼,雲鄕莫攀,日月寢邈,俯仰茫茫,冤號靡逮,此生此世,曷其圖報?只有血淚之交逬,以臣情踪,沒齒自靖,退塡邱壑,卽臣大幸,何敢抗顔周行,以爲進身之計哉?間者數次塡差於駿奔之列,而祀典所重,未敢言私,自顧踧踖,若無所容,至於恩資之特授,已極感惶,新除之遽降,冞切悚蹙,拂拭滓穢,縱荷恩造之曲成,進退廉隅,實愧淸朝之大防,何可自同無故,揚揚冒進,貽羞於搢紳之班哉?又犯違傲,尤增逋慢。玆敢略暴情實,冒死猥陳。伏乞聖明,俯垂諒察,仰稟東朝,亟賜鐫斥,以安微分,千萬至祝。臣無任云云。省疏具悉。往事何必追提?爾其勿辭察職。
檢閱金炳溎疏曰,伏以臣以母之病,屢陳請急之章,輒蒙由暇,得便歸護之情,仰戴盛渥,恩重如天,攢頌無地,而第臣母素患痰眩之症,便成癃痼,寧日恒鮮,近因寒沍,冒感闖發,是委床笫,惟事藥餌。臣聞報煎熬,不能自定,敢陳實狀,忙出禁扄。伏乞聖明,俯垂鑑諒,仰稟東朝,亟遞臣職,俾私分安而朝綱肅焉。臣無任云云。省疏具悉。爾其勿辭救護。
忠淸監司洪說謨書敎。王若曰,金貂侈倚毗之隆,庸擢貳班卿月,玉節畀旬宣之責,俾作一路福星,曰汝往欽,與我共理,睠玆三韓之重鎭,實是百濟之舊疆,五十州棊布星羅,貢賦則荊楊上上,六百里家弦戶誦,文學也齊魯彬彬,嗟,近日凋瘵之餘,政急晉陽之保障,而方面彈壓之重,必須孟博之澄淸。惟卿,珪璋令姿,簪紳名閥,歷翰苑而登玉署,炳琅詞華,長芹宮而佐銓衡,公平鑑藻,人皆謂恬雅豈弟,平居之操守甚堅,才則試鍊達綜明,下邑之績庸茂著。玆授卿以忠淸道觀察使·兼兵馬水軍節度使·巡察使·公州牧使,卿其祗服寵命,益恢良圖,慰南民加額之情,布陽澤於窮蔀,體東朝簡心之眷,採風謠於甘棠,故玆敎示,想宜知悉。知製敎姜㳣製進。
庚戌十二月十二日巳時,上御熙政堂。藥房入診,忠淸監司同爲入侍時,都提調金道喜,提調金鼎集,副提調徐英淳,假注書朴麟夏,記注官金大鉉,記事官鄭健朝,檢校待敎金輔鉉,以次進伏。左副承旨李時愚,假注書朴麟夏,記注官金大鉉,記事官鄭健朝,忠淸監司洪說謨,以次進伏。醫官鄭有曾·李鎭夏·李琬·金濟慶,進伏楹外訖。上曰,史官分左右。道喜曰,雪上天氣,霜厚寒酷,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,醫官待令,使之入診乎?上可之。鎭夏等,以次診候,退伏楹外訖。道喜謂醫官曰,脈候詳奏。鎭夏等曰,脈候左右三部調均矣。上曰,各奏所見。鎭夏曰,較諸去月診候時,滯候快復,滑體快祛,此是元氣漸勝,水刺順下之明效也。琬·濟慶曰,脈體六部和調,太平萬安矣。道喜曰,向來微感之候,快復乎?上曰,快復矣。上命醫官先退,又命藥房入診,諸臣退出。上曰,忠淸監司進前。說謨進伏訖。上曰,近來無邑不弊,而忠淸一道,尤有甚焉。須悉心對揚焉。說謨起伏奏曰,臣才疎識闇,猥膺藩寄,心切悚懍矣。上曰,守令之貪墨,一一糾察,俾盡黜陟之道焉。說謨曰,殫竭魯鈍,奉行聖敎矣。上曰,民弊專在於糶糴,而予亦嘗見捧糴時民不聊生矣。今當糴時,卿須下去另飭焉。說謨曰,謹當盡心做去矣。上命忠淸監司就座。時愚曰,宣諭,何以爲之乎?上曰,出去爲之,可也。上命史官就座。又命忠淸監司先退,仍命退,承史以次退出。
庚戌十二月十二日未時,上御熙政堂。大王大妃殿垂簾,回還三使臣入侍時,右副承旨林肯洙,假注書奇文鉉,記事官玄基濬,記注官金大鉉,正使李景在,副〈使〉徐憲淳,書狀官尹堉,以次進伏訖。上曰,史官分左右。上曰,使臣進前。上曰,遠路無事往返乎?景在曰,王靈攸曁,無事往返矣。大王大妃殿曰,遠路無事還來,可幸。聞彼地盜賊滋蔓,似有事矣,果有所聞乎?景在曰,臣等留館三十日,與彼人無相接,其裏面則未能詳知,而彼國所謂日報者,如我國之朝報,得以見之,果知有寇亂之事矣。大王大妃殿曰,齎咨官狀啓中有此言,而自秋間騷擾云乎?景在曰,臣等於路中,知有此狀啓,而賊亂則自今年春夏間,已有之云矣。大王大妃殿曰,永康州至於失守,將卒多陣亡者,官兵餉銀,至數百萬兩,則可謂大事也。景在曰,聞湖南亦失守,道光時老臣宿將,皆出送防禦云,可知其爲憂之不細也。上曰,是他國賊乎?景在曰,賊魁則廣西亂賊陳亞潰,而又有內大臣穆彰阿,宗室耆英等,有交通之罪,革職治罪云矣。大王大妃殿曰,以宗室大臣,與外賊相應,果是變怪也。又與夷相通云矣。上曰,若然則可謂賊臣也。景在曰,臣等於日報,見有此等實跡,而以時任大臣,締結外寇,不可但以逆臣言也。大王大妃殿曰,彼中物情,何如?景在曰,與彼人旣無相接,未得其詳,而大低紀綱解弛,財竭則甚矣。以日報見之,則經用不足,今年九月,引用咸豊元年應用條,十月因吉利有事,又銀資三十餘萬兩,引用咸豐二年條云,財竭之狀,推此可知。且山海關城堞石築,皆頹圮,只餘土墩,皇城內五龍亭等樓觀,皆椽桷毁傷不修矣。大王大妃殿曰,今年年事,何如?自入我境,所見,何如?景在曰,彼地皆旱田,田穀可謂凶年,我國西路,多竊發之患,今番洞仙嶺,亦有强盜戕害人命之事云矣。大王大妃殿曰,京城亦多此患,此非尋常之事。今年雖云小歉,屢豐之餘,穀價不至騰貴,似非困於飢寒而然也。景在曰,穀價則無論京鄕,不至甚貴,而至有此患,誠是異事也。上曰,史官就座。命使臣先退,仍命退,承史以次退出。
上在昌德宮。停常參·經筵。
成原默啓曰,明日召對,取稟。傳曰,停。
徐英淳啓曰,今日齋宿,承旨當爲備員,行左承旨金愼根,時在京畿楊州牧任所,何以爲之?敢稟。傳曰,許遞,前望單子入之,待下批,牌招察任。
成原默啓曰,左右史不可不備,別兼春秋徐翼輔·南秉吉,檢閱鄭健朝,旣有只推之命,竝卽牌招,推移入直,何如?傳曰,允。
又啓曰,社稷提調趙冀永,再牌不進推考傳旨,今方捧入,而神位出安奉還時,當爲進參,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,許遞,前望單子入之。
傳于成原默曰,禮房承旨,馳詣宗廟·社稷·永禧殿·徽定殿·景慕宮,奉審摘奸以來。
承旨前望單子入之,洪鍾英落點。
傳于成原默曰,承旨房望,順房爲之。
成原默,以成均館行大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成未差,典籍金權差祭,直講沈宜聞,方以入直,身病猝重,呈旬出去,時無入直之員,以他郞官,姑爲代直,何如?傳曰,允。
傳于洪鍾英曰,政官牌招開政。
洪鍾英,以兵批言啓曰,訓鍊正前望,只有二人,以二望擬入之意,敢啓。傳曰,知道。
有政。吏批,判書李魯秉進,參判徐戴淳在外未肅拜,參議鄭基世奉命在外,行左承旨洪鍾英進。以金在田爲左尹,柳相弼·金愼根爲同義禁,權應夔爲兵曹正郞,兪敎煥爲軍資正,李參鉉爲司成,金周敎爲繕工主簿,權宅善爲北部都事,林喜鎭爲順陵參奉,李宗秉爲楊州牧使,李秉文爲江東縣監,兼掌令尹堉減下,承文博士趙在衡,著作金,正字林文洙,以上竝單付,故通德鄭有鑑贈戶參例兼,故僉知鄭重祿贈左承旨例兼,以上兵曹參判鄭誠一兩代。
兵批,行判書趙斗淳進,參判鄭誠一入直,參議趙忠植病,參知李濟達未肅拜,同副承旨洪遠燮進。啓曰,訓鍊正,今當差出,而擬望之人乏少,外任竝擬,何如?傳曰,允。以盧翼燁·鄭冕榮·金魯鳳·李鳳緖·崔憙錫·徐典輔爲五衛將,文義恒爲忠翊將,金鎭元爲忠壯將,鄭愚鉉爲訓鍊正,吳耆善爲都摠都事,閔秉鎬·徐枝淳爲部將,護軍金愼根·鄭好善,副護軍權用脩·金在淸·金漢益·任泰濬·柳興奎·權馦·任泰昇·李儒增·徐相稷·李熙吉·朴奎昱·吳鼎周,副司直洪祐命·金會明·李容直,副司果李升洙·尹行福·宋謙洙·崔寬錫,以上竝單付。
傳于洪遠燮曰,閑良成樂韶加設部將,口傳單付。
兵曹口傳政事,部將加設單成樂韶。
成原默,以吏曹言啓曰,孝定殿臘享大祭親行敎是時,大祝李秉文,今日政除拜江東縣監,而旣已受香矣。依已例,仍爲將事之地,何如?傳曰,允。
又以弘文館言啓曰,上番闕直,事甚未安。副應敎李承輔,副修撰申錫禧差祭,校理李彙圭,副校理李維謙,旣有只推之命,與新除授副修撰朴昇壽,竝卽牌招,以爲推移入直之地,何如?傳曰,允。
以副校理李維謙,副修撰朴昇壽牌不進罷職傳旨,傳于洪遠燮曰,只推。
以別兼春秋徐翼輔·南秉吉牌不進罷職傳旨,傳于洪遠燮曰,只推。
李時愚,以備邊司言啓曰,卽見平安監司洪鍾應狀啓,則以爲,宣川大化島漂到大國人三名,到義州,一名身故,咨文中,旣載漂人名數,則不可無釐改,自承文院具由改撰,下送灣府事,請令廟堂稟旨分付矣。漂人一名,旣至病歿,則又不可不別具咨文,令槐院撰出,定禁軍罔夜下送于灣府,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技放,而臘享大祭齋戒相値,不得設行之意,敢啓。傳曰,知道。
又以兵曹言啓曰,謹依薄衣摘奸宣傳官閔致麟書啓判下,闕內各門薄衣騎兵金成大等八名處,木綿各一疋,去核二斤,題給之意,敢啓。傳曰,知道。
又以訓鍊都監言啓曰,謹依宣傳官書啓判下,本局字內彰義門卜直朴太平·尹銀俊,敦義門卜直鄭昌仁·文頤玉等處,各木綿一疋,去核二斤,考例以給之意,敢啓。傳曰,知道。
又以訓鍊都監言啓曰,本局別將李鍾赫,身病猝重,勢難察任,改差,何如?傳曰,允。
又以禁衛營言啓曰,謹依宣傳官書啓判下,本營字內昭義門入直卜直許辰玉·鄭老慶,崇禮門入直卜直韓甲伊·李老籍等處,各木綿一疋,去核二斤,題給之意,敢啓。傳曰,知道。
又以御營廳言啓曰,謹依傳敎,光熙門卜直張鳳吉·尹子俊,興仁之門卜直梁夏吉·申又哲,惠化門卜直崔龍福·金莫丁處,各木綿一疋,去核二斤,考例以給之意,敢啓。傳曰,知道。
上在昌德宮。停常參·經筵。
夜四更五更,月暈。
臘享大祭親行後,大殿·大王大妃殿·王大妃殿·大妃殿,藥房口傳問安。答曰,罔極。內閣·政院·玉堂·百官奉慰單子問安。答曰,罔極。
成原默啓曰,明日召對,取稟。傳曰,停。
洪鍾英啓曰,今日齋宿,承旨當爲備員,行都承旨徐英淳,不爲仕進,所當牌招,而拘於廳規,不得請牌,何以爲之?敢稟。傳曰,牌招。
成原默啓曰,左右史不可不備,別兼春秋徐翼輔·南秉吉,旣有只推之命,竝卽牌招,推移入直,何如?傳曰,允。
洪鍾英啓曰,本院今秋冬等褒貶,當爲磨勘,而行都承旨徐英淳,今日不爲仕進,不得如例磨勘之意,敢啓。傳曰,知道。
傳于成原默曰,禮房承旨,馳詣宗廟·徽定殿·景慕宮,奉審摘奸以來。
傳于成原默曰,孝定殿望祭,攝行磨鍊。
傳于成原默曰,臘享別茶禮,當自內親行矣,該房知悉。
傳于成原默曰,貢果入來,再明日柑製,通方外爲之,試紙用大好紙,仁政殿親臨磨鍊。
成原默,以吏曹言啓曰,卽接司僕寺牒報,則以爲,再明日仁政殿親臨柑製時,本寺正,例爲進輿差備,而正閔致庠,奉命出疆矣。卽速變通,以爲及時擧行之地云,司僕寺正閔致庠,今姑改差,其代,口傳備擬以入之意,敢啓。傳曰,知道。
吏曹口傳政事,以李升洙爲司僕正。
成原默,以奎章閣言啓曰,明日卽書香閣望奉審日次,臣進詣擧行之意,敢啓。傳曰,知道。
又以弘文館言啓曰,校理李彙圭差祭,上番闕直,事甚未安。副校理李維謙,副修撰朴昇壽,旣有只推之命,與副應敎李承輔,副修撰申錫禧,竝卽牌招,以爲推移入直之地,何如?傳曰,允。
以忠淸監司趙得林狀啓,舒川郡守李熙敬,暗行御史旣已封庫,爲先罷黜事,傳于洪遠燮曰,令該曹口傳,各別擇差,不多日內下送。
吏曹口傳政事,以徐容輔爲舒川郡守。
以京畿監司洪祐喆狀啓,陽智縣監崔鏶,暗行御史旣已封庫,爲先罷黜事,傳于洪遠燮曰,令該曹,口傳各別擇差,不多日內下送。
洪遠燮,以漢城府言啓曰,拯活人五十名以上者,抄啓事,曾有定式矣。卽接南部都事李承白所報,則今年潦雨,江水漲溢,箭串一·二契,中村契,瓦署契四契民戶,盡爲漂沒,許多人命,幾至渰溺,而一契折衝李致鉉·蔡弘淳,二契閑良金龜喆·劉始豐,中村契良人李亨基·金仁奉,瓦署契閑良金敬遠等七人,自辦船隻,冒入風浪,拯活人命,或至二十名,或爲三十四五名,西部都事李在所報,則土亭里契出身崔光殷,黑石里契閑良馬起潤,唐人里契通政成幸,新村里契資憲李億,上水溢里契閑良申喜文,沙村里契司勇朴麒旭,倉前里契正憲金得龜,灘項契嘉義嚴性簡,閑良徐載瓛等九人,各持船隻,冒入洶湧之中,拯活人命,或爲二十三四名,或爲二十六七名,北部令成駿祥所報,則望遠亭契閑良金彭賢,水色里契宣略朴鳳旭,汝矣島契出身金逸駿,鵂巖里契副司果黃千一,舊里契折衝朴俊儉,嘉義魏繼豐等六人,持船突入,拯活人命,各爲三十五六名是如云,更加査實,則果如各部所報矣。其在激勸之道,宜有褒賞之典,令該曹稟處,何如?傳曰,允。
以副應敎李承輔,副校理李維謙,副修撰朴昇壽·申錫禧牌不進罷職傳旨,傳于成原默曰,只推。
以別兼春秋徐翼輔·南秉吉牌不進罷職傳旨,傳于成原默曰,只推。
孝定殿臘享大祭親行敎是時,亞獻官右議政權敦仁,終獻官興宣君昰應,贊禮行禮曹判書朴永元,典祀官奉常正李魯奎,執禮修撰金輔鉉,執尊掌令朴商壽,大祝副司果李秉文,祝史修撰趙在應,齋郞正言洪鍾序,盥洗位禮曹正郞丁載榮·李秉德,爵洗位兵曹佐郞林樂鎭,刑曹佐郞白潤鶴,亞終獻盥洗位典籍申學典,贊者引儀元絳·曺百承,謁者兼引儀沈龜祖·洪宜悳,贊引假引儀權中本·李宗赫,祭監監察金汝淳·趙崇祖。
庚戌十二月十四日子時,上詣孝定殿。臘享大祭親行入侍時,行都承旨徐英淳,行左承旨洪鍾英,同副承旨洪遠燮,記事官任應準·金龍翼·鄭健朝,檢校直提學金炳冀,原任直閣吳取善·李公翼,檢校直閣鄭㝡朝,原任待敎李裕元·洪淳穆,以次侍立。時至,通禮跪啓出次,上具衰服,出齋殿門,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上獻爵訖,降復位。亞獻官右議政權敦仁,終獻官興宣君昰應,以次獻爵訖。引儀唱俯伏哭,上俯伏哭。引儀唱止哭興四拜,上止哭興四拜。贊禮導殿下詣望燎位,望燎訖。贊禮跪啓禮畢,仍導殿下還齋殿。諸臣以次退出。
庚戌十二月十四日午時,上詣孝定殿。別茶禮親行入侍時,行都承旨徐英行,行左承旨洪鍾英,左副承旨李時愚,右副承旨林肯洙,同副承旨洪遠燮,記事官金永秀·任應準,記注官朴賢楷,記事官鄭健朝,檢校直提學金炳冀,檢校待敎金輔鉉,以次侍立。時至,通禮跪啓請出次。上具衰服,出齋殿門,入魂殿門,詣褥位。引儀唱俯伏哭,上俯伏哭。引儀唱止哭興四拜,上止哭興四拜。引儀唱三上香,上詣香案前三上香。引儀唱執爵獻爵,上連獻三爵訖,降復位。引儀唱俯伏哭,上俯伏哭。引儀唱止哭興四拜,上止哭興四拜。引儀唱左通禮導殿下還齋殿。上出魂殿門,入齋殿門。諸臣以次退出。
上在昌德宮。停常參·經筵。
藥房提調金鼎集,副提調徐英淳啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
林肯洙啓曰,大司憲金鍏,執義李鼎信,掌令朴商壽,持平兪貞煥呈辭,掌令李廷斗未肅拜,持平李圭白在外,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而顯隆園忌辰祭正日相値,不得來會云矣,敢啓。傳曰,知道。
徐英淳啓曰,行左承旨洪鍾英,今日不爲仕進,卽爲牌招,何如?傳曰,允。
洪遠燮啓曰,左右史不可不備,檢閱金炳溎由限已過,卽爲牌招入直,何如?傳曰,允。
傳于洪遠燮曰,奉審閣臣入侍。
洪遠燮啓曰,卽伏見諸道今秋冬等褒貶啓本,則忠淸監司趙得林,全羅監司南秉哲,咸鏡監司徐有薰,守令無一人居下,黃海監司徐戴淳,無一人居中居下,殊無嚴明殿最之意,竝推考警責,何如?傳曰,允。
李時愚啓曰,卽伏見諸道今秋冬等褒貶啓本,則京畿水使吳致賢,忠淸水使李倫敍,全羅左水使李肇淵,右水使具鏘和,邊將無一人居中居下,南兵使吳顯文,無一人居下,殊無嚴明殿最之意,竝推考警責,何如?傳曰,允。
又啓曰,各道兵水營褒貶,僉萬戶,與道臣同議磨勘,虞候則自當磨勘,係是法典,而卽伏見慶尙左水使李容純狀啓,則虞候褒貶,不爲封進,殿最法意,何等截嚴,而如是駭忽,誠極未安。從重推考,原啓本,使之修正,卽速上送,何如?傳曰,允。
傳于李時愚曰,明日出宮門路,以協陽門爲之。
李時愚,以都摠府言啓曰,今此殿座時,侍衛寶劍,當爲備員,而都摠管姜時永呈辭,洪學淵,副摠管鄭泰東·趙得林在外,任泰瑛·朴齊憲,俱有實病,無以備員,令政院稟旨變通,仍令該曹,以在京無故人,口傳差出,待下批牌招,以爲備員進參之地,何如?傳曰,允。竝許遞。
兵曹口傳政事,以尹定鉉·金愼根爲都摠管,閔永勳·白殷鎭·李行敎·朴蓍會爲副摠管。
兵曹,副摠管單金愼根。
洪遠燮啓曰,吏曹郞廳來言,臺諫有闕,政事,取稟。傳曰,前望單子入之。
大司諫前望單子入之,金洛龍落點。
吏曹口傳政事,以朴會臣爲陽智縣監。
兵曹口傳政事,副司果單閔致庠。
以副應敎李承輔,校理李彙圭,副校理李維謙,副修撰申錫禧·朴昇壽牌不進罷職傳旨,傳于洪遠燮曰,只推。
洪遠燮,以弘文館言啓曰,上番闕直,事甚未安。副應敎李承輔,副校理李維謙,副修撰申錫禧·朴昇壽,旣有只推之命,與校理李彙圭,竝卽牌招,以爲推移入直之地,何如?傳曰,允。
以檢閱金炳溎牌不進罷職傳旨,傳于洪遠燮曰,只推。
洪遠燮,以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以禮曹言啓曰,卽接社稷署所報,則明日柑製試取時,本署官員,俱爲觀光云矣。依定式,本曹佐郞李東韻,假官差送,以爲代直後赴試之地,何如?傳曰,允。
又以禮曹言啓曰,卽接宗廟署所報,則明日柑製試取時,本署官員,俱爲觀光云矣。依定式,本曹正郞李秉德,假官差送,以爲代直後赴試之地,何如?傳曰,允。
又以禮曹言啓曰,卽接永禧殿官員所報,則明日柑製試取時,本殿官員,俱爲觀光云矣。假官一員,依定式,令吏曹,以成均館官員,口傳啓下,以爲代直後赴試之地,何如?傳曰,允。
又以孝定殿享官意啓曰,參奉李東根·李京鎬,忠義洪在璇·吳台善·李濟元·申錫喜,今十六日柑製時,皆當赴擧矣。參奉代假官一員,忠義代假官二員,令該曹該府,依例差出,以爲致齋代直之地,何如?傳曰,允。
又以禮曹言啓曰,卽接徽定殿官員所報,則明日柑製試取時,本殿官員,俱爲觀光云矣。假官一員,令吏曹口傳啓下,以爲代直後赴試之地,何如?傳曰,允。
林肯洙,以義禁府言啓曰,明日柑製通方外爲之時,本府都事皆爲赴擧,只有武都事一員,當直入直,而本府入直,公事回公都事及仁政門·崇範門·光範門禁亂都事,無以推移,假都事五員,令該曹,口傳差出,以爲擧行之地,何如?傳曰,允。
洪遠燮,以吏曹言啓曰,成均館典籍睦仁會·李承澤,俱以身病,呈狀乞遞,竝改差,何如?傳曰,允。
又以奎章閣言啓曰,本閣今庚戌年秋冬等褒貶,當爲磨勘,而提學一員,直提學一員,直閣待敎俱未差,不得擧行,外閣褒貶,亦不得爲之之意,敢啓。傳曰,知道。
又以吏曹言啓曰,宗簿寺·司饔院官員等矣,今秋冬等褒貶,當爲等第,而俱因提調有故,不得磨勘之意,敢啓。傳曰,知道。
又以忠勳府言啓曰,本府今庚戌年秋冬等褒貶,當爲磨勘,而有司堂上鈴豐君臣尹穳有身病,限內不得爲之之意,敢啓。傳曰,知道。
又以耆老所言啓曰,本所堂上,多有身病,無參座之人,今庚戌年秋冬等褒貶,限內不得磨勘之意,敢啓。傳曰,知道。
又以議政府右議政意啓曰,今庚戌年秋冬等褒貶,當爲等第,而領議政·左議政未差,臣有身病,限內不得磨勘之意,敢啓。傳曰,知道。
又以中樞府言啓曰,本府郞廳及醫員錄事等,今庚戌年秋冬等褒貶,當爲等第,而領中樞府事臣鄭元容,判中樞府事臣金道喜,臣朴晦壽,俱有身病,限內不得磨勘之意,敢啓。傳曰,知道。
又以宗親府言啓曰,本府郞廳,今秋冬等褒貶等第,當爲磨勘,而堂上有故,限內不得爲之之意,敢啓。傳曰,知道。
又以敦寧府言啓曰,府郞廳等,今秋冬等褒貶等第,當爲磨勘,而以領事洪在龍身病,不得爲之之意,敢啓。傳曰,知道。
又以儀賓府言啓曰,本府郞廳,今秋冬等褒貶等第,當爲磨勘,而永明尉臣洪顯周,東寧尉臣金賢根,昌寧尉臣金炳疇,俱有身病,南寧尉臣尹宜善在外,限內不得爲之之意,敢啓。傳曰,知道。
又以戶曹言啓曰,本曹郞廳及所屬各司官員,今庚戌秋冬等褒貶,依前例磨鍊以入,而軍資監,因都提調未差,長興庫·濟用監·司䆃寺·內贍寺·內資寺·司宰監·司圃署·平市署五部,因提調·漢城府堂上有故,不得磨勘,去春夏等褒貶時,軍資監·長興庫·濟用監·司䆃寺·內贍寺·司宰監·司圃署,因都提調·提調有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
又以宣惠廳都提調意啓曰,本廳郞廳等,今庚戌秋冬等褒貶,當爲等第,而臣有身病,限內不得磨勘之意,敢啓。傳曰,知道。
又以漢城府言啓曰,本府郞廳及五部官員,今庚戌年秋冬等褒貶,當爲等第,而判尹臣徐左輔有實故,限內不得磨勘之意,敢啓。傳曰,知道。
又以禮曹言啓曰,今此本曹秋冬等褒貶等第時,通禮院官員啓本中一處,六曹醫員啓本中一處,刀擦之意,敢啓。傳曰,知道。
又以禮曹言啓曰,各陵殿園墓·本曹郞廳·四學童蒙敎官·通禮院·禮賓寺·東南關王廟·圖畫署官員等,今庚戌年秋冬等褒貶,等第以入,而宗廟署·社稷署·景慕宮·弘文館·藝文館·春秋館·承文院·成均館·奉常寺·掌樂院·典牲署·東西氷庫·東西活人署·觀象監·內醫院·司譯院·典醫監·惠民署官員等褒貶,各其司領事·都提調·提調及堂上有故或不備,不得一時磨勘之意,敢啓。傳曰,知道。
又以禮曹言啓曰,今此所屬各司官員等褒貶時,健元陵參奉鄭順朝,敬陵令成鼎鎬,與判書臣朴永元,有應避之嫌,不得同議磨勘,別啓本以入之意,敢啓。傳曰,知道。
又以弘文館大提學意啓曰,今秋冬等本館褒貶,當爲等第磨勘,而以領館事不備,限內不得爲之之意,敢啓。傳曰,知道。
李時愚,以兵曹言啓曰,本曹今庚戌年秋冬等褒貶啓本中,刀擦三處之意,敢啓。傳曰,知道。
又以兵曹言啓曰,本曹今庚戌年秋冬等褒貶等第,磨鍊以入,而曹所屬軍器寺·司僕寺·典設司官員及部將等褒貶,因各其司提調及堂上有故,不得一體磨勘之意,敢啓。傳曰,知道。
又以都摠府言啓曰,本府郞廳及部將等,今庚戌年秋冬等褒貶,當爲磨勘,而都摠管洪學淵在外,限內不得設行之意,敢啓。傳曰,知道。
又以訓鍊都監都提調意啓曰,本局從事官禁松參軍及諸將官等,今庚戌年秋冬等褒貶,當爲等第,而都提調臣權敦仁有身病,限內不得磨勘之意,敢啓。傳曰,知道。
又以禁衛營都提調意啓曰,本營從事官及諸將官,今庚戌秋冬等褒貶,當爲等第,而臣道喜有身病,限內不得磨勘之意,敢啓。傳曰,知道。
又以御營廳言啓曰,本廳從事官及諸將官,今庚戌年秋冬等褒貶,當爲等第,而時無都提調,限內不得磨勘之意,敢啓。傳曰,知道。
又以濬川司都提調意啓曰,本司都廳及郞廳,今庚戌年秋冬等褒貶,當爲等第,而臣等俱有身病,限內不得磨勘之意,敢啓。傳曰,知道。
林肯洙,以義禁府言啓曰,今秋冬等府郞廳褒貶等第,當爲磨勘以入,而堂上有故,限內不得擧行之意,敢啓。傳曰,知道。
洪遠燮,以工曹言啓曰,本曹郞廳,今庚戌年秋冬等褒貶,一度磨勘以入,而屬司繕工監尙衣院·造紙署·掌苑署·瓦署·典涓司,今庚戌年秋冬等褒貶,因各該司提調有故,限內不得磨勘,而繕工監·尙衣院·造紙署·掌苑署·典涓司去春夏等褒貶,亦因各該司提調有故,限內不得磨勘,其時官員,多有遷轉者,依近例蕩滌之意,敢啓。傳曰,知道。
庚戌十二月十五日申時,上御熙政堂。奉審閣臣入侍時,右副承旨林肯洙,記事官任應準·玄基濬·鄭健朝,直提學鄭基世,以次進伏訖。上曰,史官分左右。上曰,閣臣進前。基世進前奏曰,臣承命馳詣顯隆園,園上奉審則無頉,碑閣·丁字閣奉審則無頉,祭物祭器祭井看審則精潔,諸執事淸齋摘奸則無頉。仍詣健陵,陵上奉審則無頉,碑閣·丁字閣奉審則無頉。仍詣華寧殿,殿內奉審則無頉,還詣顯隆園,仍留監祭,將事安寧之意,仰達矣。上命史官就座,仍命退,諸臣以次退出。
上在昌德宮。停常參·經筵。
夜三更·四更,月食月暈。
還內後,藥房·內閣·政院·玉堂口傳問安。答曰,知道。
成原默啓曰,明日召對,取稟。傳曰,停。
林肯洙啓曰,大司憲金鍏,執義李鼎信,掌令朴商壽,持平兪貞煥呈辭,掌令李廷斗未肅拜,持平李圭白在外,監察茶時之意,敢啓。傳曰,知道。
傳于李時愚曰,侍衛軍兵毛具,從便爲之。
傳于成原默曰,在院承旨,入直兵·摠府堂上,堂上對讀官,竝讀券官加差下,入直閣臣·玉堂,竝對讀官加差下,使之分考。
傳于成原默曰,科次入侍。
傳于洪遠燮曰,前忠淸監司入侍。
成原默,以弘文館言啓曰,副校理李維謙,副修撰申錫禧,旣有只推之命,竝卽牌招察任,何如?傳曰,允。
又以弘文館言啓曰,新除授應敎尹滋悳,時在慶尙道開寧地,經筵入番事緊,請斯速乘馹上來事,下諭。傳曰,許遞,前望單子入之。
玉堂前望單子入之,應敎兪錫煥落點。
以副校理李維謙,副修撰申錫禧牌不進罷職傳旨,傳于成原默曰,只推。
成原默,以承文院都提調意啓曰,進賀兼謝恩使回便齎來咨文中,有賀謝方物三起移準事矣。以來頭使行奉表稱謝之意,依例撰出先通咨文,正書安寶後,定禁軍,騎撥下送于灣府,使之傳給鳳城將處,以爲轉致北京之地,以無方物一起磨鍊,兼付於陳奏使行之意,分付該曹,何如?傳曰,允。
李時愚,以兵曹言啓曰,去四月二十八日慶科增廣別試武科殿試時,直赴殿試人北兵營親騎衛姜宗淋,濟州馬兵李景輝等二人,無緣不赴,其委折,關問各該道帥臣後稟處事,草記蒙允後,關問各該道·帥臣矣。卽接北兵使李敏德,全羅前監司南秉哲回牒,則親騎衛姜宗淋,未知殿試日字之進定,及到五月十二日限前,則殿試已過,不得赴試,馬兵李景輝,身病不赴云。係是三式年內,竝依法典,陳試,何如?傳曰,允。
又以兵曹言啓曰,兵·水營·虞候褒貶,則節度使不待同議,自當磨勘,載在法典,而慶尙左水使李容純,虞候褒貶,不爲封進,殿最法意,何等愼重,而如是疎忽,事未前有,不可以已經問備,仍置勿論,罷黜,何如?傳曰,允。
又以都摠府言啓曰,今日入直內,三廳武兼禁軍及軍兵等,當爲中日習射技放,而殿座相値,不得設行之意,敢啓。傳曰,知道。
又以訓鍊都監言啓曰,本局諸將官,自今年正月至十二月射講居首人,別單書入之意,敢啓。傳曰,知道。
又以禁衛營言啓曰,本營諸將官,今年射講都計劃居首人,依例別單書入之意,敢啓。傳曰,知道。
又以御營廳言啓曰,本廳諸將官,今年射講都計劃居首人,別單書入之意,敢啓。傳曰,知道。
又以摠戎廳言啓曰,本廳諸將官,今庚戌年射講居首人,依例別單書入之意,敢啓。傳曰,知道。
庚戌十二月十六日辰時,上詣仁政殿。柑製通方外儒生試取入侍時,行都承旨徐英淳,行左承旨洪鍾英,右承旨成原默,左副承旨李時愚,右副承旨林肯洙,同副承旨洪遠燮,記事官金永秀·任應準·鄭健朝·金炳溎,檢校待敎金輔鉉·李秉文,以次侍立。時至,通禮跪啓外辦。上具布裹翼善冠·布袍·布裹烏犀帶,乘輿出宣化門。藥房提調金鼎集,副提調徐英淳進前奏曰,侵早勞動,聖體,若何?上曰,一樣矣。仍出協陽門,至延英門外。通禮跪啓請降輿,上降輿步過。通禮跪啓請乘輿,上乘輿出肅章門,詣仁政殿。通禮跪啓請降輿,上降輿陞座。時愚進前奏曰,儒生皆會,出標信入場乎?上曰,以俄下標信擧行,可也。英淳進前奏曰,儒生比前甚多,布城狹窄,使之退設布城於仁政門外似好矣。上可之。英淳讀奏入門單子訖。上曰,儒生見甚衆多,而入門單子只爲二千七百九十三人,此何故也?英淳曰,臣當知入矣。少頃,英淳進前奏曰,臣聞諸該掌,則儒生入門之數,大槪如是,而果未得一一歷數矣。仍奏曰,頒果擧行乎?上可之。鍾英曰,試官中有從陞人,使之下殿行禮乎?上可之。讀券官行上護軍尹定鉉·李嘉愚,工曹參判金炳冀,對讀官吏曹參議鄭基世,行副護軍權用脩,副修撰朴昇壽,副司果金世鎬等行禮訖,以次陞殿。上曰,試官進前。定鉉·嘉愚·炳冀·基世進前訖。上命書題曰,賦瞻彼淇澳綠竹猗猗,限申時。定鉉等書訖讀奏。用脩·昇壽·世鎬,奉出懸題訖。上入少次,少頃,出御。通禮跪啓禮畢請乘輿,上降座乘輿,出仁政門,入肅章門,至延英門外。通禮跪啓請降輿,上降輿步過。通禮跪啓請乘輿,上乘輿入協陽門。時愚請出標信解嚴,上可之。仍還內,諸臣以次退出。
庚戌十二月十六日申時,上御熙政堂。柑製科次入侍時,行都承旨徐英淳,記事官任應準·鄭健朝·金炳溎,讀券官行上護軍尹定鉉·李嘉愚,工曹參判金炳冀,對讀官吏曹參議鄭基世,行副護軍權用脩,副修撰朴昇壽,副司果金世鎬,加差下讀券官行左承旨洪鍾英,副摠官閔永勳,右承旨成原默,左副承旨李時愚,右副承旨林肯洙,同副承旨洪遠燮,兵曹參議趙忠植,對讀官檢校待敎金輔鉉,副修撰李彙圭,以次進伏訖。上曰,史官分左右。上曰,科次爲之。世鎬進前讀奏第一張四句。上曰,止之。他對讀官相換讀之。昇壽讀奏第二張六句,彙圭讀奏第三張五句。上曰,書等。定鉉進前。上曰,第一張書三下,第二張書草三下,其下竝書次上,可也。定鉉書等訖。英淳曰,坼封,何以爲之乎?上曰,承旨坼封,可也。英淳坼封讀奏訖。上命書傳敎曰,柑製賦居首三下幼學尹正求,直赴殿試,之次草三下進士趙秉燮,直赴會試,之次次上幼學金升集給二分,之次次上生員任思準給一分,之次次上進士金鍵等三人,竝令該曹,考例施賞。又命書傳敎曰,入格儒生,明日協陽門外施賞。原默進前奏曰,今十七日月食時,當爲救食於仁政殿階上,而錚鼓之聲,必徹於孝定殿,極爲未安。在前如此之時,有移設於明政殿階上之例矣,今番則何以爲之乎?上曰,處所,以明政殿爲之。出擧條上曰,史官就座。仍命退,諸臣以次退出。
庚戌十二月十六日申時,上御熙政堂。前忠淸監司入侍時,同副承旨洪遠燮,記事官金永秀·鄭健朝·金炳溎,前忠淸監司趙得林,以次進伏訖。上曰,史官分左右。上曰,前監司進前。上曰,道內民瘼與還弊,何如?得林曰,湖西一路之弊瘼,比他道尤甚,而各邑痼弊之端,難以枚擧仰達矣。上曰,苟有弊端,則豈無矯捄之方乎?得林曰,槐山·延豐兩邑還摠中,有䅯米名色,至爲一萬二千三百餘石之多矣。蓋此種,雖宜於峽,亦非隨峽皆産,而兩邑土本非宜農,亦罕播,以若不稼之收,應彼過萬之納,其勢卽末由耳。且田種中品劣而價賤者,無如此穀,而其準代之式,與大米等,故移轉他邑,亦無其路,年年增耗,積峙一處,數至此多,轉益其弊,將至無民乃已。其所捄弊,莫如減摠移糴,而今以至賤之穀,責納元式之價,卽是行不得之事,非不知還穀減摠,有所難愼,米太單代,亦難遽許,與其以納無實,徒爲厲民之歸,毋寧趁卽變通,以施權宜之圖。䅯米,論以時價,則猶不及黃豆,較其穀品,則庶可以相代,今若以䅯米,換作黃豆,準黃豆詳定價,每石一兩五戔,收捧於民,次次移轉於各邑,而又換作大米,則䅯米二石,爲大米一石矣。以摠則雖或見減,其需用之緊歇顯殊,價直之嬴詘相稱,以此補彼,無甚損益,而兩邑之糴弊民瘼,不欺祛而自祛,以此變通,恐合事宜,令廟堂稟處,何如?上曰,令廟堂稟處,可也。出擧條上曰,今年農形,比前稍損,若到春窮,民情亦不至遑急乎?得林曰,幸際屢豐之餘,別無目下遑急之情矣。上曰,史官就座。命前監司先退,又命退,承史以次退出。
上在昌德宮。停常參·經筵。
成原默啓曰,明日召對,取稟。傳曰,爲之。
林肯洙啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,來二十一日,朝參日次矣,敢稟。傳曰,停。
又啓曰,左副承旨李時愚,今日不爲仕進,卽爲牌招,何如?傳曰,允。
注書金永秀病代,以李鍾淳爲假注書。
林肯洙啓曰,右邊捕盜大將吳一善,以兼帶訓鍊都正,將鬼薦取才事,明日慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
又啓曰,大司憲金鍏,執義李鼎信,掌令李廷斗·朴商壽,持平兪貞煥牌不進,李圭白在外,監察茶時之意,敢啓。傳曰,知道。
以執義李鼎信,掌令李廷斗·朴商壽,持平兪貞煥,司諫蔡元默,獻納李亮信,正言洪鍾序牌不進罷職傳旨,傳于洪遠燮曰,只推。
以左副承旨李時愚牌不進罷職傳旨,傳于洪遠燮曰,只推。
成原默,以弘文館言啓曰,副校理李維謙,副修撰申錫禧,旣有只推之命,與新除授應敎兪錫煥,竝卽牌招察任,何如?傳曰,允。
以副校理李維謙,副修撰申錫禧牌不進罷職傳旨,傳于洪遠燮曰,只推。
兵曹口傳政事,副司果單金炳德。
兵曹口傳政事,副司果單尹滋悳。
上在昌德宮。停常參·經筵。
成原默啓曰,明日召對,取稟。傳曰,爲之。
林肯洙啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
徐英淳啓曰,行左承旨洪鍾英,左副承旨李時愚,右副承旨林肯洙,今日不爲仕進,竝卽牌招,何如?傳曰,允。
傳于洪遠燮曰,二十日次對,依例來會。
林肯洙啓曰,大司憲金鍏,執義李鼎信,掌令李廷斗·朴商壽,持平兪貞煥牌不進,李圭白在外,監察茶時之意,敢啓。傳曰,知道。
以執義李鼎信,掌令李廷斗·朴商壽,持平兪貞煥,司諫蔡元默,獻納李亮信,正言洪鍾序牌不進罷職傳旨,傳于洪遠燮曰,只推。
以左副承旨李時愚牌不進罷職傳旨,傳于洪遠燮曰,只推。
成原默,以弘文館言啓曰,副校理李維謙,旣有只推之命,卽爲牌招察任,何如?傳曰,允。
以副校理李維謙牌不進罷職傳旨,傳于洪遠燮曰,只推。
洪遠燮,以吏曹言啓曰,今日本曹開拆坐起時,考見京外褒貶啓本,則通禮院假引儀權中本,以其疎合警爲目,靈巖郡守金在徽,以倘無遺聽爲目,价川郡守申命羲,以柔愞何傷爲目,博川郡守李鼎緖,以山僧何知廚監偶去爲目,鎭岑縣監申命濂,以柔或一眚爲目,同福縣監韓用翰,以精力及處則不放過爲目,則俱宜置下考,而置諸中考,長湍府使李敏性,以弊到極處治亦勞止爲目,寧遠郡守趙羲象,以山禁宜察爲目,則俱宜置中考,而置諸上考,殊無嚴明殿最之意,當該磨勘堂上及四道道臣,竝推考警責,通禮院假引儀權中本,罷職,長湍府使李敏性,靈巖郡守金在徽,价川郡守申命羲,博川郡守李鼎緖,寧遠郡守趙羲象,鎭岑縣監申命濂,同福縣監韓用翰,竝罷黜,何如?傳曰,允。
又以吏曹言啓曰,陽城縣監趙漢應,以六年窠守令,三次居中,而其間一中,雖因赦令蕩滌,其不治可知,罷黜,何如?傳曰,允。
成原默,以承文院都提調意啓曰,月食已過,禮部回咨,依例撰出,正書安寶後,定禁軍,騎撥下送于灣府,使之傳給鳳城將,以爲轉致北京之地,何如?傳曰,允。
又以禮曹言啓曰,卽接漣川幼學任秀珏所志,則以爲,族姪熠,嫡妾俱無子,以其同姓十四寸兄煥第三子基洛,欲爲繼後,兩家諸族,相議完定,而熠夫妻俱爲作故,拘於常規,不得循例禮斜,依定式,草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長任秀珏所訴旣如此,任煥第三子基洛,立爲任熠之後,何如?傳曰,允。
又以禮曹言啓曰,卽接槐山幼學申在東所志,則以爲,同姓姪錫洪,嫡妾俱無子,以其同姓八寸兄錫福第四子泰貞,欲爲繼後,兩家諸族,相議完定,而錫洪夫妻俱爲作故,拘於常規,不得循例禮斜,依定式,草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長申在東所訴旣如此,申錫福第四子泰貞,立爲申錫洪之後,何如?傳曰,允。
又以禮曹言啓曰,卽接楊根幼學金源信所志,則以爲,族姪用霖,嫡妾俱無子,以其同姓十二寸弟用植第二子觀容,欲爲繼後,兩家諸族,相議完定,而用霖夫妻俱爲作故,拘於常規,不得循例禮斜,依定式,草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長金源信所訴旣如此,金用植第二子觀容,立爲金用霖之後,何如?傳曰,允。
洪遠燮,以兵曹言啓曰,慶尙監司李鼎臣狀啓,道內別試武士入格人等起送事,纔已啓下矣。在前嶺南別試武士上來者,依本道入格技藝,自臣曹有更試草記之例。今日宣薦內禁衛試取時,同爲試取之意,敢啓。傳曰,知道。
又以兵曹言啓曰,嶺南別試武士,更爲試取事,草記允下後,以其本道入格技藝試取,則河陽閑良金悳奎講書入格,玄風閑良郭龍沂病不上來,金山閑良金寬興,永川閑良崔永浩,俱未入格,未入格者,竝依例給糧下送,能講者閑良,直赴會試,依判下擧行矣。今此講書入格金悳奎,別單書入之意,敢啓。傳曰,知道。
護軍金愼根疏曰,伏以臣待罪畿邑,才不稱任,經年尸素,靦顔對民,自知距心之罪,宜殿陽城之考。竊擬早自解免,無添旣往之愆,時値東陵修繕之役,地方官之備數監董之末,例也,有事爲榮,無勞可言,千萬不自意,恩賞謬及,授臣以嘉善階,臣誠惝怳慙悸,歷屢月而莫省措躬之所也。迺者金吾周廬,恩除聯翩,噫,爵賞者,人主馭世之大柄也。非其可與而與之,非所當受而受之,均之爲濫耳。矧玆亞卿之峻秩,等級之有截,而無由驟躐,名器之綦重,而不容玷褻,若使夤緣事會,容易冒占,如應例序陞之比,則官方淆而倖門開,此正大易所以誡負乘,詩人所以刺梁鵜者也。假使臣眞有可紀之勞,卽不過職分之所當爲耳。豈可輕畀非分之擢,不念懋賞之義也哉?臣以常調末蔭,晚竊科第,望實踐歷,最居人下,至於卿班一步,自量之所不到,公議之所不與,今若拚棄廉隅,厭然於此,則不衷之災,猶屬臣身,竊恐識者傍觀,有以議聖朝愼簡之政也。左右參倚,承膺無路,玆敢披瀝肝血,仰瀆宸嚴。伏乞聖明,俯垂鑑諒,仰稟東朝,亟收臣新授資級,仍解臣見帶職名,俾公器重而私分安焉,臣無任云云。答曰,省疏具悉。卿其勿辭行公。
今十二月十八日巳時,上御熙政堂。召對入侍時,參贊官洪遠燮,侍讀官李彙圭,檢討官朴昇壽,檢校待敎金炳德,假注書李鍾淳,記事官鄭健朝·金炳溎,各持通鑑第二卷,以次進伏訖。上曰,史官分左右。上開卷。上曰,上番讀之。彙圭讀自上還至洛陽,止非人力也。上曰,文義奏之。彙圭釋義訖。上曰,多多益善,何謂也?韓信此言,不爲謙恭,出於誇矜,自謂將兵之數,優於漢帝,人臣道理,不當若是也。彙圭曰,當時群臣,無讀書之人,不知學問之爲何等事物,而徒以知能相高,雖至尊之前,自誇其能,全無謙巽之意,後日之禍,已自今日始矣,皆所以自取也。上曰,韓信亦無文,故所言如是也。昇壽曰,韓信旣知王之畏惡其能,而猶曰多多益善者,卽出於驕矜之心,而後日所以取禍者,未必不由於此也。上曰,下番讀之。昇壽讀自始剖符,止皆莫敢言。上曰,文義奏之。昇壽釋義訖。仍奏曰,陳平·張良之食邑,皆封萬戶,蕭何則今封八千戶,而此云獨多者,平之封,在於前,良之封,只願留,故諸臣不敢言之,而特同日受封之樊·酈·絳·灌等諸人,皆未及於蕭何之所封,乃有此爭功之語也。上曰,自上所封之事,臣下何可言之如此也?諸將之爭功,亦非也。昇壽曰,然矣。且綱目,有以此事論之者,而人主立言,自有大體。漢高帝論蕭何與諸將之功,乃譬之以發縱者人,追兎者狗,其比擬之辭,未免過甚,然今此高祖之用人也,必知才之高下,分封也,必當功之多少,則其駕馭群雄之度量,於此可見矣。上曰,發縱,卽喩謀士之指劃者也。蕭何亦能發縱諸將,則其功豈不優乎?昇壽曰,蕭何自入秦府收圖籍之日,果能指揮諸將,而諸將皆爲其所使,則高祖之以蕭何爲首功者,固宜矣。發縱云者,或曰縱放之也,或曰發其蹤也。周禮有迹人知禽獸處之言,今此喩獵,而以縱爲蹤者,似可爲據,而不敢質言矣。上曰,參贊官讀之。遠燮讀自張良爲謀臣,止爲留侯。上曰,文義奏之。遠燮釋義訖。上曰,留之地亦三萬戶乎?昇壽曰,不過萬戶矣。遠燮曰,臣所讀自止內,別無敷衍仰達者,而蓋張良,是三傑中人矣。漢太祖之創業,專由於用此三傑,故太祖之言曰,三者人傑也,吾能用之,此所以取天下者也。然則得用賢才,實爲治國平天下之先務也。故大學傳之十章,說治國平天下之道,而有引楚書曰,楚國無以爲寶,惟善以爲寶,此言不寶金玉,而所寶者惟善人,善人,爲國賢臣故也。又引秦書曰,若有一介臣,斷斷兮無他技,其心休休焉,此言雖未多得賢臣,只有一介之臣,誠一而無他技,其心休休焉,則其效至於能保子孫黎民。由是觀之,爲人君而欲懋治平之道,則固莫善於得用賢才,故大學所以引用二書於釋治平之章也。上曰,楚書,卽楚王之言,而惟以善人爲寶也。遠燮曰,然矣。上曰,無他技者,亦有才能於其中之義也。遠燮曰,然矣。臣旣以大學引說仰奏,且適値經筵畢講大學之時,請以大學之說仰陳矣。大學之書,卽爲學入德之門,而三綱領八條目,次第該備,聖學許多道理,皆在裏許,故朱子之言曰,熟讀大學,作間架,却以他書塡補。間架之義,層層如卓子之間間儲物,以大學之條目次第,取喩於此,而要使他書塡充之意也。朱子又曰,先讀大學,去看他經,方見得此是格物·致知之事,此是誠意·正心之事,此是修身之事,此是齊家·治國·平天下之事。今殿下旣先讀大學矣。自今日召對之講通鑑,及每於繼講之書,恒念朱子此言,必須尋常看何者是格物致知之事,何者是誠意正心之事,何者是修身之事,何者是齊家·治國·平天下之事,則庶幾有助於聖學進修之方。伏願體念焉。彙圭曰,張良欲爲韓報仇,而獨漢帝可以攻秦矣。項羽害韓王,而惟漢帝可以滅楚矣。故臣事高帝,得遂其志,及至成功,則不自矜誇,願封初遇之留,此可謂能事畢矣,而亦知明哲保身者也。上曰,閣臣讀之。炳德讀自封陳平,止爲齊王。上曰,文義奏之。炳德釋義訖。仍奏曰,陳平之辭戶牖侯者,可謂不背本,而所以漢高許與之也。非獨於此爲然,凡天下萬事,皆有本末,故論語曰,君子務本,本立而道生,大學曰,其本亂而末治者否矣。雖以治國之道言之,講學爲本,而講學之方,正心爲本矣。伏願深究務本之義焉。上曰,微時,卽未爲天子之前乎?炳德曰,然矣。上曰,戶牖在於何處乎?炳德曰,陳留之地矣。上曰,魏無知有進陳平之言,而其時有毁陳平之人也。炳德曰,果有盜嫂受金之謗,而魏無知以只進奇謀之士,爲對也。上曰,魏無知果有此言,而若用將之才,則亦何關於此也?昇壽曰,然矣。魏無知所云雖有尾生孝己之行,無益於勝負之數者,卽以此也。上曰,盜嫂受金,卽是素無之事,而小人之言,至於此也。昇壽曰,此蓋戰國時妬賢嫉能之習也。上通讀四遍訖。上曰,當封諸侯,故有此剖符而分之乎?昇壽曰,然矣。上掩卷,命史官就座,仍命退,諸臣以次退出。
上在昌德宮。停常參·經筵。
李時愚,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
洪遠爕啓曰,明日召對,取稟。傳曰,爲之。
林肯洙啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
洪遠燮啓曰,副摠管金愼根,旣已出肅,而所帶同義禁,不爲肅謝,直爲出去,事甚未安。推考,何如?傳曰,允。
傳于李時愚曰,萊閫雖因不審之失,而見罷莅任,未爲幾朔,則迎送之弊,不可不念,特爲仍任。
林肯洙啓曰,大司憲金鍏,執義李鼎信,掌令李廷斗·朴商壽,持平兪貞煥牌不進,李圭白在外,監察茶時之意,敢啓。傳曰,知道。
以執義李鼎信,掌令李廷斗·朴商壽,持平兪貞煥,司諫蔡元默,獻納李亮信,正言洪鍾序牌不進罷職傳旨,傳于林肯洙曰,只推。
林肯洙啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
洪遠燮,以弘文館言啓曰,副校理李維謙,旣有只推之命,卽爲牌招察任,何如?傳曰,允。
以副校理李維謙牌不進罷職傳旨,傳于林肯洙曰,只推。
李時愚,以兵曹言啓曰,宣部守三薦參上武臣前銜作散人別取才入格矢數,落仕年條,居住薦名,各其名下懸註以入,而宣薦內禁衛取才,無一人入格之意,敢啓。傳曰,知道。
又以兵曹言啓曰,考見諸道今秋官鎭門聚點狀啓,則黃海兵使南錫圭狀啓中,道內軍兵聚點時,文城鎭器械破傷,老弱苟充,間或有之云矣。官鎭門聚點,旣係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽。執頉當該鎭邊將,推考警責,何如?傳曰,允。
庚戌十二月十九日巳時,上御熙政堂。召對入侍時,參贊官林肯洙,侍讀官李彙圭,檢討官朴昇壽,檢校待敎金炳德,記事官任應準·玄基濬·金炳溎,各持通鑑第二卷,以次進伏訖。上曰,史官分左右。上開卷。上曰,上番讀之。彙圭讀自上已封大功臣,止相聚謀反耳。上曰,文義奏之。彙圭釋義訖。上曰,諸將之沙中偶語,何故也?彙圭曰,此必是爭功之事,而或有他議,亦未可知也。上曰,下番讀之。昇壽讀自上憂之,止無患矣。上曰,文義奏之。昇壽釋義訖。上曰,留侯此言,爲漢祖解紛之意也。昇壽曰,高祖初起,使雍齒守豐,齒雅不欲屬帝,以豐降魏,每以勇力窘辱帝,所謂有故怨者此也。留侯之必勸帝先封雍齒,非特使群臣,釋猜懼之心而已,可謂切中高帝之病。蓋高帝初定天下,隨所愛憎,用其刑賞,人皆有觖望自危之心,故良之所以有此言也。司馬公曰,良爲謀臣,委以心腹,宜其知無不言,豈待帝之自見偶語而乃言之?特因事納忠,以變移帝意,可謂善諫者矣。若使高帝,不聽封齒之言,則烏在其來諫之義哉?良之諫帝之從,俱爲之善措處者矣。且夫刑賞者,卽有國之大政,人主所以作威作福者也。然不可一毫容私於其間,苟或以私害公,則必至於刑濫賞僭,而人心不服,治道不成矣。刑賞之關係於國家也,豈不重且大乎?是故善治國者,必以愼刑賞爲安道,書曰,惟刑之恤哉,又曰功懋懋賞。今殿下每當講讀之際,勿以課程爲務,必擇其事之善者,而克軫體行之方,是臣區區之望也。上曰,參贊官讀之。肯洙讀自列侯畢已受封,止爲安平侯。上曰,文義奏之。肯洙釋義訖。上曰,蕭何保有關中,遣軍運糧,曹參雖有功,固不如也。肯洙曰,然矣。上曰,帶劍之帶字,卽佩字之義乎?肯洙曰,然矣。特許蕭何以劍履上殿者,以其功多,故有此異數也。上曰,蕭何之功,因千秋而益著也。肯洙曰,然矣。上曰,七十創,何義也?昇壽曰,創,傷也,爲兵刃所傷也。肯洙曰,凡劍戟刃鏃之傷,皆爲之創也。仍奏曰,漢家元功,三傑爲首,而三傑之中,必以蕭何爲第一者,何也?以謀臣言之,則雖無張良,旣有六出奇計之陳平焉,以將師言之,則雖無韓信,又有攻城略地之彭越·曹參,而至於轉漕給糧常全關中,非蕭何則誰可代之乎?且於入關之初,收取圖籍,實出於深計遠慮,山川之險夷,戶口之多小,瞭如指掌,故陸運河漕,不乏糧道,論其功業,當爲三傑之首,況十八人之中乎?劍履上殿,入朝不趨,旣有非常之功,故待以非常之禮也。封卾君爲安平侯者,與復賞魏無知同,以明進賢受賞之義也。漢祖創業之初,賞罰得宜,赦季布封雍齒,忘其舊日之嫌怨也。戮丁公循軍中,明其君臣之大義也。其所以鎭人心於疑懼,啓邦籙於綿遠者此也。先儒云,大抵看史,見治則以爲治,見亂則以爲亂,見一事,則知止一事,何取於看史如身在其中,見時之難易事之利害,輒掩卷而思,使我遇此事,當作如何處之,學問可以進,知識可以高。伏願殿下,以先儒看史之法,推類深究,以爲開發聖智,將就睿學焉。昇壽曰,漢高曰,進賢受上賞,可謂大哉王言。此一言而三善備矣。一則恢好賢之量,一則彰蕭何之功,一則褒卾千秋而激勵諸人。蓋進賢者,猶且受賞,則賢者之能盡心輔君,以成至治,則將何以酬其功乎?書曰,所寶惟賢,又曰,惟后非賢不乂,此可見上下交勉之意,而尤爲今日之急先務也。參贊官,已爲敷陳,而又以餘意,敢此仰勉矣。彙圭曰,漢高旣得天下,當偃武修文,使功臣各就其國,而延天下道德之士,共理國事,則漢家之治,當與三代比隆,而不知出此,委政功臣,雜以王伯,故其治化僅得爲漢而止,可勝惜哉?上曰,有功之臣,豈可不任以國政乎?如蕭何者,賢而有才,亦不足用乎?彙圭曰,蕭何豈足以知治體者?武王得天下,周公爲政,仁義以維之,德敎以化之,純用王道,以成八百年基業,豈不盛哉?韓信功雖高而天下已定,常如在戰場行陣之日,陳兵出入,爲人所告,竟致亡身失國之禍,此輩尤不足數矣。上曰,閣臣讀之。炳德讀自初凶奴,至晉陽。上曰,文義奏之。炳德釋義訖曰,臣所讀自止內,凶奴之事也。別無文義之仰達,而中國罷弊,則外夷强盛,必內修德政,然後可以外攘邊虞,帝舜舞干羽于兩階,而有苗格,此可見德敎之爲本也。在人一心,亦有內修外攘之義,若使道心爲主,則人心當聽命焉。人欲之私,不能勝天理之正,決矣。伏願此等處,推類而澄省焉。上曰,初,凶奴之初,卽秦未亡之時乎?炳德曰,然矣。昇壽曰,冒頓,夷狄之㝡强悍而蔑倫紀,不可以威制力服者也。漢高初定天下,當先施德敎,以示柔遠之意,而不此之爲,必欲取勝,遂使韓王信被死,甚可歎也。上曰,韓王信,豈以一敗,遽然投降於凶奴乎?且韓王信,卽張良所事之君乎?肯洙曰,良之所事,卽韓王成也。上讀四遍訖。上曰,東胡爲冒頓所滅乎?炳德曰,然矣。肯洙曰,東胡·月氏,統稱凶奴部落也。初秦始皇,見亡秦者胡之讖,遠斥凶奴,築長城以拒之,凶奴畏秦之威,不敢爲梗,秦滅之後,乃得侵擾中原矣。昇壽曰,凶奴乘中國之罷弊,得以自强,故控弦之士,至爲三十餘萬之多也。肯洙曰,夷狄之憂,何代無之,而王者唯羈縻禦暴而已。雖或盡奪其地,亦無益於中國也。漢高之親征,出於妄擧,而白登之圍,實是自招之辱也。昇壽曰,漢武之窮兵黷武,罷弊中國而止,有何益哉?王者亦何事乎戰伐也?上曰,晉陽,何地也?肯洙曰,趙簡子之言,必以晉陽爲歸,晉陽,似是趙地也。上掩卷。彙圭曰,昨筵,殿下以天授非人力下問,而臣之所奏,未能詳明,故玆敢更達矣。所謂天授者,天生斯人,必有默佑之道,故漢高之困於雎水也,危亡之機,迫在呼吸,而會大風從西北起,使高帝得脫危禍,雖楚之强,亦無奈他何也。此等處,可見天授,非人力之義也。上曰,史官就座。仍命退,諸臣以次退出。
上在昌德宮。停常參·經筵。
藥房提調金鼎集,行左承旨洪鍾英啓曰,伏未審日間,聖體若何,寢睡水刺之節,何如?臣等率諸御醫,趁早入診,詳察聖候爲宜。大王大妃殿氣候,何如,王大妃殿氣候,何如,大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿口傳問安。答曰,知道。
成原默啓曰,明日召對,取稟。傳曰,爲之。
李時愚啓曰,大司憲金鍏,執義李鼎信,掌令李廷斗·朴商壽,持平兪貞煥牌不進,李圭白在外,監察茶時之意,敢啓。傳曰,知道。
以執義李鼎信,掌令李廷斗·朴商壽,持平兪貞煥,司諫蔡元默,獻納李亮信,正言洪鍾序牌不進罷職傳旨,傳于李時愚曰,只推。
成原默,以內醫院提調意啓曰,副提調徐英淳,今日問安,不爲仕進,卽爲牌招,何如?傳曰,允。
傳于李時〈愚〉曰,大臣·備局堂上,引見。
注書任應準病代,以姜夏奎爲假注書。
備邊司,御營大將柳相弼·任聖臯·柳基常。
傳于李時愚曰,飭已施矣,御營大將仍任。
兵曹,御營大將李景純仍任事,承傳。
兵曹口傳政事,護軍李景純。
李時愚啓曰,御營大將仍任事,命下矣。御營大將李景純,令該曹口傳付軍職,仍卽牌招,傳授命召,何如?傳曰,允。
洪鍾英,以戶曹言啓曰,憲宗大王·孝顯王后祔太廟後,奉常寺所封各祭享物種,依前例磨鍊加定事,自禮曹草記允下矣。祔太廟後,各祭享物種,分道磨鍊,別單書入,而依此擧行之意,分付宣惠廳,何如?傳曰,允。
成原默,以弘文館言啓曰,副校理李維謙,旣有只推之命,卽爲牌招察任,何如?傳曰,允。
以副校理李維謙牌不進罷職傳旨,傳于成原默曰,只推。
今十二月二十日巳時,上御熙政堂。大王大妃殿垂簾,大臣·備局堂上引見入侍時,左副承旨李時愚,假注書李鍾淳,事變假注書金慶洽,記注官金大鉉,記事官金炳溎,右議政權敦仁,行刑曹判書金左根,行兵曹判書趙斗淳,漢城府判尹徐左輔,行大護軍金鼎集,吏曹判書李魯秉,行大護軍李敦榮,知敦寧府事李啓朝,行左承旨洪鍾英,行護軍徐念淳·柳相弼,校理李彙圭,以次進伏訖。上曰,史官分左右。上曰,大臣進前。敦仁進前奏曰,近候寒暄不調,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。敦仁曰,日氣不適,外間亦有輪感矣。向來感候,近則益臻夬復乎?上曰,近來則感候已爲夬差矣。上曰,次對爲之。敦仁曰,昌平還逋之減價移轉者,竝以詳定例收捧,收逋及移轉數爻,詳細具報後,更爲稟處之意,前領相時筵奏行會,卽見該監司南秉哲所報,減價收逋及各邑排劃數爻,修成冊上送矣。減價收逋錢三萬三千六百兩,以每石六戔,排劃於各邑者,爲五萬六千石,而今以詳定收捧,則當爲一萬一千二百石,其外四萬四千八百石,自歸於未區處,此則當依前仍爲昌平逋案矣。嚴飭該邑,另加收捧,刻期淸案,而屢萬逋收殺,不可專委於邑倅,分付道臣,各別嚴督,期於趁卽完簿之地,何如?大王大妃殿答曰,依爲之。出擧條敦仁曰,慶尙左水使李容純狀啓,則以爲,下吏李泰維所逋爲三千三百餘石,而前使時所捧爲千餘石,未捧爲二千餘石,指徵沒策,該吏施以一律,逋穀限十年停耗事,請令廟堂,稟處矣。一吏之逋,至於三千石之多,苟有一分國綱,豈可使莫重還穀,作爲吏屬口吻中物,若是之狼藉乎?罪著罔赦,逋宜卽完,而第一律至重,非一閫帥所敢直斷,仰請還穀排年,自是法外,則又豈自下擅請者乎?雖出昧例,極涉不審,從重推考,該吏所逋,罪關不輕,不可以該帥之啓,遽然折斷,分付該道道臣,別定査官,各穀數爻,所逋年條,消詳登聞後,更爲稟處,何如?大王大妃殿答曰,依爲之。出擧條上曰,一律不輕,而一水使何可遽請乎?敦仁曰,自下有此擅請,似是昧例所致也。大王大妃殿曰,一吏之逋,何如是夥多也?上曰,一吏所逋,至於三千餘石之多,則當用一律也。敦仁曰,折米千石以上用律,卽是定式,而只報所逋實數,則用律,當自朝家處分,水使何可直請乎?敦仁曰,向以戢盜事,屢勤嚴飭,至有兩捕將之處分,捕廳擧行,似當一倍惕念矣。顧今屢豐之餘,民無飢困,而竊發之患,有甚於前,城闉內外騷擾不息,鄕外沿路,攘奪亦多,是豈細憂也哉?紀綱一頹,百度解弛,民無樂業之心,朝多隳法之事,上下滔滔,莫之收拾,人心何所畏憚,而何變之不生乎?向以捕校之擇伶俐善譏詗者,下敎鄭重,姑未知捕廳之何以擧行,而捕校事,亦有不得不仰稟釐正者矣。該廳所謂目下擧行者,無非閒雜無賴圖囑受牌之類,此輩何以知譏詗之爲何事乎?其年久隨行,鍊習於譏捕者,擧皆投托於各宮待令之名,自占便安,初不關涉於該廳擧行,國之置捕廳,專爲戢盜,而戢盜之方,自致疎虞,此已萬萬慨歎。況其祿窠,本自零星,而皆爲待令之所圖占,軍士數本不優,而亦爲待令之所隨率,奔走使喚之校,擧無興勸之道,巡綽排比之軍,不免苟艱之歎。如此竊發之時,何以責譏詗之事乎?揆以法意,寧欲無言。聞捕將欲擇待令中年久善譏詗者,還役本廳,而動稱下敎,無以擅自收入云,若一向任寘,則將不成捕廳貌樣,而無以責其戢盜之方矣。分付該廳,各宮待令之不得不有格例者,以他校換送,其年久隨行及無例濫定者,一一收還本廳,祿窠亦爲平均分排,軍士隨率,嚴加禁斷,俾各盡意譏詗,期有實效。外方之設置營將及討捕邑守,爲其戢盜,則大路通街,行人戒嚴,而營邑之不爲動念,任其恣橫,豈有如許道理乎?此後如有一向入聞者,該地方營將及兼討捕邑守,從重勘罪,不飭之道·帥臣,亦一體論勘之意,發關嚴飭于各道營閫,何如?上曰,依爲之。出擧條大王大妃殿曰,若於凶年,不耐饑寒,則或有竊發之事,而今非荒歲,何故如是也?苟不鋤治,無以止息,殆非尋常之事,不無深慮之存焉。故向來大殿有嚴敎,捕將至於罷職,期有實效也。敦仁曰,臣亦與捕將,每爲憂歎,而凶年饑歲,民失良心,陷於不義者,是猶可哀矜也。今於屢豐之餘,民食不艱,而有此竊發者,此專由於紀綱頹敗百度解紐之致也。戢捕之方,當責捕廳,而若如今日之無紀綱,則亦難專責捕廳矣。大王大妃殿曰,設寘捕廳,爲其戢盜,而善於譏詗者,何可送之各宮,任其占便,食祿而不爲還付乎?敦仁曰,誠如慈敎,而該廳,無以自下還屬故也。大王大妃殿曰,若知此弊,則必已使之還付該廳矣。上曰,毓祥宮·宣禧宮·景祐宮·大院君宮·恩彦君宮五處所外,各官所送捕校,一竝還屬該廳,而五處所所去捕校中,若有伶俐之人,亦令換送之,可也。敦仁曰,捕將旣已登筵,卽爲聽傳敎,何如?上可之。仍命捕將進前聽傳敎。相弼曰,下敎如是鄭重,謹當以此擧行矣。敦仁曰,臣方以紀綱之頹敗,仰奏矣。近聞院隷輩,因微細煩屑之事,結縛士夫閒良於射場,捽曳通衢,恣意亂打,又攔入於曾經閫帥家,歐打其已出身之武弁,駭怖光景,擧世譁然,苟有一分紀綱,此輩之全無忌憚,肆行無前變怪,至此之極乎?國法名分,掃地無餘,寧不萬萬寒心哉?首犯三漢,已自秋曹發配,而聞其配所,皆可謂善地云,若尋常處之,其何以正頹綱而懲後弊?更令秋曹,移配遠惡絶島,雖遇赦之時,無得錄入於放秩之意,分付該道道臣,何如?上曰,大關紀綱,極爲寒心。卽令秋曹,移配絶島,勿入於赦典中放秩,可也。出擧條上曰,三隷定配,在於何處,而如此之類,秋曹何故配以善地也?敦仁曰,聞皆占得善地,亦且不遠矣。大王大妃殿曰,困辱兩班,若是之甚,可謂紀綱無餘地,非但寒心而已也。敦仁曰,誠極該歎矣。上曰,此輩因何事而作此擧乎?敦仁曰,似聞相鬨於妓家云。若其歐打,在於妓家,則容或無怪,而射場作亂,班家攔入,是亦變怪也。大王大妃殿曰,亦一變怪也。上曰,院隷之數,自來夥多,而向來有修成冊減額後,尙亦不小云,若只存定數,則豈可如是作弊乎?敦仁曰,院隷成冊本,有修送於法司與捕廳,故雖稱院隷,名不在成冊者,法司捕廳,皆爲治罪。以今番事觀之,首犯之漢,自捕廳發捕,而初不在成冊者也。其翌日,院隷更爲付簽於渠案中云,若此不已,則法何以行之乎?大王大妃殿曰,政院則不知此事乎?敦仁曰,自下所爲之事,政院亦難知之矣。上曰,數遞之承旨,亦何以知之乎?敦仁曰,臣方使之査實,而都使令,亦已囚之矣。自今爲始,成冊之作奸,當嚴飭禁斷矣。上曰,政院·內閣之隷,皆多額數,而原定數外加出,亦何用之乎?敦仁曰,院隷實使令,本有定數,不至甚多,而向來成冊後,加出名色,皆爲除去矣。此輩中有或行惡者,自法司,文移推治當然矣。雖以捕盜言之,或投托於各宮各司,或隱避於卿相家廊底,則該廳皆不能推捉,是豈成說乎?自今勿論各宮各司下屬·班家下隷,苟有犯盜之事,一竝推捉,然後法可以行之也。大王大妃殿曰,亦或有私家之折簡請囑而拔之,則法何以行之乎?大臣所奏,捕將今亦聽之乎?敦仁曰,捕將進前聽傳敎。相弼進前訖。大王大妃殿曰,向來有雖或掖屬,皆許出付之下敎矣。其外則雖各宮各司及大臣家下屬,竝勿拘礙,卽爲捉治,可也。上曰,雖掖隷,亦許出付,則況其他屬乎?相弼曰,謹當依下敎擧行,而賊漢則其間只捕二三人矣。如或有投托隱避者,豈敢不草記推捕乎?此後尤當勿拘顔私矣。大王大妃殿曰,亦爲嚴飭捕校,極力譏詗,期於竊發之止息,可也。相弼曰,下敎嚴截,敢不惕念擧行,而捕校輩亦方盡力搜捕矣。大王大妃殿曰,大殿之特以訓將,除授捕將者,以必善戢盜故也。須知此意,毋爲孤負,可也。近聞自外傳入之說,又或有班賊云云,不但寒心,實有愧歎,姑無顯然明知之事,故且含忍,而必爲着念擧行,可也,敦仁曰,苟有一分人心,豈或如是,而旣無眞贓,則捕廳亦難捉之,而所聞則極爲駭怪矣。敦仁曰,每値六臘大政,或以特敎,或以筵稟,前後提飭,便成歲課,而過政見之,都歸文具,今臣所奏,亦安知不爲文具之歸乎?然而若曰,民生之安危,不係於守令治蹟則已矣。不然則朝家之差遣守令,欲其安民也,非厲民也。守令,顧安可不擇乎?銓官,亦豈無擇人之心,而第近俗專尙門地,凡門地之稍顯著,而聲氣之不寂寞者,雖知其人之不合治民,而不得已差送,其門地與聲氣之下於是者,雖知其彼優於此,而輒不免因循挨過。此風已痼,莫之矯救,而擇人二字,無地可論矣。朝廷旣不擇而送之,則何責其人之不善治,守令旣無以責善治,則雖欲民生之不困窮,得乎?國以民爲本,雖堯·舜聖世,咨岳咨牧,未嘗不拳拳於治民之事者,爲其國之本也。況今京外民命,塗炭極矣。官守多不法之稗政,郡邑行無厭之剝割,生業莫保,膏血亦盡,所在咨怨,不啻暑雨祁寒,目見其弊至無奈,心知其矯之不難,而今日之政,猶復前日,今年之政,亦是昨年,未見其擺脫前套,精白淬勵者,直私意之未祛也。況朝家用人,專尙恢公,而遐外之蹤,沈屈之類,纔過一政,擧懷抑鬱,或不無毁冠裂冕之心,如是而亦何能厭服物論,收拾衆心哉?大政行且在邇,兩銓亦皆登筵,以各別惕厲,屛去套弊,誠心對揚,期有實效之意,申飭,何如?上曰,依爲之。出擧條大王大妃殿曰,兩銓官進前。斗淳·魯秉進前訖。大王大妃殿曰,兩銓官今聽大臣所奏,於心果何如?斗淳等曰,大臣所奏,誠爲切當矣。大王大妃殿曰,非但切當而已,勿歸文具,循私秉公之間,亦須商量爲之。前日飭敎,皆無實效,故予不欲復言,卿等須知此意爲之也。斗淳等曰,下敎至此,敢不盡心對揚也?大王大妃殿曰,守令之治否,係民生之休戚,民生之休戚,係國家之安危矣。予是婦人,深居九重,何以知之?而此專在於政官,政官則必當知人才之賢否,勿視親與不親,極爲擇差,則此是向國之心也。斗淳等曰,下敎如此,萬萬惶悚矣。上曰,褒貶之法,欲知守令之治否者,而皆爲書上,則守令眞皆善治乎?敦仁曰,守令何可皆能善治乎?上曰,無中下等,而皆書上,何也?此由顔私之致,則寧有寄方伯治民生之本意乎?反使民陷於塗炭,則何必遣守令爲也?大王大妃殿曰,苟如是也,則實不若不送也。敦仁曰,聖敎至當矣。大王大妃殿曰,望筒之落點首望者,只恃銓曹甄別之意,而雖以守令觀之,非徒無效,而恐有害焉,銓官須知此擧行也。上曰,以此殿最觀之,則皆若善治,予何由盡知也?敦仁曰,此雖紀綱所在,實係於聖上之一心,殿下奮發聖志,慥慥爲治,則階前萬里,自然洞知矣。何憂殿最等一事乎?臣之此言,雖若迂闊,殿下自今行之,則必當有效矣。且一國之事,皆是殿下之職責,念玆圖治,則毋論紀綱與他事,自當修擧矣。上曰,今當申飭道伯也。仍命書傳敎曰,殿最本意,專觀守令之治不治,而今見各道殿最,則略干中下外,皆以上考書之,豈可以道臣之私情,負此衆民之心乎?西伯外六道道臣,竝施以三等越俸之典。敦仁曰,守令擇差,固銓官之責,而考績黜陟,乃道臣之職爾。每見殿最之來,不過以若干窠塞責而已,按法剛明,實心對揚者,未之多見,豈若干塞責之外,擧皆善治故耶?恐必無是。恐必無是,而猶復如是者,非但不能擧其職也。顧其害,將歸於何?假使同一不治,而彼黜此陟,甚或彼臧此否,而臧者點而否者自如,卽不過勢力之有無,顔私之厚薄而已。民命之倒懸,莫今日若,而司牧黜陟之政,一出於私,無實心公明之意,如是而將何以做去國事乎?憲宗朝,每以此屢有嚴敎,或還給啓本而改修整,或特罷其職而示警飭,此皆如昨日事,今見各道殿最,實不勝萬萬慨歎。其中關西殿最,略存面目,姑置之,其餘六道道臣,別無優劣之可分,竝施以越俸之典,何如?上曰,已有下敎矣。出擧條敦仁曰,行上護軍李嘉愚,行大提學徐箕淳,竝備堂還差,行兵曹判書趙斗淳,關東句管堂上差下,何如?上曰,依爲之。出擧條敦仁曰,以賀謝方物移準稱謝,兼付於今番陳奏使行事,纔有槐院草記蒙允矣。使號,以陳奏兼謝恩使,改付標以入之意,分付該曹·該院,何如?上曰,依爲之。出擧條敦仁曰,史局郞廳之三司啓遞,卽爲專意史事,而向來因館職之苟艱,玉堂則筵稟勿遞矣。見今纂修方張,而郞廳數少,書役及番次,無以排比云。郞廳之三司見帶者,依已例竝許遞改,堂郞之差祭,亦竝安徐之意,分付,何如?大王大妃殿答曰,依爲之。出擧條大王大妃殿曰,每覽單子,則懸病甚多,一日仕進,或不過二三人,故予以爲事役告訖而然也。若如是則何時可竣乎?敦仁曰,其間未及始役,故似多不進之員矣。臣謹當退出申飭,而纂修方張,爲始訖役,尙遠其期矣。敦仁曰,備堂之不參賓對,前後申飭,亦屢矣,而今日登筵,不過爲十員,三十餘員之過半懸病,亦關事體,不參賓對之備堂,實病實故外,令政院捧現告,竝推考,何如?上曰,依爲之。出擧條敦仁曰,臣以垂死癃喘,忽膺此萬不堪承之命,以病則積年沈痼,久成膏肓之祟,以跡則課歲進退,徒招鍾漏之譏,屢暴血懇,未蒙矜諒,際又首相之喪,出於意外,臣固不得不黽勉視務,而今臣精力,頓無餘地,人之日用,專仗聰明,而昨見之事,今忽眼生,朝聞之言,夕不耳熟,先後之不相攝,殆若精魄都爽。如是而雖欲儘力擔夯,期免僨誤得乎?頃在伴食仰成之時,猶懼不克負荷,況今獨當重務,何望塗抺做去乎?雖欲力强而行之,畢竟成敗姑舍,卽恐行不得也。顧今新喪上相,時原任之數,極甚零星,此時甌卜,爲國事政急,朝著且多儲望之人,伏望卽下成命,以爲備員責成之地,是臣區區之望也。大王大妃殿曰,以卿年歲,漸至衰損,理勢之所必然,而今見卿神色,比向時筋力,稍爲康旺矣。敦仁曰,首相間已卒逝,而今臣獨當此任,苟無甚病,猶可以盡力黽勉,焉敢爲占便之計,而但臣筋力,日異而月不同,且時原任,未有如此時之數少矣。在前則或至八九人之多,而見今只有三四老病之人而已。每於公故分當之時,國事共議之際,輒多苟艱之患,而朝著中儲望之人,實爲不少,次次需用,則漸當閑習廟務矣。自上必爲簡拔新卜,以爲備預之地,實爲國事萬幸矣。大王大妃殿曰,舊卜新卜間,從當爲之,卿則更勿言病,專意國事,以盡輔佐之責,予所望也。敦仁曰,臣雖無狀,苟非實病,安敢有此心,而但精力不逮,無以自恃。且今國綱人心之壞損,無復餘地,以臣力量,萬無抵當之望,亦嘗晝而不食,夜而不寐,百爾思之,實無好道。諺云雖擧輕紙,分力則易勝,及今新卜,以備鼎席,則共濟之道,必不似獨任之時,此非敢爲臣一己之私,實爲國事而然矣。大王大妃殿曰,予亦知卿此言,出於爲國之意也。大王大妃殿曰,領相卒逝,曷勝傷衋?向於筵席,雖見筋力之凜綴,而未料遽至於斯也。敦仁曰,重卜未久,庶期共濟,筋力雖至癃痼,實未料今年之內卒逝也。大王大妃殿曰,予每欲以此事一言之矣。景慕宮前旅客之家,有以木器四種,收口文,以爲大小應役之地,此是正廟朝金石之典,而近年以來,聞爲收稅,至有生弊云,可見渠輩必無生涯,將有散去之慮矣。當初設施,亶出於聖孝,而若至蕩然之境,則將負當日之盛意,實不勝慨歎。今若依前爲之,則可以復舊矣。敦仁曰,臣於年前,亦有所聞知者矣。正廟朝聖孝,嘗慮景慕宮前洞內之虛疎,設置旅店,而木器四種之自東來者,收之口文,載於儀匭,而庚申以後,不收口文,乃有收稅之弊,收稅則多,口文則少,且自東來者,猶可收稅,而聞自三南來者,皆爲收稅,炭幕主客,因成弊端。今若依舊例,自東門來者,收送口文,則庶可如前無弊矣。臣謹當以此意申飭爲之矣。上曰,如前爲之則好矣。苟守舊法,何弊之有也?大王大妃殿曰,如儀匭謄錄爲之,可也。敦仁曰,此是金科玉條,而紀綱頹敗,此亦有不如前之歎矣。當以儀匭所載,嚴飭矣。上命大臣就座。時愚曰,諸宰奏事。左根等曰,無所奏矣。時愚曰,玉堂所懷奏之。彙圭進前奏曰,伏以臣空疎謭劣,猥廁橫經之列,山野之踪,擧止生澁衰癈之物,知識昏瞀,其論思輔導之責,固不可以見職自居,而第念臣起自疎逖,昵近耿光,天顔咫尺,酬酢如響,區區愛戴之忱,便欲暴陳而無隱者,迺是臣子之情也。玆敢掇拾緖餘,竊有所仰達者。嘗聞先儒之言曰,惟學可以養此心,惟敬可以存此心。蓋心者,一身之主宰,萬化之權輿,而學者,成己成物之事也,敬者,徹上徹下之工也。篤志于學,宛然若聖賢之在座,修己以敬,凜乎如神明之臨上,則反復尋繹,深造自得,而此心之所以浹洽也,照管警省,勿貳勿參,而此心之所以收斂也。肆惟古先哲王,小心畏愼,兢兢業業,盤盂几杖之銘,刀劍戶牖之戒,可見其無一事之非學也。日乾而夕惕,嚮晦而入宴者,又驗其無一時之非敬也。所以維持乎心,管攝乎心者,若是其至,而中和位育之功,可久可大之驗,於是乎在矣。伏惟我殿下,以天縱之聖,加日新之業,其於切劘進修之方,有若無待於加勉者,而頻御臣僚,不憚三晝之接,洞開筵席,更無十曝之憂,典學之誠,好問之篤,惟日孜孜,弗得弗措,臣民之幸,宗社之福,寧或過是也?雖然書曰,愼厥終,惟其始,詩曰,靡不有初,鮮克有終。不始,固無以終,而無終則又安用始乎?伏覩我殿下,臨御法筵之時,講辨儘精切,考索儘亭當,期欲身體而力行之者,卽其此心之得所養也。衣冠必正齊,視瞻必端的,期欲齋莊而振勵之者,卽其此心之知所存也,而未敢知淸燕之暇,濩蠖之中,一循是心,毋替毋忽,玩繹之工,益復縝密,而無作輟之患,提撕之意,申致謹嚴,而無間斷之時乎?伏乞聖明,因是將順,細加點檢,時時念念,恒若聖賢之在座,頭頭處處,無異神明之臨上,以至隱見無間,顯微一致,則學以養心者,日益崇深,敬以存心者,日益純熟,而羲易之自强不息,文王之緝熙敬止,卽當自此而馴致矣。盍聖上懋哉懋哉?粵哉宣祖大王初服,臣先祖文純公臣滉,箚進聖學十圖,而以敬齋箴·夙興夜寐箴,分作地頭時分看,其說曰,無一席無理之地,何地而可輟工夫,無一息無理之時,何時而不用工夫?其於養心存心之要,用功節度,至爲精密,如臣之昏謬蔑識,旣不能裨補其萬一,則敢擧先臣納誨之誠,更爲我殿下惓惓焉。上曰,所奏甚好,當留念矣。出擧條大王大妃殿曰,玉堂所奏,誠好矣。年今幾何?彙圭曰,臣年六十四歲矣。敦仁進前奏曰,祭酒臣洪直弼,來年當回卺云。若自朝家,有示意之擧則似好,故敢此仰達矣。上曰,山林年歲,今爲幾何乎?敦仁曰,明年當爲七十五歲矣。禮待之地,不可無示意之擧矣。臣不敢以某事仰請,而旣有聞知,故玆敢提稟矣。上曰,於前有可據之例乎?敦仁曰,年前故重臣金箕殷回卺時,有其子外任甄復,衣資食物及宴需,自戶曹輸送之處分矣。大王大妃殿曰,回卺在於何時云乎?敦仁曰,臣未及詳聞,而近來人家回卺,皆以正月爲之矣。大王大妃殿曰,誠稀貴之事矣。時愚曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出擧條上命史官就座,命大臣先退,仍命退,諸臣以次退出。
庚戌十二月二十日申時,上御熙政堂。召對入侍時,參贊官李時愚,侍讀官李彙圭,檢討官趙在應,檢校待敎金輔鉉,假注書李鍾淳,記注官金大鉉,記事官金炳溎,各持通鑑第二卷,以次進伏訖。上曰,史官分左右。上開卷。上曰,上番讀之。彙圭讀自帝悉去秦苛儀法,止雜就之。上曰,文義奏之。彙圭釋義訖。上曰,此時群臣,何至於飮酒而爭功乎?時愚曰,創業之初,群臣皆是武夫,疎於禮節,且多豐·沛舊人,故有此飮酒爭功之弊矣。彙圭曰,叔孫通之願徵魯生者,魯邦,猶有周公·孔子之遺風,異於他國,故必徵魯生矣。上曰,下番讀之。在應讀自上曰可,止野外習之。上曰,文義奏之。在應釋義訖。上曰,興禮樂,實是積德中事,何待百年乎?兩生之言,未爲稱當,宜乎叔孫通之以鄙儒譏之也。時愚曰,禮樂亦何嘗一日無也?有父子則便有父子之禮,有君臣則便有君臣之禮,他皆可以類推,而大抵此時民生,瘡痍未蘇,必使先爲覆育,以待富饒而後,始可敎之也。然則此所謂積德,卽是厚積仁德之意也。上曰,若待百年,則高帝之後,方可議禮樂也。何如自初行之之爲好乎?時愚曰,以此時事勢觀之,高帝入關之初,只爲約法三章,故秦之餘民,幸而如逢陽春,宜使之息肩起蘇而已。遽又責之以繁文細節,則誠非時措之宜也。在應曰,興禮樂,不爲不急,而兩生之言,實爲有理。孟子曰,今也制民之産,仰不足以事父母,俯不足以畜妻子,樂歲終身苦,凶年不免於死亡,此猶救死而恐不贍,奚暇治禮義哉?彼兩生者,其或聞賢聖之緖論也。上曰,參贊官讀之。時愚讀自七年,止大抵多襲秦故。上曰,文義奏之。時愚釋義訖。上曰,叔孫通之禮,亦采秦時舊法而用之乎?時愚曰,然矣。旣襲秦故,故後世亦不以善爲制禮,稱之也。上曰,小學有一獻百拜之禮,此亦可比於法酒乎?時愚曰,此註下有古人不過三酌之言矣。時愚曰,古之君臣,情意交孚,禮節簡易,或有坐講之時,而俯伏抑首之法,則自秦爲始矣。彙圭曰,毛詩云,躋彼公堂,稱彼兒觥,此可見古者禮儀之簡易也。時愚曰,豳風此章之註,有禮野意眞之語矣。蓋與其禮節之燦備,曷若誠意之相孚?是故古者,只尙敦朴之內實,而不取儀文之外飾者,於此可知也。上曰,閣臣讀之。輔鉉讀自上自將擊韓王信,止輒益封邑焉。上曰,文義奏之。輔鉉釋義訖。上曰,單于反爲閼氏之所欺矣。在應曰,然矣。上曰,白登卽高帝最困處也。在應曰,然矣。當時冒頓最强,而有以五色馬,圍平城之語也。時愚曰,天子不可輕自戰代,而漢帝以用兵而得天下,故貴爲天子,亦不自重而自將擊韓,有此白登之困矣。上曰,若或危急之時,則猶可自將,而漢帝已取天下,則只可命將出征,而何必身自用兵也?在應曰,然矣。漢高帝創業之後,猶爲好戰,故武帝之窮黷,未必不由於此也。是故王者有征無伐也。時愚曰,看史之法,必考時事之善否政治之得失,以爲徵戒者也。上通讀二遍訖。上曰,太常,何官乎?時愚曰,卽掌禮之官,古有宗伯,似與此同也。上曰,此縱精兵,與前伏兵異乎?時愚曰,精兵,卽前所伏奇兵之出用者也。上曰,見短之短字,何義也?時愚曰,短卽老弱之謂也。方今天子自將來擊,則彼必誇張其武,而乃反以老弱之短兵出示之者,欲使漢輕易而來戰也。在應曰,左傳有楚羸誘晉者,亦與此同也。時愚曰,伏見聖學,比前秋,顯有將就,竊不勝忭祝萬萬。臣於所讀自止之內,尊君抑臣四字,有可以仰達者。夫君臣之分,如天地然,若不可乎階級,而必須天道下降,地氣上升而後,爲地天之泰,萬物以育,四時以成,不然則隔而爲否矣。是故古聖王之於臣隣也,始以情志之交孚,終焉位職之與共,有可問學則師之,有可倚毗則友之,未嘗使之趨走爲勤承順爲恭也。觀於典謨之吁咈雅頌之詠歎,有若分義之相忘,而恩意之隆洽,際會之密勿,便是一家氣象也。如此則安得無輸忠盡言之美乎?禹之告于舜曰,無若丹朱傲,周公之告于成王曰,無若殷王受之迷亂。夫以溫恭之德,而何嘗有是傲也?夫以緝熙之學,而豈或有是迷亂也?曰傲曰迷亂,似不宜遽發於至尊至聖之前,而然禹與周公,丁寧反復,恒存萬一之戒,舜·成王,不惟不抑而下之,亦且虛心警省,惟恐此言之不聞也,所以治敎之隆盛如彼也。自夫六國分爭,功利之說始行,而於是乎有尊君抑臣之儀,嬴秦之初,自知棄禮義尙刑罰,必多群下之議己也。仍復蹈商鞅之舊習,聽李斯之峻法,在上者獨持崇貴之體,在下者只守嚴畏之分,上下隔截,以至山東之盜四起而莫之覺也。雖以漢祖除苛之規從諫之量,其所以撫摩慰卹者多矣。至於制禮,一委之叔孫通,而通亦俗儒也。草昧之際,將士麤豪,只當稍設防限,俾不至劍柱爭功,延致齊魯諸生,講究先王之軌範,而乃反野外綿蕞,多襲秦故,不復見忠厚之遺風,此又漢之終遜於三代也。猗歟我朝聖神承緖,其於接下之禮,至厚至渥,具載於羹墻錄中,臣不敢猝乍間一一仰誦,而最是英廟朝因史官所奏,仍有秦之尊君抑臣,予嘗非之,此後則諸臣無難仰瞻之敎,此皆虞舜·周成相與之意也。熙洽久遠之化,式至于今,尤宜殿下所當監法者,伏願懋哉。上曰,所奏文義,節節儘好。其曰傲曰迷亂者,實出於忠愛勉戒之意也,當留念矣。上掩卷。命史官就座,仍命退,諸臣以次退出。
上在昌德宮。停常參·經筵。
成原默啓曰,明日召對,取稟。傳曰,爲之。
又啓曰,來二十五日,朝參日次,而徽慶園忌辰祭齋戒相値,頉稟之意,敢啓。傳曰,知道。
洪遠燮啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
成原默啓曰,右副承旨林肯洙,今日不爲仕進,卽爲牌招,何如?傳曰,允。
以李崙夏爲假注書。
以李翔峻爲假注書。
洪遠燮啓曰,大司憲金鍏,執義李鼎信,掌令李廷斗·朴商壽,持平兪貞煥牌不進,李圭白在外,監察茶時之意,敢啓。傳曰,知道。
以執義李鼎信,掌令李廷斗·朴商壽,持平兪貞煥,司諫蔡元默,獻納李亮信,正言洪鍾序牌不進罷職傳旨,傳于洪遠燮曰,只推。
成原默,以弘文館言啓曰,副校理李維謙,旣有只推之命,卽爲牌招察任,何如?傳曰,允。
以副校理李維謙牌不進罷職傳旨,傳于洪遠燮曰,只推。
成原默,以禮曹言啓曰,卽接溫陽幼學姜彝好所志,則以爲,同姓七寸姪,嫡妾俱無子,以其同姓八寸弟泳第二子學秀,欲爲繼後,兩家諸族,相議完定,而生養父母,俱爲作故,拘於常規,不得循例禮斜,依定式,草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長姜彝好所訴旣如此,姜泳第二子學秀,立爲姜之後,何如?傳曰,允。
李時愚,以備邊司言啓曰,卽見慶尙監司李鼎臣狀啓,則枚擧東萊府使李宜翼牒呈,以爲,倭館改建時容入材木,以萊府近處松田中不合船材者,依例斫給事,請令廟堂稟旨,分付矣。今此容入之材,似是從實磨鍊,依狀請本府近處右沿松田中風落自枯不合船材者許斫,而運輸等節,亦有乙酉覆啓知委者,依此擧行之意,分付于該道臣及統制使處,何如?傳曰,允。
又以兵曹言啓曰,僉知中樞府事李㬚,五衛將盧翼燁,文臣兼宣傳官兪敎煥,部將徐枝亨,俱以病難供職,呈狀乞遞,五衛將鄭冕榮,前任江華中軍金魯鳳,前任慶尙監營中軍李鳳緖,前任黃海監營中軍崔憙錫,前任全羅監營中軍徐典輔,前任南虞候忠翊衛將文義行,前任忠淸監營中軍忠壯衛將金鎭元,前任北虞候,俱在任所,上來間該廳番次苟艱云,竝改差,何如?傳曰,允。
又以兵曹言啓曰,卽接金虎門入直哨官朴桂弘手本,則景秋門北邊月廊外壁半間頹圮云,爲先令紫門監,以杻把子,堅實圍排,急速修築,而把守軍兵,金虎門入直軍,量宜除出,限改築間,嚴加守直之意,分付,何如?傳曰,允。
又以訓鍊都監言啓曰,因兵曹草記,景秋門北邊月廊外壁半間頹圮處,金虎門入直軍八名除出,將校一人率領,限改築間嚴加守直之意,敢啓。傳曰,知道。
洪遠燮,以刑曹言啓曰,今十二月二十日,大臣·備局堂上引見入侍時,右議政權敦仁所啓,臣方以紀綱之頹敗仰奏矣。近聞院隷輩因微細煩屑之事,結縛士夫閑良於射場,捽曳通衢,恣意亂打,又攔入於曾經梱帥之家,毆打其已出身之武弁,駭怖光景,擧世譁然。苟有一分紀綱,此輩之全無忌憚,肆行無前變怪,至此之極乎?國法名分,掃地無餘,寧不萬萬寒心哉?首犯三漢,已自秋曹發配,而聞其配所皆可謂善地云,若尋常處之,其何以正頹綱而懲後弊?更令秋曹,移配於遠惡絶島,雖遇赦之時,無得錄入於放秩之意,分付該道道臣,何如?上曰,大關紀綱,極爲寒心。卽令秋曹,移配絶島,勿入於赦典中放秩可也事,命下,而頃因承政院文移,毆打士夫閑良之院隷等,依律文,金明完,江原道三陟府,張興寬,忠淸道泰安郡,姜學習,黃海道長淵縣,徒二年定配所,纔已發配矣。謹依批下,明完,全羅道康津縣薪智島,興寬,靈光郡荏子島,學習,珍島郡金甲島,竝遠惡絶島,更定配所,令各該道臣,待其到配,卽爲押送之意,敢啓。傳曰,知道。
兵曹口傳政事,副司果單金輔鉉。
右參贊金景善疏曰,伏以臣猥膺專對之命,行將出疆矣。臣之父母墳山,在於京畿楊州地,曠省已久,今當遠離,區區情私,冞切霜露之感。玆敢不揆猥屑,仰瀆崇嚴。伏乞聖慈,俯垂鑑諒,仰稟東朝,特許臣往來之暇,俾伸至情焉,臣無任云云。答曰,省疏具悉。卿其往省焉。
館學儒生生員李敏時,幼學徐相璿·吳芝秀·李根修·李衡宰·金炳右·李然膺·李雲夏·權壽南·朴履道·尹貞善·朴承一·李根升·徐龜淳·宋周玉·成鍾永·洪岐用·柳喜春·丁大坤·韓在源·權興奎·李敦詩·李世愚·金益秀·趙聖和·洪根周·申正休·任泰直·趙秉厚·嚴普永·李秉薰·李敬溥·尹泰應·鄭海源·崔斗煥·李圭亨·韓秉禮·朴來正·洪冕厚·尹在善·金炳俊·李錫夏·朴永聞·權洵·尹秉厚·李敏逈·趙然恒·金益相·李斗鉉·鄭匡始·申泰宣·尹永普·李源根·徐簡淳·任慶準·趙然秀·鄭基豐·洪奭謨·任炳常·閔泰鎬·朴齊昇·朴烟壽·申鳳顯·吳和秀·金容集·南鍾球·鄭翼永·沈東陽·洪秉勳·鄭顯喬·洪醇厚·丁大鴻·尹象儀·李晦愚·金永謨·趙兌永·李珪永·朴命壽·趙昌和·金寬植·成驥鎬·金在植·趙濟升·李堈·趙秉式·李景魯·尹龍求·金箕淵·金東永·鄭孝源·韓致吉·鄭顯念·金學種·李源興·金民秀·安橓·李需冕·李憲宰·金台濟·韓秉敎·徐相雨·睦永錫·權商鎬·趙啓永·李敏聞·崔瑨·洪祐龍·兪致道·李在應·李周性·南世重·嚴普燮·許遫·洪夏鍾·金命濟·朴景壽·李敎明·宋始榮·閔致箕·兪綱煥·李應明·吳興默·李燮·李用晦·李克善·李玄庠·李鶴來·李公愚·尹泰泓·尹錫衡·趙然慶·朴孝善·金顯翼·具正翼·李承有·趙然輔·李源在·姜弼春·洪淳誠·李承哲·洪輔鍾·李錫信·金商麗·申大顯·尹檍·徐五輔·徐一淳·安義重·元錫用·李源膺·徐美淳·丁義植·成致容·南宮鎭·孔大鼎·李炳敎·兪鎭一·鄭大源·李玄在·李長洙·申泰正·吳伯善·許扆·李禹承·許鐸·金秉奎·蔡元亨·韓鎭翊·朴殷淳·朴來錫·鄭益和·元世哲·金建秀·李碩鉉·林弘洙·李寅甲·洪在潤·李溫在·李膺信·成載萬·徐種淳·金顯敍·黃鍾復·尹滋敬·趙雲大·洪信周·李敦學·趙秉定·尹鳳求·黃厚淵·李裕吉·權斆善·李洛鉉·兪恒煥·尹致覺·李容達·兪夏柱·南興敎·閔永來·曺羽承·鄭稷朝·徐鶴淳·權鶴壽·兪進源·尹致聖·李敏恒·柳南珪·林星洙·李容肯·徐相殷·鄭舜朝·朴龍彬·兪鎭球·趙濟華·元錫九·辛泰洪·申錫殷·南右重·金廣淵·洪在臣·沈魯聞·黃鍾必·成宜鎭·安泰祜·申在朝·閔九鉉·魚太中·申宇善·趙兢鎬·李平在·李承禮·權中禹·鄭基協·白宗周·洪在福·趙止和·閔泳道·李承紀·呂正燮·徐相翊·李容默·沈東瑾·姜穎秀·李敷榮·徐最淳·李大愚·李準鉉·吳俊泳·沈能赫·金永健·宋修玉·洪鍾石·吳德泳·李鼎魯·黃正淵·金益亮·趙琮燮·李邁·尹泰經·尹永求·金英植·沈東瓚·李能洙·宋知仁·尹興善·朴齊大·尹秉益·朴濟弘·沈肯秀·洪羽鍾·嚴泰永·睦興錫·黃一淵·金甲秀·南左重·朴采壽·權益善·洪平燮·李明憲·洪輔燮·朴宗根·李渭在·曺錫用·吳升秀·李章彬·任昊準·尹滋鳳·朴天浩·申膺善·鄭雲韶·鄭箕錫·徐蓂淳·李惇在·魚命卨·申在河·李靖溥·林顔洙·李浩根·邊馹遠·吳聃善·朴振壽·李鴻翼·李復秀·閔聖鎬·宋能洙·閔哲鎬·洪學謨·朴齊秀·金樂均·吳元默·鄭振榮·權命佑·李在明·徐徹淳·吳禧默·李用翼·李潤永·李徽初·鄭南容·金炳書·洪岐鍾·李寅燁·金容秀·李徹朝·徐綺輔·洪在明·李·尹聖圭·金寅秀·朴齊寬·任岱準·李秀謙·權養直·金駿熙·李·徐偉淳·朴聃壽·尹秉幹·朴熙鼎·李容弼·趙然成·李應九·李寅應·金達漢·李憙信·李·申錫度·朴宗英·李知愚·尹瑗·金文敎·宋煥泰·金琦鉉·李近永·李象在·金東源·李坰·李源朝·沈在恒·李·金炳璹·徐徽淳·金東秀·金季淵·趙龍圭·申錫圭·黃錫淵·申頤顯·沈興澤·黃信欽·尹致弘·閔宗鎬·尹泰魯·李恒年·尹靖求·李儁·沈魯完·黃浩大·金興敎·李遇觀·安敎熙·任晉敎·金壽侃·金鏔·洪雲周·尹星璐·孔有東·李基善·鄭基憲·朴齊度·鄭顯恩·李顯翼·李秉祥·鄭雲頀·尹·成大永·嚴世永·李建相·趙縉鎬·尹興善·金翼鉉·李象弼·沈履澤·金碩根·南鍾應·鄭基曾·李秉準·趙雲兢·李敏性·尹滋弘·李翊相·趙埰·尹泰健·鄭華錫,進士兪鎭龜,生員吳健泳,進士沈相翼,生員李泰魯,進士李根洙,生員尹致任,進士鄭基鵬,生員尹尙鉉,進士韓敦源,生員趙象鎬,進士權用直,生員李師在,進士李寅友,生員李裕正,進士李時翼,生員金義鉉,進士韓敎源,生員宋熙正,進士徐太淳,生員李喬榮,進士朴齊翼,生員金民均,進士洪臣學,生員李承緖,進士尹孝善,生員朴永茂,進士鄭濟鉉,生員趙然參,進士睦養錫,生員李應辰,進士尹相甲,生員朴永運,進士李在灝,生員李泰夏,進士沈宜薰,生員權敬善,進士鄭基昌,生員金永運,進士成載瑨,生員鄭鴻朝,進士洪憙燮,生員張世用,進士洪駿燮,生員申冕求,進士林徹洙,生員趙秉瑋,進士朴弘陽,生員趙在永,進士宋敎熙,生員金興集,進士洪鍾觀,生員洪在行,進士鄭寅秀,生員李根厚,進士金有鉉,生員韓赫愚,進士沈宇鼎,生員金斗應,進士鄭基駜,生員尹榰,進士李赫,生員趙璣淳,進士洪祐昇,生員任思準,進士李心永,生員金尙淳,進士趙岐淳,生員成彝鎬,進士趙然喆,生員鄭壎,進士洪祐仁,生員洪祐慶,進士金永喜,生員趙鏘和,進士韓致肇,生員鄭能秀,進士尹升求,生員趙東淳,進士李沂在,生員朴大淵,進士崔瑛,生員趙嚞鉉,進士李魯健,生員權遇準,進士柳光漢,生員呂東錫,進士尹禹圭,生員尹滋益,進士李鶴圭,生員洪瓚周,進士尹瑨,生員李鼎漢,進士鄭來鳳,生員李應孝,進士金鳳求,生員李寅周,進士申必欽,生員李右達,進士李敬燮,生員金錫輔,進士安孝恪,生員李應駿,進士申錫琦,生員申錫龍,進士兪致長,生員韓秉元,進士金根洙,生員李圭鳳,進士尹榮輔,生員張錫龍,進士權致用,生員李在韶,進士沈宜游,生員金秀衡,進士李裕大,生員金鎭命,進士鄭鴻禧,生員金鼎薰,進士鄭在俊,生員宋源壁,進士朴世秉,生員金秉薰,進士金秀煥,生員成啓默,進士權益和,生員尹錫禧,進士柳孝睦,生員韓泰定,進士成載瑾,生員徐斗煥,進士李寅禹,生員安錫範,進士李象淳,生員徐贊奎,進士金熽,生員朴鼎鎭,進士李宜馨,生員李冕容,進士朴基戩,生員李敎在,進士黃鍾胤,生員沈樂羲,進士趙鳳植,生員李容濂,進士金萬鉉,生員權好淵,進士李敏承,生員柳喆用,進士李搢九,生員全昇翁,進士洪秉一,生員丁大淵,進士尹滋命,生員李正秉,進士趙秉協,生員李用儀,進士朴承晃,生員金秀學,進士鄭龍朝,生員李源祥,進士朴徠壽,生員尹達善,進士尹聃鎭,生員閔舜鎬,進士成孝慶,生員金正浩,進士李秉瑀,生員徐莘輔,進士鄭夔和,生員朴名壽,進士南正敎,生員宋奭求,進士李種基,生員李膺河,進士徐綮輔,生員韓致晃,進士金國喬,生員鄭晉默,進士金昞銖,生員安世英,進士李海珉,生員洪俊學,進士權褚,生員李泰元,進士林敎聲,生員柳晚恭,進士具玹,生員李憲敍,進士李同淵,生員元錫亨,進士李有駿,生員洪友燮,進士秦應福,生員梁基衡,進士朴敏愨,生員李純謙,進士元在承,生員洪承弼,進士兪建煥,生員柳本正,進士李奎會,生員李能浩,進士李鳳基,生員李淵愚,進士李憲基,生員李禮憲,進士李敬基,生員尹行駿,進士李赫文,生員李玄祐,進士尹榮久,生員李在浩,進士宋持鼎,生員李寅植,進士朴耆會,生員柳興喆,進士丁喆敎,生員沈英慶,進士趙錫駿,生員具亨建,進士韓鎭謩,生員吳英善,進士沈東箕,生員鄭基彦,進士朴日會,生員李舜龍,進士姜鎰永,生員吳泰璜,進士金樂浩,生員朴來鳳,進士李義周,生員李周容,進士安益熙,生員韓用協,進士朱寅綱,生員成翼曾,進士洪廷燮,生員趙晉鎬,進士尹致亨,生員李友善,進士沈宜建,生員兪華柱,進士姜義弼,生員鄭錫鴻,進士宋達榮,生員李根範,進士申羲朝,生員閔致甲,進士奇益鎭,生員李基彦,進士鄭曾煥,生員兪常煥,進士申在協,生員兪兌煥,進士李鼎俊,生員張佑汲,進士金炳源,生員趙璋煥,進士姜浚命,生員權培,進士吳羲秀,生員黃建休,進士沈啓宇,生員申英樂,進士姜奎鎭,生員朴齊珩,進士李宜培,生員朴齊鳳,進士任時準,生員朴致壽,進士李命宇,生員宋應龜,進士尹滋馨,生員柳本憲,進士安孝一,生員申命求,進士柳馥,生員申命溥,進士李復信,生員朴承顯,進士朴膺臣,生員洪必謨,進士柳達麟,生員洪晚裕,進士姜馨鎭,生員李應寅,進士姜漢奎,生員尹永善,進士李象濂,生員李秉五,進士林定洙,生員趙宗鎬,進士李象祐,生員趙秉集,進士尹普烈,生員黃夔仁,進士趙熙奭,生員吳聖善,進士沈宜貞,生員朴齊相,進士朴道彬,生員鄭範朝,進士尹載近,生員金最源,進士洪在喜,生員趙膺鎬,進士李鎬命,生員金商濬,進士趙準夏,生員徐瑗輔,進士趙性純,生員林冕洙,進士洪鉉周,生員尹稷儀,進士曺殷承,生員鄭仲愚,進士尹成鎭,生員李九翼,進士朴齊甲,生員鄭基春,進士趙喆增,生員呂東燮,進士成顯鎬,生員鄭基會,進士趙然斌,生員尹琬,進士洪在善,生員徐相鈺,進士鄭世華,生員徐有瑛,進士李承九,生員金始濟,進士金元性,生員趙近和,進士李遇永,生員尹賢求,進士洪大鍾,生員鄭雲秀,進士洪秉鼎,生員趙榮夏,進士金靖鎭,生員李鼎宰,進士兪初煥,生員李象恂,進士沈相殷,生員洪萬燮等疏曰,伏以古之聖辟,所以砥礪世道,陶鎔文治者,其要實本於崇德報功,故洛邑初政,姬聖制禮,而必先曰紀功宗,以功作元祀,夫功宗有三,或鞠躬殫竭,裨補王室者,事業之功宗也。或臨危奮勵,扶植倫綱者,節義之功宗也。或闢邪衛正,繼往聖而開來學者,道學之功宗也。等是功耳,而若夫道學之宗,則尤爲高明廣大純粹中正,建兩間而不悖,俟百世而不惑。蓋自顔·孟·程·朱以下從祀文廟之諸賢是已。嗚呼,事業也,節義也,道學也,有一於此,猶爲不世出之名碩儒賢,而宜其惇宗將禮,崇報之不暇也。矧乎以一人之身,而苟著兼三之美,則其所以報功而崇德者,尤當何如也哉?臣等竊伏惟念先正臣文烈公趙憲,文正公金尙憲,文敬公金集,卽所謂兼三而有之者也。宏功偉業之炳若日星,危忠貞節之凜於秋霜,道德學問之地負而海涵,金精而玉粹,婦孺競誦,陬澨皆聞,敻求往牒,實寡其論,而日前湖士之疏,已悉其槪,學儒之章,申擧其枚,臣等自揆謏陋,慙忸悚惶,雖不敢張皇架疊,冒瀆崇嚴,而略考其功存斯文嘉惠後學,則趙憲之駁正禮典,金尙憲之春秋秉執,金集之禮書纂進,此卽孟夫子距詖熄邪,以當一治之傳授心法,而至於錦山之殉節,神鬼感泣,雪窖之抗義,虜夷欽服,義旅之勤王,士林響應,是誠道德學問之功效證驗,而足以有辭於天下萬世。假使周公,復起而紀宗,則其稱秩元祀,追配先聖也決矣。然則石室·遯院之賜額致侑,從容祠之立碑紀績,褒揚之至也,禮典之隆也,而猶未足爲崇服之萬一,其必亟擧盛禮,腏享文廟而後,方可合紀宗之當典,故昔當正廟在宥之日,八方多士首發從祀之請,而聖敎鄭重,至今爲士林之欽誦,於戲盛矣。正宗大王,我東方大聖人也。勳明華哲,禹敬湯智,精一允執,洞徹洙·泗之源,周萬不遺,範圍天地之大,凡自上古以來經術之士,以迄于當世人物,其姿質之粹駁,造詣之深淺,踐履之高下,擧莫不錙分縷析於淵鑑之炯燭,而每於三賢,輒加尊敬,必稱先正,而御製以發揮之,筵敎以讚揚之,苟非三賢之道德學問,綽入閫域,優躋堂室,則踰衮之褒,何以及此?又於文簡公臣鄭蘊致祭之文,諼諭金尙憲斥和之事,而若曰,大老同德,夫大老者,宗師之稱也,先正者,大賢之謂也。然則三賢從祀之禮,正宗固已心許之,而特其時未遑焉耳。嗚呼,休哉,今我殿下丕承三宗之統,光御一初之政,所當繼述而踐行者,正廟之志事也,所當儀刑而作孚者,正廟之文治也。臣等雖萬萬愚昧,敢不以正廟未卒之志事,祈望於殿下也哉?且腏享之典,專尙道學,道學之實,尤貴淵源,而先正臣李珥·金長生·宋時烈三人,最是吾東大賢也。師受嫡傳,極其謹嚴,而趙憲之平生師法,亶在於李珥,金集之家庭詩禮,敬承於長生。且以宋時烈之祖孔禰朱,宗主斯文,而汲汲然以書贄見於金尙憲,自處以門人,必稱曰先生。由是觀之,其道統之相接,如彼其正大廣明,而李珥·金長生·宋時烈三先正,先蒙聖朝之恩章,光躋兩廡之禮享。惟此趙憲·金尙憲·金集之功同德同道同學同,而獨未同崇報之典者,豈其斯文之運會,有所升沈而然歟?朝家之典章,難於遽議而然歟?抑亦祖宗上帝眷佑我殿下,以百年未遑之典,有待於今日,而俾闡崇孺重道之化也歟?今此臣等之言,非直臣等之言,卽八域多士大同之論,亦非特八域多士大同之論,卽先輩長碩已定之議,而竊伏覩湖疏之批,若曰,以待他日公議,學疏之批,若曰,豈無可擧之時,臣等盥手伏讀,蹈舞相忭曰,三賢從祀之請,我聖上今已允兪,而特示審愼之意者,所以重事體也,重事體者,所以尊其德也。猗歟,大聖人一話一語,逈出尋常萬萬,卽此足以鼓一世之氣,而通天下之情矣。臣等曷不欽仰莊誦,恭俟處分,而第有所不然者。夫知仁勇三德,卽人主馭世之大柄也。知以明之,仁以體之,勇以行之,然後百志惟熙,庶績其凝,而苟或過於審愼,遷就不決,則其弊易歸於因循而玩愒,故思傳曰,審問之愼思之明辨之篤行之,以殿下天縱之姿,日就之學,履端聽政,崇儒重道,而旣已審愼之久矣,篤信之至矣。何不決意勇行,以闡彬郁之治也歟?蓋臣等之所仰請者,特祀典一事,而卽殿下俯仰從違之間,斯文之興廢關焉,國家之治忽係焉,是豈可以不念也哉?伏願聖慈,俯察芹誠,特恢荃聰,亟許先正臣趙憲·金尙憲·金集配食聖廟之請,俾慰公議之抑鬱,以示儒敎之敦尙,則實光前之盛擧,而吾道之大幸也,臣等無任云云。答曰,省疏具悉。已諭於湖儒齋儒之批矣,爾等退修學業。
庚戌十二月二十一日午時,上御熙政堂。召對入侍時,參贊官洪遠燮,侍讀官李彙圭,檢討官趙在應,檢校待敎金輔鉉,假注書李鍾淳,記事官金龍翼·金炳溎,各持通鑑第二卷,以次進伏訖。上曰,史官分左右。上開卷。上曰,上番讀之。彙圭讀自上至長安,止上說。上曰,文義奏之。彙圭釋義訖。上曰,未央宮,作於亂離之餘,而若是其壯麗乎?彙圭曰,高帝懲秦之宮室,極其宏麗,而終至於亡,故今見未央宮,而怒其壯麗。當此亂離初定之時,宜其重民力崇儉德,以安天下,而蕭何不識先務,而乃反治宮過度,則高帝之怒,卽亦盛德,而蕭何不能將順其美,乃復飭辭以對,欲求高帝之悅也,故史氏自有貶論矣。上曰,欲令後世,無以加之,其可得乎?彙圭曰,立國之初,宮室若是壯麗,故武帝之柏梁建章,不啻十倍於此也。遠燮曰,高帝之怒治宮室過度者,固宜矣。爲蕭何者,所當將順其美,而乃反以重威等說臆對者,殆同禦人以口給者也。或以爲蕭何之治宮壯麗,實爲不欲遷都之意云,然則不以實仰對者,亦太欠誠實矣。在應曰,蕭何生於戰國之末,不學無識,何以知古聖王崇儉之道乎?古語云,由儉入奢易,由奢入儉難,今於創業之初,躬先儉約,猶懼其末流之侈大,況以壯麗示之,則後世之人,安知不因以爲幾倍壯麗哉?無令有加之說,莫曉其意也。且蕭何置宅必窮僻曰,後世賢師吾儉,爲身家慮,則何其深且長,而爲國家謀,則何其淺且短也?何之於漢家,非無功業之可稱,而此一言,甚非所以將順君美者也。上曰,下番讀之。在應讀自八年,止敢與大父抗禮哉?上曰,文義奏之。在應釋義訖。奏曰,劉敬之以適長公主妻之云者,其計誠疎矣。冒頓,卽一禽獸之類,則豈獨於婦翁外祖,必思不可抗之義乎?此必因難化之歎,欲爲此結和之計也。然而夏禹之征苗也,益以德贊之,書曰,帝乃誕敷文德,七旬有苗格,若使高帝,如大舜之爲,則彼雖凶悍,亦豈無歸化之日乎?是甚可惜也。上曰,參贊官讀之。遠燮讀自九年,止欣然而笑。上曰,文義奏之。遠燮釋義訖。奏曰,高帝之欲易太子者,大非經法,自夏禹家天下之後,殷周二代未或有易樹太子之時者。蓋太子,國之本,旣豫定太子,則豈可無端而廢之哉?今此高帝之欲立趙王,專由於戚姬之有寵而昵愛故也。所以大臣爭之,皆莫能得,而周昌則廷爭之疆,至於盛怒,曰期期知其不可,曰期期不奉詔,若是其忤旨,而不惟不罪之,乃反欣然笑之,容而受之,高帝恢弘之量,容諫之德,可謂卓越矣。蓋人君之德,莫盛於容諫,故書曰,后從諫則聖。自古以來人臣之納諫者,只要君德之無過,人君之容諫者,俾開讜言之不諱也,而人臣之於人君,承順阿諛者易,觸忤違拂者難。此在人君之審察而辨別之耳,故伊尹之告太甲曰,有言逆于汝心,必求諸道,有言遜于汝志,必求諸非道,此言極爲實切矣。何者?人臣進諫,每因君德之有失,故承順者之言,皆近於非道,觸忤者之言,多出於正道,伊尹之誡,必以求諸道求諸非道爲言者,政謂此也。故古之人君,雖或拒諫,未有不辨別其道與非道矣。今此高祖,亦必不知周昌之言,非出於非道也,然則容諫二字,最爲人君盛德事也,而治平之本,亶係於此。是以如堯之德,而捨己從人,以舜之聖,而取人爲善,禹聞善言則拜,湯從諫弗咈。伏願殿下,不但以漢帝恢弘之量,有可欽歎,而必以堯·舜·禹·湯翕受之德,克自體念焉。上曰,漢高帝以劉敬一言,和親凶奴,何如是易也?在應曰,高帝不聽劉敬之言,而困於平城,故今聞其和親之言而受之也易矣。彙圭曰,夷狄之禍,已自唐·虞之時有之,故書曰,蠻夷猾夏。古者雖有邊患,命將出師,但逐出境而已。至漢則天子與之爭鋒於矢石之所,爲等夷之國,而結和親之約,至晉時爲五胡之亂,此皆劉敬,爲無窮之弊也。遠燮曰,王者禦夷狄之道,以不治治之,叛則討之,去則不追,故詩曰,薄代玁狁,至于太原矣。上曰,家人子,何謂也?遠燮曰,此下註釋,謂庶人家女子也。或說云家人者,宮人名號也。上曰,高帝旣定太子,則何可易之?而如意雖賢於太子,亦不可易也。在應曰,周昌果是忠直之人也。其言期期,而高帝欣然之,其君臣之氣象,可以想像矣。夫太子,天下之本,本一撓,天下皆動,雖使趙王,賢於太子,何可易之也?參贊官,亦以爲承順,人臣之大罪,容諫,人君之大德,此言誠得矣。古語曰,逢君之惡,其罪大,蓋人臣事君,專以承順爲計,則將至於諂諛之境,而雖謂之賊,可也。故容諫者,人主恢弘之量也,直諫者,人臣苦忠之節也,而君無過失,臣安犯諫,然則爲人君者,當務無過,何待來諫?是故魏徵曰,願爲良臣,不願爲忠臣。今臣亦以良臣之心,深有望於殿下之不諫亦入也。彙圭曰,周昌廷爭之彊,君臣之間,貴乎相知,周昌諫易太子,迹其事則似不利於趙王矣。然易樹旣不諧,則知趙王之難保也,而又知周昌之爲人忠厚質直,故托趙王於周昌,此可見高帝知人之明也。上曰,高帝不聽周昌之言,而後因四皓之輔翼,不易太子,而亦不知其張良計也。彙圭曰,然矣。上曰,閣臣讀之。輔鉉讀自初上,止豨將多降。上曰,文義奏之。輔鉉釋義訖。上曰,天子何可以一陳豨之反,而自將擊之也?在應曰,高帝以兵戈取天下,故輕易自將也。上曰,慰趙代子弟者,何謂也?遠燮曰,陳豨以趙代叛漢帝,欲收趙代之人心,使之來服也。故乃以此四千戶,封趙代之四人,則趙代諸人,亦必擧皆聞風而悅服矣,所以先封也。在應曰,昨日參贊官首尾所陳,出於眷眷憂愛之忱,實所感歎,而殿下節節嘉賞之意,溢於言辭之表,臣於是,承聆欽仰,竊不勝區區之衷,推是心爲治,則億萬年無疆之休,實基於今日矣。上通讀三遍訖。上掩卷。命史官就座,仍命退,諸臣以次退出。
上在昌德宮。停常參·經筵。
李時愚,以都摠府言啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
成原默啓曰,明日召對,取稟。傳曰,爲之。
林肯洙啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
備忘記,楊州牧使李宗秉下直,長弓一張,長箭一部,片箭一部,筒兒一箇賜給。
林肯洙啓曰,大司憲金鍏,執義李鼎信,掌令李廷斗·朴商壽,持平兪貞煥牌不進,李圭白在外,監察茶時之意,敢啓。傳曰,知道。
以執義李鼎信,掌令李廷斗·朴商壽,持平兪貞煥,司諫蔡元默,獻納李亮信,正言洪鍾序牌不進罷職傳旨,傳于林肯洙曰,只推。
成原默,以弘文館言啓曰,副校理李維謙,旣有只推之命,卽爲牌招察任,何如?傳曰,允。
以副校理李維謙牌不進罷職傳旨,傳于成原默曰,只推。
成原默,以吏曹言啓曰,承文院校檢朴思謙,成均館典籍金鎭衡,俱以除拜後過限未肅拜,改差,何如?傳曰,允。
李時愚,以備邊司時原任大臣意啓曰,大王大妃殿傳曰,罪宗禶之事,今爲七十餘年之久,固不敢容易擧論,以正廟朝其時處分,出於迫不得已之聖心推之,則今日豈可不仰體乎?然事關至重,時原任大臣,詳考前後文案,具意見論理以聞事,命下矣。臣等謹稽健陵舊誌文,有曰王每歎曰,禶之死由於洪國榮,國榮之廢所以報也,予於異日,有媵御擧丈夫子,必爲禶立後,蓋丁酉獄事,專出於國榮之構禍,而正宗大王,竟燭罪宗之冤死,當日聖敎,無異伸枉,臣等更有何意見之具陳乎?敢啓。傳曰,諸大臣之議如此,復爵,卽速擧行。
又以兵曹言啓曰,景秋門北邊月廊外壁半間頹圮處,今已畢築矣。把守軍兵,解送直所之意,敢啓。傳曰,知道。
又以訓鍊都監言啓曰,因兵曹草記,景秋門北邊月廊外壁半間頹圮處,今已畢築,把守軍兵,還入直所,將校解送之意,敢啓。傳曰,知道。
又以司僕寺一二提調意啓曰,分養馬故失瘦瘠不馴守令,每於畢上納後,依法典錄啓請罪矣。今年所納分養馬有頉邑守令現告成冊,今始來到,故啓目書入,依例施罰之意,敢啓。傳曰,知道。
庚戌十二月二十二日午時,上御熙政堂。召對入侍時,參贊官林肯洙,直提學鄭基世,侍讀官李彙圭,檢討官趙在應,假注書李翔峻,記注官朴賢楷,記事官金炳溎,各持通鑑第二卷,以次進伏訖。上曰,史官分左右。上開卷。上曰,上番讀之。彙圭讀自十一年豨軍,止遂夷信三族。上曰,文義奏之。彙圭釋義訖奏曰,韓信善於用兵,號稱兵仙,若使信一入戰陣中,縱其手分,則如蛟龍之得雲雨,不可復制,而且是時,高帝已老,韓信之死,必在其後,成敗之數,未可知也,而欲反未及,反爲一力士之所縛,計不得施,而身遭大戮,蓋天命有在,無容人力於其間,雖善於用兵,亦何能爲哉?然誅止其身,宥其子孫,使存其祀,則功罪相當,刑賞得宜,夷及三族,不復血食,非所以待功臣之道也。上曰,信若用蒯徹之計,則高帝不可以得天下矣。豈非天耶?彙圭曰,然矣。漢之所以得天下,皆信之功也,觀其距蒯徹之計,可知其天數,非人力也。上曰,下番讀之。在應讀自上還洛陽,止上曰置之。上曰,文義奏之。在應釋義訖奏曰,蒯徹不過當時之一辯士耳,雖然猶能不背其本,此可謂臣各爲其主用職,比之於丁公之來謁,其善惡之分,不啻相遠也,丁公受戮之事,已有先儒之論,而高帝初政,先以大義斷之,使天下後世之爲人臣懷利忘義者,有所知懼,其慮事之遠,甚爲欽歎也。彙圭曰,觀蒯徹當信之時,知有高帝,則非忠於所事者也,人臣事君之道不可如此也。上曰,參贊官讀之。肯洙讀自初上之擊陳豨也,止拜爲都尉。上曰,文義奏之。肯洙釋義訖奏曰,今日自止,卽信·豨·越就擒之事,別無文義之敷衍仰達者,而信則自失職之後,常懷怏怏,誘豨陰附,及形畢露,豨則信幸之臣也,高祖未嘗有負於渠,而爲信所誘,自立劫略,論其罪則有浮於信也,越則徵兵不赴,始緣疑懼,終欲往謝,亦出分義,但不誅扈輒,卽其罪也,而亦不至信·豨之甚也,大抵此輩,俱以不學之武夫,偶徼一時之功,坐致列侯之位,不能善處功名,遂陷悖逆,渠所自取,固不足論也,高祖之得天下,實藉三人之力,而及夫成功,次第就戮,以寬仁豁達之度,未能全保功臣,亦可謂高祖之歉德也,昔宋太祖喩石守信等,盃酒一堂,釋去兵權,俾上下渙然無疑,竟得全保,漢祖此擧,恐不及於宋祖之雍容也,然宋祖自在軍中,不廢讀書,至曰開卷有益,此實鑑戒漢祖之事,有此處置之得宜也,臣於日前召對,以先儒看史法,有所陳達,伏願殿下,每於前代得失之際,推看其處事之如何,遇不善處,則必思其善處之道,遇善處之事,則輒思其取法之道,有若親履其境,毋或放過,自然智益明而學日進,推及事爲,實效自著矣,懋哉懋哉?基世曰,韓信·彭越,雖曰反形已具,兩人之功,於漢爲大,以信而言之,則迎陳距徹,可以贖自王失期之罪,以越而言之,則不聽扈輒之反謀,以此觀之,豈眞有反心哉?當其楚漢未決勝之時,爲漢則漢勝,爲楚則楚勝,專在於韓·彭兩人擧足之輕重,而終始輔漢,首建大策,竟未能全保者,實爲漢祖之歉德矣。史論有曰,呂后成之,然則韓·彭之不能全保,恐非漢祖之本意也。上曰,布善爲辭令,而高帝之釋布罪,亦義其爲主也。肯洙曰,然矣。彙圭曰,韓·彭·黥布之死,皆所以自取,然惟彭越,最爲無罪,惟不斬扈輒,是爲罪案,欒布,一使人,自齊初還,國事大非,故主云亡,將傳使命於何處,惟不避鈇鉞之誅,勇往直前,冒死奏事,想其爲人,直秋霜烈日之不可犯,當此之時,亦有此等人物,與田橫島之五百義士,同一氣節,豈不壯哉?在應曰,欒布,烈士也,當此之時,雖無逮捕之詔,擧懷禍及之懼,莫敢收視,況詔令如是其嚴,而布乃挺然獨出,判一死不少畏避,其義氣豈不壯哉?至以高帝言之,不惟不罪,又從而官之,使天下之爲人臣者,觀感而興起,其豁達之度,於此尤可以見,上下之間,俱得其當也,上曰,閣臣讀之。基世讀自陸賈時時前說,止號其書曰新語。上曰,文義奏之。基世釋義訖。奏曰,陸賈之前說詩書,卽漢興以後初有之擧也,湯·武逆取云者,大爲後世之所譏議,先儒有言曰,湯·武順天應人,未聞其取之逆也,秦漢之際,習亂旣久,遂以逆取順守爲當然,至竝與湯·武而誣之矣。此言果得當矣。高祖以馬上得天下,罵儒溲冠,不事詩書,而陸生前說,以一言而開悟者,卽由於寧可以馬上治之之語矣。此正偃武修文之時,而高祖以恢弘之度,嘉納陸生之說,著述篇章,每奏稱善,漢興以後,儒風復振,未嘗不權輿於此,蓋人君,先知古今成敗歷代治亂,然後可以寓鑑戒之資矣。在應曰,成敗之國,人君所當鑑戒也,成固可監,敗不足監,然而古語云,善惡皆我師,善者取法之,惡者懲戒之,此豈非師乎?書曰,與治同道,罔不興,與亂同事,罔不亡,是故人君,於成敗治亂之跡,不可不深加省察也。上通讀二遍訖。上掩卷。命史官就座,仍命退。諸臣以次退出。
上在昌德宮。停常參·經筵。
成原默啓曰,明日召對,取稟。傳曰,停。
林肯洙啓曰,大司憲金鍏,執義李鼎信,掌令朴商壽,持平兪貞煥呈辭,掌令李廷斗未肅拜,持平李圭白在外,監察茶時之意,敢啓。傳曰,知道。
徐英淳啓曰,恩全君復爵,卽速擧行事,命下矣。政官牌招,開政下批,何如?傳曰,允。
傳于成原默曰,留院公事入之。
李時愚啓曰,卽伏見慶尙道左水使李容純今秋冬等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
成原默啓曰,來正月初一〈日〉,大王大妃殿母臨五十年稱慶陳賀時,頒敎文,當爲製進,大提學徐箕淳,待明朝牌招,使之製進,何如?傳曰,允。
有政。吏批,判書李魯秉,參判徐戴淳在外未肅拜,參議鄭基世病,右承旨成原默進。以尹堉爲副校理,李魯奎爲修撰,鄭駿容爲副修撰,尹致謙爲知春秋,朴龜夏爲齊陵令,李哲新爲監察,陳奏兼謝恩使單金景善,陳奏兼謝恩副使單李圭祊,陳奏兼謝恩書狀官單李升洙,恩全君禶顯祿復爵事傳敎。
兵批,行判書趙斗淳病,參判鄭誠一入直進,參議趙忠植,參知李濟達病,同副承旨洪遠燮進。同知單盧翼燁,僉知單鄭冕榮,副司果申錫禧·李游,以上竝單付,慶尙左水使單李容純,特爲仍任事承傳。
吏批,再政。以趙秉珏爲宗廟令,同春秋單尹致謙。
洪遠燮,以吏曹言啓曰,成均館典籍金奎運·金宗泰,俱以身病,呈狀乞遞,竝改差,何如?傳曰,允。
成原默,以禮曹言啓曰,來辛亥年元朝,大王大妃殿母臨五十年稱慶陳賀時,諸道所封方物物膳,一竝置之事,伏承慈敎,自廟堂行會,而咸鏡道觀察使所封各殿方物物膳,行會關未到之時,已爲封發上來矣。在前如此之時,以還下送之爲弊,有稟旨捧入之例,今亦依前例捧入,何如?傳曰,允。
李時愚,以備邊司言啓曰,卽聞昨日,右邊捕將,以戢盜事,方推閱諸捕校之際,副護軍申泰運奴子,乘醉橫竹,稱以觀光,攔入於捕將推閱之庭,捕校輩使之驅出,而酗拏行惡,終不知戢,忽有無賴幾十名,憑托其上典之令,謂捉捕校,衝斥於捕將家,當場光景,極其駭怖,畢竟捽縛三校,驅置之申家大門,無數亂打,幾至死境云,故申家奴子及右邊軍官,使秋曹査實,所招別無異辭矣。近日紀綱,雖曰掃盡,以其隣班奴屬,聚合無賴,蜂擁豕突於捕將之家,肆其凶暴,縛去佩符之校,狼藉毆打,若是無嚴,苟有一分國綱,焉敢乃爾?其奴屬之已査者,出付秋曹,嚴刑遠配,雖以申泰運言之,當初往復捕將,可知其干涉本事,末乃捽縛毆打,在於其家大門,而任其所爲,則雖未敢謂躬自指揮,又焉敢曰在家不知?近來飭敎,何等截嚴,而似此無前變怪,猶復如此,駭歎之極,寧欲無言,申泰運之初不操束,不可無罪,令該府拿問勘處,何如?傳曰,只知豪奴,而不知國綱,爲之可歎,令該府拿問嚴勘,厥漢出付秋曹,嚴刑三次後,絶島充軍可也。
又以御營廳言啓曰,本廳千摠元世顯,身病甚重,勢難察任,改差,何如?傳曰,允。
以吏曹參議鄭基世牌不進罷職傳旨,傳于洪遠燮曰,只推。
庚戌十二月二十三日午時,上御熙政堂。召對入侍時,參贊官李時愚,直提學鄭基世,侍讀官李彙圭,檢討官趙在應,假注書李翔峻,記注官玄其濬,記事官金炳溎,各持通鑑第二卷,以次進伏訖。上曰,史官分左右。上開卷。上曰,上番讀之。彙圭讀自漢書本紀曰,止必身勸爲之駕。上曰,文義奏之。彙圭釋義訖。奏曰,是時道學不明,王覇之略,混爲一途,故以周文·齊桓對擧,而以王道覇道互言之,蓋純乎天理之正者,王道也,雜乎人欲之私者,覇道也,若以尊周言之,見王室之微弱,誠心慕向,尊周室抑諸侯,期欲振奮,則所謂王道也,而齊桓則假借仁義之名,以尊周爲名,自濟其私,挾天子以令諸侯,是所謂覇術也,至若高帝雲夢之遊,亦假借王者巡狩方岳之名,爲縛取韓信之計,至有後來諸侯之望京邑而泣者,方岳巡狩,王政之不可已者也,雲夢僞遊,可已而不已者也,王覇之分,不難辨矣。爲政之道,當尊王黜覇,去其人欲之私,純乎天理之正,伏願留念。上曰,御史中執法,是職名乎?彙圭曰,然矣。時愚曰,有此職,以求賢才也。上曰,下番讀之。在應讀自帝有疾臥禁中,止帝笑而起。上曰,文義奏之。在應釋義訖奏曰,樊噲之所以排闥直入,非徒以高帝之違豫,爲悶鬱而然也,當此天下之初定,人心擧懷危疑,而帝又有疾,不許臣隣之入,爲十餘日之久,則安知宮中無意外之患乎?且趙高之事,前鑑不遠,不可不有排入之擧矣。蓋宦官輩,只可任指使之役,不可示親近之意也,是故程伊川曰,接宦官宮妾之時少,接賢士大夫之時多,其言良以此也。彙圭曰,宦者,所以備使令灑掃之役而已,不可假借者也,漢室宦者之禍,歷代爲患,西漢之弘恭·石顯,東漢之曹節·王甫,干預朝政,竊弄威柄,卒以亡國,此獨枕一宦者之未必不爲之兆,故創業之君,尤當謹之於初也。上曰,參贊官讀之。時愚讀自初淮陰侯死,止引兵而西。上曰,文義奏之。時愚釋義訖。奏曰,漢家一統之功,韓信爲首,而竟以淮陰侯殺死,蓋高祖之性度,雖以寬厚,而平日之疑信屢矣。旣已奪符於入趙之初,從又繫械於會陳之後,竟使不世之大功,淹屈於絳·灌之列,然則信之反,實高祖激之,非信之本心也,綱目之不書反者此也,信旣殺死,彭越·黥布,是信一體之人,則俱各危懼反漢,實亦理勢之所必然矣。高祖之取天下,莫非此輩之力,則䤋猴之勞,與共於八年,斬馬之盟,遽寒於一日,是豈可忍,其何以厭衆望乎?然則如張良者,深知高祖之爲人,宛轉雍容,能保終始之恩誼,豈非超脫於名利之中,浮游於形跡之外,無可以疑之乎?決勝之籌,猶屬已試,至於章程儀法之間,其宏謀遠慮,必不似張倉·叔孫通之固陋,而托病却粒,終以自晦,由是觀之,高祖之用張良,亦有所未盡者也,魏文·燕昭,不過是戰國之君也,尙能置謗書而收滅敵之功,拒讒說而成復讐之志,其視高祖之擧措,不亦懸絶矣乎?是故君臣之間,貴以誠意交孚,君於臣,如視手足,臣於君,如捍頭目,於是乎群職之奔奏,於是乎明命之對揚,化成於當時,名垂於後世,此所謂明良之會也,伏願殿下萬幾之中,頻接臣隣,施以恩禮,加以警誨,見賢而任之,量能而用之,無或有私意之參錯,以盡建中之道,則古昔三代之治,亶在是矣,懋哉懋哉?基世曰,史論以爲,布非反漢,漢非少恩,勢使然耳,蓋布與信·越,卽同功一體之人也,信·越旣不保,則布之於高祖,必相疑之勢也,際有賁赫之怨誣,而蕭何之謂布不宜有此者,明知其實無反意,惜乎高祖未及明驗虛實,而至於自將東擊,黥布自疑禍及其身,而不免乘時徼危,此所謂勢使然耳。上曰,何以知其有上中下計也?時愚曰,此是因地形,而知其計之有上中下也。上曰,閣臣讀之。基世讀自十二年冬十月,止以太牢祠孔子。上曰,文義奏之。基世釋義訖。奏曰,高祖提尺劍得天下,俎豆之禮,尊聖之擧,若不遑於斯世,而何幸過魯之日,有此祀牢之典,使干戈之世,知有聖道之尊,蓋自城下聞絃誦之時,已覩夫子之遺風餘化,所以有當日之擧,漢家四百年之業,實基於此矣。自古聖帝明王,創業垂統,必先尊師崇道之殊禮,以致肹蠁之治,周武式商容之閭,而終成垂拱平治之化,魏文式段干之廬,而獨稱戰國好學之君,而至若東漢之章帝,皇明之太祖,皆有過魯祀孔子之盛擧,特書史冊,以表盛德,蓋尊先聖崇儒術,爲人主陶世化俗之大本也。在應曰,儒道,卽正道也,高帝曰,覇者莫高於齊桓,孔門五尺之童,羞稱五覇者,誠以尙功利而假仁義也,高帝之時,無怪其雜用覇術,而觀其用心,則覇意居多,苟使賢士大夫,有肯從遊者,則師之可也,官之可也,而何必先以尊顯等事,藉以爲說耶?王者之言,必不如是矣。黥布之初來也,前後接待,太不相稱,固知出於顚倒手法,而實有欠於待下之常道也,王覇之分,以至近事,推類而看,讀書之中,亦有可驗,到底探索,不恥下問者,王道也,愧其不知,因循捱過者,覇道也,覇之爲用,全無誠實之意矣。至以君臣間言之,君之於臣,卽父母也,子之事親,不以誠實,而徒爲文具,則殃咎必至,雖不在其身,必有報施於其後,此則其理甚明,不容更言,而親之於子,亦不可以不誠實加之也,伏願懋哉懋哉?上通讀三遍訖。在應曰,近日登筵之時,自上多有發問之處,則臣等隨所知仰對,竊不勝欣幸萬萬,而發問之端,若或不多,則未敢知聖學將就之如何,下情實多爲鬱也。上曰,當問難而不知不措也。上掩卷。命史官就座,仍命退。諸臣以次退出。
上在昌德宮。停常參·經筵。
成原默啓曰,明日召對,取稟。傳曰,停。
林肯洙啓曰,大司憲金鍏,執義李鼎信,掌令朴商壽,持平兪貞煥呈辭,掌令李廷斗未肅拜,持平李圭白在外,監察茶時之意,敢啓。傳曰,知道。
成原默啓曰,左副承旨李時愚,今日不爲仕進,卽爲牌招,何如?傳曰,允。
傳于洪遠燮曰,右承旨成原默,馳詣徽慶園,奉審摘奸,仍留監祭。
傳于成原黙曰,留院公事入之。
傳于成原默曰,都政,勿拘齋日,再明日爲之。
成原默啓曰,今十二月二十六日都目政事爲之之意,敢啓。傳曰,知道。
傳于林肯洙曰,頒敎文中赦句添入。
林肯洙啓曰,頒敎文中赦句添入事,命下矣。某罪以下宥之乎?敢稟。傳曰,雜犯死罪以下,竝宥。
又啓曰,頒敎文中赦句添入事,命下矣。行大提學徐箕淳,旣在闕中,使之添入,何如?傳曰,允。
成原默,以吏曹言啓曰,今此春享大祭祭官中時無職名人,令該曹口傳付軍職,何如?傳曰,允。
上在昌德宮。停常參·經筵。
藥房提調金鼎集,副提調徐英淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。三殿氣候一樣,卿等不必入侍矣。大王大妃殿·王大妃殿·大妃殿,口傳問安。答曰,知道。
大王大妃殿進御二錢重人蔘粟米飮,自今日一貼式限二貼煎入事,榻前下敎。
成原默啓曰,明日召對,取稟。傳曰,停。
林肯洙啓曰,大司憲金鍏,執義李鼎信,掌令朴商壽,持平兪貞煥呈辭,掌令李廷斗未肅拜,持平李圭白在外,監察茶時之意,敢啓。傳曰,知道。
李時愚啓曰,備邊司郞廳來言,今日賓廳日次,而徽慶園忌辰祭齋戒相値,不得來會云矣。敢啓。傳曰,知道。
成原默啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·廣州府·江原監營·忠淸監營·全羅監營·慶尙監營·咸鏡監營,各一件營上事,自本院依例成有旨下送,京各司應爲頒賜二十四件,亦爲依例頒給之意,敢啓。傳曰,知道。
以濟州防禦使李玄功狀啓,節果數甚不足,進上不得如意封進,惶恐待罪事,傳于洪遠燮曰,勿待罪事回諭。
洪遠燮,以宗親府言啓曰,卽接崇善君祀孫李秉淵呈單,則本房賜牌田土,在於平安道義州府楊下面新士川坪,而間因子孫之零替,主管無人,遐土奸民輩,無難隱慝,漸至永失之弊,使莫重賜牌香火之需,致此閪失之境,別定解事屯監改量,而私力萬無尺量之道云,王子君香火賜牌,何等關重,而屯民輩之如此作奸,萬萬痛惡,分付該道臣,依前摠改量後,復舊香火之需,何如?傳曰,允。
李時愚,以兵曹言啓曰,知中樞府事方禹敍,內禁衛將申命淳,俱以病難供職,呈狀乞遞,竝改差,何如?傳曰,允。
又以都摠府言啓曰,今日入直內三廳·武兼·禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以訓鍊都監言啓曰,本局局別將趙秉懿,身病猝重,勢難察任,改差,何如?傳曰,允。
又以禁衛營言啓曰,本營中軍白殷鎭,身病甚重,勢難察任,今姑改差,何如?傳曰,允。
兵曹口傳政事,護軍單沈宜冕。
上在昌德宮。停常參·經筵。
成原默啓曰,明日召對,取稟。傳曰,停。
洪遠燮啓曰,大司憲金鍏,執義李鼎信,掌令朴商壽,持平兪貞煥呈辭,掌令李廷斗未肅拜,持平李圭白在外,監察茶時之意,敢啓。傳曰,知道。
徐英淳啓曰,行左承旨洪鍾英,今日不爲仕進,卽爲牌招,何如?傳曰,允。
傳于成原默曰,奉審承旨入侍。
以兵曹參議趙忠植牌不進罷職傳旨,傳于洪遠燮曰,只推。
傳于成原默曰,左承旨許遞,前望單子入之。
承旨前望單子入之,趙忠植落点。
徐英淳啓曰,新除授左承旨趙忠植,卽爲牌招,何如?傳曰,允。
傳于洪遠燮曰,守令初仕之每都目申飭,便成文具,未見實效,豈勝慨歎?日前旣有筵飭,今番則各別對揚事,分付兩銓。
傳于洪遠燮曰,皇朝人忠臣淸白吏子孫,西北·松都人軍功人及落仕最久人,竝各別調用事,分付兩銓。
傳于洪遠燮曰,雖非親政,注書,尙瑞院官員,依例陞六。
李鍾淳陞六,代以許鐸爲假注書。
李翔峻陞六,代以鄭顯德爲假注書。
傳于洪遠燮曰,臺諫·玉堂竝許遞,今日政差出。
成原默啓曰,玉堂上下番俱空,事甚未安。今日政新除授玉堂,竝待下批牌招,推移入直,何如?傳曰,允。
有政。吏批,判書李魯秉進,參判徐戴淳在外未肅拜,參議鄭基世進,同副承旨洪遠燮進。啓曰,都目大政,各岐仕滿應遷者,相避及未準朔,監察·禁府都事·戶曹·刑曹·工曹·漢城府郞官·平市署官員·五部令各·司久任時推人員竝擬,何如?傳曰,允。又啓曰,蔭仕六品官之陞五品者,每於過都政後照擬,而見今在職者,絶無經一考之人,五品官,無以推移備擬,依例勿拘陞擬,何如?傳曰,允。又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?傳曰,允。又啓曰,原州牧判官,今當差出,而本州以營下劇邑,物衆地大,素稱難治,不可不擇差,他道有聲績已準限未準朔守令竝擬,何如?傳曰,允。洪遠燮,以吏曹言啓曰,今日政廳,考見慶尙道褒貶啓本,則草溪郡守鄭友永,以束吏尤嚴爲目,梁山郡守黃麟淳,以訟或,有謬爲目,則俱宜置下考,而置諸中考,奉化縣監金禹銖,以弊到劇處良工獨苦爲目,則宜置中考,而置諸上考,殊無嚴明殿最之意,該道臣推考警責,草溪郡守鄭友永,梁山郡守黃麟淳,竝罷黜,奉化縣監金禹銖,中考施行,何如?傳曰,允。以尹夔一爲濟用主簿,沈有澤爲引儀,趙秉文爲禁府都事,徐兢輔爲原州判官,兪景煥爲同福縣監,軍資主簿單李鎬肅,廣興直長單鄭基興,典籍單卓章昊,李東旭·洪遠燮啓曰,蔚山府使,今當差出,而本府以營下劇邑,物衆地大,素稱難治,不可不擇差,同道及他道,有聲績已準限未準朔守令竝擬,何如?傳曰,允。洪遠燮,以吏批言啓曰,直長仕日未滿十日以下者,啓稟陞六,載在法典矣。平市署直長徐眉淳,仕日未滿六日,依例陞六,何如?傳曰,允。以徐眉淳爲司饔主簿,趙秉履爲順陵直長,朴齊寅爲禧陵直長,趙徹林爲蔚山府使,金準鉉爲抱川縣監,洪遠燮,以司饔院提調意啓曰,本院奉事趙秉履,今日都政,移拜順陵直長矣。見帶明年燔造官之任,而物力旣已區處,難付生手,本院直長中,依例相換,以爲竣事之地,何如?傳曰,允。以李承謙爲掌樂主簿,蔡果永爲平市直長,趙萬兢爲司饔奉事,金用鉉爲長興奉事,李行翼爲昌陵令,兼掌令單李升洙,金豐喜爲尙瑞直長,朴岱壽爲禁府都事,李承敬爲景慕宮令,洪配厚爲茂朱府使,鄭海尙爲淸道郡守,學正單金德興,金奭鉉爲尙瑞副直長,李昌在爲尙衣僉正,閔致麟爲靈巖郡守,李敎承爲价川郡守,李鶴緖爲博川郡守,鄭尙朝爲濟用副奉事,金豐喜爲引儀,沈有澤爲工曹佐郞,趙然天爲朔寧郡守,洪鍾華爲林川郡守,奉常副奉事單金德興,金奭鉉爲尙瑞直長,金憲祖爲引儀,李鳳寧爲禁府都事,金直善爲古阜郡守,趙錫麟爲連山縣監,權命圭爲英陵令,趙秉元爲榮川郡守,任興模爲草溪郡守,嚴錫謙爲臨陂縣令,金周敎爲眞寶縣監,金奭鉉爲繕工主簿,金彝淳爲社稷令,黃鍾奭爲昌寧縣監,朴齊承爲金化縣監,尹星逵爲禮山縣監,沈學永爲社稷令,金在顯爲平市令,李圭秉爲景慕宮令,鄭基大爲鴻山縣監,李秉羲爲陽城縣監,金豐喜爲戶曹佐郞,洪莘謨爲宗廟令,趙秉文爲思陵令,李承穆爲懿陵令,金奭鉉爲監察,尹滋承爲繕工主簿,徐眉淳爲禁府都事,權敎準·金麟燮爲典籍,南履容爲祥原郡守,馬駿八爲氷庫別檢,金商民爲漢城主簿,韓尙烈爲咸從府使,張大周爲珍島郡守,任百淵爲濟州判官,尹興鎭爲尙瑞副直長,鄭煥翼爲典籍,趙廷祖爲校檢,白弘洙爲鎭岑縣監,尹滋承爲刑曹佐郞,尹興鎭爲尙衣直長,鄭順朝爲繕工副奉事,閔致序爲掌樂主簿,李鍾淳·李翔峻爲典籍,李啓周爲尙瑞副直長,沈宜悳爲繕工主簿,趙嘉永爲司饔主簿,李勝憲爲引儀,金宗泰爲宗簿主簿,尹泰喆爲宗廟副奉事,李鎭默爲奉常正,李秉五爲尙衣別提,申學典爲禮曹佐郞,金鴻淳爲昭顯墓守衛官,金東赫爲監役,李民沼爲兼引儀,宋廷和爲慈山府使,金大鉉爲保安察訪,柳相翼爲居山察訪,兼喬桐府使單柳永魯,洪遠燮啓曰,臺諫·玉堂,今當差出,而擬望之人乏少,外任竝擬,何如?傳曰,允。以洪大奎爲掌令,孔獻東爲持平,鄭煥翼·林仁洙爲正言,李又新爲副校理,金翊鎭爲應敎,李參鉉爲副應敎,張仁遠爲保寧縣監,諸漢緯爲庇仁縣監,李文馨爲金郊察訪,吳取善爲大司憲,宋能圭爲大司諫,李容直爲獻納,柳來駿爲校理,金會明爲副校理,閔泳緯爲掌令,姜㳣爲校理,朴商壽·申錫禧爲副修撰,李祖馨爲兵曹參議,蔡元默爲執義,兪錫煥爲司諫,李承澤爲持平,洪鍾雲·朴昇壽爲修撰,洪遠爕啓曰,弘文提學,今當差出,而擬望之人乏少,外任竝擬,何如?傳曰,允。以徐箕淳爲判義禁,金洙根爲弘文提學,李鼎信爲司成,林樂鎭爲梁山郡守,李佾愚爲寧遠郡守,李圭祊爲戶曹參判,具相殷爲吏曹正郞,安永豐爲工曹正郞,崔漢一爲順懷墓守衛官,金沂有爲旌義縣監,李宗赫爲兼引儀,吉顯範爲司藝,元世顯爲長湍府使,柳光魯爲宣川府使,朴有鵬爲彦陽縣監,兼春秋單安永豐,朴齊憲爲大司成,金文煥爲直講,李基·金始遠爲典籍,玄弼濟爲兵曹佐郞,崔瑨爲假監役,李得信爲健元陵參奉,金胄鉉爲獻陵參奉,李載元爲宣陵參奉,趙嚞鉉爲章陵參奉,閔載豐爲永陵參奉,鄭世華爲健陵參奉,尹涑爲禮賓參奉,鄭時浚·趙鳳始·尹春永爲假引儀,權鍾祿爲穆陵別檢。
兵批,行判書趙斗淳進,參判鄭誠一病,參議李祖馨未肅拜,參知李濟達入直進,右承旨成原默進。啓曰,今日都目政事時,本曹堂上,不可不備,而參判鄭誠一,參議趙忠植,俱以病不來,令政院牌招,同參政事,何如?傳曰,允。又啓曰,守令多窠,今當差出,而擬望之人乏少,未準朔禁軍將及營將·邊將·虞候·中軍·都事·守令·察訪竝擬,何如?傳曰,允。又啓曰,營將·虞候,今當差出,而擬望之人乏少,已準朔守令及虞候·僉使竝擬,何如?傳曰,允。又啓曰,知訓鍊今當差出,而當品中可擬之人乏少,從二品竝擬,何如?傳曰,允。成原默,以兵批言啓曰,拆見諸道褒貶啓本,則統制使柳基常啓本中,赤梁僉使,金鍾旭,以久曠何故爲日,則宜置中考,而置諸上考,晴川別將鄭完麒,以治奚苛論爲目,則宜置下考,而置諸上考,慶尙監司李鼎臣啓本中,禿用別將許敬濂,以濫觴宜戒爲目,平安監司洪鍾應啓本中,保山別將羅膺涇,以鎭是近營無事不聞爲目,平安兵使趙元錫啓本中,馬馬海里權管曺錫祜,以所幹何事長留府中爲目,嗭洞權管金取極,以糴弊旣痼群情宜恤爲目,乫軒洞權管金世鳳,以弊到劇處蠲恤爲上爲目,則俱宜置下考,而置諸中考,殊無嚴明殿最之意,各該道·帥臣,竝推考警責,赤梁僉使金鍾旭,保山別將羅膺涇,竝中考施行,禿用別將許敬濂,馬馬海里權管曺錫祜,嗭洞權管金取極,乫軒洞權管金世鳳,竝下考施行,晴川別將鄭完麒,純是貶語,南村別將金吉煥,以三年窠邊將,兩次褒貶居中,其不職可知,竝罷黜,何如?傳曰,允。又以兵批言啓曰,每都政,新資五窠中二窠,例以時任守令及虞候通擬,而守令中姑無準朔者,依近例以京職三品及前銜準履歷者,通融擬望,何如?傳曰,允。又以兵批言啓曰,參下官仕日不足十日以下者,曾有啓稟出六之規矣。宣傳官權最永,仕日不足爲四日,閔大鎬,仕日不足爲六日,竝依禮陞六,何如?傳曰,允。以金箕晚爲都摠管,任聖臯爲知訓鍊,李㘾爲同知,申錫鳳爲五衛將,具光植爲訓鍊主簿,知事單金得彦,賞實職除授事承傳,同知單金啓泓,僉知三單趙獻永·康履綴·李殷燮,訓鍊判官申光浩,主簿李熙誠·趙行善·陳繼龍,以上加設,依定式減下,訓鍊主簿白道完本院去官,禁衛把總尹致誼,前守門將鄭達,及第權升夏·鄭奭鉉,以上今加折衝,加資事承傳,成原默,以兵批言啓曰,知中樞府事金得彦,病難供職,呈狀乞遞,改差,何如?傳曰,允。以李定鉉爲同知,徐麟普爲訓鍊判官。加設愼錫圭·李亨默·李進純爲訓鍊主簿。加設大護軍單方禹敍,副護軍單李㬚·鄭愚鉉爲羅州營將,李肯憲爲尙州營將,林象鉉爲公州營將,許煜爲洪州營將,李圭容爲江華中軍,任泰錫爲同知,成山柱·鄭鶴濟·朴萬淳爲五衛將,林浩榮爲武兼,李熙鐵爲內禁將,李台鎭·卞光韻爲五衛將,愼永天爲部將,白樂賢爲長津僉使。成原默啓曰,訓鍊正,今當差出,而擬望之人乏少,外任竝擬,何如?傳曰,允。以申榏爲訓鍊正,麻夏帛爲順天營將,李慶鼎爲忠州營將,成郁奎爲江原中軍,洪鳳周爲慶尙右兵虞候,柳榮萬爲忠翊將,朴熙聖爲淸州營將,朴一華爲慶尙中軍,李初永爲南虞候,崔命俊爲保山別將,洪大觀爲忠壯將,申錫鳳爲全羅中軍,金沷根爲黃海中軍,康在鈺爲忠淸中軍,安養誠爲北虞候,以司謁口傳下敎曰,池得源,以智島萬戶擬入,以柳宜祥爲安興僉使,李崙榕爲平薪僉使,金慶復爲彌助項僉使,池得源爲智島萬戶,鄭東爀爲薺浦萬戶,羅州營將鄭愚鉉,洪州營將許煜,公州營將林象鉉,尙州營將李肯憲,江華中軍李圭容,以上今加折衝,加資事承傳,以金有才爲守門將,金鎭榮爲赤梁僉使,李基弘爲廣梁僉使,金振聲爲玉浦萬戶,鄭好錫爲助羅浦萬戶,副護軍單尹致誼,姜時永爲知事,李健學爲五衛將,尹致誼爲忠壯將,鄭寅奎爲宣傳官,徐珖輔爲文兼,副護軍鄭愚鉉·許煜·林象鉉·李肯憲·李章烈·鄭匡一,副司直李承輔,以上竝單付,以鄭鎭範爲吾义浦僉使,金相默爲許沙僉使,鄭源爲西林僉使,朴致精爲阿山萬戶,金若鍊爲在德萬戶。成原默啓曰,京畿水使,今當差出,而當品中可擬之人乏少,他道堂上兵使竝擬,何如?傳曰,允。以金永爵爲僉知,張厚植爲內乘,柳永魯爲京畿水使,金亨鎭爲文殊別將,具廷德爲南村別將,黃守敏爲注文僉使,禹弘濬爲花梁僉使,李大孫爲臨淄僉使,金景好爲黔毛浦萬戶,金有才爲黃龍別將,申彬·尹信儉爲訓鍊僉正,權鍾爲五衛將,金永珠爲守門將,白師烈爲老江僉使,康鵬翼爲文山別將,金平義爲長壽別將,劉守侃爲古城僉使,金賢珍爲撫夷萬戶,黃榮碩爲阿吾地萬戶,朴時演爲禿用別將,僉知單尹致誼,以鄭寅奎爲都摠經歷,以具光植爲中樞都事,元厚豐爲都摠都事,尹明儉爲全羅兵使,同知單鄭鶴濟,僉知三單李健學·柳榮萬·洪大觀,以金萬晉爲文城僉使,崔東日爲委曲僉使,池宗玄爲柔遠僉使,朴天福爲森森坡萬戶,金永珠爲晴川別將,僉知單李熙鐵,以張昌煥爲宣傳官,金潤相·崔洪賢爲訓鍊主簿,同知李台鎭,僉知朴萬淳·卞光韻·成山柱,以上竝單付,以李鍾晚·韓禹敎爲武兼,鄭雲鉉爲守門將,洪大薰爲右捕從,張厚植·鄭頤源爲訓鍊副正,具光植爲都總經歷,僉知單權鍾,以李奎憲爲中樞都事,鄭雲岐·韓友燮爲備邊郞,元厚豐爲都總經歷,李達和爲訓鍊主簿,金顯世爲武兼,具光植爲平南萬戶,李達和爲都摠都事,李東奎爲武兼,元厚豐爲仁遮外萬戶,護軍單吳致賢,以李達和·尹暻爲都總經歷,趙廣夏爲訓鍊主簿,金潤相爲都總都事,崔洪賢爲訓鍊判官,李達和爲楸坡萬戶,尹致遠爲都總經歷,尹永大·尹養浩爲訓鍊主簿,鄭濟昇爲宣傳官,護軍洪鍾英,副司直兪錫煥·趙雲卿·李彙圭·李維謙·尹堉,副司直趙在應·李魯奎·朴昇壽·鄭駿容·李鍾淳·李翔峻,以上竝單付,以尹畊烈爲訓鍊判官,金潤相爲黃海水虞候,崔洪賢爲全羅右水虞候,護軍金鍏,副護軍金洛龍,副司直李鼎信·蔡元默·李廷斗·朴商壽,以上竝單付,以李章濂爲都摠經歷,趙存天爲都摠都事,趙廣夏爲訓鍊判官,金麗水爲訓鍊主簿,尹畊烈爲全羅左水虞候,副司直李圭白·兪貞煥·李亮信,副司果朴惇壽·洪鍾序,以上竝單付,以李祖文爲都摠都事,邊弘圭爲訓鍊判官,金翼培爲訓鍊主簿,洪顯參爲武兼,申彬爲備邊郞,副司果沈魯秀·李明三·金鎭行·浪處洪·李民沼,以上竝單付,以趙存天爲訓鍊僉正,金商尹·李岐洪爲訓鍊主簿,吳鶴善爲武兼,李周瓚爲守門將,尹永大爲都摠都事,宋在烈爲守門將,李履信爲加德僉使,鄭濟昇爲訓鍊主簿,金鎭國爲武兼,李章濂爲內乘,金樂升爲都摠經歷,許焌爲都摠都事,鄭濟兢爲武兼,尹致權爲訓鍊主簿,姜潤爲部將,李徽道·李志華·李鳳億·南致永爲宣傳官,徐俊淳·金善五·孫貞秀·李熙虎爲武兼,金舜圭爲部將,朴膺炫·徐學規·張英汲·尹羲哲爲守門將,馬馬海里權管鄭東基,舊乫坡知權管金鶴喜,小農權管金箕瑞,乾原權管金養老,嗭洞權管洪志景,乫軒權管金基成,大坡兒權管胡仁臣,以上竝單付,副司果李啓沃·朴昌植·李章煥·徐憲城·李亨純·李琦善·安㙫·權最永·閔大鎬,以上竝單付。
傳曰,守令·邊將·初仕人,皆令明日待令。
傳于洪遠燮曰,留院公事入之。
以左承旨趙忠植牌不進罷職傳旨,傳于洪遠燮曰,只推。
以應敎金翊鎭,副應敎李參鉉,校理柳來駿·姜㳣,副校理金會明,修撰朴昇壽,副修撰朴商壽·申錫禧牌不進罷職傳旨,傳于洪遠燮曰,只推。
李時愚,以禁衛營言啓曰,本營中軍,今當差出,而擬望之人乏少,外任竝擬,何如?傳曰,允。
兵曹,以吳致賢爲禁衛中軍。
庚戌十二月二十六日辰時,上御熙政堂。奉審承旨入侍時,右承旨成原默,假注書李鍾淳,記注官朴賢楷,記事官金炳溎,以次進伏訖。上曰,史官分左右。上曰,承旨進前。原默進前奏曰,臣承命馳詣徽慶園園上奉審則無頉,碑閣·丁字閣奉審則無頉,祭物·祭器·祭井看審則精潔,諸執事淸齋摘奸則無頉,仍留監祭,將事安寧之意仰達矣。上命史官就座,仍命退。諸臣以次退出。
上在昌德宮。停常參·經筵。
徐英淳啓曰,明日召對,取稟。傳曰,停。
又啓曰,來初一日,輪對日次,而正朝問安相値,頉稟之意,敢啓。傳曰,知道。
成原默啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
徐英淳啓曰,玉堂上下番俱空,事甚未安。應敎金翊鎭,副應敎李參鉉,校理柳來駿·姜㳣,副校理金會明,修撰朴昇壽,副修撰朴商壽·申錫禧,旣有只推之命,竝卽牌招,推移入直,何如?傳曰,允。
傳于洪遠燮曰,守令·邊將,初仕人留待。
傳于洪遠燮曰,守令·邊將,初仕人入侍。
傳于洪遠燮曰,藥院提調許遞,前望單子入之。
內醫提調前望單子入之,金興根落點。
成原默啓曰,大司憲吳取善,執義蔡元默,持平李承澤牌不進,掌令洪大奎·閔泳緯,持平孔獻東在外,監察茶時之意,敢啓。傳曰,知道。
以大司諫宋能圭,司諫兪錫煥,正言鄭煥翼,執義蔡元默,持平李承澤牌不進罷職傳旨,傳于成原默曰,只推。
以應敎金翊鎭,副應敎李參鉉,校理柳來駿·姜㳣,副校理金會明,修撰朴昇壽,副修撰朴商壽·申錫禧牌不進罷職傳旨,傳于林肯洙曰,只推。
以忠淸監司洪說謨狀啓,洪州牧使李聞榮,暗行御史旣已封庫,爲先罷黜事,傳于林肯洙曰,令該曹口傳各別擇差,催促下送。
洪遠燮,以吏曹言啓曰,今此正朝祭祭官,當爲磨鍊而除老病公頉,實無推移排比之路,依近例刑官司饔院官員及年六十以上人,通瀜塡差以入,而其中時無職名人員,令該曹口傳付軍職,何如?傳曰,允。
徐英淳,以禮曹言啓曰,來正月初一日,大王大妃殿母臨五十年稱慶親上表裏儀註及大王大妃殿·王大妃殿·大妃殿百官進箋文表裏儀註,直爲書入各殿之意,敢啓。傳曰,知道。
又以禮曹言啓曰,卽接溫陽幼學姜彝好所志,則以爲同姓四寸弟行副護軍彝文,嫡妾俱無子,以其同姓六寸兄彝敬第二子泳,欲爲繼後,兩家諸族,相議完定,而生家父母俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受明有可據,而不得登聞者,許令該曹論理草記事,曾有筵奏定式,而門長姜彝好所訴旣如此,姜彝敬第二子泳,立爲姜彝文之後,何如?傳曰,允。
成原默,以刑曹言啓曰,備邊司啓辭內,卽聞昨日右邊捕將,以戢盜事,方推閱諸捕校之際,副護軍申泰運家奴子乘醉橫竹,稱以觀光,攔入於捕將推閱之庭,捕校輩使之驅出,而酗拏行惡,終不知戢,忽有無賴幾十名,憑托其上典之令,謂捉捕校,衝斥於捕將家,當場光景,極其駭怖,畢竟捽縛三校,驅置之申家大門,無數亂打,幾至死境云,故申家奴子及右邊軍官,使秋曹査實,所招別無異辭矣。近日紀綱,雖曰掃盡,以其隣班奴屬,聚合無賴,蜂擁豕突於捕將之家,肆其凶暴,縛去佩符之校,狼藉毆打,若是無嚴,苟有一分國綱,焉敢乃爾?其奴屬之已査者,出付秋曹,嚴刑遠配,雖以申泰運言之,當初往復捕將,可知其干涉本事,末乃捽縛毆打在於其家大門,而任其所爲,則雖未可謂躬自指揮,又焉敢曰在家不知?近來飭敎何等截嚴,而似此無前變怪,猶復如此,駭歎之極,寧欲無言,申泰運之初不操束,不可無罪,令該府拿問勘處,何如?傳曰,只知豪奴,而不知國綱,爲之可嘆,令該府拿問嚴勘,厥漢出付秋曹,嚴刑三次後絶島充軍可也事,命下矣。謹依傳敎,私奴光祿·百興,各嚴刑一次後,光祿,全羅道興陽縣呂島,百興,珍島郡南桃浦,竝充軍定配所,而待栲訊限滿,次次加刑,準三次押送配所之意,敢啓。傳曰,知道。
又以刑曹言啓曰,各道獄案,次第審理,鱗次修啓,而至於平安道審理案中供招檢跋撮要太多,考閱議讞之際,不無枉直之慮,年前審理時至有草案收來之擧,揆以法例,誠極疎忽,此後則審理與査啓時,依他道例,原案一通,謄書別具成冊上送,俾有昭詳考據之效,且啓下行査事體自別,無論某罪,別定査官,營庭査實,具式登聞,自是格例,而今春幸行時,中和曺汝弘,三和金君恒,嘉山金洛鉉·金正翁等,因其鳴冤,覆啓行會之後,初不行査,混入於審理啓者,有違格式,該道道臣推考,原案還下送,更爲釐正修上之意,一體分付,何如?傳曰,允。
庚戌十二月二十七日辰時,上御熙政堂。守令·邊將初仕人入侍時,右承旨成原默,同副承旨洪遠燮,假注書鄭顯德,記事官玄基濬·金炳溎,以次進伏訖。上曰,史官分左右。咸從府使韓尙烈,淸道郡守鄭海尙,草溪郡守任興模,靈巖郡守閔致麟,博川郡守李鶴緖,价川郡守李敎承,祥原郡守南履容,抱川縣監金準鉉,陽城縣監李秉羲,連山縣監趙錫麟,鴻山縣監鄭基大,同福縣監兪景煥,昌寧縣監黃鍾奭,濟州判官任百淵,眞寶縣監金周敎,庇仁縣監諸漢緯,禮賓參奉尹涑,健元陵參奉李得信,獻陵參奉金胄鉉,宣陵參奉李載元,永陵參奉閔載豐,以次進伏楹外,平薪僉使李崙榕,廣梁僉使李基弘,注文僉使黃守敏,赤梁僉使金鎭榮,花梁僉使禹弘濬,柔遠僉使池宗鉉,薺浦萬戶鄭東爀,黔毛浦萬戶金景好,助羅浦萬〈戶〉鄭好錫,撫夷萬戶金贒珍,在德萬戶金若鍊,阿山萬戶朴致精,阿吾地萬戶黃榮碩,序立階下訖。遠燮奏曰,守令·初仕人,使之次次進前乎?上可之。尙烈等二十九人,尹涑等五人,以次進前,各奏職姓名訖。原默奏曰,邊將則使宣傳官奏職姓名乎?上可之。宣傳官任弘模·奏崙榕等十三人職姓名訖。以次退出。上命史官就座,仍命退。承史以次退出。
上在昌德宮。停常參·經筵。
趙忠植,以都摠府言啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
成原默啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
又啓曰,玉堂上下番俱空,事甚未安。應敎金翊鎭,副應敎李參鉉,校理柳來駿·姜㳣,副校理金會明,修撰朴昇壽,副修撰朴商壽·申錫禧,旣有只推之命,竝卽牌招,推移入直,何如?傳曰,允。如有違牌,勿爲呼望。
洪遠燮啓曰,判義禁徐箕淳,戶曹參判李圭祊,行大司成朴齊憲,除拜後過三日不爲出肅,竝依定式,推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。兵曹參議李祖馨,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于洪遠燮曰,召對爲之。
洪遠燮啓曰,明日召對,取稟。傳曰,停。
又以弘文館言啓曰,新除授副校理李又新,時在忠淸道保寧縣任所,修撰洪鍾雲,時在京畿驪州地,經筵入番事緊,請竝斯速乘馹上來事,下諭。傳曰,竝許遞,前望單子入之。
玉堂前望單子入之,副校理李維謙,修撰宋謙洙落點。
吏曹口傳政事,以金㝡秀爲洪州牧使。
成原默啓曰,大司憲吳取善,執義蔡元默,持平李承澤牌不進,掌令洪大奎·閔泳緯,持平孔獻東在外,監察茶時之意,敢啓。傳曰,知道。
以大司諫宋能圭,司諫兪錫煥,正言鄭煥翼,執義蔡元默,持平李承澤牌不進罷職傳旨,傳于洪遠燮曰,只推。
以兵曹參議李祖馨牌不進罷職傳旨,傳于洪遠燮曰,只推。
李時愚,以漢城府言啓曰,朝官年八十應資老人別單,今方修正以入,而前僉使黃益柱年今八十三歲,而前已遺漏於別單矣。詳考年歲,依已例追入之意,敢啓。傳曰,知道。
洪遠燮,以成均館行大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成李鼎信,直講沈宜聞,典籍金權,俱爲差祭,時無入直之員,以他郞官,姑爲代直,何如?傳曰,允。
成原默,以奉常寺都提調·提調意啓曰,各陵·園墓正朝祭享所用藥果煎造後,進上看品藥果二十立,依定式封進之意,敢啓。傳曰,知道。
趙忠植,以訓鍊都監言啓曰,本局把摠韓友譱,身病猝重,勢難察任,改差,何如?傳曰,允。
又以禁衛營言啓曰,本營哨官李亨默,身病猝重,勢難察任,改差,何如?傳曰,允。
庚戌十二月二十八日午時,上御熙政堂。召對入侍時,參贊官洪遠燮,侍講官李參鉉,檢校待敎金炳德,假注書鄭顯德,記事官金龍翼·金炳溎,各持通鑑第二卷,以次進伏訖。上曰,史官分左右。遠燮奏曰,玉堂承牌者,只是一人,故上下番不得備員矣。上曰,玉堂久不入肅,以予召對之停止故也。上開卷。上曰,玉堂讀之。參鉉讀自上還過沛宮,止乃上不立。上曰,文義奏之。參鉉釋義訖。奏曰,大風歌曰,安得猛士兮,守四方,古人謂之安不忘危,蓋漢祖起兵之初,延攬群雄,以定天下,而韓·彭·黥布,皆不能保其功業,次第誅滅,故酒酣爲歌,思得猛士者,實由於感激之懷也。上曰,湯沐邑,何也?參鉉曰,以其賦稅,供湯沐之具也。上曰,高帝聞叔孫通愚直之言,答以吾直戲耳,人君之與臣爲戲,甚非也。遠燮曰,王者無戲言耳。上曰,參贊官讀之。遠燮讀自張良傳,止招此四人之力也。上曰,文義奏之。遠燮釋義訖。上曰,太子而豈可致書乎?遠燮曰,太子雖無自專,遣辭致賢,禮也,致賢而師之,似無不可。參鉉曰,驟看外面,似涉微嫌,而以禮迎賢,有何不可乎?上曰,古者入侍與今有異乎,何爲而召戚夫人乎?遠燮曰,戚夫人,不過姬御,故招之使出矣。上曰,戚夫人,嘗於高帝,語及此事,故召而指示乎?參鉉曰,然矣。遠燮曰,太子,天下之本,一定則無以易矣。高帝以英邁之姿,不免愛克而至有此失,是其歉德也。仍奏曰,漢之爲漢,豈非招此四人之力乎?四人者,蓋戰國間高世之賢,而秦時隱而不出,高帝亦嘗願見而莫之致耳,及見其人之從遊,始知太子之賢,而幡然回悟,謂其羽翼已成,古人所謂鴻於秦而鳳於漢是已,卽此見之,備禮迎賢,則裨益於國事類如是矣,伏願深加體念焉。上曰,閣臣讀之。炳德讀自相國何,止聞吾過。上曰,文義奏之。炳德釋義訖。仍奏曰,觀於此一節,漢高之得失瞭然矣。蕭何以便利於民者請之,而不惟不從,又從以繫治之,此有欠禮使之道也,王衛尉,不過微官,而一陳言,卽日赦何,此可見從諫之美也,及何入謝,而又有過中之語,此則近於文過矣。大抵人君,有爲民之事,則皆當從之,在昔文王之囿七十里,雉芻皆往,而民以爲小,此乃與民同利之故耳。上曰,大臣,豈可械繫乎?參鉉曰,敬大臣,在於中庸·九經,人主當深念矣。上曰,此小學之君使臣以禮也,炳德曰,諸臣,尙可以禮使之,況待大臣之道乎?上曰,翰林讀之。炳溎讀自上擊布時,止弘遠矣。上曰,文義奏之。炳溎釋義訖。上曰,丹書鐵券,何物也?參鉉曰,盟約紀載之書也,高帝立國之初,規模弘遠,爲此帶礪之誓,而以啓四百年基業,卒不能致三代之盛者,以不修文學故也,以若明達之性,兼之以文學,則郅隆之治,何難於竝美三代哉?上曰,金匱石室,藏之宗廟,何義也?炳德曰,不但爲久遠之圖,所以重其事也。上通讀二遍訖。上掩卷。諸臣以次掩卷。遠燮奏曰,昨日玉堂上下番俱空,以致今日召對不得,取稟。而至有特敎爲之之命,事甚未安。昨日違牌玉堂,竝推考,何如?上曰,依爲之。出擧條上命史官就座,仍命退。諸臣以次退出。
上在昌德宮。停常參·經筵。
藥房都提調金道喜,提調金興根,副提調徐英淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?大妃殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·大妃殿,口傳問安。答曰,知道。
徐英淳啓曰,明日召對,取稟。傳曰,停。
成原默啓曰,合辭許久闕啓,事甚未安。除在外差祭外,未肅拜人員,竝卽牌招,何如?傳曰,允。
又啓曰,大司憲吳取善牌不進,執義蔡元默差祭,掌令洪大奎·閔泳緯,持平孔獻東在外,李承澤未署經,監察茶時之意,敢啓。傳曰,知道。
以大司諫宋能圭,司諫兪錫煥牌不進罷職傳旨,傳于成原默曰,只推。
兵曹口傳政事,副司果單睦仁會。
李時愚,以宣惠廳言啓曰,今年劃下京畿災爲四千五百結,湖南新舊災爲一萬八千六百結,湖西新災與丙申還錄舊災爲一萬九千五百餘結矣。參考前摠,已多減分之例,明年京畿·兩湖營官需八分一,各樣價四分一,減分磨鍊之意,敢啓。傳曰,知道。
又以賑恤廳言啓曰,今年內貧寒宗室子女葬時顧恤數,別單書入之意,敢啓。傳曰,知道。
徐英淳,以弘文館言啓曰,新除授修撰宋謙洙,時在忠淸道文義地,經筵入番事緊,請斯速乘馹上來事,下諭。傳曰,許遞,前望單子入之。
玉堂前望單子入之,修撰尹滋悳落點。
徐英淳,以內醫院都提調意啓曰,御醫金珪孫,內醫加差下,待窠陞實事,命下矣。金珪孫前典醫監直長金溵,依下敎內醫加差下之意,敢啓。傳曰,知道。
趙忠植,以兵曹言啓曰,來辛亥年各處頒給信漢符別單及文宰二品以上·武臣蔭官曾經摠管人員章標頒給別單,修整以入之意,敢啓。傳曰,知道。
又以都摠府言啓曰,今此陳賀時,侍衛寶劍,當爲備員,而都摠管金箕晚,副摠管李行敎·白殷鎭·閔晢·姜泰重差祭,無以備員,令政院稟旨變通,仍令該曹,以在京無故人,口傳差出,待下批牌招,以爲備員進參之地,何如?傳曰,允。許遞。
兵曹口傳政事,以洪在喆爲都摠管,韓容鼎·趙存中·李膺緖·許棨爲副摠管。
趙忠植,以訓鍊都監言啓曰,今十二月二十九日三十日年終起火時,次知將官將校姓名及兼別破陣等容貌年歲,火箭數爻,竝別單書入之意,敢啓。傳曰,知道。
又以御營廳言啓曰,本廳千摠趙台顯,身病甚重,勢難察任,改差,何如?傳曰,允。
成原默,以左邊捕盜廳言啓曰,本廳兼從事官申錫圭,身病猝重,勢難察任,改差,何如?傳曰,允。
庚戌十二月二十九日辰時,上御熙政堂。藥房入診入侍時,都提調金道喜,提調金興根,副提調徐英淳,記事官金永秀·金龍翼·金炳溎,檢校待敎金輔鉉,以次進伏,醫官鄭有曾·金珪·李鎭夏·李琬,以次進伏楹外訖。上曰,史官分左右。道喜進前奏曰,朝氣甚寒,聖體,若何?上曰,一樣矣。寢睡水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。大妃殿氣候,何如?上曰,一樣矣。道喜曰,醫官待令,使之入診乎?上可之。珪等以次診候,退伏楹外訖。道喜謂醫官曰,脈候詳奏。珪等曰,脈候左右三部調均矣。上曰,各奏所見。珪曰,脈候沈靜,此是冬節之常度,極爲調均平和矣。鎭夏·琬等曰,脈度調均平和矣。道喜曰,向來微感之候,今果快復常度乎?上曰,快復矣。道喜曰,痰滯之候,亦已復常乎?上曰,今無餘祟矣。上曰,金珪年今衰老,有子若孫云,年紀幾何?珪曰,臣子年今五十,而第二孫,近參醫科矣。上曰,金珪多年入診於東朝,且於予入診,今已久矣。年至老耋,功勞旣多,其孫中參榜醫科者,付之醫官可也。道喜曰,金珪之入診,已多年所,且年至八旬,今此下敎,果然至當,而但無見窠,姑爲付之加設矣。上曰,姑付加設,待窠陞實可也。道喜曰,醫官雖或有闕,其時若有在任遭故服闋還付者,則隨闕塡代,自是渠廳之例,而下敎如是,自當先爲奉承矣。上曰,此是東朝下敎也,特爲待窠付之也。道喜曰,雖抄啓作窠,期於陞實矣。上命醫官先退,又命史官就座,仍命退。諸臣以次退出。
上在昌德宮。停常參·經筵。
大殿·大王大妃殿·王大妃殿·大妃殿,內閣·政院·玉堂·朝廷二品以上·六曹堂上·大司諫除夕單子問安。答曰,知道。
成原默啓曰,大司憲吳取善未肅拜,執義蔡元默差祭,掌令洪大奎·閔泳緯,持平孔獻東在外,李承澤未署經,監察茶時之意,敢啓。傳曰,知道。
趙忠植啓曰,備邊司郞廳來言,今日賓廳日次,而孝定殿朔祭齋戒相値,不得來會云矣。敢啓。傳曰,知道。
備忘記,公州營將林象鉉下直,長弓一張,長箭一部,片箭一部,筒兒一箇賜給。
傳于徐英淳曰,禮房承旨,馳詣社稷·宗廟·永寧殿·永禧殿·徽定殿·景慕宮,奉審摘奸,仍詣受香諸處,奉審摘奸以來。
徐英淳啓曰,弘文提學金洙根,旣入闕中,不爲肅謝,直爲出去,事甚未安。推考,何如?傳曰,允。
傳于洪遠燮曰,夕上食,當自內親行矣。百官入參。
傳于洪遠燮曰,留院公事入之。
傳于洪遠燮曰,發遣吏郞,諸執事淸齋與否,摘奸以來。
傳于林肯洙曰,明日出宮門路,以協陽門爲之。
洪遠燮,以兵曹言啓曰,旌義縣監金沂有戶奴呈狀內,矣上典素患痰癖之症,當此換節之時,一倍添劇,時日內萬無起動遠赴之路,卽速入啓遞改云,其身病旣如是,則有難强令遠赴,罷黜,何如?傳曰,允。口傳差出,催促下送。
又以成均館行大司成意啓曰,每於歲末,圓點準點儒生別單書入事,曾有定式矣。依定式當年條準圓點儒生書入之意,敢啓。傳曰,知道。
洪遠燮,以奎章閣言啓曰,明日卽書香閣朔奉審日次,臣進詣擧行之意,敢啓。傳曰,知道。
趙忠植,以兵曹言啓曰,來正月初二日,宗廟·永寧殿春享大祭時,守門將當爲塡差,而本曹郞廳·都摠府郞廳·五衛將,除入直與在外未肅拜,排擬苟艱,依定式軍門將官,代差以入之意,敢啓。傳曰,知道。
又以兵曹言啓曰,今十二月各廳堂下武臣朔試射,依例停止之意,敢啓。傳曰,知道。
庚戌十二月三十日申時,上詣孝定殿。夕上食親行入侍時,左承旨趙忠植,右承旨成原默,左副承旨李時愚,右副承旨林肯洙,同副承旨洪遠燮,記事官金永秀·任應準·鄭健朝·金炳溎,原任提學金學性,原任直提學徐憙淳,直提學鄭基世,原任直閣尹定鉉·金鼎集·吳取善·李公翼,檢校直閣鄭㝡朝,原任直閣金始淵,原任待敎趙斗淳·金洙根·李㘾·李裕元,檢校待敎金炳德·李秉文,以次侍立。時至,上具衰服,出齋殿門,入魂殿門詣褥位。引儀唱俯伏哭,上俯伏哭。引儀唱止哭興四拜。上止哭興四拜。引儀唱三上香。上詣香案前三上香。引儀唱執爵獻爵。上連獻三酌訖。降復位,引儀唱俯伏哭。上俯伏哭。引儀唱止哭興四拜。上止哭興四拜。引儀唱左通禮導殿下還齋殿。上出魂殿門,入齋殿門。諸臣以次退出。
