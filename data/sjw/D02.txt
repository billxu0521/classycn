非可宥之成憲乎?在今嗣服之初,尤宜謹守舊章,豈可爲一醫官,而有所更改也。官方一紊,後弊難防,請還收金浦郡守李東馨新除之命。答曰,不允。答院啓,不允。下諭事,依啓。
同副承旨姜允亨疏曰,伏以臣一介微蹤,資品庸陋,幸而早參仕籍,歷事四朝,試諸庶缺涓埃蔑效,老而不死,犬馬之齒,今七十有六,精氣昏耗,世念已灰,退伏田里,只願少須臾無死,優游盛化之中,欲保餘年矣。不意今者,聖恩謬及,近密之職,特授於如臣衰廢者,有此上來之敎,臣誠惶悚,無地措躬,不覺感淚之自下,揆分思義,行不竢駕,再入脩門,瞻望天顔,是臣之願,而自春以來,添得右邊膝痛,治不見效。今則甘爲跛躄之氓,委頓枕席之間,食飮亦廢,氣息奄奄,若不保朝夕,何敢望起發運動,遵路作行乎?自知逋慢之罪,無所逃矣,而臣之實狀如此,只切悶憐,伏乞聖慈,亟許恩遞,俾得治療,以保殘命,則雖死之日,猶生之年,無任涕泣祈恩之至,謹昧死以聞。
上在昌慶宮。停常參·經筵。
鄭榏啓曰,吏曹郞廳·承旨有闕,政事,何以爲之?敢稟。傳曰,明日爲之。
李宇鼎,以都摠府言啓曰,今日入直軍士,中日習射,請出標信。傳曰,知道。
又啓曰,同副承旨兪櫶,身病猝劇,內局所儲淸心丸·蘇合元等藥,取用之意,敢啓。傳曰,知道。
獻納柳命天啓曰,鄭昌後悖亂之罪,朝家旣已處斷,蓋其當初致此之由,專在於其時縣監申汝拭之居官無狀,而其虐民肥己,流毒一境之狀,具載於道臣査啓之中者,不啻狼藉,豈可諉以土民死中求生之言,而不治汝拭貪虐之罪乎?朝家,爲慮後弊,已誅昌後,而貪縱激變之汝拭,獨爲晏然,則日後貪官汚吏,將無所懲戢,此亦不關於後弊乎?決不可因其辭狀,罷黜而止,請玉果前縣監申汝拭,拿問定罪。
守令之破格年限,以其治績曾著,不可局於年限,遽廢棄之也,新除授義興縣監朴世冕,暫經參下,未轉六品,以老職陞資,全無履歷,而字牧之除,遽出於人望之外,物情咸以爲駭然,年旣衰耗,一無可取,則決不可破年限而用之,重壞官方,請義興縣監朴世冕,遞差。
太醫之除拜守令,曾在先朝,間或有之,亦非爲法於後世者也,況守令係生民之休戚,爲任最重,元非酬報微缺科醫三人,同時竝除,政體大損,物情咸駭,嗣服伊始,器使咸適,而收拾擢用,必先於醫技者流,恐非所以重天工,正官方之道也。名器之混雜,莫此爲甚,請缺縣監權愉,遞差。答曰,不允。朴世冕事,依啓。
掌令金厦梴,持平南有星啓曰,臣等,以前承旨李世華削奪官爵事,累日論列,而殿下,只下罷職之命,尙閟允兪之音,臣等,竊未曉聖意之所在也。世華投進一疏,語意無倫,物議駭憤,久而猶激。噫,釐正大禮,由於先王之明斷,迸黜罪魁,亦出於殿下之繼述,則渠何敢以一勝一負等語,比擬於不敢擬之地也。宗統,旣紊而復正,倫紀,旣晦而復明,此誠宗社臣民之幸,而其所謂無益於國家之急務者,何其悖理之甚也。世華,非不知今日大禮之是,皎如天日,而捭闔語言,眞有若是非靡定者然,此豈世華一人之意也,時烈餘黨,尙皷邪說,謂聖明釐正之禮,不爲是,謂時烈亂統之罪,不爲非,必欲置時烈於無可罪之地,爲他日翻案之計,其所用意,巧且慘矣。世華,迭出於壽亮·持謙之後,恣言無忌,如出一口,隱然有營救罪魁之意,而難於爲辭,先以殿下孤立之語,恐動於前,又以威福在下之說,照管於後,自不覺其肝肺,畢露於欲言未言之中,原其心跡,不可罷職而止,請前承旨李世華,削奪官爵。
國朝,間或以太醫,差分憂之任,而歷數其人,僅僅有之,同時特除,至於兩人,曾所未聞,固已駭惑輿情,況新除金浦郡守李東馨之爲人,庸陋無一可取,元不合於字牧之任,而且其資級,旣是崇祿,則尤不可破格差送也。往在先朝,柳後聖·鄭後啓,俱以屢典州郡之人,及陞一品,拘於法例,不復備擬,亦或旣除而旋寢,此非可守之成憲乎?在今嗣服之初,尤宜謹守舊章,豈可爲一醫官,而有所更改也?官方一紊,後弊難防,請還收金浦郡守李東馨新除之命。
甲山爲府,地之窮處,境非缺武弁之有形勢者,輒思圖免,國綱之漸紊,此可見矣。訓鍊院正金夢良,頃除甲山府使,嫌其窮絶,無意赴任,百計圖囑,必欲得遞而後已。士夫間傳說,缺皆以夢良,爲猥越,都目政,西銓,以訓鍊院正,至請未赴任守令竝擬,而夢良,首擬受點,訓正擬望,雖曰乏人,而終必歸於圖免甲山之金夢良,其亦異矣。夢良,以年少武夫,無他才能,藉其門閥,濫竊虛聲,陞六品,纔至一年,超至府使,於渠幸矣。渠何敢自擇燥濕,任意移遷,不畏國法,至於此極耶?物情駭惋,決不可任售其阿免之計,此而置之,則武夫之厭避邊遠者,將無以懲矣。請訓鍊院正金夢良,罷職不敍。
近來國綱解弛,人不畏法,官之好惡,地之燥濕,輒自圖便,一任其意,指其流之弊,將至於朝廷不尊,名器漸淆,可不懼哉?新除授殷山縣監李守謙,爲人之庸拙,人望之不叶,今姑勿論,頃除旌義縣監,而秉銓之臣,以其才可用,不合遠送,卽爲啓遞,曾未數月,又除西關之倅,雖未知守謙之才何才,而必其不合於彼,而合於此耶?以用人之道,言之,則東西南北,元無異同,苟其才也,何處不可?況今海島關防,尤爲緊重,只是邑之豐瘠,地之近遠,果不如殷之便利於己也。百里字牧之任,其可爲守謙,咨意取舍之地耶?初之啓遞旌義也,物情俱駭,及拜是職,公議愈激,在渠之道,固當踧踖不安,而偃然出肅,略無顧忌,如此之輩,若不懲礪,無以杜日後猥越之弊,請殷山縣監李守謙,罷職不敍。
永興爲府,地大物衆,且當北路要衝,苟非有風力御衆之才,莫宜居之。新除授府使洪宇紀,年過七十,衰耗已極,當此軫念邊虞之日,北關重地,決不可付之衰老之人,請永興府使洪宇紀,遞差。答曰,不允。李世華·洪宇紀事,依啓。
判決事鄭載嵩疏曰,伏以臣積惡在身,連喪父母,五年草土,縷喘雖延,疾病沈缺之中矣,不意新除之命,遽下於夢寐之外,臣感激聖恩,所當卽出就列,而病勢深重,旣無陳力之望,且私情惶蹙,有難一刻自安者,玆敢冒死仰陳,惟聖明垂察焉。當己亥大喪之日,議定大王大妃殿服制也,有下詢諸臣之擧,其時臣亡父臣太和,職在議政,援據國典所載之制,請考列聖已行之禮,以當服朞年之意,獻議於前後,他大臣之議,雖有詳略之不同,然其大意,亦皆如此,此當初所以定朞服者也。其後朞服非禮之論,多發於疏章之間,臣父,因此或上章而自列,或陳達於榻前,其筆之文字,與發爲說話者,臣煩畏是懼,雖不敢盡陳,臣父,旣獻朞服之議,而朝家,今以朞服爲壞禮,則臣之情勢,何敢自同平人,晏然於職次乎?伏願聖明,俯諒危懇,亟許遞改職名,公私幸甚,臣無任惶恐戰灼之至,謹昧死以聞。答曰,省疏具悉。爾其勿辭,從速察職。
典籍宋尙周疏曰,伏以臣伏見殿下,以近日白虹之變,求言于下,誠意懇惻,雖成湯之自責,景公之善言,何以加此?詩云,畏天之威,于時保之,殿下之謂也。殿下,誠能恐懼修省,奉若天道,務恤民隱,勤政不息,則天心可格,災變可消矣。夫人君所居者,天位也,所莅者,天職也,所治者,天民也,所任者,天工也,所享者,天祿也。易曰,天行健,君子以,自强不息,爲人君者,有不息之心,然後可以體天,可不勉哉?臣請先言殿下之不能體天者焉。伏見頃日之敎,有曰,日寒如此,晝講姑停,夫人君體天之誠,豈以寒暑而有息哉?唐德宗,非有爲之君也,御延英殿,與群臣講論,日旰暑甚,汗透御服,殊不知倦。殿下,聖明之主也,乃以日寒而停講,此殿下之不能體天者,伏願殿下,勤御經筵,講論不怠,以答天譴焉。夫天地,有好生之德,人君,當體其好生之德,以施仁政。易曰,元者,善之長也,君子體仁,足以長人,殿下之民,纔經辛亥之患,又値去年之災,民怨於下,天怒於上,理必然矣。夫省刑罰缺也。殿下,於省刑罰薄稅斂之政,或有未盡,則恐非體缺心也。伏願殿下,務恤民隱,如保赤子,以答天譴焉。傳曰,仁政,必自經界始,夫國依於民,民依於食,播時百穀,舜之所以缺箕子,所以告武王也。漢有大司農之官,唐有司農卿之職,臣伏見聖朝官制,農官,闕焉,版曹,主之,伏願殿下,依古制,或別設大司農之官,或使大臣兼之,示民以務農之意,則農官,有所建矣,民生,知所務矣。昔成王初政,周公,懼知逸而不知無逸也,故作無逸書,以戒成王,而先言稼穡之艱難,又作七月詩,陳后稷·公劉之事,使瞽矇,朝夕諷誦以戒之。伏惟殿下,聰明首出,睿知足臨,幼年卽位,勵精圖治,實宗社臣民之福也。然而仁愛之天,警之以變,殿下,遇災益懼,求言不已,凡人臣事君,當盡言不諱,値此求言之日,含默不言,則豈事君有犯無隱之道哉。臣以疎賤,無有知識,而應旨妄言,罪合萬死,第念舜,大聖也,好察邇言,夫邇言,淺近之言也,舜猶必察焉,臣之所言,固已淺近矣,固已僭妄矣,聖明若少加察焉,則言路,自此而益開,嘉言,必日陳於前矣。臣不勝僭越戰悚之至,謹昧死以聞。答曰,省疏具悉。爾之誠忠,心用嘉之,可不留心焉?司農一款,祖宗無有之事,到今創開,極爲未安,不可率爾爲之。
上在昌慶宮。停常參·經筵。
自昧爽至巳時,有霧氣。
吏批啓曰,判書尹鑴呈辭受由,參判李袤病不來,小臣獨政未安,何以爲之?敢稟。傳曰,只出緊任。
李溟翼啓曰,廳中之位不齊,未有甚於近日,非但出納之際,事多苟艱,前頭大祭時,不可不備員,承旨二員,今日政,以無故人差出,卽爲牌招察任,何如?傳曰,允。
吏批啓曰,新際授咸昌縣監金時鉉,呈狀政廳曰,壯奴婢十餘口,居在本縣,不敢冒法赴任云,咸昌縣監金時鉉,依法典遞差,何如?傳曰,允。
傳于吏曹曰,大司諫望單子還下,吳挺昌仍任。
吏曹判書尹鑴呈辭受由,參判李袤病,參議李夏鎭進,都承旨鄭榏進,兵曹判書金錫胄病,參判申汝哲賓廳坐起進,左承旨李溟翼進。
以洪萬最爲漣川縣監,金興運爲瑞興縣監,嚴緝爲兵曹佐郞,鄭之虎爲刑曹參判,李重龜爲義興縣監,李同揆·鄭載嵩爲承旨。
以閔蓍重爲同知,洪宇紀·姜允亨·李同揆·朴世冕爲副護軍,朴銑爲副司果,李穦爲副司勇。
吏批啓曰,承旨加望事,命下矣。堂上官之乏少,未有甚於近日,應入之人,或在外,或與相任承旨相避,此外,更無無故可擬之人,何以爲之?敢稟。傳曰,然則望單子,還入之。
訓鍊都監啓曰,前佐郞申善溫,都監郞廳,已爲啓下,而方在罷散中,時無職名,依例付軍職,冠帶常仕,何如?傳曰,允。
李溟翼啓曰,新除授承旨吳挺昌,卽都承鄭榏之女婿,法當相避,南天澤,遠在嶺外,大祭執事時,勢未及上來,何以爲之?敢稟。傳曰,竝改差,今日政,差出。傳于李溟翼曰,大臣·備局堂上,引見。
李宇鼎啓曰,新除授右副承旨李同揆,時在京畿楊州地,斯速上來事,下諭,何如?傳曰,允。
未時,大臣·備局堂上引見時,入侍,領議政許積,戶曹判書吳挺緯,兵曹參判申汝哲,戶曹參判沈梓,左承旨李溟翼,掌令金厦梴,獻納柳命天,校理兪夏益,假注書金正夏·沈橃,記事官崔錫鼎·李后沆。
積曰,連日沈陰,今日則霧氣亦甚,聖候,何如?上曰,無事。或有時火上,午前則或有頭痛之時矣。積曰,最爲可憫,必缺藥餌,可以調治,幸勿以苦口而爲難焉。上曰,當觀一兩日爲之。大王大妃殿氣候,亦已平復否?上曰,幾盡平復矣。慈殿氣候,亦何如?上曰,無事。積曰,水刺厭進,未知因惡心而然乎?上曰,雖欲食,對案還厭矣。積曰,今日當招醫官診察,明日議藥,何如?上曰,唯。積曰,武科,節節難處,殿試,定於今月二十一日矣。今觀黃海道京試官所報,則當於十二三日間畢射,而文書修正,決難及於科前,臣以爲京試九千零數,忠淸左右道·江原道合之,則亦爲九千零數,黃海道亦然,差退五六日,定日,如何?上曰,依爲之。積曰,西北路遠,自前自本道唱榜,而兩南唱榜,旣無前規,處處唱榜,亦涉苟艱,渠若上來,則同時唱榜,若不上來,則當送紅牌於本道,兵曹,旣與西北一體稟啓云,改付標以入,何如?傳曰,允。
嶺南殿試試官吳始壽改差,洪宇遠差送事,榻前定奪。
備忘記,今日引見時,嶺南試官,不得已洪宇遠差送事,下敎矣。更爲思惟,則洪宇遠,年齡已迫桑楡,雖云精力强且壯,父母墳,亦在其道云,人子追遠之情,豈無一往省墳之心哉?顧念試官之任,與往省有異,閱月監試之際,理必致傷,予竊以爲慮,披閱官案,則正二品重臣之中,無可遣者,而但副護軍洪處大,資陞嘉義,精力尙强,特加一階代送,以表老老體群臣之義。
積曰,京畿還上收捧後,當爲摘奸事,已爲分付矣。中止不爲,則有似恐喝守令,雖不可遍送,而令戶曹抽栍摘奸,何如?上曰,依爲之。
積曰,備邊司兩司外,該各司,不敢請拿,而刑曹,以捕盜從事官,不能禁城中放砲之事,直請拿問,殊失事體,判書睦來善,推考,何如?上曰,依爲之。
申汝哲所啓,城中放砲禁斷事,曾有定奪,今當申飭,而城內軍門,有習放之事,此則不可禁矣。上曰,三軍門習放外,申飭禁斷。
吳挺緯所啓,三南之穀爲賑救,已令移轉於京中矣。今已歲飜,賑救已急,自本道若或稽緩,則極爲可慮,依宣惠廳例,邊將中,別定差使員,斯速運來之意,分付,何如?上曰,依爲之。
又所啓,賑救愓念事,纔有備忘,備局亦已屢度,申飭矣。凡賑救事,從各道便宜,作事目稟報本廳行之,然後可無拘碍之患,令被災之道,作事目上送,聚議廟堂事,分付,何如?上曰,依爲之。
又啓,各陵香雨傘,自該曹進排,而陵官,用於自己出入之時,以致破傷,春秋奉審時,例爲執頉,不敬亦甚矣。今後切勿出用,只用於陪香之時宜當,以此分付,何如?上曰,依爲之。
又所啓,黃海道凶歉太甚,南來之穀,量宜下送救荒之意,旣已定奪矣。本道田三稅,七邑則已許移給於平安道,此外九邑,亦令勿爲上納,而分給各邑,以爲賑救之地,其代則以南來穀,移用經費,何如?上曰,依爲之。
申汝哲所啓,臣所帶本職及捕廳·御營大將之任,俱極緊重,以臣病重再生之人,決難兼察,情勢萬分憫迫,惶恐敢達。上曰,本職,今姑許遞。
兪夏益所啓,內下君臣鑑,分送兩南,刊出事下敎,而內間書冊,送於遠外,事涉未安。且外方寫字,恐不能精,唐本,亦或有誤字處,分授玉堂多官,使之校讐後,令寫字官及各司善手書寫輩,刻日謄出,分送以刊,何如?上曰,依爲之。
柳命天所啓,鄭昌後悖亂之罪,朝家旣已處斷矣,蓋其當初致此之由,專在於其時縣監申汝拭之居官無狀,而其虐民肥己,流毒一境之狀,俱載於道臣査啓之中者,不啻狼藉,豈可諉以土民死中求生之言,不治汝拭貪虐之罪乎?朝家,爲慮後弊,已誅昌後,而貪縱激變之汝拭,獨爲晏然,則日後貪官汚吏,將無所懲戢,此亦不關於後弊乎?決不可因其辭狀,罷黜而止,請玉果前縣監申汝拭,拿問定罪。上曰,勿煩。
柳命天所啓,太醫之除拜守令,曾在先朝,間或有之,亦非爲法於後世者也,況守令,係生民之休戚,爲任最重,元非酬報微勞之資,而近來科醫三人,同時竝除,政體大損,物情咸駭,嗣服伊始,器使咸適,而收拾擢用,乃先於醫技者流,恐非所以重天工,而正官方之道也。名器之混雜,莫甚於此,請陽智縣監權愉,遞差。上曰,不允。
又所啓,伏見備忘記,有洪得禹等削版,高晦等停擧之命,辭旨極嚴,奸狀莫逃,孰不欽仰殿下燭奸之明?而第其削版之律,停擧之罰,俱不足以嚴討罪之典,戢奸黨之惡也。夫浚吉,宗社之罪人,一國之大憝,實是天地神人之所不容者,而聖明寬大,只施追奪之典,缺之王法,失刑大矣。奸壬之徒,不念天覆之大恩,益肆其無限之怨毒,假借師生之論,披進訟冤之章,而力詆前後之臺啓,譏謗聖明之處分,首尾辭說,肆而無當。噫,浚吉之冤與不冤,卽今日禮議是非之所關也。盛稱其冤,左袒貶降之論,此豈爲殿下臣子者,所敢發口者乎?況此大禮之克正,初自先王之親考禮經,而成於殿下之遹追先志,何與於群下逞憾報復之私計,而詆謗朝臣?不遺餘力,語逼君父,略無顧忌,苟有事殿下之心者,必不至如是悖亂也。先朝贈爵,雖出一時之恩數,末年嚴批,已示惡惡之聖意,固不當援此爲言於奸狀已露之後,而乃敢祖述呂惠卿,稱先帝之遺意,指斥殿下之不能繼述。吁,其用意,巧且慘矣。至於稱揚浚吉之學問,不啻若孔·孟之道德,擧罪人之身,直加儒賢之名,竊附東京之風習,恥不與黨人之列,而歸聖朝於黨錮之世,律廷臣以戕缺罪,奸毒之氣,逼人肌骨,輕視朝廷,蔑有公論,一至此極,豈不大可懼哉?民生於三,事之如一者,爲其師恩,同於君親也,非謂其一字之問,一疑之質,皆可以與君親,等而致死之也。今則不然,不識浚吉之何狀者,皆託致死之義,視棄君親,如脫弊屣,以罪爲榮,含怨次骨,煽動禍言,危亂人心,必欲禍殿下之朝廷而後,快於其心,如非陷溺之深,豈能爲已死之浚吉,自陷於無君不道之域,而莫之辭乎?世道之寒心,不獨目前之憂虞而已,若不嚴法痛繩,末流之禍,有難勝言,決不可置之輦轂之下,以惑人情,請陳疏人洪得禹等五人,亟命遠竄。上曰,不允。
又所啓,榻前辭職,非重臣,不敢爲之,兵曹參判申汝哲,推考。上曰,依啓。
金厦梴所啓,國朝,間或以太醫,差分憂之任,而歷數其人,僅僅有之,同時特除,至於兩人,曾所未聞,固已駭惑輿情,況新除授金浦郡守李東馨之爲人,庸陋無一可取,元不合於字牧之任,且其資級,旣是榮祿,則尤不可破格差送也。往在先朝,柳後聖·鄭後啓,俱以屢典州郡之人,及陞一品,拘於法例,不復備擬,亦或旣除而旋寢,此非可守之成憲乎?在今嗣服之初,尤宜謹守舊章,豈可爲一醫官而有所更改也?官方一紊,後弊難防,請還收金浦郡守李東馨特除之命。上曰,不允。
又所啓曰,甲山爲府,地之窮處,境非淸涼,道里夐絶,武弁之有形勢者,輒思圖免,國綱之漸紊,此可見矣。訓鍊正金夢良,頃除甲山府使,嫌其窮絶,無意赴任,百計圖囑,必欲得遞而後已。士夫間傳說藉藉,皆以夢良,爲猥越,都目政,西銓以訓鍊院正望,至請未赴任守令竝擬,而夢良,首擬受點,訓正擬望,雖曰乏人,終必至歸於圖免甲山之金夢良,其亦異矣。夢良,以年少武夫,無他才能,藉其門閥,濫竊虛聲,陞六品纔一年,超至府使,於渠幸矣,渠何敢自擇燥濕,任意移遷,不畏國法,至於此極耶?物情駭惋,決不可任售其巧免之計,此而置之,則武夫之厭避邊遠者,將無以懲矣。請訓鍊院正金夢良,罷職不敍。上曰,不允。
又所啓,近來國綱解弛,人不畏法,官之好惡,地之燥濕,輒自圖便,一任意指,其流之弊,將至於朝廷不尊,名器漸淆,可不懼哉?新除授殷山縣監李守謙,爲人之庸拙,人望之不叶,今姑勿論,頃除旌義縣監,而秉銓之臣,以其才可用,不合遠送,卽爲啓遞,曾未數月,又除西關之倅,雖未知守謙之才,何才,而必其不合於彼,而合於此耶?以朝廷用人之道言之,則東西南北,元無異同,苟其才也,何處不可?況今海島關防,尤爲緊重,只是邑之豐瘠,地之近遠,果不如殷之便利於渠也。百里字牧之任,其可爲守謙,恣意取捨之地耶?初之啓遞旌義也,物情俱駭,及拜是職,公議愈激,在渠之道,固當踧踖不安,而偃然出肅,略無顧忌,如此之輩,若不懲礪,無以杜日後猥越之弊。請殷山縣監李守謙,罷職不敍。上曰,不允。溟翼曰,大臣引見時,常自延爽門路遠,艱於行步,此後自貳極門夾門進來,何如?上曰,依爲之。
許積所啓,判決事鄭載嵩,以情勢不安之故,陳疏乞免,而以勿辭,循例批下,臣恐聖明於此,有所不能洞燭其曲折耶?往在己亥大喪之初,臣以戶曹判書,別在一處,而治喪矣。其時領議政鄭太和,送人招臣,臣卽趨往,則太和問臣曰,王大妃,當服何服也?臣曰,當爲三年。曰,人人皆用缺臣曰,嶺南之人,則皆從古禮,京中士夫之多服朞年者,必從時王制禮而然也。曰,以禮則當服三年,而此間,有極難處者,兩宋之意,以三年爲不可,奈何?臣曰,何以謂不可也?曰,彼體而不正,正而不體,四種之說矣。臣問曰,何以答之?曰,古禮則吾所不能知,而用國制服朞年,亦無不可云爾。臣曰,何不以古禮力爭?曰,吾豈不爭?彼固執以爲不可,力爭不得,而後用朞制,則是從彼體而不正等說,尤有所未安者,不得不以時王制禮,答之爾。臣曰,此言有理,遵用國朝已行之禮,亦無大害於禮,而於心,終有所不安,試更論辨,宜矣。鄭太和,以爲然矣。及其定行朞年之後,臣問於鄭太和曰,不更辨乎?曰,非不辨之,而彼猶執前見,無奈何云云。厥後令右議政許穆,亦上疏爭之,而不得矣。去年賓廳會議諸臣,乃曰,當初,則本無體而不正之說,兩宋,只用朞年之國制,而許穆疏後,始有此論,欲以欺罔天聽,先王,震怒於此,乃有首相徧配之擧矣。其後,臣得見宋時烈所以自明之說,則其略有曰,鄭太和,問於渠曰,國制服朞之說,見於何書,渠取經國大典服制條,而示之,鄭太和,遂用朞制云,有若鄭太和,本欲用朞制,而不得明文者然。鄭太和,是世家,以三朝大臣,諳鍊典章,無出其右,豈不知大典,而問於時烈乎?旣不知大典,則何以知國制朞年之文,而問於時烈乎?其自知誤禮,欲掩其罪,誠極可駭,而賓廳諸臣,專欲歸之於鄭太和,宜乎載嵩之不安於供職也。聖明宜有所照察,以伸鄭太和之冤也。吳挺緯曰,此言,誠是也。時烈之計,其所謂欲巧反拙者也。上曰,其時曲折,予今詳知矣。載嵩,少無不安之事矣。
左副承旨鄭載嵩疏曰,伏以臣私情惶蹙,不敢晏然於職次,忝在前職,猥陳一疏,實出於萬不獲已,而伏奉聖批,以從速察職爲敎,臣方切震悚,置身無地矣。不意新命又下,繼以召牌臨門,分義所在,不得不趨謝恩命,而情勢萬分難安,其何敢出入於近密之地,致駭物議,自速罪戾乎?伏乞聖明,俯諒臣危迫之懇,亟許遞改,公私幸甚,臣無任惶悚戰灼之至,謹昧死以聞。答曰,省疏具悉。當己亥初喪時,爾之先卿,乃從禮經,爲長子三年之文,大王大妃殿服制,以三年定行云云,而時烈等,以體而不正,正而不體之說,論以朞制,然則歸孝廟於衆子,不得主宗廟傳重,執迷而不改其志。先卿,則講論國制,出於萬不獲已,小無誤引之失,況先卿,三朝之元老,國家之柱石,不幸天不保佑,遽因一疾,奪我棟樑之才,嗚呼痛哉,先朝之所哀悼,寡昧之所以追傷者也。有何所嫌?勿辭從速察職。
同副承旨兪櫶疏曰,伏以臣於前月中,病未承召,罪合萬戮,而聖恩如天,非惟肆赦,亦許遞職,得令任便調治,幸延時日之喘,而第臣所患,外感內傷之症,近來雖似少歇,而宿病痰火之症,乘時重發,上下無常,幾至一朔,尙爾危苦,千萬夢寐之外,新命遽下,一息苟存,豈敢再違嚴召?不得不忍死入肅,僵臥直廬矣。自昨夕症勢猝劇,達夜叫苦,不省人事,須臾之間,呼吸欲絶,氣息奄奄,有同僵尸,以此病狀,萬無夙夜供職之望。伏乞聖慈,憐臣病癃,亟許遞職,俾延螻蟻晷刻之喘,不勝幸甚。臣無任屛營祈懇之至,謹昧死以聞。答曰,□□
吏曹判書尹鑴疏曰,伏以臣奉職無狀,扶曳奔走,日甚衰病,不能自致於匪懈之役,以勤聖上怠慢之敎,臣於是惶恐愧恧,無地自容。兩日政坐,添得感冒,尋單請急,非出於循例之虛讓,方伏枕呻吟,追數尤悔,當此遇災求助之日,未得祗赴嚴召之下,怠慢違拒之罪,益無所逃。假令臣强疾而趨命,收召魂魄,自攄忠赤,無乃强聒無用之言,而益起上厭聞之心乎?所以次且踧踖,欲起還仆,而恭竣斧鉞。臣本疎迂癃疾,久斷當世之念,只以感激三朝殊遇,承聖上有爲之志,妄許驅馳,顚沛至此,此又臣之罪也。臣年旣暮矣,冒恥供職,羞愧滿面,懷情不發,悲憤塡臆,理可休矣,情亦慽矣。伏乞聖明,憐臣病孱無用,察臣情勢維谷,亟賜鐫削臣職,仍治臣奉職無狀,前後違慢之罪,以幸公私,以謝衆議,臣無任恐惶竢罪之至,謹昧死以聞。臣以顯宗大王行狀改撰事,受命久,而公事倥傯,疾故相仍,尙不得構成,夙夜靡寧,若有呑在喉,卽今催促之命,又下,而臣疾轉甚,精神怳惚,雖欲自强,其路無由,況臣庸愚駑下,百無所能,其所云爲,有足以上召天災,下擾民志者,髡鉗雅舂,猶不足償其罪,又何能撰述盛烈,以示群下,以成不刊之典乎?況今朝廷之上,文學負望之士,又豈無人乎?臣之不度而承命,罪也,旣受命而怠忽,以至于今,未脫藁,又罪也。伏乞聖明,亟收還行狀撰述之命,以嚴重事,毋令如臣者,代大匠而斲,以辱朝廷臣,又惶恐上聞。答曰,省疏,具悉卿懇。曩者大政之日,注擬之間,恐或時日之遷就,略下催促之敎矣。不料玆者,卿以怠慢自處,又以髡鉗雅舂等語,引咎,不覺汗透,愧恧滿面。噫,惟卿,士林之領袖,朝野之重望,予之倚卿,不啻若魚水之契合,卿何望望然若將浼焉,深歎誠意之未格,尙孰尤哉?況且行狀撰述事,非卿文學,無以讚揚先王之盛烈,垂後世金石之文也。卿〈何〉過謙至此乎?宜速撰進,以副至望,勿辭造朝。仍傳曰,遣史官傳諭。
刑曹判書睦來善箚曰,伏以臣於再昨,聞宮城至近之處,乘夜放砲之聲,不勝驚駭,啓請當該捕盜大將,不能禁斷之罪,而至於從事官,則擅離信地,罔念職事之狀,尤極可駭,故臣意,欲痛懲以拿問,爲請矣。今聞請拿,有違該曹體例云,臣臨事率爾,未及致察之失,在所難免,惶恐待罪,取進止。答曰,省箚具悉。卿其勿待罪。
上在昌慶宮。停常參·經筵。
藥房啓曰,伏未審夜來,聖體若何,氣升頭疼等候,比昨有差減之勢,而寢睡亦安穩乎,慈殿氣候,亦何如?臣等,終宵憂慮,敢來問安。答曰,慈候無事,予則別無添傷之患矣。
大王大妃殿,藥房問安。答曰,知道。
李溟翼,以都摠府言啓曰,副摠管沈梓,除標信戶曹坐起進去之意,敢啓。答曰,知道。
丁昌燾,以禮曹言啓曰,今月初三日,大臣·備局堂上引見時,武科殿試,五六日差退事,榻前定奪矣。文武科吉日,更令日官推擇,則今月二十六日,爲吉云,以此日退定,何如?傳曰,允。
丁昌燾,以祔廟都監言啓曰,都監設局處所,刑工曹通設事,當初事目,啓下矣。分設三房,處所未免狹窄,衣前例司譯院通設之意,敢啓。答曰,知道。
丁昌燾,以祔廟都監言啓曰,都監郞廳趙嗣迪外任,代司僕寺僉正鄭載岱,差下,使之察任,何如?傳曰,允。
丁昌燾啓曰,全羅監司,以私奴承先等渰死事,狀啓矣。傳曰,渰死人等,令本道恤典擧行。
行大司憲閔點,執義柳命賢,掌令金厦梴啓曰,國朝,間或以太醫,差分憂之任,而歷數其人,僅僅有之,同時特除,至於兩人,曾所未聞,固已駭惑輿情,況新除授金浦郡守李東馨之爲人,庸陋無一可取,元不合於字牧之任,而且其資級,旣是嵩祿,則尤不可破格差送也。往在先朝,柳後聖·鄭後啓,俱以屢典州郡之人,及陞一品,拘於法例,不復備擬,亦或旣除而旋寢,此非可守之成憲乎?在今嗣服之初,尤宜謹守舊章,豈可爲一醫官而有所更改也?官方一紊,後弊難防,請還收金浦郡守李東馨特除之命。訓鍊院正金夢良,頃除甲山府使,嫌其僻遠,必欲圖遞而後已,士夫間傳說籍籍,皆以夢良,爲猥越,都目政,改以訓鍊院正望,至請未赴任守令竝擬,而夢良,首擬受點,卽今武弁,雖曰乏人,訓正極選,終必歸於竝免邊倅之金夢良,其亦異矣。夢良,以年少武夫,陞六品纔一年,超至府使,於渠亦踰分矣。渠何敢自擇燥濕,任意移遷,不畏國法,至於此極耶?物情駭惋,決不可任售其巧免之計,請訓鍊院正金夢良,罷職不敍。近來國綱解弛,人不畏法,官之好惡,地之燥濕,輒自圖便,一任意指,其流之弊,將至於朝廷不尊,名器漸淆,可不懼哉?新除授殷山縣監李守謙,爲人之庸拙,人望之不叶,今姑勿論,頃除旌義縣監,而以其才可用,不合遠送,卽爲啓遞,曾未數月,又除西關之倅,雖不知守謙之才何才,而不合於彼而合於此耶?以朝廷用人之道言之,則東西南北,元無異同,苟其才也,何處不可?況今海島關防,尤爲緊重,只是邑之豐瘠,地之遠近,果不如殷〈山〉之便利於渠也。百里字牧之任,其可爲守謙,恣意取捨之地耶?初之啓遞旌義也,物情俱駭,及拜是職,公義愈激,在渠之道,固當踧踖不安,而偃然出肅,略無顧忌,如此之輩,若不懲礪,毋以杜日後猥越之弊,請殷山縣監李守謙,罷職不敍。民生休戚,係於守令,一事或失,尙爲一時之害,況於專務肥己,剝割爲事者乎?禮安縣監李世基,莅政以後,無一善狀,日夜經營,惟在於紬布,京貨之貿買,輒與物主,爭較其價之上下,其貪贓鄙瑣之狀,有不忍言者矣。且立私馬五六匹,凡本縣上納之物,必使衙奴載運,而刻徵運價於民結,闔境嗷嗷,如在水火之中,如此之類,一日在官,貽一日民生之害,請禮安縣監李世基,罷職不敍。答曰,不允。予觀金夢良爲人,可合於有用之人,兵判之意見,亦如予意,欲除訓正,敎習陣法,故頃日之政也,移拜此任,似非厭避燥濕之計。李世基·李守謙事,更加詳察處之。
獻納柳命天,正言姜碩賓啓曰,鄭昌後悖亂之罪,朝家旣已處斷矣。蓋其致此之由,專在於其時縣監申汝拭之居官無狀,而其虐民肥己,流毒一境之狀,具在於道臣査啓中者,不啻狼藉,豈可諉以土民死中求生之言,不治汝拭貪虐之罪乎?朝家,爲慮後弊,已誅昌後,而貪縱激變之汝拭,獨爲晏然,則日後貪官汚吏,將無所懲戢,此亦不關於後弊乎?決不可因其辭狀,罷黜而止,請玉果前縣監申汝拭拿問定罪。太醫之除拜守令,曾在先朝,間或有之,亦非爲法於後世者也,況守令,係生民之休戚,爲任最重,元非酬報微勞之資,而近來科醫三人,同時竝除,政體大損,物情咸駭。嗣服伊始,器使咸適,而收拾擢用,乃先於醫技者流,恐非所以重天工正官方之道也。名器之混雜,莫甚於此,請陽智縣監權愉遞差。伏見備忘記,有洪得禹等削版,高晦等停擧之命,而辭旨極嚴,奸狀莫逃,孰不欽仰殿下燭奸之明,而第其削版之律,停擧之罰,俱不足以嚴討罪之典,戢奸黨之惡也。夫浚吉,宗社之罪人也,一國之大憝,實天地神人之所不容者,而聖朝寬大,只施追奪之典,揆之王法,失刑大矣。奸壬之徒,不念天覆之大恩,益肆其無限惡毒,假借師生之號,投進訟冤之章,而力詆前後之臺啓,譏謗聖明之處分,首尾辭說,肆而無當。噫,浚吉之冤與不冤,卽今日禮儀是非之所在也,而或稱其冤,左袒貶降之論,此豈爲殿下臣子者,所敢發口者乎?況此大禮之克正,初自先王之親考禮經,而成於殿下之遹追先志,何與於群下逞憾報復之私計,而詆謗朝家,不遺餘力,語逼君父,略無顧忌,苟有事殿下之心者,必不至如是悖亂也。先朝贈爵,雖出一時之恩數,末年嚴批,已示惡惡之聖意,固不當援此爲言於奸狀已露之後,而乃敢祖述呂惠卿,稱先帝之遺意,指斥殿下之不能繼述。吁,其用意,巧且慘矣。至於稱揚浚吉學問,不啻若孔·孟之道德,擧罪人之身,直加儒賢之名,竊附東京之風習,恥不與黨人之列,而歸聖朝於錮黨之世,律廷臣以戕賢之罪,奸毒之氣,逼人肌骨,輕視朝廷,蔑有公論,一至此極,豈不大可懼哉?民生於三,事之如一,爲其師恩,同於君親也,非謂其一字之問,一疑之質,皆可以與君親,等而一體致死之也。一種邪侫之輩,强託尊師之名,不思君親之重,皆欲效節於浚吉之門,以罪爲榮,含怨次骨,煽動禍言,危亂人心,必欲禍殿下之朝廷而後,快於心,如非陷溺之深,豈能爲已死之浚吉,自陷於無君不道之域,而莫之辭乎?世道寒心,不獨目前之憂虞而已。若不嚴法痛繩,末流之禍,有難勝言,決不可置之輦轂之下,以惑民情,請陳疏人洪得禹等五人,竝亟令遠竄。瑞興爲邑,民心頑悍,自經趙大立之變,人視以難治之邑,且水土不宜,皆思厭避,作一弊邑,久矣。頃日李立身之移授南陽,出於常規之外,而因大臣之陳達,仍任屬耳。旋又移拜龍川,物情固以爲駭然,而前縣監柳重起,除授之後,緣有精抄所幹,又至啓遞,雖未知兩人才諝,不合於此,必合於彼,而至勤啓請,終必移易,其厭避圖免之迹,俱有所難掩。爲武臣者,必擇燥濕,自圖其便,則將何以責日後緩急之用乎?其漸不可長,其習可惡,請瑞興前後縣監李立身·柳重起,罷職不敍。舊都郞官之職,爲任不輕,從前必以曾經臺侍,或治績表著者,差送,所以重其選也。新除授經歷朴守儉,纔出六品,且無履歷,僅經地部之郞署,曾無治郡之聲績,而陞秩太驟,物情爲駭,請開城經歷朴守儉,遞差。答曰,勿煩。噫,時烈等,荷孝廟不世之隆恩,誠有寸心者,事當殫所知竭所蘊,雖肝腦塗地,以補絲毫之萬一,而念不及此,降殺其禮制,而仰體孝廟之禮待,不旋大何,則爲其門徒者,驚惕悛改之不暇,而得禹等,自謂誤引之禮,爲不易之常經,怨嗷之心,弸鬯於中,以故犯重辟,爲一身之大節,顯名爵祿,爲後世之大累,語意無倫,深知無惜,而遠竄則太重,減等定配。朴守儉事。依啓。
鄭載嵩啓曰,兵曹郞廳來言,闕內各處,夜巡檢矣,敢啓。傳曰,知道。
鄭載嵩啓曰,洪得禹等減等定配事,命下矣。臺諫,才以遠竄論啓,傳旨不得捧入之意,敢啓。傳曰,知道。
右承旨李宇鼎疏曰,伏以臣於前月二十八日,引見罷出之後,領府事鄭致和箚批適下,其中一款語,文脈有未穩處,故妄有所仰稟,而刪改以下矣。昨伏見大司諫吳挺昌疏本,則以請改宸禮,沮撓聖旨等語,大加非斥,觀其語意,則有若以所改文字,大有關於機密,而竟爲臣所沮者然,未知流入諫臣之耳者,果如何,而如得奇貨,侵攻臣至此哉?出納唯允,喉司之責也,聖批中文字,或有欠碍處,則自院中相議微稟,輒卽削改者,非止一再,伊日之事,不過以下語間文字,循例仰稟而已。其所請改者,元非秘諱之語,則夫豈有一毫沮撓之意哉?此則聖明在上,臣何敢强爲之說,有同爭辨者乎?噫,從前稟改,視以尋常,而獨至今日,爲臣罪案,其用意捃摭,旣非實狀,而勒加侵詆,抑獨何哉?思效出納之義,反被情外之斥,爲臣而有沮撓君志之罪,則論以王法,合被大何,決不敢抗顔於近密之地。伏乞聖慈,亟罷臣職,仍治臣罪,以謝人言,不勝幸甚。臣無任激切祈懇之至,謹昧死以聞。答曰,省疏具悉。爾其勿辭察職。
黃海監司趙師錫疏曰,伏以臣之父母墳山,在於忠淸道全義,待罪畿鎭,經年曠掃,霜露之感,恒切于中,今將受命遠出,人子情理,尤難自抑,不得不仰籲於宸嚴之下。伏乞聖慈,俯諒私懇,特賜恩暇,俾伸至情,千萬幸甚。臣無任兢惶祈懇之至,謹昧死以聞。答曰,省疏具悉。卿其依願往來。
副提學張應一疏曰,伏以泥滓小臣,賦性樸愚,歷仕三朝,謬蒙厚恩,而圖報之效,蔑有絲毫,犬馬之齒,已迫桑楡,恒懷慚懼,惟待自盡,豈料聖明新御,甄拔幽滯?如臣衰朽之質,亦忝收錄之中,召命荐降,異數稠疊,臣兢惶踧踖,無地措躬。一息未絶之前,一瞻天日之表,是臣之至願,而癃病已痼,無計匍匐,拜疏乞遞,日竢嚴譴,而天度包容,聖恩含弘,不加逋慢之誅,曲垂容貸之典,頃因儒臣之陳達,特下加資之命,繼而有就欲一見,其勢末由之敎,臣祗奉綸音,感淚如瀉,生死肉骨,何足喩榮?第念爵秩之加,初非一途,不以德則以功,不以功則以年者,國朝之常典,而其或無功德之可紀,年未滿而冒受,則上有濫施之失,下有竊位之嫌。今臣旣無功德可酬之勞,年又未至八十,而一歲之內,躐踰越超,陞二品之階,驟至卿相之列,則非但不安於臣心,其於國家礪世磨鈍之意,何如也?屛伏私室,夙夜靡寧,佇竢公議之發,謂有還收之命,而不意今者,玉署長官之除,又及於千萬夢寐之外,臣是何人,寵擢至此,感激殊榮,驚懼彌深。臣雖至愚,豈不知不俟駕之爲義?而宿症轉劇,眞元日削,肢體不仁,全不收用,對人久坐,則神魂眩遁,應接稍煩,則心熱便作,平居寢食,尙且須人,陳力就列,決不可堪,況此論思之職,非如庶局之比,密邇經幄,贊襄聖德,自非令聞重望,爲世推仰者,難以承當。顧臣駑劣,素乏學術,少日所講習,不過章句糟粕而已,則啓沃之責,輔弼之任,豈老昏滅裂者之所能也哉?臣由前,則有癃廢難進之勢,由後,則有非分叨冒之恥,撫躬惶蹙,進退維谷,如有一分氣力,可堪登途,則何敢飾爲誣罔之言,自外於天地父母之下哉?臣情事,吁亦慽矣。伏乞聖明,還收進階之命,以重名器,遞臣新授之職,以便公私,不勝幸甚。臣老病俱深,旣不能祗赴恩召,睿眷彌隆,終不進蒭蕘之一言,則臣之負殿下,多矣。玆敢掇拾零言,冒達宸聰,伏願聖明,垂察焉。伏惟殿下,以幼沖之年,應付畀之重,生知之聖,迥出前古,天縱之德,日就高明,凡所以施設注措之間,挽回世道之機者,新而又新,靡不用極,而猶且聖德歉然,不自滿足。晉接儒臣,晝講夜對,則顧惟螢爝之微,寧補日月之明,而愚衷惓惓,不能自已,則將死一言,敢不畢陳。若昔殷宗亮陰,傅說颺言,周成嗣服,召公進誥,而以終始典學,疾敬厥德,爲兩君祈天永命之本,遜志於修道之基,則愚臣之所望於殿下者,豈下於兩臣,殿下之所以進德修業者,亦不期於兩君哉?然帝王之德,自有頭腦,參贊之業,亦有根柢,若言其大要,則聰明睿智,寬裕溫柔,發强剛毅,齊莊中正,文理密察,卽德之具也,博學·審問·愼思·明辨·篤行,卽業之序也。此等節目,初非高遠難行,只在自强不息而已,故易曰,忠信,所以進德也,修辭立其誠,所以居業也。自古聖王之所以崇其德廣其業者,何莫非從這裏做出來乎?然而道心,微妙而難見,人心,易流而難制,若內無精一之德,又無立定之志,則天理纔動,而人欲雜之,正念方萌,而外誘奪之,聖狂,分於毫忽,與喪,判於斯須。此先儒所謂不世之大功,易立,而至微之本心,難保,中原之戎虜,易逐,而一己之私欲,難除者也,豈非大可懼哉?是以八條之敎,必本於誠意,九經之要,亦在於謹獨,千聖一道,百王同法,是誠在我,夫豈他求?伏願殿下,念玆在玆,法天行之无妄,體堯舜之執中,精察於應物之際,以盡夫聰明睿智,以有臨之德,體驗於講論之餘,以盡夫明辨篤行,以上之業,則德造罔覺,而可以行帝行王,業就廣大,而可以希聖希天,大學明德之敎,中庸率性之化,薰蒸透澈,融液周遍,無偏無黨,會極歸極,則宗社之福,臣民之幸,爲如何哉?臣父,昔在仁廟朝,進建極疏累千言,修齊治平之策,建德修業之規,盡在其中,今臣不肖,雖未有獲於家庭,而若其旨要,則曾所耳聞,臣敢以臣父之期於仁廟者,亦有望於殿下也。臣之此疏,書送巡營,而以疏中多有誤書之字,卽爲還送,未及改書,袛受有旨,有如此寒冱,雖或未易,待春和暖,宜卽上來之敎,狼狽益甚,感悚尤增,安有經筵事緊,而虛帶職名,遲回數月久者哉?臣雖無職名,待得春暖,當自趨肅,計亦已素定,天地日月,臨之在上,何敢誣也?懇乞聖明,姑遞臣職,使之安心治攝於未發行之前,不勝幸甚。臣無任瞻天望極,惶悸隕越之至,謹昧死以聞。答曰,省疏具悉。滿紙辭說,誠極忠款,啓沃予心,可不惕念焉?日漸和,從容上來。
上在昌慶宮。停常參·經筵。
自午時至申時,日暈兩珥。夜一更,月暈。
丁昌燾啓曰,右議政上疏批答,當爲傳諭,而政府無郞廳,遣史官傳諭之意,敢啓。傳曰,知道。
李溟翼,以都摠府言啓曰,今日入直軍士,中日習射,請出標信。傳曰,知道。
又以都摠府言啓曰,副摠管沈梓,除標信,戶曹坐起進去之意,敢啓。傳曰,知道。
以兵曹言啓曰,武科殿試,以三所設行事,已爲定奪矣。慕華館·訓鍊院兩處外,興仁門外迎賓廳近處開曠,可合設場云,以此三處,分爲三所,而入門官,亦爲前頭啓下,以爲豫捧錄名之地之意,敢啓。傳曰,知道。
成均館官員,以知館事意啓曰,今正月初七日儒生上旬輪次,當爲設行,而春享大祭,齋戒相値,不得設行,今月內無故日退行之意,敢啓。傳曰,知道。
傳于鄭載嵩曰,夜對爲之。
丁昌燾,以祔廟都監意啓曰,都監各房郞廳·監造官,分房別單書入之意,敢啓。傳曰,知道。
正言李瑞雨辭狀。傳曰,調理上來事,下諭。
鄭載嵩,以刑曹意啓曰,頃以忠淸右道京試官柳星三狀啓,覆啓時,保擧趙宅俊等,名字僞着之迹,不爲比較,事甚疎漏。請推試官,而但其宅俊等試官,旣已推問,而臣多事之中,未及致察,以令其所居沔川郡,泛然捧招等語,誤爲措辭,不勝惶恐,元啓中付標以入之意,敢啓。傳曰,知道。
又以兵曹意啓曰,今月初八日春享大祭時,差備官應入之數,三百四十八名,而各處派定軍除出之數,僅至一百八十二名,其餘不足,一百六十二名,更無推移之路。其中牽猪軍五十六名,依近例以本署貢物主人,使之進排,一百十名,則以京下騎·步兵及精抄軍調用,而各處除出之數,別單書入,依此捧承傳施行,何如?傳曰,允。
京畿監司狀啓,正言李瑞雨病重,上去不得事。上曰,調理上來事,下諭。
行大司憲閔點,執義柳命賢,掌令金厦梴啓曰,國朝,間或以太醫,差分憂之任,而歷數其人,僅僅有之,同時特除,至於兩人,曾所未聞,固已駭惑輿情,況新除授金浦郡守李東馨之爲人,庸陋無一可取,元不合於字牧之任,而且其資級,旣是嵩祿,則尤不可破格差送也。往在先朝,柳後聖·鄭後啓,俱以屢典州郡之人,及陞一品,拘於法例,不復備擬,亦或旣除而旋寢,此非可守之成憲乎。在今嗣服之初,尤宜謹守舊章,豈可爲一醫官而有所更改也哉?官方一紊,後弊難防,請還收金浦郡守李東馨特除之命。近來國綱解弛,人不畏法,官之好惡,地之燥濕,輒自圖便,一任意指,其流之弊,將至於朝廷不尊,名器漸淆,可不懼哉?新除授殷山縣監李守謙,爲人之庸拙,人望之不叶,今姑勿論,頃除旌義縣監,而以其才可用,不合於遠送,卽爲啓遞,曾未數月,又除西關之倅,雖未知守謙之才何才,而必其不合於彼,而合於此耶?況今海島關防,尤爲緊重,遞彼除此,亦甚無謂,且其名稱未著,專無履歷,人所共知,豈待詳察而後知之?初之啓遞旌義也,物情皆駭,及拜是職,公議愈激,此而置之,則長日後武夫圖便之習,臣等之論,不容但已,請殷山縣監李守謙,罷職不敍。民生休戚,係於守令,一事或失,尙爲一時之害,而況專務肥己,剝割爲事者乎?禮安縣監李世基,莅政以後,無一善狀,日夜經營,惟在於紬布京貨之貿買,輒令物主,爭較其價之上下,其貪婪鄙瑣之狀,有不忍言者矣。且立私馬五六匹,凡本縣上納之物,必使衙奴載納,而刻徵運價於民結,闔境嗷嗷,如在水火中,南來之人,莫不唾鄙,別無更加詳察之事。如此之類,一日在官,重貽生民一日之害,請禮安縣監李世基,罷職不敍。答曰,不允。李世基事。依啓。
獻納柳命天,正言姜碩賓啓曰,鄭昌後悖亂之罪,朝家,旣已處斷矣。蓋其當初致此之由,專在於其時縣監申汝拭之居官無狀,而其虐民肥已,流毒一境之狀,具在於道臣査啓之中者,不啻狼藉,豈可諉以土民死中求生之言,而不治汝拭貪虐之罪乎?朝家,爲慮後弊,已誅昌後,而貪縱激變之汝拭,獨爲晏然,則日後貪官汚吏,將無所懲戢,此亦不關於後弊乎?決不可因其辭狀,罷黜而止,請玉果前縣監申汝拭,拿問定罪。太醫之除拜守令,曾在先朝,間或有之,亦非爲法於後世者也,況守令,係生民之休戚,爲任最重,元非酬報微勞之資,而近來科醫三人,同時竝除,政體大損,物情咸駭。嗣服伊始,器使咸適,而收拾調用,乃先於醫技者流,恐非所以重天工正官方之道也。名器之混雜,莫甚於此,請陽智縣監權愉,遞差。伏承聖批,洪得禹等五人,旣有定配之命,而數行綸音,曲書奸黨之情狀,魑魅魍魎,安敢逃於聖鑑之下乎?觀於批旨,所以罪狀得禹之輩者,無非人臣之極罪,遠竄之請,猶是未減之寬典,何可又下此一等擇其便近之地,一任其所欲乎?當初朝家,寬假太恩,以致得禹輩,無所忌憚,接迹而起,安知日後奸鬼之輩,復有侵侮我殿下,而恣爲悖惡不道之言者乎?今此得禹輩,所以受恩於浚吉之門者,雖未知其淺深之如何?論以致死之義,固當以君親爲先,師爲次也,此則不然,專欲效節於浚吉,遺棄君親,倫理倒置,風敎之罪人也。黨於邪論,貶降君父,宗社之罪人也。朋比慢上,謗訕朝廷,一國之罪人也,有一於此,其罪難容,況兼而有之者,何敢自齒人倫,而偃息於便近之地乎?此而緩治,將至於國不爲國,糾慝懲惡,振肅綱紀之道,決不宜若是也,不可減等定配而止。請陳疏罪人洪得禹等五人,竝亟命遠竄。瑞興爲邑,民心頑悍,自經趙大立之變,人視以難治之邑,且水土不宜,皆思厭避,作一弊邑,久矣。頃日李立身之移授南陽,出於常規之外,而因大臣之陳達,仍任屬耳。竝又移拜龍川,物情,固以爲駭然,而前縣監柳重起,除授之後,緣有精抄所幹,又至啓遞,雖未知兩人才諝,不合於此,必合於彼,而至勤啓請,終必移易,其厭避圖免之迹,俱有所難掩,爲武臣者,必擇燥濕,自圖其便,則將何以責日後緩急之用乎?其漸不可長,其習甚可惡,請瑞興前後縣監李立身·柳重起,罷職不敍。向日臣等,以勿論內地邊郡,混差武臣爲非之意,論啓矣。聖旨,亦有缺里外勿差之意,更加申飭之敎,而新除授陰竹縣監李德昌,又以武人,差除內地,旣非臨邊要衝之地,且非曾前武臣之窠,而必差武臣,殊無意義,甚非所以重臺啓之道也。不可使畿輔殘邑,凋弊於庸下武夫之手,請陰竹縣監李德昌,遞差。答曰,勿煩。柳重起事,非厭避水土而然也,以禁軍將移拜於彼,槪其意,摠領之官,頻頻遞差,則將不知兵,軍不知將,有不能整整齊齊之患,故伊日賜對之時,稟遞耳。李立身,雖不能知取武之道,以勇健善射,爲先務,擢而用之,且立身,身爲分憂之任,頗有收拾,抛棄措備兵器之勞,況瑞興,曾經大立之變後,吏頑民詐,難以摠制,故因其職而後,或有可送之邑,則備擬事,亦言于榻前矣。竝皆非爲擇官好惡,地之燥濕之故也,是以不允。末段事。依啓。
右議政許穆疏曰,伏以臣以不才,年最壽,今歲月已改矣。臣犬馬之齒,八十有一,臣起自廢斥,不圖殊遇隆洽,旣位極人臣,加賜几杖,優禮之盛,至此極也。今臣老死無日,精力消亡,居相位無一報效,虛名誣世,多慚愧百寮,臣庸下無他長,以無事得壽,請以此告殿下,此微臣獻芹之忱也。臣迂拙,不售於世,久矣。平生所自勉者,有三守,而不能一焉。一,守口,二,守身,三,守心,守口則無妄言,守身則無妄行,守心則無妄動,守之本在靜,心旣定則靜,靜則事物不能亂,然後恬靜無妄,無妄故無事,可以盡物,可以盡年,推之於家國天下,皆然。人君,爲四方之表,出言而爲天下法,行事而爲天下度,正心而爲天下極,皆出於靜,故其本靜者,以事則續廣,以物則其則正,治道旣張,四方無事,黎民大順,能長久治安。黃帝在位百年,少昊八十年,顓頊七十九年,帝嚳七十年,堯八十九年,舜·禹皆百歲,殷湯亦百歲,湯孫太戊在位七十五年,武丁五十九年,周文王年九十七,武王九十三,皆用此道也。臣爲殿下,進無妄無事之訓,爲千壽萬壽之祝,臣無任激切屛營之至,謹昧死以聞。
未時,大臣引見時,入侍領議政許積,同副承旨丁昌燾,假注書金正夏,記事官李后沆。
積曰,氣升頭疼等症,何如?上曰,昨今則無之。積曰,雖異於疾痛,而蓋緣酬應萬機,且學問勤苦,致有如此等症,學問·酬應,雖不可勸止,而但當觀氣候爲之,俾無積傷之患,幸甚。近日,雖不至大寒,頃者夜對時,洞開諸門,此亦致傷處也。上曰,壅鬱,故開之耳。上曰,卿,意外呈單,予心缺然愕然,無以爲喩,旋卽出仕,幸莫大矣。積曰,臣曾已顚倒,自分老於鄕曲矣,復遭罔極之會,復備驅策,而精力耗損,前忘後失,難以供劇。此外天災時變,皆臣之所致,且不能者止,苟且姑息,以度時日者,蓋欲待三年之後,殿下益習國事,然後陳章乞退,是臣志也,七十之年,而尙此遲留矣。比來,非但精力日耗,重聽亦甚,益難供仕矣。近聞吏判疏中,多所攻斥,所謂選耎姑息,皆是也。古語曰,選耎不職者去,此異於臺諫缺旣斥之以論入於夷狄禽獸之域,臣雖無狀,自不覺其至於夷狄禽獸,竊欲陳疏而起,而相較則國事可慮,故姑先呈單矣。至遣承旨,諭以不敢當之說,所以顚倒進來,又承引見之寵,尤不勝惶恐之至。且臣則異於尹鑴也。鑴之言,必曰,長驅入彼,孰不知復雪之爲是,而時有不然者,臣意則以爲雖不可忘武備,而漸至修補,一以安民,且待年豐,姑徐徐待時矣。或者,謂決不可動者,非也。臣曾與尹鑴,同入之時,面斥其非者,亦數矣。前日,則以鑴不入,故臣別無攻斥之事,而未知爲傳者所誤,而有此發怒也,尹,爲政,或不分親戚,臣如欲斥之,何不以此斥之乎?尹鑴前言,不可知其必勝,臣謂不知其必勝,則奈何以三百年社稷,付之尹鑴之一戰乎?至於鄭領府事之言,則直以爲師期在近,此則過也。鑴之攻斥諸臣中,所謂帥臣怠慢者,指柳赫然而言也。以其不修兵車也,所謂外戚橫恣者,指金萬基也。尹鑴,必欲光城之解兵柄,臣竊未曉其意也。當此之時,可謂主少國疑,外戚之缺兵,何所妨乎?上曰,漢時,亦用外戚矣。
所謂陳橋之說,沈梓也,梓之言,果爲妄發矣。外間,有一種說,若興師,則兵不至鴨綠,而自潰云,故梓言如此,而妄發則甚矣,尹之故斥是矣。至謂負累思愆,則梓無此事也。所謂投畀遺民於有北者,指鄭致和也。向者鄭錦漂民之來泊也,群議,皆以爲,豈忍使大明遺民,陷於死地耶?致和,主其還送之事,故云然矣。所謂勸上撲殺忠言至論者,亦致和也。當郭世楗上疏之日,臣則當施儒罰,致和云,當窮問矣。或問尹鑴曰,致和無撲殺之言乎?鑴曰,鞫問時,必施刑杖,不幾於死乎云矣。昌燾曰,當疏入之日,人皆不知撲殺之爲何人矣。積曰,臣則卽知之矣,雖然鑴,非以私怨斥也,心一於必報,故云然耳。上曰,兵車亦罷,故如是耳。積曰,自上亦不可忘武備矣。昌燾曰,兵車,兩南雖罷,而江華,尙無停罷之命,何以爲之?積曰,江華,則不必罷之,臣旣已陳之矣。古人,有以千金買死馬骨者,豈可惜費,而不慰尹鑴之心哉?上曰,仍置之。
許積所啓,今此諸道武科殿試時,下去命官,多無實職者,方帶品卑軍職,其在事體,殊甚未安,似當時知中樞以送,而卽今又無窠闕,則作闕差除,似可矣。上曰,依爲之。
又所啓,武科殿試時,擧子等,發矢後,卽伏地例也,而發矢之後,每每伏地,則必致遲延,今有變通之道矣。上曰,依觀武才例,惟得中者,伏地,耦射者,未爭射,則先射者,伏地事,京外一體施行,分付,可也。
又所啓,左右史,不可不備,故曾以速薦之意,陳達蒙允矣。厥後久無所薦,問其故,則史薦,例以末薦者主之,而趙持謙,時在削奪中,故奉敎崔錫鼎,不卽論薦,引嫌陳疏云,臣亦曾經此任,詳規例,末薦,若在罷職,則特下敍命,使之主薦矣。今持謙,罪至削奪,非罷職之比,而錫鼎,必欲使持謙,主薦,事甚不當,從速新薦之意,更爲分付,何如?上曰,依爲之。
又所啓,五家作統,各持身上戶口,卽是先朝講定之事,蓋以軍士及各司奴婢之逃故者,不能詳知其實數,致有侵徵隣族之弊,民間之怨苦,多由於此。至於流民,任意遷徙,不定厥居之弊,亦宜釐正,故此實爲民除弊之良法,非欲撓民也,而到今擧行之時,事目中身上戶口,名之曰,紙牌,愚下之民,不知朝家之意,創聞紙牌之名,轉相驚疑,殊無足怪,此法旣行之後,則民間浮言,自當鎭定,而但聞守令,不善奉行,不但以戶口減縮爲慮,兒弱,亦莫不增年定軍,故過慮朝家,責其定軍役者之不立戶,同居一家之父子兄弟,勒定別戶,使之分居,已極無據,而年弱不可各居者,則計其人口之數,造作空幕於其所居家傍,以爲他日免責之地云。兒弱者,定軍,已違朝家命令,而又從而勒令分割,尤極痛駭,且流來之人,亦當竝錄於時居里之統內,設有日後逃走之弊,統首,只當告知其某人逃走之由於面任,轉報官家而已。少無侵責統首之弊,而各邑,不善曉喩,慮有日後之弊,使不得錄於統內,以致流民無處止接,多有顚連道路者,流民不爲出去,則火燒其家者,亦有之云,民安得不愁怨也,事之可駭,莫甚於此,故已自備邊司,行會各道,而不可無更爲申飭之擧矣。上曰,守令之處事,使民愁怨至此,事極痛駭,不善奉行之守令,如有現發者,則當繩以重律,以此意更爲申飭各道,可也。
丁昌燾所啓,史局新薦,命下已久,而奉敎崔錫鼎,不卽擧行,屢呈違例之疏,事甚不當,推考,何如?上曰,依爲之。
夜對時,入侍左副承旨鄭載嵩,校理兪夏益,修撰南益熏,假注書金正夏,兼春秋李煿,記事官李后沆。
綱目第二卷,自秦承相范睢免,止楚以荀況,爲蘭陵令。益熏,先讀一遍,上次讀一遍,夏益,釋文義,至兵在附民。上曰,在得人心而已。夏益曰,兵者,凶器,聖人,不得已用之也。上曰,漢武帝,窮兵黷武,微輪臺一詔,幾續亡秦矣。載嵩曰,人心安,戰亦勝,人心不和,則雖有金城湯池,不能守也。夏益曰,雖寇敵,不可殘害,況吾百姓乎?讀畢,夏益曰,文義有未瑩處,下問,何如?上曰,文義,別無可問處耳。上曰,弘文館,有大學衍義乎?對曰,有之,明日當入納乎?上曰,吾亦見之,特問其有無耳,乃治平之要語也。夏益曰,近緣日寒,久曠經筵矣。益熏曰,臣亦知殿下之留心於書冊,而時接朝臣,尤爲幸甚。講罷,各賜柑一器。
上在昌慶宮。停常參·經筵。
丁昌燾啓曰,吏曹郞廳來言,守令多闕,政事,何以爲之?敢稟。傳曰,過齋戒後,爲之。
又啓曰,領議政許積初度呈辭,到院,而以大祭齋戒,留院之意,敢啓。傳曰,入之。
以領議政許積初度呈辭,傳于李宇鼎曰,今觀釋負之單,心骨震悸,難以自抑。噫,天災之當至,民怨之大起,皆由於寡躬,竭心盡誠於小子,無愧諸葛之夙夜匪懈,精神筋力,少者莫及。古者周伯,有言曰,危而不持,顚而不扶,則將焉用彼相哉?目今危而持之,顚而扶之者,非卿等而誰也?丐閑之單,乞骸之疏,遽至於夢寐之外,予心戰灼,如失左右。卿之乞休之章,雖日日三至,予之勉副之意,悠悠漠漠,惟卿,速出行公,以副予意。仍傳曰,遣承旨傳諭。
以吏曹判書尹鑴辭職上疏,傳于李宇鼎曰,噫,一自前月,已至新陽,殆幾半月,而連呈三單,繼投再疏,斷決進退,予心缺然,有不能盡言者。嗚呼,古者賢士之出處行藏,以見幾作事爲貴,而此則有不可者,卿以言不聽,畫不用,爲去就之一目,其計其畫,不適於時勢。噫,伸大義於天下,遂孝廟之大志,孰無此心,而古史有言曰,兵在附民,附民,則上下一心,三軍同力,下之於上也,如子弟之事父兄,手足之捍頭目覆胸腹。又曰,居安思危,居常思亂,況當今內無可恃,外多敵人,邦値艱瘁,民心洶擾,內外鼎沸,其何能有爲於外國之謀乎?此則天理之所共然,不待智者而後,知之,且本朝,非中國之雲中,蜀地之居庸,莫宜用之,其於我國之道路傾側,高山峻嶺,理不能任自運用,戰勝攻取,必也無疑,而年且凶歉,公私赤立,顧念民生之艱苦,姑停待年之意,而向之師疏,至以揮淚永訣等語,欲爲斂身辭退,心焉如焚如灼,一慚一悲,言不知所出者。噫,惟卿,衛道醇儒,當世碩臣,顧瞻朝右,如卿者幾許?願卿,勿以批旨爲文具,速出來朝,出入講席,知無不言,言無不盡,匡救小子之闕失。仍傳曰,遣史官傳諭。
李溟翼啓曰,今正月初三日,大臣·備局堂上引見入侍時,擧行條件書入之際,臺諫啓辭中,多有落書之處,雖由於悤卒中,未能詳審之致,而莫重臺啓,矇然落書,當該注書,推考,元辭中,改付標以入,而臣以該房,亦難免不察之失,惶恐待罪。傳曰,實由於悤悤之中,特爲勿推,亦勿待罪。
政院啓曰,孝敬殿大祭親行事,曾已命下,而卽今節屆新陽,陰寒未解,日候不適,此時將攝,尤宜加愼,親行朔祭,未久,連日引接臣僚,若又冒夜行禮,則勞備之患,勢所必至,恐非聖人愼疾之道,姑令攝行,以副群下之望,不勝幸甚。臣等,待罪近密,不任區區憂慮,敢此仰稟。傳曰,已言于藥房之批矣,爾等勿慮。
李溟翼啓曰,廳中位不齊,未有甚於近日,右副承旨李同揆,在外,右承旨李宇鼎,疏批旣下之後,又爲呈辭,今日亦不仕進,出納之際,事多苟簡,李宇鼎,卽爲牌招察任,何如?答曰,允。
藥房啓曰,伏未審數日來,聖體調攝,若何?春享大祭,有親行之命,當此寒暖之交,日候不適之時,冒夜行禮,則氣升頭疼等症,大有妨於哭泣陞降之節,添傷之患,勢所必至,强抑至情,許令攝行,千萬幸甚。臣等,不任區區憂慮之情,敢來問安,竝此仰稟。答曰,頭痛氣升等症,別無加減,莫重大祭,親自不參,則其於致敬之禮,致哀之情,爲如何哉?卿等,勿慮焉。
上在昌慶宮。停常參·經筵。
夜一更,流星,出軒轅星下,入艮方天際,狀如甁,尾長四五尺許,色赤光照地。
執義柳命賢,掌令金厦梴啓曰,臣等,以訓鍊院正金夢良罷職事,屢次連啓,而日昨伏承聖批,反覆開陳,旣詳其曲折之後,事不當一向堅爭,故同僚相議停啓矣。今聞物議,以爲率爾停啓,有乖臺體云,臣等,何敢晏然仍冒?請命遞斥臣等之職。答曰,勿辭。
鄭載嵩曰,執義柳命賢,掌令金厦梴,再啓煩瀆,退待物論矣。傳曰,知道。
行大司憲閔點啓曰,日者訓鍊正金夢良,請罷之啓,臣適下鄕,初不與同,而槪觀彈章措語,專以圖囑一事也,及其三啓也,聖批以非出厭避爲敎,此固臣等之所未及聞知者也。大臣,必不爲夢良,而欺謾我殿下,殿下,直以所聞於大臣者,開示其曲折,則其間事狀,不啻觀火,臺諫非別樣人,何可不信君相之言,而惟連啓之是事乎?圖囑之事,旣歸虛套,則心知其不圖囑,而仍傳前啓,事理無據,欲刪圖囑,而强請罷職,則倉卒何處,覓得他罪目乎?以故,同僚請停,臣亦不復趦趄,便卽歸一,而停啓矣。今聞薇垣·玉堂之公議,皆以遽停爲非云,年少之論,例喜淸峻,而若其不可不連啓之義,老耗如臣,終不能思得也。同僚旣已引避,臣獨不可晏然,而河魚之痛,猝劇稍定,始得詣臺自列,最後罪戾尤大,請命遞斥臣職。
李溟翼啓曰,行大司憲閔點,再啓煩瀆,退待物論矣。傳曰,知道。
又啓曰,來十一日,專經文臣殿講日次,取稟。傳曰,依爲之。
注書申㶅啓曰,臣承命往諭于吏曹判書尹鑴,則以爲無狀愚臣,猥蒙天眷,致位至此,非敢爲一朝悻悻之計,而自決於去就也。受任以來,奉職無狀,言計無補,有不能一日安於心者,呈單投劾,非止一再,蓋出於萬不獲已,而聖度天覆,不賜允許,至於近侍荐降,溫諭備至,臣於此,惶恐隕越,有不知所以措躬者。臣以六十之年,鬢髮皤然,久而無當世之念矣,遭遇聖明,旣許驅馳,盡瘁終始,竭股肱之力,死而後已,是臣之職也,亦臣之心也。只以賦性狂疏,智慮蹇淺,言不足聽,書不足用,不通於時勢,無槪於聖心,非徒臣自知之,聖明亦已知之矣。如是而不能自擇於去就之際,則實爲貪戀恩寵,自陷於癏官曠職之誅,而終必至於僨事禍國而後已,此臣之所大懼也。如是而不去,不徒有愧於臣之素心,聖明,亦奚取於是臣哉?聖敎中所以丁寧反覆者,不啻若嚴師之詔父母之訓下,臣所當革心改慮,以奉聖敎,而惟是偏心未化,大惑難解,終當別有所陳,以伸區區之懷於睿札之下矣,敢啓。
傳曰,今觀史官之啓,難回遐心。嗚呼,當今以國勢觀之,則譬如涉大川無津涯,以人心觀之,則四維不張,邪議朋興,予未嘗不痛恨於于時之多艱。此正上自公卿,下至庶官,各懷進思盡忠,退思補過,將順其美,匡救其失,咸有一德,竭股肱之力,效忠貞之節,一心事君,爲今日之急務,治國之大要也。卿以兵車之不用,自謂不合時議,而思歸林泉,予竊以爲師或過思也,何者?昔句踐式蛙,卒成覇業,徐偃棄武,終以喪邦,此實越習其戒,徐忘其備者也。夫兵者,不可以全忘,亦不可不愼機,況海西,北使往來之當路,民倡訛言,客必先知,姑令停待,實出於爲國之慮,安民之計,予之意見,不過如斯,斷斷無他心,卿之邁邁之心,若此,予甚靦然,難以慰懷。惟卿,復勿固辭,速改遐心,毋缺至望事,更望,傳諭。
傳曰,伊日陳橋一說,發於言語之中,此宋祖之爲點檢時,行到陳橋之驛,諸軍聚首謀叛之事也。此言,果發於咫尺之地,則率口妄發,莫此爲甚,曩日引見時,似聞其言,尙今依依,亦發於吏判之疏中,問于其時入侍承旨李宇鼎,卽爲以啓。
李宇鼎啓曰,前月二十八日,大臣·備局堂上引見時,入侍榻前諸臣所陳,說話甚繁,不能詳記其顚末。取見入侍注書草冊,則其所記事,頗似疎漏,而禮曹判書閔熙,以巡撫紙牌·五家統等事,雖是先朝欲行之事,殿下嗣服之初,一時竝行,法非不美,而民不慮始,故自至騷怨,況伸大義之說,固知不可無之論,而非特時勢有不然者,人心轉相驚疑,洶洶不安,何難於上干天怒等語,陳達,則戶曹參判沈梓,進曰,臣之所懷,與閔所達之言,無異,而或以無將無兵食爲憂,臣意,則以爲雖有將與兵食,民心騷怨,恐非師征之時,陳橋之變,亦可以慮云矣,敢啓。
丁昌燾啓曰,臣承命往諭于議政府領議政許積,則以爲臣之乞退,實出於萬不獲已,而溫批旋降,至遣近侍而傳宣,臣雖愚頑,豈不知此時丐閑之爲不敢,亦豈不知聖眷之出尋常萬萬也哉?奉讀以還,自不禁涕泗之交頤,但念不能者止,難强者病,此外情迹之不安,有不暇論,雖蒙勤諭,斷無冒出之望,伏地悚慄,不知所達云矣,敢啓。
傳于丁昌燾曰,今觀近侍之啓,出肅難望,予心昏昏,如失左右手。噫,古史有曰,君爲元首,臣作股肱,齊契同心,合以成體,然則首雖尊高,必資手足以成體,君雖明哲,必藉輔弼而致理,書云股肱良哉,夫大臣,人君之蓍龜,輔之以義,況卿,受恩三朝,當代之良臣,可以託六尺之孤,寄百里之命,此實古人所謂義雖君臣,恩同骨肉者也。嗟乎,予之待卿之恩禮,如是厚且至矣,而至以不可者止之之意,過自謙抑,亦決乞歸,予自不覺其愧汗沾衣也。惟卿,勿事文具之章,飜然改圖,與承旨偕來事,更爲往諭。
丁昌燾啓曰,承命更爲往諭于領議政許積,則以爲連承聖諭,不勝惶感,卽當入來云矣,敢啓。傳曰,引見。
領議政許積,同副承旨丁昌燾,假注書金正夏,記注官李煿,記事官李后沆入侍。積曰,伏未審氣升頭疼等症,何如?上曰,昨今則無之。積曰,蓋緣酬應萬機,勞其心神,且緣學問勤苦,致有如此等症,爲臣者,雖不可勸止人君之讀書,而但當觀其氣力爲之,一向勤苦,漸至積傷,則甚可慮也。前者,亦以此意陳達,而想必一念孜孜,自不知止而然也。竊聞頃日夜對時,洞開重門云,近日雖不大寒,恐或致傷也。上曰,擁鬱,故開之耳。上曰,卿,意外呈單,予心缺然愕然,無以爲懷,旋卽出仕,幸莫大矣。積曰,臣頃歲,顚頓去國,自期終老於丘園,適遭罔極之會,復備驅策,而前忘後失,難以供劇。此外天災時變,皆臣之所致,苟且姑息,以度時日,非不欲陳情自退,而欲待三年之後,自上春秋漸盛,益習國事,然後庶可以終遂志願,此所以遲回顧戀,不能自決者也。近日以來,非但精力日耗,重聽亦甚,難以在位矣。近聞吏判疏中,多所攻斥,其所謂選愞姑息,皆中臣病,古語選愞不職者,去。
上在昌慶宮。停常參·經筵。
春享大祭後,大殿,政院·玉堂·藥房·二品以上宗班單子問安。答曰,罔極。大王大妃殿問安。答曰,知道。王大妃殿問安。答曰,罔極。中殿問安。答曰,罔極。
自辰時至午時,日暈兩珥,未時日暈,暈上有冠,色內赤外靑。申時,日暈兩珥。夜一更,月暈。二更三更,月暈兩珥。
下直,咸陽郡守柳晉昌,南陽府使金壽一,龍岡縣令姜碩昌。
吏批啓曰,判書尹鑴,受由未出仕,參判李袤,呈疏受由,小臣獨政,未安,何以爲之?敢稟。傳曰,且出緊任。又啓曰,永興府使今將以文臣差出,而近日文臣堂上,絶乏,至於承旨·參議差出之際,亦未免苟簡,永興,乃堂上之窠也,實無以備望,守令中可合人,竝擬,何如?傳曰,允。
申㶅啓曰,臣承命往諭于尹鑴,則以爲不肖無狀之臣,自取顚沛,有不敢安於職次者,而昨者近侍臨降,誥諭諄至,伏地惶恐之餘,略伸區區於回啓之中,方且構成短疏,欲攄未盡之懷,此際傳諭又降,恩數稠疊,臣於此,益不勝震怖驚惑,直欲循牆走免,鑿坯遁逃,而不可得也。抑臣之欲去者,豈卽以器械一事而已哉?上之無以格君上之心志,下之無以弭軍民之愁怨,天心疾威,國步危急,朝論乖張,而紀綱壞亂,國家之勢,眞岌岌乎殆哉,顧臣,身居宰列,不能一有所爲,以成轉危易亂,尊主安民之功,大事不敢爲,而小事不能行,雖尋常之事,微細之言,聖心亦且忽棄而厭聞之,有足以啓群枉之門,來讒間之口,使邪說無忌,而國體愈卑,實無補於國,有愧於心,臣所以不敢一日安於朝廷之上者也。將順匡救,以補衮職,臣雖不肖,敢忘斯義,奈臣匪其人,自知不能也,臣當卽日出門,以謝群言,以彰負犯,以竢誅責,而只以所受行狀事重,編摩功大,精力衰耗,尙未脫藁,重煩聖敎,有不敢負抱而去者。臣於此,益不知置身之所,聖諭反覆,臣不敢不披肝肺,而情溢辭戚,不知所言云矣,敢啓。
傳于丁昌燾曰,纔遣史官之後,方切企待矣,及見來書,心實缺然,還用愧恥,卿之起於草野之後,予之禮卿恩眷,實出尋常,而卿不能推恕小子之誠信,乃仍器械之一事,欲斷君臣膠漆之義,予之未解者,久而愈甚。昔者荀況有言曰,窺敵觀變,欲潛以深,今則不然,徒取虛名,而終無實擧,一人做倡,萬言迭興,展轉流入于彼耳,則實無善策,其未解者,一也。孟子曰,王施仁政於民,然後可撻秦·楚之堅甲利兵,尙今飢饉荐臻,民心易撓,邦本未固,如是而窺外者,從古所無,其未解者,二也。況卿之大度,何不熟思,而以循牆隱迹等語,至發於書啓中,於予心,大有戚戚焉。復遣史官,竭盡底蘊,申諭予意,惟卿,諒予誠敬,速出行公,輔德佐時事,更望傳諭。
李溟翼,以都摠府言啓曰,今日入直軍士,當爲中日習射,而兵曹判書參政,依前例不得爲之之意,敢啓。傳曰,允。
又以兵曹言啓曰,全羅兵虞候洪時疇呈狀內,老母,今年七十五歲,朝家定限,當爲遞職,依他入啓處置云,洪時疇,改差,何如?傳曰,允。
又以訓鍊都監言啓曰,大興洞石役,已爲定奪矣。別隊左部屬忠淸道軍二十哨,來二月二十日,京中逢點,前部屬黃海道·京畿軍二十五哨,來二月二十五日,開城府逢點之意,分付三道監·兵使處,何如?傳曰,允。
申㶅啓曰,臣承命往諭于吏曹判書尹鑴,則以爲近侍三臨,誥諭備至,此近世君臣之際,所未有也。臣是何人,得此於聖上?臣誠震怖隕越,不知所以置對,卽將趨造於朝,面敷肝肺,而退竢斧鉞云矣,敢啓。傳曰,知道。
李溟翼,以兵曹言啓曰,平安兵使柳斐然,限上年仍任矣,今已箇滿,令備邊司議薦,何如?傳曰,允。
兵批啓曰,自孝廟朝,申明團鍊禁旅之制,至於各番將,自堂下陞授者,三十朔爲箇滿,已陞堂上者,則以十五朔爲箇滿,申飭政曹,毋得遷動。厥後東銓,雖有未及覺察,移差他職之時,本曹輒遵前旨,啓請還任,亦非一再矣。今者羽林衛將姜萬碩,於諸將中,素有名稱,頗得士心,而未箇滿前,徑除外任,此與孝廟朝特敎,有乖違者,實不可輕易遷動。豐川府使姜萬碩,還任,何如?傳曰,允。
吏曹判書尹鑴受由未出仕,參判李袤呈辭受由,參議李夏鎭進,都承旨鄭榏進。兵曹判書金錫胄進,參判未差,參議李之茂病,參知徐文尙進,左承旨李溟翼進。
以李泂爲咸昌縣監,李泰夏爲禮安縣監,李爲陰竹縣監,李弘迪爲開城經歷,黃儁耉爲永興府使,柳命賢爲校理,金徽爲右參贊,李觀徵爲兵曹參判,洪處大加資憲,金汝欽爲豐川府使,兪夏益爲獻納,沈檀爲兵曹佐郞。
以金重器爲武兼,洪時疇爲玉江萬戶,金麗起爲仇寧萬戶,閔善爲鹿島萬戶,鄭敭爲全羅兵虞候,申世樑爲武兼,丁熙燾爲部將,柳星三·金始重爲文兼,鄭載禧爲五衛將,徐胤童爲都摠都事,韓弼周爲武兼,姜栢年·洪處亮爲知中樞,金有鉉爲知中樞,金碩寶爲守門將,李東榏爲武兼,鄭好信爲五衛將,姜萬碩羽林將仍任。
李溟翼啓曰,卽者右議政許穆箚子到院,而觀其措語,則以其子拘忌之病,不敢出入開庭,爲辭元箚,則不得捧入,謄書以入之意,敢啓。傳曰,知道。
傳于丁昌燾曰,吏曹判書,引見。
執義柳命賢,掌令金厦梴,伏以臣等,以訓鍊院正金夢良罷職事,屢次連啓,而伏承聖批,反覆開陳,旣詳其曲折之後,事不當一向堅爭,故與同僚相議停啓矣。今聞物議以爲率爾停啓,有乖臺體云。臣等,何敢晏然仍冒?行大司憲閔點,以日者訓鍊正金夢良請罷之啓,臣適下鄕,初不與同,而槪觀彈章措語,專以圖囑一事也,及其三啓也,聖批,以非出厭避爲敎,此臣等之初未及聞知者也。大臣,必不爲夢良,而欺慢我殿下,殿下,卽以所聞於大臣者,開示其曲折,則其間事狀,不啻觀火,臺諫,非別樣人,何可不信君與相之言,而惟遠啓之是事乎?況圖囑之事,旣歸虛套,則心知其不圖囑,而仍傳前啓,事理無據,欲刪去圖囑,而强請罷職,則倉卒何處,覓得他罪目乎?以故,同僚請停,臣亦不復趦趄,便卽歸一,而停啓矣。今聞薇垣·玉堂之公議,皆以遽停爲非云,年少之論,例喜淸峻,而若其不可不連啓之義,老耗如臣,終不能思得也。同僚旣已引嫌,臣獨不可晏然,而河魚之痛,猝劇稍定,始得詣臺,自列最後,罪戾尤大竝引嫌而退。旣詳曲折,斟酌停啓,其在論事之體,有何率爾之失,請執義柳命賢,掌令金厦梴,行大司憲閔點,竝命出仕。
執義柳命堅,掌令金厦梴避嫌。答曰,勿辭。
鄭載嵩啓曰,執義柳命賢,掌令金厦梴,再啓煩瀆,退待物論。傳曰,知道。
行大司憲閔點避嫌。答曰,勿辭。
鄭載嵩啓曰,行大司憲閔點,再啓煩瀆,退待物論。傳曰,知道。
李溟翼啓曰,來十一日,專經文臣殿講日次,取稟。傳曰,爲之。
持平南有星啓曰,國朝,間或以太醫,差分憂之任,而歷數其人,僅僅有之,同時特除,至於兩人,曾所未聞,固已駭惑輿情,況新除授金浦郡守李東馨之爲人,庸陋無一可取,元不合於字牧之官,而且其資級,旣是崇祿,則尤不可破格差送也。往在先朝,柳後聖·鄭後啓,俱以屢典州郡之人,及陞一品,拘於法例,不復備擬,亦或旣除而旋寢,此非可守之成憲乎。在今嗣服之初,尤宜謹守舊章,豈可爲一醫官而有所更改也哉?官方一紊,後弊難防,請還收金浦郡守李東馨特除之命。近來國綱解弛,人不畏法,官之好惡,地之燥濕,輒自圖便,一任意指,其流之弊,將至於朝廷不尊,名器漸淆,可不懼哉?新除授殷山縣監李守謙,爲人之庸拙,人望之不叶,今姑勿論,頃除旌義縣監,而以其才可用,不合遠送,卽爲啓遞,曾未數月,又除西關之倅,雖未知守謙之才何才,而必其不合於彼,而合於此耶?況今海島關防,尤爲緊重,遞彼除此,亦甚無謂,且其名稱未著,全無履歷,人所共知,豈待詳察而後,知之?初之啓遞旌義也,物情皆駭,及拜是職,公議愈激,此而置之,則長日後武夫圖便之習,臣之論啓,不容但已,請殷山縣監李守謙,罷職不敍答曰,不允。出仕事,依啓。
正言姜碩賓啓曰,臣日昨臺廳,逢着掌令臣金厦梴,以金夢良停啓,大缺偶及其臺體不當之意矣。伏見憲長之避,費辭攻斥,語欠平穩,臣竊爲憲長惜之也。向日筵中,大臣所達之言,雖未知其如何,而旣聞曲折之後,仍復連啓,蓋以臺閣之所聞,有異於大臣之聞於人者也。聖批開陳,不過因大臣所達之言而已,則遽停於承批之後者,恐非臺閣之事體也。臣之所言,只爲其臺體,而不料因此輾轉,作一三司之大是非,誠可笑也。緣臣年少,喜淸峻之論,未免起鬧,而至被聲色之加,何敢自以爲是,而晏然冒據,且臣與獻納臣兪夏益,有婚家應避之嫌,以此以彼,俱難仍在,請命遞斥臣職。答曰,勿辭。
鄭載嵩啓曰,正言姜碩賓,再啓煩瀆,退待物論。傳曰,知道。
鄭昌燾啓〈曰〉,明日常參·經筵,取稟。傳曰,只晝講。又啓曰,右議政箚子批答,當爲傳諭,而政府無郞廳,遣史官傳諭之意,敢啓。傳曰,知道。
右議政許穆疏曰,伏以臣,自歲前感冒彌留,食飮全減,喘促氣乏,前患水氣,復有再發之漸。頃日引對時,亦不得入侍諸臣之後,今又末子,年入五十者,方在臣所,大痛屢日,出痘甚重,臣不但身病,又有此拘忌之患,不敢出入禁闥,持病來宿闕下,冒陳實狀。以父子之情,偃然退私自便,不勝惶恐待罪之至。取進止。
未時,上御經筵廳,吏曹判書尹鑴,同副承旨丁昌燾,記事官申㶅,記事官崔錫鼎·李后沆,入侍。鑴曰,日月不居,歲時已過,想聖上,孝思愈加,追感罔極,益復,如何?上曰,何可勝言?鑴曰,無狀如臣,百無可取,而聖眷隆深,禮數優異,至於近侍三降,綸音備至,臣誠惶恐感泣,不知置身之所。臣負犯旣深,物議且峻,分不敢更近於咫尺之地,而聖諭之下,亦不敢晏然退伏,今此之進,只欲面吐肝膈,辭免職名,歸死田野,而勿復貽辱於朝廷耳。上曰,以何事爲嫌耶?略記予意於小紙,卿其觀之。仍出而示之。鑴,俯讀訖,乃曰,此則臣亦有所達之懷,以此弱國,豈欲徑擧大事乎?撫百姓,鍊軍卒,修器用,以待有爲之時,此臣之本意也。臣平生行缺不能見信於人,在廷之臣,無一人助成者,所恃者,惟聖上耳。若能篤信而力行之,何事不可濟,而今乃因循姑息,故不能耳。臣精神衰耗,言語倒錯,臣亦書此而來。仍出袖中笏記,且讀且釋曰,臣賦性狂躁,出言行事,惟知信心而行,不復曲循時議,規避小嫌,怨謗叢集,蹤迹孤危,若是而能自安於朝廷之上乎?聖眷益隆,而臣心亦不安,臣迹益狼狽,乞早賜斥免,以幸公私,聖明,克立大志,將有所爲,則臣固不避夷險,死生以之,如欲縻以虛禮,姑息度日,則毋寧許臣退歸,俾全匹夫之志,而使聖朝有一不事之臣,亦一事也。今日朝議之波蕩,訏謨之靡定,雖在於人心之不淑,而亦由於聖志之不定。古之人君,立大功建大事者,堅定此志,如句踐之嘗膽,孫權之斫案,無令小人讒說間其間,然後可以有濟,如或君心未決,乍行乍輟,使任事之臣,無所倚恃,小人邪說,得乘間隙,如是而能成天下之大功,免於亂亡者,未之有也。昌燾曰,句踐之嘗膽,辛苦無窮,十年敎訓之後,乃成其功,我國形勢,雖欲有爲,亦不可猝發也。鑴曰,我國形勢,旣異於是,況値此胡運將亡之秋,若欲十年敎訓,則數三年之後,天時人事,亦未知如何變更乎?昌燾曰,戰·守·和,有三策,可戰則戰,可守則守,可和則和,未有不自强而能謀人者也。鑴曰,武王之戢矢橐弓,是武功旣成之後事也。周公之詰爾戎兵,康王之張皇六師,亦可見武事之不可忽也。昌燾曰,兵者,凶器,聖人,不得已後,用之。若窮兵黷武,是爲漢武帝而已,不足法也。鑴曰,漢武,雖有弊之君,漢南無王庭,亦其功也。聖志不堅,故朝議多端,諸臣之防塞此論者,皆如此耳。至若兵車一事,臣非敢以兵陣間一器械,爲進退之決也。誠以禦戎虜之具,莫當於此也。譬如猛獸之有瓜牙,非此,無以用其威,耕者之有耒耟,耘者之有蓑笠,非此,無以成闢草萊,去莨莠之功,故臣欲豫備措置,以待陰兩之至,以擬撻伐之時矣。今之沮抑此事者,以其本無討雪之心,扶義之計,而欲假此斥臣,以沮天下之大義也。唐玄宗之語姚元之曰,以卿爲相,安得不用卿言?殿下,旣欲置臣於朝,則亦當用臣之言。今動於衆人之言,而不行臣之所欲爲,則是殿下,亦以臣言爲不足採,而臣亦無所恃以事君也。臣安得不以此爲去就也?然觀今廷臣之議,則人心世道,已至於不可爲之域,而上心,亦不能不動於衆多之口矣。臣以是不敢一日立於朝廷之上,若然,則又不若將臣所建白者,一一革罷之,以謝衆言,且無令留作異日奸人斥臣之口實,終使國家,受其弊,可也,且臣非欲不度力,不量時,撫劍疾視,援枹進師,爲一朝之計也。立大志,正朝廷,撫百姓,鍊士卒,修器械,以盡修攘之實,此臣之所欲汲汲者,而前日疏中之所備陳者也。先王朝末年之疏及上朝初年之疏,自上詳覽之,則可知臣本意也。今之斥臣者,凡於臣之所欲爲者,一切沮撓之,使我內修之具,無一可恃,且以師期已定,輕動促亡等語,爲攻臣之資,臣實未曉其意也。衆口喧傳,訾謗盈庭,臣又安得晏然不爲自屛之計,以自歸誕,爲大言身受美名國受實禍之地乎?此又臣之不得不辭退者也。伊日筵中陳橋之說,尤極寒心,此時此言,非但沮今日之大計,而離間殿下之君臣,斯言一出,而異日,脫有事變,誰肯爲國任事,而自陷於不測之地乎?一言喪邦,正此之謂也,況我朝立國三百年,以義興師,豈可以此爲念乎?此言,雖似妄發,君父之前,何敢如是輕發乎?此正所謂邪說也。聖明,特加睿察,而明示好惡,使邪說者,不得作,可也。傳諭中,至曰,予之禮卿恩眷,實出尋常,而卿不能推恕小子之誠信,爲敎,聖明之眷遇微臣,夐出尋常,臣非木石,寧不知感?臣非敢以眷注之不篤,而有退歸之計,實出於時勢之不獲已也。傳諭中,徒取虛名而終無實擧,每作一事,輒爲衆口之所沮撓,事之不如意者,不趐八九。惟其如是,故臣立朝一年之間,卒無一事之措於施爲,若是而已,則此又臣之所嘗慨然者也。傳諭中,一人做倡,萬言迭興,輾轉流入於彼耳,則實無善策云者,此必有怨疾臣身者,興訛造訕,必欲敗國事而歸禍於臣身者,誠可寒心。然彼人,雖或知而詰之,我豈無待之之言乎?且彼卽今形勢,雖或知之,必不敢恐喝於我國,若於國家不可已之事,畏彼人之知,而不敢措手,則臣未知何事可做,而何時可成也。傳諭中,民心易撓,邦本未固,如是而窺外,從古所無云者,聖諭固然,臣非欲不恤民事,輕動兵戈也。民心之定,邦本之固,顧不在朝廷所以處之乎?殿下此言,殆動於廷臣,姑息遷就者之言也。且聖上,若欲克立大志,終必有爲而已,則臣當鞠躬盡瘁,死而後已,雖讒謗日至,有不可恤,若徒有其言而無必爲之心,偸安姑息,苟度時日而已,則殿下,實無所事臣,今日在廷之臣,亦有餘矣。不宜假以爵名,縻以虛禮,徒使微臣,喪其平生之所守,而得罪於名流也。臣起自草莽,見識孤陋,猥掌銓衡,無知人之鑑,無閱試之事,但以秉心公正,爲報效之地矣。聞昨日筵中,大臣,以不分親戚爲辭,至於臣所注擬之人,臺彈相繼,有若銓官循私,爲擇便利者然,臣甚懼焉,而不欲多辨。抑領相所謂不分親戚云者,必指朴世冕等事,而世冕,臣之同壻也。伊日守令多闕,非但乏人,且其人雖老,精力尙强,可以堪當一守宰之任,故臣遂忘嫌避,而擬之於義興,此亦臣擧爾所知之意也,而非敢有循私之心也,而物議如此,此又臣之罪也。天官,六卿之長,不似如臣濫當此任,人言之來,烏得免乎?亟遞職名,臣不勝萬幸也。先王行狀事重,非不肖如臣者,所敢當者。臣旣不度而受命,前狀疎略,不爲編年,十六年間事迹頗多,文字浩繁,有未易搜考者,臣又精力衰耗,官務倥偬,以至今日遷就,益不勝惶恐。願殿下,諒此情實而改授可堪之人,以弛臣擔負,不勝幸甚。上曰,行狀纂修,非卿文學,莫可爲之,仍爲製進。鑴曰,臣雖退去,孝宗朝所上之疏,及上朝初年之疏,臣當合而書之,欲獻于上,以備睿覽,而惶恐不敢矣。上曰,獻之。鑴曰,方今國家之所當務者,惟在於正朝廷,安百姓,鍊軍卒,修器械,當以此爲自强之策,以待有爲之時,臣之本意也。臣亦豈欲不量時,不度力,而妄動也哉?且戎事,馬功爲大,而彼國長技,最難當者,馬也。吾所以抵敵之策,亦莫如兵車,中原古時,有車制,故所向無敵,黃帝造車而勝蚩尤,車攻小戎之類,亦可見也。今者我國,若用兵車,則亦有軒轅之功,而功不在禹下矣。上曰,我國兵車,古無而今有,用陸而不用水,彼若問之,答之誠難。我國地形,異於中原,險路傾仄,運用亦難矣。鑴曰,雖險阻處,獨輪車,無不可用之理,平則推之,險則擧之,雖高峰峻嶺,亦可行矣。兵車旣已停罷,則如五家統·紙牌之法,圖免身役之類,亦不無騷動怨咨之事。紙牌,是孝宗朝欲爲之事,五家統,是顯宗朝欲爲之事,而民不見效,弊先於法,以今日之國事,觀之,則有虛名而不能行之,使臣徒爲亂法之臣也,亦不若早皆停罷也。昌燾曰,山峽民情,臣亦知其大槪,江原道鐵嶺,卽限南北之大山也。流民圖免身役者,侵之於東,則移於西,侵之於西,則移於東,作一化外之民,北道,則有刷還之事,故此嶺近邑,以此多事,自有紙牌·五家統之令,此輩之騷動怨望,烏得無之?至於元居土民,不如是也。臣之愚意,此二事,不可罷之。古者漢高,得秦圖籍後,知天下戶口多少,漢高之得天下,以此也。移東移西之流民,一時團束,不得自由,雖不無其怨,若平均其役,則自安矣。鑴曰,近來流民,或聚於諸宮家各衙門屯田,憑藉其勢,守令亦不敢下手。臣聞淮陽,亦有守禦廳屯田,淮陽倅,以事送官差於屯所,屯民,亂打官差,屯將,以此報守禦廳,故守禦廳,方囚淮陽官人云。屯田之弊,種種如此,陽根·伊川,亦邑小而屯田居半,官不能成樣云。臣恐屯田不罷,則國不爲國也,聖心堅定之後,無論諸宮家各衙門,一倂罷去,則誠爲國家之幸也。上曰,行狀,時未構草耶?鑴曰,時方纂輯,而臣精神衰耗,編摩浩多,不知何間當畢也。但願殿下,許遞臣職,歸死田野,則此實終始之恩也。上曰,卿豈可如是?卿每以兵車,爲進退之決,而黃海道,則勅使回還前,今姑罷之,而江華,則仍令爲之矣。鑴曰,近來銓曹郞官通塞,臣以爲雖無郞官,堂上亦豈可不爲云?以此年少輩,尤爲非斥侵侮,見輕如此,而然且不去,則楚人之鉗我,殆將近之矣。此臣之所大懼也。上曰,更思之。勿復辭退。鑴曰,自上亦當俯察下情,則可知可退之事矣。上自大臣,下至臺閣,衆口非斥,臣雖欲晏然行公,其如廉隅,何哉?臣當退去,更陳情悃於疏章矣。上曰,勿爲文具之疏,亦勿言退,可也。昌燾曰,臣有區區所懷,敢此仰達矣。臣待罪淮陽時,目見淮陽之弊,峽邑偏少,不成貌樣,元民,則不過五百,流民,近三千戶,而以田獵爲業,家家有鳥銃,其民壯健可用,且此邑,在於北道列邑之中,距鐵嶺五十里,若使此倅,兼之防禦使,使作關防重地,則不數年,可得三千精兵矣。鑴曰,淮陽,卽鐵嶺底邑也,北道遮截之地,故兼之以防禦使,又置邊將,則其於關防,大有益矣。上曰,後日大臣入侍時,相議爲之。遂罷出。
上在昌慶宮。停常參·經筵。
申時,日有左珥。
夜一更,月暈,白雲一道如氣,起自西方,直指艮方,長竟天,廣尺許,良久乃滅。二更三更,月暈。
下直,嘉山郡守金世鼎。
大司諫吳挺昌,再度呈辭。傳曰,還出給。
義禁府啓曰,弑殺其長娚罪人小斤德,旣已拿囚,依法例三省推鞫,何如?傳曰,允。
弑其長娚罪人小斤德,三省推鞫事,命下矣。兩司進參事,城上所牌招言送,何如?傳曰,允。
弑其長娚罪人小斤德,三省推鞫事,命下矣。委官,何大臣進去乎?敢稟。傳曰,領相進去。
李溟翼啓曰,都承旨鄭榏,呈辭受由,右副承旨李同揆,在外未上來,同副承旨丁昌燾,加土受由下直出去,右副承旨鄭載嵩,身病不爲仕進,廳中,只有臣溟翼及右承旨李宇鼎,非但出納之際,事多苟簡,今日禁府,亦有三省推鞫之擧,該房承旨,當爲進去,右副承旨鄭載嵩,卽爲牌招察任,何如?傳曰,允。
李宇鼎啓曰,今日晝講爲之事,命下,而三省推鞫相値,何以爲之?敢稟。傳曰,晝講,停。
李溟翼,以御營廳言啓曰,本廳十四番別中右司屬黃海道五哨,江原道五哨,合十哨軍兵,來二月二十五日,京中逢點,三月初一日,與十三番軍兵,當爲替代立番。兩道監·兵使處,以此依前知會調送之意,敢啓。傳曰,知道。
鄭載嵩啓曰,卽者禁府郞廳,以委官意來言,知義禁吳始壽,身有病患,勢難進參於推鞫之坐,堂上不備。知義禁洪處大,疏批已下,卽爲牌招肅拜,使之進參,宜當云,知義禁洪處大,牌招肅拜,何如?傳曰,允。
傳曰,前參奉朴承俊上疏,留中不下,政院知悉。
李宇鼎,以禮曹言啓曰,去十二月初七日,三覆入侍時,右議政許穆所啓,大丘地,有高麗死節臣申崇謙·金樂祠宇,玄風地,有壬辰倭變時義兵將郭再祐,死節臣郭䞯祠宇,衿川地,亦有高麗儒將姜邯贊,忠臣徐甄·我朝故文忠公李元翼祠宇矣。此等節行事業,表著可稱,合有崇奬之道,而三處祠宇,自朝家俱無賜祭賜額之擧,似爲欠典矣。上曰,自官家給其享需,賜額一節,令該曹稟處事,傳敎矣。申崇謙·金樂祠宇,則曾在先朝,旣已賜額,而郭再祐之奮義討賊,郭䞭之闔門死節,竝爲表表,姜邯贊之摧敗丹兵,徐甄之守志歿身,李元翼之德望蓋世,光贊中興,事蹟,雖各不同,俱是我東名臣,兩處祠宇,宣賜額號,實合崇奬之道,而事係恩典,上裁,何如?傳曰,宣賜額號。
李宇鼎,以祔廟都監言啓曰,郞廳司僕寺僉正鄭載岱,身有疾病,本寺之任,亦不得行公,都監郞廳,不可久曠,姑爲改差其代,以司僕寺主簿韓鼎相,差下察任,何如?傳曰,允。
祔廟都監郞廳,以都提調意啓曰,敬思殿冊寶,當缺修補,而必須看審本殿所藏冊寶而後,可無未盡之患,依前例臣與提調,明日奉審之意,敢啓。傳曰,知道。
李宇鼎,以弘文館意啓曰,歷代君臣鑑,校讐印出事,命下已久,而近因僚員之多不行公,尙未畢校,且其中誤字刓簡,多有可疑處,必須一齊來會,參互考證,然後方可無未盡之患。未肅拜人員,竝卽牌招,除本司之官,亦令來參,何如?傳曰,允。
李溟翼啓曰,卽聞吏曹判書尹鑴呈疏後,拜辭於闕門外,仍出城外云。係是儒臣去就,敢啓。
傳曰,推鞫姑罷。
鄭載嵩,以兵曹言啓曰,前日戶曹判書吳挺緯,榻前所啓,請於今番殿試時,各樣廳上所用之物,令臺監捧上,而用下之時,亦爲一一照管,俾無各司官員逐日待令及中間花消之弊事,旣已蒙允,自本曹,受承傳矣。殿試時,雖有監試兩司,此則不過糾察講射,而決不可替行應辦官之事,以傷事體,更令戶曹,從長改定奪覆稟施行,何如?傳曰,允。
李溟翼,以兵曹言啓曰,今番武科殿試時,依初試例,六兩射後,卽入講書,事甚便當,而參考官執冊之人,勢難兼行考講之事,堂下試官文武各一員,不可不又爲加差。大臣之意,亦如此,以此分付于京外試所,何如?傳曰,允。
傳曰,吏曹判書上疏,留中不下,政院知悉。
答吏曹判書疏曰,省疏具悉卿懇。昨日賜對時,亟回悻悻之心,不啻丁寧矣。卿之去國,行色忽忙,予誠未孚,耿耿此心,寢食俱忘。嗟乎,自卿起於草野之後,出入經幄,討盡奧理,豁然如拔蒙,體國情深,啓沃良圖,以匡不及,雖古人,何以加於卿?嗚呼,卿忠憤所激,志在大義,上慰孝廟在天之靈,下雪丙丁城下之辱,使東土禮義之邦,流芳百世,卿之大節,孤之至願。但兵衛勢弱,未遂素心,日夜痛恨者也。雖然,感卿密勿謨猷,魚水契合之隆盛,可質於古人,而卿以計策之不合於時,至於拜辭於午門之外,決意出城,予心悲衋,曷有其已?今遣近侍,諭予衷曲,諒予誠敬,速改遐心,與承旨幡然偕入,以全君臣終始之義。
傳曰,城門已閉,予心鬱鬱,如失左右,承旨,知予此心,極盡勸諭,俾無空返之弊。
備忘記,參判沈梓,陳橋一說,妄發筵中,似或無情,其率爾之失,在所難免,推考。
李溟翼啓曰,傳曰,城門已閉,予心鬱鬱,如失左右,承旨,知予此心,極盡勸諭,俾無空返之弊事,命下矣。卽當承命往諭,而第念城門開閉,非如闕門之比,事體重大,非有警急之事,則似不當乘夜開鑰,明日待〈開〉門,急馳傳諭,何如?臣以該房,不敢不仰稟。傳曰,依啓。
鄭載嵩,以義禁府言啓曰,本府月令醫員鄭明胄手本內,時囚罪人李惟原,年今七十六歲,老病之人,久處冷地,重冒風寒,咳嗽喘促之症,日漸危篤,食飮全廢,病勢非輕云,故使之各別救療矣。又接手本,則病勢一向危重云,自前罪人病重者,有啓稟變通之例,敢此仰稟。傳曰,姑爲保放,待差還囚。
持平南有星啓曰,於頃日訓鍊正金夢良請罷之時,只聞其圖囑,未詳其曲折,與同僚相議論列,及其停啓之日,臣連有私故,雖不得同參,而聖批開示,旣知曲折,則商確停論,不是率爾,臣之所見,亦不相背,故同僚之避,竝皆請出矣。卽者諫官處置,歸於本府,而觀其避辭,則承批遽停,非臺閣之事體云,臣何敢晏然處置乎?請命遞斥臣職。答曰,勿辭。
鄭載嵩啓曰,持平南有星,再啓煩瀆,退待物論。傳曰,知道。
掌令金厦梴啓曰,臣於金夢良率爾停啓,見非物議,同僚引避矣。處置請出,實出意外,情勢難安,更加一層,縮伏惶悚之中,以推鞫言送事,召牌亟降,不得不趨詣,而伏聞副應敎吳始復,呈疏還給,雖未詳其措語之如何,其間譏斥之言,不啻一二,至有三啓卽停,出於料外,諉以君相之語,亟停峻發之啓等語云。臣不勝瞿然之至,臣全昧物議,處事不審,儒臣所斥,乃至於此,情勢狼狽,決不敢一日在職,且同僚,以不敢處置諫院,措辭引避,臣旣是處置請出之人,則又何敢晏然仍在臺席,以增冒沒之誚乎?請命遞斥臣職。答曰,勿辭。
鄭載嵩啓曰,掌令金厦梴,再啓煩瀆,退待物論。答曰,知道。
丁昌燾啓曰,明日常參·經筵,取稟。傳曰,只晝講。
又啓曰,今日晝講爲之事,命下矣。三省推鞫相値,視事頉稟。傳曰,知道。
鄭載嵩啓曰,三省推鞫進去下直。傳曰,知道。
行司直洪處大疏曰,伏以庸陋賤臣,猥蒙鴻造,致位宰列,涯分已踰,而曾蔑絲毫之補,常切愧懼之心,而今玆陞資之命,遽出千萬夢寐之外,臣不勝驚惶感霣之至。猥膺新命,由於掌試外方本品乏人之故,則惟當奔走承命之不暇,而第念資憲之階,實是正卿之列,苟非望實俱隆,輿論素愜者,莫宜居之。如臣無似,何敢叨冒?伏願聖明,還收成命,以安微分,以重名器,不勝幸甚,臣無任屛營祈懇之至,謹昧死以聞。答曰,省疏具悉。卿其勿辭焉。
上在昌慶宮。停常參·經筵。
獻納兪夏益啓曰,臣曾差武科監試官,厚招物議,重被彈論。伊時推緘,尙未照勘,頃叨本職,旣以此見遞,則難冒之勢,與前無異。又於待罪玉堂之日,以金夢良停啓太遽,略有所云云矣。得見憲長避辭,則語欠平穩,至以喜淸峻等語,重加譏斥,無非臣疲劣見輕之致,固難晏然於言地,且臣與正言姜碩賓,有婚家相避之嫌,而昨以三省之坐,急於參鞫,未卽自列,今始來避於經宿之後,以此以彼,尤不可仍冒,請命遞斥臣職。答曰,凡取武之道,先察爲人之如何,又觀勇力之强弱,然後用之當然。予觀夢良,於輪對之時,其爲人也,可使於緩急,元非庸下之輩,遞彼除此,實非圖囑之計,兼帶把摠,必曉陣法,以拜訓正,則事之明白,不翅觀火。憲府,旣詳顚末,相議停啓,則別無失實,而因此一事,吹毛求疵,至於兩司,俱爲引避,有若一大鬧端者然,殊失和平,予未曉也。
獻納兪夏益,再啓煩瀆,退待物論。傳曰,知道。
執義柳命賢啓曰,凡臺閣論事,見非物議,則引避見遞,事理當然。臣等金夢良停啓事,旣被率爾之斥,揆以臺體,雖無仍冒之理,而處置請出,實出千萬念慮之外。公議因此轉激,情勢漸至難安,辭單未徹,方用悚縮。昨聞同僚,相繼引避,一則曰不敢處置臺院,一則曰又被儒臣疏斥,臣之所遭,旣與同僚無異,何敢處置同僚乎?昨緣日暮,今始來避,臣罪至此,益無所逃,請命遞斥臣職。答曰,勿辭。
執義柳命賢,再啓煩瀆,退待物論。傳曰,知道。
大司憲閔點啓曰,金夢良停啓之遲速,曷足爲臺官引避之資乎?而同僚,不信臣言,聯名引避,臣不得不從,而自列數行文字,皆是與同僚往復之語,元非自直之費辭,而同僚親聞大臣所達於前席,而旣不爲停啓,又不改措語,仍前傳啓,乃臣下鄕之日,臣固不及知也。至於年少之論列喜淸峻八字,乃是遣辭間無深意之語。姜碩賓,過懷不平之心,至詆臣以加聲色,臣之避辭,衆目所覩,誠未知聲者何聲,色者何色,臣竊未曉也,況聞吳始復之疏,雖未上徹,語意亦緊,至以侵侮爲言云,侵固情外,侮者何謂?臣之爲世棄捐,久矣。承乏臺閣,自知不似,年且遲暮,氣亦低垂,夫豈有與人相較之意哉?緣一避辭,群非蝟起,臣竊愧悚,何敢尤人,臺垣處置,非本府所可當,則昨午今朝,宜與同僚竝避,而進參省鞫之坐,今始待罪來避,所失尤大,請命遞斥臣職。答曰,凡取武之道,先察爲人之如何,又觀勇力之强弱,然後用之,當然。予觀夢良,於輪對之時,其爲人,可使於緩急,元非庸下之輩,遞彼除此,實非圖囑之計,兼帶把摠,必曉陣法,移拜訓正,則事之明白,不啻觀火。卿等,旣詳顚末,相議停啓,則別無失實,而因此一事,吹毛求疵,至於兩司俱爲引避,有若一大鬧端者然,殊失和平,予未曉也。卿若無可嫌,勿辭。
大司獻閔點,再啓煩瀆,退待物論。傳曰,知道。
李溟翼啓曰,都承旨鄭榏,呈辭受由,右承旨李宇鼎,今明日式暇,右副承旨李同揆,在外未上來,同副承旨丁昌燾,以加土事受由出去,廳中,只有臣溟翼·左副承旨鄭載嵩,而鄭載嵩,則卽將進去于推鞫廳,今當往諭于吏曹判書尹鑴,而非但無可推移之員,廳中之任,不齊,未有甚於今日,出納之際,不成模樣,合有變通之道,何以爲之?敢稟。傳曰,遣史官傳諭。又啓曰,昨日晝講,以三省推鞫相値之故,未及考例,率爾頉稟矣。今聞推鞫雖重,與殿坐擧動有異,頉稟,非古例云,本院,難免不察之失,不勝惶恐。今日晝講,似當爲之,而都承旨鄭榏,呈辭受由,右承旨李宇鼎,式暇,左副承旨鄭載嵩,推鞫廳進去,右副承旨李同揆,在外未上來,同副承旨丁昌燾,受由在外,廳中,只有臣溟翼,入侍守廳,無可推移,何以爲之?敢稟。傳曰,然則姑停。
傳于李溟翼曰,卽見朝報,玉署官員二員,憲府官員三員,一時呈單,雖不捧入,未知疾病之如何,而其在事體,極爲未安,政院,申飭日後。
推鞫廳啓曰,罪人小斤德,變辭發明,請刑推得情。傳曰,依啓。
又啓曰,罪人小斤德,旣已承服,依法例結案取招,照律施行,何如?傳曰,允。
備忘記,寧陵丁字閣,三年之內,則只設朝夕祭奠於新陵,故別建丁字閣矣。來月大祥後,撤其丁字閣,奉安于一處,而以其材木,仍作齋室事,自內已定。中使此意,言于禮官,豫知擧行,俾無臨時苟且之患事,分付。
祔廟都監郞廳,以都提調意啓曰,今日敬思殿冊寶奉審事,啓下矣。臣積,與提調臣閔熙,方在推鞫之坐,設令早罷,有同犯染,今日不得奉審,事涉未安,觀勢差退之意,敢啓。傳曰,知道。
李溟翼啓曰,仁政殿專經文臣殿講時,命官,何大臣進去乎?敢稟。傳曰,判府事進參。
推鞫廳啓曰,罪人良女小斤德,年三十五矣。甲寅正月,分其同生兄娚好善,亦同腹兄起善向良,孼兄是如誣陷之說,起善,適往本府城中聞之,因成嫌怨是白遣,矣夫時雄段,以前招中五石米受食不給之故,亦爲憎疾,遂生殺害之計矣。矣夫,與起善等,同謀是白乎矣。矣身,與好善,同居一家,故慮有漏泄之患,不爲豫言爲白有如可,同年二月行兇之日,矣夫,始言於矣身爲白去乙,矣身段置,知其戕殺之計,燃火照房,投薪添火,助力同參,殺害的實的只罪,大明律謀殺祖父母父母及期親尊長已殺者,皆凌遲處死,同律,死囚覆奏待報條云。其犯十惡之罪,應死者,決不待時亦爲白有臥乎等用良,小斤德段,凌遲處死,不待時是白乎事。
李溟翼,以兵曹言啓曰,今日賓〈?〉武臣武經七書講書時,掌苑署別提朴挺榮,三略不通,請推考。傳曰,允。
答李同揆疏曰,省疏具悉。望日不遠,執事不可不備,汝其勿辭,從速上來察職。
李溟翼,以兵曹言啓曰,五衛將李時彬除授,今至二十日,尙未出謝。聞其眼病,甚重,不能視物,行步須人云。宿衛重地,不可久曠,李時彬改差,何如?傳曰,允。
申㶅啓曰,臣承命往諭吏曹判書尹鑴於興仁門外往十里,則以爲無狀下臣,不諒愚賤,感激吾君國士之遇,冒昧一出,庶幾或仰贊聖上有爲之志,小酬愚臣平生抱守咫尺之義,而智慮淺短,言計迂闊,立朝一年,不能裨補萬一,以效涓埃之報,徒使朝論波蕩,而民心危疑,加之以人言罔極,萬計沮喪,魂魄震駭矣。念益驚怖,以行狀事重,數日濡滯,物議沸騰,乃至發出,枉不得不違棄職守,走伏城外,以竢斧鉞,非敢有悻悻之心,自絶於君臣終始之義,以負我聖上推赤心置人腹之誠也。不料聖度包容,非惟不加譴責,至於遠降近侍,賜以十行之札,天語繾綣,不啻若耳提而面命之,臣奉讀隕越,感極而涕。臣以至愚極陋,奉職無狀,自速顚沛,自取人言,不知聖明,何所取於臣,而異數隆渥,乃至於此?臣實羈旅之臣,無憑於世,獨立於朝,妄論大計,自期沈族,所恃者,吾君耳,所信者,此心耳,隆私所被,自不暇於身之利害,雖觸冒忌諱,仇怨盈世,而猶不知自悔,初聞言者之言,亦以爲彼亦有人心,只是偶然率口妄發,如上之所敎而已。近又竊聽於外議,言者,自以爲非妄,而聽之者,亦罪臣,聞此言而不驚動,不識此言,誠然乎哉?臣於此,始覺人之危險,事之驚怖,而有非人臣之所可忍聞者,臣之疎侗,戇騃無識,尤可見於此,到此地頭,臣雖欲敷心腹背臍,展布四體,以盡臣子之職,亦不可得也。聖諭之下,臣豈不欲奉承至訓,趨伏象魏之下,再陳情悃,退塡溝壑,而顧以負託甚重,情勢臲卼,周章踧踖,不知所以自處,瞻望宸極,只增感涕云矣,敢啓。
傳于李溟翼,諭吏曹判書尹鑴曰,卿之去國以來,以至今日,尤不覺心神昏迷,更鼓將半,臨席鬱鬱,丙枕不安。噫,大昨暫見,雅量高標,依若一夢,雖一頃一步之間,如倏在前,不覺涕頤。卿以一事之不用,遠避城市,雖摸古人納履之去,予則以爲卿之一言之或失,不翅如紅爐上一點,此何所失,望望決歸,如脫弊屣?鬱陶情懷,誠以難禁。惟卿,臥龍忠節,渭濱德望,蘊濟世之良圖,抱應機之決策,輔導薄德,坐待時變,亦一大綱擧也。卿其念玆在玆,懋哉懋哉,則若魚若水,復爽於今日,快然更思,毋負平生之至望。噫,陳橋之說,本非美事,而乃發於筵中,予亦駭然,旣已推考,一以慰悅卿心,一以戒謹日後,卿其舒泰布體,願與史官偕來事,更爲傳諭。
備忘記,持此諭旨,急馳在處,竭力開諭,未及閉城之前,與之偕來。
申㶅啓曰,臣承命往諭吏曹判書尹鑴于往十里所在處,則以爲滓穢賤臣,蒙被非常之數,一日之間,近侍再降,十行溫綸,辭旨勤勤,有非賤臣所當得者,臣誠震怖泣涕,無地處躬,臣雖無狀,粗識君臣以下十行缺
上在昌慶宮。停常參·經筵。以下九行缺
缺提調閔熙,左承旨李溟翼啓曰,昨日微雨之後,夜氣甚冷,伏未審此時,聖體,若何,慈殿氣候,亦何如?臣等,區區憂慮,敢來問安。答曰,知道。慈候無事矣。
大王大妃殿問安。答曰,知道。
王大妃殿問安。答曰,知道。
中殿問安。答曰,知道。
以備忘記,傳于鄭載嵩曰,今下弓矢,森森坡萬戶崔軔處,給送。
鄭載嵩,以都摠府言啓曰,今日入直軍士,當爲中日習射,而殿講相値,不得爲之之意,敢啓。傳曰,知道。
李溟翼啓曰,右承旨李宇鼎,今日以規外之式暇,不爲仕進,實緣下人誤告之致,而當此廳中位不齊之時,出納之際,事甚苟簡,右承旨李宇鼎,牌招察任,何如?傳曰,允。
備忘記,校書館副正字洪禹績,正字韓識,各半熟馬一匹賜給。
鄭載嵩啓曰,假注書金正夏,身有病患,不得察任,今已屢日,而頻數啓遞,未安,故使之調理行公矣。卽今病勢添重,不能起動,多事之際,不可等待其差病。金正夏改差,他假注書差出,何如?傳曰,允。
權珪爲假注書。
吏曹判書尹鑴處,備忘記,孤之草草短文,未足以諭其萬一。第念卿,負一世之重望,當國家之藎臣,忠憤激義,效齊王復九世之讐,體吳·越臥起之嘗膽,欲使環東土數千里之方,庶免禽獸之域,雖拂時勢之拘碍,卿之爲國之精忠,扶世之大義,有辭於天下,垂名於竹帛。昨者日已落暮,天色將昏,未能盡寸心。更竭所思,復遣諄諭,卿其諒察恩禮之隆,惕然再思,亟回長往之心,與之偕入事,更往極力勸諭。仍傳曰,遣承旨傳諭。
李宇鼎啓曰,今日爲政事,命下矣。政官旣已入來,而左承旨李溟翼,尹鑴處傳諭事,出去,未及還來,右副承旨李同揆,在外未上來,同副承旨丁昌燾,以加土事受由下鄕,廳中,只有臣宇鼎,左副承旨鄭載嵩,以兵批,俱有相避,無推移之勢,何以爲之?敢稟。傳曰,吏批,左副承旨先進,兵批則待李溟翼還來後進。
以吏曹判書尹鑴處傳諭書啓,傳于李溟翼曰,疏批已下,承旨更往,與之偕來。
有政。吏批,參義李夏鎭進,左副承旨鄭載嵩進。兵批,判書金錫胄缺錄廳進,參判李觀徵進,參議李之茂病,參知徐文尙病,左副承旨李溟翼進。
吏批啓曰,判書尹鑴,城外陳疏,參判李袤,受由未出仕,小臣獨政,未安,何以爲之?敢稟。傳曰,只出緊任。
李觀徵爲都承〈旨〉,李濟爲兵曹佐郞,白文奎爲軍器僉正,南宮垕爲兼大同察訪,南天澤爲判決事,兼掌令李球·金海一·兼春秋閔黯減下,鄭之虎爲都承旨,鄭榏·沈梓爲副護軍,朴泰尙爲副司直,李益亨爲平安兵使。
鄭載嵩啓曰,右承旨李宇鼎,右副承旨李同揆,與新除授都承旨李觀徵,俱有相避,何以爲之?敢稟。傳曰,然則都承旨改差,望單子還入。
李宇鼎,以禮曹言啓曰,備忘記,寧陵丁字閣,三年之內,則只設朝夕祭奠於新陵,故別建丁字閣矣。來月大祥後,撤其丁字閣,奉安于一處,而以其材木,仍作齋室事,自內已定中使,此意言于禮官,豫知擧行,俾無臨時苟且之患事,分付事,傳敎矣。曾於辛卯年長陵御齋室造成時,別定戶·工曹郞廳及繕工監監役官各一員,而戶曹堂上中一員,往來董役矣。今亦依前例,令戶·工曹容入雜物,急速磨鍊擧行,而開基定礎及立柱上樑等吉日,則臨時擇日擧行事,分付,何如?傳曰,允。
又以禮曹言啓曰,春享大祭,親行於孝敬殿矣。今十五日望祭,則當行於敬思殿乎?敢稟。傳曰,依啓。
李溟翼啓曰,臣承命往諭于吏曹判書尹鑴,則以爲不肖無狀之臣,再辱恩諭,而不能承命,方竢斧鉞之誅。不意玆者,更降邇密之臣,賜以絲綸之札,聖旨卓絶,恩數優渥,臣誠惶怖震越,伏地搶首,但有涕泣,而不知所以仰對。人臣分義,得此威命,固有不敢一向退伏,以取違拒之誅者,抑臣朝將短疏,悉暴危悃,冀聖上察臣之心,而進退之,倘聖上,旣知臣之心,而猶不賜允兪之命,則臣敢不冒昧顚蹶,趨伏象魏之下,再暴肝膈而退伏斧鉞云矣,敢啓。傳曰,知道。
李宇鼎啓曰,吏曹判書尹鑴入來矣。傳曰,引見。
鄭載嵩,以備邊司言啓曰,中江開市,例在於二月十五日,依前商賈,豫爲整齊,多持物貨,及期入送,俾無埋沒之弊事,兩西監司及開城留守處,知委施行,何如?傳曰,允。
又以兵曹言啓曰,陰陽官出身朴重昌稱名人,自金虎門入來,差備門外擊錚,極爲駭愕。令攸司囚禁治罪,同守門將金益華,常時不能禁斷雜人,以致闌入,亦爲非矣。推考,何如?傳曰,允。
以備忘記,傳于鄭載嵩曰,凡罪人行刑時,晝不淸,夜未明,則不得爲之,例也,而昨日小斤德,罪犯綱常,律有應死,立誅誠然,而有違常規,今後,則勿爲如此事,分付王府及秋曹。
大司諫吳挺昌啓曰,不肖如臣,百無一取,尸素匪據,徒積譏謗,其辜聖上拔置之恩,辱淸朝言議之任,固已非淺淺矣。今臣賤疾,展轉添劇,火熱衝上,頭惱疼痛,眩暈不省,耳目俱閉,語言不通,行爲木偶,臥作僵尸,此實相知之所共憐,通朝之所共聞也。辭單一上,幸蒙恩格,庶冀偃息調治,得免爲聖朝之廢物矣。不意長單還給之命,遽出千萬夢寐之外,驚惶震悸,不暇自念,抵死强起,扶曳趨臺,而顚頓慌惚,殆不成人樣,此臣病實狀也。且臣於日者,封章之末,所陳還批事一款,以喉司之臣,自辨見之,則果爽其實,臣誠咎悔而無及也。緣臣發言不審,未免見疑太甚,其間輕怒驟詆之言,臣固付諸一哂,而顧臣,職在論事糾人之地,旣有錯聞仰瀆之失,厚被人非意之斥,不可晏然仍冒,請命遞斥臣職。答曰,勿辭。
鄭載嵩啓曰,大司諫吳挺昌,再啓煩瀆,退待物論矣。傳曰,知道。
弘文館校理金奐箚曰,伏以竝引嫌而退,謂之遽停,所見適然,應避之僚,以推當遞,則以此以彼,俱無所嫌,旣聞實狀,乃停其論,揆以臺體,元非大損,則處置請出,尤無所失。兩款引嫌,姑置缺推緘未勘,勢難在職,有聞必陳,志在無隱,意外之缺不須爲嫌,請正言姜碩賓,持平南有星,掌令金厦梴,執義柳命賢,行大司憲閔點,大司諫吳挺昌,竝命出仕,獻納兪夏益,遞差。取進止。答曰,依啓。
鄭載嵩啓曰,臺諫出仕事,命下矣。今已夜深,明日待開門牌招之意,敢稟。傳曰,知道。
以備忘記,傳于李宇鼎曰,三年內陵幸,非但從禮經之文,欲盡寡躬追慕致敬之誠,而日期,在於季春,正當農節,其於民事,不可不念。其令京兆畿輔,凡道路修治之際,切緊處外,務省民力,以補萬一事,豫先知委,且自出宮及回鑾,斟酌程息,皆以三日磨鍊,則必無日沒之患,外方植炬,勿爲措備事,亦爲知委。
鄭載嵩啓曰,兵曹郞廳來言,闕內各處,夜巡檢云矣,敢啓。傳曰,知道。
同副承旨丁昌燾上疏曰,伏以臣以疎越之蹤,濫被拔擢之恩,出入近密,已至四朔,感激洪私,糜粉何酬?私情所迫,仰籲天閽,不罪僭越,反下恩由,怵惕拜辭。行到高陽,而屈指前路,尙有五息之程,加土之役,亦且費了多日,還朝遲速,未易爲期,喉舌重地,決不可一日曠廢。伏乞聖慈,俯諒微懇,亟遞臣職,以便公私,不勝幸甚,臣無任祈懇屛營之至,謹昧死以聞。答曰,省疏具悉。勿辭上來察職。
答吏曹判書尹鑴疏曰,省卿上疏,勤勤懇懇之意,發於章奏之間,不覺涕流。卿不辭於筵對之日,徑出城外,旣悲且慚,寢夢相思,連見來書,欲爲決歸鄕里,卿方帶行狀撰述之命,已費歲月,尙未脫藁,於心有不安。願卿,少察誠心,宜速入來。元疏不下
申時,上御經筵廳。尹鑴,右承旨李宇鼎,記事官申㶅,記注官李煿,記事李垕沆,入侍。上謂鑴曰,屢度懇諭,卿今入來,喜可言乎?鑴曰,自上特施無前之恩,臣不知置身之所,今日入來,更欲仰暴情悃而退矣。上曰,卿在朝未一年,遽爾出城,心甚缺然,今欲更退,尤爲缺然。願卿,仍留,出入經幄,輔導寡躬,不宜捨去。鑴曰,臣感激恩遇,自許驅馳,此時言退,豈臣之志哉?第臣所嘗建白之事,旣知難行於世,則豈可徒戀恩寵,而虛受爵祿而已乎?上曰,非以卿策爲不可,顧時勢不適矣,且行狀事重,遲滯未安,尤不當去也。鑴曰,今日時勢,非不可爲之時,而但恐不能行之耳。君臣上下,一心竝缺,則何事不可爲,而今乃不然,臣雖有係戀君父缺,豈可虛拘而已?上曰,卿雖不諒予心,獨不念行狀事重乎?鑴曰,若用臣計,臣當鞠躬盡瘁,死生以之,不然久留,臣無爲也。封還行狀,極知未安,而身旣去國,纂集行狀,其在事體,不但有所未安,且在朝之臣,亦多可爲之人,何必待如臣者乎?上曰,卿策,予非終棄之也,將欲觀勢爲之耳。鑴曰,偸安姑息,欲爲而不爲,則留臣何爲?不若因此乞退而退之也。上曰,昨日備忘,亦及此意,丙·丁之辱,予豈忘之?方今凶歲連仍,百姓困弊,軍務等事,將欲次第修擧,而至於兵車,則非用於水之器也。勅使,有先聲,彼若聞而有詰問之擧,則所答難矣。鑴曰,自上常不忘大義,念念在玆,則可以有爲,臣豈必欲不度力·不量時而妄動也哉?今日朝廷之意,則不然,必欲竝此而去之,殿下,亦不能不動於衆多之口,臣之前後反覆陳達者,以此前後疏章,自上省覽,則可知臣心矣。上曰,雖不見此,豈不知卿心?復雪之事,今欲待時觀勢而圖之,非頓忘之也。鑴曰,若然,則臣當死生以之,而在廷之臣,亦豈無此心?所以如此者,必欲因此斥臣之意也。兵車,則用陸而不用於水,難於所答云者,上敎誠然,而脫有賊船,乘風猝至,雖有舟師,已無可及,陸兵,烏可不備?以此答之,何患無辭?上曰,我國兵車,古無而今有,用陸而不用水,難於所答,爲慮矣。鑴曰,國家,必可爲之事,則彼雖有詰問之事,其可不爲乎?彼之形勢,似無詰問之擧,而反有畏憚之心矣。北方之馬,以我國之弊甲殘兵,安能抵當?若有兵車,則如人家之有墻垣,脫有社稷之憂,不可無此器,而今日大將,非不知此器之好也,亦安於姑息,故不卽擧行矣。上曰,海西,彼人往來之路,故姑罷之矣。鑴曰,兩南缺海西,何以罷之?上曰,或慮流聞於彼耳。鑴曰,是過慮也。頃日筵中,非但罷此,衆口排斥,至於爲此語之疏章,亦不捧之云,此必欲防塞之計也。上曰,卿策兵車,別無抛棄之事,豈可以一計之不用,輕決去就也?鑴曰,臣之去就,豈決於一器械?第國家,設有事變,北方之衝突,以我之殘兵,其能抵當乎?信乎車者,不可無之兵器,非此,無以制敵,此誠爲社稷之大計也,事有如此者,故云然矣。上曰,來月晦三月初,使臣當來,今姑罷之,詳知敵情後,爲之非晩。卿言,勿復以此退去。鑴曰,自上當以正朝廷,安百姓,修武備爲根本,而常懷伸大義之心,念玆在玆,則臣敢不死生以之?自上若無必爲之志,則臣今乞退之時,許令退之,或欲見則招見,有問則問之,其在君臣交際之道,豈非美事也?上曰,伸大義之事,姑欲觀勢爲之,而非頓忘之也。鑴曰,聖志若然,則臣豈敢言退?但願殿下,以正朝廷,修武備,撫百姓,爲自修之根本,不如此而徑謀大事,臣未知其可也。今若姑息,而然且留臣,而臣當退去矣。上曰,更勿言退,而仍留焉。鑴曰,今日領相,來見臣於城外,臣謂曰,向日筵中所陳,異於前,何也云,則領相答曰,我則以爲子之意,蓋欲待時,亦豈一時妄動之計也云,此果臣之本意,而君相之言,皆如此,臣固不敢言退,而古語曰,虛遠不至,願殿下,留意於此,勿以虛僞挽臣也。上曰,心誠然矣。復雪之心,何可忘之?固當觀勢而爲之矣。鑴曰,此心,人皆有之,孰無此心,但在實與不實而已。君子小人吉凶成敗,皆在於此,殿下,思此心之誠不誠,若有一毫若存若亡之心,則終歸於無成矣。上曰,予意已諭,但願卿之仍留也。鑴曰,上敎如此,臣豈敢言退?自是之後,君臣各自勉勵,君有不如此,則臣當格諫,臣有不如此,則君當糾責。第念當今國家紀綱久頹,正是衰季之秋,我國曆數,與中國同,興衰撥亂之功,必百倍而後,爲之,不宜架漏度日。願殿下,念玆在玆。臣有所達,今此武科初試之數,甚多,向者爲慮。咸聚京師之有弊,兩南·兩界,旣令分設,則忠淸·江原·黃海·京畿,亦令分設,似合事宜。此四道去歲之凶歉,特甚,非但主客俱困飢饉,健兒聚會,或慮有作弊之事,唐時涇原叛卒之事,亦可驗矣,以此爲慮。上曰,向者以主客俱困,農節相値,爲慮。兩南·兩界,雖已分設,殿試之設於外方,殊涉未安,代射亂雜之弊,亦甚可慮矣。鑴曰,此小弊也,彼大憂也,豈可慮小弊而忽大憂乎?上曰,有代射雜亂之患,則如之何?鑴曰,設此科,本欲得軍士之計也。間或有代射者,亦何妨焉?上曰,殿試,旣異於初試,則分設兩南·兩界者,固出於萬不得已,而又令分設四道,未知如何。鑴曰,四道,亦觀其弊端之大者,而變通,有何不可乎?向者有營斗星之變,臣之深憂,或慮有事變,若或變通,宜速,不宜差遲也。今又聞大興山城,以別哨軍設築,而當於三月始役云,六七千軍兵,離家廢農,必多怨讟,況聞營斗,落於兎山,兎山與大興接境,營斗所墜,其下流血,古語多驗,臣竊憂之。臣意,則今雖始役,莫如停罷也。上曰,古有此語耶?鑴曰,此固不急之務,且正當農時,防農逼人,豈可爲此乎?上曰,今若中止,則徒費物力,如之何?鑴曰,物力之費,小弊也。若有大段之弊,則何可顧此小弊乎?宇鼎曰,鑴之所奏,是也。鑴曰,患生於不虞,疑謀勿成,臣之憂慮,亦有此缺,則此豈非疑謀乎?頃日退去時,以未及陳達,爲恨也,敢此仰達,而臣又有所慮焉。今此武科初試,則廣取,會試,則規高,武士之落榜者,必多怨者,怨者旣多,則此時人心,恐或作亂於任事之人,是極可慮。上曰,此科,旣是無名之科,而又歇其規,未知如何。鑴曰,彼類,皆不學無識,遊手遊食之輩,科以取之,皆是精兵,得此精兵之後,別出局將領之,脫有事變,緩急可恃,而今此科規,初欲廣取,卽今所改之規,似高於初,外方擧子,裹糧遠來,必多怨讟矣。宇鼎曰,自前武科出身之在鄕曲者,亦云多矣,未必爲精兵也,此科所得,必爲精兵,不可知也。會試初定之規,則太歇,所改之規,亦非太高,臣聞武弁之言,亦以爲然矣。鑴曰,元魏時,以羽林衛軍士,欲通仕路,張彝,諫止之,軍士,遂作亂,殺張彝父子。今此紀綱大壞之時,科規初歇,而今卒高之,無識麤漢,必多怨者,怨者旣多,則此患可慮。臣亦以此言于右相,則右相,亦以爲然曰,曾以此弊,有所陳達於榻前云矣。外方軍士,咸聚國中,若不順其心,則其變可畏也。上曰,再度變更,有同於朝令夕改,大臣入侍時,議定可也。鑴曰,四道累萬擧子,聚會京師,主客俱困,則飢饉健兒,作弊甚可慮也。若欲變通,則科期已迫,不可不及時爲之,明日命招大臣而問之,何如?上曰,科規臨時變通,亦甚重難,分道試取事,追當議大臣爲之。仍問曰,卿出去時,所上行狀,是抄出先朝日記耶?鑴曰,李端夏所集也,而不爲編年,混而書之,故今欲遍覽先王行事後,分事記事,而十六年日記,極其浩大,編輯未易矣。又曰,古人,多以一言定契,諸葛之於昭烈,契合於魚水片言之間,韓信之於漢高,事定於登壇一語之際,臣之初意,欲退田野,以守區區之志也。殿下之言,如此,誠願殿下,終始無忘此心。上曰,如何忘之?鑴曰,臣立朝一年,無一事之所成,而今又感恩濡滯,則年少輩不知臣心者,必以臣貪戀不去,有所譏斥,而下臣區區之志,則欲贊聖志,將大有爲也。臣知上意,上亦知臣心,上下交孚,竭躬盡瘁,是臣區區之志也。上謂宇鼎曰,吏判,旣已入來,行狀還送,使之製進。遂罷出。
義城幼學申嘉錫疏曰,伏以臣,伏覩殿下玉質幼彰,金聲夙振,智周萬務,行冠百王,顧艱大之投躬,念保民之未易,雖於諒闇之中,日乾夕惕,勵精圖治,自卽祚以來,三載如一日,此誠帝王之盛節,前史之罕見也。雖然,日月離明,尙有覆盆之不照,聖神臨御,不無蔀屋之愁怨,臣請以一得之愚,仰達四聰之下,而條陳焉。其一,卽賦斂之弊也,惟我祖宗,取於民,定田高下,賦有等差,隨土所産,各收貢物,卽聖王什一之制也。民以安舒,國賴恒足,多歷年所,而崇極而圯,至燕山朝,用度無節,貢物之數,至倍田稅,壬辰兵火之餘,三年糧別收米,特因軍餉之不足,而加責於民,及至廢朝,橫征暴斂,虐我斯極。幸我仁祖大王,撥難反正,掃除煩苛,收已散之人心,續幾絶之天命。人皆拭目,想望太平,西价如織,百弊鱗生,島夷壑慾,財力日耗,倭供饌物,及上次歲幣,其他懲索之物,亦非國初定制,而雖是傷民之財,其在責應,勢不獲已。什一之法,尙未復行,縱使遠方之民,經常之民,賦輸來京師,趁納戶曹,孑遺窮氓,尙難支吾。近來各司吏胥之徒,遊辭舞文,以精爲粗,以大爲小,眩惑官長,變幻物情,應納之物,非賄不行,遷延時月,或進或退,至使殘氓,改備督徵,而道路之費,亦至倍蓰,民之膏血,從此竭矣。是以憂愛之誠,雖切於上,病民之弊,叢聚於下,民安得不窮且困耶?沾體塗足,夫耕不食,勞筋苦骨,婦織不裳,咨嗟涕泣,豈不哀哉?爲今計莫如蠲不急之賦,賦民,則法祖宗什一之制,凡干賦稅之升品尺數,各種貢物之多少等式,率由舊章,別定模樣,一件,留置該曹,一件,頒布列邑,賦民納官之際,以爲取考之地,則下無操縱之弊,上絶濫徵之患,而膏澤下究,公私俱足,人得破腹之樂,國有紅腐之積矣。故曰,百姓足,君無不足,伏願聖明留意焉。其一,卽軍政之弊也。臣竊惟先王之制,民年二十三爲正兵,五十六爲衰老,及至漢唐,二十爲丁,六十除役,此乃聖王之仁政,古今之通誼也。今玆每歲歲抄之際,軍額甚多,人物有限,故難得年壯之人,抱負襁褓之兒,苟充額數,勒倍年歲,一依壯丁之類,而徵役於乳臭,世以生男爲憂,憂及隣族,此亦難保之巨弊,所當變通者也,而況一家之內,父子兄弟,竝從軍役者乎?以一夫一婦之所耕所織,或辦五六人軍役之布,或供四五人粟米之征,其何以蚊負之力,應蝟毛之責哉?伐桑屠牛之計,旣盡,鬻妻賣子之謀,亦窮,其勢幸免塡壑,必至流散,從而刑之,繩以法律,哀我赤子,從祿于何?噫,人情莫不欲壽,而今世之人,或願其死,轉作冤鬼,邦本日疎,爲民父母,苟能燭此,其在如傷之心,必爲之惕然而嗚咽矣。爲今計,雖不如古之二十而定役,除其父歸其兄,而於其充定,則二十六爲限,除役則以六十爲式,播告中外,勿復有徵布於白骨,責役於黃口,則萬姓鼓舞,億兆願戴,人興死長之心,國有自强之勢也。何欲不遂,何威不服?可雪之恥,職此必雪,而功光祖宗,業垂後昆,我國雖舊,其命維新矣,故曰,固國之策,莫如人和。嗚呼,我后,誰憚而不爲此哉?伏願聖明垂察焉。其一,卽土豪之弊也。臣竊觀近來鄕曲之間,武斷之風,尙存,怙侈之徒,寔盛,頗張威福,氣焰可畏。橫占民田者,有之,刼奪人財者,有之,而一不稱欲,姑據他事,構陷困辱,箝制群下,無告之氓,抱冤莫伸。噫,鰥寡孤獨,天下之窮民,疲癃殘疾,亦我之同胞,而公家之徵斂,先及於四,土豪之侵,流及於斯,我聖后一視之意,終至壅閼,愁怨之聲,不絶於道,可謂流涕者,此也。爲今計,縱不若神堯之微服遊行,宋祖之陰察軍情,而洞開重門,廣求言路,俾通下情,有冤必訴,斷自宸衷,懲一礪百,則下服大公之道,杜絶呑竝之習,匹夫匹婦,各得其所,飢寒癈疾,庶乎有養矣,故文王之發政施仁,必先斯四者,伏願聖明留神焉。其一,卽嶺南偏苦之弊也。曾於庚戌辛亥大無之歲,老稚塡壑,骼䯐委積,桑麻之境,變作蒿萊之墟,惡虎之患,相繼日甚,人物之囕斃,不知其幾千,餘民魚喁,日阽危亡。雖平居無事,尙難蘇殘,往年城池之築,卽今倭館鎭海之役,賦加於營造而財殫,民困於土木而力竭,間或死傷,無處號訴,偏受其害,若將不保。噫,嶺南一道,國家之根柢也,門戶也,而黑齒之恐喝無已,物力之苟乏如此,脫有緩急,奚以禦之?爲今計,莫如蠲減租稅之半,慰悅萬民之心,各色軍兵,別樣申飭,勿侵雜役,如解倒懸,則人樂爲兵,各效死力,手足於頭目,子弟於父兄,自作金湯之固,誰與我爲敵哉?古有先減戶數,而終保其國者,伏願聖明留神焉。其一,卽用人之道也。臣竊惟忠君愛國之心,不以親疎而有間,經邦濟世之才,不以貴賤而豐嗇,故傅說,起於版築之間,而能成中興之績,百里,擧於牛口之下,而終立伯世之業。此則有臣有君,陶成至治,足了一世之事也。不惟二子爲然,歷觀前史,昭昭可驗。今我國朝用人之道,先察其地,然後觀其才,故在上之人,雖欲用才,而阻於群議,賢否莫辨,當世之士,雖欲報國,疑於見敗,才智莫展,若此不已,何以爲國?自古大有爲之君,必有非常之擧,然後鴻功偉烈,自可馴致。爲今計,莫若體商朝之立賢無方,法周家之任官惟才,如其才且賢者,勿論高下,擧而用之,各適其器,咸靖其能,則俊傑願立,野無遺賢之歎,群賢協恭,朝有彙征之慶,而殿下,垂拱於上,萬目,必擧於下矣。故曰,勞於求賢,逸於得人,伏願聖明,留神焉。臣雖草莽之賤,犬馬之性,不下於人,目擊艱虞,難禁傷時之淚,排闥直進,欲獻流民之圖,而越俎有嫌,缺復毁,空懷碎首之忱,未效極言之忠矣。跋涉千里,適伏見數字缺說,圭復再三,有以知唐虞之君,復起今日,而草野危言,亦可以得進也。玆敢叫閽,仰陳狂僭,幸我殿下,勿以人廢言,試垂察焉,則臣所不言,人必樂告,而弊日革去,治日孚矣,安知塵露之微,有增山海之大耶?若夫精一允執,出治之本,而殿下之家法,日御經筵,良臣輔之,如臣愚賤,其何間然?伏願殿下,愼厥終,惟其始,臣無任戰懼屛營之至。啓下備邊司,正月二十七日備邊司啓目,粘連啓下是白有亦,申嘉錫,以草野書生,條陳時弊,其爲國進言之誠,有足可尙是白在果,田賦有六等之別,隨其高下而出賦,貢物,有詳定之數,從其土産而上納是白去乙,首陳貢賦之弊,而有若徵斂無藝者然,蓋指倭供歲幣科外之役,而此則出於時勢之不得已是白乎旀,各司吏胥之用奸,言之已久,常加禁斷是白如乎,更爲申飭各司,毋踵前習,宜當是白乎旀,兒弱定役,爲今日之痼弊,朝家非不軫念,嚴飭各道是白乎矣,守令,苟冀目前之無事,終至歸怨於國家,更爲申飭各道,俾無幼稚小兒苟充之弊爲白乎旀,鄕曲武斷之風,近來益甚,無告小民,往往被其侵奪之害,令各道監司分付守令,隨現懲治,以杜其弊爲白乎旀,嶺南禿用城役,雖不遍及於道內,倭館造成,實是他道所無之役是白乎等,以朝家旣已特減方物,及各司逃故奴婢三年之貢,以紓一分之民力爲白乎旀,至於立賢無方,實是三代之美事,而我朝立制,有異於是,不可不問門地之如何是白在果,如有才學卓異者,則別爲調用之意,頃已分付銓曹爲白有置,更加申飭,何如?啓依允。
上在昌慶宮。停常參·經筵。
夜一更二更,月暈。
下直,京畿監司尹深,慶尙左兵使李重信,沔川郡守李壽曼,寧越郡守李光迪,加背梁萬戶全鶴老,濟物萬戶李文矩,天城萬戶金尙潛,肅川縣監鄭昌翰,甑山縣令金大有,豐川府使金汝欽,長淵府使朴永繼。
李宇鼎啓曰,明日,國忌齋〈戒〉,明明日,國忌,正月十五日,親祭齋戒,此三日,視事頉稟。傳曰,知道。
傳于鄭載嵩曰,近來久不開筵,故今日欲爲晝講,仍見領相矣。明日是賓廳日次,而國忌齋戒相値,今日備局堂上,命招來會,吏曹判書,亦爲。缺而晝講則停。
仍傳曰,下直監·兵使·守令·萬戶,留待。
又傳,留待監·兵使·守令·萬戶,引見。
守令,皆已退去,故不爲入侍。
巳時,上御缺京畿監司尹深,慶尙左兵使李重信,左副承旨鄭載嵩,假注書權珪,記事官崔錫鼎·李后沆,天城萬戶金尙潛,加背梁萬戶全鶴老,濟物萬戶李文矩,入侍。上曰,畿輔飢饉之慘,比他道尤甚,必須盡心爲之。尹深曰,臣空疎之才,當此重任,賑救等事,莫知所爲,材力所及,敢不盡心,而惟以無才能,爲憫矣。上曰,雖未到任,有可陳之事乎?對曰,時未到界,固未知何事,爲可急爲,而如有可陳之事,當以狀上聞矣。上曰,慶尙兵使進來。李重信進前。上曰,器械修治,軍兵撫恤等事,盡心爲之。李重信曰,南方營門物力之凋弊,近來尤甚,故器械,無以精備,軍兵,無以激勸云矣。上曰,此外無所懷乎?李重信曰,到任後,可以知矣。上曰,萬戶進來,言其職姓名。金尙潛前對。上曰,善爲奉職,則必有賞,不善則有罰而無賞,盡心爲之。上問全鶴老曰,爾所管,是水軍否?對曰,水軍也。上曰,軍器戰船,盡心修治。全鶴老曰,將來多有修補之事,而邊將,元無料理之道,極以是爲悶矣。上問李文矩曰,濟物,是江華地否?對曰,然矣。上曰,水陸軍兵器械等事,善爲之。對畢,尹深·李重信處,賜弓矢,及臘藥,胡椒等物,萬戶等處,賜弓矢,遂罷出。
李宇鼎,以成均館言啓曰,經書校正官,有闕,代校書館著作禹鼎九差下,使之察任,何如?傳曰,允。
傳于鄭載嵩曰,大臣·備局堂上,引見。
李宇鼎啓曰,副護軍沈梓,牌招不進矣。傳曰,知道。又啓曰,大臣·備局堂上,來會賓廳矣。傳曰,引見。
上御□□□。領議政許積,行禮曹判書閔熙,工曹判書柳赫然,戶曹判書吳挺緯,判尹吳始壽,兵曹判書金錫胄,行大司憲閔點,吏曹判書尹鑴,刑曹判書睦來善,副護軍申汝哲,左副承旨鄭載嵩,校理金奐,正言姜碩賓,假注書權珪·沈橃,記事官崔錫鼎·李后沆,入侍。
許積曰,自昨日氣又寒,上體,何如?上曰,無事矣。許積曰,勅使消息出來,兩西,當此凶歲,責應之時,百姓勢難支堪矣。上曰,今月卄二三日間,當爲越江云矣。許積曰,義州,欲占立軍之價,豫爲馳啓,故每以勿爲如此啓聞之意,申飭,而自前然矣。忙來則當於卄八九日間越江矣。上曰,遠接使,以誰差出乎?許積曰,睦來善差出矣。上曰,睦來善,非但年老,訟獄,不可久曠,年少人改送,如何?對曰,年少人中,只有吳始壽,而不但有病,且有所管,此外無可送之人,刑判若遞送則可矣,而刑判,亦無可代之人矣。
許積曰,平安兵使,才已差出,今若下去接待,則生手可慮,限勅使上來前,兵使柳斐然,姑爲仍察,兩西未赴任未署經守令,除署經給馬催促下送,何如?上曰,依爲之。許積曰,黃海監司趙師錫,受由下鄕,而勅使先聲已到,斯速上來,赴任事,下諭,何如?上曰,依爲之。擧行條件許積曰,兩西,當此凶荒特甚之日,値此客行,臣等出去,計量給穀之意,敢達矣。上曰,依爲之。許積曰,平安道科擧,適當勅行,極爲難便,京試,則勅使入京之時,限一二日,可以停止,而平安道,則非但守令,奔走不暇,凡應擧之流,及如官軍官輩,擧皆奔走於供役,限勅使回還間,退定,何如?上曰,依爲之。許積曰,聞昨日吏判,以兵車事陳達云,兵車,非全罷也。自兩局送財力於江都,今方爲之,若著實爲之,則可矣,何必多造於諸處,以煩聽聞也?且兩南,旣已停罷,決不可復設矣。尹鑴曰,江華一處,所造幾何,仍令兩南監營造作,有何不可?政令,雖有數變之嫌,易有頻復吉,迷復戾之語,今又改之,有何所妨?臣意,則不但造作於江華,欲使兩局爲之矣。今値勅行,京中,則固不可爲,兩南,則以勅行無不可爲之事矣。許積曰,彼之意見,以爲有車,則可以固國,無車,則不可爲國,而此物,非今明日可用之物也。上曰,有車,豈可盡勝,無車,豈可盡敗?而謂之元非可用之物,過矣。尹鑴曰,兵車,不但利於陸地,亦利於海防,兩南,不必停止矣。許積曰,吏判出城,殿下甚爲觖然,故臣等出見,勸勉入來矣。又曰,臣意,則欲使江華,著實爲之,兩南,則纔停又設,事體不當,必欲爲之,待秋,似可矣。上曰,今若復設,則其在國體,甚爲顚倒,待秋爲之,似可矣。閔熙曰,此非急時可用之物,當此多事之日,何必汲汲爲之,兵車,雖曰好矣,必待足兵足食之後,乃可用也。睦來善曰,臣今受擯接之命,故與彼人酬酢之言,欲爲定奪矣。築城及兵車,極有深慮,若於灣上,有詰問之擧,則將何辭答之乎?許積曰,不必定奪於榻前,臣等退與議爲,而築城,則以備他盜答之,兵車,則黃州雖有若干,而對之以無有,可矣。尹鑴曰,兵車,則對以海賊下陸後,欲以此遮截,可矣,何必隱諱,以縮吾氣也?上曰,海盜,以車遮之云,則彼必不信矣。尹鑴曰,今若對之以無,則後言亦難,莫如直言之爲愈也。許積曰,敵國之問,豈盡以直爲對也?若至於難處之地,然後以言對之,可矣。柳赫然曰,以兵車,答以備水賊,萬無見信之理矣。許積曰,今此出來之勅使,非爲問此事也,不足深慮也。又曰,近來承旨,甚爲不齊,頃者,以承旨之不齊,至停晝講,其在事體,極爲未安。今者同副承旨丁昌燾,以加土事受由下鄕,其還來遲速,未可知,今姑遞差,何如?上曰,都承旨牌招,丁昌燾,亦爲遞差,可也。許積曰,李同揆,亦爲改差,別爲招來,似可矣。上曰,今姑改差。尹鑴曰,李同揆本職,今雖遞差,經筵官曾爲啓下矣,以經筵出入之人,不可久在鄕曲,斯速上來事,下諭,何如?上曰,自政院下諭。擧行條件許積曰,承旨望,甚爲苟簡,以堂下陞以爲之,似可矣。上曰,三司亞長,入於承旨望,例也,或慮驟陞,不爲落點矣,今則苟簡如此,當以堂下落點也。上曰,當日政事爲之。許積曰,以寧陵假丁字閣,設立御齋室事,命下而丁字閣,與御齋室體制不同,必有他新材木,然後可以營建,物力,亦且不貲矣。上曰,陵幸之時,可以齋宿於獻官房,民事亦不可不念,勿爲擧行。擧行條件吳挺緯曰,以平安道賑救事,欲以黃海道七邑田三稅,作木移送矣。今則三南穀物,方爲入來,入來後,以二萬石輸送,如何?許積曰,此甚爲順便矣。上曰,依爲之。許積曰,自當知而爲之,不必爲擧行條件矣。吳挺緯曰,全羅·忠淸兩道大同,因年凶曾已減省,故今年,亦依前定奪矣。今年兩湖農事,不至失稔,田結,比上年稍加,不可與凶荒之歲,一體施行,營需米,官需米,使客支應米,似當依事目劃給矣。上曰,依事目給之,可也。吳挺緯曰,武科初試時,試所雜物濫用之弊,甚多,故使臺監句管之意,曾已啓稟定奪矣。今見兵曹草記,以傷損事體,爲言,此言誠然矣。前頭武科殿試時,擇進排官中,可以察任者,定送各所,專管雜物出入,如文科應辦官之爲,亦令臺諫糾察,然後可無虛疎之患矣。上曰,進排官中一員,擇定,使臺諫糾察,可也。擧行條件上曰,日勢已暮,開政事,史官出去分付。尹鑴曰,領相,以昨日臣之所達之事,陳達,而未及大興築城事,願爲陳達矣。上曰,不須更擧矣。尹曰,農時已迫,六七千人,來赴大役,獨不可慮乎?雖有變亂,不守都城,築城於山谷間,甚爲不關,不但此也。分星所墜,其占不好,向者營斗,落於兎山,兎山之與大興,相去不遠,臣以爲慮矣。且古人築城,必於十月,如不得已,則退以十月,猶或可也,而以無益之事,勞民竭財,甚不可矣。上曰,差退日子,以待勅使之還,可也。尹鑴曰,勅使回還之時,則正當農時,臣以爲尤不可矣。許積曰,仁祖朝築南漢之時,人多怨聲,論議亦紛紜,而其時任事之人,堅守得築,終賴其力,城不爲無助矣。尹鑴曰,臣以爲山城,不必有助矣,其時若無此城,則必入於江華,江華,隔水善守,則必無城下之恥矣。上曰,其時事出倉卒,雖欲入於江華,其勢末由也。吳始壽曰,尹鑴之必欲勿築山城之意,臣未知其可也。如有可築之處,築之,可也,豈但大興而止也?尹鑴曰,王公設險,自古有國之大務,而國有大城,未有利者,故楚子城,卽古人謂之下策,今之築城,安知他日,不爲盜賊之所據乎?尹鑴曰,臣之言計,一不見試,臣不敢更有所陳達,必須自上與同心同德之人,更加聖慮,大臣,亦爲量處,宜矣。上不以臣言,爲然,廟堂每每不用,固知煩瀆,而車制一事,雖不造作於西路,使兩南,依前分付爲之,可矣。臣入於咫尺之地,所懷,不敢不進達矣。閔點曰,國朝間,或以太醫,差分憂之任,而歷數其人,僅僅有之,同時特除,至於兩人,曾所未有,固已駭惑輿情,況新除授金浦郡守李東馨,爲人之庸陋,無一可取,元不合於字牧之官,而且其資級,旣是崇祿,則尤不可破格差送也。往在先朝,柳後聖·鄭後啓,俱以屢典州郡之人,及陞一品,拘於法例,不復備擬,亦或旣除而旋寢,此非可守之成憲乎?在今嗣服之初,尤宜謹守舊章,豈可爲一醫官,而有所更改也哉?官方一紊,後弊難防,請還收金浦郡守李東馨特除之命。上曰,依啓。姜碩賓曰,伏承聖批,洪得禹等,旣有定配之命,而數行綸音,曲盡奸黨之狀,魑魅魍魎,安敢逃於聖鑑之下乎?觀於批旨,所以罪狀得禹之輩者,無非人臣之極罪,遠竄之請,猶是末減之寬典,何可又下此一等,擇於便近之地,以中其所欲乎?當初國家,寬假太恩,以致得禹輩無所忌憚,接跡而起,安知無日後奸鬼之輩,復有侵侮我殿下,而恣爲悖亂不道之言者乎?今此得禹輩,所以受恩於浚吉之門者,雖未知其淺深之如何,論以致死之義,固當以君親爲先,師爲次也。此則不然,全欲效節於浚吉,遺棄君親,倫理倒置,風敎之罪人也,黨附邪論,貶降君父,宗社之罪人也,朋比謾上,謗訕朝廷,一國之罪人也。有一於此,其罪難容,況兼而有之者,自齒人倫,而偃息□□之地乎?此而緩治,將至於國不爲國,糾慝懲惡,振紀綱之道,決不宜若是也,不可減等定配而止,請陳疏罪人洪得禹等五人,竝亟命遠竄。上曰,依啓。尹鑴曰,臣以不似,久居匪據,言不見施,亦多謗言,必欲遞職矣。若許遞職,使備顧問,則臣心安矣。上曰,天官之任,非卿莫可,勿辭。金奐曰,近來或因隆寒,或因有故,停講已久,極可憫矣。上曰,連有故而如此,過齋戒,當卽爲之。酉時罷出。
李宇鼎啓曰,當日爲政事,命下矣。都承旨鄭之虎,未肅拜,左承旨李溟翼,病不仕進,而拘於廳規,未請牌招。廳中只有臣宇鼎,及左副承旨鄭載嵩。臣則以該房,當進於吏批政廳,鄭載嵩則兵批有相避,不得進參,何以爲之?敢稟。傳曰,然則右承旨先進吏批政廳,都承旨牌招,隨後進去。
有政。吏批,參判李袤進,右承旨李宇鼎進。兵批,判書金錫胄進,參議李之茂進,參知徐文尙進,都承旨鄭之虎進。
吏批啓曰,判書尹鑴,以病出去,參議李夏鎭,呈辭受由,小臣獨政未安,何以爲之?敢稟。傳曰,仍爲之。又啓曰,新除授大同察訪南宮垕,前任禮曹佐郞時,以致祭官,慶尙道下去,此時西路馬官,不可暫曠,南宮垕,今姑改差,其代,今日政差出,卽爲發送,何如?傳曰,允。
兵批啓曰,五衛將金瑜,久察漕司之任,奉職頗勤,今以戶奴呈狀,重得寒疾,症勢彌留,食飮專廢,差復未易,宿衛重地,不可久曠,姑爲改差,何如?傳曰,允。
鄭樸爲右承旨,閔黯爲同副承旨,柳命天爲獻納,陳再昌爲軍器判官,吳始泰爲金浦郡守,崔商翼爲成川府使,元㯙爲大同察訪,黃應都爲五衛將,成胤童爲都摠經歷,李旰爲副摠管,柳斐然爲訓鍊都正,宣傳官柳重起仍任,李觀徵·李同揆·丁昌燾·柳斐然·李東馨爲副護軍,兪夏益爲副司直,徐承汲爲從浦權管。
下直,瑞興縣監金興運,殷山縣監李守謙。
傳于鄭載嵩曰,下直守令引見。
入侍,左副承旨鄭載嵩,瑞興縣監金興運,殷山縣監李守謙,假注書權珪,記注官李煿,記事官李后沆。上謂金興運曰,瑞興,自經趙大立作變之後,吏頑民惡,必須善爲治之,如有所懷,陳之。金興運曰,姑無所懷矣。上曰,殷山進前,今年農事,平安道,尤甚凶荒,必須盡心撫恤,汝邑如有弊瘼,陳之。李守謙曰,時未赴任,未能詳知矣。上曰,金興運,是備局別薦乎?鄭載嵩曰,是矣。上曰,欲見其爲人,故召見矣。退去,遂罷出。
李宇鼎,以孝敬殿入番宗室意啓曰,殿參奉黃鎰,重得寒疾,旣已出去,參奉金盛達,今方入直,聞其親病甚重,母子情理,不可不往見,自前如此之時,則例有殿忠義代察之事,今亦依例代察,何如?傳曰,允。
鄭之虎,以戶曹言啓曰,今此出來勅使前,中路問安中使,䝴去禮單,依前例磨鍊,別單書入,而自前勅使,不爲受去,故禮單物種,留置安州,以爲後日引用之地矣。今亦以此依前仍用之意,平安監司處,知委,何如?傳曰,允。
鄭載嵩,以備邊司言啓曰,兩西未赴任守令,催促事,纔已定奪於榻前,而京畿,雖與兩西稍異,凡事,亦不可不豫爲措處,未赴守令,令該曹一體催促赴任,何如?傳曰,允。
又以兵曹言啓曰,二勅之行,已於前月二十九日,起馬云,平安道補把咸鏡道驛馬四十匹,黃海道補把江原道驛馬二十匹,依前例分定,罔夜入送之意,兩道監司處,發馬行會,何如?傳曰,允。
又以備邊司言啓曰,兩西飢饉特甚,民方流散,雖使安坐其家,一無所事,猶患難救,而不幸此際,有此客使之行,驅策濱死之民,酬應站上之役,殊極愍然。朝家,不可無顧恤之道,除出管餉米,二千石,則除給平安道,一千石,則除給黃海道,令各其道臣,參酌道內各邑被災輕重,物力殘盛,□□各站,以補勅需,宜當,以此分付擧行,何如?傳曰,允。
又以刑曹言啓曰,祔廟都監,設局於本曹,故本曹,移設於分戶曹矣。迎接都監,今又設局,不得已移設於掌隷院之意,敢啓。傳曰,知道。
李宇鼎啓曰,新除授承旨牌招事,命下矣。今已日暮,明日待開門牌招之意,敢啓。傳曰,知道。
京畿觀察使尹深敎書,王若曰,秋曹游刃,旣著撥煩之稱。日畿褰帷,遂隆宣化之寄。惟聲績之卓茂,故銓擇之允諧。爰揚訓辭,俾專閫制。念玆通服,寔惟神皐。內屛上都故其地,爲國家之本。外臨四域,故其選,爲岳牧之先。觀歷代畫畿之形,攷當時擇尹之迹。三輔翊漢,漢拔廉明之臣,千里甸周,周命保釐之弼。伊欲壯强鋒之勢,必須責得人之功。矧艱虞之方深,尤根柢之先恤。呑澧飮鎬,固多南陽之近親。襟海帶湖,且同平陽之瘠壤。京輦密邇,而有難治之患,陵寢列峙,而有急時之徭。天災比臻,民困維棘。賦減常入,猶未免追徵之需。租蠲宿逋,亦不見實惠之究。兵民之害,交掣。桴皷之警,數興。奚但積弊之因循,抑繇列邑之玩偈。至於海島之絶險,與夫陪京之腴區。雖累朝之增修,慮存深遠。顧今日之申儆,事切綢繆。玆統兼尹之權,佇收底績之效。誰與共者,厥惟艱哉。惟卿,器稟淵澐,標挺明邵。淹綜典籍,素有守而自持。敭歷淸華,亦無施而不可。昔綴經帷之別,深被聖考之知。一歲兩陞,揣才望而非驟。十年缺,抒風議而見嘉。比參籌謨,尤著裨益。遷蕭倩於馮翊,缺三字能。試歐陽於開封,宜責吏事。玆授卿以京畿觀察使兼兵馬水軍節度使巡察使開城府留守江華府留守。卿其祗服予訓,恪守官箴。勤聽斷而愼科條,公黜陟而勵惰窳。詳窮閻寒暑之怨,達之廟朝。體丙枕宵旰之憂,施于畎畝。以愛物,爲剔弊之政。以守法,爲勝私之符。融上下而致交孚,貫內外而歸一體。此固爲職分之內,諒不在簿書之間。其餘稟裁,厥有典例。於戱,任公竭節者,忠之會。詢事考言者,治之幾。當澄淸攬轡之時,苟寵奬之無墜。在出入屬望之際,庶令譽之彌章。往殫爾誠,圖報予遇。故玆敎示,想宜知悉。
咸鏡監司呂聖齊疏曰,伏以臣,情勢病狀,俱無仍冒之理,冒昧陳章,冀蒙恩遞,而伏見去十二月二十五日成貼有旨,則以來春賑政方殷之日,理不可輕遞藩臬承宣之任,卿其勿辭,調病察職,爲批。臣奉讀隕越,感涕自零,不知所以自出也。固當感激洪私,黽勉供職之不暇,而第臣有越法之罪,安敢不以實自首,以隱聖明之下哉?臣賦命奇薄,獨子早死,亡子之子,只有一塊肉,依臣爲命,而幼稚之兒,亦難離母,情理痛迫,不忍棄來,身爲道主,先自冒犯,固已愧懼於心矣。今見臺啓,以守令濫率之類,各別申飭,俾無如此之弊事,入啓蒙允。臣於此,一倍驚惶,今當先送,而濫率之罪,臣實難逭,玆敢陳暴實狀,以竢譴罰之加。伏乞聖明,亟罷臣職,以正臣罪,不勝幸甚,臣無任戰灼竢罪之至,謹昧死以聞。答曰,省疏具悉。卿其勿辭察職。
上在昌慶宮。停常參·經筵。
夜五更,月暈右珥。
鄭樸啓曰,卽者勅使牌文,來到本院之意,敢啓。傳曰,入之。
鄭載嵩啓曰,大同察訪元㯙,謝恩後仍爲下直,與兩西守令,一體給馬下送之意,敢啓。傳曰,知道。
又啓曰,兩西守令,除署經發送事,昨已定奪於榻前矣。金浦郡守吳始泰,昨日政今日不爲肅拜,兩西一體,除署經催促發送,何如?傳曰,允。
鄭樸以祔廟都監言啓曰,都監各房,自今日始役,監造官一員,依前例入直,輪回直宿之意,敢啓。傳曰,知道。
又以祔廟都監言啓曰,今此祔廟時,儀物床卓,腰彩轝等各樣諸具,臣等,一一奉閱,前排中可以仍用者,則仍用,當爲修改者及不可仍用者,今方始役,而至於神輦,則仍用當否,有難以文字形容,後日登對時,將爲面稟定奪之意,敢啓。傳曰,知道。
又以祔廟都監言啓曰,今此祔廟時祭器,皆當以敬思殿卽今所用者,移用,其中簠簋各二,鉶三,竝具蓋新造之意,敢啓。傳曰,知道。
又以迎接都監言啓曰,臣等,會同于南別宮,謄錄相考啓下外,不足郞廳五員,加出別單以入之意,敢啓。傳曰,知道。
掌令金厦梴啓曰,凡臺閣體例,必待僚議歸一,然後始爲停啓,而昨日引見時,長僚,以殷山縣監李守謙停啓事,一邊發簡,一邊停啓,至曰事急,未待往復云,臣實未曉也。勅行牌文,雖已入來,渡江日子,尙遠,元無時刻急急之事,今日若蒙允許,則明日便可出代,督促下送。自有朝家處分,設有可停之事勢,人之意見,各自不同,少遲一日,與同僚商確停止,實合事宜,而未聞諸僚之可否,何必獨停於卽日之內耶?臣職忝臺閣,且是發論之人,未及豫議於停啓之際,見輕甚矣。何敢晏然仍冒於臺席乎?請命遞斥臣職。答曰,勿辭。
執義柳命賢啓曰,臣昨見長僚簡通,則殷山縣監李守謙,停啓事,臣答以僚議未及停當,固難停之矣。俄接小報,守謙事,已停,槪長僚,未及見臣等之答簡也。臣之初意,以爲近來外議,輒以遽停峻發之啓,誚詆臺閣,玆事停否,必須從容商確,勿復悤悤,以招人議,故答簡云云,只要愼重,非欲爲過峻之論也。長僚之未暇往復,固出於勢不獲已,而揆以臺閣體例,有欠周詳,發論同僚,旣以見輕,引避,臣亦何敢晏然仍冒臺席乎?請命遞斥臣職。答曰,勿辭。
持平南有星啓曰,昨日長僚引見時,以殷山縣監李守謙停啓事,發簡,觀其措語,則西路守令,必須前期下去,可以料理責應,停止宜當云。卽今西路,事勢誠然,故臣不暇念及臺體,書送謹悉矣。卽見同僚避辭,臣之不識臺體,率爾輕許之失,自不可掩,臣何可一刻仍冒乎?請命遞斥臣職。答曰,勿辭。
閔黯啓曰,掌令金厦梴,執義柳命賢,持平南有星,再啓煩瀆,退待物論矣。傳曰,知道。
正言李瑞雨疏曰,伏以臣,以本月初九日,祗聞有旨,諭令臣調理上來者,伏以臣,蒲柳賤質,早向衰落,一失將攝,百疾交侵,每於大寒暑,杜兌不出,苟冀支延,因往年冬旅寓京城,棲宿氷霜,遂嬰大病,展轉沈篤,朝露垂晞,屬玆舁還村舍,以便溝壑之圖矣。不意聖明,復除臣諫職,一旬之內,召旨再降,臣誠感激涕泣,不知所云。嗚呼,遭遇昌辰,沐浴恩波,竭知見,殫筋力,以圖效絲毫之報者,此固臣大願,而奈此殘喘殆絶,寸步難致,自歸於負寵逋命之地,瞻望雲天,精爽飛越。伏乞聖慈,諒臣衷懇,實由賤疾,而非有他不敢進之義,特許遞改,俾得自在調治,則或者天幸良已。當奔湊百執事之後,期以捐軀,畢此微誠,天日在上,臣不敢爲姑息誣陷之言也。抑臣於病中,伏聞殿下,以白虹之變,下求言之敎,絲綸惻怛,有足動人臣,不勝憂慄寒心,繼以莊誦感歎,有所憑恃而爲慰也。今夫白虹之變,蓋所謂彌也,彌之爲災,乃百殃之本,衆缺所基,則其致此也,非一咎一諐而已。如臣鄙暗,顧無以究請厥由,仰塞明旨,而竊自謂近日所憂於私心者,與今災異,頗相干涉。故不避忌憚,敢陳其一二,而間亦及於聖明之闕遺,伏惟天地洪量,寬臣狂妄之性,而留神澄省焉。臣竊念向者,黨人之專權得志,五十年所矣。其植根固,流波漫,殆至於擧國而附之,今一朝,奪其把握,授之他人,一局之中,備着今新,彼雖積累罪釁,有所以自致,而其忿憾怨媢之情,則固當人之所必有也。雖使一番之人,人人顯白,箇箇光明,無蠅點螘缺之可訾,而猶不免行路之憎春雨,況其氣槪之高低,材諝之長短,本不足以壓彼之素心,今且宅心不廣,做事多錯,以之掌試,則有詐僞冒占之誚,以之銓選,則有勢要先及之譏。才望雖云可用,而其進太驟,調用雖當不拘,而其岐太雜,甚至有方技雜流,嚧唱捕獲之輩,往往爲百里之長,遂使衿紳子弟之無藝無行者,擧皆不務本地,而一切懷憢悻之心,下至閭閻白徒,亦無不朶頤染指,伺侯孔隙,而庶幾於朝廷之爵命者。噫,斯弊也,豈伊昉起於今日,而效尤襲謬,聯騖而隨覆轍。臣竊爲今日之君子,不取也,以今所爲,度其將來,決至於大失人心,而報仇修怨之人,乘時蝟起,一刀一肉,勢至糜爛,雖群臣禍敗,不足恤憫,而以殿下英明,不能整頓朝廷,任之爲朋黨之逆旅,而不免爲亂亡之主,豈不痛哉?事有必至,愚者亦知,以臣庸陋,亦有憂懼,豈以公卿老成之智,不曾念及於此?而一心經濟之賢宰,平生忠直之偉人,未聞以修治防閑之策,一聞於上,則豈又非可惜之甚者乎?今之國勢,譬如大病之人,榮衛內虛,邪氣外襲,奇怪怳惚之症,雜然竝見,要當輔益我眞元,節嗇我飮食,坐起動作之際,不敢苟冀快活,使吾百體,怡然靜謐而後,徐起而摻藥,以去其所欲去者,可也。今聖德,未充於上,百職,未修於下,而乃爲分外浮浪之事,如今萬科之設,有百害無一利,而汲汲然動八路之人,耗半年之蓄,而冒沒於虛僞之間,此何意味,此何擧措耶?如紙牌之法,固是美事,而徑行於凶險之歲,以恐動未信之人心,此非細失也。事係大信,今不可改,然自此懲毖之道,不可不悔恨於此,而爲善後之圖也。臣聞古之明王,愛一嚬一笑,而今殿下用人,未必盡見其可用之賢,而陞擢者有之,賞人,未必盡見其可賞之實,而混施者有之。至於批諭之下,或有以彷彿之見,過爲奬詡之言,則臣恐人主大柄,或近於拔鬮彈金之爲戲,而徒歸於啓狎侮長希望而已。臣愚,願殿下,歉然自悔,勿貳前過,凝德於齊莊肅穆之中,應物於平常簡實之地。凡諸施爲,無使人窺測淺深,而仍且大警臣隣,禁絶私意,如科場往事,飛鴻掛羚之無迹可尋者,縱不得追請,而所謂雜流之爲邑宰者,亟先査出,竝行澄汰,而其他三塗仕進,頑頓闒茸,不職冒據之類,莫不隨現黜退,則人皆反躬揣量,不敢有非分之望,而國家名器,庶幾不輕重矣。臣之愚見,竊料今日之彌變,乃陰邪極盛之致,或出於不逞之怨,又由於非分之望,而其怨者,千萬其麗,除非自抵罪禁,不可以苗薅髮櫛而去之,則惟當盡其自治之道,杜倖門,嚴官方,以至百職修,朝廷正,人心悅服,而國家治安,則雖有忿憾怨媢之人,早已消融於聖代陶甄之中,而災沴之作,無由也。伏願殿下,勿以臣言爲迂遠無當,而財察施用,不勝幸甚,臣無任瞻望悚懼之至,謹昧死以聞。答曰,省疏具悉。應旨進言,予甚嘉之,爾其勿辭,從速上來察職。
上在昌慶宮。停常參·經筵。
夜一更,月暈,四更,月暈兩珥。
下直,靈巖郡守黃琦,玉連萬戶許衒。
李宇鼎啓曰,行大司憲閔點,上疏,執義柳命賢,掌令金厦梴,持平南有星,避嫌退待,掌令李馥,持平金邦杰,在外,今日以監察茶時之意,敢啓。傳曰,知道。
李溟翼,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
傳于李溟翼曰,今下弓矢,玉連萬戶許衒處給送。
李溟翼,以備邊司言啓曰,興仁門外武科三所設場缺閭家矮低,不合於御座排設,不得不別構間架,而所入材木,繕工,亦難猝辦。沙阿里外麓,新長松木櫛比處中,大椽可合五十條,小椽可合一百五十條,間間擇取斫用,而斫伐時,當該四山監役,眼同看役,俾勿濫斫之意,分付擧行,何如?傳曰,允。
鄭樸,以祔廟都監言啓曰,敬思殿冊寶,則臣等,已爲奉審見樣,而必須奉審宗廟所在冊寶欌,可無大小長短不齊之患,明日當進謁宗廟,奉審之意,敢啓。傳曰,知道。
鄭載嵩啓,守祥原郡守高振龍,旣以病見罷,卽今站上事急,不可等待開政,其代,令該曹口傳差出,依前定奪,給馬催促發送,何如?傳曰,允。
車憲,爲祥原郡守。
積城居出身柳翼星疏曰,伏以臣,謹按夏書五子之歌曰,民可近,不可下,民惟邦本,本固邦寧,又按皐陶謨曰,安民則惠,黎民懷之。蓋安民,則民自樂業,邦本固,而國以之寧,不安民,則民心怨叛,邦本擾,而國以之危,其所以安與不安,不可以他求,只在於人主政令之善不善如何耳。恭惟殿下,沖年嗣位,氣量宏大,德符天壤,光被四表,卽位初年,民皆相慶,聞一政令,則曰聖主出矣,國將興矣。咸願須臾毋死,庶幾再見太平之治,而竊觀近年以來,八路之年事,稍裕,而閭巷之飢困,日甚,九重之憂勤,雖切,而黎民之賦役,日增。昔之相慶者,變爲愁怨,昔之望治者,反思前日,臣不敢知殿下之所以爲治者,或不以邦本爲念,而朝臣之所以輔相者,亦未知固本之道也。噫,殿下以有爲之資,操可爲之柄,行帝而帝,行王而王,固無所不可爲,而顧今擧措失宜,民不蒙惠,宜治而不治,可爲而不爲,天心仁愛,其所以警戒我殿下者,宜無不至,則星孛之變,旱暵之災,無惑乎層見而疊出也。於是,我殿下,警動于心,十行絲綸,缺問及朝野,俾得盡言,此誠轉災爲祥之一大機會也。於戱,國其庶幾乎,臣本鄕曲間無識一武夫也。朝家政令之得失,民生利病之所在,臣何敢有所妄議,仰補治化之萬一,而獻芹之癡,固是愛君之誠,蒭蕘之說,亦在聖人所擇。故謹以一得之愚,猥陳六條之弊,裹足百里,仰瀆天閽,倘殿下,不以賤愚,而乙丙之暇,少垂省察,則僣越之罪,臣固甘心。竊惟均役便民之道,莫善於大同,故立法之初,民皆稱便,而官吏之奉行者,寖失法意,姑擧其一二言之,京畿,則一結春秋所出,不過十二斗,一應雜役,皆出其中,故民間,旣納十斗之後,則更無征役之橫及,故民之所以爲便者,蓋以此也,而今則不然。刷馬一匹之價,自有常定,大米則十斗,細布則二匹,而各邑守令,每當夫馬調發之時,先令責出於民戶,而給價之時,所給之數,多不如法,有只給一二斗者,或有全不給者,雖或給之,而每以小米及麤木,代給,民間所捧之米,則畢竟爲官吏之所乾沒,此外他役,類皆如此。然則稱以大同,加賦民間,而只充爲守令者囊槖之資,民間雜役,則別無蠲減之事,立法本意,顧安在哉。至於官家所用油淸紙地,雜物之價,自朝家優爲之制,各有定數,而爲官吏者,勒定官屬,只給半價,驅迫催督,不少寬假。故官屬之當此任者,至賣田宅,而有不能償者,其勢,必至於逃散而後已。民間,旣不以爲便,而官屬,又將不保,將使良法美意,不止爲一場文具,而其害,反有焉,可不惜哉,可不痛哉?自今以後,申明禁制,嚴飭守令,凡缺依事目爲之,春秋別遣朝官,暗行列邑,廉察其奉行形止,如有不如法者,論以犯贓,斷不饒貸,京官之互相容隱,不卽擧劾者,隨現重治,犯人同罪,則各邑官吏,庶有懲戢之道,而鄕曲之民,可蒙實惠矣。因竊伏念國法之不行,由於紀綱之不立,紀綱之不立,由於賞罰之不明,因循姑息,犯法不懲,則雖使周公制禮,皐陶執法,亦無補於唐·虞三代之治也。今此大同之法,自先朝積年料理,僅就頭緖而爲官吏者,不善奉行,終將隳壞,若不以一切之法,痛加懲治,則非惟此法,我聖上缺民之誠,將無所施矣。伏惟聖明,留神焉。夫飢歲賑恤之擧,本欲救活將死之民,而就粥之民,鮮能生活,姑以辛亥論之,京中諸處食粥之民,竝皆致斃,食粥而生者,未能百分之一,豈其饘粥,能死人哉?蓋賑濟之擧,每當農月,若非久飢將死萬不得已者,則不肯就粥,故就粥之民,擧皆腸胃已枯之人,將死之際,雖或得粥,一日數合之米,已無復於救死之道矣。至於外方,則吏胥之輩,偸食賑資,一椀之粥,未滿一合,稀稠不均,孰不常群居露處,易生疾病,故食此粥者,實難延命,毋令分給賑米,使自作粥,安坐其家,隨便救□□將死之人,庶有救活之道,而作農之民,亦無往來就食,廢事失時之弊矣。且每當賑恤之時,各邑守令,爲其料理賑資,多以魚鹽細布等物,別定監色,坐市販賣,故穀價踊貴,又有倍焉,而村民販屨賣漿者,終不得售本,欲救民而反以害之。設令其所得之穀,作粥救飢,而其實,則漁奪民利,姑欲塞責,況其所得之穀,不盡用於賑資者乎?爲今之計,莫若先禁此弊,使民有尺布半錢者,隨得,隨以救其飢者,艱食之民,庶有謀生之路,猶勝於往來官門,辛苦就粥,而終至於顚仆者也。且救荒之策,莫若蠲賦,每値凶歲,自朝家雖有減稅之令,有司之經費,亦不可不恤,則租稅之出,不得全減,一邊賑給,一邊收稅,甚非優恤飢民之道。今後若遇凶歲,則除出賑飢之穀,歸之有司,補用經費,民間租稅,一竝蠲免,更無升斗之收,則輸官之穀,人自就食,與其旣捧而還給,利害相萬矣。臣竊觀近日旱暵如此,兩麥皆枯,種稻失時,西成未易,今年民事,亦甚可慮,前頭賑恤之擧,難保其必無,故敢陳先事之言,以爲日後之戒。伏惟聖明,財察焉。夫軍務者,有國之所不可廢,而近來擾民之政,皆出於簽丁點兵之擧,蓋軍士之年滿六十者,篤廢疾者,身死者,逃亡者,必得閑丁,以充其代,而我國良民,旣少,守令之當其任者,無以充補,則勒令面任,密書以告,發差推捉,急於捕盜,閭里之間,已不勝其煩擾,而所謂里任,往往以私怨小嫌,虛名告官,則官家捉致主戶,囚繫滿獄,恣行鞭扑,無辜之民,冤呼徹天。如是而猶不能缺守令者,欲免己罪,至有以一二歲赤子,引年定役,勒捧番布,民之多子者,往往有敗家而流離者。故良民,生一男子,則輒指爲不祥之物,抱兒號泣,便欲棄之,此固仁人之所不忍,而王政之一大疵也。朝家,雖有年滿停役之令,而一境之內,良民難得,則守令之爲此擧者,亦出於不得已也。若不有大段變通,則軍政,旣不著實,而生民之害,罔有紀極矣。仍竊伏惟,我國良民之鮮少,亦自有由,良家之子,粗習一二卷文字,托名校案,不入軍籍,每値都事考講之時,以一書爲曾讀,以一書爲時讀,循例應講,塞責而止。旣經考講之後,則終歲自便,雖有儒名,小無進學成才之望,甚者,納賄校中,稱以免講,永作閑遊之人。至於各廳軍官,一廳所屬,將至千人,而目不知文字,手不習弓釰者,十居八九,則此輩,雖號軍官,實不知武事之爲何物,設令臨陣,其何能發一矢出一謀,捍衛主將,秋毫有補於勝敗之數乎?爲今之計,校生,則自十歲至十五者,講大學·小學,自二十歲至二十五者,講論語·孟子,三十歲以上者,五經中自願一經,四書抽栍一書,逐年考講,其有不通者,沙汰校案。業武,則二十歲以上者,六兩,三矢取二矢九十步,柳葉箭,二巡取一中,三十歲以上者,六兩,三矢取二矢百步,柳葉箭,二巡取一中,不能者,除各邑有蔭人外,竝定軍役,而各廳軍官,以許多出身,定額充數,實合事體矣。良民之規避軍役者,不止於此,或稱各衙門生徒,或稱錄事·書吏,而一生閑遊者,不知其數。旣曰生徒,則自當隷於本業,以至有用,而若不隷業,則生徒之稱,實無所據,旣曰錄事·書吏,則自當立役於本司,以備任使,而若不立役,則錄事·書吏之名,亦甚無謂,此輩,竝行査檢,降定良役,則十萬精兵,不日而辦,比諸苟充兒弱,斂怨良民,相去不啻千萬耳。閑丁旣多,則此後守令之括丁點兵者,亦不至於曩時之煩擾矣。伏惟聖明,財擇焉。近日朝家,申明五家統之法,蓋欲其團束民伍,以防逃匿之弊,當初事目,非不詳盡,則所謂五家統者,其意不止於計戶作統,而立法未幾,官吏偸惰,中間節目,多不奉行。蓋作統之法,其要專在於使民不得任意移徙,而入統而還出者,主戶不告,客缺附者,里任不問。故軍士逃亡者,公賤之避役者,朝東暮西,任意聚散,而更無防禁之道,至於賊人之黨,叛主之奴,無以跟捕,則隣族侵徵之弊,奸徒竊發之禍,尙踵前習,了無寸效,然則五家作統之法,適足擾民之擧,而少無所益於公私也。今後,則一依當初事目,統內民戶之徙居他所者,統主,必告于官家,而成給公文,方許出去。客戶之新附統內者,統主,閱視其公文,而告于官家,仍卽作統。移徙而不出公文者,則統主,卽告官家,別置逃亡之籍,藏諸紙筒。新附而不持公文者,則統主,亦告官家,窮詰原居之地,移文刷還,其間如有公私賤逃役之人,有罪亡匿之流,一一摘發,或還本官本主,或於本罪加等,而官吏及統主之不能奉法者,因事現露,則卽以一罪論斷,使不得因循姑息,則五家統之法,可得成就,而公私,享其利矣。伏願聖明,諒察焉。夫牛畜者,農家之重寶也,其所産,亦不如鷄犬羊豕之繁殖,故農民有之家,十無二三,加以近年以來,連有牛疫,故民間牛種甚貴,農民之失業,田野之不闢,實由於此。朝家雖有禁屠之時,立法未幾,旋卽弛禁,上自都市,下至各邑,閭里市肆,婚姻宴集之處,通計一日所殺,不下千頭,以玆牛價日踊,生産日蹙,此實農民之蝥賊,而王政之所當憫也。今後申明禁屠之法,犯者,與殺人同罪,一切不饒,則農民之受賜,國家之獲利,必無過於此者矣。議者,或以爲殺牛與殺人同罪,則殊無貴人賤畜之意,此則不然,殺人者,只殺一人,其罪小,殺牛而使民不得耕耘,則飢死之人,不止一人,其罪也大,殺一人以活千人,此固仁者用法之意也。伏惟聖明,加意焉。且行旅商賈及無依丐乞之徒,或有死於中路,而無人掩屍,腐爛道傍,所見慘惻,亦足以感傷和氣,而汚穢之氣,薰染成病,民間癘疫之熾,職由於此。宜令申飭攸司,自今有道邊橫屍,則隨卽收斂掩土,榜書死人貌色鬚疤,使其族屬,俾有推尋之路,攸司不能如法者,隨現重治,則此亦仁政之一端也。伏惟聖明,察納焉。凡此六條者,其言雖似淺近,而其實,乃安民固本之要務也。殿下,如以狂瞽之言,爲有可取,則特降明旨,卽賜施行,不然而付諸有司,循例頒啓,則滿幅肝膈之言,不過爲該司之一故紙,草野之人,誰復爲殿下,冒犯宸嚴,進其無用之說乎?自古有治人無治法缺不患無寄謀善策,而常患人主之不能聽用,有司之不能奉行,委靡頹惰,終歸於不振而已,可勝惜哉。然則明斷二字,固今日興衰起頹之藥石針砭也。伏願殿下,明以燭之,斷以行之。凡有進言,快賜乾斷,終不爲浮議所動,則生民幸甚,國家幸甚,臣不勝激切祈懇兢惶戰灼之至,謹昧死以聞。啓下備邊司,五月二十五日備邊司啓目,粘連啓下是白有亦,觀此出身柳翼星疏內辭緣,則條陳六事之弊,其一曰,京畿各邑,不遵大同事目,刷馬調發之時,責出民戶,而或全不給價,或小米及麤木,代給,或加賦民間,盡爲囊橐之資,至於官家所用油淸紙地之價,竝入於官需之中,而勒定官屬,只給半價,驅迫督納,不少寬假,民旣不便,官屬又將不保是如爲白如乎所,大同之法,蓋爲便民,而各邑,不爲遵守,果有如此之弊,則民怨之來,固其所也,更加嚴飭,一遵事目,宜當是白乎旀。其一則曰,賑飢設粥之時,往來官門,朝夕就粥,民多病死,農且廢業,前頭若有凶年,則除出賑穀,補用經費,而民間租稅,一竝蠲免,則人自取食,利害相懸是如爲白臥乎所,蠲租補民,雖曰便好,設粥賑飢,亦難全廢,此非審量事勢之言是白乎旀。其三曰,括丁定軍之際,一二歲赤子,引年定役,徵捧番布,軍政旣不著實,民怨罔有紀極,而校生輩,納賂校中,免講閑遊,各衙門軍官及生徒書吏避役閑遊者,亦多,竝皆査出,充定軍役,則比諸苟充兒弱,斂怨良民,相去不啻千萬是如爲白臥乎所,前後疏陳者,亦多以此爲言,果不無意見是白乎矣,事有窒碍,未卽變通,從當熟講而處之是白乎旀。其四曰,五家作統後,公私賤避役者,不告官家,任意移徙,作統之法,適足擾民,少無所益,今後則移居他所者,必告官家,成給公文是如爲白臥乎所,此則纔因金曄之疏,以申明事目之意,已爲分付該府爲白乎旀。其五曰,朝家雖有禁屠之令,立法未久,旋卽弛禁,今後犯禁者,與殺人同罪,則農民受賜,國家獲利是如爲白臥乎所,頃年因牛疫之大熾,別立如此科條是白良置,當時亦爲過當是如爲白臥乎所,今旣無牛疫熾發之患,屠牛者,論以殺人,殊非貴人賤畜之意,決不可行是白在果,缺肆令攸司,常加禁斷是白乎旀。其六曰,無依丐乞之徒,死於道傍者,令攸司收殮掩土,則亦仁政之一端是如爲白臥乎所,周之文王,有掩骼之事,無主餓殍,俾得掩土,是國家隱恤之典,此則令漢城府著實擧行,何如?啓依允。
上在昌慶宮。停常參·經筵。
望祭親祭後,大殿,政院·玉堂單子問安。答曰,罔極。
大王大妃殿問安。答曰,知道。
王大妃殿問安。答曰,罔極。
中殿問安。答曰,罔極。
大殿,藥房問安。答曰,罔極。
大王大妃殿問安。答曰,知道。
王大妃殿問安。答曰,罔極。
中殿問安。答曰,罔極。
大殿,二品以上·宗班,單子問安。答曰,罔極。
大王大妃殿問安。答曰,知道。
王大妃殿問安。答曰,罔極。
中殿問安。答曰,罔極。
下直,蔚珍縣令任以道,木川縣監沈栻,缺萬戶朴弘燁,方山萬戶鄭鏶,永登萬戶安璈。
閔黯啓曰,明日常參·經筵,取稟。傳曰,晝講。又啓曰,行大司憲閔點,執義柳命賢,掌令金厦梴,持平南有星,避嫌退待,掌令李馥,持平金邦杰,在外未肅拜,今日以監察茶時之意,敢啓。傳曰,知道。
又啓曰,京畿監司尹深,前右副承旨李同揆,辭職上疏上送矣。李同揆,旣已遞職,此上疏還送之意,敢啓。傳曰,知道。
傳于李溟翼曰,今下弓矢,方山萬戶鄭鏶處,給送。
又傳曰,以伊日引見時事,方帶推考,而自明之疏,勿爲捧入事,明有傳敎矣。沈梓疏本,何以捧入耶?此疏還出給。
鄭樸,以祔廟都監言啓曰,臣等,今日進謁宗廟,第十室冊寶欌,奉審見樣,則寶欌,無不齊之事,而冊欌三層之高,比之敬思殿冊櫃,不足者各一寸餘,將無以奉藏,蓋緣冊櫃剩高太過,致有此相碍之患也,而冊櫃改造,事體尤重,勢將不得不改造冊欌而換奉矣,敢啓。傳曰,知道。
又以弘文館言啓曰,本官上番見存三員內,副應敎吳始復,校理睦昌明,以都監郞廳除本司,故副校理金奐,身有重病,而屢日入直矣。卽者以其所患添劇,陳疏出去,非但明日晝講命下,今日亦無無故入直之員,除本司人員,卽爲牌招入直,上番闕員,後日政差出,亦爲牌招行公,何如?傳曰,允。
又啓曰,卽見弘文館草記,則上審副校理金奐,身有重病,陳疏出去云,朝者金奐,以病陳疏,而相議不捧矣。不待替直,徑先出去,以致闕番,事甚未妥,請推考。傳曰,允。
又啓曰,以吏曹判書尹鑴箚子,令政院依箚辭擧行事,命下矣。行狀撰出,事體極重,似當速爲完畢,撰集廳堂上郞廳差出事,分付該曹,何如?傳曰,允。
閔黯啓曰,命下矣,被推考後,自明之疏,勿爲捧入事,臣非不知,纔有下敎,而沈梓之疏,雖有缺之後,以不得承牌待罪爲辭,似與自明者,有間,故相議捧入矣。致勤聖敎,不勝惶恐,敢啓。傳曰,知道。
以兵曹言啓曰,當日兒童良人朴誠弼,扈衛軍官朴繼昌等稱名人,自丹鳳門入來,差備門外擊錚,極爲駭愕,令攸司囚禁治罪,同門守門將鄭纘陳,常時不能禁斷雜人,以致闌入,亦爲非矣,推考,何如?傳曰,允。
正言姜碩賓啓曰,竝引嫌而退,意在商確,蓋爲臺體當然,書送謹悉,亦出參酌事勢,俱無引避,何必爲嫌?請掌令金厦梴,執義柳命賢,持平南有星,竝命出仕。答曰,依啓。
鄭樸啓曰,右議政箚子批答,當爲傳諭,而政府無郞廳,遣史官傳諭之意,敢啓。傳曰,知道。
閔黯啓曰,臺諫出仕事,命下矣。今日已暮,明日待開門牌招之意,敢啓。傳曰,知道。
大司憲閔點疏曰,伏以臣於昨朝,承牌詣臺,賓廳引見之命,適下此際,不敢退出,坐待時刻,俄接小報,容使牌問事也。臣與正言姜碩賓,隔戶而坐。臣曰,此時出站之守令,宜有所變通。碩賓曰,事勢誠然,故本院,有瑞興前後縣監罷職之論,而欲於今日停之,入侍已迫,往復無暇,方將一邊簡通,一邊停啓矣。臣曰,本府,亦有殷山縣監李守謙請罷之論,吾意正如此耳。仍而勅聲,已到,西路守令,必須前期下去,可以料理責應,守謙之啓,今日當停,而事急不暇往復等語,簡通于同僚,而少頃入侍,只陳他啓罷,就臺廳書送停啓,前送簡通,尙未之亦不料其必至差池也。臨暮還家,始見答簡,同僚或可或否,臣於是乎自悔其輕率,而業已停啓,無可奈何。欲於朝日,趨詣自列,夜間唇瘇猝發,痛不輕,迎醫求藥,未暇及他,跨馬出門,觸風可畏,不得不以疏代避。臣誠愧悚,而掌令金厦梴之避辭,斥臣甚力,至曰見輕,臣竊瞿然,臣所謂事急者,乃指入侍時刻而言,非謂渡江也。其所謂獨停於卽日之內者,有若以臣爲有意缺與守謙,素無相知之分,罷職之啓,且非重論,已過旬日缺事勢,而停啓缺一邊停啓,一邊簡通,從前入侍時,所時有也。昨日缺有此事,而大司諫吳挺昌,別無起鬧之擧,廈梴,若謂之已是缺此固難責以强同,必爲之不合事宜,則臣亦未曉也。然臣徒念西關站事之爲緊,而不諒人見之各自不同,有此做錯,罪實難逭。伏乞聖慈,俯察臣之狼狽,亟賜遞免,仍治臣罪,以謝公議,不勝萬幸。答曰,省疏具悉。當此大無之凶歲,勅聲已到,支供出站等事,必罔夜辦備,然後庶免臨急之患,故與諫院詳議,停啓,則此亦念其民弊之意也。卿無所失,勿辭察職。
刑曹判書睦來善疏曰,伏以臣衰敗病劇之實狀,畢暴於嚴旒之下,而未蒙恩遞,反有勿辭之命,分義所在,惶感冞增。固不敢復有所號龥,而第臣多病早衰,精力銷耗,加以眩暈內痔等症,已成痼疾,少失將攝,輒復發作。近因奔走劇務,一倍沈重,雖或力疾赴衙,臨事茫然,做錯居多,臣之病狀,實通朝之所共知,而悶憐者也。無故在朝之日,尙患公務之多滯,況今奉命遠出,往還之間,將費數月,刑獄劇任,決不可曠日虛帶,以貽積滯之患。伏乞聖慈,亟命遞改臣本職,以便公私,不勝幸甚。答曰,省疏具悉。秋曹,雖曰劇務,議處公事外,照律等事,亞官代行,卿其安心,勿辭往來。
右議政許穆箚曰,伏以臣老死無日,感冒彌留,積日沈綿,喫食太減,氣息喘急,百體委頓,聖明憐臣,至遣太醫,問之,臣惶恐感激,此所謂死日猶生年者也。家間,復有拘忌之疾,不敢出入禁闥,從諸臣奔走之列,閉伏沈呻,索然濱死,無一干豫國之大事小事,事體恐懼,不勝隕越之至。伏乞聖慈,終始施恩,許遞職名,得任便將攝,以延垂死之命,實公私俱幸也,無任戰怖死罪之至。取進止。答曰,省箚具悉卿懇。卿之疾病,累治如此,予心慮念。卿其安心勿辭,益加善攝。
吏曹判書尹鑴箚曰,伏以臣所受先王行狀,方將撰進,而前日纂集,多有疎漏,臣所編摩,雖費時月,尙未就緖,又必更有實錄抄出之擧,然後可以筆削添刪。顧其文字浩繁,非實錄廳所可倉卒缺且竊聞行狀,事體重大,其於實錄抄出,從前缺集堂郞而爲之,缺不聞知,以至今遷延,不勝惶恐。惟上,卽命政院缺稟行,幸甚。取進止。答曰,省箚具悉。令政院,依箚辭擧行焉。
上在昌慶宮。停常參·經筵,只晝講。
辰時,日暈左珥,自巳時至未時,日暈。夜一更,月暈兩珥,自二更至五更,月暈。
下直,開城經歷李弘迪,包伊萬戶孫震弼,馬島萬戶朴而厚,慶基殿參奉沈瑱,水口萬戶沈承涑。
大王大妃殿,藥房口傳問安。答曰,知道。
王大妃殿問安。答曰,知道。
中殿問安。答曰,知道。
藥房都提調許積,副提調鄭之虎啓曰,春寒久猶不解,伏未審此時,聖體,若何?昨日哀臨將事之餘,不瑕有傷損之患乎?慈殿氣候,亦復如何?臣等,區區憂慮,敢來問安。答曰,知道。慈殿無事矣。
鄭樸啓曰,明日常參·經筵,取稟。傳曰,只晝講。
鄭載嵩啓曰,吏曹郞廳來言,臺諫有闕,政事,何以爲之?
傳于李溟翼曰,今下弓矢,水口萬戶沈承涑處,給送。
鄭樸啓曰,撰集廳堂郞差出事,昨已允下,而不必別爲設局,實錄廳堂上郞廳中,仍爲啓下,使之兼察,似合便宜,以此意分付,何如?傳曰,允。
李溟翼,以兵曹言啓曰,當日老職嘉善金德男稱名人,自曜金門入來,差備門外擊錚,極爲駭愕,令攸司囚禁治罪,同門守門將趙晉老,常時不能禁斷,以致闌入,亦云非矣,推考,何如?傳曰,允。
閔黯,以禮曹言啓曰,濟州儒生高起宗·金繼興等,所志內,生等,特蒙直赴殿試之命,累月候風,罔極上來,則增廣殿試,已過,故留待後科者,已至年矣。卽今庭試不遠,付此庭試,使之應榜,得免落莫之歎云。凡直赴之類,例赴式年,而取考文書,則曾在先朝辛亥年,因傳敎九月九日課製,居首進士,許赴於庭試,此則出於特恩,不可援以爲例,而今此高起宗·金繼興,則居在絶域,與他有異,亦不可無變通之道,上裁,何如?傳曰,特付於今番庭試。
掌令金厦梴啓曰,臣之引避,非敢自是已見,乃是臺體之所當然者,而長僚疏斥,實出情外,何敢晏然臺席乎?且臣曾任忠淸左道京試官,有狀啓疎漏之失,刑曹旣已請推蒙允,以此以彼,決不可一刻仍冒,請命遞斥臣職。答曰,勿辭。
閔黯啓曰,掌令金厦梴,再啓煩瀆,退待物論矣。傳曰,知道。
執義柳命賢啓曰,引嫌而退,情外見斥,姑置勿論,旣有推緘,勢難在職,請掌令金厦梴,遞差。答曰,依啓。
正言姜碩賓啓曰,臣頃於親祭時,以祝史奉爵,趨進之際,床上爵篚,碍於缺以致落於床下,雖出无妄,一味惶悚矣。今聞臺監,以此呈課,則臣〈在〉應推之中,何敢晏然仍冒乎?請命遞斥臣職。答曰,勿辭。
閔黯啓曰,正言姜碩賓,再啓煩瀆,退待物論矣。傳曰,知道。
午時,正月十六日上御經筵廳晝講。同知事洪宇遠,特進官鄭哲,參贊官閔黯,侍讀〈官〉睦昌明,檢討官南益熏,注書申㶅,假注書權珪,記事官崔錫鼎·李后沆入侍。上讀前受音,自陽貨欲見孔子,至子曰唯上智與下愚,竝注一遍訖。睦昌明進講,自子之武城,聞弦歌,至子張問仁於孔子,竝註仍釋大文,上受而讀之,講訖。洪宇遠進曰,五家統紙牌之法,最良,不可不爲之事,而當此罔極之凶年,民未蒙惠,愁怨方極,而兩件事,竝行於此際,天災時變,亦且孔棘,當此之時,若逢變亂,則極可慮也。以臣愚意,五家統,雖不能罷,紙牌,則待豐年爲之,似好矣。睦昌明曰,紙牌,不過如戶口之規,似不至有弊,而民過庚辛之後,不定厥居,其志不固,以爲紙牌旣畢之後,當考紙牌缺路騷然,訛言甚盛,已定軍役之外,閑遊之輩,避而入山寺,雖不可以此輩之爲苦,而遽停紙牌,則待五家統完畢之後,徐爲之似可矣。閔黯曰,紙牌五家統,缺豈可以人心之騷屑,而遽罷之乎?上曰,然缺五家統爲之,甚不關矣。昌明曰,雖罷紙牌·五家統,豈有不可爲之理乎?上曰,流民避役者,缺整頓,如是騷動,如此良法,罷之不可矣。昌明曰,民心騷屑如此,則不知親上死長之義,故如是陳達,紙牌,今雖不罷,此後事,不可不愼於其始也。上曰,紙牌,若動於騷屑而罷之,則後雖有良法,不能爲矣。宇遠曰,不顧民心之不安,猶爲此事,誠極可悶矣。昌明曰,臣以萬萬不似,過蒙聖恩,常在近密之地,未聞外方之事,民間弊瘼,雖未能詳知,而旣有所聞,不敢不達矣。全羅道左右水營鹽盆抑買之弊,罔有紀極,以一匹麤木,分給鹽盆,勒捧一石之鹽,且水使,稱以海防松禁,皆其所掌,以水稅柴稅,各持鹽一盆,所納,至於三石之多,鹽夫,以此不堪其苦云。水使之巧作名目,科外侵徵,殊甚無據,似當有査覈禁斷之擧矣。上曰,令本道査覈。擧行條件南益熏曰,非但湖南爲然,緣海各邑,皆有此弊矣。閔黯曰,玉堂之職,出入經席,掌論思,備顧問,其責任,重矣。頃者正當逐日開筵之時,該曹啓請,差送武科講所試官,雖失輕重之序,講所,出於創設,啓請,係是變通,容或有也。至於因此爲例,校理兪夏益,差送武科參試官,此則前所未有者也。朝廷,雖曰乏人,豈不得武科一參試官,而破例差送近侍之臣乎?事不當如是矣。上曰,申明,可也。擧行條件洪宇遠曰,太學,掃雪除草之事,殿內,則本館典僕,當之,殿外各處,則坊內軍爲之矣。今此五家作統之後,漢城府,無端廢閣,不爲定給,雖未知其故,而太學掃雪除草等役,使坊內軍爲之者,載在五禮儀,坊內軍,依前定送事,申飭,何如?上曰,使坊民,依前爲之。擧行條件閔黯曰,李枝遠·尹天賚,前日自上別爲命招,而未及入侍,故今方來待矣。上曰,經筵官罷後,與輪對武臣,同爲招入。洪宇遠曰,祖宗朝缺養多士,多賜漁箭,以爲供餽之地,其後缺奪漁箭缺人,收稅於魚物廛,而用之矣,又以有弊防之矣。今則缺月,只給三十束乾石魚,而陳腐不堪食,故居館儒生,不堪其苦,至有生病者云,似當變通矣。昌明曰,祖宗養士之道,極爲隆盛,而四學儒生,亦有賜漁箭之處矣。其後漸爲見奪於戶曹,故養士之道,極爲埋沒,亦當有變通之道矣。上曰,待戶判入侍變通。經筵官退出。上曰,史官出去,武臣招入。武臣入來。上曰,一人進來。李枝遠進前。上曰,起坐,前爲何官。枝遠曰,曾歷兵水使,又經統制使矣。上曰,今爲何官?枝遠曰,方待罪同知兼察都監中軍矣。上曰,有所懷,則陳達。枝遠曰,臣方爲中軍,以軍中所目見者,陳達矣。向者逃軍金命善,自上特命不殺,一軍皆喜,咸頌吾君好生之德,臣心之喜悅,何可盡達乎?又曰,都監凡事,大將,盡心爲之,皆無未備之事,而炮手及馬兵,得參及第之後,則例皆頉下,而其名,則仍付於軍案者,其數至於一百二十名之多,別爲作隊給料隨行,似好矣。上曰,此外無所懷乎?枝遠曰,雖或有所思,豈有利益於國事哉?尹天賚進前。上曰,起坐,前爲何官?天賚曰,曾歷水使,四爲兵使,又經北兵使矣。上曰,今爲何官?天賚曰,爲同知兼副摠管矣。上曰,有所懷乎?天賚曰,我國武士,戰馬無以辦得,脫有緩急,無馬之武士,何所用乎?諸道牧場馬,其數不貲,而放棄原野,至於不用而老斃,誠爲可惜。雖難白給,許納雌馬,得以換出,則武士有得馬之路,場馬,有蕃殖之利,於公於私,似爲便當矣。上曰,令該曹稟處。擧行條件尹天賚退伏,李鏶進前。上曰,起坐,陳所懷。鏶曰,前日入侍時,已有所陳白,此外無可陳之言矣。上曰,退去,他人進來。李穦進前。上曰,有所欲言,則陳達。穦曰,臣無知識,事〈之〉便否,不能知也,而鐵嶺底,有淮陽府,自前兼營將矣。今罷淮陽之營將,換設於鐵原,鐵之距淮陽,三日程,若有盜自鐵嶺來者,勢不及禦矣。上曰,此外有所懷乎?穦曰,無所達之言矣。上曰,退去。遂罷出。
上在昌慶宮。停常參·經筵,只晝講。
辰時,日暈兩珥,自巳時至未時,日暈,暈上有冠,色內赤外靑,申時,日有重珥,內暈上有冠,色內赤外靑。夜自二更至五更,月暈。
鄭樸啓曰,明日常參·經筵,取稟。傳曰,只晝講。
傳于鄭載嵩曰,政事,明日爲之。
李溟翼,以都摠府言啓曰,今日入直軍士,中日習射,請出標信。傳曰,知道。
閔黯啓曰,事變假注書沈橃,自數日前重得傷寒,症勢漸重,缺中,不能供仕,今姑改差,他假注書差出察任,何如?傳曰,允。
韓濙爲假注書。
閔黯,以兵曹言啓曰,當日炮保安圭卜稱名人,自丹鳳門入來,差備門外擊錚,極爲駭愕,令攸司囚禁治罪,同門守門將鄭纘陳,常時不能禁斷雜人,以致闌入,亦爲非矣,推考,何如?傳曰,允。
又以守禦廳言啓曰,本廳舊廳,曾設冶所,軍兵所給,及湖南月課鳥銃,今方連續裝造矣,依他軍門例,所造鳥銃,仍爲放試於其處之意,敢啓。傳曰,知道。
又以備邊司意啓曰,外方人上疏中,平壤居申應瑞,本道弊瘼十三條之疏,未及覆啓矣。今聞應瑞,本以衙前,上來京中,僞造印信,成出忠翊衛帖文之事,現發於捕盜廳,方在譏捕之中云,其疏,不爲覆啓之意,敢啓。傳曰,知道。
獻納柳命天啓曰,引嫌而退,應被推勘,勢難在職,請正言姜碩賓,遞差。答曰,碍袖落地,實出无妄,特勿推考,使之出仕。
午時正月十七日上御經筵廳,領議政許積,同知事李袤,特進官金宇亨,參贊官鄭樸,侍講官吳始復,檢討官南益熏,注書申㶅,假注書權珪,記事官崔錫鼎·李后沆,入侍。上讀前受音,自子之武城章,至子張問仁章,竝註一遍。吳始復進講,自佛肸章,至小子何莫學夫詩竝註,仍缺大文訖。上受而讀之。吳始復,進釋註義曰,無可無不可云者,謂意在可則可,意在不可之意也。又曰,惟聖人,不磷緇於磨涅。金宇亨曰,下聖人而欲試於磨涅,則必有學步邯鄲之患也,此語在小註矣。李袤曰,時君不用,故有繫匏之歎,時君若用之,則豈有此言乎?講畢。許積曰,近來氣候,何如?上曰,午前,則熱候甚盛矣。積曰,向者水刺,甚爲厭進爲敎矣,至今尙然乎?上曰,然矣。積曰,入於講筵,每進不務學之言,誠極未安,而氣體安寧之後,可以用功於學問,上讀書之時,幸勿至於夜深,且聖體不平之時,則筵臣雖來矣,使之停講,待氣平缺不可强爲之也。上曰,今日日暈,極爲慘矣。積曰,日暈,無日無之,極可怪矣。上曰,此時正陰陽交替之際,而天地之氣,必壅滯而然矣。積曰,寧陵陵幸,曾已命下,而適値客行,勢難爲之,若待勅行回還後爲之,則非但農節已迫,當此凶年,纔過勅行,又經陵幸,則畿邑之民,似難支堪矣。上曰,過勅行之後,則農節已迫,民事不可不慮,寧陵陵幸,退定於秋間,可也。積曰,寧陵之幸,程道,定以三日,則往還之間,當費六七日,自上幼沖之年,屢日勞動,恐傷玉體,秋間,則寧陵三年已過,拜陵之際,變服未安,八月大祥後禫祭前,展謁於崇陵,似好矣。上曰,寧陵陵幸,姑爲停止。擧行條件許積曰,祔廟都監,或有仍修補之物,或有新備之物,而至於輦,則以平日所坐之輦,用之爲當,而所坐,過溫泉擧動後,多有渝色之處,似當改備矣。上曰,以平日所坐之輦,仍用。積曰,漢城府,非但詞訟甚煩,五家統·紙牌等事,今方擧行,右尹所掌禁亂等事,尤爲繁多,而右尹金壽弘,今年九十九也。八十之老人,不可責以煩劇之任,右尹金壽弘,今姑改差,授以閑局,以示優老之典,何如?上曰,右尹,今姑改差。出擧行條積曰,八十之人,例陞堂上,而旣陞堂上之人,無例加之事,完陽君李元老,以仁祖朝功臣,今年八十也,似當有優老之典矣。上曰,加資。積曰,李元老,本階爲資憲,今若只爲加資,則當陞正憲,自前如此之人,有直陞一品之時矣。上曰,特爲超資。出擧行條積曰,白弘性,屢經邑倅,今爲扈衛別將,其年,亦八十也。頃日來見臣,臣問曰,汝之子與孫,何不陳疏乞恩乎?答曰,上疏乞恩,極爲惶恐,故止子若孫,不使爲之云矣。上曰,老職加資。出擧行條積曰,定配罪人金孝曾,有膂力,故訓局大將,陳達榻前,姑爲放釋,築城時,使之監董石役事,蒙允矣。其時注書擧行條件,忘却不書云矣。上曰,擧行條件,書入。積曰,朝者兵判陳箚,有所達之事云矣。上曰,見之矣。積曰,其中有急急定奪之事,敢達矣。官爵加設,事體甚重,而近來武士之淹滯,不得調用者,甚多,前頭科擧時,缺以推移塡差,司勇遞兒十四窠,依箚辭分爲參上,缺兼,則於國家經費,亦無所害,依箚辭爲先施行,而明日政,依數差出,宜當矣。上曰,依兵判箚辭,爲之。積曰,今番武科,不得已分設於外方矣。聞初試時,代射代講之弊,甚多云,蓋京中,則有臺諫糾察之事,外方,則無之,故其弊,至於如此,今番各道殿試時,使其道都事,依京中試所臺諫之例,檢察,何如?上曰,依爲之。竝出擧行條積曰,咸鏡都事,雖已差出,時未下直,當催促下送,而全羅都事,時未差出矣。上曰,明日政,差出,速爲下送。出榻前定奪積曰,凡監司,雖或罷職,未交代之前,行公,例也。全羅監司權大載,以向者推考未勘之故,不爲行公,凡干文報間,以假都事名,著署以送,其在事體,殊甚未便,推考,何如?上曰,推考,使之行公。出擧行條上曰,經筵官退出後,武臣招入。許積,顧謂經筵官曰,有所達之事,陳白爲可。經筵官,則無所達,退出。鄭樸曰,祔廟都監,設於刑曹,刑曹,移於掌隷院,故掌隷院,欲移於典醫監而無判決事,不得啓達,使政院定奪,故敢達矣。上曰,使之移於典醫監,武臣入來。上曰,梁禹及進來。上命起坐,問曰,前爲何官?禹及曰,歷慶尙兵使矣。上曰,慶尙道,有何弊乎?禹及曰,別無所達之弊也。上曰,年幾何?禹及曰,四十九矣。柳重起進前。上曰,有所懷陳之。重起曰,無緊重所懷矣。積曰,精抄廳,有所達之事,可白于上。重起曰,臣方帶精抄廳千摠,雖有所懷,事多有牽制處,無所達之事矣。遂罷出。
吏曹判書尹鑴疏曰,伏以臣,以至庸極陋,衰老癃疾,遭遇盛際,致位宰列,而見危不持,知顚不扶,當退不退,去而復來,臣猶自愧,人謂之何?勞勩之中,疾勢侵凌,憂惶之餘,精魄離散,臣雖欲貪戀榮寵,黽勉從事,亦不可得矣。且臣竊觀今日朝廷之勢,雖聖上,居可致之位,有可爲之資,而亦恐有不如聖志之所欲爲者,況臣無才無德,行不缺言不見信,以臣之位,則不可不謂與聞國政矣。以殿下之恩遇,則亦不可不謂與共天職矣,而大事不敢爲,而小事不能行,百言而無一施,復入而益無可爲。上之聖明,無擇善固執之志,下之輔弼,無剛毅純篤之風,邦本困瘁,而莫之思救,邊虞疎缺而莫之顧慮,若是而不亂且危者,有國之所無一也。傳曰,政令,出一曰缺出二曰,分光,出三曰,無適異,無適異者,亡,方今政令,不啻出於二三而已。聖明,旣不欲自斷,而付之大臣,大臣又不能堅決,而聽之於浮論,所謂論者,非出於失志缺望之輩,則乃出於年少浮薄之徒,訛言孔慘,讒缺古,君心動搖,而廟謨不定,奸人倘佯,而忠善杜口,缺亡者,寔由於斯。臣又竊爲今日執事者危之,當此之時,如臣之愚,無能軒輊,不爲有無,食君之祿,而不能裨君之事,棄君之車,而不能載君之憂,缺位冒寵,而無益於安危存亡之數,無寧辭榮避難,自缺於魚鳥麞鹿之群,此臣之所以重言複言,再辭三辭而不止者也。仰惟聖慈,恕其愚而憐其志,將臣本職兼帶,一倂遞免,俾無怵迫喪守,以幸公私,不勝大願,謹昧死以聞。答曰,省卿疏辭,邁邁遐心,尙爾未回,予心缺然,不知云諭。噫,卿起自布衣,才學高明,忘身殉國之志,予豈不知?當今國事,不啻若燕巢炎樑,魚遊釜中,民心渙散,訛說孔慘,天災時變,殆無虛日,遑遑憂虞之時,卿不思經濟之心,終懷辭退之計,一至於此,供仕無期,予甚慨歎者也。卿其安心勿辭,速出行公,以副至望。
兵曹判書金錫胄箚曰,伏以臣於十二日賜對時,適脫煖帽,仍感寒疾,連復受風於東郊試場,添傷於元宵陪祭,頭痛,漸覺苦重,肢體,時自斂縮,咳喘兼發,嘔噦且作,今日早擬趨詣閤門,欲以本曹及守禦廳事,有所面奏定奪者矣。到晩症勢越添,不得不略構小箚,條列左方,以備睿裁,而文字不能如言語之詳悉委曲,臣不勝惶恐。取進止。一,卽今武弁甚多,武職甚少,旣無以收羅才力,又無以慰副意望,而至於三廳將鬼之類,纔罷先屬禁旅之法,抄薦已積,調選尤難,其勢,將不得不有所變通。今若加置武兼宣傳官,參內九窠,參外五窠,則不過換得軍職,十四司勇,而可以無碍,前頭設科差備,導駕·司禁,亦可以備員矣。孝宗朝,增置禁軍,至一千員,而辛亥還減,以七百爲定額矣。其中兼訓鍊奉事三十八人,則常時惟於各樣試場,全掌差備,未嘗爲禁旅之事,而無馬兵技,只是分喫禁軍之缺當分而別之,全屬於本院,其代禁軍,則更選京外,有才力壯健者,充之,庶幾軍伍,不缺,脆薄不離,而但度支歲費缺四百餘石,請令廟堂,竝與上款,一體商確變通。一,有城而無兵,則不可守,有兵而無食,則不可守,今臣所掌南漢,樓櫓雉堞,略已繕完,而惟是軍餉,不過爲二萬,七朔之資,前歲移轉,各邑太半不捧者,又在此中,蓄積單缺誠可爲悶。臣伏見兩湖今年收租案,比諸前年,殆加三之一,酌量恒費,稍益漕轉之數,今若劃給忠州米四千石,常平牟三千石,眞麥五百石,則此將爲半萬實穀,所乏者大豆,而太倉一歲經用,餘羡甚多,亦令計臣量,將五六百尺,移送山城,則亦合事宜,伏乞財處。一,守禦牙兵五哨,當於來朔,上番組練,而本廳諸將,自中軍別將以外,把摠·哨官,竝自本廳,只給朔料,務劇食薄,實有愧於優養戰士之道,把摠二員,竝依他軍門例,許付司直,而哨官五員,亦於冬春領軍時,令該曹給料,庶無不均之歎,伏乞財處。一,頃因戶曹判書吳挺緯所啓,兩湖官需,依事目復古事,命下矣。臣竊念兩湖,幸得豐熟,實結,亦復增多,已減官需,固不宜更慳,而以事體言之,則軍兵復戶,旣未准給,京師貢價,猶當減約,則彼湖邑宰之俸,比諸畿縣,已不啻累倍,實不可先民先兵,有所優與,姑竢兩事復古後,更議給之,未晩。臣於近者,連見湖南營將示臣之書,皆以旣行組練之後,不給軍兵復戶,爲言,古語所謂,不患寡,患不均者,誠不可不念,請姑還收湖邑之官需,復古之命。啓下備邊司。
上在昌慶宮。停常參·經筵。
辰時,日有兩珥。夜二更,月有左珥。三更,月暈。
閔黯啓,常參·經筵,取稟。傳曰,只晝講。
李溟翼啓曰,兵曹判書金錫胄,牌招不進矣。傳曰,知道。
吏批,判書尹鑴進,參判李袤進,參議未差,左副承旨鄭樸進。
兵批,判書金錫胄病,參判鄭樸未肅拜,參議未差,參知徐文尙進,左承旨李溟翼進。
傳于鄭之虎曰,熱候如昨日,有升降之漸,今日晝講,停。
吏批啓曰,玉堂闕員,今當差出,而擬望之人,乏少,外任竝擬,何如?傳曰,允。
又啓曰,以咸鏡都事催促發送事,命下矣,新除授都事元梲,除授之後,任意下鄕云,催促發送,事體缺罷推,其代,今日政,以在京無故人,差出,卽爲發送,何如?傳曰,允。
以承旨望單子,傳于吏批曰,加望。
吏批啓曰,頃日政,成川府使差出時,崔商翼,以副擬受點矣,商翼,素乏人望,曾又行事怪妄,得罪士論,有不可畀以名都字牧之任者,除授之後,物議頗騰,卽爲改差,其代,以在京無故人,今日政差出,依前給馬發送,何如?傳曰,允。
以承旨望單子,傳于吏批曰,承旨備擬中,或有在外者,或有纔拜臺諫者,或有情勢難安者,或有除拜刑官者,刑官詞訟之地,不可續續遞改,兩司亞長中,備擬。
吏批啓曰,咸鏡·全羅都事,俱以在京無故人,差出,催促發送事,稟啓矣。今聞咸鏡都事申琓,全羅都事鄭有徵,俱因事下鄕云,發送事緊,竝爲改差,何如?傳曰,允。
又啓曰,承旨望,兩司亞長中,備擬事,傳敎矣。承旨望,例以三司亞長,備擬,而執義柳命賢,副應敎吳始復,俱以資未準,未經準職之故,不爲備擬矣。聖敎如此,以柳命賢·吳始復,加望以入乎?敢稟。傳曰,依啓。又啓曰,鐵原府使權諿戶奴,呈狀于政廳曰,年過七十,衰病已劇,素患胸腹之痛,垂寒發作,委頓床席,專廢食飮,旬日之內,決無差復赴任之望,斯速入啓處置云。權諿,病勢如此,則勢難赴任,依近例罷黜,何如?傳曰,允。
以吳挺昌爲吏曹參議,韓垽爲掌令,睦昌明爲吏曹佐郞,金奐爲校理,羅以俊爲副校理,鄭榏爲兵曹參判,李夏鎭爲工曹參議,張瑱爲兵曹佐郞,金時鉉爲禮曹佐郞,鄭有徵爲全羅都事,任望爲承文博士,吳羽逸爲淑陵參奉,申琓爲咸鏡都事,李守慶爲掌樂正,朴昌文爲濟用正,趙祉錫爲禮曹佐郞,沈相·李萬慶爲禁府都事,金輝世爲內侍敎官,趙嗣昌爲童蒙敎官,李久松爲典獄奉事,洪萬熙爲司僕僉正,蔡時龜爲司僕判官,柳命天爲副校理,李夏鎭爲大司諫,韓洸爲慈仁縣監,閔蓍重爲刑曹參判,金德遠爲修撰,權尙任爲工曹正郞,尹松爲成川府使,鄭昌趾爲貞陵參奉,權愈爲獻納,吳始復爲承旨,李同揆爲工曹參議,鄭載禧爲鐵原府使,李挺晩爲養賢庫直長,趙時瑗爲全羅都事,金缺爲缺都事,李觀徵爲右尹,姜碩耉爲司僕正,李同揆爲缺,金壽弘爲戶曹參議,完陽君李元老加崇政,副護軍白弘性加嘉善,皆年八十加資,右承旨鄭載嵩,左副承旨鄭樸,右副承旨閔黯,同副承旨吳始復,兵曹參議徐文尙,參知李同揆。
李溟翼啓曰,兵批政廳,判書金錫胄,參知徐文尙,病不來,參判鄭榏,未肅拜,參議李枝茂,與參判相避,不得參政,判書·參知,竝卽牌招開政,何如?傳曰,允。
以金珏·朴壽彪·黃再明·李諿·李坫·李榴·李世彬·金鎰·李枓·閔後慶·李·諸萬後·崔彦相·李東泌爲武兼,金壽弘·李宇鼎·金厦梴爲副護軍,任之翰爲副司果。
假注書權珪服制,代以尹鼎和爲假注書。
閔黯,以弘文館言啓曰,本館上番副應敎吳始復,以祔廟都監郞廳,今日晝仕出去之意,敢啓。傳曰,知道。
閔黯啓曰,同副承旨除授,卽日肅拜,例也,而新除授同副承旨吳始復,屢度催促,終不入來,事甚未便,卽爲牌招察任,何如?傳曰,允。
閔黯,以撰集廳言啓曰,撰集之役,不容暫緩,而郞廳二員內,獻納權愈,吏曹佐郞睦昌明,今日政,移拜本職,時未出仕,臣始壽,獨爲仕進,無他執事之郞廳,不得撰集,權愈,明日待開門牌招,睦昌明,亦趂明日謝恩後,仕進事,令政院稟旨擧行,何如?傳曰,允。
閔黯,以祔廟都監都廳,以都提調意啓曰,本廳郞廳吳始復,今日政,陞拜承旨,其代,以副護軍李德周差下,察任,何如?傳曰,允。
閔黯,以迎接都監言啓曰,上年生梨,甚爲不實,至今歲翻之後,尤爲稀貴,幾至絶種,掌苑署祭用重事,亦患難繼,前頭客行,決無如前需用之路。前日或當如此之時,則代用胡桃,已有前例,而或用或不用,必致客行執言生梗之弊,自入京日,親臨接見時,司饔院果盤中,亦令勿用,代以胡桃,自義州至三道站上,亦勿需用,以示上年稀産國中絶種之意,似當遠接使·三道監司·司饔院各該司,分付,何如?傳曰,允。
兵曹判書金錫胄箚曰,伏以臣病,日加一日,昨能言語,今日則喉閉,昨能見客,今日則閉戶,深缺火上炎,而脚膝如氷,稠痰中塞,而胸膈自飽,以此缺苦,而朝與切脈者,共議病情,則標症緩急,姑置不缺濇有類止代,臣亦自曉醫理,此乃身不病而脈病者,難治之症也。才弱而任重,力瘁而事煩,宜病久矣。今果病作,嚴召雖降,造朝無計,憂病憂罪,只切悚蹙。伏乞聖慈,特賜矜憐,將臣本病·文衡兩任,亟先遞改,得使戎務不曠,史事無廢,則以公以私,千萬俱幸。臣無任兢惶祈懇之至。取進止。答曰,省箚具悉卿懇。卿之受任者,無非緊重,予每憂病之作,果有似此喉塞之症,予用深慮。卿其安心,從容善攝,亦勿辭焉。
幼學安瑞奎上疏,元疏,留中不下。答曰,省疏具悉。疏中所謂修城池一條,不待爾言,而與廟堂臣僚,旣已商確,方築雉堞,以備自守之計。其別擇筵臣事,夫筵臣,所以掌論思,備顧問,職親地禁,古難其選,故自國朝屢經薦錄,然後備擬受點,或有文名表表稱譽者,則亦參筵中,共相討論。廟堂,別薦人才者外,雖無別薦,大臣以下,或有可擧之人,則或陳箚擧用,或親奏筵席,此皆極選,非必一時創開立規之道,爾其退修學業。
副提學吳挺昌疏曰,伏以臣以無狀,蒙剪拂之殊寵,朝遷而暮除者,非玉署·薇垣,則長于國子,爲一時之榮耀,已極矣。區區願忠之誠,惟在於殫竭筋力,奔走報效之萬一,而臣誠不幸,咽喉之疾,沈痼經年,少有動作,則肺焦而火升,强欲言語,則咽閉而聲啞,寒涼之劑,攻下之物,嚥在喉間,僅救熬煎,便作侗儱顚眩之人。臣實自悼之不暇,又何望登文石之陛,塵廈氈之上,而進讀章句,條陳箋註,以備聖上之顧問乎?此則不但臣自知其不堪,人亦不以是責之臣身者也。姑不敢更瀆宸聽,而臣仄聞大臣,知臣病狀之決不可堪冒此任,而獨以館錄之故,不請遞改,而至有恩召之擧,臣嚴畏分義,不得不扶曳出肅,而退而歸家,痰火益熾,精神眩暈,加以外觸風冷,胸脇如刺,舊患新症,交發竝劇,叫苦枕席,鬼事不遠。旬月之間,決無爲人之望,以臣病廢之缺經幄之列,只爲新薦之地,而今則病勢之危篤,缺遲待賤疾之差,不可以致薦事之稽滯。伏乞聖慈,亟賜遞改,回授無故之人,速完新錄,不勝幸甚。臣有區區賤忱,不得不略暴於祈免之章,臣罪尤萬萬,惟聖明,恕其僭猥,而試留神焉。古者帝王,奉承宗廟之禮,享祀之有常典,時月之有常度,而歷代,莫不以歲正爲最重,故虞書,有正月上日,格于祖之文,禮有孟春徧祭之節,又有立春祭先祖之語。後世帝王,惟漢明帝元年正月,率公卿朝于厚陵,則史氏稱其孝,今者春氣已生,王正將盡,而謁廟之禮,未有議者。伏惟殿下,莅玆新元,雨露之濡,陽氣之伸,萬物之生,怵愓之心,迎來之感,爲如何哉?欲望殿下,亟擧拜謁之儀,以盡追慕之誠,伏惟將擧三推之儀,甚盛擧也。凡在臣庶,孰不仰聖人重農祈穀之意也?但有其禮而無實惠,則是爲虛文也,伏惟殿下,必有所惓惓於此矣。成周以後,知農政之重,以勸相天下之民者,莫盛於漢之文·景,親率群臣,農以勸民,又賜今年田租之半,是文帝也。躬耕以爲天下先,不受獻,減太官,省繇賦,是景帝也。今殿下,行三代籍田之禮,而無漢帝減租之惠,則此非勸民以實也。凡今之民困,未有甚於畿甸,在王畿之內,而繇役最重,弊於軍穀之糴,而未蒙蕩減之恩,荒田之稅,愁怨盈於里閭,及此春和,不有大慰悅之擧,則無以樂其心,而務本業矣。今之田租之在民間,而未入于公者,惟大同春收也。願殿下,不詢有司之經費,斷自宸衷,下哀憫之敎,而減今春之稅,則庶生民之鼓舞於益下之政,而趨化於躬耕之日矣。臣伏聞南別殿移建之擧,已有成命云,是何不得已之爲也?臣竊駭訝,而莫知其故也。斯殿之建於此地,寔自宣廟朝,于今垂百年之久,則基址之卑濕,閭閻之煩囂,向背之未安,非今日所獨慮,而經歷累朝,未有遷改之議者,必有其所以也,而況缺神道,必求諸人心,從古都下之人,與四方之缺師者,無着知,必以太廟,爲赫赫之觀瞻,天必缺殿之基,臣不知地勢之果如何,而人心之所同,其祥莫缺一朝無故毁革,而爲蕪草之場,則恐非休觀也。欲望殿下,更留睿度,亟寢移址之命,俾令仍舊重修,以爲永久奉安之所。臣無任祈懇屛營之至,謹昧死以聞。啓下禮曹,粘目是白有亦,副提學吳挺昌所陳,拜謁太廟事,旣已定奪爲白有在果,減其今春田稅事乙良,令廟堂稟處,何如?啓依允。
上在昌慶宮。停常參,只晝講。
辰時日暈。
下直,龍宮縣監都愼徵,咸鏡都事金始重,全羅都事趙時瑗,漣川縣監洪萬最。
閔黯啓曰,明日常參·經筵,取稟。傳曰,只晝講。
又啓曰,昨日,以撰集廳草記郞廳,吏曹佐郞睦昌明,趁明日謝恩後,仕進事,蒙允矣。卽爲分付該曹,使之催促出謝行公矣。今日不爲肅拜,事甚未便,吏曹佐郞睦昌明,請推考,更爲催促,使之肅拜,何如?傳曰,允。
傳于閔黯曰,下直守令,留待。
閔黯啓曰,頃日金浦郡守吳始泰,啓請除署經發送矣,漣川縣監洪萬最,依吳始泰例,亦爲除署經發送乎?傳曰,依啓。
閔黯啓曰,今月十七日晝講時,全羅都事,明日政差出發送事,榻前定奪矣,全羅都事趙時瑗,今日肅拜後,仍爲下直,而本道人馬,未及上來云,令該曹給馬發送,何如?傳曰,允。
傳于閔黯曰,漣川縣監洪萬最,留待。
傳于吳始復曰,下直守令,引見。
閔黯啓曰,兵曹參議徐文尙,以安州迎慰使,判書金錫胄,以病陳箚,有調理之命,參判鄭榏,時未肅謝,參知李同揆,在外,無入直之員,參判鄭榏,卽爲牌招,使之入直,何如?傳曰,允。
以備忘記,傳于閔黯曰,君之命召,不竢駕以行,乃是禮家之大訓,撰集郞廳睦昌明,雖云有情迹之不安,此則係於銓郞之任,仕與不仕而已,撰集之官,則何所憚而不爲出肅也,況旣施推考之罰,則卽當恐懼仕進,而終不出謝,至致撰修之遲日,殊甚怠忽,罷職懲後。
以備忘記,傳于閔黯曰,向日武臣堂上以上,則旣皆選抄,而雖在堂下中,抄入於不次將領之類,亦令廟堂一體抄擇,別單書入。
傳于閔黯曰,禮曹參判鄭晳,行副護軍李宇鼎,副提調差下,察任籌司。
傳于閔黯曰,晝講入侍武臣外,柳炳然·李斗鎭·全東屹·李旰·李枝遠·金是聲·鄭韺,此七人,輪回入侍。
以備忘記,傳于閔黯曰,憲府,廢坐常多,開坐常少,故每每特敎嚴明矣。今日前獻納權愈,以昨年被推之人,尙未照勘,數遞言官,揆之法例,不獨未便而已。曾前定式中,在京帶推者,督促答通,畢勘於三日之內,明有傳敎,而漸至廢閣不行,更爲捧承傳,申明。
以備忘記,傳于閔黯曰,夫人非聖賢,安得每事盡善盡美?近來栢府·薇垣,許多臺官,或有可避之嫌,而避者,或有下語間失宜,或有偶然之小疵,强避引入,至於憲府,則監察茶時之日,往往有之,事甚不當,罷軟太甚,此後,則勿爲如前紛紜事,更爲申飭。
閔黯,以弘文館言啓曰,新除授副校理羅以俊,時在慶尙道榮川地,經筵入番事緊,請斯速乘馹上來事,下諭。傳曰,允。以下八行缺閔黯啓曰,獻納權愈,再啓煩瀆,退待物論矣。傳曰,知道。
正言姜碩賓啓曰,三司亞長之直擬承宣者,雖是古例,資未窮,職未準者,未嘗越序而擬之,可見祖宗朝用人,不躐等之意也。新除授同副承旨吳始復,資級尙卑,職秩未準,而破格陞授,至超五資,不可以一時之乏人,如是其壞例也。曾前資未窮或職未準者,間有陞擢之典,而亦非取法於後者也,況其資職,俱有未准,則越例太甚,尤有所不宜。請還收吳始復承宣除授之命。成川爲府,淸南一大邑也。自前除是任,必擇文武秩高之人,間或差遣蔭官,而如非治續表著之人,莫宜居之。新除授府使尹松,雖曰被抄於州郡之薦,纔經五品,履歷無多,表表聲績,又無可稱,而猝然超陞,物情爲駭,雖今日官方大舛,不可如是其壞例躐次也。後弊所關,有難置之請,成川府使尹松,遞差。獻納權愈,以臣分望之外,叨恩多矣。居常感懼,內不自得,今玆新命,尤非缺二字而此,則姑不敢暇論,曾忝監試會試試官,榜目開寫時,不能詳察,致有落書誤書之失,兩度推緘,俱未及照勘,決難晏然於臺席,引嫌而退,兩推未勘,勢難在職,請獻納權愈,遞差。答曰,不允。末端事,依啓。
午時,上御經筵廳,引見下直守令。龍宮縣監都愼徵,漣川縣監洪萬最,右副承旨閔黯,假注書尹鼎和,記事官崔錫鼎·李后沆等,入侍。上謂愼徵·萬最曰,進來。二人趨進。上曰,爾等各言官職姓名。二人具對。上仍問七事,二人具對。上謂萬最曰,今年大無,而畿輔尤甚,爾其之縣,特加愓念,救恤飢民。對曰,臣惟恐不堪,敢不竭力?上謂愼徵曰,嶺南雖曰稍登,爾須悉心軫恤,以保民生。對曰,臣才雖不逮,敢不殫心,以奉職乎?上曰,爾等,雖未曾莅歷,如有本縣弊瘼聞見者,可一一奏知。愼徵曰,臣赴任之後,倘有弊政可變通者,當轉報道臣矣。上曰,如無所陳,其各退去。諸臣趨出。上御晝講于經筵廳。領議政許積,特進官吳挺緯,知事吳始壽,吏曹判書尹鑴,參贊官閔黯,侍讀官柳命天,檢討官南益熏,記事官申㶅,假注書尹鼎和,記事官崔錫鼎·李后沆等,入侍。上讀前所受佛肸章,至小子何莫學夫詩章,竝註一遍訖。命天進讀伯魚章,至道聽塗說,竝註一遍,次講大文,缺因進講文義,至伯魚章集註,所言,皆齊家修身之事。鑴曰,缺不言修身之事,未有不修身而能齊家者,家旣齊,則修身,在其中,缺言之,凡人不能齊家,則無以行己而施事,便推將去不得,故其沓沓,如面墻而立,無可見無可進,匹夫猶然,人君,以眇然之身,臨億兆之上,身旣不能修,家且不能齊,則何能推之朝廷之上,施諸政令之間乎?自上所當體念矣。至玉帛鍾鼓章。鑴曰,和與敬,本也,玉帛鍾鼓,末也,豈徒禮樂然哉?凡事,無本,則不立矣。至程子說。鑴曰,上言和敬,爲禮樂之本,此又言無本便乖,乖便不和,所以明先有禮而後,可以爲樂也。命天曰,此引盜賊而言者,甚言其無處無禮樂之意也,至色厲外荏章。鑴曰,穿窬,盜賊中至黯黮者也,色厲外荏者,飾外而遺內,無實而盜名,故取以爲比。積曰,此指在位者言,故以小人穿窬爲比。黯曰,此,夫子歎當時大人之修襮蔑實者,有激而云耳。至鄕原章。命天曰,原,與荀子書有心之愿,意同,故引之。始壽曰,鄕原,非之無擧,刺之無刺,居似忠信,行似廉潔,而足以害德,故夫子惡之。至道聽塗說章。鑴曰,雖聞善言,不能體驗而泛聽泛說,則無益於己,而德不能成,故爲德之棄矣。黯曰,德之棄,是自棄之義,而漢儒,又以爲有德者之所棄,此說亦通矣。更爲尋繹文義,至首章。鑴曰,爲非惟學也,凡學而行之者,是也。命天曰,此雖爲伯魚而言,人君,亦當體念,周南一篇,渾是文王修齊之事,而推以化於邦國者,則於人君,豈不尤切?鑴曰,此言是也。詩云刑于寡妻,以御于家邦,周南正始之本,王化之基也。爲人君者,可不猛省而體驗乎?詩可以懲創感發,故古人云,夫子敎人,多以詩,上章及此章,皆是也。黯曰,周官云,不學墻面,亦此意也。不學周南,則不知修齊之道,而無以推諸事,故如面墻而立。至玉帛鍾鼓章。鑴曰,和敬,雖爲禮樂之本,玉帛鍾鼓,亦不可廢,而我國,則不然,樂則雖有鍾鼓之末,而禮則玉帛,亦隨而廢矣。命天曰,雖無用玉之事,至於祈禱祭享,尙有用幣之規矣。鑴曰,夫玉者,可以禳水火,交神明,故古人重之,至有齋戒時,含玉之事,我國,亦當用之。黯曰,此末務耳。鑴曰,國家事,豈可以末務而不講乎?黯曰,我國所産,非眞玉,玉云玉云,我國之玉云乎哉?鑴曰,此言,似是而非矣。上曰,我國,素不産玉,其所謂玉,便是石也,所以不用,必以此也。鑴曰,玉雖缺代用玉石,何妨乎?如紗羅綾段,非國所産,而亦或代用紬缺以人才言之,只得取用於一國,不必遠求於異國,則以石代玉矣。許積曰,當否間,元非緊務也。至色厲內荏章,鑴曰,此非巧言令色之小人也,蓋外威嚴而實柔弱者也。至鄕原章,鑴曰,鄕原,同流合汚,與人無忤,人易許其有德,故夫子惡之,懼其惑世而誣民也。黯曰,朱子註中,亦有之,五代時,馮道之類,正孔子所謂鄕原也。鑴曰,古者都鄙有別,士處於都,農處於鄕,故鄕爲鄙俗之義,如此之人,辨之甚難,人君,易爲所惑,所當明辨。命天曰,人君,若以爲善人而用之,則必亂邦也。積曰,夫子深斥如此,何必更論?至道聽塗說章,德遠曰,道者,大路之稱,泛然聽聞於大道,而泛然說與於路人,則其無體驗之實,可知,所以無成。鑴曰,人君聞善言,而不能行,則與道聽塗說者,同矣,自上當惕念也。講訖,積曰,再昨,自上有熱升停講之命,臣等聞來驚慮,進來于藥房,問安矣。卽今則上候,何如?上曰,今亦有之矣。積曰,三補枳朮丸,得效未易,伏未知進御之後,似有效乎?上曰,姑無效耳。積曰,此是有根火症,若進湯劑,則或易收效,而自上不肯進御,殊極悶慮。上曰,有根火症,豈可以數貼藥,收效?積曰,臣久帶藥房之任,稍解病理,上候不寧,皆由肝經之火,故自進用有柴胡湯劑之後,頗覺有效,若用小柴胡湯,則好矣。鑴曰,人有五臟,分配五行,而衰旺之候,亦隨時節,方今春時,肝木方盛,若用小柴胡湯,擊伐肝木,則違時逆氣,必有所害,若於熱盛之時,時用泠藥,則可以無損而有補矣。上曰,吏判,素知藥理,而亦能知脈乎?積曰,尹鑴,醫術高明矣。又曰,水刺厭進之候,何如?上曰,一樣矣。鑴曰,淸心元進御,則似好。始壽曰,淸心元,不可長服,冷藥則服之有效矣。挺緯曰,臣雖未知藥理,須進湯劑,可以責效。鑴曰,湯劑難以見效。積曰,今上春秋鼎盛,每以病患,爲不足慮,故不肯進藥,匹夫猶自愛其身,況人君,上有宗社之重,下負臣民之望,豈可不自愛而任他乎?雖或厭進,亦宜强服,以思去根之道。上曰,吏判進來,診脈。鑴曰,臣素不知脈,雖有上命,不得診矣。積曰,尹鑴,雖解藥理,脈則不識云矣。始壽曰,病患未劇之時,易以治療,若或根深疾痼,則治之甚難,所宜趁速命劑,以進,不可放過歇看也。鑴曰,忍冬甚好,古人云,人間自有仙藥,缺謂也,其效,大勝於金銀花,自上時時進服,以代水飮,則好矣。積曰,慈候,何如?上曰,一樣安寧矣。積曰,上年畿邑還缺分其被災輕重,定數捧置後,成冊牒報,則別遣郞廳反庫後,還分事,定奪矣。卽今歲翻,已過旬念,自戶曹屢度催促,各邑成冊,尙未上送,此實監司不職之致,今則勅行當前,分糶之外,勢難反庫,旣有朝命,而不卽奉行,致有命令之不信,事極可駭,當該監司,推考,反庫事,仍停,何如?上曰,依爲之。監司,從重推考。出擧條又啓曰,前因許積所啓,江華居,明通司及刑曹奴婢三千餘口,劃給本府,明通司及刑曹,則以他奴婢,代給事蒙允,而其時擧行條件中,刑曹二字,落漏不書,其後榻前,臣啓以付標添書之意,而尙不擧行。凡注書記事,易以落漏,故別無請推之事,而此則申飭之後,亦不付標,當該注書,推考,刑曹二字,卽令改付標書入,何如?上曰,依爲之。出擧行條件積曰,申後,則承旨出去,只委注書,故致有此弊,今後,則令其日入侍承旨與注書,同修擧行條件,似當矣。上曰,依爲之。
積曰,江華軍器,今方修補,他物,則自訓局及軍器寺,或有備給者,而至於弓箭,則牛筋甚難,若過數月,日氣稍熱,則將不得造成,可極可慮。軍器寺,有百斤牛筋,當納于內工房者,以此爲先推移,何如?上曰,問于軍器寺,爲之。
又曰,山城之役,必須勤幹者,監董,雖禁軍,亦爲除番擇定發送,何如?上曰,依爲之。
挺緯進啓曰,鹽盆魚箭事,曾已陳達,而待吏判出仕,更爲議定事,承敎矣。今則結箭之期,已迫,所當商議定奪,而但四宮所屬,旣有難便之勢,不得變通,則其他,固爲些少利害所關,不甚大段,而變通之際,徒爲有弊,勢難行之,尹鑴,今方入侍,下詢,如何?積曰,尹鑴,請以鹽盆魚箭,屬之戶曹,大體甚好,而但自上,亦有不得自斷之處云,元來此等處,居多,若不能盡屬,而只治其末,則殊甚無益,雖內需司,壽進宮之物,必使盡屬於度支,方可,而勢旣難便,將不得行矣。鑴曰,戶判所達,此臣所建白者也。上曰,前夏所陳乎?對曰,然。此則勢旣難便,決不可變通,則姑不必擧行,近日又有急於此者,夫山澤,一也。諸軍,以各衙門,稱以屯田折受,山野不屬州縣,差送別將,避役之民,相率投屬,爲守宰者,或出役,則自各衙門,譴責隨至,故守令,莫敢誰何。若此不已,山林原野,殆無餘地,州縣,將無以保存,令廟堂從速査出,竝爲革罷,似當矣。積曰,從某至某,稱以某衙門之柴場,從某至某,稱以某軍門之屯田,割折分執,據爲己物,稱以屯民,則州縣,不敢下手,有同化外之民,守令號令,不能行以境內,其弊誠可慮矣。且不但各衙門爲然,諸宮家,亦皆分占,自前欲加釐正,而未果焉。今若査出,革其可罷者,更勿許創置,則好矣。上曰,令廟堂査出,可罷者,罷之,此後,更勿新設,可也。出擧行條挺緯曰,諸軍門之弊,有難勝言,若不變通,民將難保。黯曰,臣曾爲海州牧使時,觀載寧地,有吹鐵所,自都監差送監官,橫行作弊,不徒吹鐵,至於山下田畓,亦皆占據,守令,不得下手矣。其害,延及於海州,小不如意,則監官誣訴,自都監刑推之關,每每下去,誠爲巨弊矣。鑴曰,管餉司屯田,以民田懸錄,自管餉,收其入而徵稅於懸錄之民,其弊亦大矣。始壽曰,臣意以爲,今此諸臣所達,決難施行,各衙門堂上,皆今日之重臣也。衙門所屬,視爲己物,各有自私之心,每每遷就,不肯變通,此爲難耳。鑴曰,此言誠然。殿下,若能夬決,則豈有不可行之理?又啓曰,紙牌之說,蓋欲知民數,非爲簽丁,而守令,不善奉行,閑丁現出者,隨卽定軍。故今聞洪州地,有以被抄於軍兵,爲怨,至於射傷其里都尹云,事之可駭,莫甚於此。射傷者,固當嚴査重治,而守令,亦不可置之,推考,何如?積曰,此屬,從當充定軍役,而但設法之初,太急於定役,故有如此之弊,當令本道,嚴査啓聞,以處矣。上曰,依爲之。出擧行條挺緯曰,設法之初,民情疑懼,若自上下諭,諭以兒弱物故,愼勿輸布,嚴飭縣官,切毋侵虐,俾知朝家本意,非爲簽丁,則民心頗安矣。積曰,紙牌未成之前,豫爲分付,勿充軍役,則其終何以爲之?祗拈失信之怨耳。
鑴曰,五家統修正時,竝爲整理,如有一人疊役者,減其役,如無身役者,定其役,則於民有均役之利,而於國,亦有補矣。積曰,此是戶布之意也。曾在先朝,欲行此法,旣有成命,而姜栢年,不識事宜,上疏以爲儒生,不可徵布,以是沮止。今者尹鑴所陳,缺牌整頓之時,竝爲此法,以均民役,此意誠好。但新服之初,新法有難竝行,姑當觀勢爲之,而但所謂儒布之說,極爲無據,自臣等以下,凡有戶者,皆當出布,則豈可謂之儒布乎?鑴曰,新服之初,尤當行此均役之法矣。上曰,觀勢爲之,可也。積曰,前日全無身役者,必爲怨咨,而一身累役者,則必爲忻幸矣。鑴曰,偏虐小民,至徵責數件之役,而全無身役者,作一閑遊之民,若行此法,以均其役,則豈不甚好?上曰,徐當爲之。鑴曰,令大臣及戶部,恒爲料理,可也。挺緯曰,前日小民,至有一身兼五六役者,若爲此法,以均其役,則固是好矣,而但士大夫間,貧寒無依者,亦多如此之類,猝然徵布,則其爲怨苦,如何?鑴曰,凡爲紙牌,將欲便民,而爲之輕易,卒無實惠,則民無所蒙其澤,豈不缺望?上曰,俟紙牌完畢後,爲之,可也。始壽曰,尹鑴所陳,固是美意,而但紙牌纔行,又創戶布之法,則民心之騷屑,有不可言,姑待數三年爲之,亦未遲也。鑴曰,若待數年,事必不成。上曰,俟其完畢,從容爲之。
鑴曰,還上,爲今日之痼弊,當其督捧之際,侵虐孑遺之民,鞭箠狼籍,人不堪命,所當變而通之,夫常平之規,古之良法也。臣曾以設行常平事,陳達于榻前,大臣以爲不可而止,如不信臣言,試先行于一邑,則可知其效也。積曰,臣則固知其有弊,而尹鑴之言,如此,姑試于一邑,雖失一邑之穀,何害?黯曰,大臣此言,非也。旣知其有弊,則豈可試可?鑴曰,此是仁政之大者,不可不行矣。積曰,有價者,可以買食,而無價者,將不得買食,此難行耳。鑴曰,若必責出銀布,則難矣。民間,渠所持往市上,賣食之物,亦皆折價以受,則豈有難行之理?上曰,雖難盡行,姑試于一邑。積曰,行之於外方,則誠難矣,京中,則可以試之耳。僉曰,大臣此言,非也。旣知其決難行,則試于京中,有何益乎?上曰,令常平廳,姑先試行於京中,可也。黯曰,京外懸殊,京中雖可行,外方則決不可行。積曰,如欲必試,當於小邑,先行,而但當此凶歲,廢糶而行常平,則民先飢死,以是爲難。上曰,姑於常平廳施行。積曰,賣糶雖易,買糴實難,秋後貿穀之時,許多穀物,不可於一二市場辦買,徒有市價騰踊之弊,而轉輸之際,亦必害及於民矣。缺曰,還上之法,行之已久,常平之政,卒難行也。鑴曰,還上之法,爲弊甚大,若不革罷,民將難保。上曰,若無還上,則活民未易,行之已久,難以革罷矣。積曰,此則決不可行,不必强辨,而民間,亦有私行此法者,臣所居忠州地,亦有爲此者數人,而得利甚少,亦不能無弊,況自官家,委諸下吏,使之貿穀於民間,則其作弊侵漁,庸有旣乎?鑴曰,若設場於邑內,使民人自來貿市,則有何下吏作弊之事?積曰,此言迂濶矣。雖設場於邑內,守令,豈可坐市,自行貢販?常平廳先試事出擧行條件
挺緯曰,濟州設屯處,有船隻改造事矣,此意敢啓。上曰,兪。
始壽曰,尹鑴,以臣撰集廳堂上,啓下矣。意其此役甚難矣,及見鑴所欲考見者,則考出不難,而臣昨進撰集廳,開坐,則郞廳,無一人來會者,以故終日空過,撰集之役,一日爲急,而如是稽延,事極可悶。郞廳睦昌明,則謝恩後,仍爲仕進事,啓下,而尙未出肅,權愈,則今又避嫌,柳命賢,雖爲實錄都廳,而實錄,則姑無所事,亦爲郞廳啓下,使之察任,何如?上曰,依爲之。出榻前定奪
黯曰,睦昌明,旣已推考,使之出謝,而權愈,則上年被推,尙未照勘,其爲稽延,誠甚未當,明日待開門憲府人員牌招,推考公事,使之照勘,何如?上曰,依爲之。雖無大憲,若有執義,則可以磨勘耶?黯曰,有二員,則爲之矣。出榻前定奪
鑴曰,古規,則兩司推考,雖在同僚中,卽爲磨勘,若復此法,可無稽滯之患。黯曰,曾於仁祖朝,故相臣崔鳴吉,陳箚請革推考避嫌之弊,而未及施行,今若考其法而行之,則好矣。鑴曰,古者有三公問備之規,三公,尙可帶推行公,況兩司,豈不可帶推行公乎?積曰,故相臣崔鳴吉,最識治體,箚陳之事,皆可施行,然此則後當從容細考,商議更稟,而睦昌明之事,極爲未便。該曹郞官,本無牌招之規,故自政院催使仕進,而尙未肅謝,此亦君命,豈敢稽慢至此乎?本曹,則雖或有情勢難安之事,撰集郞廳,豈有不可行之理?殊甚未安矣。
始壽曰,臣於五家作統時,以爲坊民之役,種種難堪,館奴婢,則殆近千餘,館中之役,勿用坊民事,入於事目,啓下矣。頃因大司成洪宇遠所啓,引五禮儀,殿外各處掃雪除草之役,令坊內軍爲之事,命下矣。臣取考五禮儀,則有謁聖及入學時用坊內民之文,而常時,則元不擧論,而宇遠如是謬啓,似難施行矣。上曰,然則依事目,爲之。積曰,始壽所陳,此與臣等,商量陳稟,而定之者,若因各該司續續陳達,輒皆變通,則事未可行矣。出擧行條件
黯曰,前日洪宇遠所白鹽盆漁箭事,待戶判入侍稟定事,承敎矣,何以爲之?挺緯曰,臣雖未知宇遠之意如何,而略聞之矣。蓋鹽盆革罷事,或有以待士薄弱,致病者,宇遠陳啓,亦以此也,然有不然者,儒生所頒,例給七十五人之糧矣。前日以經費不足之故,從實入上下事,陳啓,食堂到記相考,計口給糧,故房酒別味等,亦皆除罷,厥後因諸議,更爲啓稟,依前盡給,則剩餘頗多,別味諸物,當從此出。且石魚,一月所給,一人三十介,雖曰難繼,而饌價醬價,一一計給,則下人之所以怨望白活,欲復魚箭者,欲藉儒生之勢,奪取市上諸物,爲自己之利也,況葦島漁箭,亦係成均館所收,則恐不可如宇遠之逐一復設矣。鑴曰,臣亦待罪館官,亦知此弊矣。上曰,已諭矣,勿須煩陳。黯曰,前日睦昌明所陳,四學鹽盆,亦當爲一體矣。
始壽曰,頃日大雪之後,四山松木,別遣摘奸,則南山松木,斫伐甚多,各處分松人,今方推治,欲爲從輕重科罪,而其中會賢洞湖城都正家,分守處,斫松尤多,事知奴子,累度推捉,終不出給,揆以事體,殊極可駭,故湖城都正,欲爲請推矣,今聞已死云,其事知奴子,當別樣處置矣。積曰,南道斫松,如是之多,則監役,亦不可置之矣。上曰,湖城都正家奴子,囚禁科罪,當該監役,推考。出擧行條件
又啓曰,掌苑署果園中,有松木,因是成陰,果甚不實,故尹鑴,以斫伐之意,通於臣,臣率爾許之矣。領相,以爲雖一株松,所當啓請斫伐,不當率爾私許,臣有所失,極爲惶恐。積曰,若是他處,不可無責,而旣是果園,尹鑴,以掌苑提調,通議斫伐,不甚大段,然亦爲非矣。
鑴曰,向日體府,累次陳達設立矣,自上置之,不爲擧行,臣未曉也。此是不得已之擧,雖煩聽聞,有不暇計,況旣稱以五道,則亦無所嫌。上曰,此則屬諸領相,而至於敎諭密符等事,有煩聽聞,故不爲之耳。鑴曰,雖以此責之,領相,必須有敎諭密符,方可以行其職。上曰,姑待咨文回報,然後爲之。缺二字鑴曰,若待彼人之命令,則事將不成,如此等事,怯於彼人,而不爲,則若有倉卒之變,何以待之?積曰,臣則不敢可否,而遠接使發送時,缺一字于備局,一一敎以答勅之說。體府事,旣出朝報,彼必知之,若或有問,不須諱閟,但答以體察使,本非戰將,丙子以後,亦有是任,人亡之後,因以廢閣,今則南方可虞,故差出云,則我有辭矣,彼或不疑。鑴曰,體察,卽古之樞密院也。上曰,直辭以對,方可無事,若欲諱之,事極殊常。鑴曰,必須趁速擧行,豫爲自强之策,方可以應變矣。上曰,使臣不久當來,姑俟出來,開府,未晩也。鑴曰,此事至重,不可畏彼而趑趄也。上曰,領相之意,亦欲待使臣之回,開府矣。積曰,鑴意,以爲雖未卽開府,敎諭頒符等事,當速擧行矣。上曰,依此擧行。黯曰,敎書,臣在玉堂時,承製進之命矣,仍爲之乎?上曰,仍爲製入。
積曰,今日日勢已暮,且自上有熱升之候,武臣輪對,姑停,何如?上曰,依爲之。諸臣罷出。
上在昌慶宮。停常參·經筵。
辰時,日暈。申時,日有重暈,暈內有兩珥。
下直,礪山營將慶一會,金海府使邊國翰,長興府使李雲登,鎭川縣監權大遠,興德縣監金磻。
閔黯啓曰,明日常參·經筵,取稟。傳曰,只晝講。
鄭樸啓曰,吏曹郞廳來言,臺諫有闕,政事,何以爲之?取稟。傳曰,明日爲之。
閔黯,以都摠府言啓曰,今日入直軍士,中日習射,請出標信。傳曰,知道。
閔黯,以禁府言啓曰,以全羅道推考敬差官啓本,刑曹粘目,弑夫罪人順京,移本府處置事,允下矣。缺二字便是綱常,依例府都事發遣,拿來,何如?傳曰,允。
李溟翼啓曰,都承旨鄭之虎,右承旨鄭載嵩,病不來,左副承旨鄭樸,式暇,同副承旨吳始復,被論。廳中,只有臣溟翼,右副承旨閔黯,出納之際,事甚苟簡,右承旨鄭載嵩,卽爲牌招察任,何如?傳曰,依啓。都承旨,自院中不得直請牌招,流來古例耶?都承旨,亦爲牌招。
傳于閔黯曰,今日上熱之候,未止,晝講,停。
鄭之虎啓曰,假注晝尹鼎和,時無職名,付軍職冠帶常仕,何如?傳曰,允。
閔黯啓曰,卽者副修撰南益熏,以兒息方患拘忌之疾,乞遞職名,及時往救事,陳疏到院,而元疏還出給矣。親子息,則許令入救事,曾有定奪,修撰金德遠,卽爲牌招肅拜,以爲入直之地,何如?傳曰,允。
以備忘記,傳于閔黯曰,郊外擧動時,捧上言,乃是通行規例也,亦關於民情之上通,今番迎勅擧動時,捧上言事,豫爲知委,使遠方民人,俾無窘迫之患。
閔黯,以撰集廳言啓曰,本廳郞廳前獻納權愈,時無職名,令該曹卽爲口傳,付軍職察任,何如?傳曰,允。
鄭之虎,以備邊司郞廳,以領議政意啓曰,禮曹參判鄭晳,行副護軍李宇鼎,副提調差下,察任籌司事,命下矣。嘉善以上,則稱以提調,堂上,則稱以副提調,乃是規例,鄭晳,當以提調差下,而李宇鼎,則使之仍察有司之任,何如?傳曰,允。
鄭之虎,以備邊司郞廳,以領議政意啓曰,當此西路饑荒,人民流亡之日,勅使時,我國使命廚傳之弊,尤不可不念,而各站迎慰使,出去太早,累日留連之際,支供之費,有不可勝言者。故參酌日子,而發送事,曾已分付政院,而安州迎慰使徐文尙,昨日辭朝,臣又言其不可矣。卽接小報,則平壤問安使李箕徵,迎慰使李沃,又爲發去,客行之到平壤,似當在開月初七八九間,以此計之,則問安使·迎慰使之留滯平壤,必至十數日,政院之不念民弊,殊甚未便。李箕徵·李沃,雖已辭朝,姑令留在,以爲臨時下去之地,而凡干使行,一依前日荒歲定式,從簡接待之意,分付各道監司及開城留守處,何如?傳曰,政院之矇然不稟,事涉未安,而諸處迎慰使,旣知臨時發送之分付,任意辭朝,殊甚駭然。李箕徵·李沃,推考,從簡接待事,依此施行。
閔黯,以缺數字備邊司,平壤問安使李箕徵,迎慰使李沃,姑令留在,從簡接待等事草記,政院之矇然不稟,事涉未安,而諸處迎慰使,旣知臨時發送之分付,任意辭朝,殊甚駭然,李箕徵·李沃,推考,從簡接待事,依此擧行事,命下矣。勅使渡江之期,亦似不遠,故迎慰等使,下直單子,不復覺察,矇然捧入,致勤聖敎,不勝惶恐。且李箕徵·李沃等,似當依草記仍留,而御帖,姑爲還納之意,分付,何如?傳曰,允。
兵曹口傳政事,副司直權愈。
閔黯,以兵曹言啓曰,武臣堂上備局別抄者外,柳炳然等七人,亦爲輪回入侍事,命下矣,柳炳然·李旰·李枝遠等三人,今方無故在京,依下敎入侍事,當爲分付,而金是聲·鄭韺,老病居鄕,勢難上來,李斗鎭,亦甚衰老,多在鄕家,不得分付,全東屹,則時在南兵營任所,交代上來後,入侍之意,敢啓。傳曰,知道。
行大司憲閔點啓曰,臣於日者,輕停前啓,致令同僚,先避峻斥,在臣之道,宜卽繼避,腫患猝重,末由詣臺,陳疏自劾,寔出無策,而聖度寬涵,不賜允兪,辭單未徹,職名虛帶,臣誠狼狽,罔知攸措。腫毒暫消,脇痛旋作,輾轉床席,不能窺戶前一步地,嚴召忽降,不敢不力疾趨詣,而顧臣情勢,決難仍冒臺閣,請命遞斥臣職。答曰,勿辭。頃於聚會賓廳時,適聞客聲已到,卽爲發簡通僚,而停啓於榻前,事出斟酌,疾故相仍,今始來避,亦無所妨,以此以彼,俱無所失,勿爲退待。
上在昌慶宮。停常參,只晝講。
辰時巳時,日有重暈,內暈有兩珥。午時,日暈。夜四更五更,月有重暈。
下直,善山府使呂孝曾。
藥房都提調許積,提調閔熙,副提調鄭之虎啓曰,伏未審夜來,聖體調攝,若何,熱升之候,與昨一樣乎?慈殿氣候,亦復,何如?臣等,不任憂慮,敢來問安。答曰,知道。慈候無事矣。
大王大妃殿,藥房口傳問安。答曰,知道。
王大妃殿問安。答曰,知道。
中殿問安。答曰,知道。
閔熙啓曰,明日常參·經筵,取稟。傳曰,只晝講。
鄭之虎,以備邊司言啓曰,客使渡江,當在不遠,西路站缺數字,一日爲急,而新除授成川府使尹松,方被臺論,不可等待其結末,今姑改差,其代,令該曹今日政,各別擇差,仍爲給馬,催促發送,何如?傳曰,允。
吏批,判書尹鑴進,參判李袤病,參議吳挺昌未肅拜,左承旨李溟翼進。
吏批啓曰,四館積滯,依近例春別遷,何如?傳曰,允。
以李壽慶爲獻納,兪夏益爲校理,李鳳徵爲兵曹佐郞,南益熏爲義興縣監,姜復先爲右通禮,金時鉉爲兵曹佐郞,羅楦爲奉常奉事,黃戴仁爲副奉事,睦林儒·權尙任·李猶龍·沈濡·金始重·李喜龍爲兼春秋,金海一爲司成,權愈爲兼校書校理,金涑爲監察,李枝茂爲工曹參議,禹鼎九爲校書博士,李球爲成川府使。
兵批,判書金錫胄病,參判鄭榏進,參議徐文尙,迎慰使出去,參知李同揆,在外未肅拜,都承旨鄭之虎進。
以表偗爲副護軍,李枝茂爲副司直,尹鼎和爲司正。
閔黯,以實錄廳言啓曰,都廳郞廳睦昌明,有特罷之命矣,依事目今日內,口傳付軍職,冠帶常仕,何如?傳曰,允。
兵曹口傳政事,副司果睦昌明。
鄭之虎,以備邊司言啓曰,會寧及慶源開市,今已完畢,依例令該曹撰出回咨,下送義州府,傳給鳳凰城將處,以爲轉送北京之地,何如?傳曰,允。
鄭載嵩,以刑曹言啓曰,擊錚罪人,年未滿者,及上年災傷差錯官吏推考,御營軍放砲遲晩者,今當照律,而判書臣睦來善,西下,參判臣閔蓍重,未肅拜,臣瑞瑒,不可獨爲照律,待參判出仕後,擧行,何如?傳曰,允。
鄭載嵩,以刑曹言啓曰,本曹郞廳六員內,正郞李日三,兼春秋啓下,逐日入直於闕內,佐郞安䌖,以迎接都監郞廳,除本司,佐郞郭世楗,身病呈旬,本曹詞訟煩劇之地,以郞廳三員,決難推移兼察,李日三,兼春秋改付標,使之兼察本任,何如?傳曰,允。
閔黯,以撰集廳言啓曰,本廳郞廳睦昌明,因實錄廳啓辭,已付軍職,使之仍察撰集廳之任,何如?傳曰,允。
大司諫李夏鎭啓曰,臣才,最居人下,寵擢,最在人先,纔離天部,又長薇垣,臣非其人,匪榮伊懼,人亦將謂何哉?況今朝著之間,未盡寅協之道,繩糾之責,斷非臣之所可任也。且臣曾在銓席,當出之窠,滯而不注,至煩大臣之陳奏,推緘在身,尙未照勘,不可冒居臺閣,請命遞斥臣職。答曰,勿辭。
閔黯啓曰,大司諫李夏鎭,再啓煩瀆,退待物論矣。傳曰,知道。
正言姜碩賓啓曰,大司諫李夏鎭,以臣才分,實居人下,寵擢最在人先,纔離天部,又長薇垣,臣非其人,匪榮伊懼,人亦將謂何哉?況今朝著之間,未盡寅協之道,繩糾之責,斷非臣之所可任也。且臣曾在鍂席,當出之窠,滯而不注,至煩大臣之陳奏,推緘在身,尙未照勘,不可冒居臺閣,引嫌而退,身帶推緘,勢難在職,請大司諫李夏鎭,遞差。答曰,依啓。
行大司憲閔點,執義柳命賢,持平南有星啓曰,新除授掌令韓垽,時在京畿高陽地,請斯速乘馹上來事,下諭。答曰,依啓。
行副護軍李同揆疏曰,伏以臣之不敢更進之意,略暴於前日之疏矣。伏蒙聖恩天覆,得解職名,臣誠感激,方幸至願之少伸,而又於今月十四日,祗受諭旨,令臣斯速上來者,以臣曾有經筵出入之事,有此格外之命,臣惶霣兢惕,數日回徨,益不知措躬之地矣。臣之無狀,百無可取,而其中蔑蔑,最是經術,尋常口讀,亦不通曉,奧旨精義,無以發揮,此乃聖明之所洞燭,同朝之所共笑,雖在黽勉供職之日,每登前席,輒增愧恧,況今身返狐丘,畢命有期,何敢抗顔復出,又以此名,欺世乎?加以賤疾沈痼,漸就危篤,日夕昏迷,與鬼爲隣,已無復起爲人之望,雖欲一登文陛,再望淸光,不可得矣,臣之情事,其亦戚矣。伏乞聖慈,天地父母,察臣理窮,憐臣病劇,亟寢召命,仍令削名仕籍,俾得爲瞑目之鬼,臣無任激切屛營之至,謹昧死以聞。答曰,省疏具悉。特命出入筵席,實出非常,勿辭,宜速登程。
午時,上御晝講于經筵廳,領議政許積,特進官柳赫然,吏曹判書尹鑴,同知事洪宇遠,參贊官鄭之虎,侍讀官柳命天,檢討官金德遠,記事官申㶅,假注書尹鼎和,記事官崔錫鼎·李后沆等,入侍。上讀前所受子謂伯魚章,至道聽塗說章,竝註音一遍訖。命天,進讀鄙夫可與事君章,至惡紫奪朱章,胡氏說,累其心之累字,讀以類音。鑴曰,當讀如陋,命天引書,終累大德諺音,以證之。德遠曰,俗音訛傳,以陋,考其反切,則類音,是也。上曰,然則此字,本是音類耳。讀訖。上受而讀之,至舐痔之舐,讀如抵音。命天曰,此字,當讀如氏。上讀訖。命天,進講文義,至患得之。命天曰,患字下,雖無不字,而其意,則謂患不能得之也。積曰,患失文字,順,患得文字,省耳。上曰,大文省,而註則詳言耳。命天曰,舐,以舌拭之也。鑴曰,此言取媚於人,而不辭其陋也。命天曰,胡氏所引,非釋三等人,只引志於富貴者,以證夫子之言也。鑴曰,此言,出胡氏春秋傳,蓋患失之心,生於欲富貴,而終不覺其漸至於吮癰舐痔,弑父與君之地矣。命天曰,如李斯·趙高之矯詔廢立,貪權樂勢,而猶恐失之也。鑴曰,由其所志之高下,而有此三等之別,缺數字堯·舜自期,苟志於下,則其覆國喪家也,不難矣。積曰,鄙夫初豈有弑父與君之心哉?特以患失之心,勝,而能忍於所不忍矣。至民有三疾章。命天曰,血氣之失其平者,爲疾,故氣稟之偏駁者,同謂之疾。鑴曰,古人有患陰邪之言,故人有病痛者,亦以爲疾。至下文狂矜愚。命天曰,狂卽狂狷之狂。鑴曰,矜,非矜誇之意,乃矜持之意,書所謂不矜細行,是也。命天曰,古人,只是氣稟之偏,而今人,漸至於惡德,夫子所以傷之也。積曰,三疾,本非美德,而然猶止於不拘小節,稜角峭厲,徑情自遂而已。今人,則至於踰閑,爭鬪挾私,故夫子,傷俗之漸下,而爲此言,閑,謂門限也。或是之亡,或者,疑辭,聖人之言,和緩不迫,不欲直斥,故然耳。上曰,如鮮矣仁,集註,以爲辭不迫切,亦此類也。至巧言令色章。積曰,凡重出文字,或有小異者,或有全然相似者,此則重出,而相似者也。至惡紫奪朱章,鑴曰,有五方之正色,有五方之間色,間色,足以害正色,利口,足以害正道,故夫子惡之。上曰,小人之言,雖辯,用之則必覆邦也。鑴曰,小人之言,辯慧捷疾,故是非賢不肖,混淆,而人所難辨也。積曰,紫之奪朱,猶可言也,鄭聲亂雅,則爲害大矣,然猶未至於喪邦,至於利口,則其禍,必至覆國而後已,人君,尤當警飭也。鑴曰,此章,猶詩之比興,將言利口之害,故先引二者。宇遠曰,顚倒是非,眩亂賢愚者,莫如利口,此夫子所以深惡也。鑴曰,紫色眩目,鄭聲悅耳,利口惑人,各就其易惑處言之。積曰,非徒辯給,正指眞小人也。天下無如盧杞之奸,而奉天禍出之後,猶不覺察,小人之易惑難悟,如此,如唐玄宗知之,而用之者也。內雖識其奸,而外喜逢迎諛悅之言,故然耳。上曰,玄宗,天性聰明,雖知小人之禍,而惑於貴妃,至此耳。鑴曰,雖知其禍,而引用貴妃之族,自不覺其陷於覆敗,人君,不知而用之者,固無足言,知而用之者,是亦不能眞知小人之禍故也。宇遠曰,初必辨奸而勿用,若旣用之後,雖知之,亦難退矣。積曰,唐之亡,基於玄宗矣。鑴曰,唐之亡,雖由於玄宗,而削平韋氏亂,能成再造之業,則其興也,亦由於玄宗矣。積曰,人君,當一念警懼,少有怠忽之心,間之,禍必隨之,小人之得進,亦乘其怠忽之時。鑴曰,亡者,保其存者也,危者,安其位者也,亂者,有其治者也,人君,苟能一心警惕,常懷危懼,則小人之言,何自而入乎?宇遠曰,利口鄙夫,常志於富貴,故乘機抵巇,無所不至,人君少懈,則易入矣。鑴曰,人情常好鄙俗阿諛,而每惡直言敢諫,故君子難進,而小人易用也。更有尋得文義,至首章,宇遠曰,人君若察之言行之間,缺數字鄙夫也,何難?積曰,鄙夫,不是極惡之人,只是凡常庸陋缺數字有僥倖之心而已,至於患失,則無所不至。命天曰,昔漢文病癰,使太子吮之,太子色難,而鄧通吮之,父子之間,惟有難色,而鄙夫,則甘心焉,此固寵之計,而患失之心也。人君辨下之道,當觀於此等,而至於自期,亦當不志於卑下矣。鑴曰,鄙,與都鄙之鄙,同義,謂鄙俗也。至三疾章,宇遠曰,血氣之病,當以藥治,氣質之病,當以學治,苟學矣,可以矯其偏矣。上自帝王,下至庶人,孰不無氣質之偏哉?自上當專心於學也。積曰,學者,非只誦讀而已,必反求諸身心,方能有益。鑴曰,學,只是以古人行事,自期於身,雖竝世之人,亦當慕效。又曰,上古之人,氣質純正,而無偏,末世澆漓,不惟賢者,不如古人,性之偏,亦與古異,用人之道,亦何可必得純善之人?雖有偏處,亦可採而用之也。至重出章,鑴曰,此與上下章,語意相近,故重出耳。至利口章,鑴曰,取人之道,當取强毅木訥,不當取巧言利口。命天曰,昔張釋之,不許嗇夫之啑啑利口,而推周勃·張相如爲長者,此可以觀矣。鑴曰,至如識通理明,言辭沛然者,不可以利口論也。講訖。鑴曰,前日,以綱目兼講事,進稟,而患日寒且促,未果矣。今則日氣稍暖,且不甚短,及今兼講,似當矣。積曰,人君,當觀史記綱目,果不可不講,而但卷帙浩大,不可多讀,只是歷略,可也。宇遠曰,近日自上有熱升之候,或命開講,而間有停止之時,伏想症候非細,誠極憫慮。積曰,昨日亦有熱升之候,今日開筵之後,熱候,若何?上曰,與午前一樣矣。積曰,進講時,不敢仰瞻玉色,故未知上候之如何,而卽今熱氣頗盛,所當令醫官,命劑進御,而自上不肯服,殊爲悶慮矣。鑴曰,再昨臣敢陳冷藥進御事矣,伏未知果爲進御,而似有效乎?上曰,別無效矣。積曰,所當急速用藥,而水刺減進之餘,輕施苦口之藥,亦恐有損於脾胃,故爲難耳。又曰,論語進講,已至一年,而尙未卒業,開講果爲一日緊急,第上候平復之後,姑爲休養精神,保頤聖體,察其氣候,而爲之,不可逐日開講,酬應之際,或傷精神,則可憫耳。宇遠曰,此言是也,幸勿泛聽。鑴曰,朱子與人書,亦云今日第一務,莫如休養精神,古人持敬之功,在此,此聖學第一工夫。積曰,綱目,今當進講乎,姑俟後日乎?然此則當使經筵官,進讀,而自上間爲論難,觀其得失,不可熟讀如經書也。宇遠曰,不必進講,時於宮中,披覽似好矣。□□曰,萬機之暇,姑舍他書,先覽綱目,如有窒碍處,不恥下問,何必進講,缺數字章句間,或有疑難,付標下詢于政院,或玉堂,至於經書及章奏間,難解處,竝皆詢問于諸臣,難疑答問,則聖學高明矣。積曰,士大夫,則群居講學,故互相質難,易以得力矣。夫綱目,卷帙甚多,難以逐一進講,若令懸吐以入,時或披閱,開講之時,以質其疑,則好矣。上曰,然,必欲盡讀,勢不及也。積曰,士子則讀一遍訖,又讀一遍,循環讀之矣。鑴曰,萬機至煩,豈可熟讀,如士子乎?又曰,我朝事,多與宋相類,自上當觀宋史,而但不可越序徑讀,宜竢綱目畢覽後,進御矣。積曰,前日以宋鑑進御事,下詢,而元來宋史,文甚不好。積因進曰,水刺,一樣乎?上曰,然。積曰,大王大妃殿氣候,未能快復乎?上曰,未能快復矣。
積曰,渡海譯官未還之前,例爲手本,則監司謄上狀啓,無狀啓,則元手本,直爲啓達,此手本,雖無大段可觀事,御覽次留置,若何?因出諸袖中以進。且曰,其中統營·巨濟等靑魚貿易船三艘飄風,一則泊於對馬島,二船,不知去處,倭人推尋去處云,如此等事,統制使,例當卽爲狀啓,而尙不爲之,故臣卽爲關問此事,欲自上知之,故敢達。又曰,堂下武臣不次者,依堂上例,亦爲入侍事,前旣下敎,昨又下敎,而卽今兵曹判書金錫胄,方在病中,無判書,則如此事,不得爲之矣。上曰,然則徐爲之。
積曰,殿試不遠,多有稟定事矣。試所,承旨進參,例也,而今此武科三所,勢難推移,不得已當差分承旨,以送矣。上曰,如分兵曹之類也?。積曰,然。一所,則設於慕華館,此乃前日例設武科殿試處也。當使實承旨進參,而二所訓鍊院,三所迎賓亭,差出分承旨,以爲進參之地,何如?上曰,依爲之。擧行條件
又啓曰,武所進去承旨,朝夕往來,下直復命,例也,而今番武科殿試,則必經累旬,下直復命往來之際,非徒煩複,必致晏進早罷,有科事遲延之弊,今姑變通,只於開場日下直,畢射後復命,何如?上曰,非如文科,逐日下直復命,勢果難便,依此爲之。出榻前定奪
又啓曰,聞都承旨鄭之虎,以相避,移差兵房云,武所承旨兵房,例爲進參,而之虎,老病筋力難堪,然此則私也。不須言,而都承旨,過一朔出外,使廳中久虛,極爲未安,似當變通矣。上曰,房單子,還入。上曰,今日有處置缺二字前啓,姜碩賓,果已停啓乎?之虎曰,處置,則雖無城上所,亦爲缺數字啓,則姜碩賓,有式暇,故姑停云矣。積曰,此事自下不敢擅擬,而自缺數字古亦當之矣。上曰,雖未經准職,亦有特除之規矣。積曰,故相臣鄭昌衍,以朝散大夫執義,自上有資未準,亦爲竝擬之敎,故陞拜承旨,而無言者,仁祖朝睦性善,以玉堂西壁,加望爲承旨,其時李曼,三啓而停,未久,李曼,以掌令,特陞承旨,臺諫亦三啓而止,此亦以體例爭之者,豈必持久耶?鑴曰,人君用人,或以資序,或以特用,然若或不能詳知其人之賢能,而輕施超擢之典,則官方,漸至於濫矣。上曰,觀其可陞者,陞之,豈可人人而授之?
積曰,前後備局堂上,特除者,多矣。凡軍國重事,不特大臣爲之,與諸堂上相議,其任重矣。前後所用好人,若或不當,而至於啓遞,則有若論正者然,自上當審察也。鑴曰,自前嘉善兼提調者,多,而堂上,則罕有,向日或有以堂上陞差者,然皆極一時之選,近日所用,雖曰英銳,必得文學才望,冠於一時者,然後可合時任,如李宇鼎,恐未及此矣。上曰,孝宗朝,亦有故事矣。積曰,尹鑴之言,臣不敢知,前以副提調差出事,累次下敎,而未得其人,姑未差出,李宇鼎,聰敏解事,足當是任,特差有司堂上,有何不可?上曰,非徒大臣之言,予亦知其可用。積曰,文學之說,尤未曉也,此非副提學,文學何爲,不過解吏事,通典故,以曉大臣之所未及恩者而已。至於公事間綴文,則或大臣爲之,或有司堂上爲之,而今則大臣自爲,有司,則執事而已。鑴曰,文學,非謂善文辭也,博通古今之謂也。有司堂上,實掌備局之事,不可但以爲執事之人,宇鼎名望,恐不合於此任。積曰,宇鼎,聰敏諳鍊,是亦足矣。臣前欲陳尹鑴政事謬擬之失,而未果矣。今始敢達,凡與於欲罷兵車之論者,鑴皆不用,宇鼎亦入於此,故鑴之言,如此,前者諸臣,皆以兵車當罷,爲言,臣以爲姑待尹鑴入侍爲之,可也。其時宇鼎,有如知其非,何待來年之語,故尹鑴含怒,至於上章辭免,承旨,例不得擬於守令,而在家送言于銓官,使之擬望於成川府使。黃海監司崔文湜,未及造成,而自備局有停罷之令,故止而不爲,兵使金鏡,已造四十乘,故仍爲之,文湜初無不遵朝命之事,而爻周於承旨望,丁昌燾,以江華車罷不罷,取稟,則鑴以爲欲罷之意,亦爻周承旨望,沈梓妄發之時,以兪夏益,不爲論啓之故,而欲不擬於銓郞之望,臣在外時,言於鑴曰,若係邪正判斷之機,則缺數字可也。至於事務上,但當相議,同歸於至當,豈可以意見之異同,缺數字塞乎?鑴,不以爲然,今日宇鼎不合之說,亦祟於此也。鑴曰,大臣之言,如此,極爲惶恐,凡造車乘,非直爲兵器,將欲爲大計用也。當初與大臣議定,而宇鼎,以一承旨,不待大臣之言,猝然請罷,極爲未安,其後吏曹參判李袤,以成川府使望,問于臣,臣答以宇鼎,有失言之過,似當擬之云矣。上曰,承旨,不得直擬守令耶?積曰,古規然矣。鑴曰,此則臣之罪也。臣則以爲君臣同議講定之大計,以一承旨,罷之,事甚不當,故數巡不擬於承旨望矣。崔文湜,當初下去時,臣以西路尤當急急造成之意,言送矣,廢格不造一乘,其不遵朝命之狀,誠可惡也。積曰,以蕃臣,遵朝命,特不遵吏判之言耳,自備局,旣有公事,則其不造宜矣。鑴曰,當初朝家,明有命令,而尙不擧行,此非不遵朝命而何?丁昌燾,不念大計,江都兵車,徑稟請罷,只是欲沮大計也。自上,亦有江都,則不可罷之敎,而昌燾如是,極爲非矣。論議旣非,則承旨闕望,有何不可,臣本樸愚,不曉事體,若自上不用則已,旣當是任,當行己見,昔姚元之先設十事,以要玄宗,臣欲效之,欲使聖上,無撓於人言。積曰,臣非攻斥尹鑴也。擧朝,皆以造車,爲不可,而以爲不可全罷者,獨臣也,然則擧朝皆可補外乎?鑴曰,無禮義,則國家,無以杖而立,向日誤禮之人,皆不收用,今日沮遏大計者,亦當與誤禮者,一科矣。積曰,世豈有沮遏大計之人哉?只以形勢而言之耳。鑴之頃日上疏,亦不善爲,而臣不之啓,注擬之失,亦不言啓,今至宇鼎事,亦然,故敢達。鑴曰,宇鼎名望,未及於有司堂上之任,而大臣,以臣爲有憾於宇鼎而然,臣豈有私心,臣以爲必須第一人爲之。上曰,何必第一人,若能曉事,則可以爲之。鑴曰,堂上籌司,必擇極望,如向日閔鼎重輩,皆當時之所謂極選也。積曰,本非淸望,而向時之人,以金始振·吳挺緯,不合是任,論啓,尹鑴,見其時事,以爲當然矣。鑴曰,臣則只知必以極望爲之,故如是敢達,聞望未及,則有涉輕授者矣。上曰,前日所論臺疏,推考避嫌事,其已考出耶?積曰,臣家無崔鳴吉文集,昨日借來,未及看檢,纔閱半篇,其缺數字不得避嫌立異之語,而未得畢看,當俟盡考後,議缺數字帶推之人,例不得擬望,而今則帶推者,亦入至於臺諫,尤不可以帶推之人,爲之。近日吏曹,每緣窘乏,不得不擬此,則憲府久不照勘之致,雖非銓官之失,事極未安,伏見備忘,有趁速照勘之命,聖敎至當,至於變通,當從容徐議耳。鑴曰,時推之人,臣或不知而擬之,或雖知而緣乏備擬,自上有斯速照勘之敎,此法極好。積曰,臣等,雖與殿下講究定法,決不如崔鳴吉,與仁祖所論定者,今若就其法而行之,則好矣。
又曰,崔錫鼎,以實錄郞廳,除本館,故每以兼春秋替直,事極未安,史局新薦,尙不爲之,臣未知其意之如何,而卽今金錫胄,方在病中,不得撰修,實錄廳,姑無所事,金錫胄調病間,崔錫鼎,使之入直本館之意,敢啓。上曰,唯。
柳赫然進曰,訓鍊都監,多有用鐵之事,故分配鐵店數處,而其中藍浦地吹鐵所,都戶首鄭生,前後吹納薪鐵五萬斤,正鐵三萬斤,環刀刃三千柄,拒馬柞刃六千九百,其餘斧子·廣伊等物,極多,自下不敢請賞,而合有激勸之道矣。上曰,然則給空名告身。積曰,此當有賞典,而空名告身,則旣以納粟成帖,不可仍給,堂上帖一張,以此措語懸錄,別爲成給,似當矣。上曰,依爲之。出擧行條又啓,馬兵右別將尹天賚,常時處事精詳,今此城役,當配五所,而主管看役,宜用此人,但方帶摠管之任,將不得出外矣。上曰,然則摠管改差。出擧行條件
命天曰,綱目懸吐事,定奪矣。上曰,一日四卷爲限,懸吐以入。命天曰,前日所懸者,只是曾所進講者,若干,今雖欲懸,本館見存之員,只有臣等二人,張應一在外,金奐病重,權瑍受由,柳命賢出使,南益熏除外,何以爲之,稍待備員爲之乎?積曰,何必遲待,綱目,文不甚難,姑令上下番懸吐,而時令尹鑴·洪宇遠,考準,似當矣。德遠曰,凡御覽冊懸吐時,必玉堂,一會爲之,乃是古規,況臣等二人,所見孤陋,事極可憫。積曰,然則金奐改差,與下番闕員,後日政,以在京無故人,差出,何如?上曰,依爲之。出擧行條件
鑴曰,缺數字敢達,臣賦性偏駁,民有三疾,臣皆兼之,叨此重任,任行已見缺二字於國,取笑於人,乞遞臣職,以便公私。夫君臣之間,必相交修,乃缺數字安,臣非不欲盡心行公,而疎愚如此,恐僨國事。積曰,臣與尹鑴,相對,未嘗不言自上每下同寅協恭之敎,豈敢不仰體聖意,而私相擠斥乎?君子,和而不同,臣之非,鑴亦言之,鑴之非,臣亦言之,乃所以交相戒飭也。鑴曰,臣亦豈不知?只緣病痛多,故然耳。積曰,至於兵車之事,通塞人望,臣以爲私,鑴以爲公,每每相反矣。鑴曰,領相每言之,而臣賦性偏愚,不能聽受。
上曰,經筵官出,武臣引入。申㶅出,引武臣同知柳炳然,行副護軍金世器·姜萬碩等,入侍,經筵官退出。鑴曰,武臣引接時,筵官仍留事,陳達矣,何以爲之?積曰,鑴則使之留侍,似可矣。上曰,唯。
上曰,柳炳然進來。炳然進俯伏。上曰,起坐。炳然坐。上曰,前所履歷,幾何?對曰,臣陞堂上後,自吉州牧,再爲南兵使,方爲實同知兼副摠管守禦中軍矣。上曰,年幾何矣?對曰,五十二矣。上曰,守禦廳,如有可奏之事,或有他可陳者,陳之。對曰,守禦廳新設,故兵判,每以未能鍊習,爲憂矣。又啓曰,臣曾任南兵使時,觀道內人等,皆以操弓爲恥,人有業射者,衆皆非笑之,此爲弊端矣。積曰,臣亦知有此弊者,久矣。鑴曰,此是巨弊,不可不革。上曰,聞判尹之言,本道之人,冠儒服儒,投屬校案,皆以操弓習射,爲可笑云矣。鑴曰,文者末技,雖善無用,況本道人,稱以儒生,不肯業射,旣不文,又不武,將安所用?令本道定其儒額,額數之外,無得投屬,俾習武藝,似當矣。積曰,講武勸學,守令之事,此意知會于本道,亦令該曹,各別收用,北方武士,則可以爲興起之地矣。鑴曰,古人專以射殺人,如六藝,居一序者,射也,射以觀德之類,是也,專以文辭而已者,非作人之道也。上曰,投屬校生,査覈汰去,可也。積曰,不必汰去,雖在校案者,亦無不可習射之理,各別奬勸,兼習武事,本道監司處,行會宜矣。上曰,令備局知會,北方武士收用事,亦爲分付該曹。出擧行條件
上謂炳然曰,此外又有可陳者乎?對曰,臣曾經營將及兼營將守令,兼營將處,兵政缺有營將處矣。積曰,營將,專管軍政,守令,兼治民事,勢缺兼營將之法,極好,設爲鎭管,兼統諸軍,巡歷檢察,脫有緩急,缺制,不至潰亂。近日鎭管之法,大壞,如遇賊鋒,只委兵使,此誠今日可變通者,臣亦曾以此陳達,必須修明,乃可保國,領相,亦可知之,須豫爲講究,以爲將來緩急之地矣。積曰,內有五衛,外有鎭管,互相統攝,祖宗之法,誠爲美矣。鑴曰,前以五衛首末,考出修擧事,陳稟矣。擧行條件中,不爲書出,殊爲非矣。自上覽之,則可知祖宗朝設法規模,今當擧而措之耳。
上曰,金世器進。世器趨進。上曰,職與姓名,前旣聞之,如有所懷,可奏知。對曰,別無所懷。上曰,起坐。世器坐。上曰,如無所陳,退。世器退。姜萬碩進。上曰,起坐,陳懷。對曰,別無所懷。上曰,爾兼羽林衛將,豈無可言者耶?對曰,此則團束已久,更無可變通者,雖有些少弊端,當言于兵判陳稟,臣無面達之事矣。積曰,李益亨,爲禁軍別將,兵判,以爲軍容頓異於前,臣問于益亨,則以爲別無異焉。凡爲將者,非利于己,害于軍,而只遵約束,則好矣。萬碩退。上曰,武臣出。諸武臣趨出。
鑴進啓曰,臣有所懷敢達,自上輪接武臣,觀其人物,且問所懷,甚是盛事,而抑有一焉。王者之道,親親爲本,臣意以爲,宗室監令以上,亦輪回賜對,如武臣例,自上詢其疾苦,且令各陳所懷,以申敦睦之義,似可矣,問于大臣,何如?積曰,此言是矣,堯·舜之道,親九族爲大,雖不能逐日接見,時時輪對,豈不甚好?上曰,宗班,止於監令耶?積曰,然。上曰,監卽縣監,令卽縣令,守卽郡守也。積曰,然。上曰,帝王之道,親親爲大,書云以親九族,平章百姓,卿言是也。內宗,固有時接見,外宗,則亦有不識面目者,自今以後,令該府書啓其名,晝講後,一日二人,輪回入侍。出擧行條件
鑴□□□寧陵遷奉,實由於靈林都正翼秀之疏,故在先朝,特爲加資,差定享官之任矣。今聞以微細事,坐罷云,其功勞,可念,似當有優待之道矣。積曰,今番所失,雖未詳知,而至於遷陵有功,則誠如鑴言。上曰,特爲敍用。
積曰,今此門外擧動時,捧上言事,知會,此蓋慮有民情之或閼,誠是美事。上曰,或慮民情之不上通,而鬱抑於下故也。積曰,雖然,此亦有弊,缺數字則無狀愚民,一奴婢相爭,一言語相詰者,擧皆上言,不勝其紛擾,事若不成,則徒然怨國。凡外方人,有冤痛憫迫之情,若聞擧動之儀,則自當來呈,此則當臨時捧入,而不必豫爲行會也。上曰,然則勿爲行會事,分付漢城府。諸臣皆罷出。
上在昌慶宮。停常參,只晝講。
辰時,日暈兩珥。自巳時至未時,日暈。
下直,慶尙左水虞候金琥,鹿島萬戶閔善,成川府使李球。
鄭樸啓曰,明日常參·經筵,取稟。傳曰,只晝講。
鄭載嵩啓曰,吏曹郞廳來言,臺諫有闕,政事,何以爲之?取稟。傳曰,明日爲之。
鄭樸,以迎接都監言啓曰,尙衣院主簿鄭世杓,加出郞廳,啓下矣。以親病呈辭受由,下去慶尙道咸陽地云,不可等待其上來,迎接之任,姑爲改差,其代,以司宰監主簿李靖賢,差下,察任,何如?傳曰,允。
鄭之虎啓曰,昨日榻前,以吏曹判書尹鑴所啓,靈林都正翼秀,有敍用之命矣。今聞翼秀,前已敍用云,擧行條件中,此一款,不爲書入之意,敢啓。傳曰,知道。
鄭樸啓曰,因刑曹草記,兼春秋李日三,改付標事,允下矣。各司兼春秋,皆有故,無改啓下之員,李日三,今姑仍察,何如?傳曰,允。
閔黯,以兵曹言啓曰,今此庭試殿試時,四所場中,各差備軍之數,三百十七名,各處派定軍,盡爲除出,僅得二百二十一名,而亦未滿其數,不得已禁亂假羅將,考喧·負持等軍,減數定送,則其餘不足,六十二名,以京下騎步兵調用,而除出各處,別單書入,以此定送之意,捧承傳施行,何如?傳曰,允。
傳于鄭樸曰,明日,賓廳日次,晝講,停。
閔黯,以兵曹言啓曰,濟州擧子高男·韓寬·金繼武·吳泰炫·金振輝·洪尙悅等,因巡撫使書啓,俱以試才居首,直赴殿試事,捧承傳矣。依濟州文科直赴高起宗等例,許赴於今番殿試,而本州擧子金雲興,得參本道初試,今方來在京中,似當下去赴試,而此乃絶島之人,一體許赴京試,何如?傳曰,允。
閔黯,以兵曹言啓曰,東萊閑良金挺達·洪秀敏·洪得敏,俱有膂力,比安閑良張漢相·申以悌,亦有才可用,因巡撫使書啓,自本曹試才調用事,行關上京矣,金挺達等,得參本道庭試武科初試,似當下去赴試,而途道遐遠,勢未及還歸,許赴於京試,俾不至落莫之歎。傳曰,允。
正言姜碩賓啓曰,三司亞長之直擬承宣者,雖是古例,資未窮職未準者,未嘗越序而擬之,可見祖宗朝用人以漸,其意不偶然也。新除授同副承旨吳始復,資級尙卑,職秩未準,而破格陞授,有損政體,其在愛惜官方之道,不宜若是也。從前簡擢於三司者,雖非一二,不必援此仍以爲例,而破壞常格,請還收吳始復承旨除授之命。答曰,不允。
遠接使,刑曹判書睦來善疏曰,伏以臣之狗馬陋疾,日益深重,職且劇務,不可久曠,玆敢瀝血上章,冀蒙恩遞矣。不惟不許,反下溫批,臣誠感惶罔措,缺數字臣稟賦虛薄,自少善病,而曾叨邊鎭,重患風疾,裹缺數字斷無生路,而幸蒙孝廟之仁恩,免爲絶塞之旅魂,追思至今,感淚自迸。厥後積年沈痼,少失將攝,則輒卽復發,與死爲隣,自分爲廢病之人矣。夢寐前歲,猥荷隆渥,旣無寸長,驟躋八座,官方之淆,名器之辱,豈非昭代之所羞也?顧臣才分,萬不稱似,屢瀆私懇,未獲允兪,黽勉當職,如蚊負山,矧伊所責,係是刑訟,惟恐讞獄不愼,決訟不審,一念焦勞,積有傷損,所患宿病,因此增劇,視聽昏矇,精爽消亡,加以痔疾甚苦,痛若刺割,四肢不仁,動輒須人,有若行尸,氣息奄奄,儐接之際,勢必顚仆,亦豈無辱國之慮哉?且臣伏讀聖批,雖以議處公事外,照律等事,亞官代行,爲敎,惟是刑部之責,長官爲重,苟有關係緊急之事,則何待出外之臣,而不卽奉行哉?設令臣,能勝其任,揆以國體,決不可一日空曠,況臣本以迃拙之人,病敗已甚,雖得生還,決無供職之望。伏乞天地父母,憐臣病勢,察臣情懇,亟遞本職及兼帶經筵籌司之任,以幸公私,臣無任瞻天祈祝之至,謹昧死以聞。答曰,省疏具悉卿懇。卿其安心,勿辭往來。
禮曹參判鄭晳疏曰,伏以臣以萬萬無似,過蒙不世之渥,超陞亞卿,叨竊榮寵,一味感惕,圖報茫然。不意玆者,籌司特除之命,復出於上心之簡,此實夢寐之所不及,人望之所不到,臣誠惶霣,靡所容措。不知聖明,何取於臣,而前後謬恩之荐疊,一至此哉?歷觀古來,居是官者,必其才猷,可以參贊宥密之謨,而又其望實,足副廟堂之所推薦,然後方可以堪之,不然,其不至僨敗者,幾希,豈不以責任之重,不與百執事比也?顧臣才猷望實,蔑蔑無稱,無一髣髴於是,而徒以天眷偏隆,甄拔太驟,使聖朝器使之道,未免由臣而大失其宜,不亦辱朝廷而羞當世之人耶?以殿下則哲之明,猶未燭臣不肖之狀,謂臣或可以承乏備數,而臣竊自揣分量力,其不敢冒沒承當也,決矣。玆敢不避猥越之誅,仰暴肝膈之悃,伏乞聖明天地父母,察臣辭非飾外,諒臣懇實由中,亟許收回成命,缺二字以安私分,千萬幸甚。臣無任兢惶隕越之至,謹昧死以聞。答曰,省疏具悉。卿其勿辭,從速察職。
兵曹判書金錫胄箚曰,伏以臣前者蒙恩,得暇調病,已累日矣。病勢日加,症情日變,始患痰壅,終憂火熾,將理旣難,疾復未易,而臣之所帶諸務,漸益癏廢,臣於此尤不勝惶恐憫鬱之至。史事經年,而纂修者,無多,此固臣之罪也,而庭試試日新番番期,又皆迫近於數日之內,此亦決非宛轉床褥之人,所能起動,而幹理之者。伏乞聖慈,察臣危病實狀,且念文衡·本兵兩務,不容久曠,亟賜處置,俾臣得以專意醫藥,以圖生路,千萬幸甚。臣無任瞻望祈懇之至。取進止。答曰,省箚具悉卿懇。卿之疾病,如此,予甚慮念,文衡之任,今姑勉副焉。卿其安心,調理察職。
午時,上御經筵廳晝講,領議政許積,特進官鄭榏,同知事李袤,參贊官李溟翼,侍讀官柳命天,檢討官金德遠,記事官申㶅,假注書尹鼎和,記事官崔錫鼎·李后沆等,入侍。上讀前所受鄙夫可與事君章,至惡紫奪朱章,一遍。命天,進講予欲無言章,至宰我短喪章,至禮必壞之壞。許積曰,臣等,在外習講時,申㶅,以爲諺解,釋以晦音,問于洪覩,則云物自敗曰壞,讀如晦,物爲人所敗曰壞,讀如怪,玉堂,初考韻會,則果然此當讀如晦。讀音釋訖,上受而讀之。命天,釋文義,至小子何述。德遠曰,述非著述之義,乃遵述之意,此章文義,開釋甚難。蓋顔·曾,默識聖人之言,子貢以下,徒得其言,而不知其所以言者,皆天理流行之實,如以忠孝等語,語弟子,則徒知其當忠當孝,而不知其所以當忠當孝之理,故夫子,言此以警之。李袤曰,聖人動靜語默,與天爲一,故不待言而顯。溟翼曰,聖人之行,無非妙道精義之發,學者,苟能體此,則可以入道,而子貢徒欲以言語觀之,缺以四時行,百物生,言之。至孺悲欲見章。命天曰,士喪禮,士庶人缺數字溟翼曰,不屑之敎誨,非謂不以爲潔而不之敎也,其所以不屑缺數字誨云也。至鑽燧改火,上曰,卽今亦有改火之規矣。鄭榏,備陳禮曹鑽燧之法,以對。積曰,月令,所以順時也,時令,順則民無疾疫,小註所引周禮,是也。命天曰,柘,山桑柞,俗名自作,猶俗名德加檀,俗名朴達。積曰,草木之名,雖非爲學急務,亦當知之矣。至短喪章,積曰,當時皆不行喪禮,而惟聖門行之,故宰予疑之。溟翼曰,宰予,亦豈不知喪宜三年,而但聖門,以禮樂爲重,故懼其有崩壞之患,而不識輕重取舍之別,發此言耳。至食稻衣錦註,積曰,衰,摧痛之義,疏,麤糲也。上曰,曾見禮記,有卒哭後,受以七升布之文矣。德遠曰,古者卒哭後,有受缺之禮,今則亡之。至食旨聞樂,德遠曰,四不字,皆言不忍之意。至章末,命天曰,中制,中適之制也。積曰,俯就,抑而行之也。命天,讀小註三年問說以啓曰,此註好矣。德遠曰,譬如人有長短,長者俯取,短者跂及耳。積曰,宰予,旣不知不忍之理,而亦不爲隱情之語,故直辭以對,猶愈於後世之匿情而行喪,然再言女安則爲之,其深惡之意,著矣。又曰,昔漢文,寬仁,憂念臣子,有以日易月之遺詔,後世譏其短喪,而喪制之廢,蓋自春秋而然矣。袤曰,親喪,固所自盡,而宰予之言,如此,誠爲不仁矣。君親,一也,近日誤禮之臣,亦不仁之甚者也,更爲尋繹。德遠曰,以言語觀聖,固是學者之病,人君,亦當不徒求之於言語,而必體之於實德,可以爲學之根本。榏曰,多言,是學者之病,故聖人,每欲罕言,雖以文字言之,孔子之文,後世莫及,孟子之文,頗涉支煩,此聖賢之別也。至於帝王家文字言語間,亦當以簡少爲貴。袤曰,此言是也。積曰,王言,當簡重。近日自上備忘,及批辭中,或褒奬逾實,貶損太過,有涉支蔓,雖以士子言之,科場之文,盡書其所知文字,而不知裁損,則其文荒雜,而不能決科。況人君,則言語文字間,尤不當有過實支蔓之辭,且王言一出,傳布四方,文字間,若有下字未安處,當令承旨,一一稟奏,以改矣。袤曰,臣得見宣廟批辭,常時甚簡約,當有事,則頗爲舖張,自上所當覽之。積曰,覽之亦好,然王言貴簡,仁祖朝,以淵默爲道,批語尙簡,群臣進言者,亦不敢雜進辭說,不大聲色,而臣下有過者,久不下點,三次不得受點,則不敢復擬淸望,近日自上特敍太多,當觀其輕重而爲之,若太輕施,非御世之道。德遠曰,缺誤被罪者,不可不察。
積曰,勅使臨迫,郊外迎勅,何以爲之?上曰,若不郊迎,多費銀子矣。積曰,銀子則不關,而彼若因此多有不缺數字語,則其辱不細,況當此致疑之時,易以生疑,所當出迎,而但拘忌之疾,尙熾,門外擧動,極爲憫慮。若以實狀告彼,彼亦甚畏此疾,或不無從許之理,姑待敦迫,然後出迎似當,而但旣不出郊,又不接見於別宮,則事極未安,而別宮亦遠,必須豫爲定奪,自上若欲出迎,則前期分付,嚴飭淸道,乃可耳。上曰,慕華館出迎,與南別宮接見,便否,何如?積曰,兩處遠近,將無同,南宮接見,雖不爲亦可,慕華出迎,似不可已。姑令遠接使,以此實狀,微探彼意,若不敦迫,不必出迎,以此分付于遠接使,何如?上曰,急速分付于遠接使,使之撥馬傳送。
積曰,科日臨迫,憲府事,當變通矣。殿試三處,臺諫皆當進參,而憲府,只有大司憲閔點,執義柳命賢,持平南有星,命賢,以實錄都廳不可進,大提學金錫胄,病重,閔黯,以弘文提學,當代進於文科,城上所又不可無,除此三員,他無推移之人。掌令韓垽,時雖在外,或不無臨時上來之期,掌令李馥,持平金邦杰,方在遠地,上來遲速,有難豫度,此二人,今姑改差,明日政,以在京無故人,差出,何如?上曰,依爲之。出擧行條件
積曰,諫院行公,只有二員,而大司諫,今當差出,其餘亦皆在京,臨時牌招,可以進參,然差出之後,亦或有避嫌者,此可慮矣。
又曰,臣於頃日筵中,略陳睦昌明怠慢之失矣。厥後聞之,則情勢難安,不敢卽進,待翌日欲爲肅謝而已,有罷職之命,似涉冤枉矣。上曰,依他例付軍職。積曰,此非怠慢而然,自上所當知之,昨日罷講退出後,尹鑴,語臣曰,今日欲陳睦昌明曖昧之狀,而忘未能矣。臣答以吾則不忘,而如非大段不得已之事,則自上別傳敎之事,自下續續請敍,事體未安,不爲仰達矣。溟翼曰,昌明,家在門外,故旣聞推考之命,而卽欲出謝,日暮未及,旋被罷職云矣。上曰,旣知其曖昧,則敍用,可也。出擧行條件上曰,金德遠,前在春宮時,爲侍講院官員者耶?積曰,然,連在喪中,闋服未久矣。
命天曰,綱目懸吐事,命下,而本館,只有臣等二人,姑待備員爲之,何如?德遠曰,經書,雖有舊吐,猶必一會而後,爲之,況綱目,本無缺數字西漢以上,多是先秦文字,未易曉解,姑俟同僚備位而後,缺數字議于儒臣以入之意,敢達。積曰,御覽甚緊,明日政,差出闕員,可矣。命天曰,差出後,卽爲牌招,似當矣。上曰,張應一,上來未易矣。袤曰,聞應一,必欲上來,而下部不仁之症,甚劇云,亦難必其上來矣。積曰,春和之後,必當上來,而雖上來,亦難供職矣。命天曰,其在事體,逐日開筵之時,不可無長官矣。積曰,應一,今姑改差,何如?上曰,遞差後,上來乎?積曰,雖遞之後,亦宜上來,且或以他職召之,無妨矣。上曰,姑爲改差。出榻前定奪
德遠曰,臣曾在庚辛年間,侍講於春宮時,自上讀書頗疎,近則頗數,有欠和緩玩味之意,徐讀好矣。積曰,此不必然,太急,則固有害於沈潛文義,而但大有意於緩讀,則反不能將攝文義。昔我仁祖大王,語音洪暢,不待强作聲音,而自然讀書之聲,寬緩不迫,洪大條暢,如此則好矣,有意爲之,則反害矣。命天曰,此言是也。積曰,德遠所陳,只爲欲自上無欲速之心耳。雖士子讀書,太大其聲,則難以兼通文義。上曰,先朝備忘記,有謄書者,故時時覽之矣。積曰,自宣廟朝有之乎?上曰,然。積曰,覽之好矣。上曰,昔唐太宗,大辟三千,皆令縱還,使之及期來詣,此正道耶?命天曰,此則歐陽脩之論,備矣。袤曰,此雖非正道,然能使之及期盡來,是亦難矣。上曰,呑蝗,亦未知其爲正道也。積曰,如使呑之,而可以必其無,則猶或可也。旣不能必其禳災而呑之,似是矯情。德遠曰,雖未知必出於假,而槪非正道也。積曰,有呑蝗論矣。上曰,我東人所作乎?對曰,然。自上如是下詢,甚好,每於講後,商論古事,則豈不有益?德遠曰,講官駑下,雖不能仰答淸問,時賜詢問,以之論難,則好矣。袤曰,何必晝講而已?時時賜對論難,似當矣。又曰,臣年垂八十,兼帶兩任,筋力難支,極爲憫切。吏曹貳官,則有判書存焉,有同閑慢,而筵官,則前席出入,有所難堪,而近來朝廷不靖,故不敢求退矣,兩任中,乞賜遞免。積曰,大臣一員,舊則,朝講外,無進參之例,自上姑未能明習國事,欲爲陳達區區之見,故請令入侍,而但今大臣,只有臣一人,奔走出入,筋力難支,辭以有故,亦所不敢。今後若或氣力可逮,則缺二字氣力不逮,未能入侍之時,只令政院,以大臣有故,未能入侍,啓稟,則可以少休矣。上曰,依爲之。上曰,經筵官出,武臣引入。經筵官趨出,申㶅,出引武臣行副護軍李旰·李穦,宣傳官柳重起等入。上曰,李旰進來。旰趨進。上曰,起坐。旰坐。上曰,莅歷幾何?對曰,臣陞堂上後,自全羅右水使,爲慶尙左兵使,及北兵使矣。上曰,年幾何?對曰,六十六矣。上曰,曾任三處,如有可陳之事,及有他所懷,竝奏知。對曰,臣曾任北兵使,本道軍政,當有變通者,敢達。道內軍兵中,內奴及各司奴,居半,而良人私賤,甚少,至於吉州,則軍兵元數二千二百名內,各司奴內奴,殆過五六百,若依事目施行,則頉下之數,將至三分之一,從前鍊習之卒,減下可惜,而其代充定,亦甚未易,曾已充定者,今姑仍存,此後更勿充定,似爲便當。上曰,此言似好矣。積曰,此言雖是,而第有難便者,咸興有本宮祭享事,故內奴等,多有役使及進上之事,以此推刷頉下,不可不審問於本道,量其形勢而處之耳。上曰,然則問于本道監司及北兵使爲之。出擧行條積曰,本宮一事,極爲未安,漢之原廟,猶以爲非,而此則祭享甚數,差送內需別坐,以主其祭,此吏胥之流,豈徒不敬?亦甚不當矣,若自京差送祭官,則猶愈於別坐之主祭矣。鄭榏曰,元來本宮之名,不當,然事在久遠,似難輕罷矣。積曰,外議,則以爲文昭殿,亦且罷之,此亦豈不可罷?今雖不得罷,亦宜變通其祭享之事矣。上曰,旰,誰之子耶?積曰,旰,卽宗室杜陵君希顔之子,成宗大王子孫也。旰退。上曰,李穦進來。穦進。上曰,起坐陳懷。對曰,小臣所懷,前後盡達,更無所言。上曰,退,柳重起進來。穦退,重起趨進。上曰,如有所懷,陳之。對曰,臣所掌,只三百名,而一百,直於外營,二百,直於內營,晝夜入直,不得分番,極爲可憫,然此則當與兵判相議稟定矣。積曰,此當變通,而闕內直軍,不可減,若令御營軍入直,則似好,而大將,以爲難,徐當相議定之。上曰,五衛將,爲巡將耶?積曰,五衛與巡將,異矣。五衛,則入番,巡將,則別定巡邏者也。上曰,五衛將引見,何如?積曰,何必引見?今則與前大異,極爲閑漫之任,故率以老悖之人差出,有其名而無其實矣。然衛將缺數字直巡將,尤極無謂。古者所帶軍兵,甚多,故疑其有異慮缺數字以相維制,以備非常,今則小帶甚些,而尙有監軍,極可笑也。上曰,巡將,雖資憲,爲之矣。積曰,今則人皆厭避,而向者臣在六卿時,遞職,則便爲巡將矣。又曰,今之巡將,只管巡更,極是閑漫,衆議皆以爲當罷,而但自祖宗朝流來之法,不可猝革,此則當徐議耳。上曰,罷不罷便否,徐議之,可也。上曰,亦有一品,爲守令·監司者耶?積曰,監司,則臣未之知,守令,則或有以一品爲之者矣。
溟翼曰,近來殿下,撫恤民生,至誠惻怛,而澤不下究,怨咨彌甚,此無他,由於守令之不善也。夫生民休戚,係於守令,而近日爲守令者,全不愛民,自銓曹,雖欲擇用,三百六十餘邑,何能盡得其人乎?凡監司之職,所以檢課守令,必須有攬轡澄淸之志,方可以懲戢貪暴,帖伏奸猾,而今者至於褒貶時,以若干無形勢者,置之下考,以塞其責,至於常時貪婪庸殘不職者,無一擧論之時,誠可寒心。積曰,此言是也。上曰,不但殿最,雖在常時,如有侵虐貪殘,闒茸不職者,啓聞罷黜,乃古規也,而今則其或狀啓罷黜者,只是病重者而已。積曰,臣曾任兩南方伯,嶺南,則至於三年之久,故六十餘縣,無一人不入於啓罷者,湖南,則一年卽遞,而守令不罷者,纔數人,以故,守令,頗有畏戢之心。今者只擧一二人,置之下考,未聞有狀啓罷黜者,如此,則豈有懲戢之理乎?上曰,稍有勢力,亦不得論以下考,殊極可駭。積曰,仁祖朝,多有以贓死者,此雖可矜,然其在必罰之道,不可不嚴治,而近則或因臺啓,間有査覈之命,而亦不以實,率多相蒙,此監司不爲嚴査之致。臣於仁祖朝,累爲監司,査覈之時,親自檢考,無不得其實者矣。上曰,一年之內,無一度罷黜者,其監司,推考,何如?積曰,此不可爲定式,自上當觀其擧措,臨時處之耳。榏曰,一道守令,一年之中,豈無一人可罷者乎?事極駭然。上曰,監司,承宣之任,黜陟守令,守令,親民之官,休戚所係,而今之爲監司者,只以殿最時,無形勢一二人,置之下考,以爲塞責之地,而常時,則病重罷黜者外,未有擧劾之事,其專委一方,更缺數字之意,安在哉?一道許多守令,一年之中,寧無一人不職者缺數字後,如有貪婪殘暴,及闒茸不績者,一一糾劾,趁卽啓聞罷黜,或隨犯科罪,以爲懲礪之地事,下諭于八道監司。諸臣罷黜。
上在昌慶宮。停常參·經筵。
閔黯,以都摠府言啓曰,今日入直軍士,中日習射,請出標信。傳曰,知道。
以黃海監司病勢,萬無奔走站上,令廟堂稟處事狀啓,傳于閔黯曰,觀此狀啓,則病重不得出站云。新監司趙師錫,明日內催促發遣事,分付。
傳于李溟翼曰,歸厚署棺板一部,送于內需司事,言于該曹。
閔黯,以都摠府言啓曰,今日入直軍士,中日習射事,標信命下矣。雨勢如此,不得爲之之意,敢啓。
鄭之虎啓曰,右承旨鄭載嵩遞差事,命下矣。今番庭試武科承旨二員,當爲進去,同副承旨吳始復,方在被論中,不得缺數字此逐日開筵之時,或有爲政之事,則將無以推移進參。今日政,以在京無故人,差出,卽爲牌招察任,何如?傳曰,允。
閔黯啓曰,今日爲政事,命下矣。吏房承旨鄭載嵩,病重陳疏,入啓,都承旨鄭之虎,左副承旨鄭樸,吏曹俱有相避,左承旨李溟翼,當爲進參於兵批,吏批政廳,何承旨進去乎?敢稟。傳曰,兼進。
注書申㶅受由,代李玄錫爲假注書。
吏批,參議吳挺昌進。兵批,參判鄭榏進。左承旨李溟翼,吏兵批兼進。
吏批啓曰,玉堂上下番,以在京無故人差出事,命下矣。無故之人,乏少,無以備望,外任竝擬,何如?傳曰,允。
又啓曰,大司諫,今當差出,而在京無故人,乏少,承旨外任,竝擬,何如?傳曰,允。
鄭之虎啓曰,承旨闕員,今日政,以在京無故人差出,牌招察任事,蒙允矣。今聞新除承旨丁昌燾,時在忠淸道忠州地云。似當有變通之道,何以爲之乎?敢稟。傳曰,然則改差。
鄭之虎啓曰,吏兵批政廳,左承旨李溟翼,兼進矣。李溟翼,移拜大司諫,臣與左副承旨鄭樸,皆有相避,右副承旨閔黯,進參之意,敢啓。傳曰,知道。
以賓廳座目單子,傳于鄭樸曰,大臣·備局堂上引見。
今日大臣·備局堂上引見時,兵曹參議徐文尙,今姑改差,其代,今日政,差出事,榻前定奪。
吏批,以金海一爲掌令,睦昌明爲校理,沈檀爲持平,李德周爲掌樂正,鄭道成爲禮曹佐郞,姜碩賓爲副修撰,丁昌燾爲承旨,安如石爲正言,柳經立爲司藝,柳命賢爲兼東學敎授,睦昌明爲兼南學敎授,柳愈爲兵曹正郞,李溟翼爲大司諫,趙嗣基爲承旨,李宇鼎爲兵曹參議,李夏鎭爲承旨,李鳳徵〈爲〉兼春秋,任堂爲典籍。
以陽川縣監望單子,傳曰,副護軍趙昌期,除授。
兵批,以張應一·李夏鎭·李馥·朴大頤爲副護軍,金奐·金邦杰爲副司直。
吏批啓曰,新除授永興府使黃儁耉戶奴,頃以其上典身病危劇,不能赴任,再度呈狀,以調理赴任之意,題退矣。今又呈狀于政廳曰,所患宿疾,根柢已深,委頓僵仆,日甚一日,方在朝夕待盡之中,斷無赴任之望,入啓處置云。其病患實狀,如此,不可等待其差復,永興府使黃儁耉,依近例罷黜,何如?傳曰,允。
鄭樸啓曰,假注書李玄錫,時無職名,依例付軍職,冠帶常仕,何如?傳曰,允。
今日大臣·備局堂上引見入侍時,領議政許積所啓,進賀兼謝恩使,趁勅使未入京前,差出,可無遲滯之患。謝恩使缺數字臣則當首擬,而他大臣,皆老病,無可擬之人,以宗班備擬之意,分付該曹,何如?上曰,依爲之。又所啓,使倭譯朴再興,往于釜山,有探知事情之事矣。累缺數字聞見手本,不可無褒奬激勸之道矣。上曰,加資。戶曹判書吳挺緯所啓,京畿監司處,給帖募穀事,分付矣。請得老職通政·嘉善帖百餘張,以此分付吏曹,成送,何如?上曰,依爲之。工曹判書柳赫然所啓,聞南漢築城始役之時,先設山神祭云。今此大興洞築城處,宜有設祭之事,且浮石,先爲始〈役〉後,亦當行祭,而此則自軍門當爲設行,祭物,則令奉常寺備送,何如?領議政許積曰,此係名山,故自前祈雨之所,城役旣大,不可不祭,浮石所祭物,亦令奉常寺備送,似可矣。上曰,遣官設祭等事,令禮曹趁速擧行。判尹吳始壽所啓,因行狀所撰人之求見,臣與撰集廳諸郞廳,取考政院日記,則右議政許穆,庚子三月十六日掌令時,論禮疏,不爲載錄,庚子四月十六日,以服制事,有大臣以下諸臣收議,而日記中,亦不載錄。故考見時政記,則論禮疏及收議,竝爲書錄,如此緊重文書,公然落漏,殊極寒心矣。領議政許積曰,如此之人,不可不査出論罪矣。上曰,事極可駭。令政院,考出其時當該承旨·注書,承旨,則姑先從重推考,注書,拿問定罪。又所啓,平壤,古有書劍齋,乃故相臣李元翼所建也。鄕校書院入番儒生,講讀之餘,兼肄武事,賞罰勸懲,其意實有所在矣。丙丁以後,本道戎務,廢弛,書劍齋,亦隨以廢閣,邊上備患之意,不當如是。今者北路,因柳炳然所啓,旣令儒品作隊,江邊列邑,亦自廟堂團束儒品,則關西內地,亦不可異同。復設書劍齋於各邑鄕校·書院,使入番儒生,講武於讀書之暇,似好矣。領議政許積曰,此法甚好,令本道申明舊規,各邑,竝依此施行,亦可矣。上曰,著實擧行事,過勅後,分付。獻納李壽慶所啓,臣今日入侍時,有顚倒失禮之失,請命遞斥臣職。上曰,勿辭,亦勿退待。又所啓,三江居民,氷役最苦,以此呼寃,多矣。頃於內氷庫藏氷時,漢城府所管之寨,色吏·庫子等,減剋役夫之數,以爲自利之地,而氷丁元數,有所不足,則故爲執頉,應捧七張外,加捧四五張,以此充補,監捧之官,慢不糾察,一任姦吏之所爲,侵劫之害,罔有紀極,致令民人,怨聲盈路,此而置之,無以懲後。漢城府當該監捧官,罷職,其時色吏·庫子等,竝令攸司,囚禁嚴治,各別科罪,以杜日後。缺數字上曰,依啓。又所啓,伏見守禦使狀啓粘目,本廳設屯各缺數字五家作統紙牌等事,令屯將句管,臣不勝駭歎之至。守令之職,缺數字等是一邑之民,而或屬之屯將,或屬於本官,各自管治,則是一邑而有兩守宰也,況衙門差送之屯將,不當爲本官之面任,各邑字牧之命吏,不可受別將之分付,體統所管,決無是理,若慮吏品之侵擾,募民之駭散,而爲此苟且之擧,則是朝家法綱,不能行於吏胥,而去就進退之權,專在於民也,雖團束其民,何可恃於緩急之間也?一自各衙門設屯之後,守令號令,不行於屯內之民,其弊已痼,而今又使別將,句管作統等事,而本官,不得干涉,則其流之弊,有不可勝言,而別將輩,因緣作奸之端,亦難保其必無,所以兩便兵民之計,適足以養成驕悍之習,而終至於利歸於別將輩囊橐而止耳。若不趁今反汗,則守令,將無以措手,屯民,益無所顧忌,豈不大可寒心哉?請還收屯將句管之命,專委本官,一依事目擧行,而別立科條,嚴禁吏品侵刧之弊。上曰,依啓。
鄭之虎,以孝敬殿參奉,以入番宗室意啓曰,今月二十六日庭試,本殿參奉金盛達·黃鎰,當入試所,科場給暇,載在法典,令該曹依前例假官,豫爲差出,使之臨時致齋入直,何如?傳曰,允。
閔黯,以精抄廳言啓曰,卽接尙州牧使柳洽所報,則本州,來二三月當上番軍中,李榮達·柳治先·張五十同·嚴斗弼等四人,今番武科初試入格,而湖南·嶺南兩道,依兩界例,遣重臣試取,則李榮達等四人,所當赴擧本道,而莫重番上之軍,不可缺伍,不得已上番云。本廳軍兵逢點之期,在於今月二十五日,故番上之卒,例爲前期上來矣。今此李榮達等四人,旣已來現本廳,則似當許赴於京試,以此分付入門所,何如?傳曰,允。
傳于閔黯曰,仁嬪墓改莎草時,役軍題給事,京畿監司處,分付。
閔黯,以敬思殿參奉,以入番宗室意啓曰,今日王大妃殿別監等,猝然使酒,稱以自中治罪,施杖無數,不勝痛楚,肆然號哭之聲,聞於內外,其在聽聞,極爲驚駭。自正殿至嘉應門,乃至近之地,雖有本殿下人等治罪之事,或出外門懲治,或施懸罰者,槪慮有喧聒之弊也。勿論別監輩作挐曲折之如何,高聲號哭於正殿至近之地,其爲罪狀,不可不懲,行首別監及喧譁別監,令攸司囚禁,從重科罪,何如?傳曰,允。
閔黯啓曰,明日常參·經筵,取稟。傳曰,只晝講。
午時,上御經筵廳,引見大臣·備局堂上。領議政許積,工曹判書柳赫然,戶曹判書吳挺緯,判尹吳始壽,大司憲閔點,左承旨鄭樸,獻納李壽慶,副校理柳命天,假注書尹鼎和·韓濙,記事官崔錫鼎·李后沆等,入侍。
積曰,連日開筵,今又下雨,日氣不佳,熱升之候如何?上曰,姑無事,而熱升之候,無減矣。積曰,水刺,何如?上曰,一樣矣。積曰,寢睡在於何時?上曰,或至二更,或至三更,而昨日,則罷筵之後,熟讀所受,仍覽綱目一卷,就寢之時,正四更一點矣。積曰,四更大過。上曰,覽一說,則必欲終其說,終其說,則又欲覽後說,如是耽看,自不覺其夜深耳。積曰,旣始則必欲終之,立志如此,豈不甚好?然有害於調養之道矣。上曰,每事必要速畢,玩愒,則不成矣。豈徒文字間?凡公事,亦然矣。積曰,大王大妃殿氣候快復乎?上曰,幾盡差復矣。積曰,慈殿氣候,何如?上曰,無事矣。上曰,兵判,以病辭職,本兵不可輕遞,故文衡之任,勉副焉。實錄廳,一日爲急,大提學,明日內差出,可也。積曰,竊窺聖意,以實錄遷延,爲憫而然,然過科後,許遞爲當,而今不須言。凡大提學,必□任入來薦望,然後政府六卿,同會圈點,今則勢難及科前,過後爲之,似可矣。上曰,然則過科後,差出。
積曰,黃海監司崔文湜,以病重無路接待客使,新監司,斯速催送,交遞事,狀啓矣。上曰,新監司趙師錫處,敎諭書,趁速傳授,使之明早發行。積曰,前監司,果爲病重云,而重記修正與否,姑未知之,問其重記修正,然後發送新監司,似當。且客行尙遠,新監司,到境交印,直到黃州支待,不必到營,其間日子,不甚急迫矣。上曰,令備局,崔文湜處,重記修正與否,爲關問之。積曰,自前謝恩使,缺勅使入京後,差出,故未免遲延,今番,則進賀兼謝恩使,必趁勅行未入京前,差出,可無遲滯之患。上曰,依爲之。積曰,謝恩使,乃大臣之任也。臣則當首擬,而他大臣,皆老病,儀賓中,亦無可往者,靑平尉,纔爲往還,東平尉,親年七十,似當以宗班參擬矣。上曰,然。積曰,宗班當品中,如難備擬,雖資未及者,亦爲竝擬之意,分付,何如?上曰,別爲加階以送,可也。積曰,此非在下者,所敢陳稟,惟在上裁耳。出擧行條件
積曰,兵曹判書金錫胄,病重未易差復矣。上曰,何症?積曰,蓋是痰火,素來氣質不强之人,奔走劇務,以致生病矣。二十五日,是新軍點考,而判書病重如是,參判鄭晳,方爲入直,參議徐文尙,以安州延慰使,出去,參知李同揆,在外未來,將不得點軍,同揆,或可入來,而文尙,則難待其竣事回還,今日政,其代,趁卽差出,何如?上曰,此是緊任,今日吏批,雖已下直,使之仍留差出。上又曰,承旨一員,移拜他職,吏批,必留待,注書一員出去,徐文尙代,今日政,差出事,分付。韓濙,出分付後入侍。出榻前定奪
積曰,前日尹鑴所陳,五衛復設事,決不可行,而自上若欲詳知其制,則使柳赫然,爲文書以入,何如?上曰,此是祖宗美制,欲知之耳。赫然曰,軍兵事目,係屬本兵,使兵曹書入,似當矣。積曰,何必兵曹?赫然今方入侍,不須推諉矣。其制,詳載兵將圖說,此冊進御,爲當。上曰,兵將圖說,進御。
積曰,前後譯官,有功勞抄擇論賞事,自先朝定奪矣。近日文書得來者,缺數字中,雖不知緊歇,而其缺數字有疊施加資者,疊施者,當改正,缺數字未蒙賞者,如昌城君佖之行,方物還送,令勿謝恩,其時先來及解事譯官,合有書啓加資之事,而尙未擧行,彼則以爲有大恩於我,而謂此輩,必陞堂上,尙無論賞之擧,亦非所以聞於彼也。上曰,書啓以入事,分付該曹。積曰,昌城君二度使行,俱未論賞耳。上曰,昌城君前後行,先來元譯,竝爲書啓。
積曰,南方事,自北京不得詳,故欲因南方聞之,使倭譯朴再興探知,則得上鄭錦檄,又交結數倭,多有探報之擧,不可無褒奬激勸之道矣,群議,皆以爲當加資矣。上曰,加資。出擧行條件
上曰,議禮時,以非爲是,悖言亂倫者,累次記錄,不爲落點,而政曹,連次擬望,極爲未安矣。積曰,臣未知政目事,而除尤甚者外,輕歇者,不當永塞,然自上旣不下點,則徐擬宜當。上曰,徐擬亦未遲,何必速擬?此意,承旨言于政曹。
挺緯曰,京畿監司處,給帖募穀事,分付矣。請得通政·嘉善帖百餘丈,以此分付吏曹,成送,何如?上曰,依爲之。出擧行條件又啓曰,內工房弓角八十張,自戶曹,例有送納之規,而黑角,易以蠹傷,故所儲蠹食,無以備八十筩,筩數,僅排四十筩,各處進排,尙未來到,若鋸斷進排,則可以推移備數,而未有前規,何以爲之,姑待外方進排來到乎?積曰,春別造方急,勢難遲待,其蠹食者,鋸斷其傷處,以全筩樣,磨鍊進排,則別無所妨,與內工房,相議爲之,何如?上曰,依爲之。
赫然曰,臣近日老病,精神荒亂,不堪任事,而大臣,以臣差定江華次知,曾在先朝,亦受水原次知之任,兩處軍門,精力不逮,俱許遞免,何如?積曰,江華·仁川次知,例以堂上差定,而近來久闕,故臣使赫然兼察,而忘未卽啓矣。赫然,年踰六十,所掌極多,此則雖非多事之處,亦豈不勞費精力乎?然非如赫然之練習兵事,則不可任矣。上曰,然。必須如工判,老於兵者,方可,江華,則決不可遞矣。積曰,水原,則旣有摠戎司,在焉,兼之無妨,而許遞,亦何害乎?上曰,水原次知,今姑勉副。積曰,其代,徐當議定啓達耳。
赫然曰,城役大事,當有事目,而煩不敢矣。上曰,此果煩矣。赫然曰,上番軍士,元非築城缺二字而旣已定奪,糧食,自廟堂當缺數字給,故敢啓。積曰,築城期限,定以二朔,而姑未知某朔缺數字築城之軍,三時升食,可以赴役,以此磨鍊,則一人一朔,當給九斗,而今姑以江華米,計給,追後料理充差,爲當,長湍·開城府封庫留置者,爲此也。然民事可慮,難於盡散,數千石,今姑先給,不足,則以江華所在米,運給爲宜矣。上曰,依爲之。赫然曰,開城·長湍之穀,不可盡用,江華所在者,輸用似當。上曰,參酌爲之。積曰,役軍供饋,醬必多入,江華有待變之醬,新沈待熟,久沈遞賣,故京中士大夫,亦有納太買食者,今此饋軍容入,雖未知當用幾石,而江華所儲之醬,給太取用,似好矣。上曰,依爲之。積曰,將士董役者,當自都監供饋,而但都監物力乏少,以是爲難耳。然當此大事,種種諸物,責出各衙,亦極有弊,都監,有別隊營所捧綿布,以此料理供饋,爲計矣。赫然曰,此則當自都監料理供饋,而南漢築城時,亦有祭山之事,今亦依此,於從前祈雨之處,當爲設祭,而未知自軍門設行乎,自朝家致祭乎?上曰,自禮曹爲之,可也。積曰,此則不徒名山,築城事甚重大,似當遣官致祭矣。上曰,遣官致祭事,分付禮曹。赫然曰,築城始役,則以勅行差退,而石,則當先遣工浮取,大臣,以爲浮石之所,亦當設旗祭,此則當自軍門爲之,而祭物,則令奉常寺備送,何如?上曰,依爲之。積曰,運石時,除道當用募軍數百名,當從自願,或給布,或給米,布則自都監給之,而米,則何以爲之?上曰,米,則取用於江華。遣官設祭事出擧行條
始壽曰,因行狀所撰人之求見,臣與撰集廳諸郞廳,取考政院日記,則右議政許穆,爲掌令時,論禮疏,不爲載錄。臣等,開見時政記,則庚子三月十六日,有許穆論禮初疏,而日記中,漏而不書,如非後考者,泛然辭職之疏,則不是大段,而此疏,則千載之後,只有可考者,而公然落漏,誠極寒心。且其時,因許穆疏,收議于大臣以下,庚子四月十六日啓下,時政記中,竝爲書錄,而日記,則落漏,如此之人,不可置之矣。上曰,不特慢忽,事極驚駭,其時當該注書,査出處之。積曰,承旨,異於注書,雖不能無罪,似不當一科矣。上曰,承旨,當檢察而不檢察,亦豈無罪?承旨,先罷後推,注書,拿問定罪。出擧行條件挺緯曰,如此緊重文書,不爲載錄,實非遺忘,必是故爲落漏也。缺數字書趙絅疏及洪宇遠〈疏〉欲爲考見,而皆留中不出,缺數字於注書日記中,時政記中,亦不錄矣。上曰,留中者,下番缺數字謄書後,還入,例也。始壽曰,趙絅疏,則私家多有謄本,宇遠疏,則疏草,必在其家,而係是私家文書,何以爲之?上曰,似有後弊,翰林,雖不可罪,疏本,則取諸私家而用之。
始壽曰,前日晝講時,因柳炳然所啓,北道儒生,兼習武藝事,旣已定奪,關西內地,亦當一體勸武矣。故相臣李元翼,按節關西時,刱置書劍齋於平壤鄕校·書院,入番儒生講讀之餘,兼肄武事,賞罰勸懲,其意甚好。丙丁以後,戎務解弛,書劍齋,亦隨以廢閣,今若依此復設書劍齋,使之兼習文武,則似好矣。積曰,此法甚好,令本道申明舊規,各邑竝依此施行,亦可矣。上曰,書劍齋故事,著實擧行事,過勅後分付。出擧行條件赫然曰,書劍齋,是壬辰亂後懲創而爲之者。近來雖武夫,亦不肯使槍擊劍,故雖有勇力者,亦無所用,極爲寒心。各軍門牙兵·軍官·將官等,各別申飭,使之肄習,似好矣。上曰,著實擧行事,分付諸軍門。
壽慶啓曰,臣今事率爾入侍,時有顚倒失禮之失,請命遞斥臣職。上曰,勿辭。勿爲退待。
又啓曰,三江居民,氷役最苦,以此呼寃,多矣。頃於內氷庫藏氷時,漢城府所管之寨,色吏·庫子輩,減剋役夫之數,以自利之地,而氷丁元數,有所不足,則故爲執頉,應捧七張外,加捧四五張,以此充補,監捧之官,慢不糾察,一任奸吏之所爲,侵劫之害,罔有紀極,致令民人,怨聲盈路,此而置之,無以懲後。漢城府,當該監捧官,罷職,其時色吏·庫子等,竝令攸司囚禁嚴治,各別科罪,以杜日後之弊。上曰,依啓。
又啓曰,伏見守禦使狀啓粘目,本廳設屯各邑,屯內居民,五家作統紙牌等事,令屯將句管,臣不勝駭歎之至。守令職,專爲治民,等是一邑之民,而或屬之屯將,或屬於本官,自各管治,則是一邑而有二宰也,況衙門差送之屯將,不當爲本官之面任,各邑字牧之命吏,不可受別將之分付,體統所關,決無是理。若慮吏品之侵劫,募民之駭散,而爲此苟且之擧,則是朝家法綱,不能行於缺數字去就進退之權。又專缺民也,雖團束其民,何可恃於緩急之間也?一自各衙門設屯之後,守令號令,不行於屯內之民,其弊缺數字今又使別將,句管作統等事,而本官不得干涉,則其流之弊,有不勝言,而別將輩,因緣作奸之端,亦難保其必無,所以兩便兵民之計,適足以養成驕悍之習,而終至於利歸於別將輩囊槖而止耳。若不趁今反汗,則守令,將無以措手,屯民,益無所顧憚,豈不大可寒心哉?請還收屯將句管之命,專委本官,一依事目擧行,而別立科條,嚴禁吏品侵劫之弊。積曰,漢城府以爲,屯民,不屬守令,則其弊可慮,故守禦使狀啓,漢城〈府〉,防啓矣。兵判以爲,設屯募民,纔聚更散,亦涉悶慮云,故臣折衷其中,以別將,差定都尹,抄出成冊,上于本官,如有不能之事,則本官推治,重則報營,非如所啓中所陳,守令不得干豫之說也。始壽曰,臣意,亦慮其有弊,而大臣之意,如是,故參商回啓矣。赫然曰,揆以體統,誠如壽慶所啓,而守禦狀啓,亦慮屯田之駭散。言未終,壽慶曰,不似如臣,忝居言路,然啓辭陳達之後,事體自別,自上下詢可否於諸臣,則陳達所見,可也。今始壽,則自上未及發落之前,徑先陳說,極爲未安,赫然,亦同矣。積曰,此指譏臣也。壽慶曰,大臣,則猶之可也,庶官,則不可。上曰,此非庶官也。壽慶曰,臣雖無似,係是言官,則啓辭陳達之際,他人何敢參錯而進言乎?積曰,臺諫自重如此,大臣,亦豈不可與聞國政乎?壽慶曰,是非間,待上發落,可也,不當先爲贊助而成之,詆斥而沮之也。近來筵中勦說之弊,太甚,極爲未安。上曰,屯將事,依啓。以上出擧行條件
又啓曰,臣伏聞自上勤勞太過,讀書或至夜分,熱候上升,職此之故,筵臣,以講讀不可過苦,當頤養精神,陳達云。此言雖是,而臣意,則有異焉。殿下春秋鼎盛,聖學,未到精一之域,凡應事接物之間,緩急輕重,未能詳察,枉費精神,以致此耳。若致精於當務,而閑雜猥瑣之事,分任有司,責其成功,則豈有弊精勞神之事乎?今者如各司奴婢身貢厮養蒭豆等微細之事,亦皆稟裁,敝精於不急之務,而至於臺啓,朝廷是非除拜間,所當致精,而自上或泛然處之,至於處置間,每以依啓,答之,豈是非權輿之道乎?賞罰是非,自上所當致察,缺數字昔唐宦官仇士良,致仕還去時,敎其徒以固寵之術曰,缺數字導以燕間佚樂,不令觀缺數字書,使不暇於爲治之務,此無他缺數字不特燕樂,役智於冗雜之務,則其與講明學與治道之時,相爲缺二字則一也。謝良佐,初見程明道,誦古今史,不錯一字,明道謂賢,玩物喪志,博通古今,雖似有益,而至於誠正之學,則遼矣。良佐聞之,不覺汗出。自上能專力於當務,而枉費精神,則豈不有害?夫文字,作聖出治之本,自上當除冗雜酬應,而至於讀書,則不可廢也。但專意亟讀,則反害,須優遊涵泳,可也。上曰,身貢蒭豆等事,別無入啓之事矣。積曰,君逸臣勞,雖是當然,而自前雖微細之事,例爲入啓,今若勿使啓稟,則還爲有弊矣。壽慶曰,昔姚元之,奏請序進郞吏,玄宗,仰視殿屋而不應,乃曰,郞吏卑秩,何以煩朕耶?夫上下,固有所司,若一一聽覽,則馴致元首叢脞,股肱惰哉,不難矣。
又啓曰,寬仁,雖是大德,然自上仁厚大過,而剛克不足,凡治道,寬以濟猛,猛以濟寬,子産,惠人,而爲治,亦尙嚴猛。今殿下,用人之際,未當其實,而過爲擢用,欲使臣僚感恩,然恩竭則慢,此非所以馭世之道也。不能以法綱整頓,而欲以恩賞,籠絡士大夫,不亦遠於治乎?積曰,籠絡之說,臣誠未曉,而仁厚有餘云者,殿下所當體念者也。上曰,然。壽慶曰,義理之勇,難,血氣之勇,易。今殿下,春秋鼎盛,而寬仁大過,以此百僚懈怠,刑賞紊亂,所宜振發乾斷,明肅朝綱。上曰,予當體念矣。
又啓曰,君上之失,指陳易,雖或觸犯,不過黜退而止耳。自古言君上之失,而得禍者,雖在昏暴之時,亦罕矣。至於臣僚之過,則糾劾難,近來人心不淑,纔被罷推,便同仇讐。向者沈梓,爲尹鑴所論劾,頃於榻前,乃發陳橋之說,夫今日朝廷,皆欲逐尹鑴,鑴之所爲,臣亦未知其盡善,而沈梓,方且以此言,爲逐鑴之妙計,倘有軍興之擧,則士大夫從行,必不知其幾何人矣。庚辛大浸之後,猶無群起之盜者,足見我東人心之淳厚,而梓,敢爲此言,使上盡疑東方忠厚之士,誠極怪駭,而無一人論其失者,臣實未知也。上曰,此一時率口妄發之言,豈有意而爲之者哉?積曰,欲逐尹鑴之說,臣未曉也,且壽慶,旣言沈梓之有罪,則身居臺諫,所當直啓請罪,而尤人之不論,此誠不成說話也。上曰,所當直啓,而只爲責人,非臺體也。點曰,沈梓伊日之妄言,豈爲前日論劾之嫌哉?命天曰,士大夫,豈有因罷推爲仇讐者哉?缺數字之太薄也。上曰,彼缺二字前日罷職,爲欲復之計,爲此。缺數字鑴之引以自當,臣嘗笑之矣。又啓曰,頃日趙嗣基,應旨上疏,缺及紙牌之事,而以民皆懽忻等語,上達。夫紙牌之法,臣未知其當,不但自上元年,興作事功者,多矣,以此民情怨望,騷屑特甚,寧有懽欣之理乎?未論奉事之是非,先看民心之向背,九重之內,豈知閭閻之事?而嗣基,敢以愁怨之民,謂之欣悅,是罔上也,事極駭異。臣當請罪,而但求言之時,言者不可罪,故不爲耳。上曰,此豈至於請罪乎?積曰,紙牌,固是美法,而但作事之始,民心驚疑,雖不知其甚怨,而必無欣幸之理,此言誠過矣。上曰,此則過言也。積曰,士夫間,亦有以此法,必可行爲言,嗣基,或者適見如此之人,以爲民心皆然,而有是言耳,豈必謂之罔上乎?壽慶曰,凡人作事,斷欲行之,則獻諂之輩,從傍推譽,而成之者,固常態也。今此紙牌之法,自上旣已斷定,故嗣基爲此語,欲以媚悅上意,極可駭也。昔明皇,不聞南詔之敗,二世,不知山東之盜,皆由於小人之媚悅,逢迎而壅蔽之致也。又曰,臺諫,只於賓廳引見時,入侍,故緣日暮,未能陳達所懷而退。自今晝講時,亦爲輪回入侍,如有所失,應時諫之,似當矣。上顧謂積曰,此事,何如?先朝曾有此規矣。積曰,先朝則未能頻接,故有此規矣。然晝講時,臺諫如有可啓之事,來詣臺廳,則持啓草入對,似可矣。上曰,兩司所啓,適與晝講時相値,則使之入侍,可也。
又啓曰,隨才授任,人君之大柄。兵曹判書金錫胄,自上許遞文衡之任,臣未知其故也。方實錄纂修之時,輕易遞易,使他人生手者,代之,亦涉不當,而況錫胄,本書生,兵事,則或疎略,而文衡,則乃其職也,不當遞矣。積曰,此言非也。不稱者啓遞,固是臺體,而旣遞者,請仍存,非臺例也。壽慶曰,臣非請還收也,特論其不當遞耳。諸臣罷出。
右承旨鄭載嵩疏曰,伏以草土餘喘,疾病沈痼,自揣筋力,決無奔走供職之望,千萬意外,叨此恩除,繼以伏承聖批,辭旨惻怛,感極幽明,臣誠涕泣,不暇念及於死生,扶病卽出,只以顚仆爲期,區區此心,天日下臨,何敢一毫飾辭,自蹈欺天罔上之誅哉?臣欲夙夜供劇,則病勢難强,若泛言疾病,則迹涉逋慢,猥越之罪,雖無所逃,何可自阻於天地父母之前,不備陳癃病之實狀乎?臣罪大惡極,連遭父母之喪,加以其間,喪失兩子,悲哀成疾,氣血耗竭,年未五十,毛髮先白,形如槁木,羸悴日甚,眞元已敗,百病易乘,咽喉噎塞,兩耳聾閉,精神昏迷,遺忘朝晝之事,胸膈煩滿,痞隔行□之際,手戰而不能成字,眼晴而不辨白黑,已作□疾之人,更無□□完人之望,此則□□同席之所目見也。又自數日以來,添得□□趁未得汗,頭腦如破,四肢如束,眩暈極重,不能起坐,達宵烘熱,欲冷無節,宿疾之中,罹此劇病,得尋生路,有難以時月爲期。伏乞聖慈,俯察臣病實狀,亟許遞改,俾得調治於聖澤之下,不勝幸甚。踏啓字以下。
上在昌慶宮。停常參·經筵。
下直,濟州牧使尹昌亨,慶源府使金阜榮,長水縣監趙爾重,求禮縣監李時援。
鄭之虎啓曰,明日常參·經筵,取稟。傳曰,只晝講。
傳于閔黯曰,濟州牧使尹昌亨,慶源府使金阜榮,留待。
鄭之虎啓曰,右承旨李夏鎭,不爲肅拜,左副承旨趙嗣基,以病不來,同副承旨吳始復,陳疏不來,而疏批已下,出納之際,事甚苟簡,右承旨李夏鎭,左副承旨趙嗣基,同副承旨吳始復,竝卽牌招行公,何如?傳曰,允。
閔黯,以義禁府言啓曰,今此庭試·別試·殿試時,禁亂宮闕內三門三員,武科三所缺二字各二員,本府當直各一員,公事都事一員,當以十二員分差,本府都事十員內,一員出使,九員竝皆赴擧,假都事十二員,令該曹趁卽差出,何如?傳曰,允。
吳始復,以兵曹言啓曰,來二三月朔上番軍士等,明日當爲點考,而判書金錫胄,方在陳箚調中,參知臣李同揆,在外,臣榏,今方入直,定日之內,將不得開坐點考,參議李宇鼎,卽爲牌招肅拜,使之替直,何如?傳曰,允。
閔黯啓曰,五道都體察使敎諭書·密符,今日當爲傳授,而日勢已暮,明日待開門命招,敎諭書·密符傳授之意,敢啓。傳曰,知道。
吏曹口傳政事,以兪櫶·李沃爲分承旨。
吳始復疏曰,伏以不侫如臣,濫蒙洪造,前後歷敭,無非忝竊,而日者寵擢,尤出料外,越例之恩,匪榮伊懼。驟陞之嫌,臣豈不知?而嚴召之下,黽勉出肅,物情果駭,臺章隨發,資級尙卑,職秩未準,則破格招授,實乖官方,駁正之論,至嚴且正,聖明雖蘄允兪,諫臣雖遽停啓,彈墨未乾,公議可畏,情勢益復狼狽,廉隅終難冒沒。伏乞聖慈,收回新命,以重名器,以安微分,不勝幸甚。臣無任惶霣祈懇之至,謹昧死以聞。答曰,省疏具悉。爾其勿辭察職。
兵曹參議李宇鼎疏曰,伏以臣,才智淺短,素蔑識務之稱,文學空疎,又乏煥猷之望,而過蒙不世之遇,驟叨匪分之擢,寵眷愈隆,稱塞愈難,惟恩殫其筋力,竭其忱誠,而褊性寡合,孤根易撓,丐遞喉司,分甘置散。不意玆者,籌司特除之命,出於聖簡,本司,啓下有司之任,此實人望之所不到,夢寐之所不及,臣誠惶隕,靡所容措,未知聖明,奚取於臣,而前後謬恩,一至此哉?夫備邊爲任,實參軍國之機要,至於有司,豫聞宥密之謨,其爲任之重,自古而然。苟非才猷特異,望實兼備者,莫宜居之,臣是何人,敢膺玆選,不待人言,自知不似。伏聞日昨,筵中重臣,以文學才望之不合,有所指斥云。此則不過擧臣實狀而言,而至於沮撓大義之說,臣實未曉也。向日天災孔慘,聖心震驚,引接臣僚命陳所懷,請罷兵車,群議僉同,臣參末議,略有所達,而停罷之命,出於聖斷,豈曰臣寂寥數句語哉?噫,機械之末,有何關於大義,而缺數字言,亦不涉於沮撓,而情外非斥,乃至於此,伊日說話,聖明缺二字記取,臣何敢瀆陳,有若辨明者然哉?臣之無狀,本不足以辱殿下器使之命,而重臣所達,不合之語,旣循公議,則廉隅所關,尤難忝竊,而騎省新命,又及於縮伏之中,情勢狼狽,更加一層。伏乞聖慈,俯賜憐察,將臣本職,及備局有司之任,一竝遞改,以重國事,以安私分,不勝幸甚。臣無任兢蹙祈懇之至,謹昧死以聞。答曰,省疏具悉。爾之經歷解事,予已知之,別無所嫌,勿辭,從速察職。
趙嗣基疏曰,伏以臣聞志曰,天生萬民,必授之職,言民之有身,則有役也。詩曰,率土之濱,莫非王臣,言民之必統於國也,不如是,則只爲化外不率之民也。夫萬民之麗乎土,如衆星之麗乎天,星躔經緯,有定則,然後天道不亂,民奠厥居,有統紀,然後民志有定。是故王者之制,劃野分州,方里而井,死徙無出鄕者,所以統萬民而有定居也。於是有千雉百雉,三之一,五之一,高城深池焉,於是有井邑丘甸縣都之夫數焉,於是有十乘百乘萬乘之車數焉,於是有伍兩卒旅師軍之制焉。夫家之法,廢則民數,不可詳矣,民數,不可詳,則車乘,不可出矣,車乘不可出,則軍師,不寓於農矣,軍師,不寓於農,則棼棼泯泯,散亂無統,而民不可得而治矣。易之序卦曰,物蓄,然後有禮,故受之以履,履之象曰,上天下澤,履,君子以,辨上下,定民志。程傳曰,物之聚,則有大小之別,高下之等,美惡之分,是物蓄,然後有禮,履,不以繼小畜也。又曰,天在上,澤居下,上下之正理也,君子,觀履之象,以辨別上下之分,以定其民志,上下之分,明,然後民志,有定,民志定,然後可以言治,民志不定,天下,不可得以治也。古之時,公卿大夫而下,各稱其德,終身居之,得其分也,農工商賈,勤其事,而所享有限,故皆有定志,而天下之心,可一,後世,自庶士至于公卿,日志于尊榮,農工商賈,日志於富侈,億兆之心,交騖於利,天下紛然,如之何其可一也?欲其不亂,難矣,此由上下無定志也。本義,稱之曰,□備矣,程子之言曰,盜□□有禮樂,言其無統紀,而心不□□不可以爲盜賊也。當今之時,民散久矣,之東之西,莫有□□平原,而莫居,恐入山之不深,雖有良田美宅,未有終數年□□也。接境之地,比隣之邑,其身則生於此,而其名則死於彼,其形之存於彼,而其役則亡於此,換作傍近生存之民,而空其本貫逃故之案,由今之民,不變今之法,而可以治民者,未之前聞也。紙牌之法,一立,依俙彷彿於率民之良法,而可以維繫斯民,同於束薪者,故有識者,頗以爲幸。臣於正朝受香,寧陵行事之後,又以省掃父母墳,旣受恩暇,故自驪州還至楊根中寒疾作,留住數日,鄕中相識之人,多有來見者,論及紙牌,皆曰此法可以止定流民,止定流民,則良民,可免偏苦之患,可謂良法。適於其時,訛言流行曰,勅使十輩出來,而紙牌,又已停罷,聞者,相與失色,及聞十勅之說,孟浪,而紙牌,亦由大臣之建議,而不罷,聞者,又相與有欣幸之色。臣故於還朝之後,以耳目之所親見聞者,略及於應旨之疏,而昨日引見時,諫官,至以罔上迎合等語,峻斥臣身,不遺餘力云,甚矣,人之爲言,一至此哉?古者經界之法,猾吏奸民,皆所不便,而張子·朱子,皆欲行之曰,玆法之行,悅之者衆,此亦可以謂之罔上乎?臣之所聞於鄕中者,非聞於遷徙鳥擧奸細小民之徒,乃聞於素所相識頗有識知者之言,而以聞於君父,則何可勒定以爲罔上乎?古人有言曰,觀浮屠者,仰首注視而高談,不若俯首歷階而漸進,觀於外者,不如入其中,而深察其層纍結架之所由,雖有良法美制,不能深察而徒信道聽之言,設辭而助之攻者,臣亦未知其可也。臣旣被諫官之斥,何敢偃然行公於近密之地乎?召牌之下,不敢不趨詣,臣之情勢,至此尤爲萬分危迫。伏乞聖明,天地父母,亟賜鐫免臣職名,以謝人言,以安愚分,不勝幸甚。臣不勝瞻天仰聖祈懇之至,謹昧死以聞。答曰,省疏具悉。爾其勿辭察職。
午時,上御經筵廳。將晝講,領議政許積,特進官吳挺緯,知事吳始壽,參贊官閔黯,侍讀官兪夏益,檢討官金德遠,假注書尹鼎和·李玄錫,記事官崔錫鼎·李后沆,入侍。方諸臣之未入也,下直守令,先爲引見事命下,而領議政許積,有定奪事,因司謁微稟,請於罷講後引見,遂入。積進曰,瞻望玉色,熱候似盛,不審聖體若何?上曰,氣甚煩鬱矣。積曰,然則停講,若何?上曰,停。始壽曰,昨臣所達書劍齋事,擧行條件中,曲折不詳,改書以入,何如?上曰,依爲之。積曰,戶曹判書吳挺緯,以特進官入,當與經筵諸臣,偕出,而濟州牧使引見時,有相議分付事,使之留在,何如?上曰,勿出。積曰,熱候,午前爲甚乎?上曰,然。氣上則熱,且或喘促。積曰,凡開講時,自上勿讀前受音,只讀新受,似好矣。上曰,輪對宗臣·武臣及下直守令,竝引入。鼎和出,引宗臣檜原君倫,靈愼君瀅,及武臣同知中樞府事李枝遠,僉知中樞府事李鏶,行副護軍李,濟州牧使尹昌亨,慶源府使金阜榮等,竝入。上曰,守令一人先進,餘各以次進。尹昌亨進。上曰,爾年幾何?對曰,缺數字上曰,耽羅一域,越海而遠,且飢缺數字善爲之,如有欲陳之事,陳達,可也。昌亨曰,臣以庸下,叨此海外重地,缺數字値凶年,賑救之策,非敢不慮,而但濟州,乃海中也,其處所有之穀,不足缺數字則更無推移拮据之路,以是爲憫耳。積曰,濟州前牧使,未嘗一報農事形止矣。今正月,得見去年十月狀啓,則始言凶年慘酷,民事罔極,開倉旬餘,捧糴甚小云,而又請以月課軍器價及耗穀牟麥等物,救活飢民云。以此觀之,則其處穀物,似足以賑救,而臣細聞之,則萬無自給之勢云,爲人迂闊,全不著意於民事之狀,據此可知。大槪海中飢氓,得食之路,與陸民之隨豐就食者,懸殊,故向在辛亥年,先王,深加軫念,極力救恤,使大臣及賑廳堂上一人,專管其事,此實莫大之惠政也。濟州人口,三萬餘,而未賑前死者,已一萬餘,其蒙活者,二萬餘人,莫不刻骨感恩,雖不敢仰達天聽,而有上京者,必來訪臣,故今年農事,臣得詳知,風災極慘,失稔無前云。頃者尹昌亨,亦語臣曰,必有別例之賑救,可以活民云,前牧使所報,雖極朦朧,然豈以邑倅之不明,不救望哺之赤子乎?但兩西極凶,三南穀物之在海邊者,盡爲取用於賑救,山郡所儲,亦不敷,無以那移,此可慮也。然當料理磨鍊先給缺數字千石,使之赴任時,竝爲輸往,則賑飢民,以宣布德意,似可耳。上曰,缺數字穀給之,可也。積曰,巡撫使李選書啓中,有可行者,有不可行者,而至於戰船,前後往來者,皆言其不可用,此果然矣。然戰船所泊處,稱以防缺一字所,別定將領,著意警守,似可矣。且海路瞭望,不可不著實,聞他國船,或來泊岸,而愚民隱諱,切不告官,雖自官問之,亦不肯告云矣。上曰,可怪。積曰,此乃鄭錦通倭之所經云,瞭望尤爲著實。上曰,以地圖按之,果是台州相通之地也,瞭望一事,須著意擧行。積曰,吾東方屬國,只此海外疲氓,不可不盡力撫摩。且馬政,重矣,雜種則出之,好種則養之,可以蕃殖善馬矣。又大靜·旌義,皆其屬邑也,判官及兩縣宰黜陟之權,在於牧使,其實乃監司也。褒貶不可不公且嚴明,而苟有誤事者,卽加罷黜,勿拘私情,可也。上曰,然誠異於他邑,宜用心於殿最之課,誤事者,隨卽啓聞罷黜。積曰,他國船漂泊者,甚多,盧錠,爲牧使時,亦遇漂船,不善處置,幾至爲國生事,彼漂來船,捉留何用?佯爲捕捉之形,使彼得自引去,此乃朝廷之意也。但濟州,四面環海,海中巖石,大牙森立,惟小船,可以屈曲避石而行,所謂戰船無用者,以此也。漂船缺數字者,必敗,敗則其人處缺數字難若給船以送,則恐或漏洩於缺數字不忍捉送于北京。先朝,曾有如此事,頃日尹鑴之斥缺數字此也。故臣語錠曰,漂人善處之道,惟故失一船,爲可云,蓋謂容彼缺數字佯若不知也,而錠,不悟此意。臣又語錠曰,凡漂船事,當密通廟堂,切勿狀啓云,蓋此事,旣達上聽,則信爲難處故也。錠,又不從臣言,到任後,漂船有著岸而敗者,錠,祕密狀啓,而不通於廟堂,故臣未得知,累月後,見其時監司吳始壽私書,始知之,而以前旣分付,不必回啓之意,答送,則錠,猶不思善處之計,乃裝一船,調發軍人,欲爲載送之際,漂人等,乘機奪船而去,濟州軍人,或見殺,或見載而去,錠,又不告于朝廷,前後處事,俱極無形耳。今使昌亨,依臣語錠之意,臨時處變,如何?上曰,密通于備局,可也,然狀啓,亦可也。始壽曰,濟州牧使,例護本邑,或不推惠於兩縣,今雖給賑穀,或不一體分給,則大違朝家恤民之意耳。上曰,一體給之,可也。名雖牧使,實則監司,何可彼此乎?始壽曰,昌亨,宜體聖旨,以一體分給之敎,言于兩縣百姓,使知德意,可也。積曰,穀物,如不足用,則急急狀啓。上曰,隨卽啓聞,以爲追後賑救之地,可也。昌亨,退,阜榮,進。上曰,陳七事。阜榮,歷數之。積曰,次第雖差,七事則歷擧矣。但爲守令之道,不出於此矣。上曰,七事外,亦有盡心處,爾須著念。積曰,愛民而勿肥己,則幾矣。守令,仍罷出。始壽曰,盧錠事,臣心常痛惋,大臣旣發言端,臣請細陳。錠於其時,抵書於臣曰,漂人拘留後,祕密狀啓,已久,而尙無皁白,不勝憫鬱云。其狀啓上送,在於臣到任前,故臣亦不知曲折,以私書問于許積,則所答云云。臣卽通于錠,錠及發船調軍,幾致變生,擧措妄擾,誠可怪也。且伊時濟州人,多賣唐物貨,道內守令,或有買者,頗甚紛紜,似聞錠,亦染指云。果是漂船之物貨,則啓聞區處,可也,而他國物貨,私自掠用,則極爲不可,雖不能的知其詳,而臣以此陋其爲人。頃日兵曹判書金錫胄,欲遞錠,北兵使時,臣亦有所云云耳。積曰,此事,人或言之,往年吳始壽,亦言之,而臣答曰,錠雖無狀,而別無貪濫之稱,恐或誤聞云矣。近詳聞之,頗有可疑,而已往之事,不能十分的知,故不得請罪矣。上曰,不能明知,則罪之似難。上曰,李枝遠,進陳所懷。進對曰,小臣,曾經統制使矣,統營戰船,甚大,逆風則不能行,龜船則輕捷,故逆風而能行,又能禦矢石,譬如四馬矣。臣意,則統制及虞候及三南兵使處,各置戰船一艘,以爲常時習陣之用,其餘,盡作龜船,似可矣。倭國缺一字來,則在我爲逆風,惟多造龜船,戰必得力。積曰,龜船儘好,近聞缺數字亦如此樣云,臣等,當出外相議爲之耳。上曰,出議廟堂諸缺數字則爲之,可也。枝遠曰,防牌船,水營及僉使·萬戶等處,多有之,此亦可缺數字兵,且賊雖投火具,或震天雷等物,而不能缺一字矣。左右安鳥銃,而往來齊放,賊不敢近矣。積曰,此事亦當出議。上曰,同議爲之,可也。枝遠曰,統營無城,易爲賊之所襲,統制使,若乘戰出戰,則所留糧餉器械等物,無以守護,此甚虛疎矣。積曰,此言是也。聞柳赫然之祖珩,代李舜臣爲統制使,建占城基,而尙未築城云,可惜也。蓋兵船一出,則不但糧餉器械之留在而已,戰卒之妻子父母,皆在焉,賊若乘虛暗襲,搶掠屠戮,則船上之兵,皆瓦解矣。申瀏在時,臣言築城事,而久無答,臣復使人問之,則答云,基太大,又有可築小城處,而物力難辦云。蓋瀏意,不以城爲急耳,且統營物力,近甚疲殘,蓋因魚産之稀貴,而如此云。柳赫然,亦以築城爲可云,臣欲相議爲之耳。上曰,李鏶,進陳所懷。鏶,進對曰,小臣曾爲慶尙左水使矣,釜山鎭處,與倭館相望,東萊府,則十里,水營,則二十里,而皆無城,釜山,則以倭所築之舊城,爲依而已。倭之行商往來者,或近千,或六七百,三四百,若一夜間,潛來搶掠,則被害必矣。若築城巡還,則可防此患,水營浦口隘,沙土積而水淺,故戰船不能出入,似當移鎭,亦未得可合處,此亦可慮。積曰,與倭咫尺,而無城,事固可虞,然物力旣不足,城基又不便,且事之急於此者,亦多,而亦未暇焉,似當觀勢爲之矣。上曰,然,事之可爲者,非不欲盡爲之,其如物力不足何?積曰,水營藏船處,則好矣,而浦口泥沙,常塞云,賊若潛來放火,則諸船必盡燒矣,且防守最難矣。上曰,李進對。進曰,臣無可達之事矣。積曰,此人,久置永興,則必能收拾,而今已無及矣。永興,近以文臣差送,而常患乏人,亦未必得人,以武臣擇送,亦好矣。上曰,言于吏曹。上曰,宗室進對。倫進。上曰,此睦族之誼也,有懷則陳之。對曰,賜對之擧,聖恩甚大,感激之外,更何所達?臣待罪廚院,見各道進上,食醢味變,魚餒,不合御供,臣意各種食醢,只和以鹽,勿調飯而上送,則可免腐傷之患,亦可除各官一分之弊矣。但聞封進之際,有斗量之數,若除其飯,則斗量必縮,此事,似當變通矣。上曰,分付禮曹,變通可也。出擧行條上曰,靈愼君進對。瀅進。上曰,陳所懷。對曰,無所達之言。積曰,聖明以親親之義,特賜召見,瞻望天顔,爲感已多矣。宗室及武臣等,仍先罷出,上每見宗室武臣,必令起坐焉。閔黯曰,庭試只缺日,尙未出分承旨,明日缺口傳差出,何如?上曰,今日口傳差出,缺之肅拜,可也。閔黯缺數字以該房承旨·注書査出事,取考日記,則庚子四月十六日,該承旨洪處亮,在外,李殷相,以代房察任,而注書,則孟缺也。四月十六日,承旨,亦殷相,而注書,則權讓也。積曰,承旨,固不得無罪,但承旨缺檢察日記,誠難矣。上曰,承旨,似當細察,何謂難乎?積曰,承旨於多事倥偬中,僅考排日而已,某疏之有無,某言之落漏,固難詳察,且注書日記,或於旣遞後修正,伊日之當該,雖是殷相,而亦安知必在於察任之日也?以此觀之,則不無可恕之道,且殷相,方以庭試重臣,在外,若罷其職,則科事,亦可慮也,注書,則誠極駭愕矣。上曰,承旨姑先從重推考事,擧行條件中,改付標以入。閔黯曰,假注書李玄錫,有失儀之事,請推考。上曰,事非大段,勿推。許積曰,分承旨,初日承命而往,畢試後,來復命事,有分付矣。但試場文書,不可逐日來納於政院,又不可持往其家,又不可委之試所,以經宿也,分承旨,仍爲直宿於試所,似可矣。上曰,依爲之。積曰,昨日李旰所達事,擧行條件中,以內奴婢及各司奴婢,書之,而其實,各司奴婢,盡爲軍也,此則內奴婢而已。上曰,改付標,可也。積曰,外方擧子,上來者,極多矣。挺緯曰,不但武士多來,儒生,亦多上來矣。積曰,箴·銘·頌,句數雖少,亦自成篇,故以之試士,則僥倖必多,缺數字情者,多乎?積曰,非用情也,科場課試,偬擾之際,過眼易迷缺數字或屈,拙製或中,而四字文成篇,甚易,故納券者,亦甚衆,而混看尤易,誠難善擇矣,以故僥倖尤多矣。表亦不無僥倖,而不至於四字之甚,多士衆會之日,不可以箴·銘·頌出試矣。如此事,非自下告達之事,而旣有所懷,不敢不達。閔黯曰,臨時自上當量爲之,何必豫講也?積曰,前亦有臨時定奪之事矣,且擧子旣多,主客俱困城中缺數字云,欲觀勢賣米矣。挺緯曰,文科,一日役也,而武擧子則久缺數字當自賑恤廳,賣以平市價矣。罷出。
上在昌慶宮。停常參,只晝講。
禮曹啓曰,今月十五日望祭,親行於永思殿矣。來二月初一日朔祭,則當行於孝敬殿乎?敢稟。傳曰,依啓。禮曹謄錄
政院啓曰,分承旨兪櫶,疏批已下,斯速肅拜之意,更爲催促矣。今聞兪櫶,病勢尤重,不能運動,合有變通之道,敢啓。傳曰,然則改差,今日內,口傳差出。
以謝恩兼進賀使望單子,傳曰,朗原君偘,謝恩使加階以送。以上吏曹謄錄
義禁府啓曰,弑夫罪人順原,拿來事,府都事柳攀,頃已發送矣。今因臺啓,旣已汰去,以見遞之官,仍令押來罪人,事未妥當,他都事,卽爲發遣拿來,而本府都事,皆以赴擧,入啓蒙允,假都事一員,令該曹趁卽差出,罔夜發送拿來,何如?傳曰,允。義禁府謄錄
午時,御晝講。論語,自子曰飽食止其爲誰也。領議政許積,同知事洪宇遠,特進官李觀徵,參贊官吳始復,侍讀官兪夏益,檢討官金德遠,假注書尹鼎和·李玄錫,記事官崔錫鼎·李后沆。弘文館日記
以上缺益,而今日,則國家亦無勸奬之道,祖宗朝,設宗學之意,豈但使然哉?宗學,載於大典,有導善一員,典訓一員,司誨二員,主敎誨之事,而成均館司成以下,典籍以上,兼之矣。今則此事久廢,只宗簿寺主簿缺每月三次敎課,主簿·直長之訓誨宗室,其在事體,亦似不當,而缺課所益,幾何?且官員有故,則不會,宗室有故,則亦不會,無實甚矣。故復設導善等官,擇人爲之著實敎誨,月課勤慢,五次壯元,則別缺賜,不能者罰之,則此後長成者,庶有向學之風矣。許積曰,祖宗朝缺但勸學,亦且試射,或賜宴,或賞給矣。卽今國家諸事,不能修擧,豈但宗學一事哉?但別出官員,則宗簿寺器具,必不能堪當,出考法典,與尹鑴,相議以啓耳。鑴曰,宗室,學書無益云者,語極鄙野,蓋近日待宗室者,然也,宗室,豈可不知事親事君之義乎?似當加意激勵,以勸之。上曰,詳議爲之,而極擇司成·司藝,兼其任使之敎誨,可也。積曰,當退考法典,而爲之矣。以下缺六行積曰,以親九族之意,宗室,誰不知感且榮,而貧困者多,果如所言,此類,則一番召見後,抄出賜對,何如?鑴曰,宗室貧乏,近來至此,先王朝,豈其然乎?且以貧乏之故,而不賜召見,似非眷恤之道,其貧甚者,則或給衣冠,亦無不可矣。柟曰,臣非不知不賜召見之爲落莫,而欲令公族疲弊之狀,上達故也。鑴曰,雖貧乏者,若定輪對之規,排日當次,則亦可先期借得,豫備以待矣。上曰,甚貧者,誠難數對,監·令以上,亦當一次無遺召見,而其後,則堂上以上,輪回賜對爲計耳。上曰,朗原君陳所懷。積曰,前已進見耶?上曰,此朗善君之弟也,前未見面,起坐。偘曰,先朝,開刊列聖御筆,無頒布珍藏之敎,臣意,印出頒布,而宗廟·璿源錄廳等處,珍藏之,則似好矣。柟曰,先王御筆,兼爲刊出,亦可矣。積曰,藏之宗廟則不可,璿源廳則藏之,可矣。上曰,宗親府藏之,亦可矣。積曰,聖敎允當,名山藏史處,亦可藏置矣。鑴曰,宋時,則造閣以藏先皇文筆,今欲造閣於內庭,珍藏之,似好矣。積曰,一卷冊也,珍藏寶玩,可也,何必造閣也?上曰,藏之十襲,可也,不必閣藏也,宗簿寺藏置,亦可。偘曰,宣祖大王內外子孫之錄於璿源者,或誤書姓名,或換書嫡庶,至於娶妻姓氏不書者,亦多矣。故事,宗簿寺都提調,以王子·大君爲之矣,今若欲修正此事,則必以宗室爲提調,然後可爲也。以秩高宗臣一員,差提調之任,使之修正,何如?積曰,此事亦當相考爲之。鑴曰,宗簿寺,疲弊太甚,若欲以宗室爲提調,則當與大臣,詳議而爲之,可矣。上曰,然。仍罷出。上曰,朗原君偘,門外曲拜,甚爲不敬,推考。
敎五道都體察使議政府領議政許積書,王若曰,身作邦國之楨,久居鼎軸之位。幕開丞相之府,新兼節制之通。倚卿文武之全才,畀我安危之重寄。惟卿,山河間氣,喬木世臣。早綴鸞掖之班,奚但畢學士禁中頗牧?俄擢龍灣之尹,自有小范子胸裏甲兵。耳聽口授,手書竝擧而不亂。嶺節湖藩,西臬歷試而俱宜。肆長陵,已識其絶倫。逮孝廟,乃遇以不世。聲傳曳履,直踐台斗之階。任重籌遠,遂接巖廊之席。掌財賦而才裕,理獄訟而獄平。移長中臺,士馬儲械之數,悉記。引入別殿,君臣魚水之歡,益融。簡自宸衷,協文考金甌之卜。光擬庶績,期東方玉燭之調。眷愈隆而懇愈深,寵若驚而去若浼。日月無偏照,寧無三至之讒?江湖不忘君,長懸九重之戀。蒼黃赴召,遽承憑几之音。朝野傾心,未遂歸洛之志。沖年嗣服,念遺大投艱于身。巨廈如傾,缺三字持危之力。屬當板蕩之際,詎缺二行半以時,則可矣。幸有臣一二同,得人焉爾乎?虛其位垂四十載,苟非備禦之有道,何以卽戎?倘値警急於不虞,必致失措,卿宜兼講武事。予久知無踰老臣,玆授卿五道都體察使。裵晉公之督征淮西,腰佩望印。張德遠之視師江上,身居機要。畫戟雕戈,儼兵衛於黃閣。輕裘緩帶,引賓僚於靑油,以千里而畏人,時也勢也。作三軍之司命,相乎將乎,用命者賞,不用命者刑。無煩稟決,可行則擧,不可行則止。一任便宜,副體察使以下,以軍法從事。入贊廟謨,出持成律。兵運於掌,而折衡樽俎之間。講定于心,而決勝疆場之外。外攘必先內治,姑緩進取之圖。地利不如人和,宜急撫摩之政。凡諸簡詰之策,缺二字諭告之書。嗚呼,建非常之業者,在非常之人。負當世之譽者,任當世之責。毋負寵命,益勉乃心。故玆敎示,想宜知悉。通訓大夫行弘文館應敎兼經筵侍講官春秋館編修官閔黯製進
木川幼學崔克昌疏曰,伏以臣,聞明君制民之産,必使仰足以事父母,俯足以育妻子,樂歲終身飽,凶年免於死亡,然後驅而至善,故民之從之也輕。苟或反是,而民産無恒,仰不足以事,俯不足以育,凶年饑歲,不免於死亡,則惟彼無恒心之民,救死不贍,豈能惟上所命,而令行禁止也哉?是故,旣庶而富之,旣富而敎之,孔聖之明訓也,不敎而戰,謂之殃民,鄒賢之格言也。民不至於富庶子,上無以設敎,上不敎以信義,則民不肯親上,此乃聖賢之垂戒,而後世人君之所當法也。我國家庚辛兩年之災,言之慘矣,流離死亡,十室九空,自春徂夏,道殣相枕,飢火所惱,失其天常,父塡於壑,而子不知哭,夫委於路,而妻不知哀,妻而戕夫者,有之,母而食子者,有之,古今天下,安有如此之大變?而殿下,在東朝,亦必有上聞者矣。自是以後,四五年間缺四行肆惟殿下,嗣有令緖,軫念民隱,哀痛之敎,首下於深墨之中,蕩減之政,繼發於因山之後,萬姓忻忻,喜色相告,而拭目新化,庶幾望至治之澤矣。夫何自上年春夏以來,一無恤民之政,而反有撓民之端耶?臣,草莽之臣也。未諳朝廷之得失,而臣伏想殿下左右之彦,廟堂之臣,謨猷區劃,固非不善,而竊以爲,今日國家之信義,未孚,生民之産業,無恒,遑遑汲汲,莫保朝夕。雖有以子惠之,懷保之,尙難奠厥居,而遂其生,況乎以拘束之政,加之於未信之民,而寧無騷擾之弊乎?臣請陳疵瘼之所由兆,仰瀆於亮陰之下,夫國之大事,莫過於田政·戎政,而生民之休戚,係焉。以田政言之,己酉打量,獨行於湖西二十餘邑,而當生民寔繁之日,山麓磽确之處,川澤沮洳之地,無不開墾,而盡入尺量,比諸甲戌田案,結數極張大,故量邑人民,常有不均之歎,而旣往之成事,不足煩上聽也。至於年分踏驗,則朝家本意,不過覆審陳起,從實收稅,而守令之明察者少,色吏之弄奸者多,未必無結負之縮少,而磨勘上使,則以其陳結之過多,致有上使之加責。故列邑守宰,欲免一時之譴責,鋪張結數,上使磨勘之後,無所指處,累年陳荒之地,盡起而實之,見居生存之民,尙難應其陳役,流離死亡之戶,何處徵出租稅乎?侵及隣族,隣族無以保,移徵現戶,則現戶亦難支當,朝廷,若不軫此變通,則民將不堪命,而亦惟日怨咨矣。夫宣惠大同之法,實是便民均賦之政也。曩在孝廟朝,故相臣金堉,量其公府之入,參以國家之用,裁制經費,沕合事宜,行之數十餘年,國無不足之患,民頌不忘之德。曾於先朝,議者,欲罷京大同,復古鄕大同,湖西海曲之民,恐其良法之永罷,復其煩重之舊賦,投疏叫閤,以陳其弊,以下缺四行歲,而節省冗費,以紓民徭,固是治國之要也。何必加賦於飢饉之民,施之以不信之政乎?若謂元定之數,以爲太廉,而乃加二斗之捧,則當初施設,量其多寡,較以爲常,實是便宜之法也。何可必取盈焉,重困飢饉之民,而輕變已行之典乎?且辛亥飢饉之時,先王恩貸大同之米,而受食之民,流亡者,過半,現存者,無幾。厥後收捧之際,有族則徵其族,無族則徵諸隣里,而尙未完捧,至今列邑,傳斯害矣。臣願一依還上之例,竝施蕩滌之典,可乎?以兵政言之,歲抄閑良,充補闕額,所以衛國家重邊備也。十六爲丁,祖宗常典,而列邑歲抄之時,專委下吏之手,富人之丁壯者,納賂而圖免,貧民之無告者,負抱而點額,及其番上,則父而代子,兄而代弟,一人之身,常兼數人之事。至於徵布,則父抱而耘,母負而織,一家之內,常辦衆孩之役,諸色軍兵,兒弱頗多,蔀屋殘氓,呼寃者衆。臣嘗於先王朝,陳一疏,幸得蒙允,頒降事目之後,弊習猶然,廢格不行。臣請申飭列邑守令之慢不擧行者,論以重罰,兒弱之被抄軍保者,聽其自訴,則生民幸甚。束伍爲軍,實非身役,或以有軍保而爲之,或以公私賤而爲之,雖曰,煙役,其責缺數字在平時,則逐月點閱,所費不貲,當亂世,則荷戈先登,缺地,不施愛恤之恩,則無以感結其心,故自前例有給復之典矣。辛亥大侵之後,權停點閱,遂收復戶之規,而其在于組練,依舊,至於復戶,仍爲不給,此實施恩無終,稱怨有加。臣請如前賜復,以悅身心,可乎?且京外方設紙牌,編管人口,如有落漏,置之重律,閭閻愚氓,騷擾惶懼,隱伏而不現者,荷擔而謀避者,有之,民情如此,誠極寒心。臣伏詳事目之意,不過一民居,定民志,敎以六行,相規相救之道,倘能如此,實是古昔聖王敎民之美意,而臣反以思之,以究恐懼騷擾之由。今日之政令,未孚缺四行而不聽,則鞭扑以隨之,惟彼飢饉□身之民,渙離擾心,無足怪矣。臣請因鄕約·洞契之規,申之以睦姻任恤之道,可乎?江都·南漢,國之近險,足以戒不虞,而議者,以爲□險爲言,是雖出於固國之策,而當此連歲凶歉,邦本未固之際,宜思保民之道,何必勞民役衆,築怨以爲城乎?孟軻氏有言曰,地理不如人和,臣請務行德政,集衆心而爲城,可乎,庶孼之納米許通,乃是廣取人才,而專業才藝之流,例多窮殘人,䃫石無儲,抱才莫售,則豈無寃抑之歎乎?今之庶孼,上自公卿大夫,下至鄕居兩班,莫不有之。言其地望,則比諸吏人胥徒,大相懸殊,而許科之典,獨及於彼,而不及於此,國家成規,不可輕議,而納米許通,其道不廣。臣請自願納米之外,缺數字武試藝之規,使之許通,則國無棄才之失,人無才屈之歎矣。暗行御史之爲任,所以訪民間之疾苦,察守令之治否。故守令者,亦聞朝廷發遣暗行,則必自惕慮敬謹,空囹圄而弛刑杖,正簿書而緩賦役,一以恤民爲政。爲御史者,親承聖旨,出入村閭,而諏謀廣詢,不憚賢勞,察民之休戚,陞黜其守令,則守令之畏憚警飭,不敢爲非者,豈有過於暗行哉。近年以來,或歲一遣,或間歲一遣,故列邑守宰,警飭之日,少,□□之時,多。臣請每歲春秋,發遣御史,暗行列邑,考治否而黜陟之,出入或有省耕斂而補助之,可乎。玆前數條,實是民瘼之尤,當時之可行者,而朝廷處置,必得其宜,瞢學布衣之臣,目擊閭閻騷屑,生民困悴之狀,妄有開陳,而究厥所由,則正所謂無恒心無恒産,而至於放僻奢侈者也。然則今日止擔之方,莫先於安民,安民之道,亦莫先於厚民之生,而足其食而已。書曰,德惟善政,政在養民,是故帝舜之咨牧,乃言食哉惟時,武王之發政,重民五敎,而以食爲先,則自古帝王之政,孰不以粒斯民,而俾無飢寒,爲急務乎?漢臣賈誼,進治安之策,缺四行大同,則加賦焉,當民缺數字渴之日,秋賦春稅,一時倍出,兒弱之布,流亡之米,又從而急缺又以拘束之政,禁其手足,惟彼赤立之民,何以遂其生,而固其志乎?伏願聖明,惻然而念,惕然而省,在所當務者,務之,在所當已者,已之,毋拂民欲,勿施所惡,則旣離之人心,可附,而民胥悅矣。方今國家多事,經費不貲,治兵理財,在所當急,而臣之所陳,惓惓以恤民,終始言之,固知有違於廷議,而民惟邦本,本固邦寧,百姓足而君無不足,則今日之急務,亶不外於惠恤斯民也。民旣富足,樂業生生,然後敎之以孝悌忠信之行,親上死長之道,則民之愛之如父母,而何禁不止,何令不行?伏惟聖明,留神,勿以人而廢言。臣濫以草野之蹤,妄懷藿食之誠,裹足遠來,敢叫天閽,白手寒蹤,難留京邸,便作還鄕之行,尤增俟罪之至,伏地惶悚,謹昧死以聞。啓下備邊司,無回啓。
上在昌慶宮。停常參·經筵。
自昧爽至辰時,有霧氣。
藥房提調臣閔熙,右承旨臣李夏鎭啓曰,連日沈陰,氣候不佳,伏未審夜來,聖體,若何?昨日引接,移時當午,熱升之候,或有添加之患否耶?慈殿氣候,亦復何如?臣等,不任憂慮,敢來問安。答曰,慈候無事,予則別無添加之患矣。
大王大妃殿,藥房缺問安。答曰,知道。王大妃殿問安。答曰,知道。中殿問安。答曰,知道。
缺五行
執義柳命賢啓曰,前朔寧郡守尹鴻擧,當在任時,數百石還上米,公然無置處,遞來之後,本郡,欲報上使,則始生懼心,自家辦備唐貨數種,送于次知鄕所及邑吏處。鄕所等,仍以所送物件,分給民間,濫徵米穀,此時畿邑貧民,渠所受食之糴,猶不能備納,則衣唐物著唐帽,豈渠之所欲?而勒分頭會,勢不得免,一境嗷嗷,怨聲騰播,事事痛駭,莫此爲甚。請前朔寧郡守尹鴻擧,爲先拿問,其時次知監色,竝令拿致京獄,嚴査科斷。答曰,依啓。
大司諫李溟翼,獻納李壽慶,正言安如石啓曰,礪山郡守趙世彙,曾以倫理上事,重被臺評,見棄公議,而起廢爲字牧之任,所當謹愼持己,恪勤奉公,而在任已久,專事貪虐,闔境之民,如在水火之中,南來人士,多有傳說者,而臣等,聞之稔矣。昨日臣壽慶,詣臺之後,適遇憲臣,出示彈文,則憲臣,亦以正符所聞爲言,此非泛然風聞之比,更無詳察之事。請礪山郡守趙世彙,罷職不敍。答曰,依啓。
李夏鎭啓曰,吏曹郞廳來言,臺諫有闕,政事,何以爲之?敢稟。傳曰,明日爲之。
備忘記,弓子五百張,長箭一千部,竹箭一千部,筒兒一千筒,下備邊司。
備忘記,夫國之大事,在祀與戎,傳曰,不敎民戰,是謂棄之,若不素習於平日,誰能禦敵於倉卒?況如今日憂虞之日,北道之武士,强健有勇,此實北方之强也,而但軍器等物,末由自備,手不操弓之人,頗皆有之,予甚恨惜也。內置弓矢,計其遺在,參酌下之,依平安道例,自備邊司下送。
備忘記,今年農事之失稔,淸南尤甚,而勅行適出於此時,凡干接待出站等事,務從簡約,不可濫費也,明矣。安州延慰使徐文尙,計其客行之到安州,則當在開月,而豫爲出去,累日留滯,支供之弊,宜必倍多,事甚未便,推考。
備忘記,昨聞筵臣之言,卿遽遭喪明之歎云,卿纔經重病之後,筋力尙不如前,心常憂慮矣。昨見書啓,疾病果作,予之焦憫之懷,曷可云喩?噫,惟卿,缺六字邵,磨不磷而涅不淄,道學高明,缺德兼備,每缺七字誨寡昧,疲勞忘倦,近因缺不得參筵,缺一行遣史官傳諭。
備忘記,噫,夫承宣者,所以掌一道之風敎,統衆缺之賢否,我國朝設立冬夏等褒貶之法,不偶然也。近來黜陟臧否,漸不留意,或被臺評者,居於上等,甚非所以嚴明殿最之意,自今以後,著意殿最事,諸道監司處,下諭。
備忘記,壬子乙卯赴燕先來譯官韓錫祚·李慶和,再度任事譯官徐孝男,竝加資,任事譯官卞承亨·鄭忠源·朴廷藎,再度赴燕淸譯金天民,各熟馬一匹,譯官劉以寬·崔時達·邊永和·申澯·李宜白·林昌宇,各半熟馬一匹賜給。
閔黯,以備邊司言啓曰,卽接慶尙道武科重臣洪處大帶去吏,二十三日卯時成貼馳通,則洪處大,二十二日夕,到軍威縣,病勢猝然危重,當日平明,痰升氣塞,命在喉上,斷無前進之望,罔知攸措,一邊馳報本道監司云云,今日開場,已無及矣。莫重殿試,誠極狼狽,其代重臣,令兵曹急急差出,星火發送,隨其到試所之日,開場之意,分付擧行,何如?傳曰,允。
以慶尙道武科試官望單子,傳于閔黯曰,擧子之徒費日子,不可不念,明日內,使之出肅,罔夜發送。
備忘記,今觀慶尙監司狀啓,則知中樞府事洪處大,奉命出使嶺外,中道卒逝云,非但惻怛而已,其於公事之狼狽,莫甚於此。三道監司,各別顧見,凡干喪需,從優題給,喪柩運送之際,擔負軍,亦令除給以示軫恤之意。
閔黯啓曰,傳曰,古之備左右史,左史,則記人主之言語,右史,則記人主之動止,不可暫曠,而日省記中,左史,公然不爲直宿,至致左右史之不備,雖云罷場間減省,甚爲苟然,政院以啓事,命下矣。春秋館之設場間減省一款,臣等,只依前例啓請,而今承聖敎,誠爲欠缺,上番翰林,限今日使之直宿於本院郞廳房之意,敢啓。傳曰,知道。
傳于閔黯曰,兵曹判書金錫胄,偶得寒疾,輾轉甚重,再上辭箚,累日調治,尙無差勢之期云,予甚憂憫之至,遣御醫李弘章,限差復問看病。
閔黯,以兵曹言啓曰,本曹都案廳郞廳武臣兼宣傳官權震錫,兼差良役査覈時郞廳,啓下察任矣。今此殿試考講,試官受點,奉命試所,郞廳李缺半行時未完畢,其代武臣兼宣傳官缺姑爲差下,察任,何如?傳曰,允。
是日,仁政殿,設庭試文科,吳始萬。缺
上在昌慶宮。停常參·經筵。
辰時,日暈右珥。自巳至未,日暈。夜自一更至四更,艮巽二方,有氣如火光。
下直,咸昌縣監李泂,龍安縣監宋道興。
趙嗣基啓曰,今日爲政事,命下,而都承旨鄭之虎,病不仕進,左承旨鄭樸,自以與分承旨李枝茂,當爲相避,引嫌不來,右副承旨閔黯,式暇出去,同副承旨金玉鉉,缺六字殿試進去,廳中,只有臣夏鎭,臣嗣基二人,吏批,則臣缺九字兵批,則臣嗣基缺一行在前本無相避之法云,左承旨鄭樸,所當牌招,而拘於廳規,不敢直請,何以爲之?敢稟。傳曰,鄭樸牌招。又啓曰,左承旨鄭樸,牌招事,命下矣。今方出牌,而亦與兵曹堂上相避,兵批政廳,進去承旨,無見存之員,何以爲之?敢稟。傳曰,吏·兵批兼進。
吏批,判書尹鑴進。兵批,參議李宇鼎進,右承旨李夏鎭吏·兵批兼進。
吏批啓曰,副提學,今當差出,而擬望之人,乏少,承旨外任竝擬,何如?傳曰,允。
鄭樸啓曰,吏批政廳,進去承旨,移拜副提學,廳中,只有臣樸,臣嗣基,而臣樸,與吏曹堂上,相避,吏批政廳,何承旨進去乎?敢稟。傳曰,然則左副承旨趙嗣基,進去。
吏批,以金厦梴爲掌令,李華鎭爲正言,權道經爲永興府使,李最晩爲礪山郡守,南天漢爲禮曹參議,任堂爲兵曹佐郞,權愈爲吏曹正郞,趙錫孚爲內資奉事,李夏鎭爲副提學,朴信圭爲全羅監司,梁暹爲義禁府都事,金玉鉉爲同副承旨,睦昌明爲吏曹佐郞,朴守儉爲戶曹正郞,金鼎台爲兵曹佐郞,閔洵爲漢城參軍,李瑞雨爲兵曹正郞,李□慶爲禧陵參奉,申香寶·金繼敞爲典籍,洪宇遠爲兼知義禁府事,申翼相爲兼校書校理,申重寶爲成均博士,進賀兼謝恩使朗原君偘,加嘉德階。
兵批,以兪櫶·韓垽爲副護軍,鄭載嵩·徐文尙爲司直,丁昌燾爲副司果,李玄錫爲副司勇。
趙嗣基,以兵曹言啓曰,新番軍士,元數一千二百五十一名內,除老弱納布,旅帥實軍,六百六十二名矣。其中二百名,來二月初一日,兩魂殿朔祭差備軍定送,其餘四百二名,守禦廳及奉常寺等庫間造成處,限二日分定付役之意,敢啓。傳曰,知道。
趙嗣基,以庭試別試武科殿試二所差備官,以命官意啓曰,試冊矢數懸錄之事,甚不等閑,而參考官朴昌文,老病不能察任,卽爲改差,其代,令該曹極擇差送,何如?傳曰,允。
趙嗣基,以吏曹言啓曰,廣州府尹,有闕,依近例,令備邊司議薦,何如?傳曰,允。
趙嗣基啓曰,新除授同副承旨金玉鉉,時在忠淸道忠州地,斯速乘馹上來事,下諭,何如?傳曰,允。
缺四行
趙嗣基,以□□□言啓曰,今此庭試武科初試,各道缺數字査考,則忠淸左道忠州擧子尹商擧·李以淡等,兩人之名,疊書於榜中,其不察之失,甚矣。當該試官,爲先從重推考,尹商擧等兩人,拔去之意,分付試所,而其疊錄再射之罪,令攸司依律科斷,何如?傳曰,允。
趙嗣基,以吏曹言啓曰,今二月敬思殿·孝敬殿朔望祭官,當以文臣差塡,而以祔廟都監·實錄廳·迎接都監,一時竝設之故,差塡之官,太半不足,以三都監官員,推移塡差。初五日,行文宣王釋奠祭執事官,亦以文官塡祭,而今則文官不足,三都監及蔭官中,通融塡差之意,竝爲捧承傳施行,何如?傳曰,允。
趙嗣基啓曰,傳曰,今觀朔書篆文,則沈橃之篆文,可謂得其本體,而韓識篆劃,詳細重覽,則字字劃劃,,無非模劃之處,筆劃,亦不楷正,如此之人,初何錄於別單,只塞責而已,政院聞啓事,命下矣。凡朔書篆文,本院,觀其登科試券善書者,抄於朔書,筆劃雖拙,亦無遺抄啓於篆文,使之肄習,例也,故當初不得已抄錄於篆文啓下中矣。伏見沈橃篆字之體法,果好,韓識所書,庸拙不精,全務改漆,不成字樣,雖無成就之望,今若因此減下,則似欠勸勉之意,姑爲仍存,使之肄習,何如?傳曰,朝家,每於一朔,書進篆文,不偶然也,而全務改漆,字劃庸拙,與體法,大不相似,畫虎不成,雖仍置肄習書寫之際,不爲致意之責,在所難免,推考。
趙嗣基啓曰,明日常參·經筵,取稟。傳曰,只晝講。
上在昌慶宮。停常參,只晝講。
夜一二更,乾艮巽三方,有氣如火光。
下直,興海郡守具翧,安陰縣監呂翼齊,永春縣監趙嗣迪。
鄭樸啓曰,明日朔祭齋戒,明明日朔祭正日,此兩日,視事頉稟。傳曰,知道。
閔黯啓曰,今日二品以上,賓廳會議,缺數字司除武科所進參人員外,竝卽牌招同參,爲當,缺七字敢啓。傳曰,知道。缺三行
閔黯啓曰,缺數字洪處亮,吏曹判書尹鑴,副護軍沈缺牌招不進,副護軍李之翼,在外矣。傳曰,知道。
領中樞府事鄭致和箚子,伏以臣,宿疾沈痼,委頓不省,末由趨造於今日賓廳諸臣之會,臣誠惶悚,伏地待罪。伏聞仁祖大王反正時事,明史所記爽實,至有臣子不忍聞之說云,宜有陳奏辨誣之擧,而臣旣不得躬詣獻議,敢以所懷,書進,尤不勝惶恐之至,取進止。答曰,省箚具悉。仁祖大王,奉天命順人心,撥亂反正,使彛倫,旣亂而復正,明若日月,明史中,以不忍聞不忍見之說,刊印竹帛,傳播遠邇,予之至慟,痛入骨髓,陳奏辨誣之事,勢不獲已,故收議賓廳矣。覽卿箚辭,正符予心,有疾未參,有何所嫌?卿其安心勿待罪。
領敦寧府事金萬基箚子,伏以臣,迹忝肺腑,凡干朝政,不宜豫聞,況今賓廳會議之擧,事係莫重莫大,其何敢猥厠諸臣之後,以辱淸朝,重罪戾乎?玆未得承命進參,臣無任惶悚俟罪之至,取進止。答曰,省箚具悉卿懇。卿其安心勿待罪。
議政府右議政許穆箚子,伏以我仁廟中興功烈,大聖人終始盛德事,明史所記,旣失實無據,至有人臣所不忍聞不忍見者云,辨誣事嚴,何可一日遲也?宜及謝恩之行,別作使名兼行,以重使事,允合群情事理,以此莫重莫大之事,當詢問群臣,臣以拘忌之患,扶病來詣闕下,不敢入參諸臣獻議之列,具箚略陳淺見,惶恐待罪,取進止。答曰,省箚具悉。仁廟莫大盛擧,以無據之說,加於史籍,予之日夜腐心者也,諸議歸一,然後當裁斷焉。且疾病之來,人所難免,況以卿之衰老羸憊,有疾不參,少無所嫌,卿其安心勿待罪。
閔黯啓曰,右議政箚子批答,當爲傳諭,而政府無郞廳,遣史官傳諭之意,敢啓。傳曰,知道。缺十行
兵曹口傳政事,副總管尹鑴·閔蓍重。
閔黯,以兵曹言啓曰,凡武科設場之後,則試官中,雖除他職,必待竣事後,復命,自是規例,而三所參考官金厦梴,昨日政,移拜掌令,臺官事體,與庶官自別,不可不變通,故改望以入之意,敢啓。傳曰,知道。
閔黯,以工曹言啓曰,歲首年例,監·兵使薦,因堂上位不齊,不得爲之之意,敢啓。傳曰,知道。
鄭樸,以禮曹言啓曰,各陵抽栍摘奸,當爲發送,而前月纔已行之,客使旣已渡江,畿甸驛路,夫馬之弊,不可不慮,今朔,則不得擧行之意,敢啓。傳曰,知道。
鄭樸,以禮曹言啓曰,自前勅使入京後,各宴中,下馬宴及翌日宴·餞宴,則例以親臨磨鍊,而今此出來勅使時,則三宴,不可循例以親臨磨鍊,令都監臨時觀勢,定奪擧行,何如?傳曰,允。
鄭樸,以成均館官員,以同知事意啓曰,今正月初七日儒生上旬輪次,春享大祭相値,故今月無故日退行事,曾已啓達矣。知館事見遞,故不得爲之之意,敢啓。傳曰,知道。
行司直洪處亮上疏,伏以臣,自上年至月,病勢彌留,咳嗽痰塞,眩暈頭痛等症,愈往愈甚,一臥經冬,未得開戶,藥餌治療,靡不用極,而眞元積敗,變症迭作,奄奄氣息,若不保朝夕。不意玆者,召牌遽降,以此垂盡之喘,末由致身闕下,違慢之罪,實所難逭。伏乞亟削臣職,仍治臣罪,以肅朝綱,不勝幸甚。臣無任兢惶激切屛營之至,謹昧死以聞。答曰,省疏具悉。卿其勿辭,調理察職。
閔黯,以義禁府言啓曰,以遠接使狀啓,刑曹粘目,前殷山縣監鄭東龍,移本府處置事,允下矣。鄭東龍,時在坡州地,依例府羅將發遣,拿來,何如?傳曰,允。缺六行半
鄭樸所啓,二品以上,則祭文,知製敎,例爲製進,而不卽製進,或有三年內未及致祭者,事甚不當,請其中尤甚遲延不製者,竝推考,此後,則祭文製進之限,以分排後十五日爲期,限內未及製進者,隨卽推考,以爲定式施行,何如?上曰,依爲之。又所啓,朔書朔篆科次,以一二三爲等,賞給止於第三者,例也,雖不善書,而不得已就其中等第,故不善書者,亦蒙賞給,殊非科次勸奬之意。自今更爲定式,以九等科次,而三下以上,則依前賞給,次上以下,則雖居第一,不爲論賞,若或同等,則較劃一二,而爲次,優等雖多,賞則如前,止於第三,似可矣。上曰,依爲之。靈豊君湜所啓,臣前以祭官,進詣于章陵,奉審陵所形勢,則外白虎後岡,似當入於火巢內,而不入,故不禁樵牧。今爲赭山,所見未安,雖未知當初,何以不入於禁標之內,而以臣臆料,則章陵遷葬,在於追崇前,以園爲號之時,則與陵寢有異,故火巢不廣闊,以至此也。令禮官奉審形勢,更爲定奪,何如?上曰,令禮官奉審後,書啓。又所啓,仁嬪父墳,在開城府地,母墳,在楊州,開城府墳山,則仁祖朝,曾有給內奴婢守護之事矣。卽今兩處墳墓,無人看護,不能禁火禁伐云,依孝宗朝昌嬪父母墳山守塚五戶定給之例,兩處墳山,定給守墓之人,似可矣。上曰,守墓軍,令禮曹定給。
答吏曹判書尹鑴箚曰,省卿上箚。卿之勿築城郭,予非不知有意存焉。夫爲國之道,自强自守,竝擧用之,長久之術,不可停罷。納布一條,上自大夫,下至士庶,竝皆納布,果爲便好,而紙牌之法,纔行,而繼納戶布,則貧民無以備納,怨聲必作,徐徐行之,亦未晩也。罷料復祿一條,夫忠信勸士,所以重祿,凡百官廩祿,減損散料,雖知未安,而版曹蕩竭,無以繼用,故出於不獲已也。分件成冊蠲除一條,則今日紙牌所爲,除其兒弱白骨徵布之意,姑無別意,文字雖支蔓,逐條辨別其顚末耳。卿其缺一字思,勿爲待罪。箚末火田一條,後日當議處焉。以下缺,張數未詳都摠府啓曰,本府摠管柳炳然,瓜滿,尹天賚改差,李旰,試官申晸,以其子拘忌之疾,不得出入闕中,都摠管朗原君加資,副摠管沈梓,付軍職,俱未出仕無故者,只有四員,來月魂殿朔祭親行時,寶劍四員外,無一人付衛進參之員,瓜滿及改差之代,不可不趁卽差出,而兵曹判書金錫胄,方在呈告中,自前如此之時,則佐貳之官,亦有變通差出之例,令兵曹,今日內以在京無故人,口傳差出,何如?傳曰,允。以上摠府謄錄
上在昌慶宮。停常參·經筵。
都摠府啓曰,今日入直軍士,當爲中日習射,而朔祭齋戒相値,不得爲之之意,敢啓。傳曰,知道。摠府謄錄
備邊司郞廳,以領議政意啓曰,臣於昨暮,退自闕下之際,黃海道擧子百餘人,呼訴於路左,詳問其由,則或有臨時上來,不得保擧之人,未及錄名於開場之前者,或有使其先來之同接,豫先錄名,追後上來,未及於呼名,而其中鄕人,不知試取次第,新□而呼不者,尤多。當此海西凶荒特甚之時,蕩盡家産於初試時,累朔奔走之人,今不免落莫而空返,雖甚矜惻,呼不者,則自下不敢請追射,而本道初試之出榜,屬耳,自試所還家,措備糧資,纔趁科期而上來,不得懸保,未及錄名,其勢固然。今於廣取之日,合有變通之道,未及錄名之類,則許令追錄,亦或一道,目見許多遑遑呼泣之狀,民情所在,不得不惶恐,敢稟。答曰,未及錄名者,及呼不之類,竝爲追射。
備忘記,今觀狀啓,勅使,必於來月晦間,立馬云。其於民事,言念傷心,罔知所爲,但今此庭試之科,實出慰悅民心,終至難便之域,誠可歎也。今此平安道庭試,過勅使越江後,設場事,纔已講定矣。今聞又將出來云,待其越江後開場,則必至四五月間,正當方農之節,決不可開場,欲退秋間,而祔太廟大科,亦爲相値,關西庭試,誠爲狼狽,其間便否,問于大臣後,稟處。
備邊司郞廳,以領議政意啓曰,本府例於正月內,合坐薦擧觀察使·節度使可合之人,而左議政權大運,奉使未還,右議政許穆,方在服制中,西壁,只有一員,無以備員開坐,限內不得薦擧之意,敢啓。答曰,知道。備局謄錄郞廳金朝潤校正。郞廳李仁采書。
上在昌慶宮。停常參·經筵。
下直,梨津萬戶朴世亮,惠山僉使柳時雄。
謝恩,吏曹正郞權愈,兵曹正郞李瑞雨,忠淸都事李猶龍。
朔祭後,大王大妃殿,藥房·政院·玉堂·二品以上·六曹·大司憲問安。答曰,知道。
慈殿·大殿·中殿,藥房·政院·玉堂·二品以上·大司憲問安。答曰,罔極。
備忘記,今觀收議諸臣,皆以辨誣爲可,而右參贊張善瀓□休戚之臣,乃□一時野史之詿謬,至□□之擧,甚非得宜。噫,光海君□無道,幽廢國母,毒殺同氣,罪惡貫盈,天人共憤,仁廟興擧義兵,攘除奸凶,中興三百之業。嗚呼,我聖祖功烈,卽大聖人大德盛擧,而予觀皇明紀略,以不忍聞不忍言之說,勒加於史冊,予之至痛在心,尙未昭雪,張善瀓,乃敢以辨誣釐正,爲未安。昔者翰林學士宋濂·王褘,修元史,上柱國元右丞相脫脫,修宋史。今者辨誣之擧,不可一日遲也,乃以非得宜倡言,此豈爲人臣所敢發口者乎?事極痛惋。左參贊張善瀓,姑先從重推考,待判府事書啓,亦爲歸罷後,今番謝恩之行,兼陳奏·辨誣使,極力質正,少雪罔極之痛。
備忘記,前頭謝恩兼進賀使,無可去之人,故朗原君偘差出矣。今已陳奏·辨誣兼行,則偘,短於文才,使命非器,不可擔當,況旣曰辨誣,則仁祖子孫,進往力爭,事理當然,福善君柟,差送,朗原君資級,則旣有成命,勿爲還收。
傳曰,辨誣一事,旣已裁斷矣。令吏曹陳奏·辨誣四字望單子中,付標以入。
政院口傳啓曰,雨勢如此,夏間亦有以雨不得親祭之時,人君之孝,與匹夫不同,今日朔祭,冒雨親行,必有玉體添傷之慮,臣等不勝區區憂憫之至,攝行之意,敢此仰稟。傳曰,今若攝行,則獻官推移之際,不無顚倒之患耶?政院回啓曰,亞獻官以下,皆有實·豫差,自可推移,似無窘急之患矣,敢啓。傳曰,院意如此,依啓。
備忘記,今當謝恩·進賀兼陳奏·辨誣使,當於再來勅使之渡江入柵,然後發送,可除冠蓋相望之弊,此意問于大臣後,稟處。
傳曰,明日晝講爲之。
傳曰,史官二員待命,騎馬六匹立之,松木摘奸。
觀象監,今月初一日巳時午時,日暈,申時,日暈兩珥。啓。
政院啓曰,卽者下番翰林李后沆,以新薦論議逕庭事陳疏,而以國忌還給,則徑先出去,累度催促,終不入來,上番翰林崔錫鼎,因晝仕出去,亦將陳疏云,無意入來。史局重地,勢將闕直,竝卽牌招,而不當出而徑出,當入而不入,俱極非矣。奉敎崔錫鼎,待敎李后沆,推考何如?傳曰,允。朝報
備邊司啓曰,備忘記,今番謝恩·進賀兼陳奏·辨誣使,當於再來勅使之渡江入柵,然後發送,可除冠蓋相望之弊,此意問于大臣後稟處事,傳敎矣。陳奏·辨誣,事係莫重,順付於謝恩·進賀之行,不但彼中,視爲輕歇之可慮,在我事體,亦不當若是其苟簡,事之不獲已處,則冠蓋相望之弊,亦不暇顧,臣等,當於後日登對時,詳陳其曲折而稟定矣,敢啓。答曰,允。
又啓曰,咸鏡道武科庭試,重臣畢試後,仍留其處放榜事,曾已定奪,分付以送矣。今則京外,將退行於七月之後,重臣不可累朔留滯,以貽廚傳之弊,畢試取出榜之後,則卽爲還來之意,知委,何如?答曰,允。備局謄錄
傳曰,金吾坐起,五日一次,乃是例也,而近日禁府之不坐,已至十餘日之多,獄訟之多滯,予常憫慮,何乃不體之甚耶?今後堂上無故之日,則趁卽啓稟,俾無遲滯之弊事,分付禁府。義禁府謄錄
上在昌慶宮。停常參,只晝講。
辰時,日暈兩珥。自巳時至申時,日暈兩珥。
兵曹判書金錫胄再度呈辭,入啓。加給由。
大王大妃殿·慈殿·中殿,藥房問安。答曰,知道。
藥房啓曰,春雨支離,日氣陰濕,伏未審此時,聖體調攝,若何,熱升之候,一樣無減乎?慈殿氣候,亦何如?臣等不任憂慮,敢來問安。答曰,知道。慈候無事矣。
傳曰,明日晝講爲之。
遠接使書目,勅行,二十七日良策止宿事。
吏曹判書尹鑴摠管辭免上疏,入啓。答曰,省疏具悉卿懇。卿其安心勿辭,從速行公。
禁府,孟胄瑞·鄭東龍拿囚。啓。
兵曹,觀察使薦,例於正月內爲之,而判書臣金錫胄,呈辭受由,參判臣鄭榏,方在武科試所,參知臣李同揆,在外未上來,位甚不齊,限內不得議薦之意,敢啓。傳曰,知道。
奉敎崔錫鼎,待敎李后沆,推考傳旨,下禁府。禁府,崔錫鼎·李后沆拿囚。啓。
傳曰,史局事體,至爲嚴重,近日左·右史,互相推託,尙不翰薦,每以兼春秋入直,揆以事體,極爲苟簡,亦甚未安,牌不進,推考照律,乃解見任別敍,今日內開坐稟處,速爲翰薦之地。
備邊司啓曰,傳敎矣,平安道武科庭試,待今勅使還渡江後,卽爲設行事,定奪矣。今者又有勅使聲息,以其日期計之,則後勅之來,必在於此勅還渡江後,不多日之內,又欲待後勅回還後設場,則正當農事方殷之節,事之難處,誠如聖慮。臣等反覆商議,則或以爲,京中及兩南·關北庭試,爲先放榜,平安道則觀勢退行,亦或一道云,而以一科分作兩科,極涉不便。袝太廟大科,當合前後袝廟之慶,而設行於十月之後,平安道庭試,退行於七月農務稍歇,早粟旣登後,與京試一時唱榜,則似無慶科相値之患,臣等淺見如此,上裁,何如?傳曰,予之初詢諸臣,正謂此也。今觀草記,誠爲便好,依此擧行。
政院啓曰,近來廳中,位甚不齊,右承旨趙嗣基,陳疏不爲仕進,右副承旨吳始復,方在試所廳中,只有臣之虎,左承旨臣鄭樸,左副承旨臣閔黯,而藥房問安,吏·兵批政廳,晝講之時,無以推移進參。聞同副承旨金玉鉉之病勢,下部不仁,全不運用,庭戶之內,亦不得出入云,當此客使之時,決不可等待其差復上來,合有變通之道,何以爲之?敢稟。傳曰,同副承旨金玉鉉改差,今日政差出。
傳曰,卽觀憲府坐不坐單子坐起,只有二度,監察茶時,爲日甚多,帶推未勘之人,想宜必多,事甚未安,申飭憲府。
傳曰,掌隷院,乃是詞訟之地,判決事南天澤,以父母墳拜掃事,遠在嶺外,尙未上來,致有正月連一朔不坐,詞訟遲延,亦甚可慮,今姑改差,今日政,以在京無故人擇差事,言于東銓。
晝講入侍,領議政許積,知事閔熙,特進官申汝哲,玉堂李夏鎭·柳命天,承旨鄭樸,假注書尹鼎和·李玄錫,兼春秋安垕·李昱,宗臣昌城君佖·海川君暎,武臣柳重起·李㒖。
備忘記,凡一年每三朔,月課製進,乃勸奬褒美之好事,而近日月課,無緣不作者,比比有之,崇奬之意蔑如矣,事極不當。今後則在外未及一時進呈者,其月內,使之速爲製進,俾無推託之事。
政院啓曰,廳中位不齊,出納之際,事多苟簡之狀,朝已陳啓,今日以在京無故人差出,卽爲牌招察任,且右承旨趙嗣基,疏批已下,亦爲牌招察任,何如?傳曰,允。
今日晝講時,武科殿試一所命官張善瀓,病重云,遞差,其代,以行司直洪處亮差送事,榻前下敎。
謝恩,左副承旨丁昌燾,兼春秋嚴緝。
今日晝講時,上曰,明日,賓廳日次相値,明明日,誕日晝茶禮相値,晝講停。
今日晝講時,知義禁吳始壽改差,其代,今日內口傳差出事,榻前定奪。
吏曹口傳政事,知義禁尹鑴。
晝講時,領議政許積所啓,今番辨誣使,異於他使,不可循例差送,副使及書狀官,不可不以能文之人極擇矣。上曰,令吏曹相議于廟堂,差出,可也。又所啓,撰集廳事甚急,而吳始壽,以嶺南武科試官出去,若待其還,事甚遲延,卽爲遞差,而以實錄廳堂上中一人,兼察,何如?上曰,吳始壽遞差,以閔點啓下,卽令察任,可也。
又所啓,忠淸道初試擧子尹商擧·李以瀷等,以榜目中疊錄之故,有拔榜囚治之敎,而此事似有寃抑者。蓋聞商擧則單子中有違格之事,故試官,使之改書呈之,而許多單子收錄之際,不及拔去前單,故前後單子,竝錄於調字中云,此實出於無情,決非用奸之事也。果有用奸之事,則前後單子,宜掛於遠字,使觀者難於覺察,豈有竝錄於調字之理乎?且初射得參,則決無追後再錄之理,其出於無情,據此可知。李以瀷事,聞金厦梴之言,當初草榜中,落書其名,故渠見草榜之落書,而訴寃於試官,試官不覺正榜之已書,而使之書塡,以致疊錄云,似爲寃抑矣。上曰,事實寃抑,勿令拔榜,亦勿治罪。
特進官申汝哲所啓,上年除夜時,以城中放砲事,囚禁七人,其中御營軍二人,旣已承服,因刑曹堂上有故,尙未照律,十二月逢點之軍,至今不入於行伍中,似當有變通之道矣。上曰,禁府則特有亞官代行之命後爲之,而刑曹則事體與金吾有異,議處公事外,照律則次官亦可爲之,若非疾病事故,而至今遲延,使上番軍士,久在囚禁中則事甚可駭,當該堂上推考,使之趁卽照律。以上朝報
傳曰,今觀勅使接見說話,則略有疎漏處,略改以下,以此改書以入。政院啓曰,勅使接見時問答說話,依前略爲加減書入,而此外未盡措語,令廟堂豫爲講定,以備睿覽,何如?傳曰,允。
勅使接見行禮後,上曰,皇帝氣體,若何?勅使曰云云。上曰,太皇太后氣體若何?勅使曰云云。上曰,皇帝冊封太子,此旣率土莫大之慶,雨露孰不歡欣,而至於小邦君臣,曲被洪造,旣推肆赦之恩,又蒙便蕃之錫,尤極感祝之至,勅使曰云云。上曰,兩大人,千里遠路,衝泥跋涉,氣力,何如?勅使曰云云。上曰,小邦不幸,連歲凶歉,一路凋弊,逾往益甚,至於上年之大侵,振古所無,供億夫馬等諸具,必不成形,而僉大人,體皇帝軫念外藩之意,不爲督過,反加裁減,省費除弊,蒙惠實多,不勝感荷。第在主人待客之禮,深愧萬萬。勅使曰云云。上曰,頃聞吳三桂·王輔臣等,相持累年,侵犯大邦云,擧國臣民,莫不憂憫之至。勅使曰云云。備邊司謄錄
晝講入侍時,領議政許積所啓,實錄設廳已久,而至今遷就,此乃前所未有之事也。大提學,今當差出,而以規例言之,則前大提學,當爲入來薦望,而金錫胄病勢彌留,時月內似難出仕云,自前如此之時,則或有在家薦望事,依此例,使速爲薦望,何如?上曰,大提學圈點時,應薦之人,明日內竝皆牌招,而前大提學在家薦望事,政院擧行。議政府謄錄
政院啓曰,今丙辰年例守令薦單子一百三十三張,邊將薦單子一百三十一張捧入,而應薦不薦人員,令該曹察處,何如?傳曰,允。吏曹謄錄
有政。
吏批,以朴守儉爲兼春秋,嚴緝爲兼春秋,朴純爲掌令,金德遠爲校理,沈梓爲廣州府尹,鄭載嵩爲判決事,丁昌燾爲承旨。
上在昌慶宮。停常參·經筵。
下直,義興縣監南益熏,咸平縣監崔後尙,梨津萬戶朴世亮。
丁昌燾啓曰,小臣,以該房武一所進去,下直。傳曰,知道。
閔黯,以都摠府言啓曰,今日入直軍士,中日習射,請出標信。傳曰,知道。以上燼餘日記謝恩,校理金德遠,都摠管尹鑴,廣州府尹沈梓,兼春秋尹義濟。
答分承旨李沃疏曰,省疏具悉。凡我國雖已定事,群議爭起,乍定乍止,終無一定,是誠痼弊,事之難行者,雖十易之爲可,而今此庭試,予心斷定,廟議亦符,旣已酌定,不可變易矣。
備忘記,大昨,朗原君偘之加資仍授事,言之矣。更思之則旣遞使臣,虛帶加級,眞所謂皮之不存,毛將焉附者也。揆之政體,似爲未安,公議亦然,加級還收。謝恩使,以宗社從二品中,擇差。
司諫禹昌績啓曰,庸陋如臣,叨此匪據,尸職之罪,已無所逃,臣頃以海西京試官,累月監試,積傷風寒,出榜之時,賤疾方苦,許多榜目考准之際,精力有所不逮,致有落字誤書之處,至於三等人零數此字,以五字誤書,而矇然不察,該曹以此,旣已請推蒙允。揆諸臺體,不可一刻在職,而臣又進武科殿試試所,晨昏往返,重得寒疾,素患疝症,乘時兼發,氣息垂絶,不能運動,同僚交代後,扶曳還家,累日調治,纔得小歇,今始來避,臣罪尤大,請命遞斥臣職。答曰,勿辭。仍傳曰,事非大段,推考蕩滌。
吏曹節度使薦,朴始漢·金世龜·李萬枚。戶曹觀察使薦,閔黯·鄭載嵩·李沃。節度使薦,金世器·柳重起·姜萬碩。禮曹觀察使薦,吳始復·丁昌燾·權脩。節度使薦,鄭德兼·蔡一會·金阜榮。
慶尙道京試官書目,隨擧子之所到,錄名許赴當否,令廟堂指揮事。又書目,所帶本兼諸任,一倂許遞事。
遠接使書目,勅行二十八日,林畔止宿事。
禁府啓目,奉敎崔錫鼎,待敎李后沆等矣,牌不進,各笞五十贖,解見任別敍,私罪。啓依允。
安東儒生李白等上疏。大槪,爲文純公李滉書院請額事。入啓。答曰,今觀多士之疏,先正文純公李滉,純粹之資,正大之學,爲一世之名儒,宣額崇奬事,當令禮曹稟處焉。
政院啓曰,今丙辰年例守令薦單子一百三十三張,邊將薦單子一百三十一張捧入,而應薦不薦人員,令該曹察處,何如?傳曰,允。
以判尹吳始壽辭狀,傳曰,今觀京試重臣吳始壽狀啓,則完了未易,遞改本職及兼帶事,而京兆尹,不可率爾付諸於生手,知義禁府事·撰集之任,旣已變通,卿其安心,竣事後上來事,回諭。
謝恩,同副承旨吳始復。
傳曰,大臣·備局堂上引見。
政院啓曰,今日大臣·備局堂上引見事,命下矣。兩司當爲入侍,而大司諫李溟翼,正言李華鎭·安如石,武試所進去。司諫禹昌績,獻納李壽慶,稱病不來,司諫禹昌績,牌招入侍乎?敢稟。傳曰,依啓。
領敦寧金萬基箚子。大槪,冒陳痛迫情勢,乞遞兼帶摠管事。入啓。答曰,省箚具悉卿懇。卿之痛迫情勢,予固知之,摠管之任,今姑勉副焉。
備忘記,普天之下,莫非王土,率土之濱,莫非臣民,八道飢荒,振古所無,其中關西·海西·畿輔,尤爲特甚。夫非民無以爲國,非食無以保民,故夫子之答子張之問仁,以恭寬信敏惠,爲天下之仁。夫信者,人君之依仗也,而目今民不見信,惠澤未洽,加以兩度勅使,兩度使臣,冠蓋結轍於道,西道貧民,無以聊生,興言念及,骨驚心寒。備局與版曹,遵此予意,晝思夜度,以爲別樣救荒,一以爲保存飢民之地,一以爲特施顧念之意。
京畿監司書目,楊州呈,以參知李東揆上疏,上送事。
大臣·備局堂上引見時,吏曹判書尹鑴所啓,百官常祿復舊事,臣於頃日箚中,備陳矣。我國俸祿本薄,不足以代耕,如遇凶年,事當增俸,而反爲減削,雖出於萬不獲已,而非永久常行之道,料理變通,以復常祿,似可矣。領議政許積曰,庚辛年減祿之事,實出於一時不獲已之致,先王累日不許,臣等之意以爲,百姓皆將塡壑,則百官俸祿,獨不可猶前不減,故固請減俸,而亦非累年不復之計也,尹鑴之言,是矣。上曰,上年凶年連仍,國儲匱竭,百官俸祿,減削已久,雖出於不得已,實非忠信重祿之道,令該曹磨鍊,以爲復古之地,可也。
又所啓,陳田隨起隨稅事,明有事目,而民不肯從者,蓋一歲之收,不能備其租稅故也。陳荒起耕者,限二三年勿爲收稅,亦令本主,不得捧私利,則民必樂耕矣。領議政許積曰,國家旣不收稅,則田主亦不敢徵稅,如此則奸民,必託於新起,以爲免稅之計,而陳田起耕,想必多矣,利大害小,施行宜矣。上曰,陳荒處起耕者,限二年勿爲收稅,可也。以上朝報
鄭樸啓曰,勅使接見時問答說話,依前略爲加減於入,而此外未全措語,令廟堂豫爲講定,以備睿覽,何如?傳曰,允。
傳于鄭樸曰,今觀勅使接見說話,則略有疎缺二字略改以下,以此改書以入。
吏曹口傳政事,陳奏·辨誣正使,福善君柟,以鄭晳爲副使,李瑞雨爲書狀官,花昌君沇,爲陳賀兼謝恩正使,加階。
吳始復,以吏曹言啓曰,文宣王釋奠祭獻官,例以堂上官差出,而除承旨·分承旨·玉堂·臺諫·奉命出使,人所共知病故人員外,無以塡差,不得已以從二品,通融塡差之意,敢啓。傳曰,知道。
大臣·備局堂上引見入侍時,工曹判書柳赫然所啓,近來外方虎患甚多,而守令或慮備局之致責,多有不報知云,各別設機捕捉事,申飭爲當,而且虎乃猛獸,捉之極難,不有激勸之道,必無擔當之人,大典法,有捉虎者論賞之文,而多數捕捉之守令,亦或有施賞之時,似聞鏡城人太允迪者,缺二字虎云,如此之人,査問論賞,似可矣。上曰,捕捉事,申明嚴飭,且缺三字賞無罰,虎患尤甚處,不能捕捉者,論罰,亦可也。太允達事,令本道査問論賞。又所啓,江華,方有鳥銃打造之事,而工匠不備云,各衙問善手匠人,擇送,何如?上曰,依爲之。又所啓,往在先朝,榻前定奪,設兩局勸武廳,兩班子枝之操弓者,稱以軍官,培養武藝,蓋爲他日緩急之用,非他軍門所可侵奪者,而以其當初不入於擧行條件,故厥後他軍門,或有入啓移屬之人,臣親自敎訓成就,終屬他廳,誠爲可惜矣。今後勿令移屬於他廳,何如?御營大將申汝哲曰,故相臣李浣所設勸武廳,今屬於臣,兩局一體施行,何如?上曰,依爲之。上曰,史官,例當出外,引入臺臣,而至中門,傳語引來,何也?右副承旨閔黯曰,新進之人未諳體例,請推考。上曰,依爲之。
江華留守許秩所啓,井浦別將鎭所移缺一字事,旣已定奪矣。相度地勢,無可設之處,司僕牧場所屬北一串地,可合設鎭,而元非牧馬之場,乃牧子不耕之地,此不過六七結,在司僕寺則不甚關緊,北一串,劃給江華,以爲井浦別將移鎭之地,何如?上曰,依爲之。
答兵曹參知李同揆疏曰,省疏具悉。爾之情勢缺二字迫,予固知之,騎曹之任許遞,爾其宜速登程。以上燼餘日記
吏批口傳政事,以尹鑴爲知義禁。
午時,上御經筵廳,大臣·備局堂上,引見。領議政許積,行禮曹判書閔熙,工曹判書柳赫然,戶曹判書吳挺緯,吏曹判書尹鑴,江華留守許秩,行副護軍申汝哲,右副承旨閔黯,副校理柳命天,行大司憲閔點,假注書李玄錫·韓濙,編修官安垕,記注官李日三入侍。積曰,熱升之候,若何?上曰,別不甚熱,而與昨一樣耳。積曰,昨缺二字湯劑,未及進御乎?上曰,日暮後劑入,故未及煎服耳。積曰,缺數字五貼則必有效,雖苦口,連進伏望。上曰,欲定奪者,何事?缺數字大段事,而今日乃日次也,且江華留守,亦有稟達事矣。積,袖出慶尙監司狀啓。上曰,今朝來者耶?積曰,朝者遠接使狀啓,則奉缺一字有誤著事云云,然彼已棄之,非大段矣。且儺禮則使之設行,而勿令動樂,以爲前例如此云矣。上曰,前則未發引時,而動樂一節,苦爭不得矣,彼反以勿動樂爲前例云,想必誤認矣,然在我則幸矣。儺禮缺一字欲設行,必不能及,似當給價。挺緯曰,儺禮之具,缺二行不必堅執矣。但此事勿爲下諭,自都監通于遠接使,缺五字有旨,姑留之矣。上曰,自都監通之,可也。積,仍披其狀啓而讀之曰,英陽縣地界及設立時可行節目,使慶尙監司,詳議以報矣,此狀啓卽其事也。寧海倅·英陽倅,竝招致營門相議云,而難行之節目,甚多矣。英陽之合於寧海,今已七百餘年,官基盡入民田云。上曰,然則某處之爲官基,似難的知矣。積曰,非缺二字知爲難,雖或知之,而七百餘年傳子傳孫之田畓,豈可奪缺數字以輿地勝覽觀之,靑犯乃靑部也,石部亦當屬寧海,而只小靑缺二字陽矣。但自寧海至靑部,必過英陽,故靑部·小靑,竝當屬之英陽,缺二字竝石部而給之,則寧海亦難支,此則監司之言,是也。仇火驛云者,近州治之驛也,以此傳命令,故不可無者,而古驛里,盡爲民居民田,若奪之則民將失業,又當使安奇察訪,移送屬驛,驛卒往居于英陽而後,可以成樣,而驛位田,亦無可給之處,事甚難行,至於衙祿公須位田,則但自缺二字曹收稅而已,此則無甚難,似當從略磨鍊以給矣。官奴婢亦有自缺一字來屬者云,而屬於寧海已久,今若分之,則兩邑俱不足,似當以縣居之奴婢給之矣。上曰,雖曰英陽奴婢,而居在寧海已久,則似難移送。積曰,人吏無解文字者,官家模樣不成,故道內人吏定配者,限十年勿配他處,只配英陽,則可以成樣云,而所謂定配,非常常應有之事也,未定配前,何處得人吏來耶?且廣州,亦以定配者爲吏屬,故作弊侵民之患甚多,新設之邑如此,則必難堪矣。且柴炭氷丁等雜物,寧海專當缺二字需,穀物則自英陽辦出云,復設英陽,則寧海亦難支矣。至於進上等物,自本道可以從便擧行云,而此亦節節難行,臣等固缺數字復設之必有害,而亦不意至此之甚也。上曰,予亦知必有難缺三字,而豈料若是之甚也?積曰,狀頭人趙政者,必與寧海作隻,故有此各設之缺一字而敢以官舍尙在,道里絶遠等語,欺罔國家,而別隊上番者,亦以幼學書名,極爲駭愕矣。但此事無他,寧海之侵虐英陽太甚,故英陽必欲分出,今若還屬,則侵虐必甚,寧海品官中,尤甚侵虐英陽者,摘發科罪,似可矣。上曰,令本道査出治罪。積曰,狀頭欺罔者,亦當。缺二行積曰,孟胄瑞元情公事,以刑推判付矣。缺聞胄瑞實寃,而但其元情不明,解見甚難耳。上曰,政院粘連之後,則非渠所知云,捧入時何不謄出,旣下之後,亦何不謄出耶?積曰,閔熙,以此公事示臣曰,此似有寃,而不可詳缺數字政院規例,然後始知其寃矣。上曰,觀其元情,甚爲缺數字隱諱,終難的知耳。積曰,問于閔黯則可知也。因顧黯曰,詳。缺數字黯曰,見其元情,臣亦疑之,詳考排日冊,則右相疏入之日,乃三月□□而其日注書則權讓也。翰林則不必排日記事,或比事連類而錄之,故十六日,有腰首絰麻葛帶事收議,而因以此一件事,錄於其下矣。吳始壽之以十六日爲言者,遽翰林時政記而云也,收議之日,卽四月十八日也。且始壽,以時政記考之,故疏入之日及收議之日各異,而注書日記規例,則元疏及收議,必同錄於一日,故首尾一人,當。缺數字積曰,以此論之,則權讓,實爲當該,而胄瑞則非當該也,胄瑞之被囚實寃矣。上曰,元情則滿紙遣辭,終不可曉耳。熙曰,缺二字査命則當問於政院,故臣亦深究其元情,而不能解了,政院詳考排日記,然後臣亦知之耳。上曰,然則勿爲刑推。積曰,非但勿爲刑推,似當分揀,而但公事體例,不可直爲分揀,以姑停刑推覈處,判付以下,則可以回啓而分揀耳。上曰,改判付,可也。上曰,江華留守陳所懷對曰,本府摩尼山後六十里無堡,而井浦堡則萬戶缺數字留鎭,故井浦別將鎭所移設事,冬間已爲定奪矣。別將所缺數字軍人亦當隨往,而相度地形,無可設之處,司僕牧場所屬北一串缺二字設鎭,而元非牧馬之場,乃牧子所耕之地,此不過六七結,在司僕則不甚關緊,北一串,劃給江華,則可爲別將移鎭之地矣。但無藏船之地,相距百里許,有可合藏船處,而稍遠於鎭所矣。積曰,柳赫然,前者與臣偕往見之,必知形勢矣。赫然曰,前亦與大臣議之矣。泊船處固缺二字近,而下三道沿海邑泊船處,或有距州鎭三四十里者,實由缺二行華,以爲井浦別將移鎭之所可矣。井浦萬戶則摠戎之所缺二字將則江華所屬,不宜同處一堡,移設別將之鎭,甚爲得計。出擧行條秩曰,江華軍,必皆爲束伍,故留守及將官,無一使喚之軍,不成軍門模樣,合有變通之道矣。赫然曰,徐必遠之爲留守時,經紀本府事頗著實,而但其所爲,與李浣不合,故必遠在任時,浣終不可否事,先朝慮之,使之同心議事,而終不合耳。以軍事言之,則中軍及旗手·錚鼓手,乃是不可無者,而必遠,盡請罷之,先朝嘗以此事,下詢。臣對曰,必遠缺數字若來侵,則當自燕尾亭,列屯至甲串,以備賊兵之渡,其間頗遠,若無錚鼓,何以號令云,則必遠,始請留大旗幟耳。熙曰,軍中無錚鼓,何以缺數字軍?秩曰,徐必遠,使錚鼓手,皆習射砲矣。上曰,以金退,以鼓進,兵家之例事也。赫然曰,非但此也,爲兵之道,必有餘人可也,而十歲以上,至六十歲,皆編入於束伍,故軍不精而民不堪矣。臣前見迎大臣之軍容,不覺瞿然,許秩之言,亦以此也,不可不除給軍兵,以成一營模樣,當出外磨鍊擧行矣。積曰,此事臣亦欲仰達,而不習於軍兵事,故不能詳陳,今赫然之所達,皆是也。上曰,依爲之。親承分付,故不出擧行條件秩曰,丁丑年各處軍器,缺於江華者多,而年久藏置,傷弊者多,鄭榏雖改補,而亦未及盡改備,黑角弓五百張則可以充數,而正筋亦甚難得,如得正實者百斤,則六七日內,可以造成矣。上曰,內弓房,正筋無之云,軍器寺,亦無之耶?赫然曰,軍器寺亦無之,且守禦廳·御營廳等,用處甚多,百張所入,臣亦可推移辦得,而此外則難矣。御營廳買用稍遲,則江華難以先爲買用矣。汝哲曰,此亦零星,而事有緊歇,使江華先爲買用,可矣。上曰,然。赫然曰,價亦難辦,須自備局顧見,當出外。缺數字赫然又曰,外方虎患甚多云,可慮。上曰,江華亦有虎患云,缺數字出耶,游水而入耶?積曰,津水不闊,可以游水而渡耳。上曰,虎善游水云耳?赫然曰,諺傳虎能頭戴藁束,而人不能覺察云耳。近來外方,虎患甚多,而守令或慮備局之致責,多不報知云,各別設機捕捉事,申飭爲當,而且虎乃極猛獸也,捉之極難,不有激勸之道,必無擔當之人。大典法,捉二虎者爲甲士,多數捕得則守令亦加資,缺二行事,不可不申明矣。上曰,捕捉事,申明嚴飭,且不可有賞無罰,虎缺數字甚處,不能捕捉者,論罰,可也。太允達事,令本道査問論賞。出擧行條赫然曰,往在先朝,設兩局勸武廳,士大夫子枝之操弓者,皆名以軍官而屬隷之,蓋爲他日緩急之用,非他軍門所可侵奪,而當初不出於擧行條,故厥後他軍門,或入啓而移屬之,臣親自敎訓成就,終屬他廳,誠可惜也。今後則勿令移屬於他廳,何如?汝哲曰,臣亦屬勸武廳,故至今臣名,隷於李浣幕下矣。浣之所掌缺數字則今屬於臣,軍官勿令移屬事,一體行之,何如?擧行條上曰,依爲之。兩缺數字行之,可也。積曰,雖然本是他軍門軍官,而入於勸武廳者,亦有之,如此之人,則及第後還屬本軍門,似可矣。鑴曰,頃臣箚陳四事,自上雖不以爲宜,而臣之愚意,有不釋然,故敢此更達耳。上曰,城役則決不可止矣。鑴曰,農節已迫,客使又來,築城似不可,而上意如此,臣何敢苦爭?五家統·紙牌法修明後,除民疾苦之政不行,則是缺數字料民,故箚中細達矣。上曰,多事則民自擾,紙牌旣行之後,不缺數字有所爲,故欲待後從容爲之耳。積曰,我國人心善擾,若豫言缺二字某事,則必有騷動,故事到可謂之時,卽爲之,可也,不必先言耳。鑴曰,缺一字事多曲折,須必參商,豫爲條目,然後可以擧行也。積曰,八道成冊上來後,臣與諸臣,論議消詳爲計耳。鑴曰,百官常祿復古事,臣亦備論於箚中矣。上曰,批答中亦詳言耳,非薄待百官也,版曹匱竭,故姑用權道矣。鑴曰,我國俸祿本薄,不足以代耕,如遇凶年缺二字增俸,而反爲減削,庚辛兩年,則固出於萬不獲已,而此豈永久缺二字之道?從速料理變通,以復常祿,似可矣。積曰,丁丑下城之初,缺數字故減削百官之祿矣,丙戌始復舊矣。孝宗朝,常遇凶年,請減祿,則敎曰,御供可減,常祿不可減,固請則許減一石矣。庚辛則缺二字太甚,經用蕩竭,臣等以爲,百姓塡壑,則百官俸祿,獨不可猶前不減,故請減之,先王亦不允從,以爲當此凶歲,增給爲可,豈忍復減乎?臣等累日固爭,始乃勉從,元非累年不復之計也,實出於萬不獲已也。不幸其後,連歲凶荒,且各官虛僞成習,缺二行半歲三南稍豊,歲入必優,國家事體,豈容一向減祿乎?尹鑴曰,缺數字是今姑復古,給其常祿,而或遇凶年,國用不足,則不得已更減,亦可,惟在隨時變通耳。鑴曰,臣等固慙於斗祿,而自上體下之道,不宜如是,故敢此煩達耳,且厚其祿養,然後可以責其廉恥也。臣聞廣興倉儲班祿則優,而分用於軍兵之料禀,故每患不足云,必不得已,則汰去老缺一字之兵,以優士夫之祿,可矣。積曰,米布各司,自有推移充用之道,若使廣興倉,只供班祿而已,則地部無以措手矣。上曰,然。積曰,先令該曹缺數字分給之數,可也。鑴曰,國制,給祿時,亦有綿紬布等頒給之規,依此擧行,何如?積曰,閔鼎重,爲戶判時,請加常祿之石數,又給綿紬布等物一二次分給之後,版曹罄竭,終乃大敗矣。上曰,凶年連仍,國儲匱乏,百官俸祿,減削已久,雖出於不得已,實非忠信重祿之道,令該曹磨鍊,以爲復舊之地,可也。鑴曰,陳田隨起隨稅,明有事目,而民不肯起陳者,蓋以一歲之收,不能備其所納之租稅故也。蓋量田時,奸吏用詐缺數字時起之結數,歸之於陳處,故陳處之結數甚多,其稅亦隨而重,故民不耕食云。今後陳荒起耕者,限二三年勿爲收稅,亦令本主不得缺私利,則民必樂耕矣。積曰,國家旣不收稅,田主不敢徵其稅,如此則缺必託於新起,以爲免稅之計,而陳荒起耕,則亦必多矣,利大害小,施之,宜矣。上曰,陳荒處起耕者,限二年勿爲收稅,可也。出擧行條鑴曰,山火田禁斷事,但指名山巨藪而言耳,其他火田,固不可盡禁,亦不可落漏,使各官從實報聞,而量宜收稅,似可矣。積曰,前者亦嘗如此,而民不堪矣。守令旣已收稅,而國家又從而稅之,民何以支當?上曰,守令依例收稅缺一字又別徵稅,以送納于戶曹耶?積曰,然矣。上曰,是疊徵缺二字于本官之稅,納于戶曹,可也。積曰,然則本官亦難支矣。鑴曰,尺地莫非王土,豈容其隱漏耶?積曰,若欲行此事,則戶曹自有節目,使之書入,商議爲之,可矣。鑴曰,頃日筵中,上敎以得罪禮論,或公議不與者,擬望爲非,而臣等不知爲誰人,敢此仰達。上曰,不必擧名言之,但觀落點與不落點,則可以知之。鑴曰,臣等不能覺察耳。積曰,聖敎,當矣。自吏曹詳審擬望,而或有可用之人,久不受點缺二行廢墜太甚,祖宗朝建設之意,豈欲缺半行與大臣相議條擧事,定其節目而進之,自上細加覽閱,可行則行之,如何?上曰,欲復五衛法耶?此則決不可行矣。鑴曰,五衛軍卽今布在八道者,常十餘萬,故相臣元斗杓,以式年收布,至今遵行,且忠翊·忠贊·定虜等衛,納布者亦多,但古則五衛軍一二千,輪回上番,今則不然耳,欲復祖宗舊制,不至甚難矣。上曰,五衛軍果缺二字之多耶?予不能思之矣。積曰,臣亦不能思矣,必以他軍而缺數字衛也。黯曰,經費方竭,欲省冗官,臣意則都摠·副摠等冗官缺數字矣。鑴曰,此不曉事之言也。若罷此官,則闕內護衛,亦無以成樣矣。黯曰,今則自訓鍊都監,護衛闕內,故摠府則爲冗官耳。積曰,摠官·巡將當罷云者,非黯始言之也,自前有此議耳。但罷則擧動時,無以備威儀,亦不可輕罷矣。鑴曰,五衛法未盡壞,當卽修明,雖不可一如祖宗朝,而大法不可不修擧,且摠府,全不成衙門模樣,羅將不可不多,奴婢亦不可無,如此等事,豈可任其廢墜乎?但自上未嘗留意於此,而諸臣亦視爲冗官,未嘗入念思量,故驟聞臣當設之言而訝之耳。臣當條列節目,作爲冊子而進之。黯曰,必欲復古,則罷兩局軍兵,然後或可爲之耳。積曰,尹鑴條列節目,則臣當逐條辨破之矣。臣聞鑴爲摠管,戱語人曰,此必欲復五衛之法,臣言果中矣。上曰,事之行之亦可,不行亦可者,姑試之無妨,而至於決不可成者,不若初不擧行之爲金也,以英陽事觀之,可知也。鑴曰,待臣條列出入之後,可知其可行不可行,故臣欲書入耳。且英陽事,臣亦有別樣意見矣。英陽,被侵虐於寧海,民不堪,故至欲別作一縣,而朝家亦缺數字復還屬,則侵虐必倍,若移屬傍縣,如眞寶者則便矣。眞寶缺二字也,喜得英陽,必不侵虐,且與英陽道里相近,豈不兩便哉?積曰,此事人多言之,臣亦初聞而可之,更思之則亦非深思者也。英陽若屬於眞寶,則寧海不可不顧見,且屬縣與本縣,每每不和,日久之後,安保其無今日之患乎?朝家處置,則但痛治其侵虐者,可也,分而二之則非事體也,且有弊矣。缺三行積曰,今日臣等,固欲講定此事矣。缺半行爲重難,而但終不得已,而至於動駕南別宮,則寧郊迎,爲可矣。挺緯曰,彼以封太子,爲莫大之禮,必固爭矣。赫然曰,彼方疑我,若以爲薄待則。缺二字上曰,彼必疑之耳。一番往見,勢必不免,南別宮與郊外,其間遠近,眞所謂五十步百步耳,郊迎,似可矣。積曰,自上缺一字此意,則先期淸路,可矣。上曰,前則由南大門出而從新門入,今番則往返,皆當由新門淸路事,自政院分付漢城府缺二字痘患大熾,決不可輕出,兩番擧動,皆可停也。上曰,彼。缺數字鑴曰,非有他事,但以痘疾爲言,則彼必不至深疑,設令缺數字而臣子萬分周旋,俾得無事,可也,此乃萬有一危之道,臣等決不忍爲此危事也。命天曰,拘忌之疾甚熾,有可周旋之路,則何必郊迎乎?積曰,鑴言,是矣。臣等慮彼之致疑,而此則遠慮也,至於拘忌之疾,則乃缺數字甚切者,兩度擧動,皆不可爲耳。苦口力爭缺數字彼必聽從,仁政殿迎勅後,請見勅使,慇懃款缺數字無事矣,以此牢定,何如?赫然曰,仁政殿迎勅時,亦嚴禁缺數字與前有異,使彼知我有拘忌之事,可矣。積曰,辨誣上使,臣不可不缺而昨缺停當,故敢此更達。上曰,福善君送之,可也。積曰,玆事極難,今番或未得請,則後次以宗室差送亦可,而今番則大臣不可不往耳。缺五字受誣之辱,亦如何?使宗室幹此事,甚不當缺六字亦以大臣連差上使矣。鑴曰,右相年老,只領相掌國缺當此艱虞之日,決不可遠送,且彼重宗戚,無異大臣云矣。點曰,鑴之言是,彼素重公子·王孫,必不輕視之也。上曰,領相決不可。缺赫然而,江華有鳥銃改造之事,而工匠不備云,各衙門善手,擇送,何如?上曰,依爲之。出擧行條赫然曰,尙衣院善手匠,送之,亦好矣。上曰,唯。仍下敎閔熙曰,擇送善手匠,可也。此則不出擧行條黯曰,體察使敎書,臣當製進,而不知謄錄,且無考見處,故於專制稟裁等事,不敢以臆斷,有所缺二字矣。其後得見人家謄書本,則有故相臣柳成龍四道體察事敎書,而有副使以下缺四行姑待北使之還,可也。鑴曰,兵家利器,莫如車也。上曰,用車豈缺耶?鑴曰,房琯,雖用車而敗,其失,在於以牛駕車,非車之罪也,脫有事變,則此爲必用之器,故臣欲趁速多造耳。赫然曰,房琯外,古亦有用車而敗者矣。防胡長技,兵車固好,而但我國用車不便,有則試用亦可,而似不必急造耳。上曰,只在善用耳。韓信,背水以勝,而其後以背水而敗者甚多,豈可但恃兵車,以爲必勝缺二字待勅過後當觀勢爲之。鑴曰,雖以防胡言之,彼則直進,而我則缺數字易潰散,若以車爲倚,則亦可止我兵之奔潰矣。江都雖缺數字此甚零星,必造數千乘,可也。上笑曰,數百乘亦不易辦矣,且我國異於中原,無廣野,兵車數千乘,何地可以排置耶?積曰,獨輪車不可用,而鑴,最好獨輪之制,此不可曉也。鑴曰,路廣則合爲兩輪,狹路則只以一輪而行,最便於我國之用矣。積曰,南方則不必以客使之行,停造,而但纔令罷之,何可更令仍造乎?上曰,非但事體顚倒,展轉播聞,亦不可謂必無也。鑴曰,三月前斫木,然後可造,若過三月,則不堪用矣。積曰,此不知妙理之言也,七月斫木,可以用之矣。鑴曰,領相有不爲之志,其曰七月云者,欲仍罷之也。積曰,臣雖疲軟,豈畏尹鑴而故爲託辭乎?且臣意則以爲,或可用而不至甚急云,而擧朝皆以爲駭愕,左·右相,亦以爲必不可用,臣無十分的見,何以堅執乎?鑴曰,右相,不以爲不可矣。積曰,右相,儒者,辭不迫切而每笑之耳。鑴曰,漢唐以下,胡虜亂華之禍,皆以車制不用之故耳,今若復軒轅之制,則功不在禹下,且欲用臣,則依臣言而試之,無功然後退之,可也。積曰,鑴缺數字亦多矣,一事不用,則其言如此,奈何?且制勝之道,在於得將,不在於車,亦非若是固爭之事也。上曰,予意,車制無必勝之理,以爲有兵車,則彼何足畏云者,無此理也。且彼若因此生梗,則奈何?城則雖詰問,或可諉之於備他盜,而車則難爲遁辭矣。積曰,聖敎,當矣。上曰,臺諫有啓辭乎?昌績進對曰,臣自黃海道武科試所上來矣,守令不無可駁者,勅行當頭,故欲於過勅後論劾耳。缺三行
兵曹參知李同揆疏,伏以臣,於前月十九日,陳疏乞免經筵之命,繼聞有本兵參知之除,匪分之榮,愈往愈隆,而疏批未下之前,不敢更伸辭職之請,日夜憂懼,罔知措躬,只冀前懇,或蒙矜允矣。又因縣道,聖批以臣,特命出入經席,實出非常,勿辭從速登程爲敎,臣聞命震悸,益增危窘。臣本以世祿之家,猥蒙不世之遇,旣已一出從仕,則固當有進無退,以老死職下爲期,殿下之所以使臣,朝廷之所以待臣者,亦如此而已。臣何敢不顧分義,偃蹇引去,有若缺難進易退者然,以孤負聖上之殊遇,重取一世之笑罵哉?缺數字有難洗之累,不可忘之痛,區區自守四十年,一朝改圖,自致狼狽,痛心咋舌,求死不得,臣之情事,其亦蹙矣。一自變異以缺二字言噂沓,聖心驚疑,厪厪施設,一倂停罷,懇懇章奏,爲世大禁,而稽緩誥命者,先蒙陞擢,沮格聖旨者,顯被寵任,國是大定,群情共安,孔氏燕雀之喩,當見笑於今日,此國家缺二行臣白紛攻苦,僥倖科名者,顧期望不逾於此,今乃不文不武而致之,如以利而已,則寧有便於此者哉?屬玆春煦漸舒,聖學方進,以臣汚穢之蹤,復齒顧問之列,豈非特地之殊榮乎?第念論思之地,自有侍讀之官,必皆緣文起義,隨事獻戒,講究息民靖寇之策,以立鞏固不撓之基,雖使臣抑首側迹,逐隊隨行,何補於聖德之萬一乎?況今客使入境,自前如此之時,則被禍家子,竝許解職,已缺二字例,宿衛重地,不可暫曠,乞與經筵之命,竝賜鐫改,公私缺二字臣於病伏中,得接朝紙,則諫長之避,以朝著之未協爲言,臣於此,尤不勝瞿然之至。臣曾忝憲職,面對威顔,以朝廷之上,少無疑懼缺陳於咫尺之天,欲以釋朝臣纖芥之嫌,寬聖上旰食之憂,豈料人心不如我心,爻象漸至乖張乎?以今觀之,臣實面謾,而未及自首,人已先言,臣罪至此,益無所逃,雖欲曲爲曼辭,再欺宸聽,亦不可得矣。人臣之罪,莫大於面謾,若不急治,何以爲國?伏願聖明,夬揮乾斷,以正臣罪,以厲其餘,則國勢庶幾復振,朝綱庶幾復肅,而臣亦伏法受誅,以此報國,則可以含笑入地,瞑目於冥冥之中矣。臣無任惶霣激切之至,謹昧死以聞。
上在昌慶宮。停常參·經筵。
慈仁縣監韓洸,端川郡守柳之發,下直。
吳始復啓曰,承旨鄭之虎,左承旨鄭樸,俱以病不來,右承旨未差,右副承旨丁昌燾,武試所進去,右副承旨閔黯,有不安情勢,陳疏出去,廳中只有臣始復,非但出納之際,事甚苟簡,將無直宿之員,而拘於廳規,不得牌招,何以爲之?敢稟。傳曰,左承旨·右副承旨,竝卽牌招,使之缺一行
吳始復,以禁府言啓曰,弑夫罪人順京,旣已拿囚,依法例三省推鞫,何如?傳曰,允。
又啓曰,弑夫罪人順京,三省推鞫事,命下矣。委官何大臣進去乎?敢稟。傳曰,領相進去。
又啓曰,弑夫罪人順京,三省推鞫事,命下矣。兩司進參事,城上所牌招言送之意,敢啓。傳曰,知道。
鄭樸啓曰,前奉敎崔錫鼎,旣已解見任照律,則史局重地,不可以兼春秋,累日代直,速令付職,牌招察任,何如?傳曰,允。
吳始復啓曰,禁府郞廳,以委官意來言,今日卽釋奠祭受香,明日社稷大祭受香,省鞫不得爲之之意,敢啓。傳曰,知道。
鄭樸,以吏曹言啓曰,新除授濟州判官尹爾霖,頃以其母類中之症,已過十餘缺委頓呻痛之中,添得赤白痢,症勢危篤,百藥無效,人子情理,不忍暫離,斯速處置之意,累度呈狀,而本曹,以絶島厭避之地,不可以規外遞,故題退矣。今聞尹爾霖母病,氣息奄奄,朝夕難保云,孝理之下,不可强令赴任,宜有變通之擧,濟州判官尹爾霖,罷黜,何如?傳曰,允。
吳始復啓曰,監司遞來時,密符親納,例也。前黃海監司崔文湜,來到城外,病重不爲親呈,使其軍官替納,事體未安,前黃海監司崔文湜,推考,何如?傳曰,允。
鄭樸啓曰,吏曹郞廳來言,承旨有闕,政事何以爲之?敢稟。傳曰,明日爲之。
吳始復啓曰,明日宗廟·永寧殿·南別殿奉審相値,視事頉稟。傳曰,知道。
答議政府右議政許穆箚曰,省箚具悉卿懇。領相專受國事,所任非輕,不可一時遠離,卿則年逾八旬,驅馳萬里之役,疾病先至,決不可行,宗戚之使价,彼人之優待,亦不下於大臣,有何缺二字,卿其安心勿辭焉。
鄭樸啓曰,右議政箚子批答,當爲傳諭,而政府無郞廳,遣史官傳諭之意,敢啓。傳曰,知道。
以備忘記,傳于缺二字曰,摠管·巡將,予欲罷之,而群議之有此心,久矣。摠管則誠爲無實,而以五衛之法,不可行之,而以臆見,必爲復設。甲士·別侍衛騎兵,決難充額,亦以爲皆可充額,意見大相不同,且祖宗舊制,不可輕罷,而巡·監軍則尤爲無實,令堂商議稟處,以待裁斷。
吳始復,以兵曹言,判書臣金錫胄,呈辭受由,參判臣鄭榏,以庭試·殿試武所試官進詣,參知未差,參議臣。缺二行
右副承旨閔黯上疏,伏以臣,猥以不才,倖竊科第,旣無學行,又不能慷慨以功名自許,分甘庸調,志在祿仕,不料乃者,偶因承乏,遂塵宸簡,至今超秩之恩,謬加循常之流,臣誠惶怖,無地措躬,而嚴召繼降,辭章未徹,始而冒恥出仕,終焉若固有之,人之嗤點,固已多矣。昨伏見前兵曹參知李同揆疏本,以稽緩誥命者,先蒙陞擢爲言,此則專指臣身而發,臣尤不勝愧汗之沾衣也。人旣斥我而自辨,實是士夫之所羞,而事有曲折,亦不得不略陳焉。體察府之敎命,臣誤當之,方欲屬稿之際,適遭姪子之喪,慘毒在心,神思荒亂,過三服後三朝,始得卒篇寫呈,計其間日子,不過七八,而至於用之于今日者,卽伊時臣所製進之草也。近者朝家申飭應製之令,猶以十五日爲限,以此觀之,誥命稽緩,恐不得爲臣之罪案也。惟是聖明,先擢不當擢之人,上以累則哲之明,下以遺同列之恥,由是而國是未定,群情。缺三行
右議政許穆箚子,伏以皇明紀略,我先王中興功德,卓冠百王者,不但失實詿誤,至有人臣所不忍見者,凡在廷之臣,孰不痛心疾怨,必欲以表白於天下後世也?辨誣之事,不可一日遲也。聞領議政臣許積以爲,大臣不往,事體不重,請自往,首相任軍國重事,不可往也。昔者光海,昏亂無道,國人內叛,癸丑·戊午之變,益極矣。先王,以仁代虐,天人合應,無慙德於百代,今六十甲子已周,舊缺數字老死,臣雖不在職,見當時事者莫如臣,而臣老病不能缺負國家大矣。殿下宜罷臣,選擢賢能,以代臣任之以專對之責以遣之,乃國體大善,臣亦死而瞑目矣。臣病臥冒陳危悃,死罪死罪,取進止。
上在昌慶宮。停常參·經筵。
鄭樸啓曰,近來廳中,位甚不齊,出納之際,事極苟簡,而右副承旨閔黯,昨日承牌入來,有不安情勢云,旋卽出去,今日稱病,又不仕進,其所難安云者,元非大段,卽爲牌招察任,何如?傳曰,允。
吳始復,以庭試別試武科殿試差備官,以命官意啓曰,玄字安岳擧子丁碩慶,六兩缺數字講則不通,而長單子中。缺一行半又以庭試武科殿試二所差備官,以命官意啓曰,黃海道初試榜目中,黃州秋字擧子池泳立之泳字,以永字書塡,安岳雨字擧子趙樟之樟字,以章字書塡,鳳山衣字擧子吳瑞琛之吳字,以高字書塡,而取考三人初試錄名單子,則榜目之誤書無疑,若從榜目誤書姓名而拔去,則極涉寃枉,此非罪在擧子之例,依其單子,一倂□正,許赴宜當。初試榜目中,各其誤書姓名,令該曹付標缺數字如此之類,竝爲抄錄,移送該曹,一體付標施行,何如?傳曰,允。
傳于吳始復曰,凡勅使習儀再度,則自慕華館至議政府,三度,至仁政殿,累次習儀,蓋重其事體,而亦無臨時失儀之意,迎勅之擧,非特今日,大小執事,莫不解知者,至於三度,甚爲文具,今番則以一度定行,今後每以一度習儀事,言于禮曹,定式擧行。
鄭樸啓曰,領府事箚子到院,而以社稷大祭齋戒,留院之意,敢啓。傳曰,入之。
答領中樞府事鄭致和箚曰,省箚具悉卿懇。凡春秋南別殿·宗廟奉審,都提調有故,則例以亞官代參,此則別無損傷,而但仁宣王后祔廟之禮,當在孟夏,日期不遠,宗廟提調之任,當勉副焉,卿宜安心。
傳于鄭樸曰,仁宣王后,自大祥至禫祭,祭物磨鍊節目以入事,分付禮曹。
傳于吳始復曰,近日左·右史,位甚不齊,事涉未穩,每以兼春秋替直,亦甚不當,明日內令該曹,趁卽付職,以爲入直之地事,分付。
吳始復,以備邊司言啓曰,備忘記,摠管·巡將,予欲罷之,而群議之有此心,久矣。摠管則誠爲無實,而或者以五衛之法,不可行之,而以臆見,必爲復設,甲士·別侍衛騎兵,決難充額,亦以爲皆可充額,意見大相不同。且祖宗舊制,不可輕罷,而巡·監軍,尤爲無實,令廟堂商議稟處,以待裁斷事,傳敎矣。卽今巡將·監軍,固爲閑漫之任,而至於革罷,事係變更舊章,不可以文字率爾回啓,謹當更加商確,稟定於榻前矣,敢啓。傳曰,知道。缺二行
又以備邊司言啓曰,噫,普天之下,莫非王土,率土之濱,莫非王臣,八道飢荒,振古所無,其中關西·海西·畿輔,尤爲特甚。夫非民無以爲國,非食無以保民,故夫子之答子張之問仁,以恭寬信敏惠,爲天下之仁。夫信者,人君之倚仗也,而目今民不見信,惠澤未洽,加以兩度勅使,兩度使臣,冠蓋結轍於道,西道貧民,無以聊生,興言念及,骨驚心寒。備局與版曹,遵此予意,晝思夜度,以爲別樣救荒,一以爲安保飢民之地,一以爲特示顧念之意事,傳敎矣。當此畿輔·兩西飢荒特甚之日,客行未及入境,而又有頒詔勅先聲,進賀·陳奏等使行,亦將連續發送,三路飢民,尤有難保之憂,臣等忝在廟堂,罔知攸濟,只切焦念而已。今者十行綸音,特下於宵旰之中,軫念民飢,若保赤子之意,溢於辭表,而又復勉勵臣等者,若是其勤懇,至有晝思夜度之敎。臣等奉讀聖旨,自不覺欽歎感泣,況下民之聞之者,其感激聖恩,當復如何?推是心以保民,我國家其庶幾矣。第緣連年失稔,財力蕩竭,賑飢之資,辦出無路,不得已先以海西稅收米之應納度支者,分給二萬數千石於關西,一萬六千餘石於海西,至於畿甸,將待南運賑穀之來,量宜題給,而但念畿甸春等收米,每結六斗,雖已蠲減,去秋等六斗之米,未及來納。當此人民救死不贍之日,督捧輸納於京倉之際,耗費尤多,不可不變通收米,則使之待秋退捧,以救目前之意。其代以賑恤廳三南運來之米,充給於宣惠廳,則無損於宣惠廳,其爲飢民之蒙惠,實不淺尠,依此擧行宜當。且今來勅使接待缺數字管餉米,已爲題給者,關西二千石,海西一千石,而前頭勅需,亦當豫備。又以管餉米,題給三千石於關西,一千五百石於海西,以爲添補措辦,少紓民力之地,畿甸各邑勅需,雖自常平廳,依例題給各驛,亦不可不顧恤。卽今經費方患匱乏,而旣承聖敎之後,度支之長,亦不敢有所慳惜,將以京倉太二百石,分給還上於畿內六驛,秋成之後,除耗收捧。且聞道臣之言,則各驛例給缺數字銀貨亦無辦出缺二行臣等,當隨事稟啓,以毋負聖明如傷惻怛之意矣,敢啓。傳曰,今觀議啓,可謂得其予意,亦可善爲料理,依此施行,允合矣。
以司饔院茶禮習儀單子,傳于鄭樸曰,仁政殿茶禮習儀,以三度定行,乃是規例也,而似爲文具,只爲一度習儀於十二日事,分付廚院。
吳始復,以庭試別試武科殿試三所差備官,以命官意啓曰,忠淸道榜目中,擧子姓名誤書者甚多,以初試及殿試錄名單子,詳細査準,則黃字擧子鄭震秀之震字,以振字誤書,致字擧子柳寅文之寅字,以演字誤書,雲字擧子李東亮之亮字,以良字誤書,日字擧子姜翰明之明字,以羽字誤書,皆以字相近音相似,而有此錯誤,如此之類,有難一一枚擧,此則責在於當該試官,而實非擧子之罪,若以榜目誤書而拔去,則極涉寃抑,一從其前後錄名單子,姑令許赴宜當,敢此仰稟。如此之類,續續陳達,似涉煩瀆,亦依其錄名單子,一體施行,何如?傳曰,以傳書錯誤之事,一一啓稟,似爲煩雜,依草記擧行,當該試官,校正初試榜目之時,不能致意,以致如此,推考。
又以三所差備官,以命官意啓曰,翔字擧子趙必興,六兩講書入格後,長單著名之際,容貌年歲,大有相左,捉入推問,則必興之弟必顯,果是爲其兄代射代講,而與必興一體憑問,而亦不自掩。保擧都摠都事文尙彪,武兼諸萬後,訓鍊奉事崔尙萬等,竝爲推問,則皆以爲,必興兄弟,俱是應爲赴擧之人,故其爲缺二字不能逆料。其兄弟單子,果爲著名以給,而今此入格擧子缺二字必顯非必興云,代射情迹,旣已畢露,而保擧所招,亦皆明白,更無可問之事,必興兄弟拔去之後,竝爲囚禁,令攸司依律科斷,何如?傳曰,依啓。
又以二所差備官,以命官意啓曰,月字安岳擧子全斗益,騰字黃州擧子金尙震,六兩俱不入格,而長單子中,自同入格者,公然著名,其奸惡之狀,極可痛駭,卽爲囚禁,令攸司依律科罪,何如?傳曰,允。缺五行
領中樞府事鄭致和箚子,伏以臣,疾病沈痼,委頓床席,已至三年之久,而未有一分之愈,眞元消盡,精神如在醉夢,脚部痿痺,咫尺不能運步,虛帶職名,退伏私室,居常惶恐,若無所容。臣方兼宗廟署都提調,而病勢甚重,末由進參於今日奉審之時,臣尤竦縮,置身無地。臣曾將憫迫之懇,祈遞此任者,前後非一,而微誠未格,聖批不許,仍因苟且,尙此冒據,至于有事之日,輒上乞免之章,臣猶知愧,人謂斯何哉?前頭袝廟大禮,亦且不遠,而臣之氣勢,無復起爲人,出入廟庭之望,臣若煩猥是懼,不早自處,以致臨時狼狽,則臣罪到此,益無所逃,玆敢冒死仰籲於宸嚴之下。伏乞聖慈,俯賜諒察,亟許遞改宗廟署都提調之任,以便公私,不勝幸甚。取進止。
上在昌慶宮。停常參·經筵。
下直,廣州府尹沈梓,鐵原府使鄭載禧,禮安縣監李泰夏,玉江萬戶洪時疇,仇寧萬戶金麗起。
吳始復,以都摠府言啓曰,今日入直軍士,中日習射,請出標信。傳曰,知道。又以都摠府言啓曰,副摠管閔蓍重,除標信,刑曹坐起,進去之意,敢啓。傳曰,知道。
吳始復啓曰,小臣三省推鞫進去,下直。傳曰,知道。缺三行
以備忘記,傳于鄭樸曰,今下弓矢,仇寧萬戶金麗起,玉江萬戶洪時疇等處,給送。
鄭樸啓曰,廳中之位不齊,未有甚於今日,仕進之員,只有臣樸,右副承旨閔黯,同副承旨吳始復,而吏·兵批政廳,三省推鞫,晝講,無以推移進參,闕員,今日政,以在京無故人差出,亦爲牌招察任,何如?傳曰,允。
鄭樸啓曰,今日爲政事,命下矣。兵曹判書金錫胄,身病未出仕,參判鄭榏,武科試官進去,參議李宇鼎,疏批未下,參知未差,兵批政廳,無開政之員,何以爲之?敢稟。傳曰,李宇鼎疏批,今方下之,卽爲牌招參政。
答兵曹參議李宇鼎疏曰,省疏具悉。特除備局有司之任,爲經歷敏事之意,意外詆斥,不必深咎,勿辭,從速察職。
吏批,參議吳挺昌進。兵批,參議李宇鼎進,右副承旨閔黯,吏·兵批兼進。
吏批啓曰,判書尹鑴,省鞫坐起進去,參判李袤,受由未出仕,小臣獨政未安,何以爲之?敢稟。傳曰,只出緊任。
鄭樸啓曰,今日晝講事,命下矣。知事皆有公故,頉稟之意,敢稟。傳曰,知道。
推鞫廳啓曰,罪人順京弑夫辭緣,雖不直招,其奸夫奉起厚,以欲殺本夫韓國憲之意,言於渠,渠答以惟汝所欲爲之之說,亦是承服,而猶不肯盡吐同謀實狀,尤極凶惡,請刑推得情。傳曰,依啓。又啓曰,罪人順京刑推事,命下矣。今日是社稷大祭正日,雖已罷齋,例不得用刑,待明日刑推之意,敢啓。傳曰,知道。
鄭樸啓曰,今此勅使出來時,開城府別迎慰使,何承旨進去乎?敢稟。傳曰,左承旨進去。
答全羅監司朴信圭疏曰,省疏具悉。卿其勿辭,速往欽哉。
吳始復,以戶曹言啓曰,軍資監,以米麵重地,各員缺二字分掌庫間,必令當該之員,開閉其庫,可無虛疏之弊,而主簿鄭東缺三字過限已遞,他員代察,今已月餘,事多可慮,連値獨政,不得差出云,主簿今日政差出,卽令察任,何如?傳曰,允。
備忘記,噫,一自去年臘月一見之後,倏忽光陰,已過數月,久未得相接,日夕思念,旰宵回徨,高年宿德,寤寐耿耿,予之戀戀之懷,當復何言?春煦漸長,昔疾宜廖,卿其宜速行公,以慰予心。仍傳曰,右相處,遣史官傳諭。缺四行
鄭樸啓曰,新除授待敎李后沆,時在京畿金浦地,史局入番事緊,斯速乘馹上來事,下諭,何如?傳曰,允。
以咸鏡道武科殿試試官金徽狀啓,擧子錄名單子中,尤甚違格者拔去事,傳于吳始復曰,觀此狀啓,則誤書落字者甚多云,誤書落字,此實由於遐遠之氓,不能詳審之致,此後如此之類,勿爲拔去事,回諭。
假注書尹鼎和所啓,臣承命往諭于議政府右議政許穆,則以爲,病閉沈綿中,祗承聖旨,感激恩遇,不覺隕涕,前月壯子死,出避中,又有無父之子,纔及缺者,出痘始脹,有此拘忌,不敢進參入侍之列,惶恐隕越,不知所云,待罪之至云矣。傳曰,知道。
吳始復,以兵曹言啓曰,今此武科庭試殿試一二三所錄名擧子,其數不等,畢試先後,亦將差池,先畢之所,竝其試冊及入格單子,各出虛劃,承旨親自封標,罷場詣闕,以置政院,待終末畢試後,承傳·宣傳官,齎去合聚一處,憑閱矢講之數,第次出榜之意,分付試所,何如?傳曰,允。
吳始復,以禮曹言啓曰,傳曰,仁宣王后,自大祥至禫祭,祭物磨鍊節目以入事,分付禮曹事,傳敎矣。自大祥後至禫祭前,朔望祭及祔廟時豫告祭,告動駕祭,祭肉·生獐·雉·鮮等物,則曾已磨鍊啓下,原啓目還入,而各祭祭物,元無增損,故自奉常寺,依式進排而已。臣曹無磨鍊啓下之事,該寺祭物品式,別爲列錄以入乎?敢稟。傳曰,凡干祭需所入,自禮曹磨鍊,移送奉常寺,則依定式擧行,乃是例也。非品式書入之意,袝廟前六祭中,有可考之處,故入之矣。別錄勿爲書入,可也。
鄭樸啓曰,明日常參·經筵,取稟。傳曰,只晝講。
吏批,以李夏鎭爲右承旨,趙嗣基爲判決事,徐文尙爲參知,朴致道爲濟州判官,姜碩賓爲修撰。奉敎單崔錫鼎,待敎單李后沆,花昌君沇正義,今加嘉德,朗原君偘嘉德,今降正義,兵曹參知徐文尙爲參議,參議李宇鼎爲參知。兵批,以李同揆·鄭載嵩·金玉鉉·南天澤·李慶和·朴再興·權克中·鄭俊建·朴必阜·金益精·任後昌爲副護軍。
兵曹參議李宇鼎疏,伏以臣,昨伏見前參知李同揆疏本,則乃以沮格聖旨者,顯被寵任之語,指斥臣身,臣不勝駭怖之至,玆事顚末,已悉於前日疏中,今不必呶呶辨說,而當初諫臣之避,已陳其爽實,則及今日,必欲以此爲臣罪案者,抑何心哉?如臣無狀,濫蒙寵擢,前後謬恩,無非忝竊,而千萬夢寐之外,特除籌司之任,繼有騎省之命,踰分之榮,匪福伊災,悉暴危悃,祈蒙恩遞,而誠意未格於天,辭不獲命,以殿下則哲之明,重取於臣,而不治沮格之罪,反加優異之寵哉?生逢聖明之世,莫效涓埃之報,而發言行事,動輒乖宜,使國家,不恤燕雀之喩,而有偸安之心,使同揆,亦無報國之路,而發無用之嘆,臣之罪戾,至此益大。今若貪冒榮寵,昧於自處,則臣身顚沛,有不暇恤,而其於虛負聖恩,僨誤國事,何哉?西銓副貳,旣知其濫叨,而備局有司,責任尤重,反復思惟,萬不稱似,連章見阻,虛帶已久,厚招人言,被斥亦多,廉隅所關,決不可苟冒,而宿衛重地,替直缺二行伏乞聖慈,憐臣情勢之憫蹙,察臣蹤迹之狼狽,亟遞本職及兼帶備局有司之任,仍治臣沮格聖旨之罪,以謝人言,以安私分,不勝幸甚。臣無任兢惶祈懇之至,謹昧死以聞。
全羅監司朴信圭疏,伏以臣,在廣州任所,伏奉敎旨,以臣爲全羅道觀察使者,臣承命驚惑,繼以悚惕,惝恍難狀,靡所容措,公議所在,宜有劾正之擧,而仄聽累日,尙爾寥寥,陳暴靳免,烏得自已?臣本以空疎,無所肖似,尋常職務,猶不堪任,況此湖山千里之寄,實是夢寐之所不到,人望之所不屬,未知聖明,奚取於臣,而荐加寵擢,一至此哉?方面之任,古難其人,而目今海防多虞,衣袽未戒,民心不□獄訟滋煩,沈機應變,旣非所能,革面豶牙,亦且難望,則缺二字爲重,不但勵澄淸之志,明黜陟之道而已,豈可强僬僥以千勻之擔負,一任其僨敗而莫之恤乎?微臣虛受之憂,姑不暇言,而朝廷用人之道,豈宜如是,揣量才分,決無承當之理。伏乞聖慈,俯察危懇,亟收成命,以重名器,以安微分,不勝萬幸。臣無任戰灼祈懇之至,謹昧死以聞。
上在昌慶宮。停常參·經筵。
藥房啓曰,伏未審數日來,聖體調攝,若何?熱升之候,一樣無減乎?慈殿氣候,亦復何如?臣等區區憂慮,敢來問安。答曰,知道。慈候無事,予則別無加減矣。大王大妃殿·王大妃殿·中殿,藥房口傳問安。答曰,知道。缺二行
閔黯啓曰,今日晝講事,命下矣。同知缺數字有公故,頉稟之意,敢啓。傳曰,知道。
推鞫廳啓曰,罪人順京弑夫辭緣,旣已承服,結案取招後,照律處,何如?傳曰,允。
吳始復,以義禁府言啓曰,弑夫罪人順京,旣已承服正刑,子女爲奴,破家瀦澤,降其邑號,罷其守令等事,令各該司捧承傳施行,何如?傳曰,允。
又啓曰,今日爲政事命下,而與罪人行刑相値,不得開政云,何以爲之?敢稟。傳曰,明日爲之。
又以義禁府言啓曰,孟胄瑞·李惟源·李聖望·金成一等回啓公事,特爲分揀事,判下矣。卽爲放送之意,敢啓。傳曰,知道。
以忠淸監司狀啓,李尙健,不待時境上梟示何如事,傳于吳始復曰,此狀啓斯速回啓事,分付該曹。
吳始復啓曰,兵曹郞廳來言,闕內各處入番軍士,巡檢云矣。傳曰,知道。
鄭樸啓曰,明日常參·經筵,取稟。傳曰,只晝講。
吳始復,以庭試別試武科殿試一所差備官,以命官意啓曰,人字擧子閑良李衡岳,講書入格之後,憑準參考官三員試冊,則柳葉箭六兩兩技,皆以不字書塡,取考都廳柳葉箭得中人置簿冊,則亦爲名無,渠旣不參於兩技,而紛擾之中,詐稱柳葉箭入格,著名於長單,偃然入講,以爲冒占之計,終至發覺,其爲奸巧之狀,殊甚痛駭,卽爲拔去,自試所旣已囚禁,令攸司依律科罪,何如?傳曰,允。
答右議政許穆箚曰,省箚具悉卿懇。摠管則果爲無實,雖然祖宗舊制,不可輕罷之意,已悉別批之中,巡·監軍則尤爲閑漫之官,有之別無損益,故後日當商確裁定,卿其安心焉。
答福善君柟箚曰,省箚具悉卿懇。今此陳奏辨誣之擧,國家莫重莫大之痛惋,非卿才識,其能誰缺一字?卿其安心勿辭。缺一行
大司諫李溟翼啓曰,缺一行判官時,各邑還上,自朝家定數,使之徵捧,而本州是缺二字適有無前水災,以致大無,民間赤立,萬方督徵,無路備納,而至癸丑正月,齊民,皆願受出春等還上,以爲還納準數之地,而朝家定數,不可不準,民間責捧,有同龜背刮毛,故不獲已從民願報監司,分給還上,俾得還納,而准捧定數矣。伏聞忠淸監司趙威明各邑還上捧未捧成冊中,亦擧臣名云,其間委折,姑置不論,而臣身方在論罪之中,何可一刻仍冒於臺職乎?請命遞斥臣職。答曰,勿辭。
吳始復啓曰,大司諫李溟翼,再啓煩瀆,退待物論矣。傳曰,知道。
又以武科殿試二所差備官,以命官意啓曰,卽者大司諫李溟翼避嫌,諫院時無來參之員,試所,兩司不可不備,令政院斯速稟處,何如?傳曰,允。
又啓曰,纔者大司諫李溟翼,來避,而武所殿試進參臺官,則當初言送于兩司城上所,故如有疾病事故,則自中推移進去,例也,不復致疑,李溟翼避嫌,循例捧入矣。卽見武二所草記,則時無諫院來參之員云,僚臺未及來參之前,雖未知其何以離所來避,而司諫禹昌績,斯速進參武二所之意,言于諫院,何如?傳曰,允。
閔黯,以迎接都監言啓曰,勅使渡江之後,七站迎慰之宴,竝令勿設,而京中則無擧論之語,故探問之意,移文遠接使矣。卽見遠接使狀啓,則到館所後,亦停宴禮,當依此擧行,而大臣別茶禮磨鍊之外,勿行親臨茶禮,臨時周旋,自缺二字稟啓之意,敢啓。傳曰,知道。
又以迎接都監言啓曰,卽見遠接使移文,則南樓所設鋪陳,豫爲精備,結棚亦於勅使未入京前,豫爲結置事,因大通官言相通矣。南樓排設,年久無色,故今方新造,而結棚則自前通官輩,親自監造,今則移文如此,依其言豫爲結棚之意,敢啓。傳曰,知道。缺二行
自辰時至未時,日暈。夜四更五更,西方·南方,有氣如火光。
右議政許穆箚,伏以臣,昨伏承聖旨,軫念垂死老臣,恩澤至渥,臣非木石,安得不爲之感激殊遇,思欲以死報殿下也?臣病中,得見邸報,乃知廷議,欲罷摠管,臣不覺却食長嘆。兵典,都摠府,掌五衛軍務,外而州府鎭管軍卒,皆屬五衛,摠管之設,蓋莫重焉。癸巳,車駕還都,都城殘破,百司倚於墻壁,歲飢盜賊多起,故故相柳成龍,白上,選五部丁壯,敎習江浙兵技,分番宿衛,人心乃安,號曰訓鍊都監。衙門之設始此,癸亥中興之後,功臣等,不解缺二字各立衙門,於是有御營廳·守禦·扈衛·摠戎之名,兵威甚盛,摠管遂輕,自此體統大壞,摠管無益於有無,今有革罷之議。經國大典,始於世祖六年,成於成宗二年,大小皆稟睿裁行之□□,幾二百餘年,一朝罷之,自中葉以來,累經變亂,人心不散者,皆祖宗餘業,今罷先王制作,雖虛名無實,罷之,事體不可,臣以爲衙門可罷,摠管不可罷也。如巡將·監軍,最是冗官,事體缺三字亦不可輕議也。缺二行又有重於此者,亦必輕視而變更無難也。此非細故,衙門太盛缺數字弊,亦非國家之利也,取進止。
福善君柟箚,伏以今此陳奏·辨誣,誠莫重莫大之擧,苟非見識通明,文才贍敏者,莫宜膺是命而當是任,蓋見識不明,則不能動中機宜,文才不贍,則無以隨問呈辨,自祖宗朝以來,有事陳辨,非一二數,而必擇於朝臣可使者,未嘗以宗人掄擬,職由此也。今臣之不識無文,□愚瞽騃,固殿下之所嘗洞燭者,而不曾詢咨於廟堂,特以臣送,臣誠驚惕,罔知攸措。若使臣有可以一毫堪任之勢,則腐心痛骨,無下於國人,赴湯蹈火,是臣之至欲,而但揣彼史事,顧臣才識,不啻若童而角者,其所僨敗,誠灼然可知矣。寧不爲東土臣民,所深恥而悔恨者哉?孔子曰,未知其君,視其所使,堂堂聖朝,豈無維君子使者,而不審睿思,輕犯於先聖之戒乎?事機一誤,後無可爲。伏願聖明,念使事之至重,察微臣之庸下,亟遞專對之任,回授可堪之人,不勝萬幸。取進止。
上在昌慶宮。停常參,只晝講。
吳始復,以庭試別試武科殿試一所差備官,以試官意啓曰,命官行司直洪處亮,昨日留宿于試所近處,缺二字夜間,痰升窒塞,不省人事,多用藥物,良久後僅通呼吸,缺二字一倍艱澁,精神昏迷,症勢極爲危重,決無來詣試所之勢,合有變通之道,令政院斯速稟處,何如?傳曰,允。缺三行
傳曰,洪處亮病,代張善瀓,似當還送試所,而病未差愈,禮曹判書閔熙,則方在判義禁,非但滯獄,館伴之任,尤爲緊急,當品中無可送之人,工曹判書柳赫然,加階,卽爲牌招肅拜以送。
吏批,判書尹鑴進,參議吳挺昌進,右副承旨閔黯進。兵批,參知李宇鼎進,同副承旨吳始復進。
吏批啓曰,副提學,今當差出,而擬望之人乏少,外任竝擬,何如?傳曰,允。
傳于閔黯曰,喉舌之乏絶,未有如今日之甚者,或缺二字運用者,或在外者,極爲苟簡,玉署修撰以上中備擬。
吏批啓曰,承旨望,以玉署修撰以上中備擬事,命下矣。但承旨望,必資窮準職而後擬之,修撰以上,備擬喉司,常非常規,自該曹有不敢擅便掄擬者,其中副校理羅以後,年望旣優,且經三品,似合陞擬,而身旣在外,又居中考,亦不敢輕擬右職,未知何以爲之?敢稟。傳曰,自前如此乏絶之時,雖掌令·校理,有特除之例,副校理柳命天加資,乃是中直,則越次不過二資而已,特爲除授。
以大司諫望單子,傳曰,承旨中備擬。
鄭樸,以司饔院官員,以都提調意啓曰,今日孝敬殿京畿日次進上生鮮,或以體小,或以腐傷,使之改備,累度催促,終不改納,殊涉可駭,而非徒日勢太晩,終致闕封,極所未安,不得已擇其中稍勝者捧入,而莫重祭享之物,未免苟充,當該封進官,從重推考,下吏,令攸司囚禁重治,何如?傳曰,允。
鄭樸啓曰,明日常參·經筵,取稟。傳曰,只晝講。
備忘記,前參知李同揆一家,酷被兵禍,誓不同天地而共日月,當今北使在京之日,雖不肯上來,至於出入筵席,討論文義,必無所碍,宜速登程事,下諭。
答修撰柳命堅疏曰,省疏具悉。西路缺二字連値無前之凶稔,餓殍塡壑,救死不贍之餘,又有勅使之行,將缺二字來之聲,其於民事,罔知攸濟,爾之爲國念民之誠,予實嘉之,當令廟堂稟處。
答花昌君沇疏曰,省疏具悉。爾其勿辭焉。
晝講入侍時,武一所命官柳赫然改差,領議政許積進去事,榻前定奪。缺五行
領議政許積所啓,今番庭試放榜,退行於秋間事,頃纔定奪矣。旣已思之,則出榜半年後放榜,非但古無此事,登科名萬餘人,亦難保其無故,人情皆以爲鬱抑云。臣等更爲商議,則京中三所及兩南北道,出榜後,卽爲擇日放榜,而平安道則秋間本道殿試後,以丙科追錄於榜末,亦無所妨矣。但平安道及第數,不可豫度缺一字人數,姑以卽今實數書之,而追後付標,合錄平安道及第,以爲丙科定數缺一字矣。此雖二次放榜,而實爲一科,非分而二之也。兵曹判書金錫胄之意,亦如此云,依此擧行,何如?上曰,依爲之。吏曹判書尹鑴所啓,凡庶孼許通後赴擧,乃是事目,而今番武科初試,未許通庶孼,亦多入格云,若於殿試後,査出拔去,則似非廣取之意,須於未放榜前,使之納米受帖,似爲便當矣。領議政許積曰,必令納米而後許通者,初出於一時權宜,而納米之數太多,故鄕曲貧窮之人,不能備納,未出帖者,多矣。尹鑴,頃言似當變通減價云,而臣等未遑定奪矣。卽今未許通而赴擧者,固爲犯禁,而苐今科,則凡違格犯科之類,一切不問,至於其父祖官爵僞書者,亦不拔去,獨於此事,論以犯禁,則實爲不均,似當依尹鑴所達,使之納米受帖矣。但所納石數,不可不量減,此則臣等相與議定後,當更啓達矣。上曰,依爲之。又所啓,近來承旨擬望之人絶乏,前參知李堂揆,雖在罷職中,而罪名旣不大段,似當別爲敍用矣。領議政許積曰,李堂揆,以前任義城縣令時,戶口還上事,奪告身矣。前旣有職帖還給之命,故方在罷職中矣。蓋此事與他邑,大相不同,他邑則以八結還上,分徵於戶,創開無前之規,而此則辛亥年,以戶口分給之還上,秋間亦以戶口收捧,其間雖有些少誤處,而元非大段矣。上曰,特爲敍用,可也。戶曹判書吳挺緯所啓,百官頒祿復舊事,命下矣。試爲磨鍊,則米雖不足,而太則有羨,必欲復舊,則自可推移頒給矣。但以萬全之道思之,則姑觀今夏農事,自十月等復舊,似當矣。上曰,連歲散料,實爲未安,米太如可給,則自夏等,磨鍊復舊,可也。缺七行
吳始復啓曰,小臣來詣請對矣。傳曰,引見。引見時,吳始復所啓,今此庭試,京中三所及兩南北道,出榜後先爲放榜事,旣已定奪矣。武科及第,其數想必近萬,紗帽·團領缺二字實難人人辦得,曾在辛卯年,別試武科放榜時,其不能辦備之類,則以天翼·笠子應榜云,前頭放榜時,紗帽·團領不得者,亦以白天翼·白笠應榜,似爲便當,大臣之意亦如此,分付施行,何如?上曰,今番武科之數甚多,紗帽·團領等物,雖東借西乞,實難盡得,其不能辦備者,則衣天翼著笠子,應榜,可也。開城府別迎慰使左承旨李溟翼進去事下敎,武一所命官,領相不爲進參,其代禮曹判書閔熙進去,而待一所畢射後,以判中樞府事李正英交替事,榻前定奪。
吏批,以鄭榏爲承旨,李惟馨爲淸風府使,金聲久爲居昌縣監,安䌖爲恩津縣監,沈瑱爲長興奉事,李廷龍爲軍資主簿,任堂爲禮曹佐郞,任暎爲直講,閔枋爲章陵參奉,南重維爲童蒙敎官,李德昌爲尙衣主簿,姜碩賓爲獻納,許積爲宗廟都提調,洪宇遠爲司譯院提調,吳始壽爲宗簿提調,權碖爲司䆃正,任相元爲司成,鄭載嵩爲戶曹參議,李玄逸爲社稷參奉,張應一爲副提學,鄭晳爲兵曹參判,李緻爲刑曹佐郞,魚震陟爲典獄奉事,李溟翼爲承旨,趙錫孚爲司饔奉事,李夏鎭爲大司諫,柳命天承旨除授。
兵批,以□□虎爲副護軍,李壽慶·鄭載岱爲副司直。
吏批啓曰,弑夫罪人順京,旣已承服正刑,時居長興府,降爲縣監,變生時守令茂朱府使卞榥,依例罷職,時任府使李雲登,以縣監改下批,何如?傳曰,允。
閔黯啓曰,左承旨鄭樸,與新除授都承旨鄭榏,同生兄弟相避,何以爲之?敢稟。傳曰,在下者當遞改,左承旨遞差。缺四行
午時,上御經筵廳晝講。領議政許積,特進官吳挺緯,吏曹判書尹鑴,同知事洪宇遠,參贊官李夏鎭,侍讀官金德遠,檢討官姜碩賓,假注書尹鼎和·李玄錫,編修官安垕,記事官崔錫鼎等入侍。上讀前受音,自楚狂接輿章,止沮·溺耦耕章,德遠進講荷篠一章,上受而讀之,音釋各一遍,德遠,仍講文義。碩賓曰,四體不勤,五穀不分云者,以其下孰爲夫子之語觀之,則似是譏夫子之語,而註則以爲責子路云,文勢極不然矣。上曰,果似譏夫子語耳,至至則行矣。上曰,此與接輿趨而避之,同意,蓋欲滅迹者也。積曰,子路下,有反子二字之說,似是矣,丈人旣行,則子路與誰言之。上曰,然。鑴曰,子路去時,夫子必有所授之言,子路雖不得言於丈人,而歸與同門人語之,故記於此耳,今何以的知其子路返而夫子言之也?上曰,聖人雖不枉道而循祿,然旣知道不行,而又不敢廢君臣之義,恐其亂大倫也。積曰,隱者非不高矣,但人皆如此,則君臣之義廢矣。鑴曰,此等人以爲,天下旣亂,道不行,故決意隱淪缺二行惻怛救時之心,所以不及聖人也。碩賓曰,義者,在我者也,仕久止速缺三字之可也。德遠曰,隱者乃別樣人,輕視一世,自以爲高潔,故堯舜時,亦有巢·許耳。碩賓曰,魯末天下大亂,故隱遯者多,易曰,天地閉·賢人隱,人君爲治之道,當使一世,無隱遯之君子,可也,此最惕念處也。德遠曰,當時天下若有道,則如接輿·荷篠等諸人,亦必出而仕矣。鑴曰,大倫者,乃五倫也,此外更無道理,曰親,曰義,曰別,曰序,曰信五字,最宜著心潛玩。夏鎭曰,頃日進講時,齊景公曰,若季氏則吾不能之,吾字諺解缺三字臣等取考古板該解,則亦不釋之矣,雖然此字不可不辨,右相亦以爲當釋云矣,講訖。積,進曰,連日陰雨,日氣不佳,不審聖體,若何?上曰,無事。積曰,湯劑進幾貼耶?上曰,今日盡服耳。積曰,無效耶?上曰,少勝,且日氣不淸明則氣少勝耳。仍敎曰,春多雨則夏必旱,前年亦如此,目今春雨又多,此可憫也。積曰,誠如聖敎,當此春牟播種之時,泥田難耕,此可憂也。仍曰,明日招醫,更議他藥,何如?上無發落。積曰,慈殿氣候,何如?大王大妃氣候,亦如常耶?上曰,慈候安寧,大王大妃,已盡平復矣。積曰,遠接使狀啓及平安監司私書中,皆言郊迎一款,尙未講定云,別遣宰臣,開諭爭執,似可矣,頃日尹鑴言,決不可動駕云,其言,是矣。上曰,終不一往見之,則彼必致疑,奈何?積曰,此則必然矣。挺緯曰,聞勅使還歸,則皇帝必問郊迎與否云耳。今番彼若致疑,或出不好言,則恐有不得已往見之擧,以此爲慮矣。鑴曰,以拘忌之疾,終始執言,彼雖致疑,在我有辭,何至於不得已往見也?上曰,雖有執言之端,兩度不出,則彼必有言也。鑴曰,兩度不出,則彼無可言之釁,若一往一不往,則彼必致疑矣。積曰,若謂彼雖致疑,決不可往,則可也,以爲無可言之釁則迂矣。我國大段作爲,而與曩日頗異,彼固疑之,今又不郊迎不往見,則彼豈默然乎?上曰,築城等事,今方爲之,當益加款待,使彼無可疑之迹,可也,雖不郊迎,而一往南別宮,似不可已也。積及碩賓曰,若不得已而一出,則郊迎似勝矣。上曰,然。鑴曰,使彼不疑者,豈無他術,而必欲試此危道乎?挺緯曰,缺一行宇遠曰,缺一行鑴曰,此乃萬有一危之道也,殿下缺二字宗廟,安敢自輕?事有悔而不可追者,此等事是也。積曰,然則二次擧動,皆以不行完定,而使戶判往見,議定,可也。戶判往然後彼乃聽許,蓋以給價多少,皆在戶判之手故也。上曰,彼欲捧價,必聽之矣,試遣戶判,可也。金德遠曰,工判柳赫然,有加階差送命官之命,此實由於無可遣之人故也,但武臣命官,古亦無之,一品加階,亦異堂上之資,事非穩當矣。大臣今方入侍,下詢而處之,如何?積曰,武臣若爲□臣則命官差送,固無不可,而此則果無前例矣。若有臺論則遲久可慮,似聞一所,明當畢射云,出榜時,不可無命官,臣欲進往矣。上曰,日氣如此,年老之人,恐或致傷矣。積曰,筋力尙可支也,何可豫憂生病,而不顧國事乎?上曰,其間日子不多云,暫往,可也。出定奪條上曰,赫然,老將舊臣也,加資則仍存,可也。德遠·碩賓曰,臣等異於臺官,非必爭執,而無名之加,不必仍留矣。鑴曰,臣任銓官,固當奉行上敎,而但玉堂所論,是矣,旣遞命官而仍存加資,則事甚苟矣。積曰,赫然加資,聖意甚好,赫然亦非不合,而諸臣所達,皆是前頭,亦有加階之事,何必乃爾?夏鎭曰,有擢用事則其時陞資,可也,今若仍授,則不可矣。上曰,然則還收。積曰,章陵火巢禁標,自仁祖朝定界,則白虎後岡奉審,非汲汲之事,此時驛馬迎送之弊,不可不慮,過勅後爲之,何如?上曰,依爲之。出擧行條挺緯曰,仁祖朝以後,屢經陵幸,而亦無改定界限之事,今何必改也?上曰,雖然,姑爲奉審,亦無妨耳。積曰,實錄設廳已久,而尙今遷就,此乃前所未有之事也,己亥年則大祥前已畢錄矣。今番則尙未成十缺二字云,戶曹物力之難支,姑置勿論,先王十六年事蹟,趁卽成書,藏之名山然後,於上心,亦可自安矣。大提學,不可不趁速差出,以規例言之,則前大提學,當爲入來薦望,而聞金錫胄,病勢彌留,雖不至大段疾痛,而時月內,似難出仕云,在前如此時,或有在家薦望之事,依此例使之速薦,何如?上曰,圈點時應參人,明日內竝皆牌招,而前大提學在家薦望事,政院知悉擧行。積曰,庭試放榜缺數字次才定奪矣。更思之,缺二行自本道放榜則不可矣。臣等更爲商議,則先出榜處,則爲先擇日放榜,而平安道則秋間,本道,殿試後追錄於丙科之末,似無所妨矣。但平安道及第數,不可豫料,丙科人數,姑以卽今實數書之,待到平安道殿試榜合錄後,定其元數,付標追書,似可矣。雖二次放榜,而實爲一科,非分而二之也,兵判之意,亦如此云,依此擧行,何如?上曰,依爲之。出擧行條積曰,然則咸鏡道命官,勿爲上來,仍留放榜事,自備局當分付耳。鑴曰,凡庶孼納米于官,受出許通帖,然後赴擧,乃是事目,而今番武科初試,則未許通庶孼,亦多入格云,若於殿試後査出拔去,則取怨必多,亦非廣取之意,須於未放榜前,使之納米受帖,似爲便當矣。積曰,必令納米而後許通者,初出於一時權宜耳。古則庶孼元無入仕之路,實是偏塞之法,故宣廟朝,名臣李珥以爲,立賢無方,庶孼亦當一體通仕云,則其時群議,多有異同,而癸未年,尼湯介叛於北鄙,因軍興乏糧,遂行納粟許通之法矣。常漢之第二妻,卽妾也,其所生,無許通出帖之事,直爲應擧,私奴贖身者,亦應科無禁,而士夫妾子,獨令納米許通,此甚錯矣。鑴及宇遠曰,此法固爲舛誤,永罷之,亦可矣。積曰,此言,是矣,而但行之旣久,不可輕變,雖欲變通,亦非倉卒議定者矣。至於納米之數,實爲過多,良妾子則七石,賤妾子則九石,故鄕曲貧窮之人,不能備納,未出帖者,亦多矣。尹鑴,頃言此事,而臣等未遑定奪矣。此類以今日國法言之,則固爲犯禁,而第今科則凡違格犯禁之類,一切不問,故其父祖官爵僞書者,亦不拔去,獨於此事,論以犯禁,則實爲不均,似當依尹鑴所達,使之納米受帖矣。但石數不可不量減,此則臣等,議定然後,當更達耳。上曰,依爲之。出擧行條德遠曰,未許通而赴擧者,未知其幾何,而渠旣公然犯禁,國家又不罪,而許令納米受帖,事體不當矣,且若援而爲例,則所損尤大,不可不深慮矣。積曰,此言,亦是矣。但今科則與他科有異矣,隨時之法,亦何傷乎?上曰,此出於一時變通,何可常行乎?碩賓曰,出榜後,兵曹據法拔去,則自上特降恩命,使之勿拔,似可矣。積曰,旣出許通帖之後,則有蔭者,書以郞階,業武者,書以業武,該曹雖欲拔去,査出極難矣,且此事雖不可爲,至於納米石數,則今缺數字減後,仍爲定式,缺一行上曰,李尙健事,極爲缺一行臣等固知必有都案廳之害,而豈料至此乎?不殺此人則國法缺數字故以梟示回啓矣。上曰,何州也?積曰,洪州也。上曰,事甚痛駭,欲降邑號,何如?積·鑴·宇遠曰,此則不可矣。積曰,盜殺人者,有妻子爲奴之法,此則甚於强盜殺人,故欲以此意回啓,而非法典明文,故自下不敢義起矣。上曰,妻子爲奴,可也。積曰,上敎當矣,不必出擧行條,啓目中判付以下,則當擧行矣。鑴曰,以五家統法而致此,則守令·都尹,亦難免不善奉行之罪矣,此以都案廳之故,則守令·都尹爲無罪矣。積曰,大興築城軍缺數字送矣,將領有五人,而一人帶將官十名,然都摠策應,則不可無都廳之任,丁昌燾,似可合此任,而方爲承旨,不敢請遞,欲與柳赫然相議,更定他人,而但患乏人耳。上曰,承旨亦極乏人耳。積曰,金玉鉉,在忠州地,腰下不仁,不能行步,而連擬於望,此亦因乏人而然矣。上曰,兩司亞長,方無準職可陞者乎?鑴曰,自上陞擢則可矣,臣何敢擧名以對也?夏鎭曰,入亞長望者,皆準職者也,柳命賢則資未準矣。鑴曰,前參知李堂揆,曾經承旨及副學矣,雖在罷職中,而罪名元不大段,當此乏人之時,似當別爲敍用矣。上曰,以義城還上事罷職耶?積曰,果然,而非罷職也,乃奪告身也,前旣有職帖還給之命,故方在罷職中矣。鑴曰,罪輕故,當初只奪告身耳。積曰,此事與他邑,大相不同,他邑則以八結還上,分徵於戶口,創開無前之規,而此則辛亥春戶口分給之還上,秋間亦以戶口徵捧,其間雖有些少誤處,而元非大段矣。上曰,頒赦不遠矣。鑴曰,堂揆兄弟,乃江都被禍之家也,以此頒赦而蒙敍,則豈忍安於心乎?積曰,此言則是矣。上曰,特爲敍用。出擧行條鑴曰,李同揆之從仕,實由於感激恩遇,而頃因情迹之不安,出在城外,不敢復入,以不可不入來之意,別諭,何如?上曰,勅使方到,想□不欲來矣。鑴曰,如此之人,但不當勅使接應事耳,何可仍解職務也?且其論議才識,宜置之朝廷之上,故敢達矣。上謂挺緯曰,頒祿事,其已料理耶?挺緯出袖中紙曰,此乃磨鍊文書也。仍一一指陳而啓曰,試爲磨鍊,則米雖不足,而太則有羨,必欲復舊,則自可推移頒給矣。但以萬全之道思之,則姑觀今夏農事,自十月等復舊,似當矣。積曰,今年則可以頒祿,而但挺緯之意則以爲,今年農事,若或失稔,則必至難繼之域,故,缺一行上曰,連歲散料,實爲未安,米石如可給,則自夏等磨鍊復舊,可也。出擧行條積曰,巡將·監軍議處事,命下矣。缺數字重大,固難輕易變通,且祖宗舊制,若非不得已可改者,則不必於此時,汲汲變通矣。鑴曰,此如漢之南北軍,唐之府兵,故舊制好矣。亂後搶攘,守衛之法廢壞,故募民爲兵,而都監設矣。積曰,尹鑴所達,乃五衛事也,與巡將·監軍,不相干涉,而右相及尹鑴,皆不知妙理,故以摠府爲言耳。鑴曰,臣則必欲修擧五衛之廢墜,故爲此言耳。上曰,巡將·監軍,姑勿罷之。挺緯曰,司鑰房內排之物,代造後,無舊件還下之事云,必是推移用之而然也。但如此經費,板蕩之時,則或爲還下,以備外間之用,亦似可矣。上曰,遮帳鋪陳等物,或用舊蓄新,還下似難矣。宇遠曰,宣廟朝名臣金誠一,乃先正臣李滉之門人,而與柳成龍齊名者也。壬辰之亂,以慶尙方伯,歿於勞瘁之日,似當有贈諡之事矣。積曰,李滉,乃我東儒宗,而誠一,以其門人,學問高明,直節過人,壬辰年,興起嶺南義兵者,皆其功也。規例則正二品以上,方有贈缺半行此例矣。且當初贈職,只加一階而爲嘉義,故士論亦皆歉然,似當有別樣追贈之事矣。上曰,一品追贈,可矣。積曰,一品則似過矣。上曰,正卿追贈,可也,而贈諡事,令禮曹稟處。上曰,經筵官出,宗室·武臣,引入,可也。鼎和出,引輪對宗臣海寧君伋,晉平君澤及輪對武臣行副護軍梁禹及等入侍。梁禹及進,上曰,如有所懷則陳達。對曰,無所懷矣。海寧君伋進,上命陳所懷,對曰,無可達之事矣。晉平君澤進,上曰,平雲君之子耶?對曰,是也。上曰,平雲君,乃孝宗守陵官耳。仍問曰,爾年幾何?對曰,己亥生也。又敎曰,有所懷則陳達,可也。對曰,蒙此引對,天恩罔極,更無可言之事矣。仍罷出。
未時,上御經筵廳引見,同副承旨吳始復,假注書李玄錫,編修官安垕,記事官崔錫鼎等入侍。始復進曰,今番武科及第數,想必近萬,紗帽·團領等物,實難人人辦得著,卯年武科放榜時,其不能辦備之類,亦以天翼·笠子應榜云,前頭放榜時,亦依此例,其不得紗帽·團領者,則以白天翼·白笠子應榜,似爲便當,大臣之意亦如此,以此分付施行,何如?上曰,今番武科之數甚多,紗帽·團領等物,雖東借西乞,實難盡得,其不能辦備者,則衣天翼·著笠子應榜,可也。始復又曰,開城府別缺慰使,左承旨鄭樸,進去事,命下矣。鄭樸,今日政,似相避遞職,何以爲之?敢稟。上曰,左承旨李溟翼,進去,可也。始復又曰,武一所命官,領議政許積進去事,今日晝講時,已爲定奪,而客使入京之期已迫,且明日大提學圈點時,亦不可無大臣,領議政,似不可往矣。閔熙雖爲館伴,而客使未入京時,別無責應之事,且二缺垂畢云,命官可以推移矣。上曰,更思之則領相不可二字缺進往,閔熙則。以下缺
花昌君沇上疏二月初八日,伏以臣之庸陋,無與倫比,徒以璿源分派,得忝二品封君,居常待祿飽腹,出入乘馬從徒,至於廚院提調,摠府堂上,猥濫兼帶,前後非一,聖恩優厚,與天同大,非臣粉骨,所能仰報,每對妻孥,言及涕隨,一味惶懼,若隕淵谷。不意千萬夢寐之外,復叨謝恩上价之命,臣是何人,敢膺此選?專對之任,古人所難,今雖事隨世異,時或塞員,顧念前此,亦未有如臣無狀,而奉綸出疆者,到彼之後,如有辱國之事,則臣雖萬死,奚可贖乎?況超越資序,巍然峻秩,加之於王室至親,猶或可也。濫施疎遠臣身,深恐不合事理,以臣之故,而貽累聖德,此又臣之所大憫蹙處也。在臣分義,唯當縮伏私室,以俟公議,而客使臨到,朝家多事,姑且默默,亦所不敢,敢抽肝肺,仰籲於天地父母之下。伏乞聖慈,俯察臣萬不近似之實狀,亟命遞改,以重使事,以安愚分,千萬幸甚。臣無任惶悚激切祈懇之至,謹昧死以聞。
弘文館修撰柳命堅上疏,伏以臣,前月十二日,祗受恩命,馳往龍灣,旋卽還來,雖未詳沿路弊瘼之如何,而行到肅川·順安·定州·嘉山之境,則扶老携幼,流散之氓滿路,採根咬草,愁歎之聲遍野,臣輒住馬問之,皆言絶火已久,不忍坐死,今將轉而之山郡,丐乞救死之計云。傷心慘目,有不忍言者,哀此西土之氓,擧將塡于丘壑,殿下雖憂傷軫念於九重之邃,而猶未盡燭此等景象也。臣還來之路,連見出站倅宰,皆言今番勅行,則幸賴朝家之軫恤,道臣之區劃,各得白給之米,僅備支供之需,而前頭勅行,則雖剝膚推髓,實難拮据,許多徵求之物,斷無出處,擧有遑遑罔措之狀矣。臣竊念,勅行之往返,除其支供糜費之外,只以求請之物計□則小邑費百金,大縣倍之,至於安州·平壤等郡,白給之物,不啻三倍,當此無前大無之時,民窮財盡,朝家顧恤之策,缺一行國之需,不可他用云,而累年斂散缺數字積藏頗優,決不可一向缺二字坐視生民之盡劉,而莫之恤也。今若特出管餉所儲之金銀,量其列邑之大小,被災之輕重,差等分給,使之豫爲料理,貿得後勅求索各樣物件,以爲臨時酬應之地,則列邑庶免生事,生民不至盡散,朝家終始施惠之道,可謂至矣。如以軍儲,不可白給云爾,則姑俟來年,只徵本錢,管餉之所蓄,亦無所減損矣,玆豈非公私之兩便乎?且念一郡之治不治,只係於倅牧之賢不賢,初無文武之有間而然,而屢經武倅之郡,便作弊邑,臣竊慨然,無乃撫摩慈祥之政,元非武夫之所講究而然耶?蓋朝家調用武臣於西邊列邑者,爲其緩急之用,其意有在,而以武莅邑,則位微望輕,雖有變通之事,而不敢出意見而變通,雖有蠲減之弊,而不敢報上使而蠲減。甚者,以虐民肥己爲能事,以納賄求媚爲上策,官事漸至板蕩,莫可收拾,良可痛心。日者龍岡·江西·中和·肅川等郡,文倅差送,官事修擧,吏民皆安,俱有治聲,至今稱頌不已,淸南·淸北列郡民人等,願得文倅一年,以蘇吾屬云,小民之情願可見,文武之治效懸殊,沿邊防缺之外,如有西邊邑宰窠闕,則以侍從之臣,特爲差送,以副西氓之願,以宣惠鮮之澤,是亦保民之一道也。愚魯如臣,懜無知識,而職是邇列,纔從西邊,略陳沿路之見聞,敢干擇蕘之聽。伏願殿下,博詢於廊廟之臣,財擇而另施之,千萬幸甚之至。啓下備邊司,備邊回啓,平安道海邊龍岡等六邑直路,自順安至定州等六邑,飢荒特甚之狀,業已朝廷之所知者,而觀此柳命堅上疏,則其扶携離散,採根咬草,愁嘆之景象,如在目前,益覺傷慘。頃者臣等,奉承軫念赤子之至意,已有所區劃救濟者,而兩巡勅行,凡百糜費,罔有紀極,前後題給之物,必不足以措辦,許多求請之物,特爲除出管餉所儲銀布,從優缺二行參酌許貸爲白有如可,待秋還捧本邑,則無損於管餉,而爲國家惠則必多,依此擧行事,分付管餉使爲白乎矣,關西守令之多用武臣,出於事勢之不得不然者,雖不可全用文吏,而該曹間間差送文官之有聲績者,以爲蘇殘祛弊之地,何如?啓依允。
上在昌慶宮。停常參,只晝講。
吳始復,以都摠府言啓曰,入直軍士,中日習射,請出標信。傳曰,知道。缺六行
又以吏曹郞廳言啓曰,大提學圈點捧入政事,何以爲之?取稟。傳曰,當日爲之。
鄭榏啓曰,新差同副承旨,卽日出肅,乃是古例也。新除授同副承旨柳命天,今日亦不出肅,流來廳風,不可壞了,左承旨李溟翼,以昨日引避公山判官時事,陳疏而旣已自列,不可又以爲嫌,況以別問安使,明當出去,竝卽牌招察任,何如?傳曰,允。
傳于閔黯曰,今後則狀啓勿爲貼黃。
鄭榏,以戶曹言啓曰,今二月初八日晝講入侍時,戶曹判書吳挺緯所啓,百官頒祿復古事,命下矣。試爲磨鍊,則米雖不足,而太則有羨,必欲復舊,則自可推移頒給矣。但以萬全之道思之,則姑觀今夏農事,自十月復舊,似可矣。上曰,連歲散料,實爲未安,米太如可給,則自夏等磨鍊復舊可也事,命下矣。今丙辰來四月等爲始,東西班實職及軍職祿俸,依常年例磨鍊,別單書入之意,敢啓。傳曰,知道。
吳始復,以備邊司言啓曰,政院啓辭,勅使接見時問答說話,依前略爲加減書入,而此外未盡措語,令廟堂豫爲講定,以備睿覽,何如?傳曰,允事,傳敎矣。問答說話,當用俗下文字,政院之所條列者,不便於通事之傳語,其間亦有不當提起之措語,故略加刪改以入之意,敢啓。傳曰,知道。
又以義禁府言啓曰,今此勅使在館時,五門把守假都事五員,假書吏五人,令該曹趁三度習儀前,差出,何如?傳曰,允。
又以兵曹言啓曰,今月十一日先農祭軍,及十二日角祭軍,與同日迎勅習儀時各樣差備軍,三百三十一名,而各處派定軍,已盡除出,定送於□差備之外,又爲抽出,則僅得四十四名,其餘二百八十七名,更無推移辦出之路,不得已犧牲奠物輸運軍,及遮日扶持等軍二十六名,依近例以本署貢物□□與諸員驛馬缺二行開門把守,則訓局入番砲手,使之替把,何如?傳曰,允。
又以武科殿試三所差備官,以命官意啓曰,擧子祿名單子中,其父祖有職名者,不書資階,只書單銜,而間有誤書落書者,頗多有之,揆以法例,所當皆以違格論斷,而此類甚多,若一一拔去,則當此廣取之日,鄕曲愚氓,不識法例之當然,而或不無落莫號寃之弊,何以爲之?敢稟。傳曰,鄕曲無識之所致,勿爲拔去。
又啓曰,明日常參·經筵,取稟。傳曰,只晝講。
閔黯,以迎接都監言啓曰,盤饌色郞廳刑曹佐郞安䌖,昨日政,除授恩津縣監,其代,以刑曹佐郞金萬成差下,使之察任,何如?傳曰,允。
備忘記,書曰,堯·舜之治天下,以親九族爲本,今此宗班令·監以上,輪回賜對,示予睦族之義,詢其疾苦之道,而福昌君·福平君等,已過次第,而不爲入侍,予心戀戀,今後亦爲同參入侍。
正言安如石啓曰,獻納臣姜碩賓,卽臣同壻也,在法當避,不可仍冒,請命遞斥臣職。答曰,勿辭。
閔黯啓曰,正言安如石,再啓煩瀆,退待物論矣。傳曰,知道。
執義柳命賢啓曰,日昨政院,以致祭祭文趁不製進人員請推,蒙允云,臣曾受宰臣致祭文,而本職之外,又兼實錄都廳之任,晨夕奔忙,尙未製呈,怠慢之失,實所難免,臣名旣在應推中,揆以臺體,決難仍冒,請命遞斥臣職。答曰,勿辭。
吳始復啓曰,執義柳命賢,再啓煩瀆,退待物論矣。傳曰,知道。
又啓曰,今日兵批,入直堂上,當爲開政,而參知李宇鼎,中日試才後,始爲來參,故日勢已暮,諸承旨皆已仕退,廳中只爲上直承旨二員,而左承旨李溟翼,吏批政廳進去,臣始復,獨爲守廳,兵批政廳,無進參之員,何以爲之?敢稟。傳曰,吏·兵批兼進。
吏批,判書尹鑴進。兵批,參知李宇鼎進。左承旨李溟翼,吏·兵批兼進。
吏批,以閔點爲大提學,朴廷瑞爲慶基殿參奉,金厦梴爲奉常正,都擧元爲判校,陳再亨爲中部參奉,鄭之虎爲禮曹參判,許珽爲茂朱府使,李堂揆爲工曹參議,承得運爲典籍,鄭樸爲刑曹參議,李日井爲正言,李德周爲執義,校書提調單閔點。兵批,以鄭樸·兪瑒爲副護軍,李堂揆爲副司直。
酉時,行大司憲閔點,持平沈檀啓曰,近日紙牌之法,雖非厲民之政,蠢彼遐遠之氓,擧懷驚疑之慮,惟當開諭鎭定,勿之撓改而已。判決事趙嗣基,頃自畿邑還,乃以民皆懽忻之語,贅於應旨之疏,言之無實,莫此爲甚。李壽慶前席所達之言,實所自取,未必爲過,而嗣基,不自悔懼,反乃含怒,張皇壽慶之過累,更擬投進其章疏,同僚力止,縱未上徹,搢紳之間,已不勝其傳播。假令壽慶,果有如許過累,發於今日嗣基之口,則人未必取信,士夫風習,豈容如此?此而置之,無以厲朝端杜後弊。請判決事趙嗣基,罷職不敍。任事之臣,雖有難安情勢,復命後自處,例也。左參贊張善瀓,頃差武一所命官,因其收議,自上特推之後,遽已稱病,承旨旣稟執鼓,而無意入參,再三往復之際,以致日晩,莫重殿試,不得趁早開場,揆以事體,殊極未安。請左參贊張善瀓,從重推考。臣等伏見昨日政,有副校理柳命天,特擬承宣之命,固知出於不得已破格之致,而校理之於承宣,階級相懸,與其職品相近,而資未準者,亦異矣。前此雖有掌令與校理超拜之事,而所拜之人,資皆已準,且經三四品,則比之今日,亦且有間,不當援以爲例也。近來承旨望之苟簡,夫孰不知,而格外陞擢,實有乖於率由舊章之道,物議皆以爲未安。請同副承旨柳命天改正。正言安如石,執義柳命賢,竝引嫌而退,相避之法,在所當遞,旣在應推,不可在職。請正言安如石,執義柳命賢竝遞差。答曰,不允。推考事及處置事,依啓。缺六行
夜一更,月暈右珥,暈上有□色,內赤□□。二更三更,月暈兩珥。
午時,上御經筵廳晝講。特進官柳赫然,吏曹判書尹鑴,同知事洪宇遠,參贊官鄭榏,侍讀官金德遠,檢討官權瑍,假注書尹鼎和·李玄錫,記事官嚴緝,記事官崔錫鼎等入侍。上讀前受音荷篠一章訖,德遠進講逸民章,音釋各一遍,上受而讀之,德遠,因講文義。鑴曰,柳下惠,雖仕而三黜後不仕,故爲逸民也,少連亦在於降者辱身中,則似是仕者也,然無可考處,惟居喪一節,可見其中慮也。上曰,少連事,亦見於小學矣。德遠曰,無可無不可,與無適無莫同義矣,蓋不先設心以揆事,事至斯應,而皆合於義也。瑍曰,此七人,雖潔身而不亂倫,非方外人之比也,方外人則自以爲是非毁當世,故缺數字此七人則皆可用者,以世亂故逸也。上曰,沮溺·荷篠輩,亦非方外人。宇遠曰,不可不謂之方外,而皆是高士,豈可謂不可用也?德遠曰,沮溺缺數字亂而隱耳,遇治世則必爲用矣,人君當求而用之,可也。□曰,柳下惠之降志辱身,本欲救世,而終以道不合而隱耳。缺二行榏曰,夷齊墓,在孤竹國云矣。鑴曰,孤竹國,在遼東云,雜記,亦有箕子出來之後,夷齊往來之言,臣意海州缺二字孤竹亦缺數字似是夷齊往來之地耳。上曰,此不分明矣。宇遠曰,旣有首陽山,故後人仍加孤竹之號矣,豈有夷齊往來之事也?鑴曰,夷齊本在遼東,與我國相近,箕子出來之後,亦豈無往來之事也?且世人常謂周封箕子於朝鮮,而其實不然矣,商其淪喪,我罔爲臣僕,此箕子語也。傳道於武王之後,不欲在中國,渡遼出來,故武王仍以封之,比諸外國也,非旣受周封然後出來也。上曰,封箕子於朝鮮者,乃古語也。鑴曰,臣所達,亦古語也,非臣臆說也,箕子渡遼出來,而王儉以國讓之,入九月山,此乃堯·舜相讓之風也。箕子雖率半萬殷人,而必不奪人之國,王儉若不讓國,則箕子何從得國也?且箕子以聖人,來王我東,啓迪後人,使荒裔之人,變爲君子之國,至今文明之化,皆其遺風,而我國尊奉之道,極爲草草。臣意作廟於國中,名曰太師廟,享奉之禮,如祭夫子,則似爲得宜,此實盛事,而可傳於後世者也。上曰,祖宗朝,亦無此事,此乃變通之大者也,似難輕議。宇遠曰,箕子開我東億萬年之文治,誠如鑴言,卽今平壤,亦有廟宇,使其子孫鮮于氏一人主之,此甚草略,不必立廟於國都,而仍其舊廟,盛其尊享之禮,似可矣。上曰,我國之禮樂文物,實由於箕子之啓迪也,予非不知,而事甚重大,不可輕爲耳。鑴曰,倉卒誠難決矣,但願從容思量也。又曰,綱目懸吐以入,而於宮中閱覽事,前旣告達矣。晝講時,或出所覽冊,使講官讀之,仍以發明文義,則所益必多矣。上曰,今方省閱,如有可疑處,當付標出問耳。講畢。鑴曰,昨日政,有修撰以上,備擬於承旨望之敎,此似未穩矣。近來陞擢太多,官爵不重,此可慮也。凡陞擢,必見其人有過人之才德,或進言可用,然後擢用,可也,不然則無以激勸矣。上曰,出於乏人而然也,此後當。缺數字鑴曰,摠府雖難復設,而至於略修廢墜,粗成官府模樣則不可已也,臣欲條進節目,而未蒙允許,故敢此復請。上曰,一時倉卒,似難變通耳。宇遠曰,臣意則以爲不關,且近來作事太多,如五家統·紙牌,雖是良法,而當此凶歲,騷屑甚矣,又復摠府,甚不可矣。鑴曰,缺二行自上與大臣,詳思可否,可則行之,不可則不行而已。上曰,不可輕議,從容缺二字亦可也。鑴曰,巡將事,聞柳赫然,以爲不可罷云,下詢如何。赫然曰,巡將雖似冗官,而有所不可罷者,蓋捕盜軍卒,皆是惡少輩也,若無巡將之相制,則□□間必多矣。捕盜旣憚巡軍,巡軍亦憚捕盜,互相維制,不敢作奸,此其所關非輕,且禁火司革罷後,禁火一事,專屬之巡廳,尤不可罷也。上曰,古則巡軍甚多,今則零星矣。鑴曰,赫然之言觀之,則巡軍似當增之,不可減也,臣所修擧者,此類是也。榏曰,官牌亦屬於巡將矣。赫然曰,巡軍之減損,蓋出於不得已也,增之則必難,至於永罷則決不可矣。上曰,與捕盜相爲維制,則所管頗重,當更思之。赫然曰,摠管雖似不緊,而以威儀守衛等事言之,亦不可□罷也。古則以王子及大臣兼之,此豈不重哉?郞廳八人,乃武弁極選,缺五人,亦武士初入仕之階,以此言之,亦不可罷也。且名官宰臣之老缺其在國體,亦豈忍遽棄乎?差以摠管·衛將等任,俾得受祿,恪勤守職,亦是不可廢者也。今雖以都監軍入衛,而旣入闕內,缺大將不得點視,所以摠領管制者,只有摠府,此又不可罷者也。然至於缺則亦極難矣。鑴曰,雖難一如舊制,至於粗成官府模樣,則缺不可廢,則略擧廢墜,可也。上曰,近來王子大臣,無兼都摠缺耶?榏曰,孝宗大王大君時,嘗兼帶耳。赫然曰,麟坪大君,亦兼帶,而大臣兼帶者,則近來無之耳。鑴曰,先生案中,有孝宗御諱,故藏之壁中矣。各司宜有典僕,而摠府則只有二名云,必給奴婢,可以成樣,此外修擧者甚多,故臣欲爲節目以進耳。上曰,試爲條進節目,可也,但非倉卒變通之事矣。鑴曰,條進之後,審議可否而爲之,亦豈欲卽刻變通哉?且摠府,舊有射場,而今無之云,以臣所見,則府墻北宮墻外,有再重小墻,若開五尺許,則可爲射場矣。臣與諸堂上缺草記,仰達矣。上曰,此則以草記陳達,可也。且摠管望,以王子大君亦爲備擬者,乃古規而近來則不擬云,大臣擬望事,雖不可輕議,今後王子擬望於摠管事,分付該曹,可也。擧行條缺四行德遠曰,新除授副提學張應一,時在慶尙道仁同地,經筵事緊,斯速乘馹上來事,下諭,何如?上曰,依爲之。鑴曰,宗室武臣入對時,臣亦欲留侍參聽,前日領相以爲,備局堂上缺數字云,故臣亦數次參聽矣。永爲定式,留侍參聽,何如?上曰,此不必爲定式矣,且仍留參聽,無益矣。仍敎曰,經筵官出,宗臣·武臣引入。鼎和出,引宗臣蓬山君炯信,昇平都正潤及武臣行副護軍梁禹及,宣傳官柳重起等,竝入侍。上曰,梁禹及,進陳所懷。對曰,無可陳之事矣。上又命柳重起進對。對曰,臣無所知識,國家缺六字盡職而已,別無可達之事矣。上曰,炯信進坐,有懷則陳之。對曰,監·令入侍,乃盛事,而宗室貧窮者,或無冠帶,以是爲憫,抄擇入侍,何如?上曰,欲一番盡見後更議耳。炯信曰,京中還缺數字納人,皆在絶火中,而一向督徵,亦非惠政,待秋徵捧,何如?上曰,渠旣受食國穀,至今不納,事甚非矣,何可更爲緩徵乎?炯信退。上曰,潤進坐陳懷。對曰,近來人心不淑,紀綱頹廢,民瘼甚多,願扶持紀綱,收拾人心,以爲根本矣。上曰,朝家常慮此而勉勵矣。潤曰,民以食爲天,而九重之內,必難知民事之艱難,保民之道,專在於農桑矣,選擇守令則可以安民矣。上曰,此皆一心申飭,而三百餘州,不能邑邑得人,以是爲悶耳。潤曰,中原則雖卿大夫子弟,不得祿食之前,各食其力,而我國遊民甚多,僧人亦衆,農人不□一國之半,一人耕而十人食之,一人織而十人衣之,雖遇豐年,不能富給,且自國家,無著實勸農之事,此貧之由也。又朝家命令,初不詳審,朝令夕改,民不信令,故諺有朝鮮公事三日之說矣。今後則初發令時,務令詳審合宜而竟發令後,則守而勿改,似可矣。上曰,唯。仍罷出。上曰,蓬山君炯信,直出御門,且不曲拜,失禮甚矣,推考。擧行條
刑曹參議兪瑒上疏,伏以臣,以衰謝積病之人,晝夜疾馳之餘,勞傷氣敗,煩渴引飮,缺五字舁載以行,僅得傳命,旋登歸路。自平壤發程二日,僅至黃州,猝得暴下之症,度數無限,達夜不止,四肢俱痺,胸痞喘促,頭眩不能擧,股戰不能步,氣息如縷,若將垂絶。粒米不入口者,已至累日,而得泄痢之後,粥飮亦廢,自量症情,鬼事已迫,欲行則病勢如此,欲留則廚傳有弊。以此增病,心慮如沸,還朝復命,決難期以旬日之內,臣之本職,係是詞訟重地,不可緣臣久曠。伏乞聖慈,諒臣病重,察此職曠,亟命遞臣職名,俾得寸寸前進,生還復命,則天地生成之澤,將何以圖報?臣僵伏村店,馳神輦轂,無任缺罪之至,謹昧死以聞。踏啓字。
上在昌慶宮。停常參,只晝講。
傳于吳始復曰,前日筵臣,以承旨丁昌燾監董之任陳達,而昌燾爲人,非但可合喉舌,亦且絶乏之意言之,到今思惟,則喉舌雖重,監董之役亦重,丁昌燾,使之都廳差下,以爲著實監董之地。
以京畿監司孝敬殿進上生鮮,或小或傷,而不能檢飭事,待罪狀啓。傳曰,勿待罪事,回諭。缺四行
晝講入侍時,上曰,聞副提學張應一,缺老,似難出入筵席云,從當以他職召來,本職今姑改差,可也。今日差出承旨,卽爲牌招肅拜事,榻前定奪。
閔黯,以觀象監官員,以領事·提調意啓曰,天文學兼敎授李恒徵六品遷轉,代幼學鄭元老,曉解天文,地理學兼敎授李幼弼有頉,代幼學李焇,曉解地理,可合此任,竝依例付軍職,冠帶常仕,何如?傳曰,允。
傳于閔黯曰,痘疫之遍滿城中,諒闇之中,纍然衰服之身,襲袞冕·衣錦繡,以示群黎,瞻仰之地,俱爲未安,故勿爲郊迎事,方爲停當矣,以此辭緣,添入下之,使大臣以爲知之。
持平沈檀啓曰,近日紙牌之法,雖非厲民之政,蠢彼遐遠之氓,擧懷驚疑之慮,惟當開諭鎭定,勿之撓改而已。判決事趙嗣基,頃自畿邑還,以民皆懽欣之語,贅於應旨之疏,言之無實,莫此爲甚。李壽慶前席所達之言,實所自取,未必爲過,而嗣基不自悔懼,反乃含怒,張皇壽慶之過累,更擬投進其章疏,同僚力止,縱未上徹,搢紳之間,已不勝其傳播。假令壽慶,果有如許過累,其在嗣基之道,固不當發之於口,而乃今形諸文字,有若相報者然,士夫風習豈容如此?此而置之,無以厲朝端而杜後弊。請判決事趙嗣基罷職不敍。臣伏見副校理柳命天,有特除承宣之命,固知出於不得已破格之致,而校理之於承宣,階級相懸,與其職品相近,而資未準者,亦異矣。前此雖有掌令與校理超拜之事,而所拜之人,資皆已準,且經三四品,則比之今日,亦且有間,不當援以爲例也。近來承旨望之苟簡,夫孰不知,而格外陞擢,實有乖於率由舊章之道,物議皆以爲未安。請同副承旨柳命天改正。淸風爲府,素稱名邑,蔭官差送,三十年來,所未有之事也。新除授府使李惟馨,以蔭發身,本無名稱,曾經郡邑,治績蔑如,年且衰耄,決不可合於字牧之任,況以四品前銜,遽授五品職,尤爲越例,除目之下,物情咸駭。請淸風府使李惟馨遞差。答曰,近日有紙牌之法,槪流民散之四方,亂而無統,合爲團束之意,非所以簽丁也。嗣基意見,若以爲良法,則陳奏意見之如此如此而已,至於莫不欣悅之語,歸於過當,言雖妄發,罷職則太重,從重推考。柳命天事,自前亦有乏絶之時,則破格除授,況命天階級,乃是中直,則三資越次,不爲相懸,且望祭及迎勅不遠,亦不可不察矣。末端事。依啓。
閔黯啓曰,明日常參·經筵,取稟。傳曰,只晝講。
又啓曰,判決事趙嗣基從重推考事,命下矣。臺諫方以罷職不敍論啓,推考傳旨,不得捧入之意,敢啓。傳曰,知道。
以吏曹口傳政事承旨望單子,傳曰,校理金德遠,除授。
閔黯,以弘文館言啓曰,上番見存三員內,校理兪夏益,方在服制中,副校理羅以俊,在外未上來,校理金德遠,獨爲入直矣。卽者有承旨除授之命,上番無推移之員,修撰柳命堅,姑陞入直之意,敢啓。傳曰,知道。
備忘記,嗚呼,方今天下大亂,鄭錦之睥晲,海島之乘缺無深憂,而豫備之策,樞府都統,摠諸將之才望,寄一國之安危,南北備禦,專倚於都體之神奇方略。玆者兵甲器械□□修備,而不能萬一於臨時之用,咨爾廊廟諸臣,體□□之慮,水陸防禦之備,另加修束,以待朝夕之令,俾無有其名而虛其實。不出朝報
今日辰時巳時,日暈兩珥,暈上有冠,暈下有履,色皆內赤外靑。未時,日暈,白雲一道如氣,起自東方,直入暈中,長幾經天,廣尺許,良久乃滅。申時酉時,日暈右珥。夜一更,月暈。自二更至五更,巽方有氣如火光。以下晝講時二張缺落
都摠府啓曰,本府一處,開拓射場,以復古制事,旣於榻前稟定矣。臣等更審形勢,則府場北宮墻外,有東西再重小墻,兩墻長百餘步地,東西各開五六尺,可以容射者之小的,至於帿射之時,當以耀金門內入直軍士中日處爲之矣。治地開墻,臨時當又上聞,敢啓。傳曰,頃日引見時,摠管欲爲開基射場,故允從所請矣。其後問安往返之時,觀其周回,則大內逼近,故乃築內墻,以別內外。今若撤毁,則事勢未安,勿爲撤毁。以上都摠府謄錄
上在昌慶宮。停常參,只晝講。
謝恩,大司諫李夏鎭,禮曹參判鄭之虎,刑曹參議鄭樸,奉常正金厦梴,司饔奉事趙錫李,司成任相元,右承旨閔黯,左副承旨吳始復。
尙衣院啓目,本院御供之羞,專靠於奴婢身貢,事體緊重,而外方之慢忽朝令,近來愈甚,各都會收貢,長湍都會之外,無一處及於定限。尙州都會段,尙無形影,事極痛駭,不可不依事目論罪,以懲他邑,尙州牧使柳潝,罷黜,各邑次知邑吏,令本道從重刑推,何如?啓依允。柳潝之除拜尙州,去年十月初五日,則治裝赴任,在於十一月之後,與前守令有間是置,前牧使乙良,罷職爲,時牧使乙良,姑先從重推考。
京畿監司書目,孝敬殿進上,不能檢飭,惶恐待罪事,啓。傳曰,勿待罪事,回諭。
政院啓曰,判決事趙嗣基從重推考事,命下矣。臺諫,方以罷職不敍論啓,推考傳旨,不得捧入之意,敢啓。傳曰,知道。
大司諫李夏鎭啓曰,日昨臣之避遞諫職,以方帶推緘故也,猶未勘畢,而復有新命,臣之不可冒出,蓋亦與前無異矣,請命遞斥臣職。
掌令金海一啓曰,臣以草野疎賤,猥荷兩朝洪造,忝叨匪據,非止一再,而絲毫蔑補,愧懼徒切。上年冬,承命掌試於湖南右道,夙宵祗懼,務以毋負職事自期,與諸試官交相飭勵,慮或一事之未盡,凡於試射考講及榜目修整之際,親自憑準,夜以繼晝,不敢頃刻怠忽矣。萬萬意外,伏聞大臣,頃於賓廳之會,以臣在試所,醉昏不察爲言云,臣聞來驚訝,莫知其故也。臣雖無狀,粗知試任之爲重,百爾思量,恐無此理,未知此言,出於何人,而臣於此,不得不略暴其顚末焉。臣在羅州都會官時,朝夕茶啖,或一二行盃而已,終不復飮,牧使李喜年,怪問其故,臣答以禦寒雖切,公事不可不念,身且有病,故不敢云爾,則喜年,重杖其官吏,蓋疑其酒薄也。此則衆所共知,不須辨說,且湖南人心不淑,奸僞百出,代射代講用情等事,摘發啓聞者最多,被罪之類,必欲白地構捏者,固無足怪,而第臣當其初,妄意流言之必有所止,而不復致慮,此則臣之失也。大臣,旣有所聞,而峻加非斥,臣何可一刻仍冒?請命遞斥臣職。答曰,勿辭,退待物論。
答大司諫曰,勿辭。仍傳曰,推考蕩滌。
府啓,臣以判決事趙嗣基罷職事,有所論列矣。昨伏承聖批,乃以嗣基所陳歡悅之言,歸之於妄發,而只施推考之罰。伏想聖明,未能盡燭也。紙牌之設,雖是良法,惟彼愚蠢之殘氓,擧懷驚疑之慮,而嗣基,敢以歡欣等語,至陳於章奏之間,言之無實,莫此爲甚,然此則雖謂之妄發,猶或可也。臣之所論,不但在此,李壽慶前席所達之言,未必爲過,而嗣基,不自悔懼,反乃含怒詆謗,壽慶,不遺餘力,更擬投進其章疏,同僚力止,縱未上徹,搢紳之間,已不勝其傳播。假令壽慶,果有可論之謗,其在嗣基之道,固不當發之於口,而乃今形諸文字,有若相報者然,此足爲淸朝士夫之羞,其習誠可惡也。決不可推考而止,請判決事趙嗣基罷職不敍。臣以校理柳命天承旨改正事,有所論列矣。昨承聖批,乃以三資越次,不爲相懸爲敎,臣竊以爲不然也。中直之於通政,雖謂之相近亦可,而校理之於承宣,職秩相懸,其不可越例陞授也,明矣。前此雖有掌令·校理超拜之事,而所拜之人,資皆已準,且經三四品,則比之今日,亦且有間,而猶不免臺彈,況此命天特除之命,尤出常格之外,其於守舊章重官方之道,實有所乖舛。物議皆以爲不當,請右副承旨柳命天改正。臣以右副承旨柳命天事,今方論列矣。昨政,又有校理金德遠特除承宣之命,德遠之職秩資級,雖曰已準,玉堂西壁,超拜銀臺,其爲越例,與前此論啓之人,實無異同,格外陞擢之命,再降於數日之內,臣恐官方自此隳矣,舊章自此廢矣。物情皆以爲不當,請同副承旨金德遠改正。引嫌而退,遠外傳聞,未可盡信,大臣之斥,何必爲嫌?請掌令金海一出仕。答曰,不允。柳命天事,已悉前批,但臺閣之論列,亦不可無之,而此則不可以一槪論之,喉司乃是出納惟允之地,分設六房,各責其職,不可暫曠,況望祭·迎勅,一時稠疊,見存者只有四員,想必苟簡,不可不念。金德遠,階級通訓,已經司僕正,非爲躐等者,勿煩。處置事,依啓。
政院啓曰,朝者,掌令金海一,來避臺廳,假注書李玄錫,適有故,上假注書尹鼎和,替出待之,啓草則李玄錫書之,而臺官姓名傳說之際,金海一,誤以金厦梴傳之,致令換書入啓,難免不察之失,不勝惶恐。假注書尹鼎和·李玄錫,竝推考,何如?傳曰,凡告君之事,至大至重,而乃以金海一,誤書廈梴,下筆之際,偶然誤書,則雖或不察,而此則乃未拜臺諫之人,有若方帶其職者然,不謹不察,事甚駭然,竝從重推考。以上朝報
禁府啓曰,平安道御史洪萬鍾拿問定罪事,傳旨啓下矣。洪萬鍾,以延安府使,方在任所,依例發遣府羅將,拿來,何如?傳曰,允。義禁府謄錄
二月十一日晝講入侍,知事洪宇遠,特進官申晸,玉堂柳命堅·權瑍,承旨鄭榏,假注書尹鼎和·李玄錫,史官崔錫鼎·李后沆,宗臣福昌君·福平君,武臣柳重起·李旰·李鏶等入侍。
檢討官權瑍所啓,當此逐日開筵之時,上下番闕員甚多,而尙不差出,其在事體,實爲未安,後日政,勿論吏曹郞官,上下番闕員,盡數差出,牌招入直,而其中實錄廳郞廳兼帶之員,亦令依例輪直,都監進去時,則晝仕啓稟後出來,還來直宿,何如?上曰,依爲之。朝報
中樞府僉知李鏶所啓,八道中箭竹所産處,惟兩南,而近年以來,産竹處,不爲著實看護,漸至絶乏,無以得用好箭云,凡箭竹等處,別定人守護,去其荊棘,俾得長養,以爲公私之用,何如?上曰,分付兩道。
上在昌慶宮。停常參,只晝講。
夜一更二更,月暈,有霧氣。
謝恩,正言李日井,執義李德周,兵曹參議徐文尙。
大王大妃殿·慈殿·中殿,藥房問安。答曰,知道。
掌令金海一就職。
禮曹啓曰,今二月十五日望祭,依傳敎親行於敬思殿乎?敢稟。傳曰,依啓。又啓曰,傳敎矣,金誠一學問忠節,表表竝偉,此固通朝所知,今且百年,嶺南人士,誦德不衰,將欲叫閽請諡云,不待其籲呼,特賜易名之典,以示衆賢之意,實合奬礪之道,而事係恩典,上裁,何如?傳曰,誠一·西厓,文名立節,予之所詳知者,況身爲嶺南方伯,壬辰倭亂,死於國事,其忠節,無下於古人,特賜贈諡,以表尊賢之意,可也。
備忘記,凡朝家之抽栍郡邑,分遣御史,廉問臧否,賞善罰惡,實非偶然也。或拘於親疎,或嫌於睚眦,不以實啓,予甚痛之。以近日之事言之,平安道殷山縣監鄭東龍,以善治之狀,欺罔褒啓,至有表裏之賞矣。頃觀遠接使狀啓則官儲蕩然,邑民四散,無人出站云,此則重臣之所目觀者也。其循私蔑法,昭昭難掩,事極痛駭,平安御史洪萬鍾,拿問定罪。
遠接使書目,勅行,初九日鳳山止宿事。
藥房啓曰,春雨支離,日氣陰濕,伏未審此時,聖體調攝若何,熱升之候,漸有差減之效乎?慈殿氣候,亦復何如?臣等憂慮未弛,敢來問安。答曰,慈候無事,予則服藥少差之後,別無加減矣。
掌令金海一初度呈辭。給由。
禮曹,迎勅習儀,當行於今日,而雨勢尙未快霽,庭際泥汚,亦難行禮,以十三日退行,何如?啓依所啓施行。
正言李日井啓曰,臣曾任慶尙左道武科京試官,以代射保擧人等摘發啓聞中,事有疎漏,至被推緘,未及照勘,理難苟冒,請命遞斥臣職。答曰,勿辭。仍傳曰,推考蕩滌。
政院啓曰,今日迎勅三度習儀,旣已退行,視事,何以爲之?傳曰,只晝講。
遠接使書目,勅行,初十日瑞興止宿事。
政院啓曰,昨日以本院請推假注書啓辭,凡告君之事,至大至重,乃以金海一,誤書廈梴,下筆之際,偶然誤書,則雖或不察,而此則乃未拜臺官之人,有若方帶其職者然,不謹不察,事甚駭然,竝從重推考事,批下矣。大司諫李夏鎭避辭,正書傳啓之際,掌令金海一,又爲來避,從前如此之時,則先以啓草,竝傳於承傳色,追後正書以啓,故依此爲之矣。下吏急於追傳,不復來示,注書,誤書臺官之名,而亦無由覺察,下吏則方令囚禁治罪,而不能檢飭之失,臣固難免。嚴敎之下,不得不略陳當初曲折,而昨緣夜深,今始待罪,尤不勝惶怖之至,敢啓。傳曰,依啓,勿待罪。
傳曰,憲府城上所,已爲來詣臺廳,使之入侍。
大司憲閔點上疏。大槪,新授文衡之任,萬不近似,聞命震惶,罔知攸措,冒萬死畢陳危悃,伏願亟賜遞改,回授可堪之人,以重名器,以安愚分事。入啓。
今日晝講時,慶尙道武科時,不爲進參試官·差備官等寧海郡守金,昆陽郡守黃震瑞,鎭海縣監柳瑞輝,豐基郡守朴千榮,慶州府使權尙矩等拿問代,今日政官牌招,開政差出事,榻前下敎。
上曰,更觀平安道御史書啓,則鄭東龍之受賞,不由於洪萬鍾褒啓,洪萬鍾拿囚傳旨,還收。
傳曰,今因科場之不卽來會,拿推守令,至於五人,差備官則自可推移,而許多守令,不可久曠,今日政差出之人,或有未署經者,除署經,十五日前使之發送。
傳曰,實錄遲滯,一日一時爲急,尙未完畢,誠爲憫慮。大提學閔點,明日內牌招,以爲趁卽撰進之地。以上朝報
禁府啓曰,寧海郡守金,昆陽郡守黃震瑞,鎭海縣監柳瑞輝,豐基郡守朴千榮,慶州府使權尙矩,唐浦萬戶李碩耉,前縣監梁嶷,前司果蔣源等,竝拿問定罪事,傳旨啓下矣。金·黃震瑞·柳瑞輝·朴千榮·權尙矩·李碩耉等,時在任所,梁嶷,時在晉州地本家,蔣源,時在義城地本家云,依例府書吏,羅將發遣,拿來,何如?傳曰,允。禁府謄錄
備邊司啓曰,撥路之稽滯,近來益甚,雖在常時,亦涉慢忽,況今勅使之時,則加立撥馬,以爲飛傳文書之地。故義州陪持,亦能得達於三日之內,而今者勅使止宿鳳山之狀啓,成貼於初十日,始到於今日,事極痛駭。稽傳之處,令京畿·黃海兩道監司及開城留守,急急明査啓聞,以爲竝與該邑守令論罪之地,此後則十分嚴飭之意,平安監司處,亦爲知委,何如?答曰,允。備局謄錄
兵曹啓曰,今月十二日迎勅習儀時,各樣差備軍應入之數,三百五名矣。各處派定之軍,已盡除出,定送於宗廟修理役軍之外,常時不用各處,更加抽出,則僅至一百四名,別單書入,依此出用事,捧承傳施行。其餘不足二百一名,以內外營入番精抄軍調用,而闕門把守,則訓局入番砲手,使之替把,何如?啓依允。兵曹謄錄
都摠府啓曰,入直軍士中日習射,勅使入京已迫,依前例限回還間姑停,且副摠管申晸,以贊禮,三度習儀,除標信,慕華館進去之意,敢啓。傳曰,知道。都摠府謄錄
都摠府啓曰,摠管十員內,副摠管閔蓍重,方在試所,申晸,以贊禮進去,二員未差,今番望祭及迎勅擧動時,不可不備員,而守宮一員,寶劍四員外,他無侍衛之員,未差二員,今當差出,而兵曹判書金錫胄,病未出仕,其代,令佐貳之官,依前例卽爲口傳差出,何如?傳曰,勿爲口傳差出,今日政差出。都摠府謄錄
有政。
吏批,以睦昌明爲修撰,柳經立爲寧海郡守,李堂揆爲副提學,金碇爲昆陽郡守,田爲豐基郡守,李東植爲司錄,任相元爲淸風府使,李沆爲副校理,兪櫶爲慶州府使,金奐爲副修撰,權愈爲校理,任聖尹爲鎭海縣監。
二月十二日晝講入侍,領議政許積,吏曹判書尹鑴,同知事洪宇遠,特進官申汝哲,玉堂柳命堅·權瑍,承旨閔黯,假注書尹鼎和·李玄錫,史官李錫鼎·李后沆,宗臣花昌君沇·靈恩君涵,武臣梁禹及·李旰·李鏶等入侍。持平南有星前啓,請判決事趙嗣基罷職不敍。上曰,不允。又所啓,請右副承旨柳命天改正。上曰,勿煩。又所啓,請同副承旨金德遠改正。上曰,勿煩。
領議政許積所啓,凡科,擧子違格者拔去,例也,而今番庭試則意在廣取,雖有違格之人,使之改書而已,無拔去之事矣。殿試時,咸鏡道及京中三所,則違格之類,因其啓稟,皆有勿爲拔去之命,而二所則依例一切拔去,擧皆呼寃云。故兵曹判書金錫胄,査出其類,則代射現露,拔去者一人,此則不當擧論,一技入格後見拔者二十三人,此則不可追射,無復可爲。其餘二十七人,則役名中錄事之錄字,或誤以祿字書之,或因音相似,誤書名字,或年歲與戶口參差,以致拔去,渠旣不文,借書於人,有不足深責也。且外方及三所違格者,皆不拔去,而此獨拔去,雖是據法之事,而到今則反涉不均矣。上曰,事涉不均,特爲勿拔,一所亦依三所例爲之,可也。上曰,宗室不可不勸學,俾知事君事親之義,而卽今諒闇之中,不可親臨殿講,令命官代行,而今番則姑依前例,只講所持卷,其後則全帙中抽栍試講,以爲勸課之地,可也。吏曹判書尹鑴所啓,頃者福善君柟所達宗學事,當與大臣相議講定,而近緣多事,尙未會議矣。領議政許積曰,此載在大典,今日只當修擧廢墜而已,不須更議也。上曰,大典,宗學之官導善·典訓·司誨等四員,以司成以下典籍以上兼之矣。今亦依此擧行,而極擇差出,以盡敎誨之方,可也。上曰,輪對武臣,不必逐日入侍,如有欲見之人,則從當臨時招入,武臣等,或有所懷,欲爲陳達,則亦宜來待,此意分付該曹。
上在昌慶宮。停常參·經筵。
自昧爽至辰時,有霧氣。
當日無肅拜。
答大司憲閔點疏曰,省疏具悉卿懇。國子·文衡之任,所以糾多士之風習,主文之極選,非卿才望,何以堪此任?況實錄撰集,尙未得頭緖,乙丑仁廟朝實錄,畢於禫祭之前,己亥孝廟朝實錄,畢於大祥之前,比之於前後,未有如今日之稽緩者也。雖以事體言之,先王之實錄,趁速完畢,藏之金櫃,奉安名山,然後其於情禮,俱爲得宜。卿其安心勿辭,從速行公,俾無史事狼狽之患。
遠接使書目,勅行,本月十一日平山止宿事。
府啓,趙嗣基罷職不敍事。入啓。
前啓,右副承旨柳命天,同副承旨金德遠改正事,停啓。
校理權愈,副校理李沆,修撰睦昌明,副修撰金奐,牌招肅拜。
同副承旨金德遠上疏。大槪,臺啓遽停,職名猶在,惶隕悶蹙,益無所措,不得不疾聲號籲於天地父母之前,懇乞亟收新資,以重官方,以謝公議事,入啓。
答府曰,亟停勿煩。
吏曹判書尹鑴上疏。大槪,乞遞臣職名,且治臣罪犯,以爲人臣顓擅侵官,不遵規例者之戒事。及右副承旨柳命天上疏。大槪,千萬夢寐之外,遽叨千萬不似之職,驚惶震越,不知所容,越例濫陞,大損舊章,耐彈抗顔,亦傷廉隅,反覆思惟,決難承當。伏乞聖明,亟收新資,以重名器,以安微分事。入啓。
以大提學閔點牌不進,傳曰,撰修之役,一刻爲急,廉隅雖重,國事尤重,更爲牌招。
答右副承旨柳命天疏曰,省疏具悉。爾其勿辭,從速察職。
答同副承旨金德遠疏曰,省疏具悉。爾其勿辭察職。
傳曰,右副承旨柳命天,同副承旨金德遠,疏批已下,竝卽牌招察任。
大提學閔點上疏。大槪,文衡重任,萬不近似,瀝血號籲,未蒙垂察,召牌再降,驚惶罔措,分義所在,不得不趨詣闕門之外,而揣量才分,終有所不敢當者,冒萬死更伸危懇,伏乞亟賜遞改,仍治逋慢之罪事。入啓。
謝恩,鎭海縣監任聖尹,右副承旨柳命天。
兵曹口傳政事,副摠管二,鄭之虎·晉平君澤。
答吏曹判書尹鑴疏曰,省疏具悉卿懇。冢宰爲任,所以進其賢退不肖而已,凡開政之日,備擬三望,則或落筆於首擬,或落筆於副擬,或落筆於末擬而已,至於榻前,問其不爲落點之事,事理不當,故以爲戒飭矣。卿何引嫌?卿其安心勿辭,宜速行公,以副至望。
謝恩,豐基郡守田。
備邊司啓曰,兵曹參知李宇鼎,本司有司堂上差下之後,三疏之批下,亦已久矣,而仍呈辭疏,至今不爲行公,其情勢雖有些不安者,一向控辭,殊涉過當,卽爲牌招察任,何如?傳曰,允。
謝恩,昆陽郡守金碇。
開城府別問安承旨李溟翼,入來。
政院啓曰,迎勅後頒敎書,當爲前期製進,大提學閔點,疏批已下,明日待開門,命招製進之意,敢啓。傳曰,知道。
觀象監,今月十三日,自昧爽至辰時,有霧氣,自巳時至未時,日暈,申時酉時,日有重暈,內暈有兩珥,啓。以上朝報
敬思殿參奉,以入番宗室意啓曰,殿三年內各樣祭物用餘,海衣十貼,粉藿一百八十三斤,甘苔二十斤,綠藿十七斤八兩,多士麻·昆布合五十五斤八兩,早藿一百八十五斤八兩,黃角二十二斤,細毛加士里合七斤九兩,藿茸五十八斤,石茸七十四斤,蔈古一百九十六斤,生薑七十九斤,栢子五十斗,榛子四十五斗五升,胡桃三十五斗二升,乾柹子六十貼,黃栗十五斗八升五合,雀舌八升五合,淸蜜二十斗,白淸二升,沈醬三瓮半等物,依己丑年例,還下該曹之意,敢啓。傳曰,知道。敬思殿儀軌
都摠府啓曰,副摠管李旰,迎勅三度習儀,以侍衛除標信,茶鼎館進去之意,敢啓。傳曰,知道。
又啓曰,今番望祭時,寶釰四員,當爲侍衛,而摠管中四員差祭,副摠管朴弼成·申晸,與崇善君,法當相避,將爲遞改,副摠管閔蓍重,方在試所,無故者只是三員,莫重侍衛,不得不備員,事甚未安。差祭人員,令吏曹推移換差,相避代二員,令兵曹佐貳之官,以在京無故人員,今日內口傳差出,何如?傳曰,允。都摠府謄錄
上在昌慶宮。停常參·經筵。
自巳時至未時,日暈。
領議政許積,都承旨鄭榏,弘濟院出去。
下直,璿源殿參奉尹以復,豐基郡守田,鎭海縣監任聖尹,昆陽郡守金碇。
謝恩,都摠管崇善君□,副摠管晉平君澤·李弘淵·鄭之虎,戶曹參議鄭載嵩,護軍丁昌燾,慶州府使兪櫶。
掌令金海一三度呈辭,望祭齋戒,留政院。
答大提學閔點疏曰,省疏具悉卿懇。已悉於昨諭之中,不須多言,但文衡之任,所以交隣事大表·咨,必經能文之手,鮮有敗事,此亦非卿而誰?卿其安心勿辭,從速行公。
弘文館啓曰,新除授副提學李堂揆,時在京畿廣州地,經筵事緊,請斯速乘馹上來事,下諭。傳曰,允。
遠接使書目,勅行,十二日開城府止宿事。
遠接使書目,勅行,十三日坡州止宿事。
領議政許積,禮曹判書閔熙,請對入侍。
下直,慶州府使兪櫶。
謝恩,大提學閔點。
武科三所參考官任映改差,代柳星三。
中路別問安使兪瑒入來。
謝恩,護軍兪瑒。
明日望祭正時,卯初初刻,開門,罷漏後。
府前啓,判決事趙嗣基罷職不敍事,望祭齋戒,今日姑停。
遠接使書目,勅行今日到弘濟院事。
領議政許積,戶曹判書吳挺緯,都承旨鄭榏入來。
傳曰,領議政·戶曹判書,引見。
引見時,上曰,武擧子中能文者,想必鮮少,考講時講規從輕之意,分付武試所。
慕華館迎勅時及仁政殿庭行禮時,文武百官及宗班,衆所共知,老病有故人外,不參之員,姑先從重推考,觀其緘辭後處之事,榻前定奪。
武一所命官以下諸試官,慕華館迎勅時,及仁政殿庭行禮時,來參後,出往開場事,榻前定奪。
上在昌慶宮。停常參·經筵。
謝恩,淸風府使任相元。
兵曹判書金錫胄箚子。大槪,病甚辭職事。入啓。
掌令金海一三度呈辭。入啓。遞差。
遠接使睦來善,京畿監司尹深,入來。
假注書李玄錫遞改,代權珪爲之。
今日仁政殿迎勅出宮時,辰正二刻。
望祭後,大王大妃殿,藥房·政院·玉堂·百官奉慰問安。答曰,知道。大殿·慈殿·中殿,藥房·政院·玉堂·百官奉慰問安。答曰,罔極。
備忘記,仁政殿迎勅擧動時,左右通禮及贊引,誤引挾人,幾至失禮,事極驚駭,通禮及贊引,竝拿推。
答兵曹判書金錫胄箚曰,省箚具悉卿懇。連觀書啓,則朝夕所食,不過數龠稀粥云,予念尤篤,向因卿箚,勉副文柄,爲其史事之久滯,本兵·籌司,不可輕許。卿其安心勿辭,從容調理。
傳曰,頒赦百官加爲之。
政院啓曰,頒赦百官加爲之事,命下矣。大提學牌招,赦句添入之意,敢啓。傳曰,知道。
又啓曰,頒赦百官加爲之事,命下矣。某罪以下宥之乎?敢稟。傳曰,徒流以下,竝宥。
備邊司郞廳,以領議政意啓曰,今日迎勅時,彩轝所盛之物,未入殿內之前,引儀,徑唱鞠躬,幾不免大失儀,雖出無情,事極可駭,引儀,拿推,何如?傳曰,允。
又啓曰,勅書,自殿內奉出階上之時,西邊奉勅官,行步緩緩,擧止倨慢,事極可駭,奉勅官,先罷後推,何如?傳曰,允。
拿推現告,假通禮校書校理張斗七,漢城判官成熙胄,贊引兼引儀趙重鼎·鄭鎰,假引儀崔汝巚。
先罷後推現告,典籍李益華。
院啓,今此武科庭試,雖緣事勢之有不得已者,未免分設於京外,而槪是一科,至於放榜,則不可不合設於殿庭也,明矣。今因西路設場之差遲,有分先後放榜之命,此實曾所未有之事,揆諸事體,已極不當,況科場規例,必視分數之多寡,以爲之高下,則若使西路入格之人,分數之多,或有過於京中及他道之試取,而反付於丙科之末,等第出榜之意,決不當如是也。朝家之初定於七月者,旣已參酌得宜,豈可以些少妨碍之故,而爲此苟且之擧也。乍退乍進,實涉顚倒,請依當初所定,以待初秋,一時放榜。頃因筵臣所達,有未許通庶孽,冒赴今番庭試者,減價給帖之命,臣等竊以爲不可也。此輩旣已冒法赴擧,則朝家事體,但當明査處置而已,不宜反減其納半之數,曲爲渠輩之地,而以啓後弊也。舊章不可輕變,弊習不可漸長,請還寢冒赴庶孽輩減價許通之命。遂安乃海西山郡中饒邑也,近年以來,累經匪人,官事蕩敗,莫可收拾。郡守李思訥,爲人庸闒,全昧事務,身且有病,久廢坐衙,民不見面,已過半年。至於還上蕩滌文書,全委於下吏之手,胡亂莫甚,不能區別,使峽中窮民,不得蒙朝家惠澤,其他種種不治之聲,播於道內。當此客行疊到之日,不可仍置,以貽民害,請遂安郡守李思訥罷職。新除授豐基郡守田,爲人庸駭,全不曉事,曾爲西倅,政委下吏之手,及其罷歸,官無數斛之儲,不廉之誚,可笑之事,不一而足,如此之人,不當更畀字牧之任,以貽生民之害,請豐基郡守田罷職。
政院啓曰,今日迎勅後勅使接見時,自上變服一款,儀註中不爲商確磨鍊,致有臨時窘急之患,難免不察之失,禮曹當該堂上,請推考。傳曰,允。
又啓曰,今日迎勅擧動出宮時,別雲劍靈豐君㵓未及來參,緩緩來到於幕次之外,事極怠慢,請從重推考。傳曰,允。
又啓曰,今日迎勅禮時賜物,未及捧置,而徑先呼唱,事甚顚倒,當該禮貌官,請推考。傳曰,允。
又啓曰,今日宣勅時,奉勅官,所當趨走出入,而緩緩行步,殊甚可駭,當該奉勅官,請從重推考。傳曰,允。吏曹啓曰,臺諫有闕,政事敢稟。傳曰,政事,明日爲之。
明日陳賀時,開門差早。
府前啓,趙嗣基罷職不敍事。新啓,今月十三日慕華館迎勅習儀時,承旨旣已出去,而贊禮不爲趁時進詣,累度催促之際,以致日晩,其在事體,極爲未安,請贊禮工曹參判申晸,從重推考。近來國綱解弛,人多自便,今日陪祭時,東西班,太甚稀少,怠慢之習,不可置之,疾病之衆所共知者外,無故未參之員,竝命從重推考。答府曰,趙嗣基事,毋庸强聒,推考事,依啓。
政院啓曰,明日爲政事,命下矣。明日乃國忌齋戒相値,何以爲之?敢稟。傳曰,過齋戒後,爲之。
答院曰,今此關西出身,追付於丙科之末,待勅回還後,初秋開場,則理古然矣,亦出參酌熟講,今雖百爾思之,善策不外乎此,不可乍定乍退。庶孽許通事,今番庭試,意在廣取,庶孽冒赴,什其四五,一倂拔去,則近數百之武士,必有愁怨之聲,此非王者之仁政,特減納半之數,蓋出於一時權宜,非援例之意,不允。李思訥事,臺官,雖稱以風聞,未必盡信,更加詳察處之。事,依啓。
傳曰,今因臺啓,田旣已罷職,遠道守令,不可久曠,又値開場,明日內口傳差出,以爲趁速發送之地。
上在昌慶宮。停常參·經筵。
夜五更,流星出心星上,入巽方天際,狀如鉢,尾長三四尺許,色赤。
謝恩,茂朱府使許珽,內禁將鄭德謙,司錄李東植。
傳曰,自前遠接使,因兼伴送使,雖是前例,刑曹判書睦來善,年老有病之人,往來遠路,筋力不逮,此則私情,雖不可顧,而方帶秋曹長官,不可輕畀他人,自前或有伴送使別遣之時,今番回還時伴送使,六卿中無故人,差出。
司饔院官員,以檢擧提調意啓曰,今日仁政殿茶禮時,二使進鍾差備假提調副司勇丁燦,直前進鍾,未免失禮,本院奉事趙錫孚,稱病不進,莫重御覽進不進單子,至於懸頉,俱涉可駭,假提調丁燦,奉事趙錫孚,竝推考,何如?傳曰,事極可駭,竝拿問處之。
藥房啓曰,伏未審夜來,聖體調攝,若何,昨日勞動行禮,接待移時,不瑕有添傷之患乎?臣等不任憂慮,敢來問安。答曰,無事矣。
禁府,張斗七·成熙胄·趙重鼎·鄭鎰·丁燦·趙錫孚·崔汝巘·李益華拿囚。啓。
司諫禹昌績啓曰,臣本以善病之人,經過三冬於海西試所,積傷風寒,百病交攻,素患疝症乘時兼發,一向彌留,苦歇無常。以此病勢,決難供仕,尋單請遞,見阻喉司,情勢狼狽,日事呻痛,適於今望日之夜,疝痛添劇,不能運動,不能進參於陪祭之班,縮伏惶蹙,恭竢罪罰矣。果有憲府請推之啓,不可一刻仍冒,而昨緣日暮,今始來避,臣罪尤大,請命遞斥臣職。
持平南有星啓曰,臣以監試官,連參武科一所,再昨因迎勅排設,姑停試事,申後罷歸,望祭陪班,所當進參,而累日觸風,身病猝劇,欲起還仆,竟未入參,揆分惶隕,方竢譴罰。昨日本府,以班列稀疎,請推不參之人,怠慢之責,臣實當之,身居糾劾之地,旣在應推之中,臣何敢一刻仍冒乎?請命遞斥臣職。
敎,王若曰,位正儲闈,咸覩縟儀之擧。恩覃藩服,幸荷溫綍之頒。肆揚洪休,庸伸誕告。猗歟大朝之奕業,繼繼承承。仰惟皇嗣之英姿,岐岐嶷嶷。冊命忽降於貳極,民謠奚止於少年。事邁古先,克遵早建之訓。福綿宗社,益闡丕顯之謨。顧以僻陋之小邦,莫與曠罕之盛禮。偏蒙一時之寵,使華遠臨。特賜十行之書,德音渙發。雲舒霧捲,分錦繡於尙方。海潤星暉,共歡慶於遐域。玆當震索之嘉運,可無解澤之旁流。自本月十六日昧爽以前,雜犯徒流以下,咸宥除之。在官者各加一資,資窮者代加。於戲,敎愛因親囿群品於竝育,推恩宥罪,自今日而更新。故玆敎示,想宜知悉。大提學閔點製進
答司諫禹昌績,持平南有星曰,望祭時有病未參者外,無故不參之類,有推考之敎,爾等勿爲退待。
吏曹,伴送使金宇亨。啓。
吏曹口傳政事,豐基郡守安後昌爲之。
平安監司書目,義州呈,以兩勅行本月初一日,北京起馬牌文出來事。
備邊司啓曰,刑曹判書睦來善,年老有病,且帶秋曹長官,勅使回還時伴送使,六卿中無故人差出事命下,而當品中無故者,只有金宇亨一人,宇亨差下事單子,纔已入啓矣。卽者勅使牌文,又爲出來,而其越江,當在此勅未及還越江之前,遠接使,勢將別爲差出,除却睦來善,則他無推移之路,睦來善,仍差伴送使,金宇亨,差送遠接使宜當。至於館伴及都監提調,仍以閔熙·吳挺緯差下事,分付吏曹,何如?傳曰,允。
傳曰,大臣及迎接都監堂上,竝命招,使之來待。
以遠接使睦來善請對,傳曰,領相及戶曹,一時引見。
府前啓,判決事趙嗣基罷職不敍事。停啓。
備邊司啓目粘連,慶尙道別遣重臣吳始壽狀啓云云,前日慶尙監司鄭重徽本月初七日成帖狀啓中,寧海郡守金,昆陽郡守黃震瑞,鎭海縣監柳瑞輝等,稱病不來,豐基郡守朴千榮,慶州府使權尙矩等,尙不馳進是如爲白有等,以竝爲拿問事命下敎是白如乎,今觀此重臣吳始壽狀啓,則初九日始爲開場,而朴千榮·權尙矩等,則初七日已爲來到,方察試官之任,而試所之距監營,稍遠之故,監司未及知其已到,而有請罪之狀啓是如爲白有臥乎所,千榮等,雖有當初稽遲之失,旣已及參於開場之時,則當與他試官之追到者,竝爲推考,與終始不進之試官,一樣拿推,似涉過重,況其代豐基郡守田,被論罷職,慶州府使兪櫶,雖已辭朝,宿病添重,未能發行,朴千榮·權尙矩等,不待交代,仍爲拿來之後,□□試事漸至遲延,農時迎送之弊,亦甚可慮,朴千榮·權尙矩,勿爲拿來,而當初稽遲之罪,推考似當是白乎矣,特命拿推之人,有所變通,自下不敢擅便,上裁,何如?啓。今觀慶尙道重臣狀啓,則朴千榮·權尙矩等,與全然不進者有間是置,勿爲拿推,竝從重推考。
吏曹,遠接使金宇亨,問禮官李沆。啓。
兵曹口傳政事,副司果尹榮。以上朝報
禮曹啓曰,勅使二員,又以頒詔出來云,凡干節目儀註,不可續續煩啓,遠接使·問禮官齎去儀註事目,及迎勅節目,茶禮·宴享各處迎·餞慰使差出等事,一依先來勅使例,全爲磨鍊擧行,而儀註中接見時,自上以迎勅時服色,行茶禮宜當,以此磨鍊,令承政院繕寫,亦令兵曹,別定禁軍,撥馬下送,何如?傳曰,允。
政院啓曰,今日迎勅後勅使接見時,自上變服一款,儀註中,不爲商確磨鍊,致有臨時窘急之患,難免不察之失,禮曹當該堂上,請推考。傳曰,允。禮曹謄錄
備邊司啓曰,不設儺禮事,多有彌縫,今後繼來勅行,豫爲措備事命下,聖敎誠爲允當,今則勅使牌文,又爲來到,軒架汲汲改造,俾無窘急之患事,分付都監,何如?答曰,允。
備邊司啓曰,勅使纔入京,而又有繼來之勅使,三路民事之切迫,已不可勝言,以日字計之,則後來之勅渡江之期,似當在此勅回到平安道之時,以事體言之,則迎勅爲重,平安監司,馳進義州,迎候後來之勅,此勅則依前例令兵使來迎於中和,仍爲隨行宜當,以此意分付平安監·兵使處,而亦令都監,將此曲折,從容言說於勅使,何如?答曰,允。
又啓曰,兩西各邑題給管餉米,京畿各驛分給京倉太,待秋除耗收捧,且給老職通政帖一百張,以爲募覃補用之地,而兩西各驛,則以其曾有補驛廳生息用下之事,故不爲擧論矣。卽接黃海監司趙師錫所報,則補驛廳,竝與本錢花消,無以取息,故已爲革罷,通官等處例贈銀兩,勢將分徵於驛卒云。此時貧殘驛卒,自己奔走之役,亦難支堪,又責科外之役,實所不忍,宜有顧恤之道,而海西如此,則關西亦必無異。從其道內站數多少,特爲題給管餉米二百石於關西,一百石於海西,且令該曹,成送老職帖文關西二百張,海西一百張,使本道參酌分給於道內各驛,俾得均蒙惠澤,何如?答曰,允。
又啓曰,豐基郡守朴千榮,慶州府使權尙矩,勿爲拿來事,判下矣。卽聞義禁府,書吏·羅將之發送,已有日,勿爲拿來之意,從撥上循例分付,則必有未及之患,令兵曹別定驛卒,撥馬知委,何如?答曰,允。
又啓曰,慶尙道試官等拿問事,下敎之時,其代守令,趁卽差出,催促下送,交替於試所後拿來之意,亦爲定奪,而承旨遺忘,不爲分付,致有禁府吏卒徑先下去之事,不察之失,在所難免,其日入侍承旨,從重推考,何如?答曰,允。
領議政許積,戶曹判書吳挺緯引見時,勅行起馬狀啓,稽緩入來,陪持人,令攸司治罪事,榻前定奪。以上備局謄錄
上在昌慶宮。停常參·經筵。
夜五更,月暈兩珥。
遠接使金宇亨,迎慰使許璋出去。
謝恩,典籍承得運,長興府使沈缺
吏曹啓曰,自前頒赦爲之,則例有別歲抄之擧,今則何以爲之?敢稟。傳曰,曾有前例,今亦爲之,而但赦者,乃小人之幸,歲抄中守令之永不敍用者,自下不敢直爲載錄,例也。今則壞例載錄,事極未妥,今番歲抄中,守令永不敍用之類,非特敍之命,切勿擧論。
京畿監司書目,衿川呈,以護軍李同揆辭職上疏,上送事。
吏曹啓曰,別歲抄爲之事,命下矣。準期不敍,災傷罷黜,褒貶居中居下人員,竝依例書入乎?敢稟。傳曰,災傷罷黜,准期不敍之類,勿爲書入,褒貶居中居下者,旋卽蕩滌,似非持久之道,守令亦無畏戢之理,亦勿書入。
備邊司啓曰粘連,慶尙監司啓本云云,依榻前定奪,還罷英陽,復合寧海,更陞爲府,而今者趙頙,不有兩朝禁令,更惹鬧端,已極可駭。其疏中欺瞞之事,旣不一其端,而以別隊軍士,方爲立番於京中者,詐稱幼學,僞著其名,以爲虛張名數之計,尤極痛駭。疏頭趙頙乙良,爲先嚴刑定配之意,竝以知委本道監司處,何如?啓。趙頙之以別隊,詐稱儒生,欺瞞呈疏,嚴刑定配,似當爲乎矣,英陽縣基址,自高句麗七百餘年之久,其他事勢,多有復舊難便之狀,革其英陽,遞其守令,寧海郡守,後日政,還陞府使。
傳曰,明日晝講爲之。
今日領議政許積請對入侍時所啓,兵曹判書金錫胄,病勢雖歇,出仕未易,卽今兵批政事,多有積滯之患,令次官,大小窠闕,臨政往議後,差出,何如?上曰,依爲之。又所啓,今番武科,雖曰雜亂,其中亦多可用之人,此則可幸。曾在先朝,將家子孫,特令勸武,以爲他日之用,誠非偶然計也。儒生趙泰相,勇力絶人,進士具志禎,亦合可用,而渠輩皆□□自業武云。令兵曹直擬宣傳官望,則似合於培養之道矣。上曰,除取才,直擬宣傳官望,可也。
積曰,伏聞有三內官加資之命,事甚未安,故使承旨封還內降矣。上曰,居廬無寐之時,朴缺善爲侍奉,晝夜不離,先朝,亦侍廬次矣。積曰,過大祥後,別備忘,備書功勞,特令加資,未爲不可,而與百官同加資,則決不可矣。上曰,與百官同受資,亦有前例矣。德遠曰,此非愛惜資級也,恐外人窺聖上之行私,故臣等身居近密,敢此冒煩耳。上曰,唯。此一條燼餘日記
備邊司啓曰,卽接京畿監司尹深牒報,則慶安一驛,獨當驪州山陵之役,數少人馬,僅僅支過矣。今二十四日仁宣王后大祥後,守侍陵官以下各行撤回時,所把人馬,將至五十餘匹,而寒食祭,亦且相値,竝計寧陵·英陵獻官監察所騎及皮筒載持等馬,則至於八十餘匹之多。慶安,萬無獨當之路,而他驛則迎送前後勅使,更無餘力,可以補把於慶安者,事勢十分切迫,某樣變通,入啓指揮云云。慶安,以極殘之驛,果難一時責出八十餘匹之馬,不可無變通之道,陵所之去江邊至近,令本道定給三四船隻,從水路下來,而以慶安人馬,屢巡搬運於船上,到泊京江之後,以兵曹下番驛馬及司僕寺馬入把,而不足之卜馬,亦令宣惠廳雇立,以爲入京之地,只責寒食祭獻官以下所把人馬於慶安,則事甚便當,以此分付擧行,何如?答曰,允。備局謄錄
巳時十七日上御經筵廳。承旨閔黯,事變假注書韓濙,記事官崔錫鼎·李后沆入侍。上,憲府推考蕩滌文書,出示而敎之曰,今雖頒赦,推考不可混同蕩滌,付標處仍存之意,承旨聽予言書去。因下敎曰,松缺斫伐處甚多,殊無設官長養之意,故使之推考矣。今乃混缺於蕩滌中,將無以飭勵監役輩,此推考仍存。下敎曰,缺收議,只可以各陳所懷,而今此辨誣收議,異於他事,爲臣下者,宜缺速爲辨明,而張善瀓,乃敢以辨誣釐正爲未安,事甚駭然,缺推考矣。今乃入於蕩滌中,殊甚不當,此推考仍存。缺七行下敎曰,場屋事體,至嚴且缺趙爾翰,身爲試官,排門突入之儒生,不得禁斷,且不許改題,明有事目,而違越事目,改題以給,事甚駭然,此推考,仍存可也。又下敎曰,固城縣令孫湍,前鎭海縣監柳瑞輝,巨濟縣令朴恁,咸安郡守南宮鈺,丹城縣監尹壽益等,統營監官權慶善租五百餘石偸食罪,不爲詳察,同推考覆時,汎稱遲晩,取招之際,別無穀布偸食取招之語,事甚可駭,此人等推考,仍存,可也。又下敎曰,元振缺前任鐵山府使時,一聽李命新指嗾,李承男缺決杖奪給,恣意行私之罪,不可不懲,此推考仍存。又下敎曰,儺禮廳軒加等物,守直官不善看護,至於火燒,今番勅行,幾至生事,當該官員,所當査出科罪,故纔令査覈推考矣。未査之前,推考蕩滌,殊甚不當,此推考仍存。又下敎曰,松木斫伐人私奴己生等八人,分授人貴奉等八名,或不有國法,任意斫伐,或不善看護,致人斫伐之罪,從輕重科罪事,勿爲蕩滌。以上燼餘日記
上在昌慶宮。停常參,只晝講。
自卯時至巳時,日暈兩珥。〈?〉時,日暈。夜一更,巽方艮方,有氣如火光。五更,月暈。
下直,平安兵使李益亨,甲山府使金匡輝,礪山郡守李最晩,忠淸都事李猶龍。
左參贊張善瀓初度呈辭,入啓。給由。
吏曹判書尹鑴,修撰柳命堅辭職上疏。入啓。
有政。吏批,判書尹鑴陳疏,參判李袤進,參議吳挺昌病,左承旨李溟翼進。兵批,判書金錫胄病,參判鄭晳病,參議徐文尙。缺三行
吏批啓曰,判書尹鑴陳疏,參議吳挺昌病不來,小臣獨政未安,何以爲之?敢稟。傳曰,仍爲之。
閔黯,以都監言啓曰,今日乃空日,別茶啖依例排入,別雌牛缺數字給之意,敢啓。傳曰,知道。
兵批啓曰,北缺黃徵戶奴呈狀內,上典老父,年過七十,獨子無兄弟,不忍遠離,依近例入啓處置云。親年七十,獨子無兄弟者,許遞邊任,已有朝家定式,黃徵改差,新授加資,亦爲還收,何如?傳曰,允。
李馥爲掌令,丁昌燾爲工曹參議,柳命賢爲司成,李璾爲兵曹正郞,李瑞雨爲司藝,趙益剛爲典籍,柳星三爲直講,修撰官柳命天減下,慶州府使權尙矩·豐基郡守朴千榮仍任事承傳,寧海郡守柳經立陞號府使。
李沃·李枝茂爲副護軍,金海一爲副司直。
閔黯,以都監言啓曰,今日上·副勅使,李後聃,又爲施鍼矣,敢啓。傳曰,知道。
又以都監言啓曰,勅使前大臣茶禮,間二日設行,不過二次而止,前例然矣。昨日已行初次,再明當行二次,而此外,無設宴之事,且無上馬宴之擧,未歸之前,虛度累日,似涉寂寥,再明茶禮,觀勢退行於請留時,似或爲當,故以此議于大臣,缺數字,何以爲之?敢稟。傳曰,退行茶禮於請留時,可也。又以都監言啓曰,軍色郞廳兵曹正郞李瑞雨,今日政,移拜司藝,佐郞李璾,陞差正郞,李璾則使之仍察,李瑞雨代,則以兵曹正郞李萬封差下,卽爲察任,何如?傳曰,允。缺五行
金德遠,以都監言啓曰,上·副勅,登棚彈丸矣,敢啓。傳曰,知道。
司諫禹昌績,獻納姜碩賓,正言李日井啓曰,今此武科庭試,因西路設場之差遲,有分先後放榜之命,此實前所未有之事,故臣等相議論啓矣。聖批以缺於參酌,不可乍定乍退爲敎,臣等固知此擧,實有事勢之有不得已者,第念以一科而先後放榜,則分而二之也。不計分數之多寡,而混付於丙科之末,則缺次第出榜之意也。揆諸事體,豈容如是?朝家之初定於七月者,旣已參酌得宜,不當以些少妨礙之故,而爲此苟且之擧,今雖退定,實遵前旨,請勿留難,依當初所定,以待初秋,一時放榜。臣等以未許通庶孽冒赴今番庭試者,勿許給帖事,有所論啓矣。伏承聖批,慮其有愁怨之聲,諭以非援例之意,臣等竊以爲不然也。當初庭試事目,申明禁令,不翅丁寧,而此輩乃敢冒赴,則有蔑法之罪,無可恕之道,朝家事體,但當明査處置而已,豈可慮其愁怨,而有撓禁令也。我國所重者科擧,最嚴者科缺謹守舊章,不宜苟用非例,以循奸民之私,以啓日後之弊,請還寢冒赴庶孽輩減價許通之命。遂安乃海西山郡中饒邑也,近來累經匪人,官事板蕩,莫可拾收,郡守李思訥,爲人庸闒,全昧事務,身且有病,久廢坐衙,民不見面,已至半年。至於還上蕩滌文書,全委於下吏之手,胡亂莫甚,不能區別,使峽中窮民,不得蒙朝家惠澤,其他種種不治之聲,播於道內。臣昌績,以京試官,久在隣邑,稔聞實狀,此非汎然風聞之比,當此客行疊到之日,不可仍置,以貽民害,請遂安郡守李思訥罷職。百隷怠職,近來尤甚,日昨迎勅時,靈豐君㵓,身爲別雲劍,所當趁早來詣,以待出宮,而偃臥其家,日晩不進,及其兵曹再三催促,始乃緩緩進參於自上入幕次之後,擧動侍衛,是何等事,而怠緩自便,若是其無嚴乎?從前不謹於奉職,屢被責罰,而猶不懲畏,其習誠極痛惡,不可無警後之道,請靈豐君㵓,罷職不敍。答曰,不允。李思訥事,依啓。
午時,二月十八日上御經筵廳晝講。領議政許積,特進官閔點,同知事李袤,參贊官金德遠,侍讀官權愈,檢討官權瑍,假注書尹鼎和·權珪,記事官崔錫鼎·李后沆入侍。上讀前受音,自子夏曰百工居肆,止大德不踰閑。權愈進講,自子游曰,子夏之門人,至喪致乎哀,竝註仍釋大文。上受而讀之訖,愈,進釋文義,至誨人不倦,缺卽上夫子之意。上曰,與述而篇誨人不倦之倦字同也。愈曰,無形象可指者,形而上者也,有象形可指者,形而下者也,以此言之,灑掃應對者,事也,所以灑掃應對者,理也。權瑍曰,灑掃精義,雖似有精粗,以道言,只一理而已。上曰,皆所以釋形而上者也。瑍曰,以子游之言觀之,則有若止可哀而脫矣,禮缺者然故缺弊也。上曰,哀固爲重,而禮亦不可廢,故註說如此也。缺六行許積曰,每日引接,不得一日息,氣體,若何?上曰,無事。積曰,新入湯劑進御乎?上曰,自今日始服矣,迎勅之夜,甚爲煩熱,水刺甚厭,一日一時所進,不能一合矣。積曰,水刺厭進,近又甚焉,極爲缺二字。上曰,人定時,熱如午間,今亦頭疼矣。積曰,凡干公下,入則便下,意謂泛看,及觀處決,則皆是致意,不勝喜幸。然精力不可太勞,亦觀疾病之如何,可徐者,徐之可也。春秋鼎盛,學問雖急,今此熱火之盛,亦生於太用精神,晝講,亦觀氣候爲之似當矣。在臣等之道,以殿下不勤爲慮,而每以此言陳達者,誠恐太用精神,以致熱候添盛耳。上曰,無事則甚無聊,故如是矣。金德遠曰,昔我世宗大王,學問太勤,以之生病,而猶不懈怠,太宗大王,每爲勸止而不從,故奪取書冊云,此誠可法,而殿下則只侍慈殿,且無勸進之事,自上必自量力爲之。愈曰,學問亦硬著工夫而不能成,必須保嗇精神,可也。瑍曰,易曰,向晦入宴息,自上幼沖之年,當頤養精神,不可傷也。公事或下於夜深之後,其視嚮晦宴息之道,何如也,不可太勞精神,以致生病也。殿下之身,非徒一身,古語曰,奈太后何?不可輕也。積曰,今此迎勅,何以爲之?金宇亨處,以不可永塞,使之微言以忌疾,旣未迎於前勅,尙未乾淨,方切憫迫之意可矣。上曰,兩度迎勅,連不爲之,皇帝若問迎勅與否則奈何?積曰,迎勅則彼無執言處,故事之順,不迎則事之逆,以爲簡我也。外雖諾而內實不安,此勅之入來,似在於三月望間,今過一月之間,則忌疾必熄,今若出迎,則彼不以爲疑矣。上曰,可掩前日不迎之過,當觀勢爲之耳。積曰,今赦不必多用。上曰,彼則以爲莫大之慶,而在我則不然耳。積曰,凡我國紀綱頹廢,振作爲當,缺當滌而不滌,固當捧承,而但分松人,未蒙赦宥,此則與盜斫者有異矣。上曰,分守人放送,斫伐人缺四行上曰,京官,以居官不職,居中下者外,或受由下鄕,未及遠來,或除職未及上來,或情勢難安,不得參坐之類,居中居下者,抄入。出榻前下敎。積曰,敍用太易,罪輕者,雖易無妨,罪稍重者,不當輕易敍用,而有久遠而未蒙敍命者,故敢達矣。上曰,誰耶?積曰,金澄。上曰,澄爲湖伯時,所犯狼藉矣。積曰,爲親之事,雖曰濫觴,此則異於贓矣。上曰,雖爲親,太濫觴,其時査覈,今判尹爲之矣。積曰,臣其時,以禁府不爲重治,上箚論罪禁府堂上矣。上曰,其時,有以金澄事被拿者矣。德遠曰,拿囚者多,故相臣李慶億,亦在其中矣。積曰,臣初旣論之,非愛惜其人,而有所陳達也,此則異於贓矣。上曰,雖異贓,太爲狼藉矣。積曰,元情不能善爲之,故先王以爲,其罪則爲親,而渠以侍從之臣,終始隱諱,故痛惡之矣。德遠曰,前此或有以爲親犯贓,累次受刑者,世不以贓待之,而此則以侍從之臣,終始隱諱,故至今不得蒙宥耳。李袤曰,德遠之言是也,此人被罪人皆快之,豈可竝論曠蕩之典乎?積曰,御史,當待勅去後送之乎?上曰,勅還後當送耳。積曰,侍從官案,無書入之規,今後一一修正書入,御史抄擇,以爲考覽之地,可矣。上曰,已經侍從人,雖在外者,竝一一修正,以入。閔點曰,臣以千萬不似,猥當文衡之職,又承修史之任,而旣不得遞免,則春秋館所有先朝實錄前例,不可不考見,與本廳堂上及翰林,眼同擇日考見,何如?許積曰,閔點,以太史之臣,不可不兼帶春秋,而其亦熙,方帶春秋,以相避之故,似難兼帶矣。上曰,閔熙兼春秋改差,後日政,以閔點差出。出擧行條上曰,弘文提學,似當速差,而原任大提學,例爲之矣。上曰,後日政差出。出擧行條上曰,頃日大提學圈點中,南九萬,亦與焉,私情雖重,缺極選,三違君命者入之,極爲未安矣。積曰,九萬,新薦則不可,而□是舊薦,故金錫胄,不得改去云,而只有一點,則柳赫然點也。缺四行丹城君光憲,進曰,臣無識見,無可達之言矣。上曰,退去。檜川都正僎,進。上曰,起坐,欲見面目。仍曰,誰之子也?對曰,寧城君之子也。上曰,寧城名誰耶?對曰,㻑也。上曰,陳懷。對曰,臣無識見,別無可達之言,惶恐。上曰,退去。遂罷黜。
吏曹判書尹鑴疏曰,臣猥陳危懇,冀蒙斥退,而聖度含容,不加譴責,反賜溫音,開示無餘,此正君臣相與相悉之道也,臣誠惶惑隕越,益不知所以自處。臣本狂疎戇愚,無所取裁,感吾君恩遇之隆,許與之深,竊自期於知無不言,有懷必達之義,不敢復存形迹之嫌,以自外於君親之前,累躓不悔。今又妄發,自盡之忠,終歸於顓擅之科,悃愊之言,竟陷詰問之罪,侵官之駁,悖理之斥,效尤之譏,喧爭之劾,紛起於一席之間,脅持操弄,無復餘地,仰窺天心,亦不能無動,俯省臣身,顔厚有忸怩,臣實魄褫魂喪,久念驚怖。噫,專擅權柄,詰問君父,是何等罪名,而爲臣子者,一聞此言,其何以自容,而得逭於王法之誅哉?臣誠不量時勢,貪戀恩寵,欲退不果,去而復來,自侮之辱,臣實取之,聖明於此,若不早賜處分,以決取捨,則臣恐人之所以爲言者,將無所至,而乃其楚市梁缺二行,臣又伏聞領議政許積,於榻前陳白,以臣爲凌踏好勝,至請辭退,臣於此,不勝瞿然之至。臣本田野之氓,無援於朝,所仰恃者,聖明耳,所同事者,領相耳,當此艱虞危急之秋,同事之臣,與之協心共力,猶恐不濟,況於乖離阻隔,至以凌踏好勝相加,而欲與共濟大事者,此臣心之所不敢出,而亦人情事理之所不至者也。臣於上前,與領相論事之時,誠不無異同可否,然其異同可否者,固將以獻替匡救,務盡肝膈,而同出於大公至正之缺宸聽,候聖斷耳,非必欲好勝於己也,又非敢凌踏於人也。唯唯諾諾,昔人所懼,斷斷此心,寧有他腸哉?昔韓琦·富弼·范仲淹,共事宋仁宗,上前爭事,或至失色,退不失和,蓋其心,正如共推車子,此實大臣之事,君子和而不同,前史以爲美談。領相之與臣言,嘗屢欲於斯缺置嫌於其間,今忽如此,此無他,臣之誠意淺薄,有不能見缺無歸咎,而心益不安,好勝凌踏之罪,在他人缺乎?伏願聖明,竝垂諒察,亟斥負犯之罪,惶恐上聞。答曰,省疏具悉卿懇。共濟國事,和而不流,君子之心,卿勿再辭,速出行公。
副護軍李同揆疏曰,伏以汚穢微蹤,不齒於人,而前後蒙恩異前,日者溫批委曲,許遞騎省之任,臣誠感激刻骨,庶幾未死之前,涵濡雨露之中,得全終始,以畢至願矣。不意玆者,又蒙恩諭,辭意惻怛,有踰前旨,臣稽首于地,繼以涕泣,惶隕震惕,又不知置身之所也。臣之不敢復進之狀,已盡陳暴於前日之疏,而誠意淺薄,無可以格感天心,文辭蕪雜,適足爲詆斥良才,臣之情迹到此,又添一層狼狽,豈有冒沒廉隅,再入修門之理乎?臣之情理缺二行殿下於此,可以照察,通朝共公之議,而亦可以諒臣從前力辭缺之明,照燭私情,疾痛慘怛,無所不軫,而惜乎群臣,不能推廣聖德,致使覆燾之下,有此窮蹙之臣,誠可慨也。臣今方懾處畏影,不容喙息,雖欲混迹朝端,昵侍筵席,何可得也?伏乞聖慈,天地父母,亟寢召命,以全生成之德,永賜罷免,以終螻螘之願,公私幸甚。臣無任激切祈懇之至。答曰,省疏具悉。爾何固辭?缺斯速上來
修撰柳命堅疏曰,臣聞人非堯舜,安得每事盡善?尹鑴,雖實一時之重望,而未至聖人之域,則安能事事盡善,無一言之失乎?日者臣登對之時,猝聞尹鑴,質問天點之久靳,兼行臺閣之糾劾,臣不勝瞿然,略陳其事體之不當,初非有意於侵斥,缺反懷怒,陳疏攻臣,不遺餘力,鑴以管葛自任,而何其異於缺勤攻吾闕失之意也?臣竊惜之,瀆亂喧爭之失,臣與鑴,當分其罪,旁伺狙擊之說,決非有道者之言,臣不欲呶呶爭辨也。至若眩君上之聰明,壞朝廷之紀綱,卽人臣之極罪,而鑴乃勒加於臣,臣誠慚悸戰灼,益驗夫言君上之失易,語重臣之過難也。臣愚不識忌諱,一言相規,而使老成儒臣,顚倒出閤門,心驚疾作,臣罪益著矣。旣被儒臣之詆斥,臣何敢晏然於職次乎?伏乞聖明,鐫削臣職,以爲妄言者之戒,千萬幸甚。臣無任祈懇屛營之至。答曰,省疏具悉。爾其勿辭察職。
上在昌慶宮。停常參·經筵。
辰時,日暈。夜一更二更,東方北方,有氣如火光。
閔黯啓曰,明日常參·經筵,取稟。傳曰,只晝講。
又啓曰,小臣館所問安進去,下直。傳曰,知道。
又啓曰,小臣馳進館所問安,則勅使,答以每遣近侍下問,不勝感激,俺等,德分,無事度日云。傳曰,知道。缺五行
又以都監言啓曰,在前勅使,出往三田渡時,鋪陳支供等事,皆令京畿擧行矣。壬子年則勅使以下鋪陳飯俸之事,皆自都監,搬運設行,都監堂上以下所屬員役,則竝自持飯往來,今亦依此擧行之意,敢啓。傳曰,知道。
柳命天,以庭試武科殿試一所差備官,以命官意啓曰,今此武科庭試一二三所中先畢之所,竝其成冊及入格單子,各出虛畫,承旨封標,以置政院,待終末畢試,承傳宣傳官,齎去合聚一處,憑閱矢數,次第出榜之意,兵曹啓稟蒙允矣。一所今將畢試,故留置政院,兩所文書,已爲取來,而各其試冊及單子憑問之際,或不無質疑之處,二三所參考官各一員擇送,同參出榜之意,分付該曹,何如?傳曰,允。
又以備邊司言啓曰,龍川府使李立身,自在瑞興任所時,身抱重病,而年少壯健之人,且有勤幹之稱,若離土疾之鄕,則或可差愈,故銓官與臣等相議,移拜龍川矣。及其登程之後,症勢添劇,到處淹滯,尙未赴任,設令得達任所,萬無接應勅使之望云,此卽儐臣之所詳聞知者,不可仍置以致曠官。李立身罷職,其代,令該曹口傳差出,今日內給馬發送,何如?傳曰,允。
又以兵曹言啓曰,本曹郞廳八員內,正郞李萬封·李璾,佐郞金時鉉,以迎接都監郞廳,除本司,正郞朴廷薛,以武一所參考官進去,佐郞金鼎台,以祔廟都監郞廳,除本司,正郞一員,佐郞一員未差,只有佐郞嚴緝入直,內司·外司上直及銅龍門禁喧處,無推移之路,未差之代,以在京無故人,口傳差出,何如?傳曰,允。
申時,上御經筵廳,戶曹判書吳挺緯,同副承旨金德遠,假注書權珪,記事官崔錫鼎·李后沆入侍。吳挺緯曰,昨夕兩勅及大通官二員,會于一處,鳥銃覓給事,始爲發言,而兩勅各求十柄。譯官曰,十柄辦出,其勢非但末由,前例亦不如此,當給四柄云,則金巨軍以爲,豈無前例?或有以馬價持去之時矣。但十柄,譯官輩再諭,僅得請減,各減二柄,臣等,又傳言曰,自經庚辛飢饉之後,工匹□死,不能造作。又自鄭·金作亂之後,倭銃亦不出來,十柄之銃,勢難辦出,屢屢再陳,僅以五柄停當,此外勢難更減其數,通官處,亦將各給二柄,而他無出處,以軍器寺銃,爲先入給,彼若退却,則以兩局所儲入給後,以價送之,何如?上曰,依爲之。又曰,三田渡碑閣往見之意,臣往長湍之時,發言,入來之後,使譯官措辭防塞,而終不回聽,今將往見,而三田渡之距山城不遠,故自前勅使出往三田,則輒指示山城,或不無馳往周視之慮,誠可憫矣。上曰,其所需索之物幾許耶?挺緯曰,種種徵索之物,難以形言,而姑無規外求索之物矣。又曰,三田渡往還之後,禮單馬,當爲入給,故今方申飭司僕,使之整齊矣。又曰,都·監事,此外無可達者矣。又曰,宗廟奉審時執頉處,旣已書啓,奉審單子啓下後,自戶曹當爲磨鍊修改,而其中祭服,多有傷汚之處,議于大臣,定次知郞廳,更造之意,敢達矣。上曰,依爲之。挺緯曰,儺禮所用車子,今方造作,而似未及爲之,誠可憫慮矣。上曰,車子亦皆燒火乎?挺緯曰,燒火矣。缺四行
金德遠,以兵曹言啓曰,今二月二十日,武臣賓廳講書日次,而殿試相値,不得爲之之意,敢啓。傳曰,知道。
吏曹口傳政事,以申翼相爲兵曹正郞,任堂爲兵曹佐郞,李弘祖爲龍川府使,洪時疇爲遂安郡守。
右副啓曰,新除授遂安郡守洪時疇,今方催促發送,而聞初授守令,當爲署經云,目今站上之事,甚爲緊急,不可等待其署經,依近例除署經,給馬發送,何如?傳曰,允。
柳命天,以刑曹言啓曰,今二月十四日,領議政許積,禮曹判書閔熙請對入侍時,都承旨鄭榏所啓,儺禮廳所置山臺,不善看護,至於火燒云,事極可駭,當該守直官員,査出科罪,何如?上曰,依爲之事,傳敎矣。取見迎接都監草記,則只以太平館基內入接人李善益爲名者,差定庫直,守直軒架而已,別無常時主管之郞廳云,而庫直善益及失火人朴繼立,曾以燒燼軒架雜像之罪,竝令本曹囚禁治罪,今此傳敎內,當該守直官員査出科罪事,不得奉行之意,敢啓。傳曰,知道。
司諫禹昌績,正言李日井啓曰,今此武科庭試,因西路設場之差遲,有分先後放榜之命,此實曾所未有之事,故臣等相議論啓矣。伏承聖批,以出於參酌,不可乍定乍退爲敎,臣等固知此擧,實係事勢之有不得者。第念以一科而先後放榜,則便是二之也,不計分數之多寡,而混付於丙科之末,則非等第出榜之意也。揆諸事體,豈容如是?朝家之初定於此月者,旣已參酌得宜,不當以些少妨礙之故,而爲此苟且之擧,今雖退定,實遵前旨,請勿留難,依當初所定,以待初秋,一時放榜。臣等,以未許通庶孼,冒赴今番庭試者,勿許給帖事,有所論啓矣。伏承聖批,慮其有愁怨之聲,諭以非援例之意,臣等竊以爲不然也。當初庭試事目,申明禁令,不翅丁寧,而此輩乃敢冒赴,則有蔑法之罪,無可恕之道,朝家事體,但當明査處置而已。豈可慮其愁怨,而有撓禁令也?我國所重者科擧,最嚴者科法,固當謹守舊章,不宜苟容非例,以循奸民之私,以啓日後之弊,請還寢冒赴庶孽輩減價許通之命。百隷怠職,近來尤甚,日昨迎勅時,靈豐君㵓,身爲別雲劍,所當趁早來詣,以待出宮,而偃臥其家,日晩不來,及其兵曹再三催促,緩緩進參於自上入幕次之後,擧動侍衛,是何等事,而怠緩自便,若是其無嚴乎?從前不謹於奉職,屢被責罰,而猶不懲畏,其習誠極痛惡,不可無警後之道,請靈豐君㵓罷職不敍。答曰,庭試及庶孽許通事,備盡曲折於前諭之中,靈豐君事,非特今日,凡差祭不參,往往有之,未知其所以然,姑先從重推考,觀其緘辭後,處之。
柳命天啓曰,靈豐君㵓推考事,命下矣。臺諫以罷職不敍,論啓,推考傳旨,不得捧入之意,敢啓。傳曰,知道。
兵曹判書金錫胄箚曰,臣前者,伏奉箚批,有安心勿缺從容調理之命,夫主恩自厚,臣病自深,欲進則力難,求退則義不敢,臣誠感激惶憫,不知所以自措。繼伏聞因大臣陳達,復有本曹窠闕,令次官往□□差出之命,臣於此,益不悚然危蹙之至。聖世自多才俊,豈無他人,宜替此任,朝家自有事體,豈容病臣,長管要務?況以臣私計言之,調疾則曠官,理事則增憊,曹務與臣身,終無兩便,祗兩病而已,又何敢眷係濡滯,爲不進不退之人,而偃然當此不常有之擧乎?伏願聖慈,俯賜鑑燭,憐臣危病,察臣苦情,亟先收回次官往議之命,仍許遞臣本兵之任,以重國體,以幸私分。臣無任激切祈懇之至,取進止。答曰,省箚具悉。卿之疾病,累月未瘳,西銓窠闕。以下缺
領中樞府事鄭致和箚曰,缺一行成廢疾之人,未有起動之望,頃將憫迫之懇,仰瀆□□之下。伏蒙聖慈,許遞宗廟署都提調,臣不勝感激流涕,而臣所帶本職之外,又兼御營廳都提調,而病未行公,累辭不獲,受任三年,迹未嘗一到於衙門,軍務事重,而病昏不省,亦不得酬應其簿書,一向虛帶,以至今日。非謂疾病可以調理察任,私情亦非敢一刻自安,而久病之中,神思迷茫,心所欲言,不能形諸文字,含意未就,泯默退伏。臣心惶憫,已不可言,朝家尙無處分,其在設官分職之道,亦豈宜如此也?臣雖蒙聖澤,尙幸不死,而如縷之喘,朝夕將絶,如使臣帶西樞,以終餘日,則聖朝之恩禮至矣,微臣之涯分足矣。區區志願,天日下臨,何敢一毫飾辭,自取欺罔之罪哉?伏乞聖慈,俯諒由中之懇,特垂體下之恩,遞臣御營廳都提調之任,俾得安意就盡,不勝幸甚,取進止。答曰,省箚具悉卿懇。勉從宗廟署都提調之任,出於事勢之不獲已,御營廳都提調之任,決無允從之理,卿其安心勿辭,從容善攝。
吏曹判書尹鑴疏曰,昨承聖批,諭之以共濟國事,和而不流,至哉王言,人不諒臣心,而殿下獨知之矣。臣於是,益不勝感激隕越于中,繼而得見修撰柳命堅疏本,則暴列臣罪名,極言詆斥,無復餘地。臣負犯至此,曾不自愼,人言旣發,亦不知戒,至使命堅,詆斥之以懷怒,目之以無道,不欲與之相辨,臣誠怖懼慚怍,不敢接顔開口,復有所云云也。臣荷被隆私,位居天官,而不能正色立朝,糾逖官邪,肅穆四門,而每日困於年少輩之呑吐,使朝廷不尊,國體墜損,此皆臣之罪也。冢宰,治官也,正百官任黜陟缺二行惟說不言有厥咎,傅說之所以贊高宗也。天心所在,有所不能測度,則仰叩宸嚴,以發淸問,亦臣子之悃愊也。此豈嫌於詰問侵權之爲,又何與於爵賞威福之事,而人之爲言,乃至於此,臣竊懼焉。官師相規,勤攻闕失,固諸葛武侯之所樂聞也。至若謂之詰問君上,侵奪權柄,則雖使武侯當之,亦恐聞之而却走也。人心世道之不可爲,臣固知之,而時際艱虞,係戀君父,不能早自決退,以至去而復還,依遲徘徊,知其不可而然且爲之。責臣者,謂臣枉己濡滯缺臣者,謂臣貪寵戀權。詩不云乎?知我者,謂我心憂,不知我者,謂我何求?命堅之言,固其所也,而自侮之恥,臣實取之。況聞命堅之疏,去臣官職單斥姓名,有若蒙顯戮削其官者然。臣雖無狀,所守者,猶朝廷之官爵也,命堅雖驕貴缺臣也,此何等體統,而何等氣習?緣臣無狀,缺至於此,臣誠無顔面復立於朝端,而殿下缺用此不肖臣爲哉?無涓埃報效於朝廷,而徒使臣,喪平生之所守,而受無限詬辱招無餘罪僇,亦恐非缺之所期於臣者也。伏乞殿下,知臣無善狀,諒臣情勢不安,亟削臣職名,且賜斧銊之誅,治臣侵權缺朝廷之罪,以謝人言,以嚴邦憲,臣不勝恐懼俟罪之至。答曰,今觀辭疏,卿遽有見幾而作,不俟終日之心,予則以爲此非君子和而不流之意也。卿其舒泰布體,以副予意。
上在昌慶宮。停常參·經筵。
夜四更,流星出陽門星下,入南方天際,狀如鉢,尾長二尺許,色赤。
李溟翼啓曰,二十二〈日〉寒食祭,二十四日仁宣王后大祥,此四日,視事,頉稟。傳曰,知道。
又啓曰,宰臣工曹參判申晸,館所問安進去,下直。傳曰,知道。
又啓曰,宰臣工曹參判申晸,馳進館所問安,則。缺四行
又以都監言啓曰,雜物色郞廳司評尹善得,纔已差下矣。今日遭長子之喪,都監雖除服制,新遭慘喪,未成服前,決不可察任,而本色一時不離,勢難等待其成服,尹善得改差,以尙衣院別監柳俰差下,使之察任,何如?傳曰,允。
傳于柳命天曰,今觀使臣狀啓,則不久當爲越江云,此狀啓則別無大段之事,令大臣見之後還入。
以開城留守沈之溟狀啓,館所闌入人不能檢飭,待罪事,傳于金德遠曰,勿待罪事,回諭。
柳命天,以兵曹言啓曰,明日勅使,自館所出往三田渡時,傳語軍,依前例以訓局砲手,量宜排立,飛傳,何如?傳曰,允。
政院啓曰,自上連有熱升之候,臣等已不勝憂慮矣。孝敬殿二十二日寒食祭,旣有親行之命,而二十四日仁宣王后祥祭,亦且迫近,數日之內,連次勞動,冒夜行禮,則添傷之患,勢所必至,不但群下之憂憫而已。慈聖惟疾之憂,當復如何?乞寢孝敬殿寒食祭親行之命,上體慈聖之念,下副群下之望,不勝幸甚。臣等無任區區之忱,惶恐敢啓。答曰,日月不居,仁宣王后再期奄至,哀慕不寧,叫號莫逮,曷可言哉?且寒食祭,有攝行之未安者,記祭儀曰,孝子之思親也,如將不見然矣,及祭之後,陶陶遂遂,如將復入,況別無身恙,而間或升降火熱之候,遽停大禮,揆諸情禮,當復如何?卿等勿復思慮焉。
金德遠,以迎接都監言啓曰,勅使明日三田渡出往時,軍令,以初吹平明,二吹日出,三吹辰時,書出云,敢啓。傳曰,知道。缺五行
又以都監言啓曰,勅使明日出往三田渡時,大通官二員,次通官二員,兩勅家丁四名,小通事四名,茶通事·廚子各二名,隨往前導節鉞陪十人,吹打手二十名,軍牢八名,房守別監二名,中禁二名,羅將十雙帶去矣,敢啓。傳曰,知道。
柳命天,以備邊司郞廳,以領議政意啓曰,赴京使臣抵臣私書中,有胎封別紙,卽衙門四度改構回答咨文草本缺書封入,以備睿覽之意,敢啓。傳曰,知道。
以備忘記,傳于金德遠曰,自前勅使留館時,求請鳥銃,不過數三柄,通官輩求得,亦至數三柄。我國鳥銃,自壬辰倭亂之後,依倣體制,造作習熟,銃之微妙精銳,不下於倭物,卽我國之長技,而彼人,以溪壑之慾,求請必至於多數,過於前例,則此所謂藉寇兵而齎盜糧者也。都監堂上,堅執前例,俾勿過數。
金德遠,以迎接都監言啓曰,卽者上·副使,使李後聃施鍼矣,敢啓。傳曰,知道。
柳命天,以備邊司言啓曰,從前使臣回還之□,先到於勅使牌文,出來之前到遠接使,不率譯缺爲下去,以使臣行中帶回之譯官,塡差勅使之差備,以除一路廚傳之弊,乃是規例。臣等於今番,亦欲用此例,而先來未到,使行回還遲速,有難的知,故不得不差送勅使差備譯官矣。今則使臣之還,渡江,當在勅使渡江前三四日,遠接使所率譯官,雖已到義州近邑,而還來猶可除一分之弊,參酌事勢,善處之意,斯速知委於使臣及遠接使·平安監司等處,而如或缺前後勅使,相値於平安道之際,使臣行四行缺
院啓,臣等,以未許通庶孼,冒赴今番庭試者,勿許減價給帖事,累日論列而不知止者。蓋有深慮,而聖批反疑其或有愁怨之聲,此則有大不然者。國之所以維持,以有紀綱存焉,紀綱一壞,雖有如林武士,將不爲我用矣。當初庭試事目,申明禁令,不翅丁寧,而此輩敢謂朝家之令,每當僥倖於萬一,冒去而赴擧,其爲情狀,可惡而不可恕,今若姑息而不爲之嚴禁,則後將援以爲例,而無復舊章之可守矣。其於日後之壞何,其於紀綱之弊何?況聞冒赴之類,亦不至甚多,尤不可以此若干輩之故,而曲詢其私,以撓公法也。請勿遲疑,亟寢冒赴庶孽輩減價許通之命。日昨迎勅時,靈豐君㵓,身爲別雲劍,所當趁早來詣,以待出宮,而日晩之後,始乃進參於自上入幕次之後,雖緣遞易之際,其勢或有所未及,而從前不謹於奉職,屢被責罰,則無所懲畏,此亦可見,不可推考而止,請靈豐君㵓,罷職不敍。前啓,武科庭試,以待初秋,一時放榜事,停啓。答院啓〈曰〉,毋煩。以上燼餘日記
謝恩,掌令李馥,龍川府使李弘祖,典獄奉事魚震陟,中部參奉陳再亨。
左參贊張善瀓再度呈辭,入啓。加給由。
修撰柳命堅初度呈辭,入啓。給由。
政院啓曰,靈豐君㵓推考事,命下矣。臺諫方以罷職不敍論啓,推考傳旨,不得捧入之意,敢啓。傳曰,知道。
下直,龍川府使李弘祖,遂安郡守洪時疇。
刑曹啓目,前都事趙爾翰矣,身爲掌試之官,多士排門潰出之際,不能鎭靜兺不喩,書題改給,罪決杖一百,告身盡行追奪,私罪。啓依允。又啓目,前固城縣令孫湍,巨濟縣令朴恁,鎭海縣監柳瑞輝,考覆差使員咸安郡守南宮鈺,結案差使員丹城縣監尹壽益等矣,鎭海都廳監官權慶善,穀布偸食辭緣,泛稱遲晩,別無穀布偸食取服之語,殊甚疎漏,罪各杖八十,贖,竝只奪告身,三等私罪。啓依允。
吏曹判書尹鑴初度呈辭,入啓。給由。
傳曰,今日晝講,停。
司諫院大司諫李夏鎭,同姓七寸姪幼學李洸身死,服制已行四日,出仕,何如?啓依所啓施行。
定州迎慰使李箕徵出去。
刑曹啓目,前竹山府使元振洙矣,李承男上言,據一聽命新指嗾,至於決杖,奪給田畓,其恣意行私之狀,誠極可駭,罪杖一百,告身盡行追奪。啓依允。
禁府,尹商裕拿囚。啓。
平安監司書目,進賀兼冬至使一行,本月初八日,出山海關,先來出來事。
義州府尹書目,本月十七日,進賀兼冬至使先來譯官黃德謙,軍官李士達出來事。
持平沈檀啓曰,臣伏聞判決事趙嗣基被彈之後,敢呈自明之疏,見却喉司,未經睿覽,措語雖未得詳知,而槪其疏中,許壽慶之氣節,重壽慶之爲人,至以爲未嘗有一言半辭之侵攻壽慶者,嗣基前後言意之相左,一何至此哉?日者嗣基,挾憾於攻己之壽慶,捃摭過累,列之疏牘,將欲正寫投進,被院僚苦挽而止之,猶不匿其藁而送示於一二名官。遂至播諸搢紳,無不相傳,其含憤蓄怒,詆斥壽慶之狀,昭不可掩,則原疏雖未上徹,實非泛然風聞之比,臺臣糾劾,烏可已乎?嗣基固當悔懼縮伏之不暇,而今乃欲匿其已成之疏,欲掩其已播之說,反恕壽慶,有若元無是事,疏且不成者然。其用意之不美,有倍於前,而自不覺其情迹之益露,臣不足與之呶呶也。然謂啓所論,出於飛語交構,隱然有論劾失實之意,至以醜詆斥之,臣何晏然仍冒?請命遞斥臣職。答曰,勿辭,嗣基之詆斥壽慶,用意不美,爾不必呶呶爭辨,勿爲退待。以上朝報
上在昌慶宮。停常參·經筵。
持平南有星,加資肅拜。
謝恩,禮曹參議南天漢,護軍南天澤,右通禮姜復先。
禁府,趙爾翰拿囚。啓。
修撰柳命堅再度呈辭,親祭齋戒,留政院。
兩慈殿·中殿,藥房問安。答曰,知道。
藥房啓曰,伏未審數日來,聖體調攝若何,熱升之候,與前一樣乎?慈殿氣候,亦復何如?臣等區區憂慮,敢來問安。
備忘記,夫紙牌作給,流入窮谷,移來移去,莫知背向,蝙蝠之流民,蓋所以知民數之都統,非爲虐民之政,而嗣基自畿輔還,乃以擧皆欣欣之說,至於形諸文字,事歸無實,亦涉欺瞞,而欲罷其職則太重,不罪則太輕。故酌施推考之罰,及至停啓之後,乃呈自明之疏,見退喉司,縱未見本疏,而至於且示草藁於二三名官,傳播於搢紳之間,嗣基終不悔過,反斥壽慶,有若元無是事者然,其心術之不正,莫逃於隱微之中,士夫之習,豈宜如此?事極可駭,罷職。
答藥房曰,知道。慈候無事,予則時月不留,祥期再屆,追慕之餘,僅得無事,昨者不兪政院攝行之請,慈聖之心,祥祭只隔一兩日,連日將事,幸有致傷之患,寒食祭則仍爲攝行,欲爲親行於祥祭,不得已上體慈聖愼疾之念,下副群下之望,寒食則姑令攝行。
吏曹啓曰,守令多闕,政事,敢稟。傳曰,過齋戒後,爲之。
黃海監司書目,信川呈,以兵營鎭軍金順林,入作鄭義承等家,去正月十二日出火,金順林等八名燒死事。又書目,黃州等十二邑染病,方痛二百三十六名,差歇一百八十四名,死亡七名事。
明日寒食祭正時,四更一點,開門,三更三點。
領議政請對入侍。
大司諫李夏鎭上疏。大槪,臣爲人所引,有辱臺端,請罷臣職事。入啓。
右承旨閔黯上疏。大槪,身爲證左於前後論人之啓,臣不敢有所晏然,請遞事。入啓。
院前啓,措語見上請勿遲疑,還寢冒赴庶孼輩減價許通之命,靈豐君㵓罷職不敍事。停啓。
領議政請對入侍時,當日開政有闕,守令差出事,榻前定奪。
答院曰,庶孽許通,雖非舊章,而但今之庭科,實在廣取,故如林武士,多數雲集之際,拔去其庶孼越法冒赴之類,則聚怨莫過於此,罷格減其納米,此亦權宜之一道,故不爲允兪。
答大司諫李夏鎭疏曰,省疏具悉。嗣基,乃被彈章之後,不思反己自責,舊習猶存,至於送示疏章,傳之自廣,非爾之罪戾,勿辭察職。
答右副承旨閔黯疏曰,爾其勿辭,從速察職。
觀象監,今月二十一日,自午時至申時,日暈。啓。
領議政請對入侍時,武科所進去承旨及命官以下諸試官等,二十四日祥祭時來參事,榻前定奪。領議政所啓,慶尙道武所別遣重臣洪處大,中路身死之後,厥子等,聞喪奔赴,其子一人,又爲身死於聞慶地,重臣之死於王事,已極矜惻,而其子之喪,又出意外,似當有顧恤之典矣。上曰,聞來矜惻,喪需從優題給,所經一路擔持軍,亦爲題給,可也。
觀象監,今月二十一日夜五更,月有重暈,內暈有兩珥,暈缺數字色皆內赤外靑。啓。以上朝報
領議政許積請對入侍時,都承旨鄭榏所啓,江都米穀,卽軍餉也,而畿甸各邑,每因年凶,以移轉多數,受出還納之際,不能畢納,或有未收之處,事甚未妥,未收之邑,若使拘礙於解由時,則庶可著實收捧,無未收之弊矣。上曰,依爲之。
領議政許積所啓,兵曹判書金錫胄箚子中,以山城軍餉極其不足之故,請以忠州米四千石,常平牟三千石,眞麥五百石,京倉太五六百石,留置山城,而戶曹經費不足,故米則勢難施行之意,曾已陳達矣。頃見金錫胄,詳聞曲折,則所謂四千石米,卽宣惠廳今年應用數計除外餘數也。旣非經用之米,則竝與常平牟麥,依箚子所請數,許令移給於山城,則可以補用於軍餉,戶曹經費雖不足,太則不無用外,故戶曹判書吳挺緯,亦不持難。限五百石移入山城,自戶曹仍錄於會錄無妨,而自江邊運入山城,其勢甚難,卽令分給山城近邑,以爲賑救之資,待秋使之輸納於山城,則似涉便當矣。上曰,依爲之。備局謄錄
政院啓曰,龍川府使今日內口傳差出事,因備邊司草記,允下矣。遂安郡守李思訥,旣已罷職,而站上之事,一日爲急,其代,亦爲口傳差出,何如?傳曰,允。吏曹謄錄
有政。
吏批,以權尙任爲固城縣令,閔點爲兼知春秋館事,李沃爲判決事,李亨稷爲丹城縣監,李耉徵爲咸安郡守,金衍錫爲巨濟縣令。
上在昌慶宮。停常參·經筵。
自巳時至酉時,日暈。夜一更,北方有氣如火光。四更五更,月暈。
禮曹判書閔熙,知春秋減下,肅拜。
謝恩,副提學李堂揆,判決事李沃,監察金涑。
寒食祭後,大王大妃殿,藥房·政院·玉堂·二品以上·六曹·大司諫問安。答曰,知道。慈殿·大殿·中殿,藥房·政院·玉堂·二品以上·六曹·大司諫問安。答曰,罔極。
左參贊張善瀓,修撰柳命堅三度呈辭,及吏曹判書尹鑴再度呈辭,祥祭散齋,留政院。
注書申㶅,妻父歸葬後入來。
備忘記,從前每月初一日·十一日·二十一日,以取稟輪對,因去年痘疫,熾盛城內城外,故姑爲停止矣。今則幾盡消息,蓋各司官員,若非輪對,則無以陳其弊瘼,且人君明四目達四聰,下情亦通于上,此亦一道,今後則依前,取稟。
傳曰,當此春耕方殷之時,各邑守令,不可癏曠,依前例除署經,數日內發送。
院啓,請還寢未許通庶孼冒赴庭試者減價給帖之命事。停啓。
備忘記,去夏間,身爲御史,褒啓論賞之後,或因監司之貶黜,或因臺啓之被彈,其道御史拿問事,明有傳敎矣。前忠淸道保寧縣監姜弼周,倫理倒喪,凡父母之喪,二十七月而除,古今之通經,無貴賤一也,乃服十一月之服,期而練禫,不爲准月,而況居官莅民以來,全事貪汚鄙瑣,不一而足,故吏判,爲栢府之長,論罪至於削版矣。其時御史,過爲褒奬,至賜表裏之賞,其欺誣君上,不以實之罪,極爲痛駭,當該忠淸道暗行御史,拿問定罪。
拿問現告,天安郡守李寅煥。以上朝報
兵曹啓曰,寒食祭軍及厲祭軍,竝二百五十二名,而各處泒定軍,除出定送場中軍外,更加抽出八十七名,別單書入,依此出用事,捧承傳施行,牽猪軍與遮日扶持等軍三十四名,依前以各其本司推移進排,其餘一百三十一名,以精抄軍及京下騎步兵,調用之意,敢啓。傳曰,知道。兵曹謄錄
上在昌慶宮。停常參·經筵。
自辰時至申時,日暈兩珥。
兵曹判書金錫胄,身病出仕。
司猛河啓圖,覲親後入來。
謝恩,知春秋閔點,五衛將李元龜,直講柳星三,實錄兼春秋姜銑·沈橃,都摠都事申鍒。
吏曹判書尹鑴,身病出仕。
傳,前府使李蓂,前郡守權曦,府使韓侃·權緝·黃儁耉,博士崔援,學諭崔紀,博士李墪,縣令姜壽楠·宋錫福,主簿金萬缺郡守辛錫一,佐郞申兼湜,正字李宏,副正字吳道一,察訪李國芳,郡守高振龍,縣監崔日隆,都事元梲,佐郞南宮垕,參奉崔世益,判官尹爾霖,縣監李曼缺等,敍用。前判書閔鼎重,監司金澄,郡守權曦,職牒還給。內禁將金重明·李斗龜,僉使洪夏昌,司果吳道弘,司正韓翊周,司猛兪天福,萬戶姜公望等,敍用。僉知任奎,職牒還給。在甲寅年秋冬等褒貶居下,乙卯年春夏等居下,秋冬等居中·居下守令及京官在外,竝勿論。
禮曹參判鄭之虎,正郞尹,繕工監役閔允重,敬陵石物修改後,入來。
實錄廳郞廳,以摠裁官〈言〉啓曰,實錄纂出,遲延至此,揆之事體,極涉未安,此後則當刻期催督,而堂上中吳始壽,奉使在外,復命之期,尙缺今姑改差,其代,以藝文提學洪宇遠差下,令該曹依例兼春秋下批,以爲趁速纂修之地,何如?傳曰,允。
兩慈殿·大殿·中殿,藥房·政院·玉堂問安。答曰,罔極。
明日仁宣王后大祥時,親祭正時,四更一點,開門,三更二點。
謝恩,兵曹佐郞任堂。
上在昌慶宮。停常參·經筵。
仁宣王后大祥祭後,四殿,藥房·政院·玉堂·百官奉慰問安。答曰,罔極。
政院啓曰,今日敬思殿祥祭亞獻禮時,第二尊龍勺還置之際,不能詳審,以致動搖而落於床下,事極未安,當該祝史,推考,何如?傳曰,允。
正言李日井啓曰,臣以祝史,進參於今曉祥祭時,伏見亞獻官奠爵趨出之時,龍勺動搖而落於床下,此實由於不能安措之致,臣固宜瞿然矣。卽者政院啓請推考,臣是當該,宜任其失,不敢晏然仍冒,請命遞斥臣職。答曰,勿辭,退待物論。
院啓,引嫌而退,不能安措,雖非大段,旣被推勘,在例當遞,請正言李日井遞差。答曰,第二尊龍勺,不能安措,以致如此,不無所失,事非大段,推考蕩滌,使之出仕。
上在昌慶宮。停常參·經筵。
下直,永興府使權道經,淸風府使任相元,恩津縣監安䌖。
謝恩,刑曹佐郞李緻,禧陵參奉李鼎慶。
兵曹判書金錫胄箚子。大槪,更陳危迫之懇,乞遞臣本職及籌司有司之任事。入啓。
大王大妃殿·慈殿·中殿,藥房·政院·玉堂·二品以上·六曹·兩司長官問安。答曰,知道。大殿,政院·玉堂·二品以上·六曹·兩司長官問安。答曰,知道。
慶尙監司書目,榮川呈,以副校理羅以俊病重,上去不得事。
藥房啓曰,微雨之後,日氣陰濕,伏未審夜來,聖體調攝,若何,昨日冒夜將事,哀慕罔極之餘,不瑕有添傷之患乎?大王大妃殿·王大妃殿氣候,亦復如何?臣等不任憂慮,敢來問安。答曰,知道。大王大妃殿·慈殿氣候,僅得無事矣。
傳曰,明日晝講爲之。
正言李日井就職。
經筵廳檢討官睦昌明,同姓六寸弟幼學睦林碩身死,服制已行七日,出仕,何如?啓依所啓施行。
左參贊張善瀓,修撰柳命堅三度呈辭,入啓。遞差。
副校理羅以俊辭狀。遞差。
持平沈檀啓曰,臣伏見大司諫李夏鎭疏本,果云得見趙嗣基詆斥壽慶之疏,而不擧其疏中語,只謂搢紳相傳之說,而頗異伊日所見之文字。臣未知諫臣所謂搢紳之相傳者,果是何樣語,伊日之所見者,亦何等文字,而嗣基,旣以家行不美等語,詬辱壽慶,形諸文字,示之李夏鎭,則臣之所聞,只是此一款而已。今者諫臣疏中,反謂傳說之難眞,有若臺啓,只憑難眞之說而發者然,臣實未曉也。然聖明旣燭其實狀,特罷嗣基之職,臣不必更爲論辨,而卽聞物議,皆以臣之不卽引避爲非,臣何敢晏然仍冒?請命遞斥臣職。答曰,勿辭,退待物論。
大司諫李夏鎭啓曰,卽伏見持平沈檀避辭,至擧臣前陳之語,以爲之說,臣不勝愕然也。臣適於多人之坐,得聞衆議,則其所傳說,頗有臣未及見之文字,而憲臣前日啓辭中,亦不復明言,臣以爲,嗣基元疏之外,人旣有虛傳之語,憲臣之啓,或出於此,故疏末措語間,竝及實狀矣。今者憲臣,過於致疑,反謂臣指爲全聽非眞之游說。噫,此非臣意也,聖明亦曾下燭矣。憲臣旣以此引避,臣何敢晏然?請命遞斥臣職。答曰,勿辭,退待物論。
大司憲閔點,持平南有星啓曰,臣等,卽伏見同僚,以臣疏中有傳說難眞之語,引避退待缺二字臣等亦旣同參,則今不可獨爲晏然,而處置同僚,尤有所不敢者,請命遞斥臣等之職。答曰,退待物論。
正言李日井啓曰,臣以祥祭祝史時事,旣被推勘,處置請遞,實循法例,而勿遞之命,出於格外,惶恐感激,不得不祗承召牌,而旣遞旋出,殊非臺體,臣誠蹙踖,不知所措矣。卽者長官,以趙嗣基·李壽慶等事引避,而壽慶卽臣姊夫,臣有應避之嫌,不敢可否於處置,尤不可苟冒,請命遞斥臣職。答曰,勿辭,退待物論。
答兵曹判書金錫胄箚曰,省箚具悉卿懇。卿之添傷,必因凌晨出入之致,予甚憂慮焉。卿其勿辭,安心調理行公。
院啓。近來官方淆亂,雜歧之得冒守宰者,多矣。新除授巨濟縣令金衍錫,本以庶孼,起自白徒,僅經邊將,全無履歷,而遽除字牧之任,物情大以爲駭,請巨濟縣令金衍錫遞差。竝引嫌而退,見聞有異疏陳,則。缺十行
上在昌慶宮。停常參·經筵。
自昧爽至辰時,有霧氣。
缺二行吏曹判書尹鑴初度呈辭,入啓。給由。
刑曹判書睦來善上疏。大槪,臣之病勢深痼,遠行且迫,本職及籌司緊任,決不可仍帶往來,竝乞先遞,以便公私事。入啓。
平安監司,義州府尹書目,冬至使一行,二十二日,當到鳳凰城,勅行則二十四五日間,當至鳳城云云事。
平安監司書目,龍岡呈,以蝗蟲熾發,蠶食秋牟事。又書目,定州呈,以船人崔己善,白魚捉得次下海,逢風致敗,格軍四名渰死事。
禁府照本,前郡守權讓矣,前任假注書時,右議政許穆,庚子三月十六日,掌令時論禮疏,日記中不爲載錄,庚子四月十六日,以服制事,有大臣以下諸臣收議,而亦不載錄。故考見時政記,則論禮疏及收議,竝爲書錄,如此緊重文書,公然落漏,事極可駭,罪決杖九十,徒二年半,告身盡行追奪,私罪。啓依允。又照目,金廷源·崔應俊等査覈云云,依前啓請,刑推,何如?啓依允。
禮曹,辨誣使拜表吉日,來七月初二日,方物封裹,同月初一日,謝恩兼進賀使拜表吉日,來五月二十八日,方物封裹,同月二十五日,宗室殿講吉日,來三月初十日,推擇,啓。
禁府,權讓,舒川郡□驛徒二年半定配。啓。
傳曰,全羅監司朴信圭,留待。
大司諫李夏鎭,正言李日井就職。
綾興副令純馨等上疏。大槪,爲父陳情,冀蒙例恩事,入啓。答曰,省疏具悉。年滿八旬,則老職加級,乃是古例,當令吏曹擧行焉。
答刑曹判書睦來善疏曰,省疏具悉。欲遞伴送之任則不可,欲許本任則姑無其人。卿其安心,勿辭往返。
府啓,五部坊役,素稱煩苦,而吏緣爲奸之弊,近來尤甚,今於迎接都監房守軍出定之缺五部缺數磨鍊,及其把立之際,書員輩,勒捧銀布於數外之餘軍,以爲自缺以此坊民不堪,怨聲喧藉。若不隨現重治,則無以懲日後之弊習,而爲官員者,任其狼藉,漫不省識,極爲可駭,講當該部官汰去,次知書員,令攸司各別科罪。竝引嫌而退,隨聞糾劾,已得臺體,意外分疏,非所當嫌,請持平沈檀,行大司憲閔點,持平南有星,掌令朴純,竝命出仕。
寧陵守陵官朗善君俁,缺成虎烈入來。
傳曰,今日熱候,晝講,停。
傳曰,守陵官朗善君俁,引見。
傳曰,守侍陵□□下及敬思殿宗室以下員役等,書啓。
傳曰,全羅監司朴信圭,引見。
答府曰,依啓。
入啓,掌令朴純,持平沈檀·南有星就職。
汰去現告,西部主簿金棐。
戶曹判書吳挺緯,請對入侍。
今日,全羅監司朴信圭引見時,領議政許積所啓,鍾城府使趙聖輔,除拜已久,尙未辭朝,聞其父仲耘,年迫七十,方在缺病勢甚重,此乃人之所共知者,似當有變通之道矣。上曰,趙聖輔,改差,可也。又所啓,刑曹判書睦來善,以遠接使,往來灣上,缺二行上曰,缺付軍職以送。缺一行
伴送使睦來善出去。
京畿監司尹深,領議政陪行事,出去。
上在昌慶宮。停常參·經筵。
巳時,日暈。
領議政,都承旨鄭榏,弘濟院出去。
開城府別問安使鄭載嵩出去。
司饔奉事安堅,缺事,安山地出去。
下直,茂朱府使許缺。
謝恩,唐浦萬戶羅日星,章陵參奉缺
吏曹參判李袤辭職上疏。入啓。
傳曰,明日晝講爲之。
答吏曹參判李袤疏曰,省疏具悉。卿其勿辭察職。
大司諫李夏鎭啓曰,昨見憲府處置多官之辭,直曰意外分疏,其所指謂,實在於臣,不得不更爲瀆擾,臣罪難贖。噫,分疏云者,蓋言解釋人之無罪之謂也。前者持平沈檀之避,摭言趙嗣基初欲疏言李壽慶家行而後,乃掩其己播之說,引臣爲證,臣亦旣證其曾見疏章矣。檀,又以臣疏末詳陳前後委折之語,爲有嫌於己,强引爲避,臣又明其不然,如斯而已矣。今者隱然加臣以分疏二字,何其措語之不擇,而用意之不偶也。臣疏本無分疏之意,業已聖明之所洞燭,臣不必更爲呶呶,然臣於此事,又有所慨然於心者。憲臣言意,提出嗣基·壽慶事不捨,而欲言不言,徒惹起鬧端不止,是何臺體也?如其的然,胡不遂論,如其未明,胡不遂已?臣之酬應於中間者,良亦苦矣。臣旣被人深斥,不可一刻仍冒,請命遞斥臣職。答曰,勿辭,退待物論。
都承旨鄭榏入來。
禁府,元振洙決缺拿囚。啓。
左承旨李溟翼上疏。大槪,臣旣入査啓,方俟勘罪,何敢晏然於近密之地乎?伏乞天地父母,亟削臣職,仍治臣罪事。入啓。
持平沈檀啓曰,臣伏見大司諫李夏鎭避辭,誠不勝怪駭也。李夏鎭前疏,只云得見趙嗣基疏本,而疏中詆斥李壽慶之語,則元不提起,乃謂之傳說難眞,致疑於臺臣,又以實無必呈之意,剋去已發之名等語,隱然有周遮之迹,臣不得引避,明其曲折矣。今者李夏鎭避辭以爲,憲臣提出嗣基·壽慶事不捨,而欲言不言,徒惹鬧端,大加侵斥,謂失臺體,臣於此,尤未曉其意之所在也。嗣基之挾憾詬辱,其習可惡,故缺旣蒙特罷,而至於壽慶事,家行不美之說,雖發於嗣基之口,而固未免爲妬婦之言,故置而不論,則李夏鎭所謂欲言不言之說,未知何所據而發耶?可論則論,不可則已,初無不捨之意,又無起鬧之事,有何損於臺體?而今者李夏鎭,激惱於處置間措語,更提題外之說,缺三四字之怒,至斥臣以徒惹鬧端,缺臣之引避,亦極呶呶,而旣被人侵斥,決不可晏然,請命遞斥臣職。答曰,勿辭,退待物論。
答左承旨李溟翼疏曰,省疏具悉。爾其勿辭察職。
執義李德周,掌令李馥啓曰,臣等伏見大司諫李夏鎭避嫌,以臣等處置本府缺辭中分疏二字,爲措語之不擇,用意之不偶,大加侵斥,不遺餘力,臣等實未曉其意也。所謂分疏二字,出於語錄,而釋之者曰,猶發明也。以李夏鎭當初疏語觀之,則今其避辭所謂詳陳前後委折云者,無非發明底語,此非分疏而何?今乃反以臣等爲用意而然,竊爲李夏鎭惜之,臣等旣被諫臣之斥,則不可謂己無所失,而晏然仍冒,請命遞斥臣等之職。答曰,勿辭,退待物論。
司諫禹昌績啓曰,凡臺官處置之規,觀其避辭而以之立落者,例也。日昨大司諫李夏鎭引避之辭,有曰,得聞衆議,則其所傳說,頗有臣未及見之文字,李夏鎭,豈有一毫他意於其間,而爲此言乎?其所見聞,旣有不同,則疏陳曲折,別無所失,故與同僚相議請出矣。今聞物議,皆以爲快,憲臣且以李夏鎭之疏,謂之分疏,而李夏鎭,又以此引避,臣之當初處置,已不愜於公議,何敢晏然仍冒,而更爲處置乎?請命遞斥臣職。答曰,勿辭,退待物論。
領議政許積箚子。大槪,病勢添劇,不得復命,乞賜遞免,俾尋生路事。入啓。
平安監司,義州府尹書目,今月二十四日,冬至使一行,無事還渡江,勅使則二十七日,丁寧渡江事。
正言李日井啓曰,臣於長官之避,有不敢處置之嫌,昨已引避矣。今者同僚,又以此事相繼引避,臣之不敢處置,與前無異,何可晏然苟冒也?請命遞斥臣職。答曰,勿辭,退待物論。
上在昌慶宮。停常參,只晝講。
平壤迎慰使鄭樸出去。
內贍奉事李行敬,柴場監刈事,廣州地出去。
繕工直長尹尙卿,正薍監刈後入來。
答領議政許積箚曰,省箚具悉卿懇。當此國勢岌岌,民事遑遑,客使之送往迎來,殆無虛日,其不可丐閑自安,而卿方帶五路機密之任,其不可深念?且再來勅使之行,關西飢民徵責支供之物,則有同無糆之弗托,凡干事事可慮,如是其浩多,卿不可引咎,安心勿辭,速出行公,以副予意。
吏曹判書尹鑴再度呈辭,入啓。加給由。
備忘記,敬思殿入番宗室陽原君煥,東平都正缺,花春正㵾,林原正杓,竝加資。福昌君楨,福善君柟,光平副正溟,光川副正渟,靈林都正翼秀,各熟馬一匹賜給。參奉張楦,直長除授。鄭善弘,奉事除授。金時望,半熟馬一匹賜給。忠義李震彪·李在相·金壽長,竝東班職敍用。鄭恢·李塾,竝半熟馬一匹賜給。都薛里石承緖,加資。文檄·金孝業,各熟馬一匹面給。進止內官車天宗·金碩輝,各兒馬一匹。薛里內官李濂·吳信憲,各半熟馬一匹。酒房內官成俊·金遇龍,進止內官金成說,各兒馬一匹賜給。河元景·洪承雲·金汝機·嚴崇道·申景輝·崔世明·金益河·鄭太周·咸頊·文遇尙,各上弦弓一張賜給。守陵官朗善君俁,加資,內廐馬鞍具一匹,外居奴婢六口,田五十結。侍陵官金以景,內廐馬鞍具一匹,外居奴婢四口,田三十結賜給。參奉成虎烈·李行殷,竝六品遷轉,各兒馬一匹賜給。進止忠義李光道,陞授東班職。奏時官張亨吉·權以衡,竝本衙門高品付祿。典禮金聖賢,司鑰除授。飯監尹五敏,除授守僕。孫善英·成得寄,各色掌李天雲等十二限己身免役,今已免役免賤者,子孫妹缺中限己身免役。李長克,限三年己身免役。房直鄭我同·李景植等,工限三年,依他例代免。敬思殿飯監趙士益·金承缺·別監金俊傑等四,守僕兪得信等四,各色掌尹以敬等二十四,竝限三年免役,已免役免賤者,妻子中限三年免役。事知守僕李益忠,奠吏二,水工六,照剌赤四,房直六,禁漏使令二,令該曹,米布分等磨鍊題給。
假注書權珪病,代姜銑爲之。
傳曰,明日晝講爲之。
大司憲閔點,持平南有星啓曰,大司諫李夏鎭,連日引嫌,語頗張皇,而所謂分疏與不分疏,自有公議,亦非臣等所可議者,至以欲言不言,惹起鬧端,侵斥憲府,則臣等獨不可晏然,又何敢處置同僚乎?昨緣日暮,今始來避,所失尤大,請命遞斥臣等之職。答曰,勿辭,退待物論。
獻納姜碩賓啓曰,日昨同僚之處置長官也,臣亦豫論矣。物議之非斥,處置之不敢,與同僚無異,而同僚旣以此引避,臣何敢晏然仍冒?昨緣日暮,今姑來避,所失尤大,請命遞斥臣職。答曰,勿辭,退待物論。
掌令朴純啓曰,臣濫蒙恩數,黽勉供仕,而纔經草土,痼疾纏身,決無陳力之望,不得不冒呈辭單,而見阻政院,蟄伏以處,心竊愧懼矣。大司諫李夏鎭,以憲府處置中分疏二字,更爲引嫌,而又以起鬧不止,是何臺體等語,斥之,同僚相繼引避,臣何敢獨爲晏然乎?職居言責,無一裨補,徒以瀆擾爲事,昨緣日暮,身病且苦,今始扶曳來避,臣之所失尤大,請命遞斥臣職。答曰,勿辭,退待物論。
政院啓曰,傳曰,前日臺諫,以一事再避,政院勿捧之意,再捧承傳,而近日因一嗣基,惹起鬧端,互相侵攻,兩司俱爲引避,至於再度,臺閣之道,可論則論,可已則已。乃是事體,而反以避嫌爲事,事甚未妥,而捧入承旨,何乃違令,泛泛捧入耶?問啓事,命下矣。三昨持平沈檀之避,以大司諫李夏鎭疏中,傳說難眞之語爲嫌,大司諫李夏鎭之避,以憲府處置中,意外分疏之語爲嫌,此外兩司多官,俱是彼此聯名入啓之人,則獨不可晏然。玆事源委,缺出於趙嗣基再避所執,前後各異,臺體所在,本院,不當引一事再避之例,退却不捧,故循例捧入矣,致勤聖敎,不勝惶恐。傳曰,知道。
吏曹參判李袤上疏。大槪,略陳所懷,冀蒙裁擇,仍乞鐫削臣職名,特許致仕還鄕,畢命松楸,以安微分事。入啓。以上朝報
禮曹啓曰,來三月初一日朔祭,親行於孝敬殿之意,敢啓。傳曰,知道。禮曹謄錄
春秋館啓曰,翰林新薦,當爲合坐取才,而政府無西壁,勢將遲延,三月課製,亦不可無西壁,後日政,趁速差出,以爲參坐之地,何如?傳曰,允。吏曹謄錄
二十八日晝講入侍,知事閔熙,特進官具鎰,玉堂李堂揆·兪夏益,承旨吳始復,注書申㶅,假注書韓濙,吏官崔錫鼎·李后沆,宗臣洛陽君碩胤·靈門都正翼賢。
禮曹判書閔熙所啓,來三月朔日不遠,而敬思殿則再朞後未祔廟前朔望祭,一如宗廟禮,旣停敬思殿親祭,則朔望親祭,只行於孝敬殿,本曹似不當仍前取稟矣。上曰,禮則然矣,而未及祔廟之前,情有所不能已者,依前取稟,可也。
上在昌慶宮。停常參,只晝講。
辰時,日暈兩珥。夜一更至三更,乾方艮方巽方,有氣如火光。
謝恩,司䆃正權碖。
禮曹參議南天漢,安東地亡妻歸葬呈辭,入啓。給由。
副修撰金奐初度呈辭,入啓。給由。
伴送使書目,勅行,本月二十八日,坡州止宿事。
禮曹啓曰,來三月初一日朔祭,親行於孝敬殿之意,敢啓。傳曰,知道。
右副承旨柳命天上疏。大槪,老母八十之年,病勢十分危急,敢陳煎迫之情,冀蒙鐫遞,仍收新資,俾得專意於救病事,入啓。
禁府,李寅煥拿囚。啓。
答吏曹參判李袤疏曰,省疏具悉。時烈,荷孝廟待國士之恩,執拗己見,使宗統紊亂,倫紀晦塞,宗社之罪人,一國之大憝,其餘假稱門徒,不知時烈之何狀者,敢爲譏訕君父,比朝廷謂黨錮之世,律廷臣於戕賢之域,以賢爲不肖,以不肖爲賢,益肆無限之怨,煽動禍言,如此之輩,曾未數年,遽爾放釋,其於王法,豈可如此?且尹善道,非特忠直之人,乃孝廟師傅,被誣於奸壬之徒,八十垂死之年,遠竄絶域,因一儒疏,先朝賜環,死於故土,含寃入地,尙未快雪,故贈職正卿,而未贈議政者,有疏中未安之事故耳。鄭蘊,乃敢諫勁節之臣,從仕於宣廟朝,仁廟初,寵擢禮遇,出於非常,追贈之事,尙今不行,士林亦歉然,賜對時,當確論裁處,九經中敬大臣體群臣之義,熟知之矣。其餘數條,予已覽矣。革罷量案事,不可輕易爲之,有讓等復官事,後日引見時,商確裁斷焉。卿其勿辭,調理察職。
答右副承旨柳命天疏曰,省疏具悉。爾其勿辭,救護母病。
奉常判官潘潤沂,柴場監刈後入來。
今日晝講時,因靈林都正翼秀陳達,宗室殿講時,年過三十七歲者,如有欲爲應講之人,則令該曹問議于大臣後,節目中添入事,榻前下敎。以上朝報
備忘記,李寅煥拿推備忘,下於今月二十二日,捧傳旨,亦在其日,而金吾公事中,以二十日書塡,難免不察之失,當該官推考。義禁府謄錄
二十九日晝講入侍,知事閔熙,特進官鄭晳,玉堂李堂揆·權瑍,承旨金德遠,注書申㶅,假注書姜銑,史官崔錫鼎·李后沆,宗臣海陽都正僖·靈林都正翼秀。
參贊官李堂揆所啓,竝引嫌而退,當初疏語,旣欠明白,則分疏之斥,在所難免,前後引避,在我無失,則情外之斥,何必爲嫌?缺之啓,實循公論,則諫臣之斥,非所爲嫌,處置乖當,不愜物議,則揆以臺體,勢難在職,可避之嫌,與前無異,則不敢處置,其勢固然。請大司諫李夏鎭,司諫禹昌績,獻納姜碩賓,遞差。持平沈檀,大司憲閔點,持平南有星,掌令朴純,執義李德周,掌令李馥,正言李日井,出仕。上曰,依啓。
上在昌慶宮。停常參·經筵。
申時,日暈。
典牲奉事尹徵周,柴場監刈事,楊根地出去。
吏曹判書尹鑴三度呈辭,及副修撰金奐再度呈辭,以朔祭齋戒,留政院。
禁府照目,前禮山縣監徐漢柱原情云云,旣已遲晩,所當照律,而以他罪方在刑推中,待其結末後,稟處,何如?啓依允。又照目,慶尙道武科殿試差備官蔣源元情云云,泛稱遲晩,刑推,何如?啓觀此元情,則雖非圖便之計云,而其矣所訴兺,決難盡信,令本道査啓後,稟處。又照目,李寅煥元情云云,承服不分,刑推,何如?啓欲免隱諱之罪,不無文飾之弊是置,姑令仍囚,令本道明査啓聞後,稟處。
兩慈殿·中殿,藥房問安。答曰,知道。
義州府尹書目,勅行,二十五日到鳳城,二十六日出柵,金石山止宿,二十七日當爲渡江事。
遠接使書目,勅行,二十五日已到鳳城,二十七日當爲渡江,而本國凶荒,七處宴享,竝爲減除,誠爲多幸事。
開城留守書目,工曹參缺辭職上疏,上送事。
藥房啓曰,伏未審數日來,聖體調攝若何,慈殿氣候亦何如?臣等憂慮未弛,敢來問安。
假注書韓濙病,代李漢命爲之。
答藥房曰,知道。慈候無事矣。
明日朔祭親行正時,寅正三刻,開門,罷漏後。
領議政許積箚子。大槪,病勢危重,供職無望,本職兼帶,竝賜遞免,以幸公私事。入啓。
大司憲閔點,執義李德周,掌令李馥·朴純,持平南有星·沈檀,正言李日井,就職。
禁府,金□□拿囚。啓。朝報
政院啓曰,李寅煥拿推公事中,以二十日書塡,難免不察之失,當該官推考事,命下矣。禁府承受傳旨,注書書上,則承旨著押下送,例也。傳旨中,注書,落書二十二日之二字,而臣代房紛擾中,汎然著押,致有當該官推考之命,當該注書,請推考,臣亦難免不察之失,不勝惶恐待罪。傳曰,知道。勿待罪。禁府謄錄郞廳金朝潤校正。郞廳李仁采書。
上在昌慶宮。停常參·經筵。
答領議政許積箚曰,省箚具悉卿懇。噫,國危民困,愈往愈極,仰觀乾象,變怪日出,俯察人事,未盡和協,先國家而後私讐,古人所貴,和而不同,怨而不怒,君子之所當爲,卿因爭執是非,欲懷必退之意,此誠意不能交孚之故也,予心慙歎。卿其安心勿辭,善攝行公,以副予意。仍傳曰,遣史官傳諭。
禮曹參議南天澤,亡妻歸葬事,安東地出去。
朔祭後,大王大妃殿,藥房·政院·玉堂·百官奉慰問安。答曰,知道。□□□□□□□□藥房·政院·玉堂·百官奉慰問安。答曰,罔極。
伴送使書目,勅行,二月二十九日,開城府止宿事。
遠接使書目,勅行,二月二十七日未時量,無事越江,明日仍留,二十九日發行,來月十五日入京事。
京畿監司書目,差使員漣川縣監洪萬最,龍仁縣監韓公佖等,無緣落後,終不追往,姑先罷黜,罪狀,令朝廷處置事。
備忘記,三昨陵殿官員論賞時,其中忠義鄭悏,年月久遠之人,與李墩同賞,似爲不均,寧林都正翼秀,上年八月,因宗簿寺啓辭,雖罷其職,亦久日月,翼秀加資,鄭悏東班職敍用。
開城府別問安使鄭載嵩,入來。
以京畿監司狀啓,傳曰,今觀狀啓,則各務差使員任意落後者,甚多云。近來國綱頹廢,人不畏法,洪萬最·韓公佖,則至於陪吏刑推之後,終不進往,有若務勝者然。吳始益則聞其推治之擧,知幾前向平山地,不知所向去處云。李光鎭等四人,雖任意落後者,有等分,而聞知伴送使營吏推論之言,迫於不得已,始爲馳進,此而若不別樣處置,其於紀綱之壞,何,其於日後之弊,何?事之驚駭,莫甚於此。送往迎來,不暇顧念,吳始益·洪萬最·韓公佖,拿問定罪,李光鎭·李·陳溟翰·李相奭,竝先罷後推。
政院啓曰,靈林都正翼秀加資,忠義鄭悏東班職敍用事,改啓下矣。前啓下靈林都正翼秀熟馬,忠義鄭悏半熟馬賜給之命,則一事無疊賞之規,還收之意,敢啓。傳曰,知道。
政院啓曰,楊根郡守,漣川縣監洪萬最,龍仁縣令韓公佖,竝拿問定罪,安山郡守李光鎭,陰竹縣監李,良才察訪陳溟翰,平丘察訪金相奭,竝先罷後推事,命下矣。當此勅行入京之日,畿邑出站守令,似當趁今日口傳差出以送,而吏曹判書尹鑴,呈辭受由,參判李袤,身病陳疏,不爲出仕,參議吳挺昌,方遭服制云,何以爲之?敢稟。傳曰,畿輔守令出站待候,一日爲急,參判身病,不至大段,則今日內,以在京無故人,口傳差出,除署經,明日內發送。
觀象監,今月初一日未時申時,日暈。啓。以上朝報
上在昌慶宮。停常參·經筵。
章敬王后忌辰。
下直,楊根郡守權順昌,龍仁縣令李箕敍,陰竹縣監李一舟,安山郡守尹松。
以明日視事,取稟,傳曰,與節日茶禮相値,停。
鄭榏啓曰,左副承旨吳始復,以式暇不進,右副承旨柳命天,以母病陳疏,同副承旨金德遠,出使,西壁一空,事多苟艱,左副承旨吳始復,今日旣已行祭,卽爲牌招,使之察任,何如?傳曰,允。
閔黯,以知館事言啓曰,今三月初三日,儒生課製,當爲設行,而缺有故不得設行,今月內無故之日,退行之意,敢啓。傳曰,知道。
傳于吳始復曰,凡守國之計,莫若天險,故傳稱地利,亦云人和。夫江都,四面環海,實天作之地。頃覽江華府各鎭堡留上軍器,則箭竹,非但零星,想必腐破者頗多,脫有緩急,臨陣對敵之用,不出乎矢石,此實國家之隱憂。內弓房箭竹遺在,幾至累萬,斟酌內用,除出箭竹一百浮,雉羽五千箇下之,令備局送于江都,以爲用舊畜新修補之地。勿出朝報
辰時,白雲一道如氣,起自東方,直指西方,長竟天,廣尺許,良久乃滅。申時,雙虹見於東方。夜五更,有霧氣。
上在昌慶宮。停常參·經筵。
有政。
下直,漣川縣監宋孺悌,唐浦萬戶羅日星。
閔黯啓曰,明日常參·經筵,取稟。傳曰,只晝講。
吳始復,以都摠府言啓曰,入直軍士,中日習射事,限勅使回還間,啓請姑停矣。勅使旣已回還,今日爲始,中日習射,請出標信。傳曰,知道。
又啓曰,事變假注書李漢命,時無職名,依例付軍職,冠帶常仕,何如?傳曰,允。
又以御營廳言啓曰,本廳一番前部屬慶尙左道前左司十哨軍兵,來四月二十五日,京中逢點,五月初一日,與十四番軍兵,當爲替代立番,本道監·兵使處,以此依前知會調送之意,敢啓。傳曰,知道。
又以御營廳言啓曰,今此十三番軍兵,及一番別馬隊·別破陣射砲用釰試才賞格,從分數多寡,以本廳所儲木綿面給後,別單書入之意,敢啓。傳曰,知道。
鄭榏,以戶曹言啓曰,傳曰,今此辨誣使福善君之行,異於他使,擧一國莫大之事,雖彌縫上下,難期得請,況以謝恩使臣例,磨鍊盤纏,則必不周旋,令該曹上副使以下盤纏,從優磨鍊題給事,命下矣。物種中,量其行中酬應緊歇,參酌多少,磨鍊以入,而若其周旋之資,當有別爲啓稟之擧,竝此敢啓。傳曰,知道。
吳始復,以義禁府言啓曰,李寅煥拿問傳旨,二月二十二日啓下,而政院,以二十日書塡,故本府依此書之矣。政院,旣因聖敎而待罪,元公事中,付標以入之意,敢啓。傳曰,知道。
傳于吳始復曰,前日頻頻入侍武臣,則面目爲人,予已稔見,而其中或在外未入侍類,則入侍事分付,而柳斐然,入於抄出中,亦爲入侍。
吳始復,以兵曹言啓曰,今月初六日宗廟·永寧殿·南別殿告祭軍及役軍,竝二百八十二名,當爲調用,而常時不用各處派定軍,盡爲抽出,則僅至一百九十八名,別單書入,依此調用事,捧承傳施行。其餘不足八十四名內,六十名,以京下騎·步兵出用,牽猪軍二十四名,更無推移之路,不得已依近例,以本司貢物主人,使之進排宜當,以此分付,何如?傳曰,允。
李溟翼啓曰,今日爲政事,命下矣。卽者吏曹郞廳來言,判書尹鑴,呈辭受由,參判李袤,以病不來,參議吳挺昌,遭服制,不得開政云,參判李袤牌招,開政,何如?傳曰,允。
又啓曰,吏曹參判李袤,牌招不進矣。傳曰,更爲牌超。
又啓曰,吏曹參判李袤,再招不進,參議吳挺昌,雖在服制中,成服已過,卽爲牌招開政,何如?傳曰,允。
吏批,判書尹鑴呈辭受由,參判李袤病,參議吳挺昌進,左承旨李溟翼進。
吏批啓曰,判書尹鑴呈辭受由,參判李袤病不來,小臣獨政未安,何以爲之?敢稟。傳曰,只出緊任。
又啓曰,諫院闕員,今當差出,而擬望之人乏少,外任竝擬,何如?傳曰,允。
又啓曰,鍾城府使今當差出,而堂上中無可擬之人,堂下曾經臺侍人員,竝擬,何如?傳曰,允。
以慶尙監司,仁同府使尹趾完催促下送事狀啓,傳于李溟翼曰,朝家旣慮迎送之弊,勿罷只推,催促發送事分付之後,今已累朔,尙不還任,其不遵朝命,使官事久曠,事甚駭然,罷黜,其代,今日政,以在京無故人差出,趁速發送。
吏批啓曰,新除授丹城縣監李亨稷,呈狀于政廳曰,老母年迫七十,宿病沈痼之中,又患黃疸,病勢危劇,差愈之期,時月難望,救病無人,情勢罔極,斯速入啓處置云。李亨稷,在於遠地,故旣因本曹啓辭,有除朝辭之命矣。其母病之危重如此,不可等待其差復後赴任,丹城縣監李亨稷,依近例罷黜,何如?傳曰,允。
以李正英爲刑曹判書,睦來善爲左參贊,鄭之虎爲大司諫,柳命賢爲副應敎,安如石爲獻納,姜碩賓爲副修撰,李煦爲司諫,兪夏謙爲注書,許爲載寧郡守,張羽瀛爲巨濟縣令,安㙫爲丹城縣監,洪受疇爲刑曹佐郞,金厦梴爲江陵府使,李藼爲仁同府使,洪宇遠爲實錄知春秋,左參贊金徽,右參贊睦來善,行海城副正元忠,以年八十加正義,內官金以章·石承緖加嘉義,金致遠加嘉善,朴斗卿·鄭希哲加通政。
兵批,判書金錫胄陳箚受由,參判鄭晳進,參議徐文尙病,參知李宇鼎病,左副承知吳始復進。
以李夏鎭·禹昌績·趙聖輔·金衍錫·黃儁耉·韓侃·李斗龜·愼祉膺爲副護軍,李藼·權㙫·姜碩賓·羅以俊·兪天福爲副司直,柳命堅爲副司果,李漢命爲副司正。
李溟翼啓曰,新除授承政院注書兪夏謙,時在忠淸道栗峰任所,斯速乘馹上來事,下諭。傳曰,允。
又啓曰,今日政新差注書兪夏謙,時在栗峰任所,上來間,以假注書姜銑,仍爲察任,何如?傳曰,允。
備忘記,傳于李溟翼曰,自先朝,年久勤苦侍衛長番內官朴斗卿·鄭希哲,自春宮,積年勤苦侍衛長番內官金致遠,竝特爲加資。
吳始復,以兵曹言啓曰,入番三局別將柳頲,自昨夕,重患傷寒,熱勢甚盛,達夜苦痛,卽今言語不通,不省人事云,宿衛重地,不可使病重之人,仍爲入直,元單子中,改付標以入之意,敢啓。傳曰,知道。
吳始復啓曰,備局有司堂上李宇鼎請對矣。傳曰,引見。
吳始復啓曰,開城府,上送工曹參議丁昌燾辭職疏,而狀啓中,稱以天磨山呈,事異常規,不察甚矣。開城留守沈之溟,請推考。傳曰,允。
行大司憲閔點,執義李德周,掌令李馥,持平南有星·沈檀啓曰,江原道襄陽府鄕校今春享釋奠時,儒生等,受香幣祭物於本府,陪往聖廟之際,三陟營將柳時成,馳過其前,不肯下馬。儒生等,傳言其不可之意,則時成,猝發暴怒,擔舁首奴,捽去棍打,祭享儒生,曳致詬辱,致令香幣祭物,未免委棄中路,此實前古未有之變也。本道多士,枚擧其事,今方通文于館學,聽聞所及,無不驚駭,其悖度無識之狀,莫甚於此,如此之人,決不可厠在衣冠之列,請三陟營將柳時成削去仕版。自古邊地守令,不爲輕易遞改,乃所以重關防之寄,而絶私便之路也。前鍾城府使趙聖輔,親年纔過六十,聾病之外,別無大段疾,而以其父老病之故,無端得遞,受命不辭之義,雖不可責望於聖輔,而此路一開,誰肯畏國法而赴邊邑哉?近來邊猝,引親年呈遞之法,已非令甲所載,然必獨子無兄弟,親年滿七十然後,方許聽施。聖輔則親年旣非七十,具有兄弟,亦不可論以此例,請還收前鍾城府使趙聖輔改差之命。仍令赴任,以存三百年流來之法,前監司金澄,曾以貪汚之罪,判爲廢棄之人,頃於赦宥之日,混被職牒還給之命,斯固小人之幸,而伏想聖明,有未盡燭於當日事狀也。澄,曾任全羅監司時,稱以壽宴,濫徵各邑,一州分定之魚,至於八百尾之多,他物狼藉,此可反隅,湖南一道之物力,非不足於一宴盃盤之需,而肆其無厭,乞諸統營,羅紈布帛,駄載相望。京外喧傳,耳目難掩,而及其事發之後,反以不用一金,爲置對之辭,終與本道査啓,大相刺謬,貪婪之外,又添欺罔之罪。伊時編配,已極失刑,未久蒙宥,實出寬典,今豈可還給職牒,待以平人哉?當此新化之日,尤當嚴贓汚之律,戒姑息之政,以盡善善惡惡之道,決不可撓法施恩,使贓吏,無所懲懼,請還收金澄職牒還給之命。伏見京畿監司尹深狀啓,長湍等三邑守令,以使命支待之難,甚於勅使等語,書之報狀中,仍以上聞,臣等不勝駭然也。監司則旣自備局,請推蒙允,今不必更論,而站上接應,雖甚浩煩,爲守令者,何敢以此等悖理之語,形諸文字,擬於使命乎?其輕朝廷壞體統之罪,不可不懲,請長湍府使柳修,坡州牧使鄭東卨,南陽郡守尹梅,竝命罷職。答曰,趙聖輔事,聖輔親年,六十有餘,以人子一喜一懼之心,離老父赴邊方,而思慮交極,此則不過私情,而但親年六十遞任,雖非令甲,其間父母年六七十而獨子無兄弟者,或呈狀得遞,或公議得遞歸養事,已爲成命,非所以遞改,以中謀便之意。金澄事,曾在湖南伯方時,稱以其母生日,濫用之物,極其狼藉,及其拿問憑閱之時,有若元無此事者然,欺罔天聽,當初編配,實由於此,屢經大赦,日月旣久,足懲其罪,以示善善惡惡之意,不允。柳時成事,文廟釋奠香幣等物陪往之際,馳進其前,妄自尊高,不知聖廟祭物之爲重,古今所罕有之變,不但不齒衣冠之列而已,拿問定罪,以爲警後之地,罷職事,依啓。
李溟翼啓曰,吏曹郞廳來言,慶尙·全羅·咸鏡道榜目,旣已來到,新恩政事,何以爲之?敢稟。傳曰,爲之。
備忘記,傳于李溟翼曰,史官二員待命,初更,闕內各司摘奸。
吏曹啓曰,向前惠民署主簿金瑀,以先王御筆進納事,有准職除授之命,而此等人如此等宜在論賞之科,而不宜輒在東班付職類,本衙門,亦無準職之窠,特令從自願差送審藥,以示褒奬之事,本曹入啓蒙允矣。今者慶尙道審藥瓜滿之代,本署,雖以李道明薦狀啓下,而金瑀爲承傳,則不可不趁卽付職,慶尙道審藥,以金瑀差送,何如?傳曰,醫譯輩進獻先王御筆,前後非一,渠輩等,何處覓得乎?招問以啓。以上惠民署謄錄
工曹參議丁昌燾疏曰,伏以自初臣在試所之日,伏見備忘,爲差下都廳之敎,臣聞命驚惶,不知所措。臣本庸駑,未諳事務,至於監董之任,決非所堪,而分義所在,煩瀆是懼,不敢控免,黽勉就途,來赴役所,已有日矣。深恐責重才劣,酬應失措,不能仰體聖上委差之至意,感懼踧踖,食息靡寧,不意新命遽及,復除水曹佐貳之官,恩出分外,冞增感蹙。仍念本曹雖曰閑局,而平常之日,亦不可在外而虛帶,矧今多事之時,豈可一日癏曠乎?而況役所事完,有難以旬月爲期,其不可一任冒處也,明矣。伏乞聖明,俯諒微悃,亟賜遞免,以便公私,不勝幸甚。答曰,省疏具悉。予非不知築城之役,旬月之間,不得完畢,而但水曹之佐貳,異於他曹,本非劇務,爾其勿辭,竣事後上來。
吏曹參判李袤疏曰,伏以君命召,不俟駕之義,臣嘗聞其略矣。自去年至今日,中間屢被召牌之命,而扶曳顚倒,不敢言病,蓋分義所在,不得不然也。今臣所患疾核成癭,其大如苽,不膿不解,疼痛如刺,咽喉閉塞,勺水不入口者,久矣。再昨口傳之政,日已昏黑,無路更稟,不得不裹腫而出,夜深而還,症勢添劇,達宵叫痛,召醫鍼破,出血如瀉,氣息奄奄,莫保朝夕,頹臥寢席,萬無趨詣之望,至承再牌,竟違嚴命,臣之罪戾,益無所逃,惶恐伏地,只俟萬殞。伏乞聖慈,察臣危迫之至懇,憐臣疾痛之實狀,亟削臣本職及兼帶,仍治臣不進之罪,以爲逋慢者之戒,不勝幸甚。答曰,省疏具悉。疾病之來,人所難免,有疾不參,有何所嫌?卿其勿辭,調理察職。
領議政許積箚曰,伏以臣,不幸嬰疾,與死爲隣,臣固知雖蒙恩遞,亦必未免於死,而猶且籲號不已者,只欲一日釋負,不死於尸竊之中,得爲暝目之鬼耳。臣之情勢,孔艱且悲,而不但不見聖明之矜察,反下未安之批,此無非臣平日行身無狀,不能取信於君父之致,臣於自悼之中,亦不能無憾於天地之大也。臣之病狀,已悉陳於前後哀懇之章,今不敢更有所臚列,有若醫家症錄者然,而犬馬之齒,已迫謝事之年,危惡之疾,又過一旬有半,其不能支持,勢所然也。惴惴焉唯不保朝夕是懼,尙何望强策病軀,收拾精神,更進廟堂,裨補國事乎?況今去來之客,俱在境上,此非大臣退臥養病之日,而臣乃冥然不動,獨使至尊,憂勞於上,此豈人臣分義之所敢出者也?臣之不可仍冒之勢,益可見矣。且念宗廟修改,卜日於初六,而亦將不得進參,臣之情勢,一倍惶蹙,不得不疾聲大呼於纊黈纊之聽,言出肝隔,實非飾讓應文之計。伏乞聖慈,曲加照察,將臣本職及兼帶宗廟都提調之任,先賜鐫免,以便公私,不勝萬幸。答曰,省箚具悉卿懇。卿之疾病,意以爲勿藥自愈,昨聞醫言,泄便頻數,胸痛疊出云,予深憂念。卿其安心勿辭,益加善攝。
閔黯啓曰,領議政箚子批答,當爲傳諭,而政府無郞廳,遣史官傳諭之意,敢啓。傳曰,知道。
午時,上御經筵廳。兵曹參知李宇鼎請對,左副承旨吳始復,記事官申㶅,記事官崔錫鼎·李后沆入侍。宇鼎曰,今日,是賓廳引見日次,而領相病未出仕,右相亦有病,今此勅使郊迎與否,不可不豫爲定奪,分付遠接使,故領相,使小臣稟達,敢此請對矣。上曰,初勅之來,旣以拘忌,不得郊迎,遠接使,今亦以此措辭懇諭,彼若不聽,則不必强爭,政院,以此意,急速下諭於遠接使,可也。宇鼎曰,領相亦以爲,前後勅使,皆不郊迎,則彼不無生怒之擧,若欲出迎,則城中痘患,猶有未盡乾淨者,以此爲慮云矣。上曰,今又不爲郊迎,則彼必致疑矣。宇鼎曰,忠淸道舟師佛狼機百字銃等鑄成事,監官統營人前僉使申起立,率工匠,來到水營,旣已始役,故水營,爲載銅·鐵船隻及軍官,今方上送,而銅·鐵容入數八千八百四十六斤十兩內,戶曹只給五千斤,其餘三千八百四十六斤十兩,則使之取用東萊追到之銅·鐵,故今方等待,船隻勢將久留,弊甚不貲。戶曹卽今所儲銅·鐵,至於一萬九千餘斤之多,令戶曹,准給其應入八千八百四十六斤十兩,而自東萊上來者,則移用於戶曹,似爲便當。鍮·鑞則一千八斤十兩,而此則戶曹及諸軍門,皆無所儲,勢將貿送,而價銀四百五十三兩四錢,他無出處,以賑恤廳銀子,移給其價。工匠料米,則以水營附近邑所在大同餘米用下,工錢則以淸州所在大同木除給,而畢役之後,計日會減,亦似便當。領相,方有身病,出仕未易,使臣宇鼎,因入侍啓稟,故敢此仰達。上曰,依爲之。遂罷出。
上在昌慶宮。停常參,只晝講。
閔黯啓曰,明日常參·經筵,取稟。傳曰,只晝講。
有政。吏批,判書尹鑴受由未出仕,參判李袤病,參議吳挺昌進,左承旨李溟翼進。
兵批,判書金錫胄陳箚受由,參判鄭晳進,參議徐文尙病,參知李宇鼎病,左副承旨吳始復進。
吳始復啓曰,今日爲政事,命下矣。卽者吏曹郞廳來言,判書尹鑴呈辭受由,參判李袤身病不來,參議吳挺昌以服制不進,不得開政云,參議吳挺昌,卽爲牌招,開政,何如?傳曰,允。
吏批啓曰,判書尹鑴受由未出仕,參判李袤病不來,小臣獨政未安,何以爲之?敢稟。傳曰,只出緊任。
閔黯啓曰,右副承旨柳命天,以親病,陳疏久不出仕,同副承旨金德遠,承命出外,今日晝講,政事相値,事甚苟簡,而聞右副承旨柳命天,母病漸向差境云,卽爲牌招察任,何如?傳曰,允。
傳于李溟翼曰,長湍爲府,最是畿輔之一大邑,自前文武交差,實非偶然,前前府使,則以武臣邊國翰差送,前府使,則以文臣柳修差送,今之交代,則似當武臣中差出,各別擇擬事,言于東銓。
以京畿監司尹深辭狀,傳曰,勿辭,調理察任事,回諭。
以統制使,蛇梁土兵金夢男等六名,知世浦巡營販鹽格軍金巖回等二名渰死事,狀啓,傳曰,渰死人等,令本道,恤典擧行。
傳于吳始復曰,當此勅行垂出之時,各官出站支待,不可一刻遲延,坡州牧使·高陽郡守,竝今日內,除署經下直發送,而長湍府使,則例兼防禦使,故有諭書密符,此則今日內,勢不可發送,明日發送。
吳始復啓曰,去夜內摘奸單子,有頉處察推事,傳敎矣。典設司闕直軍士一名,使本司現告,則元軍二名內,一名則自去月初一日,衛將所元不定送,以致執頉云。此非當番軍士無緣闕點,衛所書員之閱月不爲定送,極爲可駭,當該書員,令攸司囚禁治罪,何如?傳曰,事極可駭,各別重治,以警他人。
以內摘奸有頉傳旨,傳于吳始復曰,凡諸處皆代雇立軍士,不過使喚而已,豈可措備環刀乎?傳旨中,付標以入。
以咸鏡監司呂聖齊,各邑五家統成冊,不及期限事,狀啓,傳曰,今觀狀啓,五家作統,守令未曉事目,莫適所從,搜出流民於家家戶戶之際,多費日子,無足可怪,而違越事目所定之日,事未穩當,今日內,無遺修正上送事,回諭。
備忘記,前日敬思殿都薛里金孝業,有熟馬面給事,批下矣。考見己丑·己亥兩度國恤論賞謄錄,則小祥以前得遞者,勿施,小祥後得遞者,曾有加資之例。今者金孝業,亦以小祥以前連爲察任,則與文撤有間,依靈林君例加資,賞不可疊授,熱馬還收。
傳于閔黯曰,許,旣已改正,勅使支供出站等事,甚爲窘迫,明日內在京無故人,口傳差出,人馬未及上來,則依例令兵曹給馬發送。
以姜義先爲工曹正郞,李齊杜爲高陽郡守,李耋爲監察,李枝遠爲長湍府使,洪宇遠爲左參贊,李必華爲西部主簿,徐正履爲坡州牧使,鄭始大爲仁同府使,以吳始萬爲典籍,文甲科以尹就商爲內贍主簿,武甲科內官金孝業加嘉義,敬思殿都薛里加資事承傳,平丘察訪李相奭仍任事,榻前傳敎。
吏批啓曰,宗班,旣經都正資,陞正義,則例當封君,而行海城副守元忠,今陞正義而未經都正,何以爲之?敢稟。傳曰,已經都正,以明善,陞資正義,則例當封君,乃是令甲,而未拜都正,則不可越例封君,依法典,勿之撓改,可也。
吏批啓曰,昨日政,仁同府使,以李藼擬望受點矣。今聞李藼,與本道都事沈濡,同生同壻,法當相避,仁同府使李藼,依法典改差,何如?傳曰,仁同府使,累月曠癏,誠爲可慮,今日內,以在京無故人差出,除署經,卽爲發送。
吏批啓曰,坡州牧使兪瑒,纔遞刑曹參議,付軍職後,無受由之事,故今日政,備擬受點矣。發牌催促,使之當日內辭朝,則往在永平地云,令本邑邸人,急速上來辭朝事,分付之意,敢啓。傳曰,自前在外之人,則破格除朝辭赴任,今亦依此爲之,而第念勅使之到畿輔,其日不遠,不可等待其上來,改差,其代,今日政,以在京無故人差出,卽爲發送。
兵批政事,副護軍金錕,副司果金奐。
行大司憲閔點,執義李德周,掌令李馥,持平沈檀啓曰,自古邊地守令,不爲輕易遞改,乃所以重關防之寄,而絶私便之路也。前鍾城府使趙聖輔,除拜已久,無意辭朝,以其父老病之故,無端得遞,受命不辭之義,雖不可責望於聖輔,而此路一開,誰肯畏國法而赴邊邑哉?臣等所論,實循公議,而昨承聖批,不徒不允,至勤開示,臣等之意,猶有所不釋然也。夫邊倅之引親年呈遞,祖宗朝,無此法,而向日筵臣,建白新創,此則全爲武臣地也。然至於親年未至七十五歲者,及有兄弟之人,則旣不入於新法中,今者聖輔親年,纔過六十,則與七十有異,旣有兄弟,則與獨子無兄弟不同,且其父之無大段疾恙,人所共知,則聖輔有何可遞之情勢,朝家有何可據之法例乎?新制,比之舊法,體下太過,而聖輔今日之遞改,又出新法之外,竊恐此後厭憚邊邑者,皆以聖輔爲口實,而國綱,漸至莫可收拾也。請還收前鍾城府使改差之命,仍令赴任,以存三百年流來之法。臣等,以前監司金澄職牒還收事,有所論列,而未蒙允兪,臣等竊惑焉。澄之按藩日貪汚之狀,置對時欺罔之罪,聖明旣已洞燭,臣等不必更費辭說,請以聖批中數款語仰復也。聖朝寬大之政,不欲終置人於困苦之地,則或因赦宥之時,或爲日月之久,放還田里,任其閑住,雖有慊於懲惡之嚴,亦不害於好生之德。至於職牒之還給,漸近收敍之階梯,未知聖明,何惜一汚吏,遽施不當施之恩,以駭國人之瞻聽也哉?澄之罪名,愈久愈著,息偃在家,於渠亦幸,豈可以日月之旣久,赦宥之屢經,有所混論於別敍之日也。臣等之論,實循公議,請還收前監司金澄職牒還給之命。新除授載寧郡守許之全昧文字,且乏履歷,姑置勿論,以逆臣李忠吉之外孫,濫授字牧之任,除目一下,物情大駭,請載寧郡守許改正。答曰,不允。末端事,依啓。
午時,上御經筵廳晝講。右議政許穆,知事閔熙,特進官李觀徵,參贊官閔黯,參贊官李堂揆,侍讀官柳愈,記事官申㶅,假注書姜銑,記事官崔錫鼎·李后沆,輪對宗臣行蓬江正烱伋,錦州副正唯亨,武臣堂上行訓鍊院都正柳斐然,行副護軍鄭德謙入侍。上,先讀曾所受自叔孫武叔語大夫於朝,至夫子之得邦家,竝註訖。李堂揆進講,自堯曰咨爾舜,至寬則得衆竝註,仍講釋大文,至稱錘之稱字。上曰,稱字,似是去聲矣。李堂揆曰,稱錘之稱,則去聲,而稱譽之稱,則平聲也。講訖。上,受而讀之,竝註釋訖。李堂揆進文義曰,咨者,嗟嘆之辭,曆數者,帝王相繼之次序也。李觀徵曰,帝王相繼之序,如歲時氣節之先後,故稱之以曆數矣。權愈曰,堯之命舜曰,允執厥中一言至矣,而舜,復益之以三言,其說得用功之方,又加一層,此誠萬世聖學之淵源矣。李堂揆曰,聖人之言,中有二義,中和之中,時中之中,自有體用之殊,而自漢儒以來,鮮有能知之者,至於宋諸儒,始發明其說矣。上曰,事事物物,無往而非中,剛柔兼備然後,方可謂得中矣。李堂揆曰,中,無處而不有,言一廳,則中央爲中,在家則堂中爲中,如非在我之權度,精切不差,何以識中字之義哉?上曰,次章所謂敢用玄牡云者,告天之辭,而罪在朕躬云者,自反之辭也。李堂揆曰,天下賢人,皆上帝之臣,簡在帝心云者,示不敢自專之意也。雖有周親,不如仁人云者,言紂之至親雖多,唯其衆叛而親離,億兆人,皆離心而離德,固不如周臣之同心同德也。李堂揆曰,興滅國,繼絶世,擧逸民,此聖人之大賞,而至於民·食·喪祭三者,所以立人紀而厚風俗,寬·信·敏·公四者,所以得衆心而悅民意,此皆帝王爲治之務,而聖人之所甚重者也。許穆曰,其中信之一字,尤宜體念,孔子曰,人無信,不立,其所戒誨之切如此,至如擧逸民,亦是王政之所急務,後世人物,雖甚渺然,在上者,若誠心求之,才不借於異代矣。權愈曰,謹權衡然後,可以稱物平施,審法度然後,可以量度輕重,修廢官然後,可以表率群僚,其所重,有如此者,天下之民,歸心云者,自古帝王,必行仁政,然後方可以治國,雖區區雜覇之君,猶且假仁而治國,況欲行王道者,可不以仁政爲先乎?所重民·食·喪祭云者,卽養生送死無憾之意也。凡朝紳之曾經臺侍者,有別置簿之擧,乃是隱卒之意,而至於護喪擔運,守令間或有冒禁爲之者,此路雖不可開,亦不宜一體禁斷矣。講釋文義訖。閔熙曰,祔廟時服色,問議于大臣·儒臣後,草記以啓事,前日登對時,傳敎矣。自上方在憂服中,似爲變禮,帝王家,元無可證之禮,士夫家,亦無可據之事,而以冕服行之,似當未安矣。上曰,士夫家,三年後入廟行祭,皆以黑衰,則以黑色定行,似當,以冕服行之,則決不可矣,然必須博議,然後可以定行矣。李觀徵曰,自上方在憂服中,服色,與朝臣似無異同矣。許穆曰,我東先儒,於此一款,亦無明白講定之說矣,臣曾與尹鑴相議,其意見,亦無出於此矣。許穆曰,郊迎事,必得豫講,然後可無臨時窘迫之事矣。上曰,前後連不郊迎,則彼必致疑,初則往復後爲之,可也。閔熙曰,日者榻前,因靈林都正翼秀所啓,宗室殿講時,年過三十七歲而欲爲應講之人,令該曹以議于大臣,添入節目中事,命下矣。凡國家講試之規,皆爲定年限之事,而宗室殿講,法典無定限,故依文臣殿講例,以三十七歲爲限,則過限之類,雖有一二願講之人,似難破例許講矣。上曰,法例不可撓改,依前定限施行。閔熙曰,癸丑年,遷奉寧陵於驪州之時,楊州居守護軍二十九名,仍爲率去矣。甲寅冬,崇陵守護軍抄定時,上項二十九名,還爲移送于崇陵,其代則以驪·利騎·步兵軍保,定給事,啓下矣。其後本陵參奉,以驪州軍保方道建等二十八名,自願入屬,比之利川軍保,尤爲便近,以此定屬之意,牒報本曹及兵曹,則其時兵曹,以分付本道監司啓聞之意,題送書目。本陵,因此以道建等,充定守護軍,大小供役,已過一朞,而道建等本役,或是砲保或是御營保,故兩局,責以還本役,督納番布·番糧,道建等,徑年陵役對答之餘,又被本役之侵督,寃悶無告,將有渙散之勢云。兵曹之不議於兩局,率爾題送,本道監司之不爲啓聞定奪,俱未免疎漏,而陵寢事重,似當仍存,何以爲之乎?上曰,令廟堂稟處。閔熙曰,典牲署羊口貢物,前因凶年,有所裁減矣。前頭兩度祔大廟祭所用羊口,其數甚多,貢物主人,勢難支堪云,羊口貢物,復舊,何如?上曰,依爲之。閔熙曰,凡葬山步數,俱在於法典,故宣祖朝,因一山訟,一從法典步數施行事,受敎矣。仁祖朝錦陽尉朴瀰,有奪點薛姓人墓山之擧,因薛姓人訴寃,以養山局內勿許他人入葬事受敎,逮至孝宗朝,榻前以爲,人死無數,葬山有限,而稱以養山,皆得廣占則日後人無以卜地,此弊不可不慮,似當以宣祖朝受敎,遵行爲敎,而不出於擧行條件,故卽今爭訟紛然,訟官,亦莫適所從,合有定式遵行之事矣。上曰,事當一依法典步數施行,而但如此則卑官,只限四十步,士人之無蔭者,元無步數,强弱相奪,無形勢之家,必不能保其先山,此則不可不慮。今後則雖無步數之人,墓山內龍虎內養山處,則勿許他人入葬,自外龍虎以外,則雖或養山,亦勿許任意廣占事,定式遵行,永勿撓改宜當。閔黯曰,頃者,因撰集廳堂上吳始壽啓達,以右議政庚子年禮疏及禮曹收議,日記中,不爲載錄事。庚子三月十六日,四月十六日,注書拿問,承旨推考,而四月十六日,注書,旣已原情放送,承旨李殷相推考,勿論矣。三月十六日,注書權讓,旣已遲晩定配,而當該承旨洪處亮,其時在外,仍爲遞職,似不當入於現告中矣。上曰,推考傳旨,還收,可也。許穆曰,司僕寺常時立待外司卜馬一百二十匹,內司卜馬五匹內,辛亥年,因凶歉減去二十五匹,卽今或爲給價雇立,事甚苟簡,似當復設,姑待分養馬上來,擇執充數立之,而馬料·馬草,令該曹·該廳,依前磨鍊題給,何如?上曰,依爲之。許穆曰,司僕寺所屬靈光郡甑島,有鹽盆四坐,牧干等,以此爲生理,上年,因巡撫御史書啓,移屬於戶曹,牧干等,失此之後,無以保存云,似當還給矣。上曰,依爲之。許穆曰,政府必合坐,然後史官取才,方可爲之,而西壁不齊之故,尙未開坐,以此漸致遲延,金徽,以武科京試官,方往北關,復命遲速,不可豫料,似當有變通之道矣。上曰,左參贊金徽,今姑改差,當日政差出。許穆曰,平丘察訪李相奭,因本道監司狀啓,雖已罷職,而其在任之時,頗勤於馬政,亦且曉事,似當仍任,以責來效,臣與領相相議,故敢達。上曰,平丘察訪李相奭,特爲勿罷,使之仍任事,言于政廳。閔黯曰,迎勅擧動時,曾前則自上出由崇禮門,入由敦義門,而今番則出入,皆從敦義門作路,路傍人家拘忌之疾,一切禁斷,何如?上曰,依爲之。上曰,今日政,京畿除授守令等,當日內催促發送,載寧新除郡守,亦除署經,今日內,給馬發送。許穆曰,臣年過八十,精力消亡,以此筋骸,無望供職,若蒙恩遞,可以仍留都下,出入經席矣。上曰,卿以大耋之年,豈可以筋力爲禮,豈可以趨走爲恭乎?卿勿更辭。上曰,武臣柳斐然進來。前後履歷,凡幾何?曰,歷虞候·水使及忠淸·平安兵使等職矣。上曰,從前所經處,無可陳之弊耶?斐然曰,別無可陳之事,而臣忝平安兵使時,諸色軍兵,八千餘名,而臣仰體聖意,一邊撫養,一邊敎鍊,而才有所不逮,終未見實效而歸,只切惶悚矣。上曰,鄭德謙進來。履歷凡幾何?鄭德謙曰,歷軍器主簿等職,而拜內禁衛將,仍陞通政,出拜中和府使,其後,又拜鐵原府使,而營將所屬十邑軍兵,凡三千名,而闕額頗多,僅僅充定,兼行操鍊,而巡歷,則纔一番爲之矣。上曰,鐵原營將所屬軍兵,依前府使鄭德謙例,操鍊敎訓之意,令備局行關知委。上曰,宗臣烱伋進來。今此輪對,蓋示親九族之意,如有所懷,則陳之。曰,別無可陳之事矣。上曰,唯亨進來起坐,欲見顔面。如有所懷,則亦陳之。曰,別無可陳之事矣。諸臣,遂退去。
領議政許積箚曰,臣昨奉聖批,旣以益加善攝爲敎,旋蒙大醫診視,珍劑繼頒,莫非出於愛欲其生之至仁者,臣於感泣中,尤不知置身之所也。臣急於治熱,過服寒藥,熱小降而腹病更作,泄瀉兼發,氣力隨而益敗,蕭然若無生意,當此客行迫頭之日,虛帶職名,退臥私室,已不勝其惶悚,而宗廟修理,定在再明,以臣病勢,決無進參之望,目今最切急者,此也,玆不得不冒死更籲。伏乞聖慈,先遞臣本職及兼帶宗廟都提調之任,以便公私,不勝萬幸,取進止。答曰,省箚具悉卿懇。猝聞卿之疾篤,遣醫賜藥,蓋出於憂慮之意,節食服藥,可得見效,卿若病未進參,則以其佐官代行。卿其安心勿辭,益加靜攝。
行大司成洪宇遠疏曰,臣年紀晩暮,病根深痼,精神耗竭,志慮昏憒,雖尋常職務,亦難自强,況此實錄撰出至重之任乎?大學士實掌文衡,固當主張爲之,而其在纂次之列者,豈可不加愼簡,濫及於老朽無狀如臣者乎?臣誠惶恧,自知不稱之甚也。況前堂上判尹吳始壽,旣已竣事,還朝不遠,而今乃遞始壽而代以小臣,舍强力精敏之人,而責癃羸駑鈍之臣,斯豈聖朝擇人之意哉?伏乞聖慈,曲賜恕察,將臣新授兼春秋之任,亟命遞免,回授可堪之人,不勝幸甚。答曰,省疏具悉。太史之任,專掌文衡,固當集大成撰次,而判尹吳始壽,奉命在外,故以卿代之,旣除旋寢,似爲顚倒,亦非卿能文,莫可爲之。卿其勿辭,宜速察任。
吏曹判書尹鑴箚曰,我聖考顯宗大王行狀,臣受命改撰,今已過半歲,非徒管窺蠡測,不足以形容天地之高厚,江海之深廣,亦以官務倥偬,疾故連仍,衰耗精力,有不能自强,以至于此,臣誠惶懼怵惕,夙夜靡寧。卽今俟罪乞暇之餘,得以收召魂魄,掇拾遺忘,稽諸實錄,參之聞見,編年摠紀,敍事記行,僅能成編,纔以脫稿,凡若干萬言,輒繕寫投進,以候聖裁。顧以臣文辭荒蕪,語言無力,恐無以贊頌盛德,發揮弘烈,以對揚我聖上昭孝顯美,繼志述事之休命,以傳示無極,臣無任恐悚殞越之至。答曰,省箚具悉卿懇。公務倥偬,疾故連仍之餘,未及數月,編年摠紀,旣已脫稿成編,心用喜悅。行狀中,議禮一款,比前加詳,尤爲明白,行狀頭緖,予已遍覽,則姑無未盡可改之處矣。
行刑曹判書李正英疏曰,臣少也,亦無寸長,到今衰朽已甚,自分於世,更無所用,而爲祿之仕,猶不知止,西樞得閑,尙此遲回,愧懼之心,恒切于中,不意今者,新命遽降,聞命驚惑,不知所以自處也。臣於五六年前,亦忝此任,卽以不治,見斥於大臣,及今五六年後,年益老氣益衰,而能稱前未所稱之職耶?凡人才分,莫不自知,臣於此任,强使之當,則何異於責聾以聽,責瞽以視也?況今筋力精神,有同七八十人,以言乎筋力,則臥時常多,起則扶杖,以言乎精神,則夕已忘朝,今不記昨,如此而其能治廷尉乎?卽今雖曰乏人,豈可使如臣者居之,使斯民多寃者乎?伏願聖明,察臣難冒之狀,如右所陳,亟命遞改臣新授職名,以便公私,不勝幸甚。答曰,省疏具悉。因一聽頌之不當,一時之見非,豈可永不除拜廷尉之理乎?況責聾以聽,責瞽以視之說,尤爲過當。卿其安心勿辭,宜速察職。
上在昌慶宮。停常參,只晝講。
藥房提調閔熙,副提調鄭榏啓曰,數日來,朝晝異候,伏未審聖體調攝若何,慈殿氣候,亦復何如?臣等憂慮未已,敢來問安。答曰,知道。慈殿無事矣。
大王大妃殿·王大妃殿·中殿,藥房問安。答曰,知道。
金德遠啓曰,小臣開城府行祭事,往還復命。傳曰,知道。
閔黯,以祔廟都監郞廳,以都提調意啓曰,一房郞廳沈檀臺諫代,及李齊杜外任代,以戶曹正郞朴守億,軍資監主簿李廷龍,差下察任,何如?傳曰,允。
假注書姜銑病代,李玄錫差下。
閔黯,以禮曹言啓曰,祔太廟時,宗廟例有前期修理之擧,依例令祔廟都監分付擧行,何如?傳曰,允。
又以禮曹言啓曰,今此勅使,旣已頒詔出來,迎詔翌日,當有仁政殿權停例頒敎之擧,應行節目,依前例磨鍊擧行,何如?傳曰,允。
答吏曹判書尹鑴疏曰,省疏具悉卿懇。霜露所濡,悲愴怵惕之心,必有難禁,而但卿完了行狀,遽有焚黃之請,無乃有長往不返之心耶?人子松楸之情,出於秉彝之天,卿須體予至意,省墳後,宜速上來。仍傳曰,給由馬·澆奠床備給。
傳曰,福昌君昆弟,以王室至親,雖有情迹不安之事,已有安心行公之命,而至於起居之班,亦不進參云,自今以後,安心行公。
巳時,行大司憲閔點,執義李德周,掌令李馥,持平南有星·沈檀啓曰,自古邊地守令,不爲輕易遞改,乃所以重關防之寄,而絶私便之路也。前鍾城府使趙聖輔,除拜已久,無意辭朝,以其父老病之故,無端得遞,受命不辭之義,雖不可責望於聖輔,此路一開,誰肯畏國法而赴邊邑乎?臣等所論,實循公議,而一兪之靳,何至於此?夫邊倅之引親年呈遞,祖宗朝無此法,而向日筵臣,建白新創,此則全爲武臣地也。然至於親年未至七十五歲者,及有兄弟之人,則旣不入於新法中,今者聖輔,親年才過六十,則與七十五有異,旣有兄弟,則與獨子無兄弟不同,且其父之無大段疾恙,人所共知,則聖輔有何可遞之情勢,朝家有何可據之法例乎?新制,比之舊法,體下太過,而聖輔今日之遞改,又出新法之外,竊恐此後厭憚邊邑者,皆以聖輔爲口實,而國綱漸至於莫可收拾也。請還收前鍾城府使趙聖輔改差之命,仍令赴任,以存三百年流來之法。臣等,以前監司金澄職牒還收事,有所論列,而未蒙允兪,臣等,竊惑焉。澄之按藩日貪汚之狀,置對時欺罔之罪,聖明旣已洞燭,臣等,不必更費辭說,請以聖批中數款語,仰復也。聖朝寬大之政,不欲終置人於困苦之地,則或因赦宥之時,或爲日月之久,放還田里,任其閑住,雖有歉於懲惡之嚴,亦不害於好生之德。至於職牒之還給,漸近收敍之階梯,未知聖明,何惜一汚吏,遽施不當施之恩,以駭國人之瞻聽也哉?澄之罪名,愈久愈著,息偃在家,於渠亦幸,豈可以日月之旣久,赦宥之屢更,有所混論於別敍之日也?臣等之論,實循公議,請還收前監司金澄職牒還給之命。答曰,勿煩。
閔黯啓曰,戶曹判書吳挺緯,來詣請對矣。傳曰,引見。
吏曹口傳政事,以韓世弼爲載寧郡守。
金德遠,以尙衣院官員,以提調意啓曰,本院靴子匠朴天一呈訴內,訓鍊都監哨官孟始興,水靴子造作次,皮物逢授,而未卽造給之故,始興,捉致其家,結縛打臀十五度云。天一所居洞任及始興家婢子,推捉査問,則天一被杖實狀,竝皆直招。本院匠人,雖諸宮家各衙門,不得任意侵責事,曾有啓下事目,而始興,怒其靴子之趁不造給,至於私自打臀,其麤悍無識之狀,極爲可駭。軍門將官,自本院無以處置,令本衙門從重科罪,以懲其習,何如?傳曰,允。
吳始復,以訓鍊都監郞廳,以都提調意啓曰,尙衣院啓辭內,啓辭見上傳曰,允事,傳敎矣。上項將官孟始興,領軍往在天磨山,而大將臣柳赫然,亦方在其處,令大將從重決棍,以懲其罪,何如?傳曰,允。
金德遠,以禮曹言啓曰,濟州牧所封,去十一月令宗廟·敬思殿·山陵·孝敬殿·崇陵薦新唐柚子,及十二月令薦新乳柑·洞庭橘等,今始來到,來初六日薦進崇陵薦新唐柚子·乳柑·洞庭橘,則依例魂殿內官,陪進陵所薦進,而山陵薦新,則今已停止,令司饔院捧入之意,敢啓。傳曰,知道。
又以撰集廳言啓曰,吏曹判書尹鑴,昨日畢撰行狀,已爲入啓,今後無謄出時政記與日記之事,本廳自今日停罷之意,敢啓。傳曰,知道。
晝講入侍時,論語旣已畢講,溫繹間,視事姑停事,榻前定奪。
金德遠,以吏曹言啓曰,昨日政,仁同府使,以在京無故人差出,除署經卽爲發送事,命下矣。新除授府使鄭始大,時任宣惠廳郞廳,無入啓受由之事,故本曹意以爲在京無故,備擬受點矣。今聞鄭始大受由於本廳,下往平山地云,仁同,雖異於此時西路守令,累月曠官,亦甚可慮,急速上來辭朝事,分付之意,敢啓。傳曰,知道。
又以吏曹言啓曰,東西班在職者,入啓受由然後下鄕,乃是法例也。近來國綱解弛,各司官員,稱以受由本司,或以軍職,無緣下鄕者,比比有之,每於差祭及除拜之時,意爲在京而差塡矣。及其催促之後,致有懸頉煩瀆之擧,事之未安,莫此爲甚。今後在職者,不爲入啓受由,任意下鄕之員,隨現科罪事,捧承傳,申明施行,何如?傳曰,允。
又以弘文館言啓曰,頃日筵中,領事臣許積,以論語畢講後,孟子冊印出進講之意,有所陳達矣。論語今旣畢講,孟子繼講事,更問領事以定,何如?傳曰,經傳,亦言論·孟次之,領事及右相,與予意若合符節,繼講孟子定行,而前日魯論進講時,以西南開刊,不能詳細考準之冊,或有誤書之處,或有變其字畫之處,孟子,則以太學重刊校正之冊,進講,宜當,以此擧行。
又啓曰,庚子年,故參議尹善道按律啓辭發論臺官考啓事,傳敎矣。取考庚子年四月日記,則大司諫李慶億,司諫朴世模,以亟正邦刑論啓,行大司憲金南重,掌令尹飛卿,持平鄭修·李堥,以鞫問按律處置,論啓矣,敢啓。傳曰,知道。
夜四更,流星出天市東垣內,入艮方淡雲中,狀如鉢,尾長二三尺許,色赤,光照地。
午時,上御經筵廳晝講,右議政許穆,知事閔熙,特進官鄭晳,參贊官金德遠·李堂揆,檢討官睦昌明,記事官申㶅,假注書李漢命,記事官崔錫鼎·李后沆入侍。戶曹判書吳挺緯請對,上命講罷後入侍。上,讀前受自堯曰咨爾舜,至楊氏註而止。堂揆,遂進講,自子張問於孔子,至末章竝註,音釋訖。上乃受而讀一遍。堂揆,進釋註義曰,擇可勞而勞之,所謂以逸道使民,雖勞不怨者也,因其利而利之,則國無所費,而民之受惠大矣。晳曰,易所謂利用厚生,卽因其利而利之之謂也,如鄭子産乘輿濟人之類,孟子以爲,惠不知爲政。德遠曰,欲以府庫之財惠人,固難人人而遍,及因其利而利之,則無所費而爲惠大矣。晳曰,願賜一國之飢寒者,亦此意也。堂揆曰,五畝之宅,樹墻以桑,鷄豚狗彘,無失其時,仰事父母,俯育妻子,樂歲終身飽,凶年免死亡,此所謂因其利而利之也。爲國家者,若欲人人而惠之,使之仰事俯育,日亦不足矣。穆曰,爲仁由己,非在外者,故當仁則不讓,欲仁而非貪。晳曰,無敢慢三字,人君所當體念處也。人若尊貴,則不期驕而自驕,況帝王,居兆民之上,其尊無對,尤宜接下思恭,不可少爲驕慢之心也。上曰,書所謂允恭克讓,亦無敢慢之意也。穆曰,書贊堯曰,允恭克讓,贊舜曰,溫恭允塞,堯·舜之道,其揆一也。昌明曰,擇可勞而勞之,使民者,以不得已之事使之,雖勞不怨,事在得已而勞之,雖不勞亦怨。德遠曰,擇可勞之擇字,當玩味。穆曰,往者再經國恤,勞民極矣,民猶不怨者,以其不得不已之事故也。堂揆曰,擇可勞而使之,非但不怨,事亦不日成也。晳曰,不敎而殺,最爲不祥,上之人,當先以義理敎之,有不從而後殺之,若敎之無素,使民陷於罪然後殺之,不祥孰甚焉?穆曰,五刑三千,不孝爲大,不孝者,固當殺之,不敎而先殺,則不可也。治亂興亡,皆係於此,可不愼哉?德遠曰,得情則哀矜勿喜,爲此故也。穆曰,秦商鞅,臨渭論囚,渭水盡赤,不敎而殺,殘虐如此,故秦亡忽焉。德遠曰,人君,過能行五美而去四惡,則於治天下,何有?上曰,不知命之命字,與五十知天命之命字,義同耶?昌明曰,不同。此命字,是死生有命之命也,知天命之命字,是指天理而言也。穆曰,巧言鮮仁,利口覆邦,故言不可以不知,知言則知人也。昌明曰,言出於心者,故言之得失,可知其人,易曰,吉人之辭寡。堂揆曰,首章言人不知而不慍,不亦君子乎,此曰不知命,無以爲君子,首尾照應如此。德遠曰,論語一秩,今日讀畢,臣等不勝喜悅。讀論語之法,須於弟子問答處,尤加體念,弟子之問,如己親問,夫子之答,如己親承,則所讀皆爲我有,而其進日益,若放過口讀而已,則終無所成矣。穆曰,自學而時習,至吾道一貫,皆備於此書中,反覆紬繹,一一體認,則此一書足矣。德遠曰,宋時,趙普曰,以半部,致太平。晳曰,論語中,敬事而信,節用而愛人,使民以時三者,治國之要盡矣。人君果能此,治國乎何有?穆曰,自上備忘批答中,頗引用所讀文字,臣每讀,心竊喜之,苟能體之於心,施之於事,則內外相資,功效日益矣。講訖,晳進曰,臣有所達事。凡武科試取之規,必於自己名下,使之自記其中不中,今者入格擧子姜姓者,漏落於出榜之時,考見矢冊,則以二矢入格,而矢冊修書之際,誤爲漏落不錄。此由於試官不察之失,事甚冤抑矣。上曰,果涉冤抑,雖已出榜,特付榜末,可也。晳曰,當該試官,難免不察之失,推考,何如?上曰,從重推考。晳曰,臣猥當辨誣使之任,竊欲考見皇明古事,弘文館所藏書冊,不得任意借與,曾已定奪,皇明通紀·紀略等書取見之意,敢稟。上曰,唯。仍命招戶判。㶅趨出閤門外,引挺緯入侍,進曰,日者臣奉審宗廟,則殿內地衣,曾因禮曹啓請,隨毁而補之,故新舊異色,所見不好,此則今當改之。殿內綃帳,以黑繒爲之者,蓋爲色不易渝,可以久遠也。卽今所見,雖似不鮮明,姑無傷處,則不必盡改,只改新位綃帳之意,敢稟。上曰,依爲之。挺緯曰,今此無名之科,糜費甚多,如紙筆墨之類,計其所用之數,亦甚不貲,草榜·紅榜·矢冊等紙,使之俱屬本曹,以爲改造補用之地,宜矣。上曰,唯。挺緯曰,目今都下,飢饉特甚,閭閻士夫,絶火家頗多云。賑廳還上麥,來月念後,亦欲一巡分給,租則當分給於郊民農作之時,而京各邑還上,問其時存實數,則多不過一二千石,賑救許多飢民,必有不足之患。水上飢民,則忠州漕船下來時,留泊分給,水下飢民,則湖南漕船上來時,留泊分給之意,敢稟。上曰,如此則似便矣。挺緯曰,今番勅行金,巨軍則一千五百受去,德生一千一百受去,申金勝會,則二百受去,而巨軍·德生,在館所時,不肯受之,至高陽受之,申金勝會,至坡州受之,而多發不恭之言矣。渠輩前頭勅行之說,似非率口而發,果有繼來者,則接待等事,誠爲悶慮,而山㺚皮,最極難辦。今番勅行,毛衾毛褥,艱備以給,而作一衾,費了五百金,箇箇擇之,後勅接待,罔知所措。臣又衰敗如此,恐或貽憂於聖上也。上曰,彼言果是,則誠爲不幸也。挺緯曰,我國,旣無生財之道,而彼之策應無厭,本曹銀貨漸盡,誠可悶也。熙曰,頃者吏判所達常平倉增減買賣之說,臣意以爲不便也,甚貧者,雖減價賣之,買食亦難,非均一之道也。上曰,此法若欲行之,京中或可行,外方則不可行也。挺緯曰,吏判辭職後,不肯受祿,方在飢餓中,厥子義濟,求得還上於臣,臣以爲子之父,每爲常平倉之說,何不賣食,而求得還上耶云?德遠曰,因戶判生財之說,有所達矣。我國素無銀貨,以他國之貨爲貨,而勅使接待之際,糜費旣多,卽今閭閻間,奢侈又極,財竭民貧,莫此時若也。今若奢侈者有罪,儉素者有賞,則有所懲勸,而俗尙可變矣。上曰,躬行以率之而已,不必賞之也。德遠曰,自上苟能躬行以率,則上行下效,捷於影響矣。挺緯曰,頃因右相所啓,太僕所減之馬,有復舊之命,今若復舊,則國家經費不貲,而本曹所儲之太,亦甚不足,以此爲慮矣。穆曰,太僕減馬之後,山陵祭物,使貢物下人,私自雇馬輸載,其於事體,殊甚苟且,故有此復舊之請矣。挺緯曰,當此百事皆減之時,旣減旋復,似未妥當,故今因儉德之說,有此所達矣。奏訖,上命招輪對宗臣。㶅趨出閤外,引行靈春正涏,夏山副正梓入侍。上曰,以次進來。涏進伏於前,上命起坐,仍問所懷。對曰,無所懷矣。上曰,今年幾何?對曰,三十七也。誰子耶?對曰,綾原大君子也。問訖退伏,梓進伏於前。上曰,招見者,欲見面目,欲聞所懷也,勿爲俯伏,起坐備盡所懷。對曰,小臣年少,小經事,有何所達?年幾〈何〉?對曰,己亥生也。誰子?對曰,靈原君子也。問訖退伏,上謂左右曰,考見日記,則庚子年,臺諫請罪尹善道也,以正邦刑之語,誠極無狀,其時臺諫,誰某耶?德遠曰,伊時臺諫,迭相出入,固非一臺諫之事,臣未能分明記憶,考日記後,可知也。上曰,善道疏中,有然則孝廟不得爲仁祖之長子云云之說矣。德遠曰,是時善道,年幾八十,士人成大鏡疏中,善道,以八十之年,以言被殺,誠非國家之福,請放歸田里,大鏡,卽忠淸道人也。穆曰,善道絶域圍籬之後,量移光陽,終至窮死海島,不祥甚矣。判中樞臣趙絅生時,嘗問臣曰,善道,何如人?臣答曰,國家急難之時,不可無此人也云,絅,乃威鳳之父也。上曰,趙威明,與威鳳幾寸耶?德遠曰,四寸也。上曰,威鳳,有他兄弟耶?德遠曰,獨子也。上在東宮時,威鳳嘗爲文學矣。德遠曰,先王雖好學,一秩之書,首尾盡畢,亦所未能,今者自上,畢讀論語,臣等誠不勝喜悅。人君有宗社臣民之責,其所爲學,異於凡人,尤當溫故知新,一一體認,不可小爲放過之心也。穆曰,人君萬機之暇,一秩盡畢,未易事也,願上終始如一焉。上曰,論語大旨,是敦仁博義耶?穆曰,然。論語字數雖小,有無窮之義,孟子大文,又極好矣。德遠曰,論語,是聖人之書,孟子猶未至於聖人之域,故其言似繁矣。孟子註有之,程子爲講官,言於朝曰,人君,接賢士大夫之時多,親宦官·宮妾之時小,則可以涵養氣質,而熏陶德性,此言極好,雖便服暬御之間,頻接儒臣,詢問治道,不使斯須有惰慢之心,則自然氣質淸明,德性純一矣。穆曰,德遠所達之言甚善,可不體念焉?上問左右曰,金壽興被罪已久,釋之,何如?穆曰,唯在自上處分之如何,而若待之以無故之人,則不可也。德遠曰,首相今方引入,必欲放釋,更爲詢問後,詳審處之,不可率爾放釋,致有臺席紛擾之事矣。上曰,然則夏歲抄時放釋,似好矣。上謂德遠曰,聞福昌君,以王室至親,被罪蒙宥之後,自不敢進參於起居之班云,此後須安心來參之意,下敎。諸臣遂罷出。
吏曹判書尹鑴上疏三月初五日,伏以臣,夙纏風樹之痛,恒抱蓼莪之懷,逮玆榮遇祿食,尤切不曁之悲,卽今冥凌浹行,雨露旣濡,怵惕之心,有不能禁。臣父母墳,在廣州地,祖父墳,在驪州舊居,省掃久廢,墓草荒蕪,臣欲及淸明紙錢之節,得恩暇往省之,顧以行狀編摩役事未畢,有不敢請也。今則狀役纔了,擔荷少弛,而跡嵲心兢,衰病轉甚,願一展視墳土於未死之前,榮贈焚黃,禮亦宜之。伏乞聖慈,諒臣情事,許以休暇,遞臣所帶職名,俾得安意行走,以伸烏鳥之私情,臣不勝惶恐祈懇之至,謹昧死以聞。
上在昌慶宮。停常參·經筵。
吳始復,以都摠府言啓曰,今日入直軍士,當爲中日習射,而宗廟奉審相値,依前例不得爲之之意,敢啓。傳曰,知道。
閔黯,以迎接都監言啓曰,都廳金厦梴,移拜江陵府使,其代,以副司直金海一差下,使之察任,何如?傳曰,允。
傳于吳始復曰,今下銀子七百兩,各色緞四十疋,勅使時補用事,言于該曹。
巳時,行大司憲閔點,執義李德周,掌令李馥,持平南有星·沈檀啓曰,前啓趙聖輔事,啓辭與昨日同。答曰,無庸强聒。
巳時,行大司諫鄭之虎,獻納安如石啓曰,國家祥祭,君臣上下,孰不一心致齋,肅敬將事,而頃於仁宣王后大祥之日,行副司果洪萬容,昏醉不省,擧措駭異,至於拜跪之際,使人扶持,在班諸臣,亦皆目覩而驚愕,臣子分義,豈容如是?其縱恣無識之罪,不可不懲,請行副司果洪萬容罷職。新除授司諫李煦,時在江原道江陵府任所,請斯速乘馹上來事,下諭。答曰,國之大事,莫不肅敬,致齋之日,萬容沈酗飮酒,昏昏不省,其肆而無嚴,分義掃地,事極驚愕。先罷後推,以爲懲一勵百之地,下諭事,依啓。
傳曰,上使左議政權大運,副使慶㝡,書狀官柳譚厚,留待。
未時,傳于李溟翼曰,上·副使,書狀官引見。
持平南有星啓曰,臣頃忝武科監試之任,終始進參於二所矣。昨日該曹,以康厚元公然落漏事,當該試官請推蒙允,臣不勝悚惕之至。凡試場之事,監試官主管糾檢,而文書許多,未能詳察,莫重殿試榜目,至有入格人漏落之失,不察之罪,臣實難免。況身居臺職,旣在應推之中,何可一刻仍冒?請命遞斥臣職。答曰,勿辭。
吳始復啓曰,持平南有星,再啓煩瀆,退待物論矣。傳曰,知道。
酉時,行大司憲閔點,執義李德周,掌令李馥,持平沈檀啓曰,持平南有星,引嫌而退,啓辭見上旣在應推之中,不可仍居臺職,請持平南有星遞差。答曰,依啓。
引見時,金德遠所啓,故判中樞府事趙絅,文章節行,爲一世矜式,仁·孝兩朝,受知最深,致位列卿,至於卜相,而孝宗朝,與故相臣李景奭,同時被謫,放還之後,退處田園,終未克展布所蘊,固是士林所慨惜,而先王朝論禮時,抗直一疏,見斥時議,廢棄以沒,此則聖明之所已洞燭者也。到今褒贈,似不可已,而尙未擧行,誠爲欠典,大臣今方入侍,下詢,何如?左議政權大運曰,趙絅,以兩朝名臣,文章節行,果如金德遠所陳,其時見斥時議,卽議禮事也。當初論禮廢錮之人,卽今無不陞擢,則以趙絅之淸名直節,不可無褒贈之擧矣。上曰,趙絅,往在仁廟·孝考兩朝,素稱直節,以意外事,被謫矣。逮至庚子,其時論事之人,以明彝倫正宗統,甚爲嫉怨,乃以尹善道之無罪,必欲以正邦刑,快於其心,迸諸風霜之域,故不任慷慨之心,投進一疏,見觸時議,廢處田園,不得更入修門,展盡所蘊,誠甚慨惜,且文章勁直,予之業已所燭者也。絅已經判府事,又參卜相,則追贈相職之外,別無可贈之職,追贈議政。
未時,上御經筵廳。上使左議政權大運,副使慶㝡,書狀官柳譚厚,同副承旨金德遠,假注書李玄錫,記事官崔錫鼎·李后沆等入侍。上曰,今行,旣齎別咨,慮有生事之患,無事還歸,可喜。大運曰,專荷國恩,往來無事,別咨亦無事,伏幸。仍拜曰,久離輦轂,往在異域,犬馬之情,無任戀戀,不審聖體若何?上曰,無事矣。大運又曰,兩慈殿氣候若何?上曰,平安矣。大運曰,伏聞自上有上熱之候,近亦如此耶?上曰,近亦一樣矣。大運曰,萬機酬酢至煩,又勞於勤學,臣等,常慮有病患矣。今熱候如此,伏慮罔涯。上曰,別單外,無他事耶?大運曰,別無事矣。行出關外,始聞徵兵,而太極㺚子,與王輔臣合兵,故欲往攻云,而不能詳知。但輔臣,在西安府,兵勢甚銳,彼素畏之。今若與㺚子合兵,則其勢誠急,而徵兵之期,似不急,使之二十四離發,二十七會錦州衛云,必是欲攻輔臣也,合兵之說,似非的傳。上曰,變怪甚多,而至於白晝龍見云耶?大運曰,山東·河南,變怪極多,而白晝龍見,地坼地陷等變亦多,年事又不登,湖廣以南,兵連禍結,民不得安生云。且吳三桂,則尙在雲貴,而侵擾於四千里外,蓋當初欲移三桂於寧遠,故圖生而叛也,非必有大志也。淸國兵力,亦能抗拒,數年相持,不能益進,此可知其不急也。王輔臣則在陝西,距北京不遠,其間只隔山西一省,而乃最小之省也。上曰,陝西西安府則乃大省,而亦形勢之地耳。德遠曰,古長安也。大運曰,前聞彼中,男丁稀疎云,今行所見,則不然矣。上曰,今則還集云耶?大運曰,靑山賊,乃劇賊也,與民雜居,出沒作患,而又値蒙古作亂,人皆避匿,故路上數百里,無行人云,今則平定,故民復安集矣。且調軍時,只發甲軍,甲軍,皆淸人爲之,漢人則只戊午被擄者,入於甲軍,號稱烏金超哈,以漢語譯之,則爲右緊哨許云。甲申後所得漢人,不入於甲軍,故軍旅雖興,而居民晏然,賦役亦輕,無異貉道,故民不怨上,雖不愛戴,欲其長存,而亦不至欲其速亡矣。小臣丁酉年,以書狀官往來,其時站上,有若干人家,他處則無之矣。今則人煙相望,民物繁盛,男丁甚多矣。慶㝡則丁未年奉使,而亦言比其時尤盛云矣。㝡曰,比前日,果似益盛矣。軍兵旣非漢人,故民物,無凋耗之患矣。上曰,皇帝,頻頻出入佛宇,觀燈云耶?大運曰,黑舍利氏棺,在沙河宮,尙不葬,故頻頻往見云矣。上曰,九月葬禮也,何至今不葬耶?大運曰,彼豈知禮乎?且葬時,所費不少,故欲待國儲豐盛云矣。上曰,所入幾何?大運曰,別單已錄之,方姓人日記中,亦詳載矣。且自明末,風俗多不葬,故不以爲怪矣。上曰,中原禮文未備,不用古者九月·五月之制耶?大運曰,禮文皆從中原出,豈曰未備?彼則不用故耳。㝡曰,漆棺以朱,或施采色,且棺制極異,棄置路傍者,亦多矣。大運曰,棺制,上高下低,左右角則橫出,下有足,可怪也。仍謂㝡曰,其僧名爲何?㝡曰,南阿僧也。大運曰,此僧,在皇城五里許,帝以師禮待之,頻頻往見,若入闕內,則皇帝親自祗迎云矣。至於田獵,則乃本品也,但此外出入無常,沙河宮,或間日往見,往則必廢公事云矣。又曰,西路凶荒特甚,而山郡黍粟稍登,故民事不至如辛亥,而京中卽今有田土根著者,則爲農作,還歸故土云。但麥秋尙遠,勅使連出,後來者求請,未可豫料,民困力竭,誠可悶慮。上曰,凶年兩勅,其弊無窮,悶慮何極?且辨誣一事,亦是不可已,故已定送使之計矣。大運曰,臣民聞此,豈敢晏然?固宜汲汲辨誣,而但別遣使臣,必是重其事之致,臣意則有不然者矣。於我國有弊,而彼不厭我使之數來也,別遣使臣,似無益,且此事,則無不成之慮矣。上曰,安可必也?大運曰,於彼無利害,必可成矣,且彼中事,有賂則成。臣於今行,使譯官輩,厚給賂物,探知事情,則受賂者皆來言曰,衙門當初,疑我別咨,以爲欲築城池。且曰,欲築城池,雖萬金亦難云,言必稱賂,可知其重賄物也。此事,亦行賂優厚,則必可成也。臣行,所持則少,今番不可如此矣。上曰,別爲齎送事,已分付矣。大運曰,彼之待我使,必以銀貨,貿易支供之需,故一日所費,幾至累千金,彼甚厭之,須待李一善出來,從容問議以定,似可矣。上曰,初則亦欲於謝恩使兼之矣,諸議以爲,非重其事也云,故別遣耳。大運曰,當與領相,更議以達矣。又曰,瞻望玉色,似有熱候,當午故然耶?上曰,今方熱升矣。大運曰,寢睡·水刺,無減乎?上曰,水刺不至減少矣。大運曰,寢睡安則熱自降,而不安則誠可悶慮。德遠曰,當此短夜,三更後,尙下公事,可想丙寢之不寧矣。上曰,每於三更二點就寢者,再昨夜則四更一點,方寢矣。大運曰,雖科儒勤業者,此時亦難夜讀矣。人君勤政勤學,臣民之幸,而過則致傷必矣。古之明君,亦夜則乃寢,三更二點,亦似夜深,況四更乎?德遠曰,小臣有所懷,敢達矣。故判中樞府事趙絅,文章節行,爲一世矜式,仁·孝兩朝,受知最深,致位列卿,至於卜相,而孝宗朝,以城池事,與故相臣李景奭,同時竄謫於白馬城,放還後,仍退處田園,不克展布所蘊,固是士林之所慨惜也。先朝論禮時,抗直一疏,見忤時議,廢棄以歿,此則聖明之所已洞燭者也。到今褒贈,似不可已,而尙未擧行,誠爲欠典,大臣今方入侍,下詢,何如?上曰,此趙威鳳之父耶?大運曰,是也。趙絅,以兩朝名臣,文章節行,果如德遠所陳,孝宗朝,雖因觸怒於彼中而見罷,以至不能復用,而每給月廩,先朝,亦仍給之,議禮後,收其月廩,而至於遠竄之啓,終亦不允耳。當初論禮廢錮之人,雖不及絅者,卽今無不陞擢,則以絅之淸名直節,不可無褒贈之擧矣。上曰,絅之事蹟,予已詳知,孝宗誌文,亦有製述之命,而臺啓爭執,故移命他人矣。贈諡事,令吏曹稟處,可也。擧行條件書入後,上曰以下,自內改書以出,已見于上。
上在昌慶宮。停常參·經筵。
有政。
未時申時,日暈。
閔黯啓曰,來十一日輪對日次,取稟。傳曰,爲之。
又啓〈曰〉,吏曹郞廳來言,臺諫有闕,政事,何以爲之?取稟。傳曰,當日爲之。
吳始復,以都摠府言啓曰,副摠管閔蓍重,除標信,刑曹坐起進去之意,敢啓。傳曰,知道。
鄭榏啓曰,右副承旨柳命天,外三寸叔幼學李槇妻孺人具氏身死,服制已行四日,出仕,何如?傳曰,允。
閔黯啓曰,開城府別問安承旨,何承旨進去乎?敢稟。傳曰,右承旨進去。
以黃海監司狀啓,金戒先等燒死事,傳曰,燒死人等,令本道恤典擧行。
以江原監司狀啓,海尺奴禿男等八名渰死事,傳曰,渰死之人,至於八名之多,極爲驚慘,令本道恤典擧行。
備忘記,傳于吳始復曰,今觀黃海監司狀啓,則黃州地,蝗蟲遍野,蠶食莖葉,至於膏腴之田,尤被其害云,不勝悶慮。去年夏間,不雨不耘,餓莩相枕,飢寒貧窘之民,慘被此酷,或棄其妻子,或隣有絶火,閭里蕭條,十室九空之餘,當此秋耕兩麥之向蘇,春耕之方殷,又有蟲損之災,加以勅使絡繹不絶,哀我黔首,無以保存。予雖夙宵憂懼,尙未得救民之策,侵懲萬民,有同無麪之不託,海西則各別料理拮据,以爲保民之萬一事,回諭。
閔黯啓曰,當日爲政事,命下矣。卽者吏曹郞廳來言,判書受由在外,參判·參議,俱以病不來云,竝卽爲牌招開政,何如?傳曰,允。
閔黯啓曰,吏曹參判李袤,牌招不進矣。傳曰,知道。
吏批,判書尹鑴受由在外,參判李袤病,參議吳挺昌進,右承旨閔黯進。
吏批啓曰,判書尹鑴受由在外,參判李袤病不來,小臣獨政未安,何以爲之?敢稟。傳曰,只出緊任。
以柳命堅爲持平,李夏鎭爲禮曹參議,李弘猷爲安峽縣監,任命老爲監察,李國芳爲禮曹正郞,李鳳徵爲禮曹佐郞,金鼎台爲伊川縣監。以扶安縣監望單子,傳曰,副校理李沆除授。
兵批,判書金錫胄病,參判鄭晳病,參議徐文尙進,參知李宇鼎病,左副承旨吳始復進。
以金徽·南天漢·兪瑒·閔昇爲副護軍,李藼·南有星爲副司直,吳時中爲僉知,武科及第尹信·李東奭·崔峻·申克明·吳志完·金汝敏·金卓善·張景善,以登科前準職加折衝。
傳于南天澤曰,初九日晝講爲之,而每於畢卷後溫繹,蓋溫故知新之意,自今以後,以七日爲定,過七日後,取稟視事。
傳于金德遠曰,李馥疏中,有爲煩聽聞之語,疏本留中。
又傳曰,承旨當爲換房,而續續付標,甚爲不正,改書以入。
金德遠啓曰,曾在孝宗朝丁酉年間,以備忘,傳于本院曰,方今日晷甚長,而該曹怠慢,若干文書,日沒後始爲入啓,殊甚未便,今後日沒後來呈公事,勿入事,申飭矣。近年以來,各司之怠慢,日甚一日,如照律公事及其他各司閑漫文書,亦或有日沒後來呈之時,甚非自先朝備忘申飭之意也。今後則緊急公事外,凡干文書,若有日沒後來呈者,則非但不捧而已,當該色吏,囚禁治罪,俾爲惕念擧行之地事,更爲申飭各該司,何如?傳曰,允。
傳于吳始復曰,明日待開門,大提學命招。
吳始復啓曰,曾在先王朝癸卯年間,因臺諫啓辭,日晩後來呈,以申時前傳啓之意,別爲申飭矣。近年以來,漸不如前,兩司之官,或有日暮傳啓,留門出去之時,揆以事體,殊涉未安。今後則除有公故時,及避嫌處置外,必趁申前傳啓事,更捧承傳,使兩司粘諸臺廳壁上,各別惕念遵行,而若或申後傳啓,則自本院,臨時啓稟後,以爲捧入之地,何如?傳曰,允。
備忘記,傳于金德遠曰,嗟乎,人才垂乏,未有如今日,若有方外之士,有文學有才能者,已有守令勸駕之命,三公亦已各薦人才,以人事君,而但正卿中,無一人薦擧之人。古人立賢無方,才不借異代之義,實非虛語,而尙無擧行者,爲世道太息,良以久矣。此後則如有表表才學顯著者,各爲薦擧,以體予求賢之意。
金德遠啓曰,今初四日,因統制使申瀏,知世浦販鹽格軍金巖回等,渰死緣由狀啓,恤典擧行事,命下矣。卽見統制使申瀏追到狀啓,則金巖回等,不死生還云,莫重啓聞之事,初不能詳審,以生爲死,致有恤典之擧,其矇然不審,甚矣。統制使申瀏,請推考,恤典擧行事,勿施之意,令該曹分付本道,何如?傳曰,允。
執義李德周,持平沈檀啓曰,日者,掌令李馥,以趙嗣基削去仕版,李壽慶罷職不敍事,發簡,臣等與長官,以爲削版之律,似涉過重。且事不厭商確,故以明日齊坐時相議之意,書送答簡,則翌日之坐,馥有病不赴,更以小札來報,請俟病間,從容面議云,臣等,遲待到今矣。卽伏聞李馥疏本,以已發之簡,久未停當,爲未安於臺體,引以辭職,此論之久未停當,實由於臣等,則當論不論之失,在所難免,何敢晏然於臺席乎?請命遞斥臣等之職。答曰,勿辭。
吳始復啓曰,執義李德周,持平沈檀,再啓煩瀆,退待物論矣。答曰,知道。
答掌令李馥疏曰,省疏具悉。夫守令,所以治百里之任,比來親民之官,未聞杜·召之治,惟以剝膚聚民財爲事者,淊淊有之,我國雖無齊威烹阿之法,輕者,削黜流竄,重者,永廢終身,可以懲戢貪婪。且律己檢下,莫若監司,八箇方面三百餘州之字牧,盡不得其人,嚴立科條,申明兩銓,告廟一條,爾言過矣。今已釐正服制,不翅日月之光明,有何告廟之擧乎?疾病之來,實難任意,先以書札言及,諸會面議後,欲爲發論殫劾,則有何難冒之嫌?使民以時,節用愛人事,予當體念焉,爾其勿辭察職。元疏未下
漢城府右尹吳始壽疏曰,伏以臣老母,痼疾纏身,羸悴到極,種種危惙之症,雖不敢仰塵於天聽,惟是失明以後,心火益熾,自去年春間,加之以耳聾之病,旣不見子女之顔面,又不分孫兒之語音,常以爲目無見耳無聞而在世奚益,飮泣自傷,忽忽不樂,未亡之恨,因此益深。寬譬多方,理遣無術,心常煎迫,萬念俱灰,此不但同朝親舊之所共知,自先朝以來,亦嘗矜愍,累許解職救護者也。今臣,掌試於嶺南也,尙州地流寓寡妹,意外喪逝,臣於竣事後,歷入喪次,經理斂葬,歸對病母,不忍終諱其凶訃,綿惙之中,又添至痛,任情過哀,遂致大損。一條逆上之氣,橫在胸脇之間,斯須之頃,升降無常,當其逆升之時,不自覺其失聲刺痛,寒熱交戰,似睡非睡,若將澌盡,如縷之喘,不絶者幾希,扶持掩泣,方寸煎熬,直欲溘然無知,而不可得也。以此情事,何忍一刻離側,陳力於職事乎?所帶本職,旣非閑漫之任,兼帶經筵·籌司有司之任,亦甚緊重,而緣臣奉命,癏闕已久,私情切急,今又曠廢,一向虛帶,罪戾山積。伏乞聖慈,俯諒危迫之懇,遞臣本職及經筵·籌司有司之任,俾得專意救護,以全天地生成之澤,不勝幸甚。答曰,省疏具悉。卿其勿辭,救護母病。
刑曹判書李正英疏曰,伏以臣,敢陳難冒之情,冀蒙許遞之恩,不惟不許,反下溫批,聖敎丁寧,如父詔子,臣雖頑蠢,豈不知感?卽當拜命,顚仆爲期,而緣臣之言,憚煩不盡,以致聖明未燭實狀,臣於是,不得不冒萬死,復有所陳達。伏乞聖明,天地父母,更加垂察焉。臣於伊時,忝冒是任,行公未久,別無一訟誤決表表可指之事,而弛緩不治之聲,已播人耳,因此大臣,或言於公廳,或直面斥,以爲自處之地,臣卽陳疏得遞。秋曹爲任,人所難能,亦所難堪,而賴大臣一言,得以永免,私心感幸,不可形喩,以此居常心語,口亦以言於人矣。到今年衰之後,又復有是命,昔旣不治,今豈稱職?刑法,是爲國之大柄,一有所失,所關非細,豈可使已試之人,更試於難强之地,以致刑法之日紊乎?雖被威命之誅,決不可更爲承當。伏願聖明,察臣之言,由中不飾,憐臣之情,可恕非託,亟命遞改臣新授職名,以便公私,不勝幸甚。答曰,省疏具悉。獄訟重地,不可久曠,卿勿再辭,從速察職。
京畿監司尹深疏曰,伏以臣,猥將狗馬賤疾,不敢供職之狀,敢瀆宸嚴,恭俟處分,伏承有旨,諭臣以調理察職,臣誠惶恐感激,不知所出。使臣所患,數日可已,所忝暫曠無害,猶可調治將息,復出察任矣。顧此積傷之發,一向彌留,客使之入,遽爾迫頭,若不早自遞免,而當行澌乏,不能自振,則將若之何哉?此臣所以不避煩瀆之誅,而終始仰首哀鳴者也。且臣難冒之勢,又有甚於見病者,頃日長湍等三邑申牒之辭,妄下不倫之語,固不爲無罪矣。然臣若能覺而去之,則都無是事,乃轉作入啓文字,遂成實案,專由於臣,當時不察之失,今不可追矣。至於三倅旣罷,而臣獨倖免,此豈理也哉?憲府啓辭有曰,監司旣已推考,不必更論云,是則憲府固當竝劾,而以旣推而止也。臣之推緘,幸以赦除,而三邑之罪,不得爲宥旨,前事若令據推勘律,又未知臣罪之何居,臣雖無狀,亦有廉恥,何可以獨免爲幸,晏然仍據乎?竊念監司之任,彈壓是責,有諸責人,無諸非人,道理當然,而今臣以同罪倖免,雖欲抗顔而號令,輒先騂面汗背,以此形迹,豈可一刻暫居乎?伏乞聖慈,諒臣疾病難强,情勢難安,亟許遞改,以便公私,不勝萬幸。答曰,省疏具悉。以不當引之嫌,不可一向久廢職務,卿其勿辭,從速察任。
弘文館副校理李沆疏曰,伏以臣本魯鈍,百不猶人,而濫蒙洪造,誤恩荐降,歷揚臺省,涯分過矣,密通經席,忝竊極矣。臣嘗感激慚悚,若無所容,惟是奔走供職,顚仆後已,乃臣報答之地,而顧臣區區私懇,萬分悶迫,不得不哀籲於天地父母之仁,臣罪萬死。臣母年今七十,宿病沈痼,居常奄奄,委頓床褥,夕照如飛,餘日無多,情勢切急,曷有其極?嗚呼,無以爲養,昔人所歎,反哺之情,烏鳥亦然,而今臣家本貧窮,重以連値凶歉,菽水之資,常患難繼,甘脆之供,又何可辦?臣之情理,不獨隣里族親所嘗矜懼,實是通朝之所共明知也。臣竊聞,祖宗朝臣僚之爲親乞郡,未嘗有不得其願者,豈不以人子至情,元無貴賤之殊,聖主孝理,必施體下之仁乎?伏乞聖慈,察臣微懇,畀臣殘縣,以養垂死病母,不勝幸甚。答曰,省疏具悉。爲親誠孝,無貴賤一也,陳情之事,當允從焉。
承政院右副承旨柳命天疏曰,伏以臣,老母八十之年,病勢十分危重,敢將煎迫之情,仰陳乞遞之章,而聖明不許恩遞,反降救護之批,臣感激恩由,累日將護,遲待少愈之日,卽爲陳力之計。日者危急之症,乍似輕減,而嚴召之命,適下此際,不得不黽勉赴朝矣。老人之病,進退無常,自昨諸症復發,比當初初發時尤重,寒熱轉熾,痰火逾盛,夜則未接片睡,須人以坐,轉輾達曉,諸般危症,難以悉陳。閱旬痛苦之中,元氣澌剝,奄奄難保,朝夕之憂,有難言者。臣不幸喪偶,且無兒息,惟母子二人,相依爲命,母病此劇,臣若離側,則藥物之須,飮啖之具,將委諸婢僕之手,無他在視之人,此豈人子所忍爲者哉?深憂薰薄,方寸崩潰,實無一毫供仕之勢,而客行當頭,望祭不遠,喉司劇地,尤不可久曠,玆敢冒死,再籲於天地父母之前。伏乞聖明,諒臣煎迫之情,察臣危苦之忱,亟遞臣職名,俾得專意救護,千萬幸甚。賴天之靈,母病回蘇,則奔走供職,少酬洪造,亦必有他日,更祈聖明俯諒而矜許焉。臣無任祈懇之至。答曰,省疏具悉。爾以出繼之身,他無將護之人,親病果若如此,則其於喜懼之心,雖曰煎迫,每日院中,位甚未備,出納惟允之地,苟然莫甚。爾其勿辭,從速察職。
慶尙道觀察使鄭重徽疏曰,伏以臣本昏庸,無一可取,濫荷洪造,謬膺重寄,夙宵兢惶,强策魯鈍,殫竭心力,圖報涓埃,而才識不逮,智慮淺短,受任一朞,補蔑絲毫,憒憒不稱,緩急失宜,施措之間,動輒獲疣,亦不能遇事風生,彈壓列郡,至使朝廷命令,緣臣而稽滯,臣誠愧懼,若無所容。今此試事,雖是循常,猶當違誤,若事有大於此者,其能免僨敗之患乎?言念及此,臣罪尤大,且臣品賦虛弱,素多疾病,重傷水土,眞元日鑠,痰火上升,胸隔痞塞,飮啖俱廢,咳喘交劇,有時昏昏,如在煙霧之中,殆不省事者累日。以臣病狀,雖閑漫無事之地,決不可久叨,況嶺藩之煩劇,有倍於他道矣,何敢靦然冒居,以益公私之害乎?伏乞聖明,察臣疲劣不職之狀,諒臣疾病難强之勢,亟賜鐫罷臣職名,以治臣罪,不勝幸甚。答曰,省疏具悉。嶺南郡縣,地大物重,必得剛明之人,然後可以憚壓,若非大段疾恙,不可輕遞承宣之任。卿其勿辭,調理察任。
上在昌慶宮。停常參·經筵。
李溟翼啓曰,大提學閔點,命招來詣矣。傳曰,書題書入。
吳始復,以都摠府言啓曰,副摠管閔蓍重,除標信,刑曹坐起進去之意,敢啓。傳曰,知道。
傳曰,左承旨與大提學,偕往泮宮,儒生製述以來。
李溟翼啓曰,小臣成均館進去,下直。傳曰,知道。
吳始復啓曰,卽伏見遠接使金宇亨狀啓,則本月初三日成貼有旨,初六日始得祗受於順安站,順安之距京,以撥程計之,則不過一日半當到,而時急有旨,四日遲滯,極爲可駭,稽傳撥將,査出重治事,令備局分付,何如?傳曰,允。
金德遠,以宗簿寺官員,以提調意啓曰,今月初十日殿講時,宗學被抄宗室,除疾病事故外,應參人及諸宗中自願應講之員,竝依前例,各其所讀書,名下懸錄,別單以入之意,敢啓。傳曰,知道。
備忘記,自數年以來,廢閣讀書堂,爲日久矣。令大學士以文望兼備者,勿拘衆寡,擇選其人,書啓,以遵三百年流來之令甲。
金德遠,以義禁府言啓曰,以伴送使狀啓刑曹粘目,新出身李時華,移本府處置事,允下矣。李時華,今方囚禁於典獄署,卽爲拿囚之意,敢啓。傳曰,知道。
傳于吳始復曰,今觀遠接使狀啓,則大通官張孝禮,以脚病,求醫施鍼云。從前亦有此例,金萬直,給馬下送。
李溟翼啓曰,今日儒生賜柑製述一百二十五丈,旣已收卷以來矣。大提學閔點,提學洪宇遠,卽爲牌招,使之課次之意,敢啓。傳曰,知道。雖犯夜,今日內,科次以入,使之勿爲經宿。
金德遠啓曰,大提學閔點,提學洪宇遠,命招來詣矣。傳曰,知道。
又啓曰,卽伏見全羅右水使金城內弓房所納,魚膠·雉羽等物,上送狀啓,則書於半邊紙,所見駭異,其不識事體,甚矣。請全羅右水使金城推考。傳曰,允。
備忘記,藝文館直提學,都承旨例兼,而弘文館直提學一員,典翰一員,則例以堂下中極選者差出,而但近日應敎闕員,不得差出。直提學·典翰備擬三望之際,必無其人,自前擬望者乏少,則有備擬二望之時,後政吏曹堂上進參時,同議差出。
以濟州牧使狀啓,大靜縣各司上納貢物所載船致敗事,傳于吳始復曰,大靜所送官船,大洋中忽遇狂風,三十四人,一時覆沒,予深哀矜,令本道各別恤典擧行。
以濟州牧使各樣書冊版燒燼事狀啓,傳于金德遠曰,卽見濟州牧使狀啓,則莫重經書刻板,不謹典守,以致倉猝失火,回祿無餘云,驚駭莫甚。判官李雲林,從重推考,失火官奴,旣已遲晩納招,嚴刑一次後放釋事,分付。
傳于金德遠曰,當此不奪農時之日,上下勅行,相望於道路,民生之塗炭,不可盡言,而其所求請,無所不至,難以枚擧,而勅使例贈·密贈銀貨,其數不過五百金,通官輩求請,千有餘金。今番則雖曰從少給送,與前例大同小異,今亦以少爭執,如或不得,則略加其數事,分付都監,以爲臨時周旋之地。
傳于金德遠曰,當此春耕夏耘之屆,關西亦有蝗蟲害穀之災云,民無資賴,飢餒切身,自古如此,而國家之不殆幾希,兩西俱爲一體,一如海西有旨辭意,下諭。
吳始復啓曰,義禁府定配罪人尹鴻擧,押去單子啓下後,卽書判付,使書吏出給,則書吏,傳授於使令周承民,而承民,中間閪失,尙不傳給於禁府吏,莫重啓下公事,至於遺失,極爲痛駭。使令周承民,囚禁治罪,尹鴻擧押去單子,卽令義禁府,更爲書入,何如?傳曰,知道。押去單子出給之後,周承民中間閪失,其爲情狀,極可痛駭。其在法例,若不重治,則末流如此之事,必種種有之,別樣嚴囚稟處,以待處分。
吳始復,以備邊司言啓曰,今三月初四日晝講入侍時,行禮曹判書閔熙所啓,癸丑年遷奉寧陵於驪州之時,楊州居守護軍二十九名,仍爲率去矣。甲寅冬崇陵守護軍抄定時,上項二十九名,還爲移送于崇陵,其代則以驪州騎·步兵軍保定給事,啓下矣。其後本陵參奉,以驪州軍保方道建等二十八名,自願入屬,比之利川軍保,尤爲便近,以此定屬之意,牒報本曹及兵曹,則其時兵曹,以分付本道監司啓聞之意,題送書目。本陵,因此以道建等,充定守護軍,大小供役,已過一朞,而道建等本役,或是砲保,或是御營保,故兩局責以還本役,督納番布·番糧,道建等,經年陵役對答之餘,又被本役之侵督,冤悶無告,將有渙散之勢云。兵曹之不議於兩局,率爾題送,本道監司之不爲啓聞定奪,俱未免疎漏,而陵寢事重,似當仍存,何以爲之?上曰,令廟堂稟處事,傳敎矣。各陵守護軍,必以兵曹騎·步兵移定,乃是法例,以砲保及御營軍保充定,殊甚無據,一年奔走應役於陵內之人,到今還本役,追徵身役,致令渙散,亦涉矜惻,竝令仍定守護軍,其代則令兵曹,以應定守護軍之騎·步兵,移給兩局,何如?傳曰,依此擧行,可也。
答福昌君楨·福平君㮒等疏曰,省疏具悉卿懇。卿等,雖有難安之情勢,旣已收用,則於卿等,無傷也,明矣,而況卿等,王室周親,國家維城,豈有杜門屛伏,引咎辭謝之理哉?卿等,安心勿辭,隨參起居之列,須體予敦睦之義。
掌令李馥啓曰,執義李德周,持平沈檀,以趙嗣基削去仕版,李壽慶罷職不敍事,久未停當,聯名避嫌,而府僚中,掌令朴純,方在呈告,持平柳命堅,時未肅謝,在例臣當處置,而久未停當,旣緣臣病,其所引避,又因臣疏,臣何敢晏然可否於其間乎?連日注艾,灸瘡滿脚,而臺規所在,不得不蹣跚來避,請命遞斥臣職。答曰,勿辭。
吳始復啓曰,掌令李馥,再啓煩瀆,退待物論矣。傳曰,知道。
金德遠啓曰,兵曹郞廳來言,闕內各處,入直軍兵等,夜巡檢云矣,敢啓。傳曰,知道。
福昌君楨,福平君㮒上疏三月初八日,伏以臣等,抱不測之罪名,而遭遇聖世,旣免刑章,又獲祿食,天地生成之恩,固至矣盡矣,而負累甚重,猶不敢一造於起居之班矣。頃承賜對之命,分義所迫,不暇念他,敢隨諸臣之後,復近尺五之天,惶感霣越,淚迸語縮,略陳危迫之悃,反承丁寧開示之敎,天眷隆厚,令人感泣,煩猥是懼,更不敢畢暴而退。不意玆者,又有安心行公之命,不世異數,乃至於此極,雖使臣等,磨頂而放踵,破腦而刳心,將無以報聖恩之萬一,唯當務一心盡誠恪謹趨走,以盡夫臣子之義,而顧念臣等,名行已虧,羞璿派辱先訓,迨其極矣。雖於杜門屛伏之中,猶且有靦顔面,親戚之來問者,亦不得相接,居常惴惴焉,未嘗以恒人自處,人之見臣等者,亦未嘗以恒人待之,則復廁班行,出入天門,寧不爲同朝之羞,而聖德之累乎?此臣等之所以飮泣陳情,終不敢承命者也。伏乞天地父母,哀憐臣等崩迫之狀,亟收格外恩命,俾得杜門終身,不勝萬幸,不勝萬幸。臣等無任瞻天仰聖瀝血祈懇之至,謹昧死以聞。
上在昌慶宮。停常參·經筵。
吳始復,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
李溟翼啓曰,行大司憲閔點,掌令朴純,持平柳命堅,呈辭。執義李德周,掌令李馥,持平沈檀,避嫌退待。今日,以監察茶時之意,敢啓。傳曰,避嫌退待外,呈告人,牌招察任。
吳始復啓曰,明日宗室殿講相値,視事,頉稟。傳曰,知道。
以備忘記,傳于李溟翼曰,黃柑製述居首生員李蓍晩,直赴殿試,之次進士洪有阜·鄭重泰·沈玟·朴長建,幼學沈枋·金萬剛,各給一分。
傳于李溟翼曰,自昨夕,猝得外感,咳嗽輒發,稠痰喉閉,胸膈煩懣,再明輪對,姑停。
政院啓曰,今日晝講事,命下矣。卽伏承再明輪對姑停之敎,因伏悉自昨夕有外感之候,至於稠痰喉閉,胸膈煩懣,臣等不勝驚慮之至,聖候欠和,再明輪對,旣命姑停,則今日晝講,尤不可不停,敢此仰稟。傳曰,依啓。
藥房,以承傳色,口傳啓曰,卽伏見下政院之敎,自昨有感冒之候,且有煩懣痰火之症,不勝憂慮之至。再明輪對,旣有停止之命,今日晝講,亦爲停止,宜當。小臣以晝講入侍,來詣矣,卽聞上候如此,故仍爲問安,且與醫官,入診議藥之意,敢稟。答曰,卿等之言如此,晝講停,入診爲之。
大殿,政院·玉堂問安。答曰,知道。勿爲問安。
答吏曹參判李袤疏曰,省疏具悉。卿以八耋老臣,得此痰腫,精神憒憒云,予心慮焉。卿其勿辭,調理行公。
吳始復,以備邊司郞廳,以領議政意啓曰,慶尙監司虛錄還上査覈啓本覆啓中,前縣監之下,落漏金鎬二字,判下之後,始爲覺察,不勝惶恐。元啓目中,付標以入之意,敢啓。傳曰,知道。
傳于李溟翼曰,順安成貼狀啓,以撥上傳給,則不過一日半,而七日離發,今始來到,事甚稽緩,陪持人,査覈推治。
以備忘記,傳于李溟翼曰,噫,光海不君,日事游佚,荒淫無道,不顧宗社,仁祖以義擧兵,以仁代虐,中朝之史,勒加不忍見之說,不可辨之不早,別差使臣,所以重其事矣。頃聞左相之言,使价連遣,不能無弊云,此亦有理,更詢大臣後,稟處。
吳始復,以都摠府言啓曰,副摠管閔蓍重,除標信,刑曹坐起進去之意,敢啓。傳曰,知道。
又以備邊司言啓曰,傳曰,順安成貼狀啓,以撥上傳給,則不過一日半,而七日離發,今始來到,事甚稽緩,陪持人,査覈推治事,傳敎矣。取考遠接使金宇亨,平安監司閔宗道等聯名狀啓,卽初七日酉時,發自中和者也。又有閔宗道狀啓一度,亦發於初七日,雖不塡時刻,以其狀啓措語見之,則似是其日朝在平壤,未及前進中和時所發者也。初七朝,發於平壤,其日夕,發於中和之狀啓,始到於今日,俱涉稽緩,此雖非別定陪持之狀啓,各站撥將·撥軍之稽傳者,査問三道及開城府,待其啓聞,更爲稟處,何如?傳曰,允。
金德遠,以義禁府言啓曰,前比安縣監李敏道·金鎬,前金堤郡守蔡之沇,前古阜郡守沈選·李厚先,前南平縣監張世明等,拿問定罪事,傳旨啓下矣。李敏道·金鎬·張世明,方待命於本府,卽爲拿囚,而李厚先,旣已身死,蔡之沇,時在慶尙道咸昌地本家,沈選,時在京畿陰竹地本家,依例府羅將發遣拿來,何如?傳曰,允。
行大司憲閔點啓曰,掌令李馥,以發簡累日,未得停當,爲未安於臺體,至於陳疏,臣之酬答簡通之語,當論不論之失,與執義李德周,持平沈檀,小無異同,而適有狗馬之疾,纔已呈單,以故兩僚引嫌,不得與同。昨緣泮宮試士之役,又不得趁時自列,畢課曉歸,齒痛猝劇,頭目昏眩,伏枕叫苦,欲起還仆,末由指臺,不獲已仍投長單,有應避之嫌,而獨後於同僚者,實緣疾病之爲祟,臣竊自悼也。召牌之下,僅僅趨詣,顧念前後所失,決難苟冒臺閣,請命遞斥臣職。答曰,勿辭。
李溟翼啓曰,大司憲閔點,再啓煩瀆,退待物論矣。傳曰,知道。
吳始復啓曰,吏曹郞廳來言,承旨有闕,政事何以爲之?取稟。傳曰,明日爲之。
申時,掌令朴純啓曰,前啓趙聖輔事,啓辭同前執義李德周,持平沈檀,掌令李馥,行大司憲閔點,竝引嫌而退,避辭見前欲爲商確,意在愼重,別無可避之嫌,旣約面議,陳疏起鬧,未免失當之歸,請執義李德周,持平沈檀,大司憲閔點出仕,掌令李馥遞差。答曰,不允。處置事,依啓。
入診時,望祭攝行事,榻前定奪。
金德遠,以義禁府言啓曰,今此迎勅擧動習儀,當行於來十二日,而本府都事十員內,二員未差,各處差備,無以備數,未差都事二員,令該曹後日政差出,勅使在館時,五門把守假都事五員,亦令依例差出,何如?傳曰,允。
答館學儒生李玄緩等疏曰,省疏具悉。當別諭,渙發開示,必爲挽止,爾等,退修學業。
備忘記,噫,卿請暇焚黃,已出都門,浩然而歸,人子情理,自是當然,而荏苒時日,滔滔不返,亦信乎不安於朝而然歟?此予之情意未能維縶,不見信於卿,徒以簡賢棄禮,致有如此之擧,誠爲愧赧。唯卿,體予待卿不怠之意,又念士林之缺望,幡然改圖,宜速登道,以副如渴之望。仍傳曰,史官,持此諭旨,疾馳驪州地,竭力開諭。
今日未時申時,日暈。酉時,日暈兩珥。夜一更,月暈。
吏曹參判李袤上疏三月初九日,伏以臣,垂死病中,召牌臨門,大都至于三,而一未扶詣,厥罪惟勻,此臣福過災生,得罪于天,無所禱者也。幸賴天地父母之恩,僅得不死,而所患痰腫,有加無減,不膿不消,針藥難醫,差復無期,委頓枕席,食飮專廢,精神昏憒,筋力澌盡,苟有一縷餘息,寸步可致,則何忍因病偸閑,幸其自便,自速其逋慢之誅哉?伏乞聖慈,憐臣之病,恕臣之耄,亟削癏曠之職,又治違命之罪,以明分義,公私幸甚。臣無任戰灼切祝之至,謹昧死以聞。
進士李玄緩等上疏,伏以臣等,俱以縫掖下品,廁迹賢關,際淸明始初之治,浴菁莪樂育之化,雖無私淑之功,粗識尊師之義矣。竊伏聞祭酒臣尹鑴,呈告得由,已出都門,請暇焚黃,自是情理之當然,聖上之曲徇其請,實非誠意之怠倦也。然念尹鑴之浩然而歸,不俟終日者,誠有不安於朝者矣。臣等之私憂過慮,竊恐一出之後,或不能亟回其遐心也,則臣等,不暇避瀆擾天聽之罪,敢暴其心事於天日之下,惟聖明,勿謂人微言輕,而特加矜察焉。臣等,伏見尹鑴之遭遇聖明,誠千古之所罕有,雖傅說之於商宗,諸葛之於昭烈,不是過也。魚水之喩,下於契合之初,有終之戒,著於題壁之意,則眷待非不厚也,倚任非不至也。惟是尹鑴平生所講之義,言輒見阻,立朝設施之策,動皆被塞,殿下不諒其本心之所在,而徒欲以虛禮維縶之,臣等以爲殿下之待尹鑴,雖盛矣,殿下之知尹鑴,不深也。臣等,請略陳之。尹鑴年纔齠齔,已志于學,沈潛聖賢之書,迥出科臼之外,光明正大之志,宏博貫古之學,求之古人,亦罕其匹,而其所欲扶者,天下之大義也,其所欲行者,先王之遺制也。雖身居草野,而以世道爲己任者,四十年于玆矣。受知孝廟之世,累膺弓旌之招,而欲謹出處之義,未報知遇之恩,逮至大恤之初,首明三年之制,被人齮齕,十有六年,而丘壑幽貞,操履愈堅,不顧一身之榮辱死生,而唯以正典禮嚴宗統爲心,則尹鑴之素志,本欲扶世道正人心,而特立獨行,不苟合於世俗者,亦可見矣。及我聖上,述事光前,大禮克正,惟時,實與今右議政臣許穆,首荷拔擢之恩,倐起草萊之中,朝除暮遷,位至冢宰,聖上之所以倚重,國人之所以懸望,尹鑴之所以自許,初未嘗不在於洗滌俗習,赫然鼎新。然惟我國家,恬憘日久,人情狃於因循,語大義則責之以危言,論革弊則拘之以文法,左右矛盾,使不得展布其志,乃以細務之疏漏,體例之未諳爲病,而至於固國安民之策,亦不見施。嗚呼,細務之疏漏,固是山野之常事,體例之諳練,本非儒者之所務,則尹鑴之所以事殿下,殿下之所以取尹鑴者,必不在於此矣。且尹鑴,素性白直,不事矯飾,徒懷感激,竭誠殫慮,自附於事君無隱之義,隨事論列,有懷必達,則益可見其赤心殉國,不顧利害之本情,曷嘗有專擅侵官之意哉?專擅侵官,乃操弄國柄,威福自出者之爲也。夫長天官而黜匪人,侍經幄而陳是非者,寧有一毫近似於此?而況尹鑴一言一畫,輒被群議之非斥,則若是而謂之專擅侵官,其可乎哉。嗚呼,尹鑴生逢堯·舜,欲竭股肱之力,乃其志也,長往不返,終守肥遯之節,豈所欲哉?然而若慮聖意之或倦,素蘊之難展,荏苒時日,滔滔不歸,則聖上尊禮儒賢,共治天職之意,反爲不承權輿之歸矣,豈非聖德之欠典,斯文之不幸乎?臣等,遽失師表,無所依歸,固不足恤,而方今聖志銳學,日御講席,其所以敷陳義理,開發蘊奧者,微斯人而誰也?伏願聖上,思平日眷遇之誠,念終始禮待之戒,亟下召還之命,無得淹滯於野外,則非特士林之望也,實國家之幸也。臣等,無任激切祈懇之至,謹昧死以聞。
午時,上御經筵廳,藥房入診。都提調許積,提調閔熙,左副承旨吳始復,記事官申㶅,記事官崔錫鼎·李后沆,醫官李東馨·李時聖·柳聖和入侍。積曰,自上感冒之餘,熱候升降,水刺加減若何?上曰,水刺雖少進,不知其味也。再昨論語畢秩後,夜讀至四更五點,近曉乃寢,自後,有此候矣。積曰,自上勤學之誠如此,豈非美事?但今晝永夜短,凡儒生之以讀書爲業者,亦難如此,況人君,摠攝萬機者乎?臣於少時,亦過用精神,今爲前忘後失之人,自上愼勿過用精神,則聰明自有餘地矣。今來李時聖,針藥俱善,故亦使之入侍矣。東馨入診後,積曰,時聖,今番武科之人,雖非本廳之醫,醫術頗精矣。時聖·聖和,以次入診訖。積顧諸醫曰,自上咳嗽,卽感冒之候耶?時聖曰,脈候則和緩,以聲音重濁觀之,則肺經,似有痰候矣。東馨曰,脈候則非感冒也,相火,上薄於肺而然耳。聖和曰,非外感之候,心肺有痰火,痰火爲主症也。時聖曰,淸肺湯進御,宜當矣。聖和曰,臣意則淸肺和痰湯,似優矣。東馨曰,聖和之言,是也。此藥,當急速劑進,若有勞動之事,則咳嗽必加矣。上曰,此症失攝,則經夏彌留,亦可慮矣。東馨曰,自上,曾以如此之症,自春至夏,始得差復矣。積曰,舊冊旣畢,新冊將講,自上違豫之中,又下晝講之命,聖心之勤學,可見矣。積曰,郊迎之事,臣於日者,適有賤疾,不得已使李宇鼎請對稟達矣。政院,下諭於遠接使,而諭旨措語,不詳其曲折,故臣等,與禮判·戶判,相議修簡矣。見其答狀,則以爲此事,當停當於平壤云,而自義州至順安狀啓及私書,無及此事,今日酉時狀啓,在順安時所出,而亦無停當之事,未知其由也。彼若許從其請,則誠好矣,不然則不可不出郊,而自上愆候,若彌留則可悶矣。臣以前勅使接待事,往弘濟院時,謂通官曰,自上不得郊迎,非從簡便也,若欲從簡,則豈於仁政殿祗迎,而獨不郊迎乎云,則彼乃回聽矣。熙曰,今亦以不得郊迎之意,懇諭於彼,彼若回聽則大善,不然則出郊,今姑觀勢而定之矣。積曰,小臣再昨,以宗廟事重,扶病出仕,畢事後,見左相則以爲,日者引見時,以使臣兼行事爲達云。自上當初,亦有此意,臣等以爲,非重其事,不可不別遣之意爲達,而今聞左相之言,則彼國物力蕩竭,往來使臣糧食饌物,亦難備給,以使行之頻數,反爲厭苦,且彼人,本無小曲折,必不以兼行爲非矣。第當以辨誣使入送之意,豫通於李一善,且以兼行之事,探知其意,似可矣。熙曰,祔廟節目中,自上,著黑袞龍,百官,著黑團領,而祭官則著祭服,祭服,乃盛服,有所未安矣。積曰,祭服,華美之服也,臣亦有先朝宣賜之祭服,固是盛服也。祭官之獨服盛服,果爲未安,亦從上服,宜當矣。上曰,然則祭官,亦服黑團領,可也。熙曰,頃者,臣以典牲署羊口復舊事,陳達蒙允矣。退與戶曹判書吳挺緯相議,則以爲戶曹所減中,京畿及咸鏡道所有羊口,色純合用,參酌劃給事,當爲稟達施行云。大同廳所減,則姑勿復舊,仍置,何如?上曰,依爲之。積曰,右承旨柳命天,以母病,再呈辭疏,而八十老母,宿病甚重云,今姑許遞,似可矣。上曰,改差。積曰,掌令李馥之疏,久而不下,無乃有御史事,故留中乎?略聞其疏辭,則使御史,亦察監司云者,有傷事體,監司,官通訓罪大辟以下,皆得專制,故必極擇此任,若有不職之事,則臺諫論劾之,可也,使御史察之,則不可也。且守令,例聞御史先聲,則改其文書,掩迹以待,今者外方,皆以爲勅使回還後,御史當發云,今若趁其勅使未越江之前,急速發送,則有同疾雷未及掩耳,可得搜探其文書矣,且令御史來時,仍點檢軍器,可矣。熙曰,御史去時,雖暗行,來時則發先文,謂之巡按御史,而使點軍器,宜當矣。積曰,京畿則只令廉察而已,其他則兼之以巡按御史,亦率解事軍官,使之點檢軍器,似爲著實矣。積曰,臣以不才,又膺體察之命,頭緖未就,惶憫徒切,今當差出從事官數人,而姜碩賓,爲人剛明,姑先以此人,從事官啓下,仍爲巡按,何如?上曰,以單子啓下。始復曰,明日宗室殿講,命官何大臣進去乎?上曰,領相進去。積曰,殿講擧案,以初卷單卷,懸錄者亦多,至於用賞,則不可不分揀處之矣。熙曰,上候如此,望祭不可親行,以攝行磨鍊之意,敢稟。上曰,唯。遂罷出。
上在昌慶宮。停常參·經筵。
閔黯啓曰,自上方在調攝之中,明日視事,頉稟。傳曰,知道。
藥房都提調臣許積,提調臣閔熙,副提調臣鄭榏啓曰,雨後日氣頗冷,伏未審夜來,聖體調攝若何,湯劑進御之後,感冒·咳嗽·煩懣等症,別無加減乎?慈殿氣候,亦復何如?臣等,終宵憂慮,敢來問安。答曰,慈候無事,予則與昨日,姑一樣矣。
大王大妃殿,藥房口傳問安。答曰,知道。
王大妃殿,藥房問安。答曰,知道。
中殿問安。答曰,知道。
注書申㶅出使,代以安如岳假注書差下。
閔黯啓曰,卽見伴送使睦來善狀啓,則初七日戌時,在肅川成貼矣。自肅川距京,以撥路計之,則不過一日半入來,而過三日後,今日人定後,始爲來呈,近來撥路之稽滯,殊甚可駭,稽傳撥將及撥軍,査覈重治之意,分付,何如?傳曰,允。
吏批啓曰,判書尹鑴受由在外,參判李袤病不來,小臣獨政未安,何以爲之?敢稟。傳曰,只出緊任。
吏批,參議吳挺昌進,左副承旨吳始復進。
兵批,參知李宇鼎進,同副承旨金德遠進。
吏批啓曰,直提學·典翰,後政吏曹堂上進參時,相議差出事,命下矣。判書受由在外,參判以病不來,不得同議差出之意,敢啓。傳曰,知道。
又啓曰,今此迎勅擧動習儀時,各處差備,無以備數,禁府都事未差二員,後日政差出事,允下矣。初入仕之窠,非判書參政,則例不得差出,今日政,不得差出之意,敢啓。答曰,初入仕,則判書參政時差出,例也,而習儀當在再明,勢不可及,罷格,今日政差出。
吏批,以南天澤爲承旨,韓垽爲掌令,申善溫爲兵曹佐郞,趙顯期·申善涵爲禁府都事。
兵批,以柳命天·李馥爲副護軍,金載顯爲副司直,洪萬濟爲副司果。
金德遠,以都摠府言啓曰,摠管十員內,都摠管崇善君澂有故,花昌君沇司饔院提調進去,尹鑴受由,副摠管閔蓍重贊禮進去,李旰馬兵別將進去,一員未差,無故者只是四員,前頭迎勅擧動時,不可不備員,而寶釰四員外,守宮及侍衛,無以推移。未差一員,令兵曹佐貳之官,依前例差出,贊禮亦以吏曹,推移換差,何如?傳曰,允。
備忘記,仁政殿諸宗殿講,義原都正爀·淸川都正濂竝加資,行花春正㵾都正除授,西原正桓·林興副守機各熟馬一匹面給,文川副正灌·東平君杭·光善副正漳·全坪副正漷·丹陽守海·帶恩監昌胤·興平副守瀛各熟馬一匹,行林原正杓·花陵副正洮·茂豐守根·成平副守渾各半熟馬一匹,樂原副令敬成·錦昌副正榲各兒馬一匹賜給。
吳始復,以義禁府言啓曰,新除授本府都事趙顯期,身病極重,不能運動,勢難行公,而習儀日迫,不可等待其差復,趙顯期改差,以在京無故人,令該曹口傳差出,何如?傳曰,允。
金德遠,以戶曹言啓曰,各道年終錢穀御覽會計,因慶尙道會計未及上來,啓稟退限矣。今始來到,修正以入之意,敢啓。傳曰,知道。
李溟翼,以迎接都監言啓曰,宴享色郞廳,例以禮曹郞官,啓下矣。佐郞鄭道成,身病極重,不得察任,改差其代,以佐郞李鳳徵差下,使之察任,何如?傳曰,允。
李溟翼,以迎接都監言啓曰,儺禮,今纔完畢,當爲試出崇禮門,俾無臨時狼狽之患,而儺禮,必用錚鼓象樂而運動者,例也。依前擧行之意,分付本廳,依近例,勅使入京前一日十四日夕,自本廳直出慕華館,以除累度調發市民之意,敢啓。答曰,知道。
夜自一更至三更,月暈。
弘文館副提學臣李堂揆,校理臣兪夏益,修撰臣姜碩賓,副修撰臣柳瑍等箚曰,伏以言責之任,不可臨事苟避,而三昨憲府多官之引避也,處置當歸於掌令朴純,純先懷媕婀之心,顯生規避之計,不俟都憲之引避,託稱下吏之誤告,徑先詣臺,强欲引嫌,政院退却不捧,則乍復呈告而退,避事之迹,昭不可掩,擧措乖錯,已極駭然,而昨日之承牌處置也,請遞李馥,雖有所執,請出多官,終爲失當之歸矣。夫多官引避之辭,初謂之過重,又謂之當論,則其所執論,前後矛盾顚倒之失,在所難免,而乃反諉之以意在愼重,不有公論,苟且請出,臺閣論議,豈容如是?請掌令朴純遞差。答曰,遞差事。依啓。
上在昌慶宮。停常參·經筵。
藥房都提調臣許積,提調臣閔熙,副提調臣鄭榏啓曰,伏未審夜來,聖體調攝若何,感冒諸症,湯劑連進之後,亦無差減之效乎?慈候氣候,亦何如?臣等,不任憂慮,敢來問安。答曰,慈候無事,予則幾盡差愈矣。
李溟翼啓曰,吏曹郞廳來言,臺諫有闕,政事何以爲之?敢稟。傳曰,當日爲之。
又啓曰,明日迎勅習儀相値,視事,頉稟。傳曰,知道。
刑曹判書李正英啓曰,臣於頃日,承命爲武科二所命官,仍移一所,以至出榜矣。二所入格擧子,公然落漏於榜目,該曹以此請推,而獨及試官,命官·試官,名目雖異,至於摠察,責在命官,及其有罰,不宜獨免,臣不勝惶恐,伏地待罪。傳曰,勿待罪。
吏批啓曰,判書尹鑴受由在外,參判李袤病不來,小臣獨政未安,何以爲之?敢稟。傳曰,只出緊任。
吏批,參議吳挺昌進,左承旨李溟翼進。
兵批,參知李宇鼎進,左副承旨吳始復進。
吏批,以姜碩耉爲掌令,宋道昌爲禁府都事,柳德徽爲戶曹正郞,金重錫爲司評,洪宇遠爲大司憲,金奐爲執義,李聃命爲持平,義原都正爀加資爲義原君,淸川都正濂加資爲淸川君,吳始壽爲兼知義禁,前仁同府使尹趾完仍任。
兵批,以慶㝡爲副摠管,朴純·金·閔點·柳宗軾爲副護軍,李德周·沈檀爲司直。
金德遠,以兵曹言啓曰,今月十二日迎勅習儀時,各樣差備軍應入之數,三百五名矣。各處派定之軍,已盡除出,定送於宗廟修理役軍之外,常時不用各處,更加抽出,則僅至一百四名,別單書入,依此出用事,捧承傳施行,其餘不足二百一名,以內·外營入番精抄軍調用,而闕門把守,則訓局入番砲手,使之替把,何如?傳曰,允。
傳于吳始復曰,大臣·備局堂上引見。
吳始復啓曰,大臣·備局堂上引見事,命下矣。兩司旣已來待,入侍之意,敢啓。傳曰,知道。
南天澤,以禮曹言啓曰,自前勅使在館時,若値節日,則自上,間或率百官,行望闕禮於闕庭,勅使,率都監官員,行禮於館所矣。今月十八日聖節,適値勅使在館之時,習儀則雖不必行,正日則令都監豫爲定奪,臨時擧行,而親臨一款則重難,只百官,依前例行禮,何如?傳曰,允。
大臣·備局堂上引見時,前仁同府使尹趾完,勿罷仍任,催促下送事,榻前下敎。
傳于吳始復曰,今日禁府坐起,趙昌漢等元情捧入後,勿爲罷去事,分付。
傳于吳始復曰,金吾坐起之規,雖未備員,若有堂上兩員,則開坐,例也。今者時存之員,只有判義禁閔熙一員而已,其餘,奉命在外,知義禁吳始壽,卽爲牌招,使之進參今日坐起。
傳于吳始復曰,今聞筵臣之言,吏曹判書上來未易云,五衛摠管,亦甚苟簡,迎勅擧動迫頭,都摠管,今姑改差,在京無故人,卽日口傳差出事,分付。
兵曹口傳政事,以柳炳龍爲副摠管。
傳曰,趙昌漢等捧招後,勿令罷坐矣。今已夜深,使之姑罷,待明早開坐事,分付。
行大司憲閔點,執義李德周,持平沈檀啓曰,臣等,頃於答同僚之簡通也,以擬律過重措語太迫爲辭者,蓋以趙嗣基,旣被特罷,則前後疏相戾之失,不待加律,而已較然矣。然猶不敢自是己見,請於翌日開坐時商論,而同僚之猝然有病,不得參坐,豈是臣等之所料者哉?及其陳疏也,以病未面議,久不停當,爲其自咎之辭,而若使臣等,初無待明日更議之答,則論與不論,可定於同僚未病之前,而旣不能然,致煩陳疏,似亦由於臣等之詳審,故引避之際,乃以當論不論,引以歸己。自謂於此,可幸無失,而伏見玉堂之箚,以矛盾顚倒等語,大加詆斥,吁亦異矣。請出臣等之人,旣被箚遞,則臣等,何敢一刻仍冒於臺席乎?請命遞斥臣等之職。答曰,勿辭。
吳始復啓曰,大司憲閔點,執義李德周,持平沈檀,再啓煩瀆,退待物論矣。傳曰,知道。
持平柳命堅啓曰,自古邊地守令,不爲輕易遞改,乃所以重關防之寄,而絶私便之路也。前鍾城府使趙聖輔,除拜已久,無意辭朝,以其父老病之故,無端得遞,受命不辭之義,雖不可責之於聖輔,此路一開,誰肯畏國法而赴邊邑哉?臣之所論,實循公議,而一兪之靳,何至於此?夫邊倅之引親年呈遞,祖宗朝無此法,而向日筵臣,建白新創,此則全爲武臣地也。然至於親年未至七十五歲者,及有兄弟之人,則旣不入於新法中,今者聖輔親年,纔過六十,則與七十五有異,旣有兄弟,則與獨子無兄弟不同。且其父之無大段疾恙,人所共知,則聖輔有何可遞之情勢,朝家有何可據之法例乎?新制,比之舊法,體下太過,而聖輔今日之遞改,又出新法之外,竊恐此後厭憚邊邑者,皆以聖輔爲口實,而國綱漸至於莫可收拾也。請還收前鍾城府使趙聖輔改差之命,仍令赴任,以存三百年流來之法。竝引嫌而退,一辭屢避,已涉瀆擾,被人非斥,尤難在職,請行大司憲閔點,執義李德周,持平沈檀,竝命遞差。新除授掌令韓垽,時在京畿廣州地,請斯速乘馹上來事,下諭。答曰,不允。處置事及下諭事,依啓。
自昧爽至辰時,有霧氣。自巳時至未時,日暈。
巳時,上御經筵廳,大臣·備局堂上引見。領議政許積,左議政權大運,禮曹判書閔熙,戶曹判書吳挺緯,兵曹參判鄭晳,承旨吳始復,大司諫鄭之虎,應敎柳命賢,持平柳命堅,假注書李玄錫·李漢命,記事官崔錫鼎·李后沆等入侍。許積曰,藥房批答,有幾盡差愈之敎,果已快痊乎,湯劑三貼,進御已盡乎?上曰,藥則盡服,感冒則幾盡差矣。積曰,玉色,似未和解,更觀夜間症候,明日議藥爲計矣,咳嗽·稠痰等症,亦似漸勝乎,水刺進御,亦何如?上曰,諸症皆勝,飮食亦不至減損矣。大運曰,玉色似有熱候,感冒亦未和解矣。上曰,感冒則已和解,頭痛亦快矣,卽今熱候,則乃自前恒患也。積曰,今日非日次,而客使將迫,不無稟定事,且觀遠接使狀啓,則郊迎一事,彼之所答,語意頗兇,前則每以事體爲言,而今番則至擧崇德·順治待本國之事云。其意,蓋謂前日則彼此禮際何如,而今乃因我困弊,而輕侮之乎?此其致疑,甚矣。我國,固不無此心,而今則實因拘忌之疾,以輟郊迎之禮,非輕侮而然也,閭閻近頗乾淨,而上候未寧如此,今日內,議定此事,送重臣於中路,以爲極力爭執之地,如何?上曰,予已差愈,當郊迎矣。大運及閔熙曰,强而行之,若或添傷,則後悔莫及,須十分自量氣力,勿令有悔,如何?上曰,非强疾也,勿慮。大運曰,郊迎只隔數日,連進藥物,更加調養,似可矣。積曰,連停晝講,夜間勿入公事,自初昏就寢,以安寢睡,則熱候必減矣。伏聞讀書至夜四更云,此最妨於調攝矣。臣等竊以爲悶慮焉。閔熙曰,頃以祔太廟祭時,祭官仍著祭服事,有廣詢之敎矣。今日備局坐相議,則皆以爲自上,旣不著冕服,祭官,似當從上服云,右相處,亦遣郞廳相議,則亦以爲上下服色,不可參差云矣。前者社稷祭時,則出於倉卒,未及停當,非可以爲例也。大運曰,旣非法服,乃是變禮,則從上服,似可矣。積曰,臣則前已告達矣,此言,皆是也。上曰,然則皆以烏帽·黑帶行禮,可也。積曰,以仁同前府使尹趾完,久不還官事,有駭慢之敎,而因命罷職,適以中其所欲也。渠若棄官,而因本道狀啓罷黜,則例有準期可敍之規,而此則特罷,故亦無準期之事,在渠尤爲便好矣,或催促下送,或拿推可矣。大運曰,久不還官者,正望其罷黜耳,此亦準期不敍,似可矣。上曰,準期不敍,可也。積曰,鄭始大爲其代,而老孱必不能爲邑,可慮。之虎曰,趾完,善居官,百姓皆愛悅云矣。上曰,然則勿爲罷職,促令還赴任所,可也。上出示義禁府公事曰,趙昌漢·魚壽遠等,做出倭書,胥動浮言,驚惑人心,及其推問之時,欲爲推諉於國舅之家,事極痛駭,今日內,開坐捧招,可也。始復,就承聖敎,書判付以進,踏啓字而下。大運曰,此事似有隱情,不可不嚴治也。積曰,趙昌漢,語魚壽遠之說,未知其果然與否,而誠極痛駭,不可不辨覈也。仍罷出。
慶尙道安東幼學金漢壁等疏曰,伏以臣等,俱以遐方賤微,其於事理,何所知識,凡有愚悃,又安敢輒自干瀆,以達於天聽之下哉?顧以生逢盛際,幸蒙育養之恩,託名儒籍,猥齒絃誦之列,其所祗守而依歸者,實在於學校,則凡事在學校,係關興替者,亦何敢以賤微而自阻也?臣等竊惟,學校之有奴婢,其來久矣。蓋所以供廟庭灑掃之役,掌簠簋典守之責,而祭享之所虔奉,多士之所供養,莫不有賴於是,故國家建學之初,必捐出公賤,使爲典僕,則內而太學,外而鄕學,何嘗有輕重於其間哉?臣等所居安東府,卽嶺南之巨州也。當初鄕校設立之日,其規模條制,一遵大學,奉安位數,亦與大學,小無異同,則國家之所以重本府鄕校者,固已自別於他邑,而士子之著名儒籍者,不下百千餘人,則聖廟守護之事,多士供給之役,初非若干僕隷之所可堪,而壬辰兵火之際,死亡殆盡。適於其時,有寺婢貴德者,以本校奴鄭龍妻,爲本府假官婢,萬曆戊戌年中,朝廷有私奴婢納米免役之令,其時本校儒生等,爲之出米納官而免其役,仍爲使喚於本校矣。明年己亥,國舅故西平府院君臣韓浚謙,按節本道,聞本校之無以成形,深加傷歎,以所謂貴德免役前所生,竝屬本校,成給文案,七十年來,生息不乏,男而爲校奴,女而爲校婢,聖廟守護之事,至今賴之。蓋學宮之定給公賤,使爲典僕,式遵祖宗朝設學舊例,則此豈有私於一校之士哉?且本府之虎溪書院,乃先正臣文純公李滉妥靈之地也,創建之後,典守無人,久爲遠近縫掖之所傷嗟矣。逮萬曆己丑,故儒臣金宇顒,來莅本府,以官婢蘭香,移屬本院,其後丁未歲,先正臣文穆公鄭逑爲府使,以官婢末介,永屬使喚焉,皆非創設之事,而實是遵依古典者也。蓋我成廟朝,賜奴婢土田於楓岳書堂,明廟之於紹修書院,宣廟之於川谷·吳山書院,亦皆有特賜之擧,何莫非我先王右文興學之盛典,而非獨我朝爲然。昔在宋朝,朱子於潭州之湘西,廬山之白鹿,皆有所申請而經紀,其後建安之紫陽,建陽之考亭,學田典僕,皆自官府移屬,載在傳記,不啻丁寧,則考之我先朝舊典而有據,參之以宋朝古事而有證,亦豈有私於一院之士哉?頃在癸巳年間,本府府使臣李後天,旣奪書院所屬蘭香·末介等所生,又奪鄕校所屬貴德免役後所生,定爲官屬,其後府使臣李,又奪其免役前所生,竝役于本府。自是以後,聖廟無以守護,院宇無以收拾,尊聖象賢之地,將未免鞠爲茂草,士林之觖望,有不暇言,而文治之欠典,孰有大於此哉?本道龍宮縣鄕校,亦有移屬寺婢之子孫,此亦西平府院君臣韓浚謙按道時所給者也。往在乙未推刷時,還入於寺奴婢錄案中,我孝宗大王,因邑儒陳疏,特命仍給,此誠大聖人所作爲,出尋常萬萬,而一時睿裁,萬世成憲,則此非今日之所宜法者耶?臣等,沐浴菁莪之化,涵囿鳶魚之天,目見學校之隳廢,冀蒙修擧之恩典,敢冒萬死,仰叫九閽。伏願聖明,特加矜愍,將校院見奪奴婢,竝令還屬使喚,率由先王之舊章,無廢儒宮之模樣,則文敎幸甚,士林幸甚。臣等無任激切屛營之至,謹昧死以聞。答曰,令該院稟處變通,當率由舊章焉。啓下掌隷院。掌隷院啓目粘連啓下,觀此疏本,則安東爲府,卽嶺南一大都會,鄕校規模,一依太學之制,自別於他邑,而虎溪書院,又是文純公李滉妥靈之所,故本府儒額之多,甲於嶺南一道。西平府院君韓浚謙,儒臣金宇顒,先正臣鄭逑之爲給僕隷者,非有他意,實循古典,以爲守護學宮之地,而前後府使李後天,李之還奪屬之本府者,俱未妥當。今此多士之懷章裹足,千里叫閽者,實出於公共之論,安東校院奴婢,爲本府所奪者,一竝還給,更勿侵點之意,慶尙監司處移文,何如?傳曰,允。
上在昌慶宮。停常參·經筵。
藥房都提調許積,副提調鄭榏啓曰,伏未審夜來,聖體若何,昨於調攝之中,有引接之勞,不瑕有添傷之患乎?前劑入淸火化痰湯三貼,已盡於昨日,令醫官入診,詳知卽今症候後,更爲議定當進之藥,宜當。臣等,不任憂慮,敢來問安,竝此仰稟。答曰,今已瘳矣,勿爲議藥。
南天澤啓曰,上候方在調攝之中,視事,頉稟。傳曰,知道。
李溟翼啓曰,小臣與右承旨南天澤,迎勅習儀進去,下直。傳曰,知道。
吳始復,以都摠府言啓曰,今日入直軍士,當爲中日習射,而迎勅三度習儀相値,不得爲之,且勅使入京已迫,限回還間,姑停之意,敢啓。傳曰,知道。
又以都摠府言啓曰,副摠管晉平君澤,除標信,迎勅三度習儀進去之意,敢啓。傳曰,知道。
吳始復啓曰,傳曰,趙昌漢元情援引之人,在京耶在外耶事,命下矣。卽招禁府郞廳問之,則其所援引之人,皆在京云矣,敢啓。傳曰,知道。
金德遠,以兵曹言啓曰,今月十五日宗廟兩魂殿祭祀及迎勅擧動時,各樣差備軍,竝五百八十四名矣。各處派定軍,除出定送於宗廟役軍之外,更加抽出,則僅至一百二十三名,別單書入,依此出用事,捧承傳施行。其餘四百六十一名內,牽猪軍六名,依近例,自本署,使之進排,精抄軍二百八十五名,京下騎·步兵六十名,推移調用,闕門把守,則依前以訓局入番砲手,使之替把,儀仗軍二十名,減數定送,則實不足,九十名矣。此則更無推移辦得之路,不得已坊民,給價調用,而勅使未回程前,如有不時擧動之事,以此磨鍊軍,仍差備調用,何如?傳曰,允。
以統制使申瀏泗川縣船倉處當初摘奸時,不得詳盡,待罪事,狀啓,傳曰,勿待罪事,回諭。
祔廟都監郞廳,以都提調意啓曰,都廳李壽慶,病未行公,已過數十日,不可一向等待其差復,今姑改差,其代,以副護軍禹昌績差下,二房郞廳金鼎台外任代,及三房郞廳趙昌漢拿囚代,以禮曹正郞尹選,宗簿主簿閔挺栢,差下察任,何如?傳曰,允。
金德遠啓曰,待敎李后沆,朝者投疏出去矣。疏批已下,史局重地,不可暫曠,卽爲牌招,使之入直,何如?傳曰,允。
金德遠,以兵曹言啓曰,卽接司僕寺牒呈,則內乘徐正履,頃日政,移拜坡州牧使,正姜碩耉,昨日政,移拜掌令,他無推移之勢云。迎勅擧動之時,不可不備員,未差一員之代,依例口傳差出之意,敢啓。傳曰,知道。
注書申㶅啓曰,臣承命,往諭吏曹判書尹鑴於驪州地,則以爲臣,伏承恩暇,歸省先壠,自廣至驪,轍未及周,而天書遽降,遠及於窮鄕,至有荏苒時日,淊淊不返之諭,臣於此,誠不勝驚惶感激,莫知措躬之地也。顧臣年齒已暮,筋力已衰,受恩如丘山,而報答無絲毫,出無可爲,而退有餘罪,情勢之外,更有疾病,實無以副聖上招呼眷顧之盛意,伏地隕越,不知所達。從當以一疏,仰暴情悃,乞遞所帶職名,庶得追省諐尤,伏死松楸,幾無重辜恩曠職之罪云。臣旣承竭力開諭之命,備陳聖上勤懇之旨,則所答如右,姑無回還之意矣,敢啓。傳曰,知道。
南天澤啓曰,待敎李后沆,牌招不進,依承傳,禁推傳旨書入,奉敎崔錫鼎,卽爲牌招,使之入直,何如?傳曰,允。
又啓曰,待敎李后沆,奉敎崔錫鼎,竝牌招不進,史局重地,不可暫曠,以兼春秋入直之意,敢啓。傳曰,知道。
傳于金德遠曰,禁府堂上,今日則姑爲罷坐,待明早開坐事,分付。
兵批口傳,以尹塼爲兼內乘。
南天澤,以迎接都監言啓曰,西路七站宴享,先令勿設,而京中則當臨時分付云,故使遠接使,豫爲停當之意,移文矣。卽見遠接使馳報,則今到平山,入京後宴享勿設事,更爲停當,則一善以爲,此事專在於勅使處分,而上勅爲人甚苛,俺等,先自請減,極涉難便,到館後七度宴,雖不得全減,三四度,可以周旋,二三度宴享,姑爲措備待令云,而宴享節次甚多,饌品亦多,數日內措備,雖甚窘迫,彼言如此,不得已姑以宰臣宴品,三度措備待令之意,分付各該司,宰臣及假提調·假郞廳,亦令該曹,依例啓下,何如?傳曰,允。
持平柳命堅啓曰,自古邊地守令,不爲輕易遞改,乃所以重關防之寄,而絶私便之路也。前鍾城府使趙聖輔,除拜已久,無意辭朝,以其父老病之故,無端得遞,受命不辭之義,雖不可責望於聖輔,此路一開,誰肯畏國法而赴邊邑哉?臣之所論,實循公議,而一兪之靳,何至於此?夫邊倅之引親年呈遞,祖宗朝無此法,而向日筵臣,建白新創,此則專爲武臣地也。然至於親年未至七十五歲者,及有兄弟之人,則旣不入於新法中。今者聖輔親年,纔過六十,則與七十五有異,旣有兄弟,則與獨子無兄弟不同,且其父之無大段疾恙,人所共知,則聖輔有何可遞之情勢,朝家有何可據之法例乎?新制,比之舊法,體下太過,而聖輔今日之遞改,又出新法之外,竊恐此後厭憚邊邑者,皆以聖輔爲口實,而國綱漸至於莫可收拾也。請還收前鍾城府使趙聖輔改差之命,仍令赴任,以存三百年流來之法。肅川以西關要邑,纔經武倅,官儲板蕩,且値連歲凶歉,民不聊生。縣監鄭昌翰,爲人昏庸,全不省事,歷試輒敗,多有貽笑之擧,及除本邑,因勅行,急時下去,臺官,未及見其面目,故得免彈劾矣。臣日前承命往返龍灣時,行到肅川,觀其爲人,擧止駭異,不似官員貌樣,試問官事之如何,勅需之多少,則問東答西,漫不知其何事。當此西倅擇差之日,蘇殘起弊之責,決不可畀諸如此尸職之人,請肅川縣監鄭昌翰罷職。新除授持平李聃命,時在慶尙道柒谷地,請斯速乘馹上來事,下諭。答曰,毋煩。罷職事及下諭事,依啓。
持平柳命堅啓曰,近日本府之官,以趙嗣基·李壽慶事,前後引避,至五至六,其間雖有曲折之少異,槪而論之,則其源一也。以一事五避,未免瀆擾,故臣於昨日,處置多官也,瀆擾爲辭而請遞矣。昨於閤門之外,大臣以措語失當爲非,臣固已不安於心,而今聞物議譁然,咎臣不已,臣何敢自以爲是,而晏然仍冒乎?請命遞斥臣職。答曰,勿辭。
金德遠啓曰,持平柳命堅,再啓煩瀆,退待物論矣。傳曰,知道。
待敎李后沆疏曰,伏以史薦旣重,朝命且嚴,反覆商確,久而未決,身經對吏,尙欲不苟,其所難愼,可謂至矣。幸今完了,纔已四定,而所薦五人,俱是右閥,素有才望,初無異議,臣竊自以爲,不負於擧所知之義矣。竊聞玉堂之官,以新薦五人中,吳道一·李墪·李湜等三人,皆以爲不合,而至於李湜,則其執言之端,不過拙筆而已。湜之家世煥爀,文才有餘,筆法巧拙,有何輕重於史薦,而人言至此,臣實未曉。昨於閤門外,大臣·諸宰·三司會坐之時,或傳臺閣之議,或引玉堂之言,而聞其指意,蓋在三人,臣於此,竊不勝瞿然之至。臣猥當新薦,致有物議者,若此之多,則身爲薦主,難免其罪,臣何敢一刻冒居於史局重地乎?伏乞聖明,亟削臣職,以謝人言,以重史薦,千萬幸甚。答曰,省疏具悉。爾其勿辭察職。
奉敎崔錫鼎疏曰,伏以昨者,閤門外諸臣會坐之時,大臣以爲,今番翰薦,或有物議云,臣聞來不勝瞿然之至。人言之輕重,指向之誰某,雖不可知,而莫重翰薦,致有非議,臣等情勢,不可一刻晏然,故罷對歸院,欲爲陳疏自處,卽與待敎李后沆面議,同坐構草,聯名淨寫,使之呈徹,臣則卽爲出來矣。夕後,后沆送書于臣曰,卽見修撰姜碩賓於闕中,以爲此言,出於吾,吾當言之,吳道一則有病不合,李墪則物議不快,李湜則拙於書,不合秉筆之任云。仍復託以日暮,還寢聯名之疏,乃於今日,獨自陳章,后沆之意,臣實未曉,碩賓,旣以三人爲不合云,臣不得不据其所言而明之也。吳道一,卽故名相吳允謙之孫也。夙負才譽,人稱奇童,文學出人,家世煥爀,固無可議,而今之言者,乃以疾病爲言,道一,少有羸疾,而差愈已久,決科從仕,累經假注,且以春坊講官,頻侍書筵,此則聖明之所已下燭也。頃於仁宣王后大祥時,差赴山陵大祝,驅馳往返於三日之程,此豈有病者之事哉?況疾病有無,初無關於翰薦,被薦之後,病不應講者,固有之矣,未聞物議以有病爲言,如今日者也。李墪,乃宗室子,而龜川君睟之孫也,龜川君,立大節於光海朝,爲世名人,墪之群從,皆入翰苑,而墪又儒雅端方,實合是任,旣選入於槐院,又被薦於注書,則以家世以才望,物論有何不快之理乎?李湜則今右尹李觀徵之姪也。臣雖未曾相熟,而同僚極言其才望可合,必欲先薦,臣亦聞其優於文才,遂與之同薦矣。人或言其拙於書,而掌史之任,異於堂后,唯以直筆爲稱職,不必以善寫爲能事,且曾於薦入史局者,亦豈盡工於書字哉?臣又聞碩賓,初以墪與道一爲言,而末乃添一李湜云,其意所在,豈難知哉?不過出於排擯異己之計,而只論二人,未免太露,故揷入觀徵之姪,欲掩伐異之迹,爲湜者,不亦困乎?凡史薦之規,旣定新薦,則遍問於曾經先生,謂之回薦,若有一人以爲不可,則竝削其薦,必待僉議歸一,然後方爲焚香而至,以薦非其人,必受其殃,爲告天之祝辭。此其事體,何等重大,而敢有一毫苟然之念,以取欺天誤事之誅哉?況今番新薦,旣非一人之獨爲,臣與同僚,反覆商確,以五人停當之後,勿論彼此,回薦於先生,至於數十人之多,而無一異議,可見其物情之允愜也。今碩賓,乃以一己之私心,欲沮史局之公論,而被薦之人,元無指議之端,故其所執言,殆不成說,玆數人被薦與否,不是大段事,而臣竊爲今日世道,發一慨也。臣本以無似,叨冒史局,猥當莫重之事,薦墨未乾,頰舌先騰,其不敢抗顔於記言之列,明矣。且臣於昨者,見賣同僚,致令聯名論列之章,格而不入,而反見同僚之疏,則泛稱三人不合之言,而只爲李湜分疏,臣竊爲同僚惜之。伏乞聖明,俯諒危懇,亟命先削臣職名,仍正臣罪,以重史局,以快物議,不勝幸甚。答曰,省疏具悉。爾其勿辭察職。
上在昌慶宮。停常參·經筵。
吳始復啓曰,行大司憲洪宇遠,執義金奐,掌令姜碩耉未肅拜,掌令韓垽,持平李聃命在外,持平柳命堅避嫌退待,今日,以監察茶時之意,敢啓。傳曰,知道。
鄭榏啓曰,肅川縣監鄭昌翰,旣已罷職,當此勅使時,曠官之弊,極爲可慮,今日內,口傳差出,催促發送,何如?傳曰,允。
李溟翼啓曰,迎勅後頒敎書,當製進,大提學閔點,明日待開門,牌招製進之意,敢啓。傳曰,知道。
吏批口傳,以李璾爲肅川縣監。
政院啓曰,卽伏見趙昌漢等元情公事判付,則至有此輩與逆無異,推鞫嚴問之命。昌漢罪狀,誠極痛駭,嚴鞫得情,在所不已,而但論以逆律,至設推鞫之擧,則其在聖明治獄之道,恐或過重,自本府鞫問,亦可以得情,臣等,區區所懷,敢此仰稟。答曰,判付中措語,當削改焉。
吳始復,以義禁府言啓曰,今此趙昌漢等鞫問,與循例安置不同,而知事尹鑴,受由在外,知事金宇亨,奉命未還,如此非常之獄,不得備員推治,事體苟簡,合有變通之道。傳曰,知事尹鑴·金宇亨,今姑改差,今日內,在京無故人,口傳差出,卽爲牌招,使之進參。
金德遠,以兵曹言啓曰,迎勅擧動,只隔一日,兼內乘尹塼,時無職名,不得行公云,依例口傳付軍職,使之察任,何如?傳曰,允。
傳于李溟翼曰,知義禁二員,以在京人差出,則注擬想必苟簡,刑官則自下不得直擬於禁府堂上,例也,勿論刑官,差出事,分付。
金德遠,以兵曹言啓曰,本曹正郞申翼相,在外未上來,李璾,移拜肅川縣監,佐郞申善溫,病勢深重,出肅無期,當此迎勅擧動迫近之日,侍衛各差備及迎接都監分差郞廳,實無推移之路,申翼相·申善溫,今姑改差,其代及外任之代,竝以在京無故人,口傳差出,何如?傳曰,允。
吏批口傳,以閔蓍重·李弘淵爲同知義禁,以柳命堅·沈檀爲兵曹正郞,韓厚明爲兵曹佐郞。
兵批口傳,以尹塼爲副司果。
吳始復,以義禁府言啓曰,本府規例,自下不敢直請嚴刑,故趙昌漢原情公事,循例請刑矣。各別嚴鞫,期於得情事判下,而鞫字之義,與刑字猶有不同,常時雖有嚴鞫之命,不得直爲嚴刑,亦規例然也。今此趙昌漢嚴刑與否,不敢擅便,敢稟。傳曰,本府之不得啓請嚴刑,乃是流來例也。昌漢輩,傾軋國家,事極痛駭,除尋常,各別嚴刑,期於得情。
承文院官員,以都提調意啓曰,院吏文學官二員有闕代,前學官韓舜錫,進士李志遠差下,付軍職冠帶常仕,何如?傳曰,允。
金德遠,以都摠府言啓曰,副摠管李弘淵,除標信,義禁府坐起進去之意,敢啓。傳曰,知道。
金德遠,以備邊司言啓曰,今番武科初試時,平安道試官以下支待及雜物之價,因監司狀啓,南北兩所,各給管餉米一百石,而黃海道,則無啓請之事,故不爲擧論矣。今聞黃海道擧子之數,倍於平安道,設場日子,亦倍於平安道,信川·安岳兩邑輪回支待之際,所入雜物,極其浩多,以致兩邑物力蕩竭云。朝家於兩西,宜有一視之道,管餉小米一百石,特爲題給本道,以爲分給兩邑之地,何如?傳曰,允。
金德遠,以備邊司言啓曰,忠淸道戰船佛狼器所鑄銅鐵,已自戶曹,準數下送,不久當爲完役,誠爲多幸,黃海道戰船火器鑄成容入銅鐵,亦至五千六百斤,而本司他無銅鐵貿得之路,亦令戶曹,依此數覓給,宜當。且鍮鑞容入八百斤,勢將責出於戶曹,而經費所用,每每取用,亦涉可慮,鍮鑞之價,則以管餉銀,折定題給,何如?傳曰,允。
行大司諫鄭之虎,獻納安如石啓曰,抱川,以路邊至殘之邑,久廢重設,不成模樣,雖使勤幹善治之人,十分撫摩,難望其蘇殘。縣監權慬,本以庸闒之人,年且衰耗,臨事十忘七八,政令一委下吏,至於還上斂散徭役分定之際,不自親執,專任監色,闔境怨苦,人言騰播。當此畿輔凶歉站上酬應之日,不可仍畀尸職之人,重貽民害,請抱川縣監權慬罷職。引嫌而退,處置措語,旣欠明白,物議之非,在所難免,請持平柳命堅遞差。答曰,不允。處置事,依啓。
李溟翼啓曰,吏曹郞廳來言,臺諫有闕,政事,何以爲之?取稟。傳曰,明日雖是望祭齋戒,若非親祭,則無齋戒之禮,明日爲之。
自巳時至酉時,日暈。
幼學朴再昌疏曰,伏以聖明新御,治具畢張,廟堂之上,孜孜籌畫者,無非保民之策,經幄之中,惓惓講論者,亦皆治世之務,三年於此,而民不見治,世不措安,而加以周旱相仍,魯廩告罄,齊民阻飢,秦斂無已,上而憂虞之勞,不懈宵旰,下而愁恨之聲,溢於道路,草鄙如臣,目擊時事,痛哭而已,流涕而已。漆室之憂,情不自抑,百舍重繭,敢獻狂瞽之說,伏願聖明,不以寒賤而忽之,試垂察焉。夫詞訟,生民之大命,而國家之所重也。近來人心不古,紀綱解弛,投牒之際,聽理之官,不以曲直而明辨,徒因請託而立落,使窮民失業,赤手傭丐,言亦慘矣。時或有擊錚呼冤之民,而有司亦踵其習,不以從實以聞,萬機之中,其何能一一周覽哉?是以民生之切冤,無時可伸,天下之公道,無時可行,臣之愚意,以爲別設聽理之所,選擇剛明公正者領管,使之詳覆剖決,不歸於奸細吏胥之手,而若有枉法徇私不公之事,付諸攸司,繩之以重律,則此後官吏,莫敢售其私矣,小民欣忭,庶得遂其生矣。臣伏見信者,人君之大寶也,苟不以信,國何以爲國乎?往在辛亥之歲,人民飢死,軍額太減,朝家軫念,至下事目,勿論寺奴,除其本貢,許令從軍,故爲寺奴者,利其除貢,盡賣家資,自備裝束,屬諸編伍,辛勤服役,四年于玆矣。今聞除名行伍,還隷本役,而追徵四年之貢,所在各邑,星火督捧,係累妻子,鞭打狼藉,哀彼貧殘之徒,一年例貢,尙且難堪,況四年之貢,竝徵於一時者乎?國家旣已許令從軍,則逮至今日,追徵前貢,無乃罔民之甚者乎?伏願殿下,愓然矜念,亟命攸司,還收徵之令而毋失信於小民也。臣又伏見沿海列邑,各置戰船,而所屬水卒,散在山郡,或三四日程,或五六日程,春秋水操,裹糧遠赴,而生長陸土,不慣乘潮,例雇原居,以代其役,則名雖水軍,其實無用,脫有緩急,則山郡遠地,果能及期收合乎?雖或收合,而陸土生手之輩,果能操舟於萬頃風濤之中,而出沒前進耶?因竊伏念,海邑舟師之外,又有陸軍之設,而其人也,專事舟楫,不習騎步,平常無事之時,則往來江浦,商販爲業,此與山郡之水卒不閑操舟者,習性相類,於水於陸,俱各無用,豈不寒心哉?況今邊憂方殷,專治海防,則其可因循而不爲之變通乎?臣之愚意,以爲沿海之陸軍,山郡之水卒,便宜換定,海邑則專意於水操,陸軍則專力於地戰,則緩急所需,各適其用,而以之禦敵,則敵無不勝,以之行師,則戰無不克矣。伏願殿下,軫念于玆,詢于廟堂而採施焉。臣又伏聞辛壬以後,諸色軍兵,各司奴婢,逃亡物故者,十居八九,自上雖有蕩減之令,而所司之官,不能周察,依前逐名責徵於列邑,而其爲官吏者,無處指徵,勢不獲已。番布貢木,遍徵一族,一族難保,則又及切隣,切隣難保,則連延於一族之一族,切隣之切隣,一人所坐,害及萬人,萬人興怨,八方嗷嗷,言念及此,可謂痛惋。朝家前後申飭之意,非不至切,而諸邑守令,越視秦瘠,慢不擧行。臣之愚意,自今以後,嚴立科條,別遣御史於歲竟,分行各道,廉察守令之奉行與否,如有因循舊習,不遵命令者,輒施之以重法,則聖化可徵於容保,而生民庶得以蘇息矣。臣又伏見諸道州郡縣官吏,大邑則幾至百餘名,中下邑則亦不下五六十名,而隨其邑規,創爲謬例,或稱吏卒,或稱作廳保佐,擇其壯健富貴之民,每人各三名爲限,收攫米布,入已私用,是何名目,是何科卒耶?凡諸吏胥,自任舞文,盜竊簿書,漁奪生民,終身安逸,家事饒贍,原其奸細之罪,固當痛懲之不暇,何至又添保卒,以恣科外之徵斂耶?臣之愚意,以爲所謂列邑吏卒保佐之類,一一査出,汰定軍役,則精銳之兵,約不下累萬餘矣。其爲補益國家,不爲淺鮮,而蓋其査究之際,亦不無虛實相蒙之弊,必以剛嚴明察者,別定差使員,惕念句管然後,乃可無欺隱漏失之患矣。臣又伏見今番科取武士,萬有餘人,一國聳動之擧,曾前古所未有者,而其中才品,必有優劣之不齊,若不選試而調用,則許多之人,勢難一時登進。臣之愚意,以爲京都畿輔及各其所居之官,春秋別設都試,試其弓馬之藝,重以講書,取優等者二三人,擢置相當之職,率以爲常,則人才竝庸,自無沈滯之患,官方不淆,庶有彙征之吉矣。凡今之弊,非特此六條,而必以是仰瀆於冕旒之下者,實是方今之急務,而最切於民怨者也。臣不勝屛營祈懇之至。啓下備邊司。備邊司啓目粘連,啓下是白有亦,永同幼學朴再昌,以草野寒士,疏陳民瘼,其爲國之心,誠爲可嘉,而別設聽理之官,詳覈剖決事,發遣御史於歲末,廉察守令事,及今番武科選試調用等事段,自上旣已詳細賜批敎是白在果。所謂自辛亥年,別立事目,以寺奴定軍,到今追徵四年身貢,以致失信云者,朝家本無是事,無乃錯認寺奴之編於束伍者減貢之規,而有此言是白乎喩,寺奴屬於束伍之時,則減其貢,自是前例,非創於辛亥者,而有故除名行伍之後,則自其年還貢,事理則然,旣無追徵編伍時身貢之事,失信與否,非所當論是白乎。其所謂水·陸軍換定事段,前後陳疏者,多以此爲言,而南方各鎭堡,皆有土卒,故收布於山郡之水軍,給代於鎭下之土卒,卽是規例,如有事變,則乘船赴敵,亦當責於土卒,則山郡水軍,不過爲平日納布之軍而已,雖遠居累日之程,亦無所妨,而唯獨京畿鎭浦土卒鮮少,故山郡之水卒,海邑之陸軍,纔已換定爲白有在果。所謂各邑下吏之保率,汰定軍役事段,下吏爲役最苦,雖不可全無保率,其中過濫者,則亦不可一任其容隱免役,令道臣嚴飭各邑,搜出定役,宜當,以此分付施行,何如?啓依允。
上在昌慶宮。停常參·經筵。
有政。
金德遠啓曰,明日郊迎擧動,明明日陳賀,此兩日視事,頉稟。傳曰,知道。
傳于金德遠曰,前日則巳午之間,勅使到弘濟院矣,今則冒雨作行耶,待晴作行耶?尙今寂寂,政院問啓。
傳于李溟翼曰,今觀平安監司狀啓,當此凶年賑飢救民之時,守令之迎送,民間之巨弊云,賑政垂畢間,切勿遷動移拜事,申飭兩銓。
以平安監司狀啓,成川居內奴全己家,大倘突入,殺害人命,至於五名事,傳曰,今觀狀啓,名不知大倘,突入人家,或刧掠攫取,或衝火家舍,爛斃殺害者,如是之多,誠爲惻怛,令本道各別恤典擧行。
李溟翼啓曰,前日則巳午之間,勅使到弘濟院矣,今則冒雨作行耶,待晴作行耶?尙今寂寂,政院問啓事,命下矣。問于迎接都監,則以爲勅使在路時行止,則遠接使一一啓聞,都監則無由得知,而曾前則雖有雨雪,不至大段,則亦必作行,而今日則大雨如此,其發行與否,姑未知之云矣,敢啓。傳曰,知道。
金德遠,以迎接都監言啓曰,傳曰,前日則巳午間,勅使到弘濟院矣,今則冒雨作行耶,待晴作行耶?尙今寂寂,政院問啓事,傳敎矣。自前勅使之行,雖値雨雪,不廢前進,今日朝前,則不過細雨,自坡州,想必離發,而食後則雨勢有加,到高陽,或不無停行之弊,遠接使狀啓,時未入來,姑未知行止如何,卽爲移文,問之於遠接使,使之急速馳啓矣。傳曰,知道。
又以迎接都監言啓曰,雨勢終日不止,軒架雜象,不可冒雨出去,待明日出送之意,敢啓。傳曰,知道。
又以迎接都監言啓曰,卽見京畿監司尹深馳報,則勅行到碧蹄站,飯俸後,冒雨前進云,且遠接使移文內,勅使已到良鐵里郊云矣,敢啓。傳曰,知道。
又以迎接都監言啓曰,軍色郞廳李璾外任代,兵曹正郞沈檀差下,使之察任,何如?傳曰,允。
吏批,判書尹鑴受由在外,參判李袤病,參議吳挺昌進,左承旨李溟翼進。
吏批啓曰,判書尹鑴受由在外,參判李袤病不來,小臣獨政未安,何以爲之?敢稟。傳曰,只出緊任。
以兪夏益爲持平,李觀徵爲刑曹參判,柳命堅爲副修撰,李后沆爲待敎。
傳于李溟翼曰,勅使時則本兵正郞·佐郞,多有奔走之事,不可不備員,今雖下直,今日內,差出。
以南有星爲兵曹正郞。
李溟翼啓曰,藝文館待敎李后沆,旣已付職矣。史局重地,不可暫曠,李后沆卽爲牌招察任,何如?傳曰,允。
兵批,判書金錫胄病,參判鄭晳病,參議徐文尙進,參知李宇鼎病,左副承旨閔黯進。
以閔蓍重爲副護軍,韓舜錫·李志遠爲副司勇,尹信·李東奭·崔峻·申克明·吳志完·金汝敏·金卓善·張景善爲副護軍,金忠伯·張海以登科資窮加折衝。
行大司憲洪宇遠啓曰,臣衰遲癃瘁,駑鈍惛憒,從前屢叨憲長,輒以奉職無狀而遞,臣誠惶愧,人亦嗤疪,今豈可揚揚於新命之下,復據風憲之首席乎?且臣頃忝金吾時,以李寅煥拿推傳旨公事中,二十二日之二字,落書不察之故,方在推勘之中,而又與掌令臣韓垽,有妻三寸叔姪相避,以此以彼,俱難冒據,請命亟遞臣職。答曰,勿辭。
吳始復啓曰,大司憲洪宇遠,再啓煩瀆,退待物論矣。傳曰,知道。
持平兪夏益啓曰,頃日玉堂之箚遞朴純,臣實同參,而李馥之旣簡旋疏,有欠規例,朴純之以此請遞,不無所執,故箚中措語,蓋出於此矣。卽聞執義金奐,以未免苟且等語,大加侵詆,臣忝在言議之地,論事欠詳,旣被苟且之斥,則決不可一刻仍冒,請命遞斥臣職。答曰,勿辭。
吳始復啓曰,持平兪夏益,再啓煩瀆,退待物論矣。傳曰,知道。
正言李日井啓曰,抱川,路邊至殘之邑,而久廢重設,不成模樣,雖使勤幹善治之人,十分撫摩,難望其蘇殘。縣監權慬,本以庸闒之人,年且衰耗,臨事十忘七八,政令一委下吏,至於還上斂散,徭役分定之際,不自親執,專任監色,闔境怨苦,人言騰播。當此畿輔凶歉,站上酬應之日,不可仍畀尸職之人,重貽民害,請抱川縣監權慬罷職。梁山郡守金斗翼,爲人迂疎,不解事務,凡有政令,惟聽吏胥之指揮,官庫蕩然,盡歸監色之偸竊,民不聊生,怨讟朋興,當此方農之節,迎送之弊,雖甚可慮,而如此之人,一日在官,民受一日之害,請梁山郡守金斗翼罷職。答曰,不允。
掌令姜碩耉啓曰,卽者持平兪夏益,以曾參玉堂之箚,而重被憲臣之斥,引嫌退待,夏益之被斥,專由於玉堂之箚,而臣之從兄修撰臣碩賓,亦參其箚,則今此處置,當論其箚語之是非,而定其立落,臣何敢可否於其間,不可仍冒?請命遞斥臣職。答曰,勿辭。
吳始復啓曰,掌令姜碩耉,再啓煩瀆,退待物論矣。傳曰,知道。
正言李日井啓曰,憲府之官,因金奐之疏斥,引避退待,處置歸於本院,而金奐之疏,指言李壽慶之事,壽慶,卽臣姊夫,臣有應避之嫌,何敢晏然處置乎?且臣,因此一事,至於三避,雖非臣所得自由,而瀆擾之罪,固已多矣,尤不可一刻仍冒,請命遞斥臣職。答曰,勿辭。
吳始復啓曰,正言李日井,再啓煩瀆,退待物論矣。傳曰,知道。
修撰姜碩賓疏曰,伏以臣於頃日,伏聞史薦中李墪·吳道一數人,物議喧藉,至發於憲臣之口,而終至寂然,固不能無慨於心。又聞李湜,書不成字,乍有聾病人,或以是不厭於意而竊有所云云。日昨,到政院,果爲言及於待敎臣李后沆,欲於晝講登筵之時,陳達臺閣之私意不發,史臣之薦人不公,而適因停筵,不果上徹矣。卽伏見奉敎崔錫鼎疏本,則巧爲揣摩,脅持臣身,許多辨說,都出忿懥,臣竊爲錫鼎惜之也。錫鼎,以年少名流,職在邇列,不思恢公報國之道,先爲欺天罔上之行,自陷於循私護同之地,而做此巧發奇中之計,欲以上惑天聽,下眩是非,用意經營,殊可惡也。夫道一之夙嬰心疾,神不附體,李墪之曾參邪疏,得罪大論,不獨臣言之,實是通朝之所共知也。物議之不快,奚但史薦之不合而已?其相門之家世,龜川之名節,俱不當復論也。至於李湜之門地聲華,固無可貶,而字不成樣,耳欠聰聽,則秉筆記事,決非其任,故臣擧此三人,竝及於語政院之時,本無追後添入之事,錫鼎,何從得聞,而以是爲攻臣之大機關也?臣與李湜,年輩差池,雖無平日之雅,旣有四世之分,而今欲排擯異己,乃擧親舊家子弟,曲爲掩迹之計者,此果事理之近似者乎?欲巧反拙,誠不滿一哂,臣不欲呶呶也。如使錫鼎,一循公議,則有何可言之端,而今乃不然,惟恐其儕流之中,或絶史薦之脈絡,不計其人之如何,徒爲引黨傳鉢之地,敢將焚香誓天之告辭,以證其薦人公無私之意,皇天后土,豈錫鼎之所敢慢也?君父前所達之言,亦豈爲臣子者所可欺也?雖以伐異之跡,案臣以情外倘同之態,渠亦可以自免乎?卽今聖明,沖年嗣服,勵精求治,所以責勉於群下者,惟在克祛己私,務盡公道,而各懷偏黨之私,專無仰體之意,近密之臣,猶且行私蔑公,一至於此。史薦數人之合不合,雖不足大有關於安危,長此不已,國事駸駸然將日趨於莫可收拾之境,豈不大可寒心哉?臣之爲世道慨然者,不特錫鼎之一慨而已也。臣旣發言,而不能早自疏論,請正其罪,徒惹鬧端,至遭無限醜詆,何敢晏然於榮次,抗顔於言議之地乎?亟命先削臣職名,仍治臣不卽論列之罪,以謝公議,不勝幸甚。臣無任屛營殞越之至,謹昧死以聞。答曰,省疏具悉。錫鼎所爲,殊甚可駭。方爲論罪之時,爾乃引避,爾其勿辭,從速察職。
備忘記,傳于吳始復曰,噫,克祛己私,一心奉公,合於人臣事上之道,崔錫鼎,久未翰薦,苟然莫甚,促令史薦,而置之度外,終不擧行,及其閱月之後,始爲薦人,而敢生倘同伐異之計,以李墪·吳道一四薦。墪則曾於甲寅,迄于乙卯,歲至周年,以假注書參筵席,爲人可知,往在數年前,附麗邪議,予亦詳知。道一,以春坊說書,累月侍講,觀其爲人,亦可明知,夫左·右史,記人君動作言語,必有文望,可以堪秉筆之任,豈可徒以名閥之可稱苟充也?錫鼎,敢爲泛泛擬薦,其初不奉朝命,及至薦擧之後,無以爲辭,託以焚香祝天等語,修飾誣罔,亦欺天,事極痛駭,罷職不敍,以爲今後勉勵之地,速爲改薦。
兵曹判書金錫胄箚曰,伏以臣之得病恰已六十日,始則憂死,幸不死而得至今日者,此莫非我聖上隆天厚地之至恩,而火熱雖降,未盡降,痰飮雖去,未盡去,標末纔治,虛症頓見,春陽漸暖,而尙刧於開戶,長日覺飢,而猶艱於啜飯,廩廩危畏,有若七八十老人養攝,似此筋力,實難蘇健於旬望之間者。臣欲强起,經紀職任,則病勢旣如上所陳,臣欲堅臥,將息病軀,則事務殷繁,又有不可一日不理者,因久病而曠官,因曠官而增病,國有六職,因臣而廢其一,臣雖蒙恩在告,亦豈能食息而寧於心乎?況聞北客,明將入城,西郊擧動,尙未有停止之命,臣以宿衛之長,在所當從,而又未能從也。癏闕之責,息偃之罪,一猶難逭,二之尤重,臣唯兢惶蹜踖,不知所以自措。伏願聖明,俯賜矜察,終始恩義,亟先遞臣所帶諸職任,而且遂治臣彌月不事事之罪,以重公法,以安私分,臣不勝激切待命之至,取進止。答曰,省疏具悉。卿其安心勿辭,調理察職。
執義金奐疏曰,伏以臣,受氣虛薄,稟質羸弱,自少善病,曁長益深,眞元漸耗,百疾交作,前冬中寒,幾死而甦,餘症彌留,轉成虛勞,火熱上攻,咽喉亦爛,呑嚥之際,輒覺礙痛,飮噉專廢,罷劇日增,此乃喉痺之症,而醫家所謂難治者也。前後蒙恩,解職調治者,月日多矣,靡有寸效,一向沈痼,不意玆者,新命又降,臣感激洪私,雖欲忍死趨列,病勢至此,無路自力,虛辜聖恩,罪郵山積,瞻望雲天,只增悲霣。伏乞天地父母,特垂矜察,亟賜遞改,俾得專意調理,以尋生路,千萬幸甚。抑臣於近日之事,有不勝慨然者,不得不略陳焉。臺諫,人主之耳目,玉堂,公論之所在,是是非非,不宜糢糊,趙嗣基之前後變幻,李壽慶之冒恥行公,俱極可駭,則李馥之論,誠得臺體,雖其節目之間,有些生疎,而大意固好,視諉以過重,欲爲遷就者,是非較然,而朴純之處置,立落顚倒,敢沮峻發之論,以遂周遮之計,其售私心蔑公議之習,誠可惡也。玉堂之箚論,在所不已,而旣不能明白痛斥,反以得遞李馥,謂有所執,是何言議之地?又未免苟且也。甚非所以扶植臺閣之道,臣竊惜之。臣於乞免之章,不宜妄有所論列,而區區所懷,亦不敢自隱,伏願聖明,垂察焉。臣無任祈懇戰灼之至,謹昧死以聞。答曰,省疏具悉。朴純之矛盾因仍,苟且處置,歸於乖當,誠甚不當。李馥則身爲言責之官,壽慶·嗣基之論與不論,累日含默,是是非非,誠爲糢糊,殊非扶植臺閣之道,予甚不快,爾其勿辭察職。
上在昌慶宮。停常參·經筵。
望祭攝行後,大殿,藥房問安。答曰,罔極。大王大妃殿問安。答曰,知道。王大妃殿問安。答曰,罔極。中殿問安。答曰,罔極。
政院·玉堂,大殿單子問安。答曰,罔極。大王大妃殿問安。答曰,知道。王大妃殿問安。答曰,罔極。中殿問安。答曰,罔極。二品以上,大殿單子問安。答曰,罔極。大王大妃殿問安。答曰,知道。
王大妃殿問安。答曰,罔極。中殿問安。答曰,罔極。
吳始復啓曰,大司憲洪宇遠,掌令姜碩耉,持平兪夏益避嫌退待,執義金奐未肅拜,掌令韓垽,持平李聃命在外,今日以監察茶時之意,敢啓。傳曰,知道。
傳于南天澤曰,還宮時,捧上言。
南天澤啓曰,今日有雨徵,而時刻何不入奏耶事,命下矣。勅使二吹,定於巳時,三吹則隨時,故出宮正時,以巳正,啓下矣。下敎如此,嚴時刻,次次進定擧行之意,敢啓。傳曰,知道。
大駕出慕華館,入幕次後,藥房問安。答曰,知道。
政院·玉堂問安。答曰,知道。
大殿還宮後,藥房問安。答曰,知道。
政院·玉堂·二品以上問安。答曰,知道。
南天澤,以迎接都監言啓曰,勅使觀戲之後,仍爲前進矣,敢啓。傳曰,知道。
上入仁政殿幕次後,領議政許積請對入侍時,領議政許積所啓,宣勅後,自上當降復拜位,而左右贊禮誤引,以致失儀,事極可駭,左右贊禮,竝從重推考,何如?上曰,罷職可也。
傳于南天澤曰,頒赦·百官加爲之。
南天澤啓曰,頒赦百官加爲之事,命下矣。大提學閔點,卽爲牌招,使之赦句添入之意,敢啓。傳曰,知道。
司饔院官員,以檢擧提調意啓曰,今日仁政殿茶禮時,一使果盤差備假郞廳武臣兼宣傳官蔡象九,趁不退床,以致差後,事涉可駭,推考,何如?傳曰,允。
吳始復,以漢城府言啓曰,外方五家統正案,雖或有間間不來之邑,而今方連續上來,京中則五家統正案,身上戶口正書分給,皆已完了之意,敢啓。傳曰,知道。
南天澤啓曰,頒赦百官加爲之事,命下矣。某罪以下宥之乎?敢稟。傳曰,徒流以下,竝宥。
備邊司郞廳,以領·左相意啓曰,仁政殿宣勅山呼時,左右列立之禁軍,亦爲一時山呼,例也,而今日則爲其將者,旣不肯發口,其所率禁軍之山呼者,不過三分之一。問其由於兵曹,則以爲入直堂上,豫先再三申飭,而猶且如此云,事極可駭。許多禁軍,雖難一一摘發治罪,禁軍將,則從重推考,其正領,則令兵曹決棍懲治,何如?傳曰,允。
備邊司郞廳,以領·左相意啓曰,勅使時,所謂頂香盆,家家設置於門前,圍以屛簇,被以綵服,例也,而今日則只被以破件布衣裳者居多,甚至只置一坐破瓮,全無所覆者有之。此雖由於紀綱解弛,人心頑惡之致,該掌不能檢飭之責,亦所難免,漢城府堂上·郞廳及當部官員,從重推考,何如?傳曰,允。
南天澤啓曰,遣史官,仁政門外問安,則勅使答以遣史官下問,不勝感激云矣。傳曰,知道。
閔黯啓曰,內乘來言捲簾,取稟。傳曰,捲三面。
金德遠啓曰,小臣館所問安進去,下直。傳曰,知道。
又啓曰,臣馳進館所問安,則勅使,答以遣中使下問,而又遣近侍下問,不勝感激,俺等無事歸館云矣。傳曰,知道。
南天澤啓曰,勅使今已入京,事變假注書,自今日入省記之意,敢啓。傳曰,知道。
南天澤,以迎接都監言啓曰,卽刻,勅使來入館所矣,敢啓。傳曰,知道。
又以迎接都監言啓曰,勅使旣入館所,今日爲始,各色郞廳,依例直宿之意,敢啓。傳曰,知道。
又以迎接都監言啓曰,才人等放送之意,依例使譯官問之,則擇能才者略干人,留待明日,其餘則皆放送云,卽令儺禮色,依此擧行之意,敢啓。傳曰,知道。
又以迎接都監言啓曰,見官禮,使差備譯官,依禮問於勅使,則今日則已晩,明日早食後,行之云矣,敢啓。傳曰,知道。
吳始復,以迎接都監言啓曰,大通官·次通官等處,例給兒房守,以爲晝夜使喚之地,故使兵部,抄入伶俐兒童矣。張孝禮,密言於都監書吏曰,吾四寸妹有子,可合使喚,不必告知都監,汝等直爲招入云,臣等,招見其兒,則果爲伶俐,而年可十七,可合使喚者也。通官輩親族請見,則使不得入見,亦涉於殊常,雖不得不入見於白晝衆人之中,若至晝夜累日同處,亦不無可慮者,欲以出往遠鄕言之,則孝禮兄孝元者來時,已往見於中路,言及此兒之在京云,不得以其母病將死之意周旋,稱頉不入矣,敢啓。傳曰,知道。
行大司諫鄭之虎,正言李華鎭啓曰,抱川,路邊至殘之邑,而久廢重設,不成模樣,雖使勤幹善治之人,十分撫摩,難望其蘇殘。縣監權慬,爲人弛緩,年且衰耗,臨事十忘七八,政令一委下吏,至於還上斂散,徭役分定之際,不自親執,專任監色,闔境怨苦,人言騰播。當此畿輔凶歉,站上酬應之日,不可仍畀尸職之人,重貽民害,請抱川縣監權慬罷職。梁山郡守金斗翼,爲人迂疎,不解事務,凡有政令,惟聽吏胥之指揮,官庫蕩然,盡歸監色之偸竊,民不聊生,怨讟朋興。當此方農之節,迎送之弊,殊甚可慮,而如此之人,一日在官,民受一日之害,請梁山郡守金斗翼罷職。竝引嫌而退,妻姪相避,姑舍勿論,方帶推緘,在例應遞,論事欠詳,旣被非斥,揆以臺體,勢難仍在,處置之際,雖難可否,小嫌所在,不可輕遞,一事三避,自知瀆擾,强爲請出,亦非臺例。請行大司憲洪宇遠,持平兪夏益,正言李日井,竝遞差,掌令姜碩耉出仕。答曰,不允。處置事,依啓。
行大司諫鄭之虎,正言李華鎭啓曰,以一事勿爲再避,曾有傳敎,而近日臺閣之臣,因一事累避者,前後相踵,不勝其紛紜,安在其傳敎之意也?臣等,嘗慨然於此矣。前正言李日井,雖有應避之嫌,而以一事引避,至再至三而猶不止,專事瀆擾,誠爲未妥,故處置之際,相議請遞矣。卽聞玉堂諸臣,以臣等處置,謂之乖當,譁然譏詆,將欲論列,有若恐動者然,吁亦異矣。臣等雖駑劣,職是諫官,則玉堂之待臣等,不當如是,此無非臣等見輕之致,決不可一刻苟冒臺席。請命遞斥臣等之職。答曰,勿辭。
吳始復啓曰,大司諫鄭之虎,正言李華鎭,再啓煩瀆,退待物論矣。傳曰,知道。
獻納安如石啓曰,竝引嫌而退,其在法例,應有所嫌,則雖至累避,固無不可,而稱以瀆擾,强爲請遞,揆以臺體,未免失當,玉堂非議,勢所必至,而不思自反,費辭詆斥,尤涉未妥,請行大司諫鄭之虎,正言李華鎭,竝命遞差。答曰,依啓。
李溟翼啓曰,吏曹郞廳來言,臺諫有闕,政事何以爲之?敢稟。傳曰,明日爲之。
自巳時至未時,日暈。申時,日有左珥。
副提學李堂揆,副修撰權瑍疏曰,伏以日者,臣等之箚論朴純也,意以爲李馥之當初發論,固得臺體,而僚議參差,未卽停當,則在馥之道,所當更相往復,歸一則論啓可也,起鬧則引避可也,而不此之爲,乃引疾數日,徑先陳疏,揆以體例,亦涉未妥,以此請遞,不爲無據,故以有所執爲言,非以李馥之論,爲不當立而當落也。卽伏見執義金奐疏本,初則曰公論所在,不宜糢糊,繼而曰言議之地,未免苟且,大加非斥,臣等不勝瞿然之至。夫峻發之論,固所當扶植,而臺閣之體,亦不可墜失,則豈可以大意之固好,而掩其節目之生疏乎?況所謂雖有所執云者,初非許可之語,特其遣辭之際,未盡其詳耳,寧有一毫爲朴純地,而人言不諒,詆斥至此,臣等何敢自以爲是,而晏然於榮次乎?伏乞聖明,亟遞臣等之職,以謝公議,不勝幸甚。答曰,省疏具悉。爾等勿辭察職。
修撰姜碩賓疏曰,伏以臣於本館之箚論朴純也,亦與之同參矣。臣意以爲李馥,初旣發簡,僚議參差,而不卽往復,已失臺體,病有商確,固無所妨,而陳疏引咎,殊無意義,體例所在,此可遞也。朴純之執此請遞,不爲無據,而但多官引避之辭,旣有前後矛盾之失,此亦當落,而强請出仕,未免失當云,則僚議亦以爲然,而相議論箚矣。伏見執義金奐之疏本,拈出箚語中雖有所執之四字,詆之以糢糊,斥之以苟且,所見旣異,則所論亦異者,自是事理之當然,臣不欲多辨也。李馥之擧措顚錯,莫此爲甚,强諉節目之生疎,而必欲護其所失者,亦未知其可也。近因此事,輾轉起鬧,首尾兩朔,紛紜至此,此何光景耶?聖意勤懇,屢責朝著之鬧擾,而臣不能仰體,日事煩瀆,是亦臣之罪也。身居言議之地,論事不明,不能扶植臺閣,致有憲官之斥,何敢自以爲是,而晏然於榮次乎?請亟命遞臣職名,仍治臣罪,以謝人言,不勝幸甚。答曰,省疏具悉。爾其勿辭察職。
上在昌慶宮。停常參·經筵。
有政。
南天澤啓曰,明日常參·經筵,取稟。傳曰,只晝講。
藥房都提調許積,提調閔熙,副提調鄭榏啓曰,伏未審夜來,聖體若何?昨日遠臨郊外,勞動行禮之餘,不瑕有添傷之患乎?慈殿氣候,亦何如?臣等,終宵憂慮,敢來問安。答曰,慈候安寧,予則無事矣。
大殿,政院·玉堂問安。答曰,知道。
大王大妃殿·王大妃殿·中殿,藥房問安。答曰,知道。
南天澤啓曰,宰臣靈豊君湜,館所問安進去,下直。傳曰,知道。
吳始復啓曰,大司憲,持平一員未差,執義金奐未肅拜,掌令姜碩耉,迎接都監郞廳進,掌令韓垽·李聃命在外,今日以監察茶時之意,敢啓。傳曰,知道。
南天澤啓曰,宰臣靈豊君湜,館所問安,則勅使答以早遣中使下問,不勝感激之餘,又遣宰臣下問,俺等雖有所患,尤覺蘇快云矣,敢啓。傳曰,知道。
吳始復,以義禁府言啓曰,安邊前府使沈攸,永興前府使梁侙,三水前前郡守成胤童,前郡守安緝等拿來,咸鏡監司啓本備邊司粘目,憑閱處置事,傳旨啓下矣。成胤童,方待命於本府,卽爲拿囚,沈攸,時在西部龍山,待開門當爲拿囚,而梁侙,時在京畿砥平地,安緝,時在交河地,依例府書吏·羅將,發遣拿來,何如?傳曰,允。
閔黯,以都摠府言啓曰,副摠管閔蓍重,除標信,義禁府坐起進去之意,敢啓。傳曰,知道。
又以兵曹言啓曰,備邊司郞廳,以領·左相意啓曰,仁政殿宣勅山呼時,左右列立之禁軍,亦爲一時山呼,例也,而今日則爲其將者,旣不肯發口,其所率禁軍之山呼者,不過三分之一,問其由於兵曹,則以爲入直堂上,豫先再三申飭,而猶且如此云,事極可駭。許多禁軍,雖難一一摘發治罪,禁軍將,則從重推考,其正領,則令兵曹決棍懲治,何如?傳曰,允事,命下矣。各番正領等,捉致本曹,決棍十五度之意,敢啓。傳曰,知道。
南天澤,以吏曹言啓曰,在前頒赦爲之,則有別歲抄之擧,今則何以爲之?敢稟。傳曰,依爲之。
又以禮曹言啓曰,禮貌官中,贊禮指揮,別爲差定者,所以指助贊禮,無失節次之意,而昨日左右贊禮,俱以失禮罷職,則當該禮貌官,亦難免其責,汰去,何如?傳曰,允。
閔黯,以備邊司言啓曰,今番武科之數,至於一萬四千餘人之多,雖除咸鏡道及有故不參之人,當爲應榜者,必不下萬餘人,闕庭則不但狹窄難容,亦有紛雜喧鬧之弊,唱榜,不得已依丁丑·辛卯等年例,設行於敦化門外,宜當,以此分付擧行,何如?傳曰,允。
南天澤啓曰,啓下上言五十九張內,違格九張,猥濫一張,此十張還入,啓字爻周之意,敢啓。傳曰,猥濫則當爲爻周,而違格則遐方之人,未諳規例之致,勿爲爻周。
傳曰,近因趙嗣基·李壽慶事,許多臺官,旣簡旋疏,乍避乍出,乃至於三避,當論而論之,可嫌而來避,乃是言責之道,而比來則極涉糢糊,不成說話,徒惹鬧端,是何臺體耶,是何光景耶?去年因一事再避者,勿捧事,說及於登筵之時,而近日則至於三避,泛泛捧入,事極不當。今後則捧承傳一事再避者,切勿捧入。
南天澤,以吏曹言啓曰,別歲抄爲之事,命下矣。永不敍用,準期不敍,災傷罷黜,褒貶居中·居下人員,竝依例書入乎?敢稟。傳曰,勿爲書入。
以京畿監司英陵忌辰祭祭官差出事狀啓,傳于南天澤曰,自前勅使時,參祭後未及站上之時,則有京官差出之規,今亦以京官差送事,分付吏曹。
以京畿監司狀啓,行副護軍韓垽病重,上去不得事,傳曰,爾其勿辭,調理上來,下諭。
吏批,參議吳挺昌進,左承旨李溟翼進。
兵批,參議徐文尙進,左副承旨閔黯進。
吏批啓曰,判書尹鑴受由在外,參判李袤病不來,小臣獨政未安,何以爲之?敢稟。傳曰,只出緊任。
又啓曰,兩司闕員,今當差出,而擬望之人乏少,外任竝擬,何如?傳曰,允。
獻納安如石啓曰措辭見上,請抱川縣監權慬,梁山郡守金斗翼罷職。答曰,依啓。
吏批,以睦來善爲大司憲,李沃爲大司諫,沈檀爲持平,兪夏益爲副校理,朴長卿爲高原郡守,朴守儉爲梁山郡守,許穧爲抱川縣監,鄭之虎爲刑曹參判,申善溫·閔重魯爲正言,姜汝㦿爲校理,李日井爲兵曹正郞,李枝茂爲判決事,大司成單洪宇遠。
兵批,以鄭之虎爲副護軍,兪夏益·申翼相爲副司直,李日井·李華鎭·申善溫爲副司果。
金德遠,以戶曹言啓曰,本曹郞廳,各有所掌,事務煩劇,不可數遞之意,曾已啓達矣。正郞朴守儉以應辦色,專掌勅使需用之事,今日政,移拜梁山郡守,事極狼狽,卽爲改差新授梁山,口傳仍任本曹正郞,專意察任,何如?傳曰,允。
南天澤,以迎接都監言啓曰,今日見官禮後,當請下馬宴於明日,今日則別茶啖及別雌牛,依例入給之意,敢啓。傳曰,知道。
又以迎接都監言啓曰,卽者通官傳言曰,見官禮則當待頒赦後,隨時爲之,而才人則當於行禮後觀戱,善角抵人,毋論壯少,各一百名式,各兩邊排入,以爲勅使破寂之計,整齊後來告云,故依前例,分付漢城府,抄擇之意,敢啓。傳曰,知道。
又以迎接都監言啓曰,卽者李一善,使差備譯官,傳言於臣等曰,斜笠二部,有切迫用處,都監,有欲相顧之意,則匠工卽招入,若以爲難,則不必强請云。通官輩,斜笠與紫驄笠,從前請求而去,今番則溫辭請懇,如此,臣等,答以通官,自行路,多有周旋之事,朝廷方以爲感,當依此造給之意,善手匠人二人,卽爲招入矣,敢啓。傳曰,知道。
又以迎接都監言啓曰,卽者兩勅,出坐西宴廳,百官依例見官禮矣,敢啓。傳曰,知道。
又以迎接都監言啓曰,卽者兩勅,出坐南樓,呈才人使之招入,故分付入送之意,敢啓。傳曰,知道。
又以迎接都監言啓曰,軍色郞廳兵曹正郞沈檀,今日政,移拜憲職,其代,以兵曹正郞南有星差下,使之察任,何如?傳曰,允。
又以迎接都監言啓曰,卽者兩勅,與通官及家丁,會坐南樓,方觀才人之戱耳,敢啓。傳曰,知道。
又以迎接都監言啓曰,聖節,在於今十八日,望闕禮行不行,使差備譯官,探問於勅使,則以爲俺等,則只率通官·家丁,行禮於西宴廳,都監官員,則不必同參於西宴廳云矣,敢啓。傳曰,知道。
又以迎接都監言啓曰,見官禮罷後,大臣仍爲會坐,使差備譯官,停當下馬宴,則勅使,問自上親行與否,以不可親行之意,據例措辭回答,則勅使言國王,方在衰服之中,固知其事勢難便,而俺等,旣奉皇命而來,國王豈可無一番來臨之擧乎云云,而其語勢,頗有慍意。曲折則大臣,將於明日,登對啓知,而自都監,依例請行下馬宴於明日,則勅使答以俺等,仰體皇帝軫念本國之意,一路七站之宴,旣令勿設,而京中宴禮,則有皇帝所定度數一二度,則不可專廢,更待俺等定日分付後設行,都監則勿爲煩請可也云,敢啓。傳曰,知道。
又以都監言啓曰,勅使觀戱才人,出給勅使房例入酒饋之,且使都監米布賞格,依謄錄下地木三十匹,米五石入給,則使才人分執,兩勅使,各出銀子一兩,別賞兒才人二名,仍令放送各道之意,敢啓。傳曰,知道。
又以迎接都監言啓曰,御醫金萬直,自今日來到館所,上勅使則施鍼,張孝禮則施灸矣,敢啓。傳曰,知道。
又以迎接都監言啓曰,卽者大通官李一善,出諺書一封,使之傳給於三浦申永後家,受答以給云,衙譯金連立,出給諺書二封,而一封則小帽十一立同封,傳於廣州李生員家,一封則傳於禮賓寺內韓繼仁家,受答以來云,依例拆見其書,則只問其族屬等安否而已,別無他語,故卽爲傳給之意,敢啓。傳曰,知道。
又以迎接都監言啓曰,卽者上·副使,率家丁,登柵觀望矣,敢啓。傳曰,知道。
未時,白雲一道如氣,起自艮方,直指南方,長竟天,廣尺許,良久乃滅。夜自三更至五更,月暈。
敎中外大小官僚·耆老·軍民·閑良人等書,王若曰,進徽號於兩宮,孝之至也,頒溫綍於偏壤,恩莫大焉。肆敭諭告之辭,庸示喜忭之意。仰惟帝年之沖幼,寔奉慈旨於簾帷,雖神武之出天,丕基永固,而訓敎之以義,令聞彌彰。屬玆貳極之受封,加以四字之稱美,縟禮成於北闕,壺儀逾尊,愛敬盡於東朝,孝思維則,賀頌旣遍於中國,寵渥仍及於外藩。不亦榮乎?使華之星軺接軫,維其多矣,尙方之雲錦溢包。深慙僻荒,未造拜稽之列,曲荷眷顧,屢降渙汗之音。此誠千載之洪休,可無肆赦之霈澤。自本月十六日昧爽以前,除謀反,大逆謀叛,子孫謀殺歐罵祖父母·父母,妻妾謀殺夫,奴婢謀殺主,謀故殺人,魘魅蠱毒,關係國家綱常,贓汚强竊盜外,徒流以下,已至配所,未至配所,已發覺,未發覺,已決正,未決正,咸宥除之,敢以宥旨前事相告者,以其罪罪之,在官者各加一資,資窮者代加。於戱,傾否回泰,囿群品而咸亨,蕩垢滌瑕,自今日而更始,故玆敎示,想宜知悉。
吏曹判書尹鑴疏曰,伏以臣,受命恩暇,馹澆奠,歸省父母墳,以至祖父母墳,恩被丘壠,感徹幽明,隕涕之外,無所圖報,使价遽降,招呼旋至,臣於此,又不勝惶怖隕越于下。抑臣情迹臲卼,行止之棲遑,固不可論,而蒲柳之質,望秋而衰,年今六十,目昏耳聾,精神已虧,筋力已愆,數日之餘,兼以外冒,心腹遂以潰亂,四肢不復從令,臣雖欲自力於奔走,以效狗馬之勞,亦不可得矣。瞻望雲霄,只切拱北之心,撫躬悲慙,自歎良時之蕩軼。況臣所帶職名,俱非閑漫職事,其中銓曹·禁府,尤係朝家緊重差任,緣賤臣罪尤疾病,久致曠務,臣心憂恐,尤不知置身之所。伏乞聖慈,諒臣情勢,矜臣疾病,亟許遞免,以幸公私,以安臣心。無任瞻天祈懇之至,謹昧死以聞。答曰,省疏具悉卿懇。卿請暇焚黃,行色蒼黃,去而不返,卿之志操高遠,雖倣古人納履而去,不俟終日之義,第念予之所尊者,乃卿,卿之所恃者,乃予耳。史官自驪歸見,未得入來之報,予心缺然,誠慙情義淺薄,惟卿,亟回長往之心,宜速登程,以慰予心。
上在慶德宮。停常參·經筵。
辰時,日有左珥。自巳時至酉時,日暈。夜一更,月暈。五更,月暈。
南天澤啓曰,明日聖節相値,視事,頉稟。傳曰,知道。
閔黯啓曰,小臣館所問安進去,下直。傳曰,知道。
又啓曰,臣進詣館所問安,則勅使答以早遣近侍下問,不勝感激,俺等,國王德分,無事經宿云矣,敢啓。傳曰,知道。
南天澤啓曰,來二十一日,輪對日次,而文武科放榜相値,頉稟。傳曰,知道。
閔黯,以都摠府言啓曰,副摠管閔蓍重,除標信,義禁府坐起進去之意,敢啓。傳曰,知道。
又啓曰,頃因有故,賓廳日次,不得坐起,今日非日次,而有定奪之事,大臣以下來會賓廳云矣,敢啓。傳曰,晝講後,入侍。
傳于閔黯曰,晝講停,大臣·備局堂上,引見。
南天澤啓曰,翰林上下番,皆以兼春秋備員,事甚苟簡,待敎李后沆,旣已蒙放,而累度催促,終不入來,卽爲牌招,使之入直,何如?傳曰,允。
又啓曰,迎接都監郞廳差下之後,除本司,例也,而掌令姜碩耉,以都監郞廳,除授本職,卽今憲府,無他行公之員,以監察,代行茶時,事體未安,故招致憲府掌務吏·掌令,今日當行茶時之意,分付,則稱以除本司,再三往復,茶時,不過暫時可行之事,引見,亦非逐日常有之擧,今後憲府無他行公之人,則雖除本司之員,茶時及備局引見時入侍事,定式施行,何如?傳曰,允。
明日,開門未明,望闕禮,待開門卽爲行禮事,榻前下敎。
上曰,聞祔太廟時諸執事,無以備數差出云,後日參議獨政時,堂上闕員,破格沒數差出,禁府都事闕員,亦破格差出事,榻前下敎。
明日卯辰間時,館所擧動事,榻前定奪。
鄭榏,以戶曹言啓曰,今三月初九日藥房入診時,禮曹判書閔熙所啓,頃者,臣以典牲署羊口復舊事,陳達蒙允矣。退與戶曹判書吳挺緯相議,則以爲戶曹所減中,京畿及咸鏡道所有羊口,色純可合於用,參酌劃給事,當爲稟達施行云,大同廳所減,則姑勿復舊仍置,何如?上曰,依爲之事,命下矣。祭亨所用典牲署羊口,京畿·兩湖·江原等道,則宣惠廳次知,而因年凶全減,咸鏡·兩西,則戶曹次知,而咸鏡道十一口內,減八口,兩西九口內,減六口,通各道仍存者,只是三十一口,而前頭祔廟大祭及其他別祭所用,至於四十餘口之多,將未免難繼之患,故京畿各邑會付中,純色羊七口,從便分定,使之上納繼用,而純色羊,其數不多,前頭繼用可慮,咸鏡道權減八口內,五口復舊上納,以重祭亨,宜當,大臣之意,亦如此,依此知委施行,何如?傳曰,允。
閔黯,以都摠府言啓曰,明日館所擧動時,侍衛及各差備,不可不備員,而副摠管閔蓍重,急患衄血,症勢極重,不得進參,李旰,以馬兵別將進去,一員未差,令該曹未差之代,以在京無故人,今日內口傳差出,以重侍衛,何如?傳曰,允。
南天澤,以內醫院官員,以都提調意啓曰,從前秩卑之人,除授陵殿等處不敢當之官,則自該曹,啓請換差他司,例也。頃者,本院鍼醫柳瑺,以庶孽,除授宗廟署奉事,吏曹據例換差濟用監奉事矣。厥後議藥廳醫官趙錫孚,以中部參奉,陞敍司饔院奉事,司饔院,與他小各司不同,各司官員之進排供上者,進前而拜,司饔之官,坐受其拜,已成舊例,故該院提調,以爲庶孽,不可坐受各司官員之拜,使不得行公。吏曹則以爲,秩卑人之爲司饔院官員者,前後非一,不可換差,以致錫孚不得仕進於本院者,已至兩月,不可無變通之道。趙錫孚,令該曹依柳瑺例,換差相當職,何如?傳曰,允。
兵批,口傳,以李正英爲副摠管。
南天澤,以迎接都監言啓曰,今日,乃是空日,別茶啖排入,別雌牛則依前例,間日入給之意,敢啓。傳曰,知道。
又以迎接都監言啓曰,勅使,明日聖節望闕禮時,闕牌儀仗,依例排設於西宴廳,司香官勿入,臨時豫爲焚香,則平明行禮云,依此擧行之意,分付各該司矣,敢啓。傳曰,知道。
又以迎接都監言啓曰,今日,別雌牛,間日入給之意,纔已啓達矣。卽者兩勅使,使差備譯官,傳言於都監曰,空日則別雌牛,逐日入給,雖曰前例,本國年飢,當此農節,多宰牛畜,亦爲可念,今日則勿入,待明日入之,爲可云。別雌牛間日入給,乃是數年間新例,固非前例,勅使何知前例,而其言如此者,必出於李一善,示其不忘前例,仍以好意,借重勅使之語而言之也。然旣知減給,不以怒激之,而反以除弊爲言,意在生光可知,自都監,措辭致謝矣,敢啓。傳曰,知道。
又以迎接都監言啓曰,卽者勅使,欲觀角抵之戲,善角抵者二百名招入云,依其言入送之意,敢啓。傳曰,知道。
又以迎接都監言啓曰,卽者上副使,與大通官等,出坐南樓,觀角抵之戲矣,敢啓。傳曰,知道。
又以迎接都監言啓曰,卽見京畿監司牒呈,則副勅馬鞍,今始覓得,竝其得鞍人金莫立·洛陽等二名送來,鞍具所失者無多,而段段分割,人力所爲之狀難掩,事之可駭,莫此甚矣。同鞍,卽令譯官措辭,入給於大通官,則勅使聞之,使譯官傳言於都監曰,馬主,終日冒雨,忍飢馳逐,不死者大幸,至於鞍子,雖永失,甚不關,今此得鞍者,異於偸竊,雖有分裂之事,不過無識之致,須勿治罪,使渠輩,知俺貴人賤物之意,縷縷言之,又出送譯官申之曰,重治固爲不可,雖輕罰,莫如全釋之爲愈,願以此意啓達,期於必施之云矣,而莫立等所爲,終不可置之,令刑曹囚禁科治,何如?傳曰,允。
又以迎接都監言啓曰,卽者勅使,使差備譯官傳言於臣等曰,當此擧國衣白之日,來此別監·中禁等,爲俺等,至着紅衣,於心未安,卽令改黑衣云。臣等,答以勅使之言,雖爲感激,在我敬待勅使之道,有所未安之意通之,則勅使曰,依俺等之言行之,亦是爲俺等之意也,依此爲之云,故卽令改着黑衣矣,敢啓。傳曰,知道。
又以迎接都監言啓曰,卽者臣等,以定奪服色,明日親臨之意,使差備譯官,相議於大通官,則勅使聞之曰,國王迎勅時,權着黑袍,敬皇命也,與俺等相接時,稍降以黲袍,亦禮之節也,依此行之無妨,頗有欣喜之色云。臣等,更以侍臣服色,當從上服之意探問,則沈思良久,亦許之。明日親行之意,今日內,遣中使,先爲言及,尤似便當,敢此仰稟。傳曰,依啓。
又以迎接都監言啓曰,勅使觀角抵之戲,連勝五人者,以自持銀子,各給三錢,因爲饋酒一盞而罷送矣,敢啓。傳曰,知道。
獻納安如石啓曰,臣本一庸人耳,適當乏人之際,前後忝叨,非止一再,自知不似,人謂斯何,心常愧懼,若隕淵谷。今日筵中,大臣以近日臺閣含默不言,大加面斥,至以周遮掩護,相助匿非等語,摧折太過,大臣所指,果未知誰某,而混以今日之臺臣,皆謂之掩護匿非,則其所以待臺閣者,無乃太薄歟?臣亦方忝臺席,旣被大臣之斥,則何敢自以爲是,而晏然仍冒乎?請命遞斥臣職。答曰,勿辭。
掌令姜碩耉啓曰,譾劣如臣,百不猶人,前後忝叨言地,絲毫無補,尋常愧恧,日昨又蒙新除之命,而方差伴迎接都監,故凡干物議,未及詳聞矣。今日引對,大臣以近日兩司之臣,含默不言,徒事掩護等語,峻加面斥,臣於此,不勝瞿然之至。今日朝臣,遭遇聖明,身居臺閣,則苟有一分人心者,何敢欺瞞君父,遮護朋儕,自陷於人臣之極罪乎?大臣所指斥,果未知誰某,而臣方忝臺席,何敢曰已無所失,而晏然在職乎?請命遞斥臣職。答曰,勿辭。
金德遠啓曰,獻納安如石,掌令姜碩耉,再啓煩瀆,退待物論矣。傳曰,知道。
又啓曰,近日兩司行公之員,只有掌令姜碩耉,獻納安如石,而以見斥於大臣,引避退待,其處置,歸於玉堂,再三催促,尙爾遷延,今若等待其處置,則明日擧動時,兩司隨駕之官,將無以備員,兩司在京未肅拜人員,明日待開門,竝牌招肅拜,以爲侍臣陪從之地,何如?傳曰,允。
大司諫李沃疏曰,伏以臣,庸下無供時之具,虛薄有嬰身之疾,加以寡合於人,平生多口,幸屬新化,叨逢盛際,遂以不才之最,亦廁群彦之後,是猶春雨旣濡,萬品欣欣,蘭蕙之珍,菅蒯之賤,悉囿於滋養之中也。恩重於丘山,效蔑於絲毫,平居懍懍,悚懼爲事,惟其榮寵虛紆,災眚荐至,人有論臣,累及臣父,臣之形迹,自是臲卼,臣之情地,轉益恧縮,區區犬馬之誠,莫徹於吾君,而悠悠是非之談,噂沓於末路,臣唯自尤,尙誰咎哉?今玆新命,實出意外,棄滌瘢瑕,聖渥斯至,走伏官次,臣職當然,而顧伏念伊日所遭,有關廉隅,人是其人,職是其職,抗顔復覩,決無是理,瀆冒宸威,敢暴危衷,固臣之所不能已者也。仰惟日月之明,無不遍照,天地之大,有所寬假,伏乞聖慈,恕臣犯分之誅,察臣疾聲之呼,將臣職名,特許鐫免,得以優游閑地,自守愚分,不勝萬幸。臣無任瞻天祈懇之至,謹昧死以聞。
午時,上御經筵廳,大臣·備局堂上,引見。領議政許積,左議政權大運,右議政許穆,戶曹判書吳挺緯,漢城判尹吳始壽,兵曹參判鄭晳,參知李宇鼎,左副承旨閔黯,弘文館應敎柳命賢,司憲府掌令姜碩耉,司諫院獻納安如石,假注書安如岳·李漢命,記注官李日三·李煿入侍。許積進曰,再昨擧動之後,上候不瑕有傷乎?上曰,無事耳。積曰,熱候之升降,尙未已乎?上曰,然。積曰,近日水刺所進,幾何?上曰,一時所進,不過一二合之食耳。積曰,當此春秋盛壯之時,水刺所進,若是之少,此其最可悶慮處也。權大運曰,以凡人言之,此時血氣方盛,飮食必多,而自上所進水刺,不過一二合,誠極悶慮矣。許穆曰,仰瞻天顔,瘦瘠頗甚,哀疚之中,固宜如此,而極爲悶慮矣。積曰,大王大妃殿·慈殿氣候,近日亦何如?上曰,無事耳。積曰,今日非引見日次,而有定奪之事矣。臣等,以宴事議於勅使,則勅使曰,然則國王,不欲一來相見乎?臣等,答以豈不欲來見乎?但今拘忌之疾,尙未止熄,此時出入,誠爲切迫,而迎勅之禮,事體重大,故再昨郊外之行,雖不得已爲之,更出於館所則果難云。勅使曰,已行迎勅大禮,此則雖迫於私禮,而俺等,旣奉皇命而來,豈可無一來相見乎?以大臣代行云者,是國王之意乎,抑都監之言乎?臣答以國王之意,豈如是乎?此出於大臣與都監之意云,而昨日草記時,曲折甚多,故只陳其槪矣。且臣聞譯官之言,則勅使在中路,亦曰今此迎勅,國王不可不親行,而一次館所之來臨,亦不可已云,蓋其意,自上必欲來見也。臣等,又謂勅使曰,館所之行,不但以拘忌爲悶,至於宴禮,衰服之中,決不可行之云,則彼以爲雖不行宴禮,不可不一來相見云矣。且臣等,以服色當用素服之意問之,則李一善以爲,素服則有所重難,今此往來時,凡事,上使必逐日記錄,以其所記,歸而上于皇帝,皇帝若以國王之白衣來見爲不可,則何以爲之?欲以白衣來見,則不如託病不出云,而一善入館內,久而後還出言曰,用黑帽·烏帶·玉色衣,似爲適中云矣。吳挺緯曰,服色則用此服色,無妨矣。積曰,一善以爲,此時異於他時,彼此交厚之道,當曲盡爲之,以致兩國之安爲好,何不告于領相云,故臣送言曰,於心終有所不安,當告于國王,停當後回報云,而與諸臣相議,則皆以玉色爲無妨,鄭晳獨以爲玉色亦難行,而蓋一次往見,則似不可已矣。大運曰,仁政殿臨罷時,自上旣有往見之言,而彼無遜讓之語,則往見,似當矣。且其間纖細節目,不必與彼相爭耳。宇鼎曰,雖相爭,不關耳。上曰,然則往見,而往見時服色,以黲袍爲之,可也。積曰,可以擇日爲之矣。上曰,唯。積曰,臣,使譯官試問于一善曰,國王,以黲袍來臨,而勅使或以黲袍爲不可,則其何以爲之?一善以爲,此則吾將擔當周旋云,蓋已與勅使相議,故如是耳。上曰,唯。積曰,此乃下馬宴,從速爲之,可矣。上曰,速爲之,可也。且予時時有痰火上升之病,若久於館所,則或有所傷,趁今平安時行之爲可,以明日爲之事,分付。挺緯曰,自上只行茶禮,而宴禮則大臣代行之意,亦爲分付,何如?上曰,唯。積曰,擧動,定以明日,都監或有未及辦備者乎?大運曰,有何不備乎?挺緯曰,以再明爲之,則尤便矣。上曰,欲以無事時爲之耳。積曰,上候如此,甚可悶矣。大運曰,此非尋常感冒之比,其於將攝之道,不可不愼矣。上曰,明日擧動,趁早爲之,可矣。大運曰,伏聞自上讀書太勤,寢睡未穩,當此短夜,至於三更後撤讀云,此非但有害於將攝之道,人君爲學,異於韋布,不在章句之末,而唯以不息爲貴,何若是過爲勞悴耶?穆曰,雖以經生學子言之,不量氣力,讀書太勤,而致有疾病者,往往有之,況學問之道,沈潛玩味,體認思索,爲第一項工夫,而讀工則抑其下耳。人君,何可不思愛身之道,而至於如此乎?大運曰,右相之言,至可矣。凡爲學,惟務涵泳,不須程督,故右相,每與學者言,必以此勸之耳。穆曰,臣平生好讀書,自縻職事以來,始乃撤讀,而少時讀工太過,則必生疾病矣。積曰,人臣,豈有勸其君不勤學者,而今殿下,過爲勤勞,有害將攝,故臣等,如是仰達矣。上曰,明日擧動,與望闕禮相値矣。積曰,望闕禮早行云,雖相値,可無拘礙之事耳。上曰,擧動,以明日卯辰間乙時,定之,可也。積曰,祔廟迫頭,而其日,卽夏享大祭之日也。上曰,兼行耶?積曰,兼行而諸執事甚多矣。大運曰,我國官員,其數本來不多,而卽今闕員亦多,故執事之差定,甚爲苟簡矣。積曰,吏曹判書久在外,參判病不仕,而只有參議,故各司闕員,緊窠外,不能差出,將來祭官,無以備員,後日政,雖參議獨政,無論緊窠與不緊窠,參上闕員,盡數差出,何如?上曰,前日禁府都事,旣已破格差出,今亦依此,盡爲差出,可也。吳始壽曰,禁府都事,以相避,方有二闕耳。上曰,今又破格差出。穆曰,吏曹參判李袤,腫患今已濃潰,大勢雖得差愈,至於出入,則尙無其期,而判書尹鑴,久在外,不但銓曹之事,多有苟簡,尹鑴,以論議矛盾,蹤跡非便,受由下鄕,還朝未易,其在聖上優待之道,亦宜暫許遞改矣。大運曰,古事,吏判過二都目,則許遞云矣。上曰,吏·兵判,必於二都目後改差,故仁祖朝,以吏判過都目,不爲呈辭爲非耳。積曰,此乃崔鳴吉爲吏判時事耳。大運曰,銓曹之規,判書之所爲事甚多,而尹鑴之還朝遲速,姑未可知,依其情願,姑爲許遞,不害於優禮之道矣。上曰,欲安卿心,今姑勉副,須速上來之意,承旨措辭下諭,可也。積曰,昨以臺諫避嫌事,有下敎,恐上或未詳其規例,而有此敎也。夫以三避爲瀆擾者,旣以一事引避,而又以其事再避三避,則此之謂三避瀆擾也。今日井,則與壽慶,應有相避,其勢不得不避,而鄭之虎等,以瀆擾請遞,甚爲非矣。其後之虎等,旣已見落,而自上卽有此敎,或以之虎等處置,爲是而然耶?上曰,憲府事,果瀆擾矣。大運曰,事之根本雖同,而層節各異,此非一事三避之類也。積曰,蓋此事,是非所關,而其曲折,自上必不審知矣。卽今群臣,雖一心精白,以事殿下,國事猶恐其不濟,況臺諫,耳目之官,而未懷公心,私護所親,語不明白,眩亂雌黃,殿下何以辨其是非乎?臣嘗與權大運,論此事,不勝憂憤,早欲明陳其顚末,而恐其紛擾,未果矣,今不可不陳耳。小臣與嗣基,相知熟矣,人皆以嗣基,爲怪妄,而臣則以爲剛直,故有此毁也。以其疏中紙牌事,人皆謂罔上,而臣則以爲,只聞悅之者之言,而不知其不悅者之亦多,故有此言也。壽慶,以嗣基,至比於趙高·楊國忠,其言過矣。言雖過,渠旣有失,故有以致人言,而乃反以家行不美之語,詆訾議己之壽慶,人孰不以嗣基爲非,而臣則以爲,此亦性燥,故有此失也,常主容恕之論矣。及其後日之疏有曰,大論,非壽慶不成。又曰,重壽慶之爲人,以節義相許云,此則欺君也。臣於此,始覺其心迹之不美矣。大運曰,領相,嘗以嗣基爲可恕,及今悔之矣。積曰,大論,若謂非天漢不成,則可也,而當初壽慶,來於大論已發日久之後,其不待壽慶而來也明矣。且嗣基,誠重壽慶,則何以家行不美之說,欲爲陳疏侵攻乎?其疏本,承旨閔黯·李夏鎭,皆見之,且以靑松·安州事,大言於政院,院中下吏,無不聞之,而終欲匿其前言,至以節義相許爲言,或毁或譽,反覆甚矣,世間安有如此士夫乎?其中,有甚不美者,其疏有曰,借己之言,而欲中傷壽慶,借壽慶之言,而又欲中傷渠云,有若臺官,構虛揑無而欲害者然,此何心術耶?其前後反覆,實士夫之羞也。大運曰,反攻議己之人,本來嗣基之能事也,嗣基,何可謂之士夫乎?積曰,李壽慶家行云云之說,曾於榻前,以弘錄事,略有所達,今不敢更發,而蓋此說,喧騰如此,則設使壽慶,元無此事,在渠之道,唯當退伏,以俟公議,渠何敢冒沒廉恥,晏然行公乎?嗣基·壽慶,竝合削去仕版,而今日臺諫,媕婀不發,尙無一言,此何臺體耶?大運曰,臺諫,皆平日相親之故,周遮掩護,一至於此,是相率欺君也。臣,年迫七十,位極人臣,爲國靡他,是臣之素志也。臣等,又爲周遮掩護,則人君,何由聞其曲折耶?積曰,李夏鎭,旣見其疏本,夏鎭之言,臣亦聞之,而只以有所云云等語,糢糊說道,極爲無據矣。今爲已事,不必追論,而當其爲大諫時,臺諫請罷,宜矣。其後紛擾者,不可盡達,玉堂·兩司,皆是一樣,而其中李馥最優,獨自發論,此是鄕人,故少謀而然也。大運曰,亦有節目間生疎之事矣。積曰,初旣發簡,僚議參差,而更不往復,徑先陳疏,此所謂節目間生疎處耳。上曰,馥,是矣。大運曰,鄕人則多樸直耳。積曰,黨論,甚非也,而當其竝立之時,猶有相憚之道矣。今則渾然一色,率是舊要,故相與庇護,無所不至,其爲害,反甚於前耳。方今臣僚之所當勉者,只在於擺祛偏私,勿欺吾君,君卽父也,豈可以爲其私交,而欺我君父乎?近者金奐,亦有陳疏,而其言則出於公論矣。大運曰,金奐,所當論啓,而以病不能出耳。穆曰,朝廷,若是不睦矣。大運曰,此非不睦也,以其和同之太過,故如是矣。穆曰,國政得失,大臣固當陳達,而至於攻擊,則非朝廷美事,自上宜斟酌聽納也。積曰,所謂攻擊者,何意耶?自上宜可下問也。大運曰,此非攻擊,乃是明是非,自上,當審其攻擊與否耳。穆曰,凡事,當穩當處之,若過激,則不可矣。積曰,然則雖有小人,委以攻擊而不論乎?此事,不可不斷而爲之,趙嗣基·李壽慶,削去仕版然後,可以鎭定矣。上曰,趙嗣基·李壽慶,竝削去仕版。閔黯曰,趙嗣基·李壽慶事,果非矣,而至於金奐之疏,亦不穩當矣。朴純之請遞李馥,以臺體言之,少無不可,而奐非斥太過,臣未知其可也。又曰,李日井之避,在所不已,則鄭之虎·李華鎭等處置請遞,大爲失當,物議之非,勢所必至,而乃反盛氣含慍,侵詆玉堂,極爲無據矣。大運曰,此則不知人事矣。黯曰,凡於人事上,亦不能周旋,如此而安可爲言責之任乎?曾以崔聖任事,之虎·華鎭,有所論啓,而其措語,皆是褒啓,傳之四方,未免貽笑,此實臺閣羞恥事也。近來臺官,全不擇人,苟充之弊,一至於此,事甚駭然矣。大運曰,諫院事,可謂慙愧矣。上曰,此指吁亦異矣等語耶?積曰,然矣。到今不必追罪,而臺諫擇差之意,則申飭銓官,爲宜矣。穆曰,此言是矣。臺官,不可不精選也。積曰,辨誣使,事體重大,臣意以爲,不可兼行於謝恩使,而右相之意,亦如此,故差出兩使矣。左相以爲,事之成不成,不在於使之兼不兼,而目今西路飢饉,前古所無,一時兩使,糜費甚巨,決無支堪之勢,謝恩使除之,以辨誣使兼行,爲可云矣。上曰,以辨誣使,兼行謝恩,謝恩使除之,可也。積曰,使行文書,有順差陪臣,專差陪臣等語,今此辨誣使,若曰專差,則有謝恩之兼,若曰順差,則其事不重,故難於其塡送矣。考見前例,則以一使,兼行進賀·正朝·冬至三使,而三處文書,皆稱專差,今亦依此爲之,似好矣。大運曰,如此則無偏重之意耳。上曰,唯。積曰,自古有辨誣使,則必有製述官,而副使鄭晳,書狀官李瑞雨,皆是能文之士,今則製述官,似不必出之,而上使福善君柟,以爲到彼後,若有文字構出之事,則必須參以衆見,期之於至善之地,爲當,製述官,不可不出云,旣有前例,且上使,必欲帶去,送之,亦可矣。上曰,然則製述官送之,可也。積曰,通川郡守李台瑞,善於文章,而製述官,乃是卑微者之任,例以使文學官輩爲之,台瑞則送之不可矣。上曰,此趙䃏所謂餘事吟咏者耶?諸臣曰,然矣。積曰,文川郡守李明彬,卽庶㜸文官也,以製述官,亦嘗往還于日本,而文辭有餘,且解吏文,故上使,願得此人而帶去云。李明彬瓜期已滿,而以吏判在外之故,不得出交代,文川郡守則後日政差出,李明彬則製述官差下以送,何如?上曰,依爲之。文川瓜滿代,後日雖參議獨政,破格差出,可也。積曰,史記,乃彼中禁物也,彼如曰,從何得見此冊,則難於其對矣。上曰,前日閔鼎重,亦以書冊生事耳。積曰,或云答以甲申前,得此冊則爲好,而此則歲月迂遠,彼且不信矣。臣意以爲,若答以小臣赴燕時,譯官趙東立買來,故得見云,則東立已死,彼不過革臣之職耳,無甚重難,故頃日賓廳會坐時,與諸臣,以此相語矣。戶判吳挺緯,歸以此言,言及于其姪輩,則福昌君楨,欲爲自當,以爲赴燕時,偶於買賣書冊中,見此語,不忍痛惋之心,犯禁持來,歸告國王云,則爲好耳。因此而雖身被徧罰,亦所甘心云,此事則依此爲之,似可矣。上曰,唯。鄭晳曰,福善君柟,亦以爲從實言之,可無尾患,飾辭以對,後必有悔云矣。挺緯曰,臣言于楨曰,彼中若有査覈之事,則必推其本源,彼若窮問其買於誰某,則何以答之耶?楨曰,答以暗夜竪子來賣,何以知其誰某,則爲可云矣。大運曰,臣在西路,聞百官俸祿,有復舊之命,蓋當初散料,出於萬不獲已,而先王,有年豐還復之敎矣。目今年事凶歉,處處設賑,而還復俸祿,似爲不當矣。上曰,散料,非重祿之道,常以爲未安,今則戶判,以爲頗有餘地,可以爲之云,故有是命耳。積曰,尹鑴陳達此言時,臣意亦欲待十月爲之,而上意每以散料,非重祿之道,爲未安,故臣不敢强請止之矣。今而思之,左相之言,是矣。第尹鑴,方在外,更不相議而改之,似乎未安耳。上曰,唯。積曰,散料事,臣於辛亥年所陳而行者耳。大運曰,此乃臣爲戶判時事也。其時臣意,亦以散料,爲未安矣。今又以還復爲難者,蓋初旣以年凶減之,則當此凶歲,無端復舊,似涉不當,故敢此仰達,而臣於凡事,本無必行己志之意耳。吳始壽曰,臣待罪金吾,故敢有所達耳。趙昌漢嚴刑一次之後,有加刑之命,而渠必欲面質,故招辭中,援引安㙫·任釐·金震奎等,竝請拿囚矣。使昌漢面對,則別無著實證問之事,似不當一向囚禁矣。上曰,其看證,不爲分明矣。積曰,此人等,旣非昌漢·壽遠說話時參聽之人,則不可謂援證,而況安㙫,方爲丹城縣監,尤不當滯囚矣。上曰,安㙫等三人,竝放送可也。始壽曰,臣奉使嶺南,得聞前都事權斗紀設場試士時,儒生輩,以不許改題事,至於起鬧,爭登廳上,圍匝試官,試官所坐之交倚,或爲撼動,試官所把之煙竹,或爲奪取,强迫侵陵,終得改題而後已,士習,極爲可駭矣。上曰,書題爲何?始壽曰,題則大哭明倫堂云耳。積曰,臣在外,聞始壽之言,而始知此事,天下安有如此士習乎?始壽曰,其在朝家事體,固不可置而不問,而首倡儒生,令本道摘發重治,似當矣。上曰,作亂儒生首倡者,令本道明査啓聞。積曰,監司在於本道,如此事,必無不知之理,而旣不嚴治,且不啓聞,亦難免其失,當該監司推考,何如?上曰,推考。始壽曰,上年慶尙道金山東堂時,儒生等,以試官不許擯攻之故,面辱試官,無所不至,設令試官,有些小失當之事,朝家體統若嚴,則豈有如此之擧乎?此而不治,將啓後日無窮之弊,令本道摘發啓聞後,重治,何如?上曰,依爲之。積曰,士習之可駭,有甚於此者,三嘉儒生權鑑,附託向日之時議,多有不美之事,故道內多士,齊會發文,施以儒罰,則鑑,不但不受其罰,乃反通文于列邑,醜辱罰己之多士,盛稱時烈之道學,擬之於朱子,而以今日,比之僞學之世,至擧僞學設禁時諸奸姓名,形諸文字,語極凶悖。儒生輩,計無奈何,請罪于監司,其時監司李觀徵,不肯聽施,以更施儒罰,不悛而後治罪,爲題矣。旋以瓜滿遞歸,儒生輩,不得已更會施罰,則鑑又爲通文,遍辱一道,而無倫之說,可駭之言,有甚於前,小不懲畏,揚揚赴擧,諸儒生,不勝其憤,又呈于監司,則監司鄭重徽,捉致囚禁,只施笞罰五度而放送云。權鑑,固宜重治遠配,以防後弊矣。且如此之人,監司猶不能嚴治,如此而何能號令一道,盡其風憲之責乎?前後監司,竝從重推考,何如?上曰,依爲之。權鑑則拿致京獄,處之。始壽曰,臣,下嶺南試所,還到尙州聞之,則五家作統時,本州忠淸道接界地一面都尹之家,有連夜放砲之變云。臣,聞來驚駭,問於五家統都廳,則曰各司奴婢,厭其身貢,匿其子女,不爲入統,而其面都尹,一一摘發,現錄成冊,故此輩之怨其都尹,比他尤甚,今此放砲之變,亦必此輩所爲云,不可不摘發重治矣。上曰,令本道明査啓聞。始壽曰,臣,以備局有司堂上乞免事陳疏,而不得蒙允,情勢亦迫,不得不更達矣。有司堂上,例爲構草於大臣之前,而臣自經關西方伯之後,重傷水土,手戰不能執筆,每當記草之際,或請他僚,或令郞廳代書,事極苟簡,若許遞免,則幸甚矣。積曰,備局凡事,有司堂上句管,而吳始壽,明敏察察,不可輕遞,而有礙於執筆,則誠然矣。上曰,有司之任,今姑許遞。積曰,兵曹參判鄭晳,非但曉事,議論之際,必盡己見,以鄭晳,代察有司之任,何如?上曰,依爲之。晳曰,文武榜謝恩時,例有六行單子之規,而今番武科,其數過萬,若令各爲單子,則不但遐方之人,皆以書呈爲難,亦甚煩雜,今依溫陽設科時例,只於壯元單子,以某等爲書入啓,何如?上曰,依爲之。始壽曰,慶州擧子李汝成,有同名者,一則父名士華也,一則父名定平也,士華之子李汝成,則兩技入格明白,定平之子李汝成,則兩技俱不入格,而定平之子汝成,錄名單子,有違格之處,更書以呈,則先呈單子拔去之際,士華子汝成之單子,未免換拔,故士華子汝成,六兩入格後,著名於定平子汝成之單子,柳葉箭得中後,又換著於定平子汝成之單子,居住·役名·姓名俱同,故汝成着名之際,只見姓名,不察四祖,以致如此,事體所在,不得不拔去,而考諸三試官長冊,又考臣私記,旣無可疑,招問兩人,亦不敢不以實直告,心知其冤,故榜目上送啓本中,備陳其由矣,下詢大臣而處之,何如?積曰,其狀啓,則下兵曹,而見其試所謄報,故臣亦知其曲折,冤抑甚矣。上曰,然則勿爲拔去,追付榜目末端,可也。柳命賢曰,臣竊聞頃日筵中,自上有甲寅年賓廳議禮大臣金壽興,欲爲敍用之敎云,聖意所在,固不敢測度,而臣,近以實錄都廳,得見其時日記,則實不勝痛惋之心矣。蓋宋時烈議禮之非,人孰不知,而特其權勢亢盛,氣熖熾張,附合者身榮,崖異者有罪,故人莫敢是非於其間者,殆至十數年矣。先王,一朝廓然覺悟,使之會議,則壽興,身爲領相,固當直陳是非,無所忌諱,而乃敢掩護周遮,欲言未言,先王之諄諄敎誨,至再至三,而怵於威勢,不顧國恩,終爲時烈地,而一向欺君,天壤間,安有如此臣子乎?先王所以特施編配之罰者,其意豈偶然,而曾未幾何,遽然放釋,已是失當,今豈可復爲敍用乎?筵中,有不可待以平人之語,此則聖明,已知其罪矣。旣知其罪,而豈有收敍之理乎?蓋自當初,討罪不嚴,懲惡不明,以致趙持謙·洪得禹輩,接迹而起,甚非細憂也。今若敍用壽興,則背公私黨之徒,更無所忌憚,其流之害,將至於君不君,臣不臣,此不可不慮也。又曰,趙昌漢事,蓋出於近來失志之徒,皆懷怨國之心,務爲無根駭懼之語,以爲人心動撓之計,世道可謂寒心矣。前於柳弼明事,朝廷,亦用寬典,故使奸細之徒,無所忌憚,以致如此,此輩雖論以逆律,少無不可矣。上曰,今日有嘔吐之漸,姑爲罷出,可也。諸臣,皆罷出。
上在昌慶宮。停常參·經筵。
卯時,日暈。自午時至酉時,日暈。夜二更,月暈。
南天澤啓曰,宰臣靈林君翼秀,館所問安進去,下直。傳曰,知道。
又啓曰,明日常參·經筵,取稟。傳曰,停。
又啓曰,宰臣靈林君,馳進館所問安,則勅使,答以早遣重臣下問,不勝感激,不知所達云矣。傳曰,知道。
閔黯啓曰,內乘來,捲簾,取稟。傳曰,捲三面。
李溟翼啓曰,吏曹郞廳來言,本曹判書有闕,政事何以爲之,敢稟。傳曰,明日爲之。
南天澤啓曰,今日望闕禮時,闕牌及香爐·香盒,雖送於館所,而仁政殿望闕禮時香爐·香盒次知司鑰,不爲待令,事甚可駭,當該司鑰,令攸司推治,何如?傳曰,待令,只有一件,元無豫差待令,則似非渠罪,勿爲推治。
大駕詣館所,入幕次後,藥房問安。答曰,知道。
大殿南別宮入幕次後,政院·玉堂問安。答曰,知道。
勅使曰,待之極盡,無逾於此,還切未安。上曰,一路除弊,極爲感激,而在主人之道,誠爲未安。勅曰,俺等,自少近侍皇帝之左右,已有年矣。知皇帝恤民之志,俺等往來,雖爲省約,猶未知果合於皇帝意否也。上請行茶禮。勅曰,可。俄而進茶一鍾後,進果盤。勅曰,國王方在衰服之中,以俺等,爲皇帝之所使,至於變服而來見,國王之待俺等,至矣,還切未安之至。上曰,方在喪中,故只行茶禮,未參宴享,留大臣等行宴耳。勅曰,如是來待,感恩之外,未安之至。又曰,款待至此,不知所喩云矣。上曰,方在喪中,故只行茶禮,未參宴享,留大臣等行宴耳。勅曰,如是來待,感恩之外,未安之至。上請拜禮。勅曰,未安。
大駕還宮後,藥房問安。答曰,知道。
南天澤,以迎接都監言啓曰,卽者兩勅,率通官及家丁等,行望闕禮於西宴廳矣,敢啓。傳曰,知道。
又以迎接都監言啓曰,卽者領議政,與靑平尉沈益顯,花昌君沇,承命請行宴,則兩勅,出坐西宴廳,依例設宴矣,敢啓。傳曰,知道。
又以迎接都監郞廳,以領議政意啓曰,臣與靑平尉沈益顯,花昌君沇,承命請行宴禮,則勅使,出坐西宴廳,臣等,依例行盃至第三爵,則勅使以爲,國王,以俺等奉皇命而來,接待之禮備至,已極感極,而至於變服枉臨,又留三大臣,請行宴禮,誠意不可孤,雖不得不出受,動樂開宴,心甚未安,不敢久坐,已行三爵,願卽停止云,臣措辭請行完盃禮後,罷出之際,勅使又稱謝,縷縷不已矣,敢啓。
又以迎接都監言啓曰,一大通官李一善,送言於都監曰,四寸黃州居李傳燦,武科及第,今方上京,願得見之,推尋招來,則果是其四寸,使之入見之意,敢啓。傳曰,知道。
又以迎接都監言啓曰,卽者差備譯官來言,勅使二十日,當往見碑閣,除茶啖,只設點心,而蔬菜可喫之物,簡略備待,別雌牛擇入,此外他物,竝從略爲之云,故依此分付擧行之意,敢啓。傳曰,知道。
又以迎接都監言啓曰,去番勅使,往見碑閣時,勅使以下鋪陳·飯俸等事,皆自都監搬運設行,都監堂上以下所屬員役,則竝自持飯往來,今亦依此擧行之意,敢啓。傳曰,知道。
又以迎接都監言啓曰,今二十日勅使出往三田渡時,家丁三名,大通官一員,次通官二員,上副使廚子各一名,小通事各一名,茶通事各一名,大次通官等廚子各一名,小通事各一名,房守別監中禁各一人,軍牢八名,吹打手二十名,節鉞陪十二人,堂上譯官二員,堂下譯官二員,捲帳譯官二員帶去,大通官張孝禮,以脚病,不爲隨往云矣,敢啓。傳曰,知道。
李溟翼啓曰,客使在館,不久當還,畿邑出站守令,不可不趁速發送,而新除授抱川縣監許穧,以兩司不齊之故,署經未易,何以爲之?敢稟。傳曰,除署經,發送。
南天澤,以司饔院官員,以檢擧提調意啓曰,通官賜茶時,差備官跪傳跪受,乃是前例,而今日南別宮茶禮,假郞廳瓦署別提李受徵,武臣兼宣傳官李敏芳,通官賜茶之際,不爲跪傳,有違前例,推考,何如?傳曰,允。
又以弘文館言啓曰,新除授校理姜汝㦿,時在慶尙道金山地,副校理兪夏益,時在京畿高陽地,經筵入番事緊,請斯速乘馹上來事,下諭。傳曰,允。
金德遠啓曰,啓下上言一百三十三丈內,疊呈二丈,猥濫七丈,此九丈還入,啓字爻周之意,敢啓。傳曰,知道。
以備忘記,傳于金德遠曰,昨夕登對時,左相,以頒祿事,有所陳達,而適有熱陞不安,不能論理酬酢矣。到今更思,自庚辛以來,饑荒荐臻,穀小民多,無以繼賑,至於設粥,亦不能均施,父子不相保,夫婦相離,散而之四,救死不贍之際,復設祿俸,雖曰忠信重祿,似非其時,姑觀來秋豐凶之如何,更爲稟啓。
持平沈檀啓曰,譾劣如臣,適承人乏,濫竽言責,前後非一,而曾微一言裨補聖明,臣常愧懼于中矣。伏聞昨日筵中,大臣以趙嗣基等事,非斥臺官,語意極峻,臣不勝瞿然之至。臣曾忝是職,實發此論,而嗣基不美之習,臣旣備陳無餘,曷嘗有周遮匿非之意哉?此則聖明之所已燭者,今不必更爲之說,而臣之愚意,務欲商確,致令峻發之論,未卽停當,此固臣之罪也。然伊時同僚之疎於體例,終至起鬧,亦豈臣所能料者哉?論議轉激,尙今未已,至有大臣之斥,臣何敢自謂無失,而晏然於臺席乎?請命遞斥臣職。答曰,勿辭。
吳始復啓曰,持平沈檀,再啓煩瀆,退待物論矣。傳曰,知道。
正言申善溫啓曰,僕遬如臣,濫叨言官,迫於嚴召,冒昧出肅,而司諫李煦,卽臣之妻同姓三寸叔母夫,法當相避,不可仍冒。且臣今日肅謝之後,卽當進參於望闕禮,而黑團領未及持來,等待之際,未免差後於拜班,臣固已瞿然矣。罷出之後,監察,擧臣名而呈課,憲府捉致本院下吏,捽曳無所不至,臣雖疲劣,職是諫官,監察,非上司,安得待臣若此哉?其不識事體,輕視臺閣之狀,誠極駭然,而無非臣無似自侮之致,臣何敢一刻晏然乎?請命遞斥臣職。答曰,勿辭。
吳始復啓曰,正言申善溫,再啓煩瀆,退待物論。傳曰,知道。
執義金奐啓曰,臣身嬰痼疾,無路自力,旣未進參於祭班,又未隨駕於郊迎,臣子分義,掃地盡矣,負此二罪,仍居執法之地者,揆以法列,豈有是理?且伏見修撰臣姜碩賓之疏,極言李馥擧措之顚錯,謂臣以强諉節目之生疏,必欲護其失。又伏聞昨日筵臣,亦言李馥之可遞,朴純之無失,而以臣之疏斥玉堂爲非云,臣於此,不勝瞿然之至。凡臺閣之體,不以些小之差,輕遞發論之人者,蓋慮有沮遏言路之弊也。臣言李馥之不可遞,爲此故也,何嘗有欲護其失之意哉?噫,人之所見,各自不同,碩賓,有何可怒,而發此情外之言乎?臣言發於口,而非斥沓至,何可自謂無失而晏然乎?以此以彼,俱不可一刻仍冒,請命遞斥臣職。答曰,勿辭。
吳始復啓曰,執義金奐,再啓煩瀆,退待物論矣。傳曰,知道。
大司諫李沃啓曰,獻納安如石,以臣本一庸人耳,適當乏人之際,前後忝竊,非止一再,自知不似,人謂斯何,心常愧懼,若隕淵谷。今日筵中,大臣以近日臺閣,舍默不言,大加面斥,至以周遮掩護,相助匿非等語,摧折太過。大臣所指,果未知誰某,而混以今日之臺臣,皆謂之掩護匿非,則其所以待臺閣者,無乃太薄歟?臣亦方忝臺席,旣被大臣之斥,則何敢自以爲是,而晏然仍冒乎?掌令姜碩耉,以譾劣如臣,百不猶人,前後忝叨言地,絲毫無補,尋常愧忸,日昨又蒙新除之命,而方差往迎接都監,故凡干物議,未及詳聞矣。今日引對,大臣以近日兩司之臣,含默不言,徒事掩護等語,峻加面斥,臣於此,不勝瞿然之至。今日朝臣,遭遇聖明,身居臺閣則苟有一分人心者,何敢欺瞞君父,遮護朋儕,自陷於人臣之大罪乎?大臣所指斥,果未知誰某,而臣亦方忝臺席,何敢曰已無所失而晏然在職乎?持平沈檀,以譾劣如臣,適承乏人,濫竽言責,前後非一,而曾微一言裨補聖明,臣常愧懼于中矣。伏聞昨日筵中,大臣以趙嗣基等事,非斥臺官,語意極峻,臣不勝瞿然之至。臣曾忝是職,實發此論,而嗣基不美之習,臣旣備陳無餘,曷嘗有周遮匿非之意哉?此則聖明之所已燭者,今不必更爲之說,而臣之愚意,務欲商確,致令峻發之論,未卽停當,此固臣之罪也。然伊時同僚之疎於體例,終至起鬧,亦豈臣所能料者哉?論議轉激,尙今未已,至有大臣之斥,臣何敢自謂無失,而晏然於臺席乎?正言申善溫,以僕遬臣,濫叨言官,迫於嚴召,冒昧出肅,而司諫李煦,卽臣之妻同姓三寸叔母夫,法當相避,不可仍冒。且臣今日肅謝之後,卽當進參於望闕禮,而黑團領未及持來,等待之際,未免差後於拜班,臣固已瞿然矣。罷出之後,監察,擧臣名而呈課,憲府捉致本院下吏,猝曳凌誶,無所不至,臣雖疲劣,職是諫官,監察,非上司,安得待臣若此哉?其不識事體,輕視臺閣之狀,誠極駭然,而無非臣無似自侮之致,臣何敢一刻晏然乎?執義金奐,以臣身嬰痼疾,無路自力,旣未進參於祭班,又未隨駕於郊外,臣子分義,掃地盡矣。負此二罪,仍居執法之地者,揆以法例,豈有是理?且伏見修撰臣姜碩賓之一疏,極言李馥擧措之顚錯,謂臣以强諉節目之生疎,必欲護其失。又伏聞昨日筵臣,亦言李馥之可遞,朴純之無失,而以臣之疏斥玉堂爲非云,臣於此,不勝瞿然之至。凡臺閣之體,不以些少之差,輕遞發論之人者,蓋慮有沮遏言路之弊也。臣言李馥之不可遞,爲此故也,何嘗有欲護其失之意哉?噫,人之所見,各自不同,碩賓有何可怒於臣,而發此情外之言乎?言發於口,而非斥沓至,何可自謂無失而晏然乎?以此以彼,俱不可一刻仍冒,竝引嫌而退。事在可論,自有當律,而身造臺中,累日容默,過於周愼,自致遷就,諫官不言,大臣有斥,則墜落臺風,難免其責。意外受侮,姑置勿論,相避之法,在下當遞,病未參班,事勢固然,疏意得體,人言詆異。請獻納安如石,掌令姜碩耉,持平沈檀,正言申善溫,竝命遞差。執義金奐出仕,新除授正言閔重魯,時在慶尙道蔚山府任所,大司諫睦來善,時以伴送使西下,請竝斯速乘馹上來事,下諭。答曰,依啓。大司憲睦來善,竣事後,自當上來,勿爲下諭。
金德遠啓曰,臺諫出仕事,命下矣。闕門垂閉,明日待開門,牌招之意,敢稟。傳曰,知道。
上在昌慶宮。停常參·經筵。
夜四更五更,月暈。
吳始復啓曰,小臣館所問安進去,下直。傳曰,知道。
南天澤啓曰,明日常參·經筵,取稟。傳曰,只晝講。
又以迎接都監言啓曰,今日,乃是空日,別茶啖,依例排入,別雌牛,亦爲入給之意,敢啓。
吳始復啓曰,馳進館所問安,則勅使答以早遣近侍下問,不勝感激,俺等無事度日云矣。傳曰,知道。
南天澤,以迎接都監言啓曰,明日,勅使出往三田渡時,都監堂上·都廳·郞廳,以戎服隨行云矣,敢啓。傳曰,知道。
又以迎接都監言啓曰,勅使,明日出往三田渡時,以初吹平明,二吹日出,三吹辰初,出軍令矣,敢啓。傳曰,知道。
有政。吏批,判書未差,參判李袤病,參議吳挺昌進,左承旨李溟翼進。
兵批,判書金錫胄進箚調理,參判鄭楷病,參議徐文尙病,參知李宇鼎進,左副承旨閔黯進。
吏批啓曰,新判書閔熙命招,同參政事,何如?傳曰,允。
金德遠啓曰,吏曹判書閔熙,牌招不進矣。傳曰,更爲牌招。
又啓曰,吏曹判書閔熙,再招不進矣。傳曰,知道。
吏批又啓曰,判書閔熙再招不進,參判李袤病不來,小臣獨政未安,何以爲之?敢稟。傳曰,只出緊任。
以閔熙爲吏曹判書,李馥爲掌令,權愈爲獻納,權瑍爲持平,金邦杰爲正言,申善溫爲兵曹佐郞,安垕爲蔚山府使,尹鑴爲左參贊,洪宇遠爲禮曹判書,成均博士單金玉鉉,戶曹正郞朴守儉仍任,禹昌績爲司僕正,李之翼爲禮曹參判,尹爲梁山郡守,任弘亮爲文川郡守,李靖賢爲社稷令,許苾爲直講,沈益相爲工曹佐郞,楊廷藎爲工曹正郞,柳壽昌爲淸河縣監,劉瑗爲假引儀,李德周爲掌樂正,閔應性爲司宰主簿,長興庫奉事沈瑱,司饔奉事趙錫孚相換,元梲·沈極爲直講,李周徵·金碩爲義禁府都事,金海一爲奉常寺正,姜象先爲禮曹正郞,申汝哲爲右尹,鄭民獻·洪璡爲監察,閔點爲右參贊,左尹申汝哲,右尹具鎰,尹鑴·金忠伯爲副護軍,姜碩耉·沈檀·安如石爲副司直,申善溫爲副司果。
吏批啓曰,後日參議獨政時,闕員破格差出事,命下矣。今則判書已出,許多闕員,獨政差出未安,待判書參政,差出之意,敢啓。傳曰,登對時,旣已定奪,今日政,差出。
閔黯,以兵曹言啓曰,今三月十七日大臣·備局堂上引見時,判尹吳始壽所啓,慶州擧子李汝成,有同名者,一則父名士華也,一則父名定平也,士華之子李汝成,則兩技入格明白,定平之子李汝成,兩技俱不入格,而定平之子汝成錄名單子,有違格之處,更書以呈,則先呈單子拔去之際,士華子汝成之單子,未免換拔,故士華子汝成,六兩入格後,着名於定平子汝成之單子,柳葉箭得中後,又換着於定平子汝成之單子,居住·役名·姓名俱同,故汝成着名之際,只見姓名,不察四祖,以致如此。事體所在,不得不拔去,而考諸三試官長冊,又考臣私記,旣無可疑,招問兩人,亦不敢不以實直告,心知其冤,故榜目上送啓本中,備陳其由矣。下詢大臣而處之,何如?領議政曰,其狀啓,則下兵曹,而見其試所謄報,故臣亦知曲折,冤抑甚矣。上曰,然則勿爲拔去,追付榜目末端可也事,命下矣。李汝成之年歲居住及父役名,査問本道,啓聞處之,而京外武科,旣出次第,畢書紅牌,李汝成之紅牌,爲先一體安寶,咸鏡道啓榜上來後,追付標末端之意,敢啓。傳曰,知道。
閔黯,以都摠府言啓曰,副摠管李弘淵,除標信,義禁府坐起進去之意,敢啓。傳曰,知道。
又以兵曹言啓曰,今三月二十日,勅使,自館所出往三田渡時,傳語軍士,去勅使時例,以訓鍊都監砲手,量宜排立飛傳,何如?傳曰,允。
南天澤,以祔廟都監言啓曰,祔廟初度習禮,旣以今月二十二日啓下,各房減省員役,自二十日,依初復設,匠工亦爲赴役之意,敢啓。傳曰,知道。
吳始復,以兵曹言啓曰,今此庭試武科入格人中,父子同參來呈者,別單書入,以爲後科唱榜之地,榜目中姓名誤書云,來訴者亦是六人,使入門官,考諸錄名單子,付標以入,而今後若有差誤之處,續續啓稟,事甚煩,自本曹改付標,直呈政院,還下之意,敢啓。傳曰,知道。
傳于金德遠曰,歸厚署內棺板一部,送于內需司事,言于該曹。
南天澤,以迎接都監言啓曰,卽者大通官張孝禮,欲見其兄孝元,願爲招入云,依其言入送之意,敢啓。傳曰,知道。
又以迎接都監言啓曰,在前勅使,出入外處,則都監郞廳,例以上命,有問安之擧矣。明日勅使往來三田渡後,依此擧行乎?敢稟。傳曰,依啓。
又以迎接都監言啓曰,明日,勅使出往三田渡時,臣挺緯,都廳金海一,軍色郞廳李萬封,隨行矣,敢啓。傳曰,知道。
吳始復啓曰,兵曹郞廳來言,闕內各處,入直軍士夜巡檢云矣。傳曰,知道。
行副護軍臣閔點疏曰,伏以臣,昨自實錄廳,乘暮還家,略聞大臣於前席,以趙嗣基·李壽慶,盛斥今日臺諫之含默云,臣以纔遞憲長之人,安得無悚然於心者乎?始嗣基之構疏不呈也,同僚卽發請罷之論,臣亦同連啓累日,只命推考,不得不停啓矣。嗣基旋復投疏,發明其構疏事,而語甚無倫,人皆駭然。臣與同僚,將欲更駁,俄因李夏鎭之疏,同僚先自引避,而措語間,悉陳嗣基前後變幻之狀,聖明惡之,至於特罷。臣等,以爲嗣基初旣被推,今又罷職,而天語嚴峻,威於鈇鉞,苟有心腸,想必知罪,仍不爲疊床之論。至於李壽慶,則嗣基前疏,雖未上徹,士夫之間,旣已傳播,則晏然行公,有關廉恥,一番彈劾,誰曰不可,而臣於壽慶,不無嫌礙之事,但可從人,不合先發,故未果提起矣。及至李馥之發簡也,臣以削版過重,措語太迫,待明〈日〉坐,更加商論爲答者,蓋是本意,非故爲之遷就也。如使翌日之坐,衆論歸一,則臣亦同之而已。李馥之以病不赴坐,過數日,陳疏自劾,亦豈臣之所料哉?久不停當,責有所歸,而同僚遽爾引避,臣意殊不然,而不得已隨後引嫌,又因處置同僚之被斥,□避見遞,此乃玆事之顚末也。有何周遮掩護,許多用意乎?顧臣無狀,亦有一段知覺,當其窮阨之時,猶以苟且爲戒,及此光顯之日,可無圖報之心,願裨塵露,不後恒人,縱未能一心奉公,亦何至肆然行私?然使臣公無私,爲人所見,則雖有一事之不逮,必不至遭此境界,此則臣之罪也。伏乞聖明,俯察危悃,亟鐫臣職名,仍治臣罪,以勵臺閣,公私萬幸。臣無任惶悚隕越之至,謹昧死以聞。答曰,省疏具悉。卿其勿辭察職。
右議政臣許穆箚曰,伏以臣,癡拙寡人事,親知絶少,李壽慶,其行誼善,仕進不苟,非但老臣諸所與交驩來往,皆以直氣稱者也。臣嘗薦於上,其敢言不諱,亦上之所知也。其人性峭直,在言責,彈駁人過甚,不悅者滋多,及至官漸顯,行言浮謗,轉成疪累咄嗟,人心深險,世路難容。臣所薦者,非特壽慶一人,又權脩·李瑞雨,皆不甚顯,瑞雨僅脫困阨。趙嗣基雖有妄言之罪,臣亦嘗見其守窮不變於前時,頃年入侍,敢陳收用之意者也。臣昏耄誤薦人之罪,恐無說之可辭,請治臣罪,以肅朝廷。答曰,省箚具悉卿懇。卿何過嫌如是耶?卿其安心勿辭,宜速行公。
上在昌慶宮。停常參·經筵,只晝講。
卯時辰時,日暈兩珥。自午時至申時,日暈。
南天澤啓曰,明日,文武科放榜,明明日,祔廟都監習儀,此兩日視事,頉稟。傳曰,知道。
又啓曰,宰臣靈愼君,館所問安進去,下直。傳曰,知道。
閔黯,以兵曹言啓曰,當日幼學韓世增稱名人,自金虎門入來,差備門外擊錚,極爲駭愕,令攸司囚禁治罪,同門守門將鄭楗,常時不能禁斷雜人,以致闌入,亦爲非矣,推考何如?傳曰,允。
又以備邊司郞廳,以領議政意啓曰,今番新出身,竝屬體府,別爲作隊事,曾已啓下矣。京外出身,以應榜,今方齊會,若失此時,而任其散去之後,則許多外方之人,更爲推捉,事甚不便。放榜翌日謝恩之後,使之一一聚待於慕華館,臣親自點閱,作隊宜當,而臣素昧軍旅之事,作隊節目,則當與兩局大將,相議磨鍊,而點閱之時,不可無號令節制等事,將官及軍物,亦令兩局,參酌定送,何如?傳曰,依此擧行,似當矣。
又以備邊司言啓曰,館伴,不可暫曠,而閔熙除拜吏曹判書之後,出仕未易,閔熙館伴改差,其代,以刑曹判書李正英差下,使之趁卽察任,何如?傳曰,允。
傳于金德遠曰,兵戶曹郞廳,頻數遷動,致煩仍任之啓,殊甚紛紜,今後勿爲遷動事,分付銓曹。
南天澤,以迎接都監言啓曰,今日別茶啖,勅使往來三田渡後,入給之意,敢啓。傳曰,知道。
又以迎接都監言啓曰,卽刻,勅使館所離發,往三田渡矣,敢啓。傳曰,知道。
李溟翼,以迎接都監言啓曰,卽者,使譯官請行宴禮於二十二日,則勅使答以頃日國王,親臨茶禮,仍留大臣請宴,故不得已出受,而至於動樂,俺等之心,至今不安,今此請宴,欲辭不受,則亦有所不敢者,當仰體上意,分受各房云。二十二日宴床排設之意,分付各該司矣,敢啓。傳曰,纔已下敎說及後,待其回報,分排各房,似合於人事上,以此奉行,可也。
又以迎接都監言啓曰,勅使,歸到東關王廟前路,馳入廟內,行拜禮周視後,仍卽出還,急遽之間,未卽啓,到館所,始爲啓達矣,敢啓。傳曰,知道。
金德遠,以迎接都監言啓曰,卽者,勅使自三田渡來,入館所矣,敢啓。傳曰,知道。
李溟翼,以迎接都監言啓曰,勅使,來二十二日,角抵人招入云,依其言分付擧行之意,敢啓。傳曰,知道。
南天澤啓曰,宰臣靈愼君,馳進館所問安,則勅使答以每遣宰臣下問,不勝感激,俺等,國王德分,無事度日云矣。傳曰,知道。
傳于李溟翼曰,卽見實錄廳進不進單子,前奉敎崔錫鼎,以罷職之故,自十四日至二十日,連不仕進,事目內,雖罷散之人,有付職仕進之例,依前睦昌明例,令兵曹付軍職,冠帶常仕,使之進參,俾無累日癏曠之弊。
傳于李溟翼曰,卽觀傳語,請行宴禮於勅使,則答以勿設分入云,姑勿許從,自都監,以主人待客之道,誠爲未安,亦甚埋沒之意,措辭傳語,觀其勅使回答,聽從事,分付都監。
金德遠啓曰,勅使還入館所後,自都監郞廳依例問安,則答以俺等,皇帝德分,來見太祖碑石,心甚喜幸,且國王德分,無事還館云矣,敢啓。傳曰,知道。
持平權瑍啓曰,自古邊地守令,不爲輕易遞改,乃所以重關防之寄,而絶私便之路也。前鍾城府使趙聖輔,除拜已久,無意辭朝,其習可惡,其罪當懲,而乃反以其父之故,無端許遞,此路一開,誰肯畏國法而赴邊邑哉?臣之所論公議,而爭執累日,尙靳一兪,臣未知聖意之所在也。夫邊倅之引親年呈遞,祖宗朝無此法,向日筵臣,建白新創,已乖舊章,而至於親年未及七十五歲者,及有兄弟之人,不在此限。今者聖輔親年,纔過六十,則與七十五歲有異,旣有兄弟,則與獨子無兄弟不同,且其父之無大段疾恙,人所共知,聖輔有何可遞之情勢,朝家有何可據之法例?顧此新法,體下過恕,而聖輔之得遞,又出於新法之外,竊恐日後厭避邊邑者,皆以聖輔爲口實,而國綱漸至於莫可收拾也。請還收前鍾城府使趙聖輔改差之命,仍令赴任,以存三百年流來之法。答曰,毋煩。
金德遠啓曰,各司官員,以公事到本院,出入皆拜者,所以尊啓板,而自是流來舊規,故雖玉堂近密之臣,出入必拜,至於舍人,則稱以政府古風,出去時不拜,則本院必請推矣。卽者司錄李東植,大臣箚批受去之時,偃然不拜,司錄,以微末之官,效嚬不拜,擧措可駭,司錄李東植,請推考。傳曰,允。
午時,上御經筵廳晝講。左議政權大運,特進官金宇亨,知事吳始壽,參贊官南天澤·李堂揆,侍講官柳命賢,記事官申㶅·兪夏謙,記注官李日三,記事官嚴緝入侍。上讀曾受論語終篇子張問於孔子,止無以君子章竝大註。命賢曰,孟子異於論語,大註則不必進講,而只講章下註,宜矣。大運曰,論語註,多有包涵要切處,而孟子則不如是也。始壽曰,今世之人,論語庸學,則皆讀大註,而孟子註,則治經儒生外,皆不讀矣。命賢曰,領相登對時,亦云孟子註,不必進講,而大文講釋之時,兼講註義,宜當云矣。堂揆,遂進講,自孟子上篇孟子見梁惠王,止豈能獨樂哉,而講章下註,上乃受而讀畢,堂揆仍釋註義,諸臣各陳文義。堂揆曰,叟,長老之稱,命賢曰,年老之人,雖謂之叟,此則齒德之謂也。堂揆曰,王所謂利,富國强兵之類也。大運曰,梁王,只有富國强兵,攻城略地之心,故先以利爲問,而不知仁義,其失日甚矣。天下萬事,皆出於仁義,故人君,必先行仁義以後,修德行道,則此所謂富國强兵之術也。命賢曰,孟子之時,王道不明,人心陷溺,故孟子之先言仁義者,所以遏人欲存天理也,何必曰利,遏人欲也,亦有仁義,存天理也,遏人欲存天理,此乃七篇之大旨也。堂揆曰,此言求利之害,以明上文何必曰利之意也。始壽曰,征字,與征伐之征字有異,賦民曰征也。命賢曰,大夫欲利其家,庶人欲利其身,以義爲後,而以利爲先,則必至於弑奪也。始壽曰,孔子之時,則諸侯猶知尊周之義,而孟子之時,則王道不明,故必以仁義,勸齊·梁之君者,雖齊·梁之君,苟行王道,則必王天下矣。大運曰,欲利於己,必害於人,子曰,放於利而行,多怨,正謂此也。上曰,章下註亂之始也,利字下,當有隱吐,若以隱吐讀之,則文義尤爲分明矣。命賢曰,聖敎誠然,當出外,改吐書入,可也。大運曰,以易言之,則元亨利貞,以書言之,則曰正德利用,以此推之,則利者,元非必無之事,而行仁義,則利在其中矣。堂揆曰,沼,池也,鴻,鴈之大者,麋,鹿之大者。大運曰,梁王,見鴻鴈麋鹿,而有慙愧之心,孟子因此,而以行仁之道,開陳之矣。始壽曰,如此然後,其言易入,故孟子乃曰,不賢者,雖有此,不樂也,若孔子之言,則必曰鴻鴈麋鹿,賢者不爲不樂也,而若不行仁政,則雖有此,而不能樂也,此聖賢之所以不同者也。上曰,旣講論語,孔子之言,則無此等處矣。堂揆曰,詩大雅靈臺之篇,靈臺者,倏然不日而成,若鬼神之所爲,故謂之靈臺。大運曰,不日,斯速之意,雖不招而來成,不終日,故曰不日。命賢曰,民心歸順,和氣流通,無爲而成,皆歡樂之意也。上曰,文王之得以享其樂者,卽賢者樂此之意也。大運曰,若人君,發政施仁,則雖用民力,民不怨之,此乃人君惕念處也。堂揆曰,時日曷喪,此乃商書四卷湯誓之語,而日指夏桀也。命賢曰,不敢斥言其君,故以日目之也。大運曰,詩云經始靈臺,不日成之,卽賢者樂此之謂也,湯誓所謂時日曷喪,卽不賢者,不樂此之謂也。上曰,然矣。又曰,孔子之言雖小,而泛應曲當,自此而見於彼,自彼而見於此,無非至理,而孟子之言,抑揚反覆,與孔子不同矣。宇亨曰,孟子之多言,此乃初年事也,而至於末年,不然,告子以下,語簡而意奧矣。大運曰,人君之學,與匹夫有異,章下註則不必致力也。命賢曰,人君讀書,當以體認爲貴,不以記誦爲能,論語亦曰,雖多亦奚以爲,正此之謂也,左相之言,誠是矣。大運曰,保民而王,莫之能禦,人君,若不保民,則何以爲君乎?文王之囿百里,而民不爲大者,此乃與民同樂之意也。天澤曰,賢者,循天理而與民同樂,故雖有臺池鳥獸,而民樂其樂,不賢者,循人欲而不恤其民,故欲其君之速亡也。始壽曰,孟子之言,抑揚反覆,故先儒亦曰,孟子英氣太露,有泰山巖巖之氣,其言有迹,不如孔子之渾渾也。上曰,與論語有異矣。又曰,人君讀書,不必以課讀爲重,讀論語,須觀孔子之氣像如此,讀孟子,亦觀氣像如此,每以體認爲功,亦勿以欲速爲心也。上曰,君視臣,如草芥,則臣視君,如仇讎,亦曰望之不似人君,就之不見所畏,如此等語,與孔子之言,不同矣。始壽曰,大明太祖,至臣視君如仇讎之語,大怒而欲黜廟享,有敢諫者,當彎弓射之,其時,有儒錢塘者,袒胸受箭,故太祖遂止之。上曰,初卷則觳糓章最大乎?大運曰,此章,非但浩大,文義最好,故儒生無不誦之,而其間反覆開導之意,誠可謂奇切處也。齊王,不能明辨其不爲者不能者,故孟子言挾泰山,以明其不能者,言折枝,以明其不爲者,而齊王,汨於人慾之私,終不能用,千載之下,誠可痛矣。糓觫章,雖浩大,其大旨,則唯在於保民而王而已。人君,苟失民心,雖求爲匹夫,不可得也,故得乎丘民,爲天子,此言,誠是也。上曰,得人心爲上也。大運曰,民之所惡,惡之,民之所好,好之,此乃得人心之本也,若夫得其民而得其心者,誠未易也。命賢曰,心經,最切於人君務學之本,自上,旣已披見耶?上曰,屢次見之矣。命賢曰,時時披覽,宜矣。上曰,通鑑言會田於郊,惠王有慙色,此梁惠王耶?始壽曰,誠是也。遂撤講。大連曰,近日聖候,若何?上曰,無事矣。又曰,前日有感冒之候,極以爲慮矣。卽今則以無事爲下敎,誠爲幸喜,而仰瞻天顔,有紅色,無乃開筵講論之際,移時而然耶?小臣有區區所懷,敢陳之。晝講,卽法筵,宗臣之排日入侍晝講之餘,未安矣。上曰,私見於宮中,而或有變通之事,則難處矣。又曰,武臣之引接,與宗臣有異也。上曰,宗室,幾盡見之,而令監以下,未及見之,一次見之後,變通可也。
宇亨曰,小臣,往來西路時,得見龜城府使林俊業,則年今七十五,耳聾眼昏,不能行步,黜陟,非小臣所爲,而如此衰耗之人,不可仍置字牧之任,以貽民弊,敢此仰達矣。上曰,林俊業,年旣衰耗,筋力殆盡云,關西邊倅,則非他道之比,凡干勅使出站之時,必爲苟簡,遞差,以年少治績人,擇送。出擧行條件
宇亨曰,臣過平山時,聞民間弊瘼,則己酉量案之後,因庚寅飢饉,陳災尤甚,而上年年分時結數之加,至於九百三十餘結之多云,若以此數收稅,則實有難便之患,令本道稟處,似當矣。大運曰,臣之上來時,平山之民,亦以此事呈狀,而以其所訴,不可取信,令廟堂議處,可矣。上曰,言于廟堂稟處。出擧行條件
大運曰,長淵府使朴永繼,少有才局,素著治績,而卽今則時年七十有七,筋力已耗,且患中風之病,不能運步。此時西關守令,不可不擇差,而老病如此,合有變通之道矣。上曰,朴永繼遞差,其代,後政差出。命賢曰,西關守令,以武弁差出,其意有在,而武倅中,鮮有廉謹者,貪汚狼藉,害及生民,此後,雖武臣差送之處,以文臣交差,以慰民望,宜當矣。上曰,此後西關守令中,武臣可送之處,文武交差無傷,此意,言于東西兩銓。
命賢又曰,右議政許穆,卽今士林之模範,國家之蓍龜,而久未行公,別遣史官,傳諭其旨,以慰老臣之意,宜矣。上曰,待其久不出後,別遣史官,可也。又曰,弘文館,周易只有一件,近日當爲印出,而戶曹所給物力,甚爲不足,前頭刊出之時,優給物力,以爲廣布之地,宜矣。上曰,自內所藏周易一件,當爲下之,置諸玉堂,可也。上曰,兵戶曹郞廳,以遷動之故,每有紛紜啓稟之擧,此後則勿爲數遞事,分付該曹,可也。奏事旣訖。上曰,經筵官出去,留待宗臣引入,可也。宗臣朗善君俁,東平君杭,竝入侍。上曰,朗善君進來。遂進,上曰,有所懷則陳之。對曰,臣等,蒙此不世盛眷,仰瞻天顔,旣極榮矣,且無任事,未嘗留意於事務上,承此下詢而不知所達矣。上曰,東平君進來。遂進,上曰,有所懷則陳之。對曰,宗臣入侍之擧,天恩罔極,苟有所懷,則卽當冒死仰達,而無可言者矣。遂罷出。
上在昌慶宮。停常參·經筵。
大王大妃殿,藥房問安。答曰,知道。
王大妃殿問安。答曰,知道。
中殿問安。答曰,知道。
大殿問安。答曰,慈候安寧,予則無事矣。
閔黯啓曰,今月十七日,大臣·備局堂上引見時,慶尙道試場,以改題事作亂儒生,判尹吳始壽,啓請査治,而監司,則大臣請推矣。擧行條件中,不能區別書入,故改付標以入,而當該注書推考,臣亦難免不察之失,惶恐待罪。傳曰,知道。勿待罪。
備忘記,傳于金德遠曰,凡引見之說話,其日入侍注書,具旨罷出後修正以入,乃是堂後職責。今觀擧行條件,予之備陳曲折酬應之敎,什亡四五,放過記草,事甚可駭。當該注書,從重推考,承旨亦難免不能糾檢之責,亦爲推考。今後則引見說話,史官,出見入侍承旨,相爲校正,俾無如今之弊。
傳于李溟翼曰,勅使,不久當爲回還,西路出站支待,不可小遲,淸北守令及海西守令,竝今日內,口傳差出,而人馬必未及上來,勅使時,兩西則有給馬之規,明日內肅謝後,給馬發送。
吏曹口傳政事,以尹嘉績爲長淵府使,許徵爲龜城府使。
南天澤,以祔廟都監言啓曰,今此仁宣王后祔廟初度習儀,定於明日,而節目繁多,慮有失儀之患,依辛丑年例,班次作圖以入,仰備睿覽之意,敢啓。傳曰,知道。
李溟翼啓曰,小臣館所問安進去,下直。傳曰,知道。
南天澤,以祔廟都監郞廳,以都提調意啓曰,二房郞廳尹外任代,以禮曹正郞李國芳,差下察任,何如?傳曰,允。
又以訓鍊都監言啓曰,陽城居別隊保李天健,楊州居別隊保金九鼎,南陽居砲保鄭犖等上言,啓下之後,限內不爲現身,上言內辭緣,依例不爲回啓之意,敢啓。傳曰,知道。
又以兵曹言啓曰,今日武科放榜時,乙科第一百五十人,唱名給牌,則水原居鄭信興,旣受之後,又有一人,亦稱信興,有爭鬨相奪之意,事極駭異。兩人竝爲捉致於本曹,各受四祖·居住及初殿試時錄名三保,所入技藝,則初受之人,其所納供,與錄名單子及試冊所載,竝皆相符,明是眞信興,而假信興,則不但二三其名,所稱錄名受保之人,皆是世無其名者,虛妄無狀,不足辨詰。試問戶口,則稱以不持,又問紙牌,則稱以未出,使搜其所佩囊子,則中有紙牌,乃是金化訓局別隊李逸淵紙牌,而又有片紙,作爲小刺,書以榜下李逸淵,試問李逸淵何人,則稱以渠之四寸,而再三窮問,不卽引伏。最後,始稱渠非信興,果是逸淵,得參於丙科,請考榜目,更取啓榜目及試冊長單,終日考閱,又無逸淵之名。此人所爲,節節變幻,莫測端倪,卽付攸司,嚴査科斷,何如?傳曰,允。
李溟翼啓曰,臣承命,馳詣館所,令差備譯官循例問安,則勅使答以俺等,承皇帝命出來,而國王,日遣秩高之官下問,感激之中,非但忘身之疲憊,自爾安穩云矣,敢啓。傳曰,知道。
南天澤,以迎接都監言啓曰,今日乃是空日,別茶啖,依例排入,別雌牛,亦爲入給之意,敢啓。傳曰,知道。
又以迎接都監言啓曰,傳曰,卽觀傳言,請行宴禮於勅使,則答以勿設分入云,姑勿許從,自都監,以主人待客之道,誠爲未安,亦甚埋沒之意,措辭傳言,觀其勅使回答,聽從事,分付都監事,傳敎矣。卽令差備譯官,措辭傳言於勅使,則勅使以爲,本國厚待之意,俺等,旣已知之,而國王方在喪中,至於受宴動樂,於心極爲不安,決不可出而受宴,宴床分入,則可以安心受食云矣,敢啓。傳曰,知道。
又以迎接都監言啓曰,卽者大通官李一善,三國誌善讀人劉承元招入云,依其言分付入送之意,敢啓。傳曰,知道。
金德遠,以迎接都監言啓曰,卽者二大通官張孝禮,欲見其姪子太山招入云,依其言入送之意,敢啓。傳曰,知道。
持平權瑍啓曰,自古邊地守令,不爲輕易遞改,乃所以重關防之寄,而絶私便之路也。前鍾城府使趙聖輔,除拜已久,無意辭朝,其習可惡,其罪可懲,而乃反以其父之故,無端許遞,此路一開,誰肯畏國法而赴邊邑哉?臣之所論,實循公議,而累日爭執,尙靳一兪,臣未知聖意之所在也。夫邊倅之引親年呈遞,祖宗朝無此法,向日筵臣,建白新創,已乖舊章,而至於親年未及七十五歲者,及有兄弟之人,不在此限。今者聖輔親年,纔過六十,則與七十五歲有異,旣有兄弟,則與獨子無兄弟不同,且其父之無大段疾恙,人所共知,聖輔有何可遞之情勢,朝家有何可遞之法例?顧此新制,體下過恕,而聖輔之得遞,又出新法之外,竊恐日後厭避邊邑,皆以聖輔爲口實,而國綱漸至於莫可收拾也。請還收前鍾城府使趙聖輔改差之命,仍令赴任,以存三百年流來之法。今日擧動時,東西班列旣立之後,左尹申汝哲,右尹具鎰,始爲來到,而馳馬直前,下馬於班行至近之地,其不識事體,甚矣。請左尹申汝哲,右尹具鎰,竝推考。答曰,毋煩。推考事,依啓。
獻納權愈啓曰,新除授正言金邦杰,時在慶尙道安東地,請斯速乘馹上來事,下諭。答曰,依啓。
金德遠啓曰,三昨夕,諫院處置啓辭末端,竝請正言閔重魯,大司憲睦來善下諭,而批答中,有竣事後,自當上來,勿爲下諭之敎,故臣錯認閔重魯,亦入於勿爲下諭中,傳旨不卽捧入矣。卽者考閱伊日草記軸,始覺其批答之錯看,不勝惶恐,而下諭傳旨書入之意,敢啓。傳曰,知道。
又啓曰,以擊錚人幼學韓世增傳旨,傳曰,傳旨中只字,以口字誤書,此出於不能敬意之致,政院察啓事,命下矣。口字與只字,形體相似,故只字下,兩點落書,而臣紛擾中,不能致察,矇然捧入,致勤聖敎,不勝惶恐。傳曰,知道。
吏曹參判臣李袤疏曰,伏以臣,病劇乞解,臣奉再三溫批,至諭以心慮焉,雖父母惟疾之憂,何以過此?感激涕泣,自不知其死所也。今臣老病交迫,痰疽爲祟,雖蒙聖恩,幾絶更蘇,而疼痛彌月,膿潰有日,心血枯渴,氣力澌敗,精神惝怳,如在夢中,危魂假息,僅存乎人世耳。銓席久曠,經筵屢隔,無復有供職之望,而偃然伏枕,頑然不動,有若身繫輕重,坐待病愈,出仕者然,戒得之戒,無恥之恥,都沒奈何,臣猶自知,人謂何哉?況今祔廟不遠,習儀已迫,提調者四,臣忝其一,而瘡口未合,餘毒未消,雖欲强扶殘骸,力疾就列,勢不敢望,事急不暇緩聲,不得不更徹哀鳴,臣之情事,窮且慼矣。伏乞聖慈,怜臣病篤,察臣危悃,竝削臣本職兼帶及都監堂上之任,以便公私,不勝萬幸。臣無任惶恐戰灼祈懇之至,謹昧死以聞。答曰,省疏具悉。春日和暖,厥疾宜瘳,又聞筵臣之言,所患已至差境云,入廟習儀,雖爲日不多,漸可瘳矣。卿其安意勿辭,察職。
行吏曹判書閔熙疏曰,伏以臣,猥忝匪據,恐累新化,冒陳血疏,冀收成命,未蒙允兪,及承優批,臣誠惶愧,不知置身之所也。夫銓曹之長,自昔爲重,而在今日,尤有難焉。何者?國之安危,固係賢才之衆寡,而科選徒煩,人物眇然,仕路多岐,官職耗廢,至於黜邪論扶正議,所以定國是也,而泛觀則似偏於色目,擺堦級薦州牧,所以急循良也,而細究則多出於僥倖,內而躁競成風,外而誅求無已,馴致紀律不嚴,廉恥道微,積漸之習,有不能改革者然也。此時銓衡,雖極選一時之所推重者,猶不克恢張公道,丕變舊習,況如臣譾劣空疎,百不近似,而加以老退者乎?竊觀向來膺是任者,無非才德有名之士,而類不免狼狽而退,居權衡之地,操進退之柄,可信其爲難也。臣若昧於自量,貪榮冒進,終至於誤了國事,則非但得罪聖朝,抑恐負先王特簡之隆恩,此尤臣之不敢承當者也。愚衷若玆,不得不冒萬死,更籲宸嚴,伏乞聖明,俯諒臣言非飾讓,遞臣職名,回授可堪之人,以便公私,不勝萬萬幸甚。臣無任激切屛營悶慼之至,謹昧死以聞。答曰,省疏具悉。銓衡之長,非卿莫可,卿其宜勿再辭,速〈出〉行公。
平明,設御坐于敦化門,唱榜文科九人,武科一萬四千二百七人,自門外列立,至把子前橋,外方各邑,則立旗以表之,武榜則自甲科一人,至乙科一千十六人,以紅榜呼名序立,其餘則各以其次列立,午時,乃罷。
上在昌慶宮。停常參·經筵。
南天澤啓曰,宰臣錦平尉朴弼成,館所問安進去,下直。傳曰,知道。
又啓曰,明日國忌齋戒,明明日國忌正日,此兩日視事,頉稟。傳曰,知道。
又啓曰,臣與左承旨李溟翼,祔太廟初度習儀進去,下直。傳曰,知道。
又以都摠府言啓曰,副摠管晉平君澤,除標信,祔廟初度習儀進去之意,敢啓。傳曰,知道。
又以迎接都監言啓曰,卽者差備譯官等來言,勅使,以二十五日回程記,牌文,則明日當爲書出,例給雜物,催促入給云,都監請留,則當待其路程記·牌文書出,而例給雜物,爲先催促入給之意,敢啓。傳曰,知道。
又以迎接都監言啓曰,卽者勅使,角抵人二百名招入云,依其言分付入送之意,敢啓。傳曰,知道。
金德遠啓曰,宰臣錦平尉朴弼成,馳詣館所問安,則勅使,答以連遣宰臣下問,不勝感激,俺等,國王德分,無事經過云矣,敢啓。傳曰,知道。
閔黯,以備邊司郞廳,以領左相意啓曰,吏曹判書閔熙,再疏之批已下,而猶不肅謝,此雖出於自謙之意,旣帶都監提調之任,當此祔廟迫頭之日,不宜一向曠務。至於大提學閔點,則實錄纂出,一日爲急,而辭疏之批旣下之後,又復呈告,久不肅謝,雖有些少不安於心者,徒事文具,罔念國事,殊甚未便,竝卽牌招察任,何如?傳曰,允。
又以兵曹言啓曰,今此庭試新出身等唱榜前,一番習禮次知,委京外,使之成冊來呈矣。頃接中部牒呈,則本部居馬兵梁俊明稱名人,以爲得參於丙科第一千二百三十四人,而榜目中落漏,此必讎人中間拔去之致云。取考榜目及試冊錄名單子,則不但不爲入格,元無名付之處,而敢生盜占之奸計,有此誣訴當部之擧,其爲設心,殊極痛駭,梁俊明,令攸司依律科斷,何如?傳曰,允。
金德遠,以禮曹意啓曰,本曹郞廳六員內,正郞李煿兼春秋豫備,正郞李國芳祔廟都監郞廳,正郞姜象先實錄廳郞廳,佐郞李鳳徵迎接都監郞廳除本仕,佐郞柳英立以書院賜額致祭事出使,只有佐郞鄭道成,而身病甚重,不得察任,合有變通之道,佐郞鄭道成改差,其代,後政,以在京無故人,差出察任,何如?傳曰,允。
持平權瑍啓曰,自古邊地守令,不爲輕易遞改,乃所以重關防之寄,而絶私便之路也。前鍾城府使趙聖輔,除拜已久,無意辭朝,其習可惡,其罪當懲,而乃反以其父之故,無端許遞,此路一開,誰肯畏國法而赴邊邑哉?臣之所論,實循公議,而爭執累日,尙靳一兪,臣未知聖意之所在也。夫邊倅之引親年呈遞,祖宗朝無此法,而向日筵臣建白新創,已乖舊章,而至於親年未及七十五歲者,及有兄弟之人,不在此限,今者聖輔親年,纔過六十,則與七十五歲有異,旣有兄弟,則與獨子無兄弟不同,且其父之無大段疾恙,人所共知,聖輔有何可遞之情勢,朝家有何可據之法例?顧此新制,體下過恕,而聖輔之得遞,又出於新法之外,竊恐日後厭避邊邑者,皆以聖輔爲口實,而國綱漸至於莫可收拾也。請還收前鍾城府使改差之命,仍令赴任,以存三百年流來之法。同福縣監李昌,爲人孱劣,專不省事,素有聾病,尋常語言,亦不解聽,終日癡坐,有同土偶,窮民抱冤,無處呼訴,奸吏夤緣,恣行胸臆,官事板蕩,將爲棄地。如此之人,不可一日在官,重貽民害,請同福縣監李昌罷職。答曰,不允。
金德遠,以迎接都監意啓曰,卽者兩勅,與大·次通官及家丁,出坐南樓,觀角抵之戲矣。傳曰,知道。
又以迎接都監意啓曰,卽者臣與東平尉鄭載崙,行刑曹判書李正英,來詣館所,令差備譯官傳言,以爲今日宴床,勅使雖使分入各房,在主人之道,不可晏然退在,雖不敢請行宴禮,欲爲看檢床排而來云,則勅使答云,國王,以俺等爲皇帝左右之人,接待盡禮之意,豈不知之?俺等,不爲受宴,非因氣力之困憊,本國喪制未盡,動樂受宴,於心不安,故不得出受,分入各房,則可以安心受食云,卽使譯官,呈御帖,宴床,依其言分入各房後,臣等退出矣,敢啓。傳曰,知道。
又以迎接都監意啓曰,勅使觀角抵之戲,連五次勝者,以其銀子各三錢分給,仍令各十人,分隊環坐,以宴床饌物,分饋後出送矣,敢啓。傳曰,知道。
又以迎接都監意啓曰,李一善,以勅使意傳言曰,俺等歸去,則皇帝必求別制鳥銃,不可不優數覓入云。臣等,以倭銃則極禁不許賣,我國匠工,盡死於庚辛兩年,連値凶荒,無物力不得造作,曾前所儲,已盡無餘,通官各別周旋之意,反覆開諭,則一善曰,前勅使,旣已求往各五柄,此通近年最小之規,決不可減於此數,且勅使,凡事一體除弊,求得之物,比前亦小,萬無周旋之路云。相議于大臣,亦以爲各五柄之求,不可不給,依前兩局軍器寺所儲取用云,彼之督迫甚急,今日依此入給試放之意,敢啓。傳曰,知道。
又以迎接都監言啓曰,鳥銃十柄,先入試放,必貫中四五次後乃執,故五柄擇執,又言於臣等曰,此非爲自己之用,爲獻皇帝,明日更覓別制銃以入云。今番之人,則不加咆,溫辭懇乞,至稱皇帝,萬無回聽之理,將以栗頭鳥銃入給,以准各五柄之數,而但別制之銃,亦未必皆能貫中,極可慮矣,敢啓。傳曰,知道。
右議政臣許穆箚曰,伏以臣,冒萬死,仰陳危悃,未蒙允許,以誠意未孚,反下嚴旨,臣惶恐隕越,死罪死罪。臣雖甚惛耄,當此國家艱虞之日,安敢託疾自便,以負殿下之義也?臣犬馬之齒已窮,自前年大病後,人事尤耗損,食飮全減,氣力漸微,喘急氣短,言貌動作,神氣已脫,至萬分難醫,乞就閑將息,苟延須臾之命,其情可怜。伏乞聖慈,曲恕微私,遞臣大小職名,得釋負而歸化,此所謂死而安者也,萬萬天恩也。或幸而縷命不絶,苟遲餘日,臣雖老不在職,思勉力駑鈍,愚慮所及,隨事補闕,耿耿至死之日,此心可明也。答曰,省箚具悉卿懇,當此國家岌岌艱虞溢目之日,連日陳箚,必欲釋負而後已,此豈予之所望?卿其安心勿辭,速出論道,以副朝野之望。仍傳曰,遣史官傳諭。
上在昌慶宮。停常參·經筵。
昭憲王后忌辰。
南天澤啓曰,小臣館所問安進去,下直。傳曰,知道。
又啓曰,臣馳詣館所問安,勅使,答以連遣近侍下問,不勝感激,俺等,雖有所患,國王德分,無事經過云矣,敢啓。傳曰,知道。
閔黯啓曰,備邊司郞廳,以大臣意來言,今日賓廳坐起日次,而國忌齋戒,不得來會,外司開坐云矣,敢啓。傳曰,知道。
南天澤,以迎接都監意啓曰,副使以爲,今日空日,責入別雌牛,臣等,通於李一善曰,去番勅使時,爲除弊,間日入給,連歲凶荒,牛畜亦盡,旣行宴禮,今又責入別雌牛,誠極悶慮之意,則一善與副使相議,今日勿入,明日入之云矣,敢啓。傳曰,知道。
又以迎接都監言啓曰,每令譯官輩,備陳畿內凶荒,至於西路而尤甚,凡支供之物,終歸於分給下輩,各邑物力,萬無支堪之意,則一善以爲,俺等,不但已所目覩,國王曲盡接待,勅使輩極以爲幸,將於路程記書出之時,當圖減云。卽者弘濟·碧蹄,皆中火,坡州宿所,書出路程記,第十六日,當到義州矣。過站與宿站,糜費旣已懸殊,況弘濟又減茶啖,只設飯俸云,其餘弊不貲,卽爲分付京畿監司處,且以二十五日,定爲發行,今日臣等詣西宴廳,依例請留之意,竝此敢啓。傳曰,知道。
又以迎接都監言啓曰,昨日退出鳥銃五柄代,栗頭別制銃四柄,平銃一柄,合五柄,今日入給,則又令砲手試放矣,敢啓。傳曰,知道。
又以迎接都監言啓曰,栗頭銃四柄,平銃一柄,又爲試放,上·副使,各執五柄,大通官兩人所給銃,則以戶曹貿易銃,入給,次通官兩人,亦依去勅例,求得各一柄,而反覆開諭,僅得彌縫之意,竝此敢啓。傳曰,知道。
又以迎接都監言啓曰,在前餞慰使勿送之時,則有開城府平壤義州等三處,前遣問安使之例,今番,亦當依此擧行,令政院稟處,何如?傳曰,允。
又以迎接都監言啓曰,臣等,卽者來詣西宴廳,以上命,措辭請留,則俺等,非不感激極盡接待,而本國凶荒,一日留滯,於心不安,歸程且急,不得依命,以前定日當發云,臣等退去之意,敢啓。傳曰,牌文及路程記,姑勿發送,留置政院,依例遣近侍請留,可也。
南天澤啓曰,小臣,勅使請留事進去,下直。傳曰,知道。
又啓曰,臣承命馳進館所,措辭請留,則以爲都監勸留而不聽者,俺等,一日留此,民弊可慮,故欲以今二十五日回還矣,至遣近侍請留,俺等,不任感激,將留一日云矣,敢啓。傳曰,知道。
又啓曰,承旨請留,雖爲得請,而大臣例有請留之規,何以爲之?敢稟。傳曰,明日大臣,依例請留,可也。
又以司饔院官員,以都提調意啓曰,黃海道三月朔新産進上生石首魚,色臭惡,而外方進上,曾無退送之規,故仍爲捧入,而莫重進上,不謹封進,以致如此,事甚可駭,當該封進官推考,陪持人,令攸司推治,何如?傳曰,允。
又啓曰,今月二十日晝講入侍時,長淵府使朴永繼,以左議政權大運所啓,遞差,而注書擧行條件抄出時,以知事金宇亨所啓,換書以入矣。雖因大臣之言,改書啓下,注書之差誤,甚矣,請推考。臣亦難免不能致察之失,而昨以習儀進去,今始待罪,尤不任惶恐之至。答曰,知道。勿待罪。
上在昌慶宮。停常參·經筵。
昧爽,下霜。自巳時至未時,日暈。申時,日暈。夜五更,月暈。
南天澤啓曰,明日常參·經筵,取稟。傳曰,只晝講。
又啓曰,宰臣具鎰,館所問安進去,下直。傳曰,知道。
又啓曰,宰臣具鎰,馳進館所問安,則勅使,答以早遣重臣問安,不勝感激,不知所達云矣。傳曰,知道。
又以迎接都監言啓曰,卽者差備譯官來言,上·副勅,同坐而言曰,來路見之,則本國民生之飢困慘目,俺等接待之物,皆出於民,此不可不念,回還時,宿站茶啖外,朝茶啖及過站茶啖,竝爲減除,卽先傳通此意於一路,俾無措備之弊云,令譯官措辭致謝,仍爲分付前路矣,敢啓。傳曰,知道。
又以迎接都監言啓曰,今日乃是空日,別茶啖依例排入,別雌牛亦爲入給之意,敢啓。傳曰,知道。
又以迎接都監郞廳,以領議政意啓曰,臣來詣館所,以承命請留之意,措辭傳言於勅使,則勅使齊會相議後,回答言,俺等,奉皇命出來,使事已竣,不但歸意日催,目見本國飢荒之狀,而接待俺等之需,皆出於民力,留一日則貽一日之弊,故必欲於二十五日回程,而昨緣近侍請留,不得不留一日矣。今又別遣大臣,懇請至此,不敢不承當,加留一日,而此後更請,又留一日,則其在俺等之心,尤有所不安者,發程之後,食必不下咽,願勿更請云云,而大通官李一善,私言於譯官曰,勅使之言,雖如此,從前規例,則不可全廢,中使循例請留,在所不已,而勅使必不聽從,再三强請,則勅使必以爲難處,中使一番請留不聽之後,則勿爲强請宜當云。其言有理,依此爲之,似當矣,敢啓。傳曰,知道。
又以迎接都監言啓曰,勅使牌文,以二十七日辰時出送,故依例卽爲發送之意,敢啓。傳曰,知道。
又以迎接都監郞廳,以領議政意啓曰,從前勅使,雖不行請宴之時,一番接見於便殿,設行茶禮,仍饋內饌,已成規例,今亦似當依例爲之,故臣以請留,來詣館所之後,與館伴臣李正英,戶曹判書臣吳挺緯相議,使差備譯官,微探李一善之意,則一善以爲,聞之誠是也,前日之例,何可廢也?今日差晩,遣中使請留,不聽之後,則明朝別遣中使,以旣不許加留,又不得行餞宴,不勝缺然,願得接見於便殿之意,措辭言之,則勅使必不拒之,依此爲之,事甚便當云。又聞接見便殿之日子,則一善言,此則中使來請之後,或於二十六日,或於發程之路歷拜,而唯在勅使之議定,而俺意則歷拜而去,尤涉便當云矣,敢啓。
又以迎接都監言啓曰,勅使歸期,已定於二十七日,故都給禮單,今方入給,禮單馬則明朝入給云,分付該寺之意,敢啓。傳曰,知道。
又以迎接都監言啓曰,禮單物種,排置於西宴廳,使戶曹郞廳整齊後,通於勅使,則使譯官傳言於臣等曰,當此本國飢荒之日,又受禮單,於心不安,不得受云。臣等,答以應行薄劣之物,辭而不受,在主人之道,極爲未安,此意一邊啓知於國王,願卽領收之意答送,則一善,言於譯官輩曰,上·副使同坐相議,有此傳言,其意有在,必卽啓達國王,急送中使,力勸後,可以趁今日捧之云。入置館中之後,有此意外之擧,若至經宿,則亦甚狼狽,竝此敢稟。傳曰,知道。
又以迎接都監言啓曰,中使來傳上命之後,禮單,無弊分入各房,而銀子馬及皮物,明朝入給云矣。譯官來言,上·副使曰,有切用處,各其大紙五十卷代,白綿紙百卷式換入云,明日,依其言換入之意,敢啓。傳曰,知道。
閔黯,以兵曹意啓曰,各道新出身中,有故不得上來,未受紅牌於唱榜之時者,黃海道三百一張,全羅道四百二十三張,京畿三十二張,慶尙道三百十五張,忠淸道二百五十張,江原道八十三張。莫重紅牌,付諸京主人而下送,則或不無中間虛疎之弊,別定禁軍,齎送于各其道監司處,使之分送各邑,以爲一一面給之意,何如?傳曰,允。
閔黯啓曰,卽見兵曹草記,以紅牌不爲安寶者七張,尙瑞官員,至於請推,不能檢飭之失,臣亦難免,不勝惶恐,敢啓。傳曰,知道。
閔黯,以兵曹言啓曰,再昨唱榜紅牌分給之後,或稱誤書姓字,或稱誤書名字,或稱誤書役名,或稱誤書居住,來訴本曹者,至於十六人。取考錄名單子,則京榜目誤書十人,慶尙·全羅道榜目誤書各一人,紅牌誤書四張,榜目中,改付標以入,而不爲安寶紅牌,且有七張,竝其改書紅牌而安寶宜當。今此許多榜目紅牌之或有誤書,或未安寶,雖出於事勢之固然,而不察之失,在所難免,請當該試官,及紅牌書寫時看檢郞廳,尙瑞院官員,竝推考。紅牌誤書書吏,自本曹治罪之意,敢啓。答曰,依啓。事甚可駭,看檢郞廳及尙瑞院官員,竝先罷後推。
上在昌慶宮。停常參·經筵。
自辰時至未時,日暈。
南天澤啓曰,明日,祔廟二度習儀相値,視事頉稟。傳曰,知道。
金德遠啓曰,小臣,館所問安進去,下直。傳曰,知道。
南天澤,以迎接都監言啓曰,今日,乃是空日,別茶啖,依例排入之意,敢啓。傳曰,知道。
又以迎接都監言啓曰,卽者禮單銀子入給,則大通官次通官等,出坐西宴廳,無弊受之矣,敢啓。傳曰,知道。
金德遠啓曰,小臣,馳進館所問安,則勅使答以每遣近侍下問,不勝感激,不知所達,俺等,精舍好爲度日云矣。傳曰,知道。
吳始復啓曰,大司憲睦來善伴送使西下,執義金奐呈辭,掌令李馥未肅拜,掌令韓垽,持平李聃命在外,持平權瑍式暇,今日以監察茶時之意,敢啓。傳曰,知道。
李溟翼啓曰,吏曹郞廳來言,守令有闕,政事何以爲之?敢稟。傳曰,當日爲之。
閔黯啓曰,監軍單子中,宣傳官禹瑞圭,自二月以後,逐日懸以江倉進去矣,卽招賑恤廳書吏問之,則以爲今十七日,副司果盧世挺,加差賑恤郞廳,仍爲仕進江倉云,近日仕進於江倉者盧世挺,而懸頉於監軍者禹瑞圭也。以此觀之,則曾前之懸頉,亦未可信,新進怠慢之習,不可不懲,禹瑞圭請推考。傳曰,允。
又以都摠府言啓曰,副摠管李旰,以訓鍊都監兼中軍,諸將官例次試射事,除標信,北營進去之意,敢啓。傳曰,知道。
鄭榏,以戶曹言啓曰,今此勅使上來時,中路問安中使齎去禮單雜物,留置安州,以爲後日仍用之地矣。今番勅使回還時禮單,亦以安州所在,中使到彼卽時,照數入給事,平安監司處,移文知委之意,敢啓。傳曰,知道。
以賓廳座目單子,傳于閔黯曰,晝講後,大臣·備局堂上,引見。
傳于閔黯曰,晝講停,大臣·備局堂上,引見。
以備忘記,傳于金德遠曰,肅川,乃是淸南之地,連送武宰,累經非人,數遞邑宰,當此春耕方殷之節,非但送舊迎新之有弊,且西路出站支供之際,亦不可不念,李璾則勿罷只推,仍令赴任。
閔黯,以備邊司意啓曰,慶尙道巨濟縣新迎下人等,呈狀本司言,渠輩於去月上京,則新官,在於全羅監營,而有除朝辭赴任之令,故罔夜下去全羅監營,而得聞新官罷職之報,又爲還到京中,則交代之官,差出於今月初三日之政,而緣憲府位不齊,署經無期,行糧已盡,飢餒難支云。巨濟,以極南之絶島,新迎下人,奔走京外,數朔留滯之狀,殊甚矜愍,巨濟縣令張羽瀛,今姑破格,除署經催送,俾無遐方之人久留呼飢之弊,何如?傳曰,明日內,催令赴任。
吳始復啓曰,江原監司趙䃏前後啓本中着押,畫旣不精,體差過大,殊無敬謹之意,極爲非矣,請趙䃏推考。傳曰,允。
有政。行判書閔熙進,參判李袤病,參議吳挺昌進,左承旨李溟翼進。
兵批,判書金錫胄陳箚調理,參判鄭晳新番軍士點考坐起進,參議徐文尙入直進,參知李宇鼎賓廳坐起進,左副承旨閔黯進。
吏批啓曰,鍾城府使,今當差出,而堂上中,無故可擬之人絶乏,堂下曾經侍從人,及守令中曾經侍從人員,竝擬,何如?傳曰,允。
以柳星三爲掌令,任堂爲禮曹佐郞,成沇爲工曹正郞,權愈爲應敎,申翼相爲吏曹佐郞,李基定爲伊川縣監,李文俊爲狼川縣監,郭堥爲尙瑞直長,林渙爲監察,姜汝㦿爲鍾城府使,李墪·朴徵爲承文博士,吳道一爲承文副正字,崔援爲成均博士,崔紀·朴身之·白世興爲學諭,韓識爲校書著作,潤爲昇平都正,惟賢爲錦陵副守,宋尙周爲同福縣監,金正夏爲栗峰察訪,姜世龜爲康陵參奉,李斗齡爲社稷參奉,柳命天爲判決事,朴世柱爲社稷參奉,趙益剛爲中學敎授,申重寶爲西學敎授,朴身之爲東學訓導,崔紀爲南學訓導,成熙胄爲司議,金海一爲獻納,睦昌明爲吏曹佐郞,李久松爲繕工副奉事,鄭世杓爲司饔主簿,任映爲直講,李重蕃爲監察,李觀徵·慶㝡·李立身·權說·權曦爲副護軍,崔錫鼎爲副司正,洪萬容·任奎·韓垽爲副司直。
吏批啓曰,新除授鍾城府使姜汝㦿,時無加資之命,何以爲之?敢稟。傳曰,依例加資。
吳始復,以兵曹意啓曰,昨接利川步兵金秋至名呈所志,則秋至於今番武科殿試,錄名於來字,柳葉箭邊一中,中庸講粗,兩技入格之後歸家,待唱榜上來,則啓榜中,落漏不載,不勝冤痛云。繼又接喬桐水軍朴徐逸名呈所志,則徐逸,錄名於樹字,亦以柳葉箭一中,三略講粗入格,而啓榜落漏云。卽爲搜考兩人單子,則射講兩技,果皆入格,着署分明,取見試冊,則所錄與單子相符,又考虛畫,則秋至·徐逸之名,亦旣抄出,而只是啓榜正書之時,無端漏落,事極冤抑。所當依康厚元例,特爲收錄,而第今則放榜已過,事體與厚元,又似不同,臣曹,有不敢擅便者,令廟堂酌宜稟處,何如?傳曰,允。
又以兵曹意啓曰,今日發遣本曹郞廳,摘奸于肅靖門,則不但部將及軍士無一人守直,亦無直宿痕迹云,常時不爲守直之狀,據此可知,莫重城門,公然闕直,事之可駭,莫甚於此。當該部將及軍士等,竝令攸司,囚禁重治,何如?傳曰,允。
獻納權愈啓曰,詞訟重地,必剛明而勤於職者居之,可得審於聽決,而無滯訟之弊,判決事李枝茂,少無剛明之稱,況今衰耗已極,或置諸閑漫之職,則猶可,至於聽訟之任,誠非其所可能,豈宜責之以才力之所不逮,而任其癏曠也?請判決事李枝茂遞差,其代,各別擇差,令之職,長一署蔭官之選者,乃得爲之。社稷令李靖賢,行己麤鄙,爲世所賤,及授本職,物情皆駭,社稷令李靖賢汰去。答曰,依啓。
持平權瑍啓曰,同福縣監李昌,爲人孱劣,昏不省事,本不合於字牧之任,而加以聾病太甚,尋常語言,全不解聽,應行公務,一不酬酢,終日癡坐,有同土偶,窮民抱冤,無處號訴,奸吏夤緣,恣行胸臆,官事蕩然,將爲棄地,此乃人之所共知者,非泛然風聞之比。如此之人,決不可一日在官,重貽民害,請同福縣監李昌罷職。答曰,依啓。
金德遠,以迎接都監言啓曰,卽者大通官李一善,以差備譯官傳言曰,勅使,使渠擇執禾少才善之馬,而庭狹不能盡展其才,欲使渠之家丁,乘行於館門外路云,前亦有如此之例,不得防塞而許之矣,敢啓。傳曰,知道。
又以迎接都監言啓曰,卽者上·副使禮單馬各二匹,無弊擇執矣,敢啓。傳曰,知道。
又以迎接都監言啓曰,勅使·通官等,旣除別求請,故就前日別求請物種差減,別錄入給,以謝軫念本國不爲求請之意,依榻前定奪,書別單,先送示於李一善等,極加稱善,卽傳給於兩勅使,則兩使,各受致謝矣。又將十三種各書單子,入給兩大通官,而一善處,則前日求請物件中,紫的鄕織一匹,紫的綿紬·白細苧布各十匹,別錄入給,則初旣受之,俄而招孝禮及差備譯官等,大怒曰,吾等,雖爲本國,不爲別求,而在都監之道,以此若干之物,有若塞責者然,前日求請時,貂皮百餘領,白綿紙十餘塊,山獺皮數百領,來輒求去矣,此等物,雖未准數,吾不准責,而全不覓給,薄待甚矣,多發不遜之言云。臣等,以通官輩,每稱仰體皇帝軫念本國,且目覩飢饉,不爲求請云,故旣甚感激,其在主人之道,亦不可無謝,略及路費矣,發怒如此,極爲未安,如有欲求之物,當隨力覓給,更量相通之意答送,姑未知所答之如何,而初旣每稱不爲求請,自以爲功,今忽如此,其本色,果露於臨發之時矣。卽今難處,反不如依舊咆而求責,且以歷擧前日求索之物種,而怒而推之,則夜間密贈之時,必有所難處者矣,先此敢啓。傳曰,知道。
又以迎接都監言啓曰,通官等發怒之意,纔已啓達矣。通官,答以俺等,果以不爲求請之意,累次言之,則都監之言,亦有可據,而俺等之言,非怒於物小而發也,都監深以爲未安云,還切不安,今行,別無所得,無以需用於歸家,貂皮·長釰·白綿紙·人參等物,參酌覓給云。臣更以此等物,非戶曹所儲之物,必豫爲貿來,而今番則自西路不爲求請之言,儐臣,每每稱道,故不曾貿置,猝難辦得,當以卽今所儲物種,更加覓給之意言之,而此等物種,今方參酌,觀勢入給計料矣,敢啓。傳曰,知道。
備忘記,傳于吳始復曰,臺諫啓辭,社稷二字,當書之外行,泛然連書,事甚不察,當該注書推考。
吳始復啓曰,諫院啓辭中,社稷二字連書,至有當該注書推考之命,臣〈以〉該房,泛然看過,不能檢察,不勝惶恐。傳曰,知道。
午時,上御經筵廳,引見大臣·備局堂上。領議政許積,左議政權大運,吏曹判書閔熙,工曹判書柳赫然,戶曹判書吳挺緯,判尹吳始壽,兵曹參知李宇鼎,左副承旨閔黯,持平權瑍,獻納權愈,校理兪夏益,記事官兪夏謙,假注書李漢命,記注官李日三,記事官嚴緝等入侍。積曰,近來久未入侍,上候若何?上曰,姑無事矣。熱升之候,何如?上曰,與前一樣矣。積曰,水刺何如?上曰,四五日以來,減於常時矣。權大運曰,此必熱候所致也。積曰,頭痛則何如乎?上曰,若非熱甚時,則頭痛無之矣。積曰,寢睡亦何如?上曰,姑安矣。積曰,今亦三更前,未就寢乎?上曰,三更前,則今猶不寐矣。大運曰,三更不寐,此乃血不歸心之致,誠爲悶慮矣。
積曰,今日則無大段稟定之事,而今番勅使,則省弊不貲,誠異事也。大運曰,此非本情也。積曰,勅使則其中良善之人,間或來之,而至於一善,則自前作弊之人也,今則如此,誠爲怪事也。上曰,馬匹無事捧納乎?挺緯曰,無事受之矣。
積曰,今番使臣所上別單,時未啓下,而臣得見其謄本,則卽今天下形勢,日漸危亂,蓋王輔臣,已得西安府云。西安府,乃關中也,關中爲天下喉項,據此而號令天下,則誠難矣。天下之勢如此,而我國則力弱年凶,不能有爲,無非臣等之罪也。大運曰,雖然,吳三桂尙不能席卷者,蓋淸國兵力,猶不至孤弱之境也。積曰,今番勅使出來時,到鐵山,鐵山牧子一人,卽一善之族屬也。一善見而問之曰,汝前居身彌島與椵島云,椵島周回,幾許里耶?答曰,十餘里云。一善曰,吾欲往見矣。舌官輩曰,何爲出此怪異之言耶?如是問答,而狀啓中無此意,而臣得聞於閔宗道私書中矣。臣等,不能無過慮,椵島,乃鐵山之地也,我國船路,必由於此,故故相臣李浣在時,每言設鎭於椵島,以備不虞云矣。無乃彼國有設鎭之擧,而問其形勢,而設一鎭於此島,則兩西誠難保也。臣曾與柳赫然,有所相議者,俯詢則可知矣。柳赫然曰,臣熟知一善之爲人,貪虐而已,本無遠慮,此必非渠之所自爲,似有所聽受,彼若曰朝鮮方有外憂云,故送兵而鎭之,以爲防守之地云,則其勢甚悶,自我先發,以宣沙浦僉使,移鎭於此島,則可以防日後彼言矣。且宣沙浦僉使所居之鎭,在於宣川界,而本非要害之處,椵島則在於我國遼東之間,爲南北舟船必由之路,不可不設鎭防守,而第旣已設鎭,則不可無船,此則當自備局,料理造給矣。積曰,吳始壽,纔經關西伯,亦詳知其間形勢也。始壽進曰,臣曾按關西時,備諳諸島形勢,不但椵島在所必守,身彌島,亦要害處也。雖在平日,固當關防之所,而老江鎭,則在於海曲,甚不關緊,老江僉使,亦可移設於身彌島矣。赫然曰,始壽以此言,亦嘗言及於臣,而臣非聽熒於其言也,身彌島,樹木甚盛,故以此惜之矣。始壽曰,樹木則使僉使禁之,可也。積曰,其處形勢,誠如吳始壽之所達矣。權大運曰,此雖□算之不可已者,然卽今農務方殷,一時移設兩鎭,亦甚爲弊,姑待秋成後擧行,先令二鎭僉使,入往兩島,親審形便,何如?上曰,依爲之。
挺緯曰,向所謂勅使後來等語,無他,將以十月,葬皇后後,得皇后則勅使必來云,而一善則不爲此言矣。以彼之家丁輩所傳言之,則彼國形勢,日漸危急,而未知其虛實也。赫然曰,在我之道,勿論彼國之形勢,先備而後,可以有爲也。
許積曰,臣今二十三日,以新出身作隊事,出往沙河里矣。其中出身公州人金珪,擧止可笑,故卽使之退出,而其夜三更許,有一人急呼於南別宮門外曰,欲急見勅使云,軍色郞廳,驚起問之,則答以如此洶洶之時,勅使若久留,則必有不好之事,欲爲勸令速還云,此則金珪也。館伴李正英,捉致詰問,則又曰吾欲除去勅使,得御營軍三百名云云,不勝驚駭之時,其主人及奴輩,追到而言,本以失性之人,深夜逸去,故跟尋至此云,今姑捉囚于刑曹矣。蓋觀其爲人,似不至全然失性,而其擧措則明是失性者,所謂喪性之人,殺之固不可,置之則後或有如此之事,亦甚可慮,絶島定配,似或便當矣。權大運曰,自刑曹推問後定配,未爲不可也。上曰,究問後,絶島定配。
許積曰,近來左右史不備,連以兼春秋入侍,其在事體,已涉未安,且五臺山史閣修改之役,一日爲急,新薦不可少緩,而史局規例,至嚴且重,所薦之人,旣有物議,則主薦者,不得復與於議薦之時矣。奉敎崔錫鼎,雖以實錄郞廳,付軍職,尙在罷職之中,待敎李后沆,三次就吏,出於萬不獲已,則雖蒙放之後,其勢終難更爲議薦,不可無變通之擧。在前如此之時,則堂下曾經史官之人,有齊會議薦之規,而卽今堂下中,曾經翰林,無故在職者,只有睦昌明·申善溫二人,而其中申善溫,與知春秋閔點,有相避,今姑破格,兼春秋啓下,使之趁卽相會議薦,而翰林必備上下番,□備三員然後,右位可以遷轉,不然則後日議薦之時,亦必有妨碍之患矣。議薦多少,雖在於當薦之人,而事勢如此,所薦之數,少不下三人之意,知悉擧行,何如?上曰,依爲之。
許積曰,吏曹判書閔熙,都監提調辭免箚子,旣已啓下,而此事,前例不一,初以禮曹判書,差下提調後,移拜他職,則或以新判書改差下,或令仍察其任,而今此都監,旣已停役,前頭只有習儀節次,則似當仍帶矣。上曰,仍察,可也。
許積曰,今番出身,旣令竝屬體府,故使之作隊,而俎練等事,分付各官矣。臣還家之後,渠輩自稱軍官,盡來見之,而其中人物之不似者雖多,問其家世,見其爲人,則可合仕宦者亦多,國家必難盡用矣。作隊事,在前我國,出身,稱以有廳軍,而此號廢久,猝編行伍,必皆怨咨,故名以爲軍官,旣曰體府軍官,則必不肯聽兵使之號令,各道兵使,仍差體府別將,以爲團束操練之地,何如?上曰,依爲之。
許積曰,仰瞻天顔,有不平之候,何如?上曰,熱上眼昏矣。積曰,上候如此,臣等當退出矣。小頃,大臣以下更爲入侍,而三司不入。
許積曰,纔者臣等,不勝驚慮之至,自上嘔吐之症,旣已鎭定乎?權大運曰,仰瞻天顔,恐未快蘇矣。上曰,稍安矣。
積曰,今日之事,吳挺緯,以彼人接待事,多稟定矣。挺緯曰,禮單,依例給之,而卽今定奪有密贈之物,而今番異於前時,彼有減定之數,此則定奪然後,可以給之矣。積曰,一善則或給二千兩,或給三千兩,或給五千兩,此則査事之時也,不可齒論於常時矣。上曰,査事時則必如此矣。挺緯曰,從前所贈,逐年不同,丙寅年則五千兩,丙午則三千兩矣。大運曰,雖無事之時,必有所贈之物也。積曰,金巨昆,則以不爲郊迎爲執言,故已給一千五百兩,而今番一善,則每稱除弊,而凡求請,一切不爲,若計其減省之數,則不止於一千五百兩矣。且一善,與巨昆,結爲兄弟,巨昆所贈之物,一善必無不知之理,誠難減數也。一依金巨昆所贈之數,不爲生梗於彼人,宜當矣。臣又聞舌官輩之言,以辨誣事□之,則亦曰吾當周旋,而必請於朔閣老然後,可以成之,賂幣之物,必爲持來云矣。吳挺緯曰,從前則勅使·通官輩,求請甚多,而今番則時無所索之物,一善但云上使,與朔閣老相親,有相約之事,上使雖不求請,文房之物·南草竹·南草,不可不備給各種云,若干之物,似當給之矣。上曰,量宜爲之。
積曰,李一善,聞金巨昆作弊之事,非之曰,人事不可不知,將於何地置身,而作如此事云矣。黯曰,臣往冬赴北時,遼東八站人民,若有故則皆欲奔避於我國云,此事,不可不豫爲講定矣。積曰,彼若扶老携幼而來,則置於空荒之地,善遇之,可也。赫然曰,窮來歸我,則不可以挑殺矣。
積曰,左相赴北時,李一善,私求鳥銃三柄,而答以歸國,與領相議定云,彼必欲得倭銃三柄矣。臣自戶曹覓給事分付,而不可不啓達爲之,故敢陳矣。上曰,依爲之。積曰,彼又求東醫寶鑑,而此冊則從前頻頻求索,故戶曹多措置,而必求臣在案之件,以小臣私覽一件,給之之意,敢達矣。上曰,倭銃,當自內出之矣。
閔熙曰,趙昌漢二次嚴刑,氣息如縷,朝夕難保,使之十分救療矣。當初其子趙松之原情,謂之聞於逆旅,昌漢之招,則又謂之聞於魚壽遠,其父子之言,如是相左,難免一二次嚴刑,而渠則曰魚哥果若不言,則豈無他人,而必以相親如兄弟之魚哥,援引乎云云,此言,亦似有理,而且曰魚哥旣無明白發明之端,何獨訊我云云。魚哥供辭中,所謂其母,使女僕,送言於昌漢,而其所往復之語,又傳於客會時,此一款,似太巧矣。蓋此事,昌漢若自做出,則死無所惜,而其在按獄之體,旣不能明知實狀,徑先杖斃,則似欠愼重之道矣。許積曰,趙松之聞於逆旅云者,初出於不忍證父之意,而昌漢變辭,始引魚哥,則魚哥之發明,雖由於此,魚哥亦不無可疑之端,魚哥與昌漢,相親如此,而以漠然不知爲言,此可疑也。權大運曰,魚哥旣無發明之端,則其在按獄之體,一二次刑訊,不可無也。許積曰,昌漢實狀,旣未究得,直如刑殺,則似有欠於治獄之道,閔熙·吳始壽之意,皆如此也。上曰,趙昌漢,待差加刑。
閔熙曰,祔大廟時,執事最多,而必以曾經侍從差出,而承乏,則間或差以未經侍從之文官矣。卽今現存之員,其數甚少,奉俎官,則在前亦以宗班通融差出,今當依此爲之,而齋郞不足之員,亦參用守以上宗班,何如?上曰,依爲之。
許積曰,前日榻前,判尹吳始壽,以嶺南前後科場作亂儒生査治事,啓達蒙允,而臣亦有所云云矣。更思之,則一道多士,追後摘發之際,必有騷擾之弊,而終難明白査出矣。權大運曰,當初出題試官,旣已先失,則士子之不欲製述,不必深咎,而至於作亂者,似是隨從輩之所爲,必非儒生之事,日月旣已久之後,如欲査治,則恐有混被之患矣。許積曰,臣又聞吳始壽之言,改題時首倡作亂儒生,則其時監司,旣已摘發囚禁,而不爲嚴治,旋卽放送,凌辱試官之儒生,則其時試官,問知其姓名云,前後作亂儒生,只以其時現發者査治,似當矣。上曰,令本道監司捧招啓聞後,處之。
許積曰,凡干疏章,政院所當詳察出納,而刑曹參判鄭之虎辭職,竝擧大臣及筵臣,多有侵侮之言,而末端語意,專指臣身,伊日榻前,承旨閔黯,詆斥之虎,而臣則最後只達宜捧言官之意,而曾無顯斥之語矣。之虎誤聞,含怒張皇如此,其在事體,殊極可駭,而此姑不論,政院之不察捧入,甚爲非矣,當該承旨請推考。上曰,依爲之。遂罷出。
行吏曹判書閔熙箚曰,祔廟都監提調一員,例以禮曹判書,差出之故,臣前忝禮曹,循例備員矣。臣今已遞禮曹,不可仍爲兼察,乞命都監覆啓處置,幸甚。啓下祔廟都監。
上在昌慶宮。停常參·經筵。
都承旨鄭榏啓曰,臣與右承旨南天澤,祔廟二度習儀進去,下直。傳曰,知道。
南天澤啓曰,明日常參·經筵,取稟。傳曰,只晝講。
又啓曰,宰臣洪宇紀,館所問安進去,下直。傳曰,知道。
大王大妃殿,藥房問安。答曰,知道。
王大妃殿問安。答曰,知道。
中殿問安。答曰,知道。
藥房都提調臣許積,提調臣閔熙,副提調臣鄭榏啓曰,伏未審夜來,聖體調攝若何,熱升惡心之症,昨夕鎭定之後,更不發作乎,慈殿氣候,亦復何如?臣等不任憂慮,敢來問安。答曰,慈候安寧,予則昨夕鎭定後,無事矣。
南天澤啓曰,祔廟今日再度習儀時,臣與都承旨鄭榏,當爲進參,而神輦侍衛承旨二員,何承旨進去乎?敢稟。傳曰,左副承旨·右副承旨進去。
吳始復啓曰,今日祔廟再度習儀時,兩司當爲進參,而司諫院司諫李煦,正言金邦杰·閔重魯,在外未上來,大司諫李沃,連呈辭單,不爲行公,獻納金海一,時未肅拜,大司諫李沃,獻納李海一,竝卽牌招,使之進參,何如?傳曰,允。
李溟翼,以弘文館意啓曰,本館下番副修撰臣柳命堅,差祔廟親祭時執尊,今以習儀,晝仕出去之意,敢啓。傳曰,知道。
李溟翼,以祔廟都監郞廳,以都提調意啓曰,宗廟修理,以繕工監副奉事鄭堥,差定監造官,殿內許多修理,先已完畢,御齋室及諸處役事,極其浩繁,今方督役矣。鄭堥,昨日政,遷尙瑞院副直長,祔廟吉日已迫,今不可付諸生手,仍差監造官,使之察任,何如?傳曰,允。
又以禮曹意啓曰,來四月初一日朔祭,敬思殿·孝敬殿中,親行於何殿乎?敢稟。傳曰,親行於敬思殿矣。
金德遠,以漢城府意啓曰,京畿抱川居忠義衛李世霖,以山訟事,呈上言,啓下本府,而限內不現,置之,何如?傳曰,允。
李溟翼,以禮曹意啓曰,今此祔廟時,殿下詣宗廟,行展謁事,依禮文磨鍊啓下矣。取考辛丑年文書,則永寧殿,亦行展謁之禮矣,今亦依此擧行,何如?傳曰,允。
又以禮曹意啓曰,祔廟還宮後,受賀·頒敎,載在禮文,故在前祔廟時,依此擧行矣。今此仁宣王后祔廟還宮後,百官當爲進箋·陳賀·頒敎,而國恤初三年內,勿爲陳賀事,入啓定奪。今玆陳賀一款,雖未可擧行,至於頒敎八方,則似不可已,以權停例,磨鍊擧行,何如?傳曰,允。
又以禮曹意啓曰,敬思殿,告動駕祭吉時,旣以四月初八日辰時,推擇啓下矣,取考辛丑文書,則七月初八日祔廟時,初七日敬慕殿,告動駕祭,同日辰初動駕,則以辰末推擇矣,今亦依此擧行,何如?傳曰,允。
又以禮曹意啓曰,今此祔廟時,十缺一字室祭物,一依辛卯·辛丑年例,豫爲陳設,且在前祔廟時,傍有缺一字室,故冊寶等,姑安於空室,罷祭後,卽爲奉安於龕室,今亦令都監依此擧行,何如?傳曰,允。
金德遠啓曰,宰臣洪宇紀,館所問安,則勅使答以連遣宰臣下問,不勝感激,俺等,國王德分,無事經過云云矣。傳曰,知道。
李溟翼啓曰,今此祔廟時儀註中,以神輦,直至太廟神門外幄次,磨鍊入啓矣。取考辛卯年仁烈王后祔廟時日記,則以神輦,至宗廟大門外,降輦乘輿當否,政院與禮曹及祔廟都監,累次往復講論以啓,而其時都監都提調啓辭,以爲宗廟大門之內,列聖神位臨御之所,只隔一墻相望咫尺之地,仍爲乘輦,恐欠肅敬之義,今以世子嬪,乘輦入闕門,比而同之,此則恐不然也。大內深邃,闕門之內,尙隔數重之墻,非洞達望見之地,且神道敬謹之禮,異於人道,觀於過闕則下,過廟則趨,亦可知其有異矣云云。仍以神輦,至大廟大門外,降輦乘輿,入就神門外幄次,改磨鍊施行,則其時講定之意,不是偶然,而今番儀註,不但與此不同,亦有違於五禮儀。且辛卯年祔廟時,仁烈王后冊寶過時,殿下鞠躬節次,亦爲講定磨鍊,而冊寶過時,鞠躬節次,今亦落漏於儀註中,該曹磨鍊時,雖未知有何所據,而莫重禮節,與前相左,不可不反覆熟講,以無未盡之悔,令禮曹更爲稟處,何如?傳曰,允。
金德遠,以備邊司意啓曰,兵曹啓辭,卽接利川步兵金秋至名呈所志,則秋至,於今番武科殿試,錄名於來字,柳葉箭邊一中,中庸講粗,兩技入格之後歸家,待唱榜上來,則啓榜中,落漏不載,不勝冤痛云。繼又接喬桐水軍朴徐逸名呈所志,則徐逸,錄名於樹字,亦以柳葉箭一中,三略講粗入格,而啓榜落漏云。卽爲搜考兩人錄名單子,則射講兩技,果皆入格,着署分明,取見試冊,則所錄與單子相符,又考虛畫,則秋至·徐逸之名,亦已抄出,而只是啓榜正書之時,無端落漏,事極冤枉。所當依康厚元例,特爲收錄,而今則放榜已過,事體與厚元,又似不同,臣曹,有不敢擅便者,令廟堂酌宜稟處,何如?傳曰,允事,傳敎矣。金秋至·朴徐逸等,明白入格之狀,臣等,亦取考兵曹所在試冊等文書,而詳知之矣。明白入格之人,落漏於啓榜,其抱冤呼訴,勢所當然,前日落漏之康厚元,旣蒙特恩而收錄,則今此秋至·徐逸等,宜無異同,雖以放榜已過,爲重難,旣不可知其冤而置之,又不可論以直赴而追付於後榜,付標錄之於啓榜末端,以放榜之日,成給紅牌,宜當。令兵曹依此擧行,而累千入格之人,考閱抄出之際,不免有錯誤,容有可恕,而此則旣已抄出載錄於虛畫文書,則卽同草榜,而不爲傳書於草榜,以致落漏於啓榜,其不察,甚矣。出榜時試官,竝爲罷職,以重科場事體,何如?傳曰,允。
又以迎接都監意啓曰,今日,乃是空日,別茶啖,依例排入,別雌牛,亦爲入給之意,敢啓。傳曰,知道。
又以迎接都監意啓曰,明日勅使回程時軍令,以初吹平明,二吹日出,三吹辰初,書入矣,敢啓。傳曰,知道。
祭酒臣尹鑴疏曰,伏以臣於本月十七日,領受疏批回諭,又於昨日,伏承十八日有旨,許遞臣本職,且令從速上來,以副予意者,臣旣祗受恭謝訖。仰見聖上,旣矜憫愚臣,曲從所願,又賜眷念,欲其上來,況此許遞之旨諭,更出於格外,天地父母覆燾恩私之澤,至於如此,臣誠不勝感激惶隕之至。抑臣猶有所帶職名,如國子祭酒,所以處儒術耆德者,備局堂上,所以籌軍國安危者,本非如臣無似所可堪當者,及社稷司宰·掌苑提調等官,俱係朝家事務,亦非在野之臣所可句管者。伏惟聖上,如果諒臣志願,矜臣病殘,許臣釋負,以安臣心,乞將臣兼帶諸職,一倂遞免,俾得優閑暇逸,自放於無事之地,以終遂臣匹夫之素志,麋鹿之本性,若進若退,何莫非寵光,在京在鄕,亦可以游走自如。臣不勝大願,謹昧死以聞。答曰,省疏具悉卿懇。卿以儒術耆德,負一時之重,浩然而歸,不改遐心,此無非誠意未孚而然也。心自愧忸,且卿,必欲得遞本職而後已,故姑爲勉副,以安卿心。卿其安心勿辭,速爲幡然上來,以副朝野之望。
刑曹參判鄭之虎疏曰,伏以臣,少無所長,老而益朽,無以齒數於人,而然不能屈心降迹,趨附權門,以圖進取之計者,殆今四十有餘年矣。幸際聖上臨御,收錄廢屛,臣之無似,亦在其中,前後忝叨,無非分外,臣猶自愧,人謂斯何?日者忝長諫院也,處置失當,蓋坐昧例,人之爲言,臣何敢辭也?請遞臺啓,卽一彈章,操切臣身,不爲不足,而今聞昨日筵中,大臣·筵臣,同聲而發,至以承乏苟充爲言,繼以臺官擇除等語,更加極斥,不遺餘力。承乏苟充,正謂臣身,臣於此,甘心受之,少無介懷,至於處置乖當,不過偶然之失,初非用意之地,則大臣·筵臣之斥,至於此極者,臣實未曉也。第今新授秋曹佐貳之職,雖不如言責之重,亦非等閑之任,則臣何敢抗顔冒出,重拂時議哉?方今才局文翰之人,布列於朝,皆是歷敭前後,經閱世變,備諳體例間事,而如臣愚拙,□且耗荒者,亦觸事見忤,無足怪也。伏乞聖明,憐臣筋力已耗,察臣情迹難安,亟賜遞免,以謝人言,以安微分,不勝幸甚。臣無任瞻天祈懇之至,謹昧死以聞。答曰,省疏具悉。卿其勿辭察職。
上在昌慶宮。停常參·經筵,只晝講。
南天澤啓曰,明日常參·經筵,取稟。傳曰,只晝講。
吳始復啓曰,小臣,館所問安進去,下直。傳曰,知道。
又啓曰,小臣,馳詣館所問安,則勅使答以早遣中使下問之餘,又遣近侍下問,不勝感激,俺等,特蒙下念,無事歸程云矣,敢啓。傳曰,知道。
南天澤啓曰,勅使旣已出去,事變假注書減省記之意,敢啓。傳曰,知道。
又以迎接都監意啓曰,卽者勅使,館所離發,乘轎出去矣,敢啓。傳曰,知道。
閔黯,以都摠府意啓曰,副摠官李旰,以訓鍊都監兼中軍,勅使回還時軍兵結陣次,除標信,慕華館進去之意,敢啓。傳曰,知道。
南天澤,以迎接都監,以領議政意啓曰,勅使,到迎恩門百官班列前下轎,而立東西班,依例行再拜禮,則勅使,擧手答拜,仍令背立,乘轎過去,而勅使,使大通官輩,更令各入依幕後,送言于臣曰,緣俺等久留,致令大臣奔走,不勝未安云,李一善以下,皆來見臣於依幕,莫不稱謝朝家款遇之恩矣,敢啓。傳曰,知道。
又以迎接都監意啓曰,勅使到迎恩門班列下轎,百官行禮,依例答揖,到沙峴底臣等列立處,使通官等送言曰,國王極待,都監勤勞,心甚未安云,通官等,因別爲致謝臣等而去矣,敢啓。傳曰,知道。
閔黯,以兵曹意啓曰,來四月朔上番軍士元數一千四百四十三名內,除各官旅帥及老弱納布,則實軍六百五十二名矣。其中一百名,曜金門上邊山水衝破處,塡築役軍定送,一百九十四名,孝敬殿·敬思殿朔祭軍定送,其餘三百五十八名,守禦廳新造處,有瓦石運搬之役,依此定送赴役之意,敢啓。傳曰,知道。
又啓曰,先去勅使差備譯官鄭忠元,又差今番差備譯官,未及復命之前,昨日已呈下直單字矣。卽者忠元,始爲入來,更呈下直單字,問其由,則蓋出於該院官吏之所爲也。譯官雖曰微末,其身則不來,而入啓單字,有此虛呈之事,殊甚爲駭。本院掌務官及單字來呈譯官推治,次知下吏,令攸司囚禁治罪,何如?傳曰,允。
傳曰,頃日大臣榻前陳奏之言,非指斥之虎而發,而之虎陳疏自明,有若侵斥凌侮大臣者然,有關後弊,罷職懲勵。
持平權瑍啓曰,本府禁吏,作罪逃匿於其妻上典家,再三推捉,而其家終不出給,欲究問厥由,捉致事知奴子,而結黨無賴之輩,刧奪其奴,驅逐法府下人,使不得接跡,事之可駭,莫此爲甚。累日窮推之後,禁吏妻母及其家奴子,昨始現捉而來,國綱所係,如此武斷之習,不可不別樣重究,而開坐無期,懲治未易,故臣於本府茶時,刑推囚禁矣。卽聞物議,以茶時用刑,有違法例云,旣已見非,何可仍冒?請命遞斥臣職。答曰,勿辭。
閔黯啓曰,持平權瑍,再啓煩瀆,退待物論矣。
行大司憲睦來善啓曰,持平權瑍,以本府禁吏,作罪逃匿於其妻上典家,再三推捉而其家終不出給,欲推問,捉致事知奴子,而結黨無賴之輩,刧奪其奴,驅逐法府下人,使不得接迹,事之可駭,莫此爲甚。累日窮推之後,禁吏妻母及其家奴子,昨始現捉而來,國綱所係,如此武斷之習,不可不別樣重究,而開坐無期,懲治未易,故臣於本府茶時,刑推囚禁矣。卽聞物論,以茶時用刑,有違法例云,旣已見非,何可仍冒?引嫌而退,厥罪雖重,刑旣違例,揆以臺憲,不可仍在,請持平權瑍遞差。答曰,依啓。
行刑曹判書臣李正英疏曰,伏以臣,於今此武科別試殿試時,承命爲命官,終始進參以出榜矣。繼以落漏榜目之事,有試官推考之命,而臣獨免焉,私心已不勝其不安。卽者,又以兩人落漏出榜,試官竝罷其職,而臣又免焉。試所凡事,命官主之,而及乎有罰,輒獨幸免,揆以事理,必無是焉。伏願聖明,察臣罪犯,視試官尤重,亟命一體鐫罷臣職名,俾無罪同罰異之歎,不勝幸甚。臣無任俟罪惶悚之至,謹昧死以聞。答曰,省疏具悉。卿其勿辭察職。
修撰臣姜碩賓疏曰,伏以伏見備局啓辭,以庭試出榜時,入格擧子二人落漏事,請罷試官而蒙允,不勝瞿然之至。臣亦以監試官,進參於其時矣,照數叩算,唱名考准,再三申復,非不詳盡,而許多入格之擧子,其數近萬,其間錯誤之失,亦其事勢之所不免,而當該試官,旣罷其職,則同參試席之人,理難獨免,何敢自幸其罰不及身,而有所晏然乎?伏乞聖明,亟罷臣職名,均施罪罰,以安微分,不勝幸甚。臣無任惶悚隕越之至。答曰,省疏具悉。爾其勿辭察職。
右副承旨臣吳始復疏曰,伏以武科榜目中,以入格落漏之故,因備局回啓,至有試官竝罷之命,臣於此,竊不勝惶悚之至。伊時,臣奉命進去試所者,首尾餘二十日,及其合所出榜之際,文書堆積,書役浩多,曉以繼夜,完畢未易,考閱試冊,抄書虛畫,雖非臣句管之任,急於竣事,自不得袖手傍觀,入啓榜目,亦嘗與諸試官,多有考准處矣。今玆落漏訴冤之擧,出於文書不審之致,而諸試官,至於坐罷,則臣之當初所幹,雖異於試官,出榜之時,臣亦同參,何敢以苟免爲幸,而獨自晏然於近密之地乎?伏乞聖慈,亟罷臣職,以安微分,不勝幸甚。臣無任屛營祈懇之至,謹昧死以聞。答曰,省疏具悉。爾其勿辭察職。
上在昌慶宮。停常參·經筵,只晝講。
自辰時至巳時,日暈。
南天澤啓曰,國忌齋戒,明明日,國忌正日,來四月初二日,親祭正日三日,視事,頉稟。傳曰,知道。
李溟翼啓曰,吏曹郞廳來言,臺諫有闕,政事,何以爲之?取稟。傳曰,當日爲之。
閔黯啓曰,承旨之往參武科殿試,只爲出納啓事,句管試冊而已,元不與於科場間事。右副承旨吳始復,以入格擧子二人落漏於榜目之故,陳疏批下之後,强引不當引之嫌,今日又爲呈單不來,殊甚未便,卽爲牌招察任,何如?傳曰,允。
開城留守,以閭家出火,人物燒死事狀啓。傳于吳始復曰,事甚驚慘,燒死人等,令本府各別恤典擧行。
閔黯啓曰,事變假注書李漢命,自數日前,重患傷寒,而適値客使在館之日,續續啓遞,事甚未安,故使之調理察任矣。今日則症勢添劇,無以起動,今姑改差,他假注書卽爲差出,何如?傳曰,允。
以睦天成,爲事變假注書。
閔黯啓曰,新除授北虞候李東耉,時無加資之命,何以爲之?敢稟。傳曰,依例加資。
吳始復啓曰,因本院啓辭,祔太廟時,神輦,至宗廟大門外,降輦乘輿,入就神門外幄次事,今日榻前,大臣有所陳達矣。內入儀註,還下該曹,使之趁速改付標以入之意,敢啓。傳曰,知道。
閔黯,以備邊司言啓曰,京畿南陽居騎兵陳承立等三十名,以陸軍換定水軍,稱冤事上言,及開城府金老里等四名,願除身役,移入大興山城事上言,啓下本司,而不但各人所訴,俱不當施行,竝且過限後現身,或有終無形影者,故依例不爲覆啓之意,敢啓。傳曰,知道。
金德遠,以備邊司言啓曰,今三月二十日晝講入侍時,特進官金宇亨所啓,臣行過平山時,聞民間弊瘼,則己酉量案之後,因庚辛飢饉,陳災尤甚,而上年年分時,結數之加,至於九百三十餘結之多云,若以此數收捧,則實有難堪之患,令本道監司査覈稟處,似當矣。左議政權大運曰,臣今上來時,平山之民,亦以此事呈訴,而以其呈狀,不可取信,使廟堂議處,可矣。上曰,言于廟堂稟處事,傳敎矣。平山,本以豪强品官所華之鄕,常時田結之隱漏,比他邑雖甚。上年則僅免凶歉,而年分結數之反加於前者,至於九百三十餘結之多,則人民之呼冤,勢所固然,而但念年分之時,別定監官·書員,而抄錄其陳起之後,本官守令,躬親摘奸,朝家又復發遣敬差官·都事,巡歷覆審,猶患其不能詳悉,到今何以詳知某畓爲上年之陳,某田爲上年之災,而有所區別,使之減役乎?其間事勢,有如此者,故湖西各邑,亦多以自覺太多,結數甚重爲怨者,而臣等,曾以有難撓改之意,陳達於榻前者,蓋其無路區別,徒增其煩擾之弊故也。若非改踏驗,則他無變通之策,姑待今秋詳細踏驗,一從實結磨勘之意,豫爲分付戶曹,何如?傳曰,允。
有政。吏批,判書閔熙進,參判李袤病,參議吳挺昌病,左承旨李溟翼進。
兵批,判書金錫胄進,參判鄭晳備局坐起進,參議徐文尙病,參知李宇鼎進,左副承旨閔黯進。
沈檀爲持平,申汝哲爲刑曹參判,柳命堅爲修撰,權瑍爲兵曹正郞,鄭載厚爲楊根郡守,朴銑爲鴻山縣監,南宮礎爲義盈庫直長,金宇亨爲同知義禁,姜碩耉爲奉常寺正,成虎烈爲造紙別提,李震彪爲典獄署參奉,校書正字單金是鉉,兼春秋申善溫,任奎爲慶州府使,奉常寺直長單朴澂,奉事單姜山斗,李寅熽爲內侍敎官,丁時翰爲貞陵參奉,朴萬榮爲漢城府判官,許悏爲宗廟署令,李觀徵爲左尹,成虎徵爲右通禮,韓翼世爲慶興府使,金錫胄兼弘文館提學,安如石爲掌令,李馥爲宗簿寺正,濬源殿參奉李震榮,南別殿參奉趙持正相換,兼知義禁金宇亨,左尹具鎰,右尹李觀徵,李斗榥爲都摠府經歷,元德徽爲都摠府都事,柳斐然·吳始壽爲副摠管,申翰周爲曹司衛將,李明彬·金命男爲副護軍,及第洪大海今加折衝,姜栢年爲知中樞,宋天機爲副護軍,權瑍爲副司果,朴瑺·睦天祺·申曇·徐來遠爲副司果,以上登科前資窮,依法典六品遷轉。沈樸·許璞爲武兼,李斗龜爲三陟營將,吳緝邦爲景福宮假衛將,池德麟爲忠翊衛將,李東耉爲北虞候,韓侃爲羽林衛將,韓汝淑爲羅暖萬戶,金明郁爲都摠府經歷,李枝茂爲副司直,李玄成爲宣傳官,魚壽一爲都摠府都事,許悏爲文兼,崔有泰爲同知中樞,副護軍金天男·副護軍趙而碩今加嘉善,前縣金汝翰,及第曺翼文,前判官李廷伯今加折衝,以上南漢扈從年老,特爲加資。北虞候李東耉今加折衝。
咸鏡道京試官金徵狀啓,榜目中擧子名字誤書待罪事。傳曰,勿待罪事,回諭。
金德遠,以實錄廳郞廳,以摠裁官意啓曰,實錄撰出,一日爲急,而都摠郞廳吏曹佐郞睦昌明,本職有難便事勢,久未行公,不可等待其出仕,吏曹佐郞姑爲改差,卽爲口傳付軍職,以爲專意史事之地,何如?傳曰,允。
掌令李馥啓曰,臣伏見兵曹啓辭,以武榜中,誤書役名·居住十人之故,當該試官竝推考,又伏見備邊司回啓,以武榜中,入格落漏二人之故,出榜時試官,竝罷出。臣於其時,亦以本職往參,則不察之失,與諸試官無異,而今諸試官,旣已或推或罷,臣何敢一刻晏然,而昔疾未愈,不能起動,延過累日,今始來避,臣之所失,至此尤大。請命罷斥臣職。答曰,勿辭。
閔黯啓曰,掌令李馥,再啓煩瀆,退待物論矣。傳曰,知道。
行大司憲睦來善啓曰,掌令李馥,以臣伏見兵曹啓辭,以武榜中誤書役姓名·居住十人之故,當該試官竝推考,又伏見備邊司回啓,以武榜中入格落漏二人之故,出榜時試官,竝罷職。臣於其時,亦以本職往參,則不察之失,與試官無異,今諸試官,旣已或推或罷,臣何敢一刻晏然,而昔疾未愈,不能起動,延至累日,今始來避,臣之所失,到此尤大。引嫌而退,同事試官,旣已罷推,揆以情勢,固難在職,請掌令李馥遞差。答曰,依啓。
今日入侍時,祔大廟擧動,弘化門出宮,詣宗廟,從敦化門還宮事,榻前定奪。
今日入侍時,初一日朔祭攝行事,榻前定奪。
今日入侍時,以吏曹判書閔熙所啓,前頭大祭稠疊,執事苟簡,各司官員中,尤其老病不能堪任之類,今姑改差事,榻前定奪。
午時,上御經筵廳晝講。領議政許積,知事閔熙,特進官吳挺緯,參贊官吳始復·李堂揆,檢討官姜碩賓,記事官申㶅·兪夏謙,記注官李日三,記事官嚴緝入侍。上讀曾受孟子梁惠王上篇,自梁惠王曰,寡人之於國,止使民飢而死也。上讀畢,堂揆遂進講,自梁惠王曰,止誰能禦之,兼讀章下註。上乃受而讀之,讀訖,諸臣各陳文義。堂揆曰,魏本晉大夫魏斯,與韓氏·趙氏,共分晉地,而號曰三晉,故惠王,猶自謂晉國也。碩賓曰,比,猶爲也,東敗於齊,長子死焉,故欲爲死者,雪其恥也。惠王,徒恃國强而好戰,故孟子乃對以地方百里,可以王之,文王之百里,湯之七十里,行王道而終王天下,王不待大之言,正謂此也。易,治,耨,耘也,缺一字耕,務農之意,而我國亦以兩牛耕之,深耕之意,擧此可知也。以撻秦楚之堅甲利兵,言其利也。人君,苟能行仁政,則民得盡力于農畝,且於暇日,修其禮義,有親上死長之心,故可以撻秦·楚之堅甲利兵矣。碩賓曰,考見古今印冊,則此章小註,或云禮義,或云禮敎,成均館校正之時,使之考見,以定一本,宜矣。積曰,暇日修其孝悌忠信云者,深耕之時,非謂不暇於忠信孝悌之修也,此乃修行之本意也。堂揆曰,陷,陷於阱,溺,溺於水,暴虐之事也,而與此上章相反之意矣,以彼暴虐其民,率吾尊君親上之民,往正其罪,則彼民方怨其上,而樂歸於我矣。碩賓曰,此乃明應上文以撻秦楚兵之意也。堂揆曰,仁者無敵,古語也,而孟子恐王之疑其迂濶,故引古語而勉其勿疑也。碩賓曰,此亦遏人欲存天理之意也。戰國之時,不知天理,故孟子之勸行王道,唯在仁義而已。自上省覽時,每以遏人欲存天理爲心,則善矣。堂揆曰,不似人君,不見所畏,言其無威儀也。蓋容貌辭氣,乃德之符,而其外如此,則其中之所存者可知也。嗜,甘也,不嗜殺人,則天下歸之,此則定于一之意也。周之七八月,卽夏之五六月也。油然,雲盛貌,勃然,興起貌。爲人君者,不嗜殺人,則民歸之,若雲之油然,苖之勃然興之矣。積曰,人君,雖無欲殺之心,而不行仁政,則此乃嗜殺也。堂揆曰,章下註,稱我太祖云者,蘇軾,其宋儒,故稱我太祖也。上曰,孟子之言,抑揚太過,與孔子之言,不同矣。積曰,孔子之言,則每以尊周爲重,而孟子之時,天下昏亂,不知有周室,故雖齊·梁之君,若行王政,則可以王矣,此孟子之所以勸齊·梁之君也。上曰,小註言,孔孟易地則皆然也,若使孔子,生於孟子之時,則以行王道,勸於齊·梁之君歟。積曰,孔子則雖出於孟子之時,必不勸齊·梁行王道也,後世唐之李白,宋之司馬光,皆非之矣。碩賓曰,李白之攻孟子,則先儒,以李白,不知孟子者也。又曰,古今嗜殺人之君,無如明太祖也,而明之國祚□長子孫,盡爲殘滅,如許事,恐或由於人君嗜殺之患,但其時,則中華盡爲胡地,故創業肇基之際,勢所不已也。遂掇講。積曰,連日開筵,而天時漸熱,不審聖體若何?上曰,無事矣。又曰,仰瞻天顔,則讀書之後,頗有熱候,前日嘔吐之症,亦復何如?上曰,不至大段矣。堂揆曰,近來日氣漸熱,開講之際,恐有憚暑之勞,進定時刻,似可矣。積曰,方外之議,皆如此,合有變通之道矣。上曰,寒暖不適,姑觀旬日處之,可也。
積曰,來四月朔祭,則當親行於永思殿,而且祔儀不遠,其在聖上追遠之道,固所自盡,而旬日之內,連次親行祀事,則當此聖候未寧之中,恐有添傷之患,此臣等之所以悶鬱者也。俯從群下之請,初一日朔祭,則攝行,宜矣。熙曰,群下之情,皆如此,大臣陳達,誠然矣。上曰,於情於禮,俱不可廢,而大臣之意如此,初一日則以攝行分付,可也。積曰,祔太廟時,永寧殿則依前謄錄,遣重臣,設行享祀,而服色則以常服設行,宜矣。上曰,從常服設行,可也。
上曰,觀此開城留守狀啓,本府火災之慘,前古所罕,民家延燒,至於五百七十餘戶,予甚驚慘,燒死人等,恤典擧行事,纔已分付,而其民人等,燒盡家産,失所無依,若無別樣撫恤之擧,則無以生活,急速賑救事,分付該曹。
積曰,再昨之狂風,亦爲非常,而近來頗有旱徵,將來民事,誠可慮也。又曰,大興山城城役,可以完役於限內,而許多動役之際,役夫之致斃,誠爲可慮矣。今聞石手一名,死於非命,役夫一名,以痘患斃死云,此則誠不幸,而畢役之後,不可無慰諭之擧矣。上曰,一如陵幸之時,豫遣中使,與大將眼同,犒饋軍卒,以示勸諭之意,可也。
積曰,沈攸,以前任安邊府使時,還上虛錄事,旣已定配矣。守令虛錄之數,雖至千石之多,亦入於赦宥之中,而沈攸之還上虛錄之數,不過三十餘石,而獨被其定配,其在朝家論罪之道,殊涉不均矣。上曰,沈攸之虛錄,不至大段,而獨爲定配,果似不均,放釋,可也。出擧行條件
熙曰,花昌君沇,頃以謝恩使,超資矣。旣遞使臣,則其所授之資,不可仍帶,而其時適無首席,不爲取稟,而以至今日矣。上曰,雖守令加資,未赴任則有還收之擧,或有仍授之缺而此則超陞四資,非循例也。碩賓曰,此則不可不還收也。上曰,還收,可也。
熙曰,兵戶曹郞廳,有勿爲遷動之命,故兩曹郞廳,有久任二員,每於都目之時,必遷動,而戶曹則爲郞官者,多以蔭仕中,必精選,故守令擇除時,必差郞官,而六郞廳,皆不遷動,則於此之際,尤爲苟簡,且兵曹則三司之官,皆出入之地,尤不可以久任矣。上曰,擬望之時,軍色郞廳及久任之員,懸於名下,書入,可也。挺緯曰,吏判之言,誠是,而戶曹與他司有異,凡干米金帛出入之時,其數浩多,判書只是摠管而已,其他所幹,皆在於郞官,郞官爲任最難,而纔得其人,每每遷動,則尤爲切迫矣。此後則若有不得已之擧,則臨時稟定後,遷動,宜當矣。
熙曰,官方之混雜,未有甚於近日,至於正與僉正之類,每以老病之人,塡差備員,而京官則元無準朔遞改之規,故雖瓜滿之後,互相移換,遞職無時,不可不變通矣。上曰,今後則雖京官,三十朔遞改事,以爲定式,可也。
老職之類,付中樞,不絶廩祿,蓋出於優老之典,當此大禮多事之時,祭官·諸執事,無以推移塡差,其中尤甚老病之類,今姑改差,宜當矣。上曰,改差。
積曰,老職加資之類,付中樞之職,雖出於朝家優老之典,此與老病宰臣有異,而旣付之後,則凡於大小公會,輒以老病懸頉,一不進參,至於累缺者有之。宰臣則反爲降付司果等遞兒,不但事體不當,雖以優老之典言之,一人得之,終身不遞,致令他老不得均蒙優老之恩,亦涉不均。此後則依醫官付中樞者定限例,滿三朔則差出其代,何如?上曰,依爲之。
碩賓曰,騎省,乃淸選堦梯,而佐郞金時鉉輩,物議不愜,頃者拜咸昌縣監時,敢生厭避之計,以壯奴二口,居在本縣之意,呈狀圖遞,殊甚可駭,不可不査問處之矣。積曰,金時鉉遞改之後,有物議,故使之考見帳籍,則咸昌縣,元無時鉉奴婢,而人問其由,則冒稱帳籍後,有推得奴婢云,今不必更査矣。上曰,時鉉圖遞之狀,殊涉可駭,罷職,可也。
姜碩賓曰,臣頃以李湜,乍有聾病,至陳於章奏間矣。厥後詳聞,則李湜,筆雖拙,至於誤稱聾病,殊涉曖昧云,言事失實之狀,在所難免,惶恐敢陳矣。
挺緯曰,今番勅使時,李一善處密贈之物,依前日榻前稟定,旣已給之,而其後上勅家丁一人,有呼韻作詩者云,故使譯官問之,則乃漢人被虜,而遼陽李定邦者,以紙筆墨如干給之,則渠也告于勅使而後,受之云。此則異常矣,旣有所聞,敢陳之。
積曰,勅使所索倭鳥銃,自內旣下,而臣亦求得二柄,以左相之言,送于勅使,已給之,內出鳥銃,則次知內官處,還入之意,敢陳矣。又曰,仰瞻天顔,則多有紅色,諸臣奏事移時,不瑕有害於聖候調攝之中?留待宗臣,則姑爲退去,後日引接,未爲不可也。上曰,留待宗室,使之始退事,分付,可也。諸臣,遂罷出。
上在昌慶宮。停常參·經筵。
辰時,日暈兩珥。
閔黯啓曰,事變假注書睦天成,昨日末擬受點矣。今聞以掃墳下鄕,上來未易云,睦天成,今姑改差,他注書差出察任,何如?傳曰,允。
朴慶後爲事變假注書。
南天澤,以禮曹意啓曰,各陵抽栍摘奸,當爲發送,而客行纔過,畿甸驛路廚傳之弊,亦不可不慮,今朔則姑不擧行之意,敢啓。傳曰,允。
黃海監司,以平山府閭家及勅需別庫出火事,狀啓。傳曰,今觀狀啓,平山各站官舍及閭里數百餘家,盡爲燒燼,再昨松都出火,未及數日,又有如此之報,誠甚怜慘。哀我黔首,盡燒家産,失所無依,令本道一依松都例,各別恤典擧行,亦令該廳,發倉廩以賑貸,體予如傷之意事,竝爲知委,趁卽擧行。
金德遠,以禮曹意啓曰,因政院啓辭,祔太廟時,神輦至宗廟大門外,降輦乘輿,入就神門外幄次事,旣已定奪後,內下儀注,付標以入,而此一款,節目中,亦爲付標以入之意,敢啓。傳曰,知道。□□□□□□□異恩疊臻,至今近侍仍留,必與偕來,況且慈候欠寧,連有問安,而臣之情迹臲卼,決難冒進,人非已極,鬼責亦至,泄變爲痢,度數亦頻,腹痛漸加,殆不堪忍,情勢病勢,萬分無起動之望云矣。今日,又以不得不强起之意,反覆勸諭,而所患之症,夜來添谻,斷無運動之勢,今方陳疏自列云,而明日親祭齋戒,臣當入闕致齋,何以爲之乎?敢稟。傳曰,更爲勸諭,若有强疾供仕之勢,則與之偕入,病勢斷無起居之理,先爲入來。
右承旨鄭樸書啓,臣又以下敎之意,傳諭於領議政許積處,則對以泄痢度數漸加,氣力危惙,萬無起動之勢云,臣不得已還爲入來之意,敢啓。傳曰,知道。遣御醫柳聖和看病,相當藥物輸送。
備忘記,向日疏中,作爲藏頭隱語,儒同狙擊,而其曰信任者亂,比擬於古之權臣,予言之慘矣,而尋之則無迹,卿何以虛無搆捏之說,望望決退,予甚愧赧,無以爲喩。卿之斷斷無他心而爲國貞忠,予之所知,豈有介嫌之理乎?再明議□□□□强疾來□□無□□□事□□狼狽之患。仍傳□□□□□□傳諭□□□□。
上在昌慶宮。停常參·經筵,只晝講。
下直,江陵府使金厦梴。
謝恩,都摠管吳始壽,掌令安如石,持平沈檀,造紙別提成虎烈。
朔祭後,大王大妃殿,藥房·政院·玉堂·二品以上·六曹·大司諫問安。答曰,知道。慈殿·大殿·中殿,藥房·政院·玉堂·二品以上·六曹·大司諫問安。答曰,罔極。
執義金奐再度呈辭,入啓。加給由。
伴送使書目,勅行,三月二十九日,到平山止宿事。
禮曹參議李夏鎭,再度呈辭,入啓。加給由。
司憲府大司憲睦來善,同姓三寸姪幼學林挺身死,服制已行十五日,出仕,何如?啓依所啓施行。
傳曰,江原道·嶺南·嶺東,連歲不熟,民有飢色,當此賑救交殷之日,一日曠官,民受一日之弊,不可不念,金厦梴代,今日內口傳差出,速爲發送。
禁府,元振洙拿囚,啓。
開城府問安使兪榏,入來。
院啓,倭書僞作之處,其意只在於惑亂衆庶,媒禍邦國,人心世道,至於此極,良可痛惋。趙松與其父昌漢,供辭相左,則固宜益加嚴刑,究得其情,而昌漢所引魚壽遠,亦不可不訊問也。昌漢之於壽遠,在於自首之初,曾不因被刑而乃告,則寧有强引元不干之人,以爲自解之地乎?壽遠之招,亦無明白可雪之端,而只以女奴致其母辭一款爲證,安有以其婢隷自證者乎?此乃疑端之大者也。凡按獄之體,自有次序,昌漢與松,旣爲人所引,則方在累刑之中,期於輸情,壽遠,爲昌漢所引,而無的證自明之辭,則尙無施刑嚴訊之事,設使壽遠,果有自做之事,其肯吐實於平問之下乎?揆之獄體,斷無是理,請魚壽遠與趙昌漢父子,一體刑訊。尙州爲府,地鉅而民衆,又多士大夫,苟不擇其守而任之,難以彈壓。牧使柳潝,鄙悖其行,特一雜流耳。居官,惟以割剝爲事,其爲海郡也,民不堪命,赴醴泉,不日而罷歸,猶有人言,到今未已。當拜此州也,物情莫不大駭,伊時臺議,皆言當罷,至有袖彈文詣臺,而因事避遞未達者,潝乘其間,晏然赴任,其不恤人言,冒沒廉隅,如此,則亦何能作牧於多士之郡乎?上官之後,所當十分謹愼,而熟處難改,本色隨露,曾無惠鮮之政,率多鄙之事,其貽辱大府人士,而害及小民者,不一而足,不可使嶺中雄州,一任此輩之所殘剝,公論久而愈激,請尙州牧使柳潝罷職。
吏曹口傳政事,以李翊相爲江陵府使。
傳曰,明日晝講爲之。
成均館官員,以知館事意啓曰,今三月儒生課試,當爲設行,而政府有故,不得爲之,今月內無故日退行事,曾已入啓矣。政府有故,限內不得設行之意,敢啓。傳曰,知道。
兵曹啓曰,本曹多事之地,郞廳,各有所掌,前頭祔廟大禮,亦且不遠,不可不備員,而佐郞金時鉉之代,時未差出,事多苟簡,不可等待開政,以在京無故人,口傳差出,何如?傳曰,允。
備忘記,從前軍號之下,書以可字,乃是規例,而今者兵曹參判鄭晳所書,落書可字,不謹甚矣,推考。
今日晝講時,濟州判官朴致道,明日內,除署經發送事,及刑曹罪人趙松,姑停刑推事,及祔太廟大祝及執樽等執事,承文院參下官,竝爲塡差事,榻前定奪。
吏曹口傳政事,以元梲爲兵曹佐郞。
答院曰,昌漢嚴訊之下,引證奴僕,且有僞造倭書,傾軋國家,惑亂黔首,又與壽遠,結義朋友,情若同氣,則何語可隱,而有若全昧不知者然。奸狀百出,一大違端,非不知松與昌漢,一體訊問,而必無吐實之理,問目之際,亦甚難便。松則姑勿刑推,昌漢,待差推問,終始拒逆,則與魚哥,一倂刑推,明得實狀後,依妖言惑衆者,不分首從,當刑之律文,肆諸市朝,以爲他人之戒。其餘參聽者,自可分別科斷,揆諸王法治獄,俱爲得宜,毋庸强聒。柳潝事,臺閣,雖許以風聞,道聽塗說,不可事事取信,不允。以上朝報
傳曰,頃日政,金厦梴移拜江陵府使,非爲不合於彼,旣已治裝御史,則勿備擬外任,合宜事體,而今乃不然,似甚未妥。金厦梴改差,今後如此之人,則姑勿備望事,定式擧行,金厦梴·朴泰尙,亦爲竝卽牌招來待。吏曹謄錄
四月初一日晝講入侍。知事閔熙,特進官鄭晳,承旨金德遠,玉堂李堂揆·柳命賢,注書申㶅·兪夏謙,兼春秋睦昌明·申善溫,宗臣益善·守漢,嶺興正倀等,入侍。領議政許積所啓,前參判鄭之虎,誤聞傳說之言,疏中措語,侵斥臣等,事體所在,不可置之,故頃於榻前,有所仰達,其後至有罷職之命,恐或過重也。之虎,半生阨塞,曾無營求之事,此則臣等所常稱道者也。今因疏章間措語之失,至於特罷,則似有乖於優待老臣之道,故惶恐敢達。上曰,其疏末措語,有侵斥大臣之意,故特罷其職矣。今聞卿言,似是誤聽傳說之致,非渠之罪,敍用,可也。又所啓,老職之類,長帶中樞之任,一不參於公會,合有變通之道,故頃日筵中,臣等,有所陳達,而擧行條件,則直以上敎書出,記事失實,難免其責。當該注書,推考,伊日入侍承旨,難免不能檢飭之失,亦爲推考,其擧行條件,改書啓下,何如?上曰,依爲之。參贊官李堂揆所啓,卽今玉堂入直之員,只有副應敎柳命賢及臣,上下番,無以推移,當此逐日開筵之時,事甚苟簡,後日政,勿論吏曹郞廳及外任,本館闕員,盡爲差出,在京之人,則除拜後卽爲牌招,何如?上曰,依爲之。
上在昌慶宮。停常參,只晝講。
下直,濟州判官朴致道。
謝恩,右通禮成虎徵,承文博士李墪,兵曹佐郞元梲,都摠都事魚壽一,中學敎授趙益剛。
大王大妃殿·慈殿·中殿,藥房問安。答曰,知道。
執義金奐三度呈辭,入啓。遞差。
伴送使書目,勅行,三月三十日,瑞興止宿事。
京畿監司書目,驪州呈,以右參贊尹鑴,病重上去不得事。
藥房啓曰,雨意未已,日氣陰冷,伏未審此時,聖體若何,慈殿氣候,亦復何如?臣等,區區憂慮,敢來問安。答曰,慈候安寧,予則無事矣。
備忘記,書曰,天視自我民視,天聽自我民聽,旨哉斯言,民惟邦本,民有怨謗之聲,則必有或傷和氣於上天。頃者舊都,無緣失火,延及櫛比蔀屋,至於數百餘戶,興言傷心,不可以移覃小惠,活我生靈,亦他無施仁政之道,失家産業者,限二年蠲減身役,以示予如保赤子之意,下諭。
刑曹參判申汝哲上疏。大槪,將臣兼帶捕盜大將之任,特令該曹照例處置,以存事體,俾安私分事。入啓。
左尹具鎰上疏。大槪,臣之老父,宿疾沈痼,氣息奄奄,溘然之期,非朝則夕,人子情理,不忍暫離以供職事,亟遞本職及兼帶捕盜大將之任,使得專意救護事。入啓。
吏曹啓曰,臺諫有闕,政事,取稟。傳曰,當日爲之。
答刑曹參判申汝哲疏曰,省疏具悉。秋曹之佐,若非分量承當其任者,豈可混雜付畀?卿勿例讓,出仕察職。
府啓,近來贓律不嚴,犯贓被罪者,曾未幾何,趁卽收用,國法,何常得行,貪夫,何常畏忌?江界府使朴振翰,曾爲閫帥,稱以賻物,賂賄權門之狀,已極痛駭,而略施其罪,復授雄鎭,豈不大可寒心哉?及其到任之後,不悛舊習,專事貪縱,二百斤之蔘,數百領之貂,駄送京商之家,換銀東萊之說,有口皆言,京外傳播。性且殘酷,濫用刑杖,致殞人命,至於八人之多,邊民嗷嗷,如在水火。臣來善,今番往來西路之時,亦詳聞其貪虐之狼藉,如此之輩,若不重究,則頹綱無以振肅,贓吏無所懲戢。請江界府使朴振翰,拿問定罪。請殷栗縣監徐穉,罷職不敍事。入啓。
院啓,尙州牧使柳潝,決不可仍置字牧之任,人皆言之,本院之論,實循公共之議,而伏承聖批,以道聽塗說,不可取信爲敎,臣等,竊惑焉。夫潝,平生行己麤悖,不齒士類,前後居官,剝割爲事,其在海郡也,駄載陸續,官庫蕩殘,其赴醴泉也,筵臣奏遞,而乃以貪婪虐民,爲言。及授本州,物情大駭,伊時臺議,皆言不可不罷,至有懷諫草赴臺,而適値臺中有事,諸僚避遞,彈議不果發,使潝也,苟有一分廉隅,安忍赴任,乃反乘其間,急急辭朝,如恐不及。前後病民肥己之狀,姑置勿論,其不恤廉隅如此,不畏人言如此,其何能作長於名府,而彈壓人士之邦乎?此乃人所共知,而唾鄙者,初非道聽塗說者比也。上官之後,且不畏愼,未有惠鮮之政,率多鄙之事,此由於熟處難改,本色易露之致,物議譁然,久而愈激,請尙州牧使柳潝罷職。前啓,魚壽遠事,停啓。
以右參贊尹鑴辭狀,傳曰,安心勿辭,調理上來事,回諭。
今日晝講時,傳曰,趙昌漢,旣已援引魚壽遠,而壽遠,無明白發明之事,所當一體嚴問,至今不爲施行者,欲待昌漢准三次後,窮問矣。若或昌漢,徑斃於杖下,則此獄端緖,必不可得,魚壽遠,亦爲刑推究問。
答左尹具鎰疏曰,省疏具悉。卿親以勳戚之臣,齡雖已迫暮境,筋力尙且矍鑠,予深幸喜,忽聞疾篤,心用驚慮,卽遣太醫問疾,出於體下愛護之意。京兆佐貳之任,許遞,卿其救病。
答院曰,依啓。
答府曰,今觀啓辭,朴振翰,以行貽權門之事,曾在先朝金壽興請罪蒙允事,則予已知之,而人蔘·貂皮,駄載陸續於富商大賈之家,今始聞知,而其數近至二百,殞傷人命,亦至數多,其虐民尸居素餐,事之痛駭,莫過於此。如此贓吏,不可不拿問,亦令該道各別嚴査,稟啓。徐穉,拿問定罪。以上朝報
有政。
備忘記,都體一任,國家之安,必於是,國家之危,亦必於是,率由舊章,新開幕府,號令元帥,統轄八路,則付託非輕。訓局及御營,不可獨爲,分而二之,亦當俱爲節制,閫以內,閫以外,屬之卿。古人有言曰,衆心成城,當今海內洶洶,民心渙散,如在水火,有若莫保朝夕者然。此時最急先務,莫如收拾人心,惟卿,宜急撫摩保民之政,可使諸軍,一心同力,以爲敢死之卒,然後可用緩急。卿其知悉,歸念遵守,以體予意。傳曰,領議政處,別遣史官,傳諭,以存待大臣之體面。訓局謄錄
四月初二日,晝講入侍,左議政權大運,同知事洪宇遠,特進官李之翼,玉堂李堂揆·柳命賢,承旨南天澤,注書申㶅·兪夏謙,兼春秋睦昌明·申善溫,宗臣花善都正湸,林原正杓。
上在昌慶宮。停常參·經筵。
自昧爽至辰時,沈霧。未時,日有兩珥。
謝恩,執義李德周,江陵府使李翊相,慶州府使任奎,社稷令朴世柱,掌樂正李馥,僉正鄭載岱,僉知李立身,判決事柳命天,弘文提學金錫胄。
傳曰,諸宗室令監以下,旣不知面目,此非敦睦之義,故每於開筵之日,使之輪回入侍矣。一番接見之後,則不必入侍於法筵,如欲見之,當以家人禮接見,以此知悉。
謝恩,修撰權瑎。
禮曹參議李夏鎭三度呈辭,留政院。
咸鏡道京試官金徽,入來。
謝恩,副校理金奐。
政府翰林取才,李漢命,綱目略。
司憲府照目,豐陽君張善瀓矣,今觀收議,諸臣,皆以辨誣爲可,而休戚之臣,乃曰一時野史之詿謬,至有陳辨之擧,甚非得宜,罪私罪,杖六十贖,奪告身一等。啓依允。
伴送使書目,勅行,初一日,鳳山止宿事。
春秋館郞廳,以領監事·諸堂上意啓曰,左右史,皆以兼春秋入直,事體之苟簡莫甚,新薦之人,已爲取才,特爲破格,今日內口傳差下,仍爲牌招察任,何如?傳曰,允。
領中樞府事鄭致和箚子。大槪,乞遞兼帶御營廳都提調之任事。入啓。
吏曹口傳政事,檢閱單李漢命。
謝恩,檢閱李漢命。以上朝報
都摠府啓曰,今日入直軍士,當爲中日習射,而仁宣王后禫祭散齋相値,不得行之之意,敢啓。傳曰,知道。都摠府謄錄
吏曹啓曰,昨日政,玉堂闕員差出時,副修撰之副字,望單子中,未免落漏,以修撰下批,不勝惶恐。望單子改付標以入之意,敢啓。傳曰,知道。吏曹謄錄
義禁府啓曰,江界府使朴振翰,殷栗縣監徐穉,拿問定罪事,傳旨啓下矣。朴振翰·徐穉,時在各其任所,依例府書吏·羅將,發遣拿來,何如?傳曰,允。禁府謄錄
上在昌慶宮。停常參·經筵。
自昧爽至辰時,有霧氣。午未時,日暈。
謝恩,司諫李煦,知事姜栢年,楊根郡守鄭載厚,高原郡守林長卿,昇平都正潤,直講韓翊周,同知李寓,璿源殿參奉趙持正,僉知崔元立·徐必厚,護軍鄭之虎·權說。
政院啓曰,癸丑年五月十一日,因咸鏡監司南九萬狀啓,禁府粘目,西北邊守令,未有交代拿來之規,則自今定式,似非本府所爲,令政院,臨時稟旨定奪,何如?啓允下矣。江界府使朴振翰,昨以臺啓,有拿問之命,江界,卽江邊重鎭,似不可一日曠官,今明日雖齋戒之日,其代,令該曹破格口傳差出,催促發送,使之交代後拿來,何如?傳曰,允。
伴送使書目,勅行,初二日,黃州止宿事。
領府事鄭致和箚子。啓下備邊司。
司諫李煦啓曰,臣本庸陋,最居人下,曾在先朝,濫廁臺席,已試無用,來效何責?當此新化之初,謬加收錄之典,拔之銅墨之中,復授言責之任,而矧玆亞諫之命,尤是掄選之地,決非如臣駑劣,所可承當,自知不似,人謂斯何?召旨遠降,分義至嚴,不得不黽勉就道,來謝恩命,而第臣,以山火田不能禁斷之故,方在推勘之中,揆以臺體,尤不可一刻苟冒,請命遞斥臣職。答曰,勿辭。退待物論。
吏曹口傳政事,以元相爲江界府使。
京畿監司尹深,勅使祗送後,入來。
院啓,引嫌而退,旣被推緘,勢難仍在,請司諫李煦遞差。答曰,依啓。
吏曹啓曰,臺諫有闕,政事,取稟。傳曰,過齋戒後,爲之。
明日禫祭正時,四更二點,開門,三更一點。
政院啓曰,所江僉使元相,旣已移拜江界府使矣。元相赴任交替後,朴振翰,方可拿來,而所江,以防禦使兼僉使,則必待新僉使,下去交代後,亦當離鎭赴任,所江僉使,令該曹口傳差出,催促下送,以爲次次交替之地,何如?傳曰,允。
兵曹口傳政事,以梁禹及爲所江僉使。以上朝報
都摠府啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
又啓曰,本府堂上十員內,都摠管李正英,差永寧殿夏享大祭亞獻官豫差,陽原君煥,差終獻官,吳始壽,差禮儀使,當先詣享所,副摠官柳斐然,以禁軍別將進參,李旰,以訓鍊都監中軍進參,無故者,只是五員。今此祔廟擧動時,神輦侍衛,大駕侍衛各一員,寶劎四員,守宮一員,無以推移,令兵曹稟〈旨〉變通,俾不臨時窘急,何如?傳曰,允。
同日兵曹回啓,都摠府草記云云事,命下矣。副摠管柳斐然·李旰,竝皆各赴於軍門信地,勢將不得侍衛,柳斐然·李旰,竝改差,其代,口傳差出,何如?傳曰,允。摠府謄錄
禮曹啓曰,來初九日行孝敬殿夏享大祭及祔廟親祭時,百官陪祭,當爲分半,而同日永寧殿·崇陵祭官,及都監堂上·郞廳,各差備塡差之外,無推移分半陪祭之員,孝敬殿夏享大祭,則只祭官行祭,宜當,大臣之意,亦如此,敢啓。傳曰,知道。禮曹謄錄
吏曹啓曰,江界府使,武弁中極選,而可合之人,絶少,不得已以隣道邊將及本道守令·虞候,竝擬以入之意,敢啓。傳曰,知道。吏曹謄錄
上在昌慶宮。停常參·經筵。
未時,太白見於巳地。
謝恩,所江僉使梁禹及,社稷參奉李斗齡。
禫祭後,大王大妃殿·慈殿·大殿·中殿,藥房·政院·玉堂·百官奉慰問安。答曰,罔極。
禮曹啓曰,來初九日,行孝敬殿夏享大祭及祔廟親祭時,百官陪祭,當爲分半,而同日永寧殿·崇陵祭官,及都監堂上·郞廳,各差備塡差之外,無推移分半陪祭之員,孝敬殿夏享大祭,則只祭官行祭,宜當,大臣之意,亦如此,敢啓。傳曰,知道。
慶尙監司書目,昌原等六邑,染病,方痛一百四十名,物故一名事。
伴送使書目,勅行,初三日,中和止宿事。
全羅監司書目,前訟官高敞縣監申晸,罷黜事。
禮曹參議李夏鎭三度呈辭。入啓。遞差。
以備邊司啓辭,所江僉使元相,姑爲仍任,江界府使,今日內口傳差出事。傳曰,允。
府啓,近來國綱不嚴,如吏胥之徒,亦多有自恣無忌之習,豈不痛哉?頃於都案釐正之時,該廳書吏輩,中間作弊,罔有紀極。忠淸一道各官成冊齎來色吏等處,稱以人情,逐名徵捧,極其過濫之說,京外喧傳。臣等,聞極驚駭,欲得其詳而處之,本府齊坐時,招集其道內各官京主人五十四名,嚴問其所給之數,則果有步木數十丁,苧布十五丁給之囗,至有步木三十丁,收木·常木三十丁給之者外,或有各品木比他小給者,而如此之類,則皆由於攀緣周旋之力,通計一道所持之數,則各品布木,竝十同二十七丁,銀子一兩半,其他雜物竝給之數,不可殫記。依其各人所供,而捧招,然後招致該廳書吏二十六名,問其所掌色名,且推覈其所捧,則其招內,所捧物件之數,雖與邸吏所供,有所相違,而至於徵捧之事,則渠輩,亦無辭自服,事之痛駭,莫此爲甚。朝家,軫念軍案之紊亂,且慮其逃故軍丁隣族之被侵,大加釐正,以除其弊,而本廳成冊進退之際,各邑色吏,恐有生事之患,只循該吏之所喝,多給人情,至於此極,其爲歸怨於國家者,可勝言哉?書吏等,自本府竝卽囚禁,而如此可駭之事,旣已摘發之後,不可不痛治。請該廳書吏二十六名,令攸司依律科罪。都案廳書吏等,忠淸一道各官成冊捧上之際,操縱作弊,罔有紀極。各邑色吏等處,稱以人情,所持布木,至於十同二十七丁之多,其他雜穀之竝捧者,不可殫記,事之痛駭,莫甚於此。該廳堂·郞,亦難免不能檢飭之失,請該廳堂上·郞廳,竝從重推考。海南縣監李炷拿問定罪事。海美縣監柳楨,本以麤悖之人,俱授字牧之任,受人唾罵,固已久矣。到任以來,專事剝割,闔境嗷嗷,民不堪命,且稱以官舍修補,境內松材,無數斫伐,船運京中,以爲渠家修裝之用,至於起送本官木手二名,累月赴役,其不畏國法,縱恣無忌之狀,誠極痛駭。又沈惑營婢,所言皆從,及其死也,親往殮葬,其他可笑之擧,鄙之事,不一而足。如此之人,不可仍畀,以貽民害,請海美縣監柳楨,罷職不敍。
吏曹口傳政事,以裵尙珩爲江界府使。
永寧殿大祝,以獻官意啓曰,臣以永寧殿豫告祭獻官,來詣齋所,祝文塡書之際,伏見翼祖大王祝文中,御諱,誤書於謹遣臣之下,莫重祝辭,不敢自下改書,請令政院稟處,何如?傳曰,事甚驚駭,當該官,拿問定罪,速令改書以送。
答府曰,依啓。李炕·柳楨事,不允。
拿問現告,右承旨南天澤。
政院啓曰,以永寧殿獻官啓辭,傳曰,事甚驚駭,當該官,拿問定罪,速令改書以送事,命下矣。永寧殿差祭大祝,爲呈草記,今方來在闕中,改書祝文,令大祝陪進享所之意,敢啓。傳曰,知道。
禁府,南天澤拿囚,啓。以上朝報
義禁府啓曰,今此祔太廟擧動時,本府都事之應爲分把者,神輦侍衛二員,大駕考喧二員,挾輦二員,駕導二員,駕後二員,當直一員,本府留司一員,竝計十二員,而都事十員外,不足二員,假都事二員,令該曹差出,何如?傳曰,允。禁府謄錄
備邊司啓曰,所江鎭新設防營,專管海西舟師,名雖僉使,其實,則水使爲任,比前緊重,非人人所可堪當。新除授僉使梁禹及,雖曰曾經水使,本不合此任。前僉使元相,移授江界府使,而多有設施,未及完了,姑爲仍任,以責成效,江界府使,則令該曹今日內,口傳差出,何如?答曰,允。備局謄錄
吏曹啓曰,江界府使,不可不擇送,而在京無故可擬之人,乏少,不得已竝以他道守令,備擬以入之意,敢啓。傳曰,知道。吏曹謄錄
政院都承旨啓曰,今日議政府肄儀時,承旨進參事,取考本院日記,則曾無可據之處,故纔以此意,入啓定奪矣。卽者大臣,送言于院中曰,本院日記中,雖或遺漏,晨祼禮及飮福禮肄儀時,承旨·中使,不可不進參云,臣與右承旨南天澤進去之意,敢啓。傳曰,知道。禮曹謄錄
上在昌慶宮。停常參·經筵。
辰時,日暈。自巳時至未時,日暈兩珥。
謝恩,司諫禹昌績,持平南有星,校理睦昌明,司果李煦,文川郡守任弘亮,重林察訪權德衍,義盈直長南宮礎,學諭李東植。
伴送使書目,勅行,初四日,平壤止宿事。
政院啓曰,祔廟大祭,只隔二日,承旨,不可不備員,而右承旨南天澤,今方就理,結末未易,合有變通之道,何以爲之?敢稟。傳曰,姑爲改差,以在京無故之人,口傳差出。
司諫禹昌績避嫌。大槪,頃於武科殿試榜目修正之初,臣猥以本職,進參矣,以擧草姓名誤書及入格人漏落之故,諸試官,旣已罷推,臣何敢獨爲晏然乎?請遞事。呈政院,還出給。
吏曹啓曰,刑曹佐郞洪受疇,今此祔太廟擧動時,假通禮差定,而三度習儀,公然不參,今自刑曹,移文本曹,乃欲以病改差,病勢輕重,雖未知如何,而其在事體,殊甚可駭。洪受疇,本職汰去,何如?傳曰,允。
兵曹啓曰,本曹郞廳八員內,一員未差,四人差祭,一人兼春秋豫備,一人出使,無故者,只是一員,祔廟時,進參於神輦侍衛,則將無隨駕守宮之員,未差之代,卽爲口傳差出,出使者,亦爲改差,其代,一倂差出,何如?傳曰,允。
吏曹口傳政事,以鄭載嵩爲承旨,沈極·李華鎭爲兵曹正郞。
右承旨鄭載嵩。
政院啓曰,大祭已迫,廳中多有擧行之事,新除授右承旨鄭載嵩,卽爲牌招察任,何如?傳曰,允。
謝恩,右承旨鄭載嵩。
兵曹口傳政事,以鄭之虎·閔昇爲副摠管。以上朝報
有政。
兵曹啓曰,來初九日夏享大祭軍,及祔廟牒呈時擧動差備等軍,依衛所磨鍊,除出定送爲白乎矣,其餘五百七十九名內,一百六十名,以京下騎步兵及精抄軍調用,則實不足三百十九名,他無推移之路,不得已坊民,給價調用爲白乎旀,闕門把守段置,依前以入番砲手,使之替把,何如?傳曰,允。兵曹謄錄
禮曹啓曰,今四月初八日動駕後,敬思殿所排雜物中,鍮器及木物,依敬慕殿例,還下戶曹,其餘褥帳·各項席子及薍簾·平床等物,令本曹郞廳,本殿參奉,眼同燒火之意,敢啓。傳曰,知道。禮曹謄錄
上在昌慶宮。停常參·經筵。
辰巳時,日暈兩珥。午未時,日暈。
右議政針灸出仕。
謝恩,副摠管鄭之虎·閔昇,殷栗縣監李玄年,典獄奉事李元道,護軍金汝翰,鴻山縣監朴銑,尙州牧使柳譚厚,兵曹正郞李華鎭。
大王大妃殿·慈殿·中殿,藥房問安。答曰,知道。
藥房啓曰,朝晝異候,夜氣頗冷,伏未審此時,聖體若何,慈殿氣候,亦復何如?臣等,憂慮未弛,敢來問安。答曰,慈候安寧,予則無事矣。
京畿監司書目,廣州等三十五官呈,以去三月二十九日,以今月初一日,雨澤農事形止,及加平呈,以雨後下雪嚴霜,殺草傷稼,非細緣由事。
明日敬思殿告動駕親祭正時,辰初初刻,宗廟擧動正時,辰正三刻,開門差早。
右議政許穆箚子。大槪,針灸出仕,言災異,仍陳所懷事。入啓。
伴送使書目,勅行,初五日,肅川止宿事。
上在昌慶宮。停常參·經筵。
告動祭後,大殿,藥房·政院·玉堂問安。答曰,知道。
大駕,詣宗廟入幕次後,藥房·政院·玉堂問安。答曰,知道。
望祭禮後,藥房·政院·玉堂問安。答曰,知道。
政院啓曰,來十一日,專經文臣殿講日次,輪對日次,竝爲取稟。傳曰,停。
明日祔太廟親祭正時,三更四點,宗廟開門,二更一點。
傳曰,史官二員待命,宗廟·永寧殿大祭所內摘奸。
伴送使書目,勅行,初六日,安州止宿事。
上在昌慶宮。停常參·經筵。
辰時,日有重暈,內暈上有冠,色內赤外靑。巳時,日暈。酉時,日暈兩珥。
當日無肅拜。
行祭後,藥房·政院·玉堂·二品以上·六曹問安。答曰,知道。
還宮時,初嚴,卯正初刻,二嚴,卯正一刻,三嚴,卯正二刻。
還宮後,大王大妃殿·慈殿·大殿·中殿,藥房·政院·玉堂問安。答曰,知道。
中路問安使鄭采和,入來。
傳曰,頒赦百官加爲之。
政院啓曰,頒赦百官加爲之事,命下矣。大提學命招,使之添入赦句之意,敢啓。傳曰,知道。
政院啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下,竝宥。
大司憲睦來善啓曰,頃以武科殿試出榜時,入格人落漏之故,諸試官,旣皆罷職,則同參監試官,亦難免不察之罪,故同僚,昨以一體請罪之意,發簡通議,臣意亦以爲然,答以謹悉矣。今聞副修撰姜碩賓,適以其時獻納,同參出榜,獨免其罰,碩賓,卽臣之同姓三寸姪女夫也。答簡之際,雖不得豫知,答以謹悉,而臣臨事不能商審之失,在所難免,請命遞斥臣職。
掌令安如石啓曰,日者武科殿試諸試官,以入格人落漏於榜目之故,竝皆罷職,而惟監試官,獨免焉,其在事體,不可不一體論罪,臣於昨者,與同僚相議發簡矣。今聞副修撰姜碩賓,以其時諫院之官,差往於出榜之時,臣與碩賓,有同婿相避之嫌,固不可參啓,而初不知碩賓之爲當該,同參於發簡,臨事不察之失,在所難免,請命遞斥臣職。
答大司憲睦來善,掌令安如石曰,勿辭。退待物論。
敎,王若曰,日月之行不停,已愴禫事之過,宗廟之禮斯序,幸覩祔儀之成。肆將缺哀,庸申誕告,仰惟仁宣之懿德,夙膺皇祖之好逑。遼塞氷霜,共艱難之萬狀,壼位缺翟,贊治化者十年。望南格而莫追,慟結湘筠之染淚,御東朝而益貴,懽深漢宮之缺二字。倏仙期之易盈,而至養之難久,羹墻孺慕,掩膝廬而齊芳。琬琰徽稱,軼周姒而竝美,誰謂降割之愈酷,乃見陟方之遽催。惟我家厄缺之荐罹,豈聖孝過毁之或致。顧予眇末,曷堪大業之遺投?冀爾夕朝,祗奉兩殿之香火。哀遑人理之所極,儼然齊衰斬衰誠敬,敢望於先王,甫畢常祭祫祭,禮制有限,追慕之心未窮,彝典是稽,陞祔之文克備。鳳蓋雀扇,煥矣維新,玉樻金箱,肅焉如在。躋到聖於九室,籩豆孔嘉,配寧考於一龕,精靈式悅,陳禮容而將事,瞻廟貌而興懷。斯誠八方之聽觀,且悲且喜,可無十行之諭敎,如綍如綸,玆推奉先之情忱,爰施滌瑕之惠澤。自本月初九日昧爽以前,雜犯死罪以下,咸宥除之,在官者,各加一資,資窮者,代加。於戲,罪戾寬活,囿品物而涵濡,宗祀光輝,保子孫而昌熾。故玆敎示,想宜知悉。大提學閔點製進
府前啓措語見上,海南縣監李炕,拿問定罪事,請海美縣監柳楨,罷職不敍。新啓,佐郞之於正郞,職品雖不相懸,不得遽爾陞拜,自是古例,況騎省之官,淸選階梯,尤不可驟陞也,明矣。頃日政,以佐郞中未滿一朔之韓厚明,未經做度之元梲,備擬於正郞之望,官序無漸,物議爲非,請吏曹當該堂上·郞廳,竝命推考。頃日武科殿試出榜時,以入格人落漏之故,諸試官,旣皆罷職,而其時監試官,不入於現告之中。凡試場檢飭,專在於監試官,則不察之罪,少無異同,其在事體,理難獨免,用罰不均,物議譁然,請武科出榜時,監試官,一體罷職。竝引嫌而退,只論當該初不的指,則未能覺察,非所當嫌,請行大司憲睦來善,掌令安如石,竝命出仕。
禮曹,綾豐府院君具仁墍,今日卒逝,自今日,初十日至,停朝市,啓。
兵曹,左邊捕盜大將柳斐然。
吏曹啓曰,在前頒赦爲之,則例有別歲抄之擧,今則何以爲之?敢稟。傳曰,依例爲之。
吏曹啓曰,來十一日祿都目政事,爲之之意,敢啓。傳曰,知道。
答府曰,不允。推考·罷職事及處置事,依啓。
傳曰,祔太廟時,都監堂上獻官以下諸執事,書啓。
吏曹啓曰,別歲抄爲之事,命下矣。永不敍用·准期不敍·災傷罷黜·褒貶居中居下人員,竝依例書入乎?敢稟。傳曰,竝書入。
大司憲睦來善,掌令安如石,就職。
伴送使書目,勅行,初七日,嘉山止宿事。
武科殿試出榜時監試官,應罷職現告,前掌令李馥,獻納姜碩賓。朝報
傳曰,綾豐府院君,乃是勳戚之臣,以一等禮葬磨鍊事,分付各該司。禮曹謄錄
上在昌慶宮。停常參·經筵。
繕工假監役閔允重,孝陵紅箭門改竪立事,出去。
下直,伊川縣監李基定,羅暖萬戶韓汝淑。
謝恩,護軍金天男。
大殿,政院·玉堂問安。答曰,知道。
左承旨李溟翼初度呈辭,入啓。給由。
藥房啓曰,終日露處,徹夜將事,追慕旣切,勞動亦甚,伏未審宵廻,氣體若何?臣等,不任憂慮,敢來問安。答曰,知道。無事矣。
慶尙監司書目,雨澤及農事形止事。
忠淸監司書目,道內農事形止事。又書目,公州等十邑,去三月二十五日地震,屋宇動撓事,係變異事。
全羅監司書目,去三月二十五日寅時量,地震如雷,屋宇皆動事。又書目,各邑染病,二百七十名事。又書目,求禮縣監李時援,三月二十八日,母在喪事。又書目,道內農事形止及雨澤事。
右副承旨吳始復上疏。大槪,昨伏見憲府論罷武殿試參試官之啓,臣之狼狽,益加層節,懇乞亟賜罷免,以謝公議,以安微分事。入啓。答曰,省疏具悉。只次知試冊而已,故區以別之,臺官,旣已論罷矣。爾其勿辭察職。
朗善君俁箚子。大槪,請蒙恩暇,往省父母墳事。入啓。答曰,省箚具悉卿懇。允從往省之請,以慰人子霜露怵惕之情,卿其安心往來。仍傳曰,給由,而澆奠床備給。
政院啓曰,新除授殷栗縣監,給馬催促發送事,本道監司狀啓,旣已啓下矣。縣監李玄年,未及署經,令兩司今日內開坐署經,而諫院,則呈告不爲行公之員,竝卽牌招,以爲開坐之地,何如?傳曰,允。
右議政初度呈辭,入啓。傳曰,不允批答。
府前啓,請海南縣監李炕,拿問定罪事,海美縣監柳楨,罷職不敍。答曰,不允。以上朝報
備邊司啓曰,領中樞府事鄭致和,御營都提調辭免箚子,啓下本司,而其間曲折,有不可盡於文字者,當於後日登對時,面稟之意,敢啓。答曰,知道。備局謄錄
備邊司啓曰,備忘記,向日武臣堂上以上,則旣皆抄選,而雖在堂下中,抄入於不次將領之類,亦令廟堂一體抄擇,別單書入事,傳敎矣。今日臣等,始爲會議,不次及將領,被抄武臣中,除外任及在鄕者,只以京中時仕者八人,別單書入,而前日武臣堂上抄啓後,新陞堂上者,二人,亦爲竝錄之意,敢啓。答曰,知道。備局謄錄
禮曹啓曰,濟州牧所封,去三月令,宗廟·敬思殿·山陵·孝敬殿·崇陵薦新靑橘,今始來到,來十一日薦進崇陵,薦新靑橘,則依例魂殿內官陪進陵所薦進,而敬思殿及山陵所封靑橘,則亦依前例,令司饔院捧入之意,敢啓。傳曰,知道。禮曹謄錄
上在昌慶宮。停常參·經筵。
夜一更至五更,月暈。
下直,殷栗縣監李玄年。
平安監司書目,前月二十七日,龍川府,雨雹交下,本月初二日,价川地高峰頂上微雪,卽消事。
伴送使書目,勅行,初八日,定州止宿事。
傳曰,明日晝講爲之。
備忘記,宗廟夏享大祭兼祔廟親祭時,亞獻官領議政,終獻官左議政,各鞍具馬一匹,進幣瓚爵官判書閔熙,參贊閔點,薦俎官判書吳挺緯,奠幣瓚爵官參議吳挺昌,禮儀使判尹吳始壽,堂上執禮參知李宇鼎,神輦侍衛承旨鄭載嵩·吳始復,各熟馬一匹賜給。都承旨鄭榏,禮房承旨閔黯,竝加資。入侍承旨李溟翼·鄭載嵩·吳始復·金德遠,堂下執禮司諫禹昌績,各室大祝持平南有星,司正崔錫鼎,副正字權珪·李玄錫,佐郞任堂,副修撰李聃命,博士李墪,持平沈擅,正郞李萬封,副應敎柳命賢,各半熟馬一匹。典祀官正姜碩耉,廟司令許悏,各兒馬一匹賜給。入侍注書兪夏謙,假注書朴慶後,史官李日三·李漢命,神輦侍衛注書申㶅,史官嚴緝,各加一資,資窮者,兒馬一匹。監察朴長建·金德俊,七祀獻官閔汝鎭等,亦各上弦弓一張賜給。祝史金斗明以下諸執事,各加一資,資窮者,代加。司謁尹衡商·李徽誠,各兒馬一匹賜給。司鑰金承良·鞠敬敏,神輦侍衛司鑰金九澤,各加一資,資窮者,代加。諡冊執事副正字沈撥·鄭煥,尊號玉冊執事典籍申重寶·鄭維卨,冊妃玉冊執事典籍趙益,正字南弼星,諡寶執事直長南天祥·柳彬,尊號寶執事宣傳官權擇,奉事李箕相,冊妃玉寶執事奉事金儁相,副正字安圭,攝通禮正權碖·李馥,攝司僕正僉正洪萬熙,判官蔡時龜,各兒馬一匹賜給。擧案者主簿李馨吉等,各加一資,資窮者,代加。領率部將兼司僕張厚立等,各弓子一張賜給。香榼差備奉事金錫齡,香爐差備直長南龍翰,寶差備尙瑞院假官李處仁,缺萬後·南級,竝爲加一資,資窮者,代加。祔廟都監都提調領議政,鞍具馬一匹賜給。提調判書閔熙,判書柳赫然·吳挺緯,參判李袤,都廳執義李德周,竝加資。獻納李壽慶,司諫禹昌績,各半熟馬一匹。應敎吳始復,郞廳正郞沈檀·朴守儉,主簿李廷龍·閔挺栢,正郞李國芳,各兒馬一匹賜給。正郞李齊杜,佐郞鄭時卿·金鼎台,主簿韓鼎相,竝陞敍。監造官直長韓構,副正字朴鎭圭·閔安道,奉事金壽德,宗廟修理官副奉事鄭堥,竝六品遷轉,已出六品者,陞敍。通禮李燦漢·成虎徵,各兒馬一匹賜給。祔廟時宮闈令宋尙殷·李陽馥,竝加資。神輦侍衛李燁·申潭,各熟馬一匹。諡冊差備金得秋·崔世柱,尊號玉冊差備崔以學·高世雄,冊妃玉冊差備吳信憲·呂相周,諡寶差備崔弘·金成業,尊號玉寶差備承克哲·李大元,冊妃玉寶差備李以淑·梁沇,几差備咸熙賢,臺差備李枝泰,箱差備林萬柱,帕差備金斗光,香榼差備盧世信,香爐差備張柱漢,各兒馬一匹。奉神輦差備李信伯等二十,朱杖差備李祥敏等二十,歸遊赤,康思愼等二十,各上弦弓一張賜給。案差備李禮敏以下諸執事,各加一資,資窮者,代加。親祭時宮圍令方錄·文碩胤,祭侍李舜壽·趙希孟·金以章·李夏順,各半熟馬一匹賜給。今此賞格中都監員役·工匠缺別監·政院下人等,令該曹,米布分等磨鍊題給,而一人雖兼數事,毋得疊受。
傳,前修撰姜碩賓,令兵曹付軍職。
應敎柳命賢,副修撰李聃命,注書兪夏謙,加資肅拜。
右議政許穆不允批答,王若曰,宰相須用經術,所以明禮義而弘至治,人君不任老成,何能杜奇袤而貞百度?予以得師,爲曠世之幸,卿何辭予,有釋負之圖?蓋念國家判興亡之機,實在幼沖嗣曆服之始,其有哲士,度心術於片語之上,能知命吉命凶而決其行藏。凡厥小民,聽政令於傳說之間,胥曰撫我虐我而頓爲向背,時必有大老碩望,進居於巖廊之尊,方可使一國衆心,倚恃如山岳之重。然一言一爲,未嘗撓枉,可以克靖浮器,苟嘉謀嘉猷,無甚裨補,豈容徒取謹,而今尙賴有四朝之耆德,豈天不欲棄先王之遺孤。念昔十六年大禮之愆,久矣壞亂宗統,賴卿一二疏首論之正,終焉釐合聖經。擢舊守而一年至公,猶恨見晩,稽古典而備物優老,不啻循常,蓋精神夢想之素處,抑君臣際會之有數,玩讀章奏,所謂先秦西漢之文,欣瞻眉鬚,若對綺里東園之畫,尋常訓誨之際。每服君子之言簡明,出入拜起之間,誰道老人之力衰憊。方專倚毗之意,詎上丐閑之言□霜露之恙當瘳,何傷松栢之茂質,風雲之契正合,定無芥滯之小嫌。當如文潞公之盡忠宋朝,勉贊大業,勿效老萊子之不顧楚相,徒作高人。矧此時凜凜乎其亡,捨小子煢煢之何忍?於戲,非常之功,待非常之士,責任旣隆,可去之年,非可去之時,進退何遽?勉副至望,亟回遐心,所辭宜不允。故玆敎示,想宜知悉。知製敎李瑞雨製進
政院啓曰,武科殿試,乃親臨之科,承旨之進參,只是入侍之意,試冊文書,雖次知出納,抄出虛劃,傳書榜草,元非承旨之所可次知,其事面與責任,比諸試官,逈然不同。以出榜時落漏之事,右副承旨吳始復,前後引咎,至於再度陳疏,昨日之批,尤出於委曲開陳,而今又呈單,强引不當引之嫌,連日不進,殊涉未便,卽爲牌招察任,何如?傳曰,允。
府前啓,請海南縣監李炕,拿問定罪,海美縣監柳楨,罷職不敍。新啓,監察爲任,卽古之殿中御史也。糾察百司,職責最重,而近來多不擇人,冗雜參錯,豈不寒心哉?監察金准,爲人愚蠢,不稱其職,且以其所親者差祭之故,聽其私囑,肆然發怒,憑籍法府之威,捉致吏曹書吏,恣意詰責,語侵政官,事之可駭,莫甚於此。無識之人,不可仍置於法官之列,請司憲府監察金准,罷職。頃於祔廟後,百官獻賀山呼之時,造紙署別提成虎烈,猝然發聲而哭,滿庭聞者,莫不怪駭。如此無形底人,決不可齒在衣冠之列,請造紙署別提成虎烈,汰去。答曰,依啓。
有政。吏批,以柳命天爲禮曹參議,金徽爲同成均館事,李恒爲高敞縣監,金楚望爲求禮縣監,南弼星爲承文著作,申琬爲魚川察訪,鄭悏爲社稷參奉,權瑎爲禮曹佐郞,工曹判書柳赫然今加正憲,吏曹參判李袤今加嘉義。以上朝報
政院啓曰,傳曰,大興山城畢築後,訓局大將下去試才時,自內別遣中官,勞軍犒饋矣。令度支牛酒等物,豫先准備,大將與中使,一時同往,大將何日出去乎?問啓事,命下矣。問于訓鍊大將,則城役完畢,雖不知的在某日,而要不出今月之內,大將,今月十五日,先爲下去,待完畢當報知於備局,中使則其時下去犒饋,似爲合宜事,旣已就議於廟堂云矣,敢啓。傳曰,知道。訓局謄錄
兵曹啓曰,因昌慶宮掌務內官手本,歡慶殿體仁門·嘉應門等處,守直軍仍存事,啓下矣。體仁門,乃前所不定之處,歡慶殿嘉應門,或定送或減去,此皆爲魂殿定送之處也。今則敬思殿,已罷,番卒旣寡,軍儲亦竭,到今仍存,其勢誠難,昌慶宮所屬各處定送軍士中,推移兼看守直,何如?傳曰,敬思殿,今雖旣罷,歡慶殿,非空闕,乃是大內廣濶之處,推移若干軍士守直,事甚虛疎,亦非以嚴闈之道,依數定送守直。丙辰四月十三日引見時,本曹判書金錫胄所啓,歡慶殿所屬等軍士,竝皆減除,只嘉應門軍士二名定送事,定奪。兵曹謄錄
吏房承旨,以司謁啓曰,祔廟時賞格單子,書入,而今日吏批,判書獨爲參政,閔熙亦在加資之中,而不敢以其名書入云,前日如此之時,有因下敎一時書入之例,何以爲之?敢稟。傳曰,今亦一時書入。吏曹謄錄
上在昌慶宮。停常參,只晝講。
自未時至酉時,日暈。
獻納金海一,掌令安如石,持平南有星·沈檀,校理睦昌明,加資肅拜。
下直,楊根郡守鄭載厚。
謝恩,承文著作南弼星。
大王大妃殿·慈殿·中殿,藥房問安。答曰,知道。
右議政許穆再度呈辭。入啓。傳曰,不允批答。
刑曹判書李正英三度呈辭。入啓。遞差。
右承旨李溟翼三度呈辭。入啓。遞差。
大司諫李沃初度呈辭。入啓。給由。
藥房啓曰,伏未審數日來,聖體若何?慈殿氣候,亦復何如?臣等,憂慮未弛,敢來問安。答曰,慈候安寧,予則無事矣。
吏曹判書閔熙上疏。大槪,乞收新授資級,以重賞典,以安微分事。入啓。
全羅道生員臣吳相玉等上疏。大槪,請故儒臣鄭介淸,伸雪,祠宇復立事。入啓。
兵曹啓曰,本曹正郞沈極,除授本任於驟彈之餘,不但情勢難於行公,所患胸痛之症,近來添劇,未易□可云,多事之地,不可久曠,今姑改差,何如?傳曰,允。
注書申㶅病差間,以李命殷爲假注書。
慶尙監司書目,陜川郡守李悅,以母病受由,久不還任,罷黜事。
伴送使書目,勅行,初九日,宣川止宿事。
傳曰,明日晝講爲之。
禁府,蒙宥,李后沆·安緝·蔡之沇·梁侙·柳時成·李聖麟·元振洙·南天澤等,竝。缺
工曹判書柳赫然上疏。大槪,亟收新授加資之命,以安微分,以重名器事。入啓。
答吏曹判書閔熙,工曹判書柳赫然疏曰,省疏具悉。今此賞典,率由舊例,非一時刱開之事,卿勿例讓,宜速行公。
答全羅道生員吳相玉等疏曰,省疏具悉。缺宋浚吉,別生妬賢嫉能之計,使妥靈之缺泯泯不得香火,人心慨歎,良有以也。訪詢諸大臣,然後自有斟酌裁斷之擧,爾等退修學業。
吏曹啓曰,承旨有闕,政事,取稟。傳曰,明日爲之。
吏曹參判李袤上疏。大槪,乞收新加之資,以安微分事。入啓。
答曰,今此賞典,率用舊例,非一時刱開之事,卿勿例讓,宜速行公。
待敎李后沆,牌招。缺數字
缺數字單子還入,李寅煥罷職放送事,改判下。
謝恩,同知事洪宇遠。
晝講時,傳曰,明日,賓廳坐起日次,晝講停。
十二日晝講入侍,領議政許積,同知事洪宇遠,特進官慶㝡,玉堂李堂揆·李聃命,承旨鄭載嵩,洼書兪夏謙,假注書李命殷,兼春秋李日三,史官李漢命,宗臣寧平正泗,烏城令烱淵。同知事洪宇遠所啓,卽今實錄纂修之事,一日爲急,而以兼帶館職之故,不能專一,遷延至此,兼帶館職,若蒙許遞,則可以專意於纂修之事矣。領議政許積曰,大司成,卽儒林重望也,不可輕遞,而兼察之難,果如所達,且前頭連有儒生課製之擧,事多妨礙,姑爲許遞,似當矣。上曰,大司成,爲任甚重,非重望,則莫宜居之,以資憲兼帶,亦有祖宗朝故事,使之仍帶者,初非偶然,今難輕許,而事勢如此,今姑許遞,可也。許積所啓,洪宇遠·閔點,以實錄廳堂上,纂修之役,一日爲急,若拜憲長,則憲府,亦是多事之地,纂修之事,必不專一,姑勿備擬於憲長之望,何如?上曰,事勢如此,限纂修完畢間,勿爲擬望於憲長,可也。檢討官李聃命所啓,臣所居嶺南諸邑,有濟用監所納正布,而本監吏胥,操縱其間,凡以本色上納者,一切點退,故不得已正布一匹之價,以中木二疋,捧於民間,授之主人,使備布以納矣。其後加一疋,又加半疋,布一疋之價,至於三疋半之多,主人輩之取利,固已多矣,而猶不厭於其欲,則以多少賄物,圖囑各邑,木疋升數漸細,尺數漸長。當初,則其木品,不過四升木三十六尺,而卽今,則非七升木四十尺者,主人輩,輒却不受,事之無據,莫甚於此,民安得不怨哉?臣行過咸昌,聞此事,其地,則布一疋之價,以六升木二疋,備給云,以此觀之,則邑之苦歇,亦各不同。大抵各邑及主人,私相與換,而非朝家所知之事,故其所以或增加或仍前者,似由於此,而爲今恤民之計,雖難直納本色,若令戶曹,減其所增,均其不齊,布一疋價,以木二疋爲式,而升尺之數,亦皆詳定,自戶曹捧上,分給主人,似乎爲當,下詢于入侍大臣,從長變通,以紓一分民瘼,何如?領議政許積曰,升尺之增加,疋數之不均,果如此言,則民怨之來,勢固然矣。當與戶曹判書,相議變通,第此正布,乃是內人衣資,而比前稍加精細云,若然,則本監主人之增受其價,亦有其由,先治其本,然後可責主人,此則聖明之所當留念也。上曰,然矣。正布價均一磨鍊事,大臣與戶曹判書,相議善處,以救民弊,可也。又所啓,校書館,稱以御覽冊紙,以麁短木疋,直送于嶺南各邑,以其木一疋,定以壯紙十六卷,使之備納,故各邑守令,無以自辦,責出僧徒,所謂一疋所定,以市價言之,則殆至於五六倍之多,其濫數定價,固已非矣,而所謂御覽冊紙,則自戶曹有常給之例,豈校書館所可私自拮据者哉?此則必由於假託,而守令,以此不敢違越,僧徒之怨,罔有紀極,此則猶可及止也。趁速分付于本道監司,令各邑勿爲施行,似當,而當該校書館官員,亦難免其責矣。積曰,雖然,此事先爲査問於本館,詳知其虛實而處之,未晩也。上曰,爲先査問稟處,可也。又所啓,上年嶺南,雖曰稍豐,屢歲凶歉之餘,民之疲病者,猶未蘇息,而本道所納次歲幣其人木等物,皆自京畿宣惠廳防納,次歲幣一疋,則以米二十二斗爲定,其人木一疋,則以米十六斗爲定,勒捧於民間。所謂次歲幣,卽上歲幣之價,而上歲幣一疋之價,爲次歲幣四疋,次歲幣一疋,捧米二十二斗,則上歲幣一疋之價,至於八十八斗之多。其人木品,稍下於歲幣,故雖減定十六斗,以市價較之,猶未免過濫,有司之臣,雖慮經費之匱竭而爲此事,然無知愚氓,豈識其本意哉?卽今則業已運致,勢無奈何,而不可以事已過而置之,當該有司之臣,所當警責,以杜後弊,敢此仰達。上曰,京畿宣惠廳,減之又減,不成模樣,今此之事,爲賑救飢民,出於萬不獲已,而民怨如此云,當該宣惠廳堂上,推考。
上曰,宗臣,異於朝臣,而寧平正泗,干豫朝政,侵斥大臣,不遺餘力,且告君之辭,終不明白,但云泛論,不能指言某事,已極違例,而觀其爲人,擧措怪悖,有駭聽聞。且以蛇蝎之性,敢生伐異之論,媢嫉儒賢,必欲一切迸逐後已,其心術奸毒,逼人肌骨。渠以宗戚,自以爲無偏無黨,只在爲國一心云,而其隱情,則專在於救護奸黨,其負國背恩,大矣。極可痛駭,爲先罷職。
上在昌慶宮。停常參·經筵。
繕工假監役閔台重,孝陵紅箭門改竪立後,入來。
下直,扶安縣監李炕。
謝恩,□□金徽,僉知李枝茂·金瑜缺掌樂主簿李集成。
政院啓曰,今日爲政事,命下矣。卽者吏曹郞廳來言,判書閔熙遭服制,參判李袤加資未肅拜,參議吳挺昌受由在外,堂上無行公之員,故今日不得開政云,參判李袤,卽爲牌招開政,何如?傳曰,允。
忠淸監司書目,丹陽郡守李益培,今月初五日身死事。
政院啓曰,都承旨鄭榏,左承旨閔黯,加資未肅拜,右承旨未差,廳中位甚不齊,出納之地,事多苟簡,且望祭執事,將無以備員,今日政,以在京無故人,闕員差出,卽爲牌招察任,何如?傳曰,依啓。一院長官,雖不得直請牌招,望日不遠,必有苟簡,加資辭免上疏,雖未來到,亦爲牌招。
行都承旨鄭榏上疏。大槪,召牌之下,不得不趨詣闕下,而顧臣情勢,終不敢冒進,懇乞亟收新授資級,以重賞典,以安私分事。入啓。
備邊司啓曰,今日賓廳之坐,多有議定之事,工曹判書柳赫然,加資辭免,疏批已下,卽爲牌招,使之進參,何如?傳曰,允。
工曹判書柳赫然,加資肅拜。
傳曰,大臣·備局堂上引見。
右議政許穆再度呈辭,不允批答。王若曰,仰成之責旣深,義無可退,引疾之章又至,卿何不思?予欲無言,此豈所望?顧念幼沖之嗣位,適會國家之多艱,固知治亂之無常,只係任用賢否。苟匪壽俊之在服,孰能匡輔維持?肆當諒闇之初,首求耆德之彦。登庸廊廟,豈無一二臣與同?懸想江湖,最惜十六載廢棄。快覩鸞鳳,卿月煥於霜臺,調和鹽梅,壽曜臨於台斗。蔚有古人之學業,當世儒賢,明於天理之節文,餘事經濟。人情固賢於夢卜,元首實賴於股肱。如喬岳大川,功利不待乎運用,譬靑天白日,奴隷亦知其淸明。講論精微,開導之功大矣,章奏簡切,仁義之言藹如。方尊倚毗之情,遽陳辭休之懇。念卿精力之尙健,寧拘致仕之規?矧今艱虞之孔殷,元非丐閑之日。覽災異之一疏,方幸燮理之有人,憂霜露之微痾,旋喜針熨之奏效。謂必益加匪懈,胡乃反欲捨予?淸儀屢近於法筵,每慚承敎之不敏,几舃將違於鼎軸,轉愧禮賢之無終。身爲社稷之臣,旣異疇昔之高臥,道在進退之際,盍回今日之遐心?再辭已煩,更勿固執,十書雖上,斷不可旋。玆伸諭告之慇懃,詎容虛禮之維縶?於戲,召公之年過百,未聞謝事而歸,天下之尊有三,亦以輔世爲貴。優老之典是擧,豈欲其杖於家乎?焚黃之請不從,非有所薄於卿也。須體至意,亟斷來章,所辭宜不允。故玆敎示,想宜知悉。知製敎李堂揆製進
答都承旨鄭榏疏曰,省疏具悉。今玆賞典,非今日創開,亦有可據之舊例,卿其勿辭察職。
謝恩,左副承旨南天澤,右承旨鄭載嵩。
注書兪夏謙,加資肅拜,檢閱李漢命,加資肅拜。
右議政箚子。大槪,自責待罪事。入啓。
有政,以南天澤爲承旨,蔡時龜爲陜川郡守,李珹爲監察,崔文湜爲判決事,韓紀爲中學訓導,尹鼎和爲西學訓導,鄭榏爲右承旨,南天澤爲左副承旨。以上朝報
以忠淸監司啓本,李寅煥査覈狀,傳曰,旣已罷職放送,別無可覈之事,勿爲擧論。禁府謄錄
十三日,大臣·備局堂上引見時,領議政許積曰,今番別科,專爲慰悅武士,而但西路凶荒,比來尤甚,萬餘出身,今若盡令赴防,則主客俱困,勢難支當。在前除赴防之時,或納戰馬,或納鳥銃,或納軍糧,其規不一,而卽今則戰馬鳥銃價,皆不些少,許多出身,備納必艱,從略捧半,以五尺爲定,京畿及京中出身,則直納于江華,外方出身,則竝船價輸寘于海倉附近處,以爲轉運于江華之地,山郡則捧木,留寘本邑,而限歲前畢納,其中有貧乏難辦者,不能納半,則聽其所自願,使之赴防,而納半者,及赴防者,令兵曹行移各道,區別成冊,赴防者,則不必限以歲末,定日赴防,何如?上曰,依爲之。
兵曹判書金錫胄所啓,南行宣傳官二員,南行部將三員,而其中南行宣傳官一人,部將二人,今皆登科。其代,似當依例,以南行差出,而卽今出身,甚多,調用之路,甚狹,部將二窠,宣傳官一窠,以出身差出,何如?上曰,不必永爲定式,今姑以出身,差出,可也。又所啓,內三廳積仕之人,陞出六品之際,窠闕甚少,無以塡差,訓鍊主簿二額,判官一額,加設,以廣遷轉之路,何如?上曰,依爲之。又所啓,軍器僉正二員內,一則蔭遞兒,一則武遞兒,且中樞經歷,亦是兵批之職,今後待其有窠,竝以武臣差出,何如?上曰,依爲之。
領議政許積所啓,申汝哲,以刑官,兼帶捕盜大將,事多拘礙。欲爲援例,遞免刑官,則他人可以爲之,捕盜大將,則非人人所可爲,似當許遞刑曹參判矣。上曰,申汝哲,刑曹參判遞差,可也。
兵曹判書金錫胄所啓,宣惠廳之事,吏曹判書閔熙,方以有司專管,而今日遭服制,不來,敢此陳達矣。江原大同上納之數,本來尠少,不足以應一年貢物之役,加以連値凶歉,大同米,每每捧留本邑,以爲賑救之資,京廳所用,則皆以各廳羡餘,貸用矣。湖南·湖西·常平三廳及賑恤廳所貸之數,今至米二千四百八十一石零,銀一千八百四十餘兩,租二千五百石,木綿十八同,豆太竝八十五石零,此則斷無還償之勢,文簿徒煩,似當蕩滌。下詢于大臣,處之,何如?領議政許積曰,此事,宣惠廳諸堂上,每每言之,臣意,則欲先變通本道大同,故姑未及處置矣。他廳假貸之物,今無還償之勢,似當蕩滌矣。上曰,竝蕩滌,可也。
左議政權大運所啓,臣往還西路時,所經道路,絶無陳田,而頃日朝家,新有事目,二年耕食,至三年,始爲收稅,故小民因此敢生奸計,二年耕食之後,至三年,廢棄其田,又耕他田,以爲免稅之計。非但情狀痛駭,若此不已,則稅入,必至於減縮,至三年始爲收稅之令,似當變通矣。上曰,耕食三年後,始爲收稅之令,還收可也。
金錫胄所啓,司僕新付諸員等,頃日呈上言,有衣資題給之命,今爲應行之例,非但司僕寺物力,實難辦出累同之木,諸員輩耕食箭庫膏腴之田,無他雜役,在渠亦已足矣。題給衣資,實出於一時之特恩,後勿爲例,何如?上曰,依爲之。又所啓,司僕判官蔡時龜,能擧職事,且不無風力,凡事頗有頭緖矣,今日政,移拜陜川郡守。當此物力匱竭之日,不可付諸生手,蔡時龜,陜川郡守改差,仍任判官,何如?上曰,仍任,可也。
以兵曹判書金錫胄所啓,竹山府使羅八紀,改差事,承傳。
領議政許積所啓,兎山縣監趙宗冕,爲人孱劣,不可仍畀其地守令,以武弁中有才力者,擇差,且其地屯田,甚多,官家不成模樣云,竝皆革罷,宜當矣。上曰,趙宗冕,改差,以武臣擇送,且其境內諸宮家各衙門及兩西屯田,竝皆革罷。
判尹吳始壽所啓,戶籍事目中,有各其道終到官罷職之規,其後,又有通八道終到官罷職之規,而此例廢閣不行,今已久矣。未知緣何如此,而今番戶籍,通八道終到官,卽寧海也。自今宜有定式施罰之事矣。上曰,寧海府使金,罷職,可也。又所啓,本府,無他米布,只徵肉贖,以爲下人朔下之用矣。卽今屠肆減數,所收贖木,甚少,屠肆雖減,一肆所宰殺之牛,其數,無異於不減屠肆之時。屠肆取利,則如前,而所納贖木,則比前減少,以此之故,本府將不成模樣,加牌徵贖,以爲下人等朔下之地,何如?大司憲睦來善曰,憲府形勢,亦如此,漢城府一體加牌,何如?上曰,一體加牌,可也。
工曹判書柳赫然所啓,今初九日夜,鍾樓近處失火時,巡將,不爲檢察,事甚未妥矣。領議政許積曰,事甚可駭,宜爲罪罰矣。上曰,禁火司罷後,此責,在於巡將,而巡將,全不檢察,當該巡將,先罷後推。上曰,頃日鍾樓近處失火人,令該曹計其人數,恤典擧行,且令該曹,料理生活之道。
大司憲睦來善所啓,各司官員,多不擇人,其所掌,一委於下吏,慢不知何事,甚者,至與下人分利,官事廢墜,實由於此。其爲可駭,莫此爲甚,而提調,亦難一一致察,臣常慨然於此者,久矣。下詢于大臣,以矯其弊,何如?領議政許積曰,來善此言,可謂切中時弊,而但無可矯之善策。無已,則令銓曹各別擇差各司官員,令提調各別檢察,則似好,以此申飭,宜當矣。來善曰,各司提調,考其官之勤慢,以爲殿最,似或着實,其中尤甚不職之類,則提調,亦當隨卽啓遞矣。領議政許積曰,此言善矣。上曰,依爲之。以上朝報
領議政許積所啓,臣所帶體府之任,自知亦不似,然避事有嫌,不得不冒受矣。但虛帶其名,事甚無實,至於下人,無料布出處,亦不成模樣。古者體府,旗鼓手,有三百名。今雖不可盡復其古,姑令都案廳,充定一百五十名,爲先送于訓局,使之習鍊,如何?上曰,依爲之。又所啓,今番出身,因頃日定奪,俱屬體府,使之作隊矣。各衙門所屬軍官,則無作隊之事,而獨於體府,有此作隊之事,故渠輩皆以爲羞恥,致令群情怨咎。不可不變通,兩局勸武軍官,及他軍官,竝依體府例,作隊,宜當矣。左議政權大運曰,出身,亦有新舊榜,而新榜,獨爲作隊,故有此怨言。勿論新舊,竝皆作隊則好矣。兵曹判書金錫胄曰,其中有年老不可用者,此則不必入於作隊中矣。上曰,各衙門軍官,亦爲一體作隊,而勿論新舊榜,以年六十爲限,可也。訓局謄錄
引見時,上曰,頃日鍾樓近處失火者,皆是市廛之民,燒盡貨財,將無以聊生云,事甚矜惻。令賑恤廳,計口給米以賑之,且令儲銀衙門,從優貸給,以爲轉販取利資生之地,限年還捧本銀事,分付擧行。司僕謄錄
上在昌慶宮。停常參·經筵。
自卯時至酉時,日暈。
恭惠王后忌辰齋戒。
以備忘傳于吳始復曰,史官待命,騎馬三匹,卜馬二匹,立之。
政院啓曰,臣等伏見昨筵中大臣,以望祭攝行之意,有所陳達,而未蒙允許云。臣等,固知聖孝,實出於吾不與祭,如不祭之,而聖人之所愼者,疾也,父母之惟憂者,疾也。殿下缺二字實非偶然傷感之比,而纔經祔禮,達夜勞動,缺數字勢所必至。再昨與昨日,連日竟夕,酬應缺數字,何如?況此天氣微陰,致有添傷,則古聖人愼疾之戒,不當如斯,而慈聖惟疾之憂,亦何可不念歟?臣等,忝在近密,區區所懷,□達,明日望祭,特許攝行。傳曰,歲月之不停,由水就下,前後朔望親享之日,不爲不多,豈可天氣之蒸鬱,□上之熱升,無端不參也?古聖人愼疾之戒,雖不可不念,吾不與祭,如不祭之語,此亦仲尼之遺訓,予非不顧恤兩慈殿惟疾之憂,依副群下切迫之情,而姑無顯著之表症,何可廢乎?爾等,勿復思慮焉。
執義柳命賢啓曰,司諫禹昌績,以臣頃於武科殿試榜目修正之初,猥以本職,進參於監試之列,而出榜數日之前,適緣賤疾,同僚替代矣。以入格人落漏之故,諸試官,旣皆被罪,且以憲府之啓,出榜時試官,又被罷職之罰。參修榜目,雖有先後,不能檢飭之罪,臣亦難免。臣以此陳疏自列,而見阻喉司,臣情勢益復狼狽。廉隅所在,決不可在職,請命罷斥臣職。引嫌而退,不參,有何可避之嫌?請司諫禹昌績出仕。答曰,依啓。
吳始復啓曰,臺諫出仕事,命下矣,今已日暮,明日待開門,命招之意,敢啓。傳曰,知道。
南天澤啓曰,右議政許穆箚子,至院,而以國忌齋戒,留院之意,敢啓。傳曰,入之。
答右議政箚曰,省疏具悉卿懇。箚中數行之語,說盡王道大業之始卒,予當惕慮,每以此一言,置之几上,深自拳拳而服膺。當今國勢,由水之就下,卿何不恤國事乎?雖連上十書,斷無勉副之理,卿其安心,速出論道,以副如渴之望。仍傳曰,昨觀右揆之箚,以寧平正泗之袖疏,大加侵斥事,深有不安之語,予甚靦然。旣已削奪,則有何引嫌之情勢乎?今若因此屢辭引入,則適足以中其願,此予之所以重言複言,必欲出仕供職而後止者也。卿勿再辭,安意行公事,竝與箚批,遣史官傳諭。
答右議政許穆箚曰,省箚具悉卿懇。卿以山林重望,不我遐棄,小子之所倚毗,朝著之所尊仰者也。卿方居台斗,乃元首之股肱。當此艱虞滿目之時,何不熟思,屢呈辭單,必欲釋負,不念不允之批哉?噫,比來人心不古,泗,以宗戚之臣,擧措怪悖,可駭可笑。渠雖自謂無偏無黨,而媢疾儒賢,更無餘蘊,其他說話荒雜,未知爲誰而言,誠爲錯愕。若不辨之不早,斥之不明,則後弊非細,何可置之?卿勿過慮,亟斷來章,臥閤論道,以副予望。元疏竝在下
假注書朴慶後啓曰,臣承命往諭于右議政許穆則以爲,恩渥至此,在垂死之年,滅身不足以報答,隕涕之外,不知所達,不勝惶恐隕越之至云矣,敢啓。傳曰,知道。
右議政許穆箚曰,伏以不才,何幸知遇聖哲,寵擢之隆,前古罕有,臣淺薄無路報答,旣病入難醫,無可望於此生矣。長辭長辭長辭者,有言請以所學,望殿下志願畢矣。大學之敎,明其明德爲先。其本,寂然無欲,感而遂通天下之故,語其體,則虛明靜一,無物欲之蔽,語其用,則酬酢萬變,缺無私,邪正不能亂。推之於家國天下,一也。明德新民,非缺私意所可能,自有相感當然之則,過之不可,不及缺旣明,漸民以仁,摩民以義。孟子所謂勞之來之,匡之直之,輔之翼之,又從而振德之者,治化之大方也。無便於逸欲,無缺於私昵,以成王道之大業。臣入地,不任瞻天望聖之至。取進止。
右議政許穆箚曰,伏以臣,病伏中,得聞筵席,有宗臣一人,袖疏論前後四臣者。朋黨誤國之罪,其一,則專指臣,臣本無才能學術,濫蒙誤恩,位至三公,榮寵極矣,而終無一分報效,尋常憂畏,日竢誅譴,人言之來,固也。殿下仁聖,親愛宗族,每於經筵之暇,使宗臣等輪次入對,下詢所懷,善則用之,不善則置之,以盡恩愛。今殿下於宗臣之言,不但不用而置之,至於加之以責罰,則其缺大聖人親愛下詢之本意也。臣之不職之罪,國人所共知,缺人,殿下何以得聞此言也?此人得罪,臣恐自此言者缺亦至此,罪戾益大,萬死猶甘,無任慚懼隕越之至。取進止。疏批竝在上
右參贊尹鑴疏曰,伏以臣,於本月缺本道監司傳關,以本職辭狀,降旨回諭,缺上來者。臣祗受拜讀訖,仰見聖缺不欲遽賜遞免,有此傳諭之擧,臣誠不勝惶恐缺之至。抑臣今日所有新舊職名,才分之所非堪,情勢之所難安,臣於前後辭本,曁向前十罪疏中,幾盡臚列,仰惟天高聽卑,固已洞悉,而記取之矣。臣無容更煩,以瀆淸缺所被,身上疾病,遂至深痼,雖不見朝夕危惡之疾,實是侵漸死亡之症。精神元氣,日以昏憊,支體筋力,日以澌敗,決無將此供職之望,雖欲冒恥忍羞,奔走於艱危之際,以死爲期,亦不可得。況山中宰相,自昔所譏,野外官銜,人缺言。伏乞聖慈,諒臣情勢,矜臣疾病衰老,將臣本職兼帶,一倂遞免,兼令依國體致任朝請,以遵古義,如仲尼吉月朝服之例,俾得自安於市井,遊走於林泉,死固瞑目,生缺妨於在內,而爲市井之臣,在外而爲刺草之臣,何莫非天地父母生成之澤也?昔柳下惠,三爲士師,而終得與於三黜之科,文天祥,年三十謝事,而卒投袂於勤王之日。缺願,亦惟在此。臣無任惶恐祈懇之至,謹昧死以聞。答曰,省疏具悉卿懇。卿以蓍德藎臣,遯世之才,立朝數年,浩然出往。昔者孟子之自齊歸去,猶爲三宿出城,則可見結君父戀戀不忍之心,卿亦可知,而焚黃後還朝,寂然無聞,無乃悻悻而然歟?抑亦誠意,不能見信於卿而然耶?始焉缺然,終焉慚恧,何可勝哉?噫,三月之雪,臘月之雷者,記以爲變怪,而比來非時之雪,非一非再,此非小變,卿何退去恝視?卿其安心勿辭,斯速登道,毋負平生之至望。
上在昌慶宮。停常參·經筵。
自卯時至午時,日暈。□更,月暈。四更五更,月暈左珥。
恭惠王后忌辰。
孝敬殿望祭親行後,王大妃殿·大殿·中殿問安。政院·玉堂·二品以上·宗班,單子問安。答曰,罔極。大王大妃殿問安。答曰,知道。
南天澤啓曰,明日常參·經筵,取稟。傳曰,只晝講。
吳始復啓曰,吏曹郞廳來言,守令有闕,政事何以爲之?取稟。傳曰,明日爲之。
缺啓曰,右議政箚子,到院,而以國忌留院之意,敢啓。傳曰,入之。
吳始復,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
以左副承旨南天澤,右副承旨吳始復,副提學李堂揆,校理睦昌明,副修撰李聃命請對,傳曰,引見。
南天澤啓曰,卽者右議政,在城外,箚子及命召,使錄事來呈,箚子,則以國忌留院,而命召,何以爲之?敢稟。傳曰,箚子則入之,命召則傳諭,承旨持去還授。
右議政許穆處,以備忘,傳于吳始復曰,卽聞政院之啓,卿去國出城云,予心愕然,無以爲諭。無乃不足與有爲而然耶?噫,卿以林泉碩德之賢,士林之所推仰,寡人之所禮待,不啻迥出尋常萬萬,千古罕比,不意遽爾出城,小子之缺然,斯文之不幸,當復如何?曩時不允往省之請,恐或退歸鄕里,仍有不返之意,卿胡不念此?孟軻之三宿出晝,係情君父之意,卿何不念?未嘗辭於筵對之日,慌忙出去,行色悤悤,此乃悻悻長往不返而然耶?誠用慚恧,不知所言。況大臣,人主之蓍龜,卿位居台斗鼎軸,尤不可一日空虛。卿其安心,與近侍偕來事,卽往所到處,傳諭。
以備忘,傳于吳始復曰,前日,則諸宗,皆以家人之禮,見之,而比來輪回召見宗臣,都出於親親九族之義,俯察疾苦之如何,有意存焉。如有所懷,盡進忠善之言,猶或合宜,前寧平正泗,以末裔宗戚,干豫國政,旣欠常規,甚矣。渠雖稱無偏無黨,終不知誤國之事,何事,而只以泛論,凌轢兩賢,使賢相,一朝去國出城,泗之所爲,豈不痛心哉?何可薄施削奪之罰,偃蹇休息於輦轂之下乎?門外黜送。
吳始復啓曰,臣承命馳往于右議政許穆東大門外所在處,傳示備忘,仍以榻前下敎辭旨,備盡傳諭,欲與偕來則以爲,蹤迹難安,不得已出城,朝者略陳情事,聖敎至此,不勝惶恐,罔知所爲,死罪死罪云矣,敢啓。傳曰,知道。
答右議政許穆箚曰,省箚具悉。纔付予意於前諭,不必支煩,而卿年今八十有餘,精力雖非陳力就列之日,卿林泉蓍德老成之人,寡人之所以推重者,久居朝廷之上,出入經席,輔導闕失,扶植公議,志在鎭靜,同寅協恭,則爲邦赤心,質諸神明,有何白玉之玷,而泗之構揑媢嫉,至斥誤國,亦獨何心?如此悖妄之一疏,置之度外,未滿一哂,可也,而反以情迹之不安,遽出國門,非獨士林之失望,予甚沓沓,無以爲喩。惟卿,須體予誠禮敬待之意,非爲外飾,實由於中情之所發,亟回遐心,毋負上下之望。仍傳曰,右承旨,持此諭旨,疾馳所在處,竭力開諭挽止,與之偕來,俾無空返之事。元疏在下
吳始復啓曰,臣承命馳進右議政許穆所在處,傳示批答,仍以偕還之命,反復開諭則以爲,臣以不才,誤恩隆厚,爵至大拜,人言至此,臣若自以其人,恬然不恤,而所恃者,上寵,使外人言之,謂之如何?不但廉恥所係,後弊非細,臣之自處,不得不如此。再遣近侍,恩命鄭重,惶恐隕越,措躬無所,死罪死罪云矣。臣旣承勿爲虛還,仍留書啓之命,故臣姑爲留此,敢先書啓。傳曰,再遣近侍,辭旨慇懃,遐心之難回,愈往愈極,不恤寸誠,尤不覺汗透沾衣,不知所爲,以此意反覆諄諄開諭,而姑留其處,仍爲偕還,俾無虛返。
吳始復啓曰,臣仍留右議政許穆處,以書啓批答辭意,反復開諭,必欲偕來則以爲,聖敎懇惻,安敢違此懇惻之敎,而思自便也?卽欲直詣闕下,而父母先壠不遠,在至近之處,老死之年,豈無未死之前省掃之心也?旣具小箚,欲請暇往還,伏候上敎,不勝涕泣祈懇之至云矣,敢啓。傳曰,知道。
右議政許穆疏曰,伏以,父子主恩,君臣主義。□安則迹不安,迹不安則義不安,義之所不安,則古之人□□臣不得已行出國門,犬馬戀戀之忱,何可忘殿下□義也?臣無任死罪隕越之至。取進止。批答在上
右議政許穆疏曰,伏以,臣之蹤迹,萬分不安之意,承旨旣已啓達矣,聖明亦已洞察矣。前後聖敎,誠意懇惻,臣雖甚昏耄,感激泣下,不知所云。臣卽欲趨詣缺分義當然,而老臣犬馬之齒,已窮,一縷之缺趁此時,歸見父母丘壠,亦人子私情。殿下缺私□□特許寬暇往還,大聖人天地之仁,臣入地缺餘恨於心矣。臣不勝感泣戰怖之至。取進止。答曰,省疏具悉。備盡勤勤懇懇之意於前批,不必多誥。人子松楸之私情,歸見先壠,霜露所濡,豈無此心?予亦欲推恕曲察,而第念卿若往省丘壠,幸有仍留忘返之心,則予之缺然之懷,難可禁抑。卿勿固請,幡然改圖,宜速入來,以副予望。傳曰,持此批答,更往傳諭,與之偕還。
辰時四月十五日,上御經筵廳。左副承旨南天澤,右副承旨吳始復,副提學李堂揆,校理睦昌明,修撰李聃命,假注書李命殷,記事官李沆·李漢命,請對入侍。南天澤曰,右議政許穆,輔導缺二字眷注方深,而今者遽爾出城,朝廷自此無老成之人,誠爲缺矣。吳始復曰,右議政之猝然出城,蓋緣於寧平正之侵斥,自上盡誠敦諭,則庶回長往之心矣。臣敢請對。上曰,右相之遽爾出城,實由於寧平正之一疏而然也。李堂揆曰,殿下臨御之後,首被遷擢者,許穆·尹鑴二人,而尹鑴已去矣,今許穆,又去矣,自上誠能極其誠意,汲汲挽留,則庶回遐心,幡然入來矣。睦昌明曰,右議政許穆,素是山林推重之人也。輔導之責,專在此人,而年旣衰老,不能出入於備局之班,則其於功利及人缺無與焉,寧平正誤國之說,何從而出乎?臣等,竊想聖缺夜將事,玉體勞倦,而右相之蒼黃去國,是誠長往缺遽,臣敢請對。吳始復曰,前年焚黃之請,缺意實有所在而然矣,卽今一出都門,仍無更來之望,誠宜盡誠勸諭矣。李聃命曰,右相之遭遇缺實千古稀有之盛事也。年踰八十,實難從仕,而感激缺恩盡瘁,不意今者,寧平正,以偏黨誤國等語,斥之,其言缺怪妄矣。右相之輔導君德,扶植公議,聖明之所燭者也。且缺人見之,則大臣,不可以狂妄一人之言,容易其去就,而自被斥缺言之,則亦豈可恬然自居,而不爲之引去也哉?自上竭誠勸諭,亟回遐心,則誠可幸矣。臣等,來詣門外,伏見備忘記,而請對時急,不能詳覽,而大抵誠意勤勤,更無餘蘊矣。然而只遣史官,事體殊輕,特遣近侍,傳諭招之,宜當矣。睦昌明曰,李聃命此言,是也。右相,一自釐正大禮之後,失志之人,旁伺詆毁,罔有紀極,寧平正,自以宗戚之臣,無偏無黨,恣其攻斥,而右相立朝以來,其獻可替否,不越乎輔導而已,則有何當事誤國之理乎?其爲誣罔,不足缺矣。上曰,今日寧平正之攻斥儒賢,有甚於頃日兩宋之黨,缺駭也。李聃命曰,新政之初,右相,首被拔擢登庸,則聖明缺遇人,遠矣。小臣,詳知右相之心跡,雖褐寬博,言其過失,猶缺此豈偏私好黨之人,所能爲者哉?衰世之下,如此宿德之人,未易得矣。睦昌明曰,用意偏私,無所顧忌,中人以下,尙且不爲,況碩德如許穆者乎?寧平正,聽人指嗾,欲售傾軋之態,昭昭難掩矣。李聃命曰,寧平正讀疏已畢,自上詰問兩賢偏黨之由,則寧平正,終不能指言某事某事之爲偏黨,其情態,已缺矣。李堂揆曰,右相,實爲諸大夫所矜式,其所以輔導君德,扶植公議,亦豈淺淺哉?今已出城,勢將登途,誠宜汲汲敦諭矣。上曰,七十致仕,於傳有之,右相,年踰八十,雖非陳力就列之時,而一心輔導,終始無愆矣。今因寧平正一疏,遽爾出城,寡人之缺望,缺之不幸,爲如何哉?予以此意,已悉於備忘記中,亟遣近侍,缺予意,可也。睦昌明曰,凡敦諭之事,誠之爲貴。備忘記中,缺爲盡善,而必須還入於榻前,如有增減處,卽爲改書缺上曰,予旣以傳諭之事,備陳於備忘記中,承旨持其備忘,缺竭力開諭,可也。缺二行
上在昌慶宮。停常參·經筵。
有政。
下直,狼川縣監李文俊。
南天澤啓曰,明日常參·經筵,取稟。傳曰,只晝講。
又啓曰,都承旨鄭榏,左承旨閔黯被論,同副承旨金德遠服制,廳中只有臣天澤及右承旨鄭載嵩,右副承旨吳始復,而吳始復,出往城外,未還,鄭載嵩,吏批政廳進去,臣天澤,獨爲守廳,兵批政廳,無進去之員,何以爲之?敢稟。傳曰,吏兵批兼進。
假注書李命殷,老母病重,遞改,代李玄錫,差下。
答戶曹判書吳挺緯疏曰,省疏具悉卿懇。逐日奔走仕進,有可紀之勞。一遵大例論賞,以爲酬功報勞之地,非今創開,勿辭察職。
答朴以華疏曰,蒭蕘之陳瘼,其誠可嘉,其令度支稟處,而變通之。
吏批,判書閔熙服制,參判李袤進,參議吳挺昌受由在外,右承旨鄭載嵩進。
兵批,判書金錫胄式暇,參判鄭晳病,參議徐文尙進,參知李宇鼎病,右承旨鄭載嵩兼進。
吏批啓曰,判書閔熙服制,參議吳挺昌受由在外,小臣獨政未安,何以爲之?敢稟。傳曰,仍爲之。
吳始復書啓,臣昨夕,更承下敎,馳到右議政許穆所住處,傳示箚批,欲與偕還,則當更構短箚陳情云,故臣不得徑還復命,依聖敎留宿。卽朝,又以昨日聖敎,反復開諭則以爲,方上小箚,自陳臣之進退,萬分難安,不知所爲,不可冒進,以傷聖主之明云。臣旣奉偕還之命,益加勸諭,而猶無幡然改圖之意,使聖明勉留之誠,不善傳宣,留滯到今,未卽復命,極爲惶恐,敢啓。傳曰,知道。
答右議政許穆箚曰,省箚具悉卿懇。前後辭旨,如是懇惻,而每以蹤迹之難安,不得更入脩門爲辭,予意,則有大相不同,何則?當今國勢之危,已至百尺竿頭,十碁累卵,未足以諭其危,如此危急存亡之秋,卿位居三事之列,卽國家之柱石棟樑,噫,大廈將傾,必倚賴扶持,古者孔子有言曰,危而不持,顚而不扶,卽焉用彼相?斯言,可謂切中於今日。寡人之待卿入來,如大旱之望雲霓,卿胡不推恕予心?遐心之回,悠悠邈邈,予心之缺然,曷有其已?卿勿更辭,須速入來,以副朝野之望。仍傳曰,箚批已成之後,又聞承旨之言,卿因向古土云,尤不覺愕然。此雖誠意不能維繫之致,亦豈予之平日所望者哉?卽與承旨偕入事,右承旨進去開諭。
南天澤啓曰,今日晝講事,命下矣。右副承旨吳始復,出往右議政所到處,時未回還,右承旨鄭載嵩,以傳諭事,又爲出去,臣天澤,獨爲守廳,晝講時,無推移入侍之員,何以爲之?敢稟。傳曰,晝講停。缺三行
又以兵曹言啓曰,缺兒廳牒呈,則武臣兼宣傳官金泌段,能麼兒坐起缺次,無緣不進,廣興主簿李誠段,講官被抄,或間日不參,而一自廣興主簿移拜之後,全不應講云,怠慢之習,誠甚可駭。金泌·李誠,本職汰去,何如?傳曰,允。
以備忘記,傳于南天澤曰,禁火司革罷之後,屬諸一二巡廳,則當爲糾檢,而去夜巡更時,失火之事,捕盜廳,則以禁盜無事,啓達,而該廳,則終不聞知,乃以無事牒報,其尸職,莫此爲甚,當該巡將,先罷後推。
南天澤,以刑曹言啓曰,本曹下人朔下之用,無他出處,只徵肉贖,而贖木之數,太半不足,故下吏輩,每缺立,不成貌樣。依京兆·司憲府例,如前加牌,何如?傳曰,刑曹與京兆·憲府·三司,則皆用贖木,而其數勘少,竝加牌事,缺於登對之時矣。
傳于南天澤曰,近日八方頒赦,放未放啓本,或追到,或時來到,雖不得一時回啓,其中先爲來到者,一邊稟處,使不得積滯,似合政體,而未果如此,事甚不當。分付各衙門,以爲趁卽開坐稟處,俾無編配之類久滯之弊。
掌令柳星三·安如石,持平沈檀·南有星啓曰,人君厲世之道,惟在於爵賞,雖一資一級,不可濫授也,明矣。今番祔廟時,都承旨鄭榏,禮房承旨閔黯,竝有加資之命。未知有可據之前例,而降此格外之恩典乎?曾前雖有承旨加資之時,而此皆大王祔廟時事,其與今番大禮,有間,固不可援而爲例,則承旨之濫蒙陞資,實是越例之甚者也。竊恐官方,自此墜矣,舊章,自此廢矣。所關非細,物情俱駭,請都承旨鄭榏,禮房承旨閔黯所授加資,竝命還收。答曰,予非不知官方之有所慳惜,而今番祔廟將事時,都承旨及禮房承旨,凡干節次,有執大摠奔走之勞,宜乎酬功之擧。且曾前甲戌年祔廟大禮時,無此例,辛卯年入廟時,竝陞資級。雖不一其規,依倣辛卯年例,參商磨鍊,有何越例之理?毋庸强聒。
傳于南天澤曰,武臣堂上朔試射缺各一員,而文臣中現存者,只有吳挺緯,缺時未還朝,明日試官,無以備員,前單子,改望以入。
答吏曹參議吳挺昌疏曰,省疏具悉。天官之任,不可人人濫授,以重名器也,明矣。爾其勿辭,斯速就途。
以備忘記,傳于南天澤曰,夫愼賞必罰,人主之大柄,所以厲世之道。缺有功不賞?舊都大興山城董役時,千城百雉,所築之功力,不煩民力,以訓局別隊,不日成之,予不任欣幸。內廐馬一匹,訓鍊大將柳赫然處,面給,以表予嘉賞之意。
吳始復啓曰,臣馳到楊州地僧舍,右議政許穆行到處,傳諭聖敎,挽留移時之後,右承旨鄭載嵩,追到,以下敎辭意,極力勸諭,必欲與之偕來,而姑無還入之意,今日仍留其所,故臣先爲入來矣,敢啓。傳曰,知道。
以備忘記,傳于南天澤曰,罪人趙昌漢,欲售傾軋之計,謀危國家,尙未就服,亦未得頭緖,不可依律文肆諸市朝。然而昌漢之推諉壽遠,壽遠之推諉昌漢,轉相告引,必由於緩刑之致,待差加刑之命,爲日已多,而尙繫囹圄,至今不問,事極未穩。判義禁,雖遭服制,成服已過,則牌招坐起,壽遠與昌漢,一竝各別嚴刑,期於取服。
備忘記,噫嘻,倐忽光陰,屢過月日,而退在故鄕,若魚若水之情義,歸於虛套,慚愧交極。當此國事,不啻若置百勻於鳥卵之上,涉大川而無津涯,其汲汲殆哉,判於今日矣。卿望望決歸,若將浼焉,更無就道之心,何不諒予誠敬,奚至於此?先人有言,器新人舊。卿曾以風憲,歷事孝考,荷被恩渥,加以文雅儒術,爲一世矜式,若未見顔面,予之鬱鬱泄泄,多士之缺望,斯文之不幸,當復如何?無乃以予不能與有爲而然耶?曩日泗,以狂妄之說,窺瞰淺深,巧且慘矣,亦甚無謂。卿必不安於中心,屢辭不肯幡然,故旣施削奪門黜之罰,如是別諭,諄諄開諭,卿其安心,宜速登程,以慰予之企望。仍傳曰,卽遣史官,以此備忘記,疾馳進往于右參贊所在驪州地,措辭竭力開諭,與之偕還,俾無虛返之患。
備忘記,右相所騎之馬,甚爲疲弊瘦瘠,不能善步,以致頻數顚仆之患,分付太僕,以馴良步才者,擇送。調攝村舍,想必齟齬凉薄,令京畿監司,餉物使之速運事,竝爲知委擧行。仍傳于南天澤曰,右相處所送太僕馬,仍爲賜給。
備忘記,卿以喬木賢德之臣,位至大拜,身佩安危,則亦云股肱良哉,此豈虛語?元首雖明哲,必藉股肱。今予之所恃,國人之所尊敬者,必欲致卿於朝廷之上,故再遣近密之臣,反復諄諄,卿不獨不察乎上下之情,至於上送密符一隻於政院,尤不覺驚惶。令史官齎去密符,卿安意領受事,傳諭。
傳于南天澤曰,禁府,更爲開坐,今下判付內辭意,昌漢等處,卽爲問啓。
南天澤啓曰,判義禁閔熙,來詣請對矣。傳曰,引見。
吏批,以睦來善爲刑曹判書,韓樞爲竹山府使,南斗長爲陜川郡守,金碩望爲兔山縣□,韓構爲典籍,朴鎭圭爲宗簿主簿,李缺爲造紙別提,柳命賢爲副應敎,李溟翼爲大司諫,金徽爲大司憲,權愈爲執義,兼養賢庫奉事單白世興,校書著作單金尙煥,廣興主簿單金壽能,司僕判官蔡時缺。兵批,申汝哲·羅八紀·權脩·李光鎭·閔蓍重·姜缺斗寅·李光翼爲副護軍,裵泰綏爲副司勇。
吳始復啓曰,兵曹郞廳來言,闕內各處,入直軍兵等,夜巡檢云,敢啓。傳曰,知道。
今日,自卯時至申時,日暈。夜自三更至五更,月暈兩珥。
判義禁入侍時,上曰,今觀承旨狀啓,右相尙未歸於漣川本家,方爲留住於距京城三十里楊州地僧舍云。承旨,雖經宿其處,更爲開諭,必與偕來。
判義禁閔熙,請對入侍時,判義禁所啓,凡治獄之法,若俱訊兩邊,則互相推諉,各冀一邊之先服,故取服未易矣。趙昌漢,今日雖有更爲加刑之命,而累次受刑,徑斃可慮,且以獄體言之,三省推鞫外,無一日再刑之事。趙昌漢,則姑爲停刑,而魚壽遠,則似不無隱情,所當加刑嚴訊,但卽今加刑,亦不無徑斃之慮,過數日後,魚壽遠,更爲刑訊,何如?上曰,今聞判義禁之言,昌漢嚴刑之下,氣息如縷,命盡於朝夕云,今又受刑,則徑斃可慮,姑爲停刑,過數三日後開坐,而魚壽遠,爲先嚴刑得情。以上二條出朝報
右議政許穆箚子四月十六日,伏以臣,蹤迹難安之勢,旣已陳於前後上箚,今不敢更瀆於天威。臣旣出國門,不可更入,以傷殿下之明。以臣不才,冒居三公位,無一報效,論臣者得罪,此一權臣之事,使臣罪戾益□。臣與承旨吳始復言,直詣闕下,自陳罪狀,欲進,則有忘□固寵之恥,欲退,則有遺君負國之罪,寧得罪,不欲冒進,傷我殿下之明,臣罪萬死。取進止。
戶曹判書吳挺緯上疏,伏以臣,獲蒙恩暇,展掃先塋,榮感極矣。所患環堵之痛,復發於積勞之餘,堇堇扶舁,還到城外,伏聞以都監勞,有賞加之命,驚惶愧恧,罔知攸措。夫爵賞,所以酬功報勞之器也。君不可以濫授,臣不可以虛受。今臣所管,不過職分內事,固無可紀之□,遽蒙增秩之恩,何敢晏然承受,上以貽濫授之過,下以□虛受之譏哉?伏乞聖明,亟收新資,以重賞典,以安微分。臣無任□□之至,謹昧死以聞。
吏曹參議吳挺昌上疏,伏以臣,父母墳塋,在此一息之地,而職事所縻,不敢亟請,久闕省掃之節,愴氣序之變,茹恨含恤,以度日月。今者恩格,得遂區區至願,玆豈非天地之德,有以動幽明之感□?宜信宿還朝,不可遲徊郊野,以重稽慢之罪,而臣之衰遲尫□,非中年人狀,少失調攝,輒生疢恙。出城路上,猝患風淫,寒氣外侵,隱火內伏,慌忙戰掉,全不省事,載歸鄕廬,一臥侵旬,不汗不□,轉輾沈重,肢體攣而不伸,胸膈痞如結轖,氣短喘急,鬼事將迫。此際求生之道,惟在於舁返京第,就便醫藥,而欲起昏倒,計□無奈,伏枕長日,叫苦憫瞀而已。借令天幸得蘇,難以旬月爲期,決不可以佐貳掄選之任,付諸委巷濱死之喘,待其回蘇,久致癏曠,豈但臣私悃所迫,亦聖明矜察之不亶已也。不得不力疾瀉膈,遠叫宸嚴,伏乞天地父母,憐臣病劇,諒臣辭出誠懇,亟許遞改,俾得安意調治,從容就道,臣不勝幸甚。臣無任瞻望祈懇之至,謹昧死以聞。
文義老除鄕吏朴以華疏四月十六日,伏以臣,至賤至微,年老無知,無與化類,而蓋臣少時,以鄕吏之役,服事于監兵營,慣習兩營之事矣。竊伏觀田政·軍政間所爲,則國計兵力,事多欠缺,臣常有慨然,意欲蒭蕘之說,而猥越不敢矣。幸今求言傳旨,布下八方,昆蟲草木,亦可以感動,況於覆載生成之間,齒於人類者乎?臣不自量,裹足上來,願得一言而就死,惟聖明之垂察焉。蓋以軍政言之,則目今戶口滋多,人民極盛,足兵之道,固在於是,而近來民習,每欲避重而就輕,爭屬於各衙門,以故,諸營諸鎭與各邑所屬之多,有倍於前日。不特此也,許多列邑店舍匠人之類,及私門有形勢處,又從而竄名者,不可勝數,而至於軍額充定之間,則代□閑丁,其勢甚難。或有年過老除而因役者,或有身旣死而徵布者,又有一二歲定役者,軍政重事,疎漏殊缺戶籍査覈,冒稱軍保者,終不免役,又於缺亦多。今若各衙門所屬店舍匠人之類,缺私門之竄名者,明法搜出,一一歸之於各樣軍額,則物故老除,可免徵布,而又無一二歲定役之歎矣。軍器者,乃臨陳禦敵之具,而其中鳥銃,則與弓矢有別,爲用最緊,外方,則打造無人,各邑月課銃,每貿京中,軍士輩自備之類,亦以重價,貿銃於京中,貿藥于嶺南,有之者專利,貿之者費價,豫備之策,恐不當如是也。臣之賤慮則以爲,鳥銃打造之方,與熖硝煮取之法,務令傳習於各道各邑,亦令論賞,則人爭應募,而皆可處處造成。然則各邑月課銃,不必貿於京中,軍士等自備者,亦不必費重價而貿得,其他自爲防身之策,而措備者,亦多矣。如此,則或於缺之間,人皆持兵,足以救急於公私之間矣,豈不幸哉?況各樣軍額中,許多保人之類,亦是軍卒,而缺納布而已,手無寸鐵,眞所謂卒不可用者也。缺之際,豈非欠乎?若使銃藥,興産于外方,則如非缺可備持,其爲陰雨之備,足缺緩急矣。以田政言之,則田結之現出,雖在於量田,而旋失之弊,每由於年分,臣請陳之。往在甲戌湖西量田之後,四十年來,列邑逐年加起,未知其幾許,而每於年分中,出役缺疎漏殊甚矣。去己酉年改量之時,則其中亦多米缺之邑,不惟漏結之處,時未整頓,一道內田政有所異同,臣未知其可也。且如加耕火粟等田,則峽中居民,元田些少,欲務於農者,赭山爲田,而地在籍外,國不收稅,此豈均役之道乎?臣之賤慮則以爲,未量各邑,一體打量,而加耕火粟耕作之地,亦皆打缺於帳付中,因以收稅,則貢賦之加,不啻萬萬,似無湖西大同二斗加定之弊矣。大槪,年分踏驗時,奸吏輩漏結之弊,罔有紀極,致察未易,田政之虛疎,每患如斯,而善治缺寧爲無失之年分,姑令停止,一從缺但不失逐年加起,則庶或可也。是以年分缺起耕處,則一一推得,量起還陳處,則例不給陳者,缺意乎?且如歲歉給陳給災之年則,人皆乘時用情,以實爲陳,以實爲災之弊,又無其極,此則無他焉。以此易期難察之事,委之於弄奸之手,雖欲無奸,其可得乎?今欲變通災年,則憑其各邑農事形止,量減上年田結之數而已。其餘收稅,則亦是給災之意,而其所田野間陳起區別之事,則雖使本官,私自爲之,人相檢覈,自然無缺矣。苟如是,則不但除奸僞,息民弊,均賦役,裕邦財,缺亦可有無田者得耕,懶農者動念之擧矣。臣又竊念缺計錢者,天下古今通行之重寶,故買賣之間,各以□利。然則行貨之道,宜無異同於萬方,而我國則獨爲不然。開城一府,爲能用之,已有實效,則以一府之所能行者,無不可行於各邑之理,臣請陳之。夫物貨流行之規,缺於互相交易之間,如得其宜,則行之何難?然而創缺固不可一時廣用,亦不可猝然見效,只可先試於一方,缺責效於經年之外,然後乃可爲缺爲始,戶曹豫缺分給於此廛,而以錢收捧於彼廛,則彼此兩廛之間,自當有買賣之規,又令列邑田稅大同,願以錢代納者,勿拘缺寬直計捧,庶幾可也。苟行用錢之令,則其所以缺輕重之,惟在於度支之長,料理之如何,臣不避猥越,玆敢煩陳。伏願聖明,勿以人廢言,將此數件事,下詢于廟堂,不勝幸甚。臣竊有區區所懷,敢此叫缺於九天之下,斧鉞之誅,實無所逃。臣無任惶悚隕越之至。戶曹回啓,觀此老除鄕吏朴以華上疏,則其一,論軍政也,其二,論田政也,其三,論用錢也。田政與用錢,雖是臣曹所管,俱係重大,不可擅自變通,令廟堂稟處,何如?啓依允。備邊司回啓,朴以華旣是老除之吏,則必無意於干求,而有此陳弊之疏缺是白在果,良民之避重就輕,投屬於各衙門,及有形勢之家,而圖免軍役。缺九行
上在昌慶宮。停常參·經筵。
自未時至酉時,日暈。
待敎李后沆,實錄閣修改事,江原道五臺山,出去。
謝恩,護軍李弘淵·申汝哲,僉知禹崇儉,司僕判官蔡時龜,校書著作金尙煥,宣傳官尹就五,宗簿主簿朴鎭圭。
下直,高原郡守朴長卿。
兩慈殿·中殿,藥房問安。答曰,知道。
藥房啓曰,欲雨不雨,夜氣凄冷,伏未審此時,聖體若何,慈殿氣候,一樣安寧乎?臣等,憂慮未弛,敢來問安。
副校理金奐三度呈辭,入啓。遞差。
答藥房曰,慈候安寧。予則近日夜氣寒冷,風勢不佳,如雨旱天,尙靳甘澍,頗有旱徵,以之憂憫矣。
注書兪夏謙書啓,臣承命往諭于右議政許穆則以爲,史官,宣受諭旨密符,伏地祗受,不勝惶恐,不知所爲。從當上疏自陳云矣,敢啓。傳曰,知道。
傳曰,史官四員待命,騎馬十二匹,立之。
答館學儒生權欽等疏曰,省疏具悉。儒賢之蒼黃去國,出於千萬夢寐之外,予心之失望,可勝云喩?嘻噫,乃今泗也,同預於朋黨之論,敢以悖妄之說,至陳於榻前,必欲迸逐,使君子之道日消,小人之道日長,寧不痛惋?旣已深惡痛斥,使魑魅魍魎之徒,雖不得容於其間,而醜詆至此,是何光景耶?以副儒林之望事,方再三開諭,期回遐心也。
傳曰,明日晝講爲之。
傳曰,近日日氣,晝則苦熱,有同五六月之時,日已當午,頗有熱勢,升降益增。此出於天氣蒸鬱之致,今則晝講姑停。每以午時爲之,雖是規例,不可不變通,依上年夏間例,以巳正差早。
政院啓曰,同副承旨金德遠,同姓孽五寸叔,以父身死,服制已行四日,出仕,何如?傳曰,允。
又啓曰,都承旨鄭榏,左承旨閔黯,方在被論中,右承旨鄭載嵩,右議政敦諭事,出往未返,廳中只有臣天澤及右副承旨臣吳始復,出納之際,事甚苟簡,而同副承旨金德遠,已經成服,卽爲牌招察任,何如?傳曰,允。
四學儒生尹以厚等上疏。大槪,冀盡誠禮,召還儒相,以幸斯文事。入啓。
府啓,臣等,以今番祔廟時,承旨加資還收事,有所論列,而昨承聖批,不徒不允,至以宜乎酬功,有何越例爲敎。臣等竊以爲不然也。昵侍將事之際,雖有奔走之勞,固是職分內事,有何可酬之功?況辛卯年祔廟時事,與今番祔廟,有異,亦不可援以爲例。夫人君勵世之道,惟在於爵賞,雖一資一級,必宜詳愼,不當虛授,而旣無可據之前例,有此格外之恩典,竊恐官方,自此隳矣,舊章,自此廢矣。所關非細,物議愈激,請都承旨鄭榏,禮房承旨閔黯所授加資,竝命還收。
答府曰,將事之際,多有積勞,宜乎論賞之擧,參考謄錄磨鍊,而爾等,何以駁正之論,如是堅執乎?此非今之創開,考出遵守,毋庸强聒。
答四學儒生尹爾厚疏曰,已諭於館學之批。
院啓,凡討罪懲惡之道,必當其律,然後人心服,而邪說熄矣。泗,以末裔宗臣,敢干朝政,構誣儒賢,不遺餘力,至以誤國等語,肆然攻斥,使聖上盡誠禮致之大臣,不能安於朝廷之上,蒼黃去國,狼狽而歸。近侍承命,委曲挽留者,非止一再,而終不回遐心,致令聖明,無所倚毗,士林,失其矜式,其關係,豈不大哉,其用意,豈不痛哉?聖明,雖已洞燭其悖妄,而特加削黜之律,不足以痛懲其罪,輿情猶以爲不快,請泗,亟命遠竄。答曰,不允。
禁府,徐穉拿囚。啓。
津船內摘奸。
假注書朴慶後出使,代李湜差下。
備忘記,今觀承旨之狀啓,尙無入城之期,此予之微誠未格,以至此極,尙孰尤哉?泗之構揑虛無之說,其心術之奸毒怪悖,言之汚口,尋之無跡,則與狂妄喪性者之類,奚擇焉?旣已痛斥,以正其罪,打破其奸膽,以卿宏才宿德,寬大之量,不足掛諸唇齒,乃至再三辭免,重言復言,必欲釋負就閑,此非予之所期於平日者也。願卿,念儒林之負重依歸,須速入城事,遣史官傳諭。
右議政上疏。大槪,不避重誅,冒陳危悃事,入啓。以上朝報
以開城留守,以民間失火,延爇者,至於三十八家事,狀啓。傳曰,卽觀狀啓,金承得家,公然失火,延爇將至四十家。雖得撲滅,大抵舊都回祿之變,一旬之內,層出,哀哀生靈,燒火恒産,因無恒心,無以安堵,將有離散之心,滿心慘目。今則人家失火,比前雖曰尠少,以餘存耗穀,一邊賑濟,失火時,如有爛傷者,各別救療,且留守不能擧職待罪,勿待罪事,竝爲回諭。備局謄錄
備邊司啓曰,卽接開城留守沈之溟狀啓之下賑恤廳者,則本府路臺里,又爲失火,延燒者,至於三十八家之多。舊都之不幸,一至於此,其爲驚慘,有難勝言。竊聞此皆蔀屋貧民所居之地云,旣無許多貨財之回祿者,人民亦無燒死之患,比之前日南門外之火災,雖似有間,濟活之擧,則不容少緩。伏見下諭本府之特敎,本府之官,亦必仰體如傷惻怛之至意,思所以盡心奉行,而但本府,無他穀物可救者,且不定數,則本府有難擅便。賑恤廳帖價米,每戶白給各一石,以救目前之急,且以其餘分運,均給還上,俾得保存之意,更爲知委,何如?答曰,允。
備邊司郞廳,以領左相意啓曰,兎山縣監,遞蔭差出,意非偶然,而銓曹不知榻前定奪本意,泛然擬望,其首擬而受點者,金碩望,久爲御營廳軍色郞廳,雖有廉勤之稱,初頭設施,恐非其所可能。金碩望,今姑改差,以有計慮幹局者,各別擇差,何如?答曰,允。
備邊司郞廳,以領議政意啓曰,今十三日引見時,諸臣所奏擧行條件,多有疎漏者。臣所請新出身除防米,旣全納於江都及各其道海倉,則山郡代捧之木,亦當輸納於京中,而誤記以留置本邑。至於鍾樓近處失火人,令賑恤廳,計口題給糧米。且令儲銀衙門,從優許貸,以爲轉賑取利,資生之地,其本銀,限年還捧等事,泛然以令該曹恤典擧行。且令料理生活之道,抄出左議政所啓,請勿行二年許耕,三年後收稅之事,其意以爲,臣還自西路時,得見其事目。又泛言卽今陳田,必不多云云,而擧行條件,則合兩款作一串言,臣往還西路時,所經道路,絶無陳田。判尹吳始壽所啓,屠肆徵贖事,非謂加徵於常時納贖之肆也,請徵於守禦廳筋角取用免贖之肆,而泛稱加牌徵贖。大司憲睦來善所陳各司之弊,主意專在於令各其提調,査覈處置,而泛稱考其官之勤慢,以爲殿最云云。其日擧行條件,甚多,雖難於一一詳記,爽實之〈如〉此甚者,亦甚可駭。當該注書,推考,竝令問於奏事之人,或付標,或改書啓下,宜當,而新出身中,咸鏡北道之人,則納米納布,俱涉不便,所當分防於南北道殘堡,而渾請除防,亦臣疎漏處也。擧行條件,改書時,添入此款,何如?答曰,允。備局謄錄
上在昌慶宮。停常參,只晝講。
自未時至酉時,日暈。
下直,江界府使裵尙珩。
南天澤啓曰,明日常參·經筵,取稟。傳曰,只晝講。
又啓曰,吏曹郞廳來言,臺諫有闕,政事,何以爲之?取稟。傳曰,明日爲之。
吳始復,以都摠府言啓曰,今日入直軍士,中日習射,〈請〉出標信。傳曰,知道。
南天澤,以司饔院官員,以都提調意啓曰,今日各殿日下生鮮,俱以腐破,至於色變,缺終不改納。自前民有不謹之時,而未有缺已寒心。非徒日已太晩,終致闕供,極缺已,擇其中稍優者以入,而莫重御供,終未元缺今若不爲重治,則慢忽進排之習,無以懲戢,前當該進排人,令攸司囚禁,各別重治。傳曰,允。
吳始復,以訓鍊都監意啓曰,前水使鄭后缺馬兵別將,已爲啓下,而方在罷散中,依例付軍職察任,何如?傳曰,允。
又以備邊司意啓曰,大興山城役糧,初以六十日磨鍊,故後運米三百石,裝載於右水站船,到泊於長湍東江,而城役,將畢於定限之內,雖無此百石役糧,亦可支放。竊念松都前後失火之民,無以缺望哺於官家,而官家亦無可賑之米云,誠可矜憫。不得不急救,令開城留守,以此米均一分給還上,秋成後,備耗捧留於山城,似涉便當。以此分付擧行,何如?傳曰,允。
又啓曰,昨日津船摘奸時有頉處,察推事,命下矣。楊花渡津江船一隻,幾盡腐朽,且無什物,而不爲改造,棄置不用,極爲非矣。工曹當該堂上·郞廳,竝推考。傳曰,允。
又以備邊司郞廳,以領相意啓曰,金碩望,以御營廳糧餉色郞廳,除授兎山縣監,而兎山遞差啓辭中,以軍色誤書,不勝惶恐。元啓辭中,改付標以入之意,敢啓。傳曰,知道。
又啓曰,昨日津船有頉處,察推事,命下矣。露梁丞李枝興,楊花渡丞睦最善,自京畿監營,赦差員差定,時未還來。旣是公故,推治單子,不入捧入之意,敢啓。傳曰,知道。
金德遠啓曰,臣承命往諭于議政府右議政許穆則以爲,近侍又臨,宣諭聖旨,惶恐殞越,措躬無所。臣誠意淺薄,不能上格,缺冒萬死更陳危悃,所懷盡於疏中,死罪死罪云,敢啓。傳曰,知道。
又以兵曹意啓曰,當日幼學缺應瑞稱名人,自敦化門入來,差備門外擊錚,極爲駭惡。令攸司囚禁治罪,同守門將鄭缺,常時不能禁斷雜人,以致闌入,亦爲非矣,推考,何如?傳曰,允。
傳曰,右相,業已下鄕。楊州至漣川,令京畿監司護送事,急急下諭。
鄭載嵩狀啓。傳曰,右相,旣已轉向漣川,時無還入之期,勿爲仍留,還上來事,下諭。
以備忘記,傳于金德遠曰,噫,右參贊缺才德望,求之前古,不易得,而不留於朝廷之上,浩然歸去。必欲誠敬禮致,尙未果焉,誠甚愧赧。旣已棄官下鄕,不可缺然不恤。令京畿監司,柴炭食物,從優題送事,下諭。
金德遠,以戶曹意啓曰,田稅,乃是惟正之供,事體重大,其米色精白,與他米自別,故米色十分精擇,所盛石子,必以麻繩密編具細網,上納事,各道及運臣差使員處,別爲事目啓下,嚴飭矣。今年牙山倉,田三稅,纔已上來,而米色殊未精白,至於入盛空石,尤不密編,網子亦不細缺未免渗漏云,事極驚駭。此而置之,則漸至怠緩,差員,不能擧職,甚矣。監捧差使員,從重推考,海運判官,難免不能檢飭之責,推考,何如?答曰,依啓。惟正之供,如是慢忽,事極駭愕。監捧差使員,先罷後推。
又以戶曹意啓曰,忠淸左道及慶尙道嶺底各邑田三稅,水上缺自忠淸道,定差使員,監封於忠州可興倉水站,判官,押缺漕運,而原州·驪州·楊州·廣州等水路,淺灘甚多,缺路頗險,故使沿邊各邑,掘拓淺灘,空船待令,或有遇險難運之患,則解載於空船,以便漕運事,嚴立事目,其意有在,卽接水運判官所報,則今番再運時,原州等各邑,皆依事目掘灘,船隻亦爲待令,而楊根境,則全不掘灘,且不缺送空船,到其境,水淺灘險,借得過去船隻,解載艱運,幾致狼狽云。楊根官所爲,殊甚不當,當該官,則從重推考,鄕所色吏,則令本道移囚沿邊邑,刑推放送,以爲勵缺邊各邑之地,何如?傳曰,允。
又以兵曹意啓曰,本曹缺李華鎭,素患腰脚之痛,比來添劇,受由調治,缺症情彌留,差復未易,本曹多事之地,不可缺今姑改差,何如?傳曰,允。
假注書朴慶後啓曰,臣承命往諭于右參贊尹鑴處則以爲,臣於昨日,伏讀臣辭批,有悻悻之戒誨,有缺然慚恧之懇諭,方伏地惶感,措躬無所。卽又近侍遠臨,天書下降,其所以慰藉敦勉戒勵者,皆出於淵衷,而逾於涯分,有非賤臣所當得者。臣於此,益不勝震越憂怖,不知所以仰喩也。國勢之岌嶪,天□之疾威,臣固知之,聖情之鬱鬱,君父之戀戀,臣亦知之,顧臣不肖無似,濫竊一世之虛聲,叨冒天工,位至卿宰,寵渥如丘山,而圖報無涓埃,加以年齒衰暮,筋力已愆,疾病侵凌,精神已損,雖欲黽勉從仕,奔走任職,而亦不可得。以此情勢之臲卼,有不敢一日安於職次者,以臣之所以忍心而決,揮淚而退者也。至若宗班之斥,亦見臣可爲而不能,受恩而無報耳。人之爲言,臣實自取,豈敢以是而懷芥滯之心,又豈容因是而爲進退也?誠使今日朝廷,上下相孚,君臣道隆,此等人言,如浮雲之於太虛,任其有無,可也,雖使日至於前,而俾上下交相儆戒,亦可也。有則改之,無則加勉,古人處謗之道也。外至之言,雖百千,庸何傷也?以一細人一小臣譽訾之言,上不能動,而下不能自安,至欲以是爲進退,則是一匹夫一妄人,足以震憾君上,撓動朝廷也。此豈有國之體,而臣之事君,上之使下,又不亦難哉?此則非臣之所以進退者,而殿下之所以待泗者,亦恐非古人君,立誹謗木,聽市里謠言之道也。臣之所懼者,獨恐聖明之心,或不能無間於君臣相與之情,而亦不能無眩於是非交爭,安危判別之際爾。乃若兩朝風火之災,盛夏霜露之變,湖嶺地震之異,以至太白螟蟲,皆上天之威怒,何爲沓至於聖明之今日也?臣不敢知,天心之仁愛,將以警動,昌成我殿下耶?抑人事之作於下者,有足以侵薄陰陽,變動天地,而爲敗亂之兆也?臣雖退伏田野,豈敢妄爲國家憂懼,而若臣無狀,誠不知所以爲殿下計,欲進而不可,雖進而無能爲耳。若以夙夜靡寧,寢夢驚悸,其敢曰退在而恝視也?聖諭至此,臣尤不知措躬之所也。感恩畏威,無以捧戴,震怖隕越,不知所達云,敢啓。傳曰,知道。
司諫禹昌績啓曰,凡討罪懲惡之道,必以其律,然後人心服,而邪說熄矣。泗以末裔宗臣,敢干朝政,構誣儒賢,不遺餘力,至以誤國等語,肆然攻斥,使聖上盡誠禮致之大臣,不能安於朝廷之上,蒼黃去國,狼狽而歸。近侍承命,委曲挽留者,非止一再,而終不回遐心,致令聖明,無所倚毗,士林失其矜式,其關係,豈不大哉,其用意,豈不痛哉?聖明,雖已洞燭其悖妄,而特加削黜之律,不足以痛懲其罪,輿情猶以爲不快。請泗亟命遠竄。答曰,不允。
掌令柳星三·安如石,持平南有星·沈檀啓曰,頃日筵中,長官之論啓泗也,以削奪官爵,發簡,臣等皆以爲然,書送謹悉矣。昨見諫院之啓,請泗之罪,不當其律,而請遠竄,臣等議律乖當之失,著矣。不可晏然仍冒,請命遞斥臣等之職。答曰,勿辭。
吳始復啓曰,掌令柳星三·安如石,持平南有星·沈檀,再啓煩瀆,退待物論矣。傳曰,知道。
司諫禹昌績啓曰,掌令安如石·柳星三,持平南有星·沈檀,竝引嫌而退。意見各異,論事有序,始請削奪,未爲失當,請掌令柳星三·安如石,持平南有星·沈檀,竝命出仕。答曰,依啓。
金德遠啓曰,右議政上疏批答,遣史官卽當傳諭,而城門已閉。明日待開門,傳諭之意,敢啓。傳曰,知道。
巳時,四月十八日上御經筵廳晝講。左議政權大運,知事吳始壽,特進官李之翼,參贊官吳始復,參贊官李堂揆,檢討官李聃命,注書李玄錫,記注官李,記事官李漢命等入侍。上讀前受音自莊暴見孟子,止章下楊氏註。堂揆進講自齊宣王問文王之囿,止交隣國章,音釋各一遍,至猶以爲大曰,此以爲之以字,諺解不釋,誤矣。上曰,然。仍受而讀之訖。堂揆,仍講解文義。大運曰,囿者,非遊觀之所,蓋爲講武而設耳。堂揆曰,小役大,常也,而仁人之心,寬洪惻怛,雖小國,亦字育之也。始壽曰,事小之事字,與事大之事,不同,字育之意也。堂揆曰,是故註說,則每云字小爾。大運曰,大事小,爲難,故惟仁者能之,以小事大,則義理當然,故智者能之。不智者,以小而不能事大矣。上曰,于時保之之時字,缺同,當以反音讀之。諸臣皆曰,當矣。大運曰,旣以樂天畏天,分說,而此引詩只擧畏天者,齊宣,不可責以樂天,故缺之耳。小國,抗衡大國,則必敗,故畏而事之,此畏天也。堂揆曰,齊宣,以勇爲疾,孟子,不攻其疾,而以大勇勉之,其引諭之意,與今樂猶古樂之說,同耳。上曰,然。如賢者而後,樂此之言,亦引以勸勉之意耳。始壽曰,好勇·好貨·好色,皆歸重於爲民除害,民同欲者,民爲國家之本故也。君之有民,如燈有膏,木有根,帝王之學,須於此等處,體認可矣。大運曰,人君,以得民心爲本,雖不能不勞民,而常有失民心之慮,然後可保民矣,苟失民心,是獨夫也。上曰,求爲匹夫,亦不可得,如齊湣·宋偃,是也。大運曰,方今天下大亂,內修之策,固不可已,而施措之間,不無勞民之事,民心有不翕然悅服者,此可憫也。凶年多暴,富歲多賴,民之常情,而卽今旱徵如此,春牟將失稔云,誠極焦慮矣。上曰,欲雨不雨,憫不可言。堂揆曰,天佑民,作之君師云者,其意切要,而書又曰,生民有欲,無主乃亂云。以此觀之,則天之立君,所以養民治民也,非欲使民養君也。文王之囿,與民同之者,如澤梁無禁等事,亦一端也。如此等事,觸類而長之,常以養民爲心,則便是保民而王也。大運曰,此言,極爲切當矣。讀畢,始壽進曰,李堂揆於園囿之事,竝及澤梁無禁之意,此言好矣。我國澤梁,則不但自國家收稅,諸宮家各衙門,亦皆折受收稅,故民無漁採之所,至於海中巖石,亦以曝魚之故,各自折受收稅。頃日尹鑴所達,蓋欲革去此等弊習,而事終不行。臣聞聖明,亦有不得自由者,但常存軫弊之念,每思與民同樂,則庶幾矣。聃命曰,有是心,則斯過半矣,但有是心,無是政,則終無實效矣。小臣在鄕,得見朝報,海西及關西,自朝家有各別顧恤之事,此固大惠政,而亦大擧措也。然於國家經費,當此匱竭之時,安可數行?雖小事而着心擧行,俾見實效,可矣。且宮家折受之弊,言端旣發,臣請以所見,陳達焉。忠州城內,則只容官舍,而無民居,城外,有官屯田,卜數僅十結。官屬及邑內居民,皆作家居生於此,而以其餘地,爲官家菜田,以供官用及使客支應矣。此屯田十結及外村屯田五結,缺安公主房折受,故官家菜田廢,而別定園頭漢缺致,侵徵民間,而官家,亦無以成樣云。且官屬之居其地缺稅,皆欲離散,此則還給本官,似可矣。始壽曰,臣亦聞此事,欲爲陳達矣。聃命所達,皆是也。最急者,朝夕官供菜物,無以備缺,雖定園頭漢,而無他出處,故初則取給於寺刹,今則轉及於民間,怨苦無窮。爲倅者,亦知其弊,而無路變通云,此非細事也。官屯,不得折受,乃捧承傳之事也。大槪折受之弊,無窮,至於平安一道,海則皆屬明禮宮,故民不得任意漁採。如此等弊,缺何限?大運曰,折受之弊,固不可勝言,而宮家,亦不得專其利,不過爲宮家任使人囊槖之資,而民怨,則皆歸於國家矣。如忠州事,則吳始壽·李聃命,皆詳知而仰達,此不可不變通矣。雖難亟賜夬斷,更加從容思量,追後發落,似可矣。又曰,熱升之候,頃有少勝之敎,而昨日停講,無乃有加耶?上曰,天氣蒸鬱,故以此似加矣。然不至大段。大運曰,一兩日停講,必不害於進學,須量度氣力爲之,如何?上曰,唯。大運曰,以宗臣悖妄之言,右相去國。自上必甚缺然,而同朝之缺然,亦何可盡言?右相,元無擔當國事之事,出入筵席,輔導聖德,是乃朝野之望,自以年老不能勤事,爲歉然矣。豈有此萬萬意外不近似之說乎?上曰,雖非陳力就列之時,而所望者,身在朝廷,矜式一世,輔導寡昧也。不意去國,悵缺無任。大運曰,卽今挽留之擧,誠禮可謂兩盡,而尙且邁邁。然一向篤盡誠禮,則豈不回心乎?始復曰,臣於十六日,承命往諭,翌日又反覆開諭曰,今番則承命入去,以省墳之意,陳達於榻前,受暇而歸,則事甚妥當云,而終不回聽耳。大運曰,出城之日,臣與領相往見曰,如此怪妄之說,不過橫逆之來而已,何爲輕易出城耶?右相答曰,彼言雖妄,吾豈敢晏然乎?臣等,以不可不來之意,反覆言之,則和氣滿面,似無邁邁之色,而終乃下鄕,想如堅定于內也。此非私書所可挽回,而臣等,亦以分義不然之意,作書懇通耳。始壽曰,臣待罪京兆,事有不可不變通,故敢達耳。四山松禁,專委於山直,而一道山直,僅四名,境界廣濶,實難周察。近因連歲凶荒,山直之數,立役之價,前日,則自兵曹一朔給三疋,中間減給二疋,缺兵曹用度不足,又減半疋,而所給一疋半之木,亦甚□□,必兵曹,因歲荒民飢,不能點退,苟充收捧之致也。雇□少山直輩,實難支堪。今月,則皆不受價,故不得已或囚次知,而强令立役,事體苟簡,莫此爲甚。山直加定後,三疋給價,雖不可復舊,而一朔二疋,似不可不給。兵曹用度,雖曰匱乏,山直之數,不多,加給半疋,有何所難?合有變通之道矣。上曰,山直給價,今後加半疋,以二疋定式給之,可也。始壽曰,近來擧行條件,失實者多,向者咸鏡監司仍任時事,承旨之所陳白也,慶尙監司請推事,大臣之所發言也,而皆爲合稱小臣之所奏。頃日筵中,臣請徵贖木於守禦廳所設,而只以加牌徵贖,爲辭,未免失其本意,致有煩啓改□之弊,殊甚未安。今後,則除非緊重事及明白記得者外,或有聽瑩,而事係重大者,則必須問議於奏事之人,詳實書入,似可矣。大運曰,孝宗朝,亦有問議於奏事人之命矣,今亦依此爲之,何如?上曰,自今以後,擧行條件,雖不得書入於當日之內,必須問議于奏事之人,詳悉書入,可也。上曰,經筵官出,宗室·武臣引入。玄錫出,引宗臣昌林正佾·雲興守梲,武臣行副護軍柳德三·尹昌元等,竝入。上使佾起坐,問曰,年幾何?對曰,四十八矣。命陳所懷。對曰,所見孤陋,有何所達?次問梲曰,年幾何?對曰,三十歲矣。命陳所懷,對如佾語。又敎曰,誰之子耶?對曰,□風都正沃之子也。柳德三進。上曰,來見面目,起坐陳懷。對曰,小臣不經事,無識見,有何所達?尹昌元進。上曰,有懷則陳之。對曰,小臣前任多大浦僉使時,見其戰船什物,別無未盡者,而但船上元無帷帳,我之動靜,敵必望見,且無以矢石,此不可不備矣。大運曰,此事,當自廟堂相議爲之矣。上曰,言于廟堂。遂罷出。
吏曹參判臣李袤疏曰,伏以,今之校書,卽古之天祿·石渠·祕書·藝閣也。惟我祖宗之朝,書籍儲積,不啻千萬餘卷,自經兵燹之後,蕩然無一卷在,豈非書籍之一大厄也?臣猥忝提調,慨然於斯,招謂郞官金壽能曰,以文爲治,莫如宋朝,而於書籍事,尤切用心,歷世相承,率加崇尙,屢下詔書,搜訪遺書,或購以□,或賜以官,凡可以得書者,毋不留意。況今聖明,右文爲治,而獨於校書之館,名存實無,至於殿講式年及文武科時,各所進排四書六經諸子百家,皆責出於該吏冊匠輩,故冊匠之輩,晝夜奔走,乞借於士大夫家,僅免生事,而如或未及,則鞍朴囚禁,又從而隨之,不勝其苦,鎖門逃走者,比比有之,誠非細虞。今欲變通,計將安出云,壽能答曰,本館書籍,不可不備,而卽今事勢,異於平時,斷無容手之地,第於本館,有印布書傳正文之價,外方陸續來納,厥數幾至正木三四同。以此木同,貿紙兩南,印出□冊之意,曾已稟報於前提調,已受手訣,俄而未及分送,以臺啓見罷矣。今若自本館,定送該吏于兩道監營,一依缺冊紙,則庶有印出各冊之望,臣意,亦與前提調同,果有送木缺矣。當初行關,元無御覽之語,而至於冊紙十六卷之缺有曲折。臣之謬意,本館紙,旣非私事,所送木品,亦非麤短,雖賣於京市,可換冊紙十餘束,而湖南所貿一疋之直,不下十五卷,而別無濫定言,則況嶺南各邑,素多産楮之處,貿紙之價,比諸湖南,則似有差等,故妄有此關矣。不圖以此,致有民怨,蓋衰妄小臣,徒知書籍之爲重,而不念守令之歸咎,此則臣之錯料也。大槪印冊之紙,不過稍厚白紙,而當初之稱以壯紙者,蓋不如是,則恐以薄劣不合印冊之紙,塞責貿送之致,而執此爲言,實是慮外。今者玉堂之臣,來自嶺南,詳達民瘼,而本館之事,亦在其中。當此多事之時,苟有一毫之缺則不可不停罷,而臣之昏耄,難免其責。伏乞聖明,特垂缺察,本職兼帶,竝許鐫罷,以爲妄作之戒,不勝幸甚。臣無任戰怖,伏地待罪,謹昧死以聞。答曰,省疏具悉。卿其勿辭察職。
司憲府持平臣南有星疏曰,伏以臣,猥以不才,濫蒙洪造,前後忝竊,過溢分涯,自惟倥疎,未有涓埃之報,顧慚恩私,恐傷拔擢之明,日夜惶感,罔知所措。抑臣有區區私悃,十分煎迫,不得不仰瀆宸嚴,臣罪萬死。臣,夙歲險釁,只有偏母,今年七十有二,流落於湖西溫陽地。崦嵫已迫,朝夕難保,而居窮僻,無藥物可以救疾病,家業單寒,無甘毳可以養缺,自臣筮仕之後,豈不欲將母上京,而菽水有難繼之憂,老病無遠來之望。官守有責,不敢言私,母子相離於數百里之遠,國家多事,未遑請急,已曠四五朔之久。每逢便使,則心肝先驚,稍阻音信,則夢魂亦悸。今則祔廟之禮,已過,烏鳥之情,可伸,玆敢冒死哀籲於孝理之下,伏乞聖慈,許遞臣職,使得歸省,不勝幸甚。臣無任惶悚祈懇之至,謹昧死以聞。答曰,省疏具悉。依疏辭往省焉,勿辭。
議政府右議政臣許穆疏曰,伏以臣,旣蒙不世之殊遇,缺之後,禮數隆渥,又千古所未有者,臣感懼隕越,不知所出。臣缺不但爲今日所遭之勢難安,一步漸前,松楸漸近,丘墓缺忙,人情天理之所固然者也。伏乞亟收不敢當之缺任便往還,以安微分。天地父母之私,臣當終始賴之,又賜馬之命,益增屛營,不勝感泣畏慄之至,謹昧死以聞。答曰,省疏具悉卿懇。予雖不敏,益加誠禮,委曲開示,企待入來矣,今又拜疏,欲省丘壠,予非不知允兪焚香之請,以副松楸之志願,而卿若或不來,予之缺然,豈勝言哉?賜馬小物,有何關係於恩典,如是過辭乎?安心領受,亦勿辭免,趁此時入城,毋負如渴之望。
右議政許穆疏曰,伏以,連遣近侍,勉留之意,至誠勤懇,臣感激聖敎,留滯道路,爲日已多,恩眷益隆。欲止,則義之所不安,欲行,則上敎嚴重,恐□遲難。留一日,則增一日之隆眷,留二日,則增二日之隆眷,分義所不敢當。雖被重誅,決不可留,松楸漸近,丘墓之思,有不能自抑者。伏乞寬許往還之暇,俾伸人子追遠之私,無缺大聖人推孝之盛德,不勝涕泣祈懇之至,謹昧死以聞。答曰,覽卿陳疏,不覺愕然。吁,卿懷藏道德,負重望於儒林,積有年矣。一朝去國,終無幡然之心,至於拜疏自列,浩然還鄕,往省墓墳,予雖欲挽留,已不及矣,戀戀奈何?不獲已從焚黃之請。卿其宜速往還,毋負予意。
上在昌慶宮。停常參,只晝講。
有政。
吳始復,以都摠言啓曰,都摠管吳始壽,除標信,備邊司坐起進去之意,敢啓。傳曰,知道。
又啓曰,事變假注書朴慶後,以出使之故,李湜差出其代,而李湜,時未行公,朴慶後,昨已復命,朴慶後,使之仍察其任何如?傳曰,允。
金德遠啓曰,明日常參·經筵,取稟。傳曰,停。
南天澤啓曰,今日爲政事,命下矣。吏曹郞廳來言,判書閔熙,服制未進,參判李袤,以癨亂不得仕進,參議吳挺昌,受由在外,堂上皆有故,不得開政,而判書閔熙,以除服制式暇,方參備局之坐矣。閔熙牌招,使之開政,何如?傳曰,允。
吳始復啓曰,都承旨鄭榏,左承旨閔黯,方被臺論,右承旨鄭載嵩,未及還來,左副承旨南天澤,吏批政廳進去,同副承旨金德遠,晝講當爲入侍,臣始復,以代房,兵批政廳當進,而無守廳之員,何以爲之?敢稟。傳曰,吏兵批兼進。
傳曰,日氣漸熱,今後閤門外習講時,行閣內爲之事,分付。
仁川幼學李上疏,下該司。
答開城留守沈之溟疏曰,省疏具悉。父母與夫妻俱沒,則敎外不得立後,雖是法典所載,情理如此,以次孫特爲繼絶無妨,亦有已行之例,令禮曹稟旨擧行焉。
吳始復,以兵曹言啓曰,當日幼學成瑄稱名人,自丹鳳門入來,差備門外擊錚,極爲駭愕,令攸司囚禁科罪。同守門將權尙準,常時不能禁斷雜人,以致闌入,亦爲非矣,推考,何如?傳曰,允。
未時,掌令柳星三·安如石,持平南有星·沈檀啓曰,臣等,以今番祔廟時,承旨加資還收事,累日論列,尙靳允兪,臣等,竊惑焉。近侍將事之際,雖有奔走之勞,固是職分內事,有何可酬之功?況辛卯年祔廟時事,與今番祔廟有異,似不可援以爲例。夫人君礪世之道,惟在於爵賞,雖一資一級,必宜詳愼,不當虛授,而旣無可據之前例,有此格別之恩典,竊恐官方,自此隳矣,舊章,自此廢矣。所關非細,物議愈激,請都承旨鄭榏,禮房承旨閔黯所授加資,竝命還收。淳昌郡守沈益善,爲人愚悖,性且貪鄙,及授是任,專事剝割,本郡上納巫女布,只是七名子例收米斗於境內,巫女五十餘名,作布七丁,而上納,則在前一名所收,不過升斗之米,而益善到任之後,每一名各定一疋布,又以一疋之布,勒定一石米,使之輸納於海倉三日之程,其數,至於五十餘石之多,衙祿米數十餘石,亦令輸納於海倉,竝爲船運私用之計。成婚二女,濫率衙中,朝令申飭之後,猶不送歸,衙眷甚多,庫費浩煩。且境內儒生之不附邪論者,惡其異己,心懷忌嫉,或差鄕任,或差朝官,以困辱之,其不察任者,謂之拒逆官令,重加刑杖,儒生之擧家奔避者,多至八九家。且多士之設疏會於校舍也,益善,稱以俯臨公衙,捉致諸儒,捽曳無數,詬辱萬端,其縱恣無忌之狀,誠極痛駭,一境士民,莫不嗷嗷,如在水火。如此之人,若使仍畀於字牧之任,則窮民,將不得支保,士氣,將至於沮喪,請淳昌郡守沈益善,罷職不敍。答曰,不允。
司諫禹昌績啓曰,臣以泗罪當竄,論請數日,而尙慳允兪,臣竊惑焉。泗,以末裔宗班,敢干朝政,構誣儒賢,不遺餘力,勒加以黨論誤國之罪,至以典禮釐正,謂之一件事,顯有輕忽之意。且其疏曰,殺其尤甚,以勵其餘,其所謂尤甚者,必有所指斥,而終不明言,其用意之陰險,孰不痛心哉?噫,宿德賢相,遭遇聖明,可謂千載一時,而今以奸人之一言,不能安於朝廷,蒼黃去國,狼狽而歸,致令聖上,無所倚毗,士林,失其矜式,豈非國家之大不幸耶?聖明,雖已洞燭其奸,而特加削黜,猶不足以痛懲其罪,請泗,亟命遠竄。答曰,如此魑魅魍魎之輩,不可不迸諸四裔,遠竄。
吏批,判書閔熙進,參判李袤病,參議吳挺昌受由在外,承旨南天澤進。
兵批,判書金錫胄受由,參判鄭晳備局坐起進,參議徐文尙病,參知李宇鼎進,承旨南天澤兼進。
吏批,以李鼎爲正言,徐鎭爲兔山縣監,金世泌爲永川郡守,李沃爲戶曹參議,金奐爲修撰,尹衢爲監察,張楦爲宗廟直長,韓宗建爲禧陵參奉,鄭之益爲司藝,柳英立爲直講,李正英爲瓦署提調,任映爲奉常僉正,申嵩耉爲漢城庶尹,姜復先爲典簿,柳命堅爲持平,兼春秋朴守儉·楊廷藎,學諭單缺校書博士單柳星年,正字單洪禹績。以海南縣監望單子,傳曰,別軍職金萬英除授。以靑陽縣監望單子,傳曰,持平南有星,雖非乞郡之疏,亦非規例,母子情理,無貴賤一也,特爲除授。
兵批,以柳訔·蔡禹禎·南復圭·沈光□·李樂道·南宮熞·鄭長源·宋揆·李天根·李惟相爲副司缺,鄭后亮·李沃爲副護軍,金奐爲副司直,閔重普爲副司果。
夜一更,黑雲一道,起自西方,直指東方,〈長〉竟天,廣尺許,漸移東方,至二更後乃滅。五更,月暈。
開城府留守沈之溟疏四月十九日,伏以人之有疾痛大苦,必呼天呼父母者,誠以情切勢急,不能自已也。臣以嗣父長子,有子無孫,父母亡靈,將無可依,缺情切矣。臣年垂八十,朝暮且死,若不以生時立後,則臣死之後,缺無處此者,其勢急矣。臣之情勢,旣如此,則何可以瀆擾爲懼,不以自盡於天地父母之下哉?臣有子二人,長橒,橒之子尙煜,早夭而無子,次檽,生二子,尙熽,尙烒,而夫婦俱歿。今欲以檽之次子尙烒,爲橒之後,俾主臣父母之祀,而但所生父母,不在,故無同議許與者,此則國典之所不許爲繼,念及後事,惕然驚悼,常無以爲心也。竊聞故平興君臣申埈長子汝挺,無後,取次子汝拭長子琬爲後,故領府事臣金藎國長孫文遂,無後,而夫妻俱歿,以次孫文道長子錫曾爲後,首子與所後家,無父母不許立後,竝是國典,而皆因其疏,乞特蒙繼絶之恩。今以臣家情事,比彼兩家,無父母同議,略相似,而臣以祖父,可主家事,又無首子之礙,則臣之援例□籲,固非害理,何獨見遺於一視閔覆之天哉?玆敢不避猥越,冒昧仰瀆於宸嚴之下,伏願天地父母,俯察哀呼之懇,特缺之恩,則生年死日,固當殞結,臣無任瞻天望日激切祈懇之至。禮曹回啓,觀此開城留守沈之溟上疏,則長子橒之子尙煜,無子早夭,欲以其同生弟檽之次子尙烒,立爲長子橒之後,而所生父母,俱歿,無同議許與者是如,有此陳疏援證前例是白有臥乎所,以次子之次子,立爲長子之後,在法當然兺不喩,亦有已行之例,似當依願施行是白乎矣,沈檽夫妻,旣已俱歿,則係是法外,自下不敢擅便,上裁,何如?啓夫妻俱歿,則雖是格外,特許繼後爲良如敎。
京畿仁川幼學李上疏四月十九日,伏以臣,病伏海隅,久廢城市之入,不識朝廷政令之如何矣。自聖明新御以來,緣村氓之傳說,得聞絲綸屢降,玉音懇惻,缺民隱之恤,遠近胥悅,父老感泣,未及半年,誠悅心服,若是其甚,殆孔子所謂德之流行,速於置郵而傳命,臣於今日,始悟其言也。固宜天缺氣和休徵嘉瑞,以應聖德,而天反示警,災異之凶,疊見層出,霜雪夏隕,亢旱赤地,民不聊生,國無徵稅,無乃彼蒼旣老,降鑑不明,我聖上民隱之恤,其或不察而然耶?抑或殿下,至誠保民,而守令爲政,不體盛德,施爲失措,民反怨讟,以傷和氣而然耶?變怪之生,臣未知指摘于何所,而以殿下聖明之姿,終古罕比,而元年元月之變,亦終古罕比,則固宜至誠懼修,寢食不捨,求賢如渴,使民無怨,勿缺文具,專尙眞實,民苟親君,則天必聽民,災化爲祥矣。昔者祥桑示警,殷太戊懼修,殷道復興,景公一言,熒惑卽移,懼災修德,則缺祥,於此可鑑矣。臣請悉陳近世之時弊,伏願殿下,垂察焉。缺風,唾鄙眞實,專尙浮文,沈默自守者,謂之愚庸,浮薄缺者,謂之賢能,父兄以是訓子弟,師友以是勉少者。故爲士者,都缺風,專事自售之習,養其容貌,美其冠服,干謁達官,侍坐諧謔,缺色目,附和黨議,同色之人,則曾所未見,而雖甚不良者,飾辭贊美,有同周·孔,異己之人,則曾所相知,而雖多善處者,吹毛覓疵,反缺相害,無異奸惡,以是爲非,以非爲是,抵掌扼腕,言或近理,則謂之缺能,咸薦補蔭,而觀其行事,則徒飾人目,不稱人心,一無足觀,此是取人之要領,而未見孝廉及言行相近者登庸也。國脈,何爲而不傷,世道,何爲而不衰?若不改圖,則國將不振,向所謂愚庸者,求以擢用,今所謂才能者,斥以不敍,聽其言而察其行,拜其官求其效,缺名實,少損周之文,用夏殷之忠質,則國何以不復中興,才何以不若漢唐乎?雖然,不正其本而求其末,則事必無成,蒙養以正,習與性成,則惟危道心,自然闡明,惟微人心,日漸合誼,此孟子所謂人皆可以爲堯·舜者也。昔者明道先生,言於朝曰,治天下,以正風俗,爲缺賢才爲本,其道必本人倫,明乎物理,其敎自小學灑掃應對,以修其孝悌忠信,周旋禮樂。其所誘掖激厲,漸摩成就之道,自有節序,其要在於擇善修身,至於化成天下,自鄕人而可至於聖人之道。其學行,皆中於是者,爲成德,取才識明達,可進於善者,使修其業,擇其學明德尊者,爲太學之師。次以分授天下之學,又擇士入縣,縣升之州,州賓興太學,聚以敎之,歲論其賢者,能者,缺朝也。胡安定,其在湖學,有治事齋,人各治一事,又兼一事,如治缺,治兵·水利·算數之類也。臣愚以爲,州縣各面,各立文武習藝之缺文堂,置一賢師,願入受學者,勿論貴賤,皆許勿却,而言行怪悖,稟性奸黠者,一切斥逐。爲其師者,非徒文詞之訓敎,以五倫四禮,旣解物理,粗知四禮者,移處鄕校,官給料食,使自隷習,如有業精者,守令,間年一薦,置諸大學,擇其學明德尊者,以爲師,日試治國之道,輔君之術。且習六藝,而六藝之中,禮是爲首,而今士之立身者,家用四禮,各有異同,而至於國家引儀之官,端宜執禮,朝班序立之禮,出於書員,宗廟釋奠之儀,出於守僕,此其心,不可不習者也。射者,在家禦盜,在國禦侮,不可不習。數者,在日用所關要緊,至國用財賦聚散,非此難定,田結多小,缺知,而戶部出納,委諸算員,田畓踏驗,委諸書員,其爲缺知算,尸位被欺,豈不寒心?請置算學啓蒙于太學,擇其明算者,爲師,兼有所習,則有益公私,必不細也。夫如是,則選士在學,相與講論,切磋琢磨,爲業必精,每歲大政,拔其尤者,薦于吏曹,吏曹,各隨其才,以補官職。果其賢能,則不次擢用,以盡其才。或不肖性行悖倫,好朋論黨,不務所學,嘲謔驕傲者,雖冠冕貴族,一切斥逐,罰其薦主,亦不許赴擧。才質雖美,文學不足,而粗知五倫四禮者,送于武學堂,肄習武藝,且敎兵書,使知爲將之道,然後各道營將,勿論卑賤,察其剛柔兼濟,智勇俱備者,以補其官之將官。聞言察事,可堪任事者,送于訓鍊院大缺中,擇其智慮過人者,以爲武士之師,一與選士,試其才智,且給武經,使習其藝。察其言行,其才可用,則亦薦兵曹,兵曹,審才以補武職,果其才也,則不次擢用,以授閫帥,使盡其才,則草野之文武人才,皆萃於朝廷,而向日弊風,自然於變矣。旣得人才,然後聽言察事,綜核名實,申明賞罰之條,一言之善,必加優賞,一言護黨,必加重譴。至誠奉公,治民有績者,陞敍右職,事君怠職,善事貪虐者,放流不敍,勿以貴近,難其按罪,勿以微賤,缺其擢用。古之人,有行之者,李泌,爲唐帝相,夫子,誅少正卯。至若敎諭臣民,及行會文書,思深慮遠,酌定信實,勿事文具,期於必施,奉行不誠者,及有所變易者,抵罪勿赦,則吏民趨令,不姑息矣。俗語曰,高麗公事,三日而已,誠可痛也。夫鄕校者,大聖之廟,書院者,鄕賢之祠,聖賢地位,自有差等,則鄕校·書院,於此有別,而吾東風俗,書院生徒,則皆選仕族,鄕校生徒,則雜有平民,何其倒錯,若是甚也?鄕校生徒,苟充其數,故平民避軍役者,雜處其中,懼其落講,則都事,請囑縣官,爰有願納之規,以大聖之鄕校,器具未備,則何以賣此生徒,然後可得完備乎?以我禮義之邦,而不可使聞於隣國也。臣愚以爲,器具未備,則自官措置,校院生徒,咸以各面選士,分屬有差,而州縣士額,勿定其數,選士多少,分番直宿,使相講磨,論難時務,而守令頻詣,咨問治道。且試經義,以備鄕貢,言行不善,性好雜缺者,雖善,鳴鼓斥逐,勿使交遊,則京鄕選士,皆得其人矣。缺近世民瘼,伏願殿下,更加垂憐。夫治道,上所以保民天,而下所以保食天也。上不保民天,則衆離親散,君不得爲君,下不保食天,則相聚爲盜,民不得爲民,故聖君賢辟,制民之産,仰足以事父母,俯足以育妻子,九一之稅,什一之賦,懼失食天,以保民天者,是利民以利己也。井田旣廢,阡陌繼開,則賦斂多端,民乏恒産,故相地肥瘠,度地大小,遂有六等結卜之法,以均賦稅,輕重得宜,則民足以上供下育,而地部之官,徒知經費之可恤,不念民物之難保,峻其等第,務多結卜,故逮其量田之時,寬仁守令,或恤民事,有所寬等,則均田之使,論劾抵罪,誰肯不愛其身,而自陷刑辟者乎?是故,或懼罪網,不敢寬等,或欲衒能,遂峻等第,此百姓無處控訴,只冀失稔,有所蠲減,而減又不多,徒任刑杖,以收租稅,民不聊生,冤氣徹天,故甲戌以前,則民和歲登,甲戌以後,則水旱爲災,豐稔少而失稔多者,因其民怨,以傷和氣之致也。陳田收稅,國家,慮民惰農,專事末業,缺其陳處,勉其還起,非利結卜之多也,而近歲吾東,生息甚多,尺地寸土,其貴難比,則寧有惰棄而不墾己田者乎?其所廢者,飢寒切身,力難起耕者,間或有之,而終不給陳,有加無減,誠可傷心。至若給災,上憫失稔,以減租稅,而攸司,當體聖上之如傷,以順民心,可也。今則不然,爲守令者,親審災實,以報監司,則監司論退,勒令加卜,都事巡歷,不審災陳,施威書員,又受自覺。噫,國家民隱之恤,於此掃地,哀哀百姓,其孰能恤?雖然,吏濫民奸,或不無其間,而官吏之所以縮田結者,只藉陳處也。欲明田政,則陳田陳畓,隨陳給陳,而一從量案,合算陳起,除其各樣免稅,而只錄其邑之摠數,然後每年踏驗,不顧起處,專審新舊陳,以報監司,則監司,令都事覆審陳處詳盡,而憑準量案之都摠,算除陳處免稅,則不敢以起爲陳,而時用結數,必多於前,奸吏計窮矣。我東風俗,專尙畓穀,不務田作,而畓之所以蒔穀,非水不利,故在昔列聖,軫民失利,爰命良佐相地,無源泉處,則築堤爲池,儲秋冬之雨水,以爲春夏之灌漑,而仍命守令,主管其事,缺築,注水灌畓,故池下之畓,若非亢旱,未常失稔,公私蒙利矣。至于今日,守令,慢不擧行,而湖南之民,則儲水猶勤,故池下有畓,未常失稔,畿甸之民,則旣決水道,更無防塞,故遂成乾池,民不蒙利,而池邊居者,稍稍割耕,縮而漸少,官不之禁,堤堰司云者,其果擧行乎?若復修築,則水何異昔?但不防塞,致成乾池,則諸宮奴子,視其陳廢,書啓受賜,爰作農所,疇昔列聖,爲民設施者,一此毁棄。臣愚請復故規,修築廢池,以利東作,似爲穩當。且所謂農所者,其數甚多,館學上司,皆有農所,蠲免租稅,各道皆有,而民田被奪者,頗多有之。臣愚以爲,館學農所,實非養土之資,忠勳府·耆老所,雖不有農所,可以有養老,報功之物,司僕寺所有,尤爲不可,而只諸都監所屬軍士賞格,及器具打造之資,勢難革罷,向所謂各司及諸宮農所,一一査出,如可罷者,罷之,如不可罷者,民之被奪呼冤處,詳覈還給,而定限結數,只設數三處,而餘數,則許民耕食,以補國用,則民結必多,民困稍寬矣。粤昔仁祖大王,撥亂反正,憂民恐艱,命故相臣李元翼,遂建宣惠廳之法于畿內,則民力稍息,而十數年來,疇昔民瘼,尋復繼起,其爲賦斂,有加無減,宣惠廳云者,成一本府。其後故相臣金堉,憫其如此,勞心繹思,爰建大同之法,三南百姓,深感其恩,湖南各官,建一石碑,頌其厚德,則民之誠悅,於此可鑑,而行未一世,疇昔立碑,仆破無餘,何前好而今不便乎?必也監司·守令,不遵定式,頗有侵漁之弊,故有是事也。臣愚以爲,王法不行,近來尤甚,請遣御史,査考弊瘼,一切釐正,下民必蘇完矣。失稔之災,何代無之,未有甚於庚子,而辛丑之歲,夏又無麥,富者云急,貧者何論?先王,憂民恐艱,不計國用,傾其倉廩,以救餓死,少無餘力,則至矣盡矣。爲守令者,不體聖上之誠,而徒以設粥,爲便,未知乾糧之利民,故農作之民,居近官府,則朝夕就粥,居遠官府,則就幕仰哺,雖欲農作,何暇用力?此所以逮至秋成,死亡尤多也。庚辛未遠,民不蘇完,又遭目今之饑,畿輔以西,甚於庚辛,而官庫所儲,不及庚辛,國何以周給,民何以仰哺?此誠傷心,而今聞賑恤事目,則給其乾糧於持瓢丐乞人云,此非得計也。丐乞之人,旣離其土,只爲行乞道路者,風雨雖調,至秋豐熟,而終至餓死者也。其爲未離本土之人,欲爲耕作,而旣無所食,又無種子者,抄缺之安接,專力東作,則逮至西成,公私獲利也。丐乞之輩,則問其居住,發送本土,所經各官,設粥遞哺,送于故土,而且令其官,給其種食,勸其農作,則賑政得矣,公私爲便矣。夫還上者,卽漢常平倉之類,爲民設也,爲軍需也。國穀之重,莫此爲甚,則嚴督畢捧,勢所固然,而爲民設倉,則盡奪民天,以充官庫,尙無餘力,而春雖還給,實非施惠也。何則?當今守令,還上未捧者,必皆抵罪,彼輩豈愛窮民,不顧其身乎?自己受食者,則死無所恨,而逃亡所食,侵諸九族,九族若無,則侵諸比隣,侵諸其族之姻婭,而逃亡,若私奴,則侵諸其奴之主,侵諸其人田畓之買得者,名曰,別乎音,囚禁陳獄,逐日酷刑,所以受刑被囚者,不過斗米租石之間,而室如懸磬,無以仰供,故官庭凍獄,呼冤徹天。欲賣家垈,以償其穀,則人雖欲買,恐田地執耕之法,所謂田地執耕云者,甲者,緣還上未償之多缺田畓,故乙者買得,則爲乙者執耕甲者之田地,甲者之未償還上,徵於乙者,捶楚囚禁,亦同甲者,吁以食道害人,未有甚於此者也。守令之勒力督捧,若是其勤,而未捧猶多,則詐以未捧爲已捧,虛張□數,冒錄瞞報,每値摘奸,則遂以官廳所納及邑內民穀于庫中,以爲逢點之計,君父之欺,民心之失,於斯甚矣。列聖,軫民侵困,雖有蕩滌之敎,而守令之冒錄,如此,故雖有蕩滌之命,民不蒙惠,怨無已矣。殿下卽祚,洞燭其情,爰降德音,前官冒錄,赦罪不問,從實査報,則一切蕩滌事,告諭各道,故百姓胥悅,感泣相慶矣。各官,査報監司,則謂穀數甚縮,再三論退,蕩減不多,民反怨恨,故敎諭累次,始盡蠲減,而虛錄成風,尙今未改云。從玆以後,豐年未捧者,一切抵罪,凶年未捧,則容貸不問,而或有虛錄,以至發覺,則論以欺君,用其重律,而此中各營還上,事涉不緊,而民困則同。伏請悉輸京倉,以充國用,減民田租,或以爲賑民之資,以活垂死之命,則似爲穩當,而此後逃故絶戶所食之穀,逐年蕩減,以今所捧米太,除耗糶糴,則此馮驩,往薛焚簿之義,缺雖多,民心則日親矣。社倉所設,尤爲不可,民困於國穀,若是缺則加設還上,有何益哉?古語曰,吳牛,望月而喘,誠非愛缺若設軍餉,而不顧民瘼,期於畢捧者,其害尤甚,設或穀缺而民心旣離,則孰能據此城池,矢死堅守者乎?故財聚民散云也。昔者,尹鐸,損其戶數,則畜積不及邯鄲,城池不及長子,而沈竈産蛙,民無叛意,衆心成城,不在穀多也。臣請勿畜聚斂之臣,求其尹鐸·馮驩輩,以爲字牧之官,使保赤子,則心悅誠服矣。非徒外侮之永絶,隣國之民,皆有來蘇之願也。又有漁鹽之弊,漁夫鹽干,與農民殊,漁夫,以捉魚爲業,鹽干,以煮鹽爲務,不力農作,專以漁鹽,爲衣食者也。鹽之爲物,以柴煮而依山之處,海島之中,則刈斫有所,僅繼煮鹽,而至如野邑,耕墾處多,陳廢處小。故採樵之所,爰掘草根,以爲煮鹽之資,而一旬所採,僅煮一釜,一釜換米,不過四五斗,則用力勤,而收利若此,衣食之道,難益甚焉,而上司一年稅布之徵,守令,求春秋兩等之鹽,故東貸西乞,輸官不足,奚暇顧一身之飢寒哉?咸思廢輟,而不能自已者,旣有名錄之案,則鹽幕毁破,鹽區廢棄者,已多年矣,而守令及上司,雖知如此,意專徵求,故曰當急復設云,其有鹽盆,而逃故者,則當爲代呈云。各樣所納,一不蠲減,侵諸子孫及族姻,雖過累十年,而無意頉下,當此聖明之世,寧有此冤乎?臣愚以爲,各處鹽盆,只令輸稅屬處,而勿令本官,有所徵求,且給鹽盆於本官,勿令諸宮家,有所奪攘,或有逃故,以成陳廢處,卽使頉下,則冤苦可舒,而鹽幕不廢矣。漁夫之所以爲漁者,或結箭以爲捕,或操舟以設網,而結箭之洲,設網之坪,皆有宮家各司之所屬,各徵其稅,其數甚多,而沿海之官,不遵大同之劃給,侵虐浦民,罔有紀極,及其結箭之時,逐日有供魚之規,而各樣徵索,難以悉擧也。結箭以後,各種海族,逐其潮退,每日滿箭,則上可以供官求,俯足以育妻子,而近年魚産,絶無僅有。故雖費衆力,僅結一箭,而逐日入海,空手者多,得利者少,則其何以上供而俯育乎?間或風浪大起,簾抹俱破,則海無所施,而官家督納,如前無減,吁亦甚矣。況復魚非四時之有,寒暑有異,三月以後,日和水溫,則魚逐潮汐,進退洲渚,故網子漁箭,頗有所得,而九月以後,風亂水寒,則魚入深淵,藏蟄不出,故漁人,脫其衣服,出沒氷海,不顧凍死者,食道在魚,得之則生,不得則死。故缺食,不顧其身,其情可慽,似有容恕,而爲吏者,只貪肥甘,不缺故艱苦所得,盡塞徵求,妻孥凍餒,不敢顧恤,而官家所納,一不從令,則囚其妻子,重其刑杖,故漁人,刧其威令,竭力求納,而不能免焉。恒逢彼怒,無處控訴,誠可矜惻,而況復箭基所屬之各司諸宮,或差小吏,或差奴子,來督箭稅之際,小吏宮奴,萬端侵虐,其孰能禁?且復漁船,卽民私物,而名錄,則懸在各司諸宮,重徵其稅,本宮之各樣督納,亦不可盡記也。船之爲用,四歲改造,可以船缺改造之時,則盡其家財,僅造新船,或遇大風,洋中致破,則數十人命,一時溺死,船板檣櫓,亦皆粉碎,慘莫甚焉。船人子孫,具由呈訴于本官,本官,枚擧文報于其船所屬之司,而不信文移,終不頉下,逐年督稅,了無容貸。故家計稍實,則或買船而供稅,或厚賂下輩,削名船案,而貧賤等戶,則不敢如此,逐年納稅,傳之子孫,浦民之困於苛虐,可謂甚矣。臣愚以爲,如孟子所謂澤梁無禁焉。各處漁場之稅,一切革罷,只存浦戶之賦,以爲國用。船隻,則竝屬戶曹,以其船所業,以爲稅,而船若破無,則自本官文移,趁時頉下,而小吏宮奴,如有操縱於其間者,摘發重治,而漁箭之基,亦屬戶曹,隨漁多少,稅有輕重,令其本官,參酌輸送,則稅法得宜也。雖然,漁箭船隻,不給本官,則必侵浦民,亦爲除給,以爲官用,復有侵虐,則監司啓聞,論罪革弊,似爲得當也。夫軍政者,政之大者,禁暴禦侮,捨此何爲?周之盛世,爰有缺正之法,射御,著於禮,唐之太宗,射御殿庭曰,安不忘危,況今缺亂之世,其可少忽?軍政,政之大者,而要在精强,不在衆多也。何則?夏康一旅,能恢舊業,句踐殘卒,終成覇功,信乎務精不務多也。請陳我國兵勢,昔在高麗,唐之太宗,用兵如神,所向無敵,而安市城邊,齎恨引却,金之將卒,多智習戰,而邯贊,以寡敵衆,殺戮殆盡,兵强如此,小而敵大,可謂無敵。故明將,有言曰,朝鮮,有卒而無將,誠非虛語也,何至今日,㤼弱如是?其故可知也。今之將卒,不及古時者,軍號甚多,故務充其數,選士不精,賦重民困,衣不禦寒,飢不勇健,而將吏不恤,全任刑杖。故畏避軍將,以罷爲限,若多族姻,勢難逃免,則隨伍逢點,守令,責其冠服之藍縷,器械之不整,重施刑杖。爲其卒者,貧則其何以改新,粒食惟艱,何暇習藝?每有點閱之時,則就其官府,如就死地,或借富室之冠服,多齎賄賂之資,以給小吏,冀免刑杖。其爲將者,素昧訓鍊之方撫養之道,而只以戰服短,則謂之參差缺爲長,腰牌之方,使之改圓。至如器械,箭竹大,則使之改小,箭簇長,則使之改短,無益之事,以爲大段,故守令軍士,一時改造之後,他將來待,且變舊將之所爲,如此等事,非一非再,守令軍卒,何以措手足乎?是故,富而多財者,各處投屬,只輸米布於屬處,不困於軍役也。其所謂屬處者,在京有京衙門各司中,陪吏·生徒·奉足號,在外,有牙兵除役之號,而湖南各營牙兵,只有徵布之規。所謂除役,其在守令,有紬蜜·蠟紙·魚席等各樣名號之除役,其缺又有鄕校·書院·鄕所·將官·人吏等廳除役之號,只輸米布,以渠輩之用,鄕校·書院之除役,雖難變通,其他各樣,悉皆革罷,以充軍額,則軍不殘疲也。軍號多云者,御營軍·京砲手·兵使所掌軍兵之外,又有精抄·別抄之號,又有五衛軍族親等,各樣名號焉。以我國之偏邦,而一何軍號之多端乎?騎步兵·甲士·京砲手·御營軍之一戶三保,及五衛之士,則皆以良人充定,而只惟鄕兵束伍及精抄·別抄,則良賤相雜焉。良人定役處,如彼其多,故該司及兵·水使逃故充定之秋,行關嚴督,急於星火,則守令,鞭笞面任,督告閑良,而良人壯者,一無閑遊。故或搜得一二歲小兒,或搜在襁褓嬰孩,抱來官庭,命名充軍,而皆以十五歲成冊,故及其明年,咸有價布之徵。爲其父者,如有女息,則嫁于私賤,收得價物,貿布納官,或賣田宅,以備保木,而趁未備納,則鞭扑囚禁。故雖遇豐年,不厭糟糠,凶年丐乞,恒在飢寒,是以或逃往他鄕,削髮爲僧者,有之,或投人家,託迹私賤者,有之,或娶私婢,冀子免役,或爲入作火田頻遷,故良人日縮,定役爲難。以一人之身,而或兼二三處定役者,脫有邊憂,各樣徵兵,則其可分其身而送之乎?公私所礙,莫此爲甚,是以良人産男,其數若多,則昔雖富實,竟作丐乞之人,吁亦慘矣。請罪諸色,缺只存御營軍·京砲手·兵水使僉萬戶所掌軍兵,各司缺五家之內,無論良賤,選一勇健,以爲軍士,而四家爲保,各樣軍布,助其衣糧。且許復戶,官無所侵,使專隷業,如有病故及衰老者,則降爲保人,更擇四家中一人,以代其役,從其比隣,作隊缺哨,一隊之內,共建一閱武堂,時時聚會,使習其藝,以較勝負,携酒相歡,則將卒相親,藝亦精鍊矣。行師赴戰,相倚有助,逮其秋冬,官聚各哨,檢閱衣裝,試藝習陣,察其能否,厚加賞賜,椎牛軍,以歡其心。藝或不習,則罰其將卒,勉其習藝,彼旣無衣食之憂,心何不專於其藝?且有勝負之較業,必有加於曩時,咸恃其才,人樂爲用矣。且夫御營軍者,侍衛親軍也,常在畿甸,朝令夕發者也。在乎遠方者,或有意外之變,一朝顧何以得請?令畿邑水使·僉萬戶所掌軍兵之外,其他陸軍,皆係御營,勿論良賤,而丁壯備選,優給其保,更加復戶,使歡其心,勸其習藝,明其賞罰,且敎陣法,別加恩威,則一可當百矣。且夫僉萬戶所掌軍卒,居近者少,處遠者多,居遠軍人,只知收布,不知鍊習,故兵不知將,將不知兵,有同他人,何以能爲?臣請沿海居民,勿論良賤,皆隷近鎭,時聚習藝,有變徵,則生長海邑,操舟必慣,雖遇風浪,必無水疾,似有便當也。臣本成廟雲仍,世受國恩,逮至臣身,雖不肖爲民,何敢恝視於王事乎?恒思獻言,以報臣生長之恩厚,而日居月諸,以至老境,終無一言,風燭奄及,則何以見祖先亡靈于九泉乎?臣之所聞,悉陳屑屑,支煩之罪,固所難逭,而若非如是,則何以洞燭?不恥下問,一一採施,則朝廷正,而軍民和,雨暘以時,災化爲祥矣。民富兵强,知恥畏法,然後觀天之時,料敵之變,選將征討,則內修外攘,一擧俱盡矣。以殿下之生知,審民瘼之如此,革舊圖新,易如反掌,故敢陳管見,不以人微而廢言,幸甚。臣無任惶恐隕越之至,謹昧死以聞。
備邊司回啓,李,以草野儒生,條陳時弊,至於累百言,其誠可嘉是白在果,首言弭災之道,以恐懼修省爲本,此在聖明,惕然警動,益懋實德是白乎旀,士風浮薄,爲今日之痼弊,愛惡毁譽,一出於色目之同異,培養以正云者,誠有意見,而但州縣各面建堂置師,使習六藝,缺禮者而陞之,鄕校,又擇其業精者,而薦諸太學,雖倣古昔缺之規,而猝難設行於今日是白乎旀,每歲大政,拔其尤者,缺于吏曹,卽今都目時,館薦,是也,而至於不次擢用,不可缺新規是白乎旀,武士之習藝于武學堂者,各道營將,差定將官,察其能否,而抄送于訓鍊院,使大將中有智慮者,爲之師,擇其可用者,薦于兵曹云,雖似有條緖,而以此而得人才,有未可必是白乎旀,鄕校·書院之弊,言者甚多,納物免講,誠爲可駭,故方有査定軍役之擧是白乎旀,校生額數,本有定制,而守令之興學校,自是七事中事,例爲申飭於辭朝時是白乎旀,民役之苦歇,固係於量田之均不均,而至以甲戌以後水旱之災,全諉於量田過中之致爲白有臥乎所,天災,雖曰民怨之所召,而連年失稔,豈全由於量田之故也?甲戌之後,久未量田,田政大紊,而尙未更擧者,姑未遑於饑歲是白乎旀,給陳給災之際,吏緣爲奸,民未蒙實惠,故自該曹每加嚴飭是白在果,今年踏驗時,更爲申飭宜當是白乎旀,堤堰之貯水,利民者大矣,而近來守令,視爲尋常,不勤修築,使民不得蒙利兺不喩,間或有宮家折受作畓之弊,令堤堰司,另加申飭,折受作畓之處乙良,亦爲査出,可罷者罷之宜當是白乎旀,館學·忠勳府·耆老所·司僕寺·農所革罷事段,方有屯田査覈之擧,待各道成冊齊到,當爲稟處是白乎旀,大同之法,法久弊生,而隨弊隨救,別無大段病民之事是白在果,如或有科外侵漁之弊,則道臣,所當隨現啓聞,暗行御史,亦當廉問以啓,不必又爲別遣御史是白乎旀,流丐之流,設粥以賑之,如欲歸本土,則給糧以送之,土著之民,則亦給其種食,卽是事目是白在乙,今此疏中,有若不恤土著之民,而只白給流丐者然,此則不知賑恤曲折之言是白乎旀,還上之弊,言者雖多,上年因特命,辛亥以上未捧還上,一竝蕩滌,此實聖朝莫大之惠是白去乙,各邑猶爲不足,每請蕩減虛錄之穀爲白有臥乎所,還上則亦已蕩滌,守令則未及勘罪,遇赦倖免爲白有在果,此後逃故受食,還上逐年蕩減事段,決不可爲定式是白乎旀,費耗之規,其來已久,而欲以卽今所捧,除耗糶糴者,大失還上之本意是白乎旀,諸宮家各衙門漁箭鹽盆之弊,前後上章言者,非一,頃年行査,欲爲釐革是白如可,事勢有所難,姑爲因循是白在果,稅船段,全屬地部,其餘各司所屬之船,不過若干,而奸民,圖免納稅,或以無爲有,或以完爲破,有難隨其所報,一竝頉減是白乎旀,軍兵之務精不務多,乃是兵家之恒談,而卽今事勢,與前有異,各軍門軍號之多,其勢固然是白在果,營將點閱之時,雖有執頉之事,豈徒以戰服之長短,腰牌之方圓爲先務是白乎旀,砲保·御營保之不入束伍者,其數過萬,此則今方相議熟講,欲爲稟處是白乎旀,兒弱徵布,實所不忍乙仍于,都案廳之設,欲革物故兒弱徵布之弊,而爲慮騷擾,姑爲停止爲白有在果,五家之內,勿論良賤,選一勇健爲軍,而使四家爲保事段,係是大段變通兺不喩,事有大段不便,不可輕議是白乎旀,御營軍之居在外方者,雖有緩急後時之患,盡令畿內之民,屬於御營,其在事理,不當施行是白乎旀,水軍之居近者少,處遠者多,故水陸軍兵,纔已換定,今無更議之事是白置,置之何如?啓依回啓施行爲乎矣,宮家折受堤堰處乙良,勿爲擧論爲良如敎。
巳時,四月十九日上御經筵廳晝講。領議政許積,知事吳始壽,特進官慶㝡,參贊官金德遠,參贊官李堂揆,檢討官李聃命,假注書李玄錫,記注官李煿,記事官李漢命等,入侍。上讀前受音,自文王之囿章,至交隣章,張敬夫註,訖。堂揆進講,自雪宮章,止章下尹氏註。音釋一遍,上受而讀之,訖。堂揆仍講文義曰,雪宮,乃別宮也,遊觀之所也。上曰,晏子卽晏平仲耶?積曰,是也。又曰,齊景公,有欲比先王之意,故發此問,亦非庸君也。上曰,君行師從,故飢不食,勞不息耶?積曰,此不食不息,非指師衆而言也,謂所過土地人民等,因供饋奔走而然也。上曰,畜君之臣,可謂愛君也。始壽曰,聖敎極爲切當矣,凡有諫於君,而畜止其欲者,人君,不知其愛己,故因諫而獲罪者,有之矣。德遠曰,人君,知諫者之愛己,而用之,則國必興矣。積曰,或有惡諫臣者,或有知其可用,而不用者,此不知其愛己故也。始壽曰,知而不能用者,其弊缺所謂善善不能用,惡惡不能去,郭公以亡者,卽此也。堂揆曰,恐君之無欲去奸臣之情也。唐宦者仇士良,致仕時,其徒,問以因寵之術,士良答曰,天子勿令讀書,宜以奢靡,娛其耳目云,人君,或以此爲愛己,則國必亡矣。積曰,孟子之時,諸侯之君,齊宣王,似最勝矣。孟子眷眷不忘,誘導備至,此必勝於他君,故欲輔以有爲也。堂揆曰,王猶足用爲善云者,深有望也。聃命曰,非但齊王稍勝,齊地,亦富强,王猶反手,故孟子,尤欲有爲耳。又曰,流連荒亡,乃人君之大戒,血氣方强之人,尤當著意深戒矣。積曰,孝宗大王,一日,召臣等五人,入內敎之曰,予前日喜飮,今則絶不能飮,比來有諫酒者,其不知予,甚矣,而但愛君進諫之意,予誠嘉尙不忘耳。仍賜酒,自上先御一盃,而有醉色曰,予之不飮,如此,而猶進巵觴之戒,外間之人,不知宮中之事,亦何怪乎?其言誠切直,予每置而觀覽矣,勤敎至此,臣民無不感悅矣。聃命曰,此盛德事也。古人云,欲法堯·舜,當法仁祖,臣亦願殿下,以孝廟此事,爲法也。講畢。
積進曰,頃者,伏聞以熱升之候,停晝講云,不勝憫慮之至,近來,則熱候,何如?上曰,熱候未祛其根,日氣苦熱如此,以是益熱耳。積曰,旱徵如此,必貽焦憂,而右相,意外出去,亦必勞聖念矣。上曰,當此兩麥秀實之時,旱氣如此,民事實爲渴憫,故頃日藥房批答,亦言之耳。積曰,水刺,何如?上曰,如前耳。積曰,慈殿氣候,安寧乎?上曰,安寧矣。
積曰,大興山城今二十二日當畢役,卄五日當饋,卄六日行祭罷還云,祭物備送之意,敢達,且軍時,上或送中使耶?上曰,卄三日當送之。積曰,六千名,死者只一人,聞築城軍人,患小疫新瘥,而其兄來見,饋以餠食,發熱致死云,此則雖在其家,烏得不死乎?石手,則石役時傷斃云,極爲驚慘,此兩人,宜有恤典矣。上曰,令該曹恤典擧行,而死於□者,與他有異,勿拘常例,各別擧行。出擧行條
德遠曰,恤典,乃是特恩,而雖一人浪死者,每有恤典,今後亦宜撙節矣。上曰,缺國事者,毋論多寡,不可無恤典,如渰死人等,亦以官事缺者也。德遠曰,臣亦豈不知,而但近來恤典,似太頻數,故仍敢達耳。積曰,雖非官事,如開城府火災,則不可無恤典矣。
缺曰,丙子山城扈從人,年七十者,加資事,臣之愚見,似爲未缺故前日以此陳達,則聖敎以爲,年老有功勞人,不可無酬勞之典,此固出於一時之特恩,而今聞前縣監金汝翰,亦以丙子扈從人,年未七十,而因其子上言,亦爲加資云。此則尤似過濫,旣有成命,雖不必還收,而爵賞,不可不愼,故敢此仰達。上曰,年未七十者,不宜加資,此由於萬機紛擾之中,不能詳察之致,不可以旣往而置之,所授加資,還收可也。出擧條積曰,忠州邑內官屯田,自明安公主房折受,而此乃本州城外官屬所居之地,且有官家菜田,故於公私,俱有弊,昨日筵臣,旣已陳達云。臣意,宮家田庄,雖當劃給,至於有弊,則不可矣。上曰,忠州官屯,則還屬本官,而明安公主房田庄,其他空閑處,隨其望定劃給,可也。擧行條
始壽曰,臣出入筵席,極爲不似,辭疏,非爲例讓,而未蒙允許,黽勉行公,實爲憫蹙,且故事,大提學常兼筵官,而以臣等備數之故,知經筵無窠,大提學,尙未兼帶,此尤未安,下詢大臣,變通,如何?積曰,大提學之於筵官,雖非例兼,然亦無不爲兼帶之時矣。今因無窠,不得兼帶,故始壽,不安而有此言也。但爲大提學兼帶之故而遞此,則事體亦似未安,後或因他而許遞,亦無妨矣。德遠曰,大提學,以實錄纂修之故,似難頻侍經筵,知經筵中,如李袤,則老病人也,年富力强之人,似不當許遞矣。始壽曰,袤雖老病,而文學過人,且不至衰敗,豈可與如□臣疎者,竝稱乎?積曰,此言是矣,李袤,以文學擅名者也。聃命曰,筵官,雖是大提學應兼之任,而以此遞始壽,則不可矣。積曰,始壽,判尹,故紙牌完畢間,勿爲移動事,前者啓達矣,今則紙牌已畢,故復此仰達。
積曰,因一怪妄之言,右相蒼黃出城,不幸甚矣。上曰,予意,泗必有隱情耳。積曰,泗,宗室,非黨論之人,不過悖妄之言而已。頃見四學疏曰,掇拾其奸鬼高晦之餘論云,高晦者,宋時烈弟子,而誤閔愼之喪制者也。上曰,洪得禹疏,聯名者耶?積及德遠曰,是矣。上曰,予意□情欲詰問耳。積曰,雖問之,必不直對矣。德遠曰,毋論指嗾與否,言旣悖惡,則自有當施之罰,何必問之?始壽曰,右相,以此去國,臣以爲過矣。右相,只以輔導爲任,而別無干豫朝廷之事,泗之妄言,不足掛意,而徑爲出城,恩禮繾綣,而終不入來,此太過矣。且泗之文,極爲奸巧,其擧兩宋者,欲掩偏私之迹也。其曰議禮只一款事者,其意極爲凶巧矣。臣方兼宗簿寺提調,聞泗,居楊□地,未嘗入來,亦不受祿云,門外黜送,在渠無損矣。臺論方張,不敢更言,而至於欲問言根出處,則似非國體,且問而不言,則終無益矣。上曰,其文,或借作耶?積曰,渠亦能文云,而亦安可知也?兩宋旣已得罪,渠之一言沮抑,別無加損,而許尹,則可以驅□故敢爲竝擧毁斥之說,其計極奸且巧矣。又以議禮爲不足之一款事,則其奸情,可以推測矣。臣觀其面目機發,極是無形,缺不意其如許奸巧矣。外議,皆議其必有指嗾,而上敎,亦以爲必有隱情,此可謂得其情,而但詰問,則非國體耳。上曰,非必刑而問之也。其面目衣冠,誠可怪駭,且其言語,不密缺若一般詰問,則或可吐實耳,予心鬱鬱,必欲問之也。積曰,不刑而問之,豈吐實情也?堂揆曰,趙昌漢等,尙不吐實,平問之下,豈肯吐實?上曰,昌漢吐實,則其罪當死,故不爲吐實,泗,則設或吐實,而必不至死,必不如昌漢之隱諱耳。且其曰,殺其尤甚,以厲其餘云者,果指誰耶?此不可不問也。德遠曰,慶安令瑤,亦於宣廟朝,進悖妄之說而得罪,未嘗有詰問之擧也。又曰,臣承命傳諭於右相之時,私言被此千古所無之恩寵,而一向引退,似有過矣。右相答曰,吾之狼狽,亦千古所無也,聖眷如此,退亦不敢,而一出之後,亦不可復入,以是爲憫迫云。且曰,今雖暫退,豈敢終爲引去之計乎云云矣。省掃松楸,從容休息之後,更以至誠召之,則豈有不來之理乎?積曰,八十之人,雖曰康寧,筋力奔走之任,非可堪也,簿書期會之事,非可責也。出入筵席,輔導君德,爲第一件事,而同朝倚重,士林矜式,一朝遠去,誠極不幸,有時存問,益加恩眷,待其休息,至誠招之,則本非缺者也,豈敢忘殿下哉?金德遠之言,是矣。上曰,右相處,傳諭承旨,復命矣,召入可也。玄錫出外,引入右承旨鄭載嵩入侍。上曰,與右相問答辭緣,詳細陳達。載嵩曰,右相言,臣不敢有缺聖明者,亦無必欲去之意,而當初妄爲出來,決不可復入矣。先壠省掃之後,當更上來云矣。諭旨,則傳諭于魯陽驛宿所,而觀其先文,則尙向漣川矣。未受由前,不受官供,故幾致窘乏,而受由之後,始受官供云耳。
始壽曰,魚壽遠之子,擊錚云,魚壽遠刑推事,似當待其回啓,而爲之耳。自刑曹速爲回啓,則可矣。積曰,壽遠之妻,哭訴於臣家大門外,臣使謂曰,有罪無罪,有攸司方究覈,來哭吾門,無益云。仍招問其帶來女奴,則其實,以爲趙昌漢,陷人於死地,以此稱冤,其子之說,亦必與此無異,似無援引他人之理,壽遠之刑推,何必待其回啓也?始壽曰,以其私書觀之,似有情矣。
聃命曰,頃日以校書館冊紙鑑定事,有査問之命矣。其後,連以戶判呈辭之故,尙未擧行,而昨見本館提調李袤疏辭,則果與臣所達相符,其濫定實狀,不待査問而可知,請急速分付于慶尙監司處,使之勿爲施行,何如?積曰,本館之合備書籍,事勢固然,而但一疋之木,以敦厚壯紙十六卷價,似涉過重,當該提調及掌務官,似當推考矣。上曰,推考冊紙事,趁速分付,俾勿準捧上送,可也。擧行條
上曰,經筵官出,宗室武臣入,右承旨亦出。玄錫出引宗臣光平副正溟,錦溪副守唯明,武臣訓鍊都監把摠崔元泰,御營廳把摠黃徵等,入侍。溟及唯明,以次進退,上皆令起坐,問其年歲。溟曰,臣則己丑生,唯明,則丁卯生也。仍下詢所懷。皆曰,全無識見,有何所達?積曰,此後則宗臣,雖有所懷,似難上達,此亦一不幸也,而但懲於泗之妄言獲罪,仍以食默,不陳所懷,則亦非矣。上曰,錦溪副守,衣裳藍縷,必甚貧也。積曰,紗帽,亦非練後所着,想必借着練前帽矣,旣以親親之義,召見,則如此貧乏之人,似當顧恤矣。德遠曰,宗室之貧乏者,奚但此人而已,借着練帽者,甚多云矣。上曰,此則予親目覩,不可不顧恤,令缺衣資,從優題給。擧行條件
崔元泰進。上曰,前日載寧郡守耶,履歷幾何?對曰,以宣傳官,中日五中,因出六品,歷缺郞官·都摠經歷,嘉山·載寧等邑耳。上曰,所經兩邑,有缺弊,則陳達,有可以變通者,亦陳之。對曰,別無可達之事矣。黃徵進。上曰,前日戶曹郞官,而北虞候改差者耶?積曰,是也。未第時,業文登進士,常爲備邊郞,文筆頗有餘矣。上曰,陳達所懷,可也。對曰,爲海南二年,而此完邑也,別無大段變通事,豐川,則到任未一朔,爲試官,二朔見遞,故民間弊瘼,未及知之矣。遂退去。
上曰,臺諫來耶?德遠曰,方來臺廳矣。上曰,引入。玄錫出引入至門,李煿復來。傳敎曰,若已傳啓,則不必入來。臺諫,至門還出。
上謂許積曰,泗事何以爲之?予則在告與否,雖未可料,而詰問,似勝於不問矣。積曰,諸臣皆云問之不當,此言似是矣。雖有隱情,平問之下,必不吐實,若刑訊,則尤不可矣,且有後弊,今姑允從臺啓,何如?上曰,唯。德遠曰,小臣,忝居近密,敢達所懷矣。近來批答之辭,太多,人君之言,當以簡重爲貴,雖士子之文,太多則必有病處矣。上曰,凡有可用之文字,或不能取捨,以致如此矣。積曰,士子之爲文,亦如此,能缺所棄,然後文必完矣。臣少嘗業文,亦有此病,故每不利於科場矣,改此習,然後始得科第矣。上曰,今後,則文字,當務簡約矣。德遠曰,至於人物褒貶處,則尤當愼重,若或過實,則終歸於浮張,下亦疑其無實,必須愼重爲當矣。仍罷出。
上在昌慶宮。停常參·經筵。
吳始復,以都摠府言啓曰,副摠管李弘淵,除標信,義禁府坐起進去之意,敢啓。傳曰,知道。
南天澤,以司饔院官員,以都提調意啓曰,再昨,纔以各殿日下生鮮,盡皆腐破,啓請囚治進排人矣。今日各殿日下生鮮,又復腐杇有臭,不合御供,再三點退,使之改備,而稱以絶乏,終不改納,日勢已晩,將至闕供,不得已擇其中稍勝者,缺入,此非潦水半氷之時,實無難得難繼之患,而莫重御供,如是不謹,事之痛駭,莫此爲甚。當該生鮮前進排,令攸司各別重治,以重上供,以警他日,何如?傳曰,允。
注書兪夏謙書啓,臣承命追到積城地,傳諭于議政府右議政許穆,則以爲伏讀聖批,感激泣下,不知所云,聖敎至此,安敢不復入脩門,以答恩命乎云矣,敢啓。傳曰,知道。
南天澤啓曰,明日常參·經筵,取稟。傳曰,只晝講。
吳始復,以兵曹言啓曰,今日武臣賓廳講書時,御營廳哨官辛後聖,孟子初卷不通,請推考。傳曰,允。
又以兵曹言啓曰,今四月十四日,大臣·備局堂上引見時,本曹判書金錫胄所啓,各鎭邊將,一從久勤差送,故或有年老無用者,或有人器不稱者,而不得不差送,故各鎭要害之處,似多疎虞。今則新出身中,多有可用之人,而其數不少,十年之內,難以盡用,以此差送邊將,宜當矣。領議政曰,不必盡數差送,要害十五六處以內,三廳薦擇送,限三十朔,陞六品試才後,與三廳一樣調用,何如?上曰,依爲之事,命下矣。三廳被薦中,宣傳將鬼之類,近來尤多於前,部將·守門將本窠,旣窄,處置爲難。今旣定爲新法,將爲缺分差水邊萬戶之擧除,內地太便,物力且優,不合於初仕人缺得處外,平安道之玉江·吾老梁·車嶺,咸鏡道之豐山,西北缺德·雲寵,全羅道之梨津·金甲島·南桃浦,慶尙道之玉浦·甘浦·蛇梁·永登浦·丑山浦,竝十五鎭,依大臣所達,別爲抄定,以爲前頭差遣被薦者之地。瓜滿三十朔後,仍出六品,與已經三廳者,一體用之,而其中或善修器械,或撫恤士卒,效有功能者,則各別甄敍,自本曹,亦爲一番試射試講。射則柳葉箭五矢一巡,六兩三矢百步,騎蒭一次取六矢以上,書則孫武子·李衛公·戚氏紀效新書三書中,自願一書,取略以上入格者,亦別爲調用事,定爲式例,施行,何如?傳曰,允。
未時,掌令柳星三·安如石,持平沈檀啓曰,淳昌郡守沈益善,爲人愚悖,性且貪鄙,及撫是任,專事剝割。本郡上納巫女布,只是七名子,例收米斗於境內,巫女五十餘名,作布七丁,而上納,則在前一名所收,不過升斗之米,而益善到任之後,每一名各定一疋布,又以一疋之布,勒定一石米,使之輸納於海倉三日程,其數至於五十餘石之多。衙祿米數十餘石,亦令輸納於海倉,竝爲船運私用之計,成婚二女,濫率衙中,朝令申飭之後,猶不送歸,衙眷甚多,糜費浩煩。且境內儒臣之不附邪論者,惡其異己,心懷忌嫉,或差鄕任,或差將官,以困辱之,其不察任者,謂之拒逆官令,重加刑杖,儒生之擧家奔避者,多至八九家。且多士之設疏會於校舍也,益善,稱以俯臨公衙,捉致疏儒,捽曳無數,詬辱萬端,其縱恣無忌之狀,極爲痛駭,一境士民,莫不嗷嗷,如在水火。如此之人,若使仍畀於字牧之任,則窮民,將不得支保,士氣,將至於沮喪,請淳昌郡守沈益善,罷職不敍。答曰,不允。
答領府事鄭致和箚曰,省箚具悉卿懇。卿其安心勿辭,從容靜攝,以副至望。
自卯時至申時,日暈。夜四更五更,月暈。
領中樞府事鄭致和箚子四月二十日,伏以臣,兼帶御營廳都提調,今旣三年,而疾病沈痼,全不出事,迹未嘗一至於衙門,精神昏錯,如在醉夢,又不能一署於文書,軍務重地,其可一日虛帶,自速癏曠之罪哉?前後乞免,實出於萬不獲已,而聖明,視爲飾讓,尙靳許遞,臣之冒據泯沒,煩瀆是懼,而終爲貪戀之歸,臣心不安,有不敢言,其在朝家事體,斷無是理,玆敢冒死更籲於天地父母之前。伏乞聖慈,特垂體下之仁,亟賜遞改,俾得安意就盡,不勝幸甚。取進止。
上在昌慶宮。停常參,只晝講,仍輪對。
下直,天安縣監權順善。
吳始復,以都摠府言啓曰,今日入直軍士,中日習射,請出標信。傳曰,知道。
答都承旨鄭榏疏曰,省疏具悉。卿其勿辭,從速察職。
答左承旨閔黯疏曰,省疏具悉。卿其勿辭察職。
傳曰,臺啓已停之後,都承旨鄭榏,左承旨閔黯,尙不出謝,如此多事之時,位甚不齊,且疏批已下,竝卽牌招察任。
答刑曹判書睦來善疏曰,省疏具悉。卿何撝謙若是?卿其勿辭,宜速察任。
吳始復,以義禁府言啓曰,以平安監司狀啓,刑曹粘目,安州判官李喜龍,移本府處置事,啓允下矣。李喜龍,時在任所,依例府拿將,拿來,何如?傳曰,允。
南天澤,以弘文館言啓曰,新除授修撰金奐,時在京畿缺川地,經筵入番事緊,請斯速乘馹上來事,下諭。傳曰,允。
金德遠,以禮曹言啓曰,今四月二十一日晝講入侍時,上曰,當此兩麥秀實之時,亢旱如此,民事罔極,數日前,則不無雨徵,故有所等待矣。今則密雲旋散,旱氣轉熾,初次祈雨祭,不卜日設行事,分付事,傳敎矣。初次祈雨祭,風雲雷雨,山川雩祀,三角山·木覓山·漢江等處,不卜日來二十四日設行之意,知委,何如?傳曰,允。
吳始復啓曰,卽見京畿監司尹深狀啓,則十八日成貼,有旨二十日在楊根地,祗受,致令右相下鄕時,急急護送之傳敎,終未及擧行。楊根之距京城,不過一日程,而過了二日,始爲傳致於監司處,其時急有旨,稽傳之狀,極爲痛駭。卽者捉致首頭驛子,問之,則果是稽傳,而互相推諉,令攸司査問,各別重治,何如?傳曰,允。
掌令柳星三·安如石,持平沈檀啓曰,臣等,以淳昌郡守沈益善罷職不敍事,相議論啓矣。今聞物議,皆以罪重律輕,爲非云,臣等,擬律乖當之失,著矣,何敢晏然於臺席乎?請命遞斥臣等之職。答曰,勿辭。
未時,太白見於巳地。申時,日有右珥。
巳時,四月二十一日上御經筵廳晝講。領議政許積,同知事洪宇遠,特進官鄭晳,參贊官南天澤,參贊官李堂揆,侍講官柳命賢,注書兪夏謙,假注書李玄錫,記注官李煿,記事官李漢命等,入侍。上讀前受音,自齊宣王見孟子於雪宮,止章下尹氏註。堂揆,進講,自齊宣王問曰人皆謂我毁明堂,止章下註,音釋各一遍訖。上受而讀之,堂揆,仍講文義,至王欲行王政。積曰,孔子,則必不爲此言矣。命賢曰,孟子,非不知尊周也,但切於救民也。積曰,雖然,孔子則必不勸諸候以行王政矣。堂揆曰,太公·夷·齊,皆是聖人,亦且同時,而意見之不同,甚矣,聖人之事,何必同也。至世祿。積曰,世祿者,如今之忠義祿也。晳曰,世祿,則仁厚待下之至意也,至於世卿,則春秋非之矣。命賢曰,人有勤勞可報,則以重賞酬之,可也,官爵,則必擇材而任之,以官行賞,則缺也。至窮民無告。命賢曰,此人君所當惕念處也。至乃積乃倉,缺曰周之力農,自后稷以後,世傳其業,興王之基,在此矣。宇遠曰,非但凶荒,民之務農,亦不如古矣。命賢曰,漢之困辱市井,所以勸民之趨農也。堂揆曰,農者,天下之大本也,人君,不可不力勸,以商鞅之法,言之,亦有致粟帛多者,復其身之規,此亦勸農之大法也。缺國,則每奪富民之粟,以給貧民,故民有不務貯穀,無以藏富於民矣。積曰,孝宗大王,嘗謂臣隣曰,予敎世子,每以稼穡艱難,爲言矣。予在邸時,或以田獵,出入村家,則民間有斗升之穀者,亦鮮矣。吾每欲使世子,出入村家,知此艱難之狀,而民間,不知予意,必以爲怪訝,故不爲耳,此聖上之所當體念也。上曰,如詩七月篇,亦欲使人君,知民事之艱難也。堂揆曰,無逸,亦然也。命賢曰,宋儒眞德秀,亦作耕桑圖,進于其君矣。堂揆曰,親耕,似是浮文,而如漢文帝,則親耕率民,以勸農事,終致紅腐之盛矣。積曰,親耕親蠶等事,若以至誠率民,則可使觀感,若以爲戱玩之具而止,則無實耳。光海朝親耕者,亦多矣。上曰,無誠實而只爲戱玩,則烏可乎?宇遠曰,凡事不誠,則無物,誠實然後,事可成矣。至曲學阿世之言。命賢曰,孟子,不直斥好貨好色之非,而引誘於與民同之之道,使不知者觀之,則或似乎曲學阿世之言,註中,發此言矣。上曰,此引誘而利導之,欲其易悟也,豈阿世也?積曰,孟子之言,頗有抑揚之習,如公劉·大王等事,只以乃積乃倉,爰及姜女二句,推言其好貨好色耳,亦非實有是事也。命賢曰,欲其利己者,人欲也,欲其利民者,天理也,人君於此等處,辨別公私,可也。晳曰,同行異情之言,最切,蓋心之動處,不入於欲,則必入於理,當於此等處,着念省察,可也。
積曰,逐日開筵,日氣漸熱,不審聖候若何?上曰,無事矣。積曰,日旱如此,民事罔極,數日前,則不無雨徵,故有所等待矣。今則密雲旋散,旱氣轉熾,初次祈雨祭,不卜日設行事,分付。出擧行條
積曰,開城府後巡失火者,雖無火災見燒之事,此則本無産業而然也,戶數,雖不如前之多,而同是一邑之民也,前則蠲役二年,後則不爲蠲役,似涉不均,故敢達。上曰,此三十八家,則本無産業,旣無燒燼貨財之事,戶數缺如前之多,故不下蠲役之命矣。同是一邑之民,同是有火災缺獨不被蠲役之惠,則亦非一視之意,後巡失火被燒人等,亦爲限一年蠲免身役,而此出於特恩,後勿爲例,可也。出擧行條
宇遠曰,各陵香炭山周廻十里,環掘壕子,以爲定界事,命下矣。當此農時,發軍掘壕,其弊不貲,削木立標,定其界限,似可矣。積曰,香炭山,前頭當有變通之擧,非但不爲掘壕,削木立標,亦不必爲之。上曰,依爲之。擧行條
積曰,今番辨誣使,帶行製述官,以副護軍李明彬,定送事,啓下矣。今聞明彬,有八十老母云,士大夫父母年七十,則例不差送於使价之行,明彬,雖與士夫異情,理則必無同異,似當改差矣。上曰,改差,以他人能文者,擇送可也。出擧行條
宇遠曰,泗之怪妄,固可罪也。但渠以宗臣,自上召見承問進言者也,以言得罪,至於遠竄,似太過,削黜亦可,何必加罪?上曰,其言,姦巧無狀,予甚痛惡耳。積曰,頃觀注書書啓,尹鑴之言,則其論泗處,可謂得體矣。但令免遠竄,不可遽放,右相入來後,必有所達,其時放之,則似好矣。
宇遠曰,英陽,還屬寧海,則英陽之民,萬無保存之勢,故當此農時,七十餘人,伏於闕外,呼訴於出入之宰相,終至於擊錚云,如非萬分切迫,則豈至此乎?民之所欲,天必從之,如此等事,豈可無變通乎?積曰,國家有治罪之令,而渠敢復呈備局,臣以姑不治罪,後勿更呈之意,言送矣。其後又來呈訴,故臣杖其首倡者耳。上曰,擊錚原情中,有此言耳。積曰,此事,則難從民欲矣,如忠州·順天等地,屬縣,亦有欲爲分出事,何可開路乎?宇遠曰,初不許分設,則可也,而旣分還屬,怨讐益深,將皆流散云,寧海,與眞寶合縣,則似勝矣。積曰,雖合眞寶,而後必有隙,此時當屬何邑耶?上曰,事不可顚倒,初許分設,亦爲顚倒,缺旣還屬,決不可復爲移屬耳。
命賢曰,頃日政,有別軍職金萬英,特除海南縣監之命,雖未知萬英,爲人之如何,而第念別軍職,近於人主之私昵,如有勇力可用缺可酬者,則或優其賞賜,或姑除邊將,猶或可也,而銓曹缺之外,特授守牧之任,殊非愛惜官方之意也。中外駭惑,缺萬英,以別軍職之故,得蒙異數云,此恐有累於聖德也。況百里之任,實係生民之休戚,以如此人微望輕之輩,畀諸字牧,以致僨敗官事,民受其害,則亦非細慮,臣忝在論思之地,不敢不達所懷。積曰,前日筵中聖敎,以爲別軍職,似是人主之私人耳,初雖有爲而設,非可常存者也。自今以後,當有闕勿補,臣竊喜聖敎之得當矣。今者萬英除授之命,與前日下敎之意,有不同矣。且海南,素稱大縣,又有水營壓重,故自前別擇以送。聖明若以其人爲可用,則先試邊將,待其有聲績,然後用之守令,猶可矣。今乃以未經邊將之人,特授字牧之任,筵臣之所陳達,誠是矣,遞改宜矣。上曰,萬英爲人可用,故欲一試用矣,然則改差。出擧行條命賢曰,人君開筵,不但講學古人,亦以接賢士時多爲言,蓋欲延訪臣隣,講論治道,裨補闕失也。如臣無似,出入筵席,常以無所裨補,爲愧矣。今此所陳,雖非大段事,而至於曲意允從,此聖德事也。頃日醫官,除授縣邑,亦是過擧,而臺諫爭執,久而不從,今聞其人等,善於居官云,果能善治,則亦不妨於擇人之明矣。但如此等事,不可不愼重,此後則每以愛惜官方,爲心如何?且都廳之資未窮,職未准者,亦爲堂上,此亦未安。積曰,前日,則如此之時,皆給熟馬矣。此等事,不可不守法,資未窮,職未准者,初雖有陞秩之命,而吏曹更稟,則使之給馬,似可矣。此與可用人特授者,亦異矣。命賢曰,都監會同坐不參人,則前日無陞資之事云矣,官方,不可不愼重,若陞擢有才之人,則有才者,無不勉勵,而無才者,不敢僥倖矣。上曰,唯。
宇遠曰,新除授永川郡守金世泌,爲人庸下,且其居官,無一善狀,決不可更畀字牧之任,遞改,何如?積曰,永川大邑,必以善治之人,擇差可也。曾任守令中,不無有聲績之人,而或拘於解由,無以備擬,故世泌,例擬末望,至於受點。今姑改差,各別擇人差送,何如?上曰,永川大邑,而金世泌,不可堪當云,故改差。曾前聲績之人,勿拘解由,特爲備擬,可也。出擧行條
上曰,經筵官出,輪對官召入。輪對官則注書不爲引入矣輪對官,左通禮李燦漢,禮賓寺正金壽昌,繕工監僉正金寅亮,司宰監僉正金君錫,義盈庫主簿朴而彰等,入侍。上問李燦漢曰,通禮院,有可變通事耶?對曰,本院所管非細,官員,多至二十三員,折受基地,多至四百間,而壬辰兵火,盡爲灰燼,物力板蕩,無計復舊,許多官員,直宿無所。癸巳年,則本院官員,聯名上疏陳弊,自朝家,特給巫女籍沒家舍五間零,以爲直宿之所,而舊基四百間,則亂後割入閭家者多,卽今現存,僅百餘間,若干收稅,以爲鋪陳,而猶且不成模樣矣。今者自禮曹移給圖畫署,若失此基,更無缺地,還屬本院,以爲收稅補用之地,何如?許積曰,通禮院,乃是掌禮之司,故官員多,而疲弊甚,誠如燦漢之語矣。舊基,已入於民家者,雖不可盡爲査出,而餘存百餘間收稅處,奪給圖畫署,則尤無以成樣矣。上曰,其基,還給通禮院,可也。出擧行條
燦漢又曰,本院奴婢都數,只二十二口,其中物故者,過半,而皆無後所生,似不無中間落漏之弊,請農歇後,令本院官員,別推刷,何如?許積曰,數多奴婢,皆無所生之說,似無是理,固當推刷,而但以本院官推刷,曾無規例,使刑曹待秋査給,何如?上曰,依爲之。出擧行條
燦漢又曰,本院舊例,書吏八人,差備奴九名,跟隨奴二十二名,自刑曹選上奴中,輪回定送,以爲使喚之地,而今則各司奴婢零少,雖不可復舊,書吏一人,使令一名,軍士一名,加定,何如?上曰,言于該曹。出擧行條
上又令金壽昌,陳本寺之弊。對曰,本寺,每於庭試·謁聖時,獨當應辦官之任,雖是流來之規,而本寺殘弊,亦難支堪,況其他科擧應辦之役,與物力有裕之各司,一體添定,其弊,尤極難堪。庭試·謁聖外,他科擧試所應辦之役,則切勿添定,以爲殘司一分蒙惠省弊之地,何如?許積曰,禮賓所掌,有大臣供饋之事,庭試·謁聖,異於他科,以大臣入試缺之故,禮賓寺,管應辦之任矣。今則本寺物力殘弊,而又有他科時,添定應辦之事,誠難支當,不可無變通之擧,應辦官添定,各司各有所掌,使該曹隨便變通,似可,何如?上曰,言于該曹。出擧行條
上又令金寅亮,陳本監之弊。對曰,本監貢物之役,比他司尤爲煩重,凡大小營繕所用雜物及諸缺日用器具,一皆取辦於本監,而直爲分付,星火催促,殘司下人,怯於威令,入量進排之後,始報戶曹,則戶曹,折半會減,許多無面之弊,實由於此。貢物下人,不能支當,故癸巳年,則本監提調,具由陳達,大小進排之物,必須關由戶曹,然後輸送事,蒙允捧承傳施行矣。年久廢閣,直捧甘結之弊,日漸難堪,自今以後,勿爲直捧甘結,關由戶曹事,更爲申明,着實擧行,何如?許積曰,凡進排之物,自戶曹量其所入實數,然後分付本監,使之進排,可無濫雜之患,而此則不能直爲捧甘結,故旣已進排之後,自戶曹以爲太多,不許盡數會減,其間弊端,果如寅亮之所達矣。上曰,此後則進排之物,必須關由戶曹,可也。出擧行條
上又令金君錫,陳本監之弊。對曰,平時,則其人三百餘名,及八道魚稅船,皆屬本監,故名爲富實,凡干差役之時,本監,常在大司之列矣。去去庚戌年間,其人,則移屬工曹,稅船,亦爲分屬諸司,故本司極爲疲弊,而差役則甚繁,至於藏氷主梗,每年分定,故尤不可支耳。許積曰,其人貢物,果是司宰監所屬,而去甲子庚戌歲,投入於工曹,故本監提調,每與工曹相爭矣。本監,固爲理直,而提調,多是老病之人,不得出入於榻前,工曹堂上,則或於榻前啓達蒙允,故每每不勝,而本監,以此亦疲弊矣。雖然,提調,若善爲料理,則比他殘司,亦爲饒足,藏氷主梗,則可以支當矣。本監,若不當藏氷主梗,則他司,孰可以當之?似難變通矣。上曰,然。
上又問朴以彰所掌之弊。對曰,本庫燭匠,法典,則以四名載錄,而經亂以後,只以一名立役,或有疾病之時,則雇人造燭,事甚苟簡,燭匠加出事,變通,何如?許積曰,燭匠,只有一人,事甚苟簡,加定似可矣。上曰,一名加定。出擧行條
積曰,日氣烘熱,引接移時,聖體恐有勞傷,宗臣·武臣,勿爲引見,何如?上曰,唯。
都承旨鄭榏上疏四月二十一日,伏以臣之冒死控辭,出於肝膈之至懇,而未蒙反汗,臺啓之論請還收,實是公議之所激,而終靳允兪,臣誠惶隕狼狽,罔知所措。夫愛惜顰笑,明主之所愼,無功受賞,士夫之所羞,上不可以虛授,下不可以冒受也,審矣。顧臣譾劣,最居輩流之下,而令玆誤恩,尤是格例之外,不待人言,已不勝其悚懼,臺啓果發,公議甚嚴,而猶不爭執,旋卽停論者,非以可止而止也。是必容令臣,有以自處也。如是而冒沒承當,寧有是理?臣忝在陪從之列,其於將事之際,有何與諸僚,一毫有間,而分外恩數,至此之僭?此臣以榮爲懼,益切恧縮,不避瀆冒之誅,疾聲更籲者也。伏願聖明,深惟爵賞之重,不可越例濫授,曲察瀝血之懇,非出於備數飾讓,亟許還收新授資級,以謝公議,以安私分,不勝幸甚。臣無任崩迫祈懇之至,謹昧死以聞。
刑曹判書睦來善上疏,伏以臣,倥倥然一具臣耳,叨際聖朝,過蒙知遇,驟躋宰臣之列,已多濫越之誚,臣常懍慄,以榮爲懼。曾忝本職,觸缺錯刑訟之間,動多失宜,此實才誠不相謀,人器不相稱而然,缺臣之僨事無用之狀,固已聖明之所洞燭,而新除之命,又下於萬萬夢寐之外,臣誠驚悚,罔知所處。自惟愚劣,已試之餘,無一毫可以稱塞聖恩者,而冒昧承當,重誤國事,則臣之死罪,固不足恤,而其有傷於則哲之明,當如何哉?且臣素有風疾,積久沈痼,及此衰耄,精爽消亡,忘前失後,臨事憒憒,眼甚昏瞀,視物不明。又自歲初重患左耳之聾,頃於行役之餘,連遭慘痛之喪,心火極熾,聾聽益甚,風聲水響,日夜喧聒,低聲細語,全不得聞,藥餌鍼灸,少無所效,自分爲廢疾之人,以臣種種癃悴之狀,萬無劇地供職之望。伏乞聖慈,特加矜憐,亟遞臣本職及兼帶經筵之任,俾得調治,少延殘喘,不勝幸甚。臣無任惶恐懇祝之至,謹昧死以聞。
都承旨鄭榏上疏四月二十一日,伏以臣,猥將不敢冒受之狀,仰暴宸嚴之下,僭越之誅,固知難逃,而憫蹙之悃,庶或上徹,不料聖慈,不賜允許,旣降勿辭之批,繼有牌招之命,臣之惶隕狼狽,添一倍矣。揆以分義,固不敢更有所瀆煩,而復此呼籲不已者,誠出於萬不獲已也。竊念上之所以勵世,莫過於爵賞,下之所以自飭,毋大於廉義,此而忽之,則上下俱失其道矣。今玆恩賞之過濫,不但公議之至嚴,亦惟私分之所不敢安者,臣安得不顧廉義,不恤公議,貪慕榮寵,靦然冒受也哉?且聞在前,或有以正二品居本職者,而乃耆碩名臣,負一世之望者,則如臣萬萬不似者,豈敢授以爲例,偃然承當乎?官方難察,名器至重,此臣所以徊徨窮蹙,益不知所措者也。召牌之下,不得趨詣闕下,而顧臣情勢,雖不可冒進,懇乞聖明,亟命先收新授資級,仍許遞改臣職名,俾無出納重地癏曠之弊,千萬幸甚。臣無任憫迫祈懇之至,謹昧死以聞。
左承旨閔黯上疏四月二十一日,伏以古者人君,設官爵,所以待賢材也,後世多以官酬功,固是德懋懋官,功懋懋賞之意也。矧乎無絲毫可紀之勞,亦無缺可據之例,而寵命忽降,特賜資級,筵臣,陳白其濫,不加省察,臺閣爭執累日,而終靳允兪,臣竊未曉聖意之有在焉。伊日祔廟之禮,殿下躬奉俎豆,執事之臣,各敬厥事,奔走率職,而承旨之所爲,未有加於諸執事,該房,又不加於他承旨。大王祔廟,該房之加資,已不免爲襲謬之歸,王妃祔廟,竝與此謬例而無之者乎?臣本寒門,適會盛際,三世以來,登科第者,殆近十人,相繼登朝,逮至聖明,遭遇益隆。臣於上年春,忝受出疆之命,自海邑還朝,兩兄,迎而戒之曰,吾輩,猥以不才,荷兩朝罔極之恩,兄弟同時,竝居八座,子姪一人,接跡而陞,且爲方伯,汝亦曾經堂下准職。若或除三司亞長,則例擬承宣之望,無報於國,盛滿可戒,汝則切宜辭避云,而亦常屢言於儕友間矣。後因承乏,乃入相戒之地,荐膺宸簡,遽躋貂玉之位,而引免之章,終歸例讓,尋常愧懼,若隕淵谷,不自意數月之內,又紆格外之賞典,至蒙增秩之異數,臣誠惶怖震慄,直欲逃遁,而不可得,班聯貳卿,便稱宰臣,居是列者,非才德之士,卽老成之人也。今臣年,甫及禮經始仕之齒,去釋褐,不過十載而近,旣無出人之才,驟叨匪分之榮,臣身過福災生,雖不足恤,國家之恩賞,太濫,有關弊政,臣若貪戀冒進,以貽淸朝之累,則雖萬隕,不足以贖其死也。露章欲呈之際,召牌忽至,分義所在,來詣闕外,情勢窮蹙,不得不大聲疾呼於天地父母之前。伏乞聖明,毋吝反汗,亟收成命,上而有愼賞之美,下而免冒受之恥,則未死之前,莫非銜恩圖報之日也。臣無任惶恐戰灼涕泣祈懇之至,謹昧死以聞。
上在昌慶宮。停常參,只晝講。
下直,三陟營將李斗龜,鴻山縣監朴銑,栗峰察訪金正夏,文川郡守任弘亮。
藥房都提調許積,提調閔熙,右副承旨吳始復啓曰,旱炎轉熾,丙枕焦勞,伏未審此時,聖體若何?慈殿氣候,亦復何如?臣等,區區憂慮,敢來問安。答曰,慈候安寧,予則無事矣。大王大妃殿·王大妃殿·中殿,藥房問安。答曰,知道。
答左承旨閔黯疏曰,省疏具悉。卿其勿辭,從速察職。
答鄭領府事箚曰,省箚具悉卿懇。卿屢上疏牘,如是不安於心,都提調之任,今姑勉副,以安卿心焉。仍傳曰,遣史官傳諭。
傳曰,缺員待命。
金德遠,以實錄廳郞廳,以摠裁官意啓曰,本廳謄錄郞廳姜象先·尹義濟·姜銑,俱以病不得行公之缺以成均館典籍韓構,宗簿寺主簿朴鎭圭,承文院博士李墪差下,令該曹依例兼春秋下批,使之察任,何如?傳曰,允。
吳始復,以兵曹言啓曰,今月二十四日,白岳等五處祈雨祭軍,竝九十四名,今當前期定送,而各處泒定之卒,已盡除出,定送於奉常寺·上林苑及城堞修補各處,體府寺役軍之外,更加抽出,則僅至三十二名,別單書入,依此出用事,捧承傳施行。其餘牽猪軍及遮日扶持·奠物架子等軍,六十二名,依近例以本司貢物主人與諸員驛馬等,使之推移進排之意,分付,何如?傳曰,允。
傳于金德遠曰,綾豐府院君,旣已卒逝,祿俸,例爲減除,而此則乃是勳舊之臣,特命禮葬,則不可無念功之義,特爲限三年月廩,仍給事,分付戶曹。
公州進士金至剛等上疏,下該曹。
卯時,大司憲金徽啓曰,掌令柳星三·安如石,持平沈檀,竝引嫌而退,避辭見昨日日記凡臺閣論人,或重或輕,各有所見,有何乖當之失乎?不可以此輕遞多官。請掌令柳星三·安如石,持平沈檀,竝命出仕。答曰,依啓。
巳時,掌令安如石,持平沈檀啓曰,淳昌郡守沈益善,爲人愚悖,性且貪鄙,及授是任,專事割剝。本郡上納巫女布,只是七名子,例收米斗於境內巫女五十餘名,作布七疋,而上納,則在前一名之所收,不過升斗之米,而益善到任之後,每一名各定一疋布,又以一疋之布,勒定一石之米,使之輸納於海倉三日程,其數至於五十餘石之多,衙祿米數十餘石,亦令輸納於海倉,竝爲船運私用之計。成婚二女,尙置衙中,朝令申飭之後,尙不送歸,衙眷甚多,糜費浩煩。且境內儒生之不附邪論者,惡其異己,心懷忌嫉,或差鄕任,或差將官,以困辱之,不察任者,謂之拒逆官令,重加刑杖,儒生之擧家奔避者,八九家。且多士之設疏會於校舍也,益善,稱以俯瞰公衙,捉致疏儒,捽曳無數,詬辱萬端,其縱恣無忌之狀,誠極痛駭,一境士民,莫不嗷嗷,如在水火。如此之人,若使仍畀於字牧之任,則窮民,將不得支保,士氣,將至於沮喪,請淳昌郡守沈益善,拿問定罪。答曰,依啓。
金德遠啓曰,明日祈雨祭齋戒相値,視事,頉稟。傳曰,知道。
領中樞府事鄭致和箚子四月二十二日,伏以臣,病廢三年,委頓床席,虛帶職名,罪積癏曠,屢屢號籲,乞遞御營廳都提調者,誠非飾讓,而聖明不諒,尙靳許遞,臣惶恐憫迫,不知置身之所。臣之精神氣力,如有一分可以察任之勢,則何敢連章累牘,瀆擾於宸嚴之下,自速逋慢之誅哉。今臣疾病,已至難醫之域,如縷之喘,朝夕將盡,未死之前,遞免職任,以待溘然,是臣區區至願,玆敢冒死更陳瀝血之懇。伏乞聖慈,俯垂憐察,亟賜遞改,公私幸甚。取進止。
左承旨閔黯上疏,伏以無功而受賞,則有功者怠,匪才而竊位,則有才者退,此理勢之所必至也。今玆增秩之命,出於酬勞之缺才不才,姑不暇論,而以一宵奔走之事,而其敢曰有勞乎哉?臣猥居近侍之缺値太廟與有事焉,榮莫大焉,以此獲賞,實是臣子分義之所不敢當也,況臣本以常調,專藉資地,前後忝叨缺則頃誤聖簡,纔擢銀臺,今因賞格,又復超陞,缺班,誠不免續貂之譏,丘山之恩,適足致負乘之災,敢將缺疏,縷陳危悃,而誠未上格,未蒙允兪,臣於此益不知置身之所。臣非不知煩瀆至再,又添罪戾,而惟是器不稱職,缺顚躋,貽淸朝之羞,傷殿下之明,又臣之所大懼也。伏乞天地父母,特賜矜察,將臣新授資級,速命收回,俾臣隨分職,以補聖化之萬一焉。臣無任戰灼祈懇之至,謹昧死以聞。
巳時四月二十二日,上御經筵廳晝講。左議政權大運,知事閔熙,特進官李觀徵,參贊官吳始復,參贊官李堂揆,檢討官李聃命,注書兪夏謙,假注書李玄錫,記註官楊廷藎,記事官李漢命等,入侍。上讀前受音,自齊宣王問毁明堂章,止章下註訖。堂揆進講,自王之臣有託其妻子章,止巨室章下范氏註,音釋各一遍。上受而讀之,堂揆,仍講文義,至進賢如不得已。聃命曰,官方實係名分,而治亂係於任用,豈非十分難愼處乎?上曰,詳審然後,用之專,任之重,可也。大運曰,人君所當愼審者,豈但用人用刑二事而已?凡事,莫不詳審愼重,可也。至聞誅一夫紂。上曰,衆叛親離,則爲獨夫,故書亦曰,獨夫紂也。大運曰,雖然,孔子,則不爲如此言矣,孔子之語,則語於君者,可以語於臣,語於臣者,亦語於君,而孟子,則不能此語,蓋欲警齊王,而不可以語於臣也。上曰,孔子之言,徹上徹下矣,且孔·孟異處,固多,如孔子,則每欲尊周,孟子,則勸諸侯行王道,亦異矣。大運曰,此則時勢不能缺上曰,時勢雖異,孔子則必不然矣。至巨室章。大運曰,國家缺窮,雖明君哲辟,豈可一一自爲之乎?得賢才而任之,可也。聃命,擧子賤掣肘事而仰達曰,人君得人而任之者,當專委,而責無成功,不可掣肘也。蓋治國之務,莫大於用人,故孟子每言缺且賢能各異,賢者或正直,或淸廉,或忠純,能者,能治錢穀兵刑等事務者也,賢者宜任之,能者宜使之,任與使,各異矣。以我國家言之,則大臣及三司,宜以有德者居之,刑·戶曹守令·監司,則能者,亦可也。堂揆曰,中庸亦言,人存政擧。又曰,取人以身,人君苟能修德於身,則可以得賢也。觀徵曰,賢者在位,能者在職,位者,尊貴之位也,職者,凡百職事也。講畢。
上謂閔熙曰,魚壽遠,合眼閉口,終不出聲云,果然耶?對曰,果然矣。外貌,似非毒者,而極能忍杖,終不出聲,誠爲怪愕。
熙曰,頃日筵中,兵曹判書金錫胄,以江原大同貸用之物,蕩減事,告達蒙允矣。所貸各廳中,京畿廳,則不入於啓達之中,改付標一體蕩減,何如?上曰,依爲之。四月十三日擧行條中改付標
熙曰,我國官制,一循資品,如非有才德有功勳,拔出常例之人,則率皆積仕漸陞,亦所以抑僥倖禁躁競也,向來則此法亦甚廢弛,識者之歎,久矣。大槪乏人,莫甚於近日,不但三司大官方伯,及難治之邑,爲乏人也,至於縣令·縣監·兵·禮郞官,亦皆乏人,誠可怪也。然此實由於小臣聞見孤陋,而豈可謂一世無人乎?如此而久在此職,則必有失職之責,榻前辭職,所不敢出,而事勢如許,冒死敢達。大運曰,此乃初仕時不擇人故也,雖然,循守舊章擇用,可也,雖他人爲吏判,豈可辦得別樣人用之乎?上曰,安心勿辭。熙曰,論禮之臣,得罪於國家負犯重者,固不可復用,而其中,亦不無浮沈隨波而然者,臣欲稍稍收用,而但其中,亦無可用者矣。上曰,其類,亦豈可終棄耶?大運曰,固不可終棄,宜從公論,用之矣。又曰,兵·吏曹,皆有郞薦,禮曹郞官,亦淸選階梯也。缺苟充已久,兵郞薦,亦罷,今則與禮曹無異。閔熙曰,故有乏人之言矣。始復曰,兵曹,則不可不擇矣。聃命曰,缺乏人,有由然矣,大比之科,必須講經製述,俱備,然後缺近來,則專用講經,故不曉作文,而只以口讀,得缺後,則便成不文之人,故無用處矣。且殿講通讀缺法也,通讀者,由此而得初試,故未常事製述,式年缺通折簡者,亦不夥矣,通讀,則今已罷之,臣意殿缺罷,以製述代之,則似勝矣。大運曰,自兒時,以諺文翻譯缺之,以至決科者,亦有之,此輩,固有不能折簡者矣。上曰,果然,則殿講罷之如何?大運·熙曰,雖然,此乃祖宗朝久遠之法,今不可猝罷,若罷此,則明經科,尤爲不實矣,製述科,亦多有之,何至於罷殿講乎?上曰,唯。堂揆曰,明經·製述,固不可偏廢,至於人才乏絶,全由於培養之不篤矣,科擧變通,末也,人才培養,本也。熙曰,培養之說,固好,而但不勸而勸,莫如科擧,科擧,雖非作士之方,而末世得人,大槪從科目取之,此亦救世之策也。大運曰,科擧太數,則亦妨於儒生之業云,而勸奬儒生,莫切於科,末世之事,業文章,學性理,不屑科擧者,有幾人乎?祖宗朝,亦有頻頻庭試之規,其魁者,或賜直赴,或給書冊矣。上曰,後世,則專以科擧取士,此亦可以勸奬矣。聃命曰,李堂揆所達,培養之說,誠知本之論也。
熙曰,左尹及刑參,見闕,詞訟之地,擬望之人,乏少,守令中資級相近,瓜期不遠者,有之,欲爲擬望,而此非外任啓請之窠,故欲仰達,然後擬望耳。上曰,依爲之。不出擧行熙曰,文武交差,乃古法也,侍從之臣,出爲牧守,則非但渠自愼重,亦可以彈壓隣邑,但淸路出入之人,不可六年在外。自今以後,則外任竝擬時,書其赴任年月於其下,自上觀其久近,斟酌落點,則可無數遞之患,可無久在外任之弊矣。上曰,依爲之,可也。熙曰,上年因黃海監司狀啓,本道守令等軍器月課,不以本色措備,而米布折價備置者,備局,回啓罷職矣。其中堂上守令五人,則上年冬歲抄時,敍命已下,而堂下守令六人,則敍命不下,其後再經別歲抄,而尙無敍用之命,此守令等,罪則一樣,而敍命,或下或否。聖意若有所在,非臣所敢言,而若因堂上堂下之各張書入,萬機倥傯中,偶然放送之致,則自上宜有審察之道,故敢此仰達。上曰,此則無曲折,只是文書浩多,未及詳察之致,竝一體敍用,可也。
上曰,守令解由,乃國家金石不易之典也。一時破格,固知重難,而李箕徵·李元龜等,曾爲守令,治績表著,合有別樣奬勵之道,且永川爲邑,屢經匪人,不可不擇差以送,此兩人,勿拘解由,特爲備擬爲當,而但解由,則不可仍爲蕩滌,依法成出,可也。此一條出朝報
上在昌慶宮。停常參·經筵。
謝恩,吏曹正郞權瑎,正言金缺承文副正字吳道一,護軍權大鳴。
都承旨鄭榏再度呈辭,及戶曹判書吳挺緯三度呈辭,祈雨祭齋戒,留政院。
傳曰,明日晝講爲之。
伴送使金宇亨,入來。
謝恩,知事金宇亨。
傳曰,前郡守金壽增,縣令趙亨耘·柳晉三·禹敬錫,縣監李順男·金鎬等,敍用。以上朝報
以開城留守狀啓,無端失火,處處猝發,被火十四家事。傳曰,觀此狀啓,則回祿之處,比比有之,事極驚慘。令本府勿拘常例,恤典擧行事,回諭。備局謄錄
上在昌慶宮。停常參,只晝講。
下直,同福縣監宋尙周。
謝恩,戶曹參議李沃。
都承旨鄭榏再度呈辭,入啓。加給由。
戶曹判書吳挺緯三度呈辭,入啓。加給由。
同副承旨金德遠,陽川地掃墳呈辭,入啓。給由。
刑曹,判書睦來善,同姓三寸姪學生林碩妻孺人黃氏,身死,服制已行十日,出仕,何如?啓依所啓施行。
傳曰,明日晝講爲之。
院啓,三和縣令徐文縉,爲人怪妄,性且嗜酒,鄙悖之行,乖戾之擧,不忍掛諸牙頰,而本以赤貧之人,一經長連縣監,猝爲富家,田宅臧獲,皆是昔日所無,則其貪饕無忌之狀,擧此可知,而及除本縣,尤極恣行,駄載絡繹,分置別處,潛惑邑婢,所言皆從,害及民間,罔有紀極。如此之人,不可仍置字牧之任,請三和縣令徐文縉,罷職不敍。四山監役,職秩雖卑,所管緊重,在前擇除,意有所在,而趙聖耉,本以白地,非文非武,善事發身,其麤悖之行,鄙鎖之事,不一而足,人皆唾罵,羞與立談。如此之人,不可置諸衣冠之列,請四山監役趙聖耉,汰去。答曰,徐文縉事,臺閣雖許以風聞,不可事事取信,則當此農事方殷之秋,邊邑字牧,不可續續遞易,以貽送舊迎新之弊,廣加詳審處之。汰去事,依啓。
觀象監,今月二十四日,日暈。啓。
巳時四月二十四日,上御晝講。領議政許積,同知事洪宇遠,特進官申汝哲,玉堂李堂揆·李聃命,承旨閔黯,假注書李玄錫,兼春秋楊廷藎,史官李漢命,宗臣花春都正㵾,花陵副正洮,武臣金世龜·朴長源等,入侍。領議政許積所啓,頃日,以城中失火處,不爲啓達事,有當該巡將罷推之命矣。今聞其日巡將鄭文翰,則卽保于兵曹,而草家燒火三間以上,始爲啓達,自是舊規,故兵曹據此例,不爲入啓云矣。特進官申汝哲曰,其時燒火,果是草家二間,聞巡將,已報兵曹,故捕盜廳,亦不得不啓達,而巡將所報,兵曹不爲入啓云,巡將,則宜若無罪矣。積曰,旣報兵曹,則鄭文翰,似無可罪之事,罷推涉冤,兵曹之初不入啓,固是拔例,但巡將罷推之後,則兵曹,當爲待罪之啓,陳其曲折,而至今默然,此爲非矣。上曰,鄭文翰,旣報兵曹,則別無所失,敍用。文翰罷推之後,兵曹所當有回啓者,而終無所言,事甚不當,伊日入直堂上推考。上曰,前監司金澄致祭祭文中,有遇事風生,自許敢言等語,此甚不似矣。撰述王言,所當愼重,而下語爽實如此,事極不當,當該知製敎,推考,此一句改入。今後,則應製文字,政院,各別致察,如有未妥處,一一付標往復,使之改入,俾無過當之弊,可也。
上在昌慶宮。停常參,只晝講。
辰時,日暈。
下直,江陵府使李翊相,淸河縣監柳壽昌。
謝恩,刑曹判書睦來善,都摠都事元德徽。
都承旨鄭榏三度呈辭,入啓。遞差。
京畿監司書目,驪州兼任陰竹呈,以右參贊尹鑴辭職上疏,上送事,啓。答曰,省疏具悉。今玆賜給食物薪炭,雖甚薄略,蓋出於存問之意,卿何辭爲?日昨得見史官之回啓,卿之上來之期邈邈,無乃退在畎畝,滔滔忘返耶?今遣史官,諄諄申誥,惟卿,須體予之誠心禮致之至意,下副國人之望,宜速就道。仍傳曰,史官,疾馳驪州地,以缺然之懷,終難禁抑之意,措辭反覆,慇懃開諭,與之偕還,俾無虛返。
傳曰,明日晝講爲之。
江原監司書目,三陟等二十一邑農事,雨澤形止,及寧越·楊口等邑雨雹事。
開城留守書目,本府農事形止,及雨下事。
政院啓曰,左副承旨南天澤,同姓五寸叔行副護軍南硈,身死,服制已行四日,出仕,何如?傳曰,允。
京畿監司書目,果川呈,以修撰金奐,病重上去不得事。遞差。
吏曹啓曰,承旨有闕,政事,取稟。傳曰,當日爲之。
假注書朴慶後出使,代權珪。
府啓,守令解由,乃國家金石之典,我朝三百年來,所未嘗改者也。此法一壞,則其流之弊,有不可言矣。今因永川擬望之乏少,有李箕徵·李元龜等,勿拘解由,特爲備擬之命,臣等,竊以爲不然也。朝廷,雖曰乏人,永川,雖曰難治,豈無他可擬之人,而必爲此苟且之政乎?箕徵等,雖有可用之才,徐待解由成出之後,畀以他邑,亦未晩也,何可創出無前之擧,以壞祖宗朝典章也哉?請還收李箕徵·李元龜等勿拘解由,特爲備擬之命。
院啓,三和縣令徐文縉,爲人怪妄,性且嗜酒,鄙悖之行,乖戾之擧,不忍掛諸牙頰,而本以赤貧之人,一經長連縣監,猝爲富家,田宅臧獲,皆是昔日所無,則其貪饕無忌之狀,擧此可知,而及除本縣,尤極恣行,駄載絡繹,分置別處,潛惑邑婢,所言皆從,害及民間,罔有紀極。臣等,嘗熟知其怪妄,常聞其貪饕,而痛疾之久矣。實非泛然風聞之比,則更何有廣加詳察之事乎?如此貪官汚吏,不可一日姑置於遠邑,以貽一日民害,請三和縣令徐文縉,罷職不敍。官方之淆雜,莫近來若,而其中典牲署主簿李大成,長興庫主簿蔡嗣雄,尤極不似,目不知書,不省官員貌樣,請典牲署主簿李大成,長興庫主簿蔡嗣雄,竝駄去。答府院曰,依啓。
謝恩,右承旨南天澤。
觀象監,今月二十五日,午時未時,日暈。申時酉時,日暈右珥。
有政。
巳時四月二十五日,上御晝講。左議政權大運,知事睦來善特進官李天翼,承旨鄭載嵩,玉堂李堂揆·李聃命,假注書李玄錫,兼春秋楊廷藎,史官李漢命,宗臣花山副正滾·茂豐守根。
上在昌慶宮。停常參,只晝講。
兵曹判書金錫胄,鍼灸出仕。
謝恩,護軍李正英,左缺李弘淵,左承旨鄭載嵩,海南縣監元德徽,宗廟直長張楦,奉常參奉金是鉉。
禮曹啓曰,仁宣王后祔廟過後,所當設科取士,以示八方同慶之意,而自前祔廟後,合他慶或設別試,或設增廣矣。前頭顯宗大王祔廟及兩慈殿尊崇,中宮殿冊禮,合五慶,與重試對擧別試,合爲一科,設行別試,似爲便當,大臣之意,亦如此,敢稟,規矩及科期,則臨時擧行,何如?傳曰,允。
假注書朴慶後書啓,臣奉命馳向驪州矣,纔出城門,因便問之,則右參贊尹鑴,爲見其子婦改窆,由木道,來駐於湖陰村舍,臣馳進其所在處,傳示聖批,反復宣諭,則以爲使蓋便蕃,天書諄懇,無狀愚臣,何以得此於聖明?感激震越,不知所以爲言。抑聖人之言,不曰不可則止,又曰,不能者止乎,若臣徒知寵利之可懷,恩眷之爲感,不可而不能止,不能而不知退,則無乃自棄於聖人之訓,而更有以仰負我聖明特達之知哉?伏地惶隕,無路承命,瞻望雲霄,但有涕淚云。臣旣受偕還之敎,以不可不入來之意,再三申復,而所答如右,終不回聽,仍轉向楊州地葬所,故臣不得已還爲入來矣,敢啓。傳曰,知道。
禁府照本,司猛李夏相矣,今初九日夜,鍾樓近處失火時,以當該巡將,不能檢察,罪決八十,收贖,奪告身三等,私罪,啓。同府照目,安州判官李喜龍原情云云,旣已遲晩,照律,何如?啓。
禮曹,再次祈雨祭,社稷·宗廟·北郊,不卜日來二十八日設行事,知委,何如?啓依所啓施行。
戶曹判書吳挺緯上疏。大槪,伏蒙恩暇,累日調治,而病勢漸刻,公務久滯,備陳情悃,冀遞職名,俾全殘喘事。入啓。
傳曰,都承旨閔黯,尙不出肅,明朝牌招,使之察任。
持平沈檀,公州地加土呈辭,入啓。給由。
靈愼君瀅,楊地掃墳呈辭,入啓。給由。朝報
禮曹啓曰,發遣本曹郞廳,光陵·泰陵·康陵,抽栍摘奸,則入直參奉及守護軍等,竝無頉云,敢啓。傳曰,知道。禮曹謄錄
巳時四月十六日出燼餘日記三張,上御經筵廳晝講。左議政權大運,同知事洪宇遠,特進官李觀徵,參贊官金德遠,參贊官李堂揆,檢討官李聃命,假注書李玄錫,記注官楊廷藎,記事官李漢命等,入侍。上讀前受音,自鄒與魯鬨,止齊人將城薛章下註。堂揆進講,自竭力以事大國,止魯平公將出章下註,音釋一遍。上受而讀之,堂揆,仍講文義。大運曰,滕公有問,孟子每告以仁政,彼不能行,復此頻問,蓋欲聞權謀術數,以救目前之急耳。上曰,然矣。至效死勿去。大運曰,失民心,則雖欲效死,民不與守,故前章曰,民不去,則是可爲也。德遠曰,北地王諶之請背城一戰者,乃效死勿去之義也。聃命曰,社稷覆亡,而君不死守,脫身逃走者,缺於遷徙於吾所有之地,以避獻圖之議者,亦一道也。至缺宇遠曰,古人云,君相不言命,蓋君相,乃造命者也,苟能缺國家可治缺諉之於命,而怠於自修也。大運曰,缺雖逢危難之秋,亦可圖治,以爲無可奈何者,非君相事矣。宇遠曰,雖今日上得賢用之,則可以治安矣。德遠曰,俗言,末世不可有爲者,非也。今先立其志,堅定不改,任用賢人,則可以挽回世道矣。上曰,大振作,則可以有爲耳。大運曰,振作之道,堅定其志,終始不怠也,如事務作爲,非所謂振作也。堂揆曰,漢昭烈云,勿以惡小而爲之,勿以善小而不爲,雖小事不善,積久,則漸至於亂矣。大運曰,卽今連歲凶荒,下民怨咨,當時急務,莫如得民心也。德遠曰,人君愛民施仁,使民無怨,則天和自應,豐年亦至矣。宇遠曰,天人一理,豈無感通之理也?堂揆曰,作善降之百祥者,豈是虛語哉?大運曰,景公三言,熒惑徙一度,天人之應,固如此矣。今日旱氣雖熾,若自上至誠感天,俾缺得雨,則何難於致農也?聃命曰,終始如一,乃所謂立志也。當此法筵晉接之時,雖或肅敬,而至於幽獨得肆之地,暫爲放怠,則此心荒矣。頃自飭勵,勉加工夫,一念善,則擴而充之,一念不善,則斷而去之,使事事念念,皆合天理,則乃所以敬天也。堂揆曰,天行健,君子以,自强不息,故謹獨工夫,只在於無少間斷也。聃命曰,抑戒一詩,旣書於御屛矣,視爾友君子一章,乃謹獨之要也。大運曰,獨者,人所不知,而己所獨知之地也,此時一心敬謹,豈不難哉?此工夫,最難而最切矣。上曰,臨文不諱,則聖賢之名,似不必諱,雖然,孔子,則不可不諱,孟子,則不諱亦可乎。觀徵曰,臨文者,謂文字上也,直稱其名缺諱之可也。聃命曰,此言是也,如尼丘·丘墓之丘字,不可諱,而以夫子名,稱之,則不可不諱也。講畢。
宇遠曰,地部,國之大任也,判書吳挺緯,雖是可堪之人,而察任已久,且精神筋力,亦有不逮云,渠亦自知其不堪,而呈辭,則遞改,似可矣。上曰,度支之任,極重,不可付諸生手矣。大運曰,宇遠之言,必有所聞,而挺緯雖老,筋力尙强,別無可遞之事矣。宇遠曰,如去缺時儺禮事,豫爲造成,則不過費八九十金,而不爲造成缺此觸怒,至費千金之贈賂,此亦不能處也。前秋,又以別敬差下送之言,宣播,守令畏之,以災爲實,以陳爲起,缺民怨罔有紀極。缺曰,以儺禮事,至給千兩耶?德遠曰,竝其例贈而計之,至於千兩之多耳。大運曰,別敬差事,不爲無失,此乃廟堂相議之事也,非挺緯獨斷之事,以此爲罪,則似冤矣。上曰,此則大臣亦與焉,且以數件微缺數字不可,當此經費蕩竭之日,何可遽付於生手乎?宇遠曰,善其任,則雖一生任之,亦無不可,如或不稱,則遞改可也,何論熟手生手乎?上曰,儺禮所給,亦不至於千金耳。
宇遠曰,臣頃以英陽事,陳達榻前,又被大臣之牢塞,臣固不敢復言,而但還屬寧海,則萬無保存之勢,移屬眞寶,則似無弊矣。上曰,雖屬眞寶,豈可無後弊乎?觀徵曰,臣曾爲嶺南方伯,詳知此邑形勢矣。自英陽至寧海,則必過缺其路甚惡,牛馬致斃者無數,爲虎所噉者亦多,民誠不堪矣。上曰,如此,故有別設之議耳。觀徵曰,各設之弊,亦甚多端,還屬寧海,則民必難堪,至如眞寶,則距英陽,僅二三十里,移屬於此,則可謂兩便矣。上曰,以鳥嶺路險,虎豹害人之故,只許此一邑之分設矣。他邑若欲倣效,則當爲治罪不許之意,當初亦已分付,而但獨許此邑,不許他處,亦以不均,近聞他邑,皆欲分設云,似難開路耳。觀徵曰,初若不許,則民亦斷望,而今則將分而復合,故讐隙漸大,尤不可堪云。宇遠曰,英陽之民,將潰散云,而他邑之民,亦以國家爲失信云,此非細事也。上曰,高句麗時,合爲一邑,年代旣遠,奴婢則舍皆無徵云,奈何?宇遠曰,慶尙監司狀啓,極爲無據矣。英陽奴婢,別有一案,則何謂無徵也?大運曰,臣曾爲御史,自南原至求禮,則路經大嶺,而南原之地,有在於越邊者,則民情,皆欲移屬求禮矣。近聞順天附饒之縣,亦欲分出云,若盡改劃野分州之法,則可矣,而續續變通,不可耳。堂揆曰,初旣許別設,而今復合於寧海,則是益其讐隙而已,屬之眞寶,似可矣。大運曰,諸臣之言,如此,姑待嶺相還來,更議處置,何如?上曰,後日備局引見時,從容相議變通爲計耳。上曰,今日進講冊大註中,有落吐處,檢討官,何不致察耶?大運曰,莫重御覽之冊,如是不察,推考,何如?上曰,依爲之。本館下人,亦治罪,可也。
上曰,經筵官出,宗臣引入。玄錫出,引宗臣光川副正渟·全坪副正漷等,入侍。上問渟曰,年幾何?對曰,二十六矣。誰之子耶?對曰,海寧君伋之子也。陳所懷。對曰,無可達之事矣。上曰,因泗而懲戒不言,則不可,有所懷,則陳達可也。對曰,臣實無識見,無以仰答聖問,何敢懲泗而不言乎?上又問漷曰,年幾何?對曰,十八歲矣。誰之子耶?對曰,朗原君俁之子也。使陳所懷。對曰,年幼無識,有何可達之事乎?仍罷出。是日諸臣入侍前,列坐閤門外時,上命司謁傳敎曰,當此憫旱之時,恐懼焦憂,昨者所敎,衆心成城箴,不必製進,可也。遂不製進。
上在昌慶宮。停常參·經筵。
下直,梁山郡守尹。
謝恩,刑曹參判鄭之虎,護軍鄭文翰,鍾城府使姜汝㦿,永川郡守李萬封。
答戶曹判書吳挺緯疏曰,省疏具悉。卿雖云度支之任,筋力有所不逮,而當此經費傾竭之日,國之重任,不可輕畀生手。勿辭,調病行公。
兩慈殿·中殿,藥房問安。答曰,知道。
藥房啓曰,小雨不洽,連日沈陰,伏未審此時,聖體若何?慈殿氣候,亦何如?臣等,區區憂慮,敢來問安。答曰,慈候安寧,予則無事矣。
平安監司書目,龍崗·三和·咸從呈,以本月初十日戌時,地震,係是變異事。又書目,平壤城中出火,延燒十三家,而人物一名燒死,二名爛傷,驚慘事。又書目,碧潼雨雪交下,理山霜降,平壤·中和等邑,本月初六日,雨雹交下,俱係非常事。
忠淸監司書目,黃澗縣監柳沆,罷黜事,啓。傳曰,分糶望哺之際,不可一日曠官,以貽一日之民害,明日內,以在京無故人,口傳擇差,一兩日內,趁速發送,少紓民弊。
忠淸監司書目,洪州牧使金禹錫,五月朔膳小螺,皆以體小味變者,苟充封進,罷黜事,啓。傳曰,當此種子分糶之節,已赴任未久之守令,頻數遞易,有弊,洪州牧使金禹錫,特爲仍任。
忠淸監司待罪狀啓。傳曰,勿待罪事,回諭。
吏曹口傳政事。以尹坪爲黃澗縣監。
都承旨閔黯上疏。大槪,銀臺之長,責任尤重,循序而陞,揆分益懼,恩召特降,趨詣闕下,而徊徨踧踖,終不敢入,冒死陳請乞遞事。及戶曹判書吳挺緯再疏。大槪,陳情乞遞事,祈雨祭齋戒。留政院。
京畿監司尹深,各陵奉審後,入來。
上在昌慶宮。停常參·經筵。
夜自二更至四更,南方北方,有氣如火光。
護軍鄭榏,加資肅拜。
謝恩,正言李日井,判決事崔湜,兵曹正郞嚴緝,禮曹佐郞金斗明,安州判官申琬,黃澗縣監尹坪。
戶曹判書吳挺緯,都承旨閔黯辭職上疏。入啓。
刑曹判書睦來善,楊州地掃墳呈辭。入啓。給由。
忠淸監司書目,不有聖敎,詬辱先賢,倡首者朴守儉等,治罪定配事,令該曹稟處事。
京畿監司書目,廣州等官呈,以今月二十三日,始雨,至二十五日,雨澤及農事形止事。
答戶曹判書吳挺緯疏曰,省疏具悉。已悉於前批,卿其勿辭,調理行公。
答都承旨閔黯疏曰,省疏具悉。卿其勿辭,從速察職。
院啓,祖宗朝守令年限之法,意非偶然,善山府使呂孝曾,年踰七十,精神昏耗,拜起酬應,尙且不能,如此衰老之人,不可仍置字牧之任,請善山府使呂孝曾,罷職。答曰,此衰耗之致,與不治者,自別,勿罷只遞。以上朝報
禮曹啓曰,卽接司圃署提調移文,則來五月令,薦新,及各殿供上物色中,苽子段,時未産出,産出卽爲封進事,斯速變通云,苽子之未及産出,果如闕內辭,産出卽時,封進之意,分付何如?傳曰,允。禮曹謄錄
上在昌慶宮。停常參·經筵。
謝恩,都承旨閔黯,實錄兼春秋朴鎭圭,求禮縣監金楚重,典籍韓構。
京畿監司書目,漣川呈,以右議政上疏密符上送事,啓。答曰,省疏具悉卿懇。泗之構虛誣陷之罪,投竄無惜,旣已迸諸四裔,卿不足掛諸牙頰。惟卿,拜掃丘壠後,宜速就道,毋負至望,疏中一款,予當留心焉,密符,更令史官齎送,卿其安心領受。
院前啓,呂孝曾罷職事,停啓。
假注書權珪出使,代李泰龜差下。
明日朔祭正時,寅正初刻,開門,罷漏後。
傳曰,再得雨祭獻官以下及諸執事,竝爲書啓。郞廳金朝潤校正。郞廳李仁采書。
上在昌慶宮。停常參·經筵。
昧爽,有霧氣。自巳至酉時,日暈。
下直,尙州牧使柳潭後,蔚山府使安垕,竹山府使韓樞,靑陽縣監南有星,黃澗縣監尹坪。
吳始復,以都摠府意啓曰,副摠管鄭之虎,除標信,刑曹坐起進去之意,敢啓。傳曰,知道。
閔黯啓曰,右承旨南天澤式暇,左副承旨丁昌燾病不來,出納之際,事多苟簡,左承旨丁昌燾,牌招察任何如?傳曰,允。
吳始復啓曰,事變假注書李泰龜,時無職名,付軍職,冠帶常仕何如?傳曰,允。
金德遠,以兵曹意啓曰,今初五日,端午祭軍與擧動差備軍,竝〈三〉百四十一名,依例當爲定送,而各處泒定軍,可以除出者,得其一百十五名,別單書入,依此出用事,捧承傳施行。其餘一百五十一名,以京下騎步兵及精抄軍,調用,則各陵奠物引路軍,與四殿方物等軍七十五名,更無推移辦得之路,不得已依前例,各其本司,兼行進排之意,敢啓。傳曰,知道。
又以兵曹意啓曰,去四月二十一日輪對時,左通禮李燦漢所啓,本院舊例,書吏八人,差備奴九名,跟隨奴二十二名,自刑曹選上奴中,輪回定送,以爲使喚之地,而今則各司奴婢零少,雖不可復舊,書吏一人,使令一名,軍士一名,加定何如?上曰,言于該曹事,命下矣。番上騎兵,比前旣少,上納保布,每患未收,凡干給價調軍之際,苟簡特甚,如通禮院閑漫不緊之局,又欲加得使喚之人,誠難一一施行,勿施之意,敢啓。傳曰,知道。
又以御營廳意啓曰,前郡守韓柱,本廳糧餉色郞廳,已爲啓下,而時無職名,令該曹依例付軍職,冠帶常仕,何如?傳曰,允。
大司諫李溟翼,司諫禹昌績,正言李日井啓曰,朝家用人之道,必擇初入仕而後,可以循序進用,官方以正,而繕工監假監役官閔台重,本以白徒,操弓未成,因不知書,經年尸職,漫不省事,所掌文書,專委吏手,不能制下,任其笑侮,如此之人,不可仍置其職,請繕工監假監役官閔台重,汰去。答曰,依啓。
上在昌慶宮。停常參·經筵。
孝宗大王忌辰齋戒。
藥房提調臣閔熙,副提調臣鄭載嵩啓曰,雨意未已,日氣陰濕,伏未審聖體若何?慈殿氣候,亦何如?臣等,區區憂慮,敢來問安。答曰,慈候安寧,予則無事矣。大王大妃殿·王大妃殿·中殿問安。答曰,知道。
丁昌燾啓曰,備邊司郞廳來言,今日賓廳坐起日次,而國忌齋戒相値,不得開坐云矣,敢啓。傳曰,知道。
上在昌慶宮。停常參·經筵。
孝宗大王忌辰。
吳始復,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
南天澤啓曰,明日端午親祭相値,視事,頉稟。傳曰,知道。
初昏,慈殿以諺書,下敎于藥房曰,大殿所患,雖非大段,有頭疼之候,若親行祭禮,則必有添傷之患,自內今方勸止,而藥房,亦以攝行之意,啓請可也。大殿,政院·玉堂問安。答曰,知道。
藥房口傳啓曰,卽伏見慈殿諺書下敎,則自上有頭疼之症,不勝憂慮之至,明日端午祭,決難親行,當以攝行,分付擧行,而詳知症候後,議藥宜當,敢此仰稟。答曰,數日以來,雨餘日氣沈濕,頭部微疼,水刺減進,故自慈殿有此下敎,而卿等之意,亦如此,攝行事,依啓。所患,不至大段,勿爲議藥。
南天澤啓曰,明日端午祭攝行事,命下矣。獻官,當次次陞差,而終獻官,則贊禮閔黯,雖非一品,旣以齋宿於闕內,以此陞差,諸執事,以親祭時執事,仍行之意,分付,何如?傳曰,知道,
辰時,日暈,太白見於巳地。
上在昌慶宮。停常參·經筵。
有政。
慶州府使任奎,濬源殿參奉趙持正,下直。
孝敬殿端午祭攝行後,大殿,政院·玉堂·藥房·二品以上問安。答曰,罔極。
大王大妃殿問安。答曰,知道。
王大妃殿·中殿問安。答曰,罔極。
藥房都提調臣許積,提調臣閔熙,副提調臣鄭載嵩啓曰,伏未審夜來,頭疼之候,一樣無減乎?去夜雖承勿爲議藥之批,詳知卽今症候後,議定當進之藥,似不可已。臣等,終宵憂慮,敢來問安,竝此仰稟。答曰,不至大段,缺數字則自可差愈,姑勿議藥,亦勿入診。
吳始復,以備邊司意啓曰,當此多事之時,度支之長,不可久曠,而若過今明日,則連値國忌齋戒,今日內,開政差出何如?傳曰,允。
南天澤啓曰,上候未寧,明日視事,頉稟。傳曰,知道。
吳始復啓曰,吏曹參判李袤,牌招不進矣。傳曰,知道。
閔黯,以漢城府言啓曰,都城內外四山,勿論生松與枯松,山直輩,逐日巡山禁伐,監役官,每一朔三巡,各其所掌山,巡番摘奸,現捉者,隨其所犯之輕重,或決杖,或徵贖,斷不饒貸,不如是,都城內外之山,必不免濯濯矣。曾在孝宗朝庚寅間,生松三十七條,斫伐人等,移該曹刑推發配,捕告之監役,至有六品遷轉之命,自祖宗朝,松禁之嚴,此亦可見。頃者東道監役官來言,當此末醬爐造之時,京山僧徒,禁松偸斫之弊,倍甚於常時,故各別譏察,則道來庵僧人,偸斫生松累百條云,不勝驚駭,使本府郞廳,親往摘奸,則生松斫伐之數,至於三百餘條之多。所斫松木,則自本府屬公發賣,首倡僧楚英·就日二名,今方捉囚,而爲先推問,則稱以本寺,距京城過十里,故如是斫伐云,而此有大不然者,行人,緣路作行,則本寺,距京城幾至二十里,而自東北城隅,鷹峰尺量,則未滿十里。凡都城,十里定界,例皆如此,非但本寺爲然,距京城差遠之地,皆屬於十里內者,槪由於此,況東道,則以主山來脈之故,加五里禁伐者乎?常時寺底居民,不入於楊州之籍,而入於十里內京籍,今番五家作統時,又不入於楊州之統,而屬於十里內京統,本寺僧人,亦入於加五統內五部坊役,亦與門外他契,一體出定者,其來已久,則其爲十里內應禁之地,節節明甚,本寺僧徒,及至今日,始稱十里外者,尤非可駭之甚者乎?近來國綱解弛,人不畏法,禁松偸斫者,前後何限?三百餘條生松,恣意斫伐,未有甚於此者,而本府,非用刑衙門,令該曹稟旨重處,以爲警衆之地,何如?傳曰,允。
丁昌燾啓曰,伏見典獄署囚徒案,則啓覆罪人一名,承傳罪人三十七名,咀呪罪人三名,刑曹罪人三十一名,來關罪人二十名,各司罪人四十五名,合以計之,則乃一百四十名。啓覆罪人及其他負犯重大者,雖難一時處決,至如犯禁負債,及他司來關罪人,所犯輕歇之類,其數亦多,不卽疏釋,久繫牢獄,有乖聖上欽恤之意,令該曹察其罪犯輕重,速爲査決,俾無滯獄之弊事,分付,何如?傳曰,允。
閔黯,以戶曹言啓曰,右議政許穆月廩,依傳敎令倉官輸致于本家,則其子弟在家,有不敢擅自領受云,敢啓。傳曰,更爲輸送。
吳始復,以兵曹言啓曰,卽者建陽門入直精抄哨官柳安邦來告內,當日入直軍兵等,中日試射放次進詣試場,而李有善·元好仁等二名,則以營直軍留置矣。有善所持鳥銃,欲爲改藏藥,拔出其前藏丸藥,點火通穴之際,致有砲聲云。大內至近之地,有此驚駭之事,李有善,令攸司囚禁重治,哨官柳安邦,亦難免不能檢飭之失,汰去。傳曰,事出無情,勿爲汰去,軍士,令本曹決棍。
又以都摠府言啓曰,卽接建陽門入直精抄哨官柳安邦手本,則左哨軍朔寧李有善,今日午時量,其矣所持鳥銃,前日所藏之藥,慮其雨後有濕氣,鑿出藥丸之際,所臧之藥,未得盡出之故,微有砲聲云云。凡軍兵等鳥銃試放時,雖有舊藥鑿出,改藏藥以放之規,而今此李有善砲聲之發,殊極可駭。李有善,令攸司照法處治,哨官,亦難免常時不能檢飭之失,從重推考,何如?傳曰,兵曹草記中,已爲發落矣。
吏批,行判書閔點進,參判李袤病,參議吳挺昌呈辭受由,左承旨鄭載嵩進。
兵批,判書金錫胄進,參判鄭晳進,參議徐文尙進,參知李宇鼎差祭,右副承旨吳始復進。
吏批啓曰,玉堂闕員及本曹郞官,今當差出,而擬望之人乏少,外任竝擬何如?傳曰,允。
又啓曰,新除授陜川郡守南斗長,呈狀于政廳曰,所患水土之疾,轉成胸腹之痛,沈痼委頓,人所共知,決無赴任之勢云。本郡,旣非厭避之地,農時癏曠之弊,尤不可不慮,南斗長,依近例罷黜,何如?傳曰,允。
吏批,以吳始壽爲戶曹判書,任堂爲兵曹佐郞,李華鎭·朴廷薛爲兵曹正郞,韓厚□爲三和縣令,權德徽爲善山府使,尹爾霖爲魚川察訪,李德周爲工曹參議,領議政許積兼御營都提調,睦昌明爲缺佐郞,柳命堅爲副修撰,宋有栻爲典牲主簿,李恒徵爲缺主簿,閔點爲兼知經筵,任暎爲陜川郡守,潘潤沂爲懷德縣監,柳敬益爲司圃別檢,李正英爲判尹,金斗明爲兵曹佐郞,朴鎭圭爲禮曹佐郞,具必成爲軍資直長,鄭民獻爲戶曹佐郞,李宇晉爲貞陵參奉,鄭堥爲內贍主簿,任堂爲持平。
兵批,以李䎙·李台老爲宣傳官,李光著·張宇相爲部將,河曦圖·洪萬濟爲武兼,吳斗寅·權大鳴爲五衛將,許棱·金廷說爲慶德將,閔晟爲訓鍊僉正,方萬元爲訓鍊判官,李元吉·尹就商爲訓鍊主簿,申應昌爲珍島監牧官,金東屹爲都摠管,盧世挺爲都摠都事,申暘爲四山監役,吳挺緯·柳晉亨爲副護軍,閔安道·柳演爲副司果,李泰龜爲副司正,申光僉使單吳定邦,牛峴僉使單金是珉,恃寨僉使單李時楫,山羊會權管單崔柑,廣坪權管單朴壽仁。
今日昧爽,有霧氣。未時,太白見於巳地。
上在昌慶宮。停常參·經筵。
兔山縣監徐瑱,海美縣監朴晟,下直。
吳始復,以御營廳言啓曰,本廳二番前部屬,慶尙左道中·右司十哨軍兵,來六月二十五日,京中逢點,七月初一日,與一番軍兵,當爲替代立番,本道監·兵使處,以此依前知會調送之意,敢啓。傳曰,知道。
南天澤啓曰,自明日至初十日,國忌相値,視事,頉稟。傳曰,知道。
答領議政許積箚曰,省箚具悉卿懇。一人之慮缺數事,別無可嫌之事,卿其安心勿辭焉。
備忘記,卿之去國,退歸田園,已費月日,奚但寡人之缺然而已,儒林之失望,當復如何?更遣近侍,反覆申誥,惟卿,諒察寡人之誠心,斯速就道,毋負平日之望。仍傳曰,右副承旨馳往傳諭,與之偕來。
以平壤忠義衛李時龍上疏,傳于丁昌燾曰,疏中別無稟處之事,元疏留中,政院知悉。
丁昌燾,以刑曹言啓曰,承政院啓辭內,伏見典獄署囚徒案,則啓覆罪人一名,承傳罪人三十七名,咀呪罪人三名,刑曹罪人三十一名,來關罪人二十三名,各司罪人四十五名,合以計之,則乃一百四十名。啓覆罪人及其他負犯重大者,雖難一時處決,至於犯禁負債,與各司來關罪人,所犯輕歇之類,其數亦多。不卽疏釋,久繫牢獄,有乖聖上欽恤之意,令該曹察其罪犯輕重,速爲査決,俾無滯獄之事,分付何如?傳曰,允事,命下矣。臣來善,開坐於本曹,取考今日典獄署囚徒,則來關罪人,各司罪人,比較於政院啓辭,則其數,或加或減,而啓覆罪人一名,承傳罪人三十七名,咀呪罪人三名外,本曹罪人三十一名內,輕囚十一名,來關罪人三十五名內,輕囚六名,各司罪人四十一名內,輕囚十三名,合三十名,則已爲査決放送,而其他上司直囚罪人,則臣曹,不敢擅斷,斯速査決之意,各其衙門移文之意,敢啓。傳曰,知道。
又以刑曹言啓曰,近來典獄不嚴,另加檢飭矣。昨接本署入直參奉李震彪牒報,則行刑鎖匠義宗,猝然出獄逃躱云,事極可駭。知情故放者,使令龍立,今日坐,捉來嚴推,則南龍稱名者,本以獄中不干不測之人,昨夜入來獄中,與義宗潛謀出送云,故卽囚南龍,推問其義宗之去處,而諱不直告,誠極痛駭。所謂行刑鎖匠云者,死罪人行刑之人,而曾前行刑鎖匠身死之後,以馬賊義宗,自願贖罪代行之故,本曹稟議於大臣,差定者,而常時使不得出入於獄門之外,重囚一體,恒囚獄中,用於行刑之時矣。獄官,不爲嚴飭,以致逃躱,事極可駭,龍立·南龍等,嚴刑窮問,期於現發,昨日入直參奉李震彪,亦難免元職之責,從重推考,何如?傳曰,依啓。不能堅囚,以至逃躱,事極痛駭,當該參奉,先罷後推。
未時,大司諫李溟翼,司諫禹昌績,正言李日井啓曰,內贍直長張杭,今春貢物價米數百餘石,加上下之後,分給貢物主人者,其數甚少,或出給其所帶廳直,或分與本寺書員輩,而且多私用之事,人言藉藉,久而未已,如此鄙鎖之人,不可仍置其職,重貽殘寺之弊,請內贍直長張杭,姑先罷職,仍令本寺,査覆處之。答曰,依啓。
未時,太白見於巳地。
領議政許積箚曰,伏以臣等昨政,又蒙兼帶御營都提調之命,臣誠惶悚,不知所以措躬也。竊念朝家,設官分職,隨器任使者,意非偶然也。卽今都提調衙門,只有九司,而臣之曾帶者,至於八,其間,雖有緊歇之不同者,已非分職器使之道,臣常切愧懼,久欲乞免,而仍循至今矣。所餘之一司,又歸於臣,臣之蹜踖不安,已不可勝言,而揆以政體,亦豈宜若是其偏重也?況軍門事面,與他司自別,以一人之身,兼管兩軍門,尤所不敢當者,此不但臣厚招負乘之機,深恐不免僨敗戎政之罪,實非細故也。玆不得不仰暴危悃,伏乞聖明,俯垂照察,將臣此任,亟賜遞改,以便公私,不勝萬幸。
上在昌慶宮。停常參·經筵。
仁祖大王忌辰齋戒。
丁昌燾,以都摠府言啓曰,今日入直軍士,當爲中日習射,而國忌齋戒相値,不得爲之之意,敢啓。傳曰,知道。
鄭載嵩啓曰,來十一日,輪對日次,取稟。傳曰,爲之。
辰時,日暈。未時,太白見於巳地。
上在昌慶宮。停常參·經筵。
仁祖大王忌辰。
藥房都提調臣許積,提調臣閔熙,副提調臣鄭載嵩啓曰,伏未審數日來,聖體調攝若何?氣升煩熱,水刺厭進等症,漸向差減乎?慈殿氣候,亦復何如?臣等,不任憂慮,敢來問安。答曰,知道。
慈候無事,予則三四日內,連無思食之意矣。
大王大妃殿·王大妃殿·中殿問安。答曰,知道。
鄭載嵩,以觀象監官員,以領事提調意啓曰,今五月十五日,月食,以缺法推之,則外篇時憲曆大明曆三法,皆在不當食,以缺觀之,則月食分,空則五十六秒,食則些少,亦難詳驗,但月行,有盈縮之變,若有虧缺之形,則不可不隨所見救食,救食諸具,豫備以待何如?傳曰,允。
吳始復書啓,臣承命往諭于議政府右議政許穆,則以爲臣,荷天地之仁,旣省父母之壠,焚黃之祭,在來十三日,沈綿之疾,少無加減,而聖敎丁寧,連遣近侍,宣諭勤懇,臣不勝惶恐感激,不知所達。行祭後,當力疾寸寸前進,以謝遲滯自便之罪云矣,敢啓。傳曰,知道。
上在昌慶宮。停常參·經筵。
太宗大王忌辰齋戒。
傳于丁昌燾曰,綾豐府院君造墓,生軍三十名,限畢役間,題給。
上在昌慶宮。停常參·經筵。
太宗大王忌辰。
吳始復,以都摠府言啓曰,今日入直軍士,當爲中日習射,而國忌相値,不得爲之之意,敢啓。傳曰,知道。
南天澤啓曰,明日常參·經筵,取稟。傳曰,只晝講。
持平任堂啓曰,臣以無似,過蒙洪造,猥忝風憲之職,聖渥至隆,榮畀已極,所當奔走就列,圖報萬一,而臣之老母,年垂八十,重患疾瘧,浹月彌留,證勢危篤,食飮專廢,氣息如縷。臣晝夜扶護,焦煎度日,人子情理,不忍暫離,陳疏乞遞,見阻喉司,一向縮伏,分義未安,不得不祗謝恩命,而第臣去月朔試射時,以無分,方被推緘,尙未照勘,不可仍冒臺席,請命遞斥臣職。答曰,勿辭。
以持平任堂避嫌,傳于吳始復曰,事非大段,推考蕩滌。
夜一更,月暈。
上在昌慶宮。停常參,只晝講,仍輪對。
鍾城府使姜汝㦿,慶興府使韓翼老,下直。
傳于吳始復曰,下直守令,留待。
閔黯啓曰,左承旨鄭載嵩呈辭,同副承旨金德遠病不來,出納之際,事多苟簡,同副承旨金德遠,牌招察任何如?傳曰,允。
吳始復,以都摠府言啓曰,副摠管鄭之虎,除標信,刑曹坐起進去之意,敢啓。傳曰,知道。
又以兵曹言啓曰,僉知李徽祚,年過七十,又多疾病,虛帶職名,有所不敢,請卽啓遞,呈狀矣。僉知李徽祚,改差,何如?傳曰,允。
又以兵曹言啓曰,今五月初十日,私奴信綱稱名人,自敦化門入來,差備門外擊錚,極爲駭愕,今攸司囚禁治罪,同門守門將鄭楗,常時不能禁斷雜人,以致闌入,亦爲非矣,推考,何如?傳曰,允。
兵曹判書金錫胄啓曰,臣重得危疾,三朔在告之餘,久未得爲內司直宿,故昨者以今日入直之意,言于錄事,而臣所草先朝實錄中,有不可不趁卽點改,以待十三日摠裁官開坐之時者,今早先詣史局,方欲執筆點竄,待朝食入闕矣。卽者下吏奔告,參議徐文尙,謂臣遲入,徑脫直歸家云,緣臣癃疾,不能勤於職事,致令莫重宿衛之所,有無前曠職之事,臣不勝悚然震駴,謹詣政院,惶恐待罪。傳曰,勿待罪。徑脫直所,極爲痛駭,徐文尙,先罷後推。
答戶曹判書吳始壽疏曰,省疏具悉。度支之任,若非計慮才局者,莫宜居之,當此多事之日,尤不可曠官,卿其勿辭,從速察職。
答判尹李正英疏曰,省疏具悉。聞訟重地,不可數遞,卿其勿辭察職。
答行司直洪處亮疏曰,省疏具悉。卿其勿辭察職。
答禮曹判書洪宇遠疏曰,省疏具悉。卿之爲國之忱,予用嘉之,英陽合縣,事有難便,從容思惟,自可善處,卿其諒哉。
答知事金宇亨疏曰,省疏具悉。非但卿辭如此,往在四五年前,故判書朴長遠,亦以宰列,爲親乞郡,當依疏辭施行焉。
南天澤,以尙衣院官員,以提調意啓曰,本院諸色工匠之抄擇啓下等第付祿者,專爲御供衣襨器用之役,則與他各司工匠輩,事體自別,故雖諸宮家·諸上司,毋得任意侵責,而或有如前侵責者,則入啓處置事,曾在先朝,別爲事目啓下矣。近年以來,日漸解弛,及至今日,諸宮家·諸上司之侵責工匠,猶夫前日,甚至工匠輩,方入本院之役,而發差推捉,囚禁次知,不但渠輩之難堪,先朝事目啓下本意,未免歸虛,揆以事體,誠極未安。請依先朝事目,更爲捧承傳申飭擧行。且工匠之無率丁者,一邊報缺院一邊,應答坊役,其勢末由,在前該府渠輩之缺已覆啓許副,而到今侵責,無異於無役之凡民,渠輩之稱冤,勢所固然,工匠無率丁者,令漢城府坊役勿侵,何如?傳曰,允。
吳始復,以備邊司郞廳,以領·左相意啓曰,度支之長,不可暫曠,而新舊遞易之際,緊務之稽滯,已至半月之久,賑恤廳,亦以無堂上之故,時急狀啓,不得覆稟,俱涉可慮。戶曹判書吳始壽,賑恤廳堂上吳挺緯,竝卽牌招,使之察任,何如?傳曰,允。
答幼學李后平疏曰,省疏具悉。昌期,敢發色目之論,以閭巷俚語,形諸文字,其罪當懲,特命補外,則爾何敢立幟伸救乎?且壽慶等削版,不過警後,而有若杜塞言路者然,予未可曉,至以恣行私意等語,侵斥大臣,事甚駭然也。元疏未下。
南天澤啓曰,明日常參·經筵,取稟。傳曰,只晝講。
吳始復,以兵曹言啓曰,卽接東所衛將所報,則宣仁門南邊宮墻二間許,頹落云,爲先把子圍排,弘化門內入直砲手三十名,除出,將官,率領守直,而令紫門監,急速修築何如?傳曰,允。
大司諫李溟翼,司諫禹昌績,正言李日井啓曰,臣等,以內贍寺直長張梲,本寺貢物價米,出給其廳員,及分與本寺書員,且多私用之事,啓請先罷,仍令本寺,査處而蒙允矣。伏見本寺,提調洪處亮疏本,則縷陳曲折,多有所分疏,而至擧直官之名,以伸救張梲,臣等何可晏然而已乎?請命遞斥臣職。答曰,勿辭。
酉時,大司諫李溟翼,司諫禹昌績,正言李日井·金邦杰啓曰,內贍寺書員尹天相·盧世雄等,以本寺加用貢物價米請受事,僞着色官之緘,瞞報戶曹,自戶曹,依所報米三百八十石上下之後,天相等,敢生潛竊獨呑之計,隱置不分矣。及其事覺,人多傳說之後,本寺直長張梲,心知其僞着瞞報之狀,非但不肯發奸,不言於色官,私自分給,而貢物人十四名處,各給八石,以餘米二百六十八石,分給書員之有貢物者七人,及貢物人之與書員□同者二人,而其數偏多。且有私用之事,敢貢物主人輩□稱冤,則主簿李耊,始如瞞報萬戶之事。推見其公事,則僞着染緘,故卽爲捧招於天相等,又稟目於提調矣。渠改分給之際,李耋,適除監察,不果,而提調,使奉事李行敬,與張梲,眼同改分給,而提調除下天相等,未久張梲,還爲差定,則張梲前後所爲,節節敗露。且臣等,取考其文書,則貢物主人輩等狀,乃二月二十七日,而李耋之捧招於天相,在於四月十九日,則其間月日已多,而李耋,以該掌之官,不卽査治,掩置經月之狀,亦甚可駭。請前內贍寺直長張梲,主簿李耋,竝拿問處治,書員尹天相·盧世雄等,令攸司囚禁,究覈定罪。臣等,伏見內贍寺提調洪處亮疏本,則以本寺直長張梲罷職事,縷陳曲折,多有所分疏,身爲提調,旣不能檢察下官,反爲之申救,事極不當。請內贍寺提調洪處亮,從重推考。答曰,依啓。
金德遠啓曰,吏曹郞廳來言,臺諫及守令有闕,政事何以爲之?敢稟。傳曰,明日爲之。
獻納金海一上疏,踏啓字。
行司直洪處亮上疏五月十一日,伏以臣,待罪內贍寺提調,本寺之事,所當摠察,而今者直長張梲,以戶曹受出貢物價米分給之際,致有人言,重被臺論,臣安得晏然在職乎?蓋本寺貢物應役者,二十三名,而其中書員·庫直竝七名,亦以有貢物,每當貿易,一體受價,已成規例矣。去二月晦間,以祭享進排,眞油不足,計數呈報于戶曹,則給價別貿易,厥數三百八十石,而書員等,與數三貢物主人,同謀,潛自受來,以爲專利之計。臣聞來驚愕,卽招直長張梲,使之捉致各人等,詳細査問,則果如所聞,故各別重杖其首唱者,其餘,則從輕重決罪,而招集貢物主人等,平均分給,一一捧招,有貢物書員·庫子等,亦在其中矣。自前貢物人價主人等,各自受去,元無自官家分給之事,不但本寺爲然,他各司,亦皆如此,而今番,則旣聞書員輩弄奸之弊,決不可一任其所爲,使郞廳,親自分給,此實出於不得已也。其時主簿李耋,以該掌之官,米石受出之後,遷轉他司,只有奉事李行敬,在迎接都監,臣猶慮其分給各人,有所未盡招來,使與直長張梲,更聚貢物下人等,眼同査覈捧招,則□等所供,與前一樣,故分給文書,踏印成貼封置,前後曲折,如斯而已。分給之官,坐此見罷,則臣身爲提調之任,常時不能致察之責,在所難免,亟賜鐫罷,以便公私,不勝幸甚。臣無任激切屛營之至,謹昧死以聞。
戶曹判書吳始壽上疏五月十一日,伏以臣,纔將狗馬之疾,敢干宸嚴之聽,經筵之任,特許解免,譬之力弱負重之人,減却錙銖,差似輕歇,而本兼諸銜,尙在身邊,方且悶縮之至。不意今者,新除之命,遽出於夢寐之外,臣益復驚怖,靡所容措。念臣數十年間,內外歷敭者,孰非忝竊,而至如度支之長,人器不稱,尤有甚焉。未知聖明,奚取於臣,而廟堂之謬擧,亦何以至是耶?雖在平常無事之日,非才局計慮,爲一時所推許,則莫宜居之,矧此國計民憂,罔知攸濟之時乎?環顧平生,百無一能,疾病且痼,神精半銷,尋常職任,猶懼僨事,財賦煩劇之地,不待試可,決知其萬不堪矣。臣何敢冒昧承當,以傷則哲之明哉?抑臣又有情勢之悶迫者,臣叔父挺緯,以衰老遞任,臣雖未至於遲暮之年,筋力之衰替,有倍於臣叔,奔走陳力,已無其望,重任交承,尤益難安,揆以公義,亦不當如是苟簡,以駭聽聞也。且臣所患表症,雖似向蘇,積年沈痼之痰火,乘時用事,咯血短喘,夜不交睫,軀殼雖存,眞元已竭,兼帶金吾摠府,亦難虛帶。伏乞聖慈,察臣由中之懇,亟收新命,回授可堪之人,兼任金吾摠府,倂許鐫遞,以重官方,以幸公私。臣無任祈懇屛營之至,謹昧死以聞。
判尹李正英上疏五月十一日,伏以臣,本愚魯,無一寸長而初緣倖第,仍賴門蔭,常調例遷,以至于此,歷事四朝,垂五十年,非有才能,裨補萬一,筋力奔走,有同牛馬。到今犬馬之齒,已踰六十,蒲柳之質,望秋先零,精神氣力,殆與七八十歲人,無異。古人詩云,只今臥吾廬者,政爲臣道,每自吟誦,撫躬憐悼,爲祿之仕,雖不知止,投閉置散,乃其分願。頃忝秋曹,得免乃已者,亦非有他意於其間,今此新命,缺意外,此亦詞訟重地,以臣才力,其何以當焉,以臣衰杇,其缺焉?況臣前忝本任,自謂擧職,而反未免臺參,至今思之,愧恧猶多,加以衰狀,如右所陳,而添之以眩病,有時而甚,則幾至顚仆,此非旬月可已之症。伏願聖明,察臣衰病已甚,無復供世,亟許遞改臣新授職名,以便公私,不勝幸甚。臣無任惶悚震越之至,謹昧死以聞。
獻納金海一上疏五月十一日,伏以臣,特蒙恩暇,歸省母墳,天地生成之德,糜粉難報,微臣感激之私,何敢猥陳?第臣夙嬰風土之疾,已至沈痼之域,跋涉道塗,症勢轉㞃,飮啖專廢,殆至委頓,而趁期還朝,圖效萬一,乃分義之所當然,不敢退伏,力疾登程矣。積傷之病,中途日篤,僵仆旅館,無計起動,言責重地,不可久曠,不得不冒死號籲於宸嚴之下。伏乞天地父母,曲賜矜察,將臣職名,亟許遞改,俾得安意調治,以延殘命,不勝幸甚。臣無任祈懇戰灼之至,謹昧死以聞。
禮曹判書洪宇遠上疏五月十一日,伏以臣,伏覩殿下聖質夙成,沖年嗣服,三載于玆,敬天勤民,一念匪懈,政令施措之間,無大有失,而夫何近日以來,天心未豫,孚命荐降,金星晝見,夏雪盈尺,嚴霜蝗蟲,盲風勁雹地震之異,諸道啓聞,相繼不絶,耳駭目慘,罔非危亡之徵,臣竊爲殿下懼焉。昔漢董仲舒,告于武帝曰,天人相與之際,甚可畏也,國家將有失道之敗,天乃先出災害,以譴告之,不知自省,又出怪異,以警懼之,尙不知變,而傷敗迺至,以此見天心之仁愛人君,而欲止其亂也。旨哉,此誠人主所當警惕而體念者也。臣不敢知國家前頭,有所失道之敗,而上天之譴告,若是其丁寧深切也耶?嗚呼,人心不淑,世道乖喪,興訛造訕,靡所不至,以恐動群聽,撓惑衆心,必是顚危宗社,傾覆邦家,而外有南北不測之憂,內無柱石干城之恃,一朝倉卒禍發,則臣不敢知殿下,將何以應之,而孰爲殿下能辦弘濟之功哉?老臣,中宵不寐,有不勝杞國之憂焉。臣聞之曰,惟吉凶不僭,在人,惟天降災祥,在德。又曰,天聰明,自我民聰明,天明畏,自我民明威。蓋天人□達無間,是以,天無心,以民爲心,民之心,則天之心也,民之氣,則天之氣也,未有民心悅,而天意不豫者也,亦未有民氣愁,而天氣不乖者也。比歲朝家,不無失宜之擧,如都案修正,紙牌作統之法,雖不可已者,而殿下踐祚之初,未及大施安民之政,先行此等於民,未信之前,愚下之民,以爲厲己,騷擾不少,怨咨朋興,而監司守令,又不能宣布朝廷之德意,使殿下之澤,不克下究於蔀屋之下,以致殿下之民心,日就離析,邦本,日就杌隉,如此而天心,安得應豫,變異,安得不作哉?伏願殿下,留心若保之政,丕闡如傷之惠,申飭廟堂,講求事務,苟可以便民者,靡不畢擧,可以病民者,一切革罷,如此而民心,有不胥悅,天意,有不和泰,災異,有不消滅者,臣未之信也。至於蝗蟲,而行酺祭,地震而行解怪祭,以區區祈禳,而欲爲應天之具,則特末也,而非帝王應天以實之道也,惟聖明留神焉。臣於頃日晝講後,英陽縣民抱冤之事,再次陳達於筵前,而臣言旣拙訥,意欠明暢,又被領相阻執,以爲不可,聖意,亦惟領相言是主,臣不敢强聒,泯默以退,而竊自慨然于中,區區之懷,終有所不能自已者,敢干瀆擾之誅,畢其未盡之說焉,惟聖明留神垂察。臣聞之曰,亶聰明,作元后,元后,作民父母,是知君者,民之父母,民者,君之赤子,故曰,民之所好,好之,民之所惡,惡之,此之謂民之父母,父母之於子,爲之就利避害,未嘗頃刻而忘于懷者,固父母之心也。夫可使之就利,而不欲使其就之,可使之避害,而不欲使其避之,恝然無慈愛隱惻之心,而不與民同其好惡,則烏在其爲民父母也哉?今者英陽縣民之儒品常漢七十餘人,相率上京,擊錚訴冤,當此極農之日,廢其本業耕作之事,不念日後生活之計,日伏闕門之外,呼訴於出入卿宰,若非切急痛迫之甚,何爲而至於此哉?夫赤子,匍匐將入於井,人之見之者,莫不有怵惕惻隱之心,況在其父母之心乎?今英陽之民,亦一殿下之赤子,而其危急痛迫之勢,已是墮在井中,若不速援之,則死亡之禍,只在呼吸之間耳。殿下,其將立視其死,而不思所以拯濟之乎?臣竊見英陽民擊錚元情公事,則其逐條控訴,無非痛迫切急之實狀,而聖明不少垂察,備局回啓,以爲其中辭說,多有誣飾者云。臣以爲,本道監司,未免偏主寧海之人,而備局,亦未免偏主道臣之狀也,請就道臣所謂英陽縣分設許多不便條中,拈出其一二,以明其不然也。大段難便之弊,有二焉,一曰,無仇火驛,所謂仇火驛者,謂居在邑底之驛也。臣聞英陽·石保一面,在縣南二十里許,安奇道所屬寧陽驛,在其面中,此豈不可爲縣之仇火驛,而今乃請割石保面,以與寧海,而以英陽無仇火驛?爲不便之大者,道臣所爲,殊未可曉也。二曰,縣奴婢移送難便之事,臣聞英陽奴婢之移在寧海,而別錄於官案者,幾至四十餘口,雖與寧海奴婢,交嫁居生,有難分離,若就兩邑奴婢中,參酌推移分送,則有何難便之事乎?凡此二弊,以臣觀之,未見其爲難便,而執此爲言,還罷已設之縣,道臣之意,殊未可曉也。夫偏聽寧海之言,不爲英陽之地,使殘縣疲民,愁痛欲死,小事如此,大事可知,臣竊爲道臣惜之。臣聞寧海官需,專責於英陽一縣,本府之民,則初無一升一斗之費出,而府中儒品屬之侵剝啗噬於英陽者,罔有紀極,英陽之必欲復設,寧海之必欲還屬,良以此也。古之人,有匹夫匹婦,不獲其所者,若己推而納之溝中,今英陽一境數百千戶之民,皆不獲其所,而殿下,其何忍任其溝中之推,而不汲汲以救之哉?臣之愚意,以爲宜更因當初復設施行,俾一縣之人,皷舞歡喜,如得更生,以遂生業,可也。或以英陽,移合於眞寶縣,則英陽之距眞寶界,近者十餘里,遠不過三四十里,而無高山大嶺之限隔,無往來涉險之苦,且眞寶縣,新得屬縣,必無侵虐之事,其在英陽,應有息肩之樂矣。此在殿下一號令之間耳,何憚而不爲哉?頃日筵中,殿下,有事若可改,則雖十改,何害之敎,斯實至當敎也。或者以爲命令旣行之後,不當數改,以損事體,臣以爲不然也。事得其當,則固宜無改,如其不可,則卽當改以從善,苟知其不可,而重於更改,以是爲朝廷體貌,則此實文過遂非之爲,非聖朝光明正大之限也。臣戇愚無狀,昧世忌諱,凡有所懷,不敢自隱,因此一事,累冒宸嚴,妄議朝政,罪當萬死,唯聖明,垂仁恕察而裁擇。臣不勝激切屛營之至,謹昧死以聞。
知事金宇亨疏,伏以臣,賦命險奇,早失慈天,單孑稚昧,育於後母,恩義罔極,欲報無從,材劣德薄,晩登科第,濫竽盛際,致身卿宰,而上無以酬兩朝之殊遇,下以無以報鞠育之厚恩,公義私情,愧懼兩切。母年今已七十六歲,疾病纏綿,藥物未繼,朝夕飮啖,滋味尤難,老人筋力,保護無策,人子情理,不忍言諭。如得一薄郡,及時便養,則天地生成之德,實難圖報於生前矣。仍竊伏念曾在仁祖朝,一二宰臣,亦有如臣情願,陳疏上聞,而得養其偏母,至今傳以爲搢紳間美談,臣之微誠,亦自附於此矣。以私干恩,臣罪萬死,臣無任祈懇屛營之至,謹昧死以聞。
巳時丙辰五月十一日,上御經筵廳,晝講。領議政許積,知事閔熙,特進官鄭榏,參贊官閔黯,參贊官李堂揆,檢討官柳命堅,記事官兪夏謙,假注書李玄錫,記注官楊廷藎,記事官李漢命等,入侍。上讀前受音,自滕文公問竭力以事大國章,止魯平公將出章章下註。堂揆進講,公孫丑篇首章,音釋一遍訖。上受而讀之,堂揆,仍講文義,至地不改辟。上曰,齊於六國中,頗大,地方二千餘里,故言不必加得土地,益聚人民,而足以爲王政也。命堅曰,管仲之功,亦不甚卑,而其時尊尙太過,故孟子深抑之,欲使一世人,知有王道也。積曰,孔子,大管仲之功,而小其器,此得中矣。孟子之言,大抵多過,功烈如彼其卑云者,亦似過矣。黯曰,有才者,雖成一時之功,而亦易敗也,行王道,則德化自著,萬全無害也。雖然,以孟子之才,猶不能有爲於滕國者,滕國,至小故也,以卽今天下形勢大小言之,則我國,無異於其時之滕國矣。今欲直明大義,以起兵端,臣恐其不能成功,而反速禍也。積曰,近來有以此說,欲上疏者多,上書□多,亦不知其數,而皆有直入中原之意,臣每以形勢,不可答缺我國雖小,不至如滕國,而臣等駑劣,不能致富强,以今形勢,缺擧大事之望矣。命堅曰,內修外攘,國之急務,古語云,修身安民制敵,其次第,如此耳,身苟旣修,民苟旣安,亦何難於制敵也?但旣未擧自强之策,則不可挑怨生釁,臣之所望,惟在自强而已。積曰,齊桓奢侈,且耽酒色,而管仲,不此之禁,但自修政令,以致富强,此亦覇術也。苟欲禁其奢侈酒色,則桓公,必不樂從而任之不專,故爲此詭違之計也。命堅曰,管仲之功,漢唐以下,亦未易及,諸葛亮之自比者也。假仁義而伯者,其功烈,亦如此,況眞行仁義者乎?眞行仁義,則三代可退,況管仲乎?黯曰,古語云,作法於凉,其弊猶貪,是故,法堯·舜,僅成少康,若以桓·文自期,則又出其下,故立志,不可不高也。
積曰,小臣,久未入侍,不審聖體若何?上曰,無事。積曰,玉色頗似銷瘦矣,熱升之候如何,而頭疼之候,亦熱上時,有之乎?上曰,熱升無時,而近來則少勝矣,熱升,則頭疼矣。積曰,水刺如常乎?上曰,見飮食,則有惡心之候,近則少勝,而亦不如常矣。積曰,明日有晝講之命云,勤學則至矣,而但不可不量氣力而爲之矣。熙曰,帝王家學業,與儒生異矣,何可日課乎?積曰,兩慈殿氣候若何?上曰,安寧矣。
積曰,臣於山城,往返見之,則牟麥頗好,春牟亦可食,而各穀皆善立苗,且開城府近處,則大雨來,故畓亦有水矣。黃海監司,亦來山城,故聞之,則黃海道農事,亦好云。山城,則極善築矣。五所將,皆擇人,而將官,亦皆柳赫然管下人也。能識其材,鄙勇㤼而使之,故畢役亦速,而築城極善矣。都廳,亦得人,與諸將協心監董,故事役雖勞,而釁怨不生矣。前日自上有書啓之命,而臣以査功罪啓達之意,仰白矣。其中別無可罪之人,但將官二人所築處,累次改築云,故單子中,以居末懸錄矣。上曰,速畢役而善築城,幸矣。書啓。
積曰,山城中願入之民,無數,而城內有民居,則軍餉,自有虛費之事,初則以還上收捧,而久則多歸於蕩滌,南漢及江華,皆有此患,故臣一切揮斥不許矣。且聞有鹽盆屯田,多有可設等處云,而臣每以各衙門之設此,爲不可,故亦一切不許缺僧人,則不可不入,故以雜役減除之意,勸募僧人,則願入者,缺今方創建寺刹,不可不入,扶助建寺,故欲以賑廳餘米,斟酌分給,敢此仰達。上曰,依爲之。不出擧行積曰,旣令僧人入寺,則不可無摠攝,故其中一人,已爲擇定,摠攝印信,令該曹依例造給,何如?上曰,依爲。出擧行條
積曰,山城一邊,乃黃海地,故監司趙師錫,兵使金鏡,皆來見。臣聞監司言,則監營疲弊,有難支之勢,驛馬價旣罷,而田結漸縮,無以成樣,前頭客使若來,則決不可支云,臣使之詳細狀啓,而但恐無救之之責耳。兵使,則言軍兵試射放,而別無大段欠頉云矣。臣問兵車,何以置之,則答曰,置于營中者,則移置正方山城,而其餘,則造成於七十里外隱僻處,仍置於寺刹云矣。
積曰,開城府人民老少男女,齊來言,火災後,皆將潰散矣,自上有蠲役給穀之命,故以此支生云,至有涕泣而言之者矣。留守言,火燒處草屋,則幾盡造成云,且開城民,好鬼神,而又欲免失火之罪,託言自松岳山,有赤氣飛來而發火云,留守以下,皆信而蓋見欺也。頃者狀啓中,言鬼火者,亦見欺也。
積曰,臣旣兼帶訓鍊都提調,而又忝御營都提調之任,其在國體,極爲未安,故陳箚乞遞,而又不蒙許,臣竊恐聖明,有所未諒也。臣於時任大臣中,座次最高,故各衙門都提調,例皆首擬,而自上又有皆循例落點,以致盡皆兼帶,至於兩局都提調,則其爲職任,不過入啓公事署押而已。雖無着實句管之事,而兩局兵權,一身兼帶,難免太重之嫌,亟攸成命,移授他大臣,何如?上曰,前者箚批,已悉予意,而卿之懇辭,至此,御營都提調,則今姑勉副,以安卿心。出擧行條
熙曰,頃日禁府坐,拆見魚應瑞見捉之書,使都事問于壽遠,則壽遠曰,此乃吾子之手書,的實云。仍問其中勿援引勿吐實等說,指何而言耶?答曰,迷劣子息,雖有此言,吾則不知云,此人,乃土木類也,不可以人理責望矣。嚴刑三次,尙未取服,嚴刑,則又有別判付而後爲之,若只以刑推判下,則循例刑推而已。循例者,乃虛杖也,此非循例虛杖,所可得情也。積曰,此事,旣不得端緖,則嚴治亦可矣。上曰,嚴刑可也。積曰,此事,必有做作者,不可缺服,而但此與謀逆大惡,有異,連次嚴刑,以致徑斃,亦不可也。大缺事似是渠等,傳聞傳語之致,而魚壽遠,則尤可疑,但旣不能得其端緖,亦不可嚴刑徑斃,則定配遠地,幽囚困苦,亦可懲矣。聞其爲人,不識字,且冥頑無比云矣。熙曰,嚴刑亦多,而冥頑無比,終不出聲,觀其擧動,似終不吐實矣。上曰,容貌何如?熙曰,容貌,亦無形耳。命堅曰,臣聞應瑞書中,又有他說話云,令判義禁,細細陳達,可也,聞此則其心,與謀逆,誠無異也。熙曰,臣見其私書時,夜已深矣,都事持來燈下,暫見,老眼昏澁,不能細察。頃日陳達時,果有未詳者,所謂他說話,其書中,有諸宰之意,皆如此云之語耳。命堅曰,子而勸父忍杖,非人理也,且旣有此說,則所當推訊應瑞,詰問其諸宰爲誰,可也。臣意,則此爲端緖,治獄之體,不可不推問也。積曰,熙以此事,問於臣,臣答曰,諸宰云者,似是借重,欲使其父,堅意忍杖也,諸宰,豈有如此者乎?若加刑訊,則虛實間,必有援引者,治獄蔓延,此非細慮,察淵魚不祥,爲國之體也。且其私書,自上若令謄入,則固當盡爲書入,而至於詰問諸宰誰某之事,非禁府所當仰請者也。熙,以臣言爲然,故亦未上達矣。命堅曰,大臣,以蔓延波及,爲慮,此雖爲國之體,而治獄之法,不當如此,判義禁之事,則臣未知其合宜耳。朝家,若欲使反側子,自安,則如此處置,亦可,而但勸父忍杖之子,與逆無異,且安知其必出於借重乎?旣得端緖,而先爲掩置,臣未知其可也。堂揆曰,子而勸父忍杖,此實綱常之變也,且淸風家推諉之說,則必發於此兩人中,其意,極爲陰慘,不可不辨覈矣。榏曰,諸宰,豈有爲此言者乎?若問此事,則非國體也。積曰,淸風家推諉之說,固是此輩做出,而於淸風家,則爲不關之事矣。且勸父忍杖之罪,自刑曹治之,亦可也,必欲詰問諸宰姓名,則不可也。黯曰,臣兄,方爲判義禁,而筵臣,以爲治獄之體,失宜云。臣則嫌於發言,而心有所懷,不得不達矣。向來當路之人,今皆得罪黜退,如非卷而懷之者,則豈無怨望?其間之造語紛紜,固難盡言,然自上知其如此而已,可也。至於刑訊應瑞,有所不可,蓋嚴刑之下,或亂言援引,則所援之人,又不可不問,此可慮也。臣意,則只治其勸父忍杖之罪,似可矣。上曰,諸宰,則今不必問,而但此事,缺辨覈,未得端緖,而仍爲定配,則有始無終矣。積曰,雖推訊應瑞,豈可必其有終乎?命堅曰,蔓延之慮,固是,而但若此而止,則初何必問也?積曰,初問于昌漢·壽遠者,問其言根而已,此則詰問諸宰姓名,與問其言根,有異矣。且趙松之事,臣以爲不當以子證父,故至於除刑,今若刑應瑞,則與此異矣。上曰,魚應瑞,爲人子而勸其父忍杖不服,其悖於倫理,甚矣。刑推後定配。上曰以下,出擧行條
熙曰,泰安安民倉設立之意,蓋以其處海路多險,故南方漕船之來者,到此則盡納其所載之穀於倉中,空船過險後,陸運其穀,復載於船,以避敗船之患矣。厥後船人等,以穀物卸納復載,爲弊,趁風和上來,故五月旬前上來船,則勿爲卸納於倉中事,先朝更爲定奪,而五月旬後來船,則有納倉復載之事矣。今年,以賑穀先運之故,漕運自晩,似當有納倉之事,而輸入陸運之際,耗費可慮。今年,則勿論旬前旬後,皆爲直來,勿令納倉,未知如何?積曰,此倉之設,計甚迂濶,而船人,厭其納倉,趁早上來,又不敢故敗,則倉雖無用,而亦足以催促船運之期矣。今年,則以賑穀輸運再次往來,故漕運之來,不及於五月旬前,非私自怠慢之致也。使之直來,勿令納倉,似乎可矣。上曰,依爲。不出擧行
熙曰,尙衣院弓槊木,例爲分定於江原·兩西三道,而頃因年凶,入於蠲減中矣。今則弓子依前造納,槊木分定,不爲復舊,故每患難繼。江原道,則大同所納,本來不足,今姑安徐,兩西之槊,依前分定事,頃日榻前陳達蒙允,而注書落漏不出於擧行條件中,更爲書出,以爲奉行之地,何如?上曰,擧行條件,書入,可也。出擧行條
又曰,州牧薦,元數不多,或已選用,或有故,今旣絶乏,而蔭官,則必循序而進,不得越階備擬,自是規例,或値州郡之窠,每患乏人,可合州牧者,議于廟堂,抄出若干人,何如?上曰,議于大臣,爲之。出擧行條又曰,守令擬望之人,近來絶乏,以越等而不得擬望者,甚多,越等,本與解由,有異,至於國馬瘦瘠越等之類,尤非大段,其中曾經缺有聲績人,與大臣相議抄出啓下,以爲擬望之地,何如?積曰,宣廟朝,則擬望乏人之時,有未解由守令,啓請竝擬之規,況此越等,比解由尤輕,仁祖朝以來,屢有因赦蕩滌之時矣,抄出啓下後,備擬守令,似可矣。上曰,越等,與解由有異,且屢經頒赦,勿論可用與否,竝爲蕩滌。出擧行條
積曰,天顔似有靑色,氣候或不安耶?上曰,否。積曰,如或不安,則輪對官,不必引接矣。上曰,輪對官,則入之,明日晝講,停。
黯曰,頃以憲府啓辭,都案廳書吏,有囚治之命,而刑曹,只徵其所受人情,而赦之云,臣意,似不可矣。我國吏胥之作弊無窮,臣曾住守令時見之,則生獐一口上納之際,所謂人情,亦非數十疋正木,其爲濫觴,極矣。處士曹植,號南溟,常曰,我國必亡於胥吏云,亦深惡痛憤之言也。守令,有米石木疋私用處,則以贓罪之,而胥吏,則受食人情者,無數,而人不爲異,今之現捉者,亦不嚴治,臣未知其可也。且所受人情,固多,而衆吏分食,故一人所受,不至甚多,豈可以贓少而不罪乎?積曰,此言,皆是矣。但該曹,據法計贓,故其律如此云,豈該曹之過哉?黯曰,臣意則如此類,定配似可矣。上無發落。
上曰,經筵官出,下直守令,引入。
上曰,弘文館禮記有注者一件,內入。
夏謙,引下直守令鍾城府使姜汝㦿,慶興府使韓翼世,入來。上以七事問之,汝㦿,歷數以對。上曰,咸鏡一道,連歲凶荒,民皆飢困,加意撫恤,可也。對曰,聞其飢饉特甚,撫恤疲民,敢不盡心?積曰,聖敎不啻尋常,此乃爲政之根本也,且邊地守令等,軍政修一款,尤當着念矣。上曰,軍務修補事,一心深念,可也。韓翼世,七事進對後,上曰,諭汝㦿之言,汝亦聽之,盡心國事,可也。仍退出。
上曰,宗臣·輪對官,竝引入。夏謙,引宗臣光善,副正漳,綾溪守伋,成均館直講韓翊周,司饔院主簿鄭世杓,尙衣院主簿李德昌,司贍寺主簿崔應夢,長興庫主簿李恒徵等,竝入。上使漳起坐。問曰,年幾何,誰之子也?對曰,年甲午生,海寧君之子也。使陳所懷。對曰,年幼無聞見,有何所達?伋以次對,問其年。曰,癸亥生也。使陳所懷。缺無可達之事矣。
直講韓翊周進,上使陳本館弊瘼。對曰,儒生供饋魚物廛,則以魚廛收稅,爲之矣,近來,則不然,自戶曹分給,故饌物薄略,遠方儒生,不堪其苦,多怨望矣。且修掃之役,前則使市民爲之,今則令館奴婢爲之,亦不堪苦,呼冤多矣。積曰,直講,則訓誨儒生而已,此事,非其職任,必有所聞,故仰達矣。魚廛收稅事,百姓不堪其苦,復古難矣。且儒生,豈以此事,至於怨望乎?此言,則妄發矣。殿內,每月修掃,以典僕爲之,大祭修掃庭宇等事,以市民爲之矣。此亦民不堪苦,故今番判尹吳始壽,與祭酒尹鑴,相議爲之,使館奴婢,專當修掃之役,勿侵坊民,館奴婢,則必爲呼冤,而豈可恤乎?
鄭世杓進,上使陳本院弊瘼。對曰,雖有弊端,提調,每爲啓達,故無可達之事矣。
李德昌進,陳弊瘼曰,湖西白紵布數同,有御供之事,自大同給價六疋,每患不足,難以備納矣。黯曰,此則闕內供上之布,而古則以五升布,備納,故大同所給之價,可以備納矣。今則以八升布備納,故元定之價,不足,貢物下人,難支云矣。積曰,此乃是中布也,此則自祖宗朝以來,每以五升折定,今若依前規收捧,則弊自祛矣,申飭掖庭,則似好矣。上曰,此人,武官耶,蔭官耶?積曰,武官而前爲陰竹倅,遭臺啓者也,頗能着實,盡心國事矣。黯曰,臺啓,亦非謂不合也。
崔應夢進,陳弊瘼曰,本寺,貢物主人之所賴,以資其應役者,只是有司奴婢身貢役價,而沿海各官奴婢貢木作米之時,戶曹貢物主人役價,則仍存,而本寺,貢物主人役價,則不爲磨鍊,同是主人,一體應役,而本寺主人,獨不得受食役價,固爲不均。且自辛亥以後,山郡奴婢,逃故太半,故役價捧食之數,甚爲零星,比平時,未滿十分之一,而國家責應,少無所減,主人輩,不能支堪,皆恃渙散。今年,則數月之內,再經勅使,白地應役,難保之狀,實爲可矜,沿海作米役價,初不磨鍊,則到今雖難變通,至如本寺應納,沿海作米,稽同作紙,亦皆上納於戶曹云。以此作紙,劃給本寺,充給貢物主人役價,則庶無呼冤之弊,而可以保存應役矣。積曰,司贍寺,缺奴婢貢木收捧之司,而中間,緣本寺官員之不加檢察,貢缺品,漸爲麤劣,不合於用,不得已自戶曹,收捧貢木,故作缺役價,皆歸於戶曹,而至於各處進排,則仍令本寺當之,貢物主人等呼冤之弊,難支之狀,誠如此言,合有變通之道矣。上曰,言于該曹。
上曰,韓翊周退出之際,不爲曲拜,推考。
上在昌慶宮。停常參·經筵。
有政。
丹陽郡守李河岳,下直。
吳始復,以都摠府言啓曰,副摠管李弘淵,除標信,義禁府坐起進去之意,敢啓。傳曰,知道。
又啓曰,明日常參·經筵,取稟。傳曰,只晝講。
答刑曹判書睦來善疏曰,省疏具悉。向日回啓中,計贓照律,則別無引嫌之事,勿爲察職。
吳始復,以義禁府言啓曰,以江原道暗行御使書啓,刑曹粘目,春川府使趙遠期,杆城郡守尹世章,淮陽府使李德夏,移本府處置事,允下矣。尹世章,方待命於本府,卽爲拿囚,而趙遠期·李德夏等,時在各其任所,依例發遣府書吏羅將,拿來何如?傳曰,允。
又以兵曹言啓曰,卽接二所巡將李䇕所報,則今月初五日,本所夜巡之時,儀賓府書吏,犯夜見捉,依例決罰放送矣。昨自儀賓府,稱以上司書吏,禁夜施罰,移文刑曹,有推捉本廳書員及當夜管牌之擧,自今以後,凡係上司下人稱云者,則雖恣意犯禁,勢難下手云,儀賓府之專護犯禁之吏,至欲推治巡府下人,公然發關,事甚駭異。該府公事堂上及郞廳,竝爲推考,伊日犯禁訐囑之吏,亦令刑曹捉囚重治,以肅事體,何如?傳曰,允。
傳曰,明日晝講,停。
金德遠啓曰,以掌隷院·宗親府奴婢定給啓目。傳曰,宗親府,典僕殘弊,有此劃給之擧,則以他司奴婢,定給可也,而今此啓目中,何以宗親府奴婢,反爲定給於本府耶?問啓事,傳敎矣。招致該院色吏,問其曲折,則宗親府選上奴婢,則自司贍寺徵貢,名雖本府奴婢,實不應役於本府,故外居選上婢二口,自本府望呈,而該院,則依自望定給云矣,敢啓。傳曰,知道。
備忘記,克祛己私,一心乃職,合於以臣事上之道,李后平疏本結語中,發言禍隨之說,用意不美,加以以私報怨等語,攻斥大臣,略無忌憚,事甚駭異,先施儒罰削籍,以熄邪說。
南天澤,以刑曹言啓曰,今五月十一日引見入侍時,上曰,魚壽遠之子應瑞,爲人子而勸其父忍杖不服,其悖於倫理,甚矣,刑推後定配事,傳敎矣。向前魚應瑞,依判下旣已刑推,平安道龜城府定配之意,敢啓。傳曰,知道。
答領議政許積箚曰,省箚具悉卿懇。昨觀后平疏語,其中,一任私意等之數字,言之可駭,渠雖有笙簧之說,豈可構虛揑誣哉?如此一腐儒怪妄之說,未滿一哂,卿勿懇辭,速出論道,以副予意。仍傳曰,遣史官傳諭。
吏批,行判書閔熙進,參判李袤病,參議吳挺昌呈辭受由,承旨南天澤進。
兵批,判書金錫胄進,參判鄭晳病,參議未差,參知李宇鼎進,承旨吳始復進。
吏批啓曰,獻納·吏曹郞官,今當差出,而擬望之人,乏少,外任竝擬,何如?傳曰,允。
以獻納望單子,傳曰,加望。
吏批,以吳斗寅爲兵曹參議,睦缺爲舍人,朴鎭圭爲兵曹佐郞,鄭有徵爲禮曹佐郞,李泰憲爲內贍直長,李迪吉爲尙瑞副直長,南尙熏爲禮賓奉事,李旰爲春川府使,金宇亨爲淮陽府使,尹敬敎爲杆城郡守,權克中爲平海郡守,趙善哲爲理山郡守,鄭采和爲仁川府使,李汝岳爲陽川縣令,尹鑴爲大司憲,柳俰爲監察,許苾爲奉常僉正,鄭維悌爲奉常判官,金以載爲直講,柳聖祖爲典獄參奉,兪夏益爲獻納,鄭善弘爲宗廟副奉事,朴紳爲禮曹佐郞,申翼相爲吏曹佐郞,左議政權大運兼御營都提調,李蕡爲義盈庫奉事,丁昌燾加嘉善,兼學諭單韓紀千,書題金信忠除授。
兵批,以權震錫爲訓鍊主簿,閔安道·趙世彙爲文兼,秦彦珪爲忠壯衛將,李慶集爲僉知,李徽祚爲副護軍,金海一爲副司直,李海觀·朴守仁·卜匪龍爲副司果。
吳始復啓曰,春川府使趙遠期,拿來事,命下矣。春川府使,乃兼防禦使,依例交代後,拿來之意,分付,何如?傳曰,依啓。此時守令,不可暫曠,新除授府使李旰,明日內給馬發送。
金德遠啓曰,吏曹郞廳來言,守令有闕,政事何以爲之?敢稟。傳曰,明日爲之。
未時,日暈。
領議政許積箚子五月十二日,伏以臣,昨於闕下,聞有李后平者,投進疏章,侵攻大臣,臨暮還家,始得其一二,其所以罪狀臣者,益不遺餘力矣。臣誠惶怖,不寒而栗,然其主意,專爲伸救趙嗣基·李壽慶而發,則玆事顚末,業已聖明之所燭,后平饒舌,恐不能上以欺殿下之聰明,下以止萬口之喧傳也。臣與嗣基,自少相親,平生長短,臣豈不知,而向日之事,無據莫甚,不當論以一時做錯,此臣所以不能顧藉情分,而深斥於前席者也。若乃壽慶,則母子間不相得之說,起自關西,播諸洛下,朝著相傳,無人不知,臣亦有聞,而不能無疑於壽慶者也,而猶且不欲索言,只以趙疏中止後,晏然行公請罪,此乃古人所謂簠簋不飾之義也。凡與壽慶厚者,非不知其事之如何,亦非不知臣之本意,而顔情所拘,或不無外爲訟冤之言者,臣嘗怪訝乎是矣。今者后平,挺身而出,乃以兩刺奇中,妨賢私嫌等語,臚列臣罪,臣欲逐條辨明,亦涉疲勞,而至於私嫌一款,亟請略言。所謂壽慶之斥臣,其言,不過曰,若非負相望於窮養之時者,不宜爰立繼,而曰實非有意於侵斥大臣,其言回互。雖未知其意向之所在,臣是循資而陞者,不得不略陳不自安之短箚,而兼陳特遞壽慶,有損聖德之意,此可謂有私嫌,而以怨報怨乎?臣本駑劣,雖不敢以度量自處,職任旣重,衆責所歸,進退人物,恒思任怨,今者一言發口,便謂思讐,則必也瞑目閉口,束手而坐,一如土木人,然後方可免於人之吹毛矣,其在國體,寧有是也?噫,敢言之風,固可尙也,本之,則不若孝於親爲美,況臣未嘗聞壽慶之能言人所難言者乎?緣臣一斥壽慶之弊,至於言路閉,而用捨乖,主威奪,而國必亡,則臣罪實合萬誅,何敢一日仍冒鼎席乎?末端發言禍隨四字,用意尤甚,蓋謂臣之氣勢,足以殺士,而渠之剛直,必不免於聖世也,吁可畏也。伏承聖慈,俯察危悃,亟削臣職,仍治臣罪,以謝人言,公私萬幸。取進止。
刑曹判書睦來善上疏五月十二日,伏以臣,性本愚闇,病昏且深,久叨匪據,違事顚錯,固知有僨敗之罪矣。竊伏聞昨日筵臣,都案廳吏胥輩,論罪失當之事,建白云,而前席說話,雖不得其詳,略聞其槪。一則曰,受賂之吏,容恕之後,何以懲勵。一則曰,受賂多者,計贓,則豈至於元無其罪。一則曰,刑推定配,可矣。臣不勝瞿然之至,自當俟罪之不暇,而臣之處事,雖曰失當,亦有所據,敢以處置之曲折,冒死悉陳焉。臣待罪憲府之日,得聞該廳吏輩,濫受賂物之狀,極其駭然,付之攸司,推覈治罪之意,論啓蒙允矣。及叨本職,以其湖西各邑京主人所供,推問於該廳吏輩,則不敢自諱,擧皆直招。故隨其受賂之多少,分輕重治罪之意,具由覈啓,而許多布木銀兩,公然白懲於外方色吏等,則事當還給於物主等處,而下送分給之際,亦不無中間虛疎之弊。故竝爲屬公,以報本曹,曾前所貸各衙門銀布之事,亦爲啓稟蒙允,而考諸律文,則官吏受財條,有枉法贓,其注曰,受人財而曲法處斷之謂也,有不枉法贓,雖受人財,不爲曲法判斷之謂也。以此等律文□則該廳吏輩,雖受各邑邑吏之財,只捧其成冊,而別無處斷之事,故原其情犯,斷之以不枉法贓之律,而計其贓缺十貫,杖八十也。取其中所受最多者,收木三十疋,招問市人缺作米,而且令律官,作錢計貫,則一十五貫,而雖未洽於二十貫缺重論以杖八十,其次杖七十,抑其次,杖六十,以此照斷,而其所受之物,旣爲屬公。且以赦前之事,似或容貸,而固不可全釋,亦收其杖贖,以施其懲治之道矣。昨者筵臣,斥之緩治,其言之嚴截,使人增氣,而當初發論者,臣也。夫豈有初發其論,後乃容恕之理也?刑推定配,臣亦有意,而律外刑配,亦非奉法之道,故不敢擅斷於其間,一從律文,計贓處置矣。反遭其非義,臣何敢自以爲是乎?其不可仍據於法曹者,決矣。臣素患聾聵之症,日以益甚,痰火上升,神精昏塞,酬酢之間,不能應對之狀,非但衆所共知,亦已聖明之所嘗下燭,而近且重患懸癰之腫,以至成膿之境,日夜刺痛,鍼灸無效。以此病勢,無望供仕,冒呈辭單,見阻喉司,臣誠悶迫,罔知所處,刑獄重地,決不可一日癏曠。伏乞聖明,察臣僨事之狀,憐臣濱死之喘,亟命鐫削臣職名,以幸公私。無任惶悚祈懇之至,謹昧死以聞。
上在昌慶宮。停常參·經筵。
有政。
藥房提調臣閔熙,左副承旨臣南天澤啓曰,微雨連仍,日候不佳,伏未審聖體若何?水刺厭進,氣升等症加減,亦何如?仍竊伏念,將攝之節,勞動最妨,再明望祭,宜勿親行,以遵聖人愼疾之訓,以慰慈聖惟疾之憂,臣等於此,憂慮尤切,敢來問安,竝此仰稟。答曰,水刺厭進,與前無異,間有惡心之氣,以此爲苦,望祭,則上體慈敎,下副群情,姑爲攝行。
大王大妃殿·王大妃殿·中殿問安。答曰,知道。
吳始復,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
又以都摠府言啓曰,副摠管李弘淵,除標信,漢城府坐起進去之意,敢啓。傳曰,知道。
南天澤啓曰,明日,望祭齋戒,明明日,月食齋戒相値,視事,頉稟。傳曰,知道。
吳始復啓曰,備邊司郞廳來言,今日,賓廳坐起日次,而有故不得開坐云矣,敢啓。傳曰,知道。
答持平任堂疏曰,省疏具悉。爾其勿辭,救護母病。
傳于吳始復曰,右議政上來時,給馬事,京畿監司處,分付。
答左議政權大運箚曰,省箚具悉卿懇。昨觀后平疏語,其中一任私意等之數字,言之可駭,渠雖有笙簧之舌,豈可構虛誣陷哉?如此一腐儒怪妄之說,未滿一哂,卿何懇辭?速出論道,以副予意。仍傳曰,遣史官傳諭。
申時,持平沈檀啓曰,人主勵世之道,惟在於爵賞,雖一資半級,其不可濫授也,明矣。左承旨丁昌燾,以大興城監董之故,有特爲加資之命,臣竊以爲訝也。凡都監任事之臣,或蒙陞資之恩者,非前例爲然,蓋所以重其事,非今日築城之役,所可比擬者也。昌燾,累月董役之際,雖粗有奔走之勞,此不過職分內事,殿下,如必欲酬之,則亦豈無當施之典,而乃於常格之外,遽畀以卿月榮資,有若循例應行者然。其在惜嚬笑,重名器之道,決不當如此,物情,皆以爲駭,請左承旨丁昌燾新授加資,亟命收還。河陽縣監文獻徵,爲人之庸闒,居官之鄙瑣,姑置物論,當其赴任之初,率往京中賤妾,其母,以爲不逐爾妾,則吾必不往云。獻徵,以鄕曲寒生,得宰上地,專城之養,於渠至榮,苟可以邀致其母,則宜無所不用其極,而乃獻徵,不有母言,蓄妾如故,安過十朔,無意將母。及其人言藉藉之後,其母慮有其子之累,黽勉而往,則獻徵,別置其妾於閭家,常止宿其處,而省母甚疎,人之聞者,莫不爲駭。且於政令之間,因緣受賂,一聽妖妾之言,如恐不及,非但不可仍置字牧之任,亦不可廁在衣冠之列。請河陽縣監文獻徵,削去仕版。繕工假監役李東望,本以白徒,缺寒微,爲人庸闒,專不省事,尸居其職,一任下吏,凡干職務,慢不知何事,擧止怪駭,不似官員貌樣。如此之人,不可仍置,請繕工監假監役李東望,汰去。新除授行大司憲尹鑴,時在京畿楊州地,請斯速乘馹上來事,下諭。答曰,依啓。丁昌燾事,不允。
吏批,行判書閔熙進,參判李袤病,參議未差,承旨南天澤進。
兵批,判書金錫胄病,參判鄭晳病,參議吳斗寅未肅拜,參知李宇鼎進,承旨吳始復進。
吏批啓曰,本曹參議,今當差出,承旨竝擬,何如?傳曰,允。
又啓曰,驪州牧使,今當差出,而堂上中可擬之人,乏少,階梯職未准朔人,竝擬,何如?傳曰,允。
吏批,以吳斗寅·鄭樸爲承旨,吳始復爲吏曹參議,李慣爲驪州牧使,許璋爲麻田郡守,許纘爲永平縣令,吳挺緯爲右參贊,李國芳爲兵曹正郞,車渭載爲南部參奉,李楚老爲敦寧都正,學錄單黃戴仁。
兵批,吳挺昌·權尙矩爲副護軍,金徽·鄭載嵩爲副司直,趙世彙爲副司果。
答行左承旨丁昌燾疏曰,省疏具悉。旣差監董之任,則賞加之典,亦在其中矣,卿其勿辭焉。
未時,太白見於巳地。
左議政權大運箚子五月十三日,伏以臣,伏聞儒生李后平,爲伸救趙嗣基·李壽慶等,投進一疏,攻斥臣不遺餘力,臣不勝愕然悸怖之至。一自嗣基等之抵罪,怨毒深而睢盱者衆,戎之伏莽,爲日蓋久,駴機之發,固已志之分,此后平之言,果如臣之所料也。夫嗣基之失,非出於無情,壽慶之罪,不但冒恥行公,忝居大臣之列,不得不陳達,是豈有一毫私意於其間,而今乃以修嫌奇中讁之人之爲言,吁亦異也。壽慶,雖嘗語侵大臣於榻前,而陞以賞加,素乏相望,皆臣之實際,自顧歉然,甘受無辭,槪以言之,亦非大段,曷嘗有宿怨深怒,蘊蓄於經年之後,而爲必報之地哉?至如嗣基,小少徵逐,情義素親,亦有何嫌,而行兩刺之術,如后平之謂也?噫,彼兩人者,迹其所爲,士夫之羞,果若人言,倫理已絶,而后平,敢以砥礪名節,許之其所被之罪,方之於顔·曾之受誣,其言之謬盭,若此,固不足多辨,而妨賢,杜言路,奪主威,亡人國,皆人臣之極罪,尸素久冒,卒陷于此,是臣之罪也。殿下,不以此時,名罪而顯出之,則日後之繼起而齮臣者,奚但一后平而已?伏乞聖慈,亟賜矜察,削臣職名,以謝人言,千萬幸甚。取進止。
左承旨丁昌燾上疏五月十三日,臣,伏覩大興山城監築員役書啓,臣以都廳,特蒙賞加之典,臣聞命驚惶,不知所措。竊伏念爵賞者,人主之所以礪世而磨鈍,必須賞當其勞,爵稱其器,然後上無濫施之失,下無僥冒之譏矣。今玆山城之役,經度區劃,出於提調,版築勤苦,在於將士,臣則不過數朔監董而已。曾無一毫可紀之勞,而陞秩之恩,獨及臣身,切恐倖門,由是而漸啓,官方,以之而漸紊,有以傷聖朝難愼之政也。且臣庸駑賤品,一無可取,上年冬初,猥蒙拔擢,濫廁法從,曾未周年,又復超升,班聯貳卿,非但器壞柄失,勸懲乖宜,抑且福過災生,死亡無日也。雖欲忘廉冒恥,貪榮苟進,其奈公議之指笑,淸時之疵玷,何哉?誠非飭讓,言出由中,伏乞聖慈,俯察微悰,亟回成命,以安微分,以重名器,不勝幸甚。無任瞻天望聖激切祈懇之至,謹昧死以聞。
持平任堂上疏五月十三日,伏以臣,旣以母病,陳疏未徹,繼以推緘,詣臺自列,蕩滌之命,出於格別,臣誠惶恐隕越,益感恩數之特異也。唯當激昂微忱,勤供職事,而顧臣情理之切蹙,私悃之懇迫,有終不可以黽勉者,玆敢仰籲於天地父母之下。臣母,年垂八十,素多疾病,臣無他兄弟,依侍爲命,而粤自去月,重患痎瘧,寒熱交作,飮啖全廢,沈綿閱月,僅延縷喘。卽今元氣漸敗之餘,貼身床褥,形神換脫,一日之內,痛勢異候,閉眼昏頓,至於湯劑,已難强服,而只以參茶,少潤喉肺。臣晝夜扶救,常自匙藥以進,實無頃刻離側之勢,雖迎醫問藥,暫違斯須,而方寸遑撓,忙遽催歸,以此情勢,決難供仕。伏乞聖明,察臣至情,將臣職名,亟賜遞改,俾得專意,救護母病,千萬幸甚。臣無任祈懇屛營之至,謹昧死以聞。
上在昌德宮。停常參·經筵。
未時,太白見於巳地。
閔黯啓曰,行左承旨丁昌燾,以加資還收事,方在論啓中,右承旨吳斗寅,不爲肅拜,同副承旨金德遠,病未能坐廳察任,出納之際,事甚苟簡,右承旨吳斗寅,牌招察任,何如?傳曰,允。
又啓曰,假注書李玄錫,昨日得感冒之疾,症勢匪輕,不能察任,今姑改差,他假注書,今政差出察任,何如?傳曰,允。
以朴慶後爲假注書。
吳斗寅,以兵曹言啓曰,前日宣傳官安晸,以傷損體貌,啓請汰去矣。卽見該廳査報,缺兪泰基,亦與安晸,始同計議,終相罵詈,有不可獨免責者,兪泰基汰去,何如?傳曰,允。
持平沈檀啓曰,人主勵世之道,唯在於爵賞,雖一資半級,其不可濫授也,明矣。左承旨丁昌燾,以大興城監董之故,有特爲加資之命,臣竊以爲訝也。凡都監任事之臣,或蒙陞資之恩,非但前例爲然,蓋所以重其事,非今日築城之役,所可比擬者也。昌燾,累日監董之際,雖粗有奔走之勞,此不過職分內事,殿下,如必欲酬之,則亦豈無當施之典,而乃於常格之外,遽畀以鄕月崇資,有若循例應行者,然其在惜嚬笑,重名器之道,決不當如是也。昔在仁廟朝,南漢築城也,故完豐府院君,承命監董,歲周而告訖,其功役之鉅,日月之久,實有倍於今番之役,而亦未聞有加資之事。今此昌燾,有何可酬之功,有何可據之例,而乃有無前之誤恩也哉?物情皆以爲駭,請左承旨丁昌燾,新授加資,亟命還收。答曰,不允。
議政府領議政許積箚子,伏以臣,罪名至重,合被重誅,而聖度包容,反賜溫批,臣誠惶感,益不知所以置身也。人之列數臣者,無非人臣極罪,而至於暗奪主威,卽莽操之事也。臣自聞此語,心膽俱裂,直欲無生於覆載之間,又何敢仍冒鼎席,摠察百僚乎?臣之不可一刻帶職也,決矣。況疾惡之心,僚相,雖不與臣有關,而請罪於前席者,臣也。緣臣不諒時勢,妄劾官邪,無限詬辱,混及於僚相,此又臣之罪也。伏乞聖慈,俯察臣危迫之情勢,將臣職名,亟賜鐫免,俾得保全軀命,歸死松楸,則莫非天地好生之德也。仍念后平爲人,與文臣亦曾知者也。今日此擧,雖未知其必出於其人之手,而語及大臣,輒施罪罰,實非聖世之事,臣將不免爲眞權臣,而言路之閉,未必如后平之言,此豈國家之福也?伏乞聖明,還收削籍之命,以少安微分,而毋使后平所謂禍隨之言,有所近似,千萬幸甚。取進止。答曰,省箚具悉。噫,人心不古,后平者,放肆無嚴,投一疏牘,恐動大臣,其用心,尤爲叵測。況以卿之忠赤,斥之暗奪,比之權臣,言之痛惋,尋之無迹?於卿,斷斷無一向撝謙之理,不施削籍之罰,無以熄邪說,服人心,卿勿過慮,亦勿固辭,速出論道,以副予望。
左議政權大運箚子,伏以臣,冒據愈久,過顇愈積,訾辱之來,計今亦晩,冒死自列,蘄蒙屛黜,而聖度包荒,不加罪責,恩批返降,近侍宣諭,惶蹙悚栗,無地自容。如臣僕遬,猥玷鼎席,才窾識堙,報效無階,所自期者,唯在剗除私意,赤心奉職,庶以塵涓,仰裨萬一矣。頃於榻前,請罪趙嗣基·李壽慶者,不過出於明好惡,正朝廷之意,而怨毒日深,飛語公行,含沙之射,匪朝則夕,不待智者,而固已慮矣。今者后平,傍伺勇發,語極深憯,斥臣以循私,罪臣以修嫌,聞來悸怖,心骨俱寒,其言止此,尙不可諉之以不欲相較,而抗顔仍冒,況主威暗奪,是權奸之罪案,罪苟至此,合置重辟,臣當杜門席藁,斧鑕是俟,何敢一日居於具瞻之位乎?不早知退,卒陷大罪,臣實自取,尙誰咎哉?聖明,若以此時,亟賜罪黜,使朝論,不至於漸乖,國體,不至於大損,則非但在臣,爲終始之惠,亦是朝家鎭靜之道也。及其衆怒蝟起,群謗矢集之後,則雖欲曲護而全貸之,不可得也。伏乞聖慈,諒察危悰,亟許鐫削,以謝人言,以安微分,則實天地生成之德也。臣於昨日,伏見備忘記,施后平以削籍之罰,臣於此,尤有所不安者,以語侵大臣而罰之,則是有以實后平禍隨之說,而益臣之罪戾也。且以言得罪,亦非盛世之事,恐有損於聖德,亦乞聖明,還收后平削籍之命,千萬幸甚。取進止。答曰,省箚具悉。噫,人心不古,后平者,放肆無嚴,投一疏牘,恐動大臣,其用心,尤爲叵測,況以卿之忠赤,斥之暗奪,比之權臣,言之痛惋,尋之無迹?於卿,斷斷無一向撝謙之理,不施削籍之罰,無以熄邪說,服人心,卿勿過慮,亦勿固辭,速出論道,以副予望。
上在昌慶宮。停常參·經筵。
申時酉時,日暈。初昏,流星出北斗星下,入乾方天際,狀如甁,尾長四五尺許,色赤。夜自一更至四更,月暈。
朔祭攝行後,大殿,政院·玉堂單子問安。答曰,罔極。大王大妃殿問安。答曰,知道。王大妃殿問安。答曰,罔極。中殿問安。答曰,罔極。
大殿,藥房問安。答曰,罔極。大王大妃殿問安。答曰,知道。王大妃殿問安。答曰,罔極。中殿問安。答曰,罔極。
大殿,二品以上問安。答曰,罔極。大王大妃殿問安。答曰,知道。王大妃殿問安。答曰,罔極。中殿問安。答曰,罔極。
南天澤啓曰,明日常參·經筵,取稟。傳曰,只晝講。
鄭樸啓曰,領議政呈辭到院,而以月食齋戒,留院之意,敢啓。傳曰,入之。
以領議政許積鍼灸呈辭,傳于南天澤曰,安心調理。仍傳曰,遣御醫看病。
司諫院大司諫李溟翼上疏,伏以滓穢小臣,百無一能,幸竊科第,濫廁周行,過蒙四朝洪造,前後叨冒,無非華顯,而絲毫蔑效,涯分已溢,恒懷愧懼,無地自容。福過災生,鬼責隨之,自前月初,重得寒熱往來之症,乍寒則手戰脚掉,神氣不能宅心,乍熱,則頭疼眼眩,精魂昏憒莫收,苶然若不朝夕,而猶不至顚仆劇痛矣。自叨本職以來,不稱之懼,難堪之憂,交切于中,而成一劇,痰火上升,面赤如醉,伏熱在胃,遇食輒逆,頭痛腹疾,一時竝作,晝夜叫苦,無時蹔歇,精昏神倒,若怳若惚。宿患聾病,因而轉甚,尋常閑便,不分人言語,鍼藥無效,漸至難醫之域,而積傷所發,源委已痼,時月之間,決難復起爲人。伏乞天地父母,府察臣病重實狀,亟許鐫遞,以便公私,不勝幸甚。臣因竊伏念,殿下聖明冠古,聖智出天,宵旰憂勤,勵精圖治,側席如渴,群賢滿朝,日御經筵,加緝熙之功,志遵憲章,無叢脞之憂。以至庶事庶務,靡不綜核而整理,宜缺數字克修,天心悅豫,和氣致祥,四時充美,而未有治平之缺危亡之象,陰虹貫日,太白經天,雪霜,呈變於關東,螟蝗,缺災於海西,舊都回祿之災,相繼,而嶺南風雹之變,今古所無,而其他可駭可愕之變,式月斯生,則臣不敢知天意,果如何,而見怒於殿下者,至此極耶?其仁愛我殿下,而使之恐懼修省,以臻至治耶?抑將遐棄我殿下,而不欲使扶持全安之耶?嗚呼,恐懼修省,以臻至治者,在殿下,遐棄于天,不能扶持全安者,亦在殿下,不審殿下,將何修而可以當天意,消禍萌耶?臣聞君之於天,猶子之於親,親心有怒於子,爲其子者,若只就所怒之事,而戒懼修改,其餘他事,依舊恣意,則是其爲孝不誠,而未免僞爲之歸,其何以解親怒,而得親懽乎?唯當恐懼修省,不問其所怒與非所怒,而起敬起孝,事事而盡其誠,然後親悅於誠孝,而所怒之事,竝與之渾化無痕矣。伏願殿下,推事親之心,以盡事天之道,無事而不修省,無時而不恐懼,聖躬,雖未有過失,心術隱微之際,如或有一毫私意,萌於其間,則所謂毫釐之差,謬以千里。伏願殿下,痛加省察,誠之又誠,敬之又敬,使天心克悅,而終歸於扶持全安,則今玆之變,亦不能爲禍於今日,而轉災爲祥,亶在於是矣。伏願殿下,懋哉懋哉。嗚呼,遇災修省之道,雖在於殿下之一身,而其所以致災之由,則豈不由在下之人事,有以召之耶?書曰,天聽自我民聽,天視自我民視,未有我民怨咨,而天不爲震怒,出災異以警告之也。殿下,自臨御以來,心存愛民,政先恤民,如傷之念,恒軫於方寸之中,惻怛之敎,每發於政令之間,而澤不下究,民困愈極者,良由於缺理非其人也。數十年來,人心波蕩,是非顚倒,朝廷之上,唯以傾軋爲事,罔以民事爲念。賦民重者,謂之良牧,催科急者,謂之能吏,刑罰太酷者,爲能辦事,漁奪善事者,謂能奉公,擢用,由於是,陞資,由於是。故爲守令者,亦曰吾之發身,在於是,吾之衒能,在於是,到官之初,必揚言曰,此地豪習,不可不嚴懲,此地頑民,不可不猛治,先以刑杖立威,然後反巧作色目,不時懲求,罔有紀極。剝膚椎髓,俾出童羖,還上收捧之際,百方割剝,刑杖備至而甚者,或編棘爲簾,裹人輾轉,流血籍地,又作短枷,穴其兩期,使男女對着而僇辱之,或以長繩,連編人項,使坐臥相掣,而困苦之。其他可驚可怪之刑,慘目傷心,民不堪命,而陳還上,只徵一年之耗者,雖明有事目,亦不肯遵而行之,逐年生耗,必准捧而後已。故民雖竭力備納,皆歸於逐年之耗,而爲利己之資,元穀,則自在於民間,無路准捧,而巧成文書無憑可考。其有貪贓殘虐者,雖或爲臺官之所發論,御史之所見捉,必使本道査覈,而爲査官者,曲聽所囑,一循私情,以有爲無,專爽其實,而監司,亦漫不省察,非徒申理之不暇,又從以褒美之,必使至於無過之地。故以殿下不忍人之政,或蒙專釋之恩,或有編配者,遇赦輒放,旌蒙赦命,而兩銓之備擬,無異於初無瑕累之人,故無一人犯贓罪而被贓律者矣。人不畏法,輕犯無忌,而三百六十州之中,慈詳愷悌者,無幾,齮齕掊克者,皆是,則民安得不困且怨哉?嗚呼,生民之困苦愁冤,職由於守令之貪饕殘虐,而爲監司者,不體聖上若保之至意,不念專制一方之重寄。普懦群弱,掩護顧忌臧否,視親疎黜陟,隨形勢,而殿最之際,唯以一二孱弊者,居中居下,以爲塞責之地,未聞有一人,以貪汚殘虐,獲罪而罷黜者,則爲守令者,其誰肯畏忌而自懲自戢也哉?如使監司,果然如范之攪轡證法,蘇章之按法故人,其黜陟幽明,一以至公,而貪汚者,以其律罪之,殘虐者,以其實斥之,闒葺者,黜之,剛明者,陟之,風稜截然,凜乎其不可犯,則彼爲守令者,安得不畏戒而懲惡,亦豈無望風解印綬去者乎?伏願殿下,先擇監司,以正守令,則生民幸甚,國家幸甚。且西北守令,皆以武人差遣者,其意有在,而彼武人者,其志,果在於爲國捍禦乎,其志,果在於圖利其身乎?其中,或不無爲國捍禦者,而圖利其身者,什居八九。一朝爲守令,爲閫帥,則惟思所以善事發身,多財致當之計,專以貪饕,爲己任,不取不厭,浚民膏血,回視四鄰,滔滔皆是,無所顧忌,益肆誅求,民散之四方,缺關防重地,豈不寒心?自今以後,雖西北邊地,須以出入侍從剛明淸謹之人,間間差送,又令監司,糾察閫帥之不缺啓聞處之,以爲忌憚懲戢之地,則生民幸甚,國家幸甚。爵賞,所以勸有功也,而或稱軍器別備,或稱賑穀別備,而無功混施,貪夫濫受,臣竊痛之。所謂別備者,非天降地出,而皆出於民之膏血也。何者?彼希功望賞之輩,侵漁百端,頭會箕斂,而又以若干之物,分授官吏,稱以貿易,而官吏無以自辦,散給貧民,以責十倍之直。其他無名徵斂,靡所不至,而恐或他日事覺而獲罪,則推其羡餘,別備軍器若干,以爲自申之地。至於賑穀別備,稱以富民,私債定數,勒捧於一人者,或百餘石,或六七十石,或四五十石,又名以稍實人私債,收捧斗石於民間,使甔石之儲,朝夕之糧,傾竭而納之官,又飢民成冊時,太多其數,瞞報監營,而其分饋實數,則不過三之一,四之三矣。所備穀物,則一依成冊數,會減,而其餘,則盡歸私用。甚者,於監司·御史入官之時,匿其飢民浮氣滿面者,詭令凡民之無菜色者,驅入逢點,以示其善賑無飢色,而乃曰,吾能別備幾千石,吾能賑活幾千名,誇張衒能,構虛瞞報,而蠧國病民,莫此爲甚。此所謂古之民賊,而乃反陞資蒙賞,以激勵他人,臣實未知其故也。自今以後,雖或有別備稱之者,切勿施賞重貽民害,則生民幸甚,國家幸甚。官方,所以董庶事也,而近年以來,不擇初入仕之官,因緣攀附,昏夜乞哀,而得之者,間或有之。至如醫官·算員·錄事·引儀·天文敎授·吏文學官之類,俱收竝進,混廁各司,心懷患失,臨事苟且,文書重記,專委吏胥,而有無虛實,漫不管涉,吏緣爲奸,盡爲偸竊,而公家百物,唯爲紙上之空簿。至於外方物之來納者,吏曰,當捧,則捧,吏曰,當退,則退,其退其捧,一向賄賂之多少。諺所謂進上貫串,人情滿載者,實出於缺苦之辭,而爲官員者,惟恐其姑爲生事,一任其所爲,莫敢出氣以問涉,稟與位署而已,則各司之凋殘,職由於此。缺淆亂,亦由於此,而爲銓官者,每於臨政,常患乏人,缺郞官備擬之際,手執官案,十閱九考,終不得其可人,而缺者,淊淊則奚暇擇其賢否而取舍之耶?不有所變通,則無以肅淸,伏願殿下,董正庶官,無使有混雜之弊,則官方幸甚,國家幸甚。關節,國之大禁也,作書干請,本是士夫可恥之事,而習俗已成,恬不知媿,雖有識之人,間或不免,公道,由是而掃地,私意,由是而滔天,豈不爲寒心之甚者乎?至於詞訟,則尤是民生休戚之所係,而不敢兩造之辭,唯以請囑爲勝負,曲者倖申,直者抱屈,臣竊痛之。自今以後,明立科條,嚴行禁斷,如或有因事現發者,請者施者,竝皆以重律繩之,以杜痼弊,則生民幸甚,國家幸甚。嗚呼,今之民困,甚矣,今之民怨,極矣。其所以傷和氣致災異者,無足怪矣,而果能先擇監司,以正守令,董正官方,以勵廉恥,則變災爲祥,轉禍爲福,特措置中一事,而又其大本,在殿下之一心。夫心者,萬化之原也。書曰,人心惟危,道心惟微,人心道心,初未嘗有二致也。發於義理而粹然無雜者,卽道心而如有一毫雜於形氣之私,則便是人心也。莫危者,人心,而易陷於欲,莫微者,道心,而難明於理,如欲使易陷者,退聽而不能作,難明者,竝著而無間斷。以成就於帝王執中之學,非精之一之之功,無以致之,而其精之一之之法,具在於大學之格致誠正,中庸之明善誠身。今從事於此二書,而爲眞知實踐之地,如大明中天,開眼可覩,周道在前,擧足可履,實非高遠難行之事,自吾之性情形色日用彝倫之近。以至於天地萬物古今事變之多,莫不有至實之理,至當之則,存缺卽所謂天然自有之中也。其爲學次第,自有條理,而其目有五,學之不可不博,問之不可不審,思之不可不愼,辨之不可不明,行之不可不篤,而其中愼思,爲尤重。思者,何也?求諸心而驗有得之謂也。能驗之於心,而明辨其理,欲善惡之幾,義利之判,極其硏精,無少差謬,則所謂危微之故,精一之法,去其如此而無疑矣。伏願殿下,典于學,臣伏覩殿下神聖之資,出於天畀,睿哲之學,進於日新,筵臣無不聳服,而讚歎也,則殿下之於此學,可謂高明,而又能成就之矣。然而愚臣妄意,不可執此而遽以爲能典于學也。夫帝王之學,與經生學子之拘文義工綴緝者,自不同也,而今日筵中之所進講者,不過文字之句絶,章句之訓誥耳。其能以眞知踐實之學,義理精微之蘊,開陳刻析,以盡論思之責者,果誰歟?臣竊瞷殿下,於文字章句之末,則融會貫通,自無礙滯,固無待於筵臣之所進講者矣。必得博選經明行修之人,置諸左右,或召對,或夜對,或開筵之時,以大學之格致誠正,中庸之明善誠身,及心經·近思錄之書,反覆開陳,發明蘊奧。使殿下曉然知爲學之要,存心之本,而殿下,又於萬幾之暇,沈潛講究,反覆紬繹,隨時隨處,念念提撕,釋玆在玆,件件兢業。使萬累衆慾,灑滌於靈臺,五常百行,磨礱乎至善,□息酬應,而涵泳乎義理,懲窒遷改,而懋勉乎誠敬,則自然義精仁熟,欲罷不能,而不自知其入於聖賢中和之域矣。其實踐之效,至於如此,則道成德立,而聖學之終始,致知之本末,具在於是矣。伏願殿下,典于學,且經學與事務,其道自別,經學之士,例多疎迂濶於事情,事務之人,勤幹多能,而未專於經學,故自非聖人泛應曲當者,則經學之士,未必通於事務,事務之人,未必明於經學。伏願殿下,明察於斯二者,日與經學之士,講明聖學,硏究至理,又以事務,委諸幹能之人,使之竭股肱效忠貞,而以殿下之明,又察其賢愚邪正,而進退之,則聖學,以之而日進,至治,以之而可致。惟我殿下,拱己正南面而已,民怨,何由而興,夭變,何自而生乎?臣在鄕曲,備諳民間疾苦,故以民生之困苦,縷縷不已,爲聖學之終始,懇懇仰陳,愚衷所激,言不知裁。伏願殿下,察其愚而垂仁採納焉。臣無任激切屛營之至,謹昧死以聞。
答曰,省疏具悉。爾之誠衷,深用察納,疏中方伯及初入仕擇差之說,誠甚得宜,當申明銓曹,西北守令,非皆以武弁差出,只要衝捍禦之處,以文以武,交差,乃是規例缺更議,留心學問一款,予當體念焉,爾其勿辭察職焉。
上在昌慶宮。停常參,只晝講。
自辰時至申時,日暈。
下直,高敞縣監李恒。
南天澤啓曰,明日常參·經筵,取稟。傳曰,停。
吳斗寅啓曰,行大司憲尹鑴在外,執義權愈奉命在外,掌令柳星三·安如石呈辭,持平任堂上疏受由,持平沈檀式暇,今日以監察茶時之意,敢啓。傳曰,知道。
閔黯啓曰,卽者咸鏡南道監司閔暹,以吾乙足萬戶李蔓,病重罷黜事,啓聞矣。西北邊將,極其寒苦,缺市井子弟,旣已業武,賭得職銜之後,便生厭避之計,居下考而歸者,比比有之,而至於稱以病重,啓聞罷黜,殊涉無忌。況其狀啓中措語,以推捉色吏,則三月不送,爲病重實狀,其病雖重,三朔之間,豈不能發一言起送色吏乎?事之無據,莫此爲甚,南兵使閔暹,請從重推考,其狀啓,似當勿施,竝此仰稟。傳曰,依啓勿施,可也。
南天澤,以都摠府言啓曰,今日入直軍士,當爲中日習射,而兵曹判書參議,依前例不得爲之之意,敢啓。傳曰,知道。
又以都摠府言啓曰,副摠管金東屹,以御營中軍兵試放事,興德洞除標信,進去之意,敢啓。傳曰,知道。
以黃海監司狀啓,海州居忠義衛李尙儉婢服今家,出火,貴業等燒死事。傳于閔黯曰,燒死人等,令本道恤典擧行。
閔黯啓曰,新除授同副承旨李同揆,時在京畿衿川地,斯速乘馹上來事,下諭,何如?傳曰,允。
以京畿監司,大司憲尹鑴,病重上去不得事狀啓。傳于南天澤曰,調理上來事,下諭。
南天澤,以兵曹言啓曰,禁軍等,去四月朔試射時,優等三人,及柳葉箭五中者一人,竝爲別單書入之意,敢啓。傳曰,知道。
又以兵曹言啓曰,頃聞黃海道平山居,別破陣金有昌爲名者,方在母喪,而冒赴今番武科,至參殿試,事極驚駭,令本道監司,推覈報知矣。卽接監司趙師錫回關,金有昌,遭喪赴擧虛實,卽令平山縣査報,則該縣回牒內,有昌之母,死於甲寅四月初五日,冒赴的實之由,面任切隣,竝皆明日納招缺有昌,上京未還,未得推問矣。有昌下來後,招來缺問,則其母,以癸丑十一月初一日身死,上年十一月初一日大祥已過,故赴擧參榜云。有昌喪中冒赴之狀,已露於各人之招,雖以渠所拱,言之,上年初試,開場於十一月初一日,今年正月初五日,始爲罷場,則有昌,缺實在於未終制之前。今方囚禁,以待朝家處分,而有昌,爲先削科,罪狀,令該曹稟處,而當初初試時,都目成給里任,及保擧,竝令本道,推覈啓聞,以爲懲治之地,何如?傳曰,允。
有政。
吏批,判書閔黯進,參判李袤病,參議吳始復未肅拜,左副承旨鄭樸進。,李同揆爲承旨,鄭載嵩爲□曹參議,吳挺昌爲刑曹參議,元梲爲直講,趙益剛爲工曹佐郞,崔應夢爲河陽縣監,李義徵爲繕工監假監役,鄭行百爲健元陵參奉,鄭民獻爲禮曹佐郞,鄭榏爲觀象監提調,睦昌明爲應敎。兵批,判書金錫胄進,參判鄭晳病,參議未差,參知李宇鼎進,右副承旨南天澤進。兵批啓曰,宣傳官柳重起,以諸僚之見汰,雖因渠等之所失,當初旣見侵凌,到今益難晏然,累度呈狀,欲必遞而後已。柳重起,今姑改差,何如?傳曰,允。
以金徽爲中樞府事,權脩爲五衛將,崔良弼爲武兼,林杞爲松浦萬戶,李弘述爲宣傳官,金萬英爲月串僉使,兪是偕爲武兼,朴希明·柳重起·金德遠爲護軍。
大司諫李溟翼,正言李日井·金邦杰啓曰,成均館學正姜山斗,門地卑微,當初分館於成均,已極猥濫,而去秋,以本館奴婢推刷官,差往湖南,自詫別星,到處作弊,或於守令相見,至行公私禮,其無識可笑之事,不一而足,而又憑公營私,侵責奴婢,多受賂物,皆唾罵羞與立談。如此之人,決不可仍置衣冠之列,請成均館學正姜山斗,削去仕版。新寧縣監金萬增,居官以來,專事橫斂,而迷惑隣邑娼妓,留置別堂,因廢衙縱酒,不顧官事,吏緣爲奸,貽害民間,闔境嗷嗷,如在水火。如此之人,不可使一日在官,請新寧縣監金萬增,罷職不敍。答曰,依啓。金萬增事,更加詳察,處之。
議政府左議政權大運箚,伏以臣,酷被詬辱,罪名至重,敢陳情悃,輒蒙溫諭,臣誠惶感,置身無所。區區廉隅,有不暇顧,固當從他笑罵,承命奔走,而臣年迫七十,衰病已深。又於前冬,奉使出疆,萬里驅馳,經年始歸,痰火升降,百症交侵,必得解職調治,可保殘喘,而復命之後,缺値客使疊到,祔廟迫近,不敢言病,黽勉供仕,以至于今矣。玆者火熱內烘,咳喘極盛,左脇作痛,坐臥牽引,食不知味,夜不得寢,精神昏瞀,筋力殆盡,種種諸症,難以毛擧,老人疾病,發於積傷。此非藥味之所可得效,旬月之所可得瘳,委頓床席,差歇無期,瞻望象魏,只自隕涕。且臣於事務,都不通曉,至於軍旅之政,尤所眛眛,而御營都提調之任,忽及於臣,聞命驚怛,不知所達。卽今首相,方帶體府體臣,兼管兩局,事□然,而終始力辭,必遞後已。臣心不安,已不勝言,恩命之下,又是越次,揆以彼此,俱難冒受。伏乞聖明,悰察臣病勢,將臣本職及兼帶御營都提調之任,遞改,以安微分,以幸公私,千萬祈祝之至。取進止。答曰,省箚具悉卿懇。已悉於前後箚批,御營提調之任,何必固辭?卿其安心勿辭,調理行公。
刑曹判書睦來善箚,伏以臣,近緣賤疾諸症,一向苦劇,百藥無效,委頓床席,晝夜叫痛,眞元日以消削,神精,日以昏脫,萬無復起供職之望,呈單,而終被退却,陳疏,而未蒙恩許,惶悚悶迫,欲死無地。自惟微臣,斷斷無他,而當此聖明新化之初,知遇之盛,寵擢之隆,迥出臣隣,夐越涯分,臣雖冥頑,有同土木,豈不知銜恩感激,銘心鏤骨,以之死生,而仰報其萬一哉?唯是臣素有風病,根抵於十年之前,沈痼歲深,殘敗日甚,少失將攝,宿痾轉作,自分廢疾,以畢餘年。曾忝本職,積有所傷,繼以西關再行之餘,舊患新,益□迭侵,而誠忱所切,不敢告病,抑而供職,危敗增劇。近來病勢極苦,轉成懸癰,半膿半堅,痛苦刺割,耳聾滋甚,缺且盛,表裏沈痼,不分人語,左脚濕瘡,不至熾爛,轉動缺不得任意。藥餌鍼灸,一時竝施,少無寸效,日就危篤,飮啖幾至全廢,奄奄垂盡之狀,醫者,視而危之,親舊,缺之,此實衆所共知者也。臣之所患諸症,若不至於十分缺曷敢爲引疾圖免之計,而自取其辜恩不忠之誅哉?矧伊刑部之責,尤非替曠之地,而臣病廢仕,已缺其間緊務之積滯,獄囚之未決者,當復幾何?念及欲狂,寧欲溘死,而不得者也。臣聞大臣,亦知臣之病重實狀,而深以刑部之廢事,爲慮云,而唯政院,不諒,退斥辭單,使不得登徹於紸纊之下,不亦悶乎?臣不敢言病私室,自速怠職之罪,不得不冒萬死哀籲於宸嚴之下,伏乞聖慈,特加矜察,亟遞臣本職及兼帶經筵之任,以幸公私。取進止。答曰,省箚具悉。卿之所患,若非難醫之疾,不可以此輕遞,卿其勿辭,調理察職。
巳時丙辰五月十六日,上御經筵廳,晝講。知事洪宇遠,特進官申汝哲,參贊官鄭樸,參贊官李堂揆,檢討官李聃命,假注書朴慶後·李泰龜,記注官李磗,記事官李漢命,輪對宗臣淸川君濂·靈順正李浟,入侍。
上讀前受音,自公孫丑問曰夫子當路,至惟此時爲然一遍。李堂揆,進講,自公孫丑問曰夫子加齊之卿相,至而又害之,上受而讀之一遍。堂揆,仍釋其義曰,公孫之問,專在於不動心。乃曰,夫子雖得位而行道,亦無所恐懼疑惑者乎?孟子,引古之人,以示不動心之意,如此。至知言章。李聃命,推演其說曰,知言,是養氣之要,必須知言,然後義理昭著,是非邪正,無有不明,而浩然之氣,漸至於□矣。堂揆,繼而曰,論語亦曰,不知言,無以知人,苟知言,則可以知人矣。上曰,然。至其爲氣也至大章。聃命曰,以直養而無害,則與曾子之言,合矣。上曰,是與自反而縮之義,同乎?聃命曰,然。洪宇遠曰,自反而縮之義,甚切於聖學,自上凡事,必自反而以直爲之,則萬事得其當矣。堂揆曰,處事得宜,則人心自服,安有人心不快,而能治其□者乎?至必有事焉而勿正章。聃命曰,此言亦有照□者,與上文所謂非義襲而取之者,相符矣。堂揆曰,必有事焉而勿正,是作事無間斷之義,而亦所謂無固無必之意也。上曰,宋人說,蓋是譬喩,而甚爲切著於此也。聃命曰,凡事缺不能集義爲之,而强制其心,襲而行之,則不唯不能不動心,卒不免正助之病,而自歸顚妄之域,是何異於揠苗者乎?又曰,學問之道,無他,其要,只在於優游涵養底工夫,而帝王之學,尤有所不易者矣。何者?居深宮之中,接賢士大夫之時,少,親宦官宮妾之時,多,此所謂一日暴之,十日寒之者也,又有朝夕講磨,孜孜不輟之功,然後庶可以優游涵養,而入於聖域矣。然而今者,若以一日之內,言之,與筵臣講論之時,不過晝講一時,而其餘十一時,無非深宮宴閒之頃。且視事頉稟之期,不遠伊邇,當此盛暑,雖不必每每開筵,或於朝晝無事之暇,月夜不寐之辰,命召近侍,引對便殿,如綱目·近思錄·大學衍義等書,使之相與講論而聽之,則不唯治理之中,有所裨益,其在攝養之道,不無少助矣。講罷。宇遠進曰,頃間上候未寧,厭進水刺矣,今復何如?上曰,近來,則頗歇矣。宇遠曰,日氣漸熱,限聖候差復間,五日一開筵,則幸甚。上無發落。聃命進曰,實錄廳之事,臣有所懷,敢達矣。先王實錄,是何等重事,而設廳以來,亦過缺矣。聞其所撰出者,才過己亥年云,事之積緩,莫此爲甚,禮曹判書洪宇遠,亦以本廳堂上,今方入侍,而大槪公務擧行之餘,在家往來之際,自然虛費歲月,則撰修之役,宜乎不能速就矣。若於本廳,使諸堂上直宿,掃除他務,專意撰出,則可矣。上曰,職事,各有緊歇,直宿之際,不無拘礙者矣。聃命曰,如兵曹判書金錫胄者,職事甚繁,誠爲難便,其餘,則不必拘礙矣。宇遠曰,方今時事,亦未知其如何,從速撰出,誠爲合當,而以今觀之,明年春間畢役,又未可期也。堂揆曰,我國之事,元不着實,類多如此,自上宜有警責之道矣。上曰,己亥·己丑,則撰修之役,皆畢於大祥之前,而今番,則遲滯如此,事極未安,其令任事諸臣,各別惕念,從速撰成事,申飭可也。出擧行條宇遠曰,當初直爲撰出,則好矣,而以刪節之故,尙此遲延矣。聃命曰,國朝故事,臣亦聞之矣。粤在世祖·成宗朝,鄭麟趾等,有撰修之事,而自上待之之道,極其備至,至於三日一推牛,至今以爲盛事,而傳說云矣。乃者仕進撰修之人,自家傳食之際,日氣甚熱,食味易變,年老之人,以是難堪,若自公家,供具以饋,而使專其責則好矣。上無發落。宇遠曰,摠裁官出仕後,當爲稟旨變通矣。然如兵判金錫胄,其年尙少,而甚爲多病,不能數數往來,堂上不得備員,故稽遲至此,若加出一員,使之同力撰修,則事甚便當矣。上無發落。上曰,經筵官罷出,宗臣招入。史官李泰龜,承命出去,引入宗臣,宗臣淸川君濂·靈順正浟,入坐次,誤坐於史官座。上曰,宗臣坐次,誤矣,一則君,一則正,坐次不當如是。承旨,指示坐次,坐始定。上曰,一人進來。濂進前,上命起坐。且曰,若有所懷則陳之。對曰,臣頃得死病,再生之餘,得蒙天恩,入侍咫尺,恩榮罔極之外,更無可陳之懷矣。上曰,退去。一人又爲進來,有所懷則陳之。浟〈進〉前對曰,臣本無知識,無可陳之懷矣。上曰,誰之子耶?對曰,臣卽靈豊君湜之第五弟也。上曰,退去。仍罷出之際,淸川君濂,自正門出去。承旨鄭樸進曰,濂,出不當出之門,推考何如?上曰,事則然矣,不至大段,勿爲推考。遂罷出。
上在昌慶宮。停常參·經筵。
王大妃殿誕日,大殿,政院·玉堂問安。答曰,知道。大王大妃殿問安。答曰,知道。王大妃殿單子問安。答曰,知道。中殿問安。答曰,知道。
大殿,二品以上問安。答曰,知道。大王大妃殿問安。答曰,知道。王大妃殿問安。答曰,知道。中殿問安。答曰,知道。
鄭樸啓曰,明日常參·經筵,取稟。傳曰,停。
又啓曰,今二十二日,輪對日次,取稟。傳曰,爲之。
吳斗寅啓曰,守令未署經者,多至三員,而憲府不得備員,開坐未易云,當此方農之時,外方下人,久留京中之弊,不可不慮,憲府呈病不出之員,竝卽牌招,使之今日內,署經,何如?傳曰,允。
南天澤,以武臣堂上朔試射所差備官,以試官意啓曰,今日臣等,以試官,來會試所,而雨勢如此,不得爲之之意,敢啓。傳曰,知道。
以黃海監司趙師錫,以罪人南奉善,蒙宥已久,而置諸稟秩中,待罪狀啓,傳于吳斗寅曰,勿待罪事,回諭。
掌令柳星三·安如石,持平沈檀啓曰,左承旨丁昌燾,加資還收事,連啓。臣等,伏見江原道暗行御史柳命堅書啓,前春川府使趙遠期,濫刑殺人之狀,極其明白,爲監司者,所當從實啓聞,據法處置,而本道監司趙䃏,再定檢屍官,杖斃實因,枚報之後,曲爲遠期地,至令本官題給米布,徑先埋葬,其爲撓覆之計,此誠前所未有之事也。御使推問之際,別杖亂打之說,旣出於刑吏之所供,則遠期,乘醉濫刑之罪,固無可恕之道也。當初本官之稱以笞敎者,實是免罪之意,而䃏,何乃偏聽本官瞞告之言,掩置推官實因之報,使非罪殞命之人,終不得暴其冤哉?其枉法周遮之狀,殊極駭然,掌一道風憲之任者,爲此疲軟苟且之擧,則其何以嚴明法律,憚壓守宰乎?請江原監司趙䃏罷職。伏聞頃日筵中,有魚壽遠之子應瑞,刑推之後,定配之命,臣等,竊以爲不然也。凡按獄之體,苟有疑端,則必當鉤問其實狀,而今此應瑞現捉私書中,至有忍杖不服,一諉昌漢等語,此固爲人子所不忍言者,已極痛駭,而欲其父忍杖而不服,則其必有所服之言也,明矣。固宜嚴刑窮覈,期得隱情,而乃於獄事未決之前,端緖旣露之後,只以不孝之罪,徑施定配之罰,其在治獄之道,不可如此也。請還收魚應瑞刑推後定配之命,移送禁府,各別嚴刑鞫問。司饔奉事李敏及,本以庸闒之人,性且貪鄙,去秋差往本院,柴場摘奸之時,到處受賂,任意撥去,其貪殘不能給賂處,則雖父子兄弟之同居一家者,每名立戶,各缺石,民怨藉藉,至今未已。如此鄙瑣之人,不可仍置,請司饔奉事李敏及,汰去。答曰,依啓。應瑞缺問獄事,蔓延,傳相告引,竝爲未妥,勿煩。趙䃏,缺觀其緘辭處之。凡爲都廳者,有功酬勞,而況今築役,時月之經營,比他最重,酬功報勞,宜乎爲之,不允。
大司諫李溟翼,正言李日井·金邦杰啓曰,新寧縣監金萬增,居官以來,專事橫斂,而迷惑隣邑娼妓,留置別堂,因廢衙縱酒,不顧邑事,吏緣爲奸,貽害民間,闔境嗷嗷,如在水火,南來之人,無不喧傳,有何更加詳察之事乎?如此之人,不可使一日在官,請新寧縣監金萬增,罷職不敍。慶尙道都事沈濡,列邑到處,沈酗酒色,可駭可愕之事,不一而足,而巡到密陽府,駄其所狎妓,偕往三浪江船遊。又題名三妓,急時招致,而三十里往來之間,時刻稍緩,束縛禮吏,刑推之際,妓輩,適至而乃解,只設別茶啖,達夜淫虐。當此國恤之日,何敢恣意沈湎,若是其無忌憚耶?如此無行檢之人,不可一日仍置其職,以貽士夫之羞恥,請慶尙都事沈濡,削去仕版。答曰,依啓。沈濡事,廣加詳審處之。禮曹參議柳命天疏,伏以臣心痛,不暇緩聲,不敢以缺例讓,有所煩達,請以煎迫之情,略暴其槪焉。臣老病母,缺月念間,症患猝劇,久在萬分之域,而伏蒙恩遞,專意救護,四月初,暫得差路,而緊歇無常,久未離褥,居常有難言者。隷院春間之除,荐降於此際,而辭疏見阻,虛帶已久,一向稽謝,分義未安,不得不黽勉出肅,欲趁親病差歇之時,以爲供仕之計矣。不料母病,自去月晦間,復發,數朔積敗之餘,似瘧非瘧,症勢尙劇,八十老人之病,轉輾危篤,尙不向差,扶護病側,腸焦心爛。以此本少之坐,旣不得趁赴,陪祭之班,亦未能進參,癏曠之極,罪戾亦多。伏乞聖慈,憐臣煎迫之情,諒臣悶蹙之勢,亟許遞改臣職名,以救母病,以便公私,則不勝幸甚。臣無任屛營祈懇之至,謹昧死以聞。答曰,省箚具悉。爾其勿辭,救護母病。
吏曹參議吳始復疏,伏以臣本空疎,百無一長,從前歷敭,無非忝竊,而今玆新命,尤出於萬萬夢寐之外,臣誠缺實,不知所以,人器不稱,自有公議,臣不敢費辭,缺決難冒,而大不安者,玆不得不瀝血陳懇焉。夫官人之缺驟無漸,臣之爲卽本曹,未及周歲,遽又置之於佐貳之任,缺顚倒,私分踰越,不有人非,必致鬼責,豈非可懼之甚者哉?雖缺歷華貫之人,逮升貂玉之列,又必試之以履歷,詢之以名缺實俱優,物情允協,然後始疑於淸班,而至於本任,尤是極選,缺掄揀之議,其責之不輕而重也,較然矣。屈指諸彦,不無其人,缺乃如臣者,反居其先,論陞資,則屬耳,語歷職而蔑如,況其才分,又下人萬萬者乎?私悃踧踖,固不暇論,朝家政體,亦不當如是乖舛,雖被重何,斷無冒出之理。伏乞聖慈,俯察危懇,亟收成命,以重名器,以安微分,不勝幸甚。臣無任戰慄祈懇之至,謹昧死以聞。
答曰,省疏具悉。爾其勿辭,從速察職。
上在昌慶宮。停常參·經筵。
下直,懷德縣監潘潤沂。
鄭樸啓曰,明日常參·經筵,取稟。傳曰,只晝講。
南天澤啓曰,吏曹郞廳來言,臺諫有闕,政事,取稟。傳曰,明明日爲之。
藥房提調臣閔熙,左副承旨臣鄭樸啓曰,大缺日,日氣陰濕,伏未審聖體調攝,若何?慈殿氣候,亦何如?臣等,憂慮未弛,敢來問安。答曰,慈殿氣候安寧,予則與前稍愈矣。大王大妃殿問安。答曰,知道。
王大妃殿問安。答曰,知道。
中殿問安。答曰,知道。
南天澤,以都摠府言啓曰,副摠管鄭樸,除標信,刑曹坐起進去之意,敢啓。傳曰,知道。
又以戶曹言啓曰,本曹郞廳,各有所掌,缺以夜繼日,不離看檢之事,故正郞朴守儉,豫備兼春秋,勿爲啓下事,前已草記蒙允矣。今又豫備啓下,長在闕內,本掌職任,未免曠廢,朴守儉兼春秋豫備,卽爲頉下,今後更勿啓下,使之專意本務,何如?傳曰,允。
大司諫李溟翼,正言李日井·金邦杰啓曰,慶尙都事沈濡,列邑到處,沈酗酒色,可駭可愕之事,不一而足,而巡到密陽府,駄其所狎妓,偕往三浪江船遊。又題名三妓,急時招致,而三十里往來之間,時刻稍緩,發遣禮吏,束縛刑推之際,妓輩適至而乃解,至設別茶啖,達夜淫謔。當此國恤之日,何敢恣意沈湎,若是其無忌憚耶?此非泛然風聞之比,南來之人,無不喧傳唾罵,有何廣加詳審之事乎?如此無行檢之人,不可一日仍置其職,以貽士夫之羞恥,請慶尙道都事沈濡,削去仕版。凡田稅·大同直納之邑,雇船載運,則收捧船價於民間,以給船主,例也,而藍浦縣監南宮奕,稱以田稅,大同載運,以民力別造二船,及至載運時,船價米百餘石,依舊收捧,以爲私用。其他貪虐之事,不一而足,闔境倒懸,怨讟載路,請藍浦縣監南宮奕,拿問覈處。定山縣監黃克順,年垂七十,昏耗尤甚,政無細大,皆委下吏,官用雜物,不知出入。鷄雉·燒木,或一年再捧,田稅·大同捧上時,使船人執其平木,恣意高重,納一石者,必以十七八斗,乃得准納。又留置自京流寓者韓姓人於衙中,凡詞訟政令,從其言,害及民間,爲一縣巨弊。如此昏不省事之人,不可使一日在官,重貽民瘼,請定山縣監黃克順,罷職不敍。答院曰,不允。削版事,依啓。
掌令安如石啓曰,人主勵世之道,唯在於爵賞,雖一資半級,其不濫授也,明矣。左承旨丁昌燾,以大興城監董之故,有特爲加資之命,臣竊以爲訝也。凡都監任事之臣,或蒙陞資之恩者,非但前例爲然,蓋所以重其事,非今日築城之役,所可比擬者也。昌燾,累月監董之際,雖粗有奔走之勞,此不過職分內事,殿下,如必欲酬之,則亦豈無當施之典,而乃於常格之外,遽畀以卿月崇資,有若循例應行者然,其在惜嚬笑,重名器之道,決不當如此也。昔在仁廟朝,南漢築城也,故完豐府院君李曙,承命監董,歲周而告訖,其功役之巨,日月之久,實有倍於今番之役,其時亦未聞有加資之事。今此昌燾,有何可酬之功,有何可據之例,反乃有此無前之誤恩也哉?物情皆以爲駭,請承旨丁昌燾,新授加資,亟命還收。臣伏見江原道暗行御使柳命堅書啓,前春川府使趙遠期,濫刑殺人之狀,極其明白,爲監司者,所當從實啓聞,據法處置,而本道監司趙䃏,再定檢屍官,杖斃實因,枚報之後,曲爲遠期地,至令本官題給米布,徑先埋葬,以爲掩覆之計,此誠前所未有之事也。御史,方推問之際,別杖亂打之說,旣出於刑吏之所供,則遠期,乘醉濫刑之罪,固無可恕之道也。當初本官之稱以笞殺者,實是免罪之意,而䃏,何乃偏聽本官瞞告之言,掩置推官實因之報,使非罪殞命之人,終不得暴其冤哉?將一道風憲之任者,爲此疲軟苟且之事,其何以嚴明法律,憚壓守宰乎?其枉法周遮之狀,昭然無疑,別無見其緘辭後可處之道,請江原監司趙䃏,罷職。臣昨以魚應瑞還收定配缺鞫問,有所論列,而伏承聖批,以獄事蔓延,傳相告引,竝爲未妥,爲敎,臣竊以爲不然也。凡按獄之體,苟有疑端,則固當鉤覈,期得隱情,豈可缺其蔓延,而不究其實狀乎?今此應瑞,現捉私書缺至有忍杖不服,一諉昌漢等語,此固人子所不忍者,而欲其父忍杖不服,則其必有所服之言也,明矣。乃於獄事未決之前,端緖旣露之後,且以不孝子之罪,徑施定配之律,其在治獄之道,決不可如此也。請還收魚應瑞刑推後定配之命,仍令移送禁府,各別嚴刑究問。答曰,更勿瀆擾。趙䃏事,雖有周遮掩護之罪,當此方農,掌一道承宣之任,不可輕遞,不允。
上在昌慶宮。停常參,只晝講。
夜一更二更,月暈。
有霧氣。
鄭樸啓曰,明日常參·經筵,取稟。傳曰,只晝講。
南天澤,以都摠府言啓曰,今日入直軍士,當爲中日習射,請出標信。傳曰,知道。
閔黯啓曰,注書兪夏謙,近得痢疾,症勢頗重,不能仕進,當此缺開筵之日,入侍時,不可不備員,假注書,限調理差出,何如?傳曰,允。
李立紀爲假注書。
吳斗寅,以義禁府言啓曰,以江原道暗行御使書啓,刑曹粘目,前缺數字信移本府處置事,允下矣。曺信,時在仁〈?〉地,依例發遣府羅將,拿來,何如?傳曰,允。
答刑曹判書睦來善箚曰,省箚具悉。卿之疾病,缺本職,當許遞焉。
答吏曹參判李袤疏曰,省疏具悉。卿其勿辭,調理察職。
晝講入侍時,假注書李立紀,在外,他假注書差出事,榻前定奪。
權珪爲假注書。
南天澤,以都摠府言啓曰,今日入直軍士,中日習射事,標信命下矣。雨勢如此,不得爲之之意,敢啓。傳曰,知道。
答右議政許穆疏曰,省疏具悉。卿之上來,屈指而待之,今觀疏牘,甚用慮念,卿其安心,善攝就道,毋負至望。仍傳曰,遣史官傳諭,遣御醫持藥物看病。
南天澤,以戶曹言啓曰,聖缺倉漕船,到泊於京江,臣等,今日出往點檢事,昨已入啓矣。卽接倉官所報,則江水大漲,許多船隻,不能泊於一處,點船處所,亦且沈水云,姑待水退,出往點檢之意,敢啓。傳曰,知道。
事變假注書李泰龜病,代沈橃爲假注書。
正言李日井啓曰,凡田稅·大同直納之邑,雇船載運,則收捧船價於民間,以給例也,而藍浦縣監南宮奕,以田稅·大同載運,以民力別造二船,及其載運時,船價米百餘石,依舊收捧,以爲私用。其他貪虐之事,不一而足,闔境倒懸,怨讟載路,請藍浦縣監南宮奕,拿問覈處。定山縣監黃克順,年垂七十,昏耗已甚,政無大小,皆委下吏,官用雜物,不知出入。鷄雉·燒木,一年再捧,田稅·大同捧上時,使船人執其平木,恣意高重,納一石者,必以十七八斗,乃得准納。又留置自京流寓者韓姓人於衙中,凡詞訟政令,一從其言,害及民間,爲一縣巨弊。如此昏不省事之人,不可使一日在官,重貽民瘼,請定山縣監黃克順,罷職不敍。答曰,依啓。
掌令安如石啓曰,左承旨丁昌燾加資,亟命還收。江原監司趙䃏罷職。請還收魚應瑞刑推後定配之命,仍令移送禁府,各別嚴刑究問。缺數字金孝曾等三人,守令除授之命。答曰,毋煩。李尙植等,已試三四邑僉·萬戶,則此非元無履歷,仍其功勞,特除百里之任,其於國體,無傷也。趙䃏事,依啓。啓辭與前啓同
巳時丙辰五月十九日,上御經筵廳,晝講。知事閔點,特進官慶㝡,參贊官吳斗寅,參贊官李堂揆,檢討官柳命堅,假注書朴慶後·李泰龜,記注官李磗,記事官李漢命,輪對宗臣綾洲副正侃·夏川副正椅,入侍。上讀前受音,自公孫丑問夫子加齊之卿相,至而又害之一遍後,李堂揆,進講,自何謂知言,至未有盛於孔子缺又講章下註,仍釋大文。上受而讀之音一遍,堂揆,講其文義,至何謂知言缺曰,我有公平正直之心,而以察乎人,則言之是非,心之邪正,莫逃於鑿空衡平之中矣。柳命堅曰,夫言者,心之缺也,其心術正,則言語亦正,心術邪,則言語亦邪,故缺詖淫邪遁之辭,可知其蔽陷離窮之歸矣。閔點曰,心無偏蔽,然後可以知彼之言,而知言之道,缺當勉强者也。上曰,不知言,無以知人,信乎,知言之不容已,缺數字命,則不能也。點曰,其章下註,亦釋其義矣,缺數字欲使學者,務本抑末之意也。至姑舍是。點曰,缺姑舍是,孟子,非以顔子爲不足學,而不欲自處缺所欲學者,乃孔子,故不欲自畫而不進也,人之立志,不可不如是也。上曰,然。舜何人也,我何人也,有爲者,亦若是,其立志,不可不如是也,雖以堯·舜爲期,尙難進步於堯·舜,而其自處甚卑,而能有爲乎?命堅曰,聖敎至當矣。人缺之所當法者,固莫如堯·舜,決不可謂之高遠難行,而其自處卑下也。上曰,此章,比之觳觫章,其難易何如?命堅對曰,以心缺工夫論之,比之觳觫,爲尤切矣。講訖。命堅進曰,近來上候,亦頗未寧,而猶且逐日開筵,殿下之於學,非不勤矣。以臣等蒙學蔑識,顧缺數字發聖心,裨補聖德,待罪論缺數字懼,第念爲學之方,不但用力於所講之書,而缺在閒燕無事之頃,旁搜書吏,博考古事最是缺而其中明儒薛瑄,學問醇粹,所著讀書錄,甚切缺披覽之資也。上曰,其書一冊,入之。命堅曰,此冊,有鄕板,而字劃頑缺不分明,不合於御覽,令善寫寫字官,正書缺則好矣。上曰,字劃,雖不分明,鄕板,爲先入之,一件,令弘文館缺後,書入可也。上曰,經筵官退出,輪對宗臣招入。史官李泰龜,承命出去,引入宗臣。上曰,一人進來。綾洲副正侃,進前俯伏,上命起坐。且曰,有所懷,則陳之。對曰,素乏識見,無可陳者矣。上曰,汝年幾何?對曰,乙丑生也。上曰,退,一人又進。夏川副正椅,進前。上曰,誰之子耶?對曰,臣卽靈恩君涵之子也。上曰,有所懷,則陳之。對曰,臣年少識蔑,無可陳者矣。上曰,退。吳斗寅曰,卽者受點假注書李立紀,今方在外云,此人遞之,他假注書差出,何如?上曰,依爲之。遂罷出。
刑曹判書睦來善箚曰,伏以垂死病臣,實缺數字之望,瀝血陳懇,乞蒙恩褫,不惟不許,反下溫批,缺難醫之疾,不可輕遞爲敎,臣奉讀未了,惶感交至,不知死所。臣之病勢,若不至於死生關頭,則何敢不仰體聖上責任之至意,而强引微恙,託爲重病,以圖自便之計也。所患諸症之中,生腫之處,最是危方,內漸腐膿,外甚黑毒,熱方肆熾,如洪爐,痛若刺割,晝夜苦劇,欲缺數字難支活,不罷,則膿無潰處,醫者,亦不得容其術,而只治之外瀉,此豈非難醫之疾乎?調治累日,一向危篤,全缺數字中氣大虛,對人言語,荒澁無倫,奄奄若絶,昏昏不省,無□所致,恐無回甦之勢,不亦戚乎?臣以賤疾之故,久廢刑缺區區憂憫,難可勝喩。況此時何時,而乃敢養病私室,缺日以速癏曠之誅哉?言念及此,惶恐欲死。且臣犬馬之缺數字旬,閱月辛苦,心虛氣奪,若不保朝夕之命,瞻望缺切憐悼,使臣調理之命,實出欲生之眷,而缺數字扶曳行公之勢,則亦安敢煩瀆於震嚴,缺數字伏乞聖慈,曲加矜察,將臣本職及兼帶經筵,缺數字賜遞改,以延臣將盡之危喘,不勝至幸。取進止。吏曹參判李袤疏曰,伏以八十老臣,在世亦幸,此缺數字之年乎?然臣强束殘骸,扶曳從仕,老醜之狀,蹣跚缺數字人笑囮,臣非不知,而聖主難逢,知遇不世,受恩罔極,報答無路,顧瞻世道,日益難理,爲國一死,是臣素缺也。一向貪戀,不敢言退者,豈但爲利祿之榮哉?自缺憂衰病侵尋,頤頰之腫,其大如拳,鍼藥數月,幸缺數字生,加以癨痢兼作,吐泄不止,瘧疾又劇,寒熱交戰,氣息奄奄,餘症種種,此皆一經大病之後,氣血俱敗之所致也。佐貳銓衡,決知非養病之坊,故屢呈告而輒見却,召牌臨缺違不俟駕之義,故三缺上章,而又見却,雖緣疾痛,實缺逋慢,席藁私室,恭俟嚴譴而已。仍竊伏念缺經筵,爲任最重,自非老師宿儒,其誰能敷陳缺聖德,以開太平之基也?如臣衰敗,猥忝是職,學術缺暇論,而趨蹌殿陛,呼吸短促,入侍筵席,心神怳惚,缺出,僅免顚仆,亦已聖明之所下燭,況新經大腫,百疾□乎?扶杖試步,軟脚難耐,有時起立,輒復仆地,瞻望尺天,若隔前生,知臣者,謂臣已老,不可抑行,不知臣者,謂臣舊缺欲詢,玆臣之情勢,尤可戚矣。當此典學不怠,晝講頻開之日,經幄之官,不可暫曠,而虛帶萃銜,已經四朔,百爾缺萬無是理,雖欲更近前席,密邇威顔,其於筋力不逮,何哉?飭辭託疾,以圖自便,臣雖無狀,死不忍爲此,缺伏乞聖慈,曲加體諒,先削臣經筵,仍遞臣本職,以幸公私,不勝幸甚。臣無任瀝血祈懇戰灼之至,謹昧死以聞。議政府右議政許穆疏曰,伏以聖德不遺老臣,缺優渥,前古所無,還鄕之後,遣近侍敦諭,上缺感激恩命,祀事已過,方將啓行,强力衰病,缺而臣在京時,宿病沈綿,兩足麻痺,連灸不缺所已知也。逢暑濕加甚,甚則頹然廢臥,喘急缺數字口,當午,則欲嘔,不得已臨行姑停,以觀少愈,缺稽留。臣罪萬死,不勝惶恐待罪隕越之至,謹昧死以聞。
上在昌慶宮。停常參,只晝講。
下直,仁川府使鄭缺。
有政。吏批,判書閔熙進,參判李袤病,參議吳缺未肅拜,右副承旨鄭樸進。
兵批,判書金錫胄進,參判鄭晳病,參議鄭載嵩未肅拜,參知李宇鼎進,同副承旨南天澤進。
吳斗寅啓曰,明日常參·經筵,取稟。傳曰,只晝講。
鄭樸啓曰,副摠管鄭之虎,除標信,缺坐起進去之意,敢啓。傳曰,知道。
閔黯啓曰,近日廳中,位甚不齊,事多苟簡,今日政,差出承旨,牌招察任,何如?傳曰,允。
吏批啓曰,刑曹判書缺數字府西壁,竝擬,何如?傳曰,允。
又啓曰,江原監司,今當差出,擬望之人乏少,守令竝擬,何如?傳曰,允。
吳斗寅啓曰,行大司憲尹鑴在外,執義權愈奉命在外,缺數字柳星三呈辭受由,掌令安如石式暇,持平任堂缺由,持平沈檀呈辭,今日監察茶時之意,敢啓。傳曰,知道。
答左議政權大運箚曰,省箚具悉卿懇。卿位至台斗,鼎軸不可閑曠,微有身恙,如非大段,雖連十書,決難釋負,卿勿撝謙,從容調理行公,以副予意。
吏批啓曰,新除授龍潭縣令張瑱,居在醴泉地,而以未經痘疫之人,行路多有畏忌之患,不得上來云,旣已缺數字曠官有弊,依法典罷黜,何如?傳曰,允。
吏批,以鄭載嵩爲右副承旨,睦昌期爲司諫,吳廷昌爲大司成,吳始大爲兵曹佐郞,嚴緝爲慶尙都事,南大河爲德源府使,鄭榏爲刑曹判書,鄭錀爲江原監司,柳蘊缺縣監,趙嗣文爲定山縣監,安根爲藍浦縣監,缺數字同知義禁府〈事〉,吳始震爲司饔奉事,李碩馨爲缺數字奉,黃錫爲繕工假監役,郭世楗爲刑曹正郞,金德遠爲兵曹參知,李英甲爲戶曹正郞,權瑍爲兵曹正郞,睦來善爲副護軍,張應一·李同揆·禹昌績爲副護軍。
答福善君箚曰,省箚具悉卿懇。向日敬思殿享官宗臣,予曾欲除拜都正,而尙未果焉。卿辭缺是,正如我心,令該曹擧行焉。冕之不施大何編係缺名甚重,法不可遽爾賜還,而第念母子相離,已至缺情可慼矣。特施三宥之義,令該府放釋,元忠,缺親親諸宗之義,卽當封君焉。
鄭載嵩,以戶曹言啓曰,今日政,新除授本曹正郞李英甲,時在慶尙缺地,當此多事之時,不可等待其上來,今姑改差後,缺在京無故剛明有幹局者,令該曹極擇差缺充,何如?傳曰,允。
福善君柟箚曰,伏以凡宗班之職,無論嫡庶,缺數字義,則封君,是法也。日者,行海城副守臣元忠之加資,缺數字例封君無疑,而遽因未經都政,終不得封。厥後元忠,缺呈上言,援例請封。又爲該曹之所防啓,臣實異之。缺異之。夫君是二品應封之爵,都正,卽堂上特除之職,爲缺者,在我固榮耀,而至於封君與否,斷斷然不關於此缺祖宗朝古事言之,三百年來,曾未嘗有一人陞正義,而缺數字職者,況近來直以行正行守封君者,指亦不勝屈,舊缺旣如彼明甚,近規又如此章章,則臣未知元忠之不得此缺爲,何所據而然乎?伏望殿下,更命該曹,依例封君,缺宗人之望。且魂殿享官,責任甚重,三年一心,朝夕缺後,可保其無事,是以朝家所施之賞典,夐出尋常,缺亥己丑己亥以來,堂下宗臣之當是任者,皆卽爲缺之命,此不唯酬其勞而已,蓋所以重享祀,然缺敬思殿享官,花春都正臣㵾,行林原正臣杓,缺數字典陛資,而三朝已行之規,猶有所未盡,缺數字文藝,得拜都正,亦非係享官事也。至若杓則缺列,古今事同不同,宜殿下垂省處也。臣愚誠願缺列聖施爲之規,而毋墜焉,不勝幸甚。仍伏念帝王爲缺亶在於刑賞得中,有功者,固不可不賞,有罪者,亦不可不刑,而若乃公族,則禮有三宥之文,又有馨於甸人之缺數字大法大義,亦可知矣。前耽溪守臣冕,曾在孝廟缺酒,詈及嫡母與妹,遂竄配於遐裔者,二十年于玆,厥缺數字竄無所惜,而第有憐憯不忍者,渠之累次移配之缺邊海坎濕之鄕,瘴氛所侵,三子先死,渠亦病谻,死缺其不免爲暴露之尸,斷可知矣,恐非所以磬於甸缺也。且聞其八十病母,老甚不能隨子,日夜號泣,朝夕缺冕之悖行,死或宜矣,而母因子死,寧不怜惻乎?況當初缺之不置冕於大辟者,體有三宥之義,而欲其生之,盛缺祖,旣欲其生,而不置於辟,則今彼母子孫五人之死,缺殿下所怜念處乎?在先朝十四年,特念其可缺數字放釋之命,好生大德,人孰不欽仰而惜乎?其時,臺缺法不徐究之,竟請還收,得允而後已。今則日月又加,缺且其身,已作未冷之尸矣。雖或賜環,庸何傷於執法缺哉?伏願殿下,參以情法,特恕宥之,使其母子,得缺一息未絶之前,俾知大聖大德澤無所不及,豈不偉缺不盛哉?臣以無似,猥忝有司堂上之任,旣有所懷,不宜缺敢不避僭猥,瀆徹宸聽,唯幸聖明,恕其愚缺擇焉。臣不勝惶悚俟罪之至。取進止。議政府左議政權大運箚曰,伏以臣,賤疾甚重,無路缺死乞遞,未蒙曲察,至有調理行公之命,臣誠惶缺所達,臣之所患,非一朝猝發之比,出於積傷之餘,痰火缺嗽極盛,左脇牽痛,坐臥須人,飮啖專廢,元氣漸缺床席,日夜呻吟,時月之間,差歇未易,以此病缺數字公之望,而政府,非臣養病之坊,豈可一向缺之誅乎?續上辭本,極知惶懼,而累日調治,缺數字日,罪添一層,臣之情勢,益復狼狽,不得不仰首缺天地父母之前。伏乞聖慈,察臣病勢之難强,亟缺安微分,以幸公私,千萬祈祝之至。取進止。
巳時五月二十日,上御經筵廳,晝講。入侍,知事金錫胄,特進官李□□,參贊官南天澤,參贊官李堂揆,檢討官李聃命,假注書朴慶後·權珪,記注官李煿,記事官李漢命。上讀前受音,自何謂知言,至有若曰豈惟民哉,竝章下註。李堂揆進講,自孟子曰以力假仁,至信能行此五者,竝音釋。上讀新受音,堂揆,進講文義。金錫胄曰,以甲兵財富之盛,爲功,故人雖服,而其心則不服也。上曰,無思不服云者,此缺也。李聃命曰,湯以七十里,文王以百里,王天下,此最體念處也。我國地方,不但百里,以德行仁,則湯·文之至治,何以不及?必以此缺因循苟過之計,可也。上曰,立志爲上耳。堂揆曰,國缺之時,如未陰雨之時也,及者,有急急之意也。聃命曰,閒暇之缺數字此,況非無事之時,陰雨之備,其可忽乎?錫胄曰,不種缺者,本非聚斂之意,罰而勸之之意,戰國之時,一切取缺也。聃命曰,先王之所以如此者,皆勸農之意也。缺差使員,巡行閭里,勸民勸農矣。今皆廢缺又曰,每當進講,殿下反以所已知者,下詢,無所疑缺思索,然後漸覺有疑處也。講訖。錫胄進曰,臣久不入侍,有稟定事,而大臣不爲入侍,故不得進達矣。司僕寺之事,敢達矣。司僕所屬,牧場之在於各道者,牧馬多缺累千田結之數,亦不下於郡縣,且與列邑,有文移,監牧官之任,頗爲緊重。故曾在先朝,領相爲缺陳達於榻前,以已行縣監·僉使·虞候者,差送事,定缺近來前規墜落,不復遵行,自今更爲申明擧行,何如?上曰,今後監牧官,南武中,或已行縣監,或已經僉使者,各別擇差事,申明擧行,可也。出擧行條又曰,江華缺石之珩,到任匪久,而年紀衰耗,性且嗜酒,所掌職缺不省察,至於還上分給之際,使其子代行云,如此缺不可仍置,罷黜,何如?上曰,罷職。出擧行條又曰,實錄廳摠裁官主之臣,則有難陳達,而前日使觀史記式缺數字庫,則史記之疎漏,莫甚矣。我國史官,只以政缺至於軍制刑獄,凡干軍國重事,皆不載錄,故前缺歎,今方抄出各處文書,而似難就緖矣。至於設科取士,國缺而亦不載錄矣。聃命曰,此言是也。臣曾經注書,故政院日記,至於辭職上疏,皆錄之,而沿革重事,皆無缺之處矣。上曰,今番實錄,多有疎漏之事,自今以後,沿革之事,使之一一載錄。錫胄曰,姑不出擧行條件,缺臣詳定節目,而爲之可矣。聃命曰,體府,初不設缺旣設之後,則此出於及是時陰雨之意,不可等閑,缺以萬萬不似,忝爲從事官,而體府事,謾不知何事,缺關節,故敢達矣。自上有兩局軍務,使體使制缺命,而體臣,終始辭免,旣謂之體府,則一國軍務,何缺之乎?上曰,有變亂後,使之節制矣。聃命曰,缺體府,而其國軍政,豈有不得摠制之理?無事缺制臨亂之後,猝使之節制,則兵不習將號缺錫胄曰,體察使,謂之八道都體察使,則此閫缺旅之將也。丙子之亂,金瑬,以領議政,兼帶體察缺中,故有摠制之事,而今則異於此,何可摠制禁旅缺以八道兵權,則無以加矣,豈可又使之兼帶乎?都缺相雖爲之,若以御營軍,有所爲之事,則領相,豈不可缺相之亂免,似爲宜矣。上曰,若臨亂,則其可曰缺提調,而不得節制乎?聃命曰,臨亂之時,若使節制,則常缺節制乎?錫胄曰,若有事則體察使,當出外禦敵,禁缺軍,何暇竝爲節制乎?此非可爭之事也。聃命曰,若缺則體使兵權,似爲太重,此則可慮,而其在體統,似不當缺。上曰,此非可爭之事也。上曰,經筵官出去,輪對宗缺入。史官朴慶後,出去。嶺林副正俙,丹陽守海,引入。上曰,一人進前。俙進伏。上曰,起坐。仍問曰,年幾何?對曰,缺五歲矣。上曰,有所懷,則陳達。對曰,身雖帶職,缺職,豈有可達之言乎?上曰,退去,他人進前。海進伏。上曰,起坐,年幾何?對曰,年十九。上曰,有所懷,則陳達。對曰,年少有何所懷乎?上曰,誰子也?對曰,呂興正之缺。出。
上在慶德宮。停常參·經筵。
輪對時,掌樂院僉正鄭載岱所啓,本院,無貢物無典僕,只率樂工·樂生,習樂而已。別無弊端,而樂工·樂生等,自兒時,離鄕上京,寄託於他家,逐日習樂,而專以保人價布,資生,雖准敎捧食,一朔所食,不過一疋,猶在飢困之中,況近年以來,連値凶荒,保人之入於被災者,自朝家減其身役,而不捧。故樂工·樂生之因此不得捧食者,頗多,實無資生之路,非但渠等呼冤,其勢必至於難保,所見誠爲矜惻。年前,亦有自賑恤廳料理充給之規,今亦依此,或米布或雜穀,隨其所儲多寡,量宜題給,以爲保存之地,宜當。上曰,言于該掌,稟處。又所啓,社稷·宗廟祭享所用鍾磬,雖一架所懸者,其聲淸濁,各自不同。故當初造成時,使有厚薄,以辨淸濁之聲者,其製實爲精細,而每於祭享之時,樂工輩,或恐以色不精,執頉於摘奸,以瓦粉,磨鍊取色,鍾體漸薄之本意。今後祭享用樂時,只拭去塵垢,勿爲磨正取色,何如?上曰,依爲之。掌樂院謄錄
司諫睦昌明避嫌。大槪,臣與獻納兪夏益,有相避之嫌,請遞事,呈政院,還出給。
上在昌慶宮。停常參,只晝講。
有政。
晝講入侍時,特進官吳挺緯所啓,曾因筵臣建白,陳田起耕處,限二年勿稅事,旣已允下,知委八方矣。厥後又因大臣陳達,旋寢其命,臣忝在度支時,所當卽爲行會八方,而臣之愚意,則以爲一聞此令之後,起耕者,亦多。今又捧稅,必致民怨,中間用奸之弊,固不可不慮,失信於民,亦甚。議于其時陳達大臣,則亦以爲然,故欲於登對時,更爲定奪,而緣臣有故,辭遞地部,遷延至今。更詢於陳達大臣,處之何如?上曰,民之用奸,固可慮,亦不可失信,問于大臣處之。備局謄錄
吏批啓曰,安東府使,今當差出,而本府,物衆地大,素稱難治,守令中有聲績人員,竝擬,何如?傳曰,允。又啓曰,玉堂闕員,今當差出,而擬望之人,乏少,外任竝擬,何如?傳曰,允。吏曹謄錄
禮曹啓曰,顯宗大王祔太廟之禮,只隔四朔,祔廟都監堂上郞廳,令該曹差出,以爲設局擧行之地,何如?傳曰,允。禮曹謄錄
晝講入侍時,知事閔點所啓,伏見禮曹草記,今年慶科,以兩度祔廟·尊崇冊禮·重試·對擧合五慶設行別試事,啓下矣。合屢慶爲一科,固有前例,而至於重試,則十年一度應設之科,元不可合設於他科,而竝謂之慶也。在前雖或有一二番合設之時,而係是謬例,事甚苟簡,不必遵行,且重試有故,則不能行於丙年,非止一再,姑爲退行,別設於明春,似當矣。上曰,慶科,不可踰年,重試·對擧,則各設無妨,退行,亦有前例云,待明春設行,可也。禮曹謄錄
答福昌君箚曰,省箚具悉卿懇。向日敬思殿享官宗臣,予曾欲除拜都正,而尙未果焉。卿辭若是,正如我心,令該曹擧行焉。冕之不施大何,編係遐裔,罪名甚重,法不可遽爾賜環,而第念母子相離,已至卄載,情可慽矣,特施三宥之義,令該府放釋。元忠,則特推親親諸宰之議,卽爲封君焉。
義禁府啓曰,本府事,與他司逈別,凡罪人囚放,必奉傳旨,然後擧行,其來久矣。今此彦陽定配罪人冕,因福善君柟陳箚,有令該府放送之命,而政院不捧傳旨,直以擧行之意,分付當直都事,事異常規,今姑不得擧行之意,敢啓。傳曰,知道。又所啓,罪人徐漢柱,今日當爲刑推,而頃因其子夢祖上言,文書査覈後,稟處事,旣已覆啓蒙允,今姑不爲加刑之意,敢啓。傳曰,知道。禁府謄錄
吏批,以李集成爲監察,權瑍爲修撰,金白興爲假引儀,兪櫶爲刑曹參議,金基發爲贊儀,金奐爲司僕正,李后晟爲健元陵參奉,沈益相爲龍潭縣令,朴昌文爲承文判校,蔡時龜爲戶曹正郞,李廷龍爲軍資判官,羅萬葉爲掌令,李萬徹爲監察,洪萬鍾爲安東府使,睦昌明兼漢學敎授,崔援單付成均博士。
府前啓,左承旨丁昌燾加資還收事。請還收魚應瑞刑推定配之命,仍令移送禁府,各別嚴刑究問。還收金孝曾等三人守令除授之命事。新啓,新寧縣監柳蘊,本以庸闒之人,曾爲守宰,到處不治,且任南方督郵時,多有不勤之誚,如此之人,不可復擾字牧之任,重貽民害,請新寧縣監柳蘊遞差。新除授掌令羅萬葉,時在忠淸道淸州地,斯速乘馹上來事,下諭。答曰,不允。遞差事及下諭事,依啓。司憲府謄錄
觀象監,今月二十二日,自昧爽至卯時,有霧氣。辰時,日暈。啓。
上在昌慶宮。停常參·經筵。
政院啓曰,釜山僉使李相勛,拿來事,命下矣。依例新僉使交代後,拿來,何如?傳曰,允。禁府謄錄
上在昌慶宮。停常參·經筵。
未時,太白見於巳地。
答大司憲尹鑴疏曰,省疏具悉卿懇。卿之疾病如此,深用憫慮,栢府長官,不可久曠,卿其安心調理,宜速登程,以副予意。
傳曰,當初潦水漲溢之時,日下生鮮,勢難辦出,非人力所可得,囚禁生鮮下人,竝勿囚治。
傳曰,南原府使韓聖輔所犯,非止一二,而其中賑恤穀物漕運時,終不躬往之狀,尤極痛惡,拿問定罪。
傳曰,柳葉箭五中人,兼司僕李繼哲,邊將除授,遞來後,還屬禁旅。
備忘記,噫,卿之請暇往省之後,今已月餘,而未得相對,寡人之思想,儒林之失望,爲如何哉?今聞卿之疾病,不至大段云,當此孔艱之日,鼎軸癏曠,師不可不慮,須體至意,宜速造朝,以副如渴之望。仍傳曰,遣承旨,傳諭于右議政,必與偕還。內下日記
掌令安如石,持平沈檀啓曰,臣等,頃以前別提成虎烈,發哭於賀班,論啓汰去矣。其後士夫間,皆以爲哭者,非虎烈,頗爲稱冤,而或恐其稱冤之言,亦未知的,尙此遲待。今聞朝士之與虎烈,竝坐一班者之言,伊日發哭之人,實非虎烈,卽奉常主簿河晉善云。此與晉善·虎烈,俱是識面之人,而其所目覩,不啻明白,則臣於當初,論事不審,而終使無罪者,枉被其罰,臣等,何敢晏然仍冒?請命遞斥臣等之職。答曰,勿辭,退待物論。司憲府謄錄
上在昌慶宮。停常參·經筵。
未時,太白見於巳地。
大臣·備局堂上引見入侍時,兵曹判書金錫胄所啓,史官時政記變通事,頃日晝講入侍時,已爲陳達,而其日大臣,不爲入侍,故不得定奪矣。史官時政記,甚爲草率,修史之時,無所考據,各日草記,則皆載於政院日記,而啓目公事,則無載錄之處。今後,則使六曹及他司有兼春秋者,其司大段公事,可爲後考者,一一抄錄,月終,送于政院·備邊司,則文郞廳,義禁府,則當直都事之次知,亦如六曹兼春秋之爲,則似爲着實矣。領議政許積曰,令翰林,亦於緊關公事啓下之日,抄錄置之,與六曹兼春秋,月終所呈文書,考準,則似無遺失之弊矣。上曰,依爲之。
領議政許積所啓,倭館監董譯官,旣已請拿矣。其代,譯官卽當擇送,而首譯金謹行,亦爲下送,雖不可終始留在,使之周旋停當後上來,俾無倭人如前操縱一道,人民難保之患,何如?上曰,依爲之。又所啓,凡百工匠各軍門,稱以牙兵,擧皆冒屬,故繕工監,全無工匠,每當國役,輒値生事,事極不當。各軍門工匠,自備局,量其緊歇而定數,其餘,則盡爲汰定工曹及繕工監,何如?上曰,依爲之。又所啓,各軍門軍兵,當爲定額,而今則額外充定之數,亦多,不但軍政之不宜如是濫雜,各邑之不能充定闕軍,皆由於此,元額之外,則不可不汰去。所謂牙兵,卽手下親兵,自古軍門牙兵,多不過五六十,而公私賤及有軍役者之屬於牙兵者,只蠲其戶役矣。今則各軍門牙兵,其數甚多,良民之投屬者,使本官不得定役,甚至牙兵,又有奉足,尤極無據,亦自備局,定其額數,而汰其數外,以爲本官定役之地。且御營保及訓鍊別隊保,爲役最歇,而蠲除戶役,以致應役民之偏苦,宜與戶民,一體應役矣。上曰,依爲之。又所啓,近聞紙牌,甚不着實,雖有佩者,佩之於衣服之內,故其佩與不佩,自外看之,無以知之,莫如號牌之爲愈。當待後式年,竝令以木代之,而朝家,則自今爲先佩牙角牌,出身及雜役之人,則從其自願,而亦許佩之,何如?上曰,有職者,依此爲之,而出身及雜職,不必從其願否,竝令佩之,可也。又所啓,近來軍門,旣多應定軍役之類,投屬於諸軍門,以致各邑,欲以充定軍士闕額,不可無變通之道。各廳軍官,今宜酌定其數,以防無限投入之路,出身,亦不可全無定限,自本司參量緊歇,定其額數,額外,則還給本官,以爲自本官處置之地,何如?上曰,依爲之。又所啓,各衙門各邑所屬錄事,唱准·生徒諸員之額,皆有定數,而近來額外冒屬,甚多,自備局査覈,汰減其額外之數,何如?上曰,依爲之。又所啓,三司禁亂,極其混雜,故曾在先朝,令大臣·六卿·三司會議於賓廳,酌定當禁之條,而三司之吏,如有作弊者,大臣,隨現重治事,亦爲下敎矣。近來三司下人,受賂操縱之弊,反甚於前日,閭巷之怨苦徹天,不可不各別申飭,先朝受敎而擧行也。上曰,前日禁制,更爲申明三司禁吏之濫雜者,自備局隨現重治,而下吏之作弊,少無干涉於臺官,此後臺官,如有以下吏受罪引避者,政院,切勿捧入,可也。又所啓,各衙門屯田,令各道査覈,啓聞行會已久,而一二道外,他道則尙不啓聞,怠慢甚矣。未及啓聞之各道監司,竝推考,何如?上曰,從重推考。又所啓,守禦廳,本非一品衙門,故臣曾爲兩南監司時,亦書通關,至於摠戎廳,則卽同京畿兵使,而今則皆爲一品衙門,事體不當。今後,則守禦使,以正二品,摠戎使,以從二品,定式施行,宜當矣。上曰,依爲之。又所啓,體府米布,他無出處,故各邑耗穀之當爲會錄於常平廳者,限五年移給體府事,曾已陳達於榻前,而蒙允矣。賑恤廳,爲慮京畿·兩西飢民救活之無穀,兩湖沿海之穀,運來太多,用餘之米,亦至累萬石,除出其一萬石,五千石,則用於體府,五千石,則劃給宣惠廳,而以體府所得耗米,及宣惠廳米之當爲運納於京倉者,換錄於兩湖沿海,則體府及宣惠廳,可除船運之弊,兩湖之民,亦無穀少不能受糶之怨,而其在賑恤廳,亦無大損,事似便當矣。上曰,依爲之。又所啓,納物免講校生,直定軍役,乃是從前事目,故此額,竝爲定役事,曾已行會各道,而慶尙道,則因監司狀啓,許令考講矣。他道,不宜異同,亦爲一體考講後,定役,何如?上曰,一體爲之,而勿如都事之循例考講,各別爲之事,嚴飭,可也。備局謄錄
備邊司郞廳,以領議政意啓曰,慶尙監司鄭重徽狀啓中,有監董譯官梁有年,捉來決棍之語,故從其狀啓擧論,則覆啓中,昨日引見時,亦請拿問矣。譯官中梁有年之名,臣所不記者,以監董差送之譯官,則乃是朴再興也。事甚可怪,故査問於司譯院,則果無梁有年爲名之人,明是狀啓之誤也,其爲不察,甚矣。慶尙監司鄭重徽,從重推考,監董譯官,則拿推傳旨中,令政院,以朴再興改付標,擧行,何如?答曰,允。備局謄錄
大臣·備局堂上引見時,領議政許積所啓,東萊倭館造成之時,材木捧上,雖是都差員之任,其間下輩用奸,任意點退,民怨甚多,而東萊府使魚震翼,若視秦瘠,不爲禁斷,亦不報知監司,事極駭愕,似當拿問之處矣。上曰,拿問定罪。又所啓,內局醫官,其數雖多,其中權愉·崔聖任,醫術稍優,而權愉,方任陽智,崔聖任,方任積城,兩邑,去京城頗遠,若有不時議藥之事,往來之際,必費累日,前者亦爲近邑換差之例,今亦依此爲之,何如?上曰,依爲之。又所啓,頃日政,延安府使洪萬鍾,移拜安東府使矣。延安屢經匪人,官事板蕩,洪萬鍾,到任之後,今方收拾官事云,非但遞易可慮,遠地人馬往來之弊,亦不可不念,洪萬鍾,延安府使仍任,安東府使,擇差以送,何如?上曰,仍任可也。
今日引見時,吏曹參判李袤,同經筵改差後,改下批,卽時牌招察任,吏曹參議吳□□,今日內,牌招察任事,榻前定奪。吏曹謄錄
吏曹郞廳,以領·左相意啓曰,甲寅年別薦人員,依榻前定奪,臣等,與吏曹判書及備局堂上,相議,就其中表著者,抄擇二十五人,以除職·陞職,分秩別單書入之意,敢啓。傳曰,知道。吏曹謄錄
大臣·備局堂上引見時,工曹判書柳赫然所啓,都監軍士,今番武科出身者,甚多,而無屬處,故請以局出身遞兒料,移給矣。卽聞體府,請得局出身遞兒一百,今難推移,此後局出身,有闕,以都監出身,隨出塡補,何如?上曰,依爲之。又所啓,分養馬上來後,十九匹,送于都監,而品甚不好,皆不可用矣。今有司僕馬,姑勿復舊之命,其馬二十五匹,使之盡送於都監,何如?上曰,依爲之。又所啓,訓鍊中部千摠,有闕,以鄭斗齊,啓下矣。今聞斗齊,未經禫期云,改差,何如?上曰,改差。兵曹判書金錫胄所啓,精抄番上之卒,只是三哨,而二哨,分立於建陽·進善兩門,餘一哨,又爲直宿於宮城外軍堡及本營,上番兩朔,無一日脫直之暇,鍊儀習藝,亦無精熟之望,今不可不別樣變通。自九月至三月,以訓鍊別隊一哨,自四月至八月,以御營軍一哨,替入於進善門,則事實便當。且聞訓鍊大將柳赫然之言,則當初別隊事目中,此卒,旣是前部軍兵之代,姑當輪番侍衛,永肅門入直局出身,未久死亡將盡,以此軍兵,爲其代云。今番武科都監砲手之登第者,至於累百,皆是年少壯健有技藝者,若以此類,待局出身有闕,隨卽抄擇塡補,則永肅門入直,將來亦不患無人矣。柳赫然曰,別隊上番者,乃是一司御營軍,乃是兩司內入直者外,中日及習操之時,依精抄軍例,除標信出用,然後可無行伍欠缺之患矣。上曰,依爲之。領議政許積所啓,體府軍官,雖從略磨鍊,必得一百名,可以成樣,其料祿,以局出身所減之遞兒,移給,何如?上曰,依爲之。又所啓,各衙門各色所屬充定之時,不爲査問於本官,先自各其衙門,直爲充定,使之成冊上送,本官,雖或以已定軍役論報者,一切不施,外方之受弊,有不可勝言。此後,則必使本道本官,査覈其有無役,充定,而各衙門,則一切勿爲直定,何如?上曰,必關由於本道本官,勿爲直定,可也。又所啓,訓鍊都監·御營廳,雖有大臣兼管之事,兵曹,乃是本兵,則兵曹之牒呈於兩局者,事體不當,或有干涉於都提調之事,則固當牒呈,而其餘,則訓鍊都監,書以提調御營廳,則書以大將而通關,宜矣。上曰,依爲之。訓局謄錄又所啓,福善君柟箚陳三件事,俱係恩典,雖非自下所敢請者,林原正杓,以魂殿入番宗室,實不得爲都正,海城副守元忠,年滿八十,階陞正義,而以未經都正之故,不得封君,果是欠事。陳箚上請,猶或可也而,至於冕,則詬辱嫡母,捽髮嫡妹,罪名至重,旣以親親之義,獲蒙減死定配之恩,決不可又有所容貸,而乃請放釋,殊涉不當,如此之箚,何可無端捧入乎?當該承旨,推考,冕則還收放釋之命,何如?上曰,定配,已至二十年,母子相離,情事可矜云,故以親親之義放釋,而承旨,亦再三往復,不得已捧入矣。左議政權大運曰,賞罰,人主大柄,自下不可陳請,若於入侍時,陳達,猶或可也。至於陳箚請釋,殊極猥越,雖曰位高宗班之箚,如此之箚,政院,何可捧入乎?極爲非矣,冕,亦不可放釋矣。上曰,然則承旨推考,冕,仍配,可也。禁府謄錄
持平任堂啓曰,昨者同僚之避嫌,臣當處置,而但本府,方以魚應瑞事,論啓,應瑞,則臣之妻同姓三寸姪也。有應避之嫌,不得連啓,何敢晏然於臺席,處置同僚乎?請命遞斥臣職。答曰,勿辭,退待物論。
今日引見時,正言李日井所啓,憲府多官,引嫌退待,處置,歸於本院,而持平任堂,卽臣妻同姓四寸娚也。法當相避,不敢處置,何可苟冒乎?請命遞斥臣職。答曰,勿辭,退待物論。司憲府謄錄
引見時,領議政許積所啓,臣等,事君無狀,重被李后平之攻斥,其言,無非深刻,而至於主威暗奪云者,臣等,雖殺身治族,不足以贖其罪,直欲死而無知,而后平,侵攻臣等之故,至有削籍之命,此則尤有所不安於心者矣。以士爲名者,言及大臣,以致輒卽獲罪,則不但臣等之心,益不自安,且關後弊,恐爲聖德之累,且削籍,元是士子自中所施之罰,出自上命,亦涉未安。臣等之前日箚中,請解其罰者,誠出於悃愊,而未蒙允許,尤不勝惶悚,不可不速解其削籍矣。左議政權大運曰,臣與領相,同被其攻斥,情勢之難安,與領相無異,而領相旣已盡達,臣不敢更瀆矣。后平,旣曰士子,而以侵斥大臣,被罪,不但不可聽聞於遠外,亦關後弊,卽爲解削,宜矣。上曰,構虛之言,不可不懲,故令先施儒罰矣,卿等之不安,如此,解削宜矣。司憲府謄錄
上在昌慶宮。停常參,只晝講。
有政。
吏曹啓曰,東萊府使魚震翼,拿推事,命下矣。其代,令備邊司議薦,何如?傳曰,允。
備邊司啓曰,東萊府使差出,一日爲急,必欲及差於今日之政,而可擬之人,往復相議之際,政已罷矣,卽爲口傳差出,何如?答曰,允。
吏曹啓曰,新除授東萊府使李馥,方在罷職中,且無加資之命,何以爲之?敢稟。傳曰,敍用,依例加資。
吏批啓曰,判書病不來,參判兼職減下未肅拜,小臣獨政未安,何以爲之?敢稟。傳曰,只出緊任。又啓曰,南原府使,今當差出,而本府,素稱難治,不可不擇送,都事中,曾有聲績之人,竝擬,何如?傳曰,允。吏曹謄錄
兵曹啓曰,來六月當上番軍士,元數一千五百二十六名,而除老弱納布,則實役軍,七百四十九名矣。其中三百名,精抄廳江倉造成開基役軍定送,三百名,慶運宮重修處拾石軍定送,五十七名,朔祭軍定送,九十二名,守禦廳新營瓦石撤運役軍定送,竝限二日赴役之意,敢啓。傳曰,知道。又啓曰,本曹新番軍兵,當於來二十五日,點考於慕華館矣。卽聞御營廳,以上番軍別中日試才,新番別馬隊點考,將行於慕華館之意,朝已啓下云。本曹番上,其數亦至千餘,自前聚點於西郊,御營軍,則別有興德洞敎場,而到今移易處所者,必是未及覺察其日子相値之致。本曹明日點考,依舊例仍行於慕華館,御營廳,則亦於舊處爲之之意,分付施行,何如?傳曰,允。
又啓曰,擧動時,輦陪儀仗軍,每依近例借調精抄,事多苟簡,不可不趁卽變通,別設一色之軍,旣已磨鍊節目,而臣欲於後日登對時,陳稟,槪略以入啓矣。晉接之日時,未有期,而京外知委之事,則必須與都案廳良丁査勘公事,一時爲之,新定節目,謹此書入,以俟睿裁之意,敢啓。傳曰,知道。
又啓曰,來初五日秋享大祭時,祭軍與擧動差備軍,竝三百四十八名矣。各處泒定軍士中,可以除出者,僅得一百三十九名,別單書入,依此出用事,捧承傳施行,而宰猪軍五十六名內,二十七名,依近例,以本署貢物主人,使之推移進排。其餘不足一百八十一名,更無推移之路,不得已京下騎步兵,及精抄軍調用之意,敢啓。傳曰,知道。兵曹謄錄
義禁府啓曰,東萊府使魚震翼,譯官朴再興,拿問定罪事,傳旨啓下矣。魚震翼·朴再興等,時在任所,依例發遣府書吏羅將,拿來何如?傳曰,允。義禁府謄錄
政院啓曰,東萊府使魚震翼,拿來事,命下矣。依例新府使交代後,拿來何如?傳曰,允。禁府謄錄
晝講入侍時,上曰,聞臺諫方詣臺廳云,使之入侍陳啓,今後,則依前定奪,臺官詣闕之時,若與晝講相値,入侍論啓事,分付擧行,明日晝講,停,此後間一日開筵事,榻前定奪。
正言金邦杰所啓,竝引嫌而退,論事失實,在例應遞,嫌不處置,事勢固然,請掌令安如石,持平沈檀,遞差,持平任堂,正言李日井,竝命出仕。上曰,依啓。司憲府謄錄
答刑粘曰,觀此文有明元情,則春山敢生使不得更訟之計,潛殺儀相滅口之狀,極爲痛駭是置,同春山,拿致京獄,明査以啓,俾無遐氓呼冤之痛。內下日記
禁府啓目,魚壽遠刑問四次,不服,加刑。啓嚴刑得情。
吏批,以李三錫爲南原府使,許悏爲新寧縣監,兪瑒爲安東府使,李宇鼎爲大司諫。
上在昌慶宮。停常參·經筵。
自昧爽至辰時,有霧氣。巳時,太白見於未地。
有政。
持平任堂初度呈辭。入啓。遞差。
答右議政許穆疏曰,省疏具悉卿懇。疏中一款事,切中於君德,予當置諸几,觀覽體認焉。卿之斷斷無私心,而一循公道,輔弼君德,寡人之素所知之者,有何因此而介懷?卿其安心造朝,以副國人之望。
吏批,以沈檀爲兵曹正郞,權瑍爲持平,李鳳德爲持平,金厦梴爲濟用正,李溟翼爲兵曹參議,姜碩耉爲掌令,睦昌明爲應敎,洪藼爲司僕判官,金徽爲知經筵,南宮楀爲宗廟令,李馥爲東萊府使,金奐爲司諫。
上在昌慶宮。停常參,只晝講。
今日晝講入侍時,左議政權大運所啓,奉常主簿河晉善,發哭於賀班之事,旣已顯著於臺諫啓辭中,汰去何如?上曰,汰去,可也。又所啓,前別提成虎烈,汰去事論啓,臺官旣已失實引避,故頃日榻前,勿爲汰去事,下敎,而臣以其代已出,自該曹復職爲當之意,陳達蒙允,而使之不出於擧行條件矣。更思之,則令該曹聞見爲之,似涉未安,更出於擧行條件,何如?上曰,依爲之。參贊官閔點所啓,行左承旨丁昌燾,以加資還收事,方有臺啓,而臺諫有故,結末未易,同副承旨,旣承與右相偕來之命,往在漣川,還歸遲速,亦未可知,或値多事之時,殊甚苟艱矣。左議政權大運曰,丁昌燾事,結末未易,南天澤之歸期,亦難豫料,政院多事之時,若無二員,則誠涉苟簡,丁昌燾本職,姑許遞改,似當矣。上曰,左承旨丁昌燾,姑爲遞差。吏曹謄錄
答藥房啓辭曰,慈殿所患,不至大段,予則無事矣。
答政院啓曰,依允。印迹刓弊熹微,則例報該曹,刻篆改造之事,分付該曹下送,可也。
答禁粘曰,觀此回啓,參以原情,不可全然無罪,以此定配。內下日記
晝講入侍時,侍講官睦昌明所啓,愼爵賞之言,大臣旣已陳達矣。爵賞,人主大柄,嚬笑猶惜,則雖一資半級,所當愼惜。行左承旨丁昌燾,陞資屬耳,又復加秩,旣涉太驟,況南漢築城時,李曙不得加資,則其無前例,可知。祔廟時加資,雖似過濫,此則事體重大,不當比而同之,臺啓還收之請,似當允從。至於金孝曾等三人守令除授之命,尤爲不當,守令爲任,係生民之休戚,而一經匪人,便作弊邑,其不可人人而冒授也,明矣。若以一時監董之勞,不問其人之如何,輒除守令,其爲貽害於民,有不可言,此則不可不還收也。左議政權大運曰,治民之任,豈可作賞之資乎?臣亦欲陳達,而臺諫方論執,故姑爲遲待矣。上曰,爵賞,所當愼惜,而此則時日旣久,功役亦大,故特爲加資矣。旣無前例,陞資,亦且未久,而還收之請,僉議同然,丁昌燾新授加資,還收,熟馬一匹面給,金孝曾守人守令除授之命,亦爲還收,半熟馬,各一匹賜給。勿出朝報,司憲府謄錄
上在昌慶宮。停常參·經筵。
巳時,太白見於未地。
有政。
吏曹啓曰,今日政,本曹佐郞望,以兪夏益,備擬受點矣。聞與代房承旨鄭樸婚姻家相避云,臣等,初未覺察而擬望,不勝惶恐,佐郞兪夏益,今姑改差,何如?傳曰,允。吏曹謄錄
吏批,以柳星三爲星州牧使,柳命堅爲副校理,禹昌績爲司僕正,金鼎台爲禮曹佐郞,柳命天爲承旨,兪夏益爲吏曹佐郞,李壽徵爲典獄主簿,成虎烈爲南部主簿,鄭期泰爲奉常主簿,李克儐爲軍資主簿,李聃命爲獻納。
上在昌德宮。停常參·經筵。
禮曹啓曰,各陵抽栍摘奸,當爲發送,而前月纔已行之,今朔則姑勿擧行之意,敢啓。傳曰,知道。禮曹謄錄
以監察茶時,傳曰,每以監察茶時,事甚未安,未肅拜人員,卽爲牌招察任。
掌令姜錫耉,持平李鳳徵,牌招肅拜。
政院啓曰,守令及都事,未署經者,多至五員,此時外方人馬之多滯,不可不慮,憲府,則因傳敎旣已牌招,而諫院,則只有一員行公,不得開坐云,呈辭未肅拜之員,竝卽牌招,使之速爲署經,何如?傳曰,允。
持平李鳳徵啓曰,臣以不才,濫竊科第,備員郞署,屬耳,又蒙洪私,旋叨臺職,感悚交竝,方思屛伏,召牌之降,又出意外,分義是懼,不得不冒出,而第臣連以試射無分,方在推勘中,決難仍冒臺席,請命遞斥臣職。答曰,勿辭,推考蕩滌。
大司諫李宇鼎,司諫金奐,獻納李聃命,牌招肅拜。
獻納李聃命啓曰,臣過蒙洪私,歷揚匪分,臣固恧㜚不安,而頃忝玉堂,以錯□講書,方在推勘中,不可仍冒於臺席,請命遞斥臣職。答曰,勿辭,推考蕩滌。
府前啓,請還收魚應瑞刑推後定配之命,仍令移送禁府,各別究問事。答曰,毋庸强聒。前啓,丁昌燾加資還收事,及金孝曾等三人還收守令除拜之命事,停啓。司憲府謄錄
答藥房問安啓辭曰,知道。姑勿入診,舌生刺,水刺厭進等症,與昨一樣矣。
答禁粘曰,贓汚之罪,雖不可屈法,旣曰爲親出用,則雖未的知,二十餘石之穀,當用床排之需,而與入己私用者有等是置,勿爲刺字,徒年定配。內下日記郞廳金朝潤校。日記郞廳李仁采書。
上在昌慶宮。停常參·經筵。
謝恩,奉常主簿鄭期泰,訓鍊主簿鄭昌音,軍資主簿李克儐,典獄主簿李受徵,司饔奉事吳始震。
下直,月串僉使金萬英。
朔祭後,大王大妃殿,藥房·政院·玉堂·二品以上·六曹·大司諫問安。答曰,知道。
慈殿·大殿·中殿,藥房·政院·玉堂·二品以上·六曹·大司諫問安。答曰,罔極。
黃海監司書目,白川·安岳等各邑,蝗蟲熾發,民事可慮事。
禁府啓目,李炕覈處云云,縷縷稱冤,皆是自明之辭,不可取信,令本道詳査啓聞後,稟處何如?啓依允。又啓目粘連,慶尙監司啓本云云,定配罪人放未放乙良,依啓聞仍配,其中張遇一,曾已減等,朴贄,一體放釋,稟秩李時煥·吳命說等,罪名不輕,竝爲仍配,鄭庥,不置分秩之中,而罪犯,不比尋常,亦爲仍配何如?啓依回啓施行。又啓本,前慈山縣監鄭東龍矣,官廳小米二十四石之用下,出於其母生日床排之需,及若干衣服之資,數十石米之歸於私用,不可無罪,罪杖一百,徒三年,右小臂膊上,刺盜官糧三字,告身,盡行追奪,啓,贓汚之罪,雖不可屈法,旣曰,爲親出用,則雖未的知,二十餘石之穀,盡用床排之需,而與入已私用爲一等是置,勿爲刺字,徒年定配。又照本,前春川府使趙遠期矣,當此賑救之日,惟以日飮無何爲事,致有獄訟稽滯之弊,則怠其職事之罪,在所難免,罪杖八十,贖,奪告身三等啓功減一等。又照本,待敎李后沆矣,牌招不進,罪笞五十,贖,解見任別敍啓分揀。
禁府,鄭東龍,白川郡金谷驛,徒三年定配。啓。
戶曹啓曰,右議政許,來六月朔月廩米,依例輸送于京中本家,則以右議政之意,不爲捧留云,敢啓。傳曰,令倉官更爲輸送。
藥房口傳啓曰,慈殿症候,猝然極重,不勝驚慮之至,劑入藥,已爲進御,自進御後,症候何如?詳知卽今症候,然後與昌城君·兵曹判書及李國憲,同爲議藥,何如?答曰,醫也。又啓曰,醫女入診時,慈殿,不爲詳細下敎云,兵曹判書金錫胄,曾有入診之時,今亦使之診後議藥,何如?答曰,依爲之。
中樞府,領中樞府使鄭致和,異姓孽四寸弟副司果黃道天身死,服制已行四日,出仕何如?啓依所啓施行。
藥房啓曰,兵曹判書金錫胄入診罷出之後,今聞慈殿症候,脚部之痛,下自足指,上至環跳穴近處,刺劇難堪,而右邊尤甚,痛氣上升之時,則胸膈憫塞,且有寒熱便秘之候,臣等,不勝憂慮之至。與昌城君佖,戶曹佐郞李國憲,及李東馨以下諸御醫,反復相議,則皆以爲脚氣之症,因暑濕添苦,脚氣門,加味敗毒散,連進一貼,以爲宣鬱定痛之地,宜當云,此藥卽爲劑入何如?答曰,依啓。
藥房口傳啓曰,慈殿症候,如此,臣等,率諸醫直宿,兵曹則入直於兵曹,昌城君及李國憲,使之待候於門外,何如?答曰,提調一員入直,兵判入直事,依啓,昌城君及李國憲,不必待候於門外,議藥時,使之來待。又啓曰,自上雖在侍藥憂遑之中,近來水刺減少,熱候升降,舌上生刺,喉間不平等症,甚爲非輕,臣等,與兵曹判書金錫胄及諸御醫,欲爲入診之意,敢啓。答曰,依啓。
今日入診時,藥房都提調,亦爲直宿事,榻前定奪。
府啓,以魚應瑞還收定配,各別鞫問,論列已久,而聖批,以獄事蔓延,傳相告引,竝爲未安爲敎,臣竊以爲不然也。凡按獄之體,苟有疑端,鉤得隱情,豈可逆料其蔓延,而不究其實狀乎?今此應瑞現捉私書中,至有忍杖不服,一諉昌漢等語,此固爲人子所不忍言者,而欲其父忍杖不服,則其必有所服之言也,明矣。乃於獄事未決之前,端緖旣露之後,只以不孝之罪,徑施定配之罰,其在治獄之道,決不可如此也。請還收魚應瑞刑推後定配之命,仍令移送禁府,各別究問。英陽縣,復設還罷,擧措乖宜,朝家處分,殊未知其恰當,而今日重臣,則以英陽民弊,爲竝本道監司,則以寧海難支爲慮,俱是公心,元無一毫相較之意,而卽見慶尙監司疏本,則盛氣費辭,攻斥重臣,至以依附刑勢,姻婭知舊等語,疑人於不當疑之地,恣意侵凌,不遺餘力,語欠和平,事體虧損,朝家相敬之道,豈容如是?慶尙監司鄭重徽,從重推考。海南前縣監李炕,當其在任時,多以米石,巧作名目,添載稅船之說,傳播都下,頃日臺官,趁其稅船之來泊,捉致領來色吏金重器,及所謂物主戒忠稱名者,捧其招辭,未及論啓而見遞矣。臣於今日茶時,招問其色吏金重器,則重器招內,前官,果以米十石,添載稅船,而件記中,只書鉛鐵價,不言某人處當給事。且曰,此米到江之後,如有來推之人,傳給受答爲言,而船泊已久,無人推去,其米十石,尙在船所云,臣又考戒忠侤音,則以爲渠果與李沇,情切,向日李沇之被拿也,其子來言海南十石米,果爲添載稅船,而罷官之後,輸入有煩,似以汝米樣,輸置於汝家,以爲後日相議,則用之地云,而事涉殊常,終不聽從,渠則旣無鉛鐵防納之事,且非其物主云云。各人所招,旣甚明白,而李沇偸竊之狀,昭不可掩,及其事迹現露之後,符同常漢,欲爲掩匿之計,尤極痛駭。如此贓汚之人,不可不嚴治,以肅朝綱,請囚人李炕,令攸司依律科罪。答曰,不允。推考事,依啓。
藥房口傳啓曰,慈殿受針事,已爲定奪於榻前,而罷出之後,更爲相議,則足指當處受針,不無反有引血凝聚之慮云,此則今姑停之,以觀前頭事勢,當初議定,行間·絶骨之外,公孫,亦是要穴,要以此三穴,受針何如?答曰,依啓。
慈殿受針後,藥房問安。答曰知道。
慈殿·大殿,政院·玉堂·二品以上·六曹·大司諫問安。答曰,知道。
藥房啓曰,臣等入診之後,退與昌城君佖,兵曹判書金錫胄,戶曹佐郞李國憲,及諸御醫商議,則皆以爲卽今上候,火熱最重,舌刺懸癰,亦宜先治,加減凉膈散,加玄參酒洗一錢,黃連酒炒五分,連進三貼,牛黃凉膈元二丸,井水,時以調進,亦當云,凉膈散,卽爲劑入何如?答曰,依啓。
戶曹,參議李沃,同姓五寸叔及第李道徵身死,服制已行七日,出仕何如?啓依所啓施行。
今日藥房入診時,領議政所啓,實錄廳,在前或設於空闕,而今番,則設廳於備邊司,其處甚爲狹窄,至於謄錄郞廳,則直宿於閭家,事體苟簡。慶德宮·承政院·侍講院·兵曹等處,移設何如?上曰,依爲之。
吏曹判書閔熙所啓,醫官柳聖和,方爲典獄署參奉,而同參於議藥,或有不時入侍之擧,不可仍帶刑獄之官,他參奉換差,何如?上曰,依爲之。
慈殿·大殿,藥房·政院·玉堂夕問安。答曰知道。
藥房口傳啓曰,卽聞醫女所傳之言,慈殿症候,自夕間痛勢益重,眼胞及面上,頗有靑色云,臣等,不勝憂慮之至。卽與諸醫相議,則皆以爲肝氣所致,當用抑肝之劑,柴靑澁肝湯,加便香附一錢半,山査便炒,白芍藥·松殼·川芎各七分,連進爲劑入。
上在昌慶宮。停常參·經筵。
謝恩,星州牧使柳星三,禮曹佐郞金鼎台,掌樂正宋挺濂,判校朴昌文,南部主簿成虎烈。
慈殿·大殿,藥房·政院·玉堂·二品以上·六曹·大司諫問安。答曰,知道。
藥房啓曰,伏聞醫女所傳之言,慈殿症候,夜來痛勢尤苦云,臣等,不勝煎慮之至,柴靑澁肝湯,雖已進一貼,詳知卽今症候,然後方可更議當進之劑,令兵曹判書金錫胄入診,宜當。自上憂遑侍藥之中,舌刺懸癰等候,一樣無減乎?臣等,終宵憂憫,敢此問安,竝爲仰稟。答曰,依啓。予則一樣矣。
藥房口傳啓曰,慈殿症候,一樣無減,而臣等,遠在藥房,與諸醫議藥,及醫女來傳症候之際,往來頗遠,未免遲延,誠爲憫慮。侍講院,則方設衛將所,翊衛司,則守宮內官,入處云,竝移送他處,臣等,則移入侍講院,醫官,則使之處於翊衛司,似便問候議藥之地,宜當,敢此仰稟。答曰,依啓。
藥房再啓曰,兵曹判書金錫胄入診之後,伏聞慈殿症候,胸膈之痛,爲今難堪之苦云,仍與昌城君佖以下商議,則以疎肝飮,合九氣湯,加山梔仁七分,連進二貼,宜當云,此藥卽爲劑入,何如?答曰,依啓。
府前啓措辭見上,請還收魚應瑞刑推後定配之命,仍令移送禁府,各別究問,請囚人李炕,令攸司依律科罪。
謝恩,衿川縣監崔聖任。
承文副正字閔就道卒,綾豐府院君題主後入來。藥房口傳啓曰,慈殿痛勢甚急,手部,間使左右,足部,陽陵泉左右,新門病邊等五穴,受針之意,敢稟。答曰,允。
慈殿受針後,慈殿·大殿,藥房·政院·玉堂·二品以上·六曹·大司諫問安。答曰,知道。
慈殿·大殿,藥房·政院·玉堂夕問安。答曰,知道。
黃海道暗行御使兪夏益,入來。
謝恩,陽川縣令權愉。
答府曰,不允。末端事,依啓。
藥房口傳啓曰,慈殿症候,一向苦劇,臣等,雖卽爲入直,凡干藥物,分付各司之際,未免稽滯,事體所在,侍藥廳,不可不設,自今日設廳,何如?答曰,允。
上在昌慶宮。停常參·經筵。
謝恩,江原監司鄭鑰,副摠官李觀徵,訓鍊判官方萬元,僉知李慶集。
侍藥廳啓曰,伏聞夜間,慈殿症候,一樣不減,伏不勝憫煎之至,令兵曹判書金錫胄入診後,更議當進之劑,宜當,敢稟。答曰,慈候與昨一樣無減,以此焦煎憫迫矣。入診事,依啓。
侍藥廳再啓曰,兵曹判書金錫胄入診之後,伏聞慈殿左邊胸脇刺痛之候一樣,而脈度,比昨虛軟云,仍與昌城君佖以下商議則以爲,不可一向連用攻伐之劑,姑先以五錢重人蔘,調龍腦安神丸半丸,一再進御,以觀午間症候,宜當云,人蔘茶,昨已劑入,依此進御,何如?答曰,知道。
慈殿,侍藥廳·政院·玉堂·二品以上·六曹·大司諫問安。答曰,知道。
戶曹啓曰,右議政許穆,月廩米,依判付令,倉官更爲輸送,則本家以爲,右議政還朝後,方可祗受云,敢啓。傳曰,知道。
咸鏡監司書目,臣病勢甚重,陳情乞遞事上疏,上送事。
慈殿,下敎于侍藥廳曰,我之所患,一二日內,差復未易,侍藥設廳,有弊,速爲罷之,鮒魚則亦無思食之念,勿爲納入。
侍藥廳口傳啓曰,侍藥廳,則事體所關,而別無弊段,下敎雖如此,不可輕罷,而鮒魚則當依下敎,勿入矣。
侍藥廳口傳啓曰,卽因醫官所傳之言,伏聞慈殿,有寒熱往來之症,且有熱候云,兵曹判書金錫胄,入診之後,可以議藥,敢此仰稟。答曰,依啓。兵判卽爲入診。
慈殿,侍藥廳·政院·玉堂晝問安。答曰,一樣。大殿問安。答曰,知道。
歸厚別提崔碩年,加定官鄭爾榮卒,綾豐府院君禮葬後,入來。
府前啓,慈殿平復間,姑停。
慈殿,侍藥廳·政院·玉堂·二品以上·六曹·大司諫問安。答曰,一樣。
大殿問安。答曰,知道。
中殿,侍藥廳·政院·玉堂夕問安。答曰,知道。
侍藥廳口傳啓曰,伏聞醫官所傳之言,則慈殿有嘔吐呑酸之症云,橘皮竹茹湯一貼,卽爲劑入之意,敢稟。答曰,依爲之。
上在昌慶宮。停常參·經筵。
謝恩,禮曹佐郞朴□□。
侍藥廳口傳啓曰,慈殿症候,一向苦劇云,卽令兵曹判書金錫胄入診之意,敢稟。傳曰,依爲之。
慈殿,侍藥廳·政院·玉堂·二品以上·六曹·大司諫問安。答曰,一樣。
大殿,侍藥廳·政院·玉堂·二品以上·六曹·大司諫問安。答曰,知道。
大王大妃殿·中殿,侍藥廳·政院·玉堂問安。答曰,知道。
侍藥廳口傳啓曰,慈殿症候,卽今則呑酸嘔吐之症,尤重云,人蔘一兩重,加蓽橃二錢,方爲炒入微溫,徐徐進御之意,敢稟。答曰,依爲之。
侍藥廳口傳啓曰,參茶一兩重,加蓽橃一錢,朝已煎入矣。卽伏聞醫女所傳之言,則以昨日煎入二錢重參茶,略進,而朝入參茶,則以味烈,不爲進御云,參茶之加蓽橃,欲爲行氣定中止嘔之意也。其味雖烈,異於椒薑,旣進之後,則不至大段苦口,不可不勸進之意,敢此仰稟。答曰,朝入參茶,勸進幾半矣。
侍藥廳,以口傳啓于慈殿曰,臣等,卽伏聞醫女所傳之言,則朝入參茶以味烈不爲進御云,參茶之加蓽橃,欲爲行氣定中止嘔之意也。雖味烈,旣進之後,不至大段苦口,趁卽進御之意,敢稟。答曰,纔已進御矣。
侍藥廳口傳啓曰,臣等,卽伏聞醫女所傳之言,則慈殿,有胎水進御之敎,而此時用藥,不可不審,令兵曹判書金錫胄入診後,當進與否,可以議定,敢此仰稟。答曰,依爲之。
慈殿,侍藥廳·政院·玉堂晝問安。答曰,一樣。
大殿,侍藥廳·政院·玉堂晝問安。答曰,知道。
慈殿,侍藥廳·政院·玉堂·二品以上·六曹·大司諫夕問安。答曰,一樣。
大殿,侍藥廳·政院·玉堂·六曹·大司諫夕問安。答曰,知道。
中殿,侍藥廳·政院·玉堂夕問安。答曰,知道。
上在昌慶宮。停常參·經筵。
當日無拜辭。
傳于侍藥廳曰,昌城君,欲與兵曹判書金錫胄,竝令入診,何如?侍藥廳回啓曰,昌城君,與外臣不同,使之入診,無不可矣。
侍藥廳口傳啓曰,事已至此,當無所不用其極,宗廟·社稷·山川,速行祈禱事,敢稟。答曰,依爲之。
慈殿下敎曰,金錫翼等兄弟,招入。
傳于領議政許積曰,自前祈禱宗·社·山川時,則例有罪囚疏放之事,今則何無此擧耶?回啓曰,臣等,非不知有此例,亦非不欲仰稟,而區別輕重,必於上前稟裁,而自上方在憂遑之中,旣不可稟裁,不問罪之輕重,盡爲放釋,亦非自下所敢仰請者,以此趑趄未果矣。
傳曰,禁府刑曹在囚罪人,勿論輕重,盡爲放釋。
禁府啓曰,傳敎矣,本府所囚罪人李煌·徐漢柱·崔應俊·趙昌漢·魚壽遠·魚泰萬·張梲·李耋·尹世章·李德夏·朴振翰·南宮爕·李炕·鄭東龍等十四人,竝卽放送之意,敢啓。傳曰,知道。
刑曹啓曰,傳敎矣,時囚罪人罪囚四名,及其餘罪人九十九名,依聖敎,竝卽放送之意,敢啓。傳曰,知道。
傳曰,醫官李恥述,時無職名,口傳付軍職,使之冠帶。
大殿,侍藥廳·政院·玉堂夕問安。答曰,知道。二品以上問安。答曰,知道。
咸鏡道暗行御史朴泰尙,入來。以上朝報
禮曹啓曰,王大妃殿未寧,祈禱係不卜日,社稷·宗廟,遣大臣,三角山·木覓山·漢江,遣重臣,今日卽爲設行之意,知委何如?禮曹謄錄
上在昌慶宮。停常參·經筵。
當日無拜辭。
大殿·大王大妃殿·中殿,侍藥廳·政院·玉堂·二品以上·六曹·大司諫問安。答曰,知道。
侍藥廳口傳啓曰,卽伏聞醫官所傳之言,則慈殿症候,大便頻數云,似是熱降之兆,而不無下陷之慮,與昌城君佖以下諸醫,商議,則加味三白散,宜當云,此藥二貼,爲先劑入之意,敢啓。答曰,依爲之。
謝恩,右副承旨南天澤。
侍藥廳口傳啓曰,入診之後,伏聞慈殿,似有一分之減云,不勝欣幸之至。近來自上侍藥憂遑之中,全廢水刺云,如此之時,若不善攝,則亦將貽憂於慈聖,益加聖念,强進水刺之意,敢此仰稟。答曰,依啓。
右議政許穆,焚黃後,入來。
大殿,侍藥廳·政院·玉堂晝問安。答曰,知道。
大殿,侍藥廳·政院·玉堂·二品以上·六曹·大司諫問安。答曰,知道。
侍藥廳口傳啓曰,慈殿滑便之症,不止,且有腹痛之候,與昌城君佖以下商議,則芍藥甘草湯,宜當云,此藥一貼,爲先劑入之意,敢啓。答曰,依爲之。
觀象監,今月初六日,未時申時,日暈。啓。
上在昌慶宮。停常參·經筵。
謝恩,司僕判官洪藼。
大王大妃殿·大殿·中殿,侍藥廳·政院·玉堂·二品以上·六曹·大司諫問安。答曰,知道。
大殿,侍藥廳·政院·玉堂晝問安。答曰,知道。
侍藥廳口傳啓曰,入診之後,聞其所傳之言,且觀便色,似是熱泄,與諸醫商議則皆以爲,連進六一散,宜當云,此藥一貼,爲先調入之意,敢稟。答曰,調入。六一散,旣已進御矣。
大殿,侍藥廳·政院·玉堂·二品以上·六曹·大司諫夕問安。答曰,知道。
上在昌慶宮。停常參·經筵。
未時,太白見於巳地。夜一更,流星出北極星下,入艮方天際,狀如甁,尾長七八尺許,色赤光照地。
司饔奉事李宇翼,磁器燔造後,入來。
謝恩,刑曹參議兪櫶,護軍李秞。
大王大妃殿·大殿·中殿,侍藥廳·政院·玉堂·二品以上·六曹·大司諫問安。答曰,知道。
禁府,韓聖輔拿囚。啓。
大殿,侍藥廳·政院·玉堂晝問安。答曰,知道。
大殿,侍藥廳·政院·玉堂·二品以上·六曹·大司諫夕問安。答曰,知道。
上在昌慶宮。停常參·經筵。
夜一二更,月暈。
謝恩,五衛將權脩,杆城郡守尹敬敎,積城縣監蔡命後。
大王大妃殿·大殿·中殿,侍藥廳·政院·玉堂·二品以上·六曹·大司諫問安。答曰,知道。
大殿,侍藥廳·政院·玉堂晝問安。答曰,知道。
大殿,侍藥廳·政院·玉堂夕問安。答曰,知道。
二品以上·六曹·大司諫夕問安。答曰,知道。勿爲問安。
上在昌慶宮。停常參·經筵。
謝恩,部將李道元。
大王大妃殿·大殿中殿,侍藥廳·政院·玉堂·二品以上·六曹·大司諫問安。答曰,知道。
慈殿,侍藥廳問安。答曰,向差之後,一樣矣。政院·玉堂·二品以上·六曹·大司諫問安。答曰,勿爲問安。
忠淸監司書目,五月十九日寅時量,地震事,係變異事。
全羅監司書目,都事趙時瑗,受由上京,呈病不還,罷黜事。
慈殿,下敎于侍藥廳曰,聞以侍藥廳之故,各司來待開門外,亦不得開坐云,弊甚可慮,自今日停罷,宜當矣。覆啓曰,下敎至此,各司來待官員,則卽令退去,使之開坐,而至於侍藥廳,聖敎雖如此,不可遽罷矣。
慈殿,下敎于侍藥廳曰,啓辭如此,侍藥廳,則當姑觀今日,而都提調所處,不但險陋,亦且逼近於內間,退去侍藥廳,宜當矣。
侍藥廳口傳啓曰,諸醫皆以爲,參物調中湯,最宜於慈殿卽今症候云,此藥,自外劑入之意,敢稟。答曰,依爲之。
慈殿,侍藥廳晝問安。答曰,一樣。政院·玉堂問安。答曰,勿爲問安。大殿,侍藥廳·政院·玉堂晝問安。答曰,知道。
慈殿,下敎于侍藥廳曰,今後,則生物,勿爲封進。覆啓曰,軫念民弊,下敎至此,生物,則當依下敎,勿令封進矣。
慈殿,侍藥廳·政院·玉堂·二品以上·六曹·大司諫夕問安。答曰,勿爲問安。大殿,侍藥廳·政院·玉堂夕問安。答曰,知道。
二品以上·六曹·大司諫夕問安。答曰,知道。
慈殿敎,以我之氣候頗愈,勿爲問安。慈殿敎,如此,今後勿爲問安。覆啓曰,上敎雖如此,侍藥廳未罷之前,事體,不可徑廢問安矣。
上在昌慶宮。停常參·經筵。
當日,無肅拜。
慈殿,侍藥廳問安。答曰,一樣。政院·玉堂·二品以上·六曹·大司諫問安。答曰,勿爲問安。大王大妃殿·大殿·中殿,侍藥廳·政院·玉堂·二品以上·六曹·大司諫問安。答曰,知道。
傳于侍藥廳曰,自今日侍藥廳停罷,都提調退出,提調以下,輪回入直于藥房事,有慈殿下敎,依此爲之。覆啓曰,慈殿前後下敎,如是勤至,侍藥廳,則謹依下敎,自今日停罷,昌城君佖·李國憲等,姑當罷出,而兵曹判書金錫胄,姑爲入直于本曹,今日亦令隨時入診之意,敢啓。答曰,兵曹判書入直入診事,依啓。醫官李東馨·金有鉉·金萬直等三人,留待于資善門外,可也。
藥房口傳啓曰,卽伏聞兵曹判書金錫胄入診後所傳之言,則慈殿胃脈,不無餘熱,且微有咳嗽之候云,昨夕劑入蔘朮調中湯,加貝母·薑汁炒五分,生黃芩三分,自外煎入之意,敢稟。答曰,今日,則依啓辭煎入,明日,則五貼劑入。
備邊司郞廳,以三公意啓曰,京外褒貶,今十五日上前開坼,例也。外方褒貶,則自當依例捧入,而京衙門,則近緣慈候未寧,各司廢坐,勢不及磨勘於定限之內,以今月二十三日,更爲定限,一齊封進之意,分付擧行,何如?傳曰,允。
禁府,曺信拿囚。啓。
傳,前府使閔誠重,前奉敎崔錫鼎,前府使趙嘉錫·魚憲,前縣監柳榰,前都事趙爾翰,前縣監金必振,前郡守吳始益,前縣令韓公佖,前縣監洪萬最,前郡守李守恒,前監司孟胄瑞,前豐陽君張善瀓,大司諫李䎘,郡守崔鎭南,縣監金永錫,縣監閔最,參奉韓世章,郡守金粹五,縣監張世明,牧使尹搢,府使宋時燾·洪柱彦,佐郞金時鉉,副修撰姜碩賓,郡守李悅,監察金淮,郡守南斗長,縣令張鎭,內侍府睦後立等,敍用。前監司權大載,前縣監梁嶷·魏天相,郡守沈選,學正姜山斗,內侍府睦後立等,職牒還給。前副護軍李翊,僉使李華岳,虞候申鍵,監牧官石之珩,把摠尹淑,護軍黃震文·柳時奉,司勇李夏相鄭錫祚·林慶信·李臣賢等敍用,司勇李夏相,守門將洪莛,護軍趙廷元,部將崔起雄,僉使金孝曾等,職牒還給事,下吏·兵曹。
慈殿,藥房夕問安。答曰,一樣。政院·玉堂夕問安。答曰,勿爲問安。大殿,藥房·政院·玉堂夕問安。答曰,知道。以上朝報
禮曹啓曰,祔廟都監堂上·郞廳,卽已差出矣。祔廟都監之外,當有尊崇·冊禮兩都監,取考辛丑年謄錄,則其時因祔廟都監啓辭,尊崇·冊禮都監,合設於祔廟都監,應行諸事,一齋料理擧行,凡於啓辭移文之際,隨其該掌之事,或稱冊禮都監,以存三都監體例,而堂上·郞廳,仍前啓下兼察矣。今亦依此擧行,何如?傳曰,允。禮曹謄錄
上在昌慶宮。停常參·經筵。
下直,東萊府使李馥,臧振萬戶林杞。
謝恩,宣傳官李弘述。
大司憲尹鑴上疏。大槪,敢伸危懇,乞遞職名,且治臣入城不肅命之罪事。入啓。
慈殿,藥房問安。答曰,一樣。政院·玉堂·二品以上·六曹·大司諫問安。答曰,勿爲問安。
大王大妃殿·大殿·中殿,藥房·政院·玉堂問安。答曰,知道。
大殿,二品以上·六曹·大司諫問安。答曰,知道。
政院啓曰,視事,處暑間,頉稟。傳曰,知道。
以慈敎,傳于藥房曰,提調以下,勿爲輪直,卽爲罷出,差備待令醫官,亦爲退去,醫女,則只三人,姑爲待令,可也。
領議政許積,異姓孽三寸姪副司果黃道天身死,服制已行七日,出仕何如?啓依所啓施行。
左議政權大運,同姓五寸姪女,幼學李祤妻孺人權氏身死,服制已行四日,出仕何如?啓依所啓施行。
答咸鏡監司呂聖齊疏曰,省疏具悉。卿其勿辭,調理察職。
政院啓曰,今十五日儒生殿講日次,取稟。傳曰,爲之。
傳曰,侍藥廳都提調以下,及祈禱祭獻官以下,諸執事,竝卽書啓。
答大司憲尹鑴疏曰,省疏具悉卿懇。卿辭,慈殿違和之候,幸賴宗社之冥佑,今已回陽,此實我東方臣民之休,寡人之欣忭,曷有其已?今旣來此闕外,又兼言責之任,其可無相對之念乎?以此以彼,不可更退田園,卿勿固辭,安心入來,毋負平日之望。仍傳曰,遣史官傳諭。
院啓,頃當慈候違豫之日,有罪囚盡釋之命,而巨慝竝逭,王章大壞,使此擧,有補於祈祐之方,則在臣子無所不用其極之道,亦宜奉承,他不暇計,而求之於理,萬萬不能,何則?禍淫,天道之常懲惡,凡民之情,是知有罪者之倖免,實是天意人心之所不悅,求以致福,不亦左乎?故曰求福不回,以回求福,君子之所不爲也。幸賴天休,宗社默佑,慈候乃愈,日向康復,此實由於聖孝之攸感,夫焉有一毫得力於釋罪之擧也?疏決罪囚,前固有之,而至如無論輕重,一倂放釋,甚損政法,實罕耳目。夫啓覆重囚,罪尤罔赦,而至於矯作隣檄,謀撓國人,割持人頭,罪關綱常,或端緖旣露,情迹已彰,而亦皆因此而獲免,致令三尺之典,蕩然無所持守。竊恐自玆以往,因仍成例,奸人抵罪者,將幸國家之有憂,而爲弊於後日者,有不可勝言者矣。以聖明出天之孝,當憂遑罔措之日,雖不遑念及乎此,出納之官,所宜引經而覆逆,有司之臣,亦當據法而論執,而蒼黃之際,計不出此,雖事異常日,以致如是,後弊所關,決不可置而不論,請當該承旨及義禁府刑曹堂上,竝從重推考。頃於御史發遣之時,不帶軍官事,定奪於榻前,而忠淸道暗行御史姜碩賓,不思朝廷之本意,自行己見,任意帶去,有違朝令,做事顚錯,請副司果姜碩賓,罷職。德源,卽北路名府,曾前必以武弁中,有聲望者擇差,而間或以文官差送,其不可人人而濫授也,明矣。新除授府使南大夏,素以卑微之人,別無可紀之績,而猝然陞拜,物情大駭。如此之人,不可仍授雄府,以亂官方,請德源府使南大夏,遞差。
備忘記,慈殿玉候回陽,實是宗社臣民莫大之慶,莫大之休,告宗廟陳賀,頒赦八方等事,不可一日遲也。令禮官,依禮文卜日設行事,知委擧行。
答院曰,今此慈殿之康復,幸賴天佑神助之功,非其放釋罪囚,僥倖之效,而爲人子爲人臣,無所不用其極之道,念不暇及他,毋論輕重,一體盡釋,都出於一時大霈之典,非開日後僥倖之弊,不允。末端兩件事,依啓。
持平權瑍啓曰,臣於向日,奉使西關,守令廉問書啓中,熙川郡守丁益燾之益字,以熙字換書,而當初傳啓時,未及致察矣。及至啓下之後,因人傳說,始覺其誤,莫重入啓文書,不能詳審,如此,臣不勝悚然之至。換書人名,非泛然文字誤書之比,物議皆以爲非,臣何可一刻仍冒?請命遞斥臣職。答曰,勿辭,退待物論。
觀象監,今月十二日,午時申時,日暈右珥。啓。
上在昌慶宮。停常參·經筵。
午時未時,日暈。夜一更,月暈兩珥,廻木星,暈上有背,色內赤外靑。自二更至五更,月暈廻木星。
謝恩,安東府使兪瑒。下直,善山府使權德徽,陽智縣監李汝岳,陽川縣監權愉,衿川縣監崔聖任,積城縣監蔡命後。
藥房啓曰,伏未審夜來,慈殿調攝之候何如,而寢睡亦安穩乎?自上憂遑侍藥之餘,氣候亦何如?臣等,終宵憂慮,敢來問安。
禮曹啓曰,命下矣,今此慈殿玉候平復,實是莫大之慶,告廟陳賀之擧,在所不已,而國恤之初,三年內勿爲陳賀事,旣己入啓定奪。今玆陳賀一款,雖未可擧行,至於告宗廟,頒敎八方,則不容少緩,告廟頒敎吉日,卽令日官推擇,則今月十六日爲吉云,告廟祭,則同日曉頭設行,頒敎,則同日午時行禮,宜當,以此磨鍊擧行,何如?傳曰,依啓。
兵曹啓曰,平安道庭試·別試·武科·殿試,定行於七月農務稍歇之時事,大臣,曾已陳達於榻前,允下矣。吉日,不可不豫爲推擇,故令日官推擇,則來七月二十六日爲吉云,以此日爲之之意,卽爲知會,本道試官,以後政差出,而規矩事目,則亦依春科擧行,何如?傳曰,允。
答藥房曰,知道。
慈候康復後,一樣,予則無事矣。
慈殿,藥房問安。答曰,一樣。
大殿·慈殿,政院·玉堂問安。答曰,知道。
藥房口傳啓曰,自上憂遑侍藥之中,玉候之致傷,已多,若行親祭,則必有添傷之患,不勝憂慮之至,今此望祭攝行之意,敢此仰稟。答曰,慈殿,旣已攝行之意,下敎,而卿等啓辭,又如此,望祭,當令攝行矣。
注書睦天成書啓,臣承命退到于楊州陰村行大司憲尹鑴所在處,傳諭聖旨,則以爲臣,跡阻起居,罪積逋慢,纔上竢罪之章,走出國門,天書遽降,使蓋追至,所以諭告臣下者,旨意隆厚,臣於此,伏切隕越,措躬無所。君臣之義,根於天性,遭逢之感,藏之中心,今日之身伏象魏之下,而竟不得仰瞻皇皇之光者,豈臣之所欲哉?顧以進退之禮,乃人臣所以事上之大關,廉愧之節,亦上之所以砥礪臣下之道也。臣實中宵撫枕,十步回首。仰願聖上,察臣情勢,知臣衷曲,俾不肖愚臣,安意自遣於畎畝之間,而風憲重任,毋或久曠於振肅之地,臣不勝恐怖祝願之地云矣,敢啓。傳曰,知道。
府啓,臺府事體,與他司自別,雖品高衙門,少無拘厭,雖至於過失,直斥不諱,國家之待臺官旣重,而臺官亦不敢自輕者,其意有在也。頃日擧行條,有三司禁吏之作弊者,備局隨現重治,臺官之以下吏受罪引避者,政院切勿捧入之敎,臣竊以爲非矣。茶時發禁,本欲祛僭制矯弊俗,而禁吏,乃反憑藉官令,受賂操縱,則本府,自當隨其現捉,而懲治之,固非他司所可豫也,況備局衙門雖尊,臺府體面亦重,尤不可有所管攝,而欲除濫雜之弊,互執制斷之柄,則是所矯也小,而所損也大,豈非未安之甚耶?因循謬誤,而末流之弊,安知不至統束臺官,號令府吏,若上司之於屬署也。如此,則異備局堂上,雖有差失,終必無敢言者,誠非細憂也。且臺官,手執憲章,而不能懲戢禁吏,反爲備局之所禁斷,則其尸居不職,甚矣。決難冒居臺席,而彼之以小無干涉,使不得引避,則大有乖於重臺體責廉隅之道,請還收自備局推治憲府禁吏之命。引嫌而退,誤書人名,見非物議,則揆以臺體,勢難在職,請持平權瑍遞差。前啓,魚應瑞事,停啓。
答府曰,今觀啓辭,予未可曉也。禁吏之橫拏作弊,罔有紀極,此而置之,無以鎭服奸狀,申明禁制事目,使備局一一隨現重治,意有所在,今若置而不治,則有損體統,不可更改,勿煩處置事。人名誤書,事出無情,勿遞出仕。
院啓,頃當慈候違豫之日,有罪囚盡釋之命,而巨慝竝逭,王章大壞,無益於祈佑之道,有關於日後之弊,則臣等相議論啓,請推承旨及有司之臣矣。伏承聖批,諭示丁寧,不賜允兪,臣竊以爲不然也。夫釋罪囚而徼福,萬萬無此理,前史所不載,哲王所不爲,臣等,備盡論列,聖上亦已明知,則今不必陳,而惟其事出急遽,不能守三尺之典,使啓覆應死之囚,王法必誅之罪,亦皆因此而倖免,竊恐自玆以往,因仍成例,奸人抵罪者,將幸國家之有憂,而無所畏忌,其損政法而爲後弊,有不可勝言者矣。以聖明出天之孝,當憂煎罔措之日,雖不遑念及乎此,出納之官,所宜引經而覆逆,有司之臣,亦當據法而論執,而蒼黃之際,計不出此,事異常日,以致如是,後弊所關,決不可置而不論。請當該承旨,及禁府·刑曹堂上,竝從重推考。近日國綱大壞,王法不嚴,至於罪關倫紀,惡盈天地者,亦延以時月,寬其刑杖,一以緩治爲主,此實京外之通患也,故參判趙壽益之妖妾玉仁,及孽子洉·涑等,埋呪殺嫡之變,初出於壽益之呈官,則固非他獄之起於兄弟若叔姪者之比,而玉仁母子之積惡稔凶,若不略著無疑,則壽益,亦何忍不恤最少子二人,及三十年當家妾,而捐情割愛,斷以大義,如是哉?此足爲此獄之斷案,而況其就囚之後,違端盡露,至於木偶人,及小槨中,實以骨片,埋置於二嫡兄之家,則以其女奴,已盡吐實,故洉·涑等,不敢抵諱,以爲爲父病,禱而埋之云。誠如此言,而爲父禳病,則何不於其父之家,而必於嫡兄之兩家乎?又何不令嫡子孫爲之,而渠之母子,獨自密爲之乎?勿論他事,只此一款,便是承服,若當依法痛究,亟正其罪,而前後之推官方伯,懵不知弑兄殺嫡,罪在罔赦,埋凶呪禍,有甚挺刃,一向緩治,置之尋常者,于今五年于玆,此何決獄之法,此何懲惡之道哉?事之寒心,固已極矣,而今又不謹囚械,不加戒飭,致令罪人洉·涑等,棄置厥母,開獄逃躱,使通天之罪,貸息於覆載之間,而三尺之典,莫加於大憝之惡,豈不痛心哉?地方官,則固有罪矣,而監司,亦難免常時緩獄之失。請當該振威縣令,罷職不敍,本道監司推考,仍令各別跟尋,期於必捕。答曰,不允。末端事,依啓。
持平權瑍,就職後避嫌。大槪,免遞之後,不可仍冒,請遞事。呈政院,還出給。
慶尙道暗行執義權愈,入來。
謝恩,執義權愈。
備忘記,都提調領議政許積鞍具馬一匹,子婿弟姪中一人除職。提調判書閔熙,副提調左承旨吳斗寅,議藥同參昌城君佖,判書金錫胄,竝加資。佐郞李國憲,陞敍。史官李沆,注書兪夏謙,竝六品遷轉。御醫李東馨,熟馬一匹面給。御醫崔聖任·權愉·金尙誠,議藥同參金萬直,竝加資。鍼醫金有鉉,守令除授。別入直醫官李祉述,熟馬一匹賜給。侍藥廳掌務官鄭惟覺,本衙門准職除授。金汝器等三員,別入直御醫李弘章議藥同參柳聖和·李時聖,各半熟馬一匹。御醫尹弘任等三員,內醫崔有泰等九員,議藥同參梁濟臣等五員,各上弦弓一張賜給。醫女正玉等六,從自願免賤。命生等三,及下人等,令該曹米布磨鍊題給。侍藥廳承傳色文碩胤,加資。差備內官全至明·吳時禮,各兒馬一匹賜給。司謁尹衡商,別坐除授。別監二,書題除授。中禁二,令該曹米布磨鍊題給。王大妃殿承傳色張翼·辛弘益,各半熟馬一匹賜給。社稷獻官領敦寧府事金萬基,宗廟獻官左議政權大運,三角山獻官靑平尉沈益顯,木覓山獻官福善君柟,漢江獻官東平尉鄭載崙,各熟馬一匹面給。大祝正郞李開鉉,佐郞金斗明,各半熟馬一匹賜給。典祀官判官鄭住緯,主簿朴來慶,典祀官兼大祝直長朴徵,佐郞朴紳,直講柳英立,壇司參奉李斗齡,廟堂直長張,各兒馬一匹。監察李集成等五員,奏時官康聖碩等二員,各不粧弓一張賜給。祝史司評尹善得以下,各加一資,資窮者,代加。
吏曹啓曰,守令多闕,政事,取稟。傳曰,明日爲之。
上在昌慶宮。停常參·經筵。
謝恩,驪州牧使李慣。
慈殿,政院·玉堂問安。答曰,勿爲問安。大殿,政院·玉堂問安。答曰,知道。
藥房啓曰,伏未審夜來,慈殿調攝若何,而寢睡一樣安穩乎?聖體,亦復何如?臣等,憂慮未弛,敢來問安。答曰,慈候差復後,與昨一樣,予則無事矣。
慈殿,藥房問安。答曰,一樣。
祔廟都監監造官,李善溥·李后定·李湜·韓濙·閔就道·李命殷·兪命哲·睦天成·李東植。
罷職現告,振威縣令申應澄。
假注書睦天成,監造官,代鄭煥,差下。
傳曰,今此頒赦時,親臨一款,權停例爲之。
傳曰,今此慈殿平復,乃是莫大之慶休,前古之所罕,八道方物,雖減除,今番,則封進事,分付禮曹。
領議政許積箚子,懇乞收回恩賞,以安私分事。入啓。
持平李缺啓曰,設爲禁制,以懲奢濫,而府吏奸猾,反肆弊端,則臺官,固當隨聞隨治之不暇,徑使備局,統攝而推治之,又防臺官尸職之避,則國家之待臺官,果可謂得體乎?臺官,或聞禁吏之橫挐作弊,而不肯推治,則是辱臺之甚也。大臣直斥其官,亦無不可,而必欲自備局,推治下吏,竊恐有傷於不治椽吏之大體也。頃於筵中,定此令甲也,物議皆以爲非,臣雖庸陋,方待罪法府,則事體所在,不敢不言,而今聞大臣,以此大非之,臣何敢晏然臺席?請命遞斥臣職。答曰,勿辭,退待物論。
院前啓措辭見上,請當該承旨,及禁府·刑曹堂上,竝從重推考。答曰,慈候大漸之時,大小臣民,莫不抆淚,奔走遑遑之秋,凡事,所當靡所不用其極,特下釋囚之命,而喉司攸司之不得覆逆者,蓋出於遑遑之中,念不及他而然也,不允。
修撰兪夏益,副修撰金奐,牌招肅拜。
明日儒生殿講考官二,閔點·李觀徵。參考官四,李堂揆·李德周·睦昌明·兪夏益。
明日望祭正時,寅正初刻,開門罷漏後。
政院啓曰,今月十六日頒敎事,命下矣。大提學閔點,明日待開門牌招,使之製進敎書之意,敢啓。傳曰,知道。
政院啓曰,明日儒生殿講時,命官,何大臣進去乎?敢稟。傳曰,右相進去。
答領議政箚曰,省箚具悉。噫,當其慈候危苦之時,今日之平復,寔賴祖宗之默佑,勿藥回春,此實前古之所罕有,我東方猗歟休慶,而今玆薄物,卿何過辭耶?伊日釋囚之命,蓋出於無所不用其極,則攸司之不及覆逆,亦出於遑急而然也。於卿,尤無小嫌,安心勿辭領受焉。遣史官傳諭。
府前啓措語見上,請還收自備局推治憲府禁吏之命。引嫌而退,爭執得體,在我無失,大臣之斥,不必爲嫌,持平李鳳徵,請命出仕事。
政院啓曰,明日望祭後,藥房·朝廷·本院問安時,承旨皆當進參,而廳中,只有臣天澤及同副承旨柳命天,而雖入直,方被臺論,不得行公。都承旨閔點,右承旨鄭樸,左副承旨鄭載嵩,俱以臺論,亦不仕進,左承旨吳斗寅,加資未肅拜。三處問安時,無以推移,事極苟簡,何以爲之?敢稟。答曰,本院,位甚不齊,未有甚於近日,當該承旨外,其餘三員,竝卽牌招,而吳斗寅加資,今已下批,亦爲牌招察任。
左承旨吳斗寅上疏。大槪,恩命纔下,召牌繼降,惶感之極,不得不來詣闕下,而新授重秩,決非微臣所敢承受,徊徨憫縮,竟未得趨謝新命,懇乞回收新資,遞臣職名,仍治臣罪,以重名器,以安微分事。入啓。
答府曰,禁吏之橫侵,作拏於閭里,人不能支堪,故作爲事目,作弊受貽之類,自備局,有隨現重治之敎,而必欲自本府,推治後已,其不識前後本意,徒務好勝者然,其亦異矣。毋庸瀆擾,處置事。依啓。
有政。
吏批,以李暹爲德源府使,楊廷藎爲振威縣令,兪夏益爲修撰,金碩望爲樂安郡守,金奐爲副修撰,李集成爲德山縣監,趙祉錫爲全羅都事,金錫胄爲知經筵,閔點爲同經筵,柳命賢爲司諫。
上在昌慶宮。停常參·經筵。
京畿都事睦林儒,儒生試取事,江華府出去。
行左承旨吳斗寅,同知金萬直,護軍金尙誠,加資肅拜。
望祭後,大王大妃殿,藥房·政院·玉堂·二品以上·六曹·大司諫問安。答曰,知道。
慈殿·大殿·中殿,藥房·政院·玉堂·二品以上·六曹·大司諫問安。答曰,罔極。
左議政權大運箚子。大槪,恩賞重典,不敢承當,懇乞還收,以安微分事。入啓。
領敦寧府事金萬基箚子。大槪,不敢貪天叨恩,令收賜馬之命事。入啓。
儒生殿講時,考官閔點,代洪宇遠改落點。
持平李□□就職。
藥房啓曰,伏未審夜來,慈殿寢睡起居若何,而聖體亦復,何如?臣等,區區憂慮,敢來問安。答曰,慈候,與昨一樣,予則無事矣。
答左承旨吳斗寅疏曰,省疏具悉。凡玆賞典,率由舊例,罪囚之釋,尤無所嫌,卿其勿辭察職。
禮曹啓曰,傳敎矣。方物封進事,今當行會各道,而卽封方物,則物膳,亦當一體封進事,分付,而議政府·六曹物膳,亦令各該司,依例封進之意,敢啓。傳曰,知道。
謝恩,同經筵閔點。
儒生殿講,幼睦林夏,庸純通,幼李光赫,書通,生呂衡齊,易略,進朱宗道,易粗,生尹桔,大粗。
答左議政領敦寧箚曰,省箚具悉卿懇。頃於慈殿違豫之日,賴卿等之虔誠祈禱,至誠感天,勿藥乃效,實是我邦家億萬年無疆之休,豈特懽忭欣幸而已,賜馬恩典,何足辭哉?卿其勿辭,安心領受焉。
禁吏之突入閭家,搜覓賂賄,都民愁苦,予實痛惋,稔矣。更申事目,使備局隨現重治,明有傳敎,而其所不識前後本意,滿紙張皇,自立己見,未免矯枉過直,輕易上司,臺風不美,處置乖當,事甚未妥,掌令姜碩耉,持平李鳳徵,竝遞差。
政院啓曰,卽伏見備忘記,有掌令姜碩耉,持平李鳳徵,遞差之命,臣等,不勝駭惑之至。近來禁吏作弊閭巷,愈往愈甚,誠極痛駭。頃日大臣之請申先朝禁典,聖敎之使備局隨現重治者,實出於痛革痼弊,而第臺閣事體,與他司有別,臺臣之有所論列者,蓋欲自存其體例而已,此豈出於自立己見,而適下未安之敎,參啓臺官,特命竝遞,其在聖上優容臺閣之道,不宜如是也。臣等,旣有區區所懷,敢此仰陳,請加三思,還收掌令姜碩耉·持平李鳳徵遞差之命。答曰,爾等之言,亦不無有理,姑勿遞差。
備邊司郞廳,以領議政意啓曰,今日陪祭時,東西班,甚爲稀疎,已涉未安,而至於問安之班,稱病不進者,甚多,事極寒心,衆所共知老病人員,及有公故者外,竝令政院察之,何如?傳曰,允。
又啓曰,今日本司開坐事,出令之後,緣堂上稱病不進,位不齊,不得開坐,事極寒心,稱病不進之員,令政院察之,何如?傳曰,允。
備忘記,幼學睦林夏·李光赫,生員呂衡齊,各給二分,進士朱宗道,生員尹桔,各紙四卷,筆三柄,墨三笏,賜給。
傳曰,頒赦百官,加爲之。政院啓曰,命下矣。某罪以下,宥之乎?敢稟。傳曰,雜犯死罪以下,竝宥。
執義權愈啓曰,臣奉命嶺外,累閱月始回,到忠州,從陸路,則更中引三日,乃得還來,由水路,則江流方漲,一日可到,而適有順歸船便,故臣急於復命,不煩江邊諸邑,寄載而歸矣。卽伏聞奉使者,不得從水路往來,曾有事目云,臣之乘水下來,實犯朝禁,所失大矣。且伏聞臣書啓中,鄭鑰,字誤以字書,李時衡之衡字,再以亨字誤書,別單中崔壽泓,字誤以弘字書云,莫重入啓文書,昏不致察,誤書至有四處,所失亦大矣。忝居憲職,負此二失,決難一刻仍冒,請命遞斥臣職。答曰,勿辭,退待物論。
兵曹判書金錫胄上疏。大槪,亟命還收新授資級,以安微分,以伸微志事。入啓。
院前啓,當該承旨及禁府·刑曹堂上,從重推考事,停啓。
掌令羅萬葉上疏。大槪,新授職名,萬不近似,來伏城外,不敢祗肅,乞賜遞改,以安微分,以重名器事,呈政院。還出給。
全羅道暗行御史金厦梴,入來。
謝恩,濟用正金厦梴。
持平權瑍啓曰,臣旣有誤書人名之失,見非物議,引避退待,處置請遞,臺體則然,而勿遞之命,出於特敎,臣誠惶霣,措躬無所。旣遞之後,斷無仍冒之理,不得不更爲引嫌,而喉司不諒,終至退却,呈單請啓,又復見阻,狼狽縮伏之中,卽伏聞執義臣權愈,又以誤書人引避云,所失旣同,自咎不暇,臣何敢晏然處置?臣之情勢,其亦憫縮之甚矣。以此情勢,決不可一刻抗顔於臺席,請命遞斥臣職。答曰,勿辭退待。
掌令姜碩耉啓曰,臣於昨日處置同僚也,其所爭執,實得臺體,故不得不措辭請出,仍傳啓也,伏承前後聖批,辭旨嚴截,至有遞差之命,臣於此不勝悚然之至,卽因政院啓辭,還有勿遞之敎,事之是非,姑置不論,旣遞還仍,斷無是理,決不可一刻抗顔仍冒,請命遞斥臣職。答曰,勿辭,退待物論。
持平李鳳徵啓曰,臣以庸下,在言地,妄有所論列,而終未上格天心,臣罪實合罷免,同僚齊避,處置歸臣,以已遞之官,不得不詣臺自列,臣之憫縮,到此益甚,臣何敢一刻仍冒?請命遞斥臣職。答曰,勿辭,退待物論。
刑曹判書鄭榏上疏。大槪,令治臣不能守法之罪,以伸公議,以安私分事。入啓。
上在昌慶宮。停常參·經筵。
辰時,日暈。未時,太白見於巳地,日暈。
右承旨鄭樸上疏。大槪,亟遞臣職,以謝公議事。入啓。
答兵曹判書金錫胄疏曰,省疏具悉卿懇。伊日慈殿患候之濱危也,卿終宵奔走,未嘗頃刻休息之狀,予之目覩者也。況今玆賞加,曾有已行之前例,卿其勿辭,安心領受焉。
答吏曹判書閔熙疏曰,省疏具悉卿懇。當其慈殿違豫之日,卿等,居在保護之地,晝夜奔遑,旻天孔昭,勿藥有喜,未曠日,快至平復,今玆賞加,予何足惜焉,卿何足辭哉?勿辭領受。伊日釋囚之時,未及覆啓,都出於蒼黃罔極之中,別無可嫌,勿辭察職。
答右承旨鄭樸疏曰,省疏具悉。伊日之未及稟覆,出於慌忙,出納之地,不可若是其苟然,勿辭從速察職。
答刑曹判書鄭榏疏曰,省疏具悉。伊日慈殿玉候危劇之時,毋拘輕重大辟,一倂盡釋者,無他,蓋所以無所不用其極之意,攸司之未暇顧他,出於慌忙之中,勿辭察職。
兵曹判書金錫胄,加資肅拜。
謝恩,判中樞閔熙,豊陽君張善徵,司諫柳命賢,全羅都事趙祉錫,護軍金世龜·朴長源,振威縣令楊廷藎。
大王大妃殿·中殿,藥房問安。答曰,知道。
慈殿,藥房問安。答曰,一樣。
藥房啓曰,伏未審夜來,聖體若何?慈殿調候,亦何如,而寢睡一樣安穩乎?前劑入蔘朮調中湯,當盡於今日,五貼加劑以入,宜當,臣等,憂慮未弛,敢來問安,竝此仰稟。答曰,慈候,康豫後一樣,予則無事矣。
政院啓曰,全羅左水使李衡鎭,今春夏等褒貶邊將中,無一人居下,殊無嚴明殿最之意,請推考。傳曰,允。
慶尙監司書目,榮川呈,以前司諫羅以俊,去五月二十五日,身死事。
賑恤廳啓目粘連,忠淸監司啓本云云,本廳所納,星州等三邑米所載船,到瑞山地,致敗,沿海三邑定送指路船,必爲立標,而瑞山縣,則不爲植標,又不檢飭,旣見敗船移文,只令鄕所往見,而乃是推諉於他官,郡守崔逸,先罷後推,何如?啓依允。敎,王若曰,慈候濱危獲安,撫震驚之甫定。小子變憂爲喜,陳告祀之敢徐。頒一札於九重,聳群聽於八域。粤念予之眇眇,方在疚而煢煢。節序近秋,痛祥禫之漸邇,炎蒸釀雨,恐溫淸之或妨。所冀明神之護持,其奈宿症之纏繞?哀傷有過,眞元有斲於暗中,榮衛寔虛,厲瘧忽嬰於夜半。六脈沈嗇,若難寸刻之支撑,雙淚滂沱,不覺五內之沸熱。但投藥而遲效,欲龥天而無階。開囹圄而縱囚,勿問輕重,禱廟社而徽福,仍及山川。誠能感通,第祈哀之命也,事出遑遽,寧論中於權歟。何幸金騰之乃癒,式符羲易之勿藥。顧孝思之淺薄,敢曰有孚,荷冥佑於神靈,聿致良已。承顔漢殿,已復甘旨之供,問寢周圍,重伸起居之禮。奚止百僚之共忭?宜與一國而同休。景福無疆,尊母儀於長樂,遐齡不竭,祝聖壽於南山。斯誠千載之慶祥,可無肆赦之渙汗。自本月十六日昧爽以前,雜犯以下,咸宥除之,在官者,各加一資,資窮者,代加。於戱,母慈子孝,庶無忝於祖先,草偃風行,佇有光於敎化。自今伊始,咸與維新,故玆敎示,想宜知悉。大提學閔點製進。
都承旨閔黯,左副承旨鄭載嵩,同副承旨柳命天上疏。大槪,旣有不職之罪,又犯冒沒之誚,亟遞職名,仍治臣等之罪事。入啓。
吏曹啓曰,百官加下批政事,取稟。傳曰,當日爲之。
大司諫李宇鼎啓曰,憲府多官處置,歸於本院,而持平李鳳徵,臣妻同姓四寸也。在法應避,不當可否,而與司諫臣柳命賢,行相會禮於臺廳,適値頒敎與擧動悤擾之中,不能覺察,矇然同參,定其立落,處置之啓,雖未及傳啓,當避不避,旣有昏謬之失,不可仍冒,請命遞斥臣職。答曰,勿辭,退待勿論。
答都承旨閔點·左副承旨鄭載嵩·同副承旨柳命天疏曰,省疏具悉。大辟應死,三尺至嚴,而屈法施恩,雖知關係後弊,而予之所以未及顧他,卿等之不卽覆逆,都出於遑遑罔措之中,則臺閣一時之誚,不必深咎,卿等勿辭察職。
院啓,竝引嫌而退,經由水路,有違事目,誤書人名,難免不察,前事之失,姑舍勿論,初旣見遞,勢難仍在,當初特遞,實是慮外,旋命還仍,不必過嫌,初不覺察,雖出悤擾,啓未及徹,有何所嫌?請執義權愈,持平權〈?〉遞差,掌令姜碩耉,持平李鳳徵,大司諫李宇鼎,竝命出仕。答曰,依啓。
傳曰,臺官遞差之代,今日政差出。
大司諫李宇鼎,就職。
有政。
吏批,兼春秋二單金斗明·趙益剛,以金重錫爲連山縣監,朴鳳祥爲典籍,兪夏謙爲典籍,李后沆爲典籍,崔碩年爲工曹正郞,李東馨爲瑞山郡守,睦昌明爲執義,權愈爲副應敎,吳始萬爲持平,李英甲爲工曹正郞。以上朝報
禮曹啓曰,考見辛卯辛丑兩年謄錄,則祔廟後,皆有辭廟之禮,而今此仁宣王后祔廟後之何無此禮耶?問于該曹事,命下矣。取考本曹所在辛卯辛丑兩年文書,則皆無祔廟後辭廟之禮,而五禮中,亦無辭廟之文,大槪祔祭將畢,旣爲辭神而罷出,則似不當更有辭廟一節矣,敢啓。傳曰,知道。禮曹謄錄
前司諫羅以俊,身死,曾經臺侍,啓別致賻。吏曹謄錄
吏批啓曰,新除授南原府使李三錫,呈狀于政廳曰,身有疾病,退伏田園,曾於除拜潭陽時,呈狀得遞,積月閱歲,症勢彌篤,兩目昏眩,幾不能視物,筋力澌敗,無望運動,斯速入啓處置云。本府,係是厭避之地,似不可輕許遞改,而聞其病勢,實爲深痼,曠官之弊,亦不可不慮,南原府使李三錫,依近例罷黜,何如?傳曰,允。吏曹謄錄
上在昌德宮。停常參·經筵。
夜一更至三更,月暈。
檢閱李漢命,加資肅拜。
謝恩,執義睦昌明,掌令羅萬葉,德源府使李日廷,高陽郡守李東馨,德山縣監李集成,樂安郡守金碩望,兼春秋南斗明,東部參奉柳聖和。
慈殿,藥房問安。答曰,所患已愈,今後勿爲問安。
昌城君佖上疏。大槪,亟收加資恩命,以安微分事。入啓。
京畿監司書目楊根呈,以黃玉尙姪女士玉,時年十二歲,五月卄七日夜間,爲虎所囕,盡食緣由事。又書目,陰竹呈,以今月初一日,中路行人永春居李相回,與所持馬匹,竝以雷震致死事。
藥房啓曰,伏未審慈殿調候若何,而夜來寢睡一樣安寧乎?聖體亦何如?臣等,憂慮未弛,敢來問安。答曰,慈候,日就康復,予則無事,自今以後,勿爲問安。
吏曹啓曰,在前頒赦爲之,則例有別歲抄之擧,今則何以爲之?敢稟。傳曰,依例爲之。又啓曰,別歲抄爲之事,命下矣。准朔不敍,永不敍用,災傷罷黜,褒貶居下人員,竝依例書入乎?敢稟。傳曰,准朔不敍,永不敍用,則勿爲書入。
注書兪夏謙遷轉,代假注書朴慶後,差下。
禮曹啓曰,今此慈聖違豫平復之慶,實是宗社臣民無疆之休,旣行告廟頒赦之擧,則當有設科取士,以示八方同慶之意,在所不已。頃以兩度祔廟,兩度尊崇,及冊禮合五慶別試,纔已定奪判下,而今又有此無前大慶,群議皆以爲,與前定別試,合爲大增廣,似爲宜當,而大臣之意,亦如此,敢此仰稟。傳曰,今此大慶,不可不八路同慶,故予意亦然,愈議,不謀而同,合六慶,別設增廣大科,合義矣。
禁府蒙宥,韓聖輔。
藥房口傳啓曰,明日,是淸風府院君初朞,而慈殿望哭,以丑時爲定云,不但時刻太早,日氣亦且陰濕,愆候纔復之後,侵曉行禮,恐有添傷之患,差退其時刻,亦不必出位,只於房中行禮,實合調攝之道,敢啓。答曰,以望哭差退事,稟于慈殿,則慈殿,敎以祭時當爲望哭,時刻不可差退,只於房中,暫時行禮,豈有添傷之患乎?
府啓,備局之推治禁吏,有損事面,還收之請,實循輿論,而天聽逾邈,峻批屢降,臣等,竊未曉聖意之所在也。夫僭制,不可不祛,弊俗,不可不矯,則國家之立法設禁,旣嚴且重,而下吏,乃反憑藉官令,受賂操蹤,其習誠可痛惡,此所以先朝之欲令備局,隨現推治,而今日擧行條之申明者也。然而臺閣事體自別,人君,旣畀之耳目之任,臺官亦自任以綱紀之責,而顧不能戢一作弊之吏,坐使備局按治,其尸居不職,甚矣,將焉用彼臺官哉?苟如是也,大臣隨聞,請罪其臺官,猶或可也,若彼臺官,少無干涉,至治其吏,而使不得引避,其在待臺閣貴廉隅之道,不亦太薄乎?且大臣尊重,不親細事,則禁吏之橫挐閭巷者,雖可必禁,至於親自推治,恐有乖於不治椽吏之意也。揆諸體面,節節妨碍,事雖微小,所損甚大,請還收備局推治禁吏之命。太醫之際拜守令者,國朝以來,間或有之,而未有如近日之太多也。至於李東馨,以一品之階,授百里之任,揆以官方,似涉乖舛。頃日金浦之除也,因臺臣爭執,卽賜允兪矣。曾未幾何,又有特除字牧,近邑相換之命,臣等,竊惑焉。東馨,雖有可酬之勞,聖明旣以前日還收爲是,則今此特旨,恐未免失當之歸也。且一邑生民之休戚,係於守令之治不治,則其所任,不輕而重,人主,亦不可以此爲施賞之資也。除目一下,物情駭惑,請還收李東馨高陽郡守除授之命。
答府曰,勿煩。今此慈候違豫之日,李東馨,以御醫,晝夜長待於大內咫尺之地,多有奔走之勞,曾前柳後聖,亦以一品,除授字牧,今茲特除,有何不可?不允。
答昌城君佖疏曰,慈候之旋卽向差,此卿等用藥奇效之所致,卿授新資,何足辭乎?安意勿辭焉。
以吏曹啓目粘連,忠淸監司啓本云云,連山稅船,漂到韓山地沈沒,拯出米,不卽乾淨分叱不喩,連山與韓山分米改色,在所不已,何可事有事目,全數移送於連山乎?該邑所爲,殊甚無據,韓山郡守李世章,從重推考,何如?啓。不爲分米,沒數移送,未卽乾正,幾至腐傷之納,該掌所爲,甚無謂,不可無懲後之道,李世章,先罷後推。
右議政許穆箚子。大槪,病重,不得入參昨日陳賀之列,惶恐待罪,仍陳所懷事。入啓。
答右議政箚曰,省箚具悉卿懇。賴天冥佑,慈聖愆候,旋卽快復,予之攢祝抃躍,曷有其已?泗,以末裔宗派廷辱老成大臣,罪在不赦,編配屬耳,不可輕釋,卿反不肖,予當量移近道。有疾不參,何必深嫌?安心善攝,以副予望。仍傳曰,遣史官傳諭,遣御醫看病。
上在昌慶宮。停常參·經筵。
京畿監司書目,水使李仁夏,不爲同議,置中之金忠望,任自置之上考,有傷事體,罷黜事。又書目,德浦僉使金忠望罪狀,不可仍置,罷黜事。又書目,臣重患暑病,差復無期,藩臬重地,不可久曠,乞賜遞免事。
府前啓措語見上,請還收備局推治禁吏之命。太醫之除拜守令者,國朝以來,間或有之,而未有如近日之太多也。至於李東馨,以一品之階,授百里之任,揆諸官方,似涉乖舛,從前雖有罷格除授者,不可援引而爲例。且東馨,侍藥之日,雖有奔走之勞,亦其職分內事,必欲酬之,豈無他賞,而不待銓曹之主擬,輕畀牧民之任,竊恐有乖於爲官擇人之意也。況一邑生民之休戚,係於守令之治不治,則其所爲任,不輕而重,決不可爲施賞之資也。除目之下,物情駭惑,請還收李東馨高陽郡守除授之命。答曰,已諭勿煩。
謝恩,護軍權尙矩。
上在昌慶宮。停常參·經筵。
祔廟郞廳,以都提調意啓曰,郞廳金重錫,昨日政,除授外任,其職,以成均典籍朴鳳祥,差下。監造官李善溥,時在外方,都監事務緊急,不可等待其上來,改差,其代,以權知承文院副正字沈橃,差下,使之察任,而監造官李湜,時在罷散中,令該曹付軍職,冠帶常仕,何如?傳曰,允。
行司直洪處亮辭職上疏。入啓。答曰,省疏具悉。內贍提調之任,許遞,卿其勿辭察職。
吏曹啓目,吏曹佐郞申翼相,工曹正郞郭世楗,除授後,過限未上來,改差何如?啓依允。
傳曰,知吏曹佐郞申翼相,除授本職,已至三四度,而終始不爲出仕,比來紀綱雖陵夷,豈可使年少之輩,若是其縱恣無嚴乎?事甚可駭,從重推考。
以京畿監司辭狀,傳曰,卿其勿辭,調理察任事,回諭。
以京畿監司,德浦僉使罷黜事,狀啓。傳曰,德浦僉使金忠望,不爲親自領護,專委沙格,以致敗船,其尸居其職,甚矣,拿問處之。
府前啓措語見上,請還收備局推治禁吏之命。請還收李東馨高陽郡守除授之命。新啓,忠淸兵使朴新胄,到任之後,無一善狀,不恤軍卒,專事肥己,家在近地,駄載絡繹。且蓄娼妾於營中,惟其言是聽,使其妾甥及軍官李先達稱名人,專掌軍政,受賂作弊,不一而足,道內喧傳,莫不唾罵。如此之人,不可仍畀閫帥之任,重貽軍民之害,請忠淸兵使朴新胄,罷職不敍。答曰,亟停勿煩。風聞,未必盡信,細加詳察處之。
禁府啓,泗,牙山縣量移。啓。
上在昌慶宮。停常參·經筵。
左承旨吳斗寅上疏。大槪,强疾供劇之餘,添得毒癨,病勢危篤,冀蒙恩遞,俾得專意調治,以延殘喘事。入啓。遞差。
持平李鳳徵啓曰,臣不獨情勢難安,疾病亦且苦苦,昨於政府殿最,未能進參,臣之前後所失,在法應遞,請命罷斥臣職。答曰,勿辭,退待物論。
全羅監司書目,扶安呈,以惡虎囕殺人命,極爲驚慘事,啓。傳曰,惡虎橫行,囕殺人命,比比有之,事甚驚慘,分付列邑,一邊設機,又發善放砲手,各別尋蹤必捕事,回諭。
吏曹啓目粘連,黃海道暗行御使兪夏益書啓云云。觀此書啓,則鳳山郡守睦孝段,居官奉職,不無謹愼之心,而是非不明,政令顚倒,還上收捧,十年以上未收者,勿論品官常漢,囚其正妻,而一枷兩端,同着二人,雜以男女,擧措駭異。日次魚鱗,督捧肥大,田稅收捧,付諸監色,濫雜頗多是如爲白有臥乎所,數款所爲,俱涉不治,罷黜爲白乎旀。安岳郡守李聖賚段,處於爭煩之地,事多生疎,乃以媚土豪待下吏,爲要名之計。還上皮穀,分給種子之時,不爲親執,付諸監色,實者,爲豪右專占,不實者,歸於村氓,民皆怨苦。飢民賑救之時,虛張名數,瞞報監司。會減賑穀白給之類,則文書所付,四百三十三人,而白給時潛入譏察,則數不滿百人。至於除耗之類,則皮穀二斗,一巡題給之外,更無濟賑之擧,四月念間,始請移轉,而分給,流民未還,東作失期,沃土良田,處處陳廢。今年田三稅,移轉關西之際,未畢捧上數,以倉穀中小米二百二十六石,太八百五十五石,那移充送,而斗量時欠縮米五石,太六十七石,又以倉穀充數,加定民間,待秋將捧,文書現納,五家統紙牌時,吏任輩,符同色吏,濫捧米斗量數爲白乎。瓮津縣令元格段,事從前規,別無大段侵虐之政,而性本嗜酒,醒日無多,坐衙常稀,民不見面,衙眷不簡,需用甚煩,官廳蕩然,一無所儲,貸用倉穀,前後通計,四十餘石,色吏處捧招以來,辛亥以上還上蕩滌時,各年未捧,爲已捧之數,多至一千三百餘石,而不以實報而掩置,使無告之民,終未蒙朝家惠鮮之澤,一境之民,莫不呼怨是如爲白有臥乎所,此兩邑守令所犯,俱係重大,爲先罷黜,罪狀,令攸司稟處爲白乎旀。海州牧使鄭時亨段,諳練吏事,事多幹能,邑內之柴炬防納,大爲民弊,而一切痛禁,官廳大同之積年未收,多數蕩減,山城倉穀偸食之吏,掩置還徵,吏畏其明,民受其惠,修治廢墜,人多稱譽,而一自仍任之後,漸不留心於官事,徒施刑杖,別無實績,商船地稅,徵捧過重,飢民賑救,塞責題給,民情不快是如爲白有臥乎所,始勤終怠,不可無警飭之道,推考爲白乎旀。松禾縣令申段,本以卑微之人,得授字牧之任,殫心盡力,必欲善治,待勅諸需,比前多減,及往站上,物有不足,則或乞得同站之邑,或告急於監司,收合支過,勅使,求請土猪皮毛蟲,則親見通官,下庭哀乞,艱得減除,莫不嗤點,而本縣,屢經匪人,酷被侵虐之餘,稍樂撫字之意,且有料理之事,蚩蚩之氓,猶恐失之是如爲白乎旀。新溪縣令李以碩段,六年居官,一心孜孜,勅使支待,不無料理之事,官家所捧,亦有減除之物,衙眷頗簡,自奉不豐,峽民稍安,而守拙循常,別無疵病是如爲白有臥乎所。此兩邑縣令,雖有苟且之誚,其意在於少紓民力,雖無可紀之績,其政則約以自守,竝姑置之,以責未效爲白乎旀。延安府使洪萬鍾段,剛明爲政,廉簡自持,束吏甚嚴,愛民以誠,水路便近,且有官船,而不但謹愼於自己,亦不許親舊家,私率五家作統紙牌,成統時,人多疑懼騷擾,招致鄕中有識者,曉諭朝家本意,不在簽丁,則人心稍定,無種子未起耕處,親自摘奸,詳知處數,題給種糧,使之開墾,兩度勅需,魚産雉鷄之外,皆自大同及官廳,料理自備,前官那移無面之穀,五百餘石,多般拮据,沒數充上,官事皆擧,無一廢墜,民情大悅,治效已著是如爲白乎旀。信川郡守睦林馨段,到任之初,事未閑習,數月之後,漸就頭緖,留心恤民,修擧廢墜,不憚勞悴,勤幹自任,上年武科,閱月開場,隨事料理,不煩民力,後巡勅使,則官備七同木,三十餘石米,出站夫馬盤供雉鷄等物,一倂貿用,其所責於民者,不過駞駱·牛,山行鷹隻而已,民受其譽,人多稱譽,飢民賑救,亦頗着實如爲白有臥乎所。此兩邑守令,治績,雖似有高下之差,竝爲可尙,合有分輕重施賞之典是白乎旀。軍器一事,及邊將等乙良,令兵曹稟處,何如?啓依回啓施行爲白乎矣。延安府使洪萬鍾段,銳意善治,爲己任,前守那移之穀,盡數備納爲旀。睦林馨段,修擧廢墜,盡心國事,爲己任,賑濟飢民,亦甚着實云,俱涉可嘉,洪萬鍾乙良,表裡一襲賜給,睦林馨乙良,半熟馬一匹賜給爲旀。松禾縣監申段,雖曰盡心爲治云,而至於通官之前,下庭失儀,難免疲軟之誚是置,推考。吏曹啓目粘連。平安道御史權瑍書啓云云,觀此書啓,則慈山郡守韓段,衙眷不濫,騶從亦簡,紙牌成冊,不擾民間,三月爲始,作粥設賑,還上頻數分給,而刑罰輕緩,束吏不嚴,分糶之時,官屬輩,頗有所索,而不能禁斷,待勅時八結之役,頻數輪回,而不能覺察,雉鷄之再次收捧,可見濫用,空官時,鄕色等,發牌於寺刹及村間,侵徵之事,不一而足是爲白有臥乎所,旣不能束下,又不致察於結役之頻出,罷黜爲白乎旀。孟山縣監李嵂段,承武夫剝割之餘,別無侵擾民間之事,還上收捧及官廳所納,務從輕平,峽中殘邑,僅得無事,而官奴婢立役之外,除番收貢者,多至六十二名,每名各捧細紬一疋,四升布若干,公用之外,盡歸私用,潛奸邑婢,頗有瑣屑之事是如爲白乎旀。熙川郡守丁益燾段,年少手生,且昧事務,本邑倉穀,太半爲他邑之所移轉,反得移轉雜穀於二日程屯倉,斗升分給,民人等往返之際,行資,猶且不繼,實無得食之物,以此皆怨,設爲補民廳,每戶捧棺板一部,未收者,則勒捧小米一石,合計板子四百四十三部,小米一百九十七石零,木四十五疋,布二十五疋,材木百餘株,此等物貨,亦爲不多,兩□興販,其利倍簁,而別無補用民缺之事,取考文書,木二十五疋,又七疋,用之於乙卯月課價,則依例收捧於民結,而磨鍊捧上記,補民廳木疋,實缺處,文書中倉穀之移上於補民廳者,小米一百石,太四十石,推問監色,則小米八十石,報於前監司申晸,受書目缺用云,而八十石外,加用之數,至於六十石之多,難免國穀那移之罪是如爲白乎旀。理山前郡守尹行得段,爲人庸闒,政令昏憒,受制奸吏,蠱惑邑婢,土金之除番納貢,多至六人,而每名大米三石,油淸三斗,或收捧,且設私大同火粟,一年所捧,小不下五六百石,轉換興販,其利甚多,搜考文書,則木布竝二同餘,銀子百數十兩,米百餘石,雜物四百餘,板子七十餘部,白紙二百餘卷,而今年兩度勅行,站布油淸等物,皆徵於窮民,而一不補用,大同銀布米穀,盡給親人,稱以取利,全不收捧,監官李昌老處,詳細捧招,奴婢色吏,自監營因事推捉,則色吏李永立,貸得銀布於金得天·李月先等處,多用人情,其所貸之價,以倉穀出給,而得天,則劃給郡倉米十七石,使得天,私自濫捧於民間,月先處,則出給牛場倉米三十石,復以還上,磨鍊徵捧於民間,民人等,告訴呼冤,而辭緣題退,不爲聽理,還上磨鍊記,及民人等狀,竝爲現捉,色吏及永立處,詳細捧招是如爲白乎旀。泰川縣監韓公俊段,莅任五年,官事一無修擧,政委下吏,權歸鄕所,冬則官奴四五輩,臂鷹出往,需索酒飯於民間,夏間,園頭汗等,間三日出往村間,探索蔬瓜,滿意率來,遭其妾喪,稱以賻物,每名各捧米一斗,或一斗五升,備其發引諸具,以其餘米,買牛四隻而去,推問其時鄕所金翼麒,果是實狀,火田收稅米,散賣場市,多貿細布,而出送衙奴與監色,眼同監貿,火田米之私用,雖是西關各邑之例規,送奴監貿,事甚鄙瑣,監色處,竝詳細捧招是如爲白有臥乎所。李嵂·丁益燾·韓公俊等,所犯,雖有多寡之不同,俱係不法,爲先罷黜,罪狀乙良,令攸司稟處爲白乎旀。尹行得段,因御史狀啓,旣已罷黜,其罪狀,亦令收司禀處爲白乎旀,平壤庶尹黃道光段,莅任三年,奉職勤幹,出役旣均,收糶亦平,兩度勅行,民無科外之役,優費米斗,作粥賑飢,設粥之外,飢民之可以耕作者,則每旬分給乾糧五升,農民缺無結卜,則別件成冊,每十口分給於還上,軍民多欣悅,但紙牌成冊,今方收捧,而各面都副尹及里任等,已於春間,摘奸家戶,貽弊窮民,卽者又復摘奸村民,處處聚會,酒食迎給,難免不能檢飭之失,京中問訊頻數,每以驍尉定送,不無怨言是如爲白乎旀。郭山郡守李泰相段,奉職不惰,救荒頗善,多得移轉,以賙窮民,勅使時,夫馬,爲一郡巨弊,泰相,欲除民弊,自或得作木,或除出官廳用餘,方設雇馬廳,而但有馬癖,或買境民之馬,或買他邑之馬,或賣於官軍,或賣於隣官,轉換買賣之際,不無民謗是如爲白乎旀。朔州府使朴宣興段,爲政詳明,自奉簡約,使朔州館軍等,窮餒不農作者,自官買給農牛二隻,勸令耕種,本府謬規,每當蠶節,分給米石於各廳,布買繭絲,大爲民弊,而宣興,一倂革罷,除出官廳用餘米布,別設補民,以致失火燒盡,收拾灰燼餘米,以還上分給民間,以此頗有民怨是如爲白有臥乎所,此三邑守令,雖不無可稱之事,而輕重間,俱有疵謗,竝只推考爲白乎旀。江西縣令趙根段,爲政慈詳,濟以剛明,束吏甚嚴,恤民甚勤,上年凶歉,三縣尤甚,今春賑政,竭誠料理,多得移轉,均濟飢民,兩度勅行之來,分給還收米各一石,每八結,以爲雇立人夫之價,凡干支待之事,皆自官拮据,故民不知勅使之來去,官廳所納,多有所減,常年,則八結所捧,大米十六斗,而上年,則以小米減半收捧,儒生之有文才者,選入鄕校,給糧勸課,將官,時時試射,多中者,給賞勸勵是如爲白乎旀。寧邊府使李佖段,到任未一朞,而令行政擧,吏戢民安,留意軍政,給賞勸勵,今春賑救,自官措備,料理勅需,不煩民力,闔境之民,皆稱善治是如爲白有臥乎所。此兩邑守令治績,雖有優劣,合有分輕重施賞之典是白乎旀,邊將,則令兵曹稟處,何如?啓依回啓施行。江西縣令趙根段,勤幹職任,吏多畏戢,庶民安堵,勅需所用,不煩民力,自官拮据,爲一道最云,誠甚可嘉,表裡一襲賜給。寧邊府使李佖段,未及周年,優於吏事,留意於軍務,其他善政,多有可紀之勞,熟馬一匹面給。吏曹啓目粘連,觀此咸鏡道御史朴泰尙書啓,則北靑判官李國華段,威不足於彈壓,明不逮於聽斷,政頗委吏,訟多延時是如爲白有臥乎所,雖曰無苛虐之政,不威不明,政之委吏,訟之延時,俱涉不治,罷出爲白乎旀。富寧府使高啓元段,委政下吏,尸居其職,鄙瑣之事,不一其端,北馬買賣,今雖弛禁,身爲守令,反與倉吏,交昜其馬,且令各社監色,覓納黃狗皮,弊及民間,會寧開市時,爲差使員,多備牛隻,用貿私貨,唾罵之說,不勝喧藉是如爲白乎旀。利城縣監安聚星段,凡干政事,專委下吏,潛奸邑婢,多有煩言,邑儲蕩敗,無計收拾,丙辰結卜,已爲引用於春米,稱以貢物雇馬價,每八結收捧四升布二疋,田結之賦,徑出於耕種之前,大違法例是如爲白有臥乎所,此兩邑守令,或貿私貨於開市之時,或捧田賦於耕種之前,俱涉可駭,爲先罷黜,其罪乙良,令攸司稟處爲白乎旀。會寧府使權儔段,居官淸簡,處事和平,刑杖無濫,徭役亦均,吏民安之,有頌聲,而但煙臺守直軍五名,江□把守軍三名,乃是恒定,爲憫其妨農,烽軍減二名,把守減一名,以寬輪回之限是如爲白有臥乎所,雖有淸簡之稱,均役之譽,烽軍把守軍之減數,難免疎忽之責,推考爲白乎旀。吉州牧使金煥段,政多要譽,事喜誇張,雖不以循謹見稱,聽斷無滯,官事多弊,賑濟飢民,亦頗着實是如爲白乎旀。安邊府使安維段,恪勤莅職,諳熟物情,不任刑杖,吏自畏戢,官捧輕歇,糶糴平均,雖無表表之績,闔境粗安是如爲白乎旀。鏡城判官任弘望段,律已篤約,莅事剛方,明於獄訟,無所撓屈,結卜應捧之布,竝減其半,凡百官需之物,亦皆裁損,稱頌之聲,藉藉四境,細加詢問,又考文書,則蓋緣本府通判,自前得人,官庫有儲,賦役太歇,裁定公私之用度,已成一邑之式例,弘望到任之後,一遵前轍,守而勿失,民蒙其惠是如爲白有臥乎所。金煥·安維,雖不無一二可稱之事,亦無優異之政,至於弘望,則廉勤節用,有足多者,而謹守前官之定式,無所增加而已,則竝無可賞之事,今姑置之爲白乎旀。僉萬戶乙良,令兵曹稟處,何如?啓依允。
府前啓,措語見上請還收備局推治禁吏之命。臣等,以還收李東馨特除之命,累日爭執,天聽逾邈,臣等竊惑焉。雖缺之通政職,旣損政體,一品之除郡宰,有違事例,從前雖有破格除授者,不可援引而爲例也。當慈聖違豫之日,東馨,固有奔走侍藥之勞,必欲酬之,厚賜亦足,而輕畀牧民之任,以爲施賞之資,竊恐有乖於愼簡之道。況先除遠邑,換授近地,尤非爲官擇人之意,不亦有累於初政之淸明乎?除目之下,物情駭惑,請還收李東馨高陽郡守除授之命。請忠淸兵使朴新胄,罷職不敍。引嫌而退,情勢難安,姑置勿論,參謁不進,在例應遞,請持平李鳳徵,遞差。答曰,不允。朴新胄,爲先從重推考,觀其緘辭後,處之,遞差事,依啓。
吏曹啓曰,承旨·臺諫及守令,多闕,政事,取稟。傳曰,明日爲之。
上在昌慶宮。停常參·經筵。
藥房啓曰,竟夜雷雨,雨氣蒸鬱,伏未審此時,聖體若何?慈殿調攝候,何如,而寢睡一樣安寧乎?臣等,不任憂慮,敢來問安。
備忘記,淫雨連仍,密雲旋散復合,無一日開霽之時,平陸成海,覆沙浦落,農事誠爲憫慮,秋節未入之前,徑行祈晴,雖涉未安,米穀沈損,亦不可不念,秋節亦且迫近,問于大臣,祈晴祭,依禮文設行,可也。
大王大妃殿·慈殿·中殿,藥房問安。答曰,知道。
正言金邦杰啓曰,臣於再昨,猝患暑癨,不省人事,政府殿最時,不得進參,在例當遞,而症勢彌留,今姑來避,所失尤大,請命遞斥臣職。答曰,勿辭,退待物論。
答藥房曰,慈殿症候,言于醫官矣,議藥以入,予則無事矣。
政院,忠淸兵使朴新胄推考事,命下矣。臺諫,方以罷職不敍,論啓,推考傳旨,不得捧入之意,敢啓。傳曰,知道。
吏曹啓曰,頒赦後,別歲抄時,乙卯年秋冬等,以上褒貶居下人員,竝爲書入事,啓稟蒙允矣。今丙辰春夏等,外方褒貶,前一日纔已上前開坼,自政院封下,而本曹開坼坐起,未及爲之。且京各司褒貶,竝皆退限,京外褒貶居下中之類,或書入,或不得書入,事異常規,故初不得一時竝稟矣。臣等之意,雖如此,或以爲外方褒貶,則已於赦前,上前開坼,不爲書入,似未妥當云,缺爲書入乎?敢稟。傳曰,竝書入。
答大司憲尹鑴疏曰,省疏具悉卿懇。卿許多疏說,雖難一一逐條辨別,其中可以採納之事,予當留神省察,而至於嗣基等,專失士夫之風,欺瞞君父,豈可謂無罪而赦之乎?予與卿不得面對,以至閱月,夢寐思想,不覺悽然,卿何望望決去,越視秦瘠,胡至此耶?惟卿,速改長往不返之心,急速就道,以副上下之望。
吏曹啓目,權知承文院副正字李會規·睦天成·李徵龜·李泰龜爲等如,口傳施行,何如?啓依允。
禁府,李尙勛拿囚。啓。
府前啓措語見上,請還收備局推治禁吏之命。請還收高陽郡守李東馨除授之命。答曰,毋煩。前啓,忠淸兵使朴新胄,罷職不敍事,停啓。
院啓,引嫌而退,疾病之來,固所難免,而參謁不進,在例應遞,請正言金邦杰,遞差。依啓。
政院啓曰,新除授左承旨孟胄瑞,時在楊州地,斯速乘馹上來事,下諭何如?傳曰,允。
禮曹啓曰,傳敎矣。問于大臣,則以爲卽今淫雨不止,農事可慮,雖是立秋前,不可膠守常例。且曾有已行之時,依上敎劃卽設行,宜當云。祈晴四門禜祭,不卜日來卄三日爲始,三日雨止事,知委擧行,何如?傳曰,曾有已行之例,依此擧行,可也。
有政。
吏批,以孟胄瑞爲承旨,李后沆爲兵曹佐郞,李夏鎭爲禮曹參議,洪柱彦爲南原府使,睦林儒爲持平,朴廷薛爲掌令,李聃命爲修撰,金厦梴爲韓山郡守,權瑍爲校理,安如石爲安岳郡守,魏廷相爲泰川縣監,李英甲爲工曹佐郞,白文奎爲富寧府使,柳星昌爲慈山郡守,崔克泰爲鳳山郡守,柳屹然爲孟山縣監,方振英爲利城縣監,李尙稷爲熙川郡守,盧說之爲瓮津縣監,權萬濟爲工曹佐郞,南天祥爲典籍,刑曹正郞申必華,工曹正郞缺相換,南弼星爲承文博士,吳始大爲正言,金海一爲獻納,李華鎭爲北靑判官,學諭二單白世興·朴身之。
上在昌慶宮。停常參·經筵。
藥房啓曰,伏未審夜來,聖體若何?以慈殿寢睡不安煩熱等症,加減何如?昨日劑入加味四物湯,其已進御否乎?臣等,終宵憂慮,敢來問安。答曰,慈候,昨進四物湯一貼後,別無加減,姑觀數三貼進御後,更議當劑,宜矣,予則無事矣。
慈殿,藥房問安。答曰,知道。
祔廟都監郞廳,以都提調意啓曰,郞廳李華鎭,今日政,除授外任,其代,以兵曹佐郞朴鎭圭,差下。監造官李東植,以病呈狀,連日不仕,卽差,其代,以權知成均館學諭尹鼎和,差下,使之察任,何如?傳曰,允。
假注書尹鼎和,監造官差下,代李玄紀,差下。
傳,前領議政金壽興,監司權大載,判書閔鼎重,牧使洪柱三,參議徐文尙,郡守崔逸·鄭河,縣監金洪慶·韓志遠,郡守李景晉,縣監洪受容,縣令蔡正後,郡守李聖麟·洪茂,縣令金必振,掌令金載顯,郡守朴世相,經歷崔孝騫,牧使柳炅,縣監權缺,郡守金斗翼,副正字李湜,縣監李寅煥,參奉李震彪,副正字李玄錫,都事缺時援,縣監李斗元,學正姜山斗,縣監朴昌輝·魏天相·洪處恭,郡守李商百·李蓮缺,內侍府睦後立等,敍用。判書閔鼎重,府使元振澤,承旨李世華,監司尹堦,牧使李敏宰,府使李浚明,檢閱趙持謙,縣監孫湍·朴恁,縣監柳瑞輝,郡守黃震瑞·南宮鉉,縣監尹壽益·梁嶷·韓缺,僉正李英馧,牧使李世翊等,職牒還給。前副司果南九萬,水使鄭后亮,副司猛李夏相,虞候李泰泌,副司果姜碩賓,守門將李邦振,護軍趙廷缺,部將崔超雄等,敍用。護軍柳星虎,萬戶李碩耉等,職牒還授。去甲寅年秋冬等居下,乙卯年春夏秋冬等居下,今丙辰年春夏等居中下,竝勿論事,下吏兵曹。
吏曹啓目粘連,忠淸道暗行御史姜碩賓書啓云云。觀此書啓,則公州判官李奎徵段,廉於持身,勤於奉職,民多稱譽,而因道路修治,官差,被歐於村民,不干之民,混被四十杖罰,致斃於辜限之內,人無不稱冤,初不明査,枉殞人命,不免爲濫刑之歸是如爲白乎旀。忠州牧使權迪段,到任之初,病多滯務,今病稍甦,處事明敏,多般料理,以寬窮民之力,民皆稱善,而纔行女息婚事,尙留衙中,勢雖固然,涉於濫率是如爲白有臥乎所。李奎徵,則四十度笞罰,不可謂濫刑,而不能覈得歐打之人,致令無所犯者,枉死,雖出於邂逅致死,其不審刑之責,在所難免。權迪,則其女成婚,雖在赴任之後,趁不送歸,難免濫率之責,竝只罷黜爲白乎。懷德前縣監尹徵夏段,六年居官,無一善狀,政委吏手,大同之法,一年收米上納之外,勿設民結,事目至嚴,而今春大同作木上納刷馬,責出於民結,戶首憑藉,稱以添價,責徵於八結之內,民結所出,幾至於數十年常平帖價租作木時,官家所定,則一匹之計結卄二斗,而民間添費者,倍於元價之數,各年還上虛錄之數,幾至八百餘石,自朝家査問之後,恐被罪責,不以實告元會付,各廳營門蕩減之外,自官應爲充備者,亦至三百餘石,而官家所充者,一百六十餘石,自鄕所發文鄕中,分送民間所捧者六十五石零,又以扶助,分定於民未及收捧者,亦至百餘石,搜得其分定文書,雖非踏印,卽已收捧入庫,以充虛錄之段是如爲白乎。黃澗縣監柳炕段,猝當吏務,都不解事,官吏用事,其弊甚多,今春營建客舍,不自檢察,專任監色,盡調一境之民,半歸色吏之囊槖,本縣還上,有流來虛錄,而拘於交承之間,査問之際,不以實告,欲付官家,推移充數,朝家蕩減之穀,不爲依數盡減,各捧二石於應減之民,而猶不得准充其數,故自官廳再出三石之米釀,募役於邑內及各寺僧徒,官家所用氷丁柴木,以此措置後,外村八結段,沒數作租,每一八結,各捧正租一石,都計一百九十餘石,虛錄充上,柴木作租,已涉科外,朝家蕩減之典,實出軫民之至意,而身爲守令,不思仰體,仍捧二石今穀於應減之中,殊極可駭,木花生繭之貿,而因循謬例,弊及村民,實涉鄙瑣是如爲白有臥乎所,此兩邑守令,所犯,俱係不法,而因此旣已罷黜,罪狀乙良,令攸司稟處爲白乎旀。淸安縣監李愼段,到任以後,留意恤民,頗束下吏,處事明敏,捧上之際,平其斗斛,民稱善政太守,而年紀衰耗,晏出早入,民情,以此或壅是如爲白乎旀。唐津縣監沈璛段,到任之初,不能無手生之患,民間疾苦,有未盡察,出役之際,幾眩於下吏之言,莅任日久,頗得要領,處事明敏,居官廉約,上納之物,自官料理,伺候兵船一隻,縮節官廩,新造其他軍器,無不一新,可見其盡心擧職是如爲白有臥乎所。此兩邑守令,雖各有年衰年生之誚,觀其爲政,長多於短,竝姑置之爲白乎旀。林川郡守洪世亨段,廉簡嚴明,民譽洽然,流來還上,虛錄千餘石,到任之後,一一詳査,不貸豪强,沒數畢捧,指徵無處之類,自官充上之後,前後文書,聚民燔燼,積年痼弊,一朝盡革,軍丁逃故未充定者,至於百餘石,驛保冒屬之類,躬准本案,査得五十餘人,此外亦搜閑丁,盡充卽額,而事在五家作統之前,紙牌時未有騷擾之弊,浦邊漁戶,官貿全稀,恒定之數,猶不准責,今春柴木,全數蠲減而不捧,上年藏氷,充役於一日之內,奉公恤民,俱得其道,剛明不撓,無所干譽是如爲白乎旀。槐山郡守黃世耉段,老於吏事,手段甚熟,六年莅任,弊不及民,種種雜役,多自官料理,律身廉約,處事平正,嚴束官屬,不使侵牟於小民,爀赫之聲,雖不如要譽之類,居官之道,頗有士夫之風是如爲白乎旀。全義縣監尹抗段,熟諳吏事,盡職不怠,吏不敢欺,政平訟理,大同廳所納虎贖木,自官備送者,已至四年,曾於三度國葬時,所定雜物,皆官家料理,貿辦以納,奉公恤民,亦可謂善治是如爲白有臥乎所。洪世亨之以身範民,事事稱職,實是不易得之良吏。黃世耉·尹抗善治,各皆嘉尙,合有分輕重褒賞之典是白乎旀。監司趙威明段,按道之臣,事體自別,不爲擧論是白乎旀,兵使以下邊將乙良,令兵曹稟處,何如?啓依回啓施行。林川郡守洪世亨段,廉簡持身,虛錄還上,勿拘豪强,沒數督納爲旀。槐山郡守黃世耉段,莅官六載,別無貽害,及民之事,恪勤乃職,愛民不怠爲旀。全義縣監尹抗段,奉職不懈,終始如一云,誠爲可嘉,洪世亨陞敍爲旀。黃世耉·尹抗乙良,表裡一襲,賜給。吏曹啓目,慶尙道暗行御史權兪書啓云云。觀此書啓,則晉州牧使尹衡聖段,素無能聲,年且衰老,坐衙太稀,公務多滯,政令之間,一聽下吏之言,大同收捧之際,初則減常木二疋,終又加捧步木一疋,加捧之數,多於前所減,且昧在得之戒,頗有不謹之誚是如爲白有臥乎所,疵政非一,不可仍置,罷黜爲白乎旀。前星州牧使李時顯段,到任之初,勤於其職,設鋪殖利,多補民役,民頗稱善矣,六年以來,其所取利,皆歸私用,狀下下吏及邑內民人等處,勒買善馬,五還其價,皆出於補民廳,招問賣馬者四人及本州戶長,果是實狀,境內諸般匠人,萃置府中,工役不止,私結軍官數輩,縱使告密,軍官等,亦以好惡,誣告士子及民人等,某詈主倅,某有怨言,則輒加酷刑,闔境怨毒,擧將逃散,子婦及成婚女子,率置衙中是如爲白乎旀。奉化縣監韓相夔段,醉日常多,政欠詳明,上次歲幣及小好紙等,皆許人防納,而本價之外,又給馬價租四十餘石,上年田稅,旣捧於民,而許令尹世業稱名人,防納於□孝業,到京逃走,則又捧田稅米太於民間,民甚怨之,一年之內,再捧數百石米太於峽邑殘民,事極痛駭是如爲白乎旀。宜寧縣監李舜岳段,不審政理,徒尙威猛,不問罪之輕重,混用大杖,本縣分定客館材木三百條,令民伐取於山,又於八結,各捧一條,擇木之際,官吏用奸,橫肆侵奪,私結東萊商賈,稱以材木輸運價,出給還上米三百石,而令民待秋備償,乙卯條上次木,大好紙·白綿紙等,皆令京中辛姓人·趙姓人防納,而本價之外,優數濫定,白米一千一百五十餘石,分捧於八結,遍奸邑婢,多有可駭之說,去年冬,爲子取婦,方率置衙中,其他疵毁之說,不一其端是如爲白有臥乎所。韓相夔·李舜岳等所犯,俱係不法,爲先罷黜,罪狀乙良,令攸司稟處爲白乎矣。李時顯段,旣已罷黜,不法罪狀,則亦令攸司稟處爲白乎旀。安東前府使鄭鑰段,到任以來,勤於奉職,本府還上,數多難捧,而幾盡收捧,耗穀及反庫時所得剩米,不爲私用,而湊足還上未收,政令不煩,民頗稱道,而但欠詳察,分糶之際,官屬偸竊,甲寅年農事不稔,結數頓縮,大同所捧,不能支給之故,每八結,加捧實木一疋,頗有民怨是如爲白乎所,累萬石之還上,幾盡收捧,則謗言之來,勢所不免,而大同加捧木疋,雖出於歲歉結縮,應役不給之致,旣曰有怨,不可置之,推考爲白乎旀。三嘉縣監崔世榮段,撫恤民事,政頗詳明,凡所收捧之際,不煩刑杖,大同所捧及柴草等物,量出制入,頗多減省,民皆便之,而但多從土民之請囑,頗有人言是如爲白乎旀。河東縣監崔壽泓段,衙眷甚少,自奉亦簡,政務慈詳,事無不擧,民多稱道,而觀其政績,頗似曲意循民是如爲白乎旀。熊川縣監權詢段,邑力殘弊,雖不能有所興補,專心奉公,意在恤民,大小出役,絶無所濫,民皆便之是如爲白有臥乎所。崔世榮·崔壽泓,則雖或有從土民請囑之疵,或有曲意循民之迹,譽多毁少,權詢,則雖有出役無濫之稱,別無優異之績,此三邑守令,竝姑置之爲白乎旀。漆原縣監柳椊段,爲政慈詳,專意恤民,節用取嬴,以補民役,白綿紙及今春大同,皆自措備,客館材木三百餘條,從便備送,其弊大省,煙戶雜役,亦多減除,民皆稱譽是如爲白乎旀。延日縣監崔璛段,爲政詳審,銳意民事,自奉簡約,絶無私用,例入魚物,相時買價,頗致物力,田稅作木及歲幣,不責於民,自官備送,民皆稱譽,以爲四隣諸邑中最善治是如爲白乎旀。機張縣監韓國俊段,自奉甚約,意在恤民,春捧大同,量減二疋,柴草木物,皆多減省,上司分定雜物,必以的價,徵捧於民,少無濫數,瓜滿將歸,民皆惜之是如爲白有臥乎所。此三邑守令,雖無表著之績,俱可謂善治,合有施賞之典是白乎旀。前陜川郡守李悅,前河陽縣監文獻,前聞慶縣監權愃段,旣因他事,罷歸,別無可論之事是白乎旀。永川郡守韓得遠段,書啓中罪狀,不爲條別爲白乎等,以當初罷黜狀啓,判付以啓爲白乎旀,邊將乙良,令兵曹稟處,何如?啓依回啓施行爲乎矣。漆原縣監柳椊段,意在節用愛民,民多稱譽。延日縣監崔璛段,自奉甚簡,田稅歲木,不煩民力,自官措備爲旀。機張縣監韓國俊段,盡職愛民,民皆惜之云,俱涉可嘉。崔璛乙良,表裡一襲賜給,韓國俊乙良,熟馬一匹賜給,柳椊乙良,半熟馬一匹賜給。
府前啓,措語見上請還收備局推治禁吏之命,請還收高陽郡守除授之命。答曰,亟停勿煩。掌令羅萬葉,持平吳始萬,啓
上在昌慶宮。停常參·經筵。
辰時巳時,日暈。未時,太白見於巳地,日暈。
掌令朴廷薛辭職上疏,及持平睦林儒上疏。大槪,新授職名,決難承當,且緣賤疾深重,未卽復命,冀蒙鐫罷事。及禮曹啓曰,今春夏等褒貶當爲磨勘,而判書洪宇遠,方在呈告中,限內不得爲之之意,敢啓。傳曰,知道。
中樞府啓曰,本府郞廳及錄事等,今丙辰春夏等褒貶,當爲磨勘啓聞,而領中樞府事鄭致和,病未行公,限內不得爲之之意,敢啓。傳曰,知道。
府前啓,措辭見上請還收備局推治禁吏之命。請還收李東馨高陽郡守除授之命。新啓,臣等,伏見傳旨,有前領議政金壽興敍用之命,臣等,不勝駭惑之至。聖明,若以金壽興,旣在給牒之中,循例收敍也,則欺先王誤邦禮之罪,其可寬乎?若以大霈之典,無所不逮,而姑許湔滌也,則明大經杜邪說之道,其可緩乎?夫金壽興所坐,非一時眚災之比,當賓廳會議之日,附託時烈之邪論,違拒先王之面命,欲使國家宗統,終至於壞亂而後已,此先王之所不貸,神人之所共憤者也。當初編配,亦從輕典,遽施放宥之恩,實背公議,而職牒還給,尤出輿情之外,曾未幾何,敍命又降,政刑失措,一節加於一節,瞻聆所及,愈往愈惑。若殿下,必欲曲貸金壽興,則還給職牒,老死田里,斯亦厚矣。至於敍用,乃所以收錄而任用也,旣付西樞,待以大臣,則擧措之乖舛,人心之拂鬱,姑不暇論,竊恐先朝首從辨別之典,於是乎壞了,而邦禮,自此不嚴,國是,無時可定,請亟收前領議政金壽興敍用之命。
院啓,負犯之重,莫愈於賓廳議禮之臣,而金壽興之罪,尤有大焉。金壽興,亦有一端彝性,非不知禮經之難誣,而乃敢附會權臣,謂天可欺,終始違拒於咫尺天威之下,前後議啓,令人不覺搤膳而痛心也。此所謂忘先王附他論之玉音,至于今塗人耳目,足爲千萬世罪金之斷案,金之得免王章,偃息田廬,德至厚也,恩至富也。曾未幾何,又有收敍之命,臣等,聚首駭惑,不料聖明之世,有此失擧也。噫,金,蒙衼兩朝厚渥,位極人臣,而猶且欺罔先王,孤恩至此,則金之他時,負殿下,亦如負先王於當日,未知殿下,何取於忘君負國之臣,而必敍也哉?迹金之爲,則不但欺謾我先王,實是孝廟之罪人,不但孝廟之罪人,亦已獲罪於天地邦人,而今殿下,不體先王之至敎,不恤神人之共怒,初命放釋,繼又收敍,有若全無罪犯者然,惡在其正典禮明是非之道也?臣恐殿下,執德不固,大爲後世之譏議,而奸細之輩,得以窺殿下淺深,邪說之熄,亦無日矣。請還收前領議政金敍用之命。正言吳始大,時在忠淸道稷山縣任所,請斯速乘馹上來事,下諭。答府曰,勿煩。金壽興,旣有誤禮,而不以實對之罪,予非曰無罪,編配經年,屢經大霈,赦而敍用,有何所損?不允。
領議政許積初度呈辭。今觀呈告,不覺心驚。噫,密疏中,有未安之辭意,予固知之,而此豈引咎丐閑之事乎?況慈聖愆候,尙未康豫,大小臣民,莫不憂憫之時,卿居保護之任,何不念哉?以此以彼,斷無勉從之理,雖上十書,決不可釋負,惟卿,體予思想之意,速出論道,以副予意。仍傳曰,遣右承旨傳諭。
答院曰,金壽興,誤定大禮,予非不痛惋,而今玆收敍者,專由於經年編配,累經大赦而然也。今觀啓辭,以不體先王之敎等語,有若不奉先旨者然,逆料情外,予實痛之,不允。下諭事,依啓。
獻納金海一啓曰,臣伏承聖批,以逆料情外,予實痛之爲敎,臣不勝惶汗戰慄之至。金壽興,當先王親考經文,釐正大禮之日,黨附罪魁,欺誣君上,前後議啓,終始違拒,先王赫然震怒,乃以忘先王附他論,爲其罪案。此誠百世不易之至敎,臣子罔赦大罪,而當初編配,實從輕典,逮至今日,雖屢經大霈,決不可容易放釋,而殿下放釋之,雖已放釋之,決不可容易收敍,而殿下收敍之,且將寵之以祿位,有若無罪者然,臣竊恐其有所未安於無改之道,而始累於聖明也。敢以區區之悃,有所論執,而辭不達意,致勤未安之敎,夫逆料情外,雖在敵以下,尙且不可,況於君上乎?臣誠無狀,忝叨言責,一言發口,見疑君父,將何顔面,仍廁臺席乎?請命遞斥臣職。答曰,勿辭,退待物論。
左議政權大運箚子。大槪,冒萬死陳悃,乞削臣職,仍治臣罪,以謝人言事。入啓。
有政。
吏批,以朴長建爲奉化縣監,姜碩賓爲吏曹佐郞,李后沆爲京畿都事,睦來善爲禮曹判書,趙汝耘爲公州判官,李濡爲吏曹正郞,李翊爲晉州牧使,李箕德爲忠州牧使,姜碩耉爲瑞山郡守,尹善得爲宜寧縣監,金徽爲內贍寺提調,宋悳周爲良才察訪,李聃命爲吏曹佐郞,趙持正爲司饔奉事,任堂爲兵曹正郞,金壽德爲瓦署別提,尹搢爲副修撰,鄭重昌爲稷山縣監,金載顯爲綾州牧使,鄭有德爲任實縣監,金鼎台爲臨陂縣令,李宇益爲司饔直長,蔡時龜爲錦山郡守。以前朝報
內醫院官員,以都提調意啓曰,侍藥廳掌務官鄭有覺,准職除授事,命下矣。鄭惟覺,已經准職,何以爲之?敢稟。傳曰,然則加資。吏曹謄錄
上在昌慶宮。停常參·經筵。
答左議政權大運箚曰,省箚具悉卿懇。噫,當此國家危急之秋,卿在台斗,因一意外詆斥,陳箚自列,欲得釋負,此予誠意未見信於平日,致令卿等不安於心,尙誰咎哉?況慈候猶未快復,予心焦憫之時,爲臣子而引嫌在家,其於情禮,當復何如?卿其深思,勿爲再辭,速出論道,毋負予望。仍傳曰,遣承旨傳諭。
左承旨孟胄瑞上疏。大槪,臣罪累之蹤,決不可更忝匪據,而內局之任,尤不敢一日虛帶,封疏縣道,阻水可慮,冒陳血懇,直爲上送。伏乞聖慈,亟賜鐫改,以嚴公議,以安私分事。入啓。
政院啓曰,本院實無郞廳,今春夏等褒貶,不得爲之之意,敢啓。傳曰,知道。
答左承旨孟胄瑞疏曰,省疏具悉。爾其勿辭,上來察職。
大司諫李宇鼎,司諫柳命賢啓曰,臣等,昨以金壽興敍用還收之請,有所論列,而不惟不允,反以逆料情外,予實痛之,爲敎,奉讀未了,不覺惶汗竦然之至。金壽興負犯之重,實是神人之所共憤,先王之所甚惡,中道編配,亦出輕典,而嗣服之初,遽蒙赦宥,曾未幾何,又有收敍之命,公議拂鬱,皆以爲有異於先王區別首罪之意,故臣等,忝居言責,據法爭執,而下語之際,辭不達意而已,何敢逆料君父於情外,自陷於人臣之極罪哉?此無非臣等事君無狀,不能取信於平日之致也,決不敢抗顔於臺席。且臣等,伏聞大司憲尹鑴疏中,侵斥耳目之官,而至有不能以風裁自持,廉恥自將等語云。元疏未下,雖不得其詳,彼旣職在風憲,責人太厚,則臣等,亦不可自以爲有風裁勵廉恥,而晏然於職次也。以此以彼,俱難一刻仍冒,而昨緣日暮,今始來避,所失尤大,請命遞斥臣職。答曰,勿辭,退待物論。
吏曹啓目粘連,全羅道暗行御史金厦梴書啓云云。觀此書啓,則錦山郡守李重輝段,剛明不足,延訟不決,聽人情囑,侵擾民間,凡干出闕者,重徵闕紙,例捧雉鷄外,時有別定貿易木花,怨言頗多,民之有身役者,除其束伍煙家之役,捧米十斗,以爲補民廳之用,雖非新創之事,因循謬規,侵虐軍士,年分實數欠縮,見退於營門,則虛結充數,報于營門,三稅大同,混徵於實結是如爲白乎旀。任實縣監崔寅段,開坐甚稀,吏言多聽,隣邑官婢,率置官奴家,貽弊招怨,年分成冊,見退於營門,則虛結,充數以報,而虛結未墾之稅,皆徵於實結是如爲白乎旀。綾州牧使尹趾善段,寬裕不苛,一視吏民,端午紙駄,以衙馬載送,以其價米,用於紙牌之時,減其例捧,民皆稱頌,而其子婦,上官時率來,尙未還送爲白乎旀。臨陂縣監尹源段,到任之初,政擧民悅矣,性本嗜酒,飮必到醉,醉則使酒,故吏畏而避之,民不敢呈訴,政以是而居曠,民以是而興怨,年分縮結,以陳充報,出役於各其作者是如爲白有臥乎所。李重輝·崔寅·尹源等,俱係不治,且有虛結充數之失,竝只先罷後推爲白乎矣。尹趾善段,爲治亦無可觀,而旣已濫率,亦爲罷黜爲白乎旀。前安缺郡守鄭世輿段,營私貽弊,民間怨詈,濟州載馬船格價米,入送時,以大同餘米二十石,還上米十石,細木十疋,給付使令申再萬,使之貿馬以來,庚辛兩年蕩減還上,混缺月課鉛鐵價米二十石,缺碩福處出給,防納爲白有臥乎所。因御史狀啓,旣已罷黜,罪狀乙良,令攸司稟處爲白乎旀。玉果縣監李萬東段,爲政簡約,缺甚緊,捧上之時,斗量甚平,科外缺不取,官屯木花,盡下大同,以補迎送,衙眷,惟思解歸,官事,多缺望,引疾長臥,四朔不坐是如爲白有臥乎所,母子相離,私情雖切,有官守者,當盡職責,而惟思解歸,累朔缺不當推考爲白乎旀。金溝縣令缺枋段,政頗剛明,事甚簡約,尤善決獄,民有難得之譽,官家貿易,雖或缺僧人紙價,雖或添備,此足小怨,一境之民譽,頗騰是如爲白乎旀。咸平縣令趙爾淸段,爲人柔慈,政如其人,早出開坐,民無滯訴,虎皮價木,折米官備,而過於慈柔,雖從吏言,不至大害,民恐其失是如爲白乎旀。茂長縣監沈缺段,爲政甚勤,務祛民弊,罷紙匠戶首及五家統,馬場監考等三大瘼,虎價木,自官備送,官下人等,使不得出入民間,而官屬無依者,因其呈狀,分徵一族,或有怨言是如爲白有臥乎所。此三邑守令,雖有些少疵政,亦不無可稱之事,竝姑置之爲白乎旀。高山縣監李曾賢段,居官五年,採簡如一,虎價·山稅等木,自官料理,此外種種之役,所減頗多,戶籍所捧之米,亦皆不捧,凡干捧上,雖升斗斛量,必自親監斗量,所剩馬米,盡給其主,且治其戶首濫收之罪,前差聖堂差員,捧米甚平,七邑之民,皆稱其惠是如爲白有臥乎所,雖無優異之績,亦有可稱之政,合有參酌施賞之典是白乎旀。軍器一事及邊將乙良,令兵曹稟處,何如?啓依允。
高山縣監李曾賢,莅任以來,終始不倦,以剩餘穀,還給本邑,而其他捧上之際,缺下吏云,誠甚可嘉,特賜半熟馬一匹。
掌令羅萬葉啓曰,卽者,爲傳前啓,來詣臺廳,伏見諫院諸臣避辭,其中一款,以大司憲尹鑴疏中,耳目之官,不以風裁自持,廉恥自將等語,爲嫌,竊不勝瞿然之至。臣之忝叨是職,亦有日矣。一日在職,當盡一日之責,則何敢曰我無是失,而晏然自在乎?臣僻處窮黃,罕與人接,疏中侵斥之語,全不聞知,今乃見人引避,隨從自列,所失尤大,請命遞斥臣職。答曰,勿辭,退待物論。
正言李日井啓曰,累月供仕之餘,重患暑症,彌留已久,泄痢兼發,飮啖專廢,嘔逆不已,元氣一敗,寒熱間作,而症情漸危,非但無自力之望,恐缺難醫之域,呈單請急,欲尋生路,而喉司不諒,一向退却,久曠職責,愈增憫蹙矣。今者同僚,皆引嫌而退,臣當處置,而帶其避辭中一款,引大司憲尹鑴疏語而爲嫌,元疏旣不下,臣未詳其措語之如何,未知其所指者何事,而蓋其見責,與同僚無異,何敢晏然處置人乎?請命遞斥臣職。答曰,勿辭,退待物論。
禁府啓,□拿囚。啓。
持平吳始萬啓曰,臣聞大司憲尹鑴疏中,有非斥臺閣之語,原疏未下,雖未知措語輕重之如何,而同僚,旣以此引避,臣亦臺官,何敢晏然仍冒?請命遞斥臣職。答曰,勿辭,退待物論。
右副承旨南天澤書啓,臣承命往諭于領議政許積則以爲,臣病勢沈痼,情勢危迫,冒昧呈單,恭俟嚴譴,近臣宣批,恩出格外,辭旨勤懇,誨責備至,臣奉讀未半,感涕先零。況今慈候未寧,聖心焦煎,此豈臣言病丐閑之時乎?但聞其疏,語意深刻,至以危亂國家爲憂云,人臣,負此罪名,不卽死滅,亦可見其冥頑之甚,何敢仍冒鼎席,以益亡國之罪,自取殺身之被哉?加以疾病危苦,實無自力之望,伏地悚惕,不知所云矣,敢啓。傳曰,知道。
同副承旨柳命天書啓,臣承命往諭于左議政權大運則以爲,大司憲尹鑴之前擧臣名,而侵及首相,今擧首相之名,而臣在其中,語意深峻,聲罪至重。況名以儒賢,職是憲長,則其所論列,便是彈章,職居台司,耐彈行公,斷無是理,陳箚乞免,誠出於不得已,而千萬意外,近侍臨門,傳諭聖旨,至以慈候未復之時,不可引嫌在家之意,爲敎,臣奉讀未半,惶感交集,聖恩如此,而情勢扤揑,進退兩難,不知所達云矣,敢啓。傳曰,知道。
傳曰,政事,過國忌後爲之。
領議政許積上疏。大槪,懇乞鐫削臣職名,使得歸死故里事,入啓。答曰,省疏具悉卿懇。大昨呈單之批,反覆開示,不啻縷縷,而不惟不諒予誠心,反以選愞不職,權奸亂臣,爲自處,果有毫髮彷彿,而乃以不當之嫌,撝謙至此,有乖於和而不流之道。卿胡不熟思,以疏牘一節之事,何可引入?卿勿力辭,速出論道,以副至望。仍傳曰,遣史官傳諭。
上在昌慶宮。停常參·經筵。
自昧爽至辰時,有霧氣。夜五更,月暈,廻木星。
副校理柳命堅上疏。大槪,臣之病勢情勢,萬無供仕之望,伏乞聖明,亟遞臣職,仍治小臣侵侮大官之罪,以謝公議,以安微分事。入啓。答曰,省疏具悉。近因一疏,臺閣群臣,一時引避,事甚駭擾,亦未穩當,爾其勿辭察職。
禁府,李聖賚·韓命遠拿囚。啓。
執義睦昌明啓曰,臣旣乏風栽之可觀,又無計慮之足取,過蒙洪造,遍歷華要,凡有遴選,輒居人前,報答無路,慚赧恒切。得聞大司憲尹鑴投進密疏,大加詆斥,雖未知措語若何,而兩司諸臣,皆以此引避,臣之被斥,不特耳目之任,則難安之勢,又添一節,亦安得晏然而已乎?臣於數日前,過患暑癨,幾死甦,病勢彌留,委席叫痛,僅得少定,今始來避,所失尤大,不可一刻仍冒,請命遞斥臣職。答曰,勿辭,退待物論。
禮曹啓曰,祔廟時,當有配享之擧,令政院依舊例,□日,命招大臣及政府六卿三司長官,□賓廳抄啓配義之人,以爲前期奉行之地,何如?傳曰,開月初二日,命招賓廳抄啓以入。
領議政許積再度呈辭。入啓。傳曰,今觀呈告,不覺愕然。噫,一時語言之過當,有若眞有是事者然,呈告乞免,至再至三,予意,則大不相似。惟卿喬木世臣,白首丹衷,爲國盡忠之誠,寡人之所知,不愧於明。當此孔艱之時,卿何以孟浪之說,引咎自別,若是其太過乎?決無允從之理,更勿固請,速出論道,以副朝野之望。仍傳曰,遣右承旨,反覆傳諭。
左議政權大運箚子。大槪,冒□更伸前懇,乞削職名,以幸公私事。入啓。
右承旨鄭樸書啓,臣承命馳往領議政許積家,依上敎反覆傳諭則以爲,三日之內,近侍再臨,傳宣聖旨,辭意懇至,聖恩愈隆,臣罪愈大。臣之決不可更玷朝端之狀,不敢縷陳,從當以一疏,略暴崩迫之悃云矣,敢啓。傳曰,更勿拜疏固辭,速出供仕之意,卽往開諭。
府前啓措語見上,請還收備局推治禁吏之命。請還收前領議政金壽興敍用之命。竝引嫌而退,還收之請,深得臺體,未安之敎,不必爲嫌,其所疏斥,出於意外,在家無失,何足介懷。請獻納金海一,大司諫李宇鼎,司諫柳命堅,正言李日井,掌令羅萬葉,持平吳始萬,執義睦昌明,竝命出仕。
左承旨孟胄瑞上疏。大槪,臣情勢,決難冒出,且此時內局之任,尤不敢仍自虛帶,而在外連章,有所不敢,來詣城外,更暴崩迫之悃,伏乞亟賜鐫削,以便公私事。入啓。踏啓字。
答左議政權大運箚曰,省箚具悉卿懇。大昨箚批,諄諄開示,不趐丁寧,而不惟不體予誠心,反以不當嫌之嫌,强爲撝謙至此,有乖於和而不流之道,卿胡不熟思,以疏牘一節之事,將欲引入乎?予心慚恧,無以爲辭,速出論道,以副至望。仍傳曰,遣史官傳諭。
答府曰,不允。處置事,依啓。以上朝報
吏曹啓曰,再昨日政,兵曹正郞望,以任堂,備擬受點矣。今聞任堂,與吏房承旨孟胄瑞,有相避之嫌云,任堂改差,何如?傳曰,□。吏曹謄錄
戶曹啓曰,本曹郞廳六員,各有分掌,而所掌者,無非財賦,必須久任責成,然後可無手生疎漏之弊,前後啓請久任者,非一非再矣。卽今三都監,一時設廳,凡百進排物力,皆出於本曹,隨甘捧甘,前例相考,磨鍊擧行,本曹之多事,實倍於常時。正郞蔡時龜,佐郞鄭重昌,昨日除拜外任,佐郞李國憲·李三徵,以別庫別營郞廳,長在江倉,作米三手米,今方捧上,正郞朴守儉,兼差祔廟都監郞廳,除本仕無故者,只有正郞鄭弼祥一人,適有身病,受由調理。臣始壽,今日開坐於本曹,而郞廳,無一人進參者,非但不成坐衙模樣,都監時急進排之物,亦不査准,上下以致功役之稽滯,若此不已,本曹都監之事,俱極可慮。正郞·佐郞外任之代,以在京無故可堪職事者,後日政,各別擇差,亦勿頻數遞易,何如?傳曰,允。吏曹謄錄
禮曹啓曰,前頭顯宗大王禫祭後,自上所御冕服·袞龍袍·絳絲袍,令尙衣院,豫爲織造,輦輿繖扇儀仗等物,亦令該曹,竝爲豫造,俾無臨時窘急之患,何如?傳曰,允。禮曹謄錄
禁府啓曰,咸鏡·平安·黃海等道暗行御史書啓,刑曹粘目,前富寧府使高啓元,前利城縣監安歲星,前孟山縣監李嵂,前白川郡守丁益燾,前理山郡守尹行得,前泰川縣監韓公俊,前安岳郡守李聖賚,前甕津縣令元格等,移本府處置事,允下矣。李聖賚,方待命於本府,卽爲拿囚,而高啓元·安歲星·李嵂·丁益燾·尹行得·韓公俊·元格,時在各其任所,依前例府書吏羅將,發遣拿來何如?傳曰,允。禁府謄錄
上在昌慶宮。停常參·經筵。
執義睦昌明,掌令羅萬葉,持平吳始萬,大司諫李宇鼎,司諫柳命堅,獻納金海一,正言李日井,就職。
備邊司啓目粘連,平安監司狀啓云云。觀此査啓,則延安府庚辛兩年未捧管餉缺,壬子癸丑兩年段,以已捧樣,以虛錄爲白有如可,甲寅年段,還以未捧懸錄,而壬癸兩年之虛錄,甲寅年之改錄者,皆是時府使李廷岳之所爲,爲先拿問處置,壬子以後,文書,令管餉使,十分詳察啓聞後,更爲稟處之意,回移何如?啓依允。
黃海監司書目,靑丹察訪金澤,受由歸家,久不還任,罷黜事。啓。傳曰,今觀所啓,靑丹察訪金澤,敢生擇取燥濕之計,受由歸家,終始不爲還任,誠極痛駭,拿問定罪。
慶尙監司書目,陳情乞遞事。啓。傳曰,□爲親之情理,按一道風憲之任,不可輕畀於他,勿辭察任事,回諭。
右承旨鄭樸書啓,臣承命更往領議政許積家開諭則以爲,近侍之臣,聯翩道路,傳宣聖旨,諭令速出,此實所罕聞之恩禮,臣非木石,寧不感德?第臣所遭,亦千古所未有,今若銜恩畏威,抗顔造朝,則不免爲不恤人言之歸,而眞可以爲權臣之事,臣寧受違慢之誅,決不敢冒昧承命云矣,敢啓。傳曰,知道。
禮曹啓曰,國喪三年後,祔廟之時,例有祧遷之禮,前頭祔廟時,當祧之位,泝以計之,則宣祖大王,當祧,而宣祖大王,重恢大業,當爲百代不遷之位,係是國家莫大之擧,非該曹所可臆斷以定,議大臣定奪,何如?傳曰,允。
禮曹啓曰,大王大妃殿·王大妃殿議號吉日,令日官推擇,則來七月初二日,爲吉云,同日大臣及東西兩壁館閣堂上六曹參判以上,會于賓廳,議號以啓事,依例知委,令政院命招擧行,何如?啓依所啓施行。
府院前啓,國忌齋戒,自□至二十八日,姑停。
府前啓,李東馨事,停啓。
領議政許積上疏。大槪,更申崩迫之悃,乞削臣職名,俾得歸死故里事。入啓。答曰,省疏具悉。向日疏中下語,予固詳知,而不爲逐條辨核者,旣度大臣及諸臣,必有不安引嫌之擧,故未果擧論矣。不圖今者,有此累辭乞骸之請,殊甚驚愕也。況議定徽號與配享之時,則例有大臣參論之規,國之大事,以其所嫌,豈敢越視?更勿爲辭,速出論道,以副企望。仍傳曰,遣史官傳諭。以上朝報
祔廟都監啓曰,今此祔廟時,祭器及龕室·神榻·寶欌·冊欌·床卓各樣諸具,必須奉審宗廟各室所在諸具,然後依樣造成,可無參差不齊之患,孝敬殿祭器移用事,旣已別單啓下,而亦不可不奉審後,啓稟擧行,宗廟及孝敬殿奉審吉日,令禮曹從速擇日,何如?傳曰,允。禮曹謄錄
禁府啓曰,以慶尙道暗行御史書啓,刑曹粘目,前奉化縣監韓相夔,前宜寧縣監李舜岳,前星州牧使李時顯,開雲萬戶黃益聖等,移本府處置事,允下矣。李時顯,方待命於本府,卽爲拿囚,而韓相䕫·黃益聖,時在任所,李舜岳,時在忠淸道淸州地本家云,依前例發遣府羅將,拿來,何如?傳曰,允。禁府謄錄
上在昌慶宮。停常參·經筵。
未時,太白見於巳地。酉時,日暈左珥。初昏,流星出氐星上,入坤方天際,狀如拳,尾長二三尺許,色赤。
禁府,李時顯,拿囚。啓。
江華留守書目,島民金貴男,本月卄日雷震致死事。
上在昌慶宮。停常參·經筵。
禮曹,辨誣使拜表吉日,來七月二十六日卯時,方物封裹,同月二十三日,改付標。啓。
全羅監司書目,同福·綾州等邑呈,以本月初七日,雷震變異,非常緣由事。
領議政許積四度呈辭。入啓。傳曰,連觀呈告,不覺愕然,繼以慚忸,無以爲喩。惟卿,以構虛失當之說,不必當嫌之嫌,陳章自劾,釋負就閑,予甚慨歎。所辭,宜賜不允之批,而前頭有會議之擧,決不可以纖芥之嫌,呈辭,不止恝視國家之大禮,更勿固辭,速出論道,以副上下之望。仍傳曰,遣承旨傳諭。
同副承旨柳命天書啓,臣承命往諭于領議政許積則以爲,微臣,萬分危厲之情勢,已盡於前後之疏,天聽于民,宜蒙允許,而不意玆者,近侍又臨,誨諭懃懇之外,又歸重於會議之擧。今玆會議,乃是國家莫重之禮,以臣滓穢之蹤,決不當冒忝於其間,此尤臣之必欲速鐫職名者也。謹當以一疏,更暴憫迫之下情云矣,敢啓。傳曰,今觀書啓,供仕之期,愈邈,又將陳疏云,予甚驚愕,誠慚誠愧,不知所以爲喩。雖日上十疏,不可得請,卿其安心布體,與近侍偕入事,更往傳諭,雖日沒,姑令仍留,必與偕來,俾勿空返。
左議政權大運箚子。大槪,賤疾深重,無望自力,冒死陳懇,乞賜鐫免事。入啓。答曰,省箚具悉卿懇。連觀卿箚,不覺驚愕,繼以慚恧,無以爲喩。噫,卿以構虛失當之說,不必爲嫌之嫌,陳箚自劾,釋負就閑,予甚歎惜也。況且前頭會議之事,乃國家莫重之擧,決不可以纖芥之嫌,若是其越視?且疾病之來,不得自由,未參會慰之班,有何所損?卿勿例讓,速出論道,以副至望。仍傳曰,遣承旨傳諭。以上朝報
禮曹啓曰,發遣郞廳,健元陵·顯陵抽栍摘奸,則入直參奉及守護軍等,竝無頉云,敢啓。傳曰,知道。禮曹謄錄
禮曹啓曰,傳曰,大祥後禫祭前,展謁崇陵,於情於禮,俱爲合宜,令日官,八月念後擇日,以啓事,命下矣。展謁吉日,令日官推擇,則來八月二十六日平吉,九月初三日最吉,初四日平吉云,此三日中,以何日定行乎?敢此仰稟。傳曰,以九月初三日,定行,可也。禮曹謄錄
上在昌慶宮。停常參·經筵。
下直,德源府使李暹,淳昌郡守宋光井,河陽縣監崔應夢。
謝恩,公州判官趙汝耘。
行司直洪處亮辭職上疏。入啓。
朔祭後,大王大妃殿,藥房·政院·玉堂·百官奉慰問安。答曰,知道。慈殿·大殿·中殿,藥房·政院·玉堂·百官奉慰問安。答曰,罔極。
藥房啓曰,日氣蒸鬱,伏未審勞動將事之餘,聖體若何?慈殿□痛之餘,寢睡不安,煩熱等症,比昨何如?臣等,不任憂慮之至,敢來問安。答曰,慈殿昨夜□□□養血□火湯進御之後,□□□□□□□寢睡□□氣蒸鬱,加以煩熱之候,故或睡或覺,未得穩睡,雖不至大段,以此爲悶,予則無事矣。
答司直洪處亮疏曰,省疏具悉。年老多病,未參閑局之坐,何足爲嫌?槐院之任,今姑許遞,卿其勿辭察職。
禁府,元格拿囚。啓。
府前啓,備局之推治禁吏,有損事體,還收之請,實循輿論,而屢屢爭執,天聽愈邈,臣等,竊恐聖明猶未深思也。禁吏之作弊閭巷者,臺官,自當隨現懲治,不必借資於備局,而如或有不能禁斷者,則是責在臺官,大臣,雖請罪臺官,亦無不可,而不待本府之處置,自備局按治,若上司之句管該司者然,其在事理,不亦乖舛乎?夫臺閣體面,自別於庶僚,人君旣畀之耳目之任,臺官亦自任以綱紀之責,官秩雖卑,其責任之重,與宰相等,顧不能戢一作弊之吏,反委備局而推治,則臺官之不得晏然,其勢固也。若謂臺官,少無干涉,使不得引避,則其於待臺閣責廉隅之道,不已太薄矣乎?大臣位尊,不親細事,而掌禁之責,自有主者,備局之親自招治,亦有乖於不治椽吏之意也。先朝,亦嘗欲行而采擇者,其意有在,此非今日之所當念者乎?事雖微細,所損甚大,請還備局招治禁吏之命。臣等,以還收前領議政金壽興敍用之命,論執有日,而尙靳允兪,臣等,竊惑焉。當先朝釐正大禮之日,先王親考禮經,洞燭無餘,而猶且諄諄面命,使之更議,則爲臣子者,所當仰體先王之至意,一遵禮經之本旨,從實奏對,務歸至當,而金壽興,身爲首相,黨附邪論,復擧時烈體不正之說,敢逞欺誣天聽之計,前後賓廳之啓,一向違拒,徒知有時烈,而不知有君父,其背公死黨,忘君負國之罪,實神人之所共憤,王法之所不貸也。當初編配,亦從輕典,遽施放宥之典,實倍公議,而職牒還給,尤出輿情之外,曾未幾何,敍命又降,政刑失措,一節加於一節,瞻聆所及,愈往愈惑,殿下欲貸金壽興,獨不念先朝忘先王附他論之嚴旨乎?殿下旣知金壽興得罪於先朝,而纔經一年,汲汲赦先王之罪人,收錄而任用之,尊之以大臣之位,待之以大臣之禮,臣等,實未曉聖意之所在也。還其職牒,老死田里,於金壽興,亦云倖矣。殿下乃以屢經大赦,必欲曲貸金壽興,夫赦者,固小人之幸,人主之所不可不愼,況金壽興之罪犯至重,雖十世不宥,可也,又何可全貸而收用乎?殿下知金壽興之爲人矣,旣已負先王於前日,尙何望盡忠於今日,不負殿下哉?請還收金壽興敍用之命。答曰,不允。收還事,依啓。
院啓,負犯之重,莫逾於賓廳議禮之臣,而金壽興之罪,尤有大焉。金壽興,亦有彝性,非不知禮經之難誣,而乃敢附會權臣,謂天可欺,肆然違拒於咫尺天威之下,前後議啓,令人不覺扼腕而痛心也。此所以忘先王附他論之玉音,至于今塗人耳目,足爲千萬世罪金之斷案也。金壽興之得免王章,偃息田廬,德至厚也,恩至渥也,曾未幾何,又有收敍之命,臣等,聚首駭惑,不料聖明之世,有此大失擧也。噫。金壽興,蒙被兩朝厚渥,位極人臣,而猶且欺誣先王,辜恩至此,則臣於他時,金壽興負殿下,亦猶負先王於當日也。抑殿下,何取於負國之一具臣,而必欲置之全安之地哉?迹金壽興之所爲,不但欺誣我先王,實是孝廟之罪人,不但孝廟之罪人,亦已獲罪於天地神人,而今殿下終始曲貸,有若宥一時之眚過者然,此誠大咈公議,而亦有乖於先朝區別論罪之敎也。目今,典禮雖曰正矣,是非雖曰明矣,而討罪之典,若是乖舛,臣等竊恐殿下執德不固,大爲後世之譏議,而亦有以售奸細者之窺闖也。請還收前領議政金壽興敍用之命。答曰,依啓。
謝恩,都承旨李觀徵。
傳曰,前頭尊崇之禮,只隔四朔,日子不遠,治玉之役,最難議定,徽號重事,決不可以私嫌遷就,三公及六卿館閣·三司長官,明日待開門命招,俾無窘急之患。
政院啓曰,近來廳中,位甚不齊,出納之際,事多苟簡,今日政,差出承旨·都承旨外,卽爲牌招察任,何如?答曰,依啓。都承旨,雖拘於廳規,不得直請,亦爲牌招察任。
謝恩,右副承旨權大載,護軍李益昌,待敎李漢命。
政院啓曰,以禮曹草記,初二日命招大臣及政府三司長官·六曹參判以上·館閣堂上,會于賓廳,議定徽號及配享人抄啓事,命下矣。大臣,皆有病患,不得行公,明日命招,何以爲之?敢稟。傳曰,旣已詳盡於別判付矣。
左承旨鄭樸上疏。大槪,賤疾猝劇,無望供仕,懇乞亟許遞改臣職名,仍略陳所懷事。入啓。
有政。
上在昌慶宮。停常參·經筵。
下直,江原監司鄭鑰,龍潭縣令沈益相,振威縣令楊廷藎。
謝恩,濟用正李瑞雨,奉常正成虎徵,兵曹佐郞兪夏謙,戶曹正郞李國憲,佐郞金萬成,禮曹佐郞權萬濟·柳俰,訓鍊都正柳炳然,都摠都事河聖圖,護軍鄭斗齊。
禁府啓目,前延安府使李廷岳元情云云,旣已遲晩,照律何如?啓依允。又啓目,前永川郡守韓明遠元情云云,承服不冬,刑招得情,何如?啓其矣發明兺以,有難取信,令本道査覈稟處。又啓目,前德浦僉使金忠望元情云云,泛稱遲晩,刑推得情,何如?啓除刑推照律。又啓目,前甕津縣令元格元情云云,泛稱遲晩,刑推何如?啓姑停刑推覈處。又啓目,前釜山僉使李相勛,前星州牧使李時顯元情云云,泛稱遲晩,刑推得情,何如?啓姑停刑推議處。
京畿監司書目,齊陵丁字閣,六月卄九日夜四更末,盜賊突入衝火,盡爲燒燼,極爲驚愕緣由事。
傳曰,史官一員待命,騎馬二匹,卜馬二匹立之。
戶曹啓曰,卽接廣興倉所報,則來七月朔頒料付祿牌受來次,倉官進去領議政許積,左議政權大運家,則方在陳箚中,祿牌不爲出給云,依例令倉官,輸送之意,敢啓。傳曰,知道。
禮曹啓曰,崇陵展謁吉日,初以八月二十六日,九月初三日,初四日,推擇以啓,則來九月初三日定行事,命下矣。其日適與中宮殿誕日相値,而臣曹未能覺察,不勝惶恐,前擇日中八月二十六日,九月初四日平吉,更令日官,加擇吉日,則九月初六日,亦爲最吉云,何以爲之?竝此仰稟。傳曰,以八月二十六日定行,可也。又啓曰,頃以兩度祔廟,兩度尊崇,王妃冊禮,慈殿平復,通爲六慶,合設增廣事,曾已判下矣。今此宣祖大王世室奉安,亦是莫大之慶,曾前例有設科之擧,而今不必別爲設科,合七慶,特設大增廣,試取四十人,以示八方同慶之意宜當,而事係變通,臣曹不敢擅便,議大臣定奪,何如?傳曰,曾有前例,百代不遷,慶莫大焉,此意,言于大臣後,合七慶設科事,知委擧行,可也。
答左承旨鄭樸疏曰,省疏具悉。疏辭,予已覽矣,爾其勿辭察職。
政院啓曰,新除授承政院注書申㶅,時在忠淸道保寧地,斯速乘馹上來事,下諭,何如?傳曰,允。
慈殿,藥房問安。答曰,一樣。
以京畿監司齊陵丁字閣燒燼事狀啓,傳曰,今觀狀啓,不覺驚駭骨寒,近日人心不淑,賊輩偸入庫中,以火藥衝火,而祭器則姑無見失之物,雖不幸中多幸,比往年寧陵馬石碎耳之變,尤有大焉。此漢輩,或不無見忤於參奉,以致如此之變,而今若遞改,適足以中其願,必有爭效接迹之弊,今姑置之,以待結末。典僕等不謹守護之狀,誠極痛駭,捉致京獄,各別嚴刑,期於尋蹤追捕。丁字閣,不可不急速始役,明日大臣及禮官,依例進去奉審後,告祭及始役吉日,推擇擧行。
藥房啓曰,伏未審夜來,聖體若何?慈殿寢睡不安煩熱之候,視昨何如,而脚部之痛,亦復何如?仍伏念酷熱淫霖,蒸鬱難堪,而聖上方在嘗藥憂煎之中,昨日朔祭,纔已親行,初五日享祭,若復連次親行於數日之間,則必致勞傷之患,仰貽惟疾之憂,强抑至情,許令攝行,千萬幸甚。臣等,忝在保護之地,不任憂慮之情,敢來問安,竝此仰稟。
領議政許積,命招不進。
政院啓曰,取考辛丑·甲寅兩年謄錄,則徽號議定之時,原任大臣,亦爲進參,今日會議時,原任大臣,亦一體命招之意,敢稟。傳曰,一體命招。
答藥房曰,慈候差愈之後,與昨一樣,予則別無疾,與朔望之祭有異,不可攝行,卿等勿慮焉。
領中樞府事鄭致和箚子。大槪,召牌下臨,而病不得趨詣,惶恐待罪事。入啓。
領議政許積,身病出仕。
謝恩,知事洪宇遠。
吏曹啓曰,來初五日,祿都目政事爲之之意,敢啓。傳曰,知道。
傳曰,未及會議前,有及時擧行之事,三公卽爲引見。
答領府事鄭致和箚曰,省箚具悉。卿之疾病,予之所素知,未參賓廳之坐,有何所嫌?安心勿辭,從容靜攝。
右副承旨權大載上疏。大槪,召牌之下,趨詣闕下,陳疏見阻,黽勉祗肅,而臣之情勢,終有所不敢冒授者,乞賜鐫免,以安微分事。入啓。答曰,省疏具悉。爾其勿辭察職。
掌令朴廷薛啓曰,頃者李東馨停啓時,同僚與臣,未及相會禮,故不得簡通,而私示停啓之意,臣亦可之矣。今聞物議,皆以率爾停啓爲非,臣何敢晏然仍冒?請命亟遞臣職。答曰,勿辭,退待物論。
禁府,尹行得拿囚。啓。
執義睦昌明啓曰,卽者同僚,以高陽郡守李東馨事,停啓太遽,致有物議爲避,而發簡相議之時,臣亦與焉,率爾之失,在所難免,不可仍冒,請命遞斥臣職。答曰,勿辭。退待物論。
左議政權大運,禮曹參議李夏鎭,佐郞柳俰,齊陵丁字閣失火處奉審事,出去。
掌令羅萬葉,持平吳始壽啓曰,臣等,以李東馨高陽郡守除授之命還收事,累日爭執,至於七啓,故與諸僚,相議停啓矣。今聞物議,以率爾停啓爲非,而同僚先避,臣等,何敢晏然仍冒臺席?請命遞斥臣等之職。答曰,勿辭。退待物論。
慈懿恭愼大王大妃殿尊號徽獻,王大妃殿尊號顯烈。
初五日秋享大祭攝行事,榻前定奪。
三公引見時,上曰,配享諸臣,亦於今日議定,可也。領議政許積曰,此事重大,必須商確可否,然後可以議定,不可率爾爲之,以臣等今日情勢,亦不敢承當,惟望改卜賢德,使之議定,亦非晩也。上曰,旣參今日議號,則獨於此事,又豈有難便之事?更勿固辭,一時議定,可也。左議政權大運曰,許積之言,誠是矣。臣等情勢,固難參議,而且此事重大,亦不可不熟講而爲之也。承旨柳命天曰,領左相之言,如此,自上必須發落而後,當有擧行事矣。且祔廟之期尙遠,而大臣,以率爾議定爲難,差退日子,未知何如?上曰,然則改定日會議,可也。以上朝報
備忘記,今觀江華留守狀啓,鳥銃弓矢等物,或破傷修補,或改備新造之物,至於累千之多,誠甚可嘉。留守則熟馬一匹面給,以示嘉尙之意,監造官,盡心監董,亦且精銳,竝皆一新,不可無褒賞之道,柳屹然加資,金世重,旣已蒙資,守令除授。備局謄錄
禮曹啓曰,今年秋陵幸時,由於忘憂里峴舊路,而今已廢塞,前頭陵幸時道路,令兵曹,豫爲稟處擧行,何如?傳曰,允。禮曹謄錄
禮曹啓曰,卽見京畿監司尹深狀啓,則齊陵丁字閣,六月二十九日夜,衝火燒燼云,此實前古未有之變,聞來極爲驚駭。取考本曹文書,則己巳二月間,本陵丁字閣沒數燒燼之時,政府以下,卽爲進去奉審,慰安祭,亦爲設行。今亦依此例,慰安祭,不卜日,當日受香,隨時設行,而祭物及祭官,自開城府·京畿,勢必未及,京祭官差送,奠物,亦令奉常寺,精備下送。大臣以下進去奉審,而本陵參奉,則旣有拿命,守僕奉英彔,軍人韓成建·李大得·金守云·崔唜龍五名,令攸司,捉來嚴鞫處置,作變五六人,則亦令本道監司譏捕,使之啓聞,何如?傳曰,依啓。
又啓曰,齊陵丁字閣,不可不急速始役事,命下矣。重建廳堂上,卽令該曹差出察任事分付,何如?傳曰,允。禮曹謄錄
禁府啓曰,齊陵守僕奉英彔,軍人韓成建·李大得·金守云·崔唜龍等,拿來嚴鞫事,承傳啓下矣。奉英彔等,方爲豐德府囚禁云,依近例,府羅將發遣,拿來何如?傳曰,允。禁府謄錄
上在昌慶宮。停常參·經筵。
下直,藍浦縣監安根。
謝恩,司諫宋有栻,僉知申翰周,都摠經歷崔克泰,慶尙右兵虞候成胤童,獜山僉使張處世,魚游澗僉使康胤昔,靑丹察訪李德昌,司䆃直長李箕相,兵曹正郞金邦杰。
藥房啓曰,伏未審夜來,聖體若何?昨者方午極熱之時,引接大臣,酬酢移時,不瑕有傷乎?慈殿未寧之候,比昨亦復何如?獨活寄生湯,已盡於昨日,故五貼今又劑入,連續進御,期於收效幸甚。臣等,區區憂慮,敢來問安。
慈殿,藥房問安。答曰,今已差愈,勿爲問安。
答藥房曰,慈候,與昨一樣,獨活寄生湯,加劑以入宜當,予則無事矣。
江原監司書目,都事鄭徵,酗酒顚妄,傷損事體,罷黜事。
忠淸監司書目,忠州呈,以前承旨金玉鉉今月卄一日身死事。又書目,臣病重,辭職上疏,上送事。
府前啓措語見上,請還收備局推治禁吏之命。竝引嫌而退,率爾停啓,致有物議,揆以臺體,勢難仍在,請掌令朴廷薛,執義睦昌明,掌令羅萬葉,持平吳始萬,竝命遞差。答曰,亟停勿煩。李東馨停啓事,雖曰率爾,累日爭執,已至七啓,則在我別無所失,不可以此輕遞言官,竝出仕。
執義睦昌明,掌令朴廷薛·羅萬葉,持平吳始萬,就職。
持平睦林儒啓曰,李東馨除授字牧之任,有累於聖朝,還收之請,實出公議,未蒙允許之前,不可遽停,而率爾停啓,旣被非議,勢難在職,故以此措辭請遞矣。特出之命,出於意外,臣不勝瞿然之至。第念聖明,因一醫官之事,特出請遞之臺官,臣恐在聖人至正至公之道,反有所嫌也,處置之啓,旣未允兪,至以臺官無失爲敎,臣何敢自以爲是,晏然於臺席乎?請命遞斥臣職。答曰,勿辭,退待物論。
執義睦昌明,掌令羅萬葉啓曰,太醫之特除字牧,實有乖於爲官擇人之道,還收之請,在所不已,而累日爭執,未蒙允兪,亦不必一向堅持,故臣等,與同僚相議停之矣。旋聞物議譁然,非斥甚峻,臣等率爾之失,至此著矣。揆諸臺體,理難仍冒,而今者特出之命,出於意外,臣等,狼狽憫蹙,不知所爲,不職之責,姑置勿論,旣遞之官,不可抗顔於臺席,請命遞斥臣等之職。答曰,勿辭,退待物論。
持平吳始萬啓曰,臣旣有率爾停啓之失,處置請遞,實循公議,而特命出仕,遽出意外,召牌之下,不得不趨詣,而旣遞之官,旣無更冒臺閣之理,請命遞斥臣職。答曰,勿辭,退待物論。
掌令朴廷薛啓曰,率爾停啓之失,在所難免,處置請遞,誠得臺體,而特出之命,出於意外,臣誠惶感,罔知所措,旣遞之官,不可一刻仍冒,請命遞斥臣職。答曰,勿辭,退待物論。
右議政許穆箚子。大槪,年老,陳情乞遞事。入啓。答曰,省箚具悉卿懇。卿之疾病,予甚慮念,從容調理,則神明所扶,勿藥收效,卿其安心勿辭,益加靜攝。仍傳曰,遣內醫柳聖和,看病。
院啓,竝引嫌而退,處置請遞,實循公論,初無所失,何必爲嫌?率爾停啓,見非物議,旣遞還仍,勢難在職。請持平睦林儒出仕,執義睦昌明,掌令朴廷薛,掌令羅萬葉,持平吳始萬,竝命遞差。答曰,依啓。以上朝報
禮曹啓曰,崇陵丁字閣簷椽撐柱處,及殿內火防沙壁有頉處,大祥後,三時祭停止,卽時擧行事,曾已定奪矣。修改吉日,令日官推擇,則來八月十九日辰時爲吉云。先告事由祭,同日曉頭設行,而所入雜物,令各該司,豫爲措備,及期進排,役軍,亦令京畿,定數定送事分付,而繕工監監役官,則使之前期出送,容入雜物,豫爲整待,本曹堂上·郞廳,則臨時進去,眼同董役,以爲趁卽完役之地,何如?傳曰,允。
又啓曰,卽接崇陵參奉牒報,則今番潦雨後,丁字閣北邊月廊第一柱,少無雨漏之處,而扇子朴只,幾至周尺五分許浮揭云,浮揭之處,似不至大段,前頭撐柱處修改時,更爲詳審修改,何如?傳曰,允。
又啓曰,曹所屬掌樂院·東南關王廟守直官等,去乙卯年秋冬等褒貶,各其司提調堂上有故,限內不得磨鍊矣。今始等第以入,而校書館·典醫監官員等,今丙辰年春夏等褒貶,各其司提調有故,不得磨勘之意,敢啓。傳曰,知道。禮曹謄錄
上在昌慶宮。停常參·經筵。
夜一更,流星出王良星上,入織女星下,狀如拳,尾長二三尺許,色赤。
謝恩,刑曹正郞洪萱,典籍姜獻之,學正姜山斗。
答忠淸監司趙威明疏曰,卿其勿辭,調理察職。
左承旨鄭樸初度呈辭,大祭齋戒,以留政院。
持平睦林儒,就職。
慈殿,藥房問安。答曰,此後勿爲問安事,昨已下敎矣。今則病患不至大段,勿爲之,可也。
藥房啓曰,伏未審聖體若何?慈殿調攝之候,夜來何如?昨劑入獨活寄生湯,其能連進,益有差愈之效乎?臣等區區憂慮,敢來問安。答曰,知道。慈候,與昨一樣矣。
府前啓,秋享大祭齋戒以姑停。
禮曹,今春夏等褒貶,宗廟直長張楦,判校朴昌文,典籍金繼敞,直講金以載,童蒙敎官李命蓍,以上中。齊陵參奉申懹,承文副正字金澍,隷習官崔錫鼎,以上下。
明日秋享大祭正時,四更二點,開門,三更三點。
謝恩,僉知朴惟儁。
齊陵失火處內摘奸。
上在昌慶宮。停常參·經筵。
京畿都事李后沆,儒生試取事,出去。
謝恩,校檢鄭期泰。
秋享大祭後,大王大妃殿,藥房·政院·玉堂·二品以上·六曹問安。答曰,知道。
慈殿·大殿·中殿,藥房·政院·玉堂·二品以上·六曹問安。答曰,罔極。
京畿監司書目,楊州呈,大司憲尹鑴,病重上去不得事。啓。遞差。
左承旨鄭樸,初度呈辭。入啓。遞差。
假注書李玄紀病,代鄭煥差下。
藥房啓曰,伏未審夜來,聖體,若何?慈殿調攝之候,比昨,何如?臣等區區憂慮,敢此問安。答曰,慈候,與昨一樣,予則無事矣。
領議政許積上疏。大槪,更申崩迫之懇,乞蒙鐫削職名,歸骨故里事。入啓。
禁府,李舜岳·韓公俊·韓相䕫拿囚。啓。
兵曹啓曰,凡於武科殿試時,必取擧子初試錄名單子,與殿試單子憑閱者,蓋以考其四祖職名,又考其入格某藝,又考其着署同異,不但法例自有條緖,其於發摘詐僞,最爲關緊者也。今番萬科之時,諸道試官,竝皆收合封署,輸送本曹,京殿試則自此相准出榜,而兩南重臣下去之日,又各取該道單子以去矣。淸北試官趙嗣基,獨取二千九百九十二張,入格擧子錄名單子,潛置於其家,本曹屢次推索,而終不出給。今者平安道殿試,別遣重臣,旣已差出,故昨使下吏,又爲往推,言其不可不送之由,則嗣基已盡私用,所餘只是四十八張云。殿試試取之際,將無憑准之地,事之可駭,莫甚於此,淸北初試時,京試官趙嗣基,姑先從重推考,何如?傳曰,二千餘張,潛入家中私用,事極驚駭,趙嗣基拿推。
右議政許穆箚子。大槪,更申危懇,乞遞職名事。入啓。
答領議政許積疏曰,省疏具悉卿懇。日昨登對之時,略及懃懇之意於前席,而誠意淺薄,未回遐心,反使卿,又爲引入,屢辭不已。噫,曩日疏中徹頭徹尾之隱語,萬不近理,何必强爲引入,若眞有是事者然乎?予甚歎惜,更勿撝謙,速出論道,以副如渴之望。仍傳曰,遣史官傳諭。
謝恩,右承旨南天澤,左副承旨權大載,右副承旨柳命天,同副承旨李德周。
答右議政許穆箚曰,省箚具悉卿懇。卿年過八旬,精神筋力,雖非陳力就列之年,顧念,卿負一世之重望,國家之藎臣,決不可望望退歸,恝視國事,更勿固辭,臥閤論道,以副予望。仍傳曰,遣史官傳諭。
禁府,趙嗣基拿囚。啓。以上朝報
刑曹啓曰,本曹正郞洪藼呈狀內,蘖屬鄭順昌,以奴婢相訟事,至於上言,而侵攻之言,罔有紀極,姓名狼藉於順昌原情中,自本曹,彼此曲直,今方査覈於本道,其在廉隅,不可一邊行公於本曹,斯速入啓處置云。曾因鄭順昌上言,令本道査覈處決之意,行移本道,而詆毁洪藼之言,果爲狼藉於上言中,時未結末,則不得晏然行公,其勢固然,詞訟劇地,不可癏曠,正郞洪藼,今姑改差,何如?傳曰,允。吏曹謄錄
有政。
上在昌慶宮。停常參·經筵。
未時,太白見於巳地。
孟山縣令柳屹然,加資肅拜。
下直,德山縣監李集成。
謝恩,左承旨鄭載嵩,安東府使孟胄瑞,南原府使洪柱彦。
藥房啓曰,老炎愈酷,伏未審聖體,若何?慈殿調攝之候,夜來何如?臣等不任憂慮,敢來問安。
江原監司書目,橫城等官呈,以惡虎囕殺人命,至於六名之多,極爲驚慘事。
答藥房曰,慈候,差復後一樣,予則無事矣。
右承旨南天澤,安東地子息成婚。入啓。給由。
禁府,尹徵夏·柳沆·鄭世輿拿囚。啓。
右議政許穆上疏。大槪,病中略陳肝膈,乞釋負,以順歸化事。入啓。
以江原監司橫城居私奴戒生等,爲虎囕殺狀啓,傳曰,囕死之人,至於六名之多,事極驚慘,令本道,恤典擧行,多發善放砲手,期於必捕事,回諭。
司饔院官員,以監膳提調意啓曰,大殿京畿日次儲蓄生鮮元數一百三十二斤內,只以六十斤來納,七十斤則稱以水漲,以雜魚代納。生鮮儲蓄,異於逐日例納,以不可代捧之意,十分嚴飭,累度催促,終不以本色來納。進上闕封,事體未安,故不得已,以雜魚代捧不足之數,而大槪近來雨水連仍時,未及水落,捉魚之難,其勢似然。代捧以入,誠出於不得已,而莫重進上,苟簡如此,事極可駭,當該封進官,從重推考,進排人,令攸司推治,何如?傳曰,所捧生鮮,乃祭享所用之物,非他進上之比,終始雜魚代捧,非以尊祭享之道,當該封進官,先罷後推,下人囚治。
罷招現告,慶安察訪申時柱。
左議政權大運,禮曹參議李夏鎭,佐郞柳俰,齊陵丁字閣失火處,奉審後入來。
答右議政許穆疏曰,省疏具悉卿懇。前後誡誨,予甚嘉尙,老人筋力之不逮,疾病之來,勢固然矣,有何所嫌?更勿爲辭,臥閤論道,以副朝野之望。仍傳曰,遣史官傳諭。
吏曹啓曰,來十二日,都目政事爲之之意,敢啓。傳曰,知道。以上朝報
禁府啓曰,忠淸·全羅等道暗行御史書啓,刑曹粘目,懷德前縣監尹徵夏,黃澗前縣監柳沆,舒川浦萬戶李惟楷,樂安前郡守鄭世衡等,移本府處置事,允下矣。鄭世衡·尹徵夏·柳沆等,方待命於本府,卽爲拿囚,而李惟楷,時在任所,依例府羅將發遣,拿來,何如?傳曰,允。禁府謄錄
上在昌慶宮。停常參·經筵。
夜一更,流星出危星下,入巽方天際,狀如拳,尾長二三尺許,色赤。
校理權瑍,兼春秋減下肅拜。
謝恩,大司憲金徽,持平沈檀,戶曹佐郞尹梅,靈原君申梲,右尹閔點,五衛將李守恒,護軍睦昌明·柳廷弼,宣沙浦僉使崔俊明。
成均館官員,以知館事意啓曰,今七月初七日,儒生上旬輪次,當爲設行,而政府有故,不得爲之,今月內無故日退行之意,敢啓。傳曰,知道。
吏曹啓曰,今日本曹開坐,各司官員大典考講時,通禮院引儀林雨龍不通,依例汰去,何如?傳曰,允。
全羅監司書目,茂朱呈,以良女李召史,今月卄一日夜間,爲惡虎咬殺,禮今則爲虎所咬,方在未分死生中,極爲驚慘事。
藥房啓曰,伏未審夜來,聖體若何?慈殿調攝之候,亦復何如?前劑入獨活寄生湯,當盡於今日,此藥初以十貼爲限,而諸醫以爲,前加入中,去皀角仁,更加龜板酥灸一錢,靑皮醋炒五分,加進十貼,以收脚部快復之效,宜當云,五貼爲先劑入,何如?臣等,區區憂慮,敢來問安,竝此仰稟。答曰,知道。慈候,與昨無異,獨活寄生湯五貼,加劑以入。
大王大妃殿·慈殿·中殿,藥房問安。答曰,知道。
府前啓措語見上,請還收備局推治禁吏之命。新除授執義尹搢,時在忠淸道尼山地,請斯速乘馹上來事,下諭。答曰,亟停勿煩。下諭事,依啓。
領議政許積上疏。大槪,病勢危苦,供職無路,懇乞鐫改職名事。入啓。
禁府啓曰,齊陵守僕·守護軍等不謹守護之罪,誠極痛駭,拿來嚴鞫處置事,傳敎下本府,卽時羅將發遣,拿來嚴囚,而差後備忘中,有典僕等捉致京獄,各別嚴刑之敎,京獄,卽典獄之謂也,上項罪人等,自本府鞫問乎,移送刑曹按治乎?今玆火變,明是賊徒所爲,則守僕等,當以不謹守護之罪治之,渠輩若不無可疑之迹,則前此亦有三省推鞫之時,何以爲之?敢稟。傳曰,丁字閣沒數灰燼,前古所罕有之變,典僕等,明日三省推鞫,問啓,可也。
政院啓曰,齊陵守僕奉英彔等,三省推鞫時,兩司進參事,城上所牌招命送之意,敢啓。傳曰,知道。
又啓曰,齊陵守僕奉英彔等三省推鞫事,命下矣。委官,何大臣進去乎?敢稟。傳曰,左相進去。朝報
禁府啓曰,以黃海監司啓本,刑曹粘目,保擧人金齡·金之琓·金賢達等,依本府處置事,允下矣。金齡·金之琓·金賢達等,方待命於本府,卽爲拿囚之意,敢啓。傳曰,知道。禁府謄錄
上在昌慶宮。停常參·經筵。
下直。星州牧使柳星三,韓山郡守金厦梴。
答領議政許積疏曰,省疏具悉卿懇。玆事前後顚末,備盡於累度疏批,不必多誥,而近日慈候雖差愈,猶未至於快復,予心及上下憂憫之日,卿以內局提調之任,一向呈告,其於情禮,誠不當若是,更勿固辭,速出論道,以副至望。仍傳曰,遣承旨南天澤傳諭,而雖留宿,必與偕入後已。
大司諫李宇鼎初度呈辭。入啓。給由。
禁府三省問事郞廳二,權愈·李聃命。啓。
藥房啓曰,伏未審夜來,聖體若何?慈殿調攝之候,亦復何如?獨活寄生湯進御,已至十貼,漸有差愈之效否乎?臣等,區區憂慮,敢來問安。
假注書任道三病,代安如岳差下。
政院啓曰,祔廟時配享諸臣,採取物議,從容議啓,俾無未盡之患事,曾已傳敎矣,退定於何日耶,本院以啓事,命下矣。領議政許積,右議政許穆,方在陳疏中,左議政權大運,奉審齊陵,昨纔復命,時未定日矣。依例問于政府,擇無故日,定日稟啓之意,敢啓。傳曰,知道。
左承旨鄭載嵩上疏。大槪,疾病危苦,決無供仕之望,冒死陳懇,乞蒙恩遞事。入啓。踏啓字。
禁府啓目,趙嗣基元情云云,旣已遲晩,照律何如?啓依允。又啓目粘連,京畿監司放未放啓本云云,放秩文榮後·李尙翼·李時傑等,依啓聞施行,何如?啓依允。又啓目,李聖賚·元格覈處云云,令本道,一一詳査啓聞後,稟處,何如?啓依允。
右承旨南天澤書啓,臣承命,馳往領議政許積處,傳宣聖批,且諭以偕來之敎,則對以異數稠疊,分義至嚴,一身廉隅,有不可顧。況當慈候未寧之日,一向退伏,不參問安之列,豈臣本情?而狗馬賤疾,已至難醫之域,雖欲起動,其勢末由,人臣情禮,掃地盡矣。只恨不卽死滅,以自速違慢之罪,伏地悚慄,不知所對云。時無入來之意,臣依聖敎,姑爲留宿之意,敢啓。傳曰,姑勿復命,必與偕入。
答藥房曰,知道。慈候獨活寄生湯,已愈十貼之後,雖似差歇,尙未快復矣。今後,間日問安。
府前啓措辭見上,請還收備局招治禁吏之命。答曰,近以不當之啓,累日固爭,予未可曉也。毋庸强煩。
吏曹啓曰,承旨有闕,政事,取稟。傳曰,當日爲之。
禮曹,宗廟·孝敬殿祭器奉審吉日,今七月十一日,顯宗大王禫祭吉日,來十月初六日,祔太廟,同月初十日冬享大祭兼行事,啓下。
禁府啓目粘連,黃海監司放未放啓本云云,稟秩罪人南二星段,罪名雖非輕歇,曾已量移,累經赦宥,似當放釋,他餘罪人,各該司稟處,何如?啓依允。南二星乙良,特爲放釋。
右承旨南天澤書啓,臣經宿於領議政許積家近處閭舍,今以必與偕來之敎,更爲傳諭,則病勢苦劇,斷無承命趨進之望,將陳疏自列云,故臣則依聖敎,姑爲仍留之意,敢啓。傳曰,疾病之輕重,予已想矣,更勿陳疏,與近侍偕入事,再三慰諭,雖至日暮,仍留偕入。
領議政許積上疏。大槪,懇乞收回近侍仍留之命,鐫改臣職名,俾得釋負歸盡事。入啓。答曰,省疏具悉卿懇。予意已悉於前後之批,復何多誥?卿勿固辭,與近侍偕入,以副企望。
政院啓曰,當日爲政事,命下矣。右承旨南天澤,領相處傳諭事進去,同副承旨李德周,三省坐起進去,臣觀徵及左副承旨權大載,右副承旨柳命天,方在廳中,而臣及大載,吏批政廳,俱有相避,吏·兵批,何承旨進去乎?敢稟。傳曰,然則口傳差出。
吏曹口傳政事,以丁昌燾爲左副承旨。
左承旨南天澤,右承旨權大載,左副承旨丁昌燾。
左承旨南天澤書啓,臣以下敎之意,更爲懇諭於領議政許積處,則以爲情勢病勢,俱難冒進,而前後聖諭,懃懇備至,近侍之留在閭舍,亦至兩日,分義所在,他不暇顧,徐當抗顔强病,進詣闕下云,故臣先爲還來矣,敢啓。傳曰,知道。
三省罪人奉英彔等五名元情後,推鞫姑罷。
謝恩,左承旨南天澤,右承旨權大載。
傳曰,領議政,引見。
領議政許積引見時,祔廟時配享諸臣,來十一日早朝,會議以啓,宗廟祭器奉審,則差晩爲之事,榻前定奪。
院啓,典禮旣正,是非大定,則負罪之徒,宜其有懲艾,而曾不少悔,徒懷怨毒,至今謂朞制未必非,時烈無可罪,槪其計,必欲終始角戰,以爲他日飜案之地,人心世道之難測,吁亦慘矣。今日廷論,當以論禮一款,辨別邪正,凡諸罪係禮論者,決不可容易貸宥,使之益肆其蔑君父死私黨之習也。臣等竊觀南二星甲寅所陳之疏,措語巧慘,無非可駭而可惡者,至曰必如賓廳議啓然後,國家典禮,無一毫未盡之譏,卽此一語,可想其心術之如何,挺身立幟,忘君負國之罪,前後聖批,洞察二星奸狀無遺,何待臣等更縷陳也?先王之特竄二星譴何,有過於賓廳議啓之臣者,以其言辭悖慢,逼脅君父,未有如二星之甚者也。前年量移,實出聖恩之過厚,而曾未幾何,又有全釋之命,此何足以戢奸邪而明是非也?噫,歲月寖久,雨露頻霈,殿下之執德不固,廷臣之持論漸緩,昨年宥一罪,今歲放一人,堤防一壞,世變無窮,不知日後復有何等邪說也。臣等深憂過慮,不但爲二星一人而發也,請還收南二星放釋之命。南二星罪名至重,決不可輕宥也。道臣之置諸稟秩,蓋出於爲二星地,而該府之又請放釋,大失執法之體,請該道監司及該府堂上竝從重推考。答曰,南二星疏本,留置不下,其滿紙辭說,予已知其巧慘,今玆賜環,非輿論解弛,是非不明,典禮不正而然也。金吾之稟啓,特命放釋,職由於屢經大霈而然也。不允。
禁府郞廳,以委官意啓曰,齊陵丁字閣之變,實是前所未有之事,極爲驚慘,守護軍人等,嚴加鞫問,得其作變人,以正刑章,在所不已,三省命下之後,急於奉行,開坐金吾,英彔等五人,捧招以入,而反覆思惟,三省推鞫,事體重大,未得作變之人,而只以軍卒不謹守護之罪,徑開三省之坐,則或日後罪人斯得,無以加法,姑令禁府,先加究問,得其端緖後,更爲三省鞫問,似合事體,區區所懷,惶恐敢啓。傳曰,今觀啓辭,可謂得體,姑爲仍囚禁府,得其作變人後,更爲稟處。
領議政許積引見時,上曰,太祖大王室,宜城君南誾配享事,實錄考出,可也。領議政許積所啓,陵寢作變,例出於怨疾參奉,則自上不罪參奉,意有所在,而今以齊陵參奉申懹所執觀之,則多有可疑者。非盜賊明火賊外,如穿窬之盜,萬無爲先喧呼,使人覺知之理,而其報狀中所謂四更初,大門外有喧呼之聲,參奉與軍人等,驚起視之,則有人五六輩突入,打破祭器庫云者,似無是理。陵內寺刹,去齋室稍近,寺僧則或可卽爲招聚,而至於本陵守護軍所居之處,與齋室頗遠,昏夜之間,趁時招集,其勢未易,旣所謂一邊招集陵底軍卒云者,似非實狀。四更初之於四更末,時刻不甚懸絶,四更初,招集寺僧·軍人防禦,則四更末丁字閣衝火,萬無不知之理。且以火藥衝火,則屋瓦柱棟,例皆飄落,而此則破瓦燒棟,頹塌於基址,其所謂火藥之臭四發云者,亦似巧飾,報狀措語,節節可疑,參奉申懹,不可不拿問處之矣。上曰,當初之不罪陵官,蓋慮其中奸人之願,而啓日後之弊矣。其報狀之誣飾如此,以此罪,拿問,可也。朝報
禮曹啓曰,去正月二十八日晝講入侍時,靈豐君㵓所啓,仁嬪父墳,在開城府北,母墳,在楊州地,開城府墳山,則仁祖朝,曾有給內奴婢守護之事矣,卽今兩處墳墓,無人看護,不能禁火禁伐云。依孝宗朝昌嬪父母墳山守塚五戶定給例,兩處墳山定給守墓之人,似可矣。上曰,守墓軍,令禮曹定給事,命下矣。仁嬪父母墳守直軍,今當依聖敎定給,而第於仁祖朝,曾有定給內奴婢守護之事云云,而別無幾名定給之語,本曹文書中,亦無可考之迹。開城府及楊州境內,若無內奴婢,則以其墳山近處所居之人,勿論公私賤,依昌嬪父母墳守直軍五戶定給之例,自其地方官定給,雜役蠲除,使之專力守護,何如?傳曰,依啓。
又啓曰,取考本曹謄錄,則往在成宗大王世室之時,旣有告廟頒敎之擧,而其時議臣,至請別撰祝文,備述功德,以告成廟,而厥後辛卯年中宗大王世室之時,告廟頒敎等事,禮官,不爲前期定奪擧行。故其時首相,因臺諫所啓,援引成宗朝已行之例,令大臣·禮官,啓達定奪事,啓請蒙允之後,諸大臣及禮官,會議一處,而祔享時,各室祝文中,略加數句文字,告以不遷之禮,中外頒敎敎書中,亦爲添入曉知之意,啓稟蒙允而擧行。此則七月初七日祔廟,初六日會議定奪,故有此苟簡之擧,而今此宣祖大王,旣爲世室,則告廟頒敎等事,當依成宗朝例,豫爲擇日擧行,而別撰祝文一款,何以爲之乎?敢此仰稟。傳曰,依成廟朝例,告廟頒敎等事,豫爲擧行,別撰祝文,亦爲製進。禮曹謄錄
上在昌慶宮。停常參·經筵。
謝恩,刑曹佐郞趙景望。
禮曹啓曰,本曹啓辭,國喪三年後祔廟之時,例有祧遷之禮,前頭祔廟時,當祧之位,泝而計之,則宣祖大王當祧,而宣祖大王,重恢大業,當爲百代不遷之位,係是國家莫重莫大之擧措,非該曹所敢臆斷以定,大臣定奪,何如?傳曰,允事,命下矣。議于大臣,則左議政權大運以爲,宣祖大王,中興大業,固當爲百世不遷之位,該曹啓辭之外,豈容別議,而首相,旣以方在竢命之中,不爲獻議,則臣之被人攻斥,縮伏俟罪,一也,不敢唐突獻議。右議政許穆以爲,宣祖大王,重興大業,當爲百代不遷之位,該曹啓辭之外,更無別議,伏惟上裁。領中樞府事鄭致和,行判中樞府事鄭知和,與右議政同。領議政許積以爲,方在負罪俟命之中,不敢獻議,大臣之議如此,上裁何如?傳曰,宣祖大王中興功烈,亘萬世不遷之位,固不當祧遷,依議施行,可也。
禁府啓目,尹徵夏元情云云,刑推得情,何如?啓姑停刑推,令該道査覈後,稟處。又啓目,李舜岳·韓相䕫等元情云云,刑推得情,何如?啓姑停刑推,覈處。又啓目,尹行得元情云云,刑推得情,何如?啓其矣自明之說,有難取信,姑爲停刑,査覈該道後,稟處。又啓目,李時顯·曹信等議處云云,事在宥旨前事,似當勿論,上裁何如?啓放送。又啓目,鄭世輿·柳沆元情云云,刑推得情,何如?啓姑停刑推,議處。又啓目,李相勛議處云云,事在宥旨前事,似當勿論,上裁何如?啓依法勿論。又啓目,韓公俊元情云云,刑推得情,何如?啓除刑推,照律。又照本,及第趙嗣基矣,前任京試官時,錄名單子私用罪,杖一百贖,告身盡行追奪,私罪。啓依允。
吏曹啓曰,通禮院贊儀金基發,造紙署別提李行殷,守令取才考講時,連三次不進,竝汰去何如?傳曰,允。
禮曹啓曰,宣祖大王世室之由,告廟頒敎等事,擇日擧行之意,旣已入啓,允下矣。告廟頒敎吉日,令日官推擇,則今七月十七日爲吉云,告宗廟祭,當日曉頭設行,頒敎則同日午時行禮宜當,以此磨鍊擧行,何如?傳曰,允。
政院啓曰,左承旨南天澤,右副承旨柳命天,俱以式暇,今日不爲仕進,左副承旨丁昌燾,亦不肅拜,廳中位甚不齊,出納之際,事多苟簡,左副承旨丁昌燾,卽爲牌招,使之察任,何如?傳曰,允。
謝恩,左副承旨丁昌燾。
禁府,金漢拿囚。啓。
上在昌慶宮。停常參·經筵。
謝恩,正言吳始大,護軍徐文尙。
藥房啓曰,伏未審數日來,聖體若何?慈殿調攝之候,亦何如?臣等,憂慮未弛,敢來問安。答曰,慈候,比前差愈,而尙未康復,以此焦憫矣。予則數三日以來,雖有泄瀉之候,不至大段矣。
政院啓曰,祔廟時配享諸臣,來十一日議啓事,旣已定奪於榻前,大臣及政府六卿·三司長官,明日待開門命招之意,敢啓。傳曰,知道。
藥房再啓曰,卽伏承問安之批,始伏聞自上有泄瀉之候,已至數日,臣等,不勝驚慮之至。雖有不至大段之敎,暑月泄瀉,不可不趁時調治,臣等與諸醫入診後,議定當進之藥,何如?答曰,不至大段,從容靜攝,則自可差愈,姑勿入診。
備邊司郞廳,以領·左相意啓曰,配享臣,明日抄啓事,已爲定奪矣。明日有拘礙事,故前頭日字尙遠,令政院,更擇無故日,擧行,何如?傳曰,允。
上在昌慶宮。停常參·經筵。
平安道京試官李殷相,出去。
工曹參判申晸,禮曹參議李夏鎭,繕工假監役李義徵,齊陵丁字閣重建處基址奉審事,出去。
下直,全羅都事趙祉錫,慶尙都事嚴緝,忠州牧使李箕徵。
謝恩,吏曹正郞李濡,佐郞姜碩賓,護軍李後聃。
下直,慈山郡守柳星昌。
藥房啓曰,秋雨驅暑,新凉乍生,伏未審夜來,聖體若何?六一散旣已進御,而泄瀉之候,得有止息之效乎?慈殿調攝之候,亦何如?臣等區區憂慮,敢來問安。答曰,慈候,與前無異,予則六一散盡服之後,比昨少愈矣。
政院啓曰,因備局草記,配享諸臣議啓,令政院,更擇無故日擧行事,允下矣。問于政府,則前頭連有拘碍之事云,更觀數日,擇無故日議啓之意,敢啓。傳曰,知道。
府前啓,臣等,以還〈收〉備局推治禁吏事,有所論列矣。伏承聖批,不徒不允,至以不當之啓爲敎,臣等之惑,滋甚焉。禁吏之作弊閭巷者,臺官,自當隨現懲治,不必借資於備局,而或有不能禁斷者,則是責在臺官,大臣,雖請罪臺官,亦無不可,而不待本府之處置,直自備局按治,若上司之句管該司者然,其在事理,不亦乖舛乎?夫臺閣體面,自別於庶僚,人君,旣畀之耳目之任,臺官,亦自任以綱紀之責,故秩雖卑者,責任之重,與宰相等,顧不戢一作弊之吏,反諉備局而推治,則臺官之不得晏然,其勢固也。若謂臺官少無干涉,不得引避,則其於待臺閣責廉隅之道,不已太薄矣乎?大臣位尊,不親細事,而掌禁之責,自有主者,備局之親自推治,亦恐有乖於不治椽吏之意也。先朝亦嘗欲行而未果者,其意有在,此非今日之所當念者乎?臣等此論,不但臣等一二人意見,實出於輿論之難遏,則決不可不得請而後已者也。請加三思,還收備局推治禁吏之命。答曰,毋煩。
禁府,申懹拿囚。啓。
兵曹判書金錫胄,請對入侍。
院前啓措辭見上,請還收南二星放釋之命,請該道監司及該府堂上,竝從重推考。答曰,已諭毋煩。
兵曹判書金錫胄請對入侍時,魚游澗僉使康胤昔改差事,蛇梁萬戶金致明罷黜還屬禁旅事,榻前定奪。以上朝報
兵曹判書金錫胄請對入侍時所啓,湖西舟師狒狼機,曾令申起立,監造於水營矣。今聞已爲完畢,誠爲多幸,海西舟師狒狼機,又欲連續鑄成,而海西物力板蕩,故匠人料米,則以管餉穀題給,朔布則以賑恤廳所在木六同零數,當爲下送,前日輸送銅鐵之數不足者,將至於一千斤云,令該曹加送,何如?上曰,令該曹加送。
又所啓,上年江華環刀五百柄打造之時,本廳亦造五百柄,今欲限千柄加造,全州劍匠中善手者,當爲抄擇下送於梁山,先打劍鐵而來矣。工匠之料,將以本廳屯穀留在金海者用之,而朔布無出處,全羅監營留庫上木十同,爲先取給,何如?上曰,限千柄,使之精造,而朔布出給事,知會于全羅監司處,可也。又所啓,南漢各樣器具,比諸江都,則固爲不及,而亦無不具之物,其中炊飯鍋鼎之屬,其數頗少,水鐵鼎則專出於海西,而纔經大興伐石之役,又有火器鑄造之計,今不可又責此事,此則今姑徐之,戶曹所在生銅二千斤,爲先取來,以爲造置銅鍋之地,何如?上曰,令戶曹,移送南漢,可也。備局謄錄
兵曹判書金錫胄請對入侍時所啓,陵幸日字,旣已擇定,道路改修治處,臣曹,依例請遣事知司僕,摘奸以來,節目亦卽啓下,而第其改治新路,與臣上年所看審而定之者,些不同,此路,乃永久通行之路,初開時,不可不十分詳察,臣所當更爲自往看審,而大政之後,則臣之此職,亦當辭遞,使本曹參知,出去親審後,決定何如?上曰,依所啓爲之,而民田勿令多入,可也。金錫胄曰,民田不至多入,其中兩處,或五斗落只,或三斗落只,似當入之,此則令戶曹給價,宜矣。且本曹堂上,當與郞廳一人出往,使之騎軍營馬,除朝辭往還,何如?上曰,依爲之。兵曹謄錄
禮曹啓曰,去五月二十一日晝講入侍時,漢平副守演所啓,昌嬪山所,雖曰私墓,似當定給守墓軍,以爲看護之地,而當初不爲定給,故奉祀子孫殘弊,禁火禁伐,亦不得爲之,事極未安。且昌嬪神主,奉安於大院君廟,而大院君廟,則自朝家劃給祭物,昌嬪墓,則不爲一體劃給,故每當祭時,子孫輪行祭,亦甚苟簡,故敢此仰達矣。右副承旨鄭載嵩曰,守墓軍及祭物,宜有劃給之事,而初不劃給,必有曲折,令該曹,詳考古事稟處,宜當矣。上曰,言于該曹,稟處事,命下矣。本曹久遠文書,經亂之後,散失殆盡,今此昌嬪祭物及守墓軍,劃給與否,無憑可考,而但仁嬪廟大院君廟祭肉分定記考見,而亦無昌嬪祭肉劃給之事。且於孝宗朝戊戌年間,昌嬪不遷之位,議大臣定奪之時,亦無祭物墓軍劃給擧論之事,此外曲折,今無相考之籍,而第念仁嬪及大院君私廟,旣有官給祭需。且給守墓軍之規,則獨於昌嬪私廟,似無不給之理,事係創始,此非該曹所敢擅便,議于大臣後,稟處何如?傳曰,允事,命下矣。議于大臣,則領議政許積,行判中樞府事鄭知和,左議政權大運,右議政許穆以爲,昌嬪與諸嬪,雖似有間,國家推原之禮,當有限制,當初不定守墓軍,且不磨鍊祭物者,意必有在,非出於未遑也。與仁嬪篤生元宗大王不同,似難援以爲例,伏惟上裁。領中樞府事鄭致和,病不收議,大臣之意如此,上裁何如?傳曰,依議施行,可也。禮曹謄錄
兵曹判書金錫胄入侍時所啓,守禦廳打造鳥銃鐵,於長淵而來者千餘柄,今方粧家,而粧飾所入,亦甚不貲,其中硼砂,本是不關之物,市上素價則頗高,不得買用。今聞戶曹所儲累百斤,十年積置,一無所用云,限十年取用,何如?上曰,分付該曹,取用,可也。守禦廳謄錄
兵曹判書金錫胄入侍時所啓,辛亥逃故代代定事,上年則如三南稍稔處外,京畿·海西·江原道之嶺西,皆□□天停止矣。今年則已有西成之望,諸道逃故闕額,一體充定事,竝爲知會,而虛位充定一款,姑待逃故充代後,徐議似宜,敢此仰稟。上曰,今年則上年停止處,亦爲充定,而虛位一款,姑徐可也。又所啓,德應房,卽轝輦藏置之所,而間架濶大,積置之物亦多,故門柱易傾,抹樓盡陷,屋瓦傷破者多,不可不趁卽重創,而若使紫門,獨當大役,未易充就,故材木幕役等事,欲自本寺料理矣。至於工匠料布,不足屋瓦,則竝令該曹,措備以納,何如?上曰,依爲之。兵曹謄錄
上在昌慶宮。停常參·經筵。
左承旨南天澤,子息成婚事,安東地出去。
下直,錦山郡守蔡時龜。
謝恩,掌令李善源。
兵曹參判鄭晳上疏。大槪,出疆之期已迫,乞得數日恩暇,往省父母墳墓事。入啓。
福善君柟上疏。大槪,敢陳私悃,乞蒙數日之暇,往省父母丘墓事。入啓。
知事洪宇遠辭職上疏。入啓。
大司諫李宇鼎再度呈辭。入啓。遞差。
藥房啓曰,秋雨支離,蒸鬱更甚,伏未審夜來,聖體若何,泄瀉已得止息乎?慈殿調攝之候,亦何如?前劑入獨活寄生湯,當盡於今日,依前定奪,五貼加劑以入宜當,臣等不任憂慮,敢來問安,竝此仰稟。答曰,慈候,比昨一樣,獨活寄生湯加劑以入,予則服藥靜攝之後,今已幾盡差愈,自今以後,勿爲逐日問安。
禮曹啓曰,前頭合七慶,設大增廣事,旣已啓下。以慶不踰年論之,則監試初試·覆試,東堂初試·會試·殿試吉日,所當推擇於今年之內,而十月內,過祔廟·尊崇·冊禮然後,同月念後,先設監試初試,而設科吉日,次次推擇,則東堂殿試,決難設行於歲前。取考本曹謄錄,則辛丑年大增廣大小科初試,亦設於同年歲前,會試則退行於翌年正二月農前。今亦依辛丑年例,監試東堂初試,則擇日設行於來十月以後,會試則退行於明年正·二月農前,似爲便當,以此擇日擧行,何如?傳曰,依啓。
答兵曹參判鄭晳疏曰,省疏具悉。卿其依願往來。
大王大妃殿·慈殿·中殿,藥房問安。答曰,知道。
答福善君柟疏曰,省疏具悉。卿其依願往來。仍傳曰,給由馬,澆奠床備給。
答知事洪宇遠疏曰,省疏具悉。卿雖年迫桑楡,精力尙且不衰,卿其勿辭察職。
禮曹,大王大妃殿,上尊號吉日,來十月十九日辰時,王大妃殿,上尊號吉日,同月二十日辰時,中宮殿,冊禮吉日,同月二十一日卯時推擇,啓。
政院啓曰,吏曹郞廳來言,本曹判書閔熙,以禁府堂上事,臺諫,有論啓請推,都目政事,今日不得爲之云矣,敢啓。傳曰,知道。
右議政許穆箚子。大槪,病重,陳情乞遞事。入啓。
院前啓措辭見上,請還收南二星放釋之命,請該道監司及該府堂上,竝從重推考。
府前啓措辭見上,請還收備局推治禁吏之命。
答右議政許穆箚曰,省箚具悉卿懇。已悉予意於前後之批,復何多誥?卿其更勿過辭,從容靜攝,臥閤論道,以副予意。仍傳曰,遣史官傳諭。
答院曰,不允。推考事,依啓。
答府曰,毋庸强聒。
吏曹啓曰,臺諫有闕,政事,取稟。傳曰,都目政事,明日爲之,臺諫有闕政事,兼行。
行判中樞府事鄭知和箚子。大槪,冒死陳懇,乞賜鐫免,仍治臣罪,以安微分事。入啓。答曰,省箚具悉卿懇。旣往之事,不必追咎,卿其安心勿辭焉。
副提學李堂揆初度呈辭,再呈。入啓。給由。
生員金文夏等上疏。大槪,敢陳區區之懇,爲祭酒臣尹鑴申辨事。入啓。
備忘記,罪人柳弼明,前年七月,有減死定配,而今觀濟州牧使尹昌亨放·未放啓本,則以甲寅七月到配懸錄,莫重入啓公事,不能詳審之失,在所難逭,尹昌亨推考,元啓目中,付標以入,該房承旨,亦難免不察之責矣。
禮曹,合七慶大增廣,鄕漢城試進士初試來十月二十七日,生員初試同月二十九日,文武科鄕漢城試初試十一月十六日,雜科初試同月十九日推擇,啓。
右承旨權大載上疏。大槪,重被金文夏等之疏斥,不敢晏然於近密之地,乞遞臣職,以謝人言事,入啓。
政院啓曰,卽伏見濟州牧使尹昌亨推考備忘,有該房承旨,亦難免不察之敎,其元啓目中,誤書二字,臣以該房,許多文書出納之際,不能詳察,致勤聖敎,不勝惶恐。傳曰,知道。
吏曹啓曰,都目政事,明日爲之事,命下矣。今番窠闕頗多,決難一日內畢政,而十四日,乃望祭齋戒,勢將中止,間日開政,常例所無。十五日罷齋戒後開政,則十六日,乃告宗廟齋戒,十七日告祭,仍有頒敎之擧,不得已十八日開政,似爲便當,惶恐敢啓。傳曰,知道。
上在昌慶宮。停常參·經筵。
申時酉時,日暈。夜五更,月暈。
福善君柟,掃墳事,廣州地出去。
下直,京畿水使柳斐然,樂安郡守金碩望。
謝恩,司僕判官洪茂。
右副承旨柳命天上疏。大槪,重被儒疏之斥,決難抗顔於邇列,亟賜鐫免,以謝人言事。入啓。
答生員金文夏等疏曰,省疏具悉。頃日大臣之別批,非排斥祭酒而然,一時過辭,追悔何及?前後辭意,不過如斯,本非有始無終之意也。爾等,退修學業。
答右承旨權大載疏曰,省疏具悉。爾其勿辭,從速察職。
正言李日井初度呈辭。入啓。給由。
京畿監司書目,楊州呈,以祭酒尹鑴病重,不得上去事。傳曰,安心勿辭,調理上來事,下諭。
禮曹啓曰,增廣別試,已爲擇日,啓下矣。京中則例設三所,而館試後,圓點後許赴,而試取之數,且優於兩所,故勿論蔭官,已爲生進之人,則皆赴館試·圓點之類,例至浩多,旣有紛紜之弊。且其朝夕供饋之資,自戶曹磨鍊輸送,糜費甚廣,不可不慮者也。考見前例,則辛丑年大增廣時,圓點一款,旣因大臣獻議,不爲設行,以除其弊。且於上年增廣時,亦慮其供饋之弊,問議於大臣,以辛丑年例,合設於兩所,而莫重課試,不可以一時變通之例,援以爲例。今此增廣時,圓點設行當否,臣曹有難擅便,議大臣定奪,何如?傳曰,允。
副提學李堂揆再度呈辭。入啓。加給由。
答右副承旨柳命天疏曰,省疏具悉。爾其勿辭,從速察職。
府前啓措辭見上,請還收備局推治禁吏之命。答曰,亟停勿煩。
院前啓措辭見上,請還收南二星放釋之命。答曰,毋煩。
政院啓曰,臺諫有闕政事,都目政兼行事,曾有下敎,故不敢更稟矣。卽者承旨有闕,再明望祭親行時,承旨不可不備員,政事何以爲之?敢稟。傳曰,今已日晩,明日又有望祭齋戒,不可開政,卽爲口傳差出可也。
京畿監司書目,廣州呈,以左承旨南天澤辭職上疏,上送事。啓遞差。以上朝報
禮曹啓曰,自前陵幸時,先陵在於一山之內,則例有展謁之禮矣。取考先朝辛丑年寧陵陵幸時謄錄,則先詣顯陵,次詣健元陵,次詣穆陵,次詣寧陵,行展謁禮,蓋因其地勢便順,不拘於世代先後之次也。今此崇陵陵幸時節目中,依此例磨鍊以入之意,敢啓。傳曰,知道。禮曹謄錄
上在昌慶宮。停常參·經筵。
兵曹參判鄭晳,掃墳事,楊州地出去。
吏曹口傳政事,以鄭載嵩爲承旨。
左承旨鄭載嵩。
正言李日井再度呈辭,及副提學李堂揆三度呈辭,以親祭齋戒,留政院。
藥房啓曰,伏未審數日來,聖體若何,泄瀉已得快差乎?慈殿調攝之候,亦何如?臣等不任憂慮,敢來問安。
假注書鄭煥改差,代柳世鳴差下。
禮曹啓曰,宣祖大王世室之由,依成宗朝例,告宗廟事,旣已定奪,而辛卯年中宗大王世室告廟時,只擧告宗廟一款而已,永寧殿則不爲擧論,故依其時例擧行事,啓下矣。恐或有未盡之事,追究香室儀軌,則成宗大王世室告廟時,竝告於永寧殿,而尙有其時祝文,今亦依此例,同日一體告于永寧殿,何如?傳曰,依啓。日期臨迫之後,今始啓稟,事甚怠緩矣。又啓曰,傳敎矣,議于大臣,則領議政許積,領中樞府事鄭致和,行判中樞府事鄭知和,左議政權大運,右議政許穆以爲,增廣東堂,分設三所,而館試則定食堂點數而許赴者,乃是古例,意實有在,雖不可廢,當此經費大竭之日,許多士子供饋之費,亦不可不念。今番則依辛丑及上年例,除圓點,合設於兩所,似有節省之道,伏惟上裁,大臣之意如此,上裁何如?傳曰,當此用度罄竭之時,凡事不可不省弊,依議施行,可也。
答藥房啓曰,慈候,與前一樣,予則今已差愈矣。
明日望祭正時,寅正二刻,開門,罷漏後。
政院啓曰,今日乃是處暑,視事當爲取稟,而卽今溽暑蒸鬱,新凉未生,依前例姑觀日候稍凉,更稟之意,敢啓。傳曰,知道。
政院啓曰,卽者備邊司郞廳,以大臣意來言,十七日頒敎之前,配享臣,當爲議啓云,依此擧行之意,敢啓。傳曰,知道。
上在昌慶宮。停常參·經筵。
下直,孟山縣監柳屹然。
望祭後,大王大妃殿,藥房·政院·玉堂·百官奉慰問安。答曰,知道。
慈殿·大殿,藥房·政院·玉堂·百官奉慰問安。答曰,罔極。
正言李日井再度呈辭。加給由。
副提學李堂揆三度呈辭。入啓。遞差。
右議政許穆初度呈辭。入啓。不允批答。
政院啓曰,新除授左承旨鄭載嵩,時在京畿果川地,斯速乘馹上來事,下諭何如?傳曰,允。
府前啓措辭見上,請還收備局推治禁吏之命事。新啓,嘉山郡守金世鼎,到任以後,抛棄官事,嗜酒成癖,日在醉鄕,凡有呈訴,不能聽理,至於勅使時雜物分定之事,一委於監色之手,中間操縱,罔有紀極,闔境之內,怨聲載路,如此之人,不可仍在,重貽民害,請嘉山郡守金世鼎罷職。近來國綱解弛,人多自便,今日陪祭時,東班尤甚稀疎,事極未妥,衆所共知,老病人外,無故不參之員,竝命推考。答曰,不允。推考事,依啓。
戶曹判書吳始壽,請對入侍。
副校理柳命堅上疏。大槪,病勢之外,又被疏儒之斥,不敢晏然於職次,亟遞臣職,以謝人言事。入啓。答曰,省疏具悉。爾其勿辭,從速察職。
工曹參判申晸,禮曹參議李夏鎭,繕工監役李義徵,齊陵丁字閣重建處基址奉審後,入來。
院前啓措辭見上,請還收南二星釋放之命事。新啓,凡有職名者,非公服,則雖外各司,猶不敢出入,而魂殿參奉金盛達,以便服,偃然入來闕中齋室,其無識蔑法之習,不可不懲,請魂殿參奉金盛達罷職。各驛之凋弊,莫甚於今日,蘇殘之策,在於擇人,而新除授靑丹察訪李德昌,爲人庸闒,衰敗亦甚,其言辭動止,不似官員貌樣,西路馬政,決不可付之於如此之人,請靑丹察訪李德昌遞差。答曰,不允。金盛達推考遞差事,依啓。
慶尙監司書目,請令廟堂,先治臣罷軟不職之罪,且治東萊府使李馥,不有道臣,越分侵淩之罪,以肅朝綱事,狀啓。傳曰,卿其勿辭察職事,回諭。
假注書柳世鳴病,代李玄錫差下。
吏曹口傳政事,以鄭道成爲兵曹正郞,吳始萬爲兵曹佐郞。
燼餘日記謄書午時丙辰七月十五日,上御經筵廳。戶曹判書吳始壽,左副承旨丁昌燾,假注書李玄錫,記注官李煿,記事官李漢命等,入侍。始壽曰,上年陵幸時,遮帳·舖陳諸具,自本曹,措備進排矣。今者排設房,前頭陵幸時,各處應入遮帳·舖陳·油遮日諸具,竝皆磨鍊,先啓手本所入之數,極爲浩大。本曹今方進排,而當此經費匱竭之日,省費之道,亦不可不念矣。上年進排之件,旣是新造,則其中必多可用者,臣取來看品,色渝者則浣淨仍用,破缺者則改備進排,似爲便當矣。但排設房所有之物,自外間無次知之事,故取來看品之意,敢此仰達。至於由齋宮,至陵所兩邊遮障之布帳,亦入於今番司鑰房磨鍊中,此則依上年例,軍門布帳取用,以除新造之弊,何如?上曰,遮帳·舖陳等諸具,自內聞知後,當更分付,自齋宮至陵所布帳,則勿設可也。出擧行條
又曰,齊陵丁字閣重建時,材木之難辦,有不足言,而其中大不動四株,則亦非辦得於京江者,前以昌陵丁字閣重建大不動四株,分定於江原道矣。兩陵丁字閣重建之役,勢難一時竝擧,昌陵則將爲退行,江原道所定大不動四株,爲先催促取用,似爲便當,大臣之意,亦如此,故敢稟。上曰,先爲取用,可也。出擧行條
又曰,齊陵丁字閣重建時,告祭所用龍床·床卓·舖陳等物,因禮曹啓辭,有令該曹造送之命,而考見前例,則重建設局後,自本廳造作矣。告祭所用床卓·舖帳等具,則以京中所有前排用之,設廳之後,丁字閣永排,則自本廳造作,似無未安之事,大臣之意,亦以爲然,故敢此仰達。上曰,告祭時則以京中前排用之,永排則自重建廳新備,可也。出擧行條
又曰,凡營繕書員·庫直·使令等朔布,本自兵曹上下,而頃在辛亥年,因兵曹布物之匱乏,自本曹推移上下矣。今則經費之蕩竭亦甚,依前例,使兵曹上下,何如?上曰,依爲之。出擧行條
又曰,辛亥以後,連値凶荒,各樣貢物權減者多,而國家不幸,連遭大喪,客使之行,近亦頻數,貢物進排之數,則反有加於豐歲,雖難缺復舊,如濟用監之紅花·芝草,司贍寺之休紙,司宰監之蘇魚醢·燒木,瓦署之吐木,義盈庫之法油·海衣,內贍寺之眞油·淸蜜,掌苑署之生梨·大棗,繕工監之材木大中小椽,歸厚署之棺板,校書館之自作板等物,用處甚繁,雖已權減,本曹不得不量給其價。試爲打算,則上項物種權減之數,不過米二千九百二十七石十四斗五升,而本曹加用價上下之數,則至於米三千二百四十九石,木六十一同四十二疋也。名雖權減,而上下之數,視元貢價,幾至一倍,殊無權減之意,反有加給之害,不可不丙辰條爲始復舊,而其中司宰監燒木價,則曾因貢物主人等之上言,乙卯條爲始,令該廳復舊事,備局覆啓蒙允,而覆啓結語中,該廳之廳字,以曹字誤書,該廳,以此推諉於本曹,尙未復舊,此則必自乙卯爲始復舊,然後可無內酒房燒木貢物主人白地進排之弊矣。且軍器寺之大發火,亦已復舊,而藥線紙則不爲復舊,似是落漏之致,典牲署之羊口,乃祭享所用,而以權減之故,元數不足,殊甚苟簡,臣旣已議定於大臣,竝爲復舊,何如?上曰,此十餘種,盡爲復舊,可也。出擧行條
又曰,頃因兵曹判書金錫胄所啓,本曹所儲硼砂十斤,守禦廳取用事,允下矣。如銅鐵則乃是倭供之物,移用軍需,固無不可,至於硼砂,則本曹給價貿儲,以備不時之需,不送價而移用,事體不當。且守禦廳,異於前日,所儲銀布,亦非不足,雖不必屑屑論價,送價取用,似爲宜當矣。上曰,送價取用事,分付守禦廳,可也。出擧行條
又曰,冊禮時所用衣物等造成時,當多用白絲,而本曹遺儲已竭,自前有管餉所儲定奪移用之事矣。取用於管餉·運餉之意,敢此仰達。上曰,依爲之。出擧行條
又曰,臣等帶本職,旣是劇務,而近因三都監設局,多事倍甚,精神筋力,實有不逮,而金吾堂上之任,兼察尤難,榻前辭職,事極猥越,直請遞免,固所不敢,而兼帶旣多,不得專意於本曹之事,公私憫慮,不得不冒達矣。上曰,金吾開坐時,不可不參,則本曹繁劇之務,似有不能專一之患,金吾堂上,今姑許遞,盡心本曹,可也。出擧行條
上在昌慶宮。停常參·經筵。
下直,鳳山郡守崔元泰,連山縣監金重錫。
大王大妃殿·慈殿·中殿,藥房問安。答曰,知道。
正言李日井三度呈辭,及知事姜栢年辭職上疏,告宗廟齋戒,以留政院。
藥房啓曰,秋雨達夜,日氣陰冷,伏未審此時,聖體若何?慈殿調攝之候,亦何如?臣等憂慮未弛,敢來問安。答曰,知道。慈候,與昨一樣矣,今後,勿爲間日問安。
兵曹啓曰,以禮曹啓辭,合七慶取四十人增廣設行事,啓下矣。今此科規,似當以壬寅增廣例,磨鍊擧行,考諸其時謄錄,則文科額數,旣已增加,武科取人,若依前例爲之,則中外武士,必有落莫之歎。自上有特取五十六人之命,今亦依此,武科額數,以五十六人定之乎?傳曰,依此爲之。
禁府,魚震翼拿囚。啓。
政院啓曰,明日配享臣議啓事,旣已啓下,大臣及政府六卿·三司長官,待開門牌招之意,敢啓。傳曰,知道。
京畿監司書目,果川呈,以左承旨鄭載嵩病重,上去不得事。啓遞差。
右議政許穆初度呈辭不允批答,王若曰,予旣以臥閤論道之意,勉諭於前,卿何爲釋負就閑之圖,固辭至此?不必多誥,宜用深思。凡大臣係國家安危,不可以輕進退,肆小子賴一二耆耉,思有以濟艱難。非宿德之如蓍龜,何能斷大事而定國是,非重望之如山斗,何能鎭雅俗而激頹波?故於嗣服之初,惟以得卿爲幸,典禮旣訛而復正,是誰之功?賢路久屈而始伸,其或有待。遂擢諸風憲之長,進居於巖廊之首,大旱用作霖,巨川用作舟,奚但贊襄乎治道?君子有所恃,小人有所畏,抑亦矜式於士林。頃循霜露之至情,暫許松楸之歸省,悵白駒之在谷,思想難禁,俄赤舃之還朝,欣喜曷任?方且虛己而聽,益切仰成之心。曾未幾何,遽上退休之請,若有所失,不覺驚歎之懷。年齡雖高,尙神氣之益旺,出處有義,詎國事之果忘。曾在乞暇之辰,予旣必返而乃已,纔副如渴之望,決難更許其自便。矧今時事之多盭,寧容鼎席之暫曠?謂誠禮之有未盡,則實切靦慙,謂寡昧之不足爲,則猶可匡救。秋凉乍動,講劘之席將開,歲月如流,躋祔之禮且迫。尤非卿言病之日,宜體予求助之誠。於戱,豈若庶官,徒以奔走而效職,惟存大體,自可將攝而佐治。亟斷來章,勉副至意,所辭宜不允,故玆敎示,想宜知悉。知製敎吳始復製進
傳曰,頒赦·百官加爲之。
傳曰,承旨,當日內口傳差出。
政院啓曰,頒赦·百官加爲之事,命下矣。某罪以下宥之乎?敢稟。傳曰,徒流以下,竝宥。
又啓曰,頒赦·百官加爲之事,命下矣。大提學牌招,赦句添入之意,敢啓。傳曰,知道。
府前啓措辭見上,請還收備局推治禁吏之命。請嘉山郡守金世鼎罷職。此時西關守令,不可不極擇差送,而孟山縣監柳屹然,曾無履歷,目不知書,爲人麁妄,性且嗜酒,不識事體,擧措駭異,如此之人,不可畀以字牧之任,請孟山縣監柳屹然遞差。答曰,勿煩。金世鼎事,風聞未必盡信,更加詳察處之。遞差事,依啓。
院啓,臣等,以南二星罔宥之意,備盡論列,而兪音尙閟,臣等竊惑焉。二星,忘君負國,護黨肆毒,挺身投疏,語意巧慘,原其情罪,實源於賓廳議啓之臣,以先王日月之明,特命投竄者,蓋以此也。且其奸狀,已露於前後聖批之中,則臣等,今不必縷縷瀆陳,而典禮旣正之後,猶不懲艾,敢以朞制未必非之意,肆然譸張,力戰公議,其蔑禮悖理,脅持君父,未有如二星甚者也。昨年量移,旣非懲惡之典,而曾未幾何,又有全釋之命,討罪不嚴,隄防漸弛,若此不已,國是何時可定,邪論何時可息耶?況道臣該府請推之論,旣已蒙允,則二星之不當放釋,殿下業已知之矣。獨於還收之請,猶不准許者,抑何也?臣等此論,不但臣等一二人意見,實出於輿論之難遏。請加三思,還收南二星放釋之命。凡有職名者,非公服,則雖外各司,猶不敢出入,而魂殿參奉金盛達,以便服,偃然入來闕中齋室,其無識蔑法,甚矣,不可推考而止,請魂殿參奉金盛達罷職。答曰,不允。
吏曹口傳政事,以李溟翼爲左承旨。
上在昌慶宮。停常參·經筵。
福善君柟,掃墳後,入來。
下直,泰川縣監魏重相,熙川郡守李尙稷,甕津縣令盧說之。
謝恩,左承旨李溟翼,兵曹佐郞吳始萬。
正言李日井三度呈辭。入啓。遞差。
知事姜栢年辭職上疏。入啓。
右議政許穆再度呈辭。入啓。
政院啓曰,今日配享臣議啓事,命下矣。副提學·大司諫未差,依例次官牌招,而右議政方在呈告中,何以爲之?敢稟。傳曰,雖在呈告中,亦爲牌招。
藥房啓曰,夜來大雨,日氣陰濕,伏未審此時,聖體若何,而慈殿調攝之候,亦何如?獨活寄生湯前後竝二十貼,當盡於今日,雖已滿當初所定之數,諸醫以爲,卽今濕令方行,養血淸濕之劑,不宜遽停,加進十貼宜當,而一向兼進四物之劑,恐有損於脾胃,養血淸火湯,則限寄生湯十貼進御間,姑爲停止亦當云,獨活寄生湯五貼,爲先劑入何如?臣等,憂慮未弛,敢來問安,竝此仰稟。答曰,依啓。慈候,比前別無加減,予則無事矣。
右議政許穆再度呈辭。不允批答。
右議政許穆,牌不進。
答知事姜栢年疏曰,省疏具悉。西樞閑局之任,卿不必爲嫌,筋力之强健,予已知之,安意勿辭察職。
敎,王若曰,三年之制垂畢,載攷遞祧之章,萬世之功不忘,聿升宗祀之位。神人胥慶,邇遐均歡。仰惟皇祖之宏猷,求諸前代而罕匹。至誠事大,有忠順不懈之褒,洪烈侔天,復祖宗無疆之業。中興偉績,旣流徽於華夷,壹惠休稱,故齊芳於周漢。居然年紀之遷易,逮至眇末之忝承。抱餘慟於商陰,禫期漸迫,遵舊制於魯禮,祧事將行。顧惟重三宗之規,禮官所以屢請,合擧祀百代之典,廟謨亦云僉同。故實式据於史編,縟儀斯陳於世室。文皇之德莫盛,秩禮宜尊,武王之祀不遷,精靈永妥。明禋罔缺,備一代之情文,睿圖彌彰,聳四方之觀聽。纔申侑安之敬,庸頒告諭之辭。自本月十七日昧爽以前,徒流以下,咸宥除之,在官者,各加一資,資窮者,代加。於戲,肆殫逮遠之誠,弘乃祖考,仍推奉先之孝,勉爾臣民。故玆敎示,想宜知悉。大提學閔點製進
政院啓曰,頒赦事,命下矣。取考本院日記,則乙亥年成宗大王世室時,及辛卯年中宗大王世室時,皆只行告廟頒敎之儀,而無頒赦之事。今此頒赦,有非前例,大臣之意以爲,此意不可不啓稟云,敢啓。傳曰,勿爲頒赦。曾有已行之例,元敎書還入,此一款爻周。該房承旨,似當豫爲稟啓,而臨迫之後,今乃稟啓,致有顚倒之弊,事甚不當矣。
賓廳啓曰,臣等,以配享臣抄啓事承牌,來會賓廳,而右議政臣許穆,以病不進,此是莫大之擧,臣等獨爲議啓,有所未安。姑爲差退,以待右相出仕,事體爲宜,而第抄啓之後,多有次第擧行之事,今又退定,則不無窘急之慮,何以爲之乎,敢稟。傳曰,今若差退,窘急之患,勢所必至,右相,雖病未能進參,今日議啓,可也。
政院啓曰,卽伏見東萊府使李馥狀啓,以不職待罪,東萊府使,雖有直爲啓聞之事,待罪狀啓,前例所無,邊倅狀啓,不得不捧入,而有違體例,推考何如?傳曰,事甚未妥,從重推考,此狀啓,還出給。
賓廳再啓曰,以臣等稟啓,右相雖病未能進參,今日議啓可也事,命下矣。如此莫大之事,臣等獨爲議啓,終有所不安者,而事勢之窘急,誠如下敎,有難更進,不得已以書往復,通議於右相後,抄啓何如?答曰,依啓。
注書申㶅,妻父歸葬後,入來。
院前啓措辭見上,請還收南二星放釋之命。前啓,魂殿參奉金盛達罷職事,停啓。
府啓,臣等,以還收備局推治禁吏事,閱月論執,必欲得請而後已者,實由於輿論之難遏,事體之有損,而天聽愈邈,兪音尙閟,無乃大臣陳奏,申其條令,臺官,職卑言輕,不足有備於聖心而然歟?夫如是則聽言之道,恐有所未盡,尤臣等之所深憂者也。禁吏之作弊閭巷者,臺官,自當隨現懲治,不必借資於備局,而如或有不能禁斷者,則是責在臺官,大臣,雖請罪臺官,亦無不可,而不待本府之處置,直自備局按法,若上司之句管該司者然,其在事理,不亦乖舛乎?夫臺閣體面,自別於庶僚,人君,旣畀之言責之任,臺官,亦自任以綱紀之責,官秩雖卑,其責任之重,與宰相等,顧不能戢一作弊之吏,反委備局而推治,則臺官之不得晏然,其勢固也。若謂臺官少無干涉,使不得引避,則其於待臺閣責廉隅之道,不已太薄矣乎?大臣位尊,不親細事,而掌禁之責,自有主者,備局之親自推治,亦恐有乖於不治椽吏之意也。先朝亦嘗欲行而未果者,其意有在,此非今日之所當念者乎?請加三思,還收備局推治禁吏之命。嘉山郡守金世鼎,到任以後,抛棄官事,嗜酒成癖,日在醉鄕,凡有呈訴,不能聽理。至於勅使時雜物分定之事,一委於監色之手,中間操縱,罔有紀極,闔境之內,怨聲喧播。本道奉使之臣,亦嘗稔聞而言之者,此非徒然風聞之比,有何更加詳察之事?請嘉山郡守金世鼎罷職。答曰,亟停勿煩。末端事,依啓。
答院曰,毋煩。
大司憲金徽啓曰,臣纔以旣無履歷,目不知書,論遞孟山縣監柳屹然,今聞屹然,曾經小各司別坐·主簿及外方僉使,非止一再,且稍解文字云,臣之論人失實如此,不可以其人之微而有所晏然,請命遞斥臣職。答曰,勿辭。退待物論。
忠淸監司書目,臣之病勢,一向沈痼,且有査事不明之失,更申崩迫之懇,乞罷職名,仍治臣罪事上疏,上送事。啓。答曰,省疏具悉。卿勿爲嫌,調理察職。
顯宗大王配享臣,故判府事趙絅,故領議政鄭太和,故判書金佐明。以上朝報
禮曹啓曰,去正月二十四日晝講入侍時,檜原君倫所啓,各道進上食醢魚則沈鹽,勿使調飯,令該曹,商量變通,似當矣。上曰,分付禮曹事,命下矣。各道進上食醢,遠道失味,不合進御之用,誠如宗臣之所陳,而莫重進上封進之規,已有定式,猝難變通,外方之有弊,去飯而縮數,非所當論,飭令各道,務精封進,似爲宜當,大臣之意,亦以爲然,以此分付擧行,何如?傳曰,允。禮曹謄錄
上在昌慶宮。停常參·經筵。
兵曹參判鄭晳,掃墳後,入來。
下直,高陽郡守李東馨。
謝恩,護軍崔亨運。
備邊司啓目粘連,慶尙監司鄭重徽辭狀云云,鄭重徽其母病之沈綿日久,果是實狀,人子情理,誠爲切迫,孝理之下,宜蒙軫念,公務稽滯,亦不敢不念,今姑改差,何如?啓依允。
持平睦林儒啓曰,柳屹然爲人,麁妄無識,頃於下直之際,突入衆會之中,擧措怪異,有同狂夫,見者莫不駭然,決不合字牧之任,故臣與同僚,相議論遞矣。昨者長官,以失實而爲避,臣未知其故,而屹然之來辭也,臣問其履歷,則只云曾經邊將,臣意以爲卑賤之人,一經邊將,則不可謂之履歷,而直授守令之職,故以此措辭於論啓中矣。且其稍解文字云者,實與臣之所聞不同,渠雖稍知姓名之記,豈可責之以文報剖決之任乎?然而長官,旣以此引避,臣何可晏然?請命遞斥臣職。答曰,勿辭。退待物論。
掌令李善源啓曰,臣昨見長僚避辭,則乃孟山縣監柳屹然論啓失實事也。臣意以爲,屹然之目不知書,人多有言,擧措駭異,衆所目見,則惟玆數款,亦足論遞,其履歷多寡之間,雖有差誤之語,以此引避,似涉呶呶,而長僚旣以失實,則臣亦何敢苟冒也?昨緣日暮,今始來避,所失尤大,請命遞斥臣職。答曰,勿辭。退待物論。
右議政許穆再度呈辭不允批答,王若曰,勉諭已勤,謂遐心之或改,遜辭又至,愧淺誠之未孚。方喜同德而同心,奚遽引年而引疾。眇眇予末小子,譬若中流而遇風波,休休有老成人,實任巨川之作舟楫。係士林之重望,久矣十六載田園,明天理之節文,光于三百年宗祧。肆當嗣服之始,擢置秉軸之尊。威鳳靈芝,賢愚皆以爲瑞,泰山北斗,兒童無不知名。惟其佩安危之身,是庸視左右之手。載稽古典,旣侈几杖之恩,曲循至情,暫許松楸之省。何意加額之日,復請奉身而歸。豈禮貌之或愆,不欲久處,抑寡躬之匪德,未足與爲。召命不承,固知疾病之難强,年齡雖暮,尙幸精力之未衰。猶可正色而立朝,庶幾雅量之鎭俗。配臣之議啓旣重,恨未來參,太廟之宗祀將行,禮宜咸造。須體予臥閤論道之敎,斷非卿釋負處休之時。弘濟于艱,當如召康公之秉德作匹,高尙其事,莫學張留侯之謝病杜門。所以元首股肱之相須,諒此心腹腎腸之敷告。於戲,年彌高而德彌邵,有三達尊,責旣重而任旣專,無二宜去。亟回若浼之志,勉副如渴之誠。所辭宜不允,故玆敎示,想宜知悉。知製敎權瑍製進
院前啓措辭見上,請還收南二星放釋之命。答曰,不允。
大學儒生鄭瓛等上疏。大槪,重被金文夏等疏斥,略陳曲折,請被不能調劑士論,貽羞聖世之罪事。入啓。
禁府,李惟楷拿囚。啓。
持平沈檀啓曰,日者同僚,以孟山縣監柳屹然請遞事發簡,屹然履歷之有無,雖未及知,而其爲人之不合字牧之任,臣所目見,故書送謹悉矣。長官,旣以失實引避,則臣亦參啓之人,不可晏然。且兼掌令臣李瑞雨,卽臣同姓四寸妺夫也,法當相避,以此以彼,俱難仍冒,請命遞斥臣職。答曰,勿辭,退待物論。
答太學儒生鄭瓛等疏曰,省疏具悉。疏辭,予已覽矣。以上朝報
都政。
吏批啓曰,今此大政,本曹堂上,不可不備員,而參判李袤,以服制,時未出仕,依例牌招同參,何如?傳曰,允。又啓曰,今都目政各歧仕滿應遷者,相避及未准朔監察,各司久任時推人員,竝擬何如?傳曰,允。又啓曰,臺諫·玉堂闕員,今當差出,承旨及外任,竝擬何如?傳曰,允。
傳曰,政事姑罷。
又啓曰,穩城府使,今當以文官差送,而堂上中,無可擬之人,堂下曾經侍從人員,竝擬何如?傳曰,允。
傳曰,前後扈從有功勞人,及淸白吏·戰亡子孫,各別收用事,言于兩銓。
上在昌慶宮。停常參·經筵。
謝恩,司饔奉事趙持正。
傳曰,以監察茶時,事甚未妥,未肅拜人員,卽爲牌招察任。
江原監司書目,原州呈,以判決事崔文湜,病重辭職上疏,上送事。
右議政許穆三度呈辭。入啓。傳曰,不允批答。
謝恩,掌令朴純。
禮曹啓曰,近來秋雨,連夜不止,或至如注,晝且不晴,氣甚陰冷,已至累日,開霽無期,當此禾穀發穗之際,必有損傷之患,極爲可慮,祈晴·四門禜祭,不卜日來卄一日爲始,三日而止事,知委擧行,何如?傳曰,依啓。
政院啓曰,受由下鄕,不得仍呈辭狀,本院,曾有啓稟定奪之事。今者判決事崔文湜辭職上疏,江原監司鄭鑰,狀啓上送矣。上疏與辭狀,不無差別,而受由下鄕,不得辭職,已有前例,此上疏,何以爲之?敢稟。傳曰,受由在鄕,不得辭職,曾有定規,此上疏,還出給。
掌令朴純啓曰,無似如臣,實不合於言責之任,濫蒙鴻造,屢叨匪據,動輒顚躓,皆其所也。不意今者,新命又下,分義所在,惟當感激奔走,情勢之如何,有不暇顧,而第臣素多危苦之病,近又添劇,氣力澌薾,呼吸不通,少或運動,喘息欲絶。以此病狀,尤無陳力之望,而呈單請急,見阻喉司,陪祭頒敎大禮,皆未能進參,臣之罪戾,至此尤大。況聞望祭時不參人員,有推考之命,臣亦不參之人,何敢晏然而已?召牌之下,不得不扶曳入來,而旣有逋慢之罪,不可一刻苟冒,請命遞斥臣職。答曰,勿辭。退待物論。
院前啓措辭見上,請還收南二星放釋之命。答曰,不允。
領議政許積箚子。大槪,落傷甚重,差復無期,將臣本職及內局提調之任,先賜遞改,以幸公私事,入啓。答曰,省箚具悉卿懇。日昨晉接罷出之際,偶然蹉跌,想不必大段致傷矣。觀卿箚辭,至於刺痛云,深用慮念。卿以年老之人,凌晨出入,精力必有所不逮,內局提調,今姑勉副,以安卿心,卿勿固辭,從容善攝,以副予望。仍傳曰,遣史官傳諭,遣御醫金萬直看病。
兵曹判書金錫胄初度呈辭。入啓。給由。
院啓,竝引嫌而退,當初論遞,主意有在,則履歷有無,非所可論,論啓無失,小無異同,而旣有相避,勢難在職,有病呈告,旣未肅謝,則不參陪祭,別無可嫌,請行大司憲金徽,持平睦林儒,掌令李善源,掌令朴純出仕,持平沈檀,遞差。答曰,依啓。
大司憲金徽,掌令朴純·李善源,持平睦林儒,就職。
吏曹判書閔熙初度呈辭。入啓。給由。
右議政許穆三度呈辭不允批答,王若曰,國家所以重台輔之臣,政爲休戚之與共,耆德不可輕去就之節,云胡遜辭之斯頻。實靦面顔,更敷心腹。惟卿賁五今日,屯初十年。有令聞廣譽之施身,士林是式,若景星慶雲之爲瑞,賢愚皆知。念昔邦禮大壞之初,賴卿砥柱中流之力。退耕於野,靡愧顔氏之簞瓢,自樂乎天,久絶周公之夢想。肆於寡昧新服之日,首膺漢車之迎,擢之丘園肥遯之中,便任商舟之用。幸做風雲之嘉會,欣瞻霜雪之秀眉。積誠意於講劘,不違聖賢之謨訓,陳敎戒於章奏,所期堯·舜之君民。于何仰成之辰,乃有丐閑之請。壁上八字,豈亦有間於始終?筵中一言,只恃無改於前後。諒敬禮之未替,何忍棄予若遺,雖榮衛之或愆,庶或勿藥而喜。況此艱危之溢目,抑恐消長之有機。先庚之慮可忘,難保鯨鯢之息浪,孔壬之讒已迸,適見蚍蜉之不量。伊尹之成功告歸,無乃異此,潞公之以身繫國,未遽圖便。方當國事之漸非,詎合家髦之先遜。於戲,進退不拘於年齒,惟視筋力如何,倚毗彌篤於老成,宜念責任之重。亟回遐志,勉副企望。所辭宜不允,故玆敎示,想宜知悉。知製敎李夏鎭製進
都政。
上在昌慶宮。停常參·經筵。
夜五更,月暈,有霧氣。
謝恩,尙瑞直長李迪吉,校書博士金尙煥·韓識,著作洪禹績,正字禹䤡,活人別提李應斗,奉常判官朴來慶,豆毛浦萬戶林栢壽,舒川萬戶申汝逷,寧越僉使金後立,學錄崔紀,碧沙察訪柳以藩,活人別提慶善行,禮曹佐郞朴鳳祥,同知金得完,刑曹正郞南宮楀,都摠經歷崔好鎭,都事趙夏亨·尹就商,工曹佐郞李克儐,尙衣別提洪萬恢,掌樂直長金儁相,石城縣監林煥,奉常主簿金繼隆·柳星年,校書著作金時鉉,學錄尹鼎和,乙坡知僉使趙廷彦,廣興奉事黃鵠立,文義縣令李國憲,海運判官李煿,監察李·李世亨·李墪,訓鍊僉正盧世挺,主簿金忠立·韓㻑,司評成虎烈,戶曹正郞李彦徵,孟山縣監鄭之垣,靑丹察訪任命世,洪州牧使朴泰尙,司饔直長金錫齡,奉事崔東老,宗廟直長李東白,司僕主簿吳始益。
下直,奉化縣監朴長建。
謝恩,兵曹佐郞柳英立,宗廟奉事朴崇阜。
傳曰,領議政家,遣鍼醫李後聃看病。
江原監司書目,江陵呈,以大虎囕殺人命,至於二名,極爲驚慘事。
四學儒生曺夏疇等上疏。大槪,旣被金文夏等之峻斥,不得不略陳其顚末,仍請益加誠禮,召還儒賢事。入啓。答曰,省疏具悉。向日大臣之批,非排斥祭酒而然,一時過辭,追悔何及?本非有始無卒之意也。爾等,退修學業。
禮曹判書睦來善,請對入侍。
知事洪宇遠辭職上疏。入啓。答曰,省疏具悉。實錄堂上,今姑許遞,卿其勿辭察職。
府前啓措辭見上,請還收備局推治禁吏之命。朝者四門禜祭陪香之行,猝遇十數學儒拜疏之擧,爭路相鬨,至於香陪奔避,祭官下立,終使莫重御香,不得由正路而行,其疲軟不識事體,莫此爲甚,請禜祭獻官及祭監監察,竝命從重推考。館學陳疏儒生,雖有優禮,國祀陪香,是何等嚴敬之事,而乃敢爭路,至縱齋直,驅逐香陪,脅迫祭官,使之下立,以致莫重御香,從路旁過去,儒生狂簡,雖難施罰,其在事體,亦不可全然置之,請四學下人,從重科罪。
院前啓措辭見上,請還收南二星放釋之命。新除授大司諫鄭載嵩,時在忠淸道結城縣任所,請命斯速乘馹上來事,下諭。答曰,依啓。
答府曰,亟停勿煩。末端兩件事,依啓。
禁府,李嵂·丁益燾拿囚。啓。
禮曹判書睦來善,請對入侍時所啓,崇陵水道改築事,上年,旣有待明秋之敎,而今觀參奉所報,則潦水之後,水道順流,別無橫流衝波之事。且其築石之役,極爲浩大,陵幸前,似難完畢,故大臣之意,亦以爲似當姑徐云,此役,何以爲之乎?敢稟。上曰,參奉所報,旣無橫流衝波之事云,則此時改築,亦涉重難,更觀後日爲之,可也。又所啓,上年,禮曹參判李之翼,崇陵奉審書啓內,每於潦雨之時,爲水所汰,磚石或至成隙,而庭除亦多衝破之處,若以莎草,舖排於庭,則可免此患云,大臣登對時議定事,傳敎矣。臣與大臣相議,則領·左相皆以爲,舖莎固好,而第方秋舖排莎草,易致枯萎,今年則姑爲塡土,而待明春,舖以莎草爲當云,故敢此仰達。上曰,依爲之。又所啓,昌陵丁字閣,有動退成隙處,其來已久,不可不重建,而亦非一二年來時急之事,故上年奉審後,有待明秋擧行之敎矣。更問於參奉,則今年潦水後成隙處,比上年,只加一二分云,以此議大臣,則以爲重建之役,姑退無妨云,何以爲之乎敢稟。上曰,齊陵丁字閣,有回祿之變,今將重建兩處重建之役,似難一時竝擧,而此則又非一二年內時急之事,姑爲退定,可也。又所啓,魯陵參奉,以本郡人差定,而自禮曹成給帖文事,傳敎矣。但國典則無魯陵之號,四名日香祝下送時,只稱魯山墓而已,今此參奉之稱,未知設於何時,而似是本道之所爲,非本曹所爲之事也。旣無陵號,則似不當稱以參奉,或以守墓官爲名,而自本道給帖,何如?上曰,稱以守墓官,自本道給帖,可也。又所啓,南別殿正殿改建事,上年,有更觀明年農事稟定之敎矣。今年農事,雖未可豫料,而卽今似有豐登之望,故頃與大臣相議,則亦以爲不可已,而但其基址卑濕,正殿外諸室,亦未免傾圮之患。故或言似當移建於他處,或以爲不必移建云,臣與工·戶曹堂上,一同奉審後書啓,以爲定奪之地,何如?上曰,爲先奉審,可也。又所啓,諸各司,事多無形,國事無以收拾,故頃日登對時,小臣,以諸各司査覈事,仰達蒙允矣。奉常寺及內資寺,乃臣所管,故卽已査覈,而奉常寺元無捧上上下之文書,已前之事,時任官員,亦不能知,故不得已使次知色吏,問于貢物主人等處,作爲文書,而猶未可盡信。故又使貢物主人等,各爲單子,書呈未納之數,互相憑准,一一査正,則自今年三月朔以前各年條貢物價米四千八百七十餘石,玄木四同四十疋,主人輩已爲受食,而貢物則一不備納矣。內資寺則自今年二月朔以前各年條貢物價米二千六百十四石,或主人輩受食而不納貢物,或色吏偸食,故書員無面者二人,頃已査啓,囚禁刑推。但此等無面,若於一時督捧,則貢物主人輩,實難支堪,而亦難准捧,此實難以善處矣。在前戶曹所管兩倉色吏,無面者多,故以渠輩應食之物,減半上下,而以其半,充其無面之數云。今亦依此爲之,以充無面之數,則似乎便當,戶曹判書吳始壽之意,亦如此矣。且以此兩寺觀之,其他各司之事,亦可知矣,而分付已久,尙無一處査報之事,甚不着實,若以査覈後別單書啓之意,申明分付,則似爲着實擧行矣。上曰,依爲之。諸各司査覈事,分付之後,今至累日,尙不擧行,事甚可駭,一一詳査,別單書入之意,分付可也。出擧行條
上在昌慶宮。停常參·經筵。
自昧爽至辰時,有霧氣。未時,日暈。夜五更,月暈,有霧氣。
有政。
南原府使洪柱彦,公州判官趙汝耘,下直。
右副承旨柳命天上疏。踏啓字下。
權大載啓曰,吏曹郞廳來言,承旨有闕,政事何以爲之?傳曰,當日爲之。
右議政許穆四度呈辭。入啓。傳曰,連觀呈告,不覺缺然,繼以慙恧,無以爲喩。噫嘻,臥閤論道之意,勉副如渴之望,前後箚批,備盡無餘,而遐心之回愈邈,連章請乞,無乃誠意之未孚而然歟,抑或不足與有爲而然歟?惟卿,體予誠禮,速改遐志,亟斷來章,毋負至望。仍傳曰,遣史官傳諭。
權大載,以承文院官員,以,缺製述官有闕,代前郡守李明彬差缺常仕,何如?傳曰,允。
以兵曹中日單子,傳于丁昌燾曰,柳葉箭邊五中人,扈衛軍官閑良尹憘,直赴殿試。
丁昌燾,以兵曹言啓曰,本曹判書臣金錫胄,呈辭受由,參議臣李宇鼎,未肅拜,參知未差,獨有參判臣鄭晳,連日入直矣。自昨夕,重患痢疾,僵臥直廬,不但宿衛多事之地,不得察任,事甚苟簡,再明方物封裹時,必得調理而後,亦可進參,參議李宇鼎,卽爲牌招肅拜,使之察任,何如?傳曰,允。
權大載啓曰,當日爲政事,命下矣。兵批則左副承旨丁昌燾,以該房當進,吏批則該房承旨李溟翼,以式暇不進,都承旨李觀徵,今日仕進,以身病出去,廳中只有臣大載及同副承旨李德周,而臣大載,與吏批政官,有相避,吏批政廳,何承旨進去乎?敢稟。傳曰,同副承旨進去。
答右議政許穆箚曰,省疏具悉。已悉於朝者呈單之批,予不多誥,卿宜深思,更勿固辭,臥閤論道,以副如渴之望。
未時,行大司憲金徽,掌令朴純·李善源,持平睦林儒啓曰,臣等,以還收備局推治禁吏事,閱月論執云云。啓辭同前。答曰,毋庸堅執。
吏批,兼判書閔熙呈辭受由,參判李袤進,參議吳始復進,同副承旨李德周進。
兵批,判書金錫胄呈辭受由,參判鄭晳病,參議李宇鼎進,參知未差,左副承旨丁昌燾進。
吏批,以鄭重徽爲承旨,李沃爲兵曹參知,沈檀爲兵曹正郞,兼養賢主簿單鄭維卨,奉事單韓範齊。
兵批,以南龍翼·鄭重徽·李明彬爲副護軍,柳命天·沈檀爲副司直,吳道弘爲副司果,許極爲副司勇。
丁昌燾啓曰,新除授右承旨鄭重徽,時在慶尙道監營,斯速乘馹上來事,下諭何如?傳曰,交代後,自當上來,姑勿下諭。
右議政許穆箚子,伏以臨遣近侍,宣諭聖旨,辭嚴義重,臣不勝惶恐隕越,死罪死罪。臣垂死之年,宿疾已久,又積傷於暑濕,下泄下血,已過四十餘日,食食頓減,强啜米飮,以充補虛乏而已,下部麻木之病,亦日漸加重,氣息奄奄,不絶如縷。臣之素患,實狀如此,不得已冒陳危懇,欲謝官休□一分生道可望,非引疾長往者比也。伏乞聖明,憐臣□□兼職,得任便就盡,無非大聖人天地之仁也。取進止。
上在昌慶宮。停常參·經筵。
自昧爽至辰時,沈霧。自巳時至酉時,日暈。
瑞山郡守姜碩耉,下直。
藥房都提調臣權大運,右副承旨丁昌燾啓曰,積雨新收,老炎猶盛,伏未審聖體若何,而慈殿調攝之候,亦何如?慈殿所進獨活寄生湯,當盡於今日,五貼加劑以入宜當,臣等,不任憂慮,敢來問安,竝此仰稟。答曰,知道。慈候差愈後,與前一樣,湯劑加劑以入。
右議政許穆五度呈辭。傳曰,安心調理。
以京畿監司狀啓,祭酒尹鑴病重,上去不得事,傳曰,備局堂上之任,今姑缺卿其安心勿辭,從速登途事,回諭。
答慶尙監司金德遠疏曰,省疏具悉。卿其勿辭,速往欽哉。
答副校理柳命賢疏曰,省疏具悉。配享諸臣,熟講於諸宰,斷定於予心,則廟庭配享,乃至大至重之事,豈可年少輩之不循公議,獨立是非之地?事甚駭然。且金佐明,才學局量,可以當國家之重任,則配享廟庭,以設俎豆,少無愧爾,何曾論列於其間哉?殊涉未妥矣。
以京畿監司狀啓,大司諫鄭載嵩病重,上去不得事,傳曰,調理上來事,回諭。
權大載,以齊陵重建廳言啓曰,丁字閣重建時,所用材木,已爲磨鍊,今始船運以去,而到泊之後,自船所,至於陵底,計其程道,將至數十餘里,許多材木搬運之役,極爲浩多,誠甚可慮。車子則漢城府所管京中及龍山所在竝八九輛,當爲沒數取用,而本府所屬使用牛隻,瘦瘠疲病,不敢驅使於崎嶇遠路,到彼喂養,亦甚有弊,若以本官及附近長湍府等境內牛隻,擇其壯實者,量入使用,則似爲便當。取考厚陵丁字閣重建時謄錄,則材木運入,亦以長湍·豐德等邑牛隻,輪回運轉,故臣等以此意,往議于諸大臣,則大臣之意,亦以爲然。請令該道監司,分付於豐德·長湍等邑,擇其境內牛隻中壯實者,量其容入,前期待令,以爲輪回使用之地,何如?傳曰,允。
又以備邊司郞廳,以領·左相意啓曰,陳奏辨誣使拜表,定於今二十六日矣。不但文書有未及勘定,而曲折缺亦有難處之事勢,早晩登對,方可啓知擧行,則決不可及發於前定之日,今姑差退,俾無莫重大事未盡之患,何如?傳曰,令禮曹,拜表吉日,卽爲更擇日以入,可也。
持平睦林儒啓曰,再昨同僚,以祭官論啓事發簡,臣亦以爲可矣。卽見現告,則獻官閔汝鎭,卽臣外三寸叔也。臣所當引避,而不能審察,率爾同參,雖出意慮之外,旣有顚錯之失,何敢晏然仍冒乎?請命遞斥臣職。答曰,勿辭。
丁昌燾啓曰,持平睦林儒,再啓煩瀆,退待物論矣。傳曰,知道。
未時,行大司憲金徽,掌令朴純·李善源啓曰,臣等,以還收備局推治禁吏事,閱月論執云云。啓辭同前。持平睦林儒,引嫌而退,當初論啓,只□□言獻官不擧姓名,未及審察,勢所固然,有何可嫌?請持平睦林儒出仕。答曰,毋庸强聒。處置事,依啓。
弘文館副校理柳命堅疏,伏以大享先王,從與享之,固國家莫重莫大之典也。是以詔曰法施於民,則祀之,以勞定國,則祀之,能捍大患,則祀之,其所以重享祀之典,有如是夫。式至我朝,益愼崇報之義,或以道德爲一代宗師則配焉,或以勳業著於王室則配焉,或以契合有昭融之盛則配焉,其他,雖有一時可紀之行,可稱之績,未嘗輕許其與焉,則此非人人之所可濫躋也明矣。名臣碩輔之蔚然輩出,羽儀王朝者,莫如我宣廟大王朝,而及其配享也,只以忠正公臣李浚慶,文純公臣李滉二人與焉,則惟我國家愼重配享者,此可見矣。今此顯宗大王配享諸臣議定於賓廳也,故判中樞府事臣趙絅,領議政臣鄭太和,判書臣金佐明,俱得與從享之列云。趙絅之學行節操,固無異議,鄭太和之身居鼎軸,三朝知遇,亦未爲不可,而至於金佐明,則實非輿論之所歸,臣誠疑惑焉。金佐明,非百世上人物,平生行已,立朝事迹,至今塗人耳目,非難知也,亦非難言也。佐明,以肺腑之臣,義同休戚,當官盡職,頗有名稱,而旣非勳舊,又無知遇,其於學問道德,昧昧無聞焉,則升祔廟庭,俎而豆之,血祀千秋,不亦僭猥乎?日者論禮之時,金佐明之意見,逕庭於朞制之論,此足可取云,而未嘗有明言顯議於章奏之間,是不過屋下閑話而已,則以此一款,特許其配享者,豈非謬戾乎?金佐明之不宜於配享,若是較然,而遽入太廟,將與古之名臣竝列焉,臣竊慨然,玆不避忌諱,敢瀆宸嚴之下,殿下倘復難愼重典,益加睿思,則亦可以俯察臣言之非誣也。伏願殿下,更令廟堂,廣議審處,無貽後世之譏議,不勝幸甚。且臣累朔供職之餘,宿患胸腹之痛復發,胸脇如刺,症狀危惡,添得泄痢,飮啖全廢,落席呻痛,殆不省事,今已十餘日矣。顧臣所患漸劇,旬月之間,斷無供仕之望,亟遞臣職,俾尋生路,千萬祈懇之至,謹昧死以聞。
慶尙監司金德遠疏,伏以臣倥倥無用之狀,固莫逃於聖鑑之下,臣何敢縷陳乎?數月以來,一試於喉司出納之地,而無唯允之效,再試於騎省佐貳之任,而乏絲毫之報,虛辱知遇之眷,徒積尸素之誚,尋常愧懼,若隕淵谷。不意玆者,南藩按廉之命,又出於萬萬夢寐之外,驚懼震駴,益不知置身之所也。夫今之觀察,卽古之方伯,其爲任之不輕而重,姑舍不論,而分道惟八,嶠南最鉅,土地民物之殷盛,簿書酬應之煩劇,爲治之難,自昔而然。故歷觀廷臣之居是任者,率皆才器兼備,望實俱優,孰有如臣之承乏苟充者哉?況萊館未完,策應旁午,陰雨是慮,武備申飭,卽今得人,比前尤難,臣雖無狀,自知甚明,何敢偃然承當,自速僨敗之誅乎?仍竊伏念,臣孤根弱植,旣乏可用之才,纔經草土,特一善病之物,而一年未半,超躐非次,塵露裨補,固不敢望,筋力奔走,亦不如人,臣嘗撫躬自悼,只切過福之憂。今又置之於不敢當之職,責之以非所能之任,則是注其方溢之器,促其將至之災,忌滿害盈,理勢之所必至,此臣之所以夙夜悚懼者,不但在於忝竊而已也。且臣以獨子無兄弟之人,上有老病偏母,家道貧薄,菽水難繼,反哺之情,只在專城,而幸玆按節之榮,兼遂將母之願,渾舍感泣,糜粉何辭?特以藩臬重地,非一身榮耀之資,量才度力,斷無冒據之理,故玆不得不疾聲仰籲於天地父母之前。伏乞聖明,曲賜諒察,亟許遞改,以重名器,以安微分,不勝萬幸。臣無任祈懇屛營之至,謹昧死以聞。
上在昌慶宮。停常參·經筵。
丁昌燾啓曰,備邊司郞廳來言,今日賓廳坐起日次,而大臣有故,不得來會云矣,敢啓。傳曰,知道。
又以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
又以都摠府言啓曰,副摠管閔黯,除標信,漢城府坐起進去之意敢啓。傳曰,知道。
權大載,以冊禮都監郞廳,以都提調意啓曰,中宮殿敎命篆文,尙衣院曾缺本故模寫以用矣。今已年久,板本見失,其後則缺篆文能書人書進矣。漢城府判尹李正英,精於篆文,使之書寫之意,敢啓。傳曰,知道。
又以禮曹言啓曰,以備邊司啓辭,陳奏辨誣使拜表吉日,卽爲更擇日以入事,命下矣。拜表吉日,令日官更擇,則來八月初六日辰時爲吉云,方物封裹,以同月初三日,原粘目中,改付標以入之意,敢啓。傳曰,知道。
傳于丁昌燾曰,崇陵展謁時,作路處民田所入,雖一二斗落云,而正當未收穫之前,民弊可慮,不可無變通之道,今番則以舊路作行事,分付擧行。
未時,行大司憲金徽,掌令朴純·李善源,持平睦林儒啓曰,臣等以還收備局推治禁吏事,閱月論執云云。啓辭同前雜流正職,近來尤濫,稍加澄汰,在所不已。新除授典牲主簿朴而彰,本以錄事久任,陞授東班,雖曰循例,已不滿人意,況此本職,乃是一署之長,而庶僚羞與爲伍,群吏反欲抗禮。如此之人,不可久廁正職之列,請典牲主簿朴而彰汰去。答曰,亟停勿煩。汰去事,依啓。
上在昌慶宮。停常參·經筵。
李德周,以弘文館言啓曰,本館,方有議諡之擧,而僚員不備,尙今遷就,事甚未安,未肅拜人員,竝卽牌招,以爲趁卽議定之地,何如?傳曰,允。
以右議政許穆六度呈辭,傳曰,遣承旨敦諭。
答大司成李堂揆疏曰,省疏具悉。爾其勿辭,從速察職。
答領議政許積箚,及左議政權大運箚曰,省箚具悉卿懇。噫,故判書金佐明,與國家同休戚之臣,臨事不顧其身之利害,敢言勁直,觸事風生,凜凜然如秋霜,此所謂忘身殉國而後已者也。不幸早卒,寡人之所以追惜者也。配享廟庭,血祀俎豆,有何所愧?命堅,獨出立異,排斥輿論,予甚駭然,卿豈有以此未安之理哉?卿其安心勿辭焉。
李德周啓曰,臣承命,往諭于議政府右議政許穆,則以爲身病方劇,虛帶職名,不得不冒呈辭單,至遣近侍,溫諭懃懇,不勝惶恐之至,臣當以一疏,仰暴切迫情勢云矣,敢啓。傳曰,知道。
又以禮曹言啓曰,今七月二十日禮曹判書睦來善請對入侍時,禮曹判書睦來善所啓,南別殿正殿改建事,上年,有更觀明年農事稟定之敎矣。今年農事,雖不可豫料,而卽今似有豐登之望,故頃與大臣相議,則亦以爲不可已,而但其基址卑濕,正殿外諸室,亦未免傾圯之患,故或言似當移建於他處,或以爲不必移建云。臣與工·戶曹堂上,一同奉審後書啓,以爲定奪之地,何如?上曰,爲先奉審可也事,傳敎矣。臣來善與工曹判書臣柳赫然,戶曹判書臣吳始壽,進詣本殿,眼同奉審,則正殿東邊第二柱,內向少傾,北邊中柱礎石下陷,西邊第一柱,向北少傾,第三柱礎石下陷,殿內西邊第三柱,向東少傾,御齋室四面柱礎,太半傾圯,其餘廟廡,亦皆欹仄,所見未安,不可不及時改建,而觀其地勢,則當初正殿基址石築不高,殿閣材木,多用舊件,草創造成,故每當潦雨之節,客水浸淫,漸致傾陷,非地勢卑濕而然也。今若石築,比前稍高,且以新材改建,則雖不必移建於他處,可以永久奉安,而殿閣御齋室所入材木浩多,京江私儲中,難得其適用者磨鍊,分付外方,輸致之際,動經累朔,未凍之前,勢難完役,似當待明春始役,而事係重大,議大臣定奪,何如?傳曰,允。
傳于丁昌燾曰,本兵,本是劇務之地,不可久曠以貽遲滯之弊,兵曹判書金錫胄,旣已三度加由,牌招察任。
答吏曹判書閔熙疏曰,省疏具悉。卿其勿辭,從速察職。
以兵曹判書金錫胄牌招不進,傳于丁昌燾曰,更爲命招。
巳時,掌令朴純·李善源,持平睦林儒啓曰,臣等,以還收備局推治禁吏事,閱月論執云云。啓辭同前。答曰,亟停勿煩。
行大司憲金徽啓曰,故兼判書臣金佐明,是臣同時之人,玉堂銓曹,相與周旋,故臣知其首末甚詳,非泛然之比也。其當官盡職,行己剛方,固是一時之賢大夫也。至於己亥以後,有敢立異於朞制之論者,輒被顯斥,在廷之臣,莫不杜口噤舌,不敢出一言,而獨佐明,力主三年之說,不撓於衆排之中,其才識之明,亦有大過人者。惟其如是,故賓廳配享臣圈點之日,衆議不謀而同,公論所在,槪可見矣。今見副校理柳命堅之疏,以爲陞祔廟庭,非輿論之所歸,臣實疑惑,未知其由也。其言是非,姑舍勿論,圈點之時,臣亦同參,何敢自以爲是而晏然而已乎?請命遞斥臣職。答曰,勿辭。別無所失,勿爲退待。
答右議政許穆箚曰,省箚具悉。連觀箚辭,辭竭意窮,無以爲諭。噫,新凉漸生,講席將開,歲月易邁,再朞不遠,不可一向引疾也,明矣。嗟乎,故金佐明才學聰敏,爲國盡瘁,實是王室之棟樑,詢謀僉同,一無異議,則配享廟庭,舍此其誰?命堅之不叶輿情云者,未知爲誰而發,誠未可曉。卿豈有未安之理?安心勿待罪,益加靜攝,勉副至意。仍傳曰,遣史官傳諭。
丁昌燾啓曰,右議政箚子批答,遣史官傳諭事,命下矣。今已夜深,明日待開門傳諭之意,敢啓。傳曰,知道。
左議政權大運箚子,伏以臣,伏見副校理柳命堅疏本,以故判書臣金佐明之配享,謂非輿論所歸,至謂謬戾爲言,臣不勝瞿然之至。臣於向日,與首相同坐於備局,議及配享諸臣,以爲金佐明才識雅望,爲世所重,剛方切直,罕有其儔,而三朝遭遇契合,非不昭融,一心奉公,忠勤亦有可紀,臣等意見旣同之後,乃與諸宰,反覆商確,亦無異議。及至承命,會于賓廳,又以書通議於在告僚相,亦以無容異議爲答,仍爲列書先朝相臣及重臣十餘人,與諸宰圈點,則是日會于賓廳者,大臣及政府西壁·六卿·三司共十三人,從其點數之最多者,抄出啓下,亦可見公議之所在,何可謂輿論之所不歸耶?若如命堅之言,必得有勳業,捍大患,道德學問者而配而享之,則求之歷代,果誰當之?佐明於曩日朞服之論,意見相左,終始不撓,雖未發之於章奏之間,其平居持論之正,蓋嘗謂士論之所推許,況其知遇之盛,宜在配列,勤勞之績,亦合崇報,而命堅之言,乃至於此,誠未可曉也。然臣忝居鼎席,議定國之大事,而論思之臣,有此非議,臣何敢自以爲是而晏然在職乎?伏乞聖明,亟遞臣職,仍治臣罪,千萬幸甚。取進止。
吏曹判書閔熙疏,伏以臣於本任,寧有久堪之理哉?癃殘老退,志氣之低垂,一也。喪禍哀傷,精神之凋耗,二也。交遊斷絶,見聞之聾瞽,三也。有一難堪,況兼之乎?今過大政,在例當遞,不料加由之命,出於千萬意外,臣誠惶悶,措躬無所,以聖明之照臨,豈不悉愚臣之無所短長,而姑假格外之寵者,無乃欲責以久任之效者乎?斯義也,雖云古訓,得其人則固宜,而非其人則莫可,於百工則可施,而於銓曹則莫可,臣之誦此言雅矣。又何敢貪榮戀恩,躬自蹈之,以負宿昔之所戒者哉?加以積勞之餘,病發內傷,痰火作苦,眩暈尤甚,飮啖幾至全廢,行步亦且須人,待差就列,不可以時月期也。銓衡之地,豈臣養病之所,而任其癏曠也?伏乞聖慈,察臣懇告中出,諒臣言非外假,亟許遞免,以便公私,不勝幸甚。臣無任激切祈懇之至,謹昧死以聞。
領議政許積箚子,伏以臣,於病勢之中,伏聞副校理柳命堅疏論配享諸臣事,至以貽譏後世爲言,臣不勝愕然而驚,瞿然而失圖也。夫人臣之從祀廟庭,斯乃莫重莫大之事也。如臣方被左右侵攻者,不宜廁跡於會議之列,控辭至再,未蒙矜察,旣不得不參,則理宜豫先博採,不容臨事草草。故臣於備局之坐,拈出三四臣者,而問其可否,則領議政鄭太和,行判中樞府事趙絅,群議固皆歸一,而至於兼判書金佐明,則自初僉曰可,一無異議,及至會議賓廳也。臣等書議於在告之大臣,大臣亦曰可,遂乃依例書出地位人望切近者十數人,自下而圈之,上至大臣,則圈之最多者,果不出三人也。於此可見公議之所在,而今者獨命堅,以佐明爲不合,至謂非輿論所歸,臣實未曉其意也。佐明聰明才識,可以當大事,剛直端方,足以自樹立,而斷斷一心,惟在王室,身兼衆務,勞瘁到死,聖主嗟惜,同朝惋傷,不賢而能致此乎?況己亥以後,有敢立異於朞制之論者,陰攻顯斥,奇禍隨至,其時在野之臣,憤不顧身,明言敢議者,如許穆·尹善道·洪宇遠·趙絅若而人而已。在朝之臣,則莫不杜口結舌,無敢嬰其鋒者,而獨佐明,力言□禮之非,不少撓於群咻衆排之中,其識見之明,操守之確,亦有過於人者,以此言之,則命堅雖曰未學,臣必謂之學矣,公議之許議祔享者,實在於此。臣今反顧,無愧怍於心者,身居首席,議定大事,而人旣曰非輿論,而斥之以謬戾,則臣何敢自以爲是而晏然而已乎?伏乞聖明,先治臣罪,更加審處,無貽後世之譏議,千萬幸甚。仍念老少意見,例多矛盾,身在論思,陳其所懷,亦其職耳,言雖不中,意豈有他?殿下惟當不用其言而已,驟加摧折,略不假借者,恐非聖德事,而亦非所以恢言路之義也。玆敢□陳區區之見於自劾之章,臣罪萬死,惟聖明之裁察焉。取進止。
右議政許穆箚子,伏以臣病伏中,又遣近待,宣諭聖旨,惶恐隕越,不知所出。議政是何等職任,而如臣無狀,加以老耄,冒居本職,旣已經歲之久,而又病入沈痼,朝暮塡溝壑,聖德寬大,雖不責之以奔走服勞,臣心悚畏,寤寐不敢自安,辭免不已,聖敎又勉諭以古人之義,尤有所不敢當者也。臣自量精力老病,旣萬分難强,而亦非不知大祭當前,而恐一日冒居,一日負殿下,聖敎至此,臣死罪死罪。又伏見邸報,領議政許積,左議政權大運,以配享諸臣議啓事,各上箚自陳,臣亦豫知此事。故判書臣金佐明,勁直敢言,盡心國事,國人所知,賓廳會議時,兩相臣,以書問臣,以爲僉議旣同,事已歸一,何可更容別議?以此答之。今二臣者,因柳命堅事,連上箚云云,臣亦不敢晏然,冒陳一二,不勝惶恐待罪之至。取進止。
大司成李堂揆疏,伏以臣,身有宿病,劇歇無常,凜凜不敢自齒平人,此實同朝之所共知也。加以今年霖熱,前古所無,而居處湫隘,重有所祟,舊病新恙,一時輒㞃,方其痰火上升,頃刻昏眩,咳嗽兼作,喘息甚艱,食飮專廢,委頓席褥,尋單請急,非爲自便之計,而恩遞未久,新命復降,臣於此,益增感悚,不知置身之所也。顧臣魯才,最居輩流之下,晩竊科第,未有文學之稱,而前後歷敭,已逾涯分,況此師儒之長,實任作士之責,則以臣空疎,尤不可承當,鵜梁之譏,臣固難免,而抑恐朝家用人之道,亦不宜如是也。且仲秋釋菜,只隔旬望,儒生課製,又多積滯,而臣之卽今病狀,萬無自力之望,臣何敢游辭例讓,以欺聖明哉?伏乞聖慈,諒臣痼疾,察臣至懇,將臣職名,亟許遞改,私分幸甚,公器幸甚。臣無任祈懇戰灼之至,謹昧死以聞。
上在昌慶宮。停常參·經筵。
答禮曹判書睦來善箚曰,省箚具悉。已悉予意於大臣之批矣,卿其安心勿辭焉。
丁昌燾,以訓鍊都監言啓曰,訓鍊別隊後部屬慶尙道大丘軍九十六名,義興軍二十七名,柒谷軍六十四名,仁同軍四十五名,新寧軍二十六名,慈仁軍五十一名,玄風軍三十九名,河陽軍二十八名,密陽軍一百一名,慶山軍五十五名,靈山軍六十二名,合一司兵,來九月二十五日京中逢點之意,慶尙兵使及當該營將處,行移何如?傳曰,允。
丁昌燾啓曰,行都承旨李觀徵子幼學淑妻孺人李氏身死,服制已行四日,出仕何如?傳曰,允。
傳于李德周曰,吏曹判書閔熙,旣已三度加由,疏批已下,明日牌招察任。
李德周,以禮曹言啓曰,上年八月十三日大臣·備局堂上引見時,禮曹判書閔熙所啓,舊寧陵石物掘取處塡塞之役,待秋爲之事,旣已啓下矣。今年凶荒此甚,朝家多事,勢難趁期爲之,敢稟。上曰,明秋退行事,命下矣。本陵石物埋置掘出處,今當塡塞,而前頭崇陵撐柱處修改之役,適在於來八月十九日,以其時進去本曹郞廳,繕工監監役官,一體監董,相地官則別爲定送,役軍則令該曹,豫爲磨鍊定送之意,分付何如?傳曰,依啓。
李德周,以禮曹言啓曰,南別殿,待明秋始役,議大臣定奪事,傳敎矣。議于大臣,則領議政許積,領中樞府事鄭致和,判中樞府事鄭知和,左議政權大運,右議政許穆以爲,正殿之傾仄,實由於當初草創,不能高築基址之致,而本非地勢卑濕而然,則移建一款,固不當更議,而許多容入之材木,旣難得其適用者於京江,柱與礎之傾陷,亦無不能支過今冬之慮,則趁今料理,待明春始役,事勢卽然,無容別議,伏惟上裁,大臣之意如此,上裁何如?傳曰,依爲之。
司諫權愈啓曰,頃者配享臣議啓時,臣忝玉堂,以次官,亦與末議矣。今見副校理柳命堅疏,以爲故兼判書臣金佐明,不宜配享,顯加論斥,伊時圈點,實出公議,則其所謂非輿論所歸者,誠所未曉,而憲長,旣以此引避,臣何敢一刻晏然於臺席乎?請命遞斥臣職。答曰,勿辭,別無所失,勿爲退待。
午時,行大司憲金徽,掌令朴純啓曰,臣等,以還收備局推治禁吏事,閱月論執云云。啓辭同前。答曰,亟停勿煩。
禮曹判書睦來善箚,伏以先王廟庭配享之擧,是何等重事,而曷敢以公議不許之人,輕許而濫享之乎?頃於廟堂,大臣詢議配享諸臣之際,至於故判書金佐明,臣亦以爲斯人,竭心於國事,以盡臣節,立幟於大論,不撓己見,是可謂先朝之一□,果言其可以從享之意,而及至賓廳會議之時,以臣□□從以圈點,不惟臣意如此,亦嘗採取公論矣。今者論思之臣,抗疏非議,是亦陳其所見,而旣曰謬戾,大臣引咎,則臣何敢晏然於職次乎?伏乞聖明,亟遞臣職,仍治臣罪,不勝幸甚。取進止。
上在昌慶宮。停常參·經筵。
夜二更,流星出牛星下,入東方天際,狀如鉢,尾長三四尺許,色赤,光照地。五更,月暈。
下直,安岳郡守安如石,任實縣監鄭有徵,臨陂縣令金鼎台,靑丹察訪任命世,坡知僉使趙廷彦,朱乙溫萬戶林俊明。
丁昌燾,以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
又以都摠府言啓曰,副摠管李弘淵,除標信,義禁府坐起進去之意,敢啓。傳曰,知道。
傳曰,今下弓矢,坡知僉使趙廷彦,朱乙溫萬戶林俊明等處,給送。
以知事洪處亮三度呈辭。傳曰,只遞本職。
丁昌燾,以御營廳言啓曰,今此六番別馬隊·別破陣等射砲試才賞格,從分數多寡,以本廳所儲木綿面給後,別單書入之意,敢啓。傳曰,知道。
又以精抄廳言啓曰,本廳所納全州保米無面之數,至于六十餘石之多,事甚驚駭,推問於領來監色,則監官高必雪·仇敏達,俱以代身領來,色吏柳敏業·罷缺民則不爲騎船,由陸上來,致有無面之弊,情狀俱極可駭。無面穀物,則旣已徵捧於監色,而漕轉事目中,監色賃代,由陸上來,謂有當施之律,軍保收米,係是缺番糧餉,事體緊重,高必雪等,竝令該曹,依事目照勘,該邑缺及落留監色,亦依事目決配事,知會本道,守令則爲先從重推考何如?傳曰,依啓。
又以兵曹言啓曰,加馬浦僉使李斗熀,以都摠經歷,除拜本任矣。今者呈狀,其父華岳,年今七十六歲,而所在之處,與任所相距,至於十餘日程云,依前日定奪,李斗熀改差,何如?傳曰,允。
又以兵曹言啓曰,當日精抄軍金成業稱名人,自金虎門入來,差備門外擊錚,極爲駭愕,令攸司囚禁治罪,同門守門將金興祖,常時不能禁斷雜人,以致闌入,亦爲非矣,推考何如?傳曰,允。
答右議政許穆箚曰,省箚具悉卿懇。予意已盡於前後之批,予不多誥,而但大臣責任,異於庶官之奔走服役,惟當從容調攝,臥閤輔弼,惟卿諒予至意,亟斷來章,勉副如渴之望。
李溟翼,以禮曹言啓曰,發遣本曹郞廳,宣陵·靖陵抽栍摘奸,則入直參奉及守護軍等,竝無頉云,敢啓。傳曰,知道。
丁昌燾啓曰,右議政箚子批答,當爲傳諭,而政府無郞廳,遣史官傳諭之意,敢啓。傳曰,知道。
李溟翼,以禮曹言啓曰,南別殿改建事,旣因大臣收議,趁今料理,待明春始役事,蒙允矣。容入材瓦,令該曹,爲先磨鍊措備,監董都監則役期尙遠,臨時設局,何如?傳曰,依啓。
大司憲金徽,掌令朴純啓曰,臣等,以還收備局推治禁吏事,閱月論執云云。啓辭同前。答曰,亟停勿煩。
行大司憲金徽啓曰,頃以禜祭獻官等,路逢疏儒,被其呵辟,香陪吏,不得由正路,獻官紛然下馬,壞損國體事,請推獻官以下諸人,祭監殿中以下,至於遞推矣。今聞物議,當初學下人,妄呵香陪吏,香陪吏,不曉事,暫時盤馬,監察,急送祭監書吏,諭以疏儒當避香祝之意,儒生輩,亦自呵禁,下人卽讓正路,香祝由正路,旣過之後,學人又呵祭官,使之下馬,此蓋學人等,徒知大小官皆避疏函,而不知祭官,壓尊於香祝,本無避馬,體例也。獻官執事,或下馬或不下,監察四人中,只一人下馬,而本府混同請推,致令一竝遞推,殊涉不當云,臣於此,不勝瞿然也。當初請推之意,不全在於下馬一事而已,香祝不由正路,爲大損體例,有所論啓矣。儒生旣已讓路,香祝旣由正路,則臣之失實做錯,甚矣。昏謬如此,何敢一刻冒居臺席?請命遞斥臣職。答曰,勿辭。
丁昌燾啓曰,行大司憲金徽,再啓煩瀆,退待物論矣。傳曰,知道。
未時,日暈。
右議政許穆箚子,伏以臣,八十老敗之狀,聖明所知也。自前年大病後,元氣無餘,今夏又傷暑濕,下血下泄,五十餘日,柴敗已極,昏耗加甚,步趨不如前,視聽不如前,思慮不如前,人事全亡,虛帶職名,頹仆枕席。雖聖明不以奔走之勞責臣,身有大臣之名,國之大事小事,慢不知何事,政事堂,爲養病之坊,古人譏之。況臣偃息□據高位,食厚祿,徒取一身光寵,同朝甚羞,雖被大罪,臣決不可冒居重任,以負殿下,幸而遞職私便,仍留都下,病若少間,可以入侍筵席,可以參備顧問,不必冒虛名處匪據,然後事殿下也。伏乞聖明,特賜恩遞,以便公私,萬萬幸甚。取進止。
上在昌慶宮。停常參·經筵。
下直,安東府使孟胄瑞,稷山縣監鄭重昌。
藥房都提調臣權大運,提調臣閔熙,副提調臣李溟翼啓曰,秋雨大段,餘濕猶在,伏未審聖體若何,而慈殿調攝之候,亦如何?臣等,無任憂慮。慈殿進御獨活寄生湯,初以十貼爲定,其後漸次加進,今至三十貼之數矣。更與諸醫,詳細論難,則皆以爲此藥,不必連進,今姑停止,前所進養血淸火湯,加桃仁沈皀角仁燒存性各一錢,枳殼七分,不可不連爲進御云,五貼爲先劑入事,敢來問安,竝此仰稟。答曰,知道。慈候,與前一樣,養血淸火湯五貼,加劑以入。三殿問安。答曰,知道。
丁昌燾,以都摠府言啓曰,副摠管李弘淵,除標信,漢城府坐起進去之意,敢啓。傳曰,知道。
以右議政許穆七度呈辭。傳曰,安心調理。
答刑曹參判鄭之虎疏曰,省疏具悉。筋力之衰敗,予固知之,摠管之任,當許遞焉。
李溟翼啓曰,左副承旨權大載同姓七寸姪幼學德裕身死,服制已行四日,出仕何如?傳曰,允。
丁昌燾,以兵曹言啓曰,訓鍊都監哨官張後說,今二十八日入番當次,昨已受點矣。後說之七十老父,在安山地,累月缺病之餘,添得暑痢,症甚危重,受由本局,今將下去,斯速變通云。其爲情勢,果爲切迫,故不得已元單子中,改付標以入之意,敢啓。傳曰,知道。
政院啓曰,以全羅道放未放啓本判付內,累經大霈,今此頒赦,亦是無前之大慶,金壽恒特爲放釋事,命下矣。臣等,相顧驚愕,不知聖意之所在也。金壽恒,當賓廳議禮之日,右壞亂宗統之論,偏護黨魁,熒惑天聽,論其罪狀,豈下於時烈?而兩朝寬假,不加之罪,如使壽恒,少有人心,當革面改心之不暇,而反懷怨毒之意,益堅死黨之志,假托言事之名,構進危險之說,侵犯君上,誣陷當世,有非臣子之所忍聞所忍言者,竄黜之罰,亦已末減,群情憤鬱,久而愈激。不意今者,遽下放釋之命,以招群下之疑惑,臣等,竊悶焉。今此頒赦,雖是無前之大慶,豈可使壞禮亂統如壽恒,構陷君父如壽恒,離間骨肉,禍人家國,如壽恒者,亦得與肆赦之中耶?伏願聖上,特念懲惡之典,還收金壽恒放釋之命。答曰,今此慈聖榮衛之愆,旋已康豫,實是千載之慶祥。豈無肆赦之德音?爾等勿煩。
掌令李善源啓曰,臣於二十日朝房茶時之際,聞有街頭相鬨之聲,久而不止,使人見之,則乃四學疏儒與禜祭香行爭路,至於香祝迴避,祭官下馬云。臣聞甚駭然,卽以論啓之意,發簡於同僚,而且見祭監呈課,則亦言疏儒當路,使香行不得由正路,不可不處置之意,故相議論啓矣。昨日長官,至以失實做錯等語引避,臣竊瞿然,亦不勝缺之至。臣之所聞虛實,姑舍勿論,只以避辭而言之,旣曰呵禁香陪,香陪盤馬云,則此非回避而何?又曰,呵禁祭官或下或否云,則此非失體而何?香祝彷徨道左,而疏函直由正路,則是果謂讓路者耶?且獻官之所尊奉,祭監之所當察,果是何時,而初不能呵禁,學人,反被其呵禁,以致香祝失路,祭官下馬,則其不能糾檢之責,果誰當之?雖或有下與不下之異,而均有疲軟不職之失,則是無異於同走而笑百步也,區而別之,臣未知其可也。然,長官縷縷陳辨,旣已引避,則臣何敢自以爲是而晏然仍冒乎?昨緣臣病,今始扶曳來避,臣之所失,至此尤大,請命遞斥臣職。答曰,勿辭。
丁昌燾啓曰,掌令李善源,再啓煩瀆,退待物論矣。傳曰,知道。
持平睦林儒啓曰,向於禜祭監察請推之論,臣旣同參矣。昨者長官,乃以失實,費辭引避,雖未知其所聞之如何,而初不詳審,從以參論之失,臣亦有之,何敢晏然?請命遞斥臣職。答曰,勿辭。
丁昌燾啓曰,持平睦林儒,再啓煩瀆,退待物論矣。傳曰,知道。
正言吳始大啓曰,邊上重地,最宜擇人,而新除授朔州府使崔仲一,少壯之時,雖有幹能之名,曾爲守令,別無可紀之績,年過七十,衰敗已甚。此時邊邑,決不可付之於如此之人,請朔州府使崔仲一罷職。近來各司之官,庸雜之類居多,澄汰之缺不已,內資主簿禹弘成,不但狀貌擧止,駭人瞻視,缺劣難責其擧職,請內資主簿禹弘成汰去。答曰,依啓。
掌令朴純啓曰,近以還收備局推治禁吏事,論執云云。啓辭同前。答曰,不當之論,閱月堅執,予甚未曉也。亟停勿煩。
刑曹參判鄭之虎疏,伏以臣今犬馬之齒,七十有二,古人致仕之年,已過二載,幸際聖明,如臣老病,亦忝陞擢之列,感謝洪私。惟以顚仆爲期,而臣之氣力,日漸衰謝,今年不如去年,今日不如昨日,種種疾病,無日無之,秋部佐貳,亦難隨參。況臣兼帶摠管之任,左槍刀右弓矢,逐隊艱步之狀,有駭觀瞻,每當擧動之日,心悸骨寒,蹙缺所定闕中跬步之地,尙且如此,前頭陵幸之日,決難堪當。伏乞聖明,諒臣筋力已敗,將臣本職及兼帶摠管之倂鐫改,俾免顚沛,千萬幸甚。臣無任崩迫祈懇之至,謹昧死以聞。
上在昌慶宮。停常參·經筵。
有政。
下直,參禮察訪金涑。
丁昌燾,以都摠府言啓曰,副摠管閔黯,除標信,漢城府坐起進去之意,敢啓。傳曰,知道。
又以兵曹言啓曰,忠翊府堂上,郞廳印信二顆,自忠勳府,移送本曹矣,竝爲姑下禮曹之意,敢啓。傳曰,知道。
答大司諫鄭載嵩疏曰,省疏具悉。薇垣之長,不可人人濫授,爾其勿辭,從速察職。
權大載,以禮曹言啓曰,卽接崇陵參奉牒報,則陵上莎草,今番雨水之後,卯方裳石上莎草布尺長一尺□廣一尺五寸,巳午間裳石上莎草長八寸廣一尺,兩處公然色缺於四五日之內,而間間有生草,此與永爲枯死之草不同云,而缺莎草果有黃色,則漸至枯殞,誠爲可慮,依例政府以下進去,奉審何如?傳曰,允。
傳曰,大臣·備局堂上,引見。
權大載啓曰,當日爲政事,命下矣。兵批則右副承旨,以該房,當爲進去,吏批則該房承旨李溟翼,今日以式暇出去,都承旨李觀徵,申後出去,廳中,只有臣大載及同副承旨李德周,而臣大載,與吏批政官,有相避,吏批政廳,何承旨進去乎?敢稟。傳曰,同副承旨進去。
傳于李德周曰,記事官金斗明,引見罷出之際,行步緩緩事,甚可駭,推考。
傳于丁昌燾曰,長番內官金以章,承傳色差下,政院知悉。
以祭酒尹鑴辭狀,傳于柳大載曰,向日勉副籌司之任,以安其心矣,連呈辭狀,必欲得遞而後已,予甚愕然,更勿爲辭,從速登途事,回諭。
以備忘,傳于丁昌燾·權大載曰,漢城判尹李正英之精於篆文,予固知之,而但年老眼暗,莫重寶篆,不可有一毫未盡之患,福昌君楨,亦爲頗精於篆文,李正英改差,以福昌君,改付標以入。
政院啓曰,長番內官陸後立,承傳色差下,政院知悉事,命下矣。後立,於上年冬間,以自作之孽,推諉於他人,至以欺瞞自明,重被定配之律,非但如此之人,不可差下承傳色。且其被罪屬耳,遽差重任,殊無懲礪之意,請還收陸後立承傳色差下之命。傳曰,依啓。
丁昌燾啓曰,伏見江原道前杆城郡守尹世章査覈啓本,則監色各人等招辭,所當一一列錄,詳査實狀,而今此高城郡守李立缺報則監色等招辭,全不擧論,只以若干說話,草草論報,而結語以招問監色爲言。此雖蒙宥已決之事,而其在査體,不當如是,且有關於後弊,推官之未能詳査,監司之未能致察,俱涉疎漏,竝推考。傳曰,依啓。
吏批,兼判書閔熙進,參判未差,參議吳始復進,同副承旨李德周進。
兵批,判書金錫胄奏文製述缺參判鄭晳進,參議李宇鼎進,參知李沃受由,右副承旨丁昌燾進。
吏批啓曰,四館積滯,依近例,秋缺何如?傳曰,允。
以承旨·忠淸監司望單子。傳曰,加望。
吏批啓曰,承旨加望事,命下矣。以在京無故人差出事,榻前定奪云,故在外之人,初不備擬,在京之人,則時任承旨相避外,皆已擬入,更無可擬之人,何以爲之?敢稟。傳曰,前望單子,還入。
吏批,以鄭樸·李堂揆爲承旨,尹策·李缺漢·裵鵬翼·金重器爲監察,表偗爲朔州府使,成後周爲典牲主簿,李翰衢爲內資主簿,鄭碖爲奉常正,李溟翼爲忠淸監司,實錄兼春秋單洪宇遠。
兵批,以李袤·鄭重徽·趙威明爲副護軍,缺爲副司直,張善淹爲副司果。
權大載啓曰,臺缺事,命下矣。今已夜深,明日待開門,牌招之意,敢啓。傳曰,知道。
大司諫鄭載嵩上疏,伏以臣,父母墳山,在於畿內不遠之地,而臣職名在身,連處劇地,旣不得私自出入,又不得請由往來,久未省墓,至情莫伸,頃於無職之日,欲一拜掃,乘隙出往,仍留其處矣。新除之命,出於千萬夢寐之外,繼以召旨,下及鄕村,臣感激聖恩,所當行不竢駕,而宿病之外,新患添劇,委頓床席,無望自力,呈狀縣道,乞遞職名,此雖出於職名之不可强,而逋慢之罪,實無所逃。伏承傳諭,有調理上來之命,臣誠惶感,不敢退在,忍死就道,扶曳缺京,而顧此諫官之長,責任甚重,歷觀前後之居是職者,率皆一時缺選,而論議之所推許,豈嘗有如臣無狀之人,濫廁於其間者哉。臣本駑劣,最居人下,碌碌隨行,無一可取,而銓曹注擬,已是人望之外,天點乃下,誤恩遽加,瞻聆所及,孰不爲駭?臣決不可貪榮冒進,以辱缺且臣之癃病,不堪從仕之狀,實同朝之所知,抑臣久忝近密之列,其病狀之著於外貌者,則竊想聖明,或有所照燭矣。種種症形,雖不敢盡陳,而五年草土,百病纏身,缺食飮漸減,肌肉換脫,羸恙日甚,軀殼雖存,而眞元消盡,缺眩暈心神惝怳,對人酬酢之際,或有時昏迷而不省缺以來,手足麻木,言語澁滯,中風之病,其兆已成。臣若含恩畏威,不量疾病而陳力奔走,自同强壯之人,則誠恐一朝顚仆缺然此豈非仁覆之天,所可惻然者乎?狗馬之疾,雖至沈痼,年缺未甚衰老,倘蒙聖恩,解職就閑,親近醫藥,自在調治,則庶幾尋得生路,復爲完人,幸而不死,未死之前,皆是圖報之日,天日在上,何敢一毫飾辭,以欺我聖明,而自圖一身之安便哉。伏乞天地父母,俯察肝膈之懇,亟許遞改職名,以全生成之恩,千萬幸甚。臣無任祈懇屛營之至,謹昧死以聞。
午時,丙辰七月二十八日,上御經筵廳。左議政權大運,吏曹判書閔熙,工曹判書柳赫然,左參贊吳挺緯,右參贊閔點,戶曹判書吳始壽,禮曹判書睦來善,行副護軍申汝哲,兵曹參判鄭晳,兵曹參議李宇鼎,右副承旨丁昌燾,司諫權愈,掌令朴純,校理金奐,假注書李玄錫·安如岳,記注官缺記事官金斗明等,入侍。大運曰,近來秋雨支離,日且蒸熱,未審聖體若何?上曰,無事矣。朝氣頗冷,故似有感冒之候,而不至大段矣。大運及熙曰,夏秋之交,將攝極難,善爲調將,千萬伏望。大運曰,慈殿調候,亦何如?上曰,一樣無事,誠爲多幸。大運曰,寢睡水刺,皆能如常,而或有運步時乎?上曰,寢睡水刺如常,亦無煩熱之氣,但運步時,則猶似牽痛矣。
大運曰,領相,偶然失足,傷處頗重,不能行步,諸般稟行之事,似難等待其快差,故臣敢獨稟耳。祔廟尊崇缺有稟定之事,奏文,亦有可稟事矣。上曰,奏文缺未定耶?大運曰,詳審斤正,自爾遷延,明當入啓缺十六朝記,彼若問買來人,則福昌君,欲自當之,而但福昌君之往還,在戊申,今已久遠,彼若曰何爲至今淹滯耶云,則答之亦難矣。福平君則壬子年往還云,稱以其時買來則似好矣。壬子後則因癸丑遷陵,甲寅大喪,未遑於此,彼亦必不以淹滯爲言矣。上曰,然。
大運曰,尊崇玉冊,當使趙威明,書之矣。威明,方任忠淸監司,而近聞病不能察任云,卽爲遷職,使之趁卽上來,以書玉冊,何如?上曰,病重則誠難察任,遞差。大運曰,大王大妃殿,玉寶篆文,當使呂聖齊書之,故瓜期缺准朔,臣等,欲請遞來矣。近緣臣等之久未行公,遷延缺雖遞職,決難及期上來矣。光城府院君金萬基,亦善書篆字云,而金萬基改付標,何如?上曰,改付標,可也。大運曰,中宮殿敎命文,當使李觀徵書之,而聞有眼暗之症,以他人改定何如?上曰,改定。初何不詳審耶?大運曰,未及詳審,不勝惶恐。上曰,李正英,善書篆文,而聞亦眼暗云何如?大運曰,果聞有此症,而但字數不多,筆法甚熟,必能書之,他人無可代者矣。
大運曰,近來則醫官,雖無待令之事,在京者,亦不必出送,而新除授文義縣令李國憲,以精於醫術之人,作宰遠道,似當留置京中,故敢此仰達。上曰,此與內局醫官有異,亦不可換差於畿邑,李國憲改差,可也。出擧行條大運曰,雖不必換差,後日豈無相當畿邑之窠乎?
大運曰,自前軍兵試射時,柳葉箭騎蒭五中之類,缺恩賞之事矣。今五月十六日中日試射時,東營入直四番缺隊兼司僕李之善,騎蒭五中,而獨無別傳敎之事,故敢此仰達。上曰,直赴殿試,可也。出擧行條
熙曰,頃因全羅監司朴信圭狀啓,羅州牧使李喜年,益山郡守趙渭叟,玉果縣監李萬泰等,皆以親病,受由上京,久不還官云,故自臣曹催促,使之從速下去矣。趙渭叟則聞已下去,而李喜年·李萬泰,則其母年老病重,不忍遠離,累度催促,終不下去云。渠等私情,雖甚切迫,其在事體,不可任其棄官,推考催送,何如?大運曰,該曹之催促下送,事體固當,而李喜年·李萬泰,皆有年深老母,病勢且重,人子情理,似難遠離,孝理之下,亦不可强迫還官,罷黜似可矣。上曰,老母病重,則固難遠離,所當遞差,而但只遞其職,則亦難防厭避圖遞之弊,李喜年·李萬泰,竝爲罷黜,准期不敍,可也。出擧行條
熙曰,禁府都事,竝以參下差出事,前判書尹鑴,雖已定奪擧行,但參上之職,只有主簿別坐,而雜歧仕滿者亦多,故遷轉之窠,常患不足。禁府都事五員,則依前以參上差出,以爲參下之職遷轉之地何如。數數變通,亦涉煩碎,而事勢如此,敢此仰達。上曰,參上五員,依前差出,而待闕塡差之後,仍爲定規,勿爲撓改,可也。
始壽曰,黃海·忠淸兩道缺有均田之擧,而大邑若干,先爲之矣。其時,有每年秋取缺之敎,而連遭凶荒,又値國恤,尙未擧行矣。今年則農事,似不至凶荒,而當此多事之時,似不必汲汲爲之,故敢達。大運曰,年事豐凶,實難豫料,且連荒之餘,雖値少豐,與民休息,可也。此雖不可已之事,而亦非第一急務矣。上曰,今年,姑勿爲之。奐曰,小臣,曾任黃海都事,細知此弊矣。如松禾·長連·豐川等地,田政甚不均,民不可堪矣。先使本道方伯,採聽民願,可爲處則爲之如何?上曰,今年豐凶,未可豫料,而飢饉之餘,亦難遽爲,如此事,更觀一二年,爲之可矣。大運曰,聖敎至當,平山尤甚不均云,此固弊改之大者,且非但黃海爲然,他道亦多如此,若連豐民蘇,則不可不變通矣。但此事,若或不善爲之,則反不如前,不可不詳愼也。
始壽曰,頃日入侍時,貢物十餘種,或自乙卯爲始復舊,或自丙辰爲始復舊事,啓達蒙允矣。四道復舊貢物價,則當自臣曹,磨鍊上下,慶尙·咸鏡兩道外貢,亦不可不一體復舊,而出賦之時,旣不磨鍊,到今追捧,實涉難便。蓋此兩道,則自本道直貢,故秋成後田結磨鍊時,貢物,亦爲一時磨鍊故也。外貢價十餘種復舊事,則勢將丁巳條爲始復舊之意,敢稟。上曰,依爲之。出擧行條又曰,誕日進上甲胄一部,入於甲寅年蕩減之中,時未復舊,而前頭誕日進上甲胄之價,似不可仍減,何以爲之乎。敢稟。上曰,雖未復舊,□價可也。出擧行條
始壽曰,南別殿重建材瓦,令臣曹,豫爲磨鍊事,禮曹啓稟蒙允,而曾在丙申年間,太祖大王影幀,摸寫奉安於南別殿事,禮曹議大臣蒙允,尙未擧行。太祖影幀,今又奉安,則正殿間架,將有倍於前,摸寫奉安一款,自禮曹,議大臣定奪後,可定其間架,應入材瓦,亦可以磨鍊矣。上曰,依孝廟朝定奪,爲之可也。出擧行條始壽曰,南別殿地形甚窄,而御齋室·東宮齋室間數,三倍於太廟齋室,其他各廳舍·庫舍等間架,亦皆倍蓰於太廟,至於水刺間,太廟之所無,間數過多,似是仍用魂殿時廳舍而然矣。今若減其各廳舍·庫舍間架,則正殿基址,始可排置稍廣矣。上曰,一依宗廟例爲之,而水刺間架,宗廟之所無,勿爲造成,可也。出擧行條大運曰,影幀奉安□□不可已之事,則祖宗朝,亦必爲之,何待今日也?世祖大王畵像,故奉安,而元宗大王畵像,則乃人臣服色也。此亦素有之,故仍爲奉安耳。若可以摸寫奉安,則何乃以人臣服色之像,用之於奉安乎?以此觀之,則摸寫奉安,似是前例所無之事,臣意則似不恰當耳。始壽·來善等曰,此事雖是孝廟朝定奪,而前例所無,則果如大臣之所達,更令詢議諸大臣,未知何如?上曰,前旣議大臣定奪云,似無更議之事耳。
始壽曰,事雖微細,而有關事體者,故敢此仰達矣。政院雖曰二品衙門,乃是喉舌重地,體面,若不尊重,無以號令百司,無論衙門品秩之高下,直捧甘結,事體則然,而至於弘文館·春秋館等衙門,則自有文牒往復之式例,而直捧白文甘結於書吏,事雖微細,豈不有乖於事體乎?此後凡爲進排之物,必見踏印公事,然後擧行事,捧承傳施行何如?上曰,政院則命令所通,事體尊重,固當直捧甘結,而至於春秋館·弘文館,則事體異於政院,且非多事之地,公事成送,有何窘急未遑之事乎?今後,必使成送公事,而若無踏印公事,則自該曹勿爲擧行,可也。出擧行條奐曰,弘文館之捧甘於戶曹者,不過粧冊所入等細瑣之事,初非如政院之號令於諸衙門也。如此等事,必須踏印公事,涉於煩碎,此亦有關於事體矣。上曰,弘文館,豈有窘急不遑公事,□□且粧冊所入,亦非常有之事,從容成送□□乎?
上曰,近來稅船,及其他船運上納者,故敗居多,沙格無渰死之人,而稅船,有臭載之患,則其爲故敗明矣,事極痛駭,不可不嚴治矣。大運曰,事目自有梟示之律,先朝所嘗行之矣。嚴訊取服之後,依律處斷,似可矣。赫然曰,□曹則異於軍門,必盡徵其所敗穀物於沙格等處,故以致其遷延,不能卽行刑耳。始壽曰,必承服然後梟示,而近來承服者,□之故亦不梟示,而大槪此類,不可不重處懲後矣。上曰,予亦欲重處,故言之矣。此後則致敗船沙格等,各別嚴刑窮問,遲晩取招後梟示,以杜其故敗之弊,而未收之穀,雖未准捧,各別嚴刑,期於取服,可也。出擧行條
大運曰,以精抄廳草記,有全州判官禁推之命,此事,不可不重治矣。但守令,旣已定送色吏監官等,而中間落後,不爲親來,監色之事,誠極痛駭矣。昌燾曰,臣曾經守令,故知此輩之弄奸矣。當初發送時,守令,必囚其妻子,捧招以送,而中路私自歸家,守令誠難覺察矣。大運曰,雖體守令,亦不可無罪矣,且非但全州一邑爲然,他處亦多如此云,不必禁推,似當一倂罷職矣。上曰,禁推後,自有當施之律耳。
來善曰,大殿誕日封進物膳,上年則以祥日不遠之故,有停止之命矣。今年則何以爲之?上曰,今年,亦勿封進。出擧行條
來善曰,庚子年增廣別試初試時,外方守令,許赴鄕試,而其時守令,參榜者多,故或有濫雜之議,其後則皆令許赴京試,而但或値凶年,則以其夫馬往來有弊之故,亦有許赴本道之時矣。今科則何以爲之乎?上曰,今科則外方守令,使之皆赴京試,可也。出擧行條
上曰,御史書啓中所論守令罪犯,及其他査覈等事,旣令本道査覈,則爲監司者,於其査覈啓本,所當論理結尾,故孝廟朝及先朝,皆有申明分付之事,而日久之後,慢不擧行,只以推官所報,謄書啓聞,無結尾之語,事甚可駭。江原監司鄭鑰,於前杆城郡守尹世章査覈啓本中,亦不論理結尾,爲先從重推考,此後諸道監司,猶踵前習,不爲論理者,政院直爲請推,其啓本,還爲下送,使之明白結尾啓聞,可也。□□曰,外方査覈啓本,不爲結尾之語者,固失事體,而孟胄瑞爲忠淸監司時,以自己所見,橫生論議,雜亂之語無數□□送於啓本中,此亦非矣。
來善曰,神懿·神德兩王后庄舍基址封識事,曾因抱川儒生鄭憕等上疏,本曹覆啓,令京畿監司,奉審其基址有無,則監司南龍翼狀啓內,率其儒生六人及古老人之子辛熙緝,審其滓甓洞·鐵峴兩處庄基,則年代久遠,俱無明白證驗之標,而兩處只有陳田,雜石積列,似是庄舍之基云。至於大臣收議,亦以爲徒聞老人傳說之語,旣不能的知其庄舍之基,而築土封識,事有難便,立碑似當云,而今者京畿監司,以立碑之事,因抱川縣監所報,有所啓稟。臣意則當初監司奉審,旣以似是爲言,而立碑封植,事體未安,大臣今方入侍,下詢何如?大運曰,旣無明的可證,則立石作標,果爲未安矣。上曰,雖或明是其基,而年久難徵之事,不可率爾爲之,況以似是爲言,則尤不當立碑作標,今姑置之。出擧行條
點曰,臣以不才,猥主文柄,文思鈍滯,觸處不稱,惶恐甚矣先朝實錄,何等重事,而翰林時政記,甚多疎略,雖有所聞,而不載於翰注記事中,則亦不能從實書之,誠非如臣孤陋者所可纂修也。上曰,上疏不載於日記者甚多云,事極駭愕矣。點曰,果有落漏者矣。臣旣孤陋,而金錫胄亦甚多事,與之着實同事者,只洪宇遠一人,而頃者以病遞差,尤可悶也。此事異於奔走之役,宇遠之筋力精神,缺他人誠無此比,故領議政許積,亦以爲不可遞云,欲於筵中陳達,而近因跌傷,久未入侍,故臣敢仰達,問于大臣,何如?大運曰,此言是矣。宇遠,別無不可堪之事,使之仍帶,似可矣。上曰,然則仍之,可也。不必待政事,今日改啓下,可也。大運曰,雖然,不可口傳差出也,且忠淸監司交代亦急,從速開政,似可矣。昌燾曰,監察四人,頃者以臺啓遞推,又有未署經之員,只有監察一人行公云,前頭朔祭及各倉請臺,皆不可無監察,此亦急矣。上曰,然則日內開政,可也。大運曰,承旨亦不可久曠,鄭重徽上來缺似當變通矣。上曰,鄭重徽改差,以在京無故人差出,可也。竝出定奪
上曰,咸鏡監司則備局薦耶?亦速爲缺大運曰,書役,改定於他人,似不甚急,而但聞新迎人馬上來云矣。上曰,瓜期,雖來准一朔,而新迎人馬,已爲上來,則久留有弊,使該曹,議于廟堂,速爲薦望,可也。出擧行條
晳曰,今番陵幸時,以舊路作行事,命下矣。以些少民田被傷之故,今番亦不開新路,而舊路久未廢塞,事甚未安,田主處,優給價物,以償今年所出之數,而修治新路,似爲便當,故敢此仰達。上曰,民田被傷處,雖甚些少云,而未收穫之前,毁破而開路,則實涉有弊,今番則以舊路作行,新路則收穫之後,卽爲修治。
昌燾曰,視事當爲缺近來酷熱猶甚,故時未取稟矣。今月,只有二日,自來月取稟之意,敢達。上曰,依爲之。
赫然曰,軍器多有不足,而貢物權減已久,弓則前自本寺,造四百餘張,今方支用矣。鳥銃則故相臣李浣守禦使時,請給其牙兵,故出給七百柄,又有入送西北之事。今只有六百柄,今方打造二千柄,貢物上來後,又當造千餘柄,若得弓角,則欲分造弓子耳。上曰,分造弓子,而鳥銃多造,可也。但近來角桶甚小,故角則多費,弓則不好矣。始壽曰,近來角甚乏絶,內弓房,尙未准送,尊崇都監,亦鉅大角,而內傷有蠧,皆不堪用,使貿于東萊,則其後亦絶無云,可慮,或爲別貿易,如何?上曰,別貿易,可也。赫然曰,倭館,亦無角云,似是貿用缺不通而然也,別求請于江戶,則或可得耶。
挺緯曰,缺婢在前則元數不少,近來死亡者多,京中奴,只有缺名則甲寅年,以別監啓下,一名則頃者物故,只以一名酬應缺堂上,六郞廳之使喚矣。數日內,又以別監啓下,卽今元無使喚之缺合有變通之道,故敢此仰達。上曰,以他寺奴婢一名,代給可也。出擧行條
愈缺啓曰,人臣,懷怨懟而犯君上者,揆以三尺,其罪罔赦,而昨因全羅監司放未放啓本,有金壽恒放釋之命,臣等,相顧錯愕,不勝駭惑之至。金壽恒,當賓廳議禮之日,其黨附之意,初無異同,而特以一啓不參之故,先朝區別,尙置諸大臣之列,廷議寬假,獨漏於討罪之章。爲金壽恒者,所當思滌曩愆,圖報新化,而不念忠報之義,反懷憤狠之心,聖上卽祚以來,大小章奏,隻字片言,無非怨毒之辭,其終一箚,乃以危險無根之說,公肆譸張,誣聖明以不測之名,陷當世於不韙之地。蓋其情狀,只欲脅君父護私黨,而不知自抵於不道之誅,此實臣民之所共憝,王法之所不容,薄施竄逐之律,亦不足以悛其邪念,而曾未幾何,遽命放還,何聖上懲惡之典,若是其不嚴耶?噫,壽恒之疏,專出於離間骨肉,欲禍人國,則此不但爲殿下之罪人而已,實是慈聖之罪人也。因慈聖平復之慶,而反赦其罪,不亦有乖於孝理之道哉?且念聖上,執德不固,惡惡無終,何面目復謁兩朝之敎,如在昨日,而恩旨先下,有若宥無罪者然,其必有窺殿下淺深,而將無所不用其計者矣,甚非國家之福也。請還收金壽恒放釋之命。上曰,壽恒之罪,予固知其極重,而今有無前之慶,故特命賜環,有何所損?不允。大運曰,壽恒之箚,語意甚不好,聖明旣已洞燭而深斥之,人心憤鬱,尙無窮也,放釋之命,不卽還收,則恐或紛擾矣。
純啓曰,近以還收備局推治禁吏事論執,必欲得請而後已者,實出於輿論之難遏,事體之有損,而天聽邈然,不賜允愈,尤不勝悶鬱焉。禁吏之作弊閭巷者,臺官,自當隨現懲治,不必借資於備局,而如或有不能禁斷者,是責在臺官,雖請罪臺官,亦無不可,而不待本府之處置,自備局推治,若上司之句管該司者然,其在事體,不亦乖舛乎?夫臺閣體面,自別於庶僚,官秩雖卑,責任之重,與宰相等,顧不能戢一作弊之吏,反委備局而推治,則臺官之不能晏然,其勢固也。若謂臺官,少無干涉,使不得引避,則其於待臺閣責廉隅之道,不已太薄矣乎?大臣位尊,不親細事,而掌禁之責,自有主者,備局之親自推治,亦恐有乖於不治椽吏之意也。先朝亦嘗欲行,而其意有在,此非今日之所當念者乎?請加三思,還收備局推治禁吏之命。大運曰,此事,領相頃者定奪,而外議以爲不便,果如臺啓之所論,領相亦欲更爲陳達,而其後久未行公,又有所患,不能入侍缺未果,每言於臣曰,臺啓謂大臣不親細事者,誠缺嫌,亦非事體,此後若聞禁吏作弊,則囚其禁吏,言缺使之治罪,可也,或有大段作弊,而臺官不能治,則糾正臺官,亦可也,以此意陳達,爲可云。今日賓廳坐起時,領相,又送書于臣,使之仰達矣。上曰,禁吏,任意橫行,作弊閭家,或受人情,事甚駭愕矣。大運曰,囚其禁吏,而使臺官治之,則事體得矣,以此一事,上下相持,今已累月,若缺不止矣。上答臺啓曰,依啓。純又缺啓曰,伏聞昨日有金壽恒放釋之命,臣竊驚訝,未曉聖意之所在也。壽恒,當賓廳議禮之日,偏右時烈,疑亂典禮,其所議啓,有違當初議定時本意,其背公循私之狀,誠極可惡,而先王曲賜寬假,不加之罪,壽恒,猶不自新,深懷怨懟,抵隙陳箚張皇乖戾之說,而至以離間骨肉之言,熒惑天聽,原其情罪,尤極可駭,竄逐之罰,已是末減,曾未幾何,遽下放釋之敎,群下之疑惑,固其所也。今番大霈,雖出於無前之慶,如此之人,不可與論於肆赦之中,該府之請令仍配者,良以此也。請還收金壽恒放釋之命。上曰,已悉於諫院之批矣,不允。純又啓曰,行大司憲金徽,以本府頃以禜祭獻官等,路逢疏儒。上曰,勿瀆避嫌,自引嫌而退以下,陳啓可也。純曰,竝引嫌而退,爭路下馬,旣皆失體,些少不審,何足爲嫌?請行大司憲金徽,掌令李善源,持平睦林儒,竝命出仕。上曰,依啓。
奐曰,金壽恒賓廳議禮之失缺於諸臣得罪者,其罪固大矣。又以不忍之說,投進一箚缺聖明,人心憤鬱,至今未已,還收放釋之命,事理甚缺還收之請,實循公論,大臣亦爲陳達,而猶不允兪,何以解群下之疑惑哉?亟從臺論,似可矣,敢此仰達。上無發落。
諸臣將退,大運先出。上曰,藥房提調及左相留在。大運已出門外,如岳出而引入。上曰,慈殿甲寅年未寧時,醫官李祉述,有奔走醫藥之勞,先朝欲除守令,而以爲手下病患治療之醫,除職未安,旋卽止之,予親聞傳敎矣。今若無端除拜縣邑,則外人必駭惑,故言于卿等矣。大運曰,醫官之除授守令,固爲未安,而其中或有缺則亦無甚妨矣。上敎如此,臣等,豈欲爭執,而祉述缺誕,決不可使臨民矣。雖殘微薄縣,無非國家之民,若使祉述爲宰,則是棄其民也,別給重賞,以悅其心,似可矣。上曰,生民休戚,係於守令,予豈不知,而乃是先朝傳敎之事缺之矣,其人虛誕之狀,予亦知之審矣。大運曰,自上欲奉行先朝之敎,且病患危急時,無所不用其極,雖知其妖誕,而亦試用之矣。旣有勞則賞之,固缺決不可使之臨民,或除實僉知何如?熙亦如大運言。上曰,然則實僉知付職,可也。此意,分付兵曹。大運曰,臣等,旣承傳敎,不必出於擧行條件也,臣當言于兵曹。上曰,不出擧行條,則外人豈能缺除實僉知,物論亦必怪之矣。大運曰,聖敎至此,缺不得已也,物論豈至於爭執乎?因其擬望而落點,則似可矣。上曰,唯。大運曰,孝廟朝,嘗有受鍼之時,祉述久在於藥房,其時臣與趙復陽,同爲承旨,祉述與復陽相善,故頻來見,臣亦熟知其爲人矣。怪妄之事甚多,或診脈缺官秩高下缺之事,人物無形矣,其醫術,亦不可信也。昌燾曰,缺絲於人臂脈動之處,從窓外診其絲,能知病情云,元缺以木人試之,則祉述不知,亦言其病情云,其怪妄妖誕缺,上曰,予亦知其妖誕矣。遂罷出。
上在昌慶宮。停常參·經筵。
下直,宜寧縣監尹善得。
權大載啓曰,右議政箚子批答,當爲傳諭,而政府無郞廳,遣史官傳諭之意,敢啓。傳曰,知道。
丁昌燾,以都摠府言啓曰,今日入直軍士,中日習射,請出標信。傳曰,知道。
李觀徵啓曰,近日廳中,位甚不齊,苟簡莫甚,新除授承旨翌日肅拜,乃是規例,而今日俱未肅拜,左承旨鄭樸,左副承旨李堂揆,竝爲牌招察任,何如?傳曰,允。
右議政許穆八度呈辭。傳曰,安心調理。
權大載,以成均館官員,以知館事意啓曰,經書校正官禹鼎九,時無職名,付軍職,冠帶常仕,何如?傳曰,允。
權大載,以成均館官員,以知館事意啓曰,今七月初七日,上旬輪次當爲設行,而政府有故,不得爲之,今月內無故日退行事,曾已啓達矣,政府有故,限內不得設行之意,敢啓。傳曰,知道。
權大載啓曰,假注書李玄錫,卽左副承旨李堂揆之子也。假官,雖無相避之法,父子同在一院,不無嫌礙之事,李玄錫改差,他假注書卽爲差出,使之察任,何如?傳曰,允。
李泰龜爲假注書。
備忘記,長番內官申潭,承傳色差下,政院知悉。
權大載,以尊崇都監郞廳,以都提調意啓曰,大王大妃殿玉寶篆文書寫官,依榻前定奪,元單子中,以光城府院君金萬基,改付標以入,而中宮殿敎命文書寫官李觀徵改,代以弘文館修撰兪夏益,亦爲改標以入之意,敢啓。傳曰,知道。
權大載,以尊崇都監郞廳,以都提調意啓曰,漢城府判尹李正英之精於篆文,予固知之,而但年老眼暗,不可無一毫未盡之患,福昌君楨,亦爲頗精於篆文,李正英改差,福昌君改付標以入事,命下矣。王大妃殿玉寶篆文書寫官,依下敎,元單子中,以福昌君楨,改付標以入,而中宮殿金寶篆文書寫官,亦以李正英,曾已啓下,昨纔繕寫,方欲入啓矣,此則何以爲之?敢稟。傳曰,金寶篆文,旣已書寫云,此則仍存,可也。
中日試射時。傳曰,柳葉箭五中人,兼司僕朴雲翼,直赴殿試。
左議政權大運書啓,臣等,進詣崇陵奉審,則陵上卯方莎草枯損處,長一尺二寸,廣一尺六寸,丙方莎草枯損處,長八寸,廣一尺,與參奉所報,別無異同,枯損形止,圖出以進,而刮去其枯葉,詳細審見,則莖葉雖枯,根荄不死,雖不修改,新葉終當復生,而卽今所見未安,似不可仍存,以待新葉之自生,令該曹,擇日修改何如?傳曰,依啓。趁卽擧行事,分付。
李德周,以兵曹言啓曰,每當番騎兵,納布者數多,願爲立番者,僅至七百餘名,故各處啓下永定,依數雇立矣。來八月當番上軍士,願爲立番者,至於一千二百三十一名之多,不可減去元軍而雇立,關內各處啓下,永定雇立,不得定送之意,敢啓。傳曰,知道。
李德周,以兵曹言啓曰,今此冬至使一行入把驛馬,必須前期分定,可無未及之患,應把驛馬三十六匹內,忠淸道八匹,全羅道七匹,慶尙道十二匹,則來九月三十日,京中逢點,江原道三匹,咸鏡道四匹,十月初五日直送安州逢點之意,各道監司處,分付何如?傳曰,允。
李德周,以兵曹言啓曰,尙州營將羅八紀,除授將近一朔,而尙無形影,方以爲訝矣。今聞重得土疾,症勢危劇,方在死生不分中,不可等待其差病上來,卽爲罷黜,後日政差出,催促發送,何如?傳曰,依啓。
李德周,以司僕寺官員,以提調意啓曰,因禮曹判書睦來善所啓,有貢物各衙門官員,考閱前後文書,物種元數,用畜無面,未納幾何,會減與否,重記有無,精査明覈,逐物分類,各成一部,別單書啓事,命下矣。本寺則非他貢物衙門之比,內外寺恒立馬,一從匹數,馬料太則報戶曹,草則報宣惠廳,計其大小朔,受來養飼,別無加減盈縮,故不爲別單書啓之意,敢啓。傳曰,知道。
掌令李善源啓曰,臣之於禜祭祭官失體事,聞知旣詳,不啻目覩,祭監呈課,亦甚明白,故相議論啓矣。人微言輕,猶未見信於同僚,至有失實之避,則尙何望言責之地,而取信於君父乎?雖有出仕之命,實無抗顔之念,一事再避,明有禁條,故不得不冒恥就職,而第念本府之啓,竊有所慨然于心者。夫金壽恒之罪,雖曰甚重,旣竄荒遠之地,日月已久,累經霈澤之典,特命放還,則是可謂恩威竝行,天地同量矣,還收之請,臣實不知其可也。且赦令曰,雜犯死罪以下竝宥,則壽恒雖有所犯,亦不過妄言觸諱,而定罪於疑似之間而已,若使今日臺閣諸臣,平心恕究,則其罪果在於死罪之上乎?初旣以言事獲罪,經年之後,因大赦特放,何莫非聖明朝寬大之典,而必欲爭執因配者,無亦已甚之論乎?臣之所見,旣如是,決不可畏縮而苟同,亦不可冒沒而就列,請命遞斥臣職。答曰,今觀避辭,疑似定罪云云之說,事甚駭然,勿辭。
李堂揆啓曰,掌令李善源,再啓煩瀆,退待物論矣。傳曰,知道。
司諫權愈,獻納金海一,正言吳始大啓曰,人臣懷怨懟而犯君上者,揆以三尺,其罪罔赦,而因全羅監司放未放啓本,有金壽恒放釋之命,臣等,相顧錯愕,不勝駭惑之至。壽恒當賓廳議禮之時,其黨附之意,初無異同,而特以一啓不參之故,先朝區別,尙置諸大臣之列,廷議寬假,獨漏於討罪之章,爲壽恒者,所當思滌曩愆,圖報新化,而不念忠輔之義,反懷憤狠之心,聖上卽祚以來,大小章秦,隻字片言,無非怨毒之辭,其終一箚,乃以危險無根之說,公肆譸張,誣聖朝以不測之名,陷當世於不韙之地,蓋其情狀,至欲脅君父護私黨,而不知自抵於不道之誅,此臣民之所共憝,王法之所不容,薄施竄逐之律,亦不足以悛其邪念,而曾未幾何,遽命放還,何聖上懲惡之典,若是其不嚴耶?噫,壽恒之箚,專出於離間骨肉,欲禍人國,則此不但爲殿下之罪人而已,實是慈聖之罪人也。因慈聖平復之慶,反赦其罪,不亦有乖於孝理之道哉,且念聖上執德不固,惡惡無終,何面目,復謁兩朝之敎,如在昨日,而恩旨旋下,有若宥閑罪者然,其必有窺殿下之淺深,而將無所不用其計者,甚非國家之福也,請還收金壽恒放釋之命。今者洪得禹等放釋之命,遽出於輿情之外,臣等,不勝相顧驚愕之至。洪得禹等,假托伸師,引類投疏,而以孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,其蔑國是犯邦憲,固已極矣。其他詬辱朝廷,醜詆當世,不一而足,當初投竄,實出於不與同中國之意也。此輩罪名至重,旣非眚災之比,編配亦且未久,特施寬宥之典於該府議讞之外,懲惡不但不嚴,聽聞莫不駭惑,請還收洪得禹·趙相愚·安相億放釋之命。答曰,壽恒,雖不參於體不正之末啓,其後章秦中,誣陷當世,怨懟護黨之罪,不輕而重,第念屢經大霈,亦是千載之慶祥,特加恩旨,肆赦賜環,無妨矣。洪得禹等事,雖有假稱門徒,營救罪魁之罪,與壽恒有間。不允。
掌令朴純啓曰,金壽恒,身居大臣之列,偏右邪說,疑亂典禮,其背公徇私之狀,誠極可惡,而及至國是已定之後,常懷怨懟之意,難可以議禮之說,得售其計,故乃欲以別樣機關,誣陷一世,鉗制上下,投進一箚,語極危險,至以不當擬之事,不忍言之說,熒惑天聽,其心所在,吁亦慘矣。竄逐之罰,亦云末減,放釋之命,遽下意外,今番霈澤,雖出於無前之慶,如此之人,不當與論於肆赦之中,非但群情之疑惑,亦恐隄防漸壞,負罪之徒,無所懲戢,故昨於榻前,有所論列矣。卽見掌令李善源引避之辭,乃以不可苟同之意,張皇引避,而至以無亦太甚等語,大加侵斥,此出於護黨售私之意,誠不足與之多辨,而旣被其斥,不可晏然處置,請命遞斥臣職。答曰,勿辭。
李堂揆啓曰,掌令朴純,再啓煩瀆,退待物論矣。傳曰,知道。
大司憲金徽啓曰,臣卽見掌令李善源避辭,則又擧禜祭官論啓之事,至以人微言輕,未見信於同僚,致有失實之避爲言,失實之避,卽指謂臣也。臣何敢自以爲無失,而晏然處置乎?請命遞斥臣職。答曰,勿辭。
李堂揆啓曰,大司憲金徽,再啓煩瀆,退待物論矣。傳曰,知道。
判尹李正英疏曰,伏以臣本不才,一藝不能,至於篆字,尤未通曉,而前後承乏,屢膺謬選,每當書寫,自知不足。到今犬馬之齒,且踰六十,手戰眼暗,字劃難成,而都監不諒此狀,今此寶篆書寫之任,循例啓下,臣卽將實狀,以不可不啓遞之意,言于都監都提調,則云無人可代,第姑書之,臣不得已黽勉書寫,而玉寶則未成,故先書金寶篆文,而僅僅排字,劃不如意,方以誤事爲慮。幸於此際,聖明下察此狀,改付他人,公私幸甚,而惟是金寶書役,因都監啓稟,使之仍存,臣於是,益不勝悶蹙焉。雖曰旣書,不用何難,而知其未盡,苟且仍存,以誤大事乎?伏乞聖明,更垂睿察,亟命遞改臣金寶書寫之任,以重大事,不勝幸甚。臣無任惶恐竢罪之至,謹昧死以聞。
上在昌慶宮。停常參·經筵。
下直,花梁僉使鄭昌會。
權大載啓曰,吏曹郞廳來言,臺諫及守令有闕,政事何以爲之?取稟。傳曰,過齋戒後爲之。
權大載,以禮曹言啓曰,大臣奉審後啓辭,崇陵陵上莎草枯損處修改事,答曰,依啓,趂卽擧行事,分付事傳敎矣。修改吉日,令日官推擇,則來月初十日辰時爲吉云。以此日時擧行,而莎草枯損兩處,只是四尺許,而若以修改磨鍊,則莫重陵上莎草,全數修改,事甚未安,依上年例,以修補磨鍊,何如?傳曰,依啓。
權大載,以齊陵重建廳言啓曰,丁字閣始役,定於來八月初六日,前頭日子已迫,材木時方輸運,監造官李義徵,明日爲先發送,監董之意,敢啓。傳曰,知道。
丁昌燾,以御營廳言啓曰,七番黃海道別馬隊四十六名,已爲逢點整齊矣。來八月初一日,與六番別馬隊合操後,舊軍放送之意,敢啓。傳曰,知道。
大司諫鄭載嵩啓曰,本院,方以金壽恒·洪得禹等放釋還收事論啓,而臣於金壽恒事,意見不同,洪得禹等事,有不敢可否之嫌,不得不瀆擾於淸齋之中,臣罪萬死。壽恒,身居大臣之列,適當求言之日,應旨陳疏,志在無隱,豈有他意於其間,而聖批嚴峻,不少假貸,兩司論請,至於編配遠地。旣使之言,又從而罪之,已非盛世之美事,況日月已久,赦宥屢降,今因無前之慶,特命放還,此實聖明寬大之典,請寢成命,臣決知其不可。且朝廷,以誤禮而降服朞年之罪,施之於宋浚吉·洪得禹等,投疏伸冤,以此被罪,而臣亡父太和,援國典所載之制,遵列聖已行之禮,亦當獻朞服之議,若言其朞服則一也,臣於此論,何敢開喙是非乎?以此以彼,不可仍冒,請命遞斥臣職。答曰,勿辭。
李堂揆啓曰,大司諫鄭載嵩,再啓煩瀆,退待物論矣。傳曰,知道。
持平睦林儒啓曰,昨見長官避辭,旣曰嫌,不敢處置同僚,則臣之前日之避,與長官無異,何敢晏然處置?昨緣日募,今始來避,所失尤大,請命遞斥臣職。答曰,勿辭。
李堂揆啓曰,持平睦林儒,再啓煩瀆,退待物論矣。傳曰,知道。
持平吳始萬啓曰,掌令李善源·朴純,行大司憲金徽,持平睦林儒,竝引嫌而退,私護罪人,立論乖悖,許多措語,俱極駭異,還收之請,實出輿論,黨私之言,何足爲嫌,再擧起鬧,責有所歸,而嫌不處置,其勢固然。請掌令李善源遞差,掌令朴純,行大司憲金徽,持平睦林儒,竝命出仕。答曰,依啓。
司諫權愈啓曰,金壽恒放釋之命,出於群情之外,深恐王法不嚴,而爲惡者無所懲,故臣與同僚,相議論啓矣。卽見大司諫鄭載嵩避辭,臣不勝駭然之至。邦禮旣正之後,群不逞之徒,伺間隙而欲售陰邪之計者非一,而未有若壽恒之甚者也。自敵以下,雖甚怨嫉,猶不當以情外不根之說加之,況於君上乎?外托應旨,內懷怨懟,渴蹶於脅持君父,而徒忘向上之義,至以不忍言之說,恐動宸嚴,略無顧忌,究其心迹,吁亦慘矣。情狀畢露,律應不道,而罪止編配,亦聖明寬大之典也。雖十經大赦,決不可更有所寬宥,開張奸門,而今長官,費辭張皇,一則曰志在無隱,一則曰從而罪之,非盛世事,終乃曰請寢成命,決知不可,壽恒之箚,國人之所共見,所共憞也。獨長官,未之見耶,抑不能自拔於風聲氣習之間,而爲此說耶?誠未曉其意之所在也。然,旣以還收之啓爲不可,而至於引避,則臣何敢自以爲是,而晏然處置乎?請命遞斥臣職。答曰,勿辭。
李德周啓曰,司諫權愈,再啓煩瀆,退待物論矣。傳曰,知道。
傳曰,別軍職金忠望,雖在罷散中,依例付祿事,言于該曹。郞廳金朝潤校正。郞廳李仁采書。
上在昌慶宮。停常參·經筵。
朔祭後,王大妃殿·大殿·中宮殿,藥房·政院·玉堂·朝廷宗班問安。答曰,罔極。大王大妃殿,藥房·政院·玉堂·朝廷宗班問安。答曰,知道。
以備忘記,傳于權大載曰,柳葉箭五中人,兼司僕朴雲翼,邊將除授,遞來後,還屬禁旅。
答判尹李正英疏曰,省疏具悉。卿之年老眼暗,予已知之,玉寶篆文,旣已回授他人,卿更勿固辭,繕寫以入焉。
李觀徵,以司饔院官員,以都提意啓曰,分院沙器燔造之所,排設取柴,若近十年,則樹木旣盡,決難繼燔,故例移於他處矣。今者燔所之設,已至十二年,切無刈柴之路,不得不移設,而必趁秋冬有所經營,可於明春始燔,廣州本院屬柴山內,可合移設處,爲先發遣郞廳,看審其地勢及辦柴難易,然後應行諸事,更考前規,磨鍊啓下,擧行何如?傳曰,允。
以右議政許穆九度呈辭,傳于李觀徵曰,噫,臥閤論道,勉副如渴之望事,勤懇於前後疏批,而連上辭單,必欲釋負就閑,無乃不足與有爲而然歟,抑亦誠意未見信於卿而然歟?不覺驚愕,繼以慚靦,不知所以諭。況且日月易逝,祥祭且迫,於情於禮,不可一向引疾,惟卿更勿撝謙,調理行公,毋負企望。仍傳曰,遣史官傳諭。
答黃海監司趙師錫疏曰,省疏具悉。藩臬按道承宣之任,不可輕遞,卿其勿辭,調理察職。
有政。吏批,判書閔熙進,參判未差,參議吳始復病,左承旨鄭樸進。,以禹昌績爲執義,柳命賢爲舍人,柳晉三爲掌令,趙威明爲戶曹參議,朴鳳祥爲文義縣令,任弘益爲玉果縣監,李夏鎭爲大司成,柳懋爲司導直長,洪九齡爲禁府都事,崔援·南弼星爲典籍,李后定爲承文正字,韓紀千爲學祿,金益九爲學諭,金斗明爲平安都事,羅萬葉爲司導正,崔文湜爲參知,李沃爲禮曹參議,宋最爲高山察訪,李濡爲副應敎,崔俊衡爲司藝,李墪爲禮曹佐郞,安命世爲右通禮,韓濟愈爲景陽察訪,李善源爲豐基郡守,安圭爲承文副正字,朴鎭圭爲兼春秋。
兵批,判書金錫胄式暇,參判鄭晳病,參議李宇鼎進,參知未差,右副承旨丁昌燾進。,以尹搢·李善源爲副護軍,禹鼎九爲副司正。
丁昌燾,以兵曹言啓曰,本曹判書臣金錫胄,纂修事緊,連日仕進於實錄廳,參判臣鄭晳,燕行迫頭,且有文書議定事,俱未得替直,參知臣宇鼎,獨爲入直,已過十日,而明日爲式暇,他無推移之員,新除授參議臣崔文湜,卽爲牌招肅拜,使之察任,何如?傳曰,允。
以黃海監司,以海州等九邑田三稅誤爲會錄事,待罪狀啓,傳于丁昌燾曰,勿待罪事,回諭。
丁昌燾,以兵曹言啓曰,臣宇鼎,今日政廳往來時,目見仁政殿東邊前庭磚石六七箇,有掘去之痕,故不勝驚駭,捉致該所書員及守門將廳書員,詰問曲折,使之搜覓於闕內各處,則本曹結束色吏安嗣宗·金時碩等,欲造渠輩直宿之房,掘取磚石,置之直處,其迷頑可駭,莫此爲甚,結束色吏安嗣宗·金時碩,竝令攸司,囚禁治罪,何如?傳曰,允。
丁昌燾,以禮曹言啓曰,齊陵丁字閣重建日期臨迫,告祭,當行於今初六日,而本陵參奉元絅·申重漢,俱在於外方,除授之後,尙不上來,勢難等待,竝爲改差,令該曹,趁卽差出其代,及期下送察任,何如?答曰,不可等待其開政,卽爲口傳差出。
丁昌燾,以祔廟都監郞廳,以都提調意啓曰,二房郞廳朴鳳祥,今日政,移拜文義縣令,三房郞廳朴守儉,以兼春秋,自今日,入直闕內,朴鳳祥之代,以成均典籍南弼星差下,史局入直雖無,都監事務方急,令政院,朴守儉改付標,使之專察都監之任,何如?傳曰,依啓。
獻納金海一,正言吳始大啓曰,臣等,昨伏見大司諫鄭載嵩避辭,營救金壽恒,不遺餘力,臣等,不勝駭然之至。當初壽恒箚中,不忍言不忍聞之說,聖明旣已洞燭於前後,兩司之啓,已盡臚列,雖不必歷數其負犯,輿情之憤鬱,愈久而愈甚,可見公議之所在,而有若以直言獲戾於盛世者,然何所見之乖舛,至於是耶?渙發綸音,使之盡言者,忠言是求也,讜議是思也,夫豈脅持離間之語,求之哉?罪關宗社,神人所憤,可謂之當宥,語犯乘輿,字字恨懟,而謂之無隱,噫嘻亦甚矣。是非之天,人所同賦,雖蔽於偏係之私,豈不知其言之陰巧慘刻,而乃敢公肆分疏,若是其無嚴耶?至於洪得禹等事,尤無當諱之義,而揷入剩語,强爲引嫌,實未曉其意之所在也。自邦禮大定之後,人心之汨喪,言論之詿誤,如水之趨下,討罪之論,一出於臺閣之上,則徒以立異爲能事,汲汲起鬧,猶恐或後,竊爲世道慨然也。雖然,旣被之斥,則不敢晏然,與同僚無異,請命遞斥臣等之職。答曰,勿辭退待。
持平吳始萬啓曰,諫院處置,歸於本府,而正言吳始大,卽臣之四寸兄也,法當相避,不敢可否,請命遞斥臣職。答曰,勿辭,退待物論。
大司憲金徽,掌令朴純,持平睦林儒啓曰,請還收金壽恒放釋之命事,竝引嫌而退,甘心死黨,立幟公議,强避起鬧,辭意悖亂,還收之請,實出公共,雖被其斥,不必爲嫌,旣有相避,嫌難可否,不敢處置,其勢固然。請大司諫鄭載嵩遞差,司諫權愈,獻納金海一,正言吳始大,持平吳始萬,竝命出仕。答曰,不允。處置事,依啓。
上在昌慶宮。停常參·經筵。
下直,綾州牧使金載顯,孟山縣監鄭之垣,豆毛浦萬戶林栢壽。
丁昌燾啓曰,明日方物封裹相値,視事,頉稟。傳曰,知道。
大王大妃殿,藥房口傳啓曰,伏聞自明日,有素膳封進之敎,臣等,不勝驚悶憂慮之至。卽今距祥日,尙隔半月,豫爲行素,則不瑕有傷乎?況慈殿違豫之候,差愈未久,且大殿冲年,方有熱上之證,亦不無添傷之患,伏乞亟寢素膳封進之命,而竝爲勸諭於慈殿·大殿·中宮殿,以爲臨時行素之地何如?答曰,知道。以諺書下敎曰,慈殿·大殿,前頭行素之日尙多,自內亦爲憂慮,從當勸諭,而俾不至於累日行素矣。王大妃殿,藥房問安口傳啓曰,伏聞自昨日有素膳封進之敎,臣等,不任驚慮之至。卽今距祥日,尙隔半月,而違豫之候,差愈未久,豫爲行素,則不瑕有添傷之患乎?伏乞亟寢素膳封進之命,而仍又勸諭於大殿·中宮殿,姑進常膳,以爲臨時行素之地,何如?答曰,知道。以諺書下敎曰,日月易邁,再朞不遠,哀痛罔極,益復難堪,曾欲行素,而以大殿憂慮之故,抑情未行者久矣。今始行素,而前頭日子,纔隔十餘日,尤極哀感之際,此言又何至哉?所患已瘳,食治如常,少無致傷之理,勿爲深慮焉。大殿常膳之意,當極力勸諭矣。
藥房都提調臣權大運,提調臣閔熙,右副承旨臣丁昌燾啓曰,秋凉乍生,朝晝異候,伏未審聖體若何,而慈殿調攝之候,亦何如?歲序易流,祥月又臨,伏想窮天之痛,益復罔極,不瑕有傷乎?且伏聞慈殿素膳,昨日爲始封進,大王大妃殿·大殿·中宮殿,素膳明日爲始封進事,下敎于廚院云,臣等,不勝驚悶憂慮之至。卽今距祥日,尙隔半月,而慈殿違豫之候,差愈未久,保護之道,不容少忽,若於此時,屢日行素,則添傷之患,勢所必至。伏乞自上姑仍常膳,上以勸進於兩慈殿,次以勸諭於中宮殿,以爲臨時行素之地,則慈殿亦必爲聖躬,勉從不失少愈之戒,俾無追悔之患,是臣等區區之望也。亟賜允兪,千萬至祝。慈殿進御養血淸火湯,當盡於今日,五貼加劑以入,宜當,敢來問安,竝此仰稟。答曰,慈殿,素有宿患,而況榮衛之愆,纔已康豫,元氣尙未蘇復之餘,以再朞不遠之故,累日蔬水之中,必有添傷之患,復常膳之意,予當從傍涕泣仰陳,期於回聽。予則時序易邁,祥禫已迫,哀慕罔極之懷,曷有其已,別無大段身,卿等勿慮焉,湯劑五貼,加劑以入。中宮殿,藥房問安。答曰,知道。王大妃殿,藥房口傳再啓曰,下敎如此,再啓煩稟,極知惶恐,而第念違豫之候,纔得差愈,大殿幼沖之年,且有熱上之症,豫爲行素,則不無添傷之患,且慈殿,不爲仍進常膳,而獨於大殿勸進,則亦必無允從之理。伏乞自內仍進常膳,且諭大殿,以爲臨時行素之地,千萬至祝。答曰,再再如此,尤爲罔極,復常膳之事,當勸於大殿,而予亦參酌爲之矣。
藥房再啓曰,伏承問安之批,慈殿復常膳之意,以從傍泣諫,期於回聽爲敎,無任喜幸,而自上以祥禫已迫,別無身恙,勿慮爲敎,臣等,不勝憂悶之至。頃日入侍,仰瞻天顔,玉色消瘦,不如前日,熱上之候,雖似減歇,有時往來,則不可謂玉體無也。祥日尙隔半月,自今行素,則傷損之患,勢所必至,此臣等所以區區煎悶,仰瀆天聽者也。自上不爲仍進常膳,而獨於慈殿勸進,則必無允從之理,慈殿之慮念聖躬,何異於聖上之憂慮慈殿乎?必須自上仍進常膳,懇勸於慈殿期於得請,千萬幸甚,臣等,無任悶迫之至,敢此申請。答曰,不可不復常膳之意,更爲再三泣請,纔承初五日爲始行素之敎,不任欣幸,予亦仰體慈聖惟疾之慮,下循群情,當强從焉。且自數日來,微有頭疼感冒之候,不至於大段矣。
藥房三啓曰,伏承下批,常膳將姑爲仍進爲敎,不勝欣幸,而第一兩日差退,似無益於保護之道,必須從傍觀勢陳請,祥日臨時後,始進素膳,是臣等之至望也。且自有頭疼感冒之候,不勝驚慮之至,前日入侍時,有朝日凉冷,則微有感冒之候爲敎,無乃因此而尙未和解乎?今雖不至大段,凡疾病,未嘗不由微而至重,不可不速進和解之劑,以收其效,臣等與諸醫,卽爲入診,詳知病候,以爲議藥之地宜當,敢此仰稟。答曰,雖有感冒頭疼之候,善攝取汗,則可以差愈,不必以苦口湯劑治之,姑勿入診議藥。
吏曹口傳政事,以金衡重·曄爲齊陵參奉。
李堂揆啓曰,當日爲政事,命下矣。都承旨李觀徵,左承旨鄭樸,右承旨權大載,皆以病不來,廳中只有臣堂揆,右副承旨丁昌燾,同副承旨李德周,而臣堂揆,與吏曹郞官,有相避,兵批則丁昌燾,當以該房進去,吏批則何承旨進去乎?敢稟。答曰,吏·兵批兼進。
丁昌燾,以兵曹言啓曰,忠翊衛,移屬本曹之後,取考都案,則各人名下,旣無某功臣子孫懸錄之事,無父名無年歲,冒屬代點,老除等事,皆無可以憑據之端,不得不知委各道各邑,收合各人單子,更成都案。且新査定忠壯衛,其數甚多,亦方分定番限,修正都案,壯·翊都數,幾至七八千,文書旣繁,改緖未整,不可付諸生手,前任色郞廳金斗明,姑爲仍任,限兩色軍案修正間,勿爲遷動,何如?傳曰,允。
李德周啓曰,吏曹郞廳來言,臺諫有闕,政事何以爲之?敢稟。傳曰,當日爲之。
吏批,兼判書閔熙進,參判未差,參議吳始復病,右副承旨丁昌燾進。,以柳命天爲大司諫,權脩爲判決事,黃儁爲羅州牧使,南弼星爲監察,尹搢爲宗簿正,李斗光爲禁府都事,任堂爲兼春秋,柳榰爲直講,李英甲爲平安都事,閔黯爲咸鏡監司,金斗明兵曹佐郞仍任事,承傳。
兵批,判書金錫胄式暇,參判鄭晳病,參議崔文湜進,參知李宇鼎病,右副承旨丁昌燾進。,以鄭載嵩爲副司直。
吏批啓曰,卽接全羅監司移文,則慶基殿參奉朴廷瑞,今二月間除授,尙不赴任,合有變通云。朴廷瑞初不肅謝,則所當呈本曹遞職,無端退在,今至半年,必出於生疏不解事理之致,朴廷瑞改差,何如?傳曰,允。
丁昌燾,以兵曹言啓曰,今此崇陵擧動時道路,自大忘憂里至陵所,發遣事知兼司僕,看審以來,故元單子中,改付標以入之意,敢啓。傳曰,知道。
備忘記,噫,故相臣崔鳴吉,爲國忠誠,同符古之賢臣,及其丙子之亂,能使三百年宗社,環東土數千里之方,旣亡而復存,其遠慮善圖,孰大於此?故相臣金堉,學問道德,卓冠一世,爲國安民,百代可尙,配享廟庭,血食千秋,宜無不可,而俱未與焉,予心慨惜,而曾無追配之規,故未果焉。今觀太宗朝古事,亦有追配享之規,令禮官,收議于時任原任大臣,稟啓。
李德周,以禮曹言啓曰,取考本曹謄錄,則祔太廟及大王大妃殿·王大妃殿上尊號,中宮殿冊禮後,竝卽各有陳賀之禮,而方物物膳,竝爲封進。且其各殿陳賀之日,大殿,亦竝有方物物膳封進之規,計其方物物膳度數,則至於十六度,而曾在辛卯年陳賀時,或有所裁減,此非臣曹所敢仰稟之事,依舊例封進之意,知委各道。答曰,當此物力凋殘之日,不可依舊例封進,依辛卯年例,裁減宜矣。
司諫權愈,獻納金海一,正言吳始大啓曰,人臣,懷怨懟而犯君上者,揆以三尺,其罪罔赦,而因全羅監司放未放啓本,有金壽恒放釋之命,臣等,相顧錯愕,不勝駭惑之至。壽恒,當賓廳議禮之日,其黨附之意,初無異同,而先朝區別,尙置諸大臣之列,則爲壽恒者,所當思滌曩愆,圖報新化,而不念忠報之義,反懷憤狼之心,聖上卽祚以來,大小章奏,隻字片言,無非怨毒之事,其終一箚,乃以危險無根之說,公肆譸張,誣聖朝以不測之名,陷當世於不韙之地。蓋其情狀,只欲脅君父護私黨,而不知自抵於不道之誅,此臣民之所共憝,王法之所不容,薄施竄逐之律,亦不足以悛其邪念,而曾未幾何,遽命放還,何聖上懲惡之典,若是其不嚴耶?噫,壽恒之箚,專出於離間骨肉,欲禍人國,則此不但爲殿下之罪人,實是慈聖之罪人也。因慈聖平復之慶,而反赦其罪,不亦有乖乎孝理之道哉?且念聖上報德不固,惡惡無終,何面目復謁兩朝之敎,如在昨日,而恩旨旋下,有若宥閑罪者然,其必有窺殿下之淺深,將無所不用其計者矣,甚非國家之福也。請還收金壽恒放釋之命。今者洪得禹等放釋之命,遽出於輿情之所不到,臣等,不勝相顧驚愕之至。洪得禹等,假托伸師,引類投疏,而以孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,其蔑國是犯邦憲,固已極矣,其他詬辱朝廷,醜詆當世,不一而足矣。當初投竄,實出於不與同中國之意也。此輩罪名至重,旣非眚災之比,編配亦且未久,而特施赦宥之典於該府讞議之外,懲惡不但不嚴,聽聞莫不駭惑,請還收洪得禹·趙相愚·安相億放赦之命。答曰,旣已備盡於前批,不允。
大司憲金徽,掌令朴純,持平睦林儒·吳始萬啓曰,金壽恒放釋還收之請,實是輿論之所公共,而言未格天,不卽允兪,臣等,不勝悶鬱焉。壽恒,以賓廳議禮之臣,蒙兩朝寬假之恩,譴罰不加,爵位如故,而不思報答之道,益懷怨懟之心,傍伺間隙,投進一疏,造意陰巧,遣辭邪毒,其誣捏廷臣,構禍逞憾之計,吁亦慘矣。至以不忍聞不忍言之說,肆然加之於君父之身,而略無顧忌,此其意,不過離間骨肉,疑亂人心,欲以釀國家之亂,而爲罪魁報復之地,自古奸邪之爲私黨而負君上,誣朝廷而危社稷者,未有如壽恒之甚也。論其情犯,合被重誅,止於編配,實從輕律,而曾未幾何,遽下放釋之命,群下之情,不得不駭惑於聖明之處分矣。臣等,伏見聖批,仰惟淵衷,壽恒罔赦之罪,非不洞燭,而特以無前大慶,混施賞典,此則大有所不然者。夫赦者,小人之幸,故古之人,有以愼無赦三字,戒其君,爲國之道,固宜無赦,縱欲有赦,亦豈有不問罪之輕重,而一倂全釋之理哉?且以赦令言之,雖魘蠱竊盜,尙猶勿揀,矧爾誣陷君父,危亂人國,是何等大何,而遽置之肆赦之中乎?其爲壞先王三尺之法,而啓小人覬倖之心者,莫此爲甚,請還收金壽恒放釋之命。新除授掌令柳晉三,時在黃海道海州地,請斯速乘馹上來事,下諭。答曰,已諭於諫院之批矣,不允。下諭事,依啓。
弘文提學洪宇遠上疏,伏以臣,以老病昏耄,不合史事,纔蒙恩遞,而今因大提學閔點之言,復下還差之命,臣竊歎殿下體下之意,有所不終,而揆之朝家命令,亦不當更改無常若是也,臣竊爲朝家惜之。臣今再被除命,雖□者不善奉職,至于僨敗,固不敢更生規免之意,而抑臣於此修史一事,有不敢不爲明王一言者,惟聖神垂察焉。嗚呼,先王臨御大寶,自己亥至于甲寅,凡十有六年之事,其撰次著述,豈不重且大矣乎?膺是任者,誠宜惕厲其心,格勤其事,無怠無緩,早暮孜孜,然後方可獲完其事,而自始役以來,堂上都廳之仕進,旣無定時,亦無恒式,或早或晩,纔來旋去,只書進字於入啓單子中而已,無一着實之事,是以設局踰年,撰述無多,完畢之期,未知在於何時,事之寒心,莫此爲甚。然而堂上都廳,各有本職事務,以相拘碍,其不能專一於史事,亦其勢然。是故,凡天下之事,一則專,專則成,事不專一而能有其成者,臣未之嘗聞也。臣之愚意以爲,繼自今,宜別爲定式,凡堂上都廳所帶職務,如限實錄完畢間,一切鐫遞,而專以史事責之,使之卯而進酉而歸,其或晝短夜長之時,則亦令留宿於史局,以夜繼日,無或怠忽,而亦宜加出堂上一員,計年分授,以責其成,則大抵各員所授,不過三年有餘,庶可得完於明年春夏間矣。不然,悠悠泛泛,無所程督,而一任今日之爲,則古人所謂,頭白可期,汗靑無日者,正此之謂也。如使國家,方際太平之運,內外晏然無虞,則雖限以三四年,從容成就,亦無不可,而卽今天心未豫,變異數見,民氣愁怨,邦本扤捏,北有崩潰波及之憂,南深竊發叵測之慮,舊臣懷懟,同協難期,新進躁競,論議乖張,朝著無時可靖,國事無一可恃,如或史事未及成就,而倉卒之禍,發於一朝,則臣不敢知將何以爲之也。臣愚區區,竊不勝私慮過計,冒瀆至此,伏願聖明,勿以人廢言,下詢于摠裁大臣而處之,國事幸甚。臣不勝犬馬願忠之誠,謹昧死以聞。答曰,省疏具悉。己丑己亥實錄撰修,竝畢於三年之內,而未有如今日之遲延遷就頭緖者也。予恒切憂悶,未嘗頃刻而忘于懷,今觀卿疏,正如予心,當令本廳稟處焉。
上在昌慶宮。停常參·經筵。
下直,加平郡守安後昌,濬源殿參奉安應望,竜媒萬戶洪錫九。
藥房都提調臣權大運,副提調臣閔熙,左副〈承旨〉臣李堂揆啓曰,伏未審夜來,聖體若何,而頭疼感冒之候,加減如何,其能取汗而得以差愈乎?外感之候,無論輕重,必須趁卽發散,然後可無彌留之患,如其未及和解,則湯劑雖甚苦口,許令臣等與諸醫,入診議藥宜當,區區憂慮之至,敢來問安,竝此仰稟。答曰,感冒之候,時未和解,當自內招醫議藥焉。
藥房再啓曰,伏承問安之批,以感冒之候,時未和解爲敎,不勝憂慮之至。玉候欠安,將爲進藥,則臣等,不可不入侍診察,議定當進之劑,自內招醫問藥,其在事體,極爲未安,卽令臣等與諸醫,共爲入診,詳知症候後,議藥宜當,敢此仰稟。答曰,依啓。
李觀徵啓曰,小臣方物封裹進去,下直。傳曰,知道。
丁昌燾啓曰,備邊司郞廳來言,今日賓廳坐起日次,而方物封裹相値,不得開坐云矣,敢啓。傳曰,知道。
藥房三啓曰,臣等退與昌城君佖,兵曹判書金錫胄,副司果李國憲,及諸醫商議,則當晝熱升之候,似是春間症候更發之漸,而卽今秋氣已凉,朝晝異候,不無自外感傷之患。先以柴胡雙解散,加苽蔞仁一錢,黃連酒炒·川芎·生知母各七分,連進三貼,以觀熱候升降之如何,更議他藥宜當云,此藥三貼,爲先劑入,何如?答曰,依啓。
以右議政十度呈辭。傳曰,安心調理。
兵曹口傳政事,李國憲爲副司果。
今日入診時,前縣令李國憲,付軍職事,定奪。
以齊陵丁字閣衝火賊人張得善等,令該曹,按律處置事啓目公事,傳于李堂揆曰,今秋捕捉賊人等,俱是極罪,與閑罪有異,不可以該曹泛然處之,明日三省推鞫。
李堂揆啓曰,齊陵丁字閣衝火賊人張得善等,明日三省推鞫事,命下矣。兩司進參事,城上所牌招,言送之意,敢啓。傳曰,知道。
李德周,以祔廟都監郞廳,以都提調意啓曰,二房郞廳,纔以成均館典籍南弼星,差下矣。弼星,昨日政,移拜監察,不可仍察都監之任,南弼星改差,其代,以成均直講元梲差下,使之察任,何如?傳曰,允。
李堂揆啓曰,齊陵丁字閣衝火賊人張善得等,明日三省推鞫事,命下矣。委官,何大臣進去乎?敢稟。傳曰,領相進去。
傳曰,今觀捕盜廳啓目,賊人張得善招辭中曰,其日夜二更量,以火藥,丁字閣外面衝火云。凡各陵丁字閣相去至近之處,皆有守僕守直之房舍,各守直於其處,則瓦礫飄落,賊徒紛挐之際,必無不知之理,守僕輩,欲免闕直之罪,修飾納招,已極無狀,而身爲典守之人,不知出火之根因,尤極痛駭,一體推鞫。
李德周,以禮曹言啓曰,本曹郞廳八員內,新除授正郞鄭曙,在外未上來,佐郞朴紳,祔廟都監郞廳,佐郞朴鎭圭,兼春秋豫備啓下,竝除本仕。新除授佐郞李墪,遭服制,時未肅拜,只有正郞姜象先·鄭民獻,而姜象先,則將以初六日崇陵陵上莎草修改事,當爲進去,鄭民獻,亦以曹司仕進上直,他無推移行公之員,鄭曙上來遲速,難可豫料,當此多事之時,不可等待,姑爲改差,其代,令該曹,後政差出,使之差任,何如?傳曰,依啓。
李德周,以孝敬殿參奉,以入番宗室意啓曰,殿三年內各樣祭物用餘藿茸七十四斤,多士麻四十斤,昆布二十斤,粉藿六十斤,早藿四十三斤,絲藿十七斤八兩,石茸十五斤,細毛十斤,加士里八斤,黃角五斤,生薑三十斤,海衣二十五貼,蔈古五斤十三兩,淸蜜二十二斗,白淸一斗,榛子三十斗,栢子二十七斗,胡桃二十四斗五升,黃粟九斗,雀舌三斗,沈醬六瓮等物,依敬思殿例,還下該曹之意,敢啓。傳曰,知道。
李堂揆啓曰,卽者禁府郞廳來言,領議政許積,身病方重,不得運步,明日三省推鞫,不能進去,今方陳箚,而此意言于政院,以爲微稟之地云,何以爲之?敢稟。傳曰,鄭判府事進去。
傳曰,歸厚署棺板一部,送于內需司事,言于該曹。
李堂揆,以義禁府言啓曰,齊陵丁字閣衝火賊人張得善·李仁立·戊申,卽爲拿囚意,敢啓。傳曰,知道。
司諫權愈,獻納金海一,正言吳始大啓曰,請還收金壽恒放釋之命事,還收洪得禹·趙相愚·安相億等放釋之命事。啓辭同前。
行大司憲金徽,掌令朴純,持平吳始萬啓曰,請還收金壽恒放釋之命事。啓辭同前。穩城,乃北路關防重地,非如尋常郡縣之比,從前必以有風力可彈壓者交差,其意不偶然也。新除授府使李守恒,爲人庸闒,素無名稱,曾以捕賊,得陞堂上,累經邑宰,未有善狀,及今承乏差除,物情駭然,鎭壓邊州,撫馭軍民之責,決非其所堪,請穩城府使李守恒遞差。新除授嘉山郡守李彙晉,本以闒庸,無一可稱,趨附權要,猥忝臺侍,人之嗤點,固已久矣。頃授嶺郡,重被臺彈,況今年老病痼,朽敗已極,西關孔道,責應甚繁,決不可委諸如此之人,請嘉山郡守李彙晉遞差。答曰,不允。
答院曰,不允。
巳時,藥房入診時入侍。都提調權大運,提調閔熙,左副承旨李堂揆,假注書李泰龜,記注官李日三,記事官李漢命,醫官金有鉉·金萬直·李弘章·柳星和。權大運進曰,昨伏聞感冒之候,未得和解,欲與諸醫診察而後,爲議藥之地,請入侍矣。未知卽今病候,與昨何如?上曰,自再昨,有感冒之候,而當晝則有熱升之患,至午後始降,而熱降則平常,似與春間所患,同其症矣。權大運曰,然則春間熱上之訂,或不無更發之漸,而卽今症情,則又挾外感矣。只與此入侍之醫,不可以議定當進之劑,診察而後退去,更招兵曹判書金錫胄,及在外諸醫,以爲入診議藥之地,宜當。上曰,以是前症更發之漸也,卽使入侍諸醫診脈而出去後,招致金錫胄等諸人,議藥以入,可也。權大運曰,李國憲,時無職名,使之付軍職,冠帶常仕,而昌城君佖,亦爲招來,竝爲同參議藥之地,何如?上曰,依爲之。上曰,自昨日,喉間有痰滯之症矣。權大運曰,此亦近來所患乎?上曰,自有感冒之候,始有此症矣。權大運曰,前日入侍時,有日氣凉冷之時,則不無感冒之候爲敎矣,未知其時,已有此症而然耶?上曰,然。權大運曰,近來水刺之進,與常時無異乎?上曰,水刺則別無減少之事矣。權大運曰,早朝凉冷,則有寒縮之候耶?上曰,不然。權大運曰,當午熱上之時,則有汗氣否?上曰,身熱面赤而已,別無汗出之事矣。權大運曰,醫官,旣爲入來,使之診察宜矣。金有鉉曰,脈候則左寸脈,無頻數之患,似非外感專主之疾矣。金萬直曰,脈候,無沈伏之患,決非外感所傷,有鉉所謂左寸不數云者,誠是矣。李弘章曰,以左右寸關脈看之,則必是大升熱上之致,似與春間所患之症同之,而斷非外感之候矣。柳星和曰,肺經火,似是主症,而外感則非矣。上曰,昨夜有衂血之證矣。萬直曰,熱上時則手足掌心煩熱乎?上曰,不然矣。再昨,有泄瀉之患,而其數至於五度,而昨日則只一度矣。萬直曰,前日進御地黃丸,已盡乎?上曰,時未盡矣。權大運曰,昨日復常膳之請,旣蒙慈聖之聽從,臣等,不任喜幸,而第雖聽從,不過一兩日之間矣。慈聖違豫之候,差復未久,今若行素,則添傷甚可慮,自上必須從傍力勸,以爲臨時行素之地,何如?上曰,當從傍力陳矣。權大運曰,自上若行素,而獨於慈聖,勸進常膳,則似難允從,且上候,時在未寧之中,必須商量而臨時行素,俾無日後之悔,何如?今日,卽方物封裹也,臣退出議藥而後,可以出去封裹,而前例有物膳看品之事,今日則日勢已晩,上候亦在未寧中,看品一事,勿爲之何如?上曰,看品,似非終日所爲之事,而病患不至大段,爲之似無妨矣。權大運曰,侍臣出去而後,方可始事,而非但日勢已晩,往來看品之際,恐難畢爲,此是可慮,而前者亦有不爲看品之時,今亦停止無妨矣。李堂揆曰,日勢已晩,合有變通之道,而雖以事大之義言之,今日亦豈無間於昔時也。上曰,然則不須看品,而自外爲之,可也。
領議政許積箚曰,伏以臣,觸傷之處,日夜刺痛,以針以藥,俱不見效,貼身床席,作一僵屍者,今已二十有六日矣。帶職養病,非不知其未安,而一向乞免,亦有所不敢,徊徨悶蹙,悚惕方深。不意玆者,遽承參鞫之命,臣狼狽益深,罔知置身之所。臣之病勢,苟有一分起動之望,則臣何敢憚一日之勞,而生避免之計哉?卽今肉骨之間,不能相接,血滿其中,將不免成濃,跬步之間,亦難自致,終不得進參,臣罪萬死。伏乞聖明,將臣職名,亟賜遞改,仍治臣逋慢之罪,以便公私,不勝萬幸,取進止。答曰,省箚具悉卿懇。因一時偶然之跌足墜傷,累日彌留,尙今不瘳,予深慮念。左揆亦以內局提調,不可進參,故旣令原任大臣進去,卿其安心勿辭,益加靜攝焉。
禮曹參議李沃疏曰,伏以臣,痼疾在身,居常孱憊,加以毒夏中暍,別症交劇,閱月委蟄,悄無人事,同朝之所共知者也。控辭請急,實出於萬不獲已,而天鑑孔昭,無微不燭,垂憐私悃,許遞騎曹,幸期數月居閑,任意調將,延至秋高,復尋生路,則何莫非天地生成之德,曲庇而全安之也?臣方銘腑懷感,隕首思報。不意朝遞騎省,夕移南宮,驚感交竝,措躬無地,豈聖明以臣病單,爲乞免之矯辭耶?抑謂臣年齒方壯,亦可力疾而供仕耶,方幸微忱,有所上格,一日之內,誤恩反下,臣之狼狽蹙踖,轅駒藩羊,未足喩也。臣雖無狀,夙稽古訓,粗聞君臣之義,非不欲奔走就列,恪勤奉公,而至於疾病之難免,筋力之莫逮,古人亦無可奈何,臣何敢虛飾病狀,自圖便安,陷欺天之誅哉?況且日月云邁,國祥迫近,聖上之孝思彌篤,園廟有災,匠作方殷,本職實有所管,此豈臣子言病之辰,而臣之病勢,萬無自力之望,種種醜穢之症,沈痼之狀,有不敢畢瀆於宸聽者。伏乞聖慈,特加哀憐,亟遞臣本職,兼治前後瀆擾不事職事之罪,以爲人臣逋慢者之戒,公法私分,不勝幸甚。臣無任瞻天祈懇之至,謹昧死以聞。答曰,省疏具悉。身帶重建堂上之任,不可曠任,爾其勿辭察職。
上在昌慶宮。停常參·經筵。
觀象監,今月初四日夜一更,流星出危星上,入璧星下,狀如鉢,尾長三四尺許,色赤,啓。
下直,高山里僉使林弘儒,所斤僉使池德麟,碧團僉使金震聲,廣梁僉使洪湛,城津僉使金世鳴,知世浦萬戶趙完璣。
備忘記,下弓矢,廣梁僉使洪湛,高山里僉使林弘儒,城津僉使金世鳴,碧團僉使金震聲等,給送。半行缺
藥房都提調許積,提調閔熙,副提調丁昌燾啓曰,伏未審夜來,聖體若何,熱上之候,更無加減乎?昨日劑入柴胡雙解湯,旣已進御否乎?臣等,不勝憂慮,敢來問安。答曰,知道。自辰至未,頗有熱升之氣,而又自昨夕,微有鼻塞咳嗽之候,柴胡雙解湯,空心旣已進服矣。
李德周啓曰,同知義禁李之翼,時無職名,今日三省推鞫時,不得進參云,卽爲口傳付軍職之意,分付兵曹,何如?傳曰,允。
李德周,以承文院官員,以都提調意啓曰,今此進賀兼謝恩使拜表吉日,初以七月二十六日擇定,文書正書之後,退定於今月初六日,所當改其日子,而許多文書,改書未易,塗擦亦似不精,發行後行路遲滯,別無所妨,故七月二十六日仍存不改。且副使鄭晳借銜,以左參贊啓下矣,今者冬至正使,以左參贊吳挺緯差下,兩行咨文,不可以一御疊書,鄭晳借銜,改以右參贊。且辨誣奏文中宣旨之旨字,雖用於國中,不宜用於奏文,改以敎字,乃敢譸張之敢字,似爲未穩,亦改以遽字,竝改付標以入之意,敢啓。傳曰,知道。
以咸鏡監司七月令薦新生鰱魚,限內不得封進事待罪狀啓,傳于李德周曰,勿待罪事,回諭。
李堂揆啓曰,以義禁府草記,得善等推鞫事,命下矣。推鞫處所,何處爲之乎?敢稟。傳曰,本府爲之。
李堂揆,以禁府郞廳,以委官意啓曰,臣承命,與本府堂上,兩司齊會,承旨亦下府,而第念罪人張得善等,非如綱常之比,係是犯逆。臣等,取考本府文書,卽曾在辛亥年,漣川縣有殿牌偸出之變,作變人愛立,自本道取服,啓聞本府,以依法例推鞫之意,啓請擧行矣。今此得善等所犯,比愛立無別,三省鞫問,事體不重,依法推鞫,何如?傳曰,依啓。
李德周,以弘文館言啓曰,本館上番現存之員,只有三員,而副校理金奐,呈辭受由,校理權瑍,以問事郞廳,鞫廳進去,副應敎李濡,聞其親病及身病俱重,呈辭今方到館,他無替直之員,以下番,姑陞入直,何如?傳曰,允。
李堂揆,以刑曹言啓曰,本曹,以詞訟之地,事務之煩劇,非他司之比,正郞李日三,以上番兼春秋,今日入直,該房之事,未免積滯之患,李日三兼春秋上番,今姑改差,專察本曹之任,何如?傳曰,允。
傳曰,推鞫姑罷。
李堂揆,以禁府郞廳,以諸大臣意啓曰,守僕輩張得善等,三省推鞫問時,一體推鞫事,命下矣。守僕軍人等之公然闕直,飾詐納招之狀,誠極痛駭,不可不從重處治,而第念闕直與飾詐之罪,本非三省鞫問之事,至於推鞫廳,與省鞫有異。今若與作變罪人,一體推鞫,則不但輕重無別,事體亦且不當,奉英彔等五人,令本府,各別重處,以懲其罪,似爲得體,臣等,旣有所懷,敢啓。傳曰,依爲之。
行大司憲金徽,持平吳始萬啓曰,請還收金壽恒放釋之命事,穩城府使李守恒遞差事,嘉山郡守李彙晉遞差事,竝上同。答曰,不允。末端兩件事。依啓。
司諫權愈,正言吳始大啓曰,請還收金壽恒放釋之命事,請還收洪得禹·趙相愚·安相億放釋之命事,竝上同。金壽恒,脅持君父,誣陷朝廷之罪,神人之所共憤,王法之所不貸,特放之命,出於輿情之外,還收之請,實是公共之論,而豐基郡守李善源,前大司諫鄭載嵩等,乃欲挺身立異,無所顧忌,張皇辭說,營救備至。善源則曰,定罪於疑似之間,載嵩則曰,志在無隱,豈有他意,又曰,從而罪之,非盛世事,又曰,請寢成命,決知其不可,其忘君死黨之習,已極痛駭,而載嵩,至擧其父朞服之議而曰,遵列聖已行之禮,以自附於浚吉輩,體而不正之論,其心,誠不可測也。昔明廟之喪恭懿殿服制,禮曹引其嫂叔無服之文,先正臣奇大升以爲,兄弟相繼,旣已繼體之重,持父子之服,則兄后之爲之也。亦如母之視子,遂定行三年之制,嫂叔尙然,況大王大妃之於孝廟,爲親母者乎?以此觀之,則其所謂列聖已行之禮者,抑何所考據也,當初借國制而爲言者,不過爲一時彌縫之計。今載嵩,宜隱而反證之,以爲異日奸人立幟之先唱,此而置之,則無息邪說而明國是,請前大司諫鄭載嵩削奪官爵,豐基郡守李善源罷職。答曰,不允。
大司成李夏鎭疏曰,伏以臣於供世之具,百無一焉,旣不能莊修淬礪,以應時需,又不能突梯滑稽,以趨俗好,介然自守,未有扳援,人固爲臣憂之,而惟臣固滯之性,終不能罔隨人,前後陞擢,匪榮伊懼,果速官謗,橫遭非議,臣於其時,略陳委折,以俟聖明之處分,而格於喉司,未克登徹。臣又自念,流丸所止,必在區臾,而緘口自度,亦合處謗之道,故不欲重傷事體,默默以至于今矣。惟是隆恩未報,不敢遽遂閉關之私計,進退惟谷,心跡難明,庸庸碌碌,不免苟祿容身之歸,臣實靦面周行,□□自解。不意今者,寵命優渥,又以臣爲成均館大司成,不知殿下何取於無所□白之一小臣,而曲垂恕察,乃至於是耶?臣感泣之餘,繼以疑惑不能自定也。顧臣猥以非才,入侍經幄,伏想殿下,亦嘗燭臣悃愊之無他矣。今反遭情外之咎尤,雖聖明不加以罪,臣寧仰恃天眷而□然而已乎?此臣之所以不敢冒進榮次者也。況新授之缺尤萬萬不似,苟非通儒碩士,莫能副多士之望,而菁莪樂育之化,殆不可幾矣。揆臣才分,決難承當,臣實自知,伏願殿下,念賢關之重體缺亟賜遞改,以安微分幸甚。臣無任屛營祈懇之至,謹昧死以聞。答曰,省疏具悉。爾其勿辭,從速察職。
右承旨權大載疏曰,伏以臣缺之人缺之證,自是宿患,夏月傷暑,因此增劇,缺痰,比來甚苦,適於此際,忝叨本職,感激恩命,强疾供仕,今已閱月,不敢言病矣。向於陪祭之後,添得傷寒,遍身寒熱,頭疼如剖,精神潰亂,不省人事,舁疾還家,委頓床褥,服藥調治,今至一日,而點汗不出,熱氣逾盛,痰火上升之證,乘時兼㞃,胸膈痞塞,痰喘極重,眩暈又作,有時昏絶。以此病勢,決無供職之期,出納重地,不可久曠,伏乞聖慈,曲賜矜憐,亟遞臣職,以尋生路,千萬幸甚。臣無任祈懇之至,謹昧死以聞。踏啓字。
上在昌慶宮。停常參·經筵。
下直,赤梁萬戶韓弼周。
今八月初五日,自巳時至未時,日暈。
李德周啓曰,吏曹郞廳來言,承旨有闕,政事,取稟。傳曰,明明日爲之。
傳曰,承旨有闕,政事明明日爲之事,旣已下敎,而承旨二員有闕,必有苟簡之事,今明日,連爲有故,不可開政,在京無故人,卽爲口傳差出。
崔文湜,以都摠府言啓曰,今日入直軍士,中日習射,請出標信。傳曰,知道。
右議政許穆十一度呈辭。傳曰,安心調理。
李觀徵啓曰,注書申㶅,重患臀腫,累日不得行公,限差病間,假注書姑爲差出,使之察任,何如?傳曰,允。
以柳珪爲假注書。
李堂揆,以弘文館言啓曰,本館上番,無故行公之員絶少,姑入直,已至兩日,事甚苟簡,上下番闕員,勿論吏部郞官及外任,待開政差出,竝卽牌招,以爲推移入直之地,何如?傳曰,允。
丁昌燾,以吏曹言啓曰,今八月初七日,行文宣王釋奠祭,執事,例以文官塡差,而文官不足,不得已蔭官中通融塡差之意,敢啓。傳曰,知道。
吏曹口傳政事,以崔文湜·吳挺昌爲承旨。
以武藝別監崔斗永除下,其代差出手本,傳于李德周曰,只見崔斗永囚禁單子而已,今此手本中,有刑推放送之語,斗永刑推啓目,覓入。
李觀徵啓曰,近日廳中位不齊,苟簡莫甚,新差承旨,竝牌招察任,何如?傳曰,允。
以幼學李九碩上疏,傳于李堂揆曰,留中不下。
李德周,以鞫廳言啓曰,得善·李仁立等丁字閣衝火節次,旣已承服,結案取招後,照律處斷,而戊申則以捕盜廳納招觀之,其父得善,與仁立作變設計之時,似爲與知,而及至鞫廳之問,變辭還諱,情狀極爲痛駭,請刑推得情。傳曰,依啓。戊申,各別嚴刑得情。
李德周,以鞫廳言啓曰,罪人張戊申,旣已承服,結案取招後,照律處斷,何如?傳曰,依啓。
藥房都提調臣權大運,提調臣閔熙右副承旨臣丁昌燾啓曰,秋氣漸凉,伏未審夜來,聖體,若何?熱上頭疼之候,鼻塞咳嗽之症,比昨加減如何,前入湯劑,其果連進乎?一時感傷,和解不難,而熱候升降,必須連進藥餌,快收其效宜當,臣等,不勝區區憂慮之至,敢來問安。答曰,知道。頭疼之症,今已差愈,咳嗽鼻塞等症,夜來取汗後,與昨稍減矣,勿爲問安。
崔文湜,以都摠府言啓曰,今日入直軍士,中日習射事,標信命下矣,罪人行刑,不得爲之之意,敢啓。傳曰,知道。
李德周,以刑曹言啓曰,武藝別監崔斗永除下,其代差出手本,傳曰,只見崔斗永囚禁單子而已,今此手本中,有刑推放送之請,斗永刑推啓目覓入事,傳敎矣。因私婢愛還呈狀及本洞手本,武藝別監崔斗永,亂打愛還子貴賢,至於拔劒刺傷云。令醫律官,依例看審,則傷處狼藉,右脚膝上內邊,果爲刃傷,辜限間囚禁,終以拔劒之罪,考律定罪次,遲晩取招,則拒逆不着,故依法刑推放送,此是自本曹因呈狀及手本,推閱處置而已,元無啓目入啓之事矣,敢啓。傳曰,掖庭下人,則所當入啓處置,而自本曹直爲刑推,事甚未妥矣。
吳挺昌,以兵曹言啓曰,來初七日文廟釋奠祭軍,及初八日社稷大祭軍,與初九日順懷宮仲朔祭軍,竝二百四十八名矣。各處派定軍,已盡抽出,定送於諸處,役軍之外,更加除出,僅得一百五十名,別單書入,依此出用事,捧承傳施行。其餘不足九十八名內,牽猪軍十八名,依前例,自本署推移進排,八十名,以京下騎步兵調用之意,敢啓。傳曰,知道。
吳挺昌,以義禁府言啓曰,齊陵丁字閣衝火罪人張得善·李仁立·張戊申等,旣已承服正刑,依律文緣坐,妻子爲奴,籍沒家産,破家瀦澤,罷其守令,降其邑號等事,令各該司,捧承傳擧行,何如?傳曰,允。
司諫權愈啓曰,臣伏見知事洪宇遠疏,不勝悚懼之至。臣忝爲實錄廳都廳,誠不能勤於奉職,纔進而旋退者,亦累矣。疏中所謂只書進字等入啓單子者,何說以自解,其怠慢之失已著,雖被譴罰,實所甘心,而昨者,以次官,進參於鞫廳,日暮乃罷,故今始來避,所失尤大,請命遞斥臣職。答曰,勿辭。
李德周啓曰,司諫權愈,再啓煩瀆,退待物論矣。傳曰,知道。
行大司憲金徽,掌令朴純,持平吳始萬啓曰,請還收金壽恒放釋之命事。上同答曰,不允。
獻納金海一啓曰,引嫌而退,不得專察,或緣事勢,泛論之言,何必爲嫌,請司諫權愈出仕。答曰,依啓。
院前啓,金壽恒事,洪得禹·趙相愚·安相億事,鄭載嵩·李善源事,日暮姑停。
右參贊閔點疏曰,伏以臣,以駑劣承乏文衡,適當撰修,力竭擔重,雖竭心慮,事不易就,憂悶恒切,夙夜靡懈。昨伏見知春秋館事洪宇遠之疏,辭意甚竣,督責且急,臣尤不勝悚然之至。臣雖無狀,亦知修先朝史之莫大莫重之事,豈敢悠泛怠惰,自就重戮哉?臣自三月十九日,始仕于實錄廳,除非大段公私冗故,未嘗不進,旣進而不事其事,亦人情之外也。只緣始役未久,正値極熱,臣本病暍,畏暑特甚,當晝書板,流汗飜漿,終日握管,勢所不能,或時强之,眩暈輒作。臣故自量筋力之所堪,或早往過午而罷,或晩赴乘暮而歸,同事郞僚,誰不知之?然此則擧其來往之大略也。抑臣本意,務精而不專務速,欲詳而不欲太疏,見解參差,何可强同,古人所謂自卯至酉之仕,必指酬應事務而言,至於文字之役,豈容如是之卒卒無少暇也?宋朝司馬光,決非怠棄職事者,而資治一部,成於十五年之後,前代得失,固非本朝之比,而昔賢之用意如彼焉,則臣於先王實錄之編摩也,何敢隨意信筆,惟速完之是務乎?臣資性魯莽,文思鈍滯,眩知去取,短於裁創,兼以左史記言,多涉草率,或參考政院日記,或取觀該曹文簿,遲滯由此,功程頗減,臣常以爲憫,而亦無可奈何者也。己丑實錄,始役於本年,畢功於癸巳,故臣以辛卯登第之人,亦參謄錄郞廳,供仕殆一年,而未嘗聞貴在速完之論也。惟獨己亥實錄,得成於三年內,而搢紳之間,往往論其疏略太甚,不成史樣,信乎疾行無善跡也。臣曾以此意,言及于摠裁大臣者,非一二,實非到今自飾之言,亦無與人相較之意,而只胸中所蓄,又何敢不盡於君父之前乎?且堂上一人加出之意,洪宇遠,頃於史局,亦嘗發言,臣答以古無此例,何可創開云矣,今乃又及於疏中,自古主文之臣,專管史事,而他堂上二員,乃左右之例也,未聞加出堂上,有若塞員之爲也。雖然,使臣若能勤於職次,敏於刪削,則旣速且精,遲滯何憂,而今旣不然,厥咎誰任,不能者止,漫仕尙爾,而況修史重任乎?伏乞聖明,缺察臣危悃,亟遞臣所帶文衡之任,仍治臣不職之罪,以勵臣工,以重史事。臣無任惶悚隕越之至,謹昧死以聞。答曰,省疏具悉。卿其勿辭察職。
上在昌慶宮。停常參·經筵。
下直,機長縣監尹徵,保寧縣監柳俰,㐚足萬戶文益昌。
崔文湜,以軍器寺官員,以都提調意啓曰,因禮曹判書睦來善所啓,有貢物各衙門官員,考閱前後文書,物種元數,用畜無面,未納幾何,會錄與否,重記有無,精査明覈,逐物分數,各缺簿別單書啓事,命下矣。本寺則與他司不同,軍器自有貢物中元定物種,一一看品收捧,如有剩餘之物力,則料理別造器械,故無加減盈縮之事矣,敢啓。傳曰,知道。
吳挺昌,以工曹言啓曰,因禮曹判書睦來善所啓,有貢物衙門會錄物種元數內,盈縮數未會減有無詳査,別單書啓事,命下矣。本曹規例,與他司不同,如全每漆黃毛各樣皮物,皆令貢物主人·匠人等逢授,如有國役,則計數用下者,皮物則官庫久置,慮有蠧損之患,漆則易於乾縮故也。計數用下,別無盈縮無面未會減之事矣,敢啓。傳曰,知道。
答大司諫柳命天疏曰,省疏具悉。爾其勿辭察職。
以備忘記,傳于崔文湜曰,今下弓矢,㐚足萬戶文益昌處,給送。
崔文湜,以兵曹言啓曰,參判鄭晳,今日奉使赴燕,參知李宇鼎,以社稷大祭薦俎官,明當受香,臣錫胄,史局事緊,不得入番,參議未差之代,卽爲口傳差出,牌招肅拜,以爲替直之地,何如?傳曰,依啓。
吏曹口傳政事,以徐文尙爲兵曹參議。
掌令朴純,持平睦林儒·吳始萬啓曰,金壽恒放釋還收之請,實是輿情之所公共,而言未格天,尙靳允兪,臣等,不勝悶鬱焉。壽恒,以賓廳議禮之臣,蒙兩朝寬假之恩,譴罰不加,爵位如故,而不思報答之道,益懷怨懟之心,傍伺間隙,投進一箚,造意陰巧,遣辭邪毒,其誣捏廷臣,構禍逞憾之計,吁亦慘矣。至以不忍聞不忍言之說,肆然加之於君父之身,而略無顧忌,此其意,不過離間骨肉,疑亂人心,欲以釀國家之亂,爲罪魁報復之地,自古奸邪之爲私黨,而負君上誣朝廷而危社稷者,未有如壽恒之甚者也。論其情犯,合被重誅,止於編配,實從寬典,而曾未幾何,遽下放釋之命,群下之情,不得不駭惑於聖明之處分矣。臣等,伏見聖批,仰惟淵衷,壽恒罔赦之罪,非不洞燭,而特以無前大慶,混施寬典,則大有所不然者。夫赦者,小人之幸,故古之人,有以愼無赦三字,戒其君爲國之道,固宜無赦,而縱或有赦,亦豈有不問罪之輕重,而一倂全釋之理哉?且以赦令言之,魘蠱竊盜,尙猶勿揀,矧爾誣陷君父,危亂人國,是何等大罪,而遽置之肆赦之中乎?其爲壞先王三尺之法,而小人覬倖之心者,莫此爲甚,請還收金壽恒放釋之命。答曰,不允。
司諫權愈,獻納金海一啓曰,人臣,懷怨懟而犯君上者,揆以三尺,其罪罔赦,而因全羅監司放未放啓本,有金壽恒放釋之命,臣等,相顧錯愕,不勝駭惑之至。壽恒,當賓廳議禮之日,其黨附之意,初無異同,而先朝區別,尙置諸大臣之列,則爲壽恒者,所當思滌曩愆,圖報新化,而不念忠報之義,反懷憤恨之心,聖上卽祚以來,大小章奏,隻字片言,無非怨毒之事,其終一箚,乃以危險無根之說,公肆譸張,誣聖朝以不測之名,陷當世於不韙之地。蓋其情狀,只欲脅君父護私黨,而不知自抵於不道之誅,此臣民之所共憝,王法之所不容,薄施竄逐之律,亦不足以悛其私念,而曾未幾何,遽命放還,何聖上懲惡之典,若是其不嚴耶?噫,壽恒之箚,專出於離間骨肉,欲禍人國,則此不但爲殿下之罪人,實是慈聖之罪人也。因慈聖平復之慶,而反赦其罪,不亦有乖於孝理之道哉。且念聖明,執德不固,惡惡無終,何面目復謁兩朝之敎,在昨日,而恩旨旋下,有若宥閒罪者然,其必有窺殿下之淺深,而將無所不用其計者矣,甚非國家之福也。請還收金壽恒放釋之命。洪得禹等放釋之命,遽出於輿情之所未到,臣等,不勝相顧驚愕之至。得禹等,假托伸師,引類投疏,而孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,其蔑國是犯邦憲,固已極矣。其他詬辱朝廷,醜詆當世,不一而足,當初缺實出於不與同中國之意也。此輩罪名至重,旣非眚災之比,編配亦且未久,而特施賜宥之典於該府讞議之外,懲惡不但不嚴,聽聞莫不駭惑,請還收洪得禹·趙相愚·安相億放釋之命。金壽恒,脅持君父,誣陷朝廷之罪,神人之所共憤,王法之所不貸,特放之命,出於輿情之外,還收之請,實是公共之論,而豐基郡守李善源,前大司諫鄭載嵩等,乃敢挺身立異,無所顧忌,張皇辭說,營救備至。善源則曰,定罪於疑似之間,載嵩則曰,志在無隱,豈有他意,又曰,從而罪之,非盛世美事,又曰,請寢成命,決知其不可,其忘君死黨之習,已極痛駭,而載嵩,至擧其父朞服之議而曰,遵列聖已行之禮,以自附於浚吉輩體而不正之論,其心,誠不可測也。昔明廟之喪恭懿殿服制,禮曹,引嫂叔無服之文,先正臣奇大升,以爲兄弟相繼,旣以繼統之重,持父子之服,則兄后之爲之也。亦如母之視子,遂定行三年之制,嫂叔尙然,況大王大妃之於孝廟,爲親母子者乎?以此觀之,則其所謂列聖已行之禮者,抑何等考據也,當初借國制而爲言者,不過爲一時彌縫之計。今載嵩,宜隱而反證之,以爲異日奸人立幟之先唱,此而置之,則無以息邪說而明國是,請前大司諫鄭載嵩削奪官爵,豐基郡守李善源罷職。答曰,不允。
大司諫柳命天疏曰,伏以臣,下質凡材,百無一能,而濫蒙洪造,頂踵皆恩,拔諸侍讀之列,擢置喉司之任,語其決科,則堇閱五年,論其資級,則遽躥三階,此誠近古稀闊之典也。惟當感激殊私,强策蹇鈍,奔走供職,少酬涓埃,而適緣老母之病,六朔危谻,私情所迫,控辭至再,煩猥有咎,孤恩亦多,居常悸慄,靡地自容。不自意譴責不加,新除荐降,忝叨非分,官銜最華,臣誠驚惶震駴,不知所措。夫諫官之職彌縫袞闕,糾劾官邪,職責旣重,地分逈別,而一院之中,長官尤重,豈可以晩進庸調,驟起猝當乎?人器不稱,官方漸輕,玉杯貯矢,其將謂何,累日徊徨,百爾思量,而萬不近決難堪自知審矣。況臣老母沈痼之疾,進退無常,奄奄氣息,尙委床裯,積憂薰心,供仕無意,以此以彼,斷無冒出之理。伏乞聖慈,諒臣懇迫之悃,察臣惶蹙之情,亟收臣諫職之新命,以重名器,以安私分,千萬幸甚。批答見上
上在昌慶宮。停常參·經筵。
丁昌燾啓曰,視事,平復間頉稟矣。上候時未平復,祥日亦且不遠,視事仍爲頉稟之意,敢啓。傳曰,知道。
藥房都提調權大運,副提調崔文湜啓曰,秋氣太早,夜氣頗冷,伏未審,聖體,若何?感冒之候,已盡和解,而熱上之症,其無加減乎?詳細下敎,以爲趁卽議藥之地,千萬幸甚。慈殿調攝之候,數日來,亦何如?養血淸和湯,當盡於今日,五貼加劑以入,宜當,臣等,不勝憂慮之至,敢來問安,竝此仰稟。答曰,知道。慈候,與前一樣,予則感冒之候,幾盡差愈,熱上之症,與前亦似減歇矣,湯劑,加劑以入。
大王大妃殿·王大妃殿·中殿,藥房問安。答曰,知道。
崔文湜,以都摠府言啓曰,都摠管吳挺緯,除標信,備邊司坐起進去之意,敢啓。傳曰,知道。
丁昌燾啓曰,左議政,兵曹判書金錫胄,來詣請對矣。傳曰,引見。
傳于崔文湜曰,武藝別監望,以砲·殺手中能技藝者,改望。
吳挺昌啓曰,今日入侍時,因臣玉堂官員卯時替直之請,自上,有昨日替直官特推之命,而臣退出,問于兵曹,則昨日玉堂,無替直之事,兵曹參議口傳差出,牌招肅拜之際,自致遲滯云。臣以昨日出直之故,未諳曲折,入侍之時,不得陳達,至使玉堂官員,有問備之擧,不勝惶恐,敢啓。傳曰,然則勿推。
藥房再啓曰,卽者入侍,仰瞻玉色,且承下敎,退與諸醫相議,則皆以爲,感冒雖已和解,尙有餘症,熱勢升降之候,亦未盡祛,宜用逍遙散,加地骨皮·生知母各七分,先進十貼,更觀症候,隨時加減,以爲多進責效之地宜當云。此藥五貼,爲先劑入之意,敢啓。傳曰,依啓。
司諫權愈,獻納金海一啓曰,臣等,以李善源·鄭載嵩等營捄,壽恒同一罪也。載嵩罪狀,雖添一段,分其輕重,一啓請罪,未爲不可,故相議論列矣。卽伏聞筵臣,以混作一啓爲非,大加侵斥,至有啓辭還出給之敎,且臣等,於啓辭中,引先正臣奇大升之說矣。今聞外議,以爲爽實云,載嵩之罪,只在於不辨其父與浚吉輩立意之同異,混稱以朞制,則一以惑亂國人之視聽,則奇大升之說一款,雖非關結之語,而臣等,徒信所聞見,不復廣考,致有物議。臣等,何敢自以爲是,以此以彼,決難晏然於臺席,請命遞斥臣等之職。答曰,勿辭。
崔文湜啓曰,司諫權愈,獻納金海一,再啓煩瀆,退待物論矣,敢啓。傳曰,知道。
午時,八月初七日,上御經筵廳。左議政權大運,兵曹判書金錫胄,右副承旨吳挺昌,假注書權珪,記注官朴守儉,記事官李漢命,入侍。
權大運曰,日氣易凉,氣候,何如?上曰,無事。又曰,慈殿氣候,一樣安寧乎?上曰,唯。又曰,前日,感冒之候,幾盡差愈乎?上曰,漸至差愈矣。又曰,熱升之候,比前何如?上曰,午間日熱,則恒有燻燻之氣矣。大運曰,前日劑入之藥,連續進御乎?上曰,進御矣。大運曰,小臣姑無稟定之事,而兵判,有定奪事,故請對矣。在外之時,與金錫胄相議,則以爲,熱升之候,雖比前向愈,而尙有往來升降之時,極爲悶迫。此症不至深痼之時,藥力庶可有效云,所進之藥,着實進御,宜當矣。上曰,當觀症勢爲之。金錫胄曰,凡服藥之道,耐其苦口,連進三四十貼,乃可收效,而自上不以爲大段,而置之尋常,此爲悶矣。旣今秋氣乍凉,乘此時服藥,則庶可有效矣。上曰,出去後,議藥入之。大運曰,當出去議藥,而金錫胄今方入侍,使之診脈,宜矣。上曰,依爲之。錫胄進前診脈。錫胄退伏曰,脈體有熱,則例爲洪數,而脈候漸有洪數之氣,而不至大段矣。金錫胄曰,陵幸之日,只隔十餘日,留都軍,今當分付,而標信則臨時當爲下送矣。又曰,慈殿平復,實是莫大之慶,故今番陳賀方物,復舊封進事,因傳敎,自禮曹,行會外方,以八月晦日定限封進。且議政府進賀時,亦應有封進之馬,而其時期限急迫,鞍具竝皆未備,不及封進矣。在前此馬,或有特命減除之時,蓋爲京外弊端而然也。此係進獻之事,自下雖不敢請減,而前事如此,故敢此仰稟,以俟睿裁。上曰,政府及八道進獻馬,竝皆減除。出擧行條大運曰,陳賀時進上馬,議政府當於其日進獻,而禮曹不爲豫先明白分付,故不得封進,今則已有減除之命,而該曹之事,則殊甚未安矣。上曰,禮曹官員推考。出擧行條大運曰,鞍具,工曹旣已造作,而今則有進上馬減除之命,鞍子,當送于司僕寺矣。錫胄曰,司僕寺所屬八道牧場點馬別監,限年下送,點視場馬,仍爲捉出可用之馬,且多檢飭之事,而近來連以朝家有故,且値凶歉,不得下送,故馬政虛疏,稅入減縮,今年農事,頗有登熟之望,不可不及時下送。京畿本寺官員,當爲下去,而其餘七道點馬別監,令該曹差出,趁八月晦間九月旬前,下送,何如?上曰,依爲之。出擧行條錫胄曰,樂安前郡守鄭世衡,海南前縣令李沆,本道水操時試射無分,有決杖之命,而此兩人,竝皆被拿上京,故該道水使,以自京治罪之意啓聞,而事在宥旨前,似當分揀,敢達。上曰,此事旣在法例,竝爲蕩滌勿論,可也。出擧行條吳挺昌曰,闕內入直官員,則卯時替直,而近來玉堂官員之替直,或趁閉門而入來,故省記未免差遲入啓,殊甚未安。政院當日督促,而玉堂,異於該司,不得任意催督,今後使之卯時替直,何如?大運曰,卯時替直事,政院,每每申飭,而如有推諉不卽入直之人,則政院知悉請推,似可矣。上曰,昨日省記,日暮後始爲入啓,必以此也。昨日玉堂官員推考,今後使之卯時替直,而如有推諉之人,則推考,可也。挺昌曰,臺諫啓辭之規,若論累人,而律名各異,則不得竝論於一啓辭者,例也。近來臺啓,鄭載嵩則削奪官爵,李善源則罷職,而合爲一啓,極爲非矣。大運曰,臺啓則果爲非例,而此非承旨定奪於榻前之事也。傳啓之時,承旨言其非例而出給,可矣。遂罷出。
上在昌慶宮。停常參·經筵。
下直,碧潼郡守任之翰,禮山縣監洪柱文,利城縣監方振英,彦陽縣監李聖雨。
崔文湜,以都摠府言啓曰,今日入直軍士,中日習射,請出標信。傳曰,知道。
以京畿監司祭酒尹鑴病重上去不得事狀啓,傳于李堂揆曰,卿其勿辭,調理上來事,回諭。
崔文湜,以軍資監官員,以都提調意啓曰,今七月二十日禮曹判書睦來善請對入侍時所啓,諸各司事缺無形,國事無以收拾,故頃日登對時,以諸各司缺物査覈事,仰達蒙允,分付已久,尙無一處査報之事,甚不着實,若以査覈後別單書啓之意,申明分付,則似爲着實擧行矣。上曰,依爲之。各司査覈事,分付之後,今至累月,尙無擧行,事甚可駭,一一詳査,別單書入之意,分付,可也事,命下矣。本監非如貢物各司之比,只從戶曹所定,收捧各邑米太,又從戶曹分付上下,而自戶曹一一會計,無貢物主人·未納色吏·無面之事矣,敢啓。傳曰,知道。
正言吳始大啓曰,凡臺閣論事,不以兩件事,滾爲一啓,例也。鄭載嵩·李善源等,費辭營捄,大意雖同,削奪·罷職,罪名相懸,右朞一款,尤不相涉,則其不可一啓混論也,明矣。未請臺體,不免爲做錯之歸,古事引喩,亦且爽實,物議之非,烏得免乎?難冒之嫌,同僚無異,而昨緣病谻,今始來避,所失尤大,請命遞斥臣職。答曰,勿辭。
李德周啓曰,正言吳始大,再啓煩瀆,退待物論矣,敢啓。傳曰,知道。
大司諫柳命天啓曰,司諫權愈,獻納金海一,正言吳始大,竝引嫌而退,駁正其罪,大意雖好,兩人一啓,似非前例,證引不審,且致物議,揆以臺體,俱難在職,請司諫權愈,獻納金海一,正言吳始大竝遞差。答曰,依啓。
執義禹昌績,掌令朴純,持平睦林儒·吳始萬啓曰,請還收金壽恒放釋之命。答曰,毋煩。啓辭與前啓同
吳挺昌啓曰,吏曹郞廳來言,臺諫及守令有闕,政事,何以爲之?敢稟。傳曰,明日爲之。
上在昌慶宮。停常參·經筵。
夜二更,月暈廻木星。
下直,結城縣監權萬濟,舒川萬戶申汝逷。
有政。
吏批,兼判書閔熙進,參判未差,參議吳始復陳疏,左副承旨丁昌燾進。
兵批,判書金錫胄進,參判鄭晳赴京,參議徐文尙式暇,參知李宇鼎進,右承旨崔文湜進。
吏批啓曰,本曹參判,今當差出,外任竝擬,何如?傳曰,允。
兵批啓曰,忠淸兵使,今當差出矣,守令中,曾經閫帥人竝擬,何如?傳曰,允。
李觀徵啓曰,假注書李泰龜,素患吐血之症,自數日苦,不得行公,多事之時,不可等待其差復,姑爲改差,他假注書差出,使之察任,何如?傳曰,知道。
以朴慶後爲假注書。
吏批啓曰,崇陵參奉,祥日後,當爲入來復命,其代,依例差出,何如?傳曰,允。
以吏曹參判望單子,傳曰,加望。
以呂聖齊爲吏曹參判,朴純爲司諫,權愈爲司僕正,姜碩賓爲副校理,柳命堅爲修撰,李袤爲禮曹參判,慶㝡爲右尹,兪夏謙爲正言,權愈爲舍人,金世龜爲穩城府使,尹淑爲嘉山郡守,鄭時卿爲江西縣令,趙益剛爲禮曹正郞,朴文道爲監察,姜碩賓爲獻納,李燦漢爲掌令,朴鎭圭爲兵曹佐郞,閔昌基·姜碩臣爲崇陵參奉,李文規爲慶基殿參奉,柳以升爲豐德府使,缺付典籍,權瑎爲應敎,李國憲爲工曹佐郞,張禛爲宗廟令,申晸爲兵曹參判,韓紀百爲鏡城敎養官。
吏批啓曰,罪人張得善·張戊申·李仁立等,旣已正刑,依法例罷其守令,降其邑號事,啓下矣。卽接義禁府移文,則張得善·張戊申,則時居長湍府,李仁立則時居豐德府。長湍府使李枝遠,豐德府使李槾,竝罷職,而豐德則陵寢所在之地,不可降號,長湍府,當降爲縣,而本府時兼防禦使,似當有酌量變通之擧,令廟堂稟處,何如?傳曰,依啓。
兵批啓曰,五衛將崔逸,時在忠淸道大興地,有身病,不得上來,內禁衛將沈若浚,時在前任高嶺任所,未及交代,擧動前亦難上來,竝令姑改差,何如?傳曰,允。
又啓曰,卽伏見備局啓辭,宣沙浦,將爲移鎭,又兼鐵山監牧之任,事勢與前有異,不可不擇送,新除授僉使崔俊明,雖有曉解軍務之稱,新設之鎭,恐不能彈壓,改差,何如?傳曰,允。
以元振洙爲尙州營將,李以當爲武兼,申鍒爲加里浦僉使,成遇夏爲濟物萬戶,南龍翼爲知事,李秞·權曦爲五衛將,呂聖齊單付同知,李孝孟·金璭爲訓鍊習讀,李萬徹爲武兼,權說爲五衛將,黃澂爲訓鍊院正,吳斗寅爲副摠管,鄭樸·權大載·李守恒·權愈爲副護軍,閔蓍重·李之翼·金海一·金奐·柳命堅爲副司直,吳始大·黃澂·韓時翊爲副司果,睦林奇爲內禁將,金益勳爲忠淸兵使,文尙彪爲訓鍊僉正,申鍵爲宣沙浦僉使,朴新胄·元振洙爲副護軍。點馬別監,忠淸道河重圖,黃海道朴進益,慶尙道魚壽一,平安道李東泌,咸鏡道洪萬濟。李秞爲曹司衛將,睦林奇爲副護軍。
崔文湜啓曰,新除授內禁衛將睦林奇,方在罷散中,時無敍用之命,何以爲之?敢稟。傳曰,敍用。
崔文湜,以兵曹言啓曰,缺司憲府所由缺武進稱名人,差備門外擊錚,極爲駭愕,令攸司,囚禁治罪,而此漢留待缺有此擊錚之擧,非守門將不能禁斷雜人之致,守門將則勿推,何如?傳曰,允。
執義禹昌績,持平睦林儒·吳始萬啓曰,金壽恒放釋還收之請,實是輿情之所公共,而言未格天,尙靳允兪,臣等不勝悶鬱焉。壽恒,以賓廳議禮之臣,蒙兩朝寬假之恩,譴罰不加,爵位如故,而不思報答之道,益懷怨懟之心,傍伺間隙,投進一箚,造意陰巧,遣辭邪毒,其誣捏廷臣,構禍逞憾之計,吁亦慘矣。至以不忍聞不忍言之說,肆然加之於君父之身,而略無所顧忌,此其意,不過離間骨肉,疑亂人心,欲以釀國家之亂,而爲罪魁報復之地,自古奸邪之爲私黨而負君上,誣朝廷而危社稷者,未有如壽恒之甚也。論其情犯,合被重誅,止於編配,實從輕律,而曾未幾何,遽下放釋之命,群下之情,不得不駭惑於聖明之處分矣。臣等伏見聖批,仰惟淵衷,壽恒罔赦之罪,非不洞燭,而特以無前大慶,混施寬典,此則大有所不然者。夫赦者,小人之幸,故古之人,有以愼毋赦三字,戒其君,爲國之道,固宜無赦,而縱或有赦,亦豈有不問罪之輕重,而一倂全釋之理哉?且以赦令言之,魘蠱竊盜,尙猶勿揀,矧爾誣陷君父,危亂人國,是何等大何,而遽置之肆赦之中乎?其爲壞先王三尺之法,而啓小人覬倖之心者,莫此爲甚,請還收金壽恒放釋之命。答曰,不允。
吏曹參議吳始復疏記,伏以臣之忝居本任,決知其無似,而從前血懇,竟歸例讓,黽勉供仕者,今已四箇月矣。尋常惶愧,若隕淵谷,不料過福之災,致有難醫之疾已久,日漸危谻,銓衡重地,決不可一任癏曠,乞賜遞免,以延殘喘。仍竊伏念筆法巧拙,有缺生熟,非人所强,玉冊書寫之任,豈臣拙筆所堪當者哉?卽今病情,決無速就痊安之勢,握管摸寫,勢所難望,亦願聖明,亟令都監,卽爲改差,千萬幸甚。答曰,省疏具悉。爾之精於善寫,予之所知,爾其勿辭,調理察職。
上在昌慶宮。停常參·經筵。
辰時,日有左珥。自巳時至申時,日暈。
下直,聞慶縣監金南甲,高嶺僉使李光震,阿㐚地萬戶韓後式。
備忘記,今下弓矢,高嶺僉使李光震,阿㐚地萬戶韓後式處,給送。
吳挺昌,以弘文館言啓曰,本館上番應敎臣權瑎,以祔廟都監都廳,晝仕出去,而每每啓稟,亦涉煩瀆,此後除草記,直爲出去之意,敢啓。傳曰,知道。
又以兵曹言啓曰,當日良女朴召史稱名人,自丹鳳門入來,差備門外擊錚,極爲駭愕,令攸司,囚禁治罪,同門守門將李其龍,常時不能禁斷雜人,以致闌入,亦爲非矣,推考,何如?傳曰,允。
左議政權大運,禮曹判書睦來善,崇陵改莎草後,入來書啓,臣等,昨日進詣崇陵,當日辰時,修補陵上莎草,而秋草漸枯,前日奉審執頉之外,復有若干莖葉萎黃之處,根荄雖生,所見未安,亦爲略加修補矣,敢啓。傳曰,知道。
大司諫柳命天,獻納姜碩賓,正言權震翰啓曰,金壽恒放釋還收之請,已閱累日,而天意未回,兪音尙閟,臣等,竊不勝疑惑焉。金壽恒,以賓廳議禮之臣,得逭朝家討罪之典,爵位如故,而怨懟益深,乘憤進箚,造意叵測,營救罪魁,而不顧逼犯於先朝,造爲危言,而必欲離間我兩宮,一則曰,君臣父子之倫,不明而晦矣,一則曰,慈聖因此衋傷,而增其不豫,殿下當作何如懷耶?滿紙譸張,無非陰慘之說,巧幻之術,蓋其意,以此爲一大機關,誣聖明以不測之名,陷當世於不韙之地,脅持君父,疑亂乎人心,以爲日後釀禍之計,苟有一毫人臣之心者,豈忍勒加以此等語哉?至今想其疏語,不覺骨驚而心寒也。抑殿下或未記得壽恒當日之文字,而惡惡之念,有所稍懈耶?伊時何面目復謁兩朝之聖敎,如在昨日,而曾未幾何,恩宥遽下,此誠殿下執德不固,懲惡不嚴而然也。奸壬之徒,將窺殿下之淺深,而無所不用其計,是不大可懼哉。壽恒之罪關宗社,律應不道,雖十世不宥,可也,豈可以一時之霈典,有所輕釋也哉?輿情咸憤,公議轉激,若不准請,決不可止,請還收金壽恒放釋之命。洪得禹等放釋之命,遽出於輿情所不到,臣等,不勝相顧驚愕之至。得禹等,假托伸師,引類投疏,而以孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,其蔑國是犯邦憲,固已極矣。其他詬辱朝廷,醜詆當世,不一而足,當初投竄,實出不與同中國之義也。此輩罪名至重,編配未久,而特施赦宥之典於該府讞議之外,懲惡不嚴,聽聞駭惑,請還收洪得禹·趙相愚·安相億等放釋之命。金壽恒之罪,神人之所共憤,王法之所不貸,特放之命,出於輿情之外,還收之請,實是公共之論。前大司諫鄭載嵩,挺身立幟,營救備至,乃曰志在無隱,豈有他意?又曰,從而罪之,非盛世美事,又曰,請寢成命,決知其不可,有若以誣上不道之人,無所罪戾,而專出於應旨進言者然,寧負殿下而不欲負浚吉,其朋奸死黨之習,誠極痛駭。至於洪得禹事,載嵩元無可避之端,强引以爲嫌,乃曰,以服制之罪,施於浚吉,而臣父亦嘗獻朞服之議,語意肆然,略無忌諱,何其悖謬之甚哉?其父所引,雖出一時彌縫之計,旣以國制爲言,則其與體不正庶子之朞不同,而今載嵩,反爲朞服,則一一之說,隱然爲救護浚吉之地,而竊附壞亂之餘論,疑惑國人之視聽,其心所在,誠不可測也。若不明辨是非,痛懲其罪,則日後之所關不細,請前大司諫鄭載嵩削奪官爵。近來討罪不嚴,異論橫生,金壽恒,罪關宗社,王法難容,而如李善源輩,猶欲巧意營護,甘心死黨,良亦駭然。善源之避辭曰,定罪於疑似之間,夫語犯先朝,離間骨肉之語,不啻狼藉,其猶諉之以疑似,其護私黨而負朝廷,莫此爲甚,其罪不可不懲,請豐基郡守李善源,罷職不敍。答曰,不允。
執義禹昌績啓曰,金壽恒放釋還收之請,實是輿情之所公共,而言未格天,尙靳允兪,臣不勝悶鬱焉。壽恒,以賓廳議禮之臣,蒙兩朝寬假之恩,譴罰不加,爵位如故,而不思報答之意,益懷怨懟之心,傍伺間隙,投進一箚,造意陰巧,遣辭邪毒,誣捏廷臣,構禍逞憾之計,吁亦慘矣。至以不忍聞不忍言之說,肆然加之於君父之身,而略無所顧忌,此其意,不過離間骨肉,疑亂人心,欲以釀國家之亂,而爲罪魁報復之地,自古奸邪之爲私黨而負君上,誣朝廷而危社稷者,未有如壽恒之甚者也。論其情犯,合被重誅,止於編配,實從輕律,而曾未幾何,遽下放釋之命,群下之情,不得不駭惑於聖明之處分矣。伏見聖批,仰惟淵衷,壽恒罔赦之罪,非不洞燭,而特以無前大慶,混施寬典,此則大有所不然者。夫赦者,小人之幸,故古之人,有以愼無赦三字,戒其君,爲國之道,固宜無赦,縱或有赦,亦豈有不問罪之輕重,而一倂全釋之理哉?且以赦令言之,魘蠱竊盜,尙有勿揀,矧爾誣陷君父,危亂人國,是何等大何,而遽置之肆赦之中乎?其爲壞先王三尺之典,而啓小人覬倖之心者,莫此爲甚,請還收金壽恒放釋之命。答曰,不允。
吳挺昌啓曰,兵曹郞廳來言,闕內各處,夜巡檢云矣,敢啓。傳曰,知道。
弘文館應敎臣權瑎,校理臣權瑍,修撰臣兪夏益·柳命堅等,伏以金壽恒放釋還收之請,兩司累日論執,而聖明尙靳允兪,臣等,竊未曉聖意之所在也。伏惟慈候平復之慶,實宗社臣民莫大之福,聖明之所以歡欣悅豫,用無前大霈之典,爲同慶共休之擧者,固其宜矣。如使壽恒之罪,有一毫可恕之端,則孰不欲仰體聖意,以推廣天地之仁,雷雨之澤,而第有大不然者,壽恒,當賓廳議禮之日,有黨邪負君之罪,而兩朝寬假,不加譴罰,爲壽恒者,苟有人心,惟當革面鐫惡,思效報答之不暇,而乃反蓄憾於罪魁之被竄,銜懟於私黨之見斥,傍伺間隙,爲日蓋久,托以應旨,投進一箚,用意極密,設計甚巧,以不忍聞不忍言之說,勒加於聖明,以爲離間之計,此實天地之所不容,人情之所共憤,王法之所不可貸者也。當初編配之不以遐鄕而以善地,使之偃息於牏下者,固已失於不經矣。今者本道之所未放,該府之所仍配,深得議讞之體,而殿下特降中批,遽令放還,此群情之所以駭惑,而公議之所以拂鬱也。至於洪得禹等,假借師生之名,挺身立異,以貶降君父,謂之致隆,以壞亂宗統,謂之無罪,揚詡罪人,醜辱朝廷,略無顧忌,論其情罪,實合迸裔,三尺至嚴,豈宜輕釋。臣等,伏見向日筵中之敎,有曰,壽恒之罪,予固知其極重,又於答諫院之批曰,得禹等,有假托門徒,營救罪魁之罪,此輩罪狀,殿下非不洞燭,而秪以累經大赦,欲置之咸宥之中,臣等,竊惑之。因慶而赦,國之常典,而怙終眚災,罪有輕重,毋論輕重,一倂假貸,元非古聖王用赦之意,故春秋,譏肆大眚,眚而肆之,聖人猶譏之,況此忘君負國,何等大戾,而諉以吉慶而竝赦之哉?臣等竊覵,殿下明足以照奸,仁足以惡惡,而第秉德不固,執法不嚴,從輕之典,旣施於前,全釋之恩,繼降於後,怨上之習,無所悛改,死黨之輩,接跡而起,定罪疑似之言,右朞證父之說,亦出於臺閣之上,此可見人心之無嚴,而世變之無不有也,豈不大可懼哉?伏願聖明,亟恢乾斷,快從兩司之請,使國是大定,公論大行,有罪者不得倖免,爲惡者有所懲艾,不勝幸甚。答曰,省箚具悉。已喩於兩司之批矣,勿煩。
知中樞府事洪宇遠箚,伏以臣,年限老缺筋力殫竭,今以實錄廳撰修之事,朝暮奔忙,精神昏眩,氣息凋瘁,每自史局暮歸,肢體蕭然,頹臥床席,若將澌盡,不可支者,而前差祔廟都監堂上之任,尙在身上,當其開坐之時,下吏輒來告臣,而臣實無缺暇未得仕進,亦爲都監堂上,而全無事事之事,只是虛忝備員而已。揆之事體,豈容如是,若朝家不賜矜察,而必欲令臣兼察兩都監之任,則是猶重載瘦老之馬,以涉長途,而益復之以重載,從而强鞭策之也,其僨敗,可立而見也。臣之顚沛,雖不必言,而其於國事何如哉?伏乞聖慈,將臣祔廟都監之任,亟賜鐫免,以安私分,以專史事,不勝幸甚。取進止。答曰,省箚具悉。卿其勿辭,從速察職。
上在昌慶宮。停常參·經筵。
夜三更四更,月暈。
下直,醴泉郡守尹以道,靑巖察訪李文徵,慶尙右兵虞候成胤童,蛇梁萬戶韓後信。
丁昌燾啓曰,來十五日,儒生殿講日次,而誕日相値,頉稟。傳曰,知道。
吳挺昌啓曰,吏曹郞廳來言,臺諫有闕,政事,取稟。傳曰,過齋戒後爲之。
又以都摠府言啓曰,今日入直軍士,中日習射,請出標信。傳曰,知道。
李觀徵,以戶曹言啓曰,冬至正使軍官,前別將鄭安有頉代,啓功郞愼行建,元單子中,改付以入之意,敢啓。傳曰,知道。
吳挺昌,以祔廟都監郞廳,以都提調意啓曰,一房郞廳兪夏謙,前日政,移拜諫職,其代,以兵曹佐郞柳英立差下,使之察任,何如?傳曰,允。
又以兵曹言啓曰,自前陵幸時,交龍旗捧持馬,例爲豫先調習矣。今亦依例郊外試習之意,敢啓。傳曰,知道。
又以義禁府言啓曰,齊陵守僕奉英彔·軍人李大得·金守云·韓成建·崔唜龍等,不謹守直,飾辭納招之罪,更無究問之事,依寧陵石變時已行之例,刑推定配,何如?傳曰,允。
備忘記,柳葉箭五中人扈衛軍官金成振,直赴殿試。
吳挺昌,以禮曹言啓曰,上年以來,三名日方物物膳,每因凶荒,權減已久,今年則農事有稍豐之望,其在享上之禮,久廢不行,亦甚不安。今年冬至爲始,各道方物物膳,依舊例封進事,知委各道及開城府,何如?傳曰,允。
又以禮曹言啓曰,大王大妃殿·王大妃殿上尊號時,及受賀於內外命婦時,有翟衣加首飾,儀注則當爲臨時磨鍊入啓,而翟衣則依前例,以紫的造進事,令尙衣院擧行,何如?傳曰,允。
又以禮曹言啓曰,祔廟後還宮時,進儺禮,耆老·儒生·敎坊,各進歌謠,街巷結綵,闕門外左右綵棚事,載於五禮儀,而曾於辛卯辛丑兩度祔廟後,因本曹啓稟,竝勿擧行,今番則何以爲之乎?敢稟。傳曰,今番,亦勿擧行,可也。
又以禮曹言啓曰,前頭祔廟後,卽日仁政殿進箋陳賀,飮福宴節目,磨鍊啓下矣。取考本曹謄錄,則辛卯辛丑兩度祔廟之後,進箋陳賀,則依禮文擧行,而飮福宴,則因傳敎,不爲擧行,今番,則何以爲之乎?敢稟。傳曰,飮福一款,勿爲擧行,可也。
又以禮曹言啓曰,孝敬殿祀事,過大祥後,一依宗廟朔望例奉行事,啓下矣。取考本曹謄錄,則辛卯五月十五日永思殿望祭,因有自上親行之命,本曹儀註中,哭禮磨鍊以入,則其時外議,多以三年禮畢,朝夕上食旣停之後,啓請哭禮爲非,故本曹請議大臣,終以哭禮,定奪擧行。今此孝敬殿祥後,若有朔望親祭之擧,則哭祭節目,當依前例磨鍊,而第念陵所,則旣異於靈坐所在之魂殿,而朔望祀事,亦已停止,前頭崇陵親祭時,哭禮一款,當有降殺之節,儀註中,勿爲磨鍊,何如?傳曰,依啓。大祥後山陵,則只行節祭,雖無朔望之祭,與已過禫祭有異,不可無哭禮,紅門內望陵哭拜後,仍詣陵上奉審與辭陵時,及丁字閣親祭時,竝行哭禮,實合情禮,以此磨鍊于儀註中,可也。
又以承文院官員,以都提調意啓曰,本院製述官,多有闕額,文書修正之際,事甚苟簡。以監官中,能文書久勤人韓舜錫,陞差察任,而實職遷轉事,一依學官例施行,通計前仕,韓舜錫代,以通德郞金策差下,依例付軍職,冠帶常仕,何如?傳曰,允。
又以實錄廳郞廳,以摠裁官意啓曰,知春秋館事洪宇遠,慮大事之遲滯,陳疏請有所變通,其所條陳,誠有意見,而其間亦不無難便曲折,以文字覆啓,恐未詳盡,當於後日登對時,稟處之意,敢啓。傳曰,知道。
大司諫柳命天,獻納姜碩賓,正言權震翰啓曰,金壽恒放釋還收之請,已閱累日,而天意未回,兪音尙閟,臣等,竊不勝疑惑焉。金壽恒,以賓廳會議之臣,得逭朝家討罪之典,爵位如故,而怨懟益深,乘憤進箚,其意叵測,營救罪魁,而不顧逼犯於先朝,造爲危言,必欲離間我兩宮,一則曰君臣父子之倫,不明而晦矣,一則曰,慈聖因此衋傷,而增其不豫,殿下當作何如懷耶?滿紙譸張,無非陰慘之說,巧幻之術,蓋其意,以此爲一大機關,誣聖明以不測之名,陷當世於不韙之地,脅持乎君父,疑亂乎人心,以爲日後釀禍之計,苟有一毫人臣之心者,豈忍勒加以此等語哉?至今想其疏語,不覺骨驚而心寒也。抑殿下或未記得壽恒當日之文字,而惡惡之意,有所稍解耶?伊時何面目復謁兩朝之聖敎,如在昨日,而曾未幾何,恩宥遽下,誠殿下執德不固,懲惡不嚴而然也。奸壬之徒,將窺殿下之淺深,而無所不用其計,豈不大可懼哉?壽恒之罪關宗社,律應不道,雖十世不宥,可也,豈可以一時之霈典,有所輕釋也哉?輿情咸憤,公議轉激,若不准請,決不可止,請還收金壽恒放釋之命。洪得禹等放釋之命,遽出於輿情之所不到,臣等,不勝相顧驚愕之至。得禹等,假托伸師,引類投疏,而以孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,其蔑國是犯邦憲,固已極矣。其他詬辱朝廷,醜詆當世,不一而足,當初投竄,實出於不與同中國之義也。此輩罪名至重,編配未久,而特施宥赦之典於該府讞議之外,懲惡不嚴,聽聞駭惑,請還收洪得禹·趙相愚·安相億等放釋之命。金壽恒之罪,神人之所共憤,王法之所不貸,特放之命,出於輿情之外,還收之請,實是公共之論。前大司諫鄭載嵩,挺身立異,營捄備至,乃曰志在無隱,豈有他意?又曰,從而罪之,非盛世之美事,又曰,請寢成命,決知其不可,有若以誣上不道之人,無所罪戾,而專出於應旨進言者然,寧負殿下,而不欲負浚吉,其朋奸死黨之習,誠極痛駭。至於洪得禹事,載嵩,元無可避之端,而强引以爲嫌,又曰,以服制之罪,施於浚吉,而臣父亦嘗獻朞服之議,語意肆然,略無忌諱,何其悖謬之甚哉?其父所引,雖非一時彌縫之計,旣以國制爲言,則其與體不正庶子之朞有異,而載嵩,反爲朞服,則一之說,隱然爲營護浚吉之地,而竊附壞亂之餘論,疑惑國人之視聽,其心所在,誠不可測也。若不明辨是非,痛懲其罪,則日後之所關不細,請前大司諫鄭載嵩削奪官爵。近來討罪不嚴,異論橫生,金壽恒罪關宗社,王法難容,而如李善源輩,猶欲巧意營捄,甘心死黨,良亦駭然。善源之避辭曰,定罪於疑似之間,夫語犯先朝,離間骨肉之語,不啻狼藉,而猶諉以疑似,其護私黨而負朝廷,莫此爲甚,其罪,不可不懲,請豐基郡守李善源罷職不敍。
執義禹昌績啓曰,金壽恒放釋還收之請,實是輿情之所公共,而言未格天,尙靳允兪,臣不勝悶鬱焉。壽恒,以賓廳議禮之臣,蒙兩朝寬假之典,譴罰不加,爵位如故,而不思報答之道,益懷怨懟之心,傍伺間隙,投進一箚,造意陰巧,遣辭邪毒,誣捏廷臣,構禍逞憾之計,吁亦慘矣。至以不忍聞不忍言之說,肆然加之於君父之身,而略無顧忌,此其意不過離間骨肉,疑亂人心,欲以釀國家之亂,而爲罪魁報復之地,自古奸邪之爲私黨而負君上,誣朝廷而危社稷者,未有如壽恒之甚者也。論其情犯,合被重誅,止於編配,實從輕律,而曾未幾何,遽下放釋之命,群下之情,不得不駭惑於聖明之處分矣。臣伏見聖批,仰惟淵衷,壽恒罔赦之罪,非不洞燭,而特以無前大慶,混施寬典,此則大有所不然者。夫赦者,小人之幸,故古之人,有以愼無赦三字,戒其君,爲國之道,固宜無赦,縱或有赦,亦豈有不問罪之輕重,而一倂全釋之理哉?且以赦令言之,魘蠱竊盜,尙有勿揀,矧爾誣陷君父,危亂人國,是何等大何,而遽置之肆赦之中乎?其爲壞先王三尺之律,而啓小人覬倖之心,莫此爲甚,請還收金壽恒放釋之命。答府院曰,不允。
右議政許穆箚,伏以臣,向者病仕中,得見前大司諫鄭載嵩論金壽恒立異啓辭,事體寒心,典禮旣正,國是已定,敢生異議,肆然無嚴,此實聖上討罪不嚴,執德不固,偏黨之弊,無所懲而然也。臣卽欲辨破,而臺諫論啓,今故止之耳。已再啓三啓,而上不聽,臣竊惑焉。國制之朞,與體而不正之朞,不同,今以爲朞則一也,反爲護黨立幟之計,正無忌憚,甚矣,此而不加之罪,詖邪之說,無時而不熄也。恭懿殿服制一款,雖有傳訛差誤之失,後來從經傳,旣有定論,明白非所疑也,然實非關係於論罪輕重,此不足言也。伏乞聖明,執德益剛,使國是無撓於邪說,幸甚幸甚。取進止。答曰,省箚具悉卿懇。予當思處焉。
上在昌慶宮。停常參·經筵。
大王大妃殿,藥房問安。答曰,知道。王大妃殿,藥房問安。答曰,知道。中殿,藥房問安。答曰,知道。
藥房都提調權大運,提調閔熙,副提調崔文湜啓曰,伏未審數日來,聖體,若何?感冒之症,今已差愈,而熱上之候,時無加減乎?前日劑入湯劑,其果連續進御乎?勿爲間斷,以責其效,是臣等區區之至望也。慈殿調攝之候,近日亦何如?自上進御逍遙散及慈殿進御養血淸火湯,皆當盡於今日,此兩藥各五貼,加劑以入宜當,臣等,無任憂慮,敢來問安,竝此仰稟。答曰,慈殿,與前一樣,予則時序易逝,再朞只隔數日,追慕罔極之懷,益切于中。感冒等症,已盡差愈,逍遙散,當連進焉,湯劑加劑以入。
傳于吳挺昌曰,歸厚署棺板一部,送于內需司事,言于該曹。
李德周,以司僕寺官員,以提調意啓曰,箭串所放馬匹,自前七八月後,分給軍兵,已有定規,依前例,今十三日,臣錫胄與兩大將,當爲出往之意,敢啓。傳曰,知道。
又以司僕寺官員,以提調意啓曰,今此陵幸時所把馬匹數,別單書啓,以此整齊,而其中驛馬,則依前例,令兵曹,知會該道,使之入把,何如?傳曰,允。
上在昌慶宮。停常參·經筵。
神德王后國忌。
崔文湜啓曰,備邊司郞廳,以大臣意來言,今日賓廳坐起日次,而國忌相値,不得來會,外司開坐云矣,敢啓。傳曰,知道。
吳挺昌,以尊崇都監郞廳,以都提調意啓曰,兩慈殿玉寶篆文及王妃金寶篆文,旣已書寫,各二本,竝爲封進,以備睿覽裁擇之意,敢啓。傳曰,旣已擇取,以此用之,可也。
又以禮曹言啓曰,以本曹前頭崇陵親祭時哭禮一款,勿爲磨鍊事草記,傳曰,大祥後,山陵,則只行節祭,雖無朔望之祭,與已過禫祭有異,不可無哭禮,紅門內望陵哭拜後,仍詣陵上奉審與辭陵時,及丁字閣親祭,竝行哭禮,實合情禮,以此磨鍊于儀註中可也事,傳敎矣。紅門內望陵時及親祭時,辭陵時,當以竝以行哭禮,磨鍊於儀註中,而陵上奉審時哭禮一款,旣非禮文所載,上年陵幸時,亦不磨鍊於儀註中,此一款,不爲磨鍊之意,敢啓。傳曰,知道。
上在昌慶宮。停常參·經筵。
夜二更,流星出虛星下,入牛星上,狀如拳,尾長四五尺許,色赤。三更,白雲一道,自南方直指東方,長十餘丈,廣尺許,良久乃滅。五更,流星出北斗星上,入五車星上,狀如鉢,尾長四五尺許,色白。
崔文湜,以都摠府言啓曰,今日入直軍士,當爲中日習射,而親祭齋戒相値,不得爲之之意,敢啓。傳曰,知道。
李觀徵啓曰,右承旨李堂揆所患,累日調治,今得少愈云,明日親祭時,不可不備員,卽爲牌招察任,何如?傳曰,允。
傳于李觀徵曰,崇陵守·侍陵官,依寧陵守·侍陵官例,假家各十間劃給事,分付該曹。
傳于崔文湜曰,今番陵幸時,摠戎廳五營中,一營,已令留都,御營廳·訓局軍兵,則竝令隨駕。
崔文湜,以司僕寺官員,以提調意啓曰,昨日箭串放牧馬匹,依例令訓局軍營軍兵及禁軍等,各自擇把,則訓局所執四十八匹,御營廳所執三匹,禁軍所執十八匹,臣錫胄與兩大將,眼同分給之意,敢啓。傳曰,知道。
又以兵曹言啓曰,今此陵幸時,各差備馬,依前例磨鍊,別單書入之意,敢啓。傳曰,知道。
李堂揆,以禮曹言啓曰,大殿誕日所封王大妃殿各道方物中,慶尙監司鄭重徽封進中,紫石硯一面,小紫石硯一面,剪子一柄,梳省十四枚,竹梳二十介,引導七柄,臣曹,所當依例看品以入,而本道陪持人,稱以直爲納入,不爲關由於臣曹之狀,殊極可駭。推問招內,因大丘京主人姜義賢指揮,直爲納入云,不可不囚治懲後,該道陪持人及京主人姜義賢,令攸司治罪,且王大妃殿監捧內官,亦不審本曹看品封標,徑先捧入,亦甚無據,從重推考,何如?傳曰,允。
上在昌慶宮。停常參·經筵。
夜三更四更,月暈。
秋夕及望祭兼行親祭,大殿,政院·玉堂·藥房·二品以上·宗班問安。答曰,罔極。大王大妃殿問安。答曰,罔極。王大妃殿問安。答曰,罔極。中宮殿問安。答曰,罔極。
大殿誕日,政院·玉堂·二品以上·六曹·大司諫單子問安。答曰,知道。大王大妃殿·王大妃殿·中宮殿,政院·玉堂問安。答曰,知道。
丁昌燾,以備邊司言啓曰,吏曹啓辭罪人張得善·張戊申·李仁立等,旣已正刑,依法例,罷其守令,降其邑號事,啓下矣。卽接義禁府移文,則張得善·張戊申,時居長湍府,李仁立則時居豊德府。長湍府使李枝遠,豊德府使李穆,竝罷職,而豊德則以陵寢所在之地,不可降號,長湍府則當降爲縣,而本府時兼防禦使,似當有酌量變通之擧,令廟堂品處,何如?傳曰,依啓事,傳敎矣。長湍,乃是例兼防禦使之重鎭,與他邑不同,旣罷其守令,邑號則似不必降,且自設大興之後,長湍爲任,比前爲緊,得人甚難,特爲破格,勿論職秩高下,各別擇差事,分付詮曹,何如?傳曰,允。
執義禹昌績,持平睦林儒啓曰,金壽恒放釋還收之請,實是輿情之所公共,而爭之累日,尙靳允兪,臣等,不勝悶鬱焉。壽恒,以賓廳議禮之臣,蒙兩朝寬假之典,譴罰不加,爵位如故,而不思報答之道,益懷怨懟之心,日夜謀計,惟在逞憾,乘機一箚,情態畢露,其造意陰巧,遣辭危險。蓋欲誣捏廷臣,構禍國家,而至以不忍聞不忍言之說,肆然加之於君父之身,略無所顧忌,自甘於犯上不道之誅,而無復有人臣之義,自古奸邪之爲私黨而負君上,誣朝廷而危社稷者,未有如壽恒之甚者也。論其情犯,合被重誅,止於編配,實從輕律,而曾未幾何,遽下放釋之命,群下之情,不得不駭惑於聖明之處分矣。臣等,伏見聖批,仰惟淵衷,壽恒罔赦之罪,非不洞燭,而特以無前大慶,混施寬典,此則大有所不然者。夫赦者,小人之幸,故古之人,有以愼無赦三字,戒其君,爲國之道,固宜無赦,縱或有赦,亦豈有不問罪之輕重,而一倂全釋之理哉?噫,脅持君父,危亂人國,是何等大何,而遽置之肆赦之中,則將來奸壬之徒,無所懲戢,而益肆覬倖之心,豈不大可畏哉?請還收金壽恒放釋之命。答曰,不允。
大司諫柳命天,獻納姜碩賓,正言權震翰·兪夏謙啓曰,金壽恒放釋還收之請,已閱累日,而天意未回,兪音尙閟,臣等,竊不勝疑惑焉。金壽恒,以賓廳會議之臣,得逭朝家討罪之典,爵位如故,而怨懟益深,乘憤進箚,造意叵測,營救罪魁,而不顧逼犯於先朝,造爲危言,而必欲離間我兩宮。一則曰,君臣父子之倫,不明而晦矣,一則曰,慈聖仍此衋傷,而增其弗豫,殿下當作何如懷耶?滿紙譸張,無非陰慘之說,巧幻之術,蓋其意,以此爲一大機關,誣聖朝以不測之名,陷當世於不韙之地,脅持乎君父,疑亂乎人心,以爲日後釀禍之計,苟有一毫人臣之心者,豈忍勒加以此等語哉?至今想其疏語,不覺骨驚而心寒也,抑殿下或未記得壽恒當日之文字,而惡惡之念,有所稍懈耶?伊時何面目復謁兩朝之聖敎,如在昨日,而曾未幾何,恩宥遽下,此誠殿下執德不固,懲惡不嚴而然也。奸壬之徒,將窺以下缺
上在昌慶宮。停常參·經筵。
下直,洪州牧使朴泰尙,昌原府使閔晟,富寧府使白文奎,沃溝縣令李國芳,缺城縣監林渙,文化縣令李廷龍,甑山縣令南宮垕,開雲萬戶黃奎。
大祥後一日,大殿·大王大妃殿·王大妃殿·中殿,政院·玉堂奉慰問安。答曰,知道。
朝廷二品以上·宗班單子問安。答曰,知道。
大王大妃殿·王大妃殿·中殿,藥房問安。答曰,知道。
藥房都提調權大運,提調閔熙,副提調李堂揆啓曰,伏未審夜來,聖體,若何?而慈殿調攝之候,亦如何?昨日冒夜將事,哀痛罔極之中,得無所傷乎?臣等不勝區區憂慮之至。敢來問安。答曰,慈候與前一樣,予則無事矣。
李堂揆啓曰,明日常參·經筵,取稟。傳曰,明明日,只晝講爲之。
丁昌燾啓曰,明日晝講爲之事,命下矣。明明日國齋戒相値,何以爲之?敢稟。傳曰,然則過國忌後爲之。
有政。
吏批,兼判書閔熙進,參知呂聖齊在外未肅拜,參議吳始復服制,左副承旨丁昌燾進。
兵批,判書金錫胄進,參判申晸進,參議徐文尙病,參知李宇鼎備局坐起進,同副承旨李德周進。
吏批啓曰,大司憲·副提學,今當差出,承旨竝擬,何如?傳曰,允。
又啓曰,玉堂闕員及本曹郞官,今當差出,外任竝擬,何如?傳曰,允。
又啓曰,全州判官,今當差出,而本州以營下大邑,事務甚殷,得人爲難,守令中有聲績人,竝擬,何如?傳曰,允。
吏批,以金·禹昌績爲承旨,李玄錫單付檢閱,許滌單付成均博士,禹鼎九單付校書博士,李之翼爲工曹參判,羅萬葉爲長湍府使,姜象先爲旌善郡守,姜壽楠爲安峽縣監,南弼星爲禮曹佐郞,安命老單付左通禮,李袤爲大司憲,朴紳爲全州判官,兪夏益爲吏曹佐郞,吳挺昌爲副提學,金海一爲右通禮,金奐爲副修撰,張瑱爲兵曹正郞,權瑎爲執義,申翼相爲吏曹佐郞,愼景尹爲禮曹正郞,權恒爲禮曹佐郞,權相矩爲工曹參議,卞榥爲慶尙左道敬差官。
吏批啓曰,長湍府使,勿論職秩高下,擇差事,備局啓辭蒙允,故問于大臣,以堂下侍從人,備擬以入之意,敢啓。傳曰,知道。
又啓曰,新除授長湍府使羅萬葉,時無加資之命,何以爲之?敢稟。傳曰,依例加資。
兵批,以鄭晳單付護軍,南弼星爲副司果,金策爲司勇,南龍翼爲都摠管,成虎徵爲文兼,沈樸爲都摠都事,鄭晳爲同知,韓浹·宋揆·金道鳴爲武兼·金志雄單付僉知,沈檀爲全羅右道點馬別監,成虎徵爲全羅左道點馬別監,金徽·崔文湜單付副護軍,成虎徵單付副司果。
以備忘記,傳于李德周曰,今下弓矢,富寧府使白文奎處,給送。
李德周,以兵曹言啓曰,今八月十七日,扈衛軍官金起瀚稱名人,自丹鳳門入來,差備門外擊錚,極爲駭愕,令攸司囚禁治罪,同門守門將李泰運,常時不能禁斷雜人,以致闕入,亦爲非矣,推考,何如?傳曰,允。
又以兵曹言啓曰,今月十五日,聞軍營立待驛馬,爲本曹及上司下吏輩所係騎,幾乎一空,使入直郞廳,按簿點閱,則備邊司使令黃唜男二匹,承政院書吏李震緯,使令崔唜同等各一匹,本曹書吏尹義說二匹,金孝得·表廷臣,使令李京辰,照羅赤朴點良·金汝振等各一匹,合十一匹,竝爲騎去,奸濫僭越,誠極痛駭,不可不別樣重治,竝令攸司依法勘罪。其中黃唜男,則推閱之後,旋卽逃躱,譏捕後亦爲勘罪,而使令之類,多是私賤,此等照律之時,例得免罪。今則令攸司,特爲決配,驛吏李者斤龍·李古都金·朴孝先·徐明善·黃廷一·高命·金京祿等七名,所持馬闕點之後,推問借去之人,則皆稱自己騎出,而終始牢諱,此則此漢等,蓋欲其渠罪之比偸騎者,當爲輕歇,至於忍死不招,事極奸惡。設令果爲自騎而去,軍營逢點之後,渠輩還復牽去,則其罪與他犯人,實無異同,亦爲一體科斷宜當,竝爲移送刑曹,其餘馬夫,則自本曹治罪之意,敢啓。傳曰,知道。
李觀徵啓曰,右副承旨吳挺昌,同姓六寸妹故監司金弘郁妻貞夫人吳氏身死,服制已行四日,出仕,何如?傳曰,允。
李德周,以兵曹言啓曰,卽今年事,比前日漸不加,無所省約,將來中外受弊,有不可言,以司僕寺添補陵幸差備京畿驛馬之數言之,自去年加數,今又加四匹啓下矣。陵所及晝停等處問安馬排立之外,餘數不多,本道形勢,必多狼狽,今番則依司僕寺別單數,已爲啓下,而加數之數,令本寺推移入把,何如?傳曰,允。
李觀徵啓曰,廳中位不齊,出納苟簡,新除授右承旨金,同副承旨禹昌績,竝卽牌招察任,何如?傳曰,允。
答行副護軍尹鑴疏曰,省疏具悉卿懇。時序易邁,祥祭已過,孺慕罔極之懷,曷可勝云,惟卿,體予誠意,更入脩門,以副予望。仍傳曰,遣史官傳諭。
丁昌燾啓曰,近來左右史不備,連以兼春秋入直,事甚苟簡,新除授檢閱李玄錫,卽爲牌招,使之察任,何如?傳曰,允。
又以禮曹言啓曰,宗廟十室,每當月令,各道封進薦新之物矣。前頭祔廟之後,當爲十一室,每次月令,一室薦新之物,加磨鍊封進之意,知委各道。且宗廟大祭時,例用牛牲二首,而以其頭脚竝十枚,各陳於十室,而今則當以頭脚中一枚,陳設於第十一室,故勢將加用一牛,而取用其一脚。考見本曹謄錄,則曾於辛卯年十一室祭享時,亦爲加用一牛,用餘全體,令該曹區處事,啓下分付,則該曹以祭享餘肉,不當用他處,令奉常寺精造中脯,以爲祭用之意,稟啓蒙允。今亦依分付,至於羊一口,猪二口,亦令加進排,以爲廟享及配享通計添用之地,何如?傳曰,依例爲之。
又以兵曹言啓曰,前頭合七慶大增廣別試事目,今方磨鍊,而取考本曹謄錄,則辛丑年大增廣時,文科初試加數試取事,因大臣榻前所啓,文科初試元額館試五十人,加三十人,漢城試四十人,加二十四人,京畿二十人,加十二人,通計一百七十六人,分兩所八十八人,而慶尙道三十人,加十八人,全羅·忠淸兩道各二十五人,加十五人,江原·平安兩道各十五人,加九人,黃海·咸鏡兩道各十人,各加六人,以此數定式試取,今亦依此例試取,何如?傳曰,允。
傳于李德周曰,守·侍陵官以下及孝敬殿宗室以下員役等書啓。
李堂揆,以兵曹言啓曰,今月二十日,武臣賓廳講書日次,而中日相値,不得爲之之意,敢啓。傳曰,知道。
禹昌績,以戶曹言啓曰,去四月十三日大臣·備局堂上引見入侍時,大司憲睦來善所啓,各司官員,多不擇人,茸闒參錯,所掌職務,漫不知何事,故所管物種之元數幾何,用畜幾何,當該色吏之無面幾何,貢物主人之未納幾何,戶曹會減之與否,前官重記之有無,都不省察,尸居其職,凡干文書,一委下手,只自着署而已。其中甚者,至與下吏,符同分利,吏或不悅其官,則故爲生事,故缺惟患失,一任其言,以致百司之物,散失殆盡,日就凋弊,其爲可駭,莫此爲甚。各司提調,雖難一一致察,有此莫可收拾之弊,而臣常慨然於此者久矣。下詢于大臣,以矯其弊,何如?領議政許積曰,來善此言,可謂切中時弊,而無他可矯之策,自今以後,令銓曹各別擇人,且令各司提調,另施檢察,以矯其弊,宜當矣。來善曰,只以銓曹之擇人,提調之檢察等事,出於擧行條件,則不過爲一時警飭之例談而已,必無矯弊之實效矣。速令諸各司,考閱前後文書,物種元數幾何,用畜幾何,無面幾何,未納幾何,會減與否,重記有無,精査明覈,然後該掌之官,逐物分數,各成一簿,就正於提調,可徵者徵之,可減者減之,則官事一新,弊瘼可去,如是釐正之後,各司該官,如有不勤擧職,復踵前習者,提調,隨現啓達,輒加罪罰,則雖甚怠慢之輩,不敢不惕然警動於心矣。領議政許積曰,此言善矣。上曰,依爲之事,命下矣。有提調衙門,則各其提調,必各明査准書啓,至於無提調衙門,及臣始壽例兼衙門缺臣曹當査啓,故義盈庫·長興庫·豐儲倉·養賢庫·廣興倉·禮賓寺·司畜署各樣文書,取來査考,則其中或不無無面未收,錯雜眩亂之事,而臣始壽,忝叨本任之初,欲一釐正,逐物査考,則近因國家之不幸,常貢外加用甚多,以米折價,則或至三四千石,小不下千有餘石,合而計之,則應下之數,將至累萬石。以卽今匱竭之經費,萬無推移充給之路,至於不緊之缺則通一年用下極少,而貢物價則每年照例上下,無所增減,以爲遺在之甚優,此則貢物主人等,不爲進排,而徒受其價者也。以此推移於加用之價,則足以相當,故就議於大臣,遺在最缺物種,酌量一年應用而除之,餘數則換作不足之物種,以充元貢外白地加用之價,至於未收,則今方督納無面,則或生徵或換作他物,事已就緖,今無更査之事。雖有提調文書,最爲淆亂衙門,則自臣曹依義盈庫等衙門例,已爲一體釐正,如廣興倉則貢物主人所受者,只是渠輩應食之役價而已,如司畜署則每朔畜物料米太,自本曹計數上下而已,如豐儲倉則進排物種,不過掖庭署料米若干餘地,如養賢庫則太學儒生支供米外,無他出納之物,而兩衙門所捧,不能支一年之所需,請報臣曹,則臣曹叩算其捧上用下之數,知其不足實狀,然後劃給他庫之米,以爲支過之地,豈有未收無面之物乎?只以用畜之數,別錄書啓,則便是捧上用下會計文書,且此等衙門捧上用下之數,已入於本曹每三朔御覽會計之中。今又別錄書啓,徒煩睿覽,恐無實效,至於祭酒尹鑴所兼司宰監·掌苑署,則以尹鑴在外,不得査啓之意,牒報於本曹,而掌苑署之果實,司宰監之魚物,若積置於庫中,則易致色味之變傷,故貢物之價,豫給於各其主人,則主人等,各自措置,臨時進排前無無面未收之可査者,其中徒受價而不爲進排,不給價而數外加用之物,則臣曹亦已推移換作,今無更爲査覈之事,敢啓。傳曰,知道。
禹昌績,以吏曹言啓曰,兵曹參判申晸,曾以工曹參判,齊陵丁字閣重建廳堂上,啓下矣。始役之後,則雖移他職,已有仍帶之例,今亦使之仍察,何如?傳曰,允。
李堂揆啓曰,崇陵告由祭獻官靈林君翼秀,以行祭時,不開神門之故,書啓待罪矣。在陵所則狀啓,詣闕下則書啓,乃是法例,而身在陵所,送呈書啓,非但有違規例,措語亦甚未瑩,而事係祭享,不得不捧入,其越例之失,在所難免,靈林君翼秀,推考,何如?傳曰,允。
掌令李燦漢啓曰,今此祥祭,有變除之節,與常時陪祭有異,遠外散之人,莫不齊會闕下,普伸哀痛,而弘文館副應敎李濡,以近侍之臣,居在京中,除授已久,日事呈單,終不進參於哭班。雖未知疾病有無,而臣子分義,豈容如是,臣以此論啓之意,發簡同僚,往復至再,終未歸一,無非臣見輕之致,何可一刻苟冒?請命遞斥臣職。傳曰,勿辭。
李德周啓曰,掌令李燦漢,再啓煩瀆,退待物論矣。傳曰,知道。
大司諫柳命天,獻納姜碩賓,正言權震翰·兪夏謙啓曰,請還收金壽恒放釋之命事,及還收洪得禹等放釋之命事,前大司諫鄭載嵩削奪官爵事,豐基郡守李善源罷職不敍事。啓辭同前瓦署別提鄭治,性本庸騃,專不省事,年纔勝冠,藉其先蔭,始通仕路,今授本職,其祖澈戕害士林之罪,雖十世不宥,可也,何乃崇長而錄其後耶?況治爲人,實不堪仕,物論之駭然,久矣,請瓦署別提鄭治汰去。答曰,不允。汰去事,依啓。
持平睦林儒啓曰,臣朝同僚發簡,則以爲,副應敎李濡,不參於祥日哭班,不可不論劾云,而臣得聞其來參於闕外哭班,此與全然不參者有間,故以更爲商確之意,答通矣。卽者同僚,遽以見輕引避,臣何敢自以爲是,而晏然仍冒?請命遞斥臣職。答曰,勿辭。
李德周啓曰,持平睦林儒,再啓煩瀆,退待物論矣。傳曰,知道。
掌令柳晉三啓曰,朝者,掌令李燦漢,以副應敎李濡,方在近侍之列,終不進參於哭班,不可不請推之意,簡通於臣,臣答以謹悉矣。卽者燦漢,以見輕同僚引避,其爲見輕,臣亦無異,不可晏然,請命遞斥臣職。答曰,勿辭。
禹昌積啓曰,掌令柳晉三,再啓煩瀆,退待物論矣。傳曰,知道。
行副護軍尹鑴疏曰,伏以日月愈邁,放動之殂落再期矣,高宗之諒闇三祀矣。仰惟聖上,至性至孝,哀敬不惰,以迄于玆,怵然廓然,何以爲懷,神勞愷悌,天壽平格,永言孝思,孝思維則。凡在臣民之情,且悲且喜,瞻天望聖,涕感泣祝,不肖如臣,罪累之踪,雖身伏闕下,與於拜跪之後,而不敢進起居之班,臣誠悲誠慚,罪死不赦。出門惘惘,戀慕在中,顧臣不忠不直,辜犯旣多,人非鬼責,死亡且至,斧鉞不行,而職名猶在,此又臣之日夜恐懼,病不得安席,死不能瞑目者也。敢望聖慈,察臣狂愚,知臣孤負,諒臣情勢,憐臣疾病,亟許遞削,俾臣無復玷累衣冠之列,而得安意就盡於畎畝之間,是爲大願。臣無任慚怖屛營之至,謹昧死以聞。批答見上
左副承旨崔文湜疏,伏以臣,年近七十,衰朽已極,而素患風病,日加月增,手足痿痺,行步蹣跚,此實同朝之所共矜愍者也。卯申供劇,決非所堪,而感缺不敢言病,黽勉行公,顚仆爲期。昨日公退之際,忽覺缺仍致跌傷,左膝違骨,外浮內疼,不屈不伸,達宵叫苦,痛勢轉谻,跬步之間,不能運動,雜施針灸,少無其效,旬月之內,無望痊愈。出納之地,固不可久曠,而前頭陵幸時,末由進參於陪從之班,不得不冒死仰籲於天地父母之前。伏乞聖慈,特賜憐燭,亟許遞免,以便公私,不勝幸甚,無任祈懇之至,謹昧死以聞。踏啓字。
上在昌慶宮。停常參·經筵。
夜三更四更,月暈。五更,月暈,有霧氣。
下直,晉州牧使李翊,朔州府使表偗,鎭岑縣監韓構,魚游澗僉使金稷,西北萬戶兪是楷,神方缺非萬戶李繼哲,多慶浦萬戶趙志碩,法聖萬戶皮取緩,沔川郡守崔碩英,訓戎僉使金後立,安奇察訪金梓,碧沙察訪柳以蕃,造山萬戶安杞。
備忘記,今下弓矢,訓戎僉使金後立,魚游澗僉使金稷,西北萬戶兪是楷,造山萬戶安杞處,給送。
備忘記,今下弓矢,神方缺非萬戶李繼哲處,給送。
李堂揆,以都摠府言啓曰,今日入直軍土,中日習射請出標信。傳曰,知道。
安如岳出使,代以李東郁爲事變假注書。
金,以吏曹言啓曰,典籍曺夏卿,昨日本曹假郞廳啓下之後,稱以家有拘忌之疾,必欲遞改,疾之有無,雖未可知,而在前逢差此任,輒以拘忌爲圖免之計,其爲厭避之狀,殊甚可駭。曺夏卿,本職汰去,其代假郞廳,以典籍崔援,差出之意,敢啓。傳曰,知道。
禹昌績,以祔廟都監郞廳,以都提調意啓曰,都廳禹昌績,昨日政,陞拜承旨,其代以成均館司成李煦差下,郞廳朴紳,亦移拜外職,其代以禮曹正郞鄭民獻差下,使之卽爲察任,何如?傳曰,允。
又以弘文館言啓曰,新除授副修撰金奐,時在京畿果川地,經筵入番事緊,請斯速乘馹上來事,下諭。傳曰,允。
假注書安如岳書啓,臣承命馳往楊州地行副護軍尹鑴所在處,傳宣聖批,則以爲,臣戇愚狂妄,徒抱憂愛之忱,而不識語默之道,乞骸一疏,思盡肝膈,而重犯忌諱,上以邀罪於君父,下以獲戾於大臣,以致朝著駭動而天威震疊,臣誠悼懼慙恧,罪死不赦。歷玆以來,寢夢驚愕,雖泯默而不寧,欲陳籲而不敢,請罪短章,惶怖猶深,不料聖明廣度,不復芥滯,隳壞前慮,委遣使价,降以溫綸,此非負罪如臣,所宜得於君上者也。臣是幾何滓穢,幾何罪犯,敢膺此數,仰惟天心洪覆,不錄愆尤,下情蹇淺,震怖冞極,感惶涕泣,不知所達云矣,敢啓。傳曰,知道。
以賓廳座目單子,傳于李堂揆曰,大臣·備局堂上引見。
李堂揆啓曰,大臣·備局堂上引見事,命下矣。三司旣已來待,入侍之意,敢啓。傳曰,引見。
引見罷出後,傳曰,三公留待。
禹昌績啓曰,三公留待事,命下矣。右議政許穆,引見罷出後,卽爲出去,更爲命招乎?敢稟。傳曰,然則勿爲命招。仍傳曰,領左相引見。
領議政許積,左議政權大運,至閤門外,以司謁口傳啓曰,卽者臣等引見之缺緣何,而右相先已出去,卽爲命招,同入前席,何如?傳曰,右相若命招,則日勢漸暮,勿爲之,可也。
有政。
吏批,兼判書閔熙進,參判呂聖齊在外未肅拜,參議吳始復服制,右承旨金進。
兵批,判書金錫胄進,參判未差,參議徐文尙進,參知李宇鼎進,左承旨李堂揆進。
吏批,以鄭之虎爲禮曹參判,李之翼爲兵曹參判,南天澤爲禮曹參議,權愈爲司僕正,申鎰爲寧遠郡守。
兵批,以李昌曹爲白翎僉使,南大夏爲宣沙浦僉使,缺就文爲統虞候,李得善爲長木浦召募別將,申晸·李沃·缺廈樑爲副護軍,卞榥·沈檀爲副司直。
禹昌績,以兵曹言啓曰,平安道武科殿試,旣已畢射,放榜日,令日官推擇,則來九月二十一日爲吉云,以此日擧行之意,行移,何如?傳曰,允。
禹昌績啓曰,臣纔忝本職,猝當入侍,未閑進退之節,退出之際,誤由正門,不勝惶恐,待罪。傳曰,勿待罪。
以備忘記,傳于李德周曰,守陵官瀛昌君沈,加資,內廐馬鞍具一匹,外居奴婢六口,田五十結。侍陵官全以性,加資,內廐馬鞍具一匹,外居奴婢四口,田三十結賜給。參奉馬嶰·權德閠,竝六品遷轉,各賜兒馬一匹。進止忠義宋世貞,陞授東班職。孝敬殿入番宗室東原君潗·花善都正湸·靈春正涏·花山副正浣·全坪副正漷,竝加資。昌城君泌·錦川副正榰·靈順正浟,各熟馬一匹。福平君㮒·靈愼君瀅,各半熟馬一匹。晉平君澤·淸川君濂,各兒馬一匹賜給。參奉金盛達·黃鎰,直長除授。忠義成道益·李縉·尹商紳·李齊夏,竝東班職敍用。尹惟一·李汝植,各半熟馬一匹賜給。孝敬殿都薛里內官全瀷·金鑰,長番內官金以秋·楊世潤缺陵進止長番內官金禹鼎,竝加資。都薛里內官朱希聖,長番內官金寬,各熟馬一匹。裵璘·金成輝·李厚植,各半熟馬一匹。方鏶,兒馬一匹。薛里內官尹·朱天達,各半熟馬一匹。酒房吳興雲·李翰榮,進止內官元弼憲·李以馨·李世良·金起聲,各兒馬一匹。韓益文·洪緣·宋國良·金光浩,各上弦弓一張。進止內官金重輝,熟馬一匹賜給。孝敬殿飯監姜宗立·韓尙建,除授別監。宋時建等三,守僕成得龍等二,各色掌水正等二十一,限三年免役,而已免役免賤者,妻子中限三年免役。別監李時彦,守僕趙東翊·嚴奎星·金義賢,各色掌咸實·徐二男·李孝成,限二年免役。別監金得堅,守僕金戒萬,各色掌李唜善·金太俊·朴俊明,限一年免役,此中私賤則依他例代免。事知守僕金聖天,奠吏二,水工六,監束赤四,房直十八,禁漏使令二,令該曹米布,分等磨鍊題給。奏時官金誠健·金英俊,竝本衙門高品付職。奠禮書吏林俊元,書題除授。飯監金元,守僕李述一·馬點碩,各色掌金信益等十六名,限己身免役,而已免役免賤者,妻子妹婿中限己身免役。房直二名,限一年依他例代免。
禹昌績啓曰,臺諫出仕事,命下矣。今已夜深,明日待開門,牌招之意,敢啓。傳曰,知道。
午時,上御經筵廳,引見大臣·備局堂上。領議政許積,左議政權大運,右議政許穆,吏曹判書閔熙,左參贊吳挺緯,兵曹判書金錫胄,戶曹判書吳始壽,禮曹判書睦來善,行副護軍申汝哲,兵曹參知李宇鼎,左承旨李堂揆,大司諫柳命天,執義權瑎,校理權瑍假注書朴慶後·李東郁,記事官李漢命·李玄錫入侍。左議政權大運曰,近來無入侍事,不得瞻望天顔久矣,不審聖體若何?上曰,無事矣。大運曰,慈殿調攝之候,亦復如何?上曰,一樣矣。大運曰,素膳封進已久,水刺進御,何如?上曰,昨纔勸進肉膳矣。大運曰,然則多幸矣。且自上所進御逍遙散,纔又劑入,其果連續進御否乎?必詳知進御後症候,然後加入材料,當爲增減矣。上曰,姑無加減,觀勢爲之可也。領議政許積曰,自去月初二日後,久未入侍,今者仰瞻玉色,頓覺消瘦矣。日月易邁,再朞已過,伏想追慕悲痛之中,豈無所傷,臣之所慮,蓋亦由此而致然矣。上曰,每當春秋兩節,例有消瘦之症,故今亦如此矣。大運曰,臣意則此必累日行素之致矣,近來水刺多少,何如?上曰,所食不過三合。大運曰,春秋鼎盛,正當加餐之時,而水刺所進,如是略少,則肌膚之消瘦,固有由矣。又曰,每每感冒之候,時時熱升之症,全由氣血不足之致也。逍遙散,非是峻劑,乃淸補之藥,若隨症加入,連續進御,則必有效矣。上曰,所謂感冒之候,非特因寒而發也,感於蒸鬱之時,熱候壅閼而氣不穌暢,有似感冒矣。大運曰,六味地黃元進御事,旣使掌務官微稟矣。新採尙遠,若以舊劑先爲進御,則進御之間,新採當出,新採旣出之後,又爲劑入,何如?上曰,舊藥餘存尙多,服此間,待新採,更爲劑入,可也。積曰,今日非賓廳日次,而前頭連有國忌,似難入侍,且陵幸迫近,有時急定奪事,故餘哀未盡之中,請對未安,而不得不爲之矣。上年陵幸時,諸陵展謁,以服色非便,不果行矣。今雖闋服,猶未卽吉,則服色之非便,與前無異,且四陵往來展謁之際,不但玉體勞動可慮,方今日晷已短,似難遍爲行禮,而自上慮有民弊,已減植炬,則還宮,不可犯夜爲之矣。上曰,若出宮差早,還宮差暮,則豈難遍謁於諸陵乎?積曰,出宮若差早,則曉氣所侵,致傷甚易,若春時則日氣和暖,晷刻方長,出宮雖不早,亦可以遍謁,而今則勢必窘急矣。大運曰,今番雖闕之,此後亦豈無行幸之時乎?積曰,自前三年服闋,則例有先陵展謁之規,此後爲謁健元陵,一番行幸,似不可已也。上曰,今番則只展謁崇陵事,令該曹改付標,可也。積曰,臣伏見禮曹儀注中,展謁時,有以淺淡服改服節次,而蓋卽今所着,皆是灰色,則此卽淺淡服,元無變服之節,若三陵享官,則不可以時服行祭,似當以黑團領參之矣。上曰,崇陵祭官,則從上服爲之,三陵祭官,以黑團領行祭事,付標,可也。積曰,太祖大王影幀,合設於南別殿事,孝廟朝,旣已定奪,而其時禮判吳竣,實建議爲之矣。臣於此時,亦有所陳達,而以位卑之故,言不得行矣。大槪奉安影幀,以時行祀,其在追慕之道,雖有所不能已者,元非禮文所載也。且古語曰,一髮不似,便是別人,雖使工畵者摸出,不如眞像而傳畵之,豈無差謬者乎?大運曰,畵像之失眞,最易矣。積曰,臣爲全羅監司時,嘗奉審於慶基殿,伏覩御像,似是衰境傳畵,而眼彩尤甚精摸,仰而瞻之,威懼不敢近。蓋缺古時畵工,必多善手,故精寫至此,而今則才與世降,畵工亦無其人,使之傳寫,必不能彷彿,若果失眞,尤爲未安,臣意則不如不爲之爲愈也。上曰,南別殿雖重創,畵像摸寫事,勿爲之,可也。兵曹判書金錫胄曰,江陵有太祖舊居,故在前因其地人上疏,有別建殿宇,奉安影幀之議,而旋卽還寢云。積曰,齊陵重建廳堂上,工曹參判申晸,禮曹參議李沃爲之矣。申晸,移拜兵曹參判之後,有仍察重建廳之命,而今此陵幸時,判書金錫胄,以司僕寺提調隨駕,則兵曹堂上,無陪行之員,若欲遞其重建廳堂上,則董役日久,事多料理,似不可遞易,而付之生手矣。上曰,參判申晸,本職遞差,以無故人差出,使之隨駕,可也。積曰,禮曹判書睦來善,以贊禮出去,參判未差,參議李沃,當往重建廳,而近有實病,決難行公云,此人亦遞次,何如?上曰,然則遞差。積曰,擧動之期已迫,重建廳事甚急,兵曹參判及禮曹參判·參議,不可不趁速差出,而前頭連有齋戒,開政未易,何以爲之?上曰,今日內開政差出,可也。仍顧謂史官曰,當日開政事,出言于外,使之牌招政官。積曰,統營鹽盆及魚箭,皆見奪於宮家及監營之後,無以成樣,故因巡撫使書啓,有還給統營之命矣。今者自淑徽公主房,又有侵奪統營所屬巨濟地玉浦鎭貫松伊爲名大口魚漁採之處,故統制使枚報於備局矣。似聞淑徽公主房,雖曾有折受之事,旣是統營元來所屬,而今若見奪,則當此舟師缺意修補之日,尤無以措手,依前承傳,還給統營,何如?上曰,宮家旣已折受,則似難還給,而舟師修補事緊,不可不變通,還給統營,可也。出擧行條積曰,古人有是言也,人君無一毫私意,方可以治國,自前內奴與公私賤,一體充定於束伍,而上年載寧郡,以內奴充定束伍事,鄕所色吏面任等,至於移囚他道而嚴刑,臣等,晩始聞知,陳達請寢矣。今見京畿監司馳報,則安山郡牒呈內,本郡內奴充定束伍者,自內需司啓請禁抑,而缺有推治色吏之命云,此必因安山內奴,呈狀於內需司而致然也。若曰,內奴而勿定於軍役,則何但安山內奴而已,通八路勿定,可也。不已而公私賤必定束伍,則內奴乃一般公賤,而獨爲偏庇,此近於偏私,決非人君一視之道,非獨事體之未安而已。且大臣曾已稟定之事,內需司不爲遵行,私自上達,事極未妥,而內需司牒呈於吏曹,則使該色郞廳,句管擧行,意有所在,而吏曹之不爲覆稟,泛然移文,亦甚非矣。右議政許穆曰,使吏曹郞官,句管內需司文缺郞,周禮,以閹寺付天官職之義也。錫胄曰,古人曰,宮中府中,俱爲一體,此是宮府一體之義也。積曰,臣願安山內奴缺斷事,卽爲還寢,色吏亦勿推治,此後勿禁內奴束伍充定之意,竝與他道,一體知委,何如?上曰,依爲之。出擧行條積曰,兵曹設行都案廳査定之事者,非欲厲民也。初出於査出冒屬閑遊之類,而充定軍士逃故之代,以除各邑搜括閑丁,歲抄騷擾之弊,而外方不知朝家本意,民怨先起,故臣請停止外方査正之擧,他道則停,而兵曹以爲,京畿·忠淸兩道査正成冊,已爲上來,中止可惜,而仍爲査出,此則上年事也。近來始聞以庶孽査出事,怨謗大起,取考都案廳行文,且問曲折於兵曹,則果有庶孽査出之擧,而只令査出庶孽子枝而已,親庶孽則使之不爲擧論云。都案廳之意,蓋欲分別有蔭無蔭之意也,而此則有不然者,壬辰以前,則國法嚴重,不但庶孽之定役,雖士夫之嫡子,各從其相當役,或定忠順衛,或定族親衛等役,無蔭之兩班,則充定軍保,人無閑遊者,故無彼此取舍之怨矣。經亂以後,國綱解弛,名以兩班者,則雖目不知書者,皆稱幼學,一生閑遊,甚至軍士之子枝,亦皆投迹鄕校,得免軍役,識者之寒心久矣,而朝家之一任其閑遊,不能復亂前之法者,爲慮民心之騷擾也。軍士子枝之投屬鄕校者,尙不能査正,則偏侵庶孽,豈是均平之道也?況一自庶孽許通之後,兩班之妾子,謂之親庶孽,而書以許通,許通庶孽子枝之識字者,書以幼學,已成規例,故我國之缺親庶孽之代盡者,優於親庶孽,其通仕路,亦漸有間焉。且士夫之蔭及於其孫,乃是法典,而今乃宰相之孽孫,不得免缺而鄕曲平人之妾子,托稱親庶孽,而反爲落漏,殊涉無據,此則由於都案廳行文,不能詳盡之致,而各邑守令,又不遵行都案廳行文本意,士夫之親庶孽,一倂査定,其中雖有能文着實赴擧者,及籍名於學校者,不爲考講,直爲定役,至於初試入格之人,亦且定役者有之,以致湖西之外兩南,亦皆驚缺在守令,當此新化之初,得人心爲先務,而民怨此甚,極可慨嘆。兵曹判書金錫胄亦聞有此弊,已爲變通行會云,而此是大段節目,宜有啓下分付之事矣。錫胄曰,親庶孽則勿論,而只査庶蘖之子枝者,蓋欲區別有蔭無蔭也。且庶蘖之子枝,世代旣遠,例不能守其門戶,降同凡民,可合軍役者亦多,故欲爲査出矣。積曰,然則可合軍役者外,勿爲一倂定役事,令兵曹詳細磨鍊,節目啓下後,明白分付於外方,何如?上曰,依爲之。出擧行條積曰,曾於備局坐,兵判金錫胄,問臣曰,自設精抄廳之後,輦陪軍,無他出處,若以都案廳所査出者,別爲充定則何如?臣亦不能深思,答以便當矣。近來聞以扈輦隊事,民間多有騷擾之弊,詳問其曲折,則輦陪軍,稱以扈輦隊,分爲八番,輪回上番,而其數甚多,不但卽目民間之騷擾,日後各邑代定之弊,亦不可不慮,外方則勿定扈輦隊,只以京中査出者,量其容入而充定,勿爲分運入番,只於擧動時調用,則事涉便當矣。錫胄曰,頃者扈輦隊新設之事,本出於不得已也。廟堂相議之時,雖以精抄鍊習之卒,不可兼爲執仗陪輦之役爲主,以臣愚妄之意,則專在於他日事變,有無人可使之憂矣。今聞領相所陳,名目之新創,代定之益難,則果是一弊,京中已爲抄定者外,外方査定成冊,亦爲連續來到,此則固勿以扈輦隊爲名,竝先充定於騎步闕額。非但卽修京案,竝爲分付於各邑宜當,各邑騎步兵逃故之代,今亦以此査定,鱗次充定,而得此先査者而充之則尤好矣。上曰,依爲之。出擧行條積曰,今番獄囚放釋之時,啓覆罪人,亦皆蒙放,當初刑官,則以不可混同放釋之意,問於小臣,而臣於蒼黃之際,魂不附體,不得更稟,而有所變通,勿論輕重,一倂放釋,到今思之,事極未妥,常切悚然矣。但重罪皆已蒙放,而如准期不敍,永不敍用之類,獨不蒙收敍之典,似爲不均矣。上曰,此乃事務倥傯中,或未致察而然也。自六月十六日昧爽以前,准期不敍之類,竝爲蕩滌,而永不敍用之人,則更爲書入,可也。出擧行條積曰,三司禁吏作弊者,自備局推治事,當初只以依先朝定奪擧行之意,啓達矣。臺啓所謂,大臣不親細事,及臺官不得晏然之言,果是得體,頃臣病入之時,因左相稟白,雖已允臺啓,然臺啓未允之前,禁吏輩,亦頗載戢,而今則必謂大臣,亦不得下手,益肆橫拏,此亦可慮,大槪禁吏作弊,不可不別樣嚴治,以爲防姦之地矣。自今以後,如有作弊於閭巷之事,而自備局聞知,則卽爲捉囚而言于臺官,使之痛治,則事體無傷,而亦可禁戢,依此擧行,何如?大運曰,臣固以此意,啓達而蒙允矣。但不出擧行條,故不得奉行矣。出擧行條上曰,臺官不能禁戢,或現發後不爲嚴治者,大臣啓請施罰事,曾亦下敎矣。以此意出擧行條件,以爲定式遵行之地,可也。大運曰,以還寢禁吏推治事,當初臺官李鳳徵,始發其論,然此非鳳徵一己之見,乃諸臺相議爲之之事,而自上以此爲未安,摧折太過,至於擬臺望,亦未受點,臣久欲陳達而未果矣。積曰,左相之言是矣。穆曰,臺閣之言,雖有過激,固當優容,而培植其直氣矣。上曰,唯。積曰,體府事,有可以陳達者矣。上曰,體府開設於淑靜公主家事,其已擧行耶?積曰,從前則體府,無別設衙門之事,故入番軍官,姑且入於慶德宮墻外御營廳北營矣。上曰,今則體府旣帶率許多出身,事勢與前有異矣。積曰,衙門欲設於淑靜公主舊基,而材木無辦出成造之路,聞宮家已盡撤毁,許賣於閭閻,所餘無多,雖無買缺而其價亦無出處,似當自戶曹給價,而目今經費空虛,若使賑恤廳,折價買給則好矣。上曰,依爲之。出擧行條積曰,體府不可無別將及兵·戶房任事軍官,而卽今武將,皆入於各軍門,絶無無故之人,只閔昇一二人,以資級頗高之故,獨爲餘存,固欲以此爲別將,而此無推移之路,雖已屬於他軍門,中軍千摠別將及軍官者,自體府亦爲啓下,以爲兼任之地,何如?上曰,依爲之。出擧行條積曰,體府旣爲開府,則不可全無牙兵,而各軍門牙兵,大爲外方之弊,故臣不欲效尤而侵及外方,只自京中募得公私賤,甚非難事,顧無以接濟,各道落講校生,臣曾已啓請,移送訓鍊都監,以爲先缺別隊之地矣。今則別隊之額幾備,此後則令備邊司缺送體府,則不必以此輩,充定牙兵,收其番布,以爲牙兵料布之地,何如?上曰,落講校生,移屬于體府,可也。出擧行條穆曰,臣頃上箚子,旣承思處之批,而厥後已多日,未聞有擧施事,伏未知聖意將何以處之也?鄭載嵩,誤引其父事,欲爲罪魁地,其心所在,誠極駭愕,此輩之所以爲此者,蓋以蒙罪者,有寬假之命,故强爲游辭,以爲他日救解之計也。如此者,終若不罪,已罪者,終若蒙放,則是非自此不明矣,倫紀將復晦蝕矣。豈不大可寒心哉?昔,仁如大舜,政用寬典,而猶且罪大辟則不赦,故至今羽山,亦有鯀之冡云,然則四凶之至死不蒙宥,據此可知,雖當大霈之日,決不可容易放釋矣。校理權瑍,臣亦欲一陳此事而未果矣。右相旣發其端,敢此仰達,大槪金壽恒,位居大臣之列,造爲陰慘之言,至欲離間我兩宮,其爲危險,莫此之甚,此則聖明之所已燭也。論其情犯,王法不容,當初編配,實從輕典,而居謫未幾,遽爾蒙釋,群情之駭惑,公議之拂鬱,不其然乎?且鄭載嵩之事,亦甚無據矣。其父之國制爲言,專出彌縫,旣甚苟且,而到今證其父而欲營救浚吉,以疑亂人心,其計誠巧,而其心難掩,此若不罪,臣恐日後之所關非細也。至如李善源輩,亦爲疑似之言,猶欲營護私黨,此無他,專由於懲惡不嚴之致也。此類之罪狀如此,故臺論累日爭執,而尙不允許,聖意之所在,雖未可知,而群下之悶鬱,至此而益甚也。兩司之論,決不容易還寢,大臣之言,亦復陳懇至此,自上宜有所聽從矣。穆曰,權瑍,亦繼臣而爲此言,然臣意則非欲與年少人,相率而攻擊其類,實出於公心也。積曰,金壽恒之疏意,臣當先爲陳達焉。夫壽恒之心,非必欲離間骨肉,只緣尹鑴疏中照管二字而有此云云,此固妄發也。且指斥洪宇遠不貳過之說,而用意陰險,發明宋時烈擅威福之事,而語及先朝,其心所在,誠不可測,聖明之所以深罪者,不亦宜乎,然壽恒亦大臣也,海外竄謫,其罪可懲,而置之瘴癘之鄕,一年殆盡,待以必死,亦涉不可,故臣之初意,竊欲陳白而量移內地矣。今當大霈之日,遽有全釋之命,輿情大駭,公議愈激,臺論之累日爭執,固其所也。自上若一向堅執,不賜允兪,則臺論必不停止,而朝著益復紛拏矣。且鄭載嵩事,亦甚誤着矣。庶子服,是宋浚吉之論,國制朞,乃鄭太和之言,而制名雖同,所引各異,則爲其子者,豈不知其父之意,而敢以朞服則一之說,欲爲救解壞亂之論,此固不可無罰也。此父子之與臣親切,通朝所共知,而此人之爲此言,曾所不意也。頃因其弟來見,語及此事,則其弟亦云誤着矣。頃日右相陳箚,乃有思處之批,故臣之臆料以爲,上意必欲允臺啓而有此敎矣。今猶聖心堅持,臣實未曉也。上曰,前批所云,乃欲觀三四啓,有所聽從之意也。瑍曰,壽恒事,大臣以減等爲言,蓋其罪當初擬律,亦從輕典,固可缺配,決不當減等矣。積曰,欲爲減等,固臣之初意,而非必於今日爲此也。瑍蓋誤聞臣之語意矣。又曰,今番大赦,重者或蒙放,而輕者或未放,頃間儒生輩陳疏,被罰者甚多,近來累經大赦,亦無擧論之事,似爲不均矣。且慶科當前,亦不當一向停擧,合有變通之道矣。上曰,停擧之類,則予觀其罪目之輕重,年月之久近,當有酌處,別單書入,可也。大運曰,頃者慈殿違豫之日,自內局招致嶺醫李邦翊,今方留在京中,而聞其術業最精,活人甚多,承旨李堂揆,亦當試之矣。堂揆曰,居在義城,故臣爲其地守宰時,有大病,用其術得瘳之矣。大運曰,旣來之後,不必還送,使之仍留,隨參議藥,令該曹付軍職,冠帶常仕,何如?上曰,依爲之。出擧行條積曰,臣於頃日,跌足重傷,不能行步,聖明軫念,藥物救護,已入差境矣。然傷處未盡差,猶妨於缺馬,無以陪駕往還,若許先坐陵所,而以爲擧動回還時隨駕之地,未知如何?大運曰,先詣享所,亦有前例,其在優老之道,使之先坐,宜當矣。上曰,形勢誠如所喩,先詣享所,落後入來,可也。大運曰,領相病勢如此,右相亦甚年老,而每於入侍之時,迎夾門出入,故往來稍遠,行步爲難,若開貳極門小挾,以爲出入之路,則似爲便當矣。上曰,果有如卿言者,而予固未之思也。今則由貳極挾門出入事,予當分付焉。禮曹判書睦來善曰,臣得見崇陵參奉所報,則頃日改莎草後,莎草又有枯黃者云,而長廣不爲明白報知,故不卽入啓,以待更報矣。今於入侍之際,査報又來,故始知東西南三方莎草,有萎黃之漸,大抵改莎未久,厥後天無雨,而又當秋深草衰之節,如是不難矣。上曰,方當草衰之節,枯黃無怪,且每每改莎,亦甚未安,以待明春,可也。錫胄曰,今番都案廳湖西良丁査正之時,庶孽之類,最爲呼怨,自本廳,雖以依當初事目,辨別當定役不當定役之類,毋致扇訛造訕之意,已爲行會本道。今以領議政所啓,又當別爲事目啓下,而當初列邑,全昧朝家本意,雖事目中明白條列之事,亦多混同不察,致有如此之弊,守令中最有誤事者,不可不摘發論罪矣。懷德縣査定成冊中,所謂親庶孽之類,竝皆抄出,而故掌令姜鶴年妾子,則其父名,只以鶴字書之,去其年字,宋浚吉,有妾子兩人矣,乃宋炳文之孽三寸書之,炳文者,卽浚吉之孫也。此守令非但用意不美,處事無狀,其與朝家勿定親庶孽之本意,大大相違,則一道騷屑,蓋因此輩,亦不免被抄,而人人恐㤼之致也。此卽前縣監尹徵夏所爲云,徵夏兄弟,本是趨附於浚吉者,而到今如此,尤非士夫之用心矣。上曰,尹徵夏,罷職,可也。大運曰,尹徵夏,因忠淸道御史書啓,方在囚繫中矣。錫胄曰,雖在囚中,依事目單擧此事,罷職,何如?上曰,依爲之。出擧行條來善曰,頃以外方守令來赴京科事,旣已啓達蒙允,而此時列邑,事務方殷,若赴京科,則必多曠廢之患,故大臣之意,亦以赴鄕試爲便矣。積曰,守令之赴本道科,自是古規,而在前守令之鄕試參榜者甚多,致有人言,故自庚子年變通,使之赴京科,而因年凶,亦有許赴鄕試之時矣。以今論之,科期,正在於年分覆審未畢,催糴歲抄之時,曠務之弊,誠爲可慮,往還之際,貽弊不貲,今番則許赴鄕試,宜當矣。上曰,然則守令,許赴本道科,可也。大運曰,察訪亦依守令例,許赴本道科乎?上曰,依爲之。出擧行條積曰,政事時急,日勢且晩,吏判使之先出,何如?上曰,先出開政,可也。仍下敎於吏曹判書閔熙曰,政事每每犯夜,事甚未妥矣。此後開政之日,日勢若犯夜,則三司外閑漫職,不必於當日出之也。熙對曰,政事可出者多,則日勢自然至暮,今者致勤聖敎,不勝惶恐。仍爲退出。戶曹判書吳始壽曰,百官頒祿,曾因凶荒,以散料給之,而頃者有觀歲稍豐,自十月等復古之敎矣。卽今秋事,不至失稔,似當豫爲定奪矣。上曰,曾果有此敎矣,自十月等,復古頒祿,可也。始壽曰,諸各司進排紙地及供上紙減下者,亦多逐年仍減,事體未安,伏未知何以爲之也?上曰,不可以一二年稍豐,而盡數復古,此則今姑仍減,可也。始壽曰,赴京使臣盤纏,亦當依前例仍減乎?上曰,遠行人盤纏,想有不足之患,此則其數不多,今年爲始,依數復古,可也。始壽,仍展南別殿重建圖形,將有所達。上曰,持而進前。始壽,奉圖而進,間架之多少,地勢之便否,一一陳達。上曰,如所陳重建則好矣,依此爲之。行副護軍申汝哲曰,今番陵幸時,臣所帶軍兵,當爲隨駕,而中軍有窠,以前長湍府使李枝遠差定矣。陵幸此迫,而新官未及下去,似難趁期上來,新除授長湍府使羅萬葉,明日內催促發送,何如?上曰,依爲之。出擧行條汝哲曰,御營千摠,有窠未差,奪告身中,有可合人,而不敢啓達矣。上曰,誰耶?積曰,前府使金世翊,可合此任,而方在奪告身中,未有收敍之命,故不得差下云矣。上曰,金世翊,職牒還給,可也。出擧行條領議政許積,欲起出,上命姑留。大運曰,領相近有泄病,欲爲出去矣。上曰,有相議事,姑出還入,可也。仍命小宦,扶而出之。大司諫柳命天啓曰,金壽恒放釋還收之請,已閱累日,而天意未回,兪音尙閟,臣竊不勝疑惑焉。金壽恒,以賓廳議禮之臣,得逭朝家討罪之典,爵位如故,而怨懟益深,乘憤進箚,造意叵測,營救罪魁,而不顧犯上之嫌,造爲危言,而欲售離間之計,一則曰,君臣父子之倫,不明而晦矣,一則曰,慈聖因此傷衋,而增其不豫,殿下當作何如懷耶?滿紙譸張,無非陰慘之說,巧幻之術。蓋其意,以此爲一大機關,誣聖朝以不測之名,陷當世於不韙之地,脅持乎君父,疑亂乎人心,以爲日後釀禍之計,苟有一毫人臣之心者,豈忍勒加以此等語哉?至今想其疏語,不覺骨驚而心寒也。抑殿下,或未記得壽恒當日之文字,而惡惡之念,有所稍解耶?伊時何面目復謁兩朝之聖敎,如在昨日,而曾未幾何,恩宥遽下,此誠殿下,執德不固,懲惡不嚴而然也。奸壬之徒,將窺殿下之淺深,而無所不用其計,豈不大可畏哉?壽恒之罪關宗社,律應不道,雖十世不宥可也,豈可以一時之霈典,有所輕釋也哉?輿情咸憤,公議益激,若不准請,決不可止,請還收金壽恒放赦之命。上曰,不允。又啓曰,洪得禹等放釋之命,遽出於輿情之所不到,臣不勝驚愕之至。得禹等,假托伸師,引類投疏,而以孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,其蔑國是犯邦憲,固已極矣。其他詬辱朝廷,醜詆當世,不一而足,當初投竄,實出於不與同中國之義也。此輩罪名至重,編配未久,而特施赦宥之典於該府讞議之外,懲惡不嚴,聽聞駭惑,請還收洪得禹·趙相愚·安相億等放赦之命。上曰,不允。又啓曰,金壽恒之罪,神人之所共憤,王法之所不貸,特放之命,出於輿情之外,還收之請,實是公共之論。前大司諫鄭載嵩,挺身立異,營救備至。乃曰,志在無隱,豈有他意?又曰,從而罪之,非盛世之美事。又曰,請寢成命,決知其不可,有若以誣上不道之人,無少罪戾,而專出於應旨進言者然,寧負殿下,而不欲負浚吉,其朋奸死黨之習,誠極痛駭。至於洪得禹事,載嵩,元無可嫌之端,而强引以爲嫌,乃曰以服制之罪,施於浚吉,而臣父亦嘗獻朞服之議,語意肆然,略無顧忌,何其悖謬之甚哉?當初議制之日,已有三年之議,而捨此不用,援國制而爲言者,專出於一時彌縫之計,初非尊嫡統之義也。今載嵩,又爲證父右朞之說於大禮已定之後,隱然營救浚吉之地,而竊附壞亂之餘論,疑惑國人之視聽,其心所在,不可測也。若不明白是非,痛懲其罪,則日後所關非細,請前大司諫鄭載嵩,削奪官爵。上曰,依啓。又啓曰,近來討罪不嚴,異論橫生,金壽恒,罪關宗社,王法難容,而如李善源輩,猶欲巧意營救,甘心死黨,良亦駭然。善源之避辭曰,定罪於疑似之間,夫語犯先朝,離間骨肉之語,不啻狼藉,而猶諉之以疑似,其護私黨而負朝廷,莫此爲甚,其罪不可不懲,請豐基郡守李善源,罷職不敍。上曰,依啓。執義權瑎啓曰,金壽恒放釋還收之請,實是輿情之所公共,而爭執累日,尙靳允兪,臣不勝悶鬱焉。壽恒,以賓廳議禮之臣,蒙兩朝寬假之恩,譴罰不加,爵位如故,而不思報答之道,益懷怨懟之心,日犯謀計,惟在逞憾,乘機一箚,情態畢露,其造意陰慘,遣辭危險,其意蓋欲誣揑朝廷,構禍國家,而至以不忍聞不忍言之說,肆然加之於君父之身,略無所顧忌,自陷於犯上不道之誅,而無復有人臣之義,自古奸邪之臣,爲私黨而負君上,誣朝廷而危社稷者,未有如壽恒之甚者也。論其情犯,合被重誅,止於編配,實從輕律,而曾未幾何,遽下放赦之命,群下之情,不得不駭惑於聖明之處分矣。臣伏見聖批,仰惟淵衷,壽恒罔赦之罪,非不洞燭,而特以無前大慶,混施寬典,此則大有所不然者。夫赦者,小人之幸,故古之人,有以愼無赦三字,戒其君,爲國之道,固宜無赦,縱或有赦,亦豈有不問罪之輕重,而一倂全釋之理哉。噫,脅持君父,危亂人國,是何等大罪,而遽置之肆赦之中,則將來奸壬之徒,無所懲戢,而益啓覬幸之心,豈不大可畏哉?請還收金壽恒放赦之命。上曰,不允。又啓曰,掌令李燦漢,以今此祥祭,有變除之節,與常時陪祭有異,遠外作散之人,莫不齊會闕下,普伸哀痛,而副應敎李濡,以近侍之臣,居在京中,除授已久,日事呈單,終不進參於哭班,雖不知疾病有無,而臣子分義,豈容如是?臣以此論啓之意,發簡同僚,往復再三,終未歸一,無非臣見輕之致,何可一刻苟冒?持平睦林儒,以臣朝者同僚發簡,則以爲,副應敎李濡,不參於祥日哭班,不可不論劾云,而臣得聞其來參於闕外哭班,此與全然不參者有間,故以更爲商確之意,答通矣。卽者同僚,遽以見輕引避,臣何敢自以爲是,而晏然仍冒乎?掌令柳晉三,以朝者掌令李燦漢,以副應敎李濡,方在近侍之列,終不進參於哭班,不可不請推之意,簡通於臣,臣答以詳悉矣。卽者燦漢,以見輕同僚,引避,其爲見輕,臣亦無異,不可晏然,竝引而退,職在邇列,不參祥祭,則相規之論,深得臺體,出班來哭,分義未安,則執此立異,殊涉苟且。請掌令李燦漢·柳晉三出仕,持平睦林儒,遞差。上曰,依啓。權瑎,起拜而又陳之曰,金壽恒事,固以啓辭上達,而兪音尙閟,臣等之悶鬱,到此益切矣。壽恒箚中所云,無非巧幻之術,陰慘之說,而其中君臣父子之倫,不明而晦云者,尤極可痛,以今觀之,安有如此事乎?命天·瑍,繼而進曰,壽恒,不思兩朝寬貸之典,益懷怨懟,作爲無根危險之言,欲逞私憾,此固聖明之洞燭無遺者也。當初竄逐之罰,猶不足以懲其惡,而到今以一時之霈典,遽施放釋,則決非臣等所望於聖明者也。堂揆曰,壽恒箚中陰險之語,伏想聖心,今亦不置矣,而放釋之命,出於意外,三司爭執之言,固出於公議也。上曰,壽恒之箚,在於上年,今豈必遺忘,三司之臣,公議如此,亦豈欲不卹,而第有微細曲折,不爲允從矣。大運曰,聖敎所謂曲折,雖未知如何,而今者上意堅持,公議益鬱,致有紛拏之弊,此固可悶矣。瑍曰,所謂曲折,未知何事也,苟有大段曲折,決難聽從者,則固當明示矣。上無發落。錫胄曰,本曹正郞沈檀,有情勢不安事,久未行公,陵幸迫近,郞僚不可不備員,改差,何如?上曰,沈檀本職,遞之,其代,今日政差出,可也。錫胄曰,沈檀,昨政,差全羅道點馬別監,仍付軍職,何如?上曰,依爲之。仍下敎曰,諸臣皆出,大臣姑留。備局堂上及三司諸臣,以次趨出。上曰,大臣進來。領議政許積,左議政權大運,右議政許穆,進前俯伏。上曰,慈殿,欲於陵幸時,同幸陵所,以爲三年內一伸哀痛之地,人子情理,不忍牢拒,大臣之意,如何?且慈殿,自前有心火之症,凡有用慮事則輒發,此若一向堅塞,則或恐有所傷矣。積曰,家禮,雖有發引時婦人隨去之文,此非王家禮,且國朝三百年來,未聞有此例矣。大運曰,發引時婦人隨去之禮,私家亦無用者,此則不必引也。國朝旣無古例,宿患又未差愈,則不可徑情而直行也決矣。穆曰,古例有無,姑舍勿論,而慈聖,纔經重患,平復無幾,若必奉往,恐或勞傷。上曰,其無古例耶?積曰,此例,臣未有所聞矣。仍語左相曰,第退出相議否?左相曰,雖出而相議於外廷,必無可以奉往之議,莫如入侍時完定矣。仍白上曰,慈敎實出於至情,其在殿下□順之道,固難牢拒,而但國朝以來所無之事,何可創行於今日乎?臣意則自上必反復開陳,期於准請,可矣。上曰,第以卿等之意,入告慈殿,若一向堅持,則當更詢于卿等矣。大臣以下,皆罷出。
同日酉時,上御經筵廳,又引見。領議政許積,左議政權大運,同副承旨禹昌績,假注書朴慶後,記事官李漢命·李玄錫,入侍。上曰,以卿等所陳之辭,告達於慈殿,則答以雖曰無古例,此固情禮當然之事。且以吾之病缺比今日尤重,而猶能往來於溫泉,則今豈不能行乎?慈敎如是堅執,今將若之何?大運曰,若奉往則至情所在,有過哀而致傷者矣。上曰,至情所在,必欲親往而後已,奈何?若不得奉往,則在缺悲痛,尤有以致傷矣。積曰,此事最難處矣,溫幸事,臣亦想之而未及陳矣。大槪溫幸,非但祖宗朝有已行之例,且以病患,爲沐浴奉往,則固出於萬萬不獲已之擧,而此則異於溫幸,若或奉往,則三十里往還之際,勞動必多,陵上陟降之際,哀痛亦切,則其所致傷,又如何哉?今則決不可奉往,若又以此反復開陳,期於回聽,而終又不從,則明日又命招臣等,更詢下情,宜當矣。大運曰,臣等之不欲奉往者,只慮宿患之添谻也,古例有無,反爲輕矣。上曰,第更爲開陳,若又不從,則當更招卿等問議矣。遂罷出。
上在昌慶宮。停常參·經筵。
自昧爽至卯時,沈霧。夜四更五更,月暈。
以黃海監司趙師錫,中宮殿生缺闕封待罪事狀啓,傳于丁昌燾曰,勿待罪事,回諭。
丁昌燾,以司饔院官員,以監膳提調意啓曰,今日黃海道八月令大王大妃殿·王大妃殿·大殿進上生松茸捧上,看色則盡爲腐朽,無一箇可捧,勢不得已退送。莫重進上,如是不謹,當該封進官,推考,陪持人,令攸司治罪,何如?傳曰,允。
金啓曰,吏曹郞廳來言,臺諫及守令有闕,政事,何以爲之?敢稟。傳曰,過國忌後爲之。
藥房提調閔熙,副提調李堂揆啓曰,卽伏聞醫官所傳之言,朝來聖體不安,嘔吐之餘,脇痛頗緊,亦有外煩內縮之候云,不勝驚慮之至。臣等卽與諸醫入診,詳知症候,然後議定當進之藥,敢來問安,竝此仰稟。答曰,脇痛之候,飮藥入睡之後,頗有減歇,勿爲入診,只議藥以入。
藥房再啓曰,伏承聖批,脇痛之候,飮藥入睡之後,頗有減歇,勿爲入診,只議藥以入事,下敎矣。臣等,與諸醫商議,亦問於兵曹判書金錫胄,則皆以爲,柴平湯,加黃連吳茱萸煎水炒一錢,川芎七分,靑皮五分,及時進御,以爲和解行氣之地宜當云,此藥三貼,劑入之意,敢啓。答曰,依啓。
禹昌績,以禮曹言啓曰,前頭崇陵親幸時,健元陵·顯陵·穆陵勿爲展謁事,旣已定奪於榻前矣。節目中三陵展謁一款,付標以入之意,敢啓。傳曰,知道。
上在昌慶宮。停常參·經筵。
貞顯王后忌辰。
辰時,日暈。
大王大妃殿·王大妃殿·中殿,藥房問安。答曰,知道。
大殿,政院·玉堂問安。答曰,知道。勿爲問安。
藥房提調閔熙,副提調李堂揆啓曰,伏未審夜來,聖體調攝,若何?昨日劑入柴平湯,其已進御,而外煩內縮之候,比昨何如?脇痛之症,益有差減之效乎?臣等不勝區區憂慮之至。慈殿氣候,亦何如?養血淸火湯,當盡於今日,五貼加劑以入宜當,敢來問安,竝此仰稟。答曰,慈候無事,予則旣已差復矣。勿爲問安,湯藥姑勿劑入。
傳于李德周曰,今此拜陵時犒饋處,使喚軍定給事,分付。
李德周啓曰,晝講過國忌後爲之事,命下矣。上候方在未寧中,視事,頉稟。傳曰,知道。
丁昌燾啓曰,左議政箚子到院,而以國忌留院之意,敢啓。傳曰,入之。
答左議政權大運箚曰,省箚具悉卿懇。卿之所患,猝然如此,予深慮念,予則缺雖微恙,今已差復,卿之有病不參,有何未安之理哉?卿其安心勿辭,從容善攝。仍傳曰,遣御醫柳聖和看病。
左議政權大運箚,伏以臣,强策衰病,奔走供劇,內外傷感,眞元之敗,潛銷暗削,積漸已久,自數日前,疝氣上升,右脇作痛,下氣痞結,屢日不通,而再昨登對,出於久停之餘,故不敢言病,黽勉入侍矣。及暮還家,病勢猝㞃,脇痛如刺,腹脹如皷,達夜苦痛,不得交睫,及至昨日,痛勢益加,或呼吸不通,若將絶缺叫呼跳躍,有似狂人,生死之判,在於俄頃之間。如此之際,聞上候未寧,不勝驚慮,雖欲强起詣闕,其勢末由,身帶保護之任,問安之列,議藥之時,終未進參,分義所在,無任未安之至,惶恐待罪。取進止。批答見上
上在昌慶宮。停常參·經筵。
夜四更五更,有霧氣。
下直,豐山萬戶方必亨。
丁昌燾啓曰,明日,明明日,山陵親祭·散齋,二十六日,陵幸正日,此三日,視事頉稟。傳曰,知道。
李堂揆啓曰,備邊司郞廳,以領相意來言,今日賓廳坐起日次,而引見未久,且自上方在調攝中,外司坐起云矣,敢啓。傳曰,知道。
備忘記,今下弓矢,豐山萬戶方必亨處,給送。
李堂揆啓曰,事變假注書李東郁,時無職名,付軍職,冠帶常仕,何如?傳曰,允。
又以都摠府言啓曰,今日入直軍士,當爲中日習射,而雨勢如此,不得爲之之意,敢啓。傳曰,知道。
李德周,以義禁府言啓曰,前理山郡守尹行得拿問處置事傳旨,啓下矣。尹行得前以御史書啓,方在囚繫中,囚單子,不爲書入之意,敢啓。傳曰,知道。
有政。
吏批,兼判書閔熙進,參判呂聖齊在外未肅拜,參議吳缺服制,右承旨金進。
兵批,判書金錫胄禁軍點考進,參判李之翼進,參議徐文尙病,參知李宇鼎備局坐進,左承旨李堂揆進。
吏批啓曰,會寧府使,今當差出,而當品可擬之人乏少,曾經閫帥及守令中,曾經閫帥者竝擬,何如?傳曰,允。
又啓曰,內官全瀷加資事,命下矣。全瀷纔已身故,加資不得下批之意,敢啓。傳曰,全瀷,以魂殿長番,祥期只隔六日而身故,功不細,特爲加資。
又啓曰,行靈春正涏,都正除授事,命下矣。憂服中不得下批之意,敢啓。傳曰,一體除授。
吏批,以申晸爲工曹參判,李鳳徵爲持平,睦林儒爲兵曹正郞,崔鎭南爲豐基郡守,李時培爲祥原郡守,成虎烈爲監察,高嶰爲瓦署別坐,金喜臣·金振漢爲典籍,鄭后亮爲會寧府使,朴身之·白世興單付兼學正,柳晑爲齊陵參奉,權恒兼春秋館記事官,瀛昌君沈加崇憲大夫,東原君潗加中義大夫,花缺都正湸·靈春正涏加正義大夫,定坪副正漷,花山副正缺加明善大夫。
兵批,以崔寬·李時缺·權順昌·南得朋爲副護軍,睦林儒爲副司直,李東郁爲副司正,李邦缺爲副司勇。
禹昌績,以御營廳言啓曰,本廳中軍前府使李枝遠,別將前府使金世翊,已爲啓下,而俱在罷散中,時無職名,依例令該曹付軍職,冠帶常仕,何如?傳曰,允。
又以訓鍊都監郞廳,以都提調意啓曰,馬兵左別將李衡鎭,全羅左水使遞任之後,未及上來,右別將鄭后亮,今日政,除授會寧府使,其代,姑無可合之人。當此陵幸迫頭之日,無他可以推移之路,鄭后亮會寧府使,改差,令該曹口傳付軍職,使之仍察別將之任,以爲擧動時,領率馬兵之地,何如?傳曰,允。
又以禮曹言啓曰,今月二十六日陵幸出宮吉時,初因三陵展謁,丑時推擇,啓下矣。三陵勿爲展謁事,旣已定奪,仍用丑時,似涉太早,故更令日官推擇,則卯時爲吉云,恐以此時差退,何如?傳曰,允。
造紙署提調洪宇遠啓曰,有貢物各衙門,考閱前後文書,物種元數用畜·無面·未納幾許,會錄與重記有無,精査明覈,逐物分錄成簿,別單書啓,命下矣。本署各樣恒貢物種中,納未納及用下·留在·無面,分錄別單,以備睿覽。大槪本署之淍殘,最於各司,貢物元數未備三百石,而其中三分之二,則入於辛亥以後權減之中,只給三分之一,則其數亦未滿百石,數少下人,責缺難堪,不成貌樣而本署內外兩署,所謂內署,乃近間創設者也。只以書員缺名,庫直一名,缺一名,勢難兩處守護,內署則實是不緊之署,而外署則表咨紙造作之本所,不當廢者也。二十餘間家舍,年久盡爲傾頹,雖欲修補,材瓦匠料,無路辦措,內署則許令斥賣,以爲外署修補之地,而不足之物,則令該曹隨量上下事,分付,何如?傳曰,依啓。
兵曹口傳政事,以鄭后亮單付副護軍。
兵曹右邊捕盜從事官望,梁倎·徐文縉·金道鳴。梁倎受點。
大司諫柳命天,獻納姜碩賓,正言權震翰·兪夏謙啓曰,請還收金壽恒放釋之命事,及洪得禹·趙相愚·安相億等放釋事。啓辭同前答曰,不允。
大司憲李袤,執義權瑎,掌令李燦漢,持平吳始萬啓曰,請還收金壽恒放釋之命事。啓辭同前新啓,今此祥祭,有變除之節,臣子追慕之情,與常時陪祭有別,遠外作散之人,亦莫不齊會闕下,普伸哀痛,而副應敎李濡,以近侍之臣,居在京中,除授已久,日事呈單,不赴內庭哭班,而只參於門外閑散之列,旣來門外則其無身病,亦可知矣。其昧分義偃蹇之狀,誠極可駭,請副應敎李濡罷職。凡行師動衆,犒以牛酒,蓋出勞慰之意,而今此陵幸,纔闋祥制,展掃園寢,與常時行幸,固不同矣。推牛舁酒,大饗軍旅,擧措煩擾,聽聞未安,還宮後,令各其軍門,從容分饋,未爲不可,請寢晝停犒軍之命。答曰,不允。罷職事,依啓。
本院啓曰,申後則臺啓勿爲捧入事下敎,而何以捧入耶事,傳敎矣。凡臺啓,除公故避嫌之外,必趁申前傳啓,若或申後傳啓,則啓稟捧入,果有承傳,而今日諫院則未末先爲詣臺,憲府申初詣臺,仍爲傳啓,所當啓稟捧入,而憲府適當開坐,許多缺律公事,磨勘後詣臺,故以致日晩云,此是公故,與無端申後傳啓者有異,臣等相議捧入矣,致煩聖敎,不勝惶恐。傳曰,知道。
上在昌慶宮。停常參·經筵。
自昧爽至寅時,有霧氣。夜五更,流星出胃星下,入坤方天際,狀如鉢,尾長四五尺許,色赤,光照地。
下直,江原都事趙時瑗,玉果縣監任弘益,濟物萬戶成遇夏。
李堂揆啓曰,宣傳官,以兵曹判書言來言,效外擧動時,吹螺節次,所當依例取稟擧行,而上年陵幸時,則勿吹事,命下矣。今亦祥祭雖過,禫祭未過,何以爲之云?敢啓。傳曰,今亦勿吹,可也。
禹昌績,以戶曹言啓曰,每年本曹算員一人,收稅官稱號,下送東萊府,開市商賈等處,收捧稅銀者,其來久矣。各年稅銀,元無一定之式,追考五六年稅入之數,則多者九千餘兩,少不下八千餘兩,本曹無他銀貨出處,許多需用,專賴於此矣。算員金國珍,上年二月,收稅官差送,今始上來,而缺銀只是六千六百兩,缺比前減縮者,至於三千餘兩之多,事之可駭,莫此爲甚,故臣方欲査處之際,國珍缺十餘種缺物,行賄於臣,以爲圖免其罪之計,此無非臣不能缺之致,臣誠不勝其靦然,而國珍罪狀,若不痛懲,則後來缺致稅入之漸縮,將何以杜後弊缺經費乎?金國珍,令攸司囚禁重究,稅銀減縮之數,酌缺徵,何如?傳曰,依啓。
兵曹左邊捕盜從事官望,韓浹·李萬徹·鄭載濟。韓浹受點。
李堂揆啓曰,今此崇陵陵幸時,留都大臣,何大臣留都乎?敢稟。傳曰,鄭判府事留都。
禹昌績,以缺廳言啓曰,今八月二十一日輪對官入侍時,掌樂僉正鄭載岱所啓,本院無貢物無典僕,只率樂工樂生等習樂而已。缺無弊端,而樂工樂生等,自兒時離鄕上京,寄托於他家,逐日習樂,而專以保人價布資生,雖准數捧食,一朔所食,不過一匹,猶在飢困之中,況近年以來,連値凶荒,保人之入缺被災者,自朝家減其身役而不捧,故樂工樂生缺此不得捧食者頗多,實無資生之路,非但渠等呼怨缺生,勢必至於難保,所見誠爲矜惻。年前亦有自賑恤廳料理充給之規,今亦依此式,米布雜穀,隨其所儲多寡,量宜題給,以爲保存之地,何如?上曰,言于該掌,稟處命下矣。樂工保人,以庚辛則被災逃故,減布之處甚多,缺捧食資生之缺故朝家特憐其缺甚,自本廳題給缺以爲賑救之資,而本院視以缺例,每每請缺啓達榻前,故不得已參酌救急,亦已久矣。其奉足減布之代,決不可逐年充給,而本院事勢,亦甚可慮云,正租三百石,小豆一百石題給,今後則勿以爲例之意,亦爲分付,何如?傳曰,依啓。
丁昌燾啓曰,今此陵幸時,守宮注書,以事變假注書察任之意,敢啓。傳曰,知道。
禹昌績,以戶曹言啓曰,今此陵幸時,諸上司依幕舖陳諸具,皆責於一二殘司,則其勢必有所難堪者,故上年定奪於榻前,使各其司自備,以除一分之弊矣。今亦依上年例擧行事,捧承傳施行,何如?傳曰,允。
又以祔廟都監意啓曰,王大妃殿,玉缺前已啓下矣。不無未安之處,改付標以入之意,敢啓。傳曰,知道。
持平李鳳徵啓曰,臣身缺已試缺且於七月間,得阿睹之疾,閉戶合眼,痛勢苦劇,不得進參於望祭陪班,方在帶推未勘中,不可仍冒臺席,請命遞斥臣職。答曰,勿辭。仍傳于李德周曰,持平李鳳徵,推考蕩滌。
大司諫柳命天,司諫朴純,獻納姜碩賓,正言權震翰·兪夏謙啓曰,請還收金壽恒放赦之命事,及還收洪得禹·趙相愚·安相億等放赦之命事。措語上同答曰,不允。
大司憲李袤,執義權瑎,掌令李燦漢,持平吳始萬啓曰,請還收金壽恒放赦之命事,請寢晝停處犒軍之命事。啓辭同前答曰,不允。犒饋一款,旣已措備,不可中止。
上在昌慶宮。停常參·經筵。
李堂揆啓曰,監缺將今日受點人員,明日仍察之意,敢啓。傳曰,知道。
丁昌燾啓曰,左議政箚子到院,而以山陵親祭齋戒,留院意,敢啓。傳曰,入之。
又啓曰,明明日視事,當爲取稟,而上候勞動,視事頉稟之意,敢啓。傳曰,知道。
答左議政箚曰,省箚具悉卿懇。卿其安心勿辭,從容善攝。仍傳曰,遣史官傳諭。
丁昌燾,以內醫院官員,以提調意啓曰,自前陵幸時,則本院提調一員,例爲留待院中矣。今此崇陵親享時,臣熙當爲隨駕,副提調臣李堂揆,以承旨進去,都提調臣權大運,以祭官當進矣,數日內病勢猝重,旣無進去之望,又有入直院中之勢,今方陳箚辭職,提調一員,令該曹依前例加差,以爲來在藥房之地,何如?傳曰,允。
李堂揆,以扈衛廳別將,以判中樞府事鄭知和意啓曰,臣承命留都,一依啓下事目,率領扈衛兩廳軍士,大駕出·還宮時,結陣於備邊司前路,晝則移陣于敦化門外,扈衛之意,敢啓。傳曰,知道。
李堂揆啓曰,留都大將從事官來言,今日初昏懸燈,人定後刁斗云矣,敢啓。傳曰,知道。
左議政權大運箚曰,伏以臣,狗馬賤疾,猝爾危㞃,在人鬼關者,殆三晝夜矣。幸蒙聖慈,曲加軫念,遣醫診視,繼賜珍劑,幾死回甦,實是天地生成之德。陵幸迫近,必欲隨駕,凡所治療缺效,艾灸針刺,無所不至,湯劑俗方,靡不用極,而缺眞元先敗,疝痛上升,倍苦於前,下氣乍通,旋復痞結,一日二日,輾轉沈痛,委頓叫苦,無路起身。初爲隨駕之計而不遂,中變爲差祭齋所之計而又不遂,旣帶藥房矣,又差享官矣,而竟未得趨造於班行,以展微誠,私心觖然,已不可言,而臣之所犯,益無所逃,死期將迫,一息未泯,瞻望象魏,只缺泣。伏乞聖明,將臣本職及兼帶內局都提調之任,亟賜仍治臣罪,公私萬幸。取進止。批答見上
上幸崇陵。
李堂揆啓曰,內乘來言,捲簾,取稟。傳曰,捲三面。
又啓曰,內乘來言,駕轎窓闔,取稟。傳曰,捲三面。
又啓曰,今日巡將受點人員,明日仍察,何如?敢啓。傳曰,知道。
卯時,大駕出宮,到晝停入幕次後,藥房問安。答曰,知道。
政院·玉堂·朝廷二品以上·六曹·大司諫問安。答曰,知道。
宗班問安。答曰,知道。
大駕詣陵所,入幕次後,藥房·政院·玉堂·朝廷二品以上·六曹·大司諫·宗班問安。答曰,知道。
傳曰,下輦之際,缺紛沓一切禁斷,挾輦砲手,以單行分左右,稍遠成列,禁軍則分前後中斷,又以駕扈禁軍五十名,左右爲二十五人式,排立於挾輦砲手之內行事,分付該曹。傳曰,下轎時勿爲紛沓事,及挾輦軍兵單行排立事,旣已傳敎,而何不擧行耶?紛沓者査啓,排立事,一依傳敎爲之。
李堂揆啓曰,傳敎矣,固已依傳敎分付該曹,而不能申飭,致勤聖敎,不勝惶恐之至。該曹堂上·郞廳,難免不能檢飭之失,請推考。傳曰,依啓。
傳曰,古亦有此例矣,以駕後宣傳官作頭,又以駕扈軍官作隊,排立於駕後事,分付該曹,可也。
李堂揆,以兵曹言啓曰,大駕詣陵所,入作門時,喧擾倍前,且挾輦砲手,以單列排立事,到晝停所,已爲下敎,而猶且兩兩離立,何如是爲之事,傳敎矣。駕後侍衛近侍,寶釰·雲釰之外,其數宜若不至若是之多,而騎馬官員,幾至五十人,人皆有挾帶,行列已甚狹窄矣。及至下馬之猶恐或後,且怯於蹴踏,紛擾喧聒,尤極寒心。至於禁軍,則在於左廂行伍之內,缺難容,致有紛擾之患,急迫之際,不得變通,不勝惶恐。挾輦將官,則旣聽分付之後,徒知缺槍·鉤槍,鴛鴦作隊之爲例,亦不能卽改,又勤聖敎,尤不勝惶恐。當該挾輦哨官,令該軍門,決棍之意,敢啓。傳曰,知道。
又以兵曹言啓曰,卽者自陵所,大駕發向晝停之後,駕後宣傳官,自以親聽分付於政院,內侍·司謁之外,政院史官·雲釰·寶釰,未及上缺率領駕後禁軍,竝皆遮截,雖其麾退應入之缺依傳敎數復入,而金退之際,觀瞻殊駭,當該宣傳官,請從重推考,何如?傳曰,允。
又以訓鍊都監言啓曰,以兵曹啓辭,挾輦將官,旣聽分付之後,徒知缺槍·鉤槍·鴛鴦作隊之爲例,亦不能卽改,又勤聖敎,當該挾輦哨官決棍事,命下矣。當該哨官李缺植,依傳敎決棍之意,敢啓。傳曰,知道。
以備忘記,傳于李堂揆曰,今下虎皮一領,京畿監司處賜給,弓子一張,長箭一部,,楊州牧使李端錫,賜給。
上出到紅門外,行望墓禮,哭四拜,仍欲上陵。丁昌燾進曰,望墓禮後,仍爲上陵,則必有勞動之患,姑入小次,暫爲歇息,以爲上陵奉審,何如?答曰,相距不遠,缺暫歇。丁昌燾又白曰,哭臨行禮之餘,仍爲上陵,則缺勞傷,姑入小次,暫歇,何如?答曰,行步處不遠,不必缺領議政許積進前啓曰,承旨言,是也。若不歇於小次,而仍爲上陵,則必有所傷,知其必傷,而豈可强忍爲之,自上更無留難,暫息於小次,何如?李觀徵又進曰,大臣之言如此,特循下情,暫歇於小次,宜當矣。上曰,然則暫歇,可也。仍入小次,少頃又出次,仍上陵。上俯伏哭移時,侍從者皆哭。丁昌燾進請止哭,累次猶不止。哭畢,仍爲奉審,從屛風石外,以手親審改莎草處,下陵入小次。
丁昌燾啓曰,左通禮安命老,上陵時,前後不能導行,難免失儀之責,請推考。傳曰,此氣急之致,非失儀也,勿爲推考。
上詣丁字閣,行祭禮畢,退入小次。少頃又出次,至紅門外,行辭陵禮,哭四拜,仍步卽入幕次。入幕次後,藥房·政院·玉堂·朝廷二品以上·六曹·大司諫·宗班問安。答曰,罔極。
大駕還至晝停,入幕次後,政院·玉堂問安。答曰,知道。
大駕還宮後,藥房·政院·玉堂·朝廷二品以上·六曹·大司諫·宗班問安。答曰,知道。
傳于禹昌績曰,還宮時,自陵所至皷巖,捧上言。
大駕到晝停時,禹昌績啓曰,小臣兩慈殿問安進去,下直。傳曰,知道。
昧爽,蒼白雲一道如氣,起自東方,直指四方,長竟天,廣三四尺許,漸移南方,良久乃滅。未時申時,日暈。
上在昌慶宮。停常參·經筵。
下直,全羅左水使李,高山察訪宋最。
大殿,政院·玉堂問安。答曰,知道。
朝廷二品以上·六曹·大司諫單子問安。答曰,知道。
大王大妃殿·王大妃殿·中殿,藥房問安。答曰,知道。
藥房提調閔熙,副提調李堂揆啓曰,伏未審夜來,聖體,若何?展謁陵寢,孝思益切,升降哭泣之節,炎塵往返之勞,不瑕有傷乎?慈殿氣候,亦何如?臣等不勝區區憂慮之至,敢來問安。答曰,慈候與前一樣,予則終日將事之餘,頗有困勞矣。
丁昌燾啓曰,明日常參·經筵,取稟。傳曰,停。
金啓曰,吏曹郞廳來言,守令有闕,政事,何如爲之?取稟。傳曰,明日爲之。
大司諫柳命天,司諫朴純,獻納姜碩賓缺權震翰啓曰,請還收金壽恒放赦之命事,啓辭同前洪得禹·趙相愚·安相億等放赦之命事。啓辭同前答曰,不允。
掌令李燦漢啓曰,兵曹參議徐文尙,素無行檢,至於帷薄不脩,人理滅絶,不忍聞·不忍言之說,傳播於搢紳之間,人皆唾鄙,羞與同朝,如此之人,決不可置諸衣冠之列。臣於頃日本府之坐,以削版之論,發於席上,同僚以論人家行,不可不詳審爲言,故姑爲停止,未卽論啓,蓋出愼重之意矣。卽聞文尙再昨之疏,有名出臺席,汚衊臣身等語,臣論事不密,致令未啓之論,有此宣泄,臣何敢晏然仍冒。請命遞斥臣職。答曰,勿辭。
李德周啓曰,掌令李燦漢,再啓煩瀆,退待物論矣。傳曰,知道。
執義權瑎啓曰,頃於本府之坐,同僚,發兵曹參議徐文尙削版之論,乃其罪目則帷薄不脩也。臣意以爲,論人家行,事係重大,不可不更加詳審之意,論雖而止矣,卽者同僚,因文尙陳疏自列,以未啓先泄,引避,臣亦其日席上之人也,何可獨爲晏然乎?請命遞斥臣職。答曰,勿辭。
禹昌績啓曰,執義權瑎,再啓煩瀆,退待物論矣。傳曰,知道。
左議政權大運箚曰,伏以臣,賤疾猝谻,數日內轉至危缺,當聖明展謁陵寢之日,旣不得隨於從幸之列,又不得參於陪祭之班,作一僵尸,頹臥私室,不安之心,悲愴之懷,交戰于中,難以自勝,所患病勢,由此益深矣。卽今疝氣之上升不已,下氣之不通猶前,蓋以劑用之太過,針灸之施,亦多失宜,病無所減,缺氣亦敗,委頓枕席,轉仄須人,奄奄垂盡,去鬼不遠,以此病勢,無路起動。昨日還宮時郊迎之禮,今日起居之班,俱未得進參,□□□□掃地盡矣,瞻天悚慄,伏地竢罪。伏乞聖明,亟削臣職名,仍治臣罪,以爲人臣偃蹇自便者之戒,千萬幸甚。取進止。答曰,省箚具悉卿懇。卿之疾患,猝然至此,予缺慮念,從容調理缺勿藥有喜,卿其益加靜攝。
行副護軍李沃疏曰,伏以臣聞,共一國之言,謂之公議,合義理之事,謂之國是,公議不立,國是靡定,則將何以厭服衆心?激勸一世,非細故也。雖在韋布寒士,亦可言之,況臣蒙拔擢之恩,位大夫之列,其可以職在冗散,而終無一言,以負我聖明哉?恭惟殿下,聰明冠古,聖智天縱,乾剛夬斷,雷勵風飛,發政制事,順度合宜,此實天眷大東,啓發英睿,益興至理,以基億萬年斯休也,豈不盛哉?雖然,以臣觀於今日,國是有所顚倒,公議有所咈鬱,適足以來天下之譏議,釀日後之邪言,何者?故相臣鄭太和之議定配食,崔鳴吉之將議追享等事也,兩臣之事,臣請盡言,唯願明主,平心徐察焉。夫爲長子三年之制,周公著之禮經,朱子存之家禮,通行於君臣上下,此乃天地古今之常經通義也。當己亥大喪之日,自有當然之制,而時烈等,舍而不用,敢據朞制,擬議於不當議之地,伊時首相,實鄭太和也。大小國事,皆資取決,則固當明辨是非,痛斥之不暇,雖云太和,始坐昧禮,三年之說,旣發於博禮之人,則只當一遵經常之典而已。乃於前後獻議也,曲引明律,稱以國制,爲掩四種之證,致成朞年之制,抑獨何心哉?今若謂時烈所執,四種之朞也,太和所引,國制之朞也,以此分而別之,則豈非不思之甚乎?斯兩人者之所證引,雖有差異者,而其舍三年從朞服,一也,其父之心,其子已證之,人豈容他意於其間哉?初使太和,力排降殺之制,奏行明白之禮,則寧有十六載長庶之紊,宗統之乖乎?謂太和,爲時烈順非則可也,爲孝廟致隆則未也。若斷春秋之筆,則太和之獨免追罰,亦盛朝寬大之典也,時烈之罪在竄殛,以壞禮經也。太和之置像淸廟,用何功德也?近來臺閣之論載嵩也,亦以其父之一時彌縫爲言,顯加排斥,而殿下亦允臺啓矣。夫彌縫悖論,終誤重禮,乃大臣之罪,而尙不言配食之不合,何其明於論載嵩,而忽於論太和也?臣竊訝之,日後有以此藉口者,乃曰,不行三年,均之爲朞制,而竄配之罰,升祔之報,一何太偏也,朝廷將何以爲辭也?此臣所謂邪言之階,必由於是,而國是顚倒者也。日者下敎喉司也,以丙丁之事,盛稱崔鳴吉之功,比之興撥之佐命,擬崇報之典,臣未知廟堂之議,終果何如也,而區區憂愛之忱,竊恐聖明,未詳當時事,故有此失言之敎也。方當奉天之圍,勢迫皮幣之事,是時雖無崔鳴吉一人,豈無處變之擧乎?自有天下國家,興亡不一,事變無窮,而以一時周旋之勞,追享先王廟庭,非臣攸聞也。爲人臣,時平而不能盡綢繆之策,亂至而不能奮敵愾之謀,則此君子所謂具臣也,而不爲咎而反爲功,則是岳飛之奮忠,胡銓之抗節,反不足貴歟。朱子曰,古之明君,當平世,必重節義之士,爲其臨患亂外死生,而爲天下辦大事,以樹風聲也。此非後王之可法者,而華袞之褒,反及覊縻之徒,王言一播,四方傳聞,其何以激一代之頹波,勵群工之風節哉?此臣所謂來天下之譏笑,公論咈鬱者也。自夫朝家之有此失也,識者之寒心久矣,而三司可言之臣,猶且㛪婀遷就,尙未有上徹紸纊者,日月云邁,大禮漸迫,太常之銘,司勳之詔,將次第而擧之,則成事難可追改,此臣之所以懷章趑趄,終不敢止,冒犯分之誅,而汲汲陳之者也。唯願殿下,恕臣猥僭,憐臣微忠,試下臣疏,更議於大臣三司,如以臣言爲不誣,則亟改鄭太和升祔之命,且寢崔鳴吉追享之議,渙發絲綸,開示悔端,如日月之晦而復明,若天宇之廓而無翳,則公議行而風節勸,國是定而邪言熄,豈非國家之福哉?臣無任激切屛營之至。答曰,省疏具悉。爾之排衆攻斥,若是其滋甚乎。至於崔鳴吉,尤有所不然,未及收議,徑先沮遏,予甚不快矣。
上在昌慶宮。停常參·經筵。
自午時至申時,日暈。夜一更,流星出阿鼓星下,入壁星下,狀如拳,尾長缺四尺許,色赤。
下直,加德浦僉使申鍒,忠淸道監司李溟翼。
丁昌燾啓曰,明日常參·經筵,取稟。傳曰,停。
又啓曰,來初一日輪對日次,取稟。傳曰,停。
又以司饔院官員,以都提調意啓曰,忠淸道九月朔大殿·中宮殿節産進上單子,生鰒書塡,而開封看色,則似是鹽鰒,故餘數生鰒於所掌各色掌,則明是鹽鰒,莫重進上,名實相左,事極可駭,本道監司及當該封進官,推考,何如?傳曰,允。
有政。
吏批,兼判書閔熙病,參判呂聖齊在外未肅拜,參議吳始復進,右承旨金進。
兵批,判書金錫胄病,參判李之翼進,參議徐文尙病,參知李宇鼎病,左承旨李堂揆進。
吏批啓曰,判書閔熙,病不來,參判呂聖齊,在外未肅拜,小臣獨政未安,何以爲之?敢稟。傳曰,只出緊任。
又啓曰,會寧府使,今當差出,而當品可擬之人乏少,堂上閫帥及守令中,曾經閫帥人,竝擬,何如?傳曰,允。
吏批,以柳命賢爲副應敎,宋道昌爲司評,沈檀爲恩津縣監,卞榥爲載寧郡守,柳炳然爲會寧府使,李正立爲內需司別坐,朴孝悌爲書題,以上二人除授事承傳靈春正涏陞都正,承傳成虎徵爲慶尙左道災傷敬差官。
兵批,以李枝遠·金世翊爲副護軍,金奐·韓浹爲副司果。
李堂揆·李德周·禹昌績啓曰,以藝文館平安道平壤府高句麗乙支文德祠宇等賜額祭文製進分排改付標單子。傳曰,凡製述官分排之後,過十五日不爲製進,則例自政院請推,今此製述分排,已過三朔,而政院何不請推,無端捧入耶事,傳敎矣。臣等多事倥傯之中,未及致察,矇然捧入,不勝惶恐待罪,過限不爲製進當該製述官等,請推考。傳曰,依啓。勿待罪。
禹昌績,以司饔院官員,以都提調意啓曰,沙器燔造所,已至十二年,刈柴甚艱,不可不移設,移設可合處,爲先發遣郞廳看審事,曾已啓下矣。該掌郞廳奉事沈瑱,往審形勢而來呈稟,自時設處西北距十五里許,有可設燔所之地,地名塔立洞,依山臨水,可宜人居,亦有陳荒可墾之地,而但値潦水,前川漲溢之時,則難通大路,此爲可慮,而臨時料理周旋,則亦有可涉之路,分院民情,切願移設於此地云。明春分院,移設定於此處爲之宜當,官廳及□作假家庫間,依流來謄錄,令本道,以草屋及時造作,木槽·木板則亦依前例令缺送事,兩道監司處,行文知委,何如?傳曰,允。
李堂揆,以兵曹言啓曰,鏡城捉虎人太允達,旣因工曹判書柳赫然所啓,査問本道後,使之上來矣。太允達,今已上來,依前啓下,入屬禁旅之意,敢啓。傳曰,知道。
又以兵曹言啓曰,禁軍別將之任,自在先朝,最重其選,或方在外閫,而特差徵入者有之,或資級未准,而不爲陞授者有之,又必久於其任,以責其效矣。近來此任,遷動太數,如置奕棊,自具鎰改差之後,至柳炳然,已四易其人,而今者炳然,又差會寧府使,換易將領,實爲卽今軍門之大害。請依先朝舊例,還差柳炳然禁軍別將之任,仍爲久任,以重摠轄禁旅之事,何如?傳曰,依啓。
又以兵曹言啓曰,全羅道點馬別監,自前以侍從有名望者差遣,故頃以沈檀·成虎徵擬差矣。今日政,兩人,俱自吏批,擬於他職,又爲受點,□島舟楫之役,是人人之所共避,則將來差除,必無樂赴者,其於後弊,實爲難防,沈檀·成虎徵,竝以前差點馬別監缺遣,何如?傳曰,允。
以諸道上言,傳于金曰,蠢彼遐氓,棄其農業,千里裹糧,遠來呈訴之類,勿爲遲滯,宜速回啓事,分付各該司。
持平吳始萬啓曰,頃於相會之坐,同僚以徐文尙削版事,發論於席上,而事係淫行,不可不愼重,故以更加詳審之意,論難而止矣。昨者同僚,以未啓先泄,相繼引避,臣亦伊日參聞之人,何可晏然?請命遞斥臣職。答曰,勿辭。退待物論。
李德周啓曰,持平吳始萬,再啓煩凟,退待物論矣。傳曰,知道。
大司憲李袤啓曰,頃日開衙,完席上同僚,欲論兵曹參議徐文尙帷薄不修之行,臣意以爲,論人家行,不可不愼重,相與論難而止之矣。昨者同僚,以未啓先泄爲避,臣何獨晏然,且臣衰病氣苶,又遭慘戚,不得參起居之列,所失尤大,請命遞斥臣職。答曰,勿辭,退待物論。
李德周啓曰,大司憲李袤,再啓煩凟,退待物論矣。傳曰,知道。
正言權震翰啓曰,大禮之乖舛,宗統之紊亂,本不由他,只由於舍三年明白之文,行朞服貶降之制,則雖有證引之些異,論以大經大法,均爲失禮之歸,而宋時烈,在於竄配之中,鄭太和,擬於配食之列,朝家擧措,不當若是其顚倒也。況鄭太和之所謂國制者,乃引明律之文,而元無本朝曾行可據之例,此不過彌縫體而不正之論,而爲撓奪於時烈之勢焰也。且如崔鳴吉追享,雖非已決定之議,伊日下政院之敎,恐非激勵臣民之道也。臣於日者,以兩臣不可不論啓改正之意,發簡于同僚,則皆以爲,事體重大,陵幸迫到,過擧動後相議爲之,亦非晩也,爲答,故臣姑爲勉從,以待昨日,而大司諫柳命天,以病呈告,正言兪夏謙,以式暇退在,如許莫重之議,不可擧一二人斷定,只俟同僚之齊出,而今者李沃之疏先發,至以㛪婀遷就,論斥三司,臣之發論後不卽論啓,以至今日,則人言之來,固其所也。臣何敢苟冒?請命遞斥臣職。答曰,勿辭。
李德周啓曰,正言權震翰,再啓煩凟,退待物論矣。傳曰,知道。
持平李鳳徵啓曰,同僚,以徐文尙事,相繼引避,處置歸臣,而卽見行副護軍李沃疏,則故相臣鄭太和之已定升祔,崔鳴吉之擬議追享等事,有關禮論,且咈公議,非斥三司以不論之失,臣亦臺官之一也,含默之咎,理難獨免,何可諉以他事,而處置同僚乎?況諫官,旣以此來避,尤不可晏然仍冒,請命遞斥臣職。答曰,勿辭。
李德周啓曰,持平李鳳徵,再啓煩凟,退待物論矣。傳曰,知道。
大司諫柳命天,獻納姜碩賓,正言兪夏謙啓曰,臣等,卽伏見行護軍李沃疏本,以不論故相臣鄭太和配享之故,侵詆臣等,辭意極峻,不勝瞿然之至。向日本院之論鄭載嵩也,果有其父所援出於彌縫之語,而至於因此轉輾,追罪其父,殊未妥當,配享廟廷,事體重大,不可率爾論啓,故僚席之間,亦有此論,而臣等有所持難,未及商確矣。今者李沃,好爲大言,責人以㛪婀,必欲竝論,元不停當之追配一款,臣未知其可也,然被人峻斥,何敢晏然於言地乎?請命遞斥臣等之職。答曰,勿辭。
李堂揆啓曰,大司諫柳命天,獻納姜碩賓,正言兪夏謙,再啓煩凟,退待物論矣。傳曰,知道。
議政府左參贊吳挺緯疏曰,伏以臣,伏見知事洪宇遠之疏,疏中所謂上年度支之臣,卽指臣也。滿紙張皇,無非臣之罪狀,而其論,卽榻前劾臣之意也,臣不勝瞿然,不知置身之所也。缺生靈,斲喪邦本,歸怨國家,是何等罪,而負此罪□□晏然職次,豈有是理?當初不出敬差,抄出京官,雖是廟堂稟定於榻前者,而臣以其時主計之臣,當受其咎,況此人言,旣發於面劾,又出於疏章,臣罪之不可捨,於此蓋可見矣。伏願聖明,亟治臣罪,以快人言,千萬幸甚。臣無任祈懇屛營之至,謹昧死以聞。答曰,省疏具悉。卿其勿辭察職。
敎守忠淸道觀察使兼兵馬水軍節度使巡察使李缺書,王若曰,用人無間於內外,宜循歷試之方。知卿熟諳其風缺故委巡宣之責,予志先定,僉擧攸同。惟卿,斷斷無他,醇醇自飭,占槐黃之科第,措缺於妙年。守儒素之世家,聞風聲於長者。自立揚已膺華選,而次第不離通逵。初記言於兩螭,每襯晝接果成,謗於三虎,却遷夜郞。邅回蓮幕之參籌,顚頓枳縣之佩綬。蓋宿緣在於熊浦,雖遠斥必於鷄山。栢府重來,已驚蕭騷之白髮,銀臺升擢,不變淡泊之素心。優游筍班,累試佐貳,缺長薇省,愈著風稜。今當藩臬之難人,正合監錯之別器。睠彼湖右之屛翰,素是國內之衝要。地惟居中,接冠蓋而通命,樓高拱北,列衆邑而成垣。等荊益之膏腴,轉輸千里,比江淮之保障,控抱二南。屬緣年事之飢荒,久患人心之渙散,未信則以爲厲已,其殆今日之謂乎。行政而不先愛民,亦豈缺之意也?欲使承流而宣化,正須共理之惟良。徧觀朝中,無出卿右。玆授卿以忠淸道觀察使兼兵馬水軍節度使巡察使,卿其勉存來效,毋忘往欽。不須致力於簿書期會之間,惟當用意於勞徠安集之政。文翁之大行儒敎,固宜追譽於蜀都。蘇孺之擧正奸贓,豈獨專美於漢史?以下缺知製敎李夏鎭製進
上在昌慶宮。停常參·經筵。
司諫朴純啓曰,臣伏見行副護軍李沃疏辭,乃以媕娿遷就等語,大加非斥,臣不勝瞿然之至。當初鄭太和所獻之議,雖以朞年,若至所引,則乃是國制,實與時烈等四種貶降之說不同,配享議定時,大臣以下,圈點抄啓者,蓋出於此矣。乃者鄭載嵩,妄引不當引之嫌,至以期則一也之語,强爲引避,固可駭然,而若因其子,乃反追咎於其父,更論已定之大事,臣未知其合當。至於崔鳴吉之事,論執於未收議之前,亦非臣意慮之所及矣。今被人不言之斥,何敢晏然苟冒於言地乎?昨緣病苦,今始扶曳來避,臣之所失尤大,請命遞斥臣職。答曰,勿辭。退待物論。
校理權瑍上疏。大槪,被人疏斥,與兩司無異,不敢晏然處置,身病且苦,供職無望,乞賜鐫免,以便公私事。
副修撰睦昌明上疏。大槪,旣被媕娿之斥,決難處置多官,乞賜遞免,以便公私,以謝人言事。入啓。答曰,省疏具悉。爾其勿辭察職。
副提學吳挺昌上疏。大槪,旣被媕娿之斥,又有不敢處置之嫌,請遞事。入啓。答曰,省疏具悉。爾其勿辭,宜速處置。
修撰柳命堅上疏。大槪,臣於兩司之避,有不敢處置之嫌,請遞差。答曰,省疏具悉。爾其勿辭察職。
領議政許積箚子。大槪,不敢晏然行公事。入啓。答曰,省箚具悉卿懇。卿之跌傷之處,奔走供仕之餘,添劇刺痛云,深用慮念。曩日李沃之疏,至於追咎旣骨之人,又以未及收議之事,徑先立異,予未知其可也。卿勿爲辭,從容靜攝,以副予望。郞廳金朝潤校。日記郞廳李仁采書。
上在昌慶宮。停常參·經筵。
昧爽,有霧氣。巳時,太白見於未地。
禮曹參議南天漢,齊陵丁字閣董役事,出去。
咸鏡道點馬,洪萬濟,出去。
謝恩,光陵參奉柳世翊。
答玉堂箚曰,依啓。
大司憲李袤,執義權瑎,持平李鳳徵·吳始萬,就職。
傳曰,前日則正當老炎之節,晝講時刻,巳正定行矣。近日秋氣頗冷,以午正退定。
傳曰,明日晝講爲之。
持平吳始萬啓曰,臣伏聞副護軍李沃,疏陳故相臣鄭太和已定配食,崔鳴吉擬議追享之非,仍斥三司之含默,臣不勝瞿然之至。鄭太和事,臣父臣挺緯,旣參賓廳圈點之列,嫌不敢是非於其間,至於崔鳴吉之不當追配,臣亦有見,而至論於未收議之前,臣未知其可也。然旣被媕娿遷就之斥,何可晏然仍冒?請命遞斥臣職。答曰,勿辭。退待物論。
大司憲李袤,執義權瑎啓曰,臣等伏見行副護軍李沃疏本,論故相臣鄭太和之配食廟庭,崔鳴吉之擬議追配,而謂三司可言不言,斥之以㛪婀,臣等之忝居臺席,蓋有日矣。不言之責,亦所難免,今被其斥,決難仍冒,請命遞斥臣等之職。答曰,勿辭。退待物論。
持平李鳳徵啓曰,同僚處置歸臣,而觀其啓辭,則亦非昨日引避事也。臣何敢晏然處置乎?請命遞斥臣職。答曰,勿辭。退待物論。
吏曹啓曰,臺諫有闕,政事取稟。
全羅監司書目,高山縣監李曾賢罷黜,而厭避故犯罪狀,令該曹照例處置事。
備忘記,卽觀孝敬殿朔祭果退饌,則其中中朴桂,厚薄參差,色亦不精,莫重祭享之物,如是不謹,事甚驚駭。奉常寺當該官,姑先從重推考,熟設下人,令攸司囚治,推考傳旨下禁府。
拿推現告,奉常主簿柳星年。
弘文館啓曰,卽者憲府之官,引避退待,處置歸於本館,而多官處置,不可以一二人孤陋之見,率爾爲之,除相避外,在外同僚,牌招同參。且當此開筵之時,僚員甚不齊,上下番闕員,後日政,盡數差出,卽爲牌招察任,何如?傳曰,允。
禁府,柳星年拿囚,啓。
玉堂箚子。大槪,請持平吳始萬,大司憲李袤,執羲權瑎,持平李鳳徵,竝命出仕事。入啓。答曰,依啓。
傳曰,政事,明日爲之。以上朝報
上在昌慶宮。停常參,只晝講。
自昧爽至辰時,有霧氣。巳時,太白見於未地。
答玉堂箚曰,依啓。
謝恩,司諫宋道昌。
大司憲李袤,執義權瑎,持平李鳳徵·吳始萬,就職。
禁府,申懹,牙山縣長時驛,徒三年定配,啓。
政院啓曰,今此衿川縣姜邯贊·徐甄·李元翼祠宇祭文製述官,以修撰兪夏益,分排啓下,在於七月十二日,已至數朔,不爲製進,疾病事故,人所難免,而限不製,極爲非矣。兪夏益,依承傳推考,而夏益,旣移他職,不得兼知製敎,則不可仍令製進,其代,改付標以入之意,敢啓。傳曰,知道。
傳曰,史官四員待命,騎馬十二匹立之。
晝講入侍,同知事洪宇遠,特進官李之翼,承旨禹昌績,玉堂吳挺昌·睦昌明,兼春秋權恒,史官李玄錫,注書申㶅,宗臣行錦陵副守惟賢,綾川監仁憲,武臣尹時達·李夏蕃。
府啓,金壽恒放赦還收之請,實一國公共之論,而爭執累日,兪音尙靳,臣等不勝悶鬱焉。金壽恒,以賓廳議禮之臣,蒙兩朝寬假之恩,譴罰不加,爵位如故,而不思報答,益肆怨毒,憤罪魁之迸竄,憾私黨之斥逐,傍伺抵隙,日夜謀計,投進一箚,語意陰巧,至以不忍聞不忍言之說,加之於君父,而略無所顧忌,夫身居大臣之位,作爲危險之言,播聞遠邇,疑亂人心,以爲禍人國危社稷之計,其心誠不可測,而其態有不可掩者矣。論其情犯,合被重誅,至於編配,實從輕典,而曾未幾何,遽下放釋之命,輿情之駭惑,公論之拂鬱,固其所也。頃於筵席,聖敎丁寧,金壽恒之箚,銘記而不遺,金壽恒之罪,洞燭而無餘,且示其終不可全釋之意,而猶未能快賜允兪,臣等竊未曉聖意之攸在,而群下之惑,至此而滋甚矣。善源,立異於還寢之論,則殿下旣罷其職矣。載嵩,又繼以立異,則殿下又削其職矣。安有旣罪其立異之論,而猶不允還收之請哉?朝廷之是非,顚倒至此,則顧何能肅王章而定國論,懲群慝而杜衆邪耶?臣等之論,不得請則不止,請還收金壽恒放釋之命。頃日忠淸監司李溟翼下直時,旣入闕下之後,以敎書未及啓下,還爲出去,翌日乃得下直。監司未下直之前,製述官當及期製進,政院當催促啓下,正書以待,而不此之爲,致令下直監司,旣入而還出,稽緩之責,在所難免,請當該承旨及製述官,竝從重推考。
答曰,不允。推考事,依啓。
津船內摘奸。
平安監司書目,義州府尹書目,卞誣使一行,二十八日渡江事。
兵曹,左邊捕盜大將柳赫然·李元老·金東屹。
謝恩,副應敎睦昌明,修撰姜碩賓。
晝講時,同知事洪宇遠所啓,頃者,臣以給陳給災事陳疏,已下備邊司矣。今年農事,夏間則頗有豐登之漸,自七月以後,惡風異雨連仍,各穀損傷甚多,卽今秋事,固難免凶,而自上年樹木成林,久遠陳荒處,皆以起懸錄,不許給陳,故窮民呼冤,將無以保存。臣意則値此凶年,不可無保恤之政,而久遠陳荒處,亦不給陳,則豈非民冤之大者乎?特進官李之翼曰,洪宇遠之所達,樹木成林處,不爲給陳事,誠爲無據矣。臣曾爲災傷敬差官,詳知踏驗之規,今陳處不爲給災,固專出於責勉懶農之意,而此亦有不然者矣。自己田畓,孰不欲服力耕食,而或因事故,或因疾病,致有陳荒之弊者,誠多有之。不爲分揀,皆可給災,則若此之類,實涉冤痛矣。宇遠曰,今陳不給,尙且冤痛,況舊陳樹木成林處,不許給陳者乎?上曰,今舊陳竝爲給陳事,事目中改付標以入,以爲施行之地,可也。又所啓,耆老所,自國朝設立之意,乃所以優待耆耉之臣,而壬辰亂後,凡事漸至廢墜,將無以成樣矣。奴婢田畓,散在外方者亦多,而本司只有下人,元無郞廳,不能收拾,以致如此,而若差出郞廳,使之査出隱漏而推刷散逸者,則似爲着實矣。上曰,依爲之。宇遠曰,然則郞廳發送時,給馬牌草料,以重其事,然後守令,亦必着實惕念擧行矣。上曰,依爲之。以上朝報
有政。
吏批啓曰,兩司玉堂闕員,今當差出,而擬望之人乏少,相避·外任,竝擬,何如?傳曰,允。
又啓曰,新除授羅州牧使黃儁耉戶奴呈狀內,曾被重論,廉隅有關,身病亦重,赴任尤難,願得入啓處置云,以前事勿爲引嫌,調理赴任之意,論題至於四次矣。今又呈狀於政廳曰,病勢尤㞃,決無登途之勢云,當此秋務方急之日,不可等待其差愈,羅州牧使黃儁耉,依近例罷黜,何如?傳曰,允。吏曹謄錄
上在昌慶宮。停常參·經筵。
自辰時至巳時,日暈。
掌苑別提朴挺榮,果園摘奸事,開城府出去。平安道點馬李東泌,出去。
謝恩,護軍柳炳然,工曹佐郞朴徵,兼春秋金斗明,典籍兪夏謙。
落點,左邊捕盜大將金東屹。
忠淸監司書目,敢陳恩津縣校生落案緣由,請命勿罷其縣監事。
中殿誕日,政院·玉堂·二品以上·六曹·大司憲問安。答曰,知道。
大王大妃殿·慈殿·大殿,政院·玉堂問安。答曰,知道。
大王大妃殿·慈殿·中殿,藥房問安。答曰,知道。
藥房啓曰,伏未審數日來,聖體,若何?慈殿氣候,亦何如?自上進御逍遙散,當盡於今日,五貼加劑以入宜當,臣等敢來問安,竝此仰稟。答曰,慈候與前一樣矣,予則無事,湯藥加劑以入。
傳曰,明日晝講爲之。
府啓,金壽恒放赦還收之請,實一國公共之論,而爭執累日,兪音尙靳,臣等不勝悶鬱焉。壽恒,以賓廳議禮之臣,蒙兩朝寬假之恩,譴罰不加,爵位如故,而不思報答,益肆怨毒,憤罪魁之迸竄,憾私黨之斥逐,傍伺抵隙,日夜謀計,投進一箚,語意陰巧,至以不忍聞不忍言之說,加之於君父,而略無所顧忌,夫身居大臣之位,作爲危險之言,播聞遠邇,疑亂人心,以爲禍人國危社稷之計,其心誠不可測,而其態有不可掩者矣。論其情犯,合被重誅,止於編配,實從輕典,而曾未幾何,遽下放釋之命,輿情之駭惑,公論之拂鬱,固其所也。頃於筵席,聖敎丁寧,壽恒之箚,銘記而不遺,壽恒之罪,洞濁而無餘,且示其終不可全釋之意,而猶未能快賜允兪,臣等竊未曉聖意之攸在,而群下之惑,至此而滋甚矣。善源,立異於還收之論,則殿下旣罷其職矣。載嵩,又繼以立異,則殿下又削其職矣。安有旣罪其立異之論,而猶不允還收之請哉?朝廷之是非,顚倒至此,則何能肅王章而定國論,懲群慝而杜衆邪哉?臣等之論,不得請則不可止,請還收金壽恒放釋之命。答曰,不允。
兵曹判書金錫胄辭職上疏。入啓。答曰,省疏具悉。卿之春間水患之疾,今又復發,予用慮念。卿其安心勿辭,從容調理。仍傳曰,遣內醫看病。
右議政許穆箚子。大槪,病重,不得進參於誕日問安之列,待罪事。入啓。答曰,省箚具悉卿懇。年高衰憊之餘,得此非時泄痢,深用憂慮,有疾未參,別無所損,卿其安心勿待罪,從容善攝。仍傳曰,遣御醫看病。
領議政許積箚子。大槪,乞遞職名,以便公私事。入啓。以上朝報
上在昌慶宮。停常參·經筵。
自辰時至巳時,日暈。夜五更,流星出車星下,入參星上,狀如拳,尾長三四尺許,色赤。
答領議政許積箚曰,省箚具悉卿懇。卿之偶然跌足,觸傷之處,累月彌留,尙今不瘳,予深慮念。卿其安心,從容靜攝。
下直,忠淸兵使金益勳。
謝恩,獻納金海一,掌令李日井,西部主簿申斗極,司導正金得臣,禮曹佐郞李挺晩,會寧府使尹天賚。
左議政權大運箚子。大槪,冒死陳懇,乞遞職名事。入啓。
傳曰,忠淸兵使金益勳,留待。
傳曰,明日晝講爲之。
傳曰,日氣稍冷,且微有惡寒之候,雖不至大段,今日停晝講,忠淸兵使,亦勿留待事,分付。
答左議政箚曰,省箚具悉卿懇。卿之疾病如此,予用慮念,身有疾恙,未參起居之班,有何所嫌?卿其安心勿辭,益加靜攝。
持平吳始萬啓曰,臣與同僚,開坐于本府,諫官,以故相臣鄭太和配享改正事,兩司不可不俱發之意發簡,僚議歸一,而臣之嫌不敢可否,與前無異,何可晏然仍冒?請命遞斥臣職。答曰,勿辭。退待物論。
進士洪景河等上疏。大槪,請建先師故掌令許厚書院,以副士林之望事。入啓。
院前啓,請還收金壽恒放赦之命事,請還收洪得禹·趙相愚·安相億等放赦之命事。新啓,大禮幸得歸正,國是亦復定一,而今因故相臣鄭太和配享一款,旣正之邦禮,有所碍牽,已定之國是,有所顚倒,人情之拂鬱,公議之峻激,理勢之所必至也。當己亥大喪之日,身任上相,主張國事,亦非有別人,乃鄭太和也,時烈等,不用當然之制,敢引悖倫之證,鄭太和,一不明辨痛斥,終至於舍三年的確之文,行朞年降殺之制,首倡者時烈,而馴成者太和也。其所以必擧國制者,欲其外掩四種之說也,終不力排朞年者,畏時烈等之勢焰也。身爲大臣,不恤重禮之乖舛,甘心設計於彌縫,使鄭太和,有忠君愛國之心,乃如是乎?禮論旣明,譴罰乃行,論時烈以竄殛,論浚吉以追奪,而窮源之論,不及鄭太和者,乃䝱從罔治之意也。今反顯以崇報之典,躋之配食之列,此豈輿情之所期者乎?雖云兩人所證,有所些異,而其不行三年則一也。況鄭載嵩避辭一出,則其父本心,尤難俺也。此事置之,則日後邪說,從此而起,已定國是,從此而紊,請改定故相臣鄭太和配享之擧。故相臣崔鳴吉,當丙丁之亂,旣不能捍王于艱,獨主下城之議,此雖出於時勢之窘急,而實無一毫可記之功績。況追配廟庭,尤必有彰明事業,然後方可容議,而臣伏覩日者聖敎,乃以丙丁之事,爲崔鳴吉之功,盛加褒揚,王言一播,四方傳聞,誠無以勵節義而勸臣民,請寢崔鳴吉擬議追享之命。
兵曹參判李之翼上疏。大槪,敢陳奏事未瑩之由,請給分災事。入啓。
執義權瑎,掌令李日井,持平李鳳徵啓曰,臣等,今日開坐于本府,大司憲李袤,病不來參矣,諫臣,以故相臣鄭太和之配享,崔鳴吉之擬議追享,兩司不可不竝爲爭執之意,發簡來示臣等之書送謹悉。又以諫臣發簡之辭,臣等書送謹悉之意,簡通于長官,長官亦書送謹悉。臣等以爲,長官亦無別見,構草將詣臺之際,聞長官,將尋長單,令吏持紙以來,心甚怪訝,以私簡問于長官曰,旣書謹悉,猝尋長單,何也?長官,以薇垣簡通,傳示啓辭之意而已,此非兩司俱發之論,答之。長官若有他意,則當及之前簡,而乃於旣書謹悉之後,猝欲尋單,更爲簡問之後,復有此言,無非臣等見輕之致,何可一刻仍冒?請命遞斥臣等之職。答曰,勿辭。退待物論。
答院曰,不允。還寢配享兩條,另加詳審處之。
上在昌慶宮。停常參·經筵。
昧爽,流星出九游星下,入南方天際,狀如鉢,尾長三四尺許,色赤。巳時,太白見於未地。
謝恩,戶曹參議柳命天。
答兵曹參判李之翼疏曰,省疏具悉。給災二字,當令政院,付標擧行焉。
答進士洪景河等疏曰,省疏具悉。所陳之事,當令禮曹稟處焉。
領議政許積初度呈辭。入啓。傳曰,不允批答。
大司諫趙威明辭職上疏。入啓。
藥房啓曰,秋日猝寒,伏未審聖體若何?昨聞微有惡寒之候,不勝仰慮,而煩凟是懼,不敢請議藥矣。夜來其已和解而如常乎?今日晝講,恐有妨於調攝,一二日姑爲停止,以盡愼疾之道宜當,臣等區區憂慮,敢來問安,竝此仰稟。答曰,知道。惡寒之候,頗似減歇矣。
禁府照本,奉常主簿柳星年矣,朔祭果中中朴桂,厚薄參差,色亦不精,罪杖八十,收贖,奪告身三等。啓依允。又啓目,劉屹妻李氏上言云云,當初論罪,旣涉難明,累經赦令,一未擧論,今當大霈之下,宜有寬典,上裁,何如?啓。當此肆赦之日,獨未蒙寬典,實涉可矜是置,特爲放釋。
答大司諫趙威明疏曰,省疏具悉。爾之精於繕寫,予固知之,勿辭,從速書進。
大司憲李袤啓曰,再昨退朝之後,猝得傷寒,氣力漸盡,急於調治,將欲休告而未及矣。昨日午間,同僚以諫院簡通,傳示於臣,臣以爲,此簡只通其新啓而已,泛然書送謹悉,而旣不覺兩司俱發之議,又不知同僚起草將啓,乃於新簡之問,略以此意答之矣,同僚至以見輕引避,此臣神昏眼暗,不能詳察之致,今此新啓,允非大段擧措,而有若規避者然,疲劣甚矣。何敢晏然苟冒?昨仍日暮,今始來避,所失尤著,請命遞斥臣職。答曰,勿辭。退待物論。
政院啓曰,今日晝講事,昨已命下矣。因藥房啓辭,今日晝講,頉稟。傳曰,知道。
院啓,金壽恒,罪關宗社,律應不道,輿情之共憤,公議重發,則當斷以王法,克正其罪,爲人主之權,有不可撓屈也,明矣。伏承後聖敎,離間之語,旣發於批辭,陰慘之敎,又降於前席,燭盡壽恒心術之隱微,而猶有所持難,兪音尙靳,實未曉其聖意之所在也。臣於此,尤不勝疑惑焉。金壽恒,以賓廳會議之臣,幸逭朝家討罪之典,斯誠失刑之大者也。若其箚語,則造意叵測,設計甚密,必欲營救時烈而不顧,語犯於先朝,肆然捭闔,略無忌諱,而抉摘章奏間一二文字,藉爲口實,致疑難言之地,顯加無倫之言,隱然包藏,無非離間之計,至謂之君臣父子之倫,不明而晦矣。苟有一分人臣之心者,何忍勒加以此等語哉?蓋其意,以此爲一大機關,誣聖明以不測之名,陷當世於不韙之地,脅持君父,疑亂人心,以爲日後釀禍之階,此豈非陰險之計而巧幻之術耶?原其情狀,實是漢法之不敬,揆以癉惡之道,雖十世不宥,可也。豈可以一時之霈典,有所容貸也哉?營捄壽恒之輩,旣被削罷之律,則以壽恒負犯之重,斷無全釋之理,此不准請,決不可止,請還收金壽恒放赦之命。洪得禹等放釋之命,遽出於輿情之所不到,臣不勝驚愕之至。得禹等,假托伸師,引類投疏,而以孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,而蔑國是犯邦憲,固已極矣。其他詬辱朝廷,醜詆當世,不一而足,當初投竄,實出於不與同中國之義也。此輩罪名至重,編配未久,而特施赦宥之典於該府讞議之外,懲惡不嚴,聽聞駭惑,請還收洪得禹·趙相愚·安相億等放釋之命。大禮幸得歸正,國是亦復定一,而今因故相臣鄭太和配享一款,旣正之邦禮,有所碍牽,已定之國是,有所顚倒,人情之拂鬱,公議之峻激,理勢之所必至也。當己亥大喪之日,身任上相,主張國事者,非有別人,乃鄭太和也。時烈等,不用當然之制,敢引悖倫之論,鄭太和,一不明辨痛斥,終至於舍三年的確之文,行朞年降殺之制,首倡者時烈,而馴成者太和也。其所以必擧國制者,欲其外掩四種之說也,終不力排朞年者,畏時烈等之勢焰也。身爲大臣,不恤重禮之乖舛,甘心設計於彌縫,此豈忠君愛國者之事也?禮論旣明,譴罰乃行,論時烈而竄殛,論浚吉以追奪,而終不及於鄭太和者,不欲爲窮源之論也。今反顯以崇報之典,躋之配食之列,國家擧措,豈容如是,雖云兩人所證,有所些異,而其不行三年則一也。此而置之,則日後邪說,從此而起,已定國是,從此而紊,請改定故相臣鄭太和配享之擧。日者備忘記,以丙丁之事,盛褒揚故相臣崔鳴吉之功,擬之升祔之報,命議於大臣,此豈今日群臣所可慮及者哉?以殿下明聖,卒有此失言之敎,此臣所以咄嗟不已,力請還寢者也。當其時也,事出倉卒,勢在窘急,處變之擧,雖事勢之所難免,而寧意以此,反爲伊時主事者之功哉?傳曰,爲臣不易,爲人臣子者,當平世而尊其君於日月,奠其邦於磐右,當亂世而捍王于艱,折衝千里,猶謂之職分內事。況鳴吉之事,只一時覊縻之計,而指謂不世之績,追享先王廟庭,則殿下之所以望爲臣者,不亦易乎。人君御世勵俗之道,恒以節義爲重,故漢光武初卽位,首褒嚴光,而東漢節義之風興,古之明君所以表迪者,何如也,而今殿下之褒,反及苟且之徒,臣恐綸音一播,傳諸遠邇,將無以爲爲人臣者之勸也。豈非大可慮者乎?君子改過,如日月之更焉,如知其非義,斯速已矣,請還寢故相臣崔鳴吉追享收議之命。竝引嫌而退,嫌不聯名,自有近例,元非可遞之事,公論所在,僚議僉同,甚得臺閣之體,纔已書送謹悉,旋稱欲尋長單,不能明其是非,泛言事非大段,未免糢糊之歸,難掩苟且之跡。請持平吳始萬,執義權瑎,掌令李日井,持平李鳳徵,竝出仕,大司憲李袤,遞差。答曰,不允。崔鳴吉升配還寢事及處置事,依啓。
執義權瑎,掌令李日井,持平吳始萬,持平李鳳徵,就職。
政院啓曰,卽者憲府,城上所就職後,仍爲傳啓,而申後不得傳啓事,明有承傳。頃日又爲傳敎,不當捧入之意,再三往復,則臺諫以爲,有新啓,必欲捧入,臺閣啓辭,事體重大,且曾有臨時啓稟之敎,何以爲之?敢稟。傳曰,此則日暮後,處置後就職傳啓,則勢將犯夜,與無端遷就者有異,捧入。
府啓,金壽恒放釋還收之請,實一國公共之論,而爭執累日,兪音尙靳,臣等不勝悶鬱焉。壽恒,以賓廳議禮之臣,蒙兩朝寬假之恩,譴罰不加,爵位如故,而不思報答,益肆怨毒,憤罪魁之迸竄,憾私黨之斥逐,傍伺抵隙,日夜謀計,投進一箚,語意陰巧,至以不忍聞不忍言之說,加之於君父而略無所顧忌,夫臣居大臣之位,作爲危險之言,播聞遠邇,疑亂人心,以爲禍人國危社稷之計,其心誠不可測,而其態有不可掩者矣。論其情犯,合被重誅,止於編配,實從輕典,而曾未幾何,遽下放釋之命,輿情之駭惑,公論之拂鬱,固其所也。頃於筵席,聖敎丁寧,壽恒之箚,銘記而不遺,壽恒之罪,洞燭而無餘,且示其終不可全釋之意,而猶未能快賜允兪,臣等竊未曉聖意之攸在,而群下之惑,至此而滋甚矣。善源,立異於還收之論,則殿下旣罷其職矣。載嵩,又繼而立異,則殿下又削其職矣。安有旣罪其立異之論,而猶不允還收之請哉?朝廷之是非,顚倒至此,則顧何能肅王章而定國論,懲群慝而杜衆邪哉?臣等之論,不得請則不止,請還收金壽恒放釋之命。宗廟之禮至嚴,配享之典至重,而輿情之所不歸,公議之所不許,則配食於廟庭,古今之所未聞也。故相臣鄭太和,當己亥大喪之初,身爲首相,事無大小,皆取裁焉。時烈,倡爲四種之說,定大王大妃服制爲朞年,太和,未嘗爲一言半辭,以明辨痛斥,乃引明律,稱以國制,以遂時烈貶降之計,大禮之乖舛,宗統之紊亂,豈獨爲時烈之罪哉?說者爲四種之期,與國制之期,有些不同,以曲恕太和,此則有不然者,其使四種之說,得行於當時者,實國制之論,彌縫之也。況其舍三年,而從朞制則一也,又何論其說之同不同耶?雖不能以此追罪,其不可崇章,而配先王之庭則明矣。今若拂輿情背公議,而强而行之,則大有乖於重禮尊統之本意,而來天下後世之譏矣。請還收故相臣鄭太和配享之命。答曰,不允。
上在昌慶宮。停常參·經筵。
昧爽,流星出弧矢星下,入巽方天際,狀如拳,尾長二三尺許,色赤。巳時,太白見於未地。
司饔奉事沈瑱,白土掘取後,入來。
慶尙道點馬魚壽一,忠淸道點馬河重圖,黃海道點馬朴進益,出去。
謝恩,大司諫趙威明,司諫柳命賢,正言吳始大。
司直閔蓍重忠州地加土呈辭,入啓。給由。
藥房啓曰,伏未審夜來,聖體調攝,若何?惡寒之候,其已盡差乎?如未如常,則和解之劑,不可不趁時進御,而詳知卽今症候,然後方可以定當進之藥,臣等不任憂慮,敢來問安,竝此仰稟。
禁府啓目,尹缺夏·元格·韓明遠査覈云云,宥旨前事,似當勿論,上裁,何如?啓依法例勿論。又啓目,前郡守李聖賚査覈云云,別無可論之罪,似當分揀,上裁,何如?啓依回啓施行。又啓目,慶尙監司啓本云云,未放秩罪人,依啓聞施行之中,吳命說,似當蒙宥之典,稟秩中,李時煥,似當蒙宥,竝只上裁,他餘罪人,令各該司稟處,何如?啓依允。吳命說等乙良,特爲放釋。
假注書改差,代裵正徽差下。
答藥房曰,知道。幾盡差愈,姑勿議藥,亦勿問安。
吏曹啓曰,臺諫有闕,政事,取稟。
左議政權大運箚子。大槪,更申前懇,乞遞本職及內局提調之任事。入啓。
大司諫趙威明啓曰,庸陋如臣,百無一能,而待罪湖臬,絲毫無補,諫長新除,又出夢寐之外,陳章乞免,未蒙恩遞,惶悚隕越,無所措躬。一向退伏,義有不敢,黽勉趨詣,祗謝恩命,而第本院方有配享還收之啓,臣之叔父故判中樞府事臣趙絅,旣入於配享抄啓之中,則臣於配享取舍之際,有不敢可否之嫌,而愚妄之見,於故相臣鄭太和事,亦有不釋然者,己亥大喪之日,其所引朞年,惟遵國制,則其與體不正庶子之朞自別,若謂太和,雖排時烈四種之說,而請行三年之古禮則猶之可也。今因其不避辭之無據,必欲追咎,而與時烈同科,臣實未曉也。且本院之啓,不得不簡通憲府,則論啓之人,亦知此論之重大,而不待僚員之齊出,汲汲若是,抑何意也。臣於此,尤不勝慨然,意見不同,旣不能參啓,見輕不少,亦不可冒居,請命遞斥臣職。
司諫柳命賢啓曰,頃日會議配享臣之日,臣以本職,進參賓廳之末議,臣意以爲,故相臣鄭太和,歷事三朝,知遇之盛,有之矣。己亥所獻朞年之議,不過遵用國制,而與宋時烈等四種貶降之說,造意不同,故伊日圈點,實循公議矣。今乃激惱於鄭載嵩之避辭,追咎其父,臣未知其可也。然事之是非,姑舍勿論,方張之論,旣發於兩司,臣以賓廳參議之人,有難可否於其間,何敢晏然仍冒臺席乎?請命遞斥臣職。
正言吳始大啓曰,臣於配享改正之啓,不但有不敢可否之嫌,區區之見,亦不能無參差者,當此論議方張之日,其不可仍冒也,決矣。請命遞斥臣職。
答大司諫趙威明,司諫柳命賢,正言吳始大啓曰,己亥初喪議服之日,時烈則乃以體而不正,不堪主宗廟之意,誤定服制,貶君亂統之罪,固其宜矣,而鄭太和則以國制定行,誠與時烈不同矣。因此一款,大加非斥,至於改正升配,追罪旣骨者,實未可曉也。爾無可避,勿辭,退待物論。
答左議政權大運箚曰,省箚具悉卿懇。身有疾恙,未得躬參,有何所嫌?卿其勿辭,益加靜攝。
掌令李日井啓曰,臣於再昨薇垣簡通,旣書謹悉,本府新啓,又參僚議,而第臣與長官,未及相會,同僚簡問之際,不書臣名,則避辭中見輕一款,非所當嫌,而臣未之覺察,泛然聯名矣。今聞物議,以此爲非,昏謬之失,臣實有焉。且卽伏見諸臣避辭,則立異於還收配享之論,至有因其子而追咎等語,其亦異矣。鄭太和,身居鼎席二十餘年,語功德則無聞,當大禮而有乖,其不當配食於廟庭,明矣,寧有因其子而追咎之理乎?臣旣有渾避之失,又被諫臣之斥,何敢晏然仍冒乎?請命遞斥臣職。答曰,觀此避辭,語其功德則未聞之說,予實未曉其意之攸在也。勿辭,退待物論。
慶尙監司金德遠上疏。大槪,乞得恩暇,往省父墳事。入啓。答曰,省疏具悉。卿其勿辭,依願往來。
領議政許積,初度呈辭,不允批答。王若曰,不幸下堂有傷,久切憂念。端宜臥閤論道,何用遜辭?惟卿身進退之難輕,實國家安危之所係?眇予沖年之嗣服,造家今日之多艱。國計民憂,凡百罔知攸措?天時人事,無一可恃而安。公私罄竭之辰,歲又失稔?時勢板蕩之日,治不從心。朝論欲其調停而未聞寅協,軍政欲其正頓而徒致怨騷。其他宿弊之因循,重以庶事之頹弊。凡此數者,莫非溢目之虞,未有一人,乃能挺身而辦。非卿宿德重望,則何以鎭服輿情,非卿敏識英酞,則何以酬酢衆務?惟當協心而共濟,豈合丐閑而輕歸。況先王喪制之已終,可念弓釰之莫逮,而前頭祔禮之又迫,盍諒鼎軸之難虛。反覆思惟,斷無釋負之義,終始裨補,冀願幹事之貞。無乃不安之章,或有難處,固知旡妄之疾,自可卽瘳。卿本知有國不知有躬,勞悴蓋久,予實如視手而如視足,依毗方深。精力尙强,知召公退休之不可,事務多滯,待姚崇剖決之如流。惟百責叢萃之身,若是其重,以三朝遭遇之盛,何忍如遺。回休戚之與同,奚去就之斯決,歷觀治世之氣像,皆以臣庶之和衷。引疾相繼於廟堂,莫知厥故,救時又資於人傑,願勉其留。於戲,艱虞之時,有異於平世,宰輔之體,不同於庶官。卿可深思,予不多誥,所辭宜不允,故玆敎示,想宜知悉。知製敎姜碩賓製進
執義權瑎,持平李鳳徵啓曰,卽者同僚避辭中,以被諫臣之斥爲言,夫本府之論鄭太和不合配享者,正爲其不能痛斥四種之說,而爲彌縫之計,使三年之制不得行也。曷嘗有因其子之言而追咎者哉?諫臣避辭,元非所可辨者,而同僚旣以此引避,臣等何敢獨爲晏然乎?請命遞斥臣等之職。答曰,勿辭,退待物論。
獻納金海一啓曰,甚矣,今世公議之難行也,今此故相臣鄭太和之決不可升配,章章明矣,而特以鄭太和,平生媕婀取容,不與人圭異,故人多與之親善,及至配享會議之日,亦無主張毁斥之人,以至此也。若論其事業,則在鼎席二十餘年,實無一言一事之輔君德,而定朝議者,眞所謂胡廣之中庸也。且己亥大禮議定之日,四種之說,發於時烈,則爲鄭太和之道,正謂據經明辯,而反依阿兩間,終誤大禮。其意以爲,不行朞服,則必忤於時烈,不以國制爲言,則亦恐後日之不免於重罪,乃引明律之文,以掩其迹,其計似深,而亦不覺其彰露無餘矣。若此而猶可崇報,則是天下後世,皆可以計謀欺詐也。其可乎哉?今見諸臣引避之辭,大意不過伸求鄭太和,而只以因其子避辭,追咎其父爲言,臣之所執,只在依附降殺之制一款而已。曷嘗有因載嵩而追咎者乎?提出言外之意,以爲沮遏此論之要計,誠未滿一哂也。況長官避辭中,不待僚席齊出云者,尤未可曉也。凡臺閣論事之得失,只在其言之是非而已,在外未肅之僚,斷無引日等待之理,今乃執此爲言者,何哉?臣旣在捃摭詆排之中,有難晏然仍冒,請命遞斥臣職。答曰,今觀避辭,不勝駭然矣。鄭太和,以三朝知遇之臣,爲國驅馳,殫竭心力,圖報國家,今乃反以爲媕阿取容,人多親善,故及至議啓,亦不毁斥等語,非斥其時大臣及諸宰,其心所在,誠不可測也。勿辭,退待物論。
副應敎睦昌明,牌不進,推考傳旨下禁府,禁府,睦昌明拿囚,啓。
應敎權愈,牌招肅拜。以上朝報
有政。
吏批啓曰,判書病不來,參判在外,小臣獨政未安,何以爲之?敢稟。傳曰,只出緊任。
實錄廳啓曰,都廳崔錫鼎,身痛彌留,不能供仕,改差,其代,以吏曹佐郞兪夏益差下,使之察任,何如?傳曰,允。
弘文館啓曰,僚員之不齊,未有甚於近日,上番二員內,副應敎睦昌明呈辭,校理臣瑍獨爲入直,已至數十日,而寒病方劇,下番二員內,修撰柳命堅呈辭,修撰臣碩賓今方入直,逐日往來史局,當此開筵之日,事甚可慮。今日政,上下番闕員,勿論外任,沒數差出,與呈辭人員,竝爲牌招,推移入直,何如?傳曰,允。吏曹謄錄
大臣·備局堂上引見入侍時,兵曹判書金錫胄所啓,近日因賑恤廳募粟事目,自吏·兵曹成送職牒者,其數已多,今則各衙門,決不可更請此事,而常平廳,舊有職牒,自知敦寧以下至判官·主簿·直長等帖二百五十七張,守禦廳嘉善·通政各職之帖,亦至六十五張,皆以舊年成帖,絶無願受之人,此帖則竝爲爻周,還送該曹,而以嘉善·通政·僉正·判官·主簿等帖,依此張數改成帖,以爲分等募粟之地,何如?上曰,依爲之。守禦廳謄錄
上在昌慶宮。停常參·經筵。
流星出柳星下,入東方天際,狀如拳,尾長三四尺許,色赤。
尙衣主簿趙淳源,柴場監刈後入來。司圃別檢柳敬益,收稅事,開城府等地,出去。
謝恩,正言任堂,工曹參判申晸,護軍朴純。
答慶尙監司金德遠疏曰,省疏具悉。卿其依願往來。
持平吳始萬啓曰,同僚俱避,今當處置,而臣於配享之論,嫌不敢可否,與前無異,何可晏然處置?請命遞斥臣職。答曰,勿辭,退待物論。
領議政許積再度呈辭。入啓。傳曰,不允批答。
正言任堂啓曰,兩司多官,相繼引嫌,臣當處置,而掌令李日井,卽臣之同姓四寸妹夫也。有應避之嫌,何敢晏然處置?請命遞斥臣職。答曰,勿辭,退待物論。
右議政許穆箚子。大槪,陳所懷,待罪乞罷事。入啓。答曰,省箚具悉卿懇。卿無可嫌之事,卿其安心勿辭焉。
弘文館啓曰,本館上下番,見存六員,而應敎臣權愈,昨日入直矣,卽者身病呈辭出去,副應敎臣睦昌明,方在禁推中,校理臣權瑍,修撰臣姜碩賓,皆以身病,呈辭到館,副修撰臣尹搢,在外未上來,修撰臣柳命堅,獨爲入直,上番無入直之員,且兩司多官處置,歸於本館,而臣命堅,嫌不敢處置,呈告人員,竝卽牌招,以爲推移入直,趁卽處置之地,何如?傳曰,允。
修撰柳命堅上疏,國忌齋戒,留政院。
應敎權愈,牌招不進。
上在昌慶宮。停常參·經筵。
巳時,太白見於未地。
典牲主簿成後周,柴場監刈後,入來。
謝恩,大司憲金徽,實錄兼春秋兪夏益。
下直,寧遠郡守申鎰,嘉山郡守尹淑,江西縣令鄭時卿,祥原郡守李時培。
兩慈殿·中殿,藥房問安。答曰,知道。
藥房啓曰,連夜下霜,日氣凌凌,伏未審此時,聖體,若何?惡寒之候,其已快差乎?慈殿氣候,亦何如?自上進御逍遙散,當盡於今日,五貼加劑以入宜當,臣等敢來問安,竝此仰稟。答曰,慈候與前一樣,予則無事矣,湯藥加劑以入。
成均館官員,以知館事意啓曰,今九月初九日,儒生課試,當爲設行,而政府有故,不得爲之,今月內無故日,退行之意,敢啓。傳曰,知道。
大司憲金徽啓曰,臣頃當配享臣議定之擧,大臣諸宰之意,皆屬故相臣鄭太和,臣之愚意,亦以爲然,從而圈點矣。玆者本府,方有改正之論,輾轉起鬧,引避紛紜,毋論是非,臣旣參於當初圈點之日,則到今何可又參於還改之啓,自歸於前後異論之地哉?臣之事勢,實難一日仍冒,請命遞斥臣職。答曰,勿辭,退待物論。
領議政許積再度呈辭不允批答。王若曰,國勢無一可恃,罔知攸爲,卿辭至再之勤,胡乃不諒。玆申多誥,倘留深思。卿本以三朝緊望之身,人謂有一心奉公之節。先王付托之敎,尤切憑几之時,小子倚毗之誠,故自卽祚之日。所以置首揆之位,總理百工,近又畀體察之權,節制五道。肆將大小事臺決,委倚深隆,自任區劃其百爲,勞瘁亦甚。臨機達變,不啻明見之鑽龜,爲國忘私,其奈群憾之劇蝟。所恃斷斷無技,常喜休休有容。夫何視猶手之辰,有此辭以疾之懇。觀今日屯艱之狀,有難言語以陳,究斯世拯濟之方,必須股肱之弼。仍念民力之久困,流散幾千,雖云歲事之稍豐,災荒殆半。以言朝著之象則未聞和衷,若論時政之疵則奚止溢目。禫祔之期奄迫,秩禮誰將,配享之議漸歧,裁定斯急。固一日未可捨我,蓋庶務靡不待卿。縱致傷於下堂,必須針砭之效,須論道於臥閤,毋貽鼎軸之虛。顧台輔控免之相仍,抑有何故,由寡昧誠信之未至,竊自爲慙。所當協心而圖治,胡遽奉身而求退。於戲,追先帝欲報,可效諸葛之鞠躬,賴二人共貞,庶勉君奭之勵翼。雖十章斷不允副,繄一身佩玆安危。所辭宜不允,故玆敎示,想宜知悉。知製敎柳命天製進
校理權瑍,修撰姜碩賓辭職上疏,以國忌齋戒,留政院。
政院啓曰,兩司多官,全數引避,玉堂當爲處置,而副應敎睦昌明,方在禁推中,應敎權愈,承牌不進,推考傳旨,國忌,不得啓下,副提學吳挺昌,修撰柳命堅,皆以臺官,有在法應避之嫌,校理權瑍,修撰姜碩賓,亦以嫌不敢處置陳疏,而以國忌,不得捧入,姑爲留院,臺諫處置,累日遲滯,事體未安,留政院上疏似當捧入,何以爲之?敢稟。傳曰,捧入,可也。
答修撰姜碩賓疏曰,省疏具悉。今日臺閣之請改升祔云者,予實未曉其心之攸在也。少無可嫌之事,爾其勿辭,從速處置。
答校理權瑍疏曰,省疏具悉。爾其勿辭察職。
觀象監啓曰,申時,雨雹狀如小豆,夜一更,雷動電光,自二更至五更,電光。以上朝報
傳曰,百隷之怠職,莫甚於近日,上言啓下之數,幾至十有餘卷,而回啓者,僅至數十餘張,其餘則寂然無聞。凡他公事中上言,則遐方之民,當此收穫之際,棄其農業,遠來呈訴,尤不可不顧念而速爲回啓,而各司之不遵此意,慢不擧職之狀,殊甚駭異,似當推考,今姑申飭分付。守禦謄錄
上在昌慶宮。停常參·經筵。
巳時,太白見於未地。夜四更,流星出王良星下,入畢上,狀如甁,尾長四五尺許,色赤。
下直,豐德府使柳以升,平安都事李英甲,居山察訪申重寶。
謝恩,金井察訪丁時潤。
瀛昌君沈上疏。大槪,請蒙恩暇,往省父母墳事。入啓。
應敎權愈,牌不進,推考傳旨,下禁府。
禁府,權愈拿囚,啓。
傳曰,明日晝講爲之。
答瀛昌君疏曰,省疏具悉。卿其安心,依願往來。仍傳曰,給由馬,澆奠床備給。
領議政許積三度呈辭,入啓。
左議政權大運箚子。大槪,賤疾沈痼,供仕無期,懇乞亟遞臣職,以幸公私事。入啓。
領議政許積三度呈辭。傳曰,連觀呈告,所患諸恙,尙今不瘳,予用憂慮,近日鼎軸之癏曠,已有日矣。卿何不諒,胡乃至此?雖上十章,斷無允從之理,且時序已邁,禫期不遠,尤不可一向撝謙,速出論道,以副予望。仍傳曰,遣史官傳諭。
答左議政權大運箚曰,省箚具悉卿懇。卿之疾病,猝爾危谻,累日彌留,予用慮念,鼎軸之癏曠,已有日矣。卿何不諒,胡乃至此?雖上十箚,斷無允從之理,且時序已邁,禫期不遠,尤不可一向撝謙,速出論道,以副予望。仍傳曰,遣史官傳諭。
政院啓曰,臺閣處置,不可累日遲滯,昨日校理權瑍,修撰姜碩賓,疏批已下,則卽爲處置,而校理權瑍,方在直所,嫌不可否,修撰姜碩賓,又爲引嫌,在家陳疏,其疏則自本院卽爲還給,累度催促,尙無處置之擧,其在事體,誠甚未安,校理權瑍,修撰姜碩賓,竝推考,修撰姜碩賓,卽爲牌招,使之處置,何如?傳曰,允。
江原道今丙辰春夏等褒貶,高城郡守李立中,伊川縣監李基定以上中,蔚珍縣監任以道下。
備忘記,兩司多官之避嫌,今已三四日,而稱以嫌不可處置,日事疏章,尙無形影,處置稽滯,前所未聞。權瑍,雖有可避之嫌,姜碩賓則似當宜速處置,而至於推考之後,猶爲緩緩,其自恣無嚴,有傷事體,莫甚於此,修撰姜碩賓,拿問處之。
禁府,姜碩賓拿囚。啓。以上朝報
上在昌慶宮。停常參,只晝講。
下直,豐基郡守崔鎭南。
傳曰,明日,晝講爲之。
禁府照目,副應敎睦昌明矣,牌不進,罪笞五十,收贖,解見任,別敍,私罪。啓依允。又照目,應敎權愈矣,牌不進,罪笞五十,贖,解見任,別敍,私罪。啓功減一等。
政院啓曰,玉堂之處置兩司,尙今稽滯,事極未安,應敎權愈,旣參於賓廳圈點,副提學吳挺昌,修撰柳命賢,有在法應避之嫌,校理權瑍,亦有不敢可否之嫌,修撰姜碩賓,方在拿推中,副修撰尹搢,在外,他無推移處置之員,似當有變通之道,政官牌招,玉堂闕員,卽爲開政差出,以爲處置之地,何如?傳曰,依啓。尹搢改差,其代,以在京無故人差出,可也。
政院啓曰,右副承旨李德周,同姓六寸兄幼學德基,身死,服制已行四日,出仕,何如?傳曰,允。
晝講入侍,同知睦來善,特進官吳始壽,承旨金,玉堂柳命堅·權瑍,史官李玄錫,兼春秋權恒,注書申㶅,假注書裵正徽,宗臣靈昌副守翼哲,永豐副守沇。
吏曹判書閔熙,牌不進。傳曰,更爲命招。
領議政許積箚子。大槪,冒萬死更暴危悃,乞鐫職名,以便公私事。及右議政許穆箚子。大槪,更陳所懷,乞遞職名事。入啓。
吏曹判書閔熙上疏。大槪,再承召牌,不得不趨詣闕下,而顧臣情勢之難安,終有所不敢抗顔行公者,乞賜鐫罷職名,仍治逋慢之罪事。入啓。
京畿監司書目,楊州呈,以祭酒尹鑴上疏上送事,啓。答曰,省疏具悉卿懇。卿何以如是薄物,遜辭太過乎?卿其安心,勿辭領受,宜速上來,以副上下之望。
答吏曹判書閔熙疏曰,省疏具悉卿懇。鄭太和配享收議之日,未嘗一言反辭,乃於躋祔迫頭之日,如是相繼紛紜,是何光景耶?且海一避辭中,取容親善等語,語意甚不佳,予實駭然也。少無可嫌,勿辭參政。
答領議政許積箚曰,省箚具悉。旣已備盡於前後之批,何用多誥?卿其更爲勿辭,速出論道,以副予意。
答右議政許穆箚曰,省箚具悉卿懇。今日升祔還改之請,予意則大不相似,豈可苟同也?況時烈體而不正,不堪主宗廟等語,以長爲庶,紊亂宗統,而鄭太和則以國制定行,與時烈固不同矣。無乃卿不深思而然耶?予之意則不然也。卿其安心勿辭焉。
觀象監,今月初十日,自卯時至未時,日暈。啓。
晝講時,同知事睦來善所啓,恩津縣監安鏶,以納物校生落漏講案事罷黜,而伏見忠淸道前監司趙威明,在任所時狀啓,此是前縣監時,本縣齊任輩,果爲用奸,瞞告成貼,其講案則時縣監安鏶,雖有未及致察,泛然呈納於都事之失,而眞所謂眚災。且其到任未久,治聲籍甚,處事謹勤,律已簡嚴,當此年分踏驗,田政方急之時,失一賢守,實爲可惜云。旣已事在前官,則雖有不察之失,元非大段,又有善治之聲,則尤不當輕遞,諸大臣之意,亦皆如此,敢此陳達矣。上曰,然則安鏶,勿爲罷職,只令推考仍任,而前縣監則罷職,可也。又所啓,奉常寺東西籍田畓,旣爲免稅,且無雜役,而自本籍田年年給種百餘石之後,一斗落種之美畓,只收七斗或五斗之稅,事極無據。都提調爲戶判時,因西籍田次知判官禹儆錫所報,給種之事,使之査報,而籍田書員,皆是本寺典僕,故舞奸不報,至今給種,以爲利己之資,事甚可駭。臣招致其時色吏,推問其當初査報文書,則托以無有,此必官吏符同之致,誠極痛駭。色吏則議于都提調,移文刑曹,已治其罪,而其時判官禹儆錫,慢不査報之罪,不可不懲,似當先罷後推矣。上曰,禹儆錫,拿問定罪,可也。特進官吳始壽所啓,頃因知事洪字遠,特進官李之翼建白,竝給新舊陳分災事,命下矣。今年農事,初有大熟之望,七八月以後,雨水過多,加之以霜雹,仍之以風災,不及於當初所望,而猶不失爲免凶。庚申大侵時,雖有給新陳及分災之例,而豈可以今年,擬議於庚申乎?被水災處,旣給全災,則新陳分災,決不當擧論,而至於舊陳,則所謂量陳也。朝家曷嘗有不許給陳之令乎?生齒漸繁,田野盡闢,甲量時陳田,至今仍陳,必舊陳,還起無是理,故每年年分時,雖有別件成冊之例,各邑只以若干結塞責而已,此不過不爲督捧還報故也。朝家若不給舊陳,則時用結數,豈不及於平時萬萬乎?雖然,筵臣之陳達,若是其勤懇,此必由於列邑不善檢覈,以招民怨之致,不可不査覈變通矣。久遠樹木成林之處,果入於時報之中,則守令必親自踏驗,且考還報冒錄之歲月,別件成冊,上送本曹,以爲摘奸處置之地,而不如此之邑,則不必混同成冊,以自陷於欺誣之罪矣。且家基及家後果園,雖非開墾之土,等數最高者,意實有在,不可以樹木成林,混給陳災矣。大臣之意亦如此,以此添入,別爲事目,更爲行會,何如?上曰,依爲之。又所啓,近來續接平安監司閔宗道農事形止啓本,則寧遠·順川·孟山·碧潼·熙川·江界·理山·雲山等邑,不無霜災,其他各道峽中,亦有早霜之災,而江邊與山郡之霜信,例先於平地,故皆種早穀,似無被傷全棄之慮。平壤·江東·龜城·殷山·甑山·成川·泰川·龍川·義州等邑,雖有雹災,各穀之損傷,似不至大段。至於鐵山·宣川·郭山·定州·嘉山·博川·安州·寧邊·价川·慈山·順安等邑,果有烏鵲牛犢之中雹而致斃者,殊甚驚慘。通道內雹災最甚之鐵山等十一邑,不可不特施矜恤之典,而雖一境之內,雹災未必遍及,令各其邑守令,詳査雹災所經之處,許給全災,搜括新報,以充其給災之數,而兩種耕食之旱田,則不可與水田,一體給災矣。諸道皆以風災馳啓,而今年風災,在於各穀成實之後,故不至大損,若以此給災,則一國田畓,盡入於給災之中,將無收稅之結乎,雹災之最酷如關西者,及水災,通八道,皆給全災事,已爲磨鍊於事目,不必擧論,至於忠淸道,則旱田亦請給災,而係是法外,俱難聽許矣。上曰,依爲之。田政方急,頒速爲行會,可也。又所啓,武科試所所用紙地筆墨及各樣雜物,各司進排之際,多有濫費之弊,故上年武科別試時,各司進排官中,擇定主掌官,凡進排之物,出入時,使之專管,實入之數,亦令臺監糾察,以防其中間花消之弊矣。前頭科擧時,主掌官一人,臨時啓下,凡有出入,依上年例,使之專管,何如?上曰,依前科例擧行。又所啓,諸般復戶之類,必有老除物故逃亡者,而臣來叨本任之後,續接諸各司公事,則只有新入者給復之請,絶無老除逃散人復戶出稅之請,其冒錄受復之弊,從可知矣。水夫·京砲手·鷹師·御營軍·司僕寺牽馬輩,時方立役者,內司實貢奴婢姓名,令各其司,開錄成冊,移送本曹,一以爲憑考給復之地,一以杜冒錄受復之弊,內官時任者及近年以來身死者,一體書錄移送事,捧承傳施行,何如?上曰,依爲之。以上朝報
有政。吏批啓曰,玉堂闕員差出事,命下矣。擬望之人乏少,相避人員,竝擬,何如?傳曰,允。又啓曰,副修撰尹搢改差,其代,在京無故人,差出事,命下矣。玉堂被錄,在京之人絶乏,校理一望,厪得備擬,修撰則不得差出之意,敢啓。傳曰,知道。吏曹謄錄
訓局啓曰,南陽居老職嘉善崔執中,仁川居族親衛李彦璧,楊州居忠贊衛田丁石等上言,啓下都監,崔執中則欲免其子砲保之役,李彦璧則其弟彦瑴,欲免別隊之役,田丁石則渠以忠贊衛,又定砲保,一役頉下事,而限內不爲現身,上言內辭緣,勿施之意,敢啓。傳曰,知道。訓局謄錄
傳曰,蠢彼遐氓,棄其農業,千里裹糧,遠來呈訴之類,勿爲遲滯,宜速回啓事,分付各該司。禁府謄錄
上在昌慶宮。停常參,只晝講。
未時,太白見於巳地。
下直,景陽察訪韓濟愈。
謝恩,訓鍊副正崔元泰,宗簿主簿權德潤。
今日輪對官落點,校書校理張斗七,軍資判官韓鼎相,掌苑別提李厚蒔,造紙別提李裕顯,東學敎授崔援。
傳曰,來十五日望祭,當爲親行,以此擧行事,分付禮曹。
領議政許積四度呈辭,入啓。傳曰,安心調理。
校理金奐,牌招肅拜。
晝講入侍,同知事洪宇遠,特進官鄭榏,承旨丁昌燾,玉堂權瑍·柳命堅,注書申㶅,假注書裵正徽,兼春秋權恒,史官李玄錫,宗臣呂城副令炯恬,花原監徵憲,武臣韓榰。
罷職現告,恩津前縣監李曼著。
今日晝講時,兵曹參議徐文尙遞差事,榻前定奪。
玉堂箚子。大槪,大司諫趙威明,司諫柳命賢,正言吳始大,掌令李日井,獻納金海一,大司憲金徽遞差,執義權瑎,持平李鳳徵·吳始萬,正言任堂出仕事。入啓。
答玉堂箚曰,今觀處置,未免乖當之失矣。當初議服時,鄭太和所論禮經,則與時烈所證引者,大相不同,而今日臺閣,不爲詳審,與時烈一體論罪,至於請改升祔,予實未曉今日之擧措矣。況金海一避辭中,所謂身居鼎軸二十餘載,無一事可稱等語,構揑侵斥,如是其滋甚,尤不勝錯愕也。趙威明等避辭中論議,誠爲得體,趙威明·金徽·柳命賢·吳始大·吳始萬·任堂出仕,權瑎·李鳳徵竝遞差,李日井·金海一事,依啓。以上朝報
晝講入侍時,武臣韓榰所啓,臣待罪珍島時,伏見本郡,有陸軍三哨,而島民出陸之際,候風往來,設有緩急,勢無足恃,此三哨,今爲革罷,專屬舟師,似當矣。上曰,令該曹稟處。
上在昌慶宮。停常參·經筵。
未時,太白見於巳地。
禁府,李儆錫拿囚。啓。
下直,慶尙監司金德遠。
京畿監司尹深,東南道各陵奉審事,出去。
謝恩,北虞候李夏蕃,五衛將李晶,蔚珍縣令崔國成,成均博士姜山斗,護軍金由泳·崔永彦·尹重聲。
左尹李弘淵辭職上疏。入啓。
左議政權大運箚子。大槪,更冒萬死,乞遞職名事。入啓。
領議政許積五度呈辭,入啓。
領議政許積五度呈辭,傳曰,安心調理。
吏曹啓曰,臺諫有闕,政事,取稟。
傳曰,政事,明日爲之。
大司憲金徽啓曰,玉堂處置,一循公議,而特出之命,出於意外,分義惶懼,不敢不祗赴,而旣遞之官,萬無冒出行公之理,請命遞斥臣職。答曰,勿辭。退待物論。
答左尹李弘淵疏曰,省疏具悉。本職當許遞焉。
答左議政權大運箚曰,省箚具悉卿懇。頃日金海一避辭中,取容親善等語,非斥諸宰,予實駭然也。卿無所嫌,安心勿辭,速出論道,以副予意。
正言吳始萬啓曰,臣於配享改正之論,不無慨然之意,而旣有不敢可否之嫌,略示所見之不同而已,終不得仰首論列矣。糢糊之斥,發於公論之地,特出之命,出於意慮之外,情勢之狼狽,又加一節,召牌之下,不得不冒沒趨詣,而已遞之官,斷無仍冒,請命遞斥臣職。司諫柳命賢啓曰,今日配享之論,一是一非,俱出公心,元非有利害愛憎之分,惟當就事論辨,定其是非,不必以語言角勝,取快一時,而近緣玆事,輾轉相激,朝著之上,爻象不佳,臣竊爲世道慨然也。當初一二人之各陳所懷,不爲不可,而如金海一者,亦且乘時攘臂,而意在趨合,張皇避辭,陵藉同僚,一則曰親善於鄭太和圈點,一則曰以爲沮遏此論之要計,肆氣恣言,有若辦得大事業者然。臣雖疲劣,不欲與金海一呶呶也。臣之固滯之見,終始無變,而及今峻論旣發之後,亦不敢自以爲必是,引嫌自列,祗俟物議,玉堂請遞,實出鎭靜之道,而千萬夢寐之外,反有特出之命,臣驚惶悶蹙,罔知攸措。召牌之下,不得不趨詣,而顧臣以旣遞之官,決無仍冒臺席之理,請命遞斥臣職。
大司諫趙威明啓曰,無狀如臣,素乏諫諍之姿,又不能隨人俯仰,祗蒙聖明之誤恩,濫叨一院之長,受侮不少,理固然矣。欲明朞制之不同,反爲伸救親善之歸,直陳追咎之非,反爲沮遏淸論之要計,金海一掇拾之說,實不欲相較,而公論所在之地,乃以八字斷案,峻加非斥,臣誠慙懼,自咎不尤。特出之命,遽下夢寐之外,惶恐縮踖,益無所容,召牌之下,不得不趨詣,而事之是非,姑舍勿論,已遞之官,何敢仍冒臺席,重傷淸朝之廉隅乎?請命遞斥臣職。
答大司諫趙威明,司諫柳命賢,正言吳始萬曰,勿辭。退待物論。
慶尙監司金德遠,請對入侍。
校理金奐上疏。大槪,請罷臣職,以正處置乖當之罪事。入啓。答曰,省疏具悉。爾其勿辭察職。
應敎權愈初度呈辭,入啓。給由。
政院啓曰,臺諫避嫌,批答已下,當爲傳批,而記事官權恒·李玄錫,方爲入侍豫備,記注官李日三,不爲來待,再三催促,終不入來,事極怠慢,李日三請推考。傳曰,允。
持平吳始萬啓曰,同僚引避,今當處置,而臣之嫌不敢可否,與前無異,何可晏然處置乎?仍伏念,臺閣有事,論議紛糾,臣於此際,忝叨匪據,徒以嫌之一字,瀆擾至三,乍避乍出,擔閣是非,私情悚愧,已不暇言,而風憲言議之地,豈若是苟焉而已哉?臣之情迹,決無仍冒臺席之理,請命遞斥臣職。答曰,勿辭。退待物論。
藥房啓曰,卽伏聞入侍醫官之言,自上咽喉不利之症,已至四日,而自今朝,又有外感之候,頭部疼痛,肌膚烘熱,胸膈煩悶,喉患有加云,臣等不勝驚慮之至。卽與諸醫等商議,則皆以爲,回春方荊防敗毒散,加黃芩一錢,連進三貼,以爲發散之地宜當云,此藥卽爲劑入乎?敢來問安,竝此仰稟。答曰,依啓。
大殿,政院·玉堂問安。答曰,知道。
院啓,金壽恒,罪關宗社,律應不道,輿情咸憤,公議重發,當斷以王法,克正其罪,雖以人主之權,有不可撓屈也,明矣。伏承前後聖敎,離間之語,旣發於批辭,陰慘之敎,又降於前席,燭盡金壽恒心術之隱微,而猶有所持難,兪音尙靳,實未曉聖意之所在也。臣等於此,尤不勝疑惑焉。金壽恒,以賓廳會議之臣,幸逭朝家討罪之典,肆誠失刑之大者也。若其箚語,則造意叵測,設計甚密,必欲營救時烈而不顧語犯於先朝,肆然捭闔,略無忌諱,而抉摘章奏間一二文字,藉爲口實,致疑難言之地,顯加無倫之言,隱然包藏,無非離間之計,至謂之君臣父子之倫,不明而晦矣。苟有一分人臣之心者,何忍勒加以此等語哉?蓋其意,以此爲一大機關,誣聖明以不測之名,陷當世於不韙之地,脅持君父,疑亂人心,以爲日後釀禍之階,此豈非陰險之計而巧幻之術耶?原其情狀,實是漢法之不敬,揆以癉惡之道,雖十世不宥,可也。豈可以一時之霈典,有所容貸也哉?營救金壽恒之輩,旣被削罷之律,則以金壽恒負犯之重,斷無全釋之理,此不准請,決不可止,請還收金壽恒放釋之命。洪得禹等放赦之命,遽出於輿情之所不到,臣等不勝相顧驚愕之至。得禹等,假托伸師,引類投疏,而以孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,其蔑國是犯邦憲,固已極矣。其他詬辱朝廷,醜辱當世,不一而足,當初投竄,實出於不與同中國之義也。此輩罪名至重,編配未久,而特施赦宥之典於該府讞議之外,懲惡不嚴,聽聞駭惑,請還收洪得禹·趙相愚·安相億等放釋之命。宗廟升配,國家重典,必待公議之歸一,輿情之允協,然後方可配食矣。故相臣鄭太和,當己亥大喪之日,身爲首相,擔當庶事,而初引國制朞服之禮,以爲一時彌縫之計,雖與時烈體不正之言有異,而及至翌年收議之時,不能改定之論,終未免糢糊之歸,以致十五年國是之顚倒,此輿情之所不快,而公議之所不許者也。請還收鄭太和配享之命。竝引嫌而退,例外出仕,雖有特命,而旣遞之官,勢難在職,請大司諫趙威明,司諫柳命賢,正言吳始大,竝命遞差。答曰,不允。還收之請,予實未曉,處置之乖當,與前無異,趙威明·柳命賢·吳始大,竝出仕。
右議政許穆箚子。大槪,請罪辭職事。入啓。以上朝報
禮曹啓曰,前頭上尊號冊禮時,京外方物物膳,依辛卯例封進事命下,故大王大妃殿上尊號時,陳賀方物物膳,則大殿及大王大妃殿,竝爲封進,王大妃殿上尊號方物物膳,則只封於王大妃殿,中宮殿冊禮方物物膳,則只封於中宮殿事,旣已知委,而取考本曹謄錄,則其時有京外方物中進上馬,勿令封進除弊之敎,而頃因慈殿平復,頒敎進上馬,纔因傳敎減除,其在享上之道,不可每每減除,前頭大王大妃殿上尊號時,大殿所封進上馬,依例封進之意,知委京外,何如?傳曰,允。禮曹謄錄
禮曹啓曰,卽接顯陵參奉牒報,則本陵所稟守護內外山,今當與崇陵,分界守護,一依舊寧陵境界,以定彼此,似爲宜當,而陵官,不敢擅便,斯速折受,以爲兩陵分掌守護之地云,而取考曹上文書,則顯陵舊寧陵分界形止,殊欠詳明,發遣本曹郞廳,與顯陵·崇陵兩陵參奉,眼同詳審,分定其彼此之界,以爲各自守護之地,何如?傳曰,知道。禮曹謄錄又啓曰,政院啓辭,來望日孝敬殿所用祝文,以三年內祝文,仍用未安,考諸日記,則辛卯年祥後,亦有自本院稟改之事,速令禮官,稟旨改撰,何如?傳曰,允事傳敎矣。去七月十一日,本曹以祥祭後孝敬殿凡祭禮,一依宗廟朔祭例奉行,祝文亦依宗廟例,令藝文館改撰以進之意,入啓蒙允之後,卽已分付於藝文館,更以此意,分付之意,敢啓。傳曰,依啓。禮曹謄錄
上在昌慶宮。停常參·經筵。
酉時,日暈兩珥。
司饔奉事趙持正,柴場摘奸後,入來。
去夜,政院啓曰,明日爲政事,命下矣。玉候方在未寧中,姑爲頉稟之意,敢啓。傳曰,勿爲開政。
答右議政許穆箚曰,省箚具悉卿懇。卿其安心勿辭,從容善攝。
大殿,政院·玉堂問安。答曰,知道。
大王大妃殿·慈殿·中宮殿,藥房問安。答曰,知道。
領議政許積六度呈辭,入啓。傳曰,安心調理。
應敎權愈再度呈辭,留政院。
戶曹參判金壽弘,同姓四寸弟郡守壽賓身死,服制已行十日,出仕,何如?啓依所啓施行。
藥房啓曰,伏未審夜來,聖體調攝若何?昨日劑入荊防敗毒散,想已進御,其能發散,而喉痛頭疼諸症,亦有差減之勢乎?臣等終宵憂慮,敢來問安。答曰,咽喉之痛,與前別無加減,而頭疼之候,比昨稍減矣。
大司諫趙威明,司諫柳命賢,正言吳始大,就職。
政院啓曰,孝敬殿來十五日親祭事,傳敎矣。玉候方在未寧之中,決難冒曉將事,攝行宜當,臣等不任憂慮,敢此仰稟。答曰,今姑攝行。
藥房再啓曰,卽伏承問安之批,頭疼之候稍減,而咽喉之痛,別無加減爲敎,益切憂慮之至。臣等,卽與諸醫及工曹佐郞李國憲等入診,詳知症候,而後或因進昨日劑入之藥,或更議他藥,以爲趁卽發散之地宜當,敢此仰稟。
正言吳始大啓曰,無狀小臣,忝叨言地,當此論議紛糾之日,有不敢可否之嫌,旣不能悉暴所見,徒以瀆擾爲事,臣於此,誠不勝惶悚,而一遞特出,已非常格,再命還仍,尤是慮外,分義是懼,雖不得不趨命,而逶迤復入,實靦顔面,臣何敢徒恃一時之誤恩,不恤公議之至嚴,晏然苟冒,以壞臺體乎?請命遞斥臣職。
正言任堂啓曰,臺閣體例,與庶官自別,昨日趙威明·柳命賢·吳始大等,玉堂旣已請遞,則雖有特出之命,勢難在職,故臣亦循例請遞矣。遽下乖當之敎,又有特出之命,臣之昏謬之失著矣。不可一刻仍冒臺席,而昨緣夜深,不敢瀆擾於未寧之中,今始來避,所失尤大,請命遞斥臣職。
大司諫趙威明啓曰,昨日本院之處置,實循體例,而特出之命,又下意外,此實前所未有之事也。緣臣論議之謬妄,聖明過擧,一至於此,臣罪萬死,召牌之下,不敢不更爲趨詣,而臺閣之上,廉隅爲重,謬恩雖隆,公議難犯,再遞之官,決不可復玷臺席,請命遞斥臣職。
司諫柳命賢啓曰,臺閣之職,見非物議,則不敢行公,此所以重臺體也。玉堂請遞,實循公議,而一番特出,已非常格,同僚處置,且循體例,而再命還仍,尤是意外,謬恩愈隆,公議益激,臣身狼狽,固不足恤,朝家擧措之顚倒,豈容如是?迫於嚴命,黽勉復入,而再遞之官,仍居臺席,此前所未聞之事,臣何敢冒沒廉隅,而壞臺體,復玷於言議之地乎?請命遞斥臣職。
答藥房再啓曰,朝者旣已診候矣,勿爲入診,姑觀午後,更議當劑宜矣。
答大司諫趙威明,司諫柳命賢,正言吳始大·任堂啓曰,勿辭。退待物論。
左議政權大運箚子。大槪,伏聞聖候違豫,不勝驚慮,而賤疾一向危苦,不得進參於問安之列,冒死陳請,乞遞本職及兼帶藥房提調之任,以安微分事。入啓。
藥房口傳啓曰,伏見再啓之批,有勿爲入診,姑觀午後,更議當劑之敎,臣等,卽與諸醫及兵曹判書商議,則皆以爲,自上外感未和解之前,雖有煩熱之候,淸熱之劑,姑不可用,荊防敗毒散,最宜於發散,此藥之外,無他當劑云,此藥日再服,以爲趁卽發散之地宜當,敢此仰達。答曰,知道。
大殿,二品以上·六曹問安。答曰,知道。
答左議政權大運箚曰,省箚具悉卿懇。卿之所患,今已閱月,而尙今不瘳,予用憂慮。卿勿以未參起居之列爲慮,從容益加靜攝。仍傳曰,遣史官傳諭。
藥房口傳啓曰,臣等,旣以一日連進荊防敗毒散二貼之意,上達矣。但未得快爲和解,則一貼更爲進御,以爲發散之地宜當。臣等,與兵曹判書相議,一貼更爲加劑以入,今日夜深後,或明日曉頭,進御之意,敢達。答曰,知道。
右議政許穆箚子。大槪,病不參問安之列,待罪乞遞事。入啓。
大殿,藥房夕問安。答曰,知道。
政院啓曰,兩司多官,引避退待,玉堂當爲處置,而副提學吳挺昌,修撰柳命堅,有在法應避之嫌,應敎權愈,呈告受由,修撰姜碩賓,方在禁推中,校理金奐,以前日處置乖當,引嫌不參,校理權瑍,亦以嫌難處置,與前無異爲言,累度催促,終不敢入來。權瑍,果不無情勢之不安,而與挺昌等有間,卽爲牌招,使之處置,何如?傳曰,允。
玉堂箚子。大槪,請大司憲金徽,持平吳始萬,大司諫趙威明,司諫柳命賢,正言吳始大遞差,正言任堂出仕事。入啓。
答玉堂箚曰,處置不當,無前後之異,而因此一事,紛紜引避,有損事體。依啓。
上在昌慶宮。停常參·經筵。
答右議政許穆箚曰,省箚具悉卿懇。老人疾病,猝爾如此,予用慮念。卿其安心勿辭,從容善攝。仍傳曰,遣史官傳諭。
內贍奉事李行敬,柴場監刈後,入來。
謝恩,護軍李袤·李濟岳。
大殿,政院·玉堂·二品以上·六曹問安。答曰,知道。勿爲問安。
藥房啓曰,伏未審夜來,聖體調攝,若何?荊防敗毒散,昨日其果再次進御,而喉患·頭疼諸症,益有差減之效乎?臣等不勝憂慮之至,敢來問安。答曰,喉痛·頭疼諸症,幾盡向差矣。
正言任堂,就職。
藥房再啓曰,卽伏承問安之批,以喉痛·頭疼諸症,幾盡向差爲敎,臣等不勝喜幸。表症雖已和解,似不無餘熱,淸熱除煩之劑,不可不繼進,卽與李東馨等及兵曹判書金錫胄相議,則皆以爲,小柴胡湯,加麥門冬·乾葛·知母酒炒各一錢,黃栢酒炒七分,連進三貼宜當云,此藥劑入,何如?答曰,依啓。
政院啓曰,兩司多官,皆有闕,似當趁卽開政差出,何以爲之?敢稟。傳曰,患候未盡和解,再明開政,可也。
領議政許積箚子。大槪,病未進參於問安之列,乞鐫職名,仍治臣逋慢之罪事。入啓。答曰,省箚具悉卿懇。卿之疾病,予豈不知,近日鼎席空虛,已有日矣。豈可徒以疾病廉隅,一向引入哉?卿其更勿爲辭,速出論道,以副予望。仍傳曰,遣史官傳諭。
上在昌慶宮。停常參·經筵。
下直,旌善郡守姜象先,全州判官朴紳宣,沙浦僉使南大夏,金井察訪丁時潤。
謝恩,靖陵參奉任在,護軍曹和益。
領議政許積七度呈辭。入啓。傳曰,安心調理。
吏曹判書閔熙上疏。大槪,疏辭失誤,見非物議,乞賜遞免,仍治臣罪事。入啓。答曰,省疏具悉。卿其安心,勿辭察職。
知事南龍翼上疏。大槪,臣於本職,有難安之勢,冒萬死陳情乞遞事。入啓。
藥房啓曰,夜來霜重,伏未審,聖體調攝,若何?昨劑入小柴胡湯,其果盡御,而喉痛諸症,已得盡差否乎?臣等不任區區憂慮之至,敢來問安。答曰,頭疼諸症,幾盡差愈矣。
應敎權愈再度呈辭,入啓。遞差。
開城留守書目,本府經歷李弘迪罷黜事。
答知事南龍翼疏曰,省疏具悉。卿其勿辭,調理察職。以上朝報
禮曹啓曰,本曹郞廳六員內,正郞鄭民獻,祔廟都監郞廳啓下,除本司一員未差,佐郞權恒,兼春秋入直,佐郞李墪,呈病旣已過限,佐郞李挺晩,亦爲呈病不仕,只有正郞趙益剛,當此多事之時,不成模樣。佐郞李墪·李挺晩,竝改差,令該曹後日政,以無故在京人員,差出察任,何如?傳曰,允。吏曹謄錄
上在昌慶宮。停常參·經筵。
有政。
下直,咸鏡監司閔黯。
謝恩,直講柳榰,慶基殿參奉李文規。
校理金奐上疏。大槪,猥陳私悃,冀遂便養之願事。入啓。
政院啓曰,今日爲政事,命下矣。卽者吏曹郞廳來言,參判呂聖齊,在外未上來,參議吳始復,受由在外,判書閔熙,遭服制,不得開政云,而判書閔熙,成服已過,牌招開政何如?傳曰,允。
藥房啓曰,伏未審夜來,聖體調攝,若何?前劑入小柴胡湯,其果連進,而諸症今已快愈乎?臣等憂慮未弛,敢來問安。
禁府啓目,前判官禹敬錫元情云云,承服不冬,刑推得情何如?啓。姑爲停刑,査覈後稟處。
答藥房曰,知道。與昨一樣,湯藥亦爲連進矣。
領議政許積八度呈辭。入啓。傳曰,遣承旨敦諭。
黃海監司書目,海州呈,以掌令柳晉三,母病深重,上疏上送事。啓遞差。
答校理金奐疏曰,省疏具悉。爾之情理,誠爲可憐,當依願施行焉。
工曹參判申晸,禮曹參議南天漢,繕工監役李義徵,齊陵丁字閣重建後,入來。
同副承旨禹昌績書啓,臣承命往諭于議政府領議政許積,則以爲,臣疾病纏身,與死爲隣,頹臥床席,曠廢職務,呈單請急,誠出於不獲已也。微誠未格,恩遞久靳,已不勝其惶悶,而乃於玆者,委遣近侍,誨諭丁寧,臣於感泣之中,狼狽轉甚,罔知所以措躬,從當以一疏,仰暴情悃云矣,敢啓。傳曰,知道。
右議政許穆箚子。大槪,請罪乞罷事。入啓。
辰時,雨雹狀如小豆。申時,雷動電光。雨雹狀如小豆。夜一更,月暈。四更五更,月暈。
答右議政許穆箚曰,省箚具悉卿懇。閔熙雖有過當之失,卿何以此引嫌哉?予心不安,無以爲諭。卿其安心勿辭,速出論道,以副朝野之望。仍傳曰,遣史官傳諭。以上朝報
吏批啓曰,兩司及玉堂闕員,今當差出,而可擬之人乏少,外任·相避人員,竝擬,何如?傳曰,允。吏曹謄錄
上在昌慶宮。停常參·經筵。
白虹見於未地。
京畿監司吳始益,出去。
謝恩,兵曹參議趙威明,佐郞吳始大,司僕正柳命賢,持平睦林儒,開城經歷元梲,禮曹正郞金是榮,佐郞朴徵,學諭金漢老,訓鍊僉正鄭弘佐,都摠經歷盧世挺,內需別坐金厚績,書題李悌立。
藥房啓曰,伏未審夜來,聖體調攝若何?昨承問安之批,以與昨一樣爲敎,臣等不勝區區憂慮之至。前劑入小柴胡湯,當盡於昨日,淸熱調補之劑,不可不繼進,必須詳知卽今症候,然後可以議定當進之藥,卽與諸醫入診宜當,敢來問安,竝此仰稟。
全羅監司書目,古阜郡守權挺輝,其父母年歲,俱過七十,而病患且重,情勢固難遠官,不得已罷黜事。
答藥房曰,所患諸症,旣令醫官診察詳知,與兵判商議議藥,宜矣。
持平睦林儒啓曰,大司憲睦來善,卽臣之季父也,法當相避,不可仍冒,請命遞斥臣職名。答曰,勿辭。退待物論。
藥房口傳啓曰,卽伏聞入侍醫官之言,自上有水刺厭進,惡心等症,昨夕又有惡寒之候云,卽與諸醫及兵曹判書金錫胄入診,詳知症候,然後議定當進之藥宜當,敢此仰達。答曰,自內醫官處,旣已下敎,不必更爲入診,與兵曹判書,商議當劑以入,可也。
藥房再啓曰,伏承問安之批,卽與諸醫及兵曹判書金錫胄,工曹佐郞李國憲商議,則皆以爲,水刺厭進惡心等症,必是膈上餘熱,猶未盡祛,而胃口且有痰飮之致,加減凉膈散,加瓜婁根·赤茯苓各一錢,連進三貼宜當云,此藥劑入之意,敢啓。傳曰,知道。
領議政許積箚子。大槪,更申危迫之悃,乞遞職名,以便公私事。入啓。答曰,省箚具悉卿懇。卿之疾病,今旣閱月,宜有勿藥收效,而尙未見效云,予用慮念,雖然,卿之不可一向引疾,決矣。噫。時序如流,禫祔且迫,卿何退在恝視也?明日修改時,依例令次官代行,卿其安心勿辭,益加靜攝,臥閤論道,以副予意。仍傳曰,遣史官傳諭。
上在昌慶宮。停常參·經筵。
自昧爽至辰時,沈霧。巳時,太白見於未地。
掌苑別提朴挺榮,果園摘奸後,入來。
謝恩,司諫權愈,獻納柳命堅,執義朴純,宣傳官睦林奇,護軍權瑎·黃徵,同知李弘淵,工曹佐郞朴文道,成歡察訪姜復先,僉知李祉述,奉常主簿李益華。
領議政許積九度呈辭。入啓。
藥房啓曰,伏未審夜來,聖體調攝若何昨日劑入加減凉膈散,其已進御,而水刺厭進,惡心諸症,皆有差減之效乎?臣等終宵憂慮,敢來問安。答曰,惡心諸症,與昨一樣矣。兩慈殿,中殿·藥房問安。答曰,知道。
右議政許穆針灸呈辭。入啓。
司諫權愈啓曰,本院,方論故相臣鄭太和配享還收事,而臣曾與圈點,被人深斥,固難參啓,亦難晏然在職。且臣以賜額祭文,限內不及製進事,方被推勘,尤不可一刻仍冒臺席,請命遞斥臣職。
執義朴純啓曰,本院,以故相臣鄭太和配享還收事,今方論啓,臣於此事,有所不然於心者,曾已引避,見遞,卽今意見,與前無異,當此兩司爭執之時,何可一刻苟冒?請命遞斥臣職。
獻納柳命堅啓曰,本院,以故相臣鄭太和配享還收事,方爲爭論,而臣之家弟命賢,曾以本院亞長,參於賓廳圈點之時,則事之是非,姑置勿論,臣於此論,有不敢可否之嫌,臣何可晏然於臺席乎?請命遞斥臣職。
領議政許積九度呈辭。傳曰,安心調理。仍傳曰,遣御醫看病。
右議政許穆針灸呈辭。傳曰,安心調理。
答司諫權愈,獻納柳命堅,執義朴純曰,勿辭,退待物論。
大司諫權大載上疏。大槪,新授職名,萬不近似,乞賜鐫改,以重名器事。入啓。答曰,省疏具悉。爾其勿辭,從速察職。
左議政權大運箚子。大槪,冒萬死更陳賤疾危苦之狀,乞遞本職及兼帶藥房提調之任事。入啓。答曰,省箚具悉卿懇。卿之疾病,一向沈綿,尙未見勿藥之效,予深慮念。近因三公之癏曠,公務多滯,此不可不念處也。惟卿,更勿固請,從容善攝,臥閤論道,以副予望。仍傳曰,遣史官傳諭。
院啓,金壽恒放釋還收之請,閱月爭執,而兪音尙閟,臣實未曉聖意之所在也。壽恒,以賓廳會議之臣,荷兩朝寬貸之恩,不被譴罰,亦云幸矣,而不勝其怨懟之心,乘機伺隙,投進一箚,造意叵測,設計甚密,惟欲營救時烈,而不顧語犯於先朝,其危動之言,誣衊之迹,略無忌憚,至謂君臣父子之倫,不明而晦矣,此豈臣子之所敢出諸口者哉?抉摘章奏間一二文字,致疑難言之地,顯加無倫之語,煽倡捭闔,其爲大機關,累聖明以不測之名,陷當世於不韙之地,脅持君父,疑亂人心,以爲日後釀禍之階,正名定罪,編配之律,猶且末減,豈可因一時霈典,有所容貸也哉?且營救壽恒之徒,旣施削罷,則以壽恒負犯之重,斷無全釋之理,請還收金壽恒放赦之命。洪得禹等放釋之命,遽出於輿情之所不到,臣不勝驚愕之至。得禹等,假托伸師,引類投疏,而以孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,其蔑國是犯邦憲,固已極矣。其他詬辱朝廷,醜詆當世,不一而足,當初投竄,實出不與同中國之義也。此輩罪名至重,編配未久,而特施赦宥之典於該府讞議之外,懲惡不嚴,聽聞駭惑,請還收洪得禹·趙相愚·安相億等放釋之命。宗廟升配,國家重典,必待公議之歸一,輿情之允愜,然後方可配食矣。故相臣鄭太和,當己亥大喪之日,身爲首相,擔當庶事,而初引國制朞服之禮,以爲一時彌縫之計,雖與時烈體不正之言有異,而及至翌年收議之時,不能從改定之論,終未免糢糊之歸,以致十五年國是之顚倒,此輿情之所不快,而公議之不許者也。請還收鄭太和配享之命。竝引嫌而退,相避之法,在下當遞,推緘在身,勢難仍帶,再度立異,見非物議,嫌不聯名,自有近例。請持平睦林儒,司諫權愈,執義朴純,竝遞差,獻納柳命堅出仕。新除授掌令朴挺薛,時在慶尙道醴泉地,持平金邦杰,時在安東地,掌令李碩寬,時在京畿果川地,請竝斯速馹上來事,下諭。答曰,勿煩。處置及下諭事,依啓。以上朝報
兵曹啓曰,今二十日禁軍等戎器點考事,已爲啓下矣。入直禁軍,除標信,出往慕華館,點視之意,敢啓。傳曰,知道。兵曹謄錄
兵曹啓曰,今月十八日,宗廟·永寧殿告祭軍一百三十二名,今當定送矣。除出各處,別單書入,依此調用事,分付各該司,何如?傳曰,允。兵曹謄錄
上在昌慶宮。停常參·經筵。
謝恩,大司諫權大載,大司憲睦來善,副修撰睦昌明,載寧郡守卞榥,校書副正字張振文。
下直,慶基殿參奉李文觀。
獻納柳命堅,就職。
藥房啓曰,伏未審夜來,聖體調攝,若何?昨日問安之批,有惡心諸症,與昨一樣之敎,臣不勝區區憂慮之至。玉候未寧,累日彌留,而尙不得一番入診,群下之情,尤切悶鬱。前劑入加減凉膈散,已進二貼,今日與諸醫及兵曹判書金錫胄,必須入診,詳知症候,然後或仍進前藥,或更議他藥宜當,敢來問安,竝此仰稟。答曰,症候與昨稍歇,入診事,依啓。
府前啓,無城上所,姑停。
大司諫權大載啓曰,近日公議以爲,故相臣鄭太和,不能痛斥體而不正之說,借國制而彌縫,以遂時烈貶降之計,不合於配食廟庭,兩司峻發,方爲爭論,而臣之從兄左議政臣權大運,旣參於議啓之時,臣於本院之論,嫌不敢可否,決難仍冒,請命遞斥臣職。答曰,勿辭,退待物論。
政院啓曰,卽者吏曹郞廳來言,兩司多官有闕,而判書臣閔熙,情勢不安,出往郊外,參判臣呂聖齊,方在北關,未及上來,參議臣吳始復,受由在外,無行公堂上,不得稟政云,何以爲之?敢稟。傳曰,參議吳始復,改差。
領議政許積十度呈辭。入啓。傳曰,安心調理。
政院啓曰,吏曹參議吳始復改差事,命下矣。本曹時無行公堂上,不得開政差出,何以爲之?敢稟。傳曰,使大臣差出。
及第趙嗣基上疏。大槪,敢遵富·韓公故事,進言事。入啓。
右承旨金初度呈辭。入啓。給由。
藥房再啓曰,臣入診退出之後,卽與諸醫及兵曹判書金錫胄,工曹佐郞李國憲,商議當進之劑,則自上外感之候,今已盡解,脈道亦極虛嫩,雖有往來微煩,若用淸補之劑,則虛熱自當退聽。加減異功散,加山梔薑汁沙·竹茹各七分,砂仁硏炒五分,連進四五貼,爲補元氣祛煩之地宜當云,此藥五貼,劑入之意,敢啓。答曰,依啓。
院啓,措語見上請還收金壽恒放赦之命,請還收洪得禹·趙相愚·安相億等放赦之命,請還收鄭太和配享之命。引嫌而退,嫌不聯名,勢所固然,不可以此,輕遞言官,請大司諫權大載出仕。答曰,勿煩。處置事,依啓。
答及第趙嗣基疏曰,省疏具悉。疏辭,予已覽矣。
政院啓曰,卽者吏曹郞廳來言,吏曹參議,使大臣差出事,命下矣。領議政許積,方在呈告中,左議政權大運,亦在辭職中,不爲薦望,故右議政許穆處,薦望以入云矣,敢啓。傳曰,知道。
以李夏鎭爲吏曹參議。
政院啓曰,吏曹參議,旣已差出,而日勢已暮,明日待開門,吏曹參議李夏鎭,牌招開政,何如?傳曰,允。
入診時,義禁府照律公事,重罪外,以次官代行事,榻前定奪。
入診時,兵曹判書金錫胄所啓,今年年事,雖有災損之處,旣非失稔,京畿收米,依前以六斗收捧何如?上曰,依爲之。又所啓,新除授會寧府使尹天賚,曾任本府府使,幾至箇滿,仍陞北兵使,在北道五年而歸,纔過周年,又拜是職,其在體例,固不當再任。且天賚,方爲都監中軍,亦無可代之人,尹天賚新授之職,特爲改差,似當矣,體察使之意亦如此,敢此仰達矣。上曰,尹天賚改差。以上朝報
入診時,金錫胄所啓,臣今進去南漢,而八年來,始爲聚軍,不可無犒饋之擧,軍卒一萬三千餘名,犒饋時所用牛隻,將至三十二首之多,京畿各邑,分養牛隻所餘,只是百餘頭,而他無可用之牛,令戶曹分付諸道,卽送于南漢,何如?上曰,分付戶曹,劃給可也。守禦廳謄錄
藥房入診時,守禦廳鳥銃一千三百柄打造時,不足役價木六同,自軍色移送軍幕,二百餘部所入木十同三十七匹,自精抄廳移送事,榻前定奪。兵曹謄錄
上在昌慶宮。停常參·經筵。
巳時,太白見於未地。申時,日暈。
京畿都事李后沆,災傷覆審及儒生考講事,出去。
謝恩,右通禮成虎徵,訓鍊都正李穦,尙衣直長李㘽,典籍金喜臣。
右承旨金再度呈辭。入啓。遞差。
藥房啓曰,伏未審夜來,聖體調攝若何?昨日劑入加減異功散,其已進御,而水刺厭進,惡心諸症,益有差減之效乎?臣不勝區區憂慮之至,敢來問安。
副提學吳挺昌初度呈辭。入啓。給由。
答藥房曰,惡心諸症,幾盡差愈,而水刺厭進,別無加減矣。
謝恩,吏曹參議李夏鎭。
繕工直長尹尙卿,草薍監刈後,入來。
府前啓,無城上所,姑停。
領議政許積十一度呈辭。入啓。傳曰,連觀呈告,不覺驚愕,繼以愧恧,無以爲喩。噫,卿雖有一時之微恙,以針以藥,可見勿藥之有喜,釋負之單,就閑之請,奚至於此?卿雖曰有不安之迹云,而予意則有不然者,近日臺閣之上,日事引避,不思鎭定之道,爻象不佳,予實未知今日之擧措也。卿少無所失,更勿撝謙,與之偕來,以副予望。仍傳曰,同副承旨傳諭。
左副承旨丁昌燾上疏。大槪,被人詆斥,情迹悶蹙,不得不冒死仰籲於天地父母之前,亟賜鐫削職名,以重名器,以謝人言事。入啓。答曰,省疏具悉。爾其勿辭,從速察職。
謝恩,兵曹正郞吳始大。
謝恩,右承旨趙威明。
同副承旨禹昌績書啓,臣承命往諭于議政府領議政,則以爲,臣不幸嬰疾,一向沈痼,呈單乞免,只欲釋負而死耳。臣之情勢,亦孔蹙矣,而日月之明,猶有所不能遍照者,至遣近侍,傳宣聖旨,諭令速出,天眷愈隆,臣罪愈大。臣之病劇將死之狀,卽通朝之所共知,諸醫之所共憂者,不當爲情迹之不安而已。臣雖欲承命趨造,其勢末由,伏地悚慄,不知所達云矣,敢啓。傳曰,更往傳諭,必與偕來。
同副承旨禹昌績書啓,臣承命再往議政府領議政許積處傳諭,則對以半日之內,近侍再臨,諭令偕來,敦迫至此,臣跼天蹙地,無所容措。臣之病勢危篤之狀,卽承宣之所目覩,臣雖無狀,亦粗知分義之嚴,何敢面對王使,恣爲欺謾,以犯鈇鉞之誅哉?痛勢方劇,叫呼床褥,惟一息之將絶是懼,縱欲擔曳造朝,實無自力之望,伏地惶悶,不知所達云。臣姑爲仍留,十分開諭,而觀其病勢,今日之內似難偕入,何以爲之?敢稟。傳曰,病勢果如此,則入來可也。以上朝報
政院啓曰,明日祔廟習儀時,承旨三員,當爲進參,而左副承旨丁昌燾,有不安情勢,不得仕進,今日政,承旨闕員,以在京無故人差出,牌招察任何如?傳曰,允。
有政。
吏批啓曰,判書出在郊外,參判在外,小臣獨政未安,何以爲之?敢稟。傳曰,只出緊任。
又啓曰,三司多官,今當差出,而擬望之人乏少,相避·外任,竝擬,何如?傳曰,允。
又啓曰,卽接宗廟署牌報,則新除授本暑令宋光淵,時在江陵地,脚病甚重,不能運動,前頭祔廟親祭時,上來無路,自本曹入啓變通云。宋光淵旣有實病,且在遠地,今此親祭習儀時,勢不及上來,今姑改差,其代,卽爲差出何如?傳曰,允。吏曹謄錄
義禁府啓曰,前理山郡守尹行得,以各人受食還上合錄考算蕩滌之罪,照律事,允下矣。今當照入,而行得,以暗行御史書啓,方爲査覈于本道,待其結末,一時照勘何如?傳曰,允。禁府謄錄
傳曰,來十月十八日,新豐府院君神道碑立石云,輸運軍一千名,限畢役間定送事,分付于京畿監司。兵曹謄錄
上在昌慶宮。停常參·經筵。
午時,日暈。夜三更,流星出天苑星內,入南方天際,狀如甁,尾長五六尺許,色赤。
全羅左道點馬成虎徵,右道點馬沈檀,出去。
下直,安峽縣監姜壽楠。
謝恩,正言朴鎭圭。
副提學吳挺昌再度呈辭。入啓。傳曰,還出給。
左副承旨丁昌燾初度呈辭。入啓。給由。
右承旨趙威明上疏。大槪,見非物議,自劾不暇,而濫叨近密,召牌遽降,不敢不祗肅,而以此情勢,決不可冒進,亟賜鐫削,以謝物議事。入啓。
藥房啓曰,伏未審夜來,聖體調攝,若何?水刺厭進,惡心諸症,此昨何如,而加減異功散,其果連進否乎?臣不勝區區憂慮,敢來問安。
禁府照本,修撰姜碩賓矣,兩司多官,處置緩緩,罪杖八十,贖,公罪。啓功減一等。
答藥房曰,水刺厭進雖一樣,漸加瘳矣,所患諸症,幾盡差愈,今後勿爲問安。
答右承旨趙威明疏曰,省疏具悉。爾其勿辭察職。
以李徵龜爲假注書。
大司憲睦來善箚子。大槪,臣旣遞禮官,不可仍帶都監之任,令該曹照例處置事。入啓。
吏曹啓目,吏曹佐郞申翼相,除授後過限未上來,改差,何如?啓依允。
府前啓,無城上所,姑停。
兵曹參議李宇鼎,參知吳始復,牌招肅拜。
領議政許積箚子。大槪,更暴崩迫之悃,乞治臣逋慢之罪,亟鐫臣所帶之職,以便公私事。入啓。
答大司憲睦來善箚曰,省箚具悉。還差禮判矣,卿無可避之事,卿其勿辭察職。
冊禮都監啓曰,中宮殿冊禮時,正使·副使職姓名,皆書塡於玉冊,旣已入刻完畢矣。昨日政,副使閔點,移拜他職,前日所帶職緘議政府右參贊,乃是六字,卽今所帶職緘禮曹判書,乃是四字,次次推移書塡,則所刻玉冊,將過半不得用,前頭日子無多,治玉改刻,勢有所未及,極爲可慮,何以爲之?敢稟。傳曰,日字不遠,勢難更爲入刻,不可無變通之道,閔點改差,仍授右參贊,當此大禮迫頭之日,禮判不可暫曠,大司憲睦來善,仍差禮判,可也。
行司直鄭重徽,慶尙監司遞來。
吏曹啓曰,臺諫有闕,政事,取稟。
院前啓,請還收金壽恒放釋之命,洪得禹·趙相愚·安相億等放釋之命,請還收鄭太和配享之命。新除授司諫尹搢,時在忠淸道尼山地,請斯速乘馹上來事,下諭。
傳曰,政事,當日爲之。
答領議政許積箚曰,省箚具悉卿懇。卽觀書啓,卿之疾病,累日沈綿,苦歇無常云,予深慮念,自有所患,未赴召命,少無所嫌。卿其安心勿辭,從容靜攝,臥閤論道,以副予望。仍傳曰,遣史官傳諭。
答院曰,不允。下諭事,依啓。
左議政權大運箚子。大槪,賤疾一向沈痼,藥房問安,都監習儀,俱未進參,冒死陳懇,乞遞本職及兼帶兩任,以幸公私事。入啓。答曰,省箚具悉卿懇。卿之所患,一向苦極,未得見效,予用慮念,有疾未參,有何所嫌,安心勿辭,益加善攝。仍傳曰,遣史官傳諭。以上朝報
有政。
吏批啓曰,判書出在郊外,參判在外,小臣獨政未安,何以爲之?敢稟。傳曰,只出緊任。
又啓曰,大司憲及玉堂闕員,今當差出,而擬望之人乏少,承旨相避人員,竝擬何如?傳曰,允。吏曹謄錄
上在昌慶宮。停常參·經筵。
禮曹正郞金是榮,顯陵·崇陵分界事,出去。
謝恩,右參贊閔點,禮曹判書睦來善,副校理睦昌明,僉知南得朋,監察金益華,護軍尹天賚,兵曹正郞睦林儒。
京畿監司書目,楊州呈,以祭酒尹鑴辭職上疏上送事,啓。答曰,省疏具悉卿懇。例給微物,卿何再辭,若是其太過乎?予心不安,無以爲喩,更勿固辭,安心領受焉。
左副承旨丁昌燾再度呈辭,國忌齋戒,留政院。
院前啓,國忌齋戒,今明日姑停。
吏曹判書閔熙上疏。大槪,猥陳危悃,本職及兼帶諸銜,乞竝鐫削,仍命有司,治臣之罪事。及右議政許穆箚子。大槪,因災異請罪進言事。入啓。答曰,省箚具悉卿懇。非時之雷,累日連仍,此必由於寡人之否德而然也,卿何所嫌。所陳六事,予當愓念焉,卿其安心勿辭。仍傳曰,遣史官傳諭。以上朝報
弘文館啓曰,下番見存,只有二員,而副修撰朴世堂在外,修撰姜碩賓,適有身病,勢難行公,不得已以上番,姑降入直,下番闕員,毋論吏曹郞官及外任,待後政差出,以爲牌招肅拜,輪回入番之地,何如?傳曰,允。吏曹謄錄
上在昌慶宮。停常參·經筵。
自昧爽至辰時,有霧氣。
謝恩,持平柳榰,同知李寓,僉知沈栻·南斗北·尙歸周,護軍閔錡。
知事南龍翼上疏。大槪,臣於本職,終有所不敢行公者,冒萬死更申前懇,乞蒙恩遞事。以國忌,留政院。
府前啓,國忌,今日姑停。
禮曹正郞金是榮,顯陵·崇陵分界後,入來。以上朝報
上在昌慶宮。停常參·經筵。
下直,開城經歷元梲。
謝恩,護軍李日井·朴惟儁。
左副承旨丁昌燾再度呈辭。入啓。遞差。
知事南龍翼辭職上疏。入啓。
京畿監司書目,果川呈,以掌令李碩寬上疏上送事。
兩慈殿·中殿,藥房問安。答曰,知道。
藥房啓曰,伏未審數日來,聖體調攝,若何?惡心及水刺厭進之候,加減異功散進御之後,其有顯效否?前劑入異功散,已盡於昨日,必須詳知卽今症候而後,或仍進前藥,或改他藥,可以議定,敢此仰稟。慈殿氣候,近來亦何如?臣等無任憂慮,敢來問安。答曰,慈候無事,予之所患,今已差愈,議藥之事,詳言于醫官矣。
答知事南龍翼疏曰,省疏具悉。本職當許遞焉。
藥房再啓曰,卽伏聞入侍醫官之言,聖候已盡差愈,水刺雖或厭進,而比前漸加云,不勝喜幸。仍與諸御醫等商議,皆以爲,諸症雖已差愈,餘熱尙未盡祛,淸補之劑,不可全廢,前日進御逍遙散,依前加入,而更加麥門冬一錢,連進宜當云,此藥五貼,爲先劑入,何如?答曰,依啓。
吏曹啓曰,承旨有闕,政事取稟。傳曰,當日爲之。
吏曹判書閔熙上疏。大槪,冒進危悃,本職及兼帶諸銜,一倂鐫削,仍命有司,治臣之罪事。入啓。
大司憲李袤上疏。大槪,略陳所懷,仍乞遞免事。入啓。
答吏曹判書閔熙疏曰,省疏具悉卿懇。卿其安心,入來察職。
答掌令李碩寬疏曰,省疏具悉。爾其勿辭,從速上來察職。
府前啓,請還收金壽恒放釋之命,故相臣鄭太和配享之命。
右承旨鄭重徽,修撰兪夏益,牌招肅拜。
領議政許積箚子。大槪,病未進參於習儀,乞遞臣職,仍治臣罪事。入啓。
院前啓,請還收金壽恒放釋之命,請還收洪得禹·趙相愚·安相億等放釋之命,請還收故相臣鄭太和配享之命。
答府院曰,不允。末端事,依啓。以上朝報
有政。吏批啓曰,判書出在郊外,參判在外,小臣獨政未安,何以爲之?敢稟。傳曰,只出緊任。
政院啓曰,近日廳中,位甚不齊,前頭祔廟三度習儀,亦在不遠,承旨闕員,今日政,以在京無故人差出,卽爲牌招察任,何如?傳曰,允。
吏批啓曰,卽接宗廟署牒報,則本署令鄭道成,身病極重,不得察任云,當此大祭臨迫之日,事涉狼狽,鄭道成改差,其代,卽爲差出,何如?傳曰,允。吏曹謄錄
上在昌慶宮。停常參·經筵。
謝恩,左副承旨趙威明,奉常正權瑎,兵曹正郞愼景尹。
答領議政許積箚曰,省箚具悉卿懇。卿之疾病,與前有減云,深用喜幸。卿勿以未參習儀之班爲慮,安心益加善攝。
答大司憲李袤疏曰,省疏具悉。廟庭配食一事,予旣已處之矣。卿其勿辭,宜速察職,以振臺風。
慶尙監司書目,星州牧使柳星三,婚家相避,令該曹處置事。
慶尙左道災傷敬差官愼景尹,出去。
藥房啓曰,卽伏聞入侍醫官之言,則聖候別無他症,而水刺厭進,尙今一樣,面上及眼睛,顯有黃色,小便黃赤,似是黃疸之候,而不勝驚慮之至。不可只憑醫官所傳之言,而輕議進御之藥,臣等卽與諸醫,更爲入侍,詳細診察後,議藥宜當,敢來問安,竝此仰稟。答曰,依啓。
再啓曰,臣等,退與昌城君佖及諸御醫等商議,則皆以爲,今此黃疸之候,出於感冒之候,淸熱瀉濕之劑,不可不卽爲進御,以收速效,柴芩湯元方,去桂心,代以木通五分,茵蔯一錢三分,山梔仁炒七分,姑先連進三貼,宜當云,此藥卽爲劑入,何如?答曰,依啓。
大殿,政院·玉堂·二品以上·六曹·大司諫問安。答曰,知道。
府前啓,措語見上請還收金壽恒放釋之命。
院前啓,措語見上請還收金壽恒放釋之命·洪得禹·趙相愚·安相億等放釋之命。答曰,不允。
答府曰,不允。
觀象監,夜一更,電光,三更,流星出五車星上,入南河星下,狀如拳,尾長三四尺許,色赤,啓。以上朝報
戶曹啓曰,卽接廣興倉所報,則本倉大廳八雀六間,乃是請臺收租之處,而創建已久,腐朽頹壓,而有同傳舍,無人修改矣。前副奉事李鳳朝,竊自慨然,思有以新之,多般拮据,鳩材雇工,仍舊易新,得以重建,以其餘力,又鑿大小二池,以備火患,而不煩官力,獨自料理,訖功於數月之內云。發遣本曹郞廳,摘奸役處,則大廳六間八雀,果爲重建,而材木·椽木·抹樓板子中腐朽者,皆以新材添補造成,其功實與新造無異,又鑿上下池塘,今方儲水,亦皆的實。倉官之重建倉舍,雖曰職分內事,近來百隷怠官,留心職事者絶無,前奉事李鳳朝,頹壓之廳舍,沒數重創,不煩官力,能得一新,諸各司之鑿池儲水,蓋備意外之火災,而開鑿上下池塘,能做前人之所不爲,其當官盡職,誠爲可嘉,合有激勸之道,令該曹攷例稟處,何如?傳曰,允。吏曹謄錄
兵曹啓曰,本宮修治時,到坊軍三百名及守直軍四名定送事,手本啓下矣。新當番軍士元數一千四百九十名內,除老弱納布實役軍六百七十八名,而東西氷庫蓋覆草編結軍及體府官,當與精抄廳江倉新造等處役軍四百七十八名,當爲分送,本宮修治之役,則雖未滿三百名之數,猶可使用,限二百名定送,使之二日赴役。且本宮前定守直軍四名,亦無不足,當此乏軍之時,不可每每創開加定,勿施之意,分付,何如?傳曰,允。兵曹謄錄
上在昌慶宮。停常參·經筵。
右議政許穆,針灸出仕。
副提學吳挺昌,身病出仕。
謝恩,大司憲李袤,護軍南龍翼,宗廟令趙爾翰。
大殿,政院·玉堂·二品以上·六曹·大司諫問安。答曰,知道。
藥房啓曰,伏未審夜來,聖體調攝,若何?昨日劑入柴芩湯,其已進御,而黃疸之候,水刺厭進等症,時無差減之效乎?臣等終宵憂慮,敢來問安。
京畿監司書目,坡州等三邑,雷電雨雹緣由事。
答藥房曰,服藥之後,時無加減矣。
傳曰,吏官一員待命,騎馬三匹·卜馬二匹立之。
府啓,措語見上請還收金壽恒放釋之命。答曰,不允。
吏曹判書閔熙上疏。大槪,冒萬死更陳崩迫之懇,本職兼帶,乞倂鐫罷事,入啓。
院前啓,措語見上請還收金壽恒放釋之命,洪得禹·趙相愚·安相億等放釋之命。新啓,古阜爲郡,近因守宰之數遞,官事莫可收拾,且多猾吏土豪,素稱難治。新除授郡守李百熙,爲人庸拙,專不解事,蘇殘彈壓之責,不可付之於如此之人,請古阜郡守李百熙遞差。再昨祔廟再度習儀時,凡臺差備繕工監奉事白時亨,醉酒顚倒,失儀於至敬之地,見者莫不駭異,請繕工監奉事白時亨罷職。守令之推移換差,迎送之弊,及於兩邑,此不可不慮者也。前信川郡守睦林馨,移換密陽府使,當此秋務方殷,災傷踏驗,糴穀收捧之時,新舊交易,吏掾爲奸,勢所難防,夫馬調發,亦甚有弊,請新除授密陽府使睦林馨,仍授前任。答曰,不允。末端三件事,依啓。
答吏曹判書閔熙疏曰,省疏具悉。已諭於前批,卿其更勿爲辭,安心察職。
領議政許積箚子。大槪,將臣所有職名,一倂鐫罷,仍治不能詳審大事之罪事,入啓。
觀象監,辰時,日暈。未時申時,日暈,啓。
上在昌慶宮。停常參·經筵。
答領議政許積箚曰,省箚具悉卿懇。卿之疾病,今旣數朔,而彌留不瘳,深用慮念。伊日配享臣議啓之事,於卿別無所嫌,大禮迫頭之日,何乃以此,引咎過當乎?更勿固辭,速出論道,以副予望。仍傳曰,遣史官傳諭。
領議政許積,身病出仕。
謝恩,執義柳命賢,副應敎權愈,奉常僉正柳松齊。
大殿,政院·玉堂·二品以上·六曹·兩司長官問安。答曰,知道。
藥房啓曰,伏未審夜來,聖體調攝,若何?黃色加減,比昨日,何如,而惡心水刺厭進等症,尙今一樣乎?無任憂慮之至。今日與諸醫,更爲入侍,詳細診察,或仍用前藥,或更議他藥宜當,敢來問安,竝此仰稟。
答藥房曰,所患之症,詳言于醫官矣,勿爲入診。
禮曹啓曰,禫祭定於來十月初六日,卽今只隔八箇日,而上候方在未寧之中,數日內,雖有勿藥之喜,必須從容調攝,玉體完復後,方可將事。至於祔廟之禮,經夜於帳殿,禮節亦繁,强而行之,則缺復可慮。若無豫爲變通之擧,則不無臨時窘迫之患,中外變除之節,亦必有參差未安之事,禫祭及祔廟之禮,不可不次次退行,諸大臣之意皆如此,卽令日官,改擇吉日,以此意,亦爲發關行會于各道,何如?傳曰,予之所患,與昨稍愈,姑待一兩日,則方可完復,莫重大禮,決不可輕易退定,仍前定日,擧行可也。
府前啓,措語見上請還收金壽恒放釋之命,洪得禹等放釋之命。
院前啓,措語見上請還收金壽恒放釋之命,洪得禹·趙相愚·安相億等放釋之命。
答府院曰,不允。
吏曹啓曰,守令有闕,政事,取稟。傳曰,明日爲之。
左議政權大運箚子。大槪,乞罷臣職,仍治臣罪事,入啓。朝報
訓鍊廳啓曰,訓鍊別隊後部右司屬大邱營五哨軍兵逢點實數五百九十名,旣已整齊矣。來十月初一日,一哨軍兵,將官率領,與金進善同入直御營軍,替代入番而外,中日試才及習陣時,則依兵曹節目,除標信,出用之意,敢啓。傳曰,知道。訓局謄錄
上在昌慶宮。停常參·經筵。
未時,太白見於巳地。
答左議政權大運箚曰,省箚具悉卿懇。近日配享之事,論議之參差,出於意見之不同,有何所嫌,卿其安心勿辭焉。仍傳曰,遣史官傳諭。
下直,穩城府使金世龜,載寧郡守卞榥,成歡察訪姜復先。
謝恩,護軍李輿鎭,校書副正字許垕。
大殿,政院·玉堂問安。答曰,知道。二品以上·六曹·兩司長官問安·答曰,知道。勿爲問安。
吏曹判書閔熙上疏。大槪,情勢窮縮,敢復瀝血哀籲於靜攝之中,乞先鐫罷本職及兼帶,仍治臣瀆擬之罪事,呈政院,入啓。
京畿監司書目,楊州呈,以修撰朴世堂病重,上去不得事。遞差。
藥房啓曰,伏未審夜來,聖體調攝若何?惡心及水刺厭進等症,別無異於昨日,而黃色亦無顯然差減之效乎?前劑入柴芩湯,已盡於昨日,必須臣等,與諸醫入侍,更爲詳細診察後,當爲議藥,不勝憂慮之至,敢來問安,竝此仰稟。答曰,惡心之候,今已差愈,水刺厭進,與昨稍愈,勿爲入診,只令醫官,診察後議藥,宜矣。
答吏曹判書閔熙疏曰,省疏具悉。卿其更勿爲辭,從速察職。
藥房再啓曰,伏承問安之批,以惡心之候,今已差愈,水刺厭進,與昨稍愈爲敎,且聞醫官所傳之言,黃色亦比前稍減,玉體肌膚,頗似柔潤,似是諸症差減之效,臣等不勝喜幸之至。柴芩湯,乃是渗利之劑,而且有其效,不可不仍進,前加入中,茵蔯減三分,山梔加三分,更加竹茹一錢,加進二貼宜當云,此藥劑入之意,敢啓。答曰,依啓。
吏曹參判吳聖齊上疏。大槪,臣情勢臲卼,踪迹狼狽,不敢祗肅恩命,來伏郊外,冒死哀籲,伏乞聖明,特垂矜察,亟許遞改新授職名,以謝公議事。入啓。答曰,省疏具悉。卿其勿辭,入來察職。
京畿監司尹深,各陵奉審後,入來。
右參贊閔點上疏。大槪,往者賓廳圈點,臣亦同參,到今不可晏然,乞罷臣職名,以謝物議事,入啓。
院前啓,措語見上請還收金壽恒放赦之命,洪得禹·趙相愚·安相億等放釋之命。新啓,守令之頻數遞易,其弊不貲,邊國翰之赴任金海,未滿十朔,頃日政,首擬於內禁衛將,以至受點,內禁衛將,豈無他可合之人,而必以到任未久之守令,移差哉?況此年分踏驗糴穀收捧之時,尤不可遷動,夫馬迎送之弊,亦不可不慮,請內禁衛將邊國翰,還收前任。答曰,不允。末端事,依啓。
府前啓,措語見上請還收金壽恒放釋之命。答曰,毋煩。
答右參贊閔點疏曰,省疏具悉。卿其勿辭察職。以上朝報
吏曹啓曰,戶曹啓辭,據李鳳朝當官盡心之狀,合有激勵之道,而係干恩命,自下不敢擅便,上裁何如?答曰,相考前例,稟處事,傳敎矣。取考前例,則義盈庫直長趙爾翰,本庫大廳六間,庫舍八間造成之後,因戶曹啓辭,有六品遷轉之敎,而係干一時特恩,自下不敢擅便,上裁何如?傳曰,當此百隷怠職之日,鳳朝之盡心重創,竝皆一新,誠爲可嘉,特爲六品遷轉。吏曹謄錄
有政。
上在昌慶宮。停常參·經筵。
海運判官李煿,漕船檢飭事,出去。
大殿,政院·玉堂問安。答曰,知道。勿爲問安。
齊陵內摘奸。
藥房啓曰,伏未審夜來,聖體調攝,若何?惡心之候,不爲更發,而水刺之進御,有所加乎?湯劑連進之後,黃色亦有消散之效乎?臣等不勝憂慮之至,敢來問安。
傳曰,齊陵丁字閣重建廳堂上以下,竝書啓。
答藥房曰,惡心之氣,別無更發之漸,水刺日有所加矣。
大王大妃殿·慈殿·中殿,藥房問安。答曰,知道。
院前啓,措語見上請還收金壽恒放釋之命,洪得禹·趙相愚·安相億等放釋之命。答曰,不允。
府前啓,措語見上請還收金壽恒放釋之命。新啓,上年眞寶縣還上五百餘石,移轉于盈德也。縣令沈轍,托言明春,當船運他道,改量之際,不無欠縮之患,欲於每石,加捧一斗,眞寶縣監洪受澧,以爲不可,民人等亦爭之,而終不肯回聽,每石加捧一斗矣。至于今春,無船運之擧,故眞寶之民,始覺其見欺,齊訴于洪受澧,累次移文,而轍,百般推諉,終不還給五百餘斗之穀,公然徵捧於他邑之民。如此猾吏,不可不嚴治,以杜後弊,請盈德縣令沈轍,拿囚處置,眞寶縣令洪受澧,當初不能堅執,濫數加給,亦難免其責,請眞寶縣令洪受澧從重推考。答曰,不允。
執義柳命賢啓曰,臣數月之內,連忝臺職,而絲毫無補,只緣配享一事,累度引避,雖出於勢不獲已,凟擾之罪,臣實有之。況臺閣還收之請,旣蒙允許,大臣·宰臣,相繼自劾,則事之是非,今姑勿論,臣以伊日參圈之人,理難獨爲晏然,請命遞斥臣職。答曰,勿辭,退待物論。
上在昌慶宮。停常參·經筵。
謝恩,會寧府使鄭后亮,密陽府使金。
京畿監司書目,果川呈,以掌令李碩寬病重,上去不得事。啓遞差。
藥房啓曰,伏未審夜來,聖體調攝,若何?水刺比昨漸加,而黃色亦幾盡消散乎?雖有諸症日有差減之敎,而臣等憂慮之心,未嘗少弛。且前劑入柴芩湯,已盡於昨日,不可不繼用補元氣除濕熱之劑,而必須詳知卽今症候,然後可以議定當進之藥,臣等與諸醫入侍,詳細診察,以爲議藥之地宜當,敢來問安,竝此仰稟。答曰,黃色已盡減消,水刺及寢睡,幾至如常,議藥一事,令醫官入診後,當藥劑入,宜矣。
吏曹啓曰,臺諫有闕,政事,取稟。傳曰,明日爲之。
藥房再啓曰,伏承問安之批,以黃色已盡減消,水刺及寢睡,幾至如常爲敎。且聞入侍醫官之言,自上所患諸症,日漸差減云,不勝喜幸之至。仍與昌城君佖,兵曹判書金錫胄,工曹佐郞李國憲及諸御醫等,反復齊議,則皆以爲,黃色雖減,而尙未盡祛,水刺雖進,而亦未如常。此由於脾胄虛弱,中焦熱濕,未及淨盡之致,補虛瀉濕之劑,不可不連進,以收快效。白朮除濕湯元方,甘草減半,加山梔仁炒·竹茹各一錢,乾葛七分,茵蔯五分,黃栢酒炒三分,黃土水煎進宜當云,此藥三貼,爲先劑入之意,敢啓。答曰,依啓。
備忘記,齊陵丁字閣重建廳堂上工曹參判申晸,加資,禮曹參議李夏鎭,熟馬一匹,李沃·南天漢,各半熟馬一匹賜給,監造官假監役李義徵,六品遷轉,參奉金衡重,陞敍,奏時官黃元,上弦弓一張賜給,員役以下工匠等,令該曹,米布分等磨鍊題給。
府前啓,措語見上請還收金壽恒放釋之命。請盈德縣令沈轍拿問處置,眞寶縣監洪受澧從重推考。引嫌而退,公議已伸,是非旣定,事過之後,不必爲嫌,豈可輕遞臺臣,請執義柳命賢出仕。答曰,不允。末端三件事,依啓。
執義柳命賢,就職。
院前啓,還收金壽恒放釋事,洪得禹·趙相愚·安相億等放釋事。入啓。答曰,毋煩。以上朝報
備邊司啓曰,兵曹啓辭,今九月十一日晝講入侍時,武臣韓榰所啓,臣待罪珍島時,伏見本郡,有陸軍三哨,而島民出陸之際,候風往來,設有緩急,勢無足恃,此三哨,今皆革罷,專屬舟師似當矣。上曰,令該曹稟處事,命下矣。事係變通,臣曹有難擅便,令廟堂稟處,何如?傳曰,允事傳敎矣。珍島雖曰絶島,津路不至廣濶難涉,沿海各邑,皆有戰船,而莫不分設水陸軍,則獨於珍島,革罷陸軍,專屬舟師,事理不當,今姑置之,何如?答曰,允。
又啓曰,會寧開市事,北京咨文,今已出來,以此分付諸道,使之依例擧行,回咨,令承文院撰出,付送於前頭使臣之行,何如?答曰,允。備局謄錄
訓鍊廳啓曰,訓鍊別隊後部屬慶尙道大丘營軍二百二十三名,慶州營軍三百六十四名,金海營軍十二名,合一司軍兵,來十一月二十五日,京中逢點之意,慶尙監·兵使及當該營將處,行移,何如?傳曰,允。訓局謄錄郞廳金朝潤校。日記郞廳李仁采書。
上在昌慶宮。停常參·經筵。
自巳時至未時,日暈。夜五更,流星出北斗星下,入坤方天際,狀如拳,尾長二三尺許,色赤。
謝恩,兵曹佐郞南弼星。
吏曹參判呂聖齊辭職上疏,入啓。答曰,省疏具悉。卿其勿辭,須速入來察職。
藥房啓曰,伏未審夜來,聖體調攝,若何?寢睡一樣安寧,而水刺亦漸加進乎?湯劑其果連進,而黃色亦幾消散乎?臣等不勝憂慮之至,敢來問安。答曰,黃色已至消減,寢睡與水刺如常矣。
吏曹判書閔熙四疏。大槪,冒萬死更陳危悃,本職兼帶,乞倂鐫罷事。入啓。
禮曹判書睦來善箚子。大槪,臣所患脚瘡極重,決無前頭將事之望,亟命先遞臣本職,以便公私事。入啓。
答吏曹判書閔熙疏曰,省疏具悉。天官重任,決不可久曠,卿其安心,更勿爲辭,宜速入來察職。
院啓,金壽恒,造意陰兇,罪犯至重,輿情咸憤,公議益激,則還收放釋之請,實出於公共之論,而天意未回,兪音尙閟,臣等竊不勝疑惑焉。壽恒,以賓廳會議之臣,有欺誣難逭之罪,兩朝寬假,不加譴罰,則爲壽恒之道,固當革心悛惡,圖報生成之恩,而乃反深懷憤恨,益肆怨毒,投進一箚,語極陰險,抉摘朝臣章奏間一二文字,藉爲口實,致疑難言之地,顯加無倫之言。其所譸張捭闔,無非離間之計,至謂之君臣父子之倫,不明而晦,誣聖明以不測之名,陷當世於不韙之地,脅持君父,疑亂人心,以爲日後釀禍之階,爲時烈報復之地,苟有一端人理,何敢以不忍聞不忍言之說,勒加君上,若是其肆然哉?其陰譎之計,奸巧之態,聖明旣已洞燭,乃於批辭,斥之以離間,又於前席,諭之以陰慘,壽恒罪狀,無所逃於日月之明,而不賜允兪於臣等之請者,抑何故哉。論以漢法,當伏不道,雖十世,不可宥也,豈可因一時之霈澤,而混施肆赦之恩哉?噫,討罪不嚴,而從輕之典,旣施於當初,執法不固,而全釋之命,遽發於今日,此所以死黨之輩,接迹而起,邪說之作,無時可熄,豈不大可寒心哉?營救壽恒之輩,旣被削罷之律,則以壽恒負犯之重,獨蒙放釋之命,斷無是理,王法至嚴,公論難遏,請還收金壽恒放釋之命。洪得禹放釋之命,遽出於輿情之所不到,臣等不勝驚愕之至。得禹等,假托師生之名,敢生營救之計,引類投疏,語意陰慘,乃以孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,其蔑國是犯邦憲,固已極矣。其他詬辱朝廷,醜詆當世,不一而足,當初迸竄,實循王法,罪名至重,編配未久,而赦宥之命,遽下於該府讞議之外,懲惡不嚴,公議愈激,請還收洪得禹·趙相愚·安相億等放釋之命。答曰,不允。
府啓,金壽恒放釋還收之請,實一國公共之論,而爭執累月,兪音尙閟,臣等不勝悶鬱焉。壽恒,以賓廳議禮之臣,蒙兩朝寬假之恩,譴罰不加,爵位如故,而不思報答,益肆怨毒,憤罪魁之迸竄,憾私黨之斥逐,傍伺抵隙,日夜謀計,投進一箚,語意陰巧,至以不忍聞不忍言之說,加之於君父,而略無所顧忌。夫身居大臣之位,作爲危險之言,播聞遠邇,疑亂人心,以爲禍人國危社稷之計,其心誠不可測,而其態有不可掩者矣。論其情犯,合被重誅,止於編配,實從輕典,而曾未幾何,遽下放釋之命,輿情之駭惑,公論之拂鬱,固其所也。頃日筵席,聖敎丁寧,壽恒之箚,銘記而不遺,壽恒之罪,洞燭而無餘,且示其終不可全釋之意,而猶未能快賜允兪,臣等,竊未曉聖意之攸在,而群下之惑,至此而滋甚矣。善源,立異於還收之論,則殿下旣罷其職矣。載嵩,又繼以立異,則殿下又削其職矣。安有旣罪其立異之論,而猶不允還收之請哉?朝廷之是非,顚倒至此,則顧何能肅王章而定國論,懲群慝而排衆邪哉?臣等此論,不得請則不止,請還收金壽恒放釋之命。答曰,不允。
答禮曹判書睦來善箚曰,省箚具悉。卿之疾病如此,贊禮之任,當以次官代行,卿其勿辭,調理察職。
平安道京試官李殷相,入來。以上朝報
備邊司郞廳,以領議政意啓曰,江華庫子鄭順龍等上言覆啓中,量縮之縮字,誤書充字,麗水縣人吳得揮上言覆啓中,啓目之目字,誤書下字,判下之後,始爲覺察,不勝惶恐,元粘目,竝付標以入之意,敢啓。答曰,知道。
備邊司郞廳,以領議政意啓曰,今此順陵奉審時,右議政,當爲進去,觀象監·繕工監提調,亦爲同往,不但此時,夫馬支待等事之有弊,差祭之人,必可及還於初三日曉頭受誓戒之前,亦有所拘礙者,今番則依近例,只令郞官隨往,似當,右相之意,亦如此,惶恐敢啓。答曰,依此爲之。備局謄錄
吏批啓曰,判書在郊外,參判陳疏,小臣獨政未安,何以爲之?敢稟。傳曰,只出緊任。吏曹謄錄
有政。
上在昌慶宮。停常參·經筵。
藥房啓曰,伏未審夜來,聖候調攝,若何?寢睡一樣安寧,而水刺之進,其已如常乎?湯劑必須連進,以收快效宜當,臣等不勝區區憂慮之至,敢來問安。
司憲府照目,前僉使朴新胄矣,不恤土卒,專事肥己,蠱惑娼妾,所言皆從,給代之布,折半分給,其餘盡歸私用,罪決杖一百,告身盡行追奪,私罪。啓功減一等。
答藥房曰,所患諸症,幾至如常,今後勿爲問安。
院啓,金壽恒,造意陰兇,罪犯至重,輿情咸憤,公議益激,則還收放釋之請,實出於公共之論,而天意未回,兪音尙閟,臣等竊不勝疑惑焉。壽恒,以賓廳會議之臣,有欺誣難逭之罪,兩朝寬假,不賜譴罰,則爲壽恒之道,固當革心悛惡,圖報生成之恩,而乃反深懷憤恨,益肆怨毒,投進一箚,語極陰險,抉摘朝臣章奏間一二文字,藉爲口實,致疑難言之地,顯加無倫之言,其所譸張捭闔,無非離間之計,至謂之君臣父子之倫,不明而晦,誣聖明以不測之名,陷當世於不韙之地,脅持君父,疑亂人心,以爲日後釀禍之階,爲時烈報復之地,苟有一端人理,何敢以不忍聞不忍言之說,勒加於君上,若是其肆然哉?其陰譎之計,奸巧之態,聖明旣已洞燭,乃於批辭,斥之以離間,又於前席,諭之以陰慘,壽恒罪狀,無所逃於日月之明,而不賜允兪於臣等之請者,抑何故也。論以漢法,當伏不道,雖十世?不可宥也,豈可因一時之霈澤,而混施肆赦之恩哉。噫。討罪不嚴,而從輕之典,旣施於當初,執法不固,而全釋之命,遽發於今日,此所以死黨之輩,接迹而起,邪說之作,無時可熄也,豈不大可寒心哉?營救壽恒之輩,旣被削罷之律,則以壽恒負犯之重,獨蒙放釋之命,斷無是理,王法至嚴,公論難遏,請還收金壽恒放釋之命。洪得禹等放釋之命,遽出於輿情之所不到,臣等不勝驚愕之至。得禹等,假托師生之名,敢生營救之計,引類投疏,語意陰慘,乃以孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,其蔑國是犯邦憲,固已極矣。其他詬辱朝廷,醜詆當世,不一而足,當初迸竄,實徇王法,罪名至重,編配未久,而赦宥之命,遽下於該府讞議之外,懲惡不嚴,公議愈激,請還收洪得禹·趙相愚·安相億等放赦之命。答曰,不允。
府前啓,措辭見上請還收金壽恒放釋之命。答曰,不允。
觀象監,今月初二日夜,自一更至五更,電光,啓。
上在昌慶宮。停常參·經筵。
右議政許穆,禮曹參議南天漢,正郞金是榮,繕工假監役黃錫,順陵奉審事,出去。
錦平尉朴弼成,覲親後入來。
謝恩,左尹慶㝡,右尹吳斗寅,掌令李日井。
大王大妃殿·慈殿·中殿,藥房問安。答曰,知道。
藥房啓曰,秋雨纔過,日氣頗寒,伏未審夜來,聖體調攝,若何?寢睡水刺,與昨無異乎?聖候雖已差愈,尙慮猶未快復,而前劑入白朮除濕湯,已盡於昨日,諸醫皆以爲,此藥加入,隨症加減添刪,不可不加進數貼云。今日,與方外曉解醫術之臣及諸御醫等,必須入侍,詳細診察後,議定宜當。且臣等,忝在保護之地,當此玉候違豫之時,久未入侍,不得瞻望玉色,只憑醫官所傳之言,議定進御之藥,不但事體爲未安,其在下情,亦甚悶鬱,故昨日,雖有勿爲問安之敎,而憂慮之至,敢來問安,竝此仰稟。答曰,症候今已差愈矣,入診事,依啓。
傳曰,今日入診時,領議政,亦爲入侍。
吏曹判書閔熙上疏。大槪,冒萬死更申危懇,乞命鐫罷本職及兼帶,仍治臣前後凟擾之罪事。入啓。
備邊司郞廳,以領左相意啓曰,祔廟之禮已迫,配享臣議諡,一日爲急,而政府,無郞廳,不得開坐議定,舍人,卽爲口傳差出,牌招肅拜,趁今日合坐議定,何如?傳曰,允。
府前啓,措語見上請還收金壽恒放釋之命。答曰,不允。
院前啓,措辭見上請還收洪得禹·趙相愚·安相億等放釋之命。答曰,不允。
吏曹口傳政事。以權瑎爲舍人。
藥房再啓曰,臣等,退而相議,則進御白朮除濕湯前加入中,去乾葛·茵蔯·黃栢,更加木通七分,進御五貼宜當云,此藥劑入之意,敢啓。答曰,依啓。
答吏曹判書閔熙疏曰,省疏具悉。卿辭至此,本職當許遞焉。
今日入診時,明日開政事,及冬享大祭,兼行祔廟祭,以今月十五日退行事,榻前定奪。
謝恩,舍人權瑎。
入診時,都監都廳朴純,京試官改差事,榻前定奪。
入診時,領議政所啓,配享之規,雖不知古禮之如何,而以近例觀之,則配享之臣,皆有贈職,今此配享臣趙絅,前已追贈議政,而金佐明則時無贈職之事,凡人有一善行者,亦贈職,則太廟配享之臣,獨無贈職之典,事體有不當然者,故敢此仰達矣。上曰,然則金佐明,議政追贈,可也。以上朝報
右議政許穆,參議南天漢,奉審後啓辭,臣等,進詣順陵奉審,則陵上莎草枯損處,丑地,廣四尺長四尺,卯地,廣三尺長二尺,辰巳間,廣二尺八寸長三尺,霜降後,雜草在莎草中,莖葉枯萎,表表易見處,監司書啓之外,戌亥間,廣四尺長五尺,子地,廣二尺長五尺。又其中,長廣不盈尺,不入於圖畵中者,子地三處,卯辰間二處,巳地一處,午地二處,戌亥間,廣四尺長五尺處,參奉,旣已追報禮曹,子地,廣二尺長二尺處,一兩夜間,連續枯損,未及報禮曹,此後莎草無事,亦不可豫知,姑擧目見枯損處,圖畵以進,改莎草事,令該曹稟處,何如?傳曰,依啓。
入診時,祔廟時祭物,以終獻官,豫差監捧事,榻前定奪。禮曹謄錄
上在昌慶宮。停常參·經筵。
謝恩,刑曹參判閔蓍重,護軍李沃,訓鍊副正崔良弼。
府院前啓,禫祭親臨齋戒,今明日姑停。
政院啓曰,配享臣行判中樞府事趙絅,行知中樞府事金佐明諡號,旣已啓下,卽爲署經之意,兩司城上所,牌招言送何如?傳曰,允。
吏曹啓曰,吏曹判書有闕,政事取稟。傳曰,過齋戒後,爲之。
右議政許穆,禮曹參議南天漢,正郞金是榮,繕工假監役黃錫,順陵奉審後,入來。
謝恩,兼持平姜碩賓。以上朝報
備邊司郞廳,以領左相意啓曰,祔廟之禮已迫,配享臣議諡,一日爲急,而政府無郞廳,不得開坐議定,舍人,卽爲口傳差出,牌招肅拜,今日合坐議定,何如?傳曰,允。
吏批啓曰,判書未差,參判未肅拜,小臣獨政未安,何以爲之?敢稟。傳曰,只出緊任。吏曹謄錄
有政。
上在昌慶宮。停常參·經筵。
自辰時至申時,日暈。
工曹參判申晸,加資肅拜。
司猛尹敏聖,子息成婚後,入來。
待敎李漢命,覲親後,入來。
司圃別檢柳獻益,收稅後,入來。
謝恩,吏曹佐郞兪夏益,奉常正宋挺濂,宗簿正柳尙運,司䆃正金得臣,護軍李燦漢,兼持平睦林儒·吳始大。
實錄廳啓曰,都廳郞廳,率多供職於玉堂,故本廳書役,常患不及,而都廳郞廳姜碩賓,今日政,差嶺南左道試官,不但書役,淹滯可慮,事體亦不當如是,姜碩賓京試官之任,卽爲遞改,使得專意史局之役,何如?傳曰,允。
明日禫祭正時,四更一點,開門,三更一點。
高城郡守李立中,差使員上來。以上朝報
禮曹啓曰,順陵陵上莎草枯損處,大臣奉審後,啓辭改莎草事,令該曹稟處事,蒙允矣。陵上莎草枯損之處,至此之多,不可不及時修改,而當此凍節,勢難修改,待明春待日修改,而事目則臨時磨鍊擧行,何如?傳曰,允。禮曹謄錄
上在昌慶宮。停常參·經筵。
夜四更,流星出北斗星下,入艮方天際,狀如杯,尾長三四尺許,色赤。夜一更,月暈。五更,有霧氣。
下直,蔚珍縣令崔國成。
禫祭後,大王大妃殿·慈殿·大殿·中殿,藥房·政院·玉堂·百官奉慰問安。答曰,罔極。
藥房啓曰,伏未審數日來,聖體調攝,若何?歲月不多,禫日已過,聖心孺慕,罔極必倍,且違豫之候,纔得少愈,而勞動玉體,犯夜將事,不瑕有添傷之患乎?水刺之進御,黃氣之消散,比數日前加減,何如?前劑入白朮除濕湯,其果連進乎?慈殿氣候,亦復如何?臣等不勝區區憂慮之至,敢來問安。答曰,慈候無事,予則日月易邁,禫事已闋,愴感之懷,曷有其極?黃氣已盡消散,水刺之進,幾至如常矣。
左副承旨趙威明上疏。大槪,猝患吐血之症,昏倒不省,旬望之內,決無差復之望,懇乞亟遞臣職名,以便公私事。入啓。踏啓字。
禮曹,本曹參判鄭之虎,長子前縣監行一身死,服制已行十五日,出仕,何如?啓依所啓施行。
院前啓,請還收金壽恒放釋之命。請還收洪得禹·趙相愚·安相億等放釋之命。
府啓,措語見上請還收金壽恒放釋之命。盈德前縣令沈轍,加捧米穀於眞寶之民,則爲道臣之道,固宜擧論其罪犯,還給其米石,而其時監司鄭重徽,因兩邑文報,互爭屬公其米穀於監營云。當初不論沈轍之罪,已極不當,而終又屬公,不給本縣,殊非恤民之意,請慶尙監司鄭重徽,從重推考,其加捧之穀,令本道査出,還給其民。
左副承旨南天漢,牌招肅拜。
吏曹參判呂聖齊上疏。大槪,當此禫祀大祀之日,不敢退伏,入參於闕下散班,還出郊外,終不得祗肅新命,臣罪萬殞,伏乞聖慈,府諒難冒之勢,先遞職名,仍治臣罪事。入啓。
答院曰,不允。答府曰,不允。末端事,依啓。
答吏曹參判呂聖齊疏曰,省疏具悉。卿其勿辭,從速入來察職。以上朝報
觀象監,今月初六日日出時,日色赤。夜一更,月暈。二更,月色赤。三更,電光。啓。朝報
傳曰,故判書金佐明家,今初八日,設迎諡宴云,一等賜樂,內外宣醞事,分付各該司。禮曹謄錄
有政。
吏批啓曰,新判書睦來善,命招,同參政事,何如?傳曰,允。
又啓曰,判書命招不來,參判未肅拜,小臣獨政未安,何以爲之?敢稟。傳曰,只出緊任。
政院啓曰,前頭祔廟大禮已迫,且有尊崇冊禮習儀,承旨闕員,以在京無故人,今日政,差出,何如?傳曰,允。
上在昌慶宮。停常參·經筵。
夜五更,流星出昴星下,入參星下,狀如甁,尾長五六尺許,色赤。
副司直金徽上疏。大槪,此時禮官之任,以臣衰朽,萬無堪當之勢,亟許遞免,以便公私事。入啓。答曰,省疏具悉。卿雖衰老,精力尙强,勿辭察職。
判中樞閔熙上疏。大槪,病勢深重,決無陳力之理,兼帶內局提調之任,乞先遞免事。入啓。答曰,省疏具悉卿懇。卿其勿辭,調理察職。
院前啓,措語見上請還收金壽恒放釋之命。請還收洪得禹·趙相愚·安相億等放釋之命。答曰,不允。
府啓,措語見上請還收金壽恒放釋之命。答曰,不允。以上朝報
備邊司啓曰,訓鍊都監糧餉廳,爲策應軍門凡百需用而設,而物力無他出處,只靠於屯田所出矣。橫城屯田,上年移屬於守禦廳,伊川·平康屯田,今又移屬於體府,兩衙門之欲得峽中屯田,意固有在,而糧餉廳,旣失此屯田,將無以支撑,此亦不可不慮。平安道永柔地德地筒,或屬他衙門,或屬宮家,或時革罷,久爲空棄之地,上年自本司,啓請還給管餉矣。以此永屬於糧餉廳,充補平康·伊川屯田之代,橫城屯田,則令守禦廳,代給本衙門他屯田所出之相當處,以爲該廳支過之地,何如?答曰,允。備局謄錄
上在昌慶宮。停常參·經筵。
謝恩,兼持平權瑍,盈德縣令李積。
兵曹判書金錫胄箚子。大槪,敢陳微懇,乞收賜樂之命事。入啓。
吏曹判書睦來善上疏。大槪,新授銓衡之長,萬萬不似,亟許遞改,以重名器,以安微分事。入啓。
備邊司啓曰,本司武郞廳宣傳官禹瑞圭,奔走勤仕,已滿十五朔,依例六品遷轉事,捧承傳施行,何如?傳曰,允。
藥房啓曰,霜厚如雹,冬日漸寒,伏未審此時,聖體調攝,若何?寢睡一向安寧,而水刺其果如常否乎?違豫之候,雖已差愈,調保之劑,不可遽停,而前劑入白朮除濕湯,已盡於昨日,不可不詳知卽今症候,議定繼進之藥。臣等,與諸醫更爲入侍,詳細診察宜當,無任憂慮之至,敢來問安,竝此仰稟。答曰,所患諸症,今已差愈,勿爲入診,令醫官診察後,議藥宜矣。
答兵曹判書金錫胄箚曰,省箚具悉卿懇。賜樂宣醞之擧,非但循其舊例而已,蓋所以重其配食之意,卿其安心勿辭焉。
答吏曹判書睦來善疏曰,省疏具悉卿懇。銓衡之長,爲任最重,不可人人授之,卿勿過辭,從速察職。
院前啓,請還收金壽恒放釋之命。請還收洪得禹·趙相愚·安相億等放釋之命。
禮曹判書金徽上疏。大槪,臣情勢悶迫,更陳危迫之悃,亟賜遞免,以便公私事。入啓
政院啓曰,故判書金佐明迎諡時,一等賜樂事,命下矣。今日以冬享大祭,旣受誓戒,則不可用樂,賜樂之命,還收,何如?誓戒之在今曉,臣等未及覺察,當初命下時,不得稟啓,不勝惶恐。傳曰,知道。然則勿爲賜樂。
藥房再啓曰,卽伏聞入侍醫官所傳之言,寢睡一向安寧,水刺幾至如常云,臣不勝喜幸之至。第黃色雖已消散,尙有微暈,小便雖已淸利,亦有黃色云,此必由於餘症猶在,時未復常而然也。仍與工曹佐郞李國憲及諸御醫等相議,且通問於兵曹判書金錫胄,則皆以爲,白朮除濕湯,旣是見效之藥,不可不仍進四五貼,以爲快復之地宜當云,此藥五貼,加劑以入,何如?答曰,依啓。
答禮曹判書金徽疏曰,省疏具悉。卿之年老衰敗,予固知之,贊導之任,當令次官代行焉。
府啓,措語見上請還收金壽恒放釋之命。新啓,贈領議政金佐明,持正禮論於邪議波蕩之中,半生齮齕於世,而終不少撓,其所樹立,誠可嘉尙,故配享定議之日,大臣諸宰之箚,皆已備盡言之矣。配享敎書中,所當擧其實狀,明示崇章之意,而代述之臣,全沒此一款,若有所諱者然,喉司退却,責以添入,而終不肯也,其情狀誠可惡也。莫大王言,豈可一任其自裁,而若是其沒實也?請當該知製敎,從重推考,禮論一款,更令添入。答曰,不允。末端事,依啓。
答院曰,不允。以上朝報
上在昌慶宮。停常參·經筵。
謝恩,禮曹判書金徽。
吏曹判書睦來善上疏。大槪,瀝血申懇,冀蒙恩遞事。入啓。
答吏曹判書睦來善疏曰,省疏具悉。已悉前批,毋庸控辭,安心察職。
府啓,措語見上請還收金壽恒放釋之命。
院啓,請還收金壽恒放釋之命。請還收洪得禹·趙相愚·安相億等放釋之命。
答府院曰,毋煩。
左參贊吳挺緯上疏。大槪,出疆之期已迫,乞得恩由,往掃父母墳事。入啓。答曰,省疏具悉。卿其依願往來。朝報
禮曹啓曰,卽接寧陵參奉牒報,則本陵大王陵上右邊武石右臂袍袖雕刻處,生細罅兩行,各長五寸二分,中則如鱗甲,王后陵上左邊武石劒鞘頭,又生細罅,長三寸五分。卽今所見,雖極微細,日月旣久之後,則或不無剝落之患云,莫重陵上石物,如是有罅,事甚可慮,依例政府以下,進去奉審,何如?傳曰,允。禮曹謄錄
上在昌慶宮。停常參·經筵。
下直,密陽府使金。
謝恩,護軍趙威明。
吏曹判書睦來善上疏。大槪,畢陳情悃,乞蒙恩遞事。入啓。
傳曰,史官一員待命,騎馬三匹,卜馬二匹立之。
院前啓,請還收金壽恒放釋之命。請還收洪得禹·趙相愚·安相億等放釋命。
府啓,措語見上請還收金壽恒放釋之命。
答吏曹判書睦來善疏曰,省疏具悉卿懇。旣已備盡於前後之批,卿勿更辭,從速察職。
備邊司啓曰,吏曹判書睦來善,新除本職之後,辭疏至於三上,批又已下矣。不但銓衡之任,不可久曠,只以都監堂上,明日習儀,尤不可不參,卽爲除科察任,何如?傳曰,允。
答院曰,不允。金壽恒,減等,中道付處。
答府曰,已諭於諫院之批矣。
謝恩,吏曹判書睦來善。以上朝報
備邊司郞廳,以三公意啓曰,因禮曹啓辭,寧陵石物有頉處,政府以下,進去奉審事,允下矣。石物旣已有罅,則事體所在,宜卽奉審,而以參奉所報觀之,則其所生之細罅,不至大段,今雖奉審,有難遽爾修改,姑觀前頭罅之漸大與否,更爲稟處似當,而臣等不敢擅便,上裁,何如?答曰,依此施行。
上在昌慶宮。停常參·經筵。
夜四更,流星出土星星下,入東方天際,狀如鉢,尾長四五尺許,色白。
謝恩,古阜郡守李斗熀。
豐陽君張善澂上疏。大槪,冒死陳情,懇乞恩暇,往見先臣墓道立碑事。入啓。
政院啓曰,金壽恒減等中道付處事,命下矣。臺諫,方以放釋還收,論啓,中道付處傳旨,不得捧入之意,敢啓。傳曰,知道。
答豐陽君張善瀓疏曰,省疏具悉卿懇。卿其安心往來焉。
大司諫權大載啓曰,臣以前任承旨時,還納密符,置簿冊中,不爲爻周事,旣被推勘,不可仍在,請命遞斥臣職。答曰,勿辭,退待物論。
府啓,臣等,以還收金壽恒放釋之命事,累月爭執,而昨承聖批,以減等中道付處爲敎,臣等竊以爲不然也。壽恒,以賓廳議禮之臣,蒙兩朝寬假之恩,譴罰不加,爵位如故,而不思報答,益肆怨毒,憤罪魁之迸竄,憾私黨之斥逐,傍伺抵隙,日夜謀計,投進一箚,語意陰巧,至以不忍聞不忍言之說,加之於君父,而略無所顧忌。夫身居大臣之位,作爲危險之言,播聞遠邇,疑亂人心,以爲禍人國危社稷之計,其心誠不可測,而其態有不可掩者矣。論其情犯,合被重誅,止於編配,實從輕典,而曾未幾何,遽下放赦之命,輿情之駭惑,公論之拂鬱,固其所也。頃於筵席,聖敎丁寧,壽恒之箚,銘記而不遺,壽恒之罪,洞燭而無餘,且示其不可全釋之意,而猶未快賜允兪,臣等,竊未曉聖意之攸在,而群下之惑,至此而滋甚矣。且殿下,旣罪其立異之人,而猶不允還收之請,朝廷之是非,顚倒至此,則顧何能肅王章而定國論,懲群慝而杜衆邪哉?原其罪犯,不可付處而止,請還收金壽恒減等中道付處之命,仍前定配。
院啓,臣等,以金壽恒放釋還收事,累月論列矣。昨伏承聖批,以中道付處爲敎,臣等益不勝疑惑焉。殿下,旣收全釋之命,則壽恒罪狀,殿下,旣已洞燭,而尙靳竄配之律,臣等,不能無憾於日月之明。壽恒,以賓廳會議之臣,有欺誣難逭之罪,兩朝寬假,不加譴罰,則爲壽恒之道,固當革心悛惡,圖報生成之恩,而乃反深懷憤恨,益肆怨毒,投進一箚,造意陰兇,抉摘朝臣章奏間一二文字,藉爲口實,致疑難言之地,顯加無倫之論,其所譸張捭闔,無非離間之計。至謂之君臣父子之倫,不明而晦,誣聖明以不測之名,陷當世於不韙之地,脅持君父,疑亂人心,以爲日後釀禍之階,爲時烈報復之地,苟有一端人理,何敢以不忍聞不忍言之說,勒加於君父,若是其肆然哉?論以漢法,當伏不道,雖十世,不可宥也,有何可恕之道,而遽施從輕之典哉。噫,討罪不嚴,而全釋之命,旣發於當初,執法不固,而減等之敎,又下於今日,臣等竊恐死黨之輩,無所懲戢,而邪說之作,無時可熄也。營救壽恒之輩,亦被削罷之律,以壽恒負犯之重,只爲付處而止,則不亦有乖於用罰之輕重乎。請還收金壽恒付處之命,仍前定配。洪得禹等放釋之命,遽出於輿情之所不到,臣等,不勝驚愕之至。得禹等,附托師生之名,敢生營救之計,引類投疏,語意陰慘,乃以孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,其蔑國是犯邦憲,固已極矣。其他詬辱朝廷,醜詆當世,不一而足,當初迸竄,實循王法,罪名至重,編配未久,而赦宥之命,遽下於該府讞議之外,懲惡不嚴,公議愈激。請還收洪得禹·趙相愚·安相億等放釋之命。引嫌而退,旣被推勘,勢難在職,請大司諫權大載,遞差。
禮曹判書金徽上疏。大槪,情勢有迫,病勢又谻,不得不更凟,亟賜遞免,以便公私事。入啓。
答府曰,不允。答院曰,不允。末端事,依啓。
答禮曹判書金徽疏曰,省疏具悉卿懇。以次官代行,已有前例,少無可嫌,更勿爲辭,從速察職。
吏曹啓曰,臺諫有闕,政事,取稟。以上朝報
禁府啓曰,今此祔太廟擧動時,本府都事之應爲分把者,神輦侍衛二員,大駕考喧二員,挾輦二員,駕導二員,駕後二員,當直一員,本府留司一員,竝計十二員,而都事十員外,不足二員,假都事二員,令該曹差出,何如?傳曰,允。禁府謄錄
上在昌慶宮。停常參·經筵。
謝恩,護軍申伉。
傳曰,政事,過齋戒後爲之。
領府事鄭致和箚子。大槪,祔廟莫重之禮,病不得進參,惶恐待罪事。入啓。
府啓,措語見上請還收金壽恒減等中道付處之命,仍前定配。
院前啓,請還收金壽恒付處之命,仍前定配。還收洪得禹·趙相愚·安相億等放釋之命。
禮曹判書金徽四疏。大槪,亟遞臣職,使大禮無未盡之患事,呈政院,還出給。入啓。
答府院曰,不允。
答禮曹判書金徽疏曰,省疏具悉卿懇。卿辭如此,本職當勉副焉。
政院啓曰,禮曹判書金徽,已爲遞差,前頭祔廟時,禮曹判書,當爲禮儀使,大禮已迫,政官卽爲牌招,開政差出,何如?傳曰,允。
又啓曰,上尊號及冊禮告廟社祭,竝行於一日,載於五禮儀,而辛丑年,因傳敎,各於正日前期三日,次第設行,故該曹依此例,擇日以入矣。第連三日告廟,非但事涉煩凟,亦非禮文本意,今此上尊號冊禮時,告廟社,依禮文一時兼行,似合事宜,大臣之意如此,敢此仰稟。傳曰,兼行宜矣。以上朝報
禮曹啓曰,今十月十四日動駕後,孝敬殿所排雜物中鍮器及木物,依敬思殿例,還下戶曹,其餘褥帳各項席子,及薍簾·平床等物,令本曹郞廳,本殿參奉,眼同燒火之意,敢啓。傳曰,知道。禮曹謄錄
政院啓曰,金壽恒減等中道付處事,命下矣。臺諫,方以放赦還收論啓,中道付處傳旨,不得捧入之意,敢啓。傳曰,知道。禁府謄錄
又啓曰,禮曹判書,已爲遞差,前頭祔廟時,禮曹判書,當爲禮儀使,大禮已迫,政官卽爲牌招,開政差出,何如?傳曰,允。吏曹謄錄
上在昌慶宮。停常參·經筵。
判中樞閔熙,兼吏曹判書減下,肅拜。
校理權瑍,修撰姜碩賓,兼持平減下,肅拜。
司饔直長李宇翼,磁器燔造後,入來。
護軍鄭斗齊,加資,肅拜。
謝恩,大司諫吳始復,吏曹參判呂聖齊,兵曹參判申晸,禮曹參議權大載,佐郞李挺晩,參知李沃,僉知朴敏行,直講李鳳徵,掌樂正李碩寬,軍器正朴純。
答領府事鄭致和箚曰,省箚具悉。卿之疾痾之沈痼,予已詳知,別無可嫌之事,安心勿待罪,從容善攝。仍傳曰,遣史官傳諭。
大王大妃殿,慈殿·中殿·藥房問安。答曰,知道。
藥房啓曰,初冬漸寒,朝霧連日,伏未審此時,聖體調攝,若何?寢睡水刺,與數日前無異,而黃色消散之後,今無餘暈乎?聖候差愈未久,大禮當前,冒夜將事,最妨於調攝,臣等不勝區區憂慮之至。前日劑入白朮除濕湯,已盡於昨日,卽今症候,必須詳細下敎,然後停藥與否,可以議定,敢來問安,竝此仰稟。答曰,所患之症,今已差愈矣,勿爲議藥。
政院啓曰,祔廟大禮,只隔一日,明日告動駕祭,贊禮,亦已啓下,禮曹判書李之翼,卽爲牌招,察任,何如?傳曰,允。
謝恩,禮曹判書李之翼。
大司諫吳始復啓曰,臣於再昨入直騎曹時,以孝敬殿祭官別省記,不卽書呈事,方被推緘,不可一刻仍冒,請命遞斥臣職。答曰,勿辭,推考蕩滌。
吏曹啓曰,來十七日,祿都目政事爲之之意,敢啓。傳曰,知道。
明日孝敬殿告動駕祭親行正時,辰正三刻,開門,罷漏後。以上朝報
觀象監,今月十三日,自昧爽至辰時,有霧氣,巳時,太白見於未地,啓。
上在昌慶宮。停常參·經筵。
謝恩,兼監察申善溫。
告動駕祭後,大殿,藥房·政院·玉堂問安。答曰,知道。
大駕,詣宗廟入齋室後,藥房·政院·玉堂問安。答曰,知道。
望廟禮後,藥房·政院·玉堂問安。答曰,知道。
明日祔太廟親祭時外儀,三更三點,正時,四更一點,開門,二更五點。以上朝報
上在昌慶宮。停常參·經筵。
祔廟祭後,藥房·政院·玉堂·二品以上·六曹·兩司長官問安。答曰,知道。
還宮時,初嚴,辰正一刻,二嚴,辰正二刻,三嚴,辰正三刻。
傳曰,頒赦百官加爲之。
政院啓曰,頒赦百官加爲之事,命下矣。大提學命招,赦句添入之意,敢啓。傳曰,知道。
又啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下,竝宥。
吏曹啓曰,今十七日,祿都目政事爲之事,啓下矣。是日尊崇冊禮外習儀相値,十八日退定之意,敢啓。傳曰,知道。
今十五日仁政殿陳賀殿坐時,初嚴,巳正二刻,二嚴,午初一刻,三嚴,午正初刻。
敎,王若曰,制畢諒闇,孺慕冞深,禮躋宗禋,縟儀斯擧。玆當敷告于八域,尙切慨廓之餘哀。仰惟我先王鴻謨,允貽後侗人燕翼。恭己南面,凜然若臨淵而履氷,盡禮東朝,洞洞乎如捧盈而執玉。敬天育物,無非寅畏之方,蠲役賑飢,摠是子惠之道。克儉無間於夏禹,丕顯寔邁於周文。逮至慈聖之奄陞,洞辨功制之大謬。淵衷覺悟,日月之明難欺,典禮昭彰,天地之經不紊。方幸國是之纔定,遽見家禍之荐臻。邈仙馭之難追,眇末何怙,痛憂服之未闋,穹壤靡窮。節序如流,幾興霜露之感,劬勞莫報,每泣蓼莪之篇。倏慕祥禫之已過,儼乎陞祔之以式。肅籩鉶之有楚,祀事孔明,備儀物之維新,情文罔缺。斯誠百世之彝典,宜與一國之同休。一遵姬章,雖伸侑安之敬,重行殷禮,曷任感愴之懷?肆推奉先之誠,用霈逮下之澤。自本月十五日昧爽以前,雜犯死罪以下咸宥除之。在官者各加一資,資窮者代加。於戲,惟興孝之在此,均有秉彝,俾遷善而不知,奚止宥罪。故玆敎示,想宜知悉。大提學閔點製進
陳賀後,大殿,藥房問安。答曰,知道。
吏曹啓曰,百官加下批政事,敢稟。
左承旨李堂揆啓曰,臣達夜陪祭之餘,精神昏憒,今日陳賀時,殿內出入之際,未免失儀,惶恐待罪。傳曰,勿爲待罪。
又啓曰,今此陳賀時禮畢,則典儀陞自西階,詣階上當中俯伏,跪啓禮物,請付攸司事,載於儀注中,而典儀終不擧行,極爲非矣,當該典儀,推考,何如?傳曰,允。
院啓,請還收金壽恒付處之命,仍前定配。請還收洪得禹·趙相愚·安相億等放釋之命。答曰,不允。
府啓,措辭見上請還收金壽恒減等中道付處之命,仍前定配。答曰,不允。
傳曰,政事,明明日爲之。以上朝報
上在昌慶宮。停常參·經筵。
豐陽君張善瀓,父母墳立碑事,安山地出去。
謝恩,白川郡守鄭載岱,新溪縣令李參徵。
平安監司書目,江界府使裵尙珩,營門分付之事,不卽擧行,罷黜事。忠淸監司書目,尼山呈,以司諫尹缺病重,上去不得事。啓遞差。全羅監司書目,全州·長城·茂長等官,雷動電光,變異非常事。
大殿,政院·玉堂問安。答曰,知道。
藥房啓曰,寒雨終日,風氣甚冷,伏未審夜來,聖體若何?昨日冒犯風露,達夜行禮,還御法殿,受賀移時,違豫之餘,勞動至此,不瑕有所傷乎?瞻望天顔,玉色之消瘦,與前日臣等入侍時無異,是必未盡復常而然也。此時調攝,益加謹愼宜當,不勝區區憂慮之至,敢來問安。答曰,別無添傷之患,卿等勿以爲慮焉。
禁府蒙宥,韓公俊·李德楷·黃翼聖·丁起淵·朴繼立·高啓元·林大逸·禹敬錫·李嵂。
傳曰,豐陽君掃墳下去時,給馬澆奠床備給事,分付。
吏曹啓曰,自前有頒之擧,則例有別歲抄之事,今則何以爲之?敢稟。傳曰,依例書入。又啓曰,別歲抄依例書入事,命下矣。准朔不敍居中居下人員,竝書入乎?敢稟。傳曰,竝書入。
舍人,以三公意啓曰,承旨·史官御前出入之際,分東西相對曲拜,齊出齊入,例也,而今日殿坐時,承旨·史官,出入參差,失禮甚多,所見可駭,竝推考警責,何如?傳曰,允。
又啓曰,三年制畢,初臨法殿,受群臣賀,此是禮之重且大者,任事之臣,所當豫講禮節,以供其職,而該房承旨,臨時顚倒,多失禮貌,當該承旨,從重推考,何如?傳曰,允。
又啓曰,展敎官,旣不依禮文着公服,又不依禮文出自東門,而直由正門,展箋官則不能分別敎與箋,至令承旨,指示揀出,不職甚矣。且左通禮,所當待候於近地,隨事卽行,而啓請禮畢之時,退在他處,引議,奔走招呼,始乃進來,而行步緩緩,無意趨蹌,引儀,不得已自後推擡而進,其稽緩之狀,尤極可駭,當該展敎·展箋官及通禮,竝汰去何如?傳曰,允。
政院啓曰,明日百官加下批,爲政事命下,而祿都目政事,旣仍尊崇冊禮外習儀相値,退定於十八日,則今此百官加下批政事,亦宜退行於十八日,敢此仰稟。傳曰,依啓。
汰去現告,左通禮安命老,展箋官二,典籍鄭維卨·金振漢,展敎官二,典籍金繼敞·承得運。
護軍尹鑴上疏。大槪,乞遞職致仕,以安臣分事。入啓。
傳曰,祔太廟時,都監堂上及獻官以下諸執事,竝書啓。
明日兩慈殿·中殿上尊號三度習儀時,開門差早。
副提學吳挺昌上疏。大槪,所患喉症,漸至危苦,無以供仕,懇乞遞改,兼陳所懷事。入啓。
府啓,請還收金壽恒中道付處之命,仍前定配事。入啓。答曰,不允。
院啓,請還收金壽恒中道付處之命,仍前定配事。請還收洪得禹·趙相愚·安相億等放釋之命事。入啓。答曰,不允。以上朝報
上在昌慶宮。停常參·經筵。
全羅左道京試官柳尙運,出去。
謝恩,麒麟察訪鄭載恒,內禁將沈若後,僉知李尙立。
吏曹參判呂聖齊初度呈辭,入啓。給由。
答副提學吳挺昌疏曰,省覽疏辭。爾居論思之地,盡言規諫,予許採納焉,爾其勿辭,從速察職。
答祭酒尹鑴疏曰,省疏具悉卿懇。時序易邁,禫事奄闋,躋祔之禮已過,感愴之懷,曷有其已?卿之邁邁棄予,退歸田園,今已半載,累遣史官,勤懇之意,溢於辭表,遐心難回,上來之期,寂然愈邈,予心之缺然,已不可勝言,卿豈獨無戀予之心耶?玆遣史官,諄諄申誥,諒予誠禮之無怠,宜速登途,使魚水之契合,毋歸於虛套。仍傳曰,遣史官傳諭。
刑曹參判閔蓍重辭職上疏,入啓。答曰,省疏具悉。卿其勿辭,調理察職。
府啓,措語見上請還收金壽恒減等中道付處之命,仍前定配。
院啓,請還收金壽恒付處之命,仍前定配。請還收洪得禹·趙相愚·安相億等放釋之命。新啓,設科取士之時,旣令錄名,又爲禁亂者,乃所以防其冒濫之弊,而法禁漸弛,擧子輩,多率隨從,場屋不嚴,誠極寒心。至於臨試之券,兼取筆法,勸課之意,實非偶然,而近來借手寫卷,已成痼弊,各司下吏·寫字官·篆員之稍解操筆者,臨場借與,恬不知怪,肆然率入,無所忌憚,莫重國試,不可一任其雜亂。請於前期大小科時,申飭禁亂官,擧子之率入隨從寫手者,一切嚴禁,隨現依法科斷。設場之日,且令法官,取考篆員·寫字官各司書吏之名籍,一一照數點閱,以杜亂入之弊,官員許借寫手者,亦一體論罪,以爲定式施行之地。副護軍李衡鎭,全羅水使遞歸時,以有屋獨轎,乘其賤妾,一路瞻聽,莫不駭異,其蔑法無識之罪,不可不懲,請副護軍李衡鎭,先罷後推。
政院啓曰,尊崇冊禮親臨擧動時,左右通禮,不可不備員,而左通禮未差,右通禮成虎徵,點馬別監,在外,以假通禮代行,事甚苟簡,未差之窠,及在外之代,竝於今日內,以在京無故人,口傳差出,以爲及時進參之地,何如?傳曰,允。
吏曹口傳政事,左通禮李燦漢,右通禮趙嘉錫。
答府曰,毋煩。
答院曰,不允。科場一事,依啓。以上朝報
兵曹粘目,傳曰,府夫人,一時遷葬云,造墓軍,加磨鍊題給,曹啓曰,云云事,命下矣。去戊申年間,因宣惠廳啓辭,遷葬處,不爲各葬之喪,則擔持軍,雖不可不各給,而治壙諸事,當爲一處之役,造墓役軍,只給其一事,已有受敎。今此完山府夫人喪事,與漢原君,爲一岡同堂之制云,造墓軍,依先朝定式,只給其一,何如?傳曰,允。兵曹謄錄
上在昌慶宮。停常參·經筵。
夜五更,月暈。
謝恩,左通禮李燦漢,右通禮趙嘉錫。
執義柳命賢初度呈辭,入啓。給由。
假注書李徵龜書啓,臣承命往諭于行副護軍尹鑴,則以爲,史官委臨,傳諭諄至,奉讀未了,惶感靡如,臣誠不材不肖,揣分量力,半世田畝,抱携咫尺之義,而夢斷於榮途,衰白出世,妄許驅馳,只以感聖上有爲之志,懷朝家國士之遇耳。才疏計短,妄行摘埴,而自速顚敗,此臣之所以忍復辭陛,回車復路,而終不敢自邇於君親,以仰累於淸朝者也。豈敢有遐心,豈敢無戀主之忱,又豈敢遽忘前日聖上魚水之喩也?臣伏地搶首,感動怵惕,不覺涕淚之循頤也。臣衰老疾病,迫此寒節,不能久處荒野風露之地,方來京江干,以圖苟活,瞻望宸居,不遠而邇,犬馬之心,益不能自勝,而終不敢奉承吾君前後勤懇之諭,震怖惶隕,罪合萬死云矣,敢啓。傳曰,今見史官書啓,卿居在江上不遠之地,而猶未卽來詣闕下,無乃予之誠意之淺薄而然耶?予甚慚恧,無以爲諭,卿勿更辭,宜速入來事,更往傳諭。
備邊司郞廳,以領左相意啓曰,今此尊崇冊禮三度習儀,乃莫重之禮也。諸臣之不進者甚多,已涉未便,至於禮曹,專掌禮節,尤與他司不同,而判書李之翼,稱病不進,凡干節目,不得相議,殊甚非矣。禮曹判書李之翼,推考,何如?傳曰,允。
禮曹判書李之翼上疏。大槪,宗伯重任,終不敢承當,且素患脚病復發,不得進參於昨日習儀,尤切惶恐,伏乞聖明,亟賜遞改,以重名器,以安愚分事。入啓。答曰,省疏具悉。今玆特除宗伯,意非偶然,勿辭,宜速察職。
假注書李徵龜書啓,臣承命往諭于行副護軍尹鑴,則以爲,申諭再降,天意勤懇,罪臣無狀,何以得此於聖明,惶感泣涕,措躬無地。顧臣罪累之外,兼有疾病,末由運動,以承聖敎,伏地殞越,不知所達云矣,敢啓。傳曰,予之誠意,旣已備盡於前後,卿勿固辭,與之偕入之意,更往傳諭。
待敎李漢命,檢閱李玄錫,加資,肅拜。
府啓,措語見上請還收金壽恒減等中道付處之命,仍前定配。答曰,毋煩。
院啓,請亟收金壽恒付處之命,洪得禹·趙相愚·安相億等放釋之命。又所啓,副護軍李衡鎭,全羅左水使遞歸時,以有屋獨轎,乘其賤妾,一路瞻聽,莫不駭異,其蔑法無識之罪,不可不懲,請副護軍李衡鎭,先罷後推。答曰,毋煩。
明日大王大妃尊號時,仁政殿殿坐,初嚴,辰初三刻,二嚴,辰正二刻,三嚴,巳初一刻。
假注書李徵龜書啓,臣承命往諭于行副護軍尹鑴,則以爲,銜命之臣,一夕三降,聯翩於閭井之間,天語諄諄,曉諭備至,至有偕入之命,有非常情下腹,所能測度者,臣誠惶怖震駭,不知措躬之所。仰惟聖度高廣,如天如地,顧此賤臣,孤恩速戾,負罪如山,不敢自同平人,而輒趨嚴命,更爲淸朝之羞者,終當以一疏,仰暴危悃於天威之下,以俟鈇鉞之誅云矣,敢啓。傳曰,知道。以上朝報
禮曹啓曰,今此大王大妃殿上尊號陳賀時,咸鏡監司所封大王大妃殿方物中剪子一把,引導一柄,規外加封,而旣已封進之物,仍爲捧入之意,敢啓。傳曰,知道。事甚不察,監司閔黯,推考。禮曹謄錄
司僕寺啓曰,今此大王大妃殿上尊號陳賀時,大殿進上方物馬京畿·忠淸·全羅·慶尙·江原·咸鏡等六道所封,依前例禾毛色,別單開錄以入,而近來良馬之絶無,京外同然,各道所封之馬,皆體小,其才品,亦不合於進上,故再三點退,使之改備,而猶不得良才,不得已取其中稍勝者,封進之意,敢啓。傳曰,知道。太僕謄錄
有政。吏批啓曰,判書式暇,參判呈辭受由,小臣獨政未安,何以爲之?敢稟。傳曰,只出緊任。
上在昌慶宮。停常參·經筵。
辰巳時,日暈兩珥。
正言朴鎭圭,加資,肅拜。
咸鏡南道京試官吳始大,慶尙左道京試官申善溫,出去。
謝恩,知事金徽,同知申汝哲,舍人權愈,副修撰柳命賢,戶曹正郞李國憲,吏曹參判呂聖齊。
執義柳命堅再度呈辭,入啓。加給由。
護軍尹鑴上疏。大槪,乞亟寢召命,且治臣違命逋慢之罪,以章邦憲事。入啓。
政院啓曰,新除授注書李后定,時在京畿積城地,斯速乘馹上來事,下諭,何如?傳曰,允。
慶尙監司書目,河陽呈,以前統制使金是聲卒逝事。
答護軍尹鑴疏曰,省疏具悉卿懇。予意已悉於前後傳諭之批,復何多誥,予之待卿入來,不啻若大旱之望雲霓,卿之不諒,胡乃至此。惟卿更勿固辭,宜速入來,以副予望。仍傳曰,遣史官傳諭。
傳曰,頒赦·百官加爲之。
備邊司啓曰,卽今郡邑,方有還上收捧,軍兵歲抄之事,年分覆審,亦未完畢,此時守令,事務方殷,而昨日政,安岳郡守安如石,瑞山郡守姜碩耉,移拜諫職,兩邑官事,俱極可慮。內外交差之規,雖不可廢,此二人之赴任,皆未滿數朔,迎送亦甚有弊。司諫安如石,獻納姜碩耉,今姑改差,竝仍前任,何如?傳曰,允。
政院啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下,竝宥。
今日大王大妃殿上尊號,仁政殿殿坐陳賀時,初嚴,午正一刻,二嚴,午正三刻,三嚴,未初二刻。
敎,王若曰禮完宗祐,纔經卽克之期,冊進隆名,聿徇歸美之典。爰頒一禮,誕告八方。恭惟大王大妃殿下,太任徽音宣仁盛德。贊聖祖之內治,坤化夙彰,翼小子於沖年,陰敎丕闡。旣同三祀之涕淚,思盡兩殿之歡愉。追先王愛敬之心,尊養克備,考歷代崇奉之禮,顯號宜加。玆擧慶彌之殊章,庶擬揄揚乎哲範。金泥玉檢,垂百代之休光,鸛筭龜齡,膺萬歲之遐祉。自本月十九日昧夾以前,雜犯死罪以下,咸宥除之。在官者,各加一資,資窮者,代加。於戲,祗承啓祐之烈,保我子孫,仍推曠蕩之恩,曁爾民庶。故玆敎示,想宜知悉。大提學閔點製進
府啓,措語見上請金壽恒減等中道付處之命,仍前定配。
院啓,請亟收金壽恒付處之命。請還收洪得禹·趙相愚·安相億等放釋之命。副護軍李衡鎭,全羅水使遞歸時,以有屋獨轎,乘其賤妾,一路瞻聆,莫不駭異,其蔑法無識之罪,不可不懲,請副護軍李衡鎭,先罷後推。
判府事鄭知和箚子。大槪,前後大禮,一未進參於百僚之列,惶恐待罪事。入啓。
吏曹啓曰,臺諫有闕,及百官加下批政事,取稟。
傳曰,明日大王大妃上尊號後陳賀,則權停禮爲之。
明日王大妃殿上尊號時,仁政殿殿坐,初嚴,巳初三刻,二嚴,巳正二刻,三嚴午初一刻。
答院曰,中道付處,出於酌處,毋庸瀆擾。末端事,依啓。
答府曰,已諭於諫院之批矣,毋庸瀆擾。
答鄭判府事箚曰,省箚具悉卿懇。卿之痼疾,予豈不知,卿勿以此爲嫌,安心善攝。仍傳曰,遣史官傳諭。以上朝報
備邊司啓曰,因黃海監司趙師錫啓本,辛亥以上未捧各穀六千六百八十六石零蕩滌事,旣已覆啓,允下矣。更考其啓本,則壬子癸丑甲寅三年虛錄,竝錄於啓本中,壬子虛錄,則果是辛亥未捧者,而癸丑甲寅,始爲虛錄者,則旣非辛亥以上未捧之穀,混同蕩滌,事理不當,其間曲折,査問本道後,更爲稟處,何如?答曰,允。備局謄錄
禮曹啓曰,今此王大妃殿上尊號陳賀時,咸鏡監司所封王大妃殿方物中,剪子一把,引導一柄,又爲加封,依前捧入之意,敢啓。傳曰,知道。禮曹謄錄
上在昌慶宮。停常參·經筵。
謝恩,掌令朴廷薛,星州牧使兪瑒,所江僉使尹時達。
執義柳命賢三度呈辭,入啓。遞差。
慶尙監司書目,安東呈,以新除授持平金邦杰病重,上去不得事。遞差。
禁府蒙宥,鄭世衡。
備邊司郞廳,以三公意啓曰,今日陳賀時,代致詞官,榻前進讀時,不能成聲,至代以他官,及其還出之時,久蹲於門內,終不曲拜而出,事極可駭,當該代致詞官,汰去,何如?傳曰,允。汰去現告,引儀李行選。
備邊司郞廳,以三公意啓曰,今日大王大妃殿宮門外陳賀時,則臣許積,以正使,待候於閤門之外,臣權大運,以都監都提調,亦爲待候,故進參於賀班者,獨臣許穆也,致辭,固宜以臣許穆書之,至於大庭陳賀時,則臣等三人,竝爲進參,當以班首之名書之,而又以臣許穆誤書,不察,甚矣。承文院當該官員,推考,何如?傳曰,不察甚矣,當該官罷職。
罷職現告,承文副正字李奉龜。
頒赦·百官加爲之。
政院啓曰,頒赦百官加爲之事,命下矣。某罪以下宥之乎?敢稟。傳曰,雜犯死罪以下,竝宥。
敎,王若曰,升祔太廟,孺慕之誠冞深,晉號慈闈,母臨之儀丕顯。式頒誕告,□與咸休。恭惟王大妃殿下,夙配乾元,遹闡坤化。箴勤早夜,允贊寧考之至治,敎著閨房,恒勵小子之不違。方誦國風之齊美,遽見家禍之荐臻。南狩之痛莫追,甫闋憂服,東朝之禮克備,寔循彝章。玆薦二字之殊稱,庸示一國之同慶。芳猷令譽,豈萬一之形容,玉冊金章,庶千億之輝耀。自本月二十日昧爽以前,雜犯死罪以下,咸宥除之。在官者,各加一資,資窮者,代加。於戲,仁推錫類,佇興孝於八方,德尙好生,仍霈澤於肆赦。故玆敎示,想宜知悉。大提學閔點製進
院啓,請亟收金壽恒付處之命。請還收洪得禹·趙相愚·安相億等放釋之命。
府啓,措語見上請還收金壽恒減等中道付處之命,仍前定配。
答府院曰,不允。
明日中宮殿冊禮,仁政殿親臨正時,初嚴,辰初三刻,二嚴,辰正二刻,三嚴,巳初一刻。
以禁漏明日宮殿冊禮,仁政殿殿坐嚴時刻單子,傳曰,時刻似晩,巳初差進。以上朝報
上在昌慶宮。停常參·經筵。
吏曹參判呂聖齊三度呈辭,入啓。遞差。
護軍尹鑴上疏。大槪,累違召命,惶恐待罪事。入啓。
府啓,措語見上請還收金壽恒減等中道付處之命,仍前定配。答曰,毋煩。
答護軍尹鑴疏曰,省疏具悉卿懇。已悉予意於前後之批,復何多誥,卿勿固辭,宜速入來,以副予望。
傳曰,頒赦·百官加爲之。
政院啓曰,頒赦·百官加爲之事,命下矣,某罪以下宥之乎?敢稟。傳曰,雜犯死罪以下,竝宥。
以中宮殿冊禮陳賀時,親臨嚴時刻單子。傳曰,權停例爲之。
敎,王若曰,闡陰敎於內治,式著懿範,加顯冊於中壼,載陳縟儀。肆宣渙汗之章,庸示嘉悅之意。言念眇末之凉德,賴有窈窕之好逑。體柔順於虞嬪,稟賦端一,法規箴於周后,裨益弘多。婉愉允諧於兩宮,哀毁共盡於三祀。丕承鴻業,必資協贊之功,肇正翟褕,聿循登媲之典。鳩洲播詠,可占一國之觀刑,燕翼貽謨,永擬百世之垂裕。玆關朝野之同慶,寧靳曠蕩之洪恩。自本月二十一日昧爽以前,雜犯死罪以下,咸宥除之。在官者,各加一資,資窮者,代加。於戲,宜爾室家,克致造端之美,保我民庶,仍推好生之仁。故玆敎示,想宜知悉。大提學閔點製進
京畿監司書目,安山郡守尹松病重,罷黜事。
正言朴鎭圭啓曰,前副護軍李衡鎭,自全羅水營遞歸時,以妾乘轎之說,藉藉傳播,臣與同僚,相議論罷矣。今聞其所率來之人,非衡鎭之妾,而乃其庶母云,臣之論事不審之失,著矣。何可晏然仍冒?請命遞斥臣職。答曰,勿辭,退待物論。
大司諫吳始復·正言任堂啓曰,臣等,以前副護軍李衡鎭先罷後推事,論啓蒙允矣。同僚,以論事不審,引避,臣等亦同參者也,難免失實之責,何敢晏然仍冒乎。請命遞斥臣等之職。答曰,勿辭,退待物論。
傳曰,尊崇都監及冊禮都監都提調以下員役·工匠等,竝書啓。以上朝報
夜,外各司內摘奸。
上在昌慶宮。停常參·經筵。
巳時,太白見於未地。
禮曹佐郞權恒,率李應先等致祭事,黃海道出去。
忠淸左道京試官睦林儒,出去。
兩慈殿·中殿,藥房問安。答曰,知道。
藥房啓曰,冬節漸深,日氣已寒,伏未審聖體,若何?寢睡水刺,與數日前無異乎?日御法殿,親行大禮,群下之情,莫不忻抃,第聖候纔得差愈,想必未盡復常,而當此寒節,玉體勞動如此,不瑕有所傷乎?臣等職在保護之地,尙切憂慮之心,須以少愈爲戒,益加愼攝宜當,無任區區之至,敢來問安。
吏曹啓曰,兩慈殿尊崇,中宮殿冊禮,又皆有頒赦之命,則歲抄何以爲之,敢稟。傳曰,別歲抄則不必疊行矣。
備邊司郞廳,以領議政意啓曰,卽者臣還來殿庭,復命之際,少無難知之禮節,而通禮院官員,全然不省,人事茫昧,罔知所措,事甚可駭,當該官員,汰去,何如?傳曰,允。
汰去現告,引儀姜碩徵。
禮曹啓曰,三年制畢,祔廟禮成之後,例有展謁文廟,仍爲取人之擧,而玉候平復甫耳,連行大禮,且値沍寒之時,決不可冒曉出宮,終日殿坐於幕次,待明春日氣和暖,擇日擧行,似爲合當,大臣之意亦如此,敢啓。傳曰,日氣和暖,尙未至沍寒之節,文廟謁聖,不可久廢,開月望前望後間,擇日以入,可也。
答藥房曰,別無添傷之患,卿等勿慮焉。
掌令李日井啓曰,諫院多官,皆引嫌而退,處置歸於本府,而正言任堂,卽臣妻同姓四寸娚也,法當相避,不敢晏然處置,請命遞斥臣職。答曰,勿辭,退待物論。
府啓,措語見上請還收金壽恒減等中道付處之命,仍前定配。竝引嫌而退。新啓,賤孼乘轎,旣違法例,妾與庶母,不須區別,嫌不可否,其勢固然,揆以臺體,俱無可遞,請正言朴鎭圭,大司諫吳始復,正言任堂,掌令李日井,竝命出仕。答曰,不允。處置事,依啓。
大司諫吳始復,正言朴鎭圭·任堂,掌令李日井,就職。
檢閱李玄錫,加資,肅拜。
院前啓,請亟收金壽恒付處之命,仍前定配。請還收洪得禹·趙相愚·安相億放釋之命。新啓,新除授獻納申□□,時在忠淸道牙山地,請斯速乘馹上來事,下諭。答曰,不允。下諭事,依啓。
歸厚別提鄭後僑,加定官李幼弼,漢源府院君遷葬事,楊州地出去。以上朝報
有政。吏批啓曰,本曹參判及大司成,今當差出,而擬望之人乏少,外任竝擬何如?傳曰,允。
又啓曰,江界府使,今當以文官差出,而堂上中,無可擬之人,堂下曾經臺侍及外任,竝擬,何如?傳曰,允。
又啓曰,冬至使書狀官兪夏謙兼帶,今當下批而本曹佐郞兪夏益,同姓四寸兄弟,法當相避,合有變通之道何以爲之?敢稟。傳曰,在下當遞,可也。
又啓曰,以冬至使書狀官兪夏謙兼帶,下批變通草記,在下當遞可也事,傳敎矣。書狀官典籍兪夏謙,在下當遞,而節使行期已迫,只隔七八日,今若遞改,則事甚狼狽,似當別爲變通,何以爲之?敢稟。傳曰,然則兪夏益,遞差。
以工曹參判望單子,傳曰,兵曹參議李宇鼎,除援。
傳曰,福善君柟,福平君㮒,東平尉鄭載崙,錦平尉朴弼成,錦昌副尉朴泰定,竝百官加親授。
吏批啓曰,新除授江界府使柳尙運,時無加資之命,何以爲之?傳曰,依例加資。吏曹謄錄
上在昌慶宮。停常參·經筵。
東平尉鄭載崙,錦平尉朴弼成,加資,肅拜。
謝恩,大司憲金徽,大司成李堂揆,左承旨鄭重徽,監察金時鉉,兼春秋朴文道,司䆃主簿李義徵,司䆃直長金盛達,承文正字安圭,兼學正韓紀千。
備忘記,中宮殿,朝謁兩慈殿時,兩慈殿,當爲親臨,則繖扇等物,亦當待令,終不待令,以致窘迫,事甚可駭,都監當該堂上·郞廳,從重推考。
傳,前兵使李延禎,僉使金忠望,水使李衡鎭,護軍柳星緯,兵使朴新胄,萬戶韓泰興,監牧官崔嶰,僉使朴琳·崔鼎鉉·金得輝,萬戶李仁綱·李振華·張天吉,權管金貞崇·張德承·姜渭興·方斗浣,僉使梁偕·金興俊·金孝曾,萬戶李弘基·林碩昌·李碩耉,別將朴爾昌,監牧官李行陟等敍用。僉使宋尙義,部將睦自屹·李時傑,權管金廷源,副正安緝,司正李壽慶等職帖還給。前承旨宋昌,判書閔鼎重,監司尹堦,牧使李敏章·李世翊,承旨金萬重,副司柳振,縣監鄭昌翰,牧使柳潝,監司趙䃏,郡守李世章·韓,府使催仲一·李枝遠·李枝茂·權儔·鄭樸,郡守申鍵·李綏邦·李克華·朴新胄·韓碩良·李東耉·鄭好信·李漢雄·任翊夏,牧使黃儁耉,直長吳益昌·尹以徵,府使李浚明,縣監梁嶷·魏天相,縣令孫湍·朴恁,縣監柳世輝,郡守南宮鈺,縣監尹壽益,郡守黃震瑞·柳瑞輝,縣監梁嶷·魏天相,判官李喜龍,牧使李喜年,縣監李萬東,郡守鄭河·崔震昌,縣令宋錫福,縣監鄭正陽·金韶夏,參軍尹垿,郡守李思訥,縣監韓泰東·朴世雄·李昌,直長張梲,府使李三錫,判官李國華·李奎懲,牧使權迪·尹趾善,縣令尹源,都事鄭徵,察訪申時柱,縣監柳沆·李嵂,察訪金澤,縣令趙根,府使李哲,縣監李萬東,郡守崔震昌·趙顓·車潤·鄭燦漢·魚尙佶·沈選·趙鉉,副應敎李濡,縣監李曼著,經歷李弘迪,郡守柳挺輝,奉事白時亨,縣監吳命說等敍用。牧使蘇斗山,判決事趙嗣基,府使趙遠期,參議趙嗣基,府使李晩輝,牧使朴贄,都事沈濡,郡守崔濟·崔震昌,主簿金重南·李汝桓,縣監李敏道·金鎬,主簿柳星年等職牒還給,甲寅秋冬等·乙卯春夏秋冬等·今丙辰年春夏等褒貶,居中居下,竝勿論事,下吏兵曹。
左議政權大運箚子。大槪,惶恐待罪事。入啓。答曰,省箚具悉卿懇。不察之失,自有所歸,卿無所嫌,安心勿待罪焉。
大司憲金徽啓曰,臣伏見下都監備忘記中,中宮殿朝謁兩慈殿時,兩殿繖扇,不爲待令,特下都監當該堂上推考之命,不勝瞿然之至。臣忝叨堂上之任,莫重儀物,不能豫爲待令,致有窘迫之患,不職之失著矣。且都監體例,堂上則摠領各房,本無當該,臣旣被推緘,勢難一刻仍冒,請命遞斥臣職。答曰,勿辭,退待物論。
兵曹,今月二十五日,百官朝參爲之事,啓下。
府啓,措辭見上請還收金壽恒減等中道付處之命,仍前定配。引嫌而退,旣被推勘,難居臺職,請大司憲金徽遞差。答曰,毋庸瀆擾。處置事,依啓。
院啓,措辭見上請還收金壽恒付處之命,仍前定配。請還收洪得禹·趙相愚·安相億等放釋之命。答曰,毋煩。
政院啓曰,行都承旨李觀徵,異姓四寸弟幼學申漢老身死,服制已行四日,出仕,何如?傳曰,允。
右承旨丁昌燾上疏。大槪,情迹難安,病勢且劇,冒死陳懇,冀蒙恩遞事。入啓。
禁府,金致明拿囚。啓。
吏曹啓曰,臺諫有闕,政事,取稟。傳曰,明日爲之。
都承旨李觀徵初度呈辭,入啓。給由。
上在昌慶宮。停常參·經筵。
行錦昌副尉朴泰定,加資,肅拜。
禮曹正郞金是榮,率金鼎鉉等致祭事,忠淸道出去。
謝恩,兵曹參議金禹錫,執義朴純,司僕正柳命賢,護軍呂聖齊,大靜縣監許梓,掌樂僉正姜琠,司諫姜碩老,成均博士許滌,學錄羅,學諭任道三,學正李東植,典籍閔安道,引儀趙騫,工曹佐郞宋道昌。
全羅監司書目,益山郡守趙渭叟,聞其母病危重,受由,還任未期必,罷黜事。
答右承旨丁昌燾疏曰,省疏具悉。爾其勿辭,調理察職。
政院啓曰,今日爲政事,命下矣,罪人行刑相値,不得開政之意,敢啓。傳曰,知道。
執義朴純啓曰,臣本庸陋,不合於言責之任,臣固自知已審,而新除之命,又下於意慮之外,臣誠惶愧,無所容措。且臣伏見備忘記,以中宮殿朝謁禮時,兩慈殿繖扇,不卽待令之故,有都監當該堂上·郞廳推考之命,臣亦忝居都廳之任,不能檢飭之失,著矣。旣帶推勘,不可仍冒臺席,請命遞斥臣職。答曰,勿辭,退待物論。
明日朝參時,初嚴,辰初初刻,二嚴,辰初三刻,三嚴,辰正二刻,開門,罷漏後。
右承旨丁昌燾,牌招肅拜
傳曰,大臣·備局堂上,引見
光城府院君金萬基,亦爲入侍。
玉堂箚子。大槪,亟從兩司之論,以快公議事。入啓。
巳時,太白見於未地。夜一更,電光。
引見時,南別殿臘享大祭親行事,榻前下敎。
引見時,掌令李日井所啓,措辭同府啓請還收金壽恒減等中道付處之命,仍前定配。上曰,不允。又所啓,引嫌而退,旣被推勘,勢難仍在,請執義朴純遞差。上曰,依啓。正言朴純所啓,措辭同院啓請亟收金壽恒付處之命,仍前定配。上曰,毋煩。又所啓,請還收洪得禹·趙相愚·安相億等放釋之命。上曰,毋煩。
引見時,領議政許積所啓,銓曹近來,常患乏人,每以守令備擬,固出於不得已,而此時守令遞易,迎送之弊,不可不慮,故頃者臺官二人,臣等,亦請仍任守令矣。前扶安縣監李沆,到任未久,移拜銓郞,該司郞官之除拜,非臣等所當煩達者,而安如石等,纔已仍任之後,又有守令落點之事,故敢此仰達。此後則詳審落點,俾無守令數遞之患何如?上曰,李沆本職,遞差,扶安縣監,仍任可也。又所啓,全羅道京試官柳尙運,移拜江界府使,監試則日子已迫,雖未及交代,其代卽爲差出,趁東堂下送,何如?上曰,依爲之。
引見時,領議政許積所啓,三年制畢之後,卽欲展謁文廟,聖意則甚好,而玉體未寧之餘,當此寒沍之節,冒晨勞動,終日露坐,則必有添傷之患,誠極可慮。且與增廣初試相値,方外儒生,必難上來,況謁聖武科初試,亦難畢於一朔之內,事勢之難便如此,以明春退定何如?上曰,開春三月間,爲之可也。右議政許穆所啓,親耕,乃三代之盛事也。近來久廢不行,若於明春,行此親耕之擧,則可以聳動下民,使有觀感矣。上曰,親耕事,爲先磨鍊。領議政許積所啓,梁嶷加資,旣因兵曹判書金錫胄所啓還收,而大槪法典,則獷悍大黨捕捉者,有論賞之事,所謂獷悍大黨卽拒捕者也。以此觀之,則近來捕賊堂上,可謂濫雜之極矣。且賊人雖已承服,而或徑斃獄中,未及正刑,則捕告人不得論賞,亦規例也。臣於先朝啓達,請定所捕賊人之數,以爲論賞之規矣。依其時定奪施行事,更爲申明分付,何如?上曰,此後則必賊人正刑者滿五名,然後捕告人論賞事,定式施行,可也。兵曹判書金錫胄所啓,近來捕賊堂上,極多濫雜,臣嘗啓達,請於賊人梟示後,捕告人論賞矣。頃者前縣監梁嶷,有指示捕賊之事,而所捕者,非大黨也。稱以復讎,而多殺人命者也,此與捕賊有異,且嶷所指示而取服者,兩人正刑者,只一人,而亦有加資之命,此則似當還收矣。上曰,梁嶷,加資,還收可也。又所啓,明日朝參事,啓下矣。曾在先朝,有只於歲首稟爲之命矣。今番則乃三年制畢,百僚□見之禮,固不可不爲,而此後則依前例,每於歲首取稟乎?敢稟。上曰,此後則歲首爲之,可也。領議政許積所啓,繕工監營繕書員使令等朔布,自兵曹題給,已成規例,而緣兵曹所儲蕩渴,自戶曹題給,亦已累年矣。頃日戶曹判書吳始壽,請依前例,令兵曹題給事,蒙允之後,兵曹至今不給朔布,以致書員輩盡爲退去。凡有營繕官員,兼行書員之事,不可不變通,其料米則自戶曹題給,朔布則令兵曹題給,何如?上曰,依爲之。又所啓,齊陵放火賊人捕捉之際,豐德府使李櫋,實爲首功,而無啓達之事,故未蒙賞典,以罪人居在境內之故,反爲罷職,似當有別樣論賞之事矣。上曰,加資可也。左議政權大運曰,將官刑吏輩,亦當有論賞之事,令本道監司査出,從輕重米布題給,何如?上曰,依爲之。領議政許積所啓,耆老所堂上,必以文官爲之者,雖曰前例,本非法文,旣在大臣之任,則雖非文官,弘文館·藝文館·春秋館,亦皆兼之,況耆老所乎?右議政許穆,以年過八十之儒臣,身在大臣之列,而不入於耆老所堂上之中,似是欠典,敢此仰達。上曰,耆老所堂上,右相兼之,可也。領議政許積所啓,內需司凡干公事,必須關由吏曹者,蓋出於宮府一體之意也。該曹必須審察可否,如有不可者,防啓可也。近來內需司啓下公事,多有未妥之事,而吏曹不審其可否,輒卽反貼,移送戶曹,事極可駭。此後則另加審察,或有不可之事,隨卽防啓之意,申飭吏曹,何如?上曰,依爲之。
兵曹判書金錫胄所啓,崇陵道路,秋收後修治事,前已命下矣。近日漢原府院君遷葬時,亦有楊州軍兵調用之事,疊當大役,則勢必難支,道路修治事,待明春爲之似當,而楊州牧使李端錫,瓜期在於歲末云,任事之人,中間遞易,則事必不實,姑待明春畢役後,遞改,何如?上曰,依爲之。
都承旨李觀徵再度呈辭,入啓。加給由。以上朝報
引見時,江華留守許秩所啓,丙子以後,革罷牧場,許民折受耕食,而以其耕食之民,對答束伍之役矣。厥後或有賣其折受之田畓,移居隣邑者,故移文各官,使之捉送,則各邑置之尋常,不爲奉行,將無以還聚其民矣。此後諸邑之不爲奉行者,或捉致監色,自本府治罪,或轉報備局,論其罪罰,使之一一捉送事,奉承傳施行,何如?上曰,依爲之。領議政許積所啓,曾在孝廟朝,江華諸鎭堡設立時,鎭軍不能猝然充定,故自戶曹,歲送七十餘同之木,使之分給鎭堡,以爲雇立土卒使喚之地,而一邊充定鎭軍,鎭軍額數旣滿之後,則雇軍之價,勿爲下送事,定奪矣。我國凡事,玩愒成習,今至二十餘年,鎭軍尙無一名充定者,而戶曹亦患其雇價之難辦,稱以用舊蓄新,取用本府留儲軍布,移充雇價,謂將以新木換送,泛然言之,則果有用舊蓄新之便,而其後戶曹,逐歲移用而已,實無一匹還償者,惡在其用舊蓄新之意哉?大槪此木,亦是孝廟朝,爲慮不時之用,令戶曹拮据,措辦下送者也。元數二千同內,所謂次木,一千五百餘同,而盡歸於戶曹雇軍之價,卽今餘存者,只二百同,不但當初拮据下送之意,不免歸虛,盡用此二百同之後,則又將以何樣木繼給乎?事極寒心,亦甚難處,不可不急急變通,卽今版曹,經費匱竭,已用之木,雖難一時備充。此後雇價,則切勿更用江華留儲之木,自戶曹依例備送,使其餘存二百同之木,得免盡用無餘之患,而且令兵曹抄送鎭軍,亦不可已。許多鎭軍,雖不能一時盡定,元數內定分數,年年加定,以充額爲限,勿令如前玩愒,隨其所定,減送雇價,則戶曹終亦賴之矣。卽今財用之告罄,閑丁之難得,臣非不知,而此事若不責之於兵戶曹,則亦有十分可慮者,以此意飭兵戶曹,使之盡心料理擧行,何如?上曰,事當如此,依爲之。備局謄錄
兵曹啓曰,今月二十七日增廣別試監試初試時,兩所場中差備軍一百十八名,依衛所牒呈,除出定送爲白乎矣,各處差備軍乙良,限罷場間,姑勿定送,何如?傳曰,允。
又啓曰,本曹軍儲,日漸匱竭,許多需用,無以周旋,北關內奴婢貢米代一半,自本曹當爲輸送者,其數至於六十餘同,昨於榻前,以奴婢口數,依他道各司奴婢二匹一匹半收捧之例計送事,臣啓稟定奪矣。退出後,取考戶曹文書,則三水·甲山·慶源·鍾城·穩城五邑,內奴所納每口田米七斗五升,內婢每口田米五斗,比他邑折半,故米數不多,若以二匹一匹半之例輸送,則其數反加於計米而相換者。且見戶曹輸送文書,則米一千之代,以大米六百石磨鍊,本曹輸送之數,比此亦加一倍矣。今若以田米石數,每石輸送正木二匹,則物價相當,可無濫損之弊,或以戶曹大米磨鍊之數,每石輸送三匹,則亦無度支與本曹彼此異同之事。二者之中,不可不更爲斟酌變通,敢此冒煩更稟,而藏儲缺乏,措辦無路,有此較量錙銖,不避瑣屑之擧,不勝惶恐之意,敢啓。傳曰,此兩款中,每石輸送正木二匹,便當矣。兵曹謄錄
兵曹啓曰,今十一月初一日庭試初試時,武科兩所,差備軍一百十八名,依此數除出調用爲乎矣,每處役軍,限場中罷出間,姑勿定送何如?傳曰,允。兵曹謄錄
引見時,工曹判書柳赫然所啓,訓鍊都監軍兵,皆有所受環刀,而近來殺手等敎習成才者,欲得稍長之劍,故時方打造若干柄,而全漆則自軍門貿用,每漆則絶無可貿之處,工曹所儲每漆一斗,取用,何如?上曰,依爲之。又所啓,訓鍊都監軍兵等,旣有料布之自可資生,而其中有父母妻子之類,所給料布,勢難支過,或有工役資生者,或有轉販資生者矣。向日軍兵之市業者,自朝家定式禁斷,而渠等手持之物,則使之勿禁發賣者,意非偶然。近日三司,亂廛禁吏等都監砲手,則使不得賈賣於市上,捉去現告,治罪懲贖,而漢城府爲尤甚,事甚可駭。都監砲手,則使之勿禁,違令禁斷者,自軍門戒飭,何如?上曰,依爲之。又所啓,氈笠網巾,皆自砲手等所出,而發賣資生者也。近來網巾廛人等,至於上言,戶曹覆啓,砲手則禁斷,市人則使之專利,殊甚未便。且所謂綱巾廛,曾所未有之廛也。今年始出,而欲奪砲手之所業,其爲情狀,極爲過甚,此廛革罷,使砲手等,依前發賣資生,何如?上曰,依爲之。訓局謄錄
引見時,摠戎使金□□所啓,南方各邑旗幟改備時,自宣惠廳有給價之事,而京畿則本無此規,故旗幟雖弊,不能改造,依南方例,自宣惠廳給價,使得改備,何如?上曰,依爲之。京畿廳謄錄
領議政許積所啓,繕工監策應,最爲繁緊,故貢物復舊事,曾已定奪,而今聞宣惠廳木物則仍減云,木物元貢,本來數少,今雖復舊,亦有不足之患,而又從而不爲復舊,則不但繕工,有難支之勢,自戶曹給價貿用,亦非可繼之道,繕工貢物,則依前日定奪,竝爲復舊宜矣。上曰,依爲之。戶曹謄錄
上在昌慶宮。停常參·經筵。
謝恩,司諫金奐。
昨日引見時,今日朝參後開政事,榻前定奪。
答玉堂箚曰,依啓。
都承旨李觀徵三度呈辭。入啓。遞差。
備忘記,祔太廟時,大祝校理權瑍,副校理睦昌明,神輦侍衛承旨鄭重徽·李德周,各熟馬一匹。史官申㶅·李日三,各加一資,資窮者,兒馬一匹。諡冊執事直長吳九星,佐郞尹梅,諡寶執事主簿蔡禹瑞,直長金儁相,玉印執事參軍閔周翰,參奉李仁望,玉印差備直長黃聖耉,奉事權偉,敎命執事正郞趙益剛,竹冊執事都事洪璡,奉事南泳,几臺差備判官韓鼎相,假監役黃錫範,差備司評宋有栻,帕差備別檢趙挺時,神座交椅差備奉事趙持正,紅漆案差備別檢曺殿周,捧爐差備參軍閔洵,奉香差備直長李行運,攝通禮正郞李基稷,司儀成熙曹,攝司僕正僉正洪萬熙,判官洪茂,各兒馬一匹賜給。陪香官副正字許垕,書寫忠義李俊儒,配享臣位版差備李厚蒔等八,領率部將李興完等四十,各上弦弓一張。擧案官及諸執事以下,司鑰金九澤,竝各加一資,資窮者,代加。宗廟冬享大祭兼祔廟親祭時,亞獻官領議政許積,終獻官左議政權大運,各鞍具馬一匹賜給。進幣瓚爵官判書睦來善,薦俎官判書吳始壽,奠幣瓚爵官參議李夏鎭,禮儀使判書李之翼,堂上執禮參議李宇鼎,各熟馬一匹。都承旨李觀徵,禮房承旨李堂揆,竝加資。入侍承旨鄭重徽·南天漢·李德周·禹昌績,堂下執禮正朴純,各室大祝正郞睦林儒,掌令李日井,副正字安如岳·李良紀·尹義濟·權珪·朴慶後,典籍兪夏謙,持平柳榰執義柳命賢,各半熟馬一匹。第十二室大祝副應敎權愈,加資。史官李漢命·李玄錫·申㶅·尹世紀·李徵龜,各加一資,資窮者,兒馬一匹。典祀官正宋挺濂,通禮安命老·李燦漢,各兒馬一匹。監察金益華·李顯徵,七祀獻官經歷徐弘履,功臣獻官僉正金君錫,各上弦弓一張。祝史副正字閔就道以下諸執事,各加一資,資窮者,代加。司謁尹衡商·李徽誠,各兒馬一匹。司鑰金義良·鞠敬敏·金俊益,各加一資,資窮者,代加。祔廟都監都提調左議政權大運,鞍具馬一匹賜給。提調判書吳始壽,副司直金徽,知中樞府事洪宇遠,判書睦來善,都廳舍人權瑎,竝加資。執義禹昌績,熟馬一匹。正朴純,半熟馬一匹。司成李昫,兒馬一匹。郞廳正郞申弼華·朴守儉,主簿鄭堥竝陞敍。佐郞朴紳·柳英立,正郞鄭民獻,各半熟馬一匹。典籍朴鳳祥,直講元梲,各兒馬一匹。正郞李華鎭,司評金重錫,佐郞朴鎭圭·兪夏謙·朴文道,各上弦弓一張。監造官副正字沈橃·李后定,副司勇李湜,別工作假監役李天三,宗廟修理官副奉事李□松,竝六品遷轉,已出六品者,陞敍。神輦侍衛內官石承緖·金以章,各熟馬一匹。諡玉冊差備朴世規·全至明,諡玉寶差備尹銘·李濂,敎命差備吳時禮,竹冊差備呂尙周·盧世治,玉印差備金重輝·林萬柱·金遇龍·李時昌,各兒馬一匹賜給。案差備沈之河等三十六,各加一資,資窮者,代加。祭侍內官全以性·李舜壽·趙希孟·陸後立,宮闈令金以秋·金厚白,各半熟馬一匹賜給。冊禮都監都提調左議政權大運,鞍具馬一匹。提調判書吳始壽,大司憲金徽,知中樞洪宇遠,判書睦來善,竝加資。都廳舍人權瑎,加資。執義禹昌績,熟馬一匹。司成李昫,執義朴純,各兒馬一匹賜給。郞廳正郞申弼華·朴守儉,主簿鄭堥,竝陞敍。佐郞朴紳,半熟馬一匹。典籍朴鳳祥,兒馬一匹。正郞李華鎭,司評金重錫·朴錫圭·兪夏謙·柳英立·朴文道,正郞鄭民獻,直講元梲,各上弦弓一張賜給。監造正字兪命哲,司勇睦天成,學錄尹鼎和,監役南得箕,竝六品遷轉,已出六品者,陞敍。別三房郞廳別提洪萬恢,兒馬一匹。佐郞鄭時卿·李克儐,各上弦弓一張賜給。尊崇都監都提調左議政權大運,鞍具馬一匹賜給。提調判書吳始壽,行大司憲金徽,知中樞洪宇遠,判書睦來善,都廳舍人權瑎,竝加資。執義禹昌績,熟馬一匹。司成李昫,執義朴純,各兒馬一匹。郞廳正郞申弼華·朴守儉,主簿鄭堥,竝陞敍。佐郞朴紳,半熟馬一匹。典籍朴鳳祥,佐郞柳英立,正郞鄭民獻,各兒馬一匹。正郞李華鎭,司評金重錫,佐郞兪夏謙,直講元梲,佐郞朴鎭圭·朴文道,各上弦弓一張。監造官副正字韓濙·閔就道·李命殷,監役南得箕,六品遷轉,已出六品者,陞敍。大王大妃殿尊崇時,正使領議政許積,鞍具馬一匹賜給。副使判書鄭榏,玉冊文製述官大提學閔點,書寫官副司直趙威明,竝加資。樂章文著述官副提學吳挺昌,半熟馬一匹。玉寶篆文書寫官府院君金萬基,熟馬一匹面給。傳敎官左承旨李堂揆,熟馬一匹。捧冊官佐郞南弼星·朴徵,捧寶官直長金儁相,主簿鄭世柄,各兒馬一匹賜給。擧案官奉事李蕡以下,各加一資,資窮者,代加。大王大妃殿冊差備趙邦璧·鄭胤田,寶差備申潭·魚尙益,竝加資。尙傳鄭希哲,兒馬一匹賜給。各差備十員,各加一資,資窮者,代加。王大妃殿尊崇時,正使領議政許積,鞍具馬一匹賜給。副使判尹李正英,玉冊文製述官提學金錫胄,書寫官大司諫吳始復,竝加資。樂章文製述官參知李沃,半熟馬一匹。玉寶篆文書寫官福昌君楨,熟馬一匹面給。傳敎官左承旨李堂揆,熟馬一匹。捧冊官正郞金是榮,佐郞金斗明,捧寶官判官洪茂,司議成熙胄,各兒馬一匹賜給。擧案官及諸執事以下,各加一資,資窮者,代加。王大妃殿冊差備張翼·申弘益,寶差備陸後立·李燁,竝加資。尙傳李陽馥,兒馬一匹賜給。各差備十員,各加一資,資窮者,代加。中宮殿冊禮時,正使領議政許積,鞍具馬一匹賜給。副使右參贊閔點,加資。傳敎官左承旨李堂揆,玉冊文製述官提學洪宇遠,書寫官參議李夏鎭,敎命製述官參判李袤,書寫官佐郞兪夏益,金寶篆文書寫官判尹李正英,各熟馬一匹。捧敎命官正郞張鎭·趙益剛,捧冊官佐郞閔挺杓·趙景望,捧寶官佐郞金龜萬·金萬成,捧命服官都事洪璡,直長吳九星,各兒馬一匹賜給。擧案官及諸執事以下,各加一資,資窮者,代加。贊儀李翊等六,及部將孫治益等十,各上弦弓一張賜給。中宮殿敎命差備李爵壽·趙希孟,寶差備金寬·朱希聖,冊差備邊義賢·楊珽,命服差備金孝業·金鉉,竝加資。尙傳金禹鼎,兒馬一匹賜給。各差備十四員,各加一資,資窮者,代加。今此賞格中,各都監員役工匠等,令該曹,米布分等磨鍊題給事,一人雖兼數事,毋得疊授。
工曹參判李宇鼎上疏。大槪,陞擢之命,出於千萬夢寐之外,驚惶感激,罔知攸措,貳卿重秩,決不可晏然承當,伏乞聖慈,亟收成命,以重名器,以安私分事。入啓。
判中樞閔熙辭職上疏。入啓。答曰,省疏具悉。卿辭至此,內局提調之任,當勉副焉,卿其安心調理。
院啓,措語見上請還收洪得禹·趙相愚·安相億等放釋之命。答曰,不允。
府院前啓,金壽恒事。停啓。
朝參時,領議政許積所啓,今此四度頒赦,疊下於數日之間,此雖不可已者,而與歲抄勿爲疊書以入之敎,不同。若自各道隨赦隨啓,則續續煩啓,非但瀆擾,且一人罪,自入前啓目中,其在事體,亦涉未妥。四度赦文,□錄於一啓本,其下列錄罪人放未放,似爲得宜,而昨緣日暮,未及仰達,故敢稟。上曰,予意固以爲然,而卿言如此,依歲抄例,一體施行之意,分付中外,可也。
忠淸監司書目,水使李必馨,去月十八日身死事。以上朝報
朝參時,戶曹判書吳始壽所啓,京畿各邑戶曹分養之牛,元數不多,而陵幸時及山城犒軍時,宰殺殆盡,前頭又有勅使先聲,將無以繼用,而至於孶長之牛,亦無餘存者,殊甚可慮。司僕寺分養牛隻,在於諸邑者,分給京畿各邑,以爲孶息繼用之地,何如?上曰,江華牧場牛隻移給,可也。吳始壽曰,非但江華,諸島中牛隻數多處,亦爲一體移給似當矣。上曰,依爲之。
知事李殷相所啓,臣以試官,往來於平安道,有沿路所見,故敢此仰達矣。今年雹災之慘,未有甚於平安道,而寧邊·博川·价川·安州等邑,爲尤甚,田野禾穀,有若蹂躙,臣之所見四邑之外,沿邊各邑,亦多有被災者云,民事誠爲可慮。朝家雖已給災,如此尤甚之處,則不可無別樣軫恤之道矣。上謂戶曹判書吳始壽曰,平安道雹災尤甚處,雖已給災,而又欲蠲減其諸役矣。吳始壽曰,平安道則元無京中應納之物,而重臣,目見被災之慘,如是陳達,本道有兩營身役軍布,捧納之事,退與大臣商議,以爲稟處之地,何如?上曰,令廟堂稟處。李殷相所啓,安州,卽關西雄府,而近年以來,凋弊尤甚,東西丐貸,無以成樣,前判官李喜龍及時任判官申琓,稍能收拾,而官廳需用,百穀俱乏,無以措手,若此不已,則不久將爲棄邑,誠爲可慮。臣意則不可無別樣變通之道,其所丐貸而未及充補者,宜卽蠲減,此外可以蕩滌之類,因又別爲限年參酌,加給官需,以爲蘇殘之地,而如是之後,或有不能擧職,如前廢墜者,則隨現罪其官吏,以爲懲勵之地,何如?上曰,議于大臣稟處。備局謄錄
有政。吏批啓曰,頃日政,安山郡守差出時,以趙逢源,擬望受點矣。今聞其年限已過,安山郡守趙逢源,依法典改差,何如?傳曰,允。
上在昌慶宮。停常參·經筵。
未時,太白見於巳地。申時,日暈。
謝恩,吏曹參判李袤,兼監察兪夏謙,典籍李晉,繕工奉事宋世貞,成均博士白世興。
成均館官員,以知館事意啓曰,學錄韓范齊,身爲掌務官,而其族人韓泰齊,方入寄齋,初六日禫祭時,居泮儒生會哭之班,公然不參,故齋中施以薄罰,則范齊發怒,侵罰儒生,至於三人,致令多士不安,其挾私乘憤,作拏賢關,極爲駭異,學錄韓范齊汰去,何如?傳曰,允。
禮曹啓曰,冬至兼正朝聖節使拜表吉日,以來十一月初一日,推擇啓下矣。初一日,適與地下日食齋戒相値,拜表吉日,令日官推擇,則十一月初三日爲吉云,竝與方物封裹原粘目中,改付標以入之意,敢啓。傳曰,知道。
明日監試初試,一所試官,權大載·兪櫶·權瓊。二所試官,李沃·柳命天·李煦。
傳曰,明日晝夕講爲之。
吏曹啓曰,今此監試之官,堂下中可擬之人絶乏,一員,依近例堂上備擬,而堂上堂下,皆無以備三望,不得已以二員備擬以入之意,敢啓。傳曰,知道。
同副承旨禹昌績上疏。大槪,昨於直廬,猝然中塞,症勢十分危劇,乞遞臣職,俾尋生路事。入啓。踏啓字。
府啓,昨日朝參時,通禮出入御前之際,不爲曲拜,失儀甚矣,請左通禮李燦漢推考。寶扆儼臨,群僚會朝,有懷陳達,固無不可,而知事李殷相,及於禮畢之後,猝然趨進,已亂朝儀,及其退出之際,行由御路,尤駭觀瞻,請知事李殷相,從重推考。答曰,依啓。
吏曹啓曰,承旨有闕,政事,取稟。傳曰,當日爲之。
院啓,措語見上請還收洪得禹·趙相愚·安相億等放釋之命。新啓,前梁山郡守金斗翼,罷歸之時,潛出官廳米三十石,租五十石,及他餘雜物,招集東萊番賈,授貿銀貸,數日之內,官門成市,一邑之人,莫不喧傳,搢紳之自其處來者,親問而知之,有非泛然風聞之比。如此貪汚之人,不可不痛懲,請前梁山郡守金斗翼,拿問定罪。答曰,毋煩。金斗翼事,更加詳察處之。
右議政許穆箚子。大槪,乞遞兼辭耆老所事。入啓。
監試官一所,金益華。二所,金時鉉。
謝恩,宗簿正李濡。以上朝報
備邊司啓曰,忠淸水使李必馨,意外身死,極爲驚慘,在任身死者,自本司題給駕牛,雖有前例,閫帥之喪,異於守令,不可只給駕牛。定色吏給擔軍護送之意,分付忠淸京畿兩道監司處,而本營物力,十分殘薄,葬需亦必不能備給,大同儲置米三十石,亦令宣惠廳,特爲題給,何如?答曰,允。備局謄錄
禁府啓曰,本府月令金貴榮手本內,時囚罪人李舜岳,素患疝症,又得寒疾,宿病上衝,小腹牽痛,呼吸喘促,氣息奄奄云。自前罪人病重,則有啓稟變通之例,敢此仰稟。傳曰,然則保放,可也。禁府謄錄
有政。
上在昌慶宮。停常參·經筵。
下直,星州牧使兪錫。
謝恩,持平宋挺濂,知事朴而截,注書李后定,南部參奉李□相,忠淸水使鄭德謙,護軍韓·柳星緯。
答右議政箚曰,省箚具悉卿懇。曩者登對之日,特命兼帶耆老,此事雖是格外,卿之德行文雅,爲當世儒林之矜式,旣兼兩館之職,則有何未安之事,卿勿控辭,安心行公,以副予意。仍傳曰,遣史官傳諭。
大司憲李觀徵上疏。大槪,風憲之長,決非已試無效之臣,敢可承當,賞加之典,亦非少無功能之臣,所可濫授,亟遞臣本職,仍收加資之命,以安私分,以重名器事。入啓。答曰,省疏具悉。今玆賞典,實循舊章,卿勿爲辭,宜速察職。
吏曹判書睦來善上疏。大槪,冒死陳懇,乞收加資之命,以重名器,以安私分事。入啓。答曰,省疏具悉。今玆賞典,一遵舊例,卿何辭爲,安心勿辭焉。
傳曰,今此監試時,諸試官,若有一毫私意,則難免重責,以此檢飭于諸試官。
傳曰,下直守令,留待。
傳曰,明日晝講爲之。
政院啓曰,今日晝夕講爲之事,命下矣。卽者弘文館來言,知事五員加資,未肅拜一員身病,未得入來云,何以爲之?敢稟。傳曰,晝夕講,停。
謝恩,同副承旨權愈。
副提學吳挺昌上疏。大槪,更陳喉痺聲啞,決不可出入講席之實狀,冀蒙遞改事。入啓。
傳曰,下直守令,引見。
傳曰,史官二員待命,騎馬六匹立之,監試一二所內摘奸。
都承旨李宇鼎上疏。大槪,纔蒙陞擢,又有新命,喉司之長,決非如臣譾劣所可冒叨,伏乞聖慈,亟遞臣職,仍收加資,以重名器,以安微分事。入啓。
左承旨鄭重徽初度呈辭。入啓。給由。
答都承旨李宇鼎疏曰,省疏具悉。卿其勿辭,從速察職。
領議政許積初度呈辭。入啓。傳曰,不允批答。
答副提學吳挺昌疏曰,省疏具悉。爾之連章進言,予深嘉納,其中革罷內司獄事,非爲囚治外人,自內使喚之人,有罪者懲治之意而已,爾其勿辭,調理察職。
右參贊閔點上疏。大槪,冒陳微懇,乞收加資之命,以安私分,以重賞典事。入啓。答曰,省疏具悉。今玆賞典,一遵舊例,何可辭爲,安心勿辭焉。
戶曹判書吳始壽上疏。大槪,進階之恩,不敢承當,懇乞收回成命,以重賞典,以安微分事。入啓。
兵曹判書金錫胄上疏。大槪,收還新資,且遞內局提調之任事。入啓。
行大司成李堂揆上疏。大槪,懇乞還收新授資級,以重名器,以安私分事。入啓。
院前啓,措語見上請還收洪得禹·趙相愚·安相億等放釋之命。請梁山郡守金斗翼拿問定罪事。答曰,不允。
上在昌慶宮。停常參·經筵,只晝講。
答兵曹判書金錫胄疏曰,省疏具悉。今玆賞加,一循兩年已行之規,別無可嫌,且除授內局提調之任,意有所在,卿其安心勿辭,須速察職。
答戶曹判書吳始壽疏曰,省疏具悉。今玆賞加,一循兩年已行之規,別無可嫌,安心勿辭察職。
答大司成李堂揆疏曰,省疏具悉。今玆賞加,率由舊例,卿其勿辭察職。
下直,古阜郡守李斗熀。
吏曹判書睦來善,加資肅拜。
謝恩,都承旨李宇鼎,大司憲李觀徵,槐山郡守鄭弼祥,副校理兪夏益,護軍金有鼎。
大司諫吳始復上疏。大槪,冒陳危懇,乞收加資之命,仍遞臣職名,以重賞典,以安微分事。入啓。
右參贊閔點,加資肅拜。
左承旨鄭重徽再度呈辭。入啓。加給由。
大司憲李觀徵啓曰,頃於親臨頒赦之日,政院堂上郞廳,皆被推緘,而臣以其時承旨,亦在其中,何敢晏然仍冒臺席乎?請命遞斥臣職。答曰,勿辭,退待物論。
答大司諫吳始復疏曰,省疏具悉。今玆賞加,率由舊例,勿辭察職。
晝講入侍,知事閔點,特進官慶㝡,承旨權愈,史官李漢命·李玄錫。
院啓,措語見上請洪得禹·趙相愚·安相億等放釋之命。請〈還收〉前梁山郡守金斗益拿問定罪。
刑曹判書鄭榏上疏。大槪,懇乞亟收新受資級,以重賞典,以安私分事。入啓。
晝講時,宗臣溪林令炯遠,淸平副令。缺
右議政許穆箚子。大槪,固辭耆老所堂上缺。答曰,省箚具悉。旣已備陳於前批缺卿勿固辭,速出行公,以副予望。
答刑曹判書鄭榏疏曰,省疏具悉。今玆賞典,率由舊例,非今創開,則有何所嫌,卿其勿辭察職。
府啓,引嫌而退,推緘未勘,在例當遞,請大司憲李觀徵遞差。答曰,依啓。
答院曰,不允。末端事。依啓。朝報
兵曹啓曰,上年缺日,輪對官禁府都事臣李世億所啓,本府皁隸闕額四十三名,若使本皁隷密封充定,則事未易就,令近道各邑,隨得充定事允下,而臣錫胄,以姑觀前頭事勢定給之意,又爲啓達矣。在前各司皁隷,則自本曹句管定給,而亂後革罷之後,尙未復舊,且卽今閑丁之難得,畿邑爲甚,軍兵逃故,俱未及充定,江華四鎭水軍定給之事,日昨又爲啓下,皁隸充定一款,決難擧行,依近例使本皁隸,自望充數之意,分付,何如?傳曰,允。禁府謄錄
上在昌慶宮。停常參·經筵。
兵曹判書金錫胄,戶曹判書吳始壽,大司成李堂揆,加資肅拜。
下直,古阜郡守李斗熀。
謝恩,戶曹正郞鄭東曾,兼監察缺,護軍全汝胄。
領議政許積再度呈辭。入啓。傳曰,不允批答。
傳曰,政事,過齋戒後爲之。
左承旨鄭重徽上疏。大槪,乞賜遞改臣兼帶內藥院·尙衣院副提調,以存體例事。入啓。
吏曹啓曰,各司堂下官,參謁於本曹者,旣是法典,亦是欲觀其人如何之意,而自前參謁時,只令拜謁而退,不問其所帶職務,故無所懲勵,怠其職事,已成弊習,事極寒心。臣來善,今日開坐本曹,聚會各司官員,觀其爲人,問其職事,則軍資監奉事李澬,則問其所掌米麪之數,則不知所對,出見手掌所書,而始言其數,猶且未詳,招問其所掌色吏,則米麪之數,果爲相違,更問李澬,則又出手掌,見而僅答,所見可駭,如此昏不省事之人,不可仍委倉官之任,卽爲汰去。繕工監監役趙始晉,奉事柳長元,副奉事李文松,則亦不知所掌鐵炭貢物價米之數,常時無意職事之狀,據此可知,竝從重推考,何如?傳曰,李澬,身爲倉官,所掌之物,慢不知何事,其尸職甚矣,罷職。趙始晉等,怠其職事,亦涉駭然,竝汰去。
判中樞閔熙辭職上疏。入啓。答曰,省疏具悉。卿之疾病如此,連章固辭,又至於此,金吾之任,當勉副,卿宜安心,更勿爲辭,調理察職。
答左承旨鄭重徽疏曰,省疏具悉。內局·尙衣院副提調之任,當令都承旨兼察焉。
明日漢原府院君及完山府夫人破舊墳時,大王大妃殿望哭正時,四更一點。
府啓,凡科擧之規,分兩所設場,而兩所錄名之數,或有多寡之不同,則計數移送,均一取士者,自是前例,而今此監試時,二所錄名之數,過於一所者,至於千數,以此之故,一所收卷之數,比二所缺
上在昌慶宮。停常參·經筵。
下直,古阜郡守李斗熀。
藥房都提調權大運,副提調李宇鼎啓曰,冬雨連下,日氣猝寒,伏未審此時聖體,若何?寢睡水刺一樣乎?日昨入侍前席,仰瞻玉色,且承安寧之敎,而區區下情,猶有憂慮之心,敢來問安。答曰,寢睡水刺,一樣安穩,氣候亦爲安寧矣。
漢原府院君破舊墳時,大王大妃殿,藥房問安。答曰,罔極。
政院·玉堂·二品以上·六曹單子問安。答曰,罔極。
丁昌燾啓曰,□□□□□□□□□□□□□□□□□講爲之。
缺□□□啓曰,左議政權大運,禮曹判書李之翼,來詣請對矣。傳曰,引見。
鄭重徽啓曰,小臣請對矣。傳曰,引見。
權愈,以都摠府言啓曰,今日入直軍士,當爲中日習射,而日食齋戒相値,不得爲之之意,敢啓。傳曰,知道。
丁昌燾,以承文院官員,以都提調意啓曰,今此冬至使齎去表文中,御前冬至方物表首句,與元表文首句相似,故略爲點改,元單子中,付標以入。且拜表吉日,初以本月初一日,推擇啓下,文書旣盡正書之後,始爲退定於初三日,許多文書,盡爲改書爲難,其間日字,亦且不多,以前定日,仍存不改之意,敢啓。傳曰,知道。
鄭重徽啓曰,臣承命,往諭于領議政許積,則以爲,明日。當承命入來云矣。傳曰,知道。
丁昌燾,以禮曹言啓曰,今十一月初七日大王大妃殿誕日,百官及命婦陳賀節目,依例磨鍊啓下矣。大王大妃殿陳賀,在於漢原府院君完山府夫人今十二日安葬之前,何以爲之?敢稟。傳曰,然則權停。
權愈,以義禁府言啓曰,僧人處瓊居士二人,主人韓天敬,竝拿囚傳旨啓下,卽爲發遣都事,僧人處瓊,居士二人中,金善明□□□韓天敬則拿來囚禁,而居士一人,乞糧次出去,不知所向云,故今方搜缺敢啓。傳曰,知道。
又以都摠府言啓曰,副摠管李弘淵,除標信,義禁府坐起進去之意,敢啓。傳曰,知道。
又以義禁府言啓曰,僧人處瓊,同行居士二人,因傳旨拿囚矣。卽見處瓊供辭,則先囚居士金善明,則自圓通菴纔到者,而偕往領議政家居士,則乃金自遠云,自遠亦爲拿囚之意,敢啓。傳曰,知道。
又以義禁府言啓曰,僧人處瓊收養人等居住姓名,今日坐,詳細究問,發遣都事拿來事,傳敎矣。處瓊招內,收養人金僉知稱名人妻妙香夫妻,時方生存,居生于安城東面驛村云,依傳敎,發遣都事拿來之意,敢啓。傳曰,知道。
丁昌燾啓曰,明日夕講則停,只朝講爲之事,命下矣。但明日,有待開門,大臣·二品以上·三司會議賓廳之擧,與朝講相値,何以爲之?敢稟。傳曰,然則停。
丙辰十一月初一日未時,上御時敏堂,左承旨鄭重徽請對,記事官李后定·李漢命·李玄錫入侍。鄭重徽曰,臣承命,往諭領相,則明日當趨造於朝云矣。且云所囚僧人,明日賓廳會議處之,而渠自言有當初收養之人,在安城地云,宜急先捉來,究問根脚然後,可以辨其眞僞矣。若知幾逃躱,則可慮矣。上曰,僧人所謂收養者姓名,詳問於僧人,斯速捉來,可也。重徽曰,禁府,時無判事而事急,姑令次官,代以擧行,爲宜矣。上曰,若待判事差出,則事必稽滯,令次官,今日內出令拿來。重徽曰,此事雖與三省有異,然只遣羅將,似爲疏略,別遣都事,登時捉來,可也。上曰,依爲之。
丙辰十一月初一日巳時,上御時敏堂。左議政權大運,禮曹判書李之翼請對,都承旨李宇鼎,記事官申㶅,記事官李漢命·李玄錫入侍。大運曰,冬雨連下,日氣此寒,聖體若何?上曰,無事,以何事請對耶?大運曰,臣昨詣議政府,方物封裹後,往見領相,則曰昨日有一年少僧人請見,招見則似非凡僧也。問其年歲與根脚,則初以不知答之,從容詰問,則曰早失父母,無所依歸,十三出家爲僧,而生歲則乙酉也。又問曰,汝父母雖沒,亦無族屬耶?答曰,福昌君,卽吾之四寸也。然則汝之外家誰耶?曰,姜哥也,有諺書手跡,觀此則可知,仍獻之云矣。上曰,所書多耶?大運曰,此事重大,故昨日領相會缺,臣招致其僧,且推見其所書之紙,則以倭綾缺一行見金錫胄見缺一行以姜嬪云矣。缺四五字佯爲投水,而潛與陽智人,仍爲作僧於太白山,又來居於道峰元通寺,而與京中耳掩匠韓天慶,有交分,故方來在其家云,以諺書觀之,則乙酉年間,無姜嬪之稱,而此曰姜嬪云者,似是僞端,而其筆迹,亦似常漢之筆,決非姜氏手迹也。上曰,儀表及言辭何如?大運曰,頗似妄矣。此雖明是昭顯之遺腹子,處之非難,此則極涉虛誕,固不可以孟浪而置之。且渠旣云初生時,佯言投水,潛爲收養於陽智人家,則不可不明査其眞僞,當付有司,覈其虛實矣。上曰,此事重大,令禁府推覈,可也。大運曰,渠有所率居士二人,亦爲捉囚招問,宜矣。上曰,今日竝爲捉囚,卽令開坐推覈,可也?宇鼎曰,此事重大,卽招大臣·三司,商議處之可矣。上曰,唯。缺曰,此僧,孝宗朝·先朝,在於何處,今乃來現耶?宇鼎對曰,昨日領相,旣以此問之,則答曰,曩時非不欲來見,恐不得保全性命,今逢聖世,庶有暴白之路,故來見云矣。大運曰,今日日已晩矣,大臣·三司,明日待開門牌招,商議于賓廳宜矣。上曰,依爲之。宇鼎曰,毋論時任原任,凡在軍職者,竝皆牌招會議何如?上曰,依爲之大運曰,領相,今方呈辭,明日三呈之批,遣承旨,諭其入來,使之相議何如。上曰,何待明日,今日遣承旨,諭之以國有大事,不可不來之意。大運曰,其僧名,處瓊也,其所率居士二人,竝爲捉囚,則其接主人韓天慶,亦捉囚宜矣。上曰,依爲之。大運曰,明日政,判義禁差出,使卽缺一行之翼曰,南別殿臘享大祭親行事命下,而南別殿,在於閭閻之間,自上親行經宿,則守衛及巡邏等事,勢將撤毁閭家,然後可以爲之,且殿內甚窄,陪從百官,亦難容接矣。大運曰,難便節目,果如李之翼所達,自上欲一瞻望影幀,則晝行酌獻禮,似爲便當,曾在仁祖朝,亦有已行之例矣。上曰,然則待明春日氣和暖,定行酌獻禮,可也。之翼曰,頃日右相,以親耕事上箚,而明春則旣有陵幸謁聖酌獻等禮,又行親耕,事甚稠疊,臣以此意,議于大臣,右相亦以爲,不必行於明春云矣。大運曰,明春大事稠疊,其間似無設行之暇,姑待後年似可矣,右相之意,雖以先王古禮,不可終廢,而但與陵幸相値,以此爲慮。之翼曰,若行親耕,例有設科之擧,何以爲之?上曰,此則當觀勢而缺大運曰,仁祖朝以後,無可據之例,昏朝庚申年,雖有親耕之事,此則雜亂不可爲例矣。上曰,親耕節次,當觀陵幸與否,定奪,可也。大運曰,今若行之,當依五禮儀而爲之,庚申年則親耕後,設勞酒宴矣。陵幸,秋亦可行,親耕則必於春間,先行先農祭後,仍行此禮,歲飜之後,設行與否,卽令取稟宜矣。上曰,依爲之。之翼曰,外方書院之多,嶺南尤甚,一人書院,累處疊設,各自請額,事甚不當,故先朝疊設書院,勿許賜額事,旣已定奪,而卽今書院之儒,不顧鄕校之事,弊甚不貲矣。上曰,今後疊設書院請額者,則禮曹回啓分揀爲之。大運曰,明日朝夕講事命下,而日氣此寒,觸冒可慮,缺二行宇鼎曰,無似小臣,千萬夢寐之外,有此陞擢之命,惶感隕越,何可盡達。昨日左承旨鄭重徽,以辭免藥房·尙衣兩提調之故,使小臣,兼察兩任,都承旨之兼察,固非古例,而鄭重徽,旣無故而見遞,則臣之竝兼,尤爲未安矣。大運曰,宇鼎之言,有所然矣,古者東壁承旨,分任此兩提調矣。孝宗朝,以都承旨,例爲首望,而首望每受點,故仍成此例,而古事則不然。臣之所達,非謂此提調,都承旨不可竝兼也,欲上知故事之如此也。遂罷出。
上在昌慶宮。停常參·經筵。
下直,新溪縣令李參徵。
大殿,藥房口傳問安。答曰,知道。
大王大妃殿問安。答曰,罔極。漢原府院君遷葬發引望哭後,大王大妃殿,政院·玉堂·二品以上單子問安。答曰,罔極。
丁昌燾啓曰,明日冬至使拜表相値,視事頉稟。傳曰,知道。
又啓曰,知事姜栢年,大司成李堂揆,牌招不進矣。傳曰,更爲牌招。
又啓曰,大司成李堂揆,再招不進矣。傳曰,知道。
吏兵批開政。吏批,判書睦來善,參判李袤缺參議缺都承旨李宇鼎進。兵批,判書金錫胄,參判申晸,參議金禹錫病,參知李沃試官,左副承旨南天漢進。
吏批,以金徽爲大司憲,兪夏謙爲直講,兪命缺,閔就道爲典籍,兪夏益〈爲〉兼校書校理,李元祺爲自如道察訪,睦天成爲典籍,睦昌期爲軍資奉事,李宏爲承文正字,鄭煥·成碩藎爲承文副正字,尹鼎和爲學正,尹邦憲爲學錄,李東郁·金世衡爲學諭,徐來益爲繕工奉事,李觀徵爲工曹參判,李命殷爲典籍,洪萬運爲繕工監役,申翼相爲兼西學敎授,兪夏益爲吏曹佐郞,朴純爲奉常正,李正英爲判敦寧,李世茂爲典牲直長,羅爲兼養賢庫直長,兪夏謙兼持平,趙益剛爲慶尙左道試官兼監察。
以判義禁望單子,傳曰,加望。
吏批啓曰,判義禁加望事,命下矣。前判義禁閔熙外,一品中,無無故可擬之人,何以爲之?敢稟。傳曰,正二品中備擬,可也。
以判義禁望單子,傳曰,工曹判書柳赫然,除授。
兵批,以李觀徵爲副護軍。
鄭重徽,以賑恤廳言啓曰,各樣帖文,成送于三南,使之募粟事,曾於榻前定奪,令該曹成送矣。卽接慶尙監司牒報,則通·嘉善帖文塡給之外,已受米缺帖文者,至於通政帖三百六十張,嘉善帖五十張,更爲下送云,依此數,令該曹成送何如?傳曰,允。
南天漢,以守禦廳言啓曰,南漢募入民人等給復代分給次,江華租五百石,自本廳貸下矣。去十月二十四日大臣·備局堂上引見入侍時,臣錫胄,與江華留守許秩,同爲入侍,南漢與江都,俱是保障,同貸下租五百石,仍以南漢軍餉會錄事,親承傳敎,以此意江華留守及廣州府尹處分付,何如?傳曰,允。
賓廳啓曰,臣積·臣知和·臣大運·臣穆等,承命來詣賓廳,與二品以上三司諸臣,同議僧人處置及推問時節次,則行判中樞府事閔熙,兼判尹李正英,豐陽君張善瀓,行司直洪處亮,完陽君李元老,兵曹判書金錫胄,工曹判書柳赫然等,以爲治逆,則謂之推鞫,治綱常獄,則又有省鞫,而玆事旣非干係惡逆,而又甚非常,不可以恒例爲之。大臣·六卿·兩司一體驗問,如漢制中二千石以上雜缺似宜。同知中樞府事李弘淵·申汝哲等以爲,今此僧人之事缺二行護軍呂聖齊以爲,事無前缺別樣擧措,諸大臣及六卿·兩司會坐一處,各別按問而處之缺左尹慶㝡以爲,此事極爲非常,驗問之際,雖不可稱以推鞫·省鞫,而亦不可不使朝廷皆知,則大臣·六卿·三司之官,諸會驗問,似爲得宜。右尹吳斗寅以爲,此是無前之事,亦不可以常例置之,三公·六卿·兩司,會同驗問,覈其實狀而處之,似乎得宜。行司直趙威明以爲,此事,事係非常,不可以有司治之,令大臣·六卿·三司,按問於公廨,覈其眞僞而處之,恐或得宜。行護軍南龍翼以爲,今此囚人,旣有所引,則待其推覈,而事異前規,無寧依漢昭時承相以下中二千石雜議之例,三公·六卿·三司長官,一處聚會似當。行大司諫吳始復,副提學吳挺昌,執義柳命賢,司諫金奐,掌令李日井·朴廷薛,持平柳榰·宋挺濂,副校理睦昌明·兪夏益,副修撰姜碩賓·柳命堅,正言任堂·朴鎭圭等以爲,此事,事係重大,必須明覈眞僞,而不當只付有司而問之,大臣·六卿·二品以上三司諸臣,齊會驗問後,博議處之,似爲得宜。知中樞府事李殷相以爲,僧人,旣有所引之人,待其捉來,三公及原任大臣,與金吾堂上及三司,齊會于禁府,或公廨廣濶處,推問按驗後稟處,似或得宜。禮曹參判鄭之虎以爲,事異常規,三公·六卿,僉會按問宜當。刑曹參判閔蓍重以爲,今此僧人之事,出於千萬意慮之外,三公宰列聚會,雜問處置,似合事宜。禮曹判書李之翼以爲,今此僧人驗問,旣是無前之事,則似不拘於常例,大臣·兩司,與禁府堂上,驗問于王府,恐未不可也。知中樞府事洪宇遠,吏曹參判李袤等以爲,昔漢昭帝時,成方遂,詐稱衛太子而付之廷尉驗治,得其奸狀,今此僧人按問,宜付之王府,而但事係重大,大臣一員,與兩司各一員,同參按問,似當矣。右參贊閔點以爲,按驗眞僞,禁府事也,而大臣·臺諫各一人,似不可不同參矣。左參贊吳挺緯,戶曹判書吳始壽,行司直金徽等以爲,先使禁府,捧招各人,得其獄情後,大臣·二品以上三司會議處之,似合穩當。戶曹參判金壽弘以爲,禁府·兩司雜治而得□實事若果驗,則三公·六卿,同議按問宜矣。吏曹判書睦來善缺二行刑曹判書鄭榏以爲,漢時,有成方遂驗治故事,令禁府,爲先按問,恐無不可,臣等之意,待僧人所引之人拿來後,一時按問,與諸臣之意無異,而此是前所未有之事,固不可用推鞫·省鞫之例,亦不可只令禁府循例推問,而至於二品以上雜治,似涉太重,依閔熙等七人之議,大臣·六卿·兩司,一禮驗問宜當,伏惟上裁。答曰,今此擧措,實非等閑之事,待其所證引人拿來後,時任原任大臣·六卿·三司會同,推覈眞僞,似或得宜矣。
行大司諫吳始復,司諫金奐,正言任堂·朴鎭圭啓曰,洪得禹等放釋之命,出於輿情之所不到,臣等,不勝驚愕之至。得禹等,假託師生之名,敢生營救之計,引類投疏,語意陰慘,乃以孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,其蔑國是犯邦禁,固已極矣。其他詬辱朝廷,醜誣當世,不一而足,當初迸竄,實循王法,罪名至重,編配未久,而赦宥之命,遽下於該府,讞議之外,懲惡不嚴,公議愈激,請還收洪得禹·趙相愚·安相億等放釋之命。臣等,竊伏聞頃日筵中,大臣,以尙方唐物貿易之過多陳達云,意謂聖明,於此樂聞,飜然改圖,而側聽數日,未之有聞,此豈臣等所望於殿下者哉?目今公私財力之蕩竭,罔不由於奢侈之爲害,以殿下之明聖,豈待臣等之言而知之?法而禁之,不如身以率之,所以漢文之身衣弋綈,終致紅腐之盛,宋祖之靑布飭簾,光啓開寶之治也。往在庚戌年間,因儒臣之陳箚,卽轍尙方之貿貂,先王盛德,人到于今稱之,玆豈非殿下所當取法者乎?古之君辟,當其卽祚之初,或焚貂裘,或焚錦繡,及其臨御已久,志氣漸蕩,終以奢侈召亂,未免貽譏於千古,詩人所謂,靡不有初,鮮克有終者,又豈非殿下今日所當痛戒者乎?初政之貽累,群情之失望,莫此爲甚,而使行未發,猶可及止,請留三思,亟寢唐貨貿易之命。近來奢侈之習,已成痼弊,耗財病民,率由於是,殿下固宜躬修儉德,戒飭貴近以爲,拔本塞源,導率群下之方,而臣等伏聞,淑徽公主新造之第,爲其丹雘,令地部,輸送唐朱六斤云,夫以太廟之尊,殿寢之重,猶不用眞彩者,其意固有所在,而今乃爲一主第,不恤糜費,務尙華美,竊恐侈糜之害,自近者始,有以損殿下崇儉之德也,此豈臣等所望於殿下者哉?請於淑徽公主第,勿令地部輸送唐朱,自今以後,諸宮家丹雘,切禁眞彩事,定式施行。賓廳齊坐,是何等公會,而兵曹參判申晸,身爲宰臣,不思精白獻議之道,使酒喧譁,擧措胡亂,其在觀瞻,莫不駭然,請兵曹參判申晸罷職。答曰,不允。尙方貿易事,其中不緊者,予當裁減焉。申晸所爲,殊極可駭,先罷後推。唐朱紅勿給事。依啓。
行大司憲金徽啓曰,臣以都監事被推,曾忝本職,以此避遞矣。推緘,尙未照勘,不可仍冒,與前無異,請命遞斥臣職。答曰,勿辭。
以大司憲避嫌,傳曰,推考蕩滌。
備邊司郞廳,以三公意啓曰,今日賓廳會議時,兵曹參判申晸,醉不能缺不但失儀甚多,其所獻議,亦不成說話,事甚可駭,臣等方爲缺之際,臺諫請罷之啓,已先入矣,罪不必疊施,而其獻議則不得書入之意,敢啓。傳曰,知道。
丁昌燾啓曰,判義禁柳赫然,疏批已下,明日,待開門牌招,使之察任,何如?傳曰,允。
領中樞府事鄭致和箚曰,伏以狗馬之疾,遇寒添劇,缺轉側隨人,長在委頓不省之中,前後大禮,一未進參,方切缺置身無地。卽者召牌臨門,而以此病狀,末由運動,欲起還仆,竟未趨詣,逋慢之罪,實無所逃。伏乞聖明,亟遞臣職,仍治臣罪,不勝幸甚,取進止。答曰,省箚具悉。卿之痼疾,予已知之,未赴會議之班,則箚陳所懷,有何不可,卿其安心勿辭,從容善攝。仍傳曰,遣史官傳諭。
知中樞府事洪宇遠疏曰,伏以臣本迂疏,身且隆老,忝差實錄·祔廟兩都監堂上,其所仕進,多在撰局,而至於祔廟都監之坐,則絶少進參之時,略無可紀之勞,而今乃與勤事諸堂上,混被賞加之典,臣誠慙悚,未知所以仰承其恩者也。夫明主,尙愛嚬笑,而弊袴必行有功,況玆命德之器,豈可無功冒受,以貽淸朝倖賞之譏哉?伏乞聖慈,亟收臣所授資級,以重名器,以安私分,不勝幸甚。臣無任祈懇屛營之至,謹昧死以聞。答曰,省疏具悉。今玆賞典,一遵已行之舊例,勿辭察職。
行司直趙威明疏曰,伏以名不可假,賞不可濫,古人垂戒,實非嚬笑之愛,豈無以也?如臣小技之小技,實無可紀之勞,而前年竊一資,今年竊一資,鵜梁之譏,雖不暇念,名賞之濫,獨不足恤乎?聖恩如天,臣罪愈重,惶感潣蹙,不知置身之所,況此謄錄,必因當時絶筆,有足以輝映玉牒,而特下恩典也,則決非拙筆謬當者,所可因襲前例也明矣。臣,職在散地,實不敢猥越陳章,而側聞數日,恩鐫不至,猥越陳章,其罪小,累辱名器,其罪大,玆不避鈇鉞之誅,敢竭肝膈。伏乞天地父母,亟削濫授之資,以安微分,以重賞典,不勝萬幸。臣無任惶悚隕越之至,謹昧死以聞。答曰,省疏具悉。今玆賞典,一遵已行之舊例,勿辭察職。
工曹判書柳赫然疏曰,伏以臣,以武夫,待罪六卿之班列,亦云濫矣。況此判義禁特除之命,出於千萬意外,此豈臣萬分一彷彿者哉?金吾議讞,動用文字,雖在常時,實難堪任,卽今僧人驗問之擧,又非尋常缺之事,何能出意見辨眞僞,使朝家處置,得以缺二行答曰,省疏具悉。今玆特除之命,意非偶然,卿何過辭,若是之太過?況僧人驗問之擧,不容遲緩,尤不可退在,卿其安心勿辭,速出行公。
右議政許穆箚曰,伏以臣,冒萬死耆老所辭免事,煩瀆再三,而聖批堅執不許,臣惶恐隕越,不知所以處之也。臣近閱耆老題名記,有曰非文官正二品,不敢入,自國初至今三百年故事,一朝改之,臣心,實有所未安,於事體,亦涉輕改,以此以彼,皆所不宜。㑀乞聖明,亟收成命,以存故事,不勝幸甚,取進止。答曰,省箚具悉卿懇。已悉於前諭,卿何以不當嫌之嫌,連章丐免,愈往愈極,予甚不安于心,卿其更勿爲辭,速出行公,毋負予望。
上在昌慶宮。停常參·經筵。
夜二更,流星出壁星下,入婁星上,狀如鉢,尾長二三尺許,色赤,光照地。
丁昌燾啓曰,明日常參·經筵,取稟。傳曰,只晝講。
南天漢啓曰,備邊司郞廳,以大臣意來言,今日賓廳坐起日次,而拜表相値,不得開坐云矣。傳曰,知道。
南天漢,以兵曹言啓曰,臣錫胄,以承文提調,今日慕華館査對,當爲進去,而參判未差,參議金禹錫,以冬至副使出去,參知李沃,以監試初試試官,方入試所,缺半行參知差出,替直何如?傳曰,允。缺三行
權愈,以承文院官員,以都提調意啓曰,聖節表中一句,有違廉之處,今日査對之時,始爲覺知,不勝惶恐,改製改書,別定禁軍,追送於使行所到處,何如?傳曰,允。
行大司諫吳始復,司諫金奐,正言任堂·朴鎭圭啓曰,洪得禹等放釋之命,出於輿情之所不到,臣等,不勝驚愕之至。得禹,假託師生之名,敢生營救之計,引類投疏,語意陰慘,乃以孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,其蔑國是犯邦憲,固已極矣。其他詬辱朝廷,醜誣當世,不一而足,當初迸竄,實循王法,罪名至重,編配未久,而赦宥之命,遽下於該府,讞議之外,懲惡不嚴,公議愈激,請還收洪得禹·趙相愚·安相億等方釋之命。答曰,不允。
權愈啓曰,妙香夫妻拿來事,禁府都事再昨三更發送,而安城,距京二日程也。今日早宜入來,而日已暮矣,而尙無形影,其間事勢,雖有所不可知者,而殊涉稽緩,當該都事推考,何如?傳曰,今此論罪,殊涉太輕,以待上來,當問而處之矣。
兵批,以李秞爲假參知。
上在昌慶宮。停常參·經筵。
丁昌燾啓曰,明日常參·經筵,取稟。傳曰,只晝講。
權愈啓曰,小臣,僧人處瓊按問時進去,下直。傳曰,知道。
又以義禁府郞廳,以三公意啓曰,處瓊所援引之人金戒宗·妙香等,今方拿來矣。當依前日定奪,臣等,與禁府堂上·六卿·三司,同會驗問,而此與推鞫有異,必須詳細盤問,兼察氣色,庶可得其虛實,且不可不使外人缺狀,而禁府則廳事深邃,不但不便窮詰,外人亦無由缺北營最便當云。處所缺一行
南天漢,以都摠府言啓曰,今日入直軍士,中日習射,請出標信。傳曰,知道。
又以兵曹言啓曰,本曹堂上有故,昨日啓請差出假參知入直矣。臣錫胄,自今日至明日,有式暇,不得替直,以入直假參知,仍爲入直,何如?傳曰,允。
權愈啓曰,妙香夫妻拿來都事發遣之日,卽初一日三更,而問啓草中,以初二日誤書,啓草中二字,則改以一字,而臣忙遽之中,未得致察,不勝惶恐。傳曰,知道。
又啓曰,妙香夫妻拿來事下去都事,今始上來,安城,距京二日程也,昨日朝,當爲復命,而以何事遲滯乎,問啓事,命下矣。問于當該都事梁暹則以爲,初一日三更末,自城外離發,馳到各驛,則人馬盡爲入把於冬至使行次及漢原府院君遷葬時,中使員役等所騎,故不得遞馬,行到龍仁地墨方里,則人馬顚仆,不得疾馳,其日酉時,僅到安城地,則適値空官,問于鄕所下人輩,則皆曰驛村元無金僉知及妙香稱名者,不得已詳考紙牌成籍,則亦無其人名單。自京發行之時,慮有如此之患,處處問妙香子孫之名,則有孫女貞烈云,紙牌籍中,驛村驛吏金戒宗妻白介名下,果有孫女貞烈之名。遂馳往驛村,執捉戒宗夫妻,問其職役及姓名,則戒宗,非僉知而乃是驛吏也,其妻,非妙香而乃白介也。如此緣由,方欲馳啓之際,觀其居室所有,則俱是舍堂居士之什物也。居士,例變俗名,故白介處,問其居士與否,則果稱居士,又問所變之名,則初甚隱諱,多方詰問,終不直招,故招同隣人及同居居士之後,始言妙香,乃渠處士名也。如此徵問之際,自致遲延,初三日鷄鳴時,始得回程,而各邑皆是空官,故罪人所騎夫馬,趁不調發,且妙香夫妻,皆是七十老病之人,不得一向軀馳,時時饋與粥飯,救護而來,故未免遲滯云矣,敢啓。傳曰,事勢雖如此,不可全然無罪,姑先從重推考。
傳曰,今日晝講,停。
南天漢啓曰,事變假注書李徵龜,累月積仕之餘,重得寒疾,不敢言病,昨今連爲仕進,而病勢添劇,食飮全廢,四肢戰掉,殆不省事,扶曳出去。當此多事之時,不可等待其差復,今姑改差,他假注書卽爲差出察任,何如?傳曰,允。
以沈橃爲事變假注書。
李德周,以義禁府缺一行二員加出之意,敢啓。傳曰,知道。
又以義禁府郞廳,以諸大臣意啓曰,鞫獄事體至嚴,罪人各置別處,使不得相通,乃是從前規例。況今日則臣等,別爲申飭,使之各置,而居士三人,混置近處,致令相見狀,自爾現露於推問之時,事甚可駭。當該禁府都事,先罷後推,何如?傳曰,事極痛駭,拿問處之。
傳曰,驗問姑罷。
備忘記,鳥銃三發五中人,武藝別監梁時萬,直赴殿試。
慶尙道咸昌幼學李尙白疏曰,伏以臣,草莽賤臣,缺伏窮鄕,其在巖廊之成算,廟謨之籌畫,無從可聞,而亦非所敢知也。惟是丙丁以後,民失奠居之所,藩屛維翰,國無可倚之勢,孑遺創殘之生,猶且鳥棲之靡擇,而城池控扼之固,未聞負險之可恃,則傷弓之㤼於曲木,懲羹之吹於冷虀者,固不得然,區區自素之策,耿耿不忘于心,而撞蓬瑣力,徒切橫草之慕矣。灸背晴軒,難效一得之慮,近因道路之傳說,州家之徵役,始知有山城之修擧廢墜,郡邑之操鍊敎訓,無非禦暴客而保吾民,打外侮而得自强之策者也。陰雨綢繆,戒先不憂,擇地審勢,或因其絶險,當路要害,或振其咽喉,以戰以守,地利天險,非不善矣,而若論以國家之關防,江淮之保障,則人各有見,而缺信也。臣竊念慶尙一道,爲國家東南之藩缺一行半蟠絶峙,嶺路中貫,嶄巖紆曲,路半迤東五里許,有古城遺址,四面矗立,中夷外削,千兵可容,萬夫莫開,天作之險,蓋亦不待城而固者矣。古老相傳,號爲御留城云爾,則可想疇昔設城之意,有非尋常避難所之比也。今若設鎭嶺下,爲東南一大都護,而修築此城,爲進戰退守之所,則南方有事,守此城而鳥嶺以北,可保無憂,北方有變,守此城而鳥嶺以南,可得無虞,是誠我國南北之一大樞轄,而據險設鎭,舍此宜無他者也。此焉不城而徒事其外,豈非今日之漏算乎?然而設險之所,非小縣之所可堪,築城之役,非朝夕之所可完,而積粟藏兵,以備防守之具,尤非臨時之猝辦,今欲設賑嶺下,以固南北保障之重,則先須建置大府,使嶺下一帶諸邑,隷於本府然後,主鎭之勢,可以綱紀列邑,而臨亂應變之際,自有統領,而終無渙散之虞矣。臣竊料嶺下諸邑,曰聞慶,曰咸昌,俱以至小殘邑,不成官家模樣,而尙州之轄缺陽又贅入於咸昌·聞慶之間數縣,地勢錯綜,犬牙於嶺下,而地狹民貧,政煩賦重,人不堪命,經亂以來,尤無形狀。今春重臣之有以試官往來咸昌,而目見其難支之形,臨路愍然,歸陳其所見聞於榻前,至有垂問於道臣,則力役之偏重,賢勞之獨當,誠有所弛張之得宜,而不可令一埤之專策也。今若合三縣之地,而度其四方之疆界,則不過爲一大郡而巳,誠能修築所謂御留城者,爲據險之所,而又於兎遷之南,合竝三縣,建一大府,則南至尙州,東抵醴泉,各六十里,西北相距槐山·忠州,俱不滿百里,而四方程站,皆得遠近均平矣。然則合三縣之力,人有餘力,而形勢之重,物役之完,凡所以規劃處置,豈不綽綽然有餘力哉?又況龍湫下流南缺水達川上游,北走江漢,如値水漲之時,則漢缺二行息,旣得天險,以固城守,缺二水以通南北之財,則積成聚雄富無比,而一國天府金城,其在乎此矣。夫然後,設關嶺上,以塞古沙里之險,設柵兎遷,以塞南來之賊,則此城之勢,旣牢且密,而賊不敢窺其淺深矣。脫有不幸,邊繳失守,豕突難制,則朝廷,必有幸蜀幸江漢之擧,而車駕當親住此府,以此城爲控制八方之根本,則正得古人所謂塞成皐之險,而據敖倉之粟,杜太行之路,而距蜚孤之口者,無以過此,而緩急之助,鎖鑰之狀,豈曰少補云乎哉?且聞守國之要,莫大於設險,而又莫大於人心,嶺南人心,雖在末世,而比他道,深有親上死長之義,此又可恃者也。誠願聖明,特加留念,勿以臣言爲卑微,而下此疏于廟堂,商確便宜,勿爲甲乙之所沮,別擇有計慮謀劃者,爲御史,巡審形止,然後裁自聖衷,斷然行之,而合三縣一大府,則凡干督築器械,措置施爲,只在臨時管任經紀調度之中,而不至勤聖慮矣。噫,此非獨微臣臆見創爲之說也,故相臣柳成龍,固當經劃於萬曆乙未丙申之間,未克有就而沒,嶺土群情,久而愈切,曾前體府之監臨,道臣之啓聞,非是全然忘置于此,而無一人以形勢之指衡,利險之得失,如馬援之聚米,田肯之建瓴爲喩者。臣固未知殿下之禁中頗·牧,果是爲誰,而臣之志願,必欲爲此而不已者,蓋欲爲殿下順人心固邦本,且欲使嶺南人心,臨急難而親戴君父之益礪忠義之志者也。嗚乎,亂離瘼矣,民志靡定,邊封多虞,騷屑不息,加以天災迭見,物怪層出,蜀人虛驚,幾至一日而數四,秦民思亂缺百度之廢弛,而恬憘苟安,但事悠泛缺半行未知稅駕之何所也。缺半行來叫九重,更乞聖明忠悃,勿以疏賤而等視,蒭蕘爲可擇,無令後人恨之曰,某時某獻某策,而論事不報,則國家幸甚,生民幸甚,臣不勝屛營激切之至,謹昧死以聞。啓下備邊司,回啓曰,李尙白,以草野之人,尙有爲國之誠,備陳綢繆之策,有足可尙是白在果,鳥嶺形勢,卽人所共見而知者,實是天作之險,而所謂御留城之遺址,四面矗立,中夷外削,有千兵可容,萬夫莫開之勢,政合因險築城,以爲進戰退守之所是如爲乎,嶺底兎遷之南,合倂三縣,設一巨鎭,使嶺下一帶諸邑,隷於本鎭,作一東南保障之所云者,俱不無意見是白乎矣,但嶺南一道民力,已竭於倭館之役,此時城役,決不可更擧分叱不喩,合三縣設一鎭,乃是大段變通,亦難輕議,徐待日後熟講爲之,宜當,疏內辭緣,今姑置之,何如?
慶尙道昌寧幼學尹東周等疏曰,伏以尊道尙賢之缺秉彝之所同得也,右文興學之方,風化之所當急也。蓋其感發振作之效,雖不可以時日計,而國脈之所以靈長,民俗之所以丕變,三綱五常之所以敦其典,四海九州之所以安其分者,莫不於是焉有賴,則崇德報功之禮,徽名美號之錫,豈但爲褒榮於其身哉?亦所以競勸乎來世也。先正臣贈領議政文穆公鄭逑,以純明之資,弘毅之志,親灸師門之敎,篤加踐履之功,磨礱德業,玩索精微,于以傳道而紹統,繼往以開來學,測其蘊蓄之富,迹其造詣之深,則李滉之後一人而已。逮夫天彛顚倒,人紀晦塞之日,連章累疏,扶樹綱常,揭太陽於長夜,回狂瀾於隻手,此實國人之所欽仰,先王之所崇奬,而抑亦殿下之所艶聞者也。臣等,不必贅陳於聖聽,而顧臣等所居昌寧縣,卽鄭逑所缺二行第勤慢而施賞罰,卽白鹿勸諭之䂓也。蓋於是時,先輩之遺澤已遠,末學之考德無所,一聞君子之風,爭勵爲學之志,使一縣大小之人,咸知飭躬缺行之爲可貴,趨利背義之爲可恥,文敎藹然,儒道蔚興,雖文翁之於蜀郡,卓茂之爲密令,不足以喩其盛也。及其被徵而還也,垂髫戴白,不忍攀轅之戀,揭像生祠,以寓追思之忱焉耳,及其楹夢一催,徽音忽隔,則因生祠而設書院,薦明禋而陳虔誠,如就堂室,若承几席者,首尾將百年于此矣,而華扁之請,迄玆遷就,此則臣等之罪也。幸際聖作之會,敢陳輿情之懇,伏願聖明,照邦家已行之典禮,體列聖崇報之盛意,特令該部,准請宣額,則其爲聳觀於一時,而垂範於百代者,亶在於此。臣等,不任瞻天望聖激切祈懇之至,謹昧死以聞。啓下禮曹。禮曹回啓,房外書院疊設之弊,纔因尙州儒生等上疏,已爲陳達爲白在果,朝家若不禁斷,則將來疊設,必至無限,今此昌寧儒生尹東周等陳疏請額,亦是聞風而來者也。文穆公鄭逑書院,六處創建,而四處則曾已宣額爲白有去乎,依先朝受敎,今後是乃,勿爲疊賜額號宜當,疏內辭緣置之,何如?
上在昌慶宮。停常參·經筵。
夜一更,雷動電光。
丁昌燾啓曰,明日常參·經筵,取稟。傳曰,只晝講。
傳于丁昌燾曰,昨因驗問公事,停晝講矣,今日晝講,亦停。
李德周,以御營廳言啓曰,本廳五番左部右後司屬,慶尙道二哨,全羅左道八哨,合十哨軍兵,來十二月二十五日京中逢點,丁巳正月初一日,與四番軍兵,當爲替代立番,各道監·兵使處,缺前知會調送之意,敢啓。傳曰,知道。
又以義禁府言啓曰,缺員內,二員監試兩所禁亂官進去,缺在喪,一員拿囚,只有四員,而當此僧人缺有察之事,無以周旋,在喪及囚禁之代,令該曹,以在京無故人,口傳差出,卽使察任,何如?傳曰,允。
吏曹口傳政事,以嚴纘爲義禁府都事。
丁昌燾,以禮曹言啓曰,前大司成張應一卒逝,慶尙監司狀啓,下吏曹,吏曹下吏,誤以前參判張應一,書送臣曹,而臣曹亦未覺察,吊祭致賻單子,依例啓下矣。今聞張應一未經參判云,吊祭致賻勿施,何如?傳曰,允。
又以禮曹言啓曰,今十一月十七日冬至百官陳賀及命婦朝賀磨鍊節目,權停例事,判下矣。在前三名日,百官陳賀,則依例行禮於外庭,而至於命婦朝賀,則權停矣,今則何以爲之?敢此仰稟。傳曰,命婦朝賀,亦爲權停。
李德周,以刑曹言啓曰,本曹事務之煩劇,非他司之比,郞廳各有房掌,不可日久曠闕,而新除授正郞宋光淵,時在江原道江陵地,上來無期,勢難等待,今姑改差,以在京無故人,各別擇差,何如?傳曰,允。
鞫廳啓曰,處瓊供招之際,不肯隨問卽告,多有修飾之狀,其所納小紙,尤涉可疑,此則從當詳問陳達,而處瓊所供,則曰渠在襁褓時,內人,出授於女僧丁氏,丁氏移授於妙香,十歲以前,爲妙香之所養育,妙香,給渠於僧人之時,仍給倭菱花所書之小紙,其紙中,書渠之生年月日時,而妙香言,此紙繫於渠之衣帶云,則詳知處瓊根泒者,宜莫如妙香,而妙香所供則曰甲寅年,始聞年少僧人,絶穀不食,人稱生佛,隨衆往見,燃臂受戒,尊以爲師而已,旣不知丁氏之爲何許人,傳受處瓊於丁氏之說,千萬無據云。兩人所供,若是相左,必須一處面質,方可歸一,金戒宗·韓天敬·金善明·朴仁義·金自遠等所供,不無更問之事,亦有可罪之端,而此皆枝葉,姑待處瓊辨覈後,稟處未晩。所謂竹山李僉知,雖出於妙香供辭中,不過曰處瓊在安城受刑後,自渠家,移往李家,別無關緊現出之語,姑置宜當。各人供辭所謂鄭判書·鄭參判,觀其語脈,似是一人,所謂呂進士·呂生員,亦是一人,處瓊所謂鄭行一,卽禮曹參判鄭之虎之子,而鄭呂兩家,皆是供佛養疚,雖缺相識姑無先問之端,此亦待處瓊等面質辨覈後,缺十字妹家婢子,不但不告,處瓊缺十字京中伸暴之語,此則爲先拿問,何如?傳曰,依啓。
鞫廳問事郞廳,以諸大臣意啓曰,處瓊之事,實是前所未有之變,其所驗問,理宜嚴重,六卿·三司之同參,初出格外,而處瓊虛僞奸巧之狀,今已敗露,則更無齊會按驗之事,臣等,只與禁府堂上及兩司長官,依常時推鞫例,何如?傳曰,依啓。
又啓曰,罪人處瓊,推鞫事,命下矣。推鞫處所,何所爲之乎?敢稟。傳曰,本府爲之。
傳曰,推鞫姑罷。
大司成李堂揆疏曰,伏以臣於前月晦日肅謝歸路,馬蹶墜□而初不覺其重傷矣。翌日之後,進詣文廟,焚香而還,猝然中寒,症情危急,遍身戰掉,四肢厥冷,百骸俱痛,頭部如碎,瘀血挾寒,凝結上衝,左邊手足,全不運動。再違嚴召,分義掃地,逋慢之罪,萬殞猶輕,而所患諸症,逐日轉劇。勺水入口,便卽吐出,壯熱燒身,若將發狂,昏絶悶亂,不省人事,而叫呼痛楚,口不絶聲,唇舌焦黑,胸膈痞塞,得病五日,點汗不出,此乃難捄之症,危惡之甚者也。伏乞聖慈,察臣病重實狀,亟遞臣職,俾臣瞑目無憾,千萬幸甚。臣無任戰灼祈懇之至,謹昧死以聞。答曰,省疏具悉。卿其勿辭,調理察職。
檢閱李玄錫疏曰,伏以臣父行大司成堂揆,頃者落馬重傷,又添寒疾,得病之日,已抵危急之境,症情甚惡,逐日轉㞃,點汗不出,勺水不入,壯熱炎上,昏絶悶塞,方在十分地頭,此實通朝之所共知,而辭缺想亦聖明之洞燭也,而臣身鎖禁直,父病如此,無路往缺則悸慄不定,開出則涕淚難禁,缺是懼,不於天地父母之前,少暴此缺非孝理下一罪人哉?玆敢冒死哀籲,伏乞聖慈,俯缺懇,亟許遞臣職名,俾臣歸救病父,則父子含恩,與天無極,殞結之報,生死難忘。臣無任悚懼戰灼泣涕祈懇之至,謹昧死以聞。踏啓字而下。
上在昌慶宮。停常參,只晝講。
辰時,日有重暈,內暈有兩珥,外暈上有冠,色皆內赤外靑。午時,日有左珥。未時申時,日暈。
下直,麒麟察訪鄭載恒。
李宇鼎啓曰,明日常參·經筵,取稟。傳曰,停。
權愈啓曰,小臣推鞫進去,下直,請出推案。傳曰,知道。
李德周,以禮曹言啓曰,頃日輪對官禮賓寺正金壽昌所啓,敢陳本寺□庭謁聖支供之弊,請缺科應辦之役,則有言于該曹之命矣。凡科擧時應辦之缺一行謁聖則凡百支用之物,自該曹,一一題缺寺辦備進排之事,莫大之役,不可以此獨免,依前竝定他司,以爲應辦,何如?傳曰,允。
又以禮曹言啓曰,今此文科初試一所應辦官,以戶曹佐郞尹梅,啓下矣。卽接戶曹移文,則尹梅,以版籍司郞廳,專管上納之物,逐日奔走,應辦官之役,決無兼察之勢,以他無故郞廳改啓下云,其代,以戶曹佐郞金萬成,原單子中,改付標以入之意,敢啓。傳曰,知道。
又以義禁府郞廳,以領左相意啓曰,問事郞廳李濡有頉,代以弘文館修撰姜碩賓差下,元單子中,付標以入之意,敢啓。傳曰,知道。
又啓曰,以承文院草記,聖節表改書,別定禁軍,追送使行所到處事,旣已允下矣。禁軍,以撥馬下送之意,敢啓。傳曰,知道。
南天漢啓曰,兵曹參判·參議未差,參知李沃,方入試所,判書金錫胄,以身病陳疏,宿衛重地,假參知入直已久,事極未安。闕員,令該曹,今日內開政差出,卽爲牌招入直之地,何如?傳曰,日勢已暮,雖不可開政,假參知之累日入直,亦涉未妥,口傳差出。
李宇鼎,以戶曹言啓曰,勅使時所用缺則養牛已盡,前頭繼用無策,司僕牧場牛,分授畿邑事,前已稟達蒙允,而頃年安民倉新設時,畿邑分養牛四十餘首,移置於湖西各邑矣。其後因三稅卸下,安民之法,窒碍不行,牛隻仍爲留置,實涉無用,還爲取來,分養於畿邑,以爲前頭勅使時繼用之地,何如?傳曰,允。
行大司憲金徽,掌令朴廷薛,持平宋挺濂啓曰,守禦廳,爲取筋角,許設屠肆於外方,此雖出於重軍務之意,而牟利之徒,受勿禁帖,散出四方,設肆鄕閭中,憑公營私,貽弊民間,有不可勝言者。本廳,爲取筋角,京城之內,旣設五處,足以資軍需之用,則何必別設於外方,重爲民弊乎?且屠牛之禁,載在令甲,而成給公文,宰殺販賣,尤是法外。請守禦使從重推考,屠肆,卽令撤罷。頃日拜表時,西班堂上,無一人來參,只以捕賊堂上閔就仁爲班首,揆以事體,殊極可駭,請公頉及衆所共知老病人外,無故不參之員,竝從重推考。答曰,依啓。
行大司諫吳始復,司諫金奐,正言朴鎭圭啓曰,洪得禹等放釋之命,出於輿情之所不到,臣等,不勝驚愕之至。得禹等,假託師生之名,敢生營救之計,引類投疏,語意陰慘,乃以孤忠至誠,可質神明等語,贊揚罪魁,貶君亂統,謂之致隆,廢賢植黨,謂之激揚,其蔑國是犯邦憲,固已極矣。其他詬辱朝廷,醜誣當世,不一而足,當初迸竄,實循王法,罪名至重,編配未久,而赦宥之命,遽下於該府議讞之外,懲惡不嚴,公議愈激。請還收洪得禹·趙相愚·安相億等放釋之命。答曰,不允。
吏批口傳政事,以趙威明爲兵曹參判,以禹昌績爲兵曹參議。
李德周啓曰,兵曹新差堂上,牌招入直事命下,而今已夜深,明日待開門牌招之意,敢啓。傳曰,知道。
鞫廳啓曰,僧人處瓊,自初推問時,已多修飾之語,可疑之端矣,與妙香面質,則其奸巧虛僞情狀,節節敗露,有不可自掩。撮其違端之最大者而言之,則其自謂王室至親者,專在於自內出給於丁尼,丁尼傳給於妙香,隱匿養育,十歲後移給僧人一款,而妙香初見處瓊於甲寅之狀,明白現發於面質之時,則處瓊無辭可答。乃曰丁尼移給某僧,又曰,似聞傳給我於妙香處,似聞二字,已極虛疏,而過三歲後,更給何樣過去僧云者,與前缺十歲後移給僧人之說,大大相左。又曰,兒時,收於妙香之說,旣歸虛套,則其自謂國族云者,不攻自破,及至臣等親自詰問之際,處瓊乃曰,兒時收養於妙香事,渠旣不知,妙香,亦不言之。又曰,倭菱花紙所書者,出於何人,則曰果非妙香之所授,而得於兒時所着衣帶中,不能記知何人所給。又爲變辭曰,其衣及倭菱花紙,皆是妙香之所給,變幻反覆之態,已不可勝言者,而渠之爲昭顯世子遺腹子之說,只聞於妙香云,無他可據之跡。其所謂表跡者,卽是倭菱小紙,而臣等取見其紙,則以諺文書之,紙粉剝落,雖間有不能解見處,初頭則曰昭顯遺腹子,乙酉生,四月初九日丑時,其下九字,卽剝落處,而又其下則曰,後太平聖代明王盛德時,出之,末行,別書姜嬪二字,其下有連珠形着押之狀。觀其筆劃,明是常漢之所書者,且雜以鄕音,故昭顯之顯字,則以然字音書之,乙酉之酉字,以尤字音書之,丑時之丑字,以縮字音書之,尤可見其缺半行時則稱以嬪,不當書其姓於嬪字上,缺半行乙酉四月二十六日,則生於四月初九日者,不缺其爲贋作,十分無疑,其爲封進,若賜乙覽,則其巧造缺之狀,自難逃於天鑑之下。且臣等,取考上年安城郡推治處瓊之案,則其所供曰,以原州胎生之人,父幼學李淸,十歲前,父母俱沒,無所依托,仍爲離鄕爲僧云云。未生奸計之前,已告其根脚於官家,其缺年歲則供以二十四,今計二十五,其非乙酉生,此亦可見也。至於妙香,則收養處瓊之說,雖出於處瓊誣罔之言,崇奉處瓊,贊美容貌,以前似釋佛,後似王子,爲諂媚處瓊之計,至發王子親屬昭顯遺腹等語,致令處瓊,闖生奸心。兩人罪犯,在所罔赦,而其間猶有未盡吐之隱情,兩人,不可不嚴刑窮覈,期得實狀,而居士中金自遠,自初要處瓊於藥師殿,爲之負衣袱而傳來,與之同處,出入必隨,至以丙戌年投水之函兒,無乃師乎之說,造成處瓊之奸計,情狀痛駭,亦當刑推。福昌君妹家婢淑伊,則其所供,與處瓊所引不同,處瓊一處面質後,處置似當,其餘金戒宗·韓天敬·朴仁義·金善明等四人,姑爲仍囚,以待結末。所謂竹山李僉知稱號人,不過處瓊一時之主人,京居呂必夏,亦不過諂佛祈福之人,而俱無與知處瓊根脚之事,則別無可問之端,置之宜當。鄭之虎,始見處瓊於處瓊被拘之日,所聞之言,雖欲發告,其勢未及,而其孫潤周·演周等,旣與處瓊相識,又聽其言,勸令來住京山,事甚可駭。潤周·演周等,拿問處之,何如?答曰,依啓。
傳曰,推鞫姑罷。
兵曹判書金錫胄疏曰,伏以臣,才疏病痼,本不合於重缺誤荷隆渥,累辱恩除,一身所管諸司之務,十有六七,此猶缺之擧九鼎,蚊虻之負太山,其不爲摧且仆者幾希。且於昨日北營按問妖髡之時,重觸風威,冷氣所束,胸痞復作,頭疼嘔逆,俯仰俱艱,中兵·宿衛之地,以假參知直宿者,已至三日,而臣病勢如許,無計替直,惶悚之極,尤不知所以自措。伏乞聖慈,鑒此危苦之情病,將臣所帶本兵·史館·守禦·內局諸任,一竝解免,以便公私,不勝幸甚。臣無任危蹙悶切之至,謹昧死以聞。答曰,省疏具悉卿懇。卿之疾病如此,予實慮念,卿其安心勿辭,調理察職。
丙辰十一月初六日午時,上御時敏堂晝講,特進官李正英,同知事洪宇遠,參贊官李德周,侍讀官睦昌明,檢討官姜碩賓,記事官申㶅·李后定,記注官李日三,記事官李漢命,輪對官宗臣瀛昌君沈·錦川副正榰,竝入侍。上讀曾所授滕文公爲世子,止今滕絶長補短,竝章下註。睦昌明進講,滕定公薨,世子謂然友,止吊者大悅,竝章下註。昌明曰,可謂曰知,可字,當作皆,以皆字音讀之,爲宜矣。音釋畢,上又從而讀之音一遍,昌明,復逐註解義。姜碩賓曰,昔者,孟子言於宋,蓋指性善之說,因此而本然之良心,藹然開發,故及是時,咨以喪事,欲盡其禮也。上曰,文公,能尊信孟子,必欲就正而行事,其意亦云美矣。昌明曰,生事之以禮,死葬之以禮,祭之以禮三句,據論語,此是孔子告樊遲之語,而孟子引以爲曾子之語者,豈曾子誦孔子之言而告門人歟?碩賓曰,缺及齊衰而不及斬衰者,擧輕以見重也。昌明曰,戰國之時,喪禮缺七字賢者更禮,不肖者拘焉,故文公欲缺十字以爲不可也。碩賓曰,雖或不同,謂先君宗國莫之行,雖與古禮有異,今不可改也。碩賓曰,曰吾有所受之缺加曰字者,引者告君而更端之辭也。喪祭從先祖,謂儀度節文,凡事之無害於義者,可以仍舊遵行也,非指禮之大頭腦處也。上曰,冡宰,如今吏判也,周公嘗爲冡宰矣。碩賓曰,以周禮按之,乃天官之長,卽爲大臣矣。上曰,語云,人未有自致者,必也親喪乎,顧在自盡其哀而已,不可以他求者也。碩賓曰,文公,惟以馳馬試劒爲勇,不以俎豆爲事,平日所行,不見信於父兄百官,而今乃遽欲行古禮,故有不我足之心也。碩賓曰,國之政事,一以屬於冡宰,君則宅於諒陰,其惟不言也。上曰,喪事外,悉以付之冡宰矣。上曰,痛疾之意,不自外至,中心所發,人皆有之,其不行喪禮者,溺於流俗而然也,斷然行之者,謂文公,不爲囂囂浮議之所撓奪而決志,行三年之喪。碩賓曰,孟子言性善,稱堯舜,論喪禮,擧孔·曾,蓋爲學,不法堯舜,則道不尊,爲禮而不引孔·曾,則言無稽,文公之慨然反古禮者,實由於孟子之開導善心耳。上曰,莫敢不哀,先之也,人君,苟能躬行以率之,則上行下効,捷於影響矣。碩賓曰,文公,聞性善之言,而向善之心,萌于中,旣行喪禮,繼而欲行仁政,至以爲國經界等事,問於孟子,雖由資質之美,學問之力,未必無補云,從此觀之,人君爲學,不在口讀上,惟在踐履篤實耳。宇遠曰,北章喫緊語,在不可他求,是誠在我等言,文公,深信孟子之言,而自盡親喪,終致百官族人之歎服,文公天資之懿,孟子開導之功,可謂兩至矣。人君爲治,行仁政以得民,擧賢才以任職,躬儉約以率下,此在人主一身,而不可他求者也。殿下誠能念玆惕慮,則其應傒志矣,誠不可他求,而惟在誠信篤行而已。院啓,請勿貿唐貨·唐朱紅,及去奢從儉之意,言甚剴切,深得臺臣告君之體,殿下嘉納,甚盛德也,然猶未快許盡減,臣竊惜之。東方織造,自有錦繡·綿紬,輕煖亦可足於聖體,何必待唐物哉?漢文弋綈,馬后大練,書之靑史,至今以爲美談,帝王之盛德光輝,惟在儉素節約,不在服御之華麗矣。今者使行未遠,唐貨貿易,猶可及止,伏願聖明,勿以善小而不爲,缺亦如流之美,培養直言之氣,幸甚。上曰,若干要用外缺十一字造紙外署重創時,必用長大木十數株缺一行未辦備,自前公廨營造時,城底松木缺伐取補用矣。彰義門外城底松木數十條,伐取用之何如?上曰,若干條,伐而用之,可也。出擧行條件上曰,僧人處瓊事,極有可駭矣。德周曰,聞刑房承旨之言,似是無實之言也。上曰,處瓊,於安城刑訊時,自言其父姓名矣,及聞妙香遺腹之說,而闖生奸計矣。碩賓曰,妙香,非與處瓊符同者也。妙香言,甲寅年有僧人,來住近寺,稱生佛,渠亦隨衆往見,燃臂受戒,始與處瓊相識矣。宇遠曰,數日何留而久不開經筵乎?此正聖明勉講學問之時,頻設講席,思日孜孜可也。碩賓曰,此言誠然矣。近緣僧人鞫問事,接應煩多,然此時聖學,一日爲急,若晝不暇開講,則夜對亦可也。昌明曰,若於出納之時,承旨持公事親稟,則亦可以裁決,何必至於停講乎。碩賓曰,曾在祖宗朝,承旨嘗有親稟公事時矣。昌明曰,此後,時屬祁寒,講筵不宜數開,若於便殿燠室,夜對時時爲之可矣。近者連下晝講,聖明向學之志,可謂勤矣。臣等忝居經幄,無益毫毛,祇自愧恧而已。竊自惟念,人君之爲學,不在章句,在於心得,體認着己則幸甚。碩賓曰,宇遠□演文義,陳善格非,不止就事論事,可謂得告君之體,人君,誠能去私行儉,則下必觀感,如風行草偃矣。如公主欄干眞彩事,因臺啓而止,舍己從人之美,聖明卽有之矣,群下孰不聳歎。自前主第過侈,外間傳說,久矣。凡宮中之事,亦宜躬率以儉,自微至著,由內及外,則移風易俗,是不難矣。碩賓曰,臣曾爲湖西御史時,所斤僉使丁誠一褒啓矣。厥後本道殿最時,置之下考,臣之廉問,歸於無實,極爲惶恐。臣初到所斤,謗言頗多,而詳問其實狀,則自前留布之見貸於境內兩班及土卒等處者,至於五同零,而積年不捧,誠一到任之後,刻期督捧,一一准徵之故,土卒,因此嫌怨,飛語造謗,投書營門,必欲罷逐者,非止一再。臣明査得謗之由,而點看軍器及戰船什物,則各鎭中最優,盡心國事之狀,實爲可嘉。臣非不欲疏陳其曲折,而其時職在該曹郞官,有所不敢,且未入侍筵席,故尙不得陳達矣。上曰,丁誠一,盡心奉公果如此,則論賞一款,令兵曹,稟處可也。出擧行條件昌明曰,前日缺字彙,旣已謄書校正,令校書館,紙地及板子,分定於三南缺半行上曰,依爲之。出擧行條件碩賓曰,尼山縣敗船田稅,令監色徵送事,該曹明有分付,而自本縣,分定民間,怨言甚多,臣於獄囚別單中,略陳所聞矣。伏見本道査啓,則縣監鄭洙明受由覲行之日,鄕所輩,果有此事,而還官之後,聞而禁斷,使不得侵及於民間云,而亦慮鄕任之被罪,至以七十餘歲老病之人,謂之鄕首,而使當其分定之責,何敢欺罔朝廷,若是其甚乎?初因監色呈狀,洙明,以呈于一鄕題退,則監色,以此粘呈于鄕所,至有分定之事,而到今査啓之中,有若初不干預,反加嚴禁者然,事之可駭,莫甚於此。係是赦前事,雖不敢以此請罪,科外橫歛,一至於此,則何可仍置於字牧之任乎?上曰,尼山縣監鄭洙明,拿推。出擧行條宇遠曰,臣以實錄廳事陳疏,疏批已下,而尙未回啓,臣未曉其故也。堂上,名雖三員,仕進者常少,兵判爲劇務所管,都廳,亦皆有故,當及時速爲變通,而大提學,主張此事,尙稽定奪,始役已久,無竣完之期,誠爲憫慮。如臣年逾七十,精銷眼暗,重任不可堪,別揀年少者,改之可也。且玉堂一員加出,似或得宜。昌明曰,此言誠然矣。實錄已過一年,無畢役之期,而都廳,皆以玉堂兼察,員少事多,輪回仕進,亦不得推移,殊甚苟簡矣。此後闕員差出時,被薦人外任者,稍稍內徙,吏曹郞官一員,亦爲移差,爲宜矣。上曰,後政差出,可也。榻前定奪正英曰,洪宇遠,以造紙外署重創事,請伐城底松木害於城者矣。別使漢城判官及繕工監役,一同監伐,有陰翳蔽陽,妨害雉堞者,伐之可也。上曰,擇其可伐者伐之,勿爲過濫。正英曰,市肆亂廛,此古所未有之事,而至於西小門外米廛,亂雜尤甚,無異外方,場市之奸濫,臣欲一切嚴禁,以革亂廛之弊,而訓鍊大將柳赫然,以爲砲手輩,以戰笠·網巾爲業,手持之物,勿禁事定奪後,砲手輩,以此憑藉,雖持雜貨入廛,莫能禁抑,砲手之亂廛勿禁,殊甚不便矣。上曰,砲手所業網巾·戰笠外,其他物貨亂廛者,亦切禁可也。出擧行條件瀛昌君沈進前伏。上曰,有懷欲言乎?沈曰,無所欲言也。次問錦川副正榰,所對,與瀛昌君略同。遂罷出。
上在昌慶宮。停常參·經筵。
大王大妃殿誕日,大殿,政院·玉堂·二品以上問安。答曰,知道。大王大妃殿,政院·玉堂·二品以上單子問安。答曰,知道。王大妃殿,政院·玉堂問安。答曰,知道。中殿問安。答曰,知道。
南天澤,以都摠府言啓曰,今日入直軍士,當爲中日入侍,而大王大妃殿誕日相値,不得爲之之意,敢啓。傳曰,知道。
權愈啓曰,小臣推鞫進去,下直,請出推案。傳曰,知道。
李德周啓曰,明日常參·經筵,取稟。傳曰,只晝講。缺半行
鞫廳啓曰,罪人妙香,忍杖缺半行傳曰,處瓊之敢生兇計,專由於妙香,各別缺期於得情。
又啓曰,罪人金自遠,刑推一次,其所供,與前無異,缺別情而獄體重大,自下不敢容議,更爲加刑乎?傳曰,姑勿加刑,以待結末。
又啓曰,罪人處瓊,忍杖不服,請加刑得情。傳曰,奸狀已敗之後,猶不吐實,誠極痛駭,除尋常,各別嚴刑,期於得情。
又啓曰,愛淑拿問,則與處瓊問答者,果非淑伊,則別無仍囚以待之事,淑伊放送,何如?傳曰,依啓
又啓曰,淑伊與處瓊面質之際,臣等,先問此是其內人與否於處瓊,則處瓊言此女人,亦是其日上寺者,而與渠問答者,卽是大房內人,非此女人云。問同往內人之名於淑伊,則對以同往者,卽是福寧君房內人愛淑爲名者云。淑伊則姑爲仍囚,愛淑拿來憑問,何如?傳曰,依啓。
司諫金奐啓曰,臣於賓廳會議之日,重感風寒,喉病增劇,不得參於初三日拜表之班矣。西班不來之員,旣以憲府之啓而被推,則臣何可一刻仍冒?昨有胸腹之痛,不能詣臺,今始自列於經宿之後,臣罪尤大,請命遞斥臣職。答曰,勿辭。
李德周啓曰,司諫金奐,再啓煩瀆,退待物論矣。傳曰,知道。
行大司諫吳始復,正言朴鎭圭啓曰,司諫金奐,以臣於賓廳會議之日,重感風寒,喉病增劇,不得參於初三日拜表之班矣。西班不參之員,旣因憲府之啓而被推,則臣何可一刻仍冒?昨有胸腹之痛,不能詣臺,今始自列於經宿之後,臣罪尤大。引嫌而退,請推之啓,只擧西班,有病未參,不必爲嫌,請司諫金奐出仕。答曰,依啓。
鞫廳啓曰,鄭潤周·演周等,得聞處瓊怪妄之說,則已爲直招,而勸住京山,使宰相知之等語,非渠所言云,此一款,與處瓊之招相左,一處面質後,更爲稟處,何如?傳曰,依啓。
傳曰,推鞫姑罷。
上在昌慶宮。停常參,只晝講。
下直,安山郡守李基稷。
丁昌燾啓曰,明日常參·經筵,取稟。傳曰,只晝講。
權愈啓曰,小臣,推鞫進去,下直,請出推案。傳曰,知道。
以權愈請出推案,傳曰,推案則晝講後當下,晝講時,判義禁使之入侍。
權愈啓曰,今日推鞫,雖已姑罷,而鞫廳有罪人査問之事,臣以該房,當爲進參,大臣之意如此,下直。傳曰,知道。
備忘記,長番內官陸後立,承傳色差下,政院知悉。
丁昌燾啓曰,今日缺當爲入直矣。卽者,有鞫廳開坐之事,以該房缺左副承旨南天漢,受由下鄕,右副承旨李德周,式暇不爲仕進,左承旨鄭重徽,當爲牌招入直,而拘於廳規,不得啓請,何以爲之?敢稟。傳曰,左承旨牌招入直。
鄭重徽,以戶曹言啓曰,武科試所主掌官,以工曹佐郞宋道昌啓下矣。卽接工曹移文,則道昌身病極重,不能運動云,勢難等待其差復,其代,以廣興倉奉事黃鵠立,元單子中,改付標以入之意,敢啓。傳曰,知道。
傳于丁昌燾曰,日寒如此,守衛軍士,空石題給。
又傳曰,日寒如此,薄衣軍士,襦衣題給。
丙辰十一月初八日午時,上御時敏堂晝講,領議政許積,知事閔熙,特進官柳赫然,參贊官丁昌燾,侍讀官睦昌明,檢討官命堅,記事官申㶅·李后定·李日三·李漢命,輪對官宗臣平原令惟澈,靑陵副令顯胤入侍。上讀曾受滕定公喪禮章,竝林氏註。昌明,進講滕文公問爲國,止周雖舊邦,音釋一遍。上又讀過音一遍,昌明,論難註義。命堅曰,文公,尊信孟子,故迎之以禮,而問治國之道也。上曰,上章云,於心終不忘,此是尊信之意也。命堅曰,國依於民,民依於農,故首發民事不可緩之說也。上曰,此引詩七月篇周公之所作也。欲使成王,知民事之艱難,故作是詩,使瞽誦之。命堅曰,禮義,生於富足,蓋民貧則無恒心,人君,必存心恭儉,取之有制,然後無科外之橫斂矣。上曰,制民之産,已見於初卷矣。丁昌燾曰,語云,節用愛民,孟子言,恭儉禮下,取民有制,前聖後聖之缺陽貨之志,在於爲富,孟子之論,在於勸缺上曰,什一者,十分而貢其一也。只取其公田所缺而不稅其私田也。上曰,徹者,通也,謂春耕則通力而作,秋收則計畝而分矣。熙曰,先儒云,孟子所謂貢助徹之法,與周禮不同,不可考矣。上曰,井田形體,正如井字矣。積曰,貢法,定其元數,不以豐凶而有異,如今貢案之規矣。周之徹法,則取十分之一也。平壤有井田遺址,華使,見之以爲商制,蓋以道路爲分界也。箕子,商人故來東而倣商制,劃爲井也。藉,借也,謂借民之力也。今之籍田,亦取其義也。貢法,非以豐年寡取,爲不可也,凶歲取嬴,爲病民也。然時異事殊,費用漸多,雖使聖人,復起於今,可用貢法,而不可用助法矣。上曰,烏在其爲民父母,言其無親愛之意也。命堅曰,戰國之時,暴其民甚,故以爲父母告之耳。積曰,仕者世祿,非謂官于朝也,蓋其先世,有功於國,故祿其子孫也。如今忠義給祿之類,是也。積曰,先公而後私,先字去聲耳。命堅曰,周人,徹也,而以詩雨我公田觀之,亦行助法也。積曰,古人之文字,多取音義,如庠養校敎,皆音相近耳。上曰,學是我國之成均,三代共之也。昌明曰,大學之缺則三代不異,而鄕學之號缺各殊也。積曰,旣富而敎,故先言制産之道,而後及庠序敎耳。昌燾曰,逸居無敎,則近於禽獸,故以敎化爲急務也。命堅曰,孟子對文公爲國,竝及敎養二事,可謂實矣。蓋源淸流潔,上好下甚,人君苟欲敎民,必推其心得之餘,而躬率之,則化民,猶反手耳。命堅曰,旣明井田之制,又宣學校之化,則後世取法者多矣。豈不爲王者師乎?昌明曰,非獨滕國行王政而已,擧天下欲取法也,聖賢至公之心,於此可見。上曰,雖不能王天下,猶可爲王者師也,强爲行仁而已。命堅曰,力行,謂着實也,我國雖小,聖上,若奮發力行,則可以新我國矣。積曰,新謂新政化也。命堅曰,今歲雖稱稍稔,積年逋欠,一時盡捧,民皆稱貸而益之,罄竭無餘,無異於凶年,自上必行惠恤之政,然後民可保存矣。昌明曰,此章人君恭儉,取民有制等語,人君所當體念處也。積曰,春川,本穢貊之地也,我國頗用穢貊之法,故正稅則輕,而雜斂反多也。命堅曰,禾穀僅免凶年,而太則甚不實,似當量宜減稅矣。積曰,缺一石,代納太二石者頗多,以此推之,太穀缺利等處,太最失稔,而他餘列邑,多有稍缺云矣。上曰,處瓊,若屢次重杖,則徑斃可慮,姑緩之,究問李凊根因,然後處之,可也。僧妖如此,實國家之不幸事也。積曰,僧人,當初猝然來到臣家,略及昭顯遺腹之說,而根因朦朧不可了,臣宿於體府,率請多官來見者,欲於稠人廣衆會集之中,辨其虛實也。上曰,僧人,非創爲無根之說,丁氏嘗死於杖下,又有遺腹投水之說,傳播民間,此必聞其訛言,而敢生凶計,可欺以其方耳。積曰,初以爲難處,故請多官會議矣。菱紙所書生月日違端,昭然奸狀,今已見露矣。上曰,生月日,旣有違端,則遺腹之說,不攻自破矣。積曰,昨者柳赫然劃策,使人搜探僧人所藏圓通庵文書,以缺當與菱紙書憑准後,可以辨其眞贋矣。上曰,諺書缺乎?積曰,有一諺書,而字畫反不如菱紙所書矣。福昌缺供佛而來,與僧交密,數寄諺札者,自玉·自憐·自愼·自賢,助法也。積曰,小紙亦有寶玉·寶愼·寶賢爲名者,宮人,不必以自以寶爲名,蓋處瓊,以佛師自處,而名宮人,以器名也。其中一諺書曰,自以爲遺腹子,而數十年前暗昧之事,人豈能詳知而旋信乎?若有明白標迹則入來,不然,不如入山之深也。上曰,書於菱紙,而以缺摩擦之,似爲舊迹矣。蓋聞妙香遺腹之說,而闖生奸計,聞宮人表迹之言,而始書菱紙矣。積曰,僧人,在安城時,自稱張家五寸姪矣,及聞妙香王子相遺腹子之說,而隱然生此計矣。上曰,僧人頗慧黠,惑世誣民,百姓愚冥,競稱生佛云耳。積曰,問李凊根因,則答以不知,豈有以幼學子而爲僧乎?此必飾說也,若不究得奸狀,則流言必多矣。赫然曰,設鞫廳於北營者,蓋欲使百姓,快曉處瓊之奸狀也。積曰,禁府深邃,人所不見,故設於北營,使外人皆知之也。上曰,處瓊奸言,人多聞而疑惑者,知其實狀然後,釋然矣。積曰,若居士等,以爲眞遺腹兒而追隨,愚騃而然也,養於妙香之說,眞虛套耳。處瓊奸甚,言窮則緘口不對,問十歲前收養之處,則答以不知。問始初爲僧之處,則答以不知。又問自何處到圓通乎?曰,自缺又問自何處到藥師乎?曰,自安城來。又問自何處缺萬化奸狀難測矣。妙香,以老娼好諂,對處瓊贊美之言,非敎誘奸謀也。他居士等,亦隨從而已,別無可疑之端。上曰,公然發此王子相遺腹子之言,使處瓊,闖生奸心,妙香則死不足惜矣。赫然曰,妙香,諂媚處瓊,發無據之說,此死罪耳。積曰,處瓊,在安城時,作土窟,潛誘年少女人,多行淫亂,安城官刑訊處瓊,亦以此也。且見宮人書,則其意欲使福昌知之也。福昌宮人諂媚媟嫚之事,言之醜也,不足煩上聽矣。赫然曰,處瓊所得衣服,是必所與淫者之女服也。諦視處瓊之容貌,眞邪毒者也。積曰,處瓊,以禪僧爲名,韓天敬,甚尊敬而別無雜談矣。昨日言命盡,方使救療,而臣知其奸,此必佯死也,姑爲輕杖,期得其情矣。赫然曰,昨日因傳敎,頗重杖矣。積曰,雙旻,寄處瓊書,稱以叔父,得雙旻則處瓊根脚可知矣。命堅曰,雙旻,在原州,亦爲怪誕不經之說,人多有惑之者云耳。上曰,究問雙旻及李凊,則可知根因矣。積曰,愛淑,旣已直招,則無更問之事,而獄體重大,姑爲因囚,以待結末。赫然曰,處瓊表迹,因自玉之言而做缺耳。積曰,鄭潤周·演周等,與處瓊,相知有年,曾不發遺腹之說矣。自前年,始出此言,故演周等,與處瓊書云,事勢難便,勿爲入來,又不欲使其親知此狀也。然演周等,異於無知常漢,而知而不告,不爲無罪矣。上曰,結末前,姑爲仍囚。積曰,其中與處瓊缺親女居士,則姑爲拘留,而他居士,亦多治之,則不可勝治,似當移刑曹處置,不必囚於禁府矣。上曰,獄體重大,仍囚以待結末,可也。積曰,兩班通書處瓊者亦多,皆以識道高僧,待之耳。上曰,雙旻去來無常,蹤跡難尋云,分付原州·廣州等官,窺伺捉來,可也。閔熙曰,雙旻,甚爲妖誕,挾以地術,惑之者甚多,似是處瓊之流也。上曰,推鞫姑罷,待所引人捉來,從容驗問,得其根因,可也。赫然曰,頃日,以都監砲手亂廛勿禁事,有所陳達矣。卽見判尹李正英所啓,則砲手亂廛,依前禁罷之意,出於擧行條件,臣之陳達,有若應禁之事,敢請勿禁者然,極爲惶恐矣。積曰,仁祖朝砲手等,成給市牌,使之資生者,前後扈駕時,無一名落後故也。其後砲手輩,與市民爭利,多有弊端,故砲手之坐肆牟利者,缺不無稱冤之端矣。上年秋間,以尹鑴所缺禁斷,軍士稱冤不能聊生,備邊司更爲定奪,砲手手持之物,則勿爲禁斷,家前小市,亦依前勿禁,而近來三司,不計定奪之令,混同禁斷,軍兵等,不得支保,前日柳赫然之所達,欲爲申明前令者也。依前備邊司定奪擧行事,分付三司及平市署,而西小門外之亂廛,則自漢城府,雖或禁斷,砲手手持之物,則勿禁何如?上曰,依爲之。出擧行條件積曰,諒陰已過,法講頻設,誠不勝欣幸。然近日寒甚,小坐便殿,亦可以開筵矣。何必設於如此冷堂乎?若自上調攝時,則已至於以極寒而停筵,殊爲不可,雖冬沍,處於溫房,則開筵何所不可哉?昌明曰,不必出御此堂,若大內燠室,爲便矣。積曰,君臣,猶父子也,有懷不達,爲非也,況老臣不達,則誰復陳之乎?喪制已畢,復寢與否,雖未詳知,自上血氣未定,十分愼攝,何如?丁昌燾曰,大臣所達之言,誠爲至當,體念戒愼,則宗社生民之福也。纔講論語,故敢達。孔子豈不曰戒之在色乎?平原令惟澈進前。上曰,有所懷乎?對曰,無矣。靑陵副令顯胤進,所對,與平原同。上曰,今見平原令惟澈,衣裝甚爲疲弊,令戶曹,衣資若干題給,以示親親之意。昌燾曰,月課之設,自是勸課文臣,意非偶然,而自戊申以後,課製全不科次,雖未知缺如何,而近日則方設史局,勢難科次,以待實錄完畢後,另爲申飭,趁卽科次,何如?上曰,實錄完畢後,曾前未考月課,竝卽科次以入,而逐朔科次,俾無如前停滯之弊。昌燾曰,近來百隷怠慢,抛棄職務,以校書館印冊事言之,醫林撮要一冊,自庚戌年始役,辛亥間,因年凶停止矣。又自今年七月,更爲申飭,仍踵其役,而至今延拖,進上件尙未完印云,事甚可駭。唱准次知,則自本院,方爲囚禁催促,而當該官,亦難免其責,姑先推考,使趁卽印出,何如?上曰,依爲之。兩條出擧行條件
上在昌慶宮。停常參,只晝講。
下直,忠淸兵使鄭德謙。
丁昌燾啓曰,明日冬至望闕禮習儀相値,視事,頉稟。傳曰,知道。
又啓曰,吏曹郞廳來言,承旨有闕,政事何以爲之?取稟。傳曰,當日爲之。
李德周,以兵曹言啓曰,本曹郞官之不齊,未有甚於此時,八員之中,正郞睦林儒·吳始大,佐郞申善溫,皆爲鄕試京試官,正郞愼景尹,爲嶺左災傷敬差官,正郞張瑱,呈辭後,以避拘忌之疾,下鄕不還,在京行公者,只是三員。明日內三廳缺十餘字者其數甚多,二三日內,難以畢試,而執冊缺十餘字推移。且前頭武科初試時,本曹郞官,例爲缺試官,有故人員,竝爲遞改,其代,今日內,口傳差出後,使之卽爲肅謝察任,何如?傳曰,允。
鄭重徽,以兵曹言啓曰,僉知中樞府事金瑜,身病甚重,添以落傷,臥起須人,無計供職云,金瑜改差,何如?傳曰,允。
權愈,以義禁府言啓曰,以刑曹啓目徐文尙·柳晉三等,移本府處置事,允下矣。徐文尙·柳晉三等,方待命於本府,卽爲拿囚之意,敢啓。傳曰,知道。
鄭重徽,以兵曹言啓曰,薄衣軍士,襦衣題給事,命下矣。發遣郞廳摘奸,則薄衣軍士一百九十八名,別單書入,令該曹,照數題給,何如?傳曰,允。
權愈,以鞫廳言啓曰,淑伊,作書於處瓊,使之持表迹入來之狀,今始直告,別無更問之端,姑爲仍囚,以待處瓊結末後,更爲稟處,何如?傳曰,允。
又以鞫廳言啓曰,愛淑,於處瓊處書辭往復之事,從實直招,與前招無異,贈給缺之事,稱以書於師弟之情分云,似無更問之別情,依前仍囚,以待處瓊結末後,更爲稟處,何如?傳曰,依啓。
又以鞫廳言啓曰,所謂自賢,本名則唜環,而其所供內,出給藍裳於處瓊之說,千萬無據云,與處瓊,一處面質後,稟處,何如?傳曰,依啓。
鞫廳啓曰,罪人處瓊處所在文書搜來見之,則其中有可得其情狀根脚者,當爲推問之意,陳達榻前矣。臣等,先問僧人雙旻與渠爲叔姪之根因,則稱以元不知其名,牢諱不言。臣等,出示雙旻抵處瓊之書,拈出問之,則簡面,書以叔父瓊大師案下,末端月日之下,書以姪子雙旻,明是汝叔姪之間,何敢曰全然不知?處瓊對曰,兒時及爲僧後,未相見矣。上年,來見於竹山地曰,欲訪汝於皆骨山不遇,來尋到此云,而不言其族屬根泒,雙旻,轉往俗離山後,抵書於吾,始稱叔姪矣。問曰,雙旻,在俗離抵書之後,則更不相見乎?對曰,厥後雙旻,果爲來見於圓通矣。問曰圓通相見,在見書之後,其時豈有不問族泒之理乎?對曰,族泒則不問,而渠言姓則黃,而本鄕則慶尙道永興云,族系則不言矣。反覆詰問,終不吐實。且其文書中,兩班常人女人書札甚多,而其中自玉·自愼·自憐·自賢等四人,諺書最多,語意不甚親密。且無名諺書,以無表迹爲慮,臣等,問自玉缺皆是京中菩薩居士之名。又爲詰問曰,四人書缺半行菩薩居士也。乃對曰,初果誤招矣,今更思之,缺家內人,而乃吾所命之法名,而自愼本名,卽淑伊也,自憐本名,卽愛淑也,自玉,卽福寧君家內人也,本名則不知,自賢,不能記憶矣。出示藍方紬裳·白綾囊子·靑段貼帶曰,此物,得之何處耶?對曰,藍裳則永安尉宮乳母,以成造扶助所給者也。乳母本名,似是白環唜環,而未能辨別,卽所謂自賢也。年可五十餘,居在閭閻,囊子及帶,卽愛淑之所送者也。文書,有一諺書小紙,初行則書癸酉生月日時,而末行則書戊寅生月日時,其兩行之間,書乙酉生七月初九日丑時。出示而問曰,以書於兩行之間者,比較於汝之他人處所當往復之書,則筆迹少無差異,此非汝之所書乎?對曰,初末兩行,有欲爲燃燈者所書生年月日時,而中行乙酉生,則果是吾之年甲,而燃燈主事之人,亦以其生年月日時擇吉,故吾自書之矣。問曰,缺此書筆迹,與菱花紙所書,毫髮不差,菱花紙所書者,亦可知明是汝也。對曰,菱花紙,果是吾之所書矣。又曰,菱花紙所書,旣是汝筆,則汝在何處時,書之乎?對曰,在安城時書之矣。問曰,此言詐也。愛淑書中,旣以無標跡爲慮,此書,若出於在安城時,則愛淑,何以無標迹爲慮耶?對曰,果於今年五月,書於圓通庵矣。問曰,菱花紙,出自何處耶?對曰,欲作冊衣,而曾所覓置者也。處瓊應對之際,千變萬化,奸態百出,而菱花紙自書於圓通之事,終不能隱諱,旣已就服,而必欲牢諱雙旻之爲叔姪者,恐其根脚之又將畢露也。妙香收養之說,旣歸虛套,所謂當初自內出給之表跡,亦是渠之僞造者,則處瓊誣妄,不待更問於雙旻,獄事可謂垂完矣。所謂自玉之書,不過曰三十年前無表跡之事,人孰肯信之?不如歸入深山云,雖有通書之事,別無可問之端。愛淑則與淑伊,聯名作書,謀議於處瓊者,殊涉綢繆,至於愛淑則有囊帶造給之事,竝與給藍裳之自賢,不可不嚴問其情。愛淑則方在仍囚中,以此辭緣,別作問目,更爲推問,淑伊及自賢稱名者,竝拿囚何如?傳曰,依啓。
又啓曰,唜環,與處瓊面質之際,臣等,先問於處瓊曰,此是給裳者耶。處瓊,對以非此女人也,與此人同往之女人,相見下去之後,使居士朴仁義,傳送其裳云。問於唜環曰,與汝同往者缺八字事乎?唜環,對以同往者,則果有之,卽洪萬□女名梅花,年可五十餘者也。居在永安尉宮西墻外,而給缺則不知云。問於朴仁義,則曰永安尉宮乳母稱號者,居在西墻外,年可五十餘,其名則不知,而爲成造燔瓦,果給一藍裳云。三人之言相符,果無別情於其間,此事,旣非關係於此獄者,梅花不必又爲拿問,唜環,似當放釋,何以爲之?敢稟。傳曰,依啓。唜環則更無可問之事,放送。
吏批,判書睦來善受由在外,參判李袤進,參議李夏鎭進,右承旨丁昌燾進。兵批,判書金錫胄進,參判趙威明病,參議李沃試官,參知禹昌績進,左承旨鄭重徽進。,以兪櫶爲承旨,柳命賢爲副應敎,柳英立·李喜龍爲兵曹正郞,宋道昌爲洪川縣監,閔就道·睦天成爲兵曹佐郞,李光翼爲尼山縣監,權脩爲工曹參議,兪夏益爲副校理,崔寬爲刑曹參議,李緻爲刑曹正郞,吳始萬·沈檀爲兵曹正郞,李濡爲執義,鄭時俊爲漆浦萬戶,申翰周爲內禁衛將,李櫋爲副護軍,吳挺緯·金禹錫·南天漢爲副護軍,睦林儒·吳始大·愼景尹爲副司果,申善溫爲副司果,前萬戶劉興國,殺人捕捉,今加折衝,從事官韓浹,軍官崔山海,御寶罪人指示,今加折衝,東嶺僉使單洪受命,山羊會萬戶單崔柑,以上陞號。
李德周,以義禁府言啓曰,以慶尙監司狀啓刑曹粘目,前醴泉郡守李聖時,移本府處置事,允下矣。李聖時,時在忠淸道公州本家云,依例發遣府羅將拿來,何如?傳曰,允。
又以戶曹言啓曰,本曹版別房事務,最爲繁劇,而正郞朴受儉,以兼春秋,逐日待候於闕內,佐郞金萬成,以增廣漢城試應辦官,方整理凡事於試所,緊務久曠,殊甚可慮。正郞朴守儉,兼春秋豫備減下,使之專管本任,何如?傳曰,允。
左副承旨南天漢疏曰,伏以臣,以父母墳加土事,猥陳情□□恩暇,行到廣州地,素患痰症,挾寒猝發,頑痰塞胸,頭腦如碎,手足戰掉,委頓旅次,專廢飮啖,症情危篤,旬月之內,差復未易。喉舌重地,不可久曠,伏乞聖慈,特賜遞改,以便公私,不勝萬幸。臣無任兢惶祈懇之至,謹昧死以聞。踏啓字而下。
丙辰十一月初九日午時,上御時敏堂晝講。左議政權大運,知事金錫胄,特進官李觀徵,侍讀官睦昌明,檢討官柳命堅,記事官申㶅·李后定·李日三·李漢命,輪對官宗臣平海令惟斅·樂原副令敬成入侍,忠淸水使鄭德謙亦爲引見。上讀曾授滕文公問爲國,止詩云周雖舊邦章。昌明,進講畢戰問井地,止潤澤之在君,竝章下註。上又讀過音一遍,昌明,又解註義。大運曰,則聖學漸進,註之隱奧難通處,釋而奏之,平易處,不必頻爲論難也。上曰,經界之經字,是經天緯地之經耶?昌明曰,喩直者爲經,橫者爲緯。錫胄曰,兩井之間,分爲小道,故曰經劃溝塗也。命堅曰,爲井則田有定分,而賦稅均,不爲井,則田無定分,而科外之斂,必多矣。錫胄曰,分者,謂取田之分也。命堅曰,文公,聞孟子之言,慨然欲行仁政,簡其能臣,使問井地之制也。上曰,勉之者,蓋欲使畢戰勉之也。昌明曰,於國中則不爲井田而賦什一,蓋用貢法也。錫胄曰,古者,取諸民缺七字鄕·遂之地,而以爲國用,自廢井法以後,征缺七字上下困矣。上曰,世祿已行,故只缺數字祿,所以養生也,圭田,所以奉祀也,厚君子者至矣。命堅曰,同井相助者,此鄕里之厚風缺旣行而衣食有餘,則民德自歸於厚矣。錫胄曰,旣分別野人,則君子在其中也。昌明曰,自衛鞅廢井田開阡陌之後,諸候惡其害己,而皆去其籍,其詳不可考也。上曰,潤澤之者,惟在文公與畢戰耳。錫胃曰,潤澤之者,非如後世粉飾之類,要令缺俗而不失先王之意也。今欲行仁政,不可膠守古缺情也,亦不可外爲文具,內無實政,必須潤澤然後,可矣,此聖明體念處也。上曰,此註,張子所當言者,而呂氏引之也。錫胄曰,一時遽奪豪强之田,則怨之者必多矣。上曰,井田之法,惟在上位者之爲耳。錫胄曰,立斂法,指什一也。大運曰,分宅里,蓋言五畝之制也。命堅曰,連日講經界章,此王政之所重,自古體國制治,舍經界,則無先務矣。我東土地崎嶇,饒瘠不齊,雖難行井田,若取什一之說,而無科外之斂,則井制不行,而亦不失先王之意也。錫胄曰,新莾,嘗欲行井田,而不度時宜,遽奪民田,秪自招怨促亡也。張子有處之有術之語,而引而不發,今不審其所謂也。大運曰,不失民心,則爲處之有術也,國有經用,若取之有制,不傷財不害民,則可以行仁政矣。上曰,節用愛民,爲可也。錫胄曰,孔子言,節用愛民,孟子言,恭儉有制,治國之要,不出於斯二者矣。大運曰,人君,若知金銀玉帛,皆出自斯民,而深自愛惜,則自可節其用矣。宇鼎曰,國家一草一木,豈有不出於民者乎?錫胄曰,民田缺結而出賦,田多者賦多,故頗有怨之者矣。大運曰,大同之法,一時出米者難,然旣納之後,無他賦,民爭言令便矣。觀徵曰,民多田結者,頗怨大同矣。大運曰,科外橫斂,在於人君之儉不儉,君若不儉,則汚吏承上指意,因緣爲奸矣。錫胄曰,孝廟時,若遣御史廉問守令,有科外濫徵者,以法繩之,吏多懲戢而悚懼者耳。大運曰,多遣御史,則其時便缺民間孰肯言治否實狀乎?宣廟時,嘗密使御史,豫爲治裝,不時發遣矣。上曰,豫爲治裝,臨時不意缺七字廉問失實,則阿宰爲褒,卽墨見貶,民之缺三字矣,不可不着實爲之也。命堅曰,大臣所奏,誠然矣。臣頃日承命暗行時廉問,亦爲失實,誠爲惶恐。御史纔出,守令中,詗先知之,不法文書,盡爲藏去,何從得其奸狀乎?且間有文書見捉,而亦不深治,如此則雖年年遣御史,貪吏,何以懲戢乎?臣之所按杆城·春川等官,是文書見捉者,而不以其罪罪之,旋蒙放釋,惡在其廉問之義也?上曰,此則偶因大霈而赦之矣。宇鼎曰,聲言治裝,而日久不遣,則亦揣淺深矣。若不時治裝,猝遣御史,按察一二郡而止,如是者無常,則可以得其實狀矣。錫胄曰,平安道新榜出身四千一百一人,當爲分防,而議于備局,則江邊七邑,皆是邊地,其邑出身,則不可分防於他處。仍留各其邑,使之防戍,而其他各邑出身,則依京中七道出身例,近海者納米,居於山郡者作木,竝令本道,定都會捧上,米則由海路,運置於大興山城,以爲軍餉爲便云,依此擧行,何如?上曰,依爲之。出擧行條件錫胄曰,南漢守堞時,有功勞人,考諸戰功案,則不下九十四人,以此判付,似涉太煩,別爲啓目以入矣,此異於常規,敢稟。上曰,依爲之。錫胄曰,未及都試前,只爲計仕而給祿,武士材高者,頗怨今春都試亦未設行矣。朔試射時,禁軍三番金繼晏,柳葉箭貫二中邊三中,當試賞格次,別爲單子以入之意,敢稟。上曰,依爲之。錫胄曰,山羊會在巴底江,最爲賊路要害之處,戍守不可不嚴也。每當冬寒氷合之時,胡騎之來往出入,大抵與昌城一體矣。山羊鎭權管,特陞爲萬戶,車嶺,亦缺緊於控扼者也。平安監司巡行時,亦言其形勝之勢,萬戶號缺難以彈壓,其萬戶,亦陞爲僉使,當日政差出,何如?上曰,依爲之。榻前定奪錫胄曰,頃日朝參時,戶曹判書吳始壽,以本曹句管畿邑牛隻,餘數甚少,以司僕江華等牧場缺養移給事,啓稟蒙允矣。江華則係是保障之地,所有牛隻,不宜他用,紫燕島,明春將有撤場移牧之擧,牛隻轉徙,尤極難便,此處雌牛缺七字則似爲便當矣。上曰,紫燕島雌牛缺五字戶曹,可也。出擧行條件大運曰,處瓊之奸狀缺敗露,更無所問矣。上曰,菱花紙僞造之說,昭著矣,所謂無表跡,則入山之言,蓋出於福寧宮人矣。大運曰,旣處瓊缺凶計者,妙香也,妙香,無生之理也,雙旻,人多有知之者,密使廣州·原州等官,窺伺捉來矣。忠淸水使鄭德謙,進前伏,上問履歷,德謙曰,曾爲鐵原府使·內禁將矣。上曰,軍器及戰船什物,盡心修缺三字水操着實爲政,可也。德謙曰,聞本營,近來板蕩無缺云,赴任後,當稟於廟堂處之矣。宗臣平海令惟斅,進伏,上曰,有所懷則達之,可也。對曰,別無所達之懷矣。次問樂原副令敬成,所對與惟斅同。
午時,上御時敏堂,將晝講,藥房先入診。都提調權大運,提調金錫胄,副提調李宇鼎,昌城君佖,戶曹正郞李國憲,記事官申㶅,記注官李日三,記事官李漢命,醫官高陽郡守李東馨,御醫金萬直入侍。大運曰,雪後日寒甚酷,聖體若何?上曰,無事。兩慈殿氣候,亦若何?上曰,安寧矣。大運曰,往者常時,以入診後丸藥製進之意,旣已陳達,厥後金錫胄以加資未肅拜,又有處瓊推鞫之事,今始入診,而醫官等以爲,若晝講後,則講論之餘,神氣疲勞,本脈難尋云,故晝講前,先請入診矣。上乃命昌城君診脈,佖診訖,伏缺天顔,上許之。錫胄·國憲·東馨缺診訖。佖進曰,玉色和平,脈度缺但寸脈暫有虛弱之候矣,錫胄曰,脈候左三部洪,右三部弱,自上常時有升降之火矣。脈候雖如此,此乃本脈之得中者,藥則當用瀉腎火補脾胃之劑矣。國憲曰,左三部之洪數,不至大段,而生火之原,少似不足矣。東馨曰,卽今脈候,懸異於夏間入診時,左三部洪數,右三部微弱,自上常時本脈如此,當用補腎淸火之劑矣。萬直曰,臣之意見,亦如東馨之所達矣。錫胄曰,左邊寸口心,經脈也,似有虛火,如六味地黃丸之劑,進御似可矣。大運曰,藥則當退而議定矣。頃者,自上違豫之時,每瞻玉色之消瘦,深以爲慮矣。今日瞻望天顔,玉色和平,不勝喜悅之至,此豈非近來愼攝之效乎?一樣愼攝如此,實是臣民之福也。湯藥苦口,必以連進爲難,今當劑入丸藥,而凡服藥之道,須無間斷,方可責效矣。遂罷出。
上在昌慶宮。停常參·經筵。
巳時,太白見於未地。自一更至三更,月暈。五更,流星出北斗星上,入紫微東垣下,狀如甁,尾長三四尺許,色黃白,光照地。
下直,北虞候李夏蕃。
鄭重徽啓曰,小臣與右承旨丁昌燾,冬至望闕禮習儀進去,下直。傳曰,知道。
丁昌燾啓曰,明日常參·經筵,取稟。傳曰,只晝講。
傳于李德周曰,今下弓矢,北虞候李夏蕃處,給送。
李宇鼎啓曰,缺壁承旨,除拜翌日肅謝,自是廳規,而右副承旨兪櫶,今日不爲出肅,殊涉未妥。且當此推鞫設廳之時,有不時開坐推問之擧,則尤不可無該房承旨,兪櫶卽爲牌招察任,何如?傳曰,允。
李德周,以都摠府言啓曰,今日入直軍士,中日習射,請出標信。傳曰,知道。
傳于李德周曰,昨觀慶尙監司狀啓,則兵使朴而昭,意外身死,數月之內,失此兩將,予實嘆惜,繼以驚慘矣。令備局,米二十石特爲題給事,分付。
李宇鼎,以吏曹言啓曰,廣州居修義副尉李翊誠上言,據曹回啓勿施事判下內,欺罔上言,希望恩典,事極過甚,令本曹治罪事,命下矣。李翊誠捉來推問招內,矣父善輝,爲本府將官久勤,亦於丙子之亂扈從,故其守禦使,具由啓聞之後,意謂必有除職承傳,今番上言中,稱以有承傳,誣呈上言,難免欺罔之罪云,而本曹,非刑杖衙門,令有司,考律治罪,何如?傳曰,允。
權愈,以禮曹言啓曰,各陵及南別殿參奉,或有事故,則例以付祿忠義衛,差送假官,使之察任矣。今此東堂初試終場,適與冬至祭相値,各陵參奉試暇代差送假官之數,至於三十六員之多,勢難缺數字祧遷陵,則無冬至祭,依例以三醫缺數字齊陵·英陵·寧陵參祭及守直假官,依前例,以各其本官,境內所居忠義衛擇缺二行只餘十二員缺各陵守直及齋郞之任,而缺員無差送之人,令吏曹,從長變通差送,何如?傳曰,依啓。
以兵曹中日單子,傳于兪櫶曰,柳葉箭五中人守門將鄭纘陳,邊將除授。
兪櫶,以義禁府言啓曰,本府郞廳十員,皆是科業赴擧之人也。今此慶科,只隔一日,若不變通,則將未免停擧,事甚可慮。取考本府謄錄,則曾在庚戌九月,亦有設鞫科擧相値之事,差出假都事察任之規矣。大臣之意,亦如此,假都事十員,令吏曹擇差,何如?傳曰,允。
傳于權愈曰,夜對爲之。
慶尙道儒生,進士高世章·蔡獻徵·成甲夏,缺揚祖·李厚封·孫碩佐,生員金夏鎭·林東遠·金楷·金夏錫·河世元,幼學李在雅·盧思誠·李在隆·安宇一·李在雄·黃霆·宋殷徵·盧思賢·盧思齊·金壽萬·金命兌·張漢楨·盧思憲·高漢翊·盧思孝·盧瑞胄·金夏成·裵昶·金漢璧·裵興祚·李簠·李大蕃·李時久·尹商徵·鄭維年·權斗寅·李德耉·郭希賢·郭壽龍·嚴錫廈·嚴翼廈·李德耆等上疏曰,伏以臣等,伏見尙州儒生生員臣李世憲等,以五賢書院請額事,陳疏仰籲矣。今者禮曹判書臣李之翼回啓,慢陳書院之弊,有若煩擾者然,臣等,竊惑焉。臣等竊惟,天下之事,莫不貴於簡厭於煩,而亦有煩而不厭者,興學之事是已。古者家有塾,州有序,黨有庠,學校之設,若是其盛,而聖王之所以不憚於煩,而猶且振作之,皷舞之者,豈非有以爲風化之本,而關盛衰之運者哉?是以宋之關閩濂洛之間,院與缺考亭尸祝之廟缺三十餘所,不可不謂之煩而莫不賜缺而表章之,此可以見帝王之於興學,雖多而不爲煩也。恭惟我朝聖神相承,學校大興,儒先之輩,出於其間者,或傳或倡,後學之尊崇而俎豆之者,愈往愈盛,此實斯文之幸,而國家之缺也。是以其在祖宗之世,苟有多士之來請院號者,無不允從,而亟賜焉。嗚呼,上自唐虞三代,下至我祖宗之世,崇奬道學,若是其盛,而當時之臣,未嘗以不緊目之,後世之人,亦未嘗以煩撓譏之。我殿下,卽位以來,請額之士,踵相接也,而亦且隨願隨錫,未嘗持難者,寔是三代聖王之心也,寔是我祖宗之心也。一國臣民,孰不沐浴菁莪,興起斯文,而惟其地各有遠近,事或有遲速,故其封章請額者,或先或後,不能以同時,則宜乎跡涉煩猥,而事近紛擾也。然先之者,未必爲重爲大,後之者,不必爲輕爲小,則何必以後來缺以不緊,而獨阻於一視之仁恩哉?矧我道南書院,非他一賢獨享之所也。先正臣文肅公鄭經世,以爲宋時有張定缺濂溪·兩程之祠於宜春,夫以三賢缺非其土之人,而朱子作記以美其事。今五賢者,共生於一道之內,則後生欣慕愛敬之誠,又非遠方聞風之比,於是,建一院,合祀五賢焉。其與宜春故事,前後竝美,則是其恩額之頒,當先於他院,而今臣等來請之較晩者,實是臣等之罪也。惟俟逋慢之誅,不料有他之虞,今者,謬引徐必遠缺啓之語,誤認先朝判付之敎,肆然防啓,極其張皇。噫,當時必遠之論啓者,果指爲五賢合享之所,有如吾道南書院者乎?其所謂不緊書院毁撤等語,必是僭犯之類,而先朝之敎,亦指此等事也。是故,自先朝以至今日,凡所請額者,果有如五賢之祀,則不問其曾前請額之多寡,而未聞有不允許者,列聖崇儒重道之意,爲如何哉?而之翼,未嘗以興學之事,入告于內,乃爲杜撰之說,以掩累朝之善,其誣殿下而羞多士者,吁亦甚矣。臣等,亦是嶺南人也,敬慕之誠,不敢自後於尙人,乃敢相率而來叫九重,伏乞聖明,洞燭之翼之誣,俯察多士之願,亟賜恩額,以彰□□斯文幸甚,國家幸甚。答曰,省疏具悉。書院旣設之處,不爲疊設,已有受敎,爾等,勿復瀆擾,退修學業。
初更四點,上御時敏堂,夜對。參贊官權愈,侍讀官兪夏益,檢討官姜碩賓,記事官申㶅,記注官李日三,記事官李漢命,入侍。夏益,進講綱目初卷,自周民東亡,止宮室極盛訖,上乃受而讀一遍。碩賓曰,邑落,謂之聚。愈曰,卽五年成聚之聚,周民東亡,義不爲秦民也。碩賓曰,郊者,天子之禮,秦祭之僭也。夏益曰,韓國,臣事秦,故衰絰入弔也。碩賓曰,約驩,卽結好之意也,關,關市也。夏益曰,不祥,不義也。碩賓曰,天子六軍,諸候三軍,偏軍,卽一隊之軍也。愈曰,公子勝,平原君也,夏姬子,楚所生母也。碩賓曰,猶豫,皆獸名,進退多疑,登山上下,不能決行之獸也。夏益曰,子順,孔斌也,孔子六世孫也。碩賓曰,河南,東周初封處也,楚使黃歇徙封者,非楚之徙封,黃歇自徙之也。燕王缺利見敗,此乃人君監戒處也。愈曰,此時,周室微弱,七國從約,亦解秦之求不已,而諸候之地已盡矣。碩賓曰,頃於榻前,臣以不爲晝講,時時夜對事,有所陳達矣。今日有此夜對,不勝喜悅之至,夜對命下之後,綱目新冊,始爲句絶,故入侍,未免差遲,誠爲惶恐矣。上曰,此冊一卷,皆句絶以入。愈曰,綱目新件,不如舊件,諒闇中進講之冊,改衣進講,宜矣。上曰,大書者綱也,小書者目耶?愈曰,然。此乃春秋法也。碩賓曰,有綱卽有目,目者,記其實也,如春秋之有傳,傳者,所以明其筆法也,左傳,左丘明之傳也,人君經學之餘,又講史學者,欲觀前古興亡治亂之迹,不可已也。宣廟,手不釋卷,夜則乃罷,而綱目卷秩浩大,故猶未能盡秩。自上綱目進講,始於春間之後,今始開講,若此則盡秩似難矣。愈曰,臣有區區所懷,敢此仰達。頃者,臣奉命嶺南,回還之時,過禮安陶山書院,卽先正臣文純公李滉藏修之所也。宣廟朝,旣給奴婢,又給一店,以爲永久守護之地,一道多士之所聚會,猶不足以支給,又募入若干民人,得以給使用而供多士矣。頃因重臣建白,諸書院募入者搜出,以充闕伍之故,募入人等,皆懷渙散之計,將無以守護云。書院募入,誠不無其弊,搜出之擧,誠出於不得已,而至若文廟從祀諸賢,則有功百世,建立書院,實出於右文興道之意,不可不厚爲之地,設有些少弊端,有不足爲念者。且禮安有高麗祭酒禹倬書院,此乃先正臣李滉所創建者也。似此書院,則似當勿令搜出,募入民人,俾無渙散之弊,故爲士子聚會講誦之所,合於敦儒化之道,而足爲聳動士林之一助也。從祀諸賢平生所經過處,皆立書院,雖不可一一皆用特典,而若禮安之陶山書院,慶州之玉山書院,玄風之道東書院,安陰之龍門書院,楊州之道峰書院,延日,之烏川書院,則曾所募入者,仍存勿侵,但勿令一向添募,似當矣。上曰,令該曹稟處。愈曰,嶺南諸邑鄕校,舊無祭器,每於釋奠時,則收合沙器而用之,不成模樣矣。閔蓍重,爲慶尙監司時,募各邑校生輩,出財力備祭器,而出給免講帖,以爲終身免役之地,故校生輩,爭賣土田,各出財力,以備諸樣祭器,而鄕校享祀,始得成樣矣。今者免講校生,皆令汰講,非但渠輩,皆懷怨心,朝家之失信,亦大矣。當初祭器不備,則爲道臣者,宜自官家料理措備,而藉力於窮殘校生,實涉苟簡,亦失事體。旣往之事,今不可追咎,其所募財措備之祭器,則今方用之,其備納之輩,則旣令免講,而終未免軍役,實非施信之道。文廟祭器之備納,異於諸般免講者流,而臣奉命嶺南回還之時,此輩到處呼訴,聽聞甚不佳矣。鄕校祭器備納之校生等,則使之依前免講,似當矣。上曰,當初道臣所爲,固爲未妥,而旣備祭器許令免講之後,又爲汰定軍役,亦損事體,令該曹稟處。碩賓曰,校生納物免講事,初出於亂後物力蕩竭之故,因循爲常式,非但慶尙道,八道皆然,有難率爾變通。大臣及禮曹堂上入侍時,齊議稟處宜當,而仁祖朝,禮曹免講帖外,皆不許免矣。夏益曰,頃者,臣奉使黃海時聞之,則卽今元額校生,則無考講之事,缺數字講之類,獨爲考講,汰定軍役,渠輩安得不稱冤乎?碩賓曰,忠淸監司趙威明狀啓,定年限考講之事,似爲得當矣。奏訖,諸臣將退出,上仍令留之。內侍,各具一大饍盤於諸臣之前,須臾宣醞。令內寺傳敎曰,君臣之間,如家人父子,須盡醉飽。酒再行。㶅擧盃進前曰,小臣,幸逢今日,榮感罔涯,第臣性不能飮酒,又飮此盃,或恐失儀於榻前,惶恐敢達。承旨顧謂曰,勿爲煩達,須速飮之。酒三行。愈進曰,人之酒量,各自不同,或慮有失儀之事,隨量賜酒,宜矣。碩賓曰,仁祖朝,弘文館官員,於夜對,過醉失儀,叩差備門曰,宿酲未已,願更飮一杯而退云。今日賜酒,誠極感幸,而酒各有量,過量而至於失儀,則不可也。愈曰,世祖朝夜對時,亦或有失儀之事,而上以酒失無傷,使之勿推,宣祖朝夜對時,睦昌明,大飮泥醉於榻前,呼索蟹鹽,上乃令出給,至今傳爲盛事矣。夏益曰,酒各有量,過醉豈無失儀之事乎?上曰,君臣之間,如家人父子,善飮者飮之,不善飮者,只飮此杯。愈曰,諸臣中,惟碩賓善飮矣。碩賓醉進曰,權愈所達,亦至胡亂之境矣。愈曰,碩賓雖醉,何敢發此言?請推考。上曰,勿推。碩賓曰,宣祖朝夜對時,睦大欽大醉索蟹鹽,上乃命出給,入侍之臣,有親者,特令賜柑以榮之,至今傳說盛事矣。愈曰,孝宗朝夜對時,洪汝河,以翰林入侍使酒,承旨請推而不許,汝河,卽嶺南不易得之人也。臣以汝河之事,有所達之言,而今日夜深且醉,後當陳達矣。上曰,第言其大槪。碩賓曰,汝河,博學人也,愈必欲以此爲達,而今日醉矣,豈無他日乎?臣以往時問事郞廳付標事,有所達矣。同僚有病,無推移之勢,入此不當入之番。語未訖,愈曰,缺番之入不入,是何敢陳達之事乎?失儀甚矣,請推考。上曰,醉中失儀,亦非怪事,勿推。碩賓曰,缺有不然者,權愈不當如此矣。愈曰,碩賓醉甚矣,使之退去,勿復有所陳達,可矣。諸臣各飮四盃,碩賓·日三·漢命,加飮二杯。愈進曰,夜已深矣,久御寒殿,引接臣僚,恐有所傷,請罷。中使各給油紙二張,使之齎饌。愈俯而泣曰,小臣,不幸喪父,只有老母,請歸遺之。碩賓曰,愈之事,非矣,自上旣給油紙,使之齎去,則有何更達之事?仍呼權愈曰,君已醉矣,毋多談,退伏此處,可也。夏益曰,諸臣,皆有父母,臣獨無之,歸家何遺,不得齎去矣。碩賓曰,彼言亦非矣,雖歸遺妻子,亦無不可,恩賜,其可以棄之乎?夏益之言,妄發也。遂罷出。
上在昌慶宮。停常參,只晝講。
辰時巳時,日暈兩珥。夜五更,流星出軫星下,入巽方天際,狀如拳,尾長三四尺許,色赤,光照地。
丁昌燾啓曰,明日常參·經筵,取稟。傳曰,只晝講。
李德周,以備邊司言啓曰,行都承旨李宇鼎,初以副提調啓下矣。今則陞資,以提調改啓下,使之仍察有司之任,何如?傳曰,允。
又以兵曹言啓曰,今日內三廳將鬼取才坐起時,廣興倉進排官,無緣不進,怠慢之缺當該官員,從重推考,何如?傳曰,允。
缺啓曰,內乘二員內,黃徵受由歸覲,尹博缺七字暇,限畢試間,假內乘差出,何如?傳曰,允。
又以兵曹言啓曰,卽今禁軍等入直之處,與仁政殿西月廊不同,破壁冷窓,徹夜寒凍,而所席空石,只是一葉,殊可矜憫。空石,限三百立加給之意,分付戶曹,何如?傳曰,允。
又以兵曹言啓曰,薄衣軍士摘奸之命,下於初八日夕,其時,卽爲發遣郞官,各處守直軍士,竝爲點考抄啓,而監試初試場中差備軍六十名,則以其入在場中之故,不得點視,罷場之後,渠輩竝來呼訴,事甚可矜。就其中尤甚衣薄者二十二名,別錄以啓,此軍士,亦依他例,令該曹襦衣題給,何如?傳曰,允。
兵批,有政。以尹就五爲假內乘。
答知事洪宇遠疏曰,省疏具悉卿懇。疏中所陳之辭,無非憂國愛君之誠,予甚嘉納焉。元疏,留中不下。
備忘記,知中樞府事洪宇遠處,內廐馬一匹賜給,以表予嘉尙之意。
丙辰十一月十一日午時,上御時敏堂晝講。領議政許積,特進官吳始壽,同知事睦來善,參贊官鄭重徽,侍讀官睦昌明,檢討官姜碩賓,記事官申㶅·李后定·李日三·李漢命,輪對官西原令烱敏·齊寧令達胤,宗廟令趙爾翰,平市令黃澤,典牲主簿成後周,瓦署別提高嶰,東活人別提慶善行,入侍。上讀曾受畢戰問井地章,昌明進講許行章,止而暇耕乎,音釋一遍。上又讀過音一遍,昌明,仍釋註義。上曰,註之聱牙難解者,只爲討論,可也。始壽曰,爲神農之言者,謂借重而託其爲說,如後世醫家,稱援黃帝而爲素問也。昌明曰,許行,異端也,託於神農,而過爲詭異之行也。碩賓曰,君子,指在位者而言也。昌明曰,許行之意,蓋欲無君子小人之別也。碩賓曰,不爲厲者,答上章厲民自養之語也。始壽曰,孟子之語八反,蓋欲發許行耕且爲之病而藥之也。碩賓曰,古人云,勞心,謂仁之事,勞力,謂義之事也,分而言之耳。上曰,君者,缺十二字出粟米麻絲,以事其上者也,得非勞力乎?缺半行也。嘗往中原,指水黍而問焉曰,此何穀也?答曰,蜀秫也。指黍而問焉曰,此何穀也?答曰,黍也云耳。積曰,洪水,爲九年之水,非雨潦所致也。江淮河漢,失其故道,下流壅塞,故水倒流而旁溢也。上曰,瀹者,疏通之意,謂決其壅塞而順水之道也。積曰,爲大人之事,而一日萬幾,何暇耕乎?始壽曰,后稷,有爵土之稱。積曰,因人所固有秉彝之性而道之耳。德有大有小,振德云者,專主惠而言也。碩賓曰,振德,指敎化而言也。昌明曰,提撕警覺者,發明振字之義也。碩賓曰,以大學言之,此爲新民之事,大學,引康誥曰,作新民,作者,卽振德之謂也。上曰,大人之事,在於敎民,小人之事,在於耕作,任有大小,不可竝爲也。昌明曰,文公,賢君矣,而不克終用孟子之說,而寥寥無聞於後世者,意者許行之言,有以奪之也。上曰,耕者,猶不暇爲百工之事,況人君治國,何暇與民竝耕乎?積曰,孟子九河註,與書傳註小異,彼則合簡潔爲一,此則分簡潔爲二,先儒謂書傳註,朱子晩年所定,當以書傳註爲正耳。積曰,近者連開經筵,昨夜又爲召對,聖明勤學之誠,至矣,不勝喜幸。人君苟能强勉學問,留心政務,則不爲私昵所害,而無有邪僻于其間矣。始壽曰,日寒如此,以家人禮,召對便殿,可矣。此堂冷淡,曠開窓牖,竊恐有觸風之患矣。上曰,居常煩鬱,不能閉戶而處矣。始壽曰,江華各請雇布,自戶曹,當爲輸送矣。戶曹見在留布,罄竭無餘,姑以江華所儲軍木貸給,待春和解氷後,以二百同准償,何如?積曰,計其月朔而貸給雇布,解氷後償送,無妨矣。始壽曰,雖貸數三朔雇布,亦當准償矣。榻前定奪始壽曰,長興庫貢物主人等,積年負債,罔有紀極。每年所給之貢物價受出之際,必輒見奪於債主,逃散相繼,不能應役,每致生事,故革罷其主人,抄出家計稍實可以應役者十餘人,新主人差定,使之應役矣。舊主人未報之宿債,債主移徵於新主人,貢物價見奪,猶夫前日,新主人不能支保,亦與舊主人無異,殊無革罷舊主人,差定新主人之意,本庫事勢,誠極可慮。以事理言之,則舊主人所負之債,不可移徵於新主人,而舊主人,貸紙廛之債,而應國家之役,則使紙廛人,元無所封,亦非穩當底道理,近萬之債物,自官家,亦無變通之路,事之難處,莫甚於此。臣忝叨本任之後,査出彼此文書,方欲從公處決,以爲兩利俱全之地,而未得善策矣。紙廛人等,不待査處,而先上言,漢城府,亦不問玆事顚末於臣曹,率爾覆啓,舊主人缺之宿債,一時督徵於新主人,知家刑杖,致有駭散之弊,不缺之道,而該府之督徵,不一啓下公事,故不得不仰稟本曹,缺姑勿侵徵,使之安接應役,何如?上曰,依爲之。出擧行條件始壽曰,曾在孝廟朝,因聖候違豫,久不開筵,故筵臣,請於不講之日,書進漢唐宋古事之可觀者矣。逮至先朝,經筵停罷,至於經年,每日立張書進之大事,與冊子有異,積成卷軸,不便於睿覽,故臣忝在玉堂時,若無表表可觀之語,則勿爲書進事,定奪蒙允,其後古事之規,仍爲停罷矣。玉堂下人,至今徵捧古事正書草註紙,至於書草白紙,則入於辛亥權減之中,而不計權減,每朔徵捧,已至十餘年之久,事之可駭,莫此爲甚,雖微細之物,係關後弊,敢此陳達矣。上曰,若有書入之事,則臨時分付,不爲逐朔徵捧,可也。出擧行條件始壽曰,紀綱壞了,人不畏憚,如捧紙濫雜之事,政院·玉堂諸上司,豈有全不知其弊哉?知而不禁,吏緣爲奸,經費之難支,職由於此。向者晝講,以賓廳會議停止不爲而所用缺燭則依數捧之,下吏操搪,莫此爲甚,如此等事,不可不變通也。上曰,如此之類,自本司,摘發治罪,可也。積曰,仁祖尙儉,正殿遮陽,亦以草芚爲之,先朝監憲無愆,大內修理,五年一次,坐席亦未用重,其節用愛民之意,至矣。今聞大內修理時,內人所處窓戶塗排,亦用見樣草注紙,各房,旣以油芚塗之,而復設席子,諸處遮陽,亦皆用油芚,而雖仍因無妨,必使改新云,其費甚夥矣。然旣往不可追,此後,似當撙節耳。始壽曰,臣目覩修理事,詳知其弊,臣若不達,自上何由盡燭下情乎?頃日,有油芚好處,仍緝不改之敎,七千市人,欣欣然有喜色,而抃頌聖德矣。若寢殿,則不計費而爲之,至如宮人所處遮陽,亦用油芚,臣私怪其故,以爲我朝,素崇儉德,豈有如此侈用之弊乎?今上見之,則必無此事,句管內事者中使也,中使之賢不賢而用之侈不侈繫焉。自今以後,各別申飭中使,務爲節用,則甚大惠也。積曰,此皆旣往之事,不須多言,此後赫然改圖,嚴束中使,俾無濫觴之弊則幸甚。蓋人君不恥聞過,虛以受人,則下情悉以上聞,若惡聞其過,淵默不言,則君臣之間,其分至嚴,孰肯觸雷霆之怒而敢言不諱乎?必也恢聽聖聞,廣開言路然後,鯁直之士願進而伸其辭說矣。始壽曰,唐太宗,雖云好名之主,然三代以後好諫者,莫若太宗,如魏徵·張玄素,數犯顔色,矢口進言,而從之如流,屢施褒賞,于今誦太宗之德,而稱貞觀之直臣不衰耳。積曰,魏徵批鱗之諫,豈不忤旨?至曰會須殺此田舍翁,非無怒意,特容而受之耳。始壽曰,古之諫者,至有缺者,而人君能容納而不之罪,必有好諫之誠然後,可以恢弘直士之氣缺數字曰,凡都監工匠員役書啓之時,日數不多,功役不緊者,竝皆拔去,而今番祔廟都監員役工匠書啓之時,不能致察,一二日不緊來役匠人,竝皆書啓,其數至於百有餘人之多。其後尊崇·冊禮兩都監工匠員役書啓之時,則一依前例,役歇日淺之類,竝皆拔去,以致前後書啓之不同。祔廟都監工匠員役日淺之類,亦依尊崇冊禮工匠員役例,更爲書單啓下乎?只功役稍緊者七十五人,自臣曹題給賞格,而其餘不緊之類,竝不擧論乎?敢此仰稟。上曰,只七十五人,題給賞布,可也。出擧行條件來善曰,各司官員,給試暇者甚多,適與冬至祭相値,各陵堂下諸執事三十餘員,無推移之勢,以堂下宗臣塡差,何如?上曰,今番則塡差,可也。來善曰,方今急務,在於省弊便民耳,當初創開三南監司眷率之規者,實爲省弊也,而以今觀之,供給煩費,民益難堪矣。且監司之奉公守法者,幾何人矣,至於列邑,付其私販,營産肥己者,亦多有之云,其所以省弊者,反歸於益弊也,下詢于大臣,罷之爲便。積曰,三南方伯,依平安·咸鏡例,以二周年爲限然後,眷率之議起矣,臣則初言其不便矣。爲方伯者,才有能否,雖一年,亦備諳物情而有善治者,雖二周年,亦全昧頭緖而不治者,如其治者,則使之仍任,如其不治者,則卽爲遽改,一張一弛,政道得矣,何必以二周年爲限,而創立無前眷率之規乎?古者方伯,無常住之營,巡行列邑,循環不已矣。來善曰,眷率之後,監司常多留營,巡行亦不以時云矣。積曰,方伯眷率,則上有老母之奉,下有妻子之樂,眷顧係着者多,非但巡行久廢,亦必怠於政事矣。然此是先朝議定之事,倉卒不可立改,議于諸大臣而處之,爲宜矣。上曰,依爲之。其中治理有顯效者,則仍任,可也。來善曰,臣今番下去楊州地海等村,旣聞民間之疾苦,不敢不仰達耳。畿邑民役,倍於他道,而楊州則境內多陵寢,故每値修改之擧,民役最重,不堪其苦。且其土地瘠薄,民雖勤農,窮不能卒歲,惟以賣柴資生,誠爲可矜,而靈豐君·朗善君·朗原君·崇善君四宮家,每年秋冬,發遣宮差,勒令缺契窮民,六七十駄,公然運納於各宮,只饋酒食而退,怨聲載路,誠極無據,而窮殘之民,急於官役,且無牛馬,趁不得及時運納,則宮差出往,結縛未納者之妻子,侵虐萬端,故民不得已給賂得免,其中貧不能給賂者,則縛致宮門之外,困責亦其缺民怨徹天,事極寒心,不可不痛禁矣。領議政許積曰,諸宮家作弊如此,故京江之民,已多怨苦矣。今聞此言,尤極驚駭,令本道監司,嚴査啓聞後,處置宜當。上曰,依爲之。出擧行條件積曰,洪宇遠,以實錄事陳疏,請加出堂上,而大提學,以爲不可,論議攜異,迄今不爲回啓,臣意,亦以加出爲未妥,而稽緩至此,誠極憫慮矣。上曰,以己丑己亥實錄考之,未有〈如〉今之遲滯者也。積曰,實錄都廳多事,洪宇遠,請勿差他任,使得專意纂修,而臺閣,亦未有推移擬望之矣。玉堂,又何以推移,此後外任曾經玉堂之人,盡爲招入,使都廳,勿爲入直,則似或爲宜矣。來善曰,三司備擬之人乏少,至於試官望,亦難塡差,故臣當言于大臣,鞫廳郞廳,亦爲擬望矣。積曰,雙旻,密使捕捉,而縱跡詭祕,不必留於原州矣。靈休,乃處瓊之師云,亦可以檢問耳。處瓊文書,多有疑端,誣罔之狀,旣已現露,處斷可也。然人心猶多疑惑,必得其根因,然後處之,則明白痛快矣。始壽曰,臣參北營會議,處瓊所謂表迹,違端昭然,一言可決。然人心多疑,不必速斷,必得處瓊父母,然後處之,則流言不歸於國耳。來善曰,始壽所言,思之甚熟矣。然奸狀旣已現露,宜及時處斷矣。凍獄徑斃,失其正刑,則不可之大者耳。積曰,實錄廳官員,先朝,必致以優禮,或賜珍饌,或賜貂掩,蓋爲纂述先德,傳垂後世也,亦時時遣中使,摘奸以申飭之也。臣欲使聖上,知從前規例,故敢達矣。洪宇遠疏中卯仕酉罷之說,誠爲得當,分付實錄廳,以爲着實擧行之地,何如?上曰,依爲之。出擧行條件積曰,今番監試榜,極爲無色,此必公耳。向者聖敎,丁寧嚴飭,爲試官者,安得不惕然易慮乎?至於東堂,所關尤重,承牌之時,親爲申飭,可也。上曰,兪。西原令炯敏進,上曰,有所懷乎?對曰,別無所達之懷矣。次問齊寧令達胤。對曰,立社,有國之所重,必須盡其誠敬,然後可無旱乾水溢之患,而竊觀列邑,殊失尊奉缺半行鞠爲茂草,社主,置於宮缺一行攝行,求之奉神之道,不當缺半行壇壝灑掃不潔,別爲一室,奉安位板,春秋享缺八字使躬行則似乎得矣。上曰,以此意,申飭列邑,可也。上曰,西原令炯敏,衣裝罷弊,甚爲貧寒,衣資,令該曹磨鍊題給。因召西原令,面給耳掩。趙爾翰進。上問本司弊端。對曰,無之矣。次問黃澤。澤曰,去七月以後,祔廟·尊崇·冊禮三都監進排大小雜物,市民等擧行之役,罔有紀極。方在赤立之中,前頭藏氷時收米,多至一百七十餘石,依前責徵,則萬無支堪之勢,而元來藏氷,乃是五梗,辛亥以後,裁減一梗,五司輪回策應矣。今年段藏氷之役,特令越次,以爲市民蘇復之地,何如?上曰,言于該曹稟處。澤又曰,冬前市民中,耳掩匠之類,不滿十餘名,而每年冬節,則不啻與典尙方匠人,一應內役,其餘諸上司各衙門諸宮家推捉之擧,專責於市匠,而尙方匠人,多率私匠,辦賣取利,而其私匠之類,全不應內外之役,則利歸於私匠,役責於市匠,渠等呼冤難保之狀,實爲矜惻,若無變通,則必有逃散之弊。自今以後,尙方匠所率私辦之類,一依市匠,同力應役事,捧承傳施行,何如?上曰,言于該院稟處。高嶰進。上曰,是曾爲守陵參奉者耶?對曰,然。成後周·慶善行,唯唯而退。
上在昌慶宮。停常參,只晝講。
夜自二更至五更,月暈。
下直,所江僉使尹時達。
漢原府院君遷葬,大王大妃殿望哭後,藥房·政院·玉堂·二品以上·六曹問安。答曰,罔極。
大殿,藥房問安。答曰,知道。
丁昌燾啓曰,明日常參·經筵,取稟。傳曰,只晝講。
傳曰,所江僉使尹時達,留待。缺十行
兪櫶,以義禁府言啓曰,僧人雙旻,捕捉上送事,今初八日初更量,密關成給驛卒,分付原州牧,而牧使有故出他,則監司開拆施行之意,書諸紙面,追聞處瓊,原州僧人靈休之上佐云,故處瓊根脚,問于靈休處,登時飛報事,初九日巳時量,亦爲密關分付矣。卽接原州牧移牒,則雙旻捕捉關文,本月初九日子時到付,靈休處問其根脚關文,初十日巳時到付云,而擧行形止,全沒不報,雙旻捕捉到付公事,十一月之下,只書初字,不塡某日,莫重公事,如是泛然,殊甚可駭。稽傳驛子,時方囚禁治罪,而監司及原州牧使,從重推考,何如?傳曰,依啓。莫重祕密公事,只書到付日字,捕捉形止,終不收報,其不爲惕念,擧一可知其他,事極可駭,當該牧使,先罷後推。
又啓曰,備邊司郞廳來言,今增廣文科初試時,兩司進參於試場事,問議于領議政許積,則以爲兩司進參,似爲合當,而旣非朝宗朝舊例,事係變通,更議于諸大臣,且招兩司,問其可否後,處之宜當云。更以此意,問于判中樞府事鄭知和,則以爲增廣初試,兩司進參,雖非舊例,別試,旣有兩司進參之規,則今此增廣兩司進參,似無不可云。右議政許穆,領中樞府事鄭致和,病未可否云,何以爲之?敢稟。傳曰,雖異古規,不可無變通之道,兩司各一員進參。
禮曹判書李之翼上疏。大槪,書院請額,近甚紛擾,故欲杜其弊,反被嶺儒之詬辱,決不可冒居宗伯之任,伏乞聖明,亟遞臣職,以慰多士,以安微分事。入啓。答曰,省疏具悉。卿無可嫌,勿辭察職。
吏曹啓曰,今此東堂文科初試,兩所試官,堂上中可擬之人絶乏,一員,依近例以堂上備擬,而堂上堂下皆無以備三望,不得已以二員備入之意,敢啓。傳曰,知道。
奉敎崔錫鼎牌不進,推考傳旨,下禁府。
右議政許穆箚子。大槪,病不得進參問安之列,請罪事。入啓。答曰,省箚具悉卿懇。夫疾病之來,人所難免,而況卿之衰老多病者乎?卿無可嫌,安心勿待罪。仍傳曰,遣史官傳諭。
知事洪宇遠上疏。大槪,懇乞還收賜馬之命,以重賞典,以安微分事,入啓。答曰,省疏具悉。今玆賜馬之命,實表予嘉奬之意,勿辭領收焉。
禁府,崔錫鼎拿囚。啓。
副應敎柳命賢,試官牌不進,依承傳罷職。
丙辰十一月十二日午時,上御時敏堂,晝講。左議政權大運,知事金錫胄,特進官鄭榏,參贊官兪櫶,侍讀官權瑍,檢討官柳命堅,記事官申㶅·李后定·李日三·李漢命缺宗臣驪興令烱性·帶原監光胤,入侍。上讀曾受神農之言,至而暇耕乎。瑍進講,堯以不得舜爲己憂,止惡能治國家,音釋,上受而讀音一遍。錫胄曰,百畝之畝字,見於某字韻耳。易缺治之也,已見初卷易耨缺堯以不得舜爲己憂,亦不用於耕,深斥許行與民竝耕缺大人之事,而孜孜圖理,又與民竝耕,斷無是理。人君,勞於得人,逸於任人,此所以無爲而治缺以四德言之,則元爲四德之長也,以君德言之缺爲衆善之首也。大運曰,語云,爲君難,人君必能盡君之道,然後可謂君哉也。上曰,反覆辨論,以明耕且爲之缺二行命堅曰,民生於三,事之如一,故孔門弟子,爲孔子心喪三年也。上曰,有若,豈可與夫子,比而同也?瑍曰,鴂見於楚辭,此鳥,鳴於秋分,則衆芳皆爲凋落也,蓋鳥之惡聲者也。上曰,陳相,傳陳良之正學,而反學許行之詭誕,反不如鳥之出幽谷而升喬木也。瑍曰,可以人而不如鳥乎,此善喩也。錫胄曰,秦孝文王之子,異人名楚,故秦諱之曰楚爲荊,楚之稱荊,自秦始也。大運曰,文公,初見孟子,問爲國經界等事,似可與有爲,而終不用孟子之道者,如許行之說,有以害之也。命堅曰,此章凡八節,首闢許行假託神農之言,次責陳相倍師學許之非,終斥市賈不貳之說,辭益嚴而意益切矣。許行,强欲齊天下之物,廢一定之分,雖使無僞,而終歸於相欺耳。瑍曰,莊周,嘗著齊物論,許行,異端也,發此賈相若之說,與莊周齊物,相表裏耳。大運曰,許行,屢變其說,似求勝而卒不能勝,蓋所謂遁辭也。櫶曰,此章之要,在於得人,雖以堯舜之聖,若不得禹·皐陶·益·稷,以任衆職,則豈得垂衣而治也?大運曰,聰明有限,不可以一人,獨治天下,必得人然後,可以致治矣。瑍曰,治國之要,固在於得人,而又必有知人之明,然後可以得人矣。大運曰,得人,固在於公明,講學而窮理,則自至公明矣。上曰,公明,誠知人之本也。大運曰,學問,又公明之本也。櫶曰,若不有則哲之明,則堯何以得舜乎?然知人則哲,惟帝其難之,惟明,可以得人矣。上曰,所謂鴂舌之音,此何狀也?大運曰,南方之人,其聲侏離哤雜,似鴂鳥之音,故以鴂舌稱之也。大運曰,天雨雪,日甚寒,不審聖候,何如?上曰,無事。大運曰,丸藥,旣已劑入,想經御覽矣。昨日作丸,外乾內濕,然進御無妨,豈必待盡乾乎?丸藥,積功然後有效,勿爲苦口而停止,必久御宜矣。上曰,以四錢重,每服之矣。錫胄曰,恐有痰塞之患也。大運曰,連日進御,爲可也。錫胄曰,非臣所掌之事,而有所達矣。明日,當設增廣東堂,而有不可缺半行南行及生進缺一行落則殊極懊歎矣。上曰,漢城府爲一所,館爲二所乎?錫胄曰,然。別試試官七人,而此科試官三人,只使一監察糾檢,科場諸事,何以遍察防奸乎?且監察望輕,不足以鎭壓,別使兩司臺諫,分送兩所,可也。雖今日促迫,此則問于大臣,而稟處爲宜矣。大運曰,臣意,亦與錫胄所奏同,而未及達矣。首相之意亦如此,則豈不可變通乎?兩所,分送兩司,似得事宜矣。命堅曰,此事,異於常規,與諸臣相議然後,分送兩司,可也。上曰,問于領右相,草記以稟,可也。命堅曰,試券許多,而考官只三人,所考必不精矣。錫胄曰,分送兩司事,不可不變通矣。錫胄曰,冬至方物封進時進上馬,當自司僕捧上矣。兩湖馬價,以正木四同四十匹爲式,以銀折價,則百四十兩矣。諸道馬價,至於二百餘兩之多,馬價常有,而駿馬不常有,故人之牟利者,衒馬以售價,其弊不貲矣。自今以後,諸道馬價,一依兩湖例,酌定其數,勿爲過濫,而皆自司僕句管買賣,則似得均一矣。大運曰,均定諸道馬價,俾無濫觴之弊,可也。若以馬而傷財害民,則殊甚不便。孝廟,嘗以爲進上馬,不均於實用,而費財爲多,命罷進上馬矣。錫胄曰,大臣所達,誠然矣。考其諸道馬價之數,則糜費不尠矣。上曰,年例進上馬,國無實用,民弊甚多,今番則諸道旣已措備,進上日期且迫,勢未及停罷,諸道之馬,皆依兩湖例,自司僕句管,均停其價封進,此後則使之停罷,勿爲封進,可也。出擧行條件榏曰,尹召史,與內侍府相訟,至於上言,而以模糊決給爲敎,不勝惶恐矣。大運曰,內侍府,多有違端矣。雖奴良妻所生,若出叛主之計,則隱匿根泒,固難得其良族,而尹召史,則頗得良籍,內侍府,則多有違端。如是而決給內侍府,則民必以聖明,偏厚於內侍府也。榏曰,以兩不當贖公,容或可也。若內侍府得勝,則尹召史,必冤矣。大運曰,凡決訟之道,多違端者不勝,今者內侍府,違端顯著,似爲非理也。錫胄曰,如良妻所生奴婢之類,若生投託之計,而叛其本主,則良族誠難得矣,不可以此而決訟矣。大運曰,內侍府文記,奴婢年歲相左,號名又異,此違端之甚者也。上曰,果如此則依前決給,可也。□曰,臣以圖署僞造罪人萬千事,光陽屯長金礪,順天舍音徐缺等,欲捉致京中缺二行全羅監司朴信圭推考,何如?上曰,依爲之。出擧行條件錫胄曰,廣州人民之曾爲諸般身役者,今皆摠轄於山城,此國家所以重保障之意,而至於境內山阜,皆屬於司饔院,其餘則又屬於訓鍊都監,司僕·內需寺等處,山城居民,尤無樵採之所,事甚切迫。前者諸宮家柴場革罷之時,只存一處,毋得疊受者,乃是先朝定制,而本州東而有義昌君房柴場,周回八九里,義昌君·福昌君,同是一宮,此與毋得疊受之意相違,猪巖柴場,罷屬山城,宜當矣。上曰,依爲之。出擧行條件大運曰,僧人雙旻蹤跡捉來次,密關于原州矣。所送驛人,昨始入來,而擧行形止,全沒不報,殊甚鬱鬱矣。上曰,牧使事,極爲糢糊矣。大運曰,想驛人促還,不及枚報,使不免疎漏之失矣。宗臣烱性進,上問所懷,對曰,無之矣。次問光胤曰,小臣貧甚,家有七十老母,朝夕饘粥之資是急,不免恒飢,私情切迫矣。上曰,帶原監光胤,有七十老母云,米石及食物,令該曹從優題給,以示親親之義。
上在昌慶宮。停常參,只晝講。
藥房口傳啓曰,卽伏聞自上脇痛之候,有時緊歇云,不勝驚慮之至。只令醫官入診未安,臣等,與諸醫入診後,詳細議藥宜當,敢此仰稟。答曰,知道。
藥房都提調權大運,提調金錫胄,副提調李宇鼎啓曰,臣等,退與諸醫商議,則皆以爲,自上脇痛之候,由於肝氣遇寒挾感而發,不可不趁時和解,小柴胡湯,加紫蘇葉一錢,枳殼·川芎·黃連·吳茱萸煎汁炒七分,連進三貼,以爲發散之地云。此藥卽爲製入宜當,受灸則明日雖是辰日,針灸家,時或不以此爲忌云,症候不至大段,則此時受灸,極爲重難,更觀明日症候議定,何如?答曰,依啓。
權愈,以都摠府言啓曰,今日入直軍士,當爲中日習射,請出標信。傳曰,知道。
丁昌燾啓曰,明日,國忌齋戒,明明日,國忌正日,視事,頉稟。傳曰,知道。
兪櫶啓曰,備邊司郞廳,以大臣意來言,今日賓廳坐起日次,而非但堂上不齊,別無大段稟處之事。敢啓。傳曰,知道。
李宇鼎啓曰,吏曹郞廳來言,臺諫有闕,政事何以爲之?取稟。傳曰,過國忌後爲之。
權愈,以實錄廳言〈啓曰,〉都廳郞廳柳命賢,時在罷職中,本廳出役爲急,令該曹,口傳付軍職,冠帶常仕,何如?傳曰,允。
又以內醫院官員,以都提調·提調意啓曰,今年臘藥材,方爲磨鍊,而各種所儲,擧皆乏絶,牛黃五十部,龍腦十五兩五錢,犀角二斤,朱砂一斤八兩,沈香十兩,眞珠五錢,麝香三十部,丁香二斤,白荳蔻一斤,寒水石五兩,竝令該曹,依例貿送,何如?傳曰,允。
又以摠戎廳言啓曰,本廳初運牙兵五哨,再運壯抄軍三哨,竝以昨日上來逢點矣。上項兩色新軍,與初運壯抄軍,將以今十四日,聚會鍊習於沙河里,其日廣智營入直一哨,依上年例,除標信出用,何如?傳曰,允。
又以鞫廳言啓曰,卽接原州牧使康邃學馳報,則處瓊之族僧雙旻,則素稱地師,不知去向,而驛吏孫胤後,卽是雙旻之族屬云,故捉來推問,則胤後招內,雙旻,乃渠之六寸孫,而兒時削髮,行止怪異,卽今捉來,其勢甚難。所謂妖僧,雖不知僧名,俗名則太鐵也,年則壬辰生也,卽渠之同生妹之子,而太鐵之父,則平海吏孫燾也,其師則非靈休也,乃本州僧智膺也。招問智膺,則可知太鐵僧名云,而智膺移居於忠州靑龍寺,捉來招問,處瓊根因,則智膺招內,處瓊,果是渠之上佐,而去辛亥年間,公然逃走,不知去處云。以胤後·智膺之招辭觀之,則處瓊之根脚,明白無疑,上項孫胤後及智膺等,刑吏軍人押領,罔夜上送,使之面質,則妖僧變幻之狀,卽可敗露,而各人等,皆在遠地,故推捉往復之際,日子差遲,極爲惶恐云云,而孫胤後·僧智膺等,竝爲一時押來矣。胤後·智膺等,爲先拿囚,而夜已向深,待明推鞫,何如?傳曰,允。
又以兵曹言啓曰,今月初十日夜對時,參贊官權愈所啓。頃者臣,奉命嶺南回還之時,過禮安陶山書院,卽先正臣文純公李滉藏修之所也。宣廟朝,旣給奴婢,又給一店,以爲永久守護之地,一道多士之所聚會,猶不足以支給,又募若干民人,得以給使用而供多士。頃以重臣建白,諸書院募入人等,皆懷渙散之計,將無以守護云,書院募入,誠不無其弊,搜出之擧,出於不得已,而至若文廟從祀諸賢,則有功百世,建立書院,實出於右文興道之意,不可不厚爲之地,設有些少弊端,有不足爲念者。且禮安,有高麗祭酒禹倬書院,而此乃先正臣李滉所創建者也。似此書院,則似當勿令搜出其募入民人,俾無渙散之弊,以爲士子聚會講誦之所,實合於敦儒化之道,而足爲聳動士林之一助矣。從祀諸賢平生所經過處,皆立書院,雖不可一一皆用特典,而若禮安之陶山書院,慶州之玉山書院,玄風之道東書院,安陰之龍門書院,楊州之道峰書院,延日之烏川書院,則曾所募入者,仍存勿侵,但勿令一向缺募似當矣。上曰,令該曹稟處。又所啓。嶺南諸邑鄕校,舊無祭器,每於釋奠時,則收合沙器而用之,不成模樣矣。閔蓍重,爲慶尙監司時,募各邑校生輩,出財力備祭器,而出給免講帖,以爲終身免役之地,故校生輩,爭賣田土,各出財力,以備諸樣祭器,而鄕校享祀,始爲成樣矣。今者免講校生,皆令汰講,非但渠輩,各懷怨心,朝家之失信,亦大矣。當初祭器不備,則爲道臣者,宜自官家料理措備,而藉力於窮殘校生,實涉苟簡,亦失事體,而旣往之事,今不可追咎,其所募財備造之祭器,則今方用之,而其備納之輩,則旣令免講,而終未免軍役,實非施信之道。文廟祭器之備納,異於諸般免講者流,而臣奉命嶺南,回還之時,此輩到處呼訴,聽聞甚不佳矣。鄕校祭器備納之校生等,則使之依前免講,似當矣。上曰,當初道臣所爲,固爲未妥,而旣備祭器,許令免講之後,又爲汰定軍役,亦損事體,令該曹稟處事,啓下矣。此兩款事,俱係廟堂所變通,令備局議處,何如?傳曰,允。
丙辰十一月十三日午時,上御時敏堂,晝講。領議政許積,特進官李正英,同知事洪宇遠,參贊官丁昌燾,侍讀官權瑍,檢討官柳命堅,記事官申㶅·李后定·李日三·李漢命,輪對官呂川令烱惇,靈雲令義天,入侍。上讀曾所受堯以不得舜,止惡能治國家。瑍曰,惟天爲大,吐少誤,帝王之學,不必拘拘留心於句讀,不爲大害,今自上誤吐矣。上曰,嘗讀論語,信口而誤發矣。瑍進講,墨者夷之,止命之矣,音釋訖,上又讀過音一遍。上曰,孟子託病,欲觀夷之誠否也。瑍曰,取桐爲棺者,欲速朽也。心有不安,是惻隱發見之端,故孟子,發而導之耳。命堅曰,一端良心,有發見處,故孟子欲使覺悟也。瑍曰,夷之引書出而證之,以爲若保赤子者,是非愛無差等之意耶?昌燾曰,夷之云施由親始,吾之厚葬,亦以此也。上曰,夷之屢屈而屢變其說,此所謂遁辭也。瑍曰,若保赤子之語,是爲人君者,所當惕念處也。至愚之民,蠢蠢無知,不自覺其陷於死地,得其情則哀矜而勿喜,可也。命堅曰,缺二行半瑍曰,缺云不憤不啓,不悱不發,孟子,因其本然之明,而斥其道之非,故其言易入也。上曰,愛親之心,無貴賤一也。許積曰,愛無差等云者,墨子之本道也,施由親始云者,是微有覺悟處也。昌燾曰,孟子,因夷之缺者而善導之耳。瑍曰,孟子於異端,距之嚴而待之恕,深斥夷子學墨之非,而又欲其同歸於缺非聖人而能若是乎?是以孟子闢邪說之功,過於治洪水之功也。墨者,如老子之流也。積曰,老子,以淸凈無爲爲道,稍異於墨也。後世之學,有以尊德性爲缺道問學爲主者,徒知尊德性,而不知道問學,則其流,必至於禪寂,徒知道問學,而不知尊德性,則其弊,必至於外馳。如明之時王陽明之學,一以尊德性爲主,儒者多非之,而稱爲禪學矣。孔子,嘗學禮於老子,稱之曰,吾見老子,其猶龍乎,似不爲楊·墨之學者也。昌燾曰,漢文,三代以後賢主也,學老子,而以其道,致天下之大治,以此觀之,則老子之學,亦非淺淺也。積曰,文帝,以恭儉而致治也,非學老而致治也。朱子云,文帝資性之美,則湯·文以上也,若少加學問之功,則豈止爲漢文而已哉?瑍曰,古人云,爲天下愛惜財物,人君之道,捨恭儉,何以哉?昌燾曰,後元之紅腐陳陳相因者,此是恭儉之效也。命堅曰,文帝至于景帝,皆尙儉節用,故能致治,武帝,承文·景之業,求仙征虜,奢泰無度,而天下虛耗,國之治不治,果不繫於儉奢乎?昌燾曰,奢侈之害,甚於天災,此極言奢侈之爲國病也。宇遠曰,自上崇儉,則天下自化矣。臣請以孟子此章之旨,推衍爲說焉。夷子墨者,而本心之明不泯,故孟子因其所明者而告之,其言易入,正猶論病者,對症而施藥也。孟子云,不直則道不見,請爲殿下直之,國之置諫官者,爲其可以言也,旣付之言責,而惡聞其言則不可也,必開導而容恕,言路開而士氣壯矣。向者李鳳徵·權震翰,在爭職,數進直言,殿下示不平底意,臣爲殿下惜之,若摧折直士之氣,則言路杜塞矣,非國之福也。願殿下,察不直不見之語,而求言聞過,則可以恢張直士之風矣。上曰,缺其言之過而靳點也。積曰,震翰之事,雖有失言,然鄕人,何知國制之有無?世宗·仁祖,嘗用國制,而不知誤達,此山野之態也。然此人意在進言,若以此而靳點,則非盛德事也。上曰,予豈誤其言而不爲落點也?出於偶然耳。上曰,自上年春今年冬脇下有牽引之症矣。昨日入缺一行無常矣。宇遠曰,缺一行之病若是疝漸,則極可慮矣。缺何邊牽引乎?上曰,左邊牽引矣。昨日講坐,至二更觀書,以牽引之症而止也。向則牽引之症,微而希矣,近則數發漸苦矣。積曰,今雖不至大段,若病爲係着則難治也。汲汲問醫治之爲是,藥劑雖苦口必進御,然後得效。上曰,鍼灸,何如?積曰,日寒頗甚,雖不宜鍼灸,至於救急,則無不可爲,議于藥房,使醫入診,可也。上曰,有時終日而痛,有時乍發乍止耳。積曰,實錄都廳中,玉堂兼帶之員,則或因入直,或因進講,不能專一於書役,卽今玉堂現存之員,亦甚苟簡。都廳兼任者,雖不可除本司,而實錄廳晝仕進去之時,或與晝講相値,則他員無故者,不必拘於上下番入侍之規,而使之推移入侍,本館之直視他僚,稍令間歇,則其於書役,可得着實。副提學,後政亦爲差出,開筵之時,每與無故之員,入侍進講,何如?上曰,依爲之。出擧行條件積曰,前者武臣引見時,韓柱,請送戰竹於江邊七邑,尹昌元則請於戰船上作帳,爲之蔽蓋,欲使賊不知我兵之多寡也。議于諸宿將,皆以爲不可,戰船太重,又載帳具,則船重不便於行船矣。江華限滿中船兩隻,今當改造,而材木不備,諸處松木,雖備邊司法不使任意斫伐,而此船材則無出處,今姑隨所入許伐用之,宜當矣。積曰,頃者,以知事李殷相所啓,平安道雹災尤甚邑蠲減諸役事,令廟堂稟處矣。西路雹災之孔慘,誠如殷相之所達,雹災所經諸邑,勿論軍兵·奴婢,凡有身役者,竝爲減半,以示朝家優恤之意,何如?上曰,被災明甚,減之可也。出擧行條件積曰,士民,以佩紙牌爲不便,臣病不爲備局公事久矣。玆事未及定奪,牙牌,自來年正月初一日始佩,曾經二品實職以上者,則自戶曹造給,可也。上曰,儒士則以黃楊木爲之,宜當矣。宇遠曰,不必如此,紙牌,亦騷擾民間,寧爲戶牌,可也。積曰,戶牌則倉卒未可設法,姑改紙牌,而爲牙牌,身名載於仕版者,皆可佩也。始壽,爲判尹時始役,今當與漢城府相議爲之矣。正英曰,士民之佩紙牌者,多爲遺失,呈官改出,不可勝記,其弊實甚。積曰,奸民,巧逃賦役,不爲戶籍,不爲紙牌之類,亦多有之,限後式年,自首者勿罪,不首者重法繩之,可也。正英曰,願佩者皆使佩之,可也。積曰,士民,皆厭紙牌,而願佩木牌,士大夫有名目皆佩,則民不令而自佩矣。瑍曰,臣曾往西路聞之,紙牌之爲民弊多矣。積曰,曾缺半行定奪施行矣。卽今缺一行者則所着單衣外□猝辦,姑先申飭朝士,使之勿着白衣,何如?上曰,依爲之。出擧行條件宇遠曰,臣頃竭鄙誠,輒上封章,而殿下賜批寵答,又特賜內廐馬,恩典太過,此後雖欲進言,似希賞而不敢矣。積曰,臣未得見宇遠之疏本,不知其中之曲折也,而人君之賞諫者,將以來諫也,好諫者,將以納用也,宇遠希賞不敢之言,似是失言也。上曰,已悉於批答矣。昌燾曰,自上褒美宇遠之言,而特賜賞典,眞盛德事也。臣僚莫不聳嘆,然悅而不繹,從而不改,則雖有好諫之名,而無用諫之實也,必納而用之,然後可也。臣頃得頒賜貞觀政要而見之,三代以後,好諫者莫如太宗,魏徵知無不言,忤旨觸諱,而容而受之,至於賜金賜絹帛之賞,非止一再,如宇遠之言,惟恐不來,豈患乏可賞之物乎?瑍曰,若觸冷而有牽引之症,則此後開筵於大內溫室,可也。上曰,若坐冷廳,則其症輒發矣。瑍曰,先朝,嘗御養心閤矣。上曰,戶曹物力甚綿,正殿則姑先修理,餘所未遑也。宗臣引見時,呂川令烱惇進。上曰,有所懷,則可達矣。對曰,鳥銃,兵器之最利者也。臣嘗往外方見之,兩班,以爲賤事而不習,常漢,雖隷軍籍者,牽於事務,不暇爲,爲今計者,莫如分付,使家習而戶訓之,可也。上曰,此難行之事也,若强迫而使習之,則甚不可也。烱惇曰,江華昇天浦上山城,形勢險固,勝於大興山城,又當海門之襟喉,與江華,表裏防禦則,控扼之可賴者,多矣,戰船備待,似便矣。積曰,高麗時,嘗都江華四十年,昇平山城,此其時所築而防禦者也,形勢之勝,人多有言之者也。上曰,民力旣竭於大興,今不可更興大役也。次問靈雲令義天。對曰,無所達之懷矣。上問年,曰,癸巳生,父爲誰?曰,花原君。大父爲誰?曰,海安君。上曰,不遠之親也。昌燾曰,李浣之子,以其父遺意,陳疏矣,何以處之?上曰,備局引見之時,當從容處之矣。
申時,上御時敏堂。藥房入侍。都提調權大運,提調金錫胄,副提調李宇鼎,記事官申㶅,記注官李日三,記事官李漢命,醫官崔有泰·金萬直·金尙誠·李後聃·鄭維覺·金汝器,入侍。大運曰,卽聞領相之言,則自上有脇痛之候,不勝驚慮之至,只令醫官入診未安,故敢請入侍矣。上令錫胄入診訖。大運曰,萬直·汝器,旣已入診云,不必更診,令有泰入診,宜矣。上曰,唯。有泰診訖,尙誠·後聃·惟覺,以次入診。大運曰,脇痛之候,卽今則何如?上曰,前年夏間,間有此候,今年入秋以來,暫坐冷處,則便覺牽通,昨與再昨,連有此候,苦惱頗甚,今欲鍼灸,何如?大運曰,臣等,每慮此殿廣闊陰缺半行乃罷,或恐缺半行觸冒而然。錫胄曰,自上常時肝脈甚實,卽今則有內縮之缺此必觸冷之致,當用和解之劑矣。上曰,春間則間有此候,緊歇無常,自秋冬尤甚矣。萬直曰,鍼醫初入診者,不知常時本脈之如何,則必以卽今脈候,爲和平也。上曰,曾前或間一月或二月有此候,卽今則,頻數如此,不可不爲祛根之道,當痛處,灸至三七壯,可得快差之效乎?有泰曰,自上年,已有此候,則源委不淺,卽今肝脈內縮,此必肝火挾痰而然,期門灸至七壯,亦不害矣。尙誠曰,阿是穴,灸至三七壯,亦可矣。後聃曰,自上必欲受灸三陰經,由足指而上,期門受灸後,左右行間,亦可灸之矣。惟覺曰,左關,雖弦數,不至大段,此必感冒之致,宜進和解之劑矣。上曰,八月陵幸時,此症頗緊,且有惡心之候,其漸已久,不必因感寒而發也,藥則苦口而已,見效未易,如之何?尙誠曰,期門受灸,似爲無妨,而亦當先進和解之劑矣。錫胄曰,尙誠之意,欲其一邊受灸,一邊服藥,而肝火挾感發動處,則不可不用藥和解矣。有泰曰,此時受灸,衣襨脫着甚難,無已則期門穴,勝於阿時穴也。宇鼎曰,此時受灸,果爲重難,不可不詳審,今日更令錫胄,按察當痛處,受灸與否,議定宜矣。上曰,唯。錫胄按察後退曰,自上痛處,正在乳下二寸半許陷中矣。宇鼎曰,今此患候,非時急之症,而今日,日已暮矣,姑觀夜來症候之如何,更爲稟定,宜矣。大運曰,明日,雖鍼灸家拘忌之日,而不至大段,則醫家亦或用之,一日中,亦有擇時之規,姑觀夜來受灸與否,更爲商議稟定矣。宇鼎曰,缺一行胸腹牽引之症,症勢非輕,不省人事云,係是大臣之病,敢此仰達。上曰,遣御醫金萬直看病。遂罷出。
上在昌慶宮。停常參·經筵。
中宗大王忌辰齋戒。
夜一更二更,月暈。四更,白雲一道如氣,起自寅方直指坤方,長竟天,廣尺許,良久乃滅。
藥房都提調權大運,提調金錫胄,副提調李宇鼎啓曰,伏未審夜來,聖體若何?昨日劑入湯藥,其已進御,而脇痛之候,得有差減之效乎?今日拘忌,雖不大段,日寒如此,玉體受灸,不可不愼重,必須詳知症候,然後可以議定,臣等不勝區區憂慮之至,敢來問安,竝此仰稟。答曰,劑入湯藥,則旣已進御矣。昨夜之脇痛,又如前,以此爲苦,不可不祛根,今日受灸,宜矣。
大殿,政院·玉堂問安。答曰,知道。
藥房口傳啓曰,自上脇痛之候,夜間亦不止歇,必欲受灸,自下不敢强請停止,但日寒如此,事極重難,而點穴脫着之際,觸風可慮,必處深燠溫煖之所,然後方可受灸,而灸時,亦以午正爲定之意,敢啓。答曰,昨夜服藥出汗之後,牽引之候,猶未止歇,當此苦寒,雖知受灸之重難,而症候如此,固不可已者,處所則以樂善堂,爲定矣。
李德周,以摠戎廳言啓曰,本廳壯抄二運軍兵,今已上來,逢點實數三百二十三名,以此則作三番,與廣智營入直初運軍兵,明日替代之意,敢啓。傳曰,知道。
權愈,以推鞫廳言啓曰,妖僧處瓊之叔胤後,及其師智膺,已自原州捉來,故今日推鞫事,昨已啓達。領議政許積,昨日病患猝重,時未差愈,左議政臣權大運藥房提調,今方待候於闕內,今日勢難開坐。且此獄事,非時急推鞫之比,更觀首相病勢之如何,明日開坐,何如?傳曰,依啓。
行大司憲金徽啓曰,臣於三四日前,重得寒疾,症勢極苦,再昨召牌之下,不得祗赴,逋慢之罪,實無所逃,而方且委頓,未卽自劾,今始扶曳來避,臣之所失,至此尤大,不可仍冒,請命罷斥臣職。答曰,勿辭,勿爲退待。
大殿受灸後,藥房·政院·玉堂·二品以上·六曹問安。答曰,知道。
藥房再啓曰,進御湯劑,更爲議定事,已爲陳達於榻前矣。退與諸醫商議,則皆以爲柴陳湯,和解之外,兼有治痰之功,加紫蘇葉·白芥子炒硏各一錢,枳殼麯炒七分,靑皮五分,連進五貼宜當云,此藥三貼,爲先劑入,何如?答曰,依啓。
藥房再啓後,又以口傳啓曰,如此脇痛牽引之處,以鹽椒炒熨之,則亦能消散,閭閻間,多以此見效,此方亦爲試用,何如?答曰,當爲試用矣。
傳于李德周曰,史官一員待命,騎馬三匹立之。
午時,上御樂善堂受灸。藥房都提調權大運,提調金錫胄,副提調李宇鼎,記事官申㶅,記注官李日三,記事官李漢命,入侍。大運曰,湯劑進御之後,其果發表乎?上曰,去夜牽引之症頗緊,此時受灸,非不知重難,而一向作苦如此,不得不受灸矣。大運曰,臣等,亦以爲一時救急,灸雖勝於藥,但以日寒爲慮。錫胄曰,受灸穴,雖以阿是爲定,更令醫官,詳細點穴,宜矣。且如此之症,雖因感冒而發,亦無非痰飮作孽之致,一時受灸,雖有少效,去根未易,去根之道,莫如服藥,柴陳湯,亦當連進矣。上曰,柴陳湯,更爲劑入。都提調以下,仍退伏寢門外,醫官崔有泰·白光玹·鄭斯玄·金萬直·金汝器等,入診。斯玄缺二行狀數以缺爲定,連日受灸至三十壯何如?提調皆以爲宜當,上受灸至七壯,有泰出語曰,壯數已至七壯,玉色似有熱候,受灸姑停矣。提調以下進曰,日寒如此,非但觸冒可慮,腹部膏腴,忍灸甚難,一時多灸,亦恐有傷,姑觀夜來症候之如何,更灸宜矣。錫胄曰,柴陳湯加入,更當商議添刪耳。大運曰,卽今推鞫坐起,領相有疾,不得進參,臣則待罪藥房,當此受灸之時,不可暫離,此獄,亦非時急推鞫之事,姑待領相病間後爲之,似當矣。上曰,領相病差後爲之。遂罷出。
上在昌慶宮。停常參·經筵。
中宗恭僖大王忌辰。
大殿,政院·玉堂問安。答曰,知道。
藥房都提調權大運,提調金錫胄,副提調李宇鼎啓曰,日寒比極,伏未審夜來聖體,若何?昨日受灸之後,脇痛之候,其有差減之效乎?必須詳知夜間證候而後,受灸當否,可以議定,臣等,不勝區區憂慮之至,敢來問安,竝此仰稟。答曰,夜間脇痛之候,別無更發,姑觀今日症候然後,受灸宜矣。
丁昌燾啓曰,自上方在受灸缺間視事,頉稟。傳曰,知道。
缺啓曰,右議政箚子,來到本院,而以國忌齋戒,留院之意,敢啓。傳曰,入之。
兪櫶啓曰,小臣推鞫進去下直,請出推案。傳曰,知道。
鄭重徽,以戶曹言啓曰,修理事係至重至大,各司官員,領率下人,躬親來待,各供其職,例也,而繕工監官員與下人,無一人來待者,今日雖科擧中場,許多官員,未必盡入於場屋,假官,亦不必報該曹差定,而假官,亦不來待,地衣造作細繩,尙不得進排,事事可駭,莫甚於此,當該官員摘發汰去該吏,亦令該曹,囚禁重治,以爲警後之地,何如?傳曰,允。
李德周,以武科二所差備官,以試官意啓曰,月字擧子崔尙毅,木箭第三矢,越四步入格的實,而迷劣軍士,誤以竪白旗之故,都廳從而打錚,以致入格之擧子,終爲落魄之歸,此雖非用情之比,量箭書吏及拾箭軍不謹之罪,殊甚痛駭。令攸司,各別囚禁嚴治後,都廳監察及當該拾箭官,亦難免不察之失,監察李顯徵,拾箭官訓鍊院奉事鄭始亨,竝從重推考,以肅科場事體,何如?傳曰依允。科場事體,至嚴且重,而如是不謹,事甚可駭,竝先罷後推,擧子則矢數載錄於試冊,俾無落莫之嘆。
又以武科二所差備官,以試官意啓曰,都廳監察,旣已罷推,今方停射,令司憲府,他員急速代送,以爲察任之地,何如?傳曰,允。
鞫廳啓曰,罪人妙香,忍杖不服,請加刑得情。傳曰,依啓。
又啓曰,鄭潤周·演周等,與處瓊所供相左者,在於勸住京山,往來渠家一款,故啓請面質矣,及其面質也,彼此所言如此,而處瓊瓊終至語塞於有僧禁不可來見之說,潤周等,勸令往來渠家云者,雖出於處瓊之構虛,潤周等,旣非無知常漢之比,而聞處瓊可駭之言,不卽告官,不無其罪,今姑仍囚,以待結末後稟處,何如?傳曰,依啓。
又啓曰,罪人處瓊,忍杖不服,請加刑得情。傳曰,依啓。
又啓曰,愛淑所供,與處瓊所引之說,不爲相左,別無更問之端,而聞處瓊,無據之言,與之酬應者,殊甚可駭,聞卽告官,雖不可責,無識之女人,獄體重大,今姑仍囚,以待結末事。傳曰,依啓。
又啓曰,罪人處瓊,旣已承服,則結案取招後,照律處斷,何如?傳曰,允。
傳曰,推鞫姑罷。
右議政許穆箚曰,伏以上體,連有不安節,太醫奔走,鍼石藥餌,宜無所不效,臣聞良劑,不如愼攝,神效,不如無恙,臣請一言,仰瀆聖聰。記曰,君子,禮樂不可斯須去身,致禮而治心則敬,敬則一,一則嚴,治樂而治心則平,平則悅,悅則順,旣嚴且順,心和則氣和,氣和則身安,安其身,不厭其道,擧其道,不私其欲,道尊德善,其要,平喜怒,節嗜欲,愼起居,陰陽調,天地和,以德則非辟不入,以身則疹疾不作,以臨朝則群枉畏服,此三代賢聖之君,壽考康寧,享國長久,天下治安,令德無窮者也。古昔太師太傅太保,師師其敎訓,傅傅之德義,保保其身體,此其要道之大者也。臣犬馬之疾沈痼,閉伏委頓,不得進參灸後問安之列,惶恐待罪,仍冒死進言,冀蒙揀納。取進止。答曰,省箚具悉。卿之誡誨之言,予甚嘉納,卿其勿待罪,安心善攝。
上在昌慶宮。停常參·經筵。
下直,白川郡守李守恒。
大殿,政院·玉堂問安。答曰,知道。勿爲問安。
藥房都提調權大運,提調金錫胄,副提調李宇鼎啓曰,伏未審夜來聖體,若何?脇痛之候,夜間不爲更發乎?臣等不勝憂慮之至,敢來問安。答曰,夜間別無復發之候,今後勿爲問安。
李德周,以都摠府言啓曰,今日入直軍士,當爲中日習射,而兵曹判書參政,依前例不得爲之之意,敢啓。傳曰,知道。
鄭重徽啓曰,缺二行。
吏·兵批爲政。吏曹判書睦來善針灸受由,參判李袤進,參議李夏鎭病,行都承旨李宇鼎進。兵批,判書金錫胄進,參判趙威明試官,參議李沃病,參知禹昌績進,左副承旨李德周進。
吏批啓曰,判書睦來善,鍼灸受由,參議李夏鎭,病不來,小臣獨政未安,何以爲之?敢稟。傳曰,仍爲之。
兵批啓曰,慶尙右兵使·黃海兵使,今當差出,而此是專閫之任,不可不擇擬,守令中可合人,及邊將時未解由人員竝擬,何如?傳曰,允。
吏批啓曰,兩司·玉堂闕員,今當差出,而擬望之人乏少,外任竝擬,何如?傳曰,允。
兵批啓曰,五衛將申梲,年踰八十,受由下鄕,上來無期,宿衛輪直之地,不可久曠,申梲改差,何如?傳曰,允。
吏批啓曰,副提學後政差出事,命下矣。前日擬望之人乏少,待判書參政,差出之意,敢啓。傳曰,知道。
吏批,以李喜年爲原州牧使,朴純爲司諫,趙宗著爲副修撰,尹弘績爲繕工副奉事,尹搢爲執義,李仁望爲濟用奉事,李玄錫復爲檢閱。兵批,以樂善君潚爲都摠管,權大鳴·金禹錫爲僉知,李世翊·李夏相·李光翼爲五衛將。田爲文兼。鄭斗齊爲慶尙右兵使,柳重起爲黃海兵使,吳挺昌·金瑜·韓浹·劉興國爲副護軍,李濡爲副司直,安弘殷·崔容之·成德望·楊選·李仁興·柳時恒·李淰爲副司果,閔鼎重爲知事。
丁昌燾,以禮曹言啓曰,今十一月十二日晝講入侍時,上曰,年例進上馬,國無實用,民弊甚多,今番則諸道旣已措備,進上日期且迫,勢未及停罷,諸道馬,皆依兩湖例,自司僕句管,均定其價封進,此後則使之停罷,勿爲封進可也事,命下矣。今冬至,大殿進賀諸道方物進上馬,則令該寺,依此封進之後,明年正朝爲始,停罷之意,亦當知委於各道,而政缺進上馬,則依前例封進之意,敢啓。傳曰,知道。
又以禮曹言啓曰,今十一月十一日輪對入侍時,輪對官平市令黃澤所啓,去七月以後,祔廟·尊崇·冊禮三都監進排大小雜物,市民等,擧行之後,罔有紀極。方在赤立之中,前頭藏氷時收米,多至一百七十餘石,依前責懲,則萬無支堪之勢,而元來藏氷,乃是五梗,辛亥以後,裁減一梗,五司輪回策應矣。今年段,藏氷之役,特令越次,以爲市民蘇復之地,何如?上曰,言于該曹,稟處事,傳敎矣。本署非如有貢物諸司,而常時國用,皆責於市民,故每有落本之嘆矣。近來國家多事,市民之役,倍蓰於前日,不能支堪,實如黃澤所陳,今年藏氷主梗之任,特爲越次,少舒缺困何如?傳曰,允。
又啓曰,明年冬至望闕禮,依近例爲之之意,敢啓。傳曰,知道。
又啓曰,近來左右史未備,上番以兼春秋入直,爲日已多,事甚苟簡,奉敎崔錫鼎,檢閱李玄錫,竝卽牌招,使之察任何如?傳曰,允。
又以司饔院官員,以都調提意啓曰,生鮮廛漁夫主人等,齊訴于本院曰,江水旣已合氷,日下可合生鮮,無路覓納,若不及時變通,則將未免闕供,極爲悶迫,依前例入啓代封云云,而事勢如此,仍令封進,則闕供可慮,考諸謄錄,則如此之時,果有一半代封之規,而莫重御供,自下不敢擅便,惶恐敢啓。傳曰,依例分半代封,可也。以下燼餘日記
朝報書缺落
推鞫廳啓曰,罪人處瓊,旣以妖言比律,妖書·妖言,雖不入於十惡之中,論其情犯,則少無異於十惡,旣自鞫廳,推問取服之後,不可循例待時,卽爲處斷,何如?傳曰,依啓。
罪人處瓊,年二十五矣,矣身父段孫燾,而父之兒名則淸是白遣,矣母名則少竹,而今見孫胤後,果是矣身之外三寸是白遣,僧人智膺段,亦是矣身之師僧是白遣,矣身年歲,果是壬辰生是白在果,辛亥年,矣身,以乞僧流離爲白如可,甲寅年,矣身,在竹山鳳松庵時,妙香,頻數往來,而以昭顯遺腹子之說,言于矣身爲白去乙,聞知爲白有如可,及來京山之後,以此意,往復書札於內人等處爲白有矣,他無指嗾之人是白乎旀,矣身前招內,妙香收養事段,果爲誣罔是白乎旀,倭菱花所書辭緣事段置,矣身手自僞造之狀,已盡於前日納招中爲白有置,矣身,以孫燾之子,詐稱昭顯遺腹子,欲爲疑惑人心之罪,今已盡露的只罪,大明律造妖書妖言條云,凡造讖緯妖書妖言及傳用惑衆者,皆斬亦爲白有臥乎等用良,處瓊段,斬是白乎事。
禁府罪人處瓊,堂古介行刑。啓。
推鞫廳啓曰,妖僧處瓊,旣已承服,今方照律處斷,爲妖言所惑之輩,本不足深治,而金戒宗,雖以妙香之夫被囚,別無處瓊親密知情之事,似當分揀。此外處瓊之主人韓天敬,隨處瓊往來,而居士金善鳴·朴仁厚,聞處瓊妖言而不告官,喪人鄭潤周·演周兄弟及與處瓊往來通書,情跡殊常之宮婢淑伊·愛淑等,待處瓊結末後稟處事,曾已定奪矣。處瓊,今已就服,別無更問之事,竝令該府,照律定配,其中居士金自遠,初旣往請處瓊與之同居,而至以丙戌年盛函投水之兒,無乃師乎之說,言於處瓊,比之名人,其罪雖重,旣受一次嚴刑,亦足懲罪,一體照律定配,何如?傳曰,依啓。
又啓曰,處瓊之外三寸孫胤後,處瓊師僧智膺之拿問者,不過欲爲推問處瓊之根脚,而胤後等,旣已從實直告,處瓊,因此兩人之招,亦已就服,胤後等,別無更問之事,卽爲放送,何如?傳曰,依啓。
又啓曰,僧人雙旻捉送事,曾已分付于原州牧矣。處瓊根脚,今已現發,雙旻別無可問之事,勿爲捉送之意,更爲知委何如?傳曰,依啓。
又啓曰,罪人妙香,忍杖不服,加刑乎?敢啓。傳曰,依啓。
明日陳賀時,開門差早。
右副承旨兪櫶上疏。大槪,宿患痰火之症,遇寒添劇,去夜自鞫廳,還闕門外,痰火猝然上衝,呼吸欲絶,殆不省人事,朝者,待得稍定,承牌入院,忍死往返鞫廳,而卽今症勢,萬分危重,旬月之內,萬無起動之望,懇乞遞罷臣職,俾得及時調治,以延殘喘事,入啓。
奉敎崔錫鼎,檢閱李玄錫,牌招肅拜。
問事郞廳,以領議政意啓曰,罪人處瓊,將爲行刑,而義禁府都事厭避監缺之任,敢生推諉於假官之計,缺然來問於臣等開坐之處,事之可駭,莫此爲甚,當該禁府都事汰去,何如?傳曰,依啓。
又啓曰,罪人妙香加刑事,命下矣。處瓊缺奸兇之計者,初由於妙香之稱讚,多發無狀說話之致,缺痛駭,亦非有意指嗾者也。旣已慮斷處瓊之後,仍設鞫廳,刑推妙香,事體未安,妙香則自該府,刑推得情,可如?傳曰,允。
汰去現告,禁府都事權德潤。
府啓,鞫廳之事,極嚴且重,而該房承旨,不爲留待,稱疾退在,必待牌招然後始進,以致開坐日晩,揆以事體,殊極未安,請當該承旨推考。科場事體,極其嚴重,擧子矢數,不載試冊,則雖或冤枉,仍爲拔去者,乃所以重其事也。武二所擧子崔尙毅矢數,雖曰入格,旣不載試冊,則固不可仍存,而還令載錄,出於特命,旣非科場之規,且關日後之弊,請還收擧子崔尙毅試冊載錄之命。答曰,依啓。崔尙毅事,本非用情之類,而仍令拔去,則不無落莫之嘆,不允。
上在昌慶宮。停常參·經筵。
巳時,太白見於未地。夜一更至五更,月暈。
吏曹判書睦來善,針灸出仕。
謝恩,都摠管樂善君潚,慶尙右兵使鄭斗齊。
大王大妃殿·慈殿·大殿·中殿,政院·玉堂冬至問安。答曰,知道。
備邊司郞廳,以領·左相意啓曰,原州牧使康邃學,雖有當初文書間疏漏之失,禁府公事,到付於初十日,而四十里地居生之孫胤後,及他官百里所居僧智膺,捕捉於一日夜之間,鉤得實狀,發送於十一日,可見其盡心擧行之狀。此時善治守令,遞易可惜,迎送有弊,姜邃學勿罷仍任似當,惶恐敢啓。傳曰,然則勿罷,只推仍任,可也。
備邊司郞廳,以領議政意啓曰,推鞫,乃是莫重之擧,故臣與鞫廳諸臣,趁早齊會,開坐以待,而該房承旨,稱有身病,不肯仕進,必待命招而後,始爲詣闕,此實前所未有之事,今日紀綱,雖曰解弛,何敢偃蹇自便至此哉?其在國體,不可無懲礪之道,當該承旨,姑先從重推考何如?傳曰,旣因臺啓,推考矣。
府前啓,措辭見上請還收擧子崔尙毅試冊載錄之命。新除授執義尹搢,時在忠淸道尼山地,請斯速乘馹上來事,下諭。答曰,依啓。崔尙毅事,已諭毋煩。
禁府啓目,妙香刑問四次不服,加刑,何如?啓依允。
備忘記,嗚乎。卿之去國遯世,于今半載,予之戀思之懷,未嘗少弛于中,卿何棄予如遺,斂身以退,不念契合之義乎?往日來寓城底之時,屢遣史官,反覆開示,不啻縷縷丁寧,而遐心難回,入城之期愈邈,誠慙誠意之未孚也。惟卿,體予勤懇之至意,趁此時上來,毋負予望事,遣史官傳諭于祭酒。
禁府罪人韓天敬春川地,金善鳴忠州地,朴仁義全州地,淑伊信川地,愛淑泰安地,徒三年定配,啓。淑伊三水郡,愛淑旌義郡,不限年定配事,付標以下。以上朝報
義禁府啓曰,罪人李舜岳,以身病危重之故,啓請保放矣。今則病勢差歇,還囚之意,敢啓。傳曰,知道。禁府謄錄
有政。
上在昌慶宮。停常參·經筵。
謝恩,兵曹正郞吳始萬,五衛將李夏相,護軍劉興國·崔山海·韓浹,濟用奉事李仁望,承文正字李宏。
弘文館啓曰,新除授副修撰趙宗著,時在江原道襄陽府任所,經筵入番事緊,請斯速乘馹上來事,下諭。傳曰,允。
假注書沈橃書啓,臣承命往諭于祭酒尹鑴,則以爲,臣辜恩負罪,退伏江郊,鉗赭是俟,前後恩諭,非再非三,而亦不敢蒙恥冒罪,顚倒衣裳,以效不俟駕之義,恐懼怵惕,夙宵靡寧。以臣之祠板,在城裏,節屆長至,感切魚菜,昨夕入城。卽者,非意史官臨門,天書勤懇,又非罪累如臣所當得者,臣拜稽奉讀,涕泗循頤,誠不知置臣之所也。臣固滓穢釁咎,有不敢輒同平人,自近於天陛者,而恩威之下,亦不敢一向辭避,自干於斧鉞之誅,謹當姑留城裏,俟上候寧泰,趨造闕下,仰瞻天顔,一陳情抱,而退塡丘壑云矣,敢啓。傳曰,知道。
平安監司書目,魚川察訪尹爾霖,差定東堂差備官,則稱以落傷,終不進參,罷黜事。
禁府照本,喪人鄭潤周·鄭演周等矣,聞處瓊妖言,不告官罪,各杖一百,徒三年,喪前所犯,收贖。啓依允。
傳曰,明日晝講爲之。
府前啓措辭見上,請還收擧子崔尙毅試冊載錄之命。答曰,不允。
禁府,鄭洙明拿囚。啓。
兵曹判書金錫胄箚子。大槪,司譯院提調,爲先遞改事,入啓。答曰,省箚具悉卿懇。卿之疾病,猝爾如此,予用慮念。司譯院提調之任,今姑勉副,卿其安心勿辭,從容調理。朝報
有政。
上在昌慶宮。停常參·經筵。
大司憲金徽初度呈辭,入啓。給由。
傳曰,今日晝講,停。
府前啓,擧子崔尙毅試冊拔去事,停啓。
傳曰,來十二月初七日,當移御于大造殿,政院知悉。
左副承旨李德周上疏。大槪,今曉赴闕之際,吐血數升,舁入閭家,僅得復甦,而病勢萬分危急,乞遞職名,俾尋生路事,入啓。踏啓字。
吏曹啓曰,承旨有闕,政事取稟。傳曰,明日爲之。
上在昌慶宮。停常參·經筵。
自辰時至午時,日暈。
謝恩,司諫朴純,司畜別提李鳳朝。
武一所參試官閔安道病,代鄭民獻差下。
大司憲金徽再度上疏。入啓。遞差。
禮曹參判鄭之虎初度呈辭,入啓。給由。
禁府啓目,鄭洙明·徐文尙·柳晉三元情云云,刑推得情何如?啓姑停刑推,議處。
又啓目,丁益燾査啓云云,事在宥旨前,似當勿論,上裁。啓依回啓施行。
又啓目,尹行得査啓云云,銀子等物,皆無入私用之跡,似無可論之罪,上裁,何如?啓依回啓施行。
禁府照本,前理山郡守尹行得矣,各人受食之還上,合錄於一人之名罪,杖八十,徒二年,告身盡行追奪,宥旨前事。啓依允。
傳曰,明日晝講爲之。
司諫朴純啓曰,臣屢叨言責,少無裨補,每以瀆擾爲事,常切愧懼,意外新命,又下於此際,臣誠惶蹙,靡所自容。臣曾忝都監都廳之任,有不能檢飭之事,方在推勘中,前忝憲職,亦以此避遞,今何敢更冒言地,請命遞斥臣職。答曰,勿辭。仍傳曰,推考蕩滌。
謝恩,左副承旨丁昌燾,禮曹參議李沃。朝報
有政。
上在昌慶宮。停常參,只晝講。
辰時,日暈兩珥。三更,月暈右珥。四五更,月暈。
下直,慶尙右兵使鄭斗齊。
謝恩,禁府都事李鳳朝,奉常參奉張震文,校書博士金時鉉,典籍沈橃,護軍鄭昌翰,右承旨權大載,右參贊洪宇遠。
文科一所應辦官,以試官意啓曰,試官易書,所以防奸,而書吏易書之際,反緣爲奸,此實近來痼弊也。今日開場後,易書書吏田時闢·金振元·李時達·金尙鼎等,試所後場棘圍下,與士子,有易書相約之狀,捉入鉤問,則互相推諉,士子名字,終不直告,其爲情狀,殊甚痛駭。且謄錄官書吏張碩都,目見田時闢等,與士子相通之狀,亦不告知,各人等,自試所,爲先囚禁,令攸司,嚴査摘發,其士子,依法科罪,書吏田時闢等五人,從重處置何如?傳曰,允。
傳曰,慶尙右兵使及下直守令·邊將,留待。
注書李后定遷職,代假注書鄭瑍差下,假注書沈橃遷轉,代權珪差下。
傳曰,明日晝講爲之。
忠淸監司書目,沔川郡守崔碩英,東堂差備官差定後,稱病不進,罷黜事。
副護軍尹鑴上疏。大槪,俟候引召,已過數日,滓穢之蹤,不敢久留尺五之天,不得不還出城外,乞寢召命,且治臣前後逋慢之罪事。入啓。
丙辰十一月二十一日,上御□□□晝講。領議政許積,特進官柳赫然,知事睦來善,承旨權大載,玉堂睦昌明·柳命堅,注書申㶅,假注書鄭煥,史官李漢命·李玄錫,完平副守洪,安山副令得吉,入侍。領議政許積所啓,今此妖僧之事,實是前所未有之變,若不窮覈其根脚,明正其罪狀,則難以洞釋國人之疑惑,而因判義禁柳赫然之搜探文書,得其菱花紙僞造書草本及雙旻之書,以覈其根脚,而明其罪狀,捕盜廳軍官之緊關文書搜得者,似當有論賞之事矣。上曰,言于該曹,當該軍官論賞,可也。又所啓,頃因戶曹草記,有繕工監役洪萬運汰去之事,此雖微細,實涉冤枉,故敢此仰達矣。洪萬運,雖是當色,而旣受試暇,入於場屋,則以該曹草記觀之,亦當不在於論罪之中,而本監書員,誤以洪萬運現告,終至汰去,實爲冤枉矣。且本監官員之不爲赴擧者,亦有二人,而一則進往於試所,一則待令於鞫廳,雖各有所事,闕內修理,則亦可推移進參,而書員輩,不曾往告於官員,以致生事,則其罪專在於書員矣。上曰,洪萬運,勿爲汰去,書員則從重科罪,可也。宗臣完平副守洪所啓,宗室之代盡者,勿論庶派,與士夫一體調用,自是國典也。頃者,庶派宗室子孫之得參萬科者頗多,而宣傳官輩,謂之庶派,而不許薦望,極爲冤痛,敢此仰達矣。積曰,宗室,乃金枝玉葉,不可論以庶派,而至於宗室代盡者之妾子,則與凡庶孽無異,何可諉以金枝玉葉,而混同調用乎?宣傳官輩之不許薦望者,果是如此之類,則固無不可,若非代盡者之妾子,而只以庶派宗室子孫之故,一切防塞,則極爲不當矣。參贊官權大載曰,此亦不可一槪論之,宣傳官,乃武班極選,若文職翰注之比,庶派宗室之代盡者,若或娶妻於卑賤之人,則不許宣傳官薦,亦無不可,當明査然後,可以處之矣。上曰,令宗親府,査啓後處之。
工曹判書柳赫然兼帶判義禁府事,因辭免遞差事,承傳。
領議政許積所啓,臣年旣衰謝,精力日漸消耗,而兼帶之務甚多,尤難一一酬應,至於司譯院譯官輩付祿,必取才爲之,而臣以都提調,無暇進參,今冬付祿之時,只計仕日而爲之,事甚苟簡,司譯院都提調,姑先許遞,以便公私。上曰,卿之所帶職務甚多,司譯院都提調之任,勉副焉。同知事睦來善所啓,尙瑞院官員,奉持御寶,故自前秩卑之人,則不得爲之,且本院副直長,例以副奉事陞差矣。前頭濟用副奉事柳瑺,與他司實奉事,相換何如?上曰,柳瑺換差,可也。
上在昌慶宮。停常參·經筵。
謝恩,開城留守金徽,護軍鄭琳,大司憲李觀徵,軍器僉正陳再昌,司評趙淳源,司畜別提南得箕,典籍李后定·韓濙,尙衣別提李天三,監察金淇,靈山縣監宋有栻,司宰奉事成虎祥,繕工副奉事尹弘績。
持平柳榰初度呈辭,入啓。給由。
禮曹參判鄭之虎再度呈辭,入啓。遞差。
答護軍尹鑴疏曰,省疏具悉卿懇。予意已盡於前批,辭已竭矣,意已窮矣,復何多誥?卿其宜速入來,以副至望。仍傳曰,遣史官傳諭,與之偕入。
假注書權珪書啓,臣承命,往諭于成均館祭酒尹鑴,則以爲,臣之淹留三日於城裏者,欲一望天顔而退耳。今日之遲回數刻於陳疏之後者,亦以此情未伸耳。秪緣未得引召之命,有不敢自近於天陛者,今迺至煩傳宣之再降,諭以入來之意,臣於此尤不勝惶恐感激之至,明當趨造闕下,以俟進退之命云,臣旣承偕來之敎,而明將趨造云,故茲以還來矣,敢啓。傳曰,知道。
謝恩,護軍尹鑴。
傳曰,副護軍尹鑴,留待。
傳曰,三公命招,與尹鑴同爲入侍。
大司憲李觀徵啓曰,祔廟頒赦之日,政院堂·郞,以殿內失儀,皆被推緘,而臣亦在其中,曾參本職,以此避遞矣。今者新命復下,而前推尙未照勘,難冒之嫌,今豈有異,決不可仍冒臺席,請命遞斥臣職。答曰,勿辭。仍傳曰,推考蕩滌。
右副承旨兪櫶上疏。大槪,臣宿病比劇,已至難醫之域,頃承召牌,扶舁入來,僵臥直廬矣。猝然添得感寒,症情危重,有時痰火內訌,若挾烘爐,寒氣外束,如入凌陰,虛汗交流,手足厥冷,食飮專廢,喘息奄奄,若將朝夕就盡者然,以此病勢,旬月之內,萬無回蘇之望,祈蒙恩遞,俾尋生路事。入啓。踏啓字。
傳曰,今日晝講,停。
吏曹啓曰,承旨有闕,政事取稟。傳曰,明日爲之。
右議政許穆箚子。大槪,病重,召牌之下,待罪乞遞事。入啓。
傳曰,明日晝講爲之。
大臣引見時,明日停晝講事,榻前定奪。朝報
引見時,領議政許積所啓,故相臣韓興一,方爲遷葬云,法典則雖應爲禮葬者,遷葬則元無官庀之事,則此則家甚貧窮,無以成樣,擔軍及造墓軍,令本道,參酌題給,何如?上曰,令本道,參酌題給。兵曹謄錄
上在昌慶宮。停常參·經筵。
夜一更,流星出胃星上,入觜星上,狀如拳,尾長三四尺許,色白。
答右議政許積箚曰,省箚具悉卿懇。卿之疾病,予已知之,卿何爲嫌,卿其安心勿辭焉。仍傳曰,遣史官傳諭。
下直,盈德縣監李積。
謝恩,兼東學敎授李聃命,知經筵吳始壽。
藥房啓曰,雨雪才霽,寒氣凜冽,伏未審夜來,聖體若何?昨日入侍前席,仰瞻天顔,玉音聲重,咳嗽頻發,顯有感冒之候,而欲以茶飮取汗爲敎,故不敢强請議藥矣。昨日出御寒殿,引接移時,得無添傷之患,而夜間其果發表,有差減之效否乎?茶飮力微,和解之劑,不可不趁速進御,臣等與諸醫,更爲入診,議定當進之藥宜當,終宵憂慮,敢來問安,竝此仰稟。
持平柳榰再度呈辭,入啓。遞差。
答藥房曰,夜間飮茶得汗之後,雖似有減,而未盡和解,問于入侍醫官,議藥宜矣。
兵曹判書金錫胄箚子。大槪,病未能趨詣問安之列,乞治臣罪事。入啓。答曰,省箚具悉。卿之所患,累日彌留,日寒猝劇,不無添傷之弊,問安議藥,勿以爲慮,安心勿辭,從容調理。
藥房再啓曰,卽伏聞入侍醫官之言,自上感冒之候,雖不至大段,脈度暫似弦緊,咳嗽亦且頻發,外感之候,時未和解而然云。仍與諸御醫商議,則皆以爲,參蘇飮,加片芩酒炒·杏仁夫炒各一戔,連進三貼,以爲趁卽發散之地宜當云,此藥三貼劑入,何如?答曰,依啓。
謝恩,右副承旨權愈,校理姜碩賓,修撰柳命堅。朝報
有政。吏批啓曰,玉堂闕員及臺諫,今當差出,而擬望之人絶乏,相避·外任竝擬,何如?傳曰,允。
又啓曰,英陵參奉閔鎭長,年歲誤認三十,而擬望受點矣。卽接其呈狀,則年今二十八歲云,年未滿三十,有違定式,臣曹不能致察,不勝惶恐,英陵參奉閔鎭長改正,何如?傳曰,允。又啓曰,承旨加望事,命下矣。與時任承旨相避人員外,絶無無故加望之人,何以爲之?敢稟。傳曰,然則前望單子,還入。吏曹謄錄
禮曹啓曰,發遣郞廳,恭陵·順陵·孝陵抽栍摘奸,則入直參奉及守護軍等,竝皆無頉云,敢啓。傳曰,知道。禮曹謄錄
上在昌慶宮。停常參·經筵。
藥房都提調權大運,副提調李宇鼎啓曰,伏未審夜來,聖體若何?昨日劑入湯劑,其已進御,而感冒之候,有和解之效乎?日寒如此,調攝甚難,愆候雖不大段,窓戶開閉,衣襨脫着,不可不十分謹愼,勿令寒氣外襲,宜當。臣等,不勝區區憂慮,敢來問安,區區下情,竝此仰陳。答曰,知道。所患,與昨別無加減矣。
權愈,以備邊司郞廳,以三公意啓曰,戶曹判書,兼帶賑恤廳堂上,例也,而近來缺賑政之事,酬應不至浩繁,故只令提調吳挺緯句管矣。吳挺緯,奉使出疆之後,凡干文簿,酬應無人,事甚苟簡,判書吳始壽,依例兼提調差下,使之察任何如?傳曰,允。
未時,大司憲李觀徵,持平宋挺濂啓曰,大靜定配罪人申命圭,罪犯極重,當初論以一罪者,誠不爲過,而貸死減罪,定配絶島者,實出於先王好生之德,則於命圭,亦云幸矣。今伏見濟州牧使罪囚放未放狀啓,則敢以命圭,置於稟秩之中,蔑法循私,莫此爲甚,請濟州牧使尹昌亨罷職。武臣閫帥之任極重,不可不擇差也。雖有才望之人,必經水使,然後方可擬望於兵使者,乃古例也。新除授黃海兵使柳重起,別無才望之可稱,曾未經州府,而今乃直拜兵使,官序之無漸,甚矣,物情,莫不爲駭,請黃海兵使柳重起遞差。新除授持平李后沆,前任京畿都事,方以災傷覆審事,時在京畿朔寧郡都會,請斯速乘馹上來事,下諭。答曰,依啓。尹昌亨,勿罷只推,柳重起事,不允。
權愈啓曰,尹昌亨勿罷只推事,命下矣。臺諫,方以罷職論啓,推考傳旨不得捧之之意,敢啓。傳曰,知道。
上在昌慶宮。停常參·經筵。
藥房都提調權大運,提調金錫胄,副提調李宇鼎啓曰,夜雪初霽,寒威愈極,伏未審聖體調攝若何?湯劑連進之後,感冒之候,其有差減之效乎?前劑入參蘇飮,當盡於今日,必須詳知卽今症候,然後或更議他藥,或仍進前藥,臣等,與諸醫入侍,詳細診察議定宜當,無任區區憂慮之至,敢來問安,竝此仰稟。答曰,症候,詳言于醫官,姑觀今日,更議他藥,宜矣。
權大載,以都摠府言啓曰,副摠管吳斗寅,除標信缺坐起進去之意,敢啓。傳曰,知道。
又以都摠府言啓曰,今日入直軍士,當爲中日習射,而兵曹判書金錫胄入直,仍以藥房提調,監劑臘藥,參判趙威明,方入試所,參議吳挺昌,未肅拜,參知禹昌績,新番軍士點考坐起進去,他無進參之員云,中日不得爲之之意,敢啓。傳曰,知道。
又以兵曹言啓曰,五衛將權大鳴戶奴呈狀內,年滿八十之人,老病日深,堇堇供仕矣。自缺日添得寒疾,症勢危重,復起行公未易云,宿衛重地,不可久曠,權大鳴改差何如?傳曰,允。
權愈,以武科缺所差備官意啓曰,今日鳥銃試放時,藏字擧子朴繼賢,一放得中後,監的則兩丸並中,此是自前擧子奸巧者,一銃之中,潛藏兩丸,冀得一丸之中者也。莫重國試,如是用奸,事甚痛駭,同擧子朴繼賢罪狀,令攸司,依法科斷,何如?傳曰,允。
大司憲李觀徵,持平宋挺濂啓曰,大靜縣定配罪人申命圭罪犯,極大且重,論以一罪,實合王法,而當初貸死減等,特出於先王好生之德耳。今伏見濟州牧使罪囚放未放狀啓,則乃以命圭,置之於稟秩中,凡罪囚之置諸品秩者,罪犯雖重,情或有可恕者也。今命圭之罪,其果有一毫可恕之情乎?昌亨之不嚴國法,自恣稟啓之狀,誠極痛駭,不可推考而止,請濟州水使尹昌亨罷職。閫帥之職,兜鍪重任,必其人才望素著,且有履歷,然後方可擬閫帥者,乃所以重其選也。新除授黃海兵使柳重起,只作一二縣宰,而猶有不職之誚,未經州府,直拜兵臬之任,官序誠爲無漸,物情莫不駭然,請黃海兵使柳重起遞差。答曰,已諭毋煩。
左參贊閔點疏曰,伏以臣有年少孫子,方持其父之服缺疾終不勝喪,三年之內,父子繼殞,臣誠愚闇,不達脩短之有數。只鍾慈愛之至情,哀傷哭泣,不覺過節,重以僑寓齟齬,重觸風寒。昨過成服,昏眩仆地,肩背戰慄,若負氷雪,心神缺如熾爐炭,欲坐則頭疼轉谻,少臥則痰輒上升,咳嗽缺不得成眠,粥飮近前,嘔吐先發,殘年氣力,所餘幾何?委頓床席,鬼事不遠,復起爲人,誠難易期,況可望强策筋骸,卯酉供仕乎?臣之本職,雖似閑漫,修史之役,最係緊重,何可姑閣筆硯,等待差愈乎?伏乞聖慈,察臣情勢之憫迫,憐臣病伏之危苦,將臣本職及兼帶提學之任,亟賜遞改,以便公私,千萬幸甚。答曰,省疏具悉。卿其勿辭,調理察職。
上在昌慶宮。停常參·經筵。
有政。
藥房都提調權大運,提調金錫胄,副提調李宇鼎啓曰,連夜下雪,寒威甚酷,伏未審聖體調攝若何?湯劑連進,而感冒之候,時未和解乎?昨日缺今日更議他藥之敎,必須詳知夜間症候而後,可以議藥。臣等,與諸醫入侍診察宜當,不任憂慮之至,敢來問安,竝此仰稟。答曰,感冒之候,今則與昨稍歇,令醫官診察後,更議定藥,宜矣。
藥房再啓曰,卽伏承問安之批,且聞入侍醫官之言,感冒之候,比昨稍減云,不勝喜幸,而和解未盡,餘熱尙在,不可不更進他藥,故與諸醫商議,則皆以爲小柴胡湯,加麥門冬·乾葛·知母蜜水炒·山梔炒各一錢,三貼進御,以收快效宜當云。此藥今當劑入,而日寒如此,調攝不可不益加謹愼,居處必取溫煖,窓戶切勿開閉,不使寒氣外襲,致有添感之患,是臣等區區之至望也,惶恐敢啓。傳曰,依啓。
丁昌燾,以都摠府言啓曰,副摠管吳斗寅,除標信,漢城府坐起進去之意,敢啓。傳曰,知道。
又啓曰,平安道□會權管二,陞萬戶,新造兵符右一隻左二隻,令禁軍持下送,右隻則傳送萬戶處,左隻則分上監·兵營之意,下諭于平安監司,何如?傳曰,允。
又以御營廳言啓曰,吏曹郞廳來言,臺諫有闕,政事何以爲之,取稟。傳曰,當日爲之。
吏批,判書睦來善式暇,參判李袤進,參議李夏鎭服制,都承旨李宇鼎進。
吏批啓曰,判書睦來善式暇,參議李夏鎭服制,小臣獨政未安,何以爲之?敢稟。傳曰,仍爲之。
又啓曰,諫院闕員,今當差出,而擬望之人乏少,外任竝擬,何如?傳曰,允。
吏批,以權大運爲司譯提調,睦來善爲同成均,睦天祺爲造紙別提,吳始大爲正言,柳命堅爲獻納,司僕判官洪茂仍任事承傳,副校理兪夏益兼春秋減下,睦林儒兼持平減下。
兵批,判書金錫胄進,參判趙威明試官,參議吳挺昌未肅拜,參知禹昌績病,左副承旨丁昌燾進。以鄭之翰爲五衛將,任後昌爲五衛將,宋時術·徐來遠爲缺兼,權曦·李世翊爲曹司衛將,愼聖時爲訓鍊主簿,鄭良缺爲五衛將,尹天賚爲統制使,愼而賢·愼而言·宋大防·申翼相爲副司直,任堂爲副司果。
權大載,以弘文館言啓曰,本館下番修撰柳命堅,獨爲入直矣。今日政,移拜獻納,他無入直之員,不得已以上番姑降入直之意,敢啓。傳曰,知道。
睦昌明啓曰,伏見全羅監司朴信圭罪人放未放啓本,則誤字缺至於次知承旨名字,亦爲誤書,殊無致察之意,推考何如?傳曰,允。
缺時,大司憲李觀徵,持平宋挺濂啓曰,措辭見上請濟州牧使尹昌亨罷職,黃海兵使柳重起遞差。答曰,不允。
領議政許積箚曰,伏以臣,一自十三日,猝患胸痛,絶而僅蘇,以來缺氣尙在胸膈之間,而職事鞅掌,不敢言病,强起酬應者,爲日已久,缺於三昨,自備局,冒寒夜歸之後,痛勢漸重,至於翌日夕而尤缺叫苦呼絶,命在頃刻間者數矣。急灌藥餌,且灸且針,雖得緩欲絶之勢,而卽今陣陣作痛,痛則輒復悶塞,至不省事,實由於衰敗之極,死期將迫而然,更無復起爲人之望。伏乞聖慈,俯垂憐察,將臣職名,一倂遞改,俾得安意歸盡,則實天地生成之德也,取進止。答曰,省疏具悉卿懇。卿之所患之症,如是頻發,予之慮念,可勝言哉?卿其安心勿辭,從容善攝,以副予望。傳曰,遣御醫看病。
右議政許穆箚曰,伏以臣,初因感冒,氣力頓微,一身乾苦,汗缺絶,病勢沈重,人事昏迷,委頓不省,自念餘日已迫,身缺任一息未絶,一念畏憂。伏乞聖慈,缺遞得釋負長謝,以安歸化,無非缺天地之仁,不任祈懇之至,取進止。答曰,省箚具悉卿懇。卿年迫桑楡,筋力尙强,豈可以感風微恙,過謝若是乎?卿其安心勿辭,從容善攝,以副予望。
判義禁李正英疏曰,伏以臣,精神筋力,壯不猶人,而犬馬之齒,缺六十,衰杇憊敗,有倍於他,尋常職務,已不可堪,而脚痛兼發,缺刻晝夜苦痛,眠食俱廢,咫尺之內,亦不運步,京兆癏曠缺曰矣。請單請急,見阻喉司,狼狽之極,方切憫蹙,意外新命,及於此際,聞命驚惶,措躬無地。以臣無似,何事可任?而至於金吾之長,爲任甚重,決非如臣愚昧者,所可承當。況臣所患賤病,如右所陳,旬月之內,差復亦難。伏乞聖明,憐臣病㞃之狀,察臣難冒之勢,臣所帶京兆新授金吾,竝乞亟賜遞免,以重名器,以安私分,不勝萬幸。答曰,省疏具悉。卿其安心勿辭,調理察職。
右參贊洪宇遠箚曰,伏以先朝實錄纂修之擧,乃是莫重莫急之事,而設局踰缺尙未整頓,得數年頭緖,大凡國家之事,雖係閑漫,亦不當如是怠緩泄泄,以淹時曠日而無所歸宿,況此莫重莫大莫急之事乎?今者大提學臣閔點,慘遭喪禍,且有身病,兵曹判書臣金錫胄,兼管衆務,亦多病故,都廳柳命賢,重得缺疾,皆不仕進,而都廳權愈睦昌明,皆陞遷銀臺,已過缺日,尙未差出其代,如此而望其有速成,其可乎哉?殊非臣之所敢知也。若臣者,癃疾老謬,目昏手戰,其於撰述之役,鈍滯魯莽,無一善狀,何可久廁俊髦之末,徒取狗續之譏乎?伏乞聖慈,特賜矜察,亟遞臣任,而更畀之年少敏銳,有才學者,使之速完史事,其在公私,允爲便益,臣無任屛營祈懇之至,取進止。答曰,省箚具悉。撰修一款,國家莫重莫大之事,多官有故,事至於此,予亦慮念久矣。況卿當世文翰之人,鈍滯魯莽,何其過謙之至此乎?闕員,當令該廳,擇選差出,卿其勿辭,速出行公。
上在昌慶宮。停常參·經筵。
下直,祥雲察訪朴乃章。
藥房都提調權大運,提調金錫胄,副提調李宇鼎啓曰,伏未審夜來,聖體調攝,若何?昨日劑入小柴胡湯,其已進御,而感冒之候,顯有差減之效乎?臣等,不勝區區憂慮,敢來問安。答曰,感冒,與昨漸有差減之效,今後勿爲逐日問安。
以京畿監司,判決事李同揆病重,不得上去事狀啓,傳于睦昌明曰,調理上來事,下諭。
睦昌明啓曰,玉堂行公之員,只有校理姜碩賓缺兪夏益方爲入直矣。卽者校理姜碩賓,遭服制,缺直之員云,副提學柳命天,卽爲牌招入直,何如?傳曰,允。
睦昌明,以禮曹言啓曰,幼學安相眞呈狀內,今增廣別試,觀光於一所,得參於三等第五十六人矣。及見試券,則試券是相眞所作之論,而朱草則乃他人之對策也。考其字標,則試券朱草,皆是九岡字標,雖同試券,朱草旣是異文,則決不可掩置不告,斯速入啓拔去云。取見其試券,與朱草試券,果是相眞所作之論,朱草則乃策問也,朱草之岡字,必是罔字之誤,差備官字標之時,未免差誤,試官亦難免不察之失。當該差備官及試官推考,安相眞拔去,元單子中,付標以入之意,敢啓。傳曰,知道。
答吏曹佐郞李聃命疏曰,省疏具悉。爾之盡職,予甚嘉之,而似不率爾變革,令該司稟處變通焉。元疏,下該司。
副提學柳命天疏曰,伏以臣,聞聖主官人,必當其才,人臣受任,亦缺其分,苟非其才而授之,有同玉盃之貯矢,不當平分而受之,殆近焦螟之負重,其貽辱於朝,招殃於身,有不可勝言者矣。臣於本職萬萬不近,而決難堪,揆才揣分,自知旣審,而循例祈免,亦涉僭越,已過數日,評論不發,臣於此,迹窘情蹙,不知所圖,敢將血懇,仰于體下之聰。伏惟聖明垂憐焉。臣於往年,承乏竊吹,猥侍經幄,而進講則不解糟粕袞闕焉。未補線襪,玷累非細,愧懼不已,竊想聖明,已有以俯諒其不才矣。況此玉署之長,何等缺而遽及於已試罔效之身,臣誠震駴,實未知聖意之所屬。才窳質魯,學識蔑如,經書奧旨,有同擔板,加以口鈍語缺韻欠暢,以講以讀,百不猶人。迺者鎭日開筵,聖學方懋,朝夕啓沃之責,寄諸一倥侗之新進,不稱之甚,物情謂何?且臣兄弟缺荷洪造,鼎起驟顯,迭居玉署,門闌太盛,涯分暴溢,悚縮缺至此尤倍,百爾思惟,一味憂懾,直欲循墻,不敢强顔,語出肝缺伏乞聖明,亟許收回臣職名,改授可堪之人,以重名器,以安私分,千萬幸甚。答曰,省疏具悉。爾其勿辭,從速察職。
陽城幼學李友說疏曰,臣草鄙微踪,與世齟齬,其於時務,有同缺而常懷葵藿之忱,欲效芹曝之獻。曾於殿下嗣服之初,略陳所蘊,冀蒙採施,而見阻喉司,落莫而退,意以爲所言之不利於時政,見忤於當缺封在骨,私常慨然而已。迺者,臣伏覩殿下設施注措之間,猶未有以大慰民心,妨政蠧治之事,不一而足,臣於是,隱默而不言,則杞人之憂,無時可弛矣。臣請不避出位之嫌,謹以向日之欲陳而未達者,卽今弊政之切中於民病者,略擧梗槪而條陳之,伏願聖明,留神採納焉。臣聞兵出於民,民安而後,兵可足矣。今日之民,憔悴已甚,而指所從來,莫不由於物,故復缺之弊,蓋物故後代定者,本爲充其闕額,則是誠不可已之擧也。然而缺之歲抄無盡,列邑之民數有限,以有限之民,若求無盡之歲抄,其勢缺而又隨其死亡,責其代定,故不得已搜括二三歲襁褓之兒,備數於被缺而徵布之急,無異於丁壯之類,苟不得代定,則旣骨後,雖至積年之久,未免納布之役,豈非可哀之甚者耶?竊料朝家本意,只在於充其闕額,而不知其害之至此也,何以言之?該曹以是而申飭各道,道臣以是而督缺莫敢措手,猶不充闕額是懼,搜括兒弱,徵布白骨缺被抄旣骨懲布之弊,其來已久,前後朝臣之以此缺一而累朝以來,莫之更張者,蓋緣不改代定之轍耳。今若欲爲變通,不可他求,方今五家之法,紙牌之規,定爲不失民數之筌蹄,則括缺亶在是矣。誠能亟令郡邑,按其簿籍,苟有死亡者,輒削其名,勿缺申明版籍及紙牌之法,使斯民無或遺漏然後,考其紙牌,覈其缺苟其年未滿五十者,勿入於歲抄之中,則襁褓無被抄之患,旣骨無納布之冤矣。何必使民代定,以致疾視之冤哉?議者以爲,不責缺則軍額難充,是大不然。古人有言曰,兵務精,不務多,兵苟精,雖小不難制敵,兵苟不精,雖多無以衛國。今若不務其精,而徒務額數之多,以襁褓幼弱之兒,苟充其數,則適足以失民之心而已,何能禦敵而固國乎?伏願殿下,勿以充其闕額爲急,惟以保生民爲本,亟思變通之道焉。臣聞古者王政,以經界爲先,蓋欲均田而正賦也。噫我國之田制,已云不正,而至于今日,尤有甚焉。蓋近者,水旱飢饉,靡歲不有,則量田後被災成陳者何限,而孑遺之民,得以保存者,幸賴國家之給災而減稅矣。今以稍免,謂之豐饟而收稅之數,一依於量田時結數,新除被災,已不可缺樹木成林之處,竝不許給陳,生民蹙頞,怨讟朋興,不意行仁之日,有此虐民之弊也。噫,今年禾穀,雖云小登,而田穀被災,甚於貢缺則陳災之不可不給也,明矣。議者以爲,田穀則一年兩穫,雖或被災,不可給災云。夫田穀,雖曰兩穫,而如木綿·細粟,則不得兩穫者也。此固變通者也,而況湖西以北,至于畿左,禾穀被災者,亦云不少,蓋緣七日盲風,暴兩連日不止,而水濕之處,偏受其災,發穗之後,太半枯缺或全然被災者,則困頓之狀,無異往年,若此類者,雖或給災,而尙恐救死之不贍,何以應陳田及樹木成林處之賦乎?噫,飢饉缺殘喘未蘇,設令今年得逢大有,生生之樂,尙不可期,而況田缺登禾穀之未實,荒原廢畦,竝令收稅,則哀我民斯,于何從祿?近缺曾以此事,陳疏論列,而該曹恤費,啓達寢行云。噫,百姓不足,君誰與足?則該曹之所爲國家計者,其亦左矣。伏願殿下,斷自聖衷,命該曹,行會八方,今年被災之處,許令給災,量後仍陳,及樹木成林缺給陳,又有陳田起耕者,隨起收稅,內陳內災,雖小缺民心自樂,國計自裕矣。臣聞國之有糶糴缺民,而今則未免爲害民也,何者?近年以來,流亡絶戶之外,未捧之糴,逐歲督捧,則至今未納者,皆無依無土之輩耳。若此類者,缺糶糴尙難備納,何以辦出七年以前之糶糴乎?曾在往秋缺之命一下,凡在遠近,莫不歡忻,佇蒙實惠之下究矣。近者□年糶糴之外,辛亥以上糶糴,一倂徵督,惟彼無依無土之輩,缺春而徵督之害,及於一族,至於士夫家奴婢無一族者,則侵及於其主,缺滿圄,捶楚不已,民情失望,合境騷擾,爲民父母,如之何使斯民至缺臣病伏窮巷,未見朝家事目,未知此朝廷之命令耶?無亦守令之缺耶?以爲朝廷之令,則蕩減之命在耳,以爲守令之意,則不待朝令,而如是縱恣者,萬無是理,臣於是焉,不能無惑也。伏願殿下,俯缺該曹覈其虛實,果是朝廷之令,則亟寢勿行,若出於守令之意,則申飭道臣,明査重究,辛亥以前未捧糶糴,一切蕩減,燒其文書,示不敢忘信於民,則此乃收拾民心之一段也。臣伏見自殿下卽位以後,草茅韋布之進言固多,而輒下該曹,未見奉行之擧,臣竊爲聖朝惜之。今此所陳,雖若淺近,而其爲弊端,實係生民,如蒙採納,着實擧行,則斯民幸甚。臣前日所言,非有犯時諱,而政院退斥不納,今日壅蔽之患,可謂甚矣。今所欲言者,不止於此,而非徒荒辭意拙,不能影響其一二缺退斥之患,復有如前日,故姑此略擧,以爲上達天聰之地。殿下不以草野而鄙卑,一賜召見,俾盡所懷,則臣不勝幸甚。臣無任激切惓惓之至,謹昧死以聞。啓下兵曹,同月二十七日兵曹啓目粘連,啓下是白有亦,觀此陽城幼學李友說上疏,則盛陳物故代定,兒弱收布之弊爲白乎矣,至其救弊,則曰兵務精,不務多,雖有闕額,勿爲代定爲白有臥乎所,此則不可用之言,置之爲白乎旀,他餘事乙良,令該司稟。啓依允。十一月三十日戶曹啓目粘連,啓下是白有亦,觀此陽城幼學李友說上疏,則措語雖多,其主意則於量後仍陳樹木成林處,竝許給陳,及旱田給災之缺一切蕩減事,取考今年京畿年分摠數缺一萬六千七百二十一結零,舊陳續田八百五缺陳田一百二十九結零,仍陳續田四百九結零,其他各年浦缺沙成川,元田·續田之仍陳者,不知其幾百結,因筵臣所缺爲査出之樹木成林陳田,又不知其幾百結,以此觀之,則不缺陳災,非實狀,必是各邑監色偸食實結之役,暗錄於缺之致,事甚可駭,令本道,明査啓聞,以爲當該官吏論罪之地爲白乎旀,今年水災雹災尤甚之處,莫不給災是白乎矣,至於旱田,則以一年兩穫之故,本無給災之規,其中黍粟·木花田,雖不得兩穫,一許給災,則奸僞百出,虛實相蒙是白乎等以,若非庚辛大侵之年,則有難撓改是白乎旀,朝家特缺蕩之典,辛亥以上未捧還上,毋論受食之存沒,一倂蕩滌,此誠所未有之大惠也。爲守令者,雖或有大段無狀底人,豈敢不有缺公然仍徵乎?南漢·江都軍餉及京倉移轉之穀,不許蕩減,仍爲督捧之說,似指此等穀而言之,搢紳間,亦有以此爲言,而當初廟堂之商確講定,意實有在,今難輕缺乎矣,此非臣曹所敢擅便者,軍餉蕩減當否乙良,令缺稟處,何如?啓依允。康熙十六年正月初三日備邊司啓目粘連,啓下是白有亦,辛亥以上未捧還上,勿論,受食人一倂蕩滌,實出於格外特恩,而南漢·江都軍餉及移轉米段,與元穀不同是白乎等,以指徵無處者蕩減之缺方生存者段,不許蕩減爲白有在等,今以豪强品官缺猶不知足,胥動浮言之故,倂減莫重之軍餉,不但事關後弊李友說疏內辭緣置之,何如?啓依允。
上在昌慶宮。停常參·經筵。
下直,會寧府使鄭后亮。
丁昌燾啓曰,大司憲李觀徵式暇,執義尹搢在外未肅拜,二員呈辭,持平宋挺濂·李后沆在外,今日以監察茶時之意,敢啓。傳曰,知道。
又以都摠府言啓曰,副摠管吳斗寅,除標信,漢城府坐起進去之意,敢啓。傳曰,知道。
又以都摠府言啓曰,今日入直軍士,中日習射,請出標信。傳曰,知道。
以備忘記,傳于丁昌燾曰,今下弓矢,會寧府使鄭后亮,給送。
丁昌燾,以摠戎廳言啓曰,本廳再運牙兵缺逢點矣。與初運衙兵及再運壯抄軍,將以缺會鍊習於慕華館,廣智營入直一哨,依列除標信,出用何如?傳曰,允。
睦昌明,以訓鍊都監言啓曰,缺別隊後部右司屬軍兵等賞格試才,從分數多寡,以本營所儲木綿,面給後,別單書入之意,敢啓。傳曰,知道。
午時,司諫朴純啓曰,科場事體至重,必須十分詳察,可無混雜失誤之患。今見禮曹草記,一所出榜之際,朱草與名紙相左,有參榜儒生呈狀拔去之事,極可駭然。試官·監試官之不能致察,固難免其罪,而收券官之誤書字標,差備官之不能覺察,俱甚可愕,請一所試官·監試官及當該收券官·差備官,竝命罷職。民生之休戚,係於守令,誠不可不擇也。宜寧縣監尹善得,非但年已衰老,性本迂拙,曾爲任實縣監,賑恤時穀物,盡爲奸吏之私用,凡干事務,漫不能省察,一境之民,皆歸於下輩之操弄,如此之人,不可復置於字牧之任,請宜寧縣監尹善得罷職。新除授正言吳始大,以京試官,往咸鏡道,未及還朝,請斯速乘馹上來事,下諭。答曰,依啓。尹善得事,更加詳察處之,下諭事,竣事後,自當上來,姑勿下諭。
以備忘記,傳于丁昌燾曰,今下鳥銃五十柄,送于體府。
上在昌慶宮。停常參·經筵。
下直,槐山郡守鄭弼祥。
自辰時至午時,日暈兩珥。未時申時,日有重暈,內暈有兩珥。
丁昌燾啓曰,大司憲李觀徵式暇,執義尹搢,持平李后沆在外未肅拜,掌令李日井罷職,掌令朴廷薛呈辭,持平宋挺濂在外,今日以監察茶時之意,敢啓。傳曰,知道。
藥房都提調金錫胄,副提調李宇鼎啓曰,日寒比甚,伏未審夜來,聖體調攝若何?感冒之候,今則幾盡和解,而咳嗽鼻涕等症,漸有差減之效乎?前進湯藥,當盡於今日,必須詳知卽今症候然後,可以更議繼進之藥,臣等,不勝區區憂慮之至,敢來問安,竝此仰稟。答曰,感冒之候,漸有差減之勢,令醫官診察,詳知症候,然後更爲議藥,宜矣。
藥房再啓曰,伏承聖批,以感冒之候,漸有差減之勢爲敎,臣等,不勝喜幸,卽以醫官入診後所傳症候,與諸醫商議,則皆以爲,外感旣已和解,脈度漸向平緩,前進小柴胡湯加入中,拔去乾葛一味,依前劑進三貼,以爲凈除餘熱之地宜當云,此藥三貼劑進,何如?答曰,依啓。
睦昌明啓曰,缺下鄕不得辭職,已有定奪,而卽者都摠管南龍翼辭職上疏,京畿監司尹深,狀啓上送矣。此疏則依前定奪,還爲下送,此後受由下鄕人員辭狀與上疏,雖由縣道上送,每每啓稟,似涉煩瀆,自本院,直爲還送,定式施行,何如?傳曰,允。
丁昌燾,以訓鍊都監言啓曰,前郡守鄭載岱,都監郞廳已爲啓下,而方在罷散中,時無職名,依例付軍職,冠帶常仕,何如?傳曰,允。
司諫朴純啓曰,昨日伏見禮曹草記,試券朱草,誤書字標,致有儒生呈狀拔去之事,事極駭然,故臣於試官·監試官以下請罷之啓,竝論收券官矣。卽者捉致差備官下人,取考罔字軸皮封所塡之字,則十丈皆以罔字書之,以此見之,則策問朱草之書以九岡者,乃是易書書吏之誤書,而謄錄官·枝査同官不察之事也,收券官作軸之時,則別無誤書之事,臣初未能詳審,混同請罪之失著矣,不可仍冒言地,請命遞斥臣職。答曰,勿辭。
丁昌燾啓曰,司諫朴純,再啓煩瀆,退待物論矣。傳曰,知道。
睦昌明啓曰,吏曹郞廳來言,臺諫有闕,政事,何以爲之?取稟。傳曰,明曰爲之。
上在昌慶宮。停常參·經筵。
有政。
李宇鼎啓曰,今日爲政事,命下矣。臣宇鼎,臘藥監劑,進去內局,吏批政廳,則代房承旨權大載當進,兵批政廳,則該房承旨丁昌燾,猝得寒疾,方臥連夜苦痛,勢難進參,代房承旨權愈,遭服制未出仕,兵批政廳,何承旨進去乎?敢稟。傳曰,左承旨進去。
吏批,判書睦來善進,參判李袤缺參議李夏鎭病,右承旨權大載進。
兵批,判書金錫胄習儀進,參判趙威明進,參議吳挺昌,參知禹昌績病,左承旨鄭重徽進。
吏批啓曰,兩司闕員,今當差出,而擬望之人乏少,外任竝擬,何如?傳曰,允。
又啓曰,大司諫,今當差出,而擬望之人乏少,承旨竝擬,何如?傳曰,允。
備忘記,傳于睦昌明曰,日寒如此,典獄摘奸,輕囚放釋。
權大載,以實錄廳郞廳,以摠裁官意啓曰,都廳郞廳權愈·睦昌明陞資,代正言吳始大,司果睦林儒差下,令該曹,兼春秋下批,使之察任何如?傳曰,允。
吏批,以金缺爲掌令,權震翰爲正言,鄭樸爲戶曹參議,李缺爲茂長縣監,李長英爲掌樂僉正,李達意爲缺正郞,南宮鈺爲奉常僉正,柳命堅兼南學敎授,田爲典籍,洪萬最爲尙衣主簿,宋昌爲□,禹爲爲校書著作,李善溥爲注書,任堂爲司諫,睦林儒·吳始大缺爲大司諫,朴純爲軍資正,分差兼敎授中學韓濙,南學缺西學沈橃·李命殷,以韓范齊爲養賢直長。
兵批,以申瀏·吳始復·許櫓·禹濟萬爲副護軍,鄭載岱爲副司直。
注書李善溥在外,代以裵正徽爲假注書。
鄭重徽啓曰,新除授注書李善溥,時在全羅道濟源任所,斯速乘馹上來事下諭,何如?傳曰,允。
又以戶曹言啓曰,災傷事目,雖或缺若干條件,臨時加減者,每年遵行,其來已久,實非近來創構者也。若非許給當年陳之年,則給陳一款,雖不擧論於事目,至於舊陳之未還起處,則例以仍陳,懸錄於收租案,已還起處,則隨起隨稅,故仍陳之還起者,無歲無之,無邑無之,而結數之多寡,亦不得懸度,而勒定事目中,雖有申勅之條,各邑,每以還起若干結,以爲塞責缺而畿內舊陳田混入時起之說,人或有之,實未曉其由矣。卽接陽城士人李友說之疏,則陳田出稅之弊,正如所聞,取考今年京畿各邑年分摠數啓本,則舊陳·舊續陳,各年仍陳續仍陳,新舊覆沙浦落陳,今年續陳,竝至於一萬八千四百九十五結零之多,此外樹木成林,舊陳之別件成冊者,又不知幾百結。以此觀之,則舊陳之入於時起云者,定非實狀,此必各邑書員,偸食實結之稅,移徵於陳結,以充其實數,致令小民,歸怨於國家,事之可駭,孰有甚於此者。以陽城一邑,其他各邑,可推而知,不可不査出其守令,別爲科罪,以警日後,令本道,量時舊陳田混錄於時起之守令,摘發啓聞,何如?傳曰,允。
大司諫吳始復再度呈辭,入啓。遞差。以上燼餘日記
大司憲李觀徵啓曰,引嫌而退,竝論無罪之官,雖免不察之失,揆以臺體,不可仍在,請司諫朴純遞差。答曰,依啓。收卷官之混被罪罰,似涉冤枉,勿罷其職。
府前啓,黃海兵使柳重起遞差事。停啓。濟州牧使尹昌亨罷職事,無城上所,姑停。
禮曹,大增廣別試·進士覆試,來二月初二日,生員覆試同月初五日,生進放榜同月十九日辰時,文·武科覆試二月二十二日,殿試三月初五日,放榜同月十三日辰時,雜科覆試三月初九日,放榜同月二十一日辰時,推擇,啓。
右議政許穆箚子。大槪,進言仍陳情乞遞事,入啓。答曰,省箚具悉卿懇。師之條陳,前古之盛禮,訓戒寡人,予甚嘉悅,卿其安心勿辭焉。郞廳金朝潤校。日記郞廳李仁采書。
上在昌慶宮。停常參·經筵。
下直,仁遮外萬戶南得正。
謝恩,校書著作禹䤡,正字許垕,成均博士朴身之。
藥房啓曰,一兩日來,寒沍倍酷,伏未審,聖體調攝,若何?感冒之候,今已和解,而湯劑連進之後,咳嗽鼻涕等症,顯有差減之效乎?寢睡·水刺,比常時,加減亦何如?臣等,無任憂慮之至,敢來問安。
以裵正徽爲假注書。
答藥房曰,感冒之候,雖有差減之勢,猶未至如常,小柴胡湯三貼,加劑以入,勿爲問安。
吏曹判書睦來善箚子。大槪,臣曾系刑部,有不察之失,惶恐待罪事。入啓。
上在昌慶宮。停常參·經筵。
謝恩,獻納柳命堅,持平李后沆,掌樂僉正李長英,尙衣主簿洪萬最,典籍田,兼養賢直長韓范齊,實錄兼春秋睦林儒。
傳曰,前府使李晩輝,縣監安重·權頊,郡守羅襻·李重輝,縣監崔宙,郡守崔昌運,縣監李思賢,副正字李泰龜,郡守趙渭叟·鄭載岱,縣監李世白,副應敎柳命賢,執義李濡,司諫金奐,察訪尹爾霖,郡守沈選,縣監韓泰東·沈柟·黃克順,主簿柳星年,郡守崔碩英·崔濟,水使李仁夏,權管金進,部將洪以廷·李時傑·睦自屹,萬戶曺沆·朴世益·金致明等敍用。縣監郭文溶,監司李䎘,縣監趙世煥,郡守尹鴻擧,縣監鄭泰龍,都事李斗光,司果金賢達等,職牒還給。正郞李日三·南宮楀,佐郞閔挺栢·趙景望,司議成熙胄,正郞李基稷,佐郞李徹,前司評成虎烈·宋有栻等,降資還給事,下吏兵曹。
政院啓曰,右副承旨權愈妻母,故府使李行源妻淑人鄭氏身死,服制已行七日出仕,何如?傳曰,允。
京畿監司書目,安山呈,以縣監安根家直婢桂月,一乳二女一男,事涉異常事。忠淸監司書目,前掌令柳晉三,自言前參議徐文尙家行,而反謂臣專主其論,不得不略陳其顚末,上疏上送事。
政院啓曰,視事平復間,頉稟矣。卽今上候,猶未復常,小寒已過,以隆寒,仍爲頉稟之意,敢啓。傳曰,知道。
院啓,民生休戚,係於守令之賢否,誠不可不愼擇也。宜寧縣監尹善得,性本迂拙,年且衰老,曾爲任實縣監,賑恤時穀物,盡爲奸吏之偸竊,凡干事務,慢不省察,闔境之民,皆困於下輩之侵漁,如此之人,不可復置字牧之任,請宜寧縣監尹善得罷職。新除授司諫朴世堂,時在京畿楊州地,正言權震漢,時在慶尙道善山地,請竝斯速乘馹上來事,下諭。答曰,不允。下諭事,依啓。
府啓,大靜縣定配罪人申命圭,罪犯至重,論以一罪,實循王法,當初貸死減等,特出於先王好生之德,而伏見濟州牧使尹昌亨罪囚放未放狀啓,則乃以命圭,置稟秩中,凡罪囚之置諸稟秩者,負犯雖重,情或有可恕者也。今命圭之罪,其果有一毫可恕之情乎?昌亨之不有國法,自恣稟啓之狀,殊極痛駭,不可推考而止,請濟州牧使尹昌亨罷職。新除授掌令金邦杰,時在慶尙道安東地,請斯速乘馹上來事,下諭。答曰,不允。下諭事,依啓。
答忠淸監司李溟翼疏曰,省疏具悉。疏辭,予已覽矣,卿勿爲嫌,宜速察任。
左副承旨丁昌燾上疏。大槪,賤疾猝劇,萬無供職之望,不得不冒死哀籲於天地父母之前,伏賜遞免,俾尋生路事。入啓。答曰,省疏具悉。爾其勿辭察職。
慶尙左道災傷敬差官,愼景允入來。
謝恩,護軍李世章。朝報
訓鍊廳啓曰,訓鍊別隊右部屬全羅道長興營軍五百九十二名,左部屬南原·羅州·全州等營未立番餘軍二百三十七名,合七哨軍兵,來丁巳正月二十五日京中逢點之意,全羅監司及當該營將處,行移何如?傳曰,允。訓局謄錄
有政。
上在昌慶宮。停常參·經筵。
福平君㮒,加資肅拜。
謝恩,判義禁李正英,戶曹參議鄭樸,兵曹正郞李喜龍,軍資正朴純,茂長縣監李弘迪,五衛將鄭良纘。
領議政箚子。大槪,病勢苦劇,無望供職,懇乞亟許遞免,以便公私事。入啓。
兩慈殿·中殿,藥房問安。答曰,知道。
藥房啓曰,夜雪甚頻,寒沍倍增,伏未審,聖體調攝若何?感冒之候,雖似差減,趁未復常,爲日已久,必因日寒如此,和解未易而然也,連進湯劑,而時無顯效乎?臣等,無任區區憂慮之至,敢來問安。
行副護軍尹鑴上疏。大槪,病勢危劇,乞遞職名於未死之前事。入啓。
政院啓曰,右議政許穆,近得傷寒,自今日朝食後,數巡嘔吐之餘,症勢猝然危重云,係是大臣病患,故敢啓。傳曰,遣御醫看病。
京畿監司書目,衿川呈,以判決事李同揆辭職上疏,上送事。答曰,省疏具悉。詞訟重地,不可久曠,爾其宜速登程。
答藥房曰,感冒之候,頗似減歇,餘熱未祛,問于入侍醫官,議藥宜矣。
答領議政箚曰,省箚具悉卿懇。卿之所患,時時頻發,予用慮念,從容調理,則神明所扶,勿藥有喜,卿其安心勿辭,益加靜攝。仍傳曰,遣御醫看病。
藥房再啓曰,卽伏聞入侍醫官之言,自上感冒之候,幾盡差愈,而午後微熱,時或往來,頭部亦時暈痛云。卽與諸御醫等商議,則皆以,頭痛〈門〉加味四物湯,加麥門冬一錢,連進四五貼,以治上升之餘熱宜當云,此藥五貼,卽爲劑入,何如?答曰,依啓。
因備局覆啓,多大浦僉使李時衡,迎日縣監崔橚相換。
慶尙左道京試官趙益剛,入來。
答護軍尹鑴疏曰,省疏具悉卿懇。予意備盡於前日登對之時矣。不必多誥,而但卿負不世之重望,儒林之推仰,卿何奉身而決退,使契合之隆,反歸虛套,誠慚誠信之未孚,尙誰尤哉?惟卿宜體予意,亟回遐心,從速入來。仍傳曰,遣史官傳諭。
府啓,請濟州牧使尹昌亨罷職。答曰,勿煩。
右參贊洪宇遠箚子。大槪,乞遞司譯院提調事。入啓。
院啓,請宜寧尹善得罷職。答曰,依啓。
答右參贊洪宇遠疏曰,省疏具悉。卿辭至此,司譯院提調之任,當勉副焉。
上在昌慶宮。停常參·經筵。
謝恩,右尹李弘淵,定州牧使宋昌,兼南學敎授李后定。
工曹參議權脩初度呈辭,入啓。給由。
藥房啓曰,伏未審夜來,聖體調攝,若何?午間餘熱之升降,頭部之微疼,時未差減乎?連夜下雪,日寒此極,此時調保甚難,臣等,無任憂慮之至,敢來問安。答曰,午前餘熱升降,頭部微疼之候,今姑一樣,湯藥當進焉,勿爲連日問安。
注書申㶅所啓,臣承命,往諭于成均館祭酒尹鑴麻浦所寓處,則尹鑴所患危劇,委身床席,末由起動,終不能秪受諭旨,只言俟病稍間,上章陳悃云矣,敢啓。傳曰,知道。遣內醫看病。
右承旨權大載上疏。大槪,被人詆斥,決難晏然於近密之地,亟遞職名,以謝人言事。入啓。
咸鏡南道京試官吳始大,入來。
謝恩,正言吳始大。
答右承旨權大載疏曰,省疏具悉。爾其勿辭察職。
正言吳始大啓曰,言責重任,又及於已試蔑效之臣,急於復命,不得不入謝,而臣病父臣挺昌,作長於本院,在法應避,何可仍冒?請命遞斥臣職。答曰,勿辭,退待物論。
府啓,大靜縣定配罪人申命圭,罪犯至重,論以一罪,實合王法,當初貸死減等,特出於先王好生之德。伏見濟州牧使尹昌亨罪囚放未放狀啓,則乃以命圭,置之稟秩中,凡罪囚之置諸稟秩者,罪犯雖重,情或有可恕者也,今命圭之罪,其果有一毫可恕之情乎?昌亨之不有國法,肆然稟啓之狀,誠極痛駭,不可推考而止,請濟州牧使尹昌亨罷職。答曰,當初勿罷,只推之命,且慮海外迎送之弊,置諸稟秩中,則放與未放,專係於朝家之處分,雖有差謬之失,旣已推考,毋庸堅執。
院啓,引嫌而退,相避之規,在下當遞,請正言吳始大遞差。答曰,依啓。以上朝報
有政。
上在昌慶宮。停常參·經筵。
謝恩,奉常僉正南宮鈺,兼中學敎授韓濙。
吏曹啓曰,臺諫有闕,政事,取稟。傳曰,明日爲之。
大司諫吳挺昌初度呈辭,還出給。
刑曹,賊人金以貴,西小門外行刑,啓。
府啓,濟州牧使尹昌亨事。答曰,勿煩。
慶尙道點馬魚壽一,入來。
右議政許穆箚子。大槪,病重,乞遞職名事。入啓。
上在昌慶宮。停常參·經筵。
禮曹佐郞李挺晩,卒文穆公鄭逑書院祠宇致祭事,忠州等地,出去。
謝恩,西學敎授沈橃,西部奉事金殷鼎。
答右議政箚曰,省箚具悉卿懇。卿之疾病,予甚慮念,從容調理,則勿藥自差,卿其安心勿辭,益加善攝,臥閤論道,以副予慮。仍傳曰,遣史官傳諭。
工曹參議權脩再度呈辭,入啓。加給由。
知事姜栢年辭職上疏,入啓。答曰,省疏具悉。卿其勿辭,調理察職。
藥房啓曰,連夜下雪,凝沍一倍,伏未審,聖體調攝若何?湯劑連進之後,晌午餘熱上升之候,其有漸向差減之效乎?臣等,區區無任憂慮之至,敢來問安。答曰,熱升之候,雖未盡祛,與前有差減之勢,勿爲問安。
府前啓,濟州牧使尹昌亨,罷職事,停啓。
備邊司啓目粘連,慶尙監司狀啓云云,監司之稱以啓聞,勒令校正納物,成給免講帖者,實出於道臣之做錯,不可全責於校生,其時監司閔蓍重,先罷後推。啓依回啓施行。
謝恩,副應敎柳命賢,副修撰金奐,兼漢學敎授李聃命。朝報
弘文館啓曰,本館僚員之未備,未有甚於今日,校理臣姜碩賓,服制未出仕,校理臣權奐,受由在外,副修撰臣趙宗著,下諭未及上來,只有副提學臣命天,副校理臣夏益,姑降入直,已至累日,事甚苟簡。校理姜碩賓,雖遭服制,成服後,曾有牌招行公之規,校理姜碩賓牌招,使之察任,上下番闕員,亦於後日政,外任竝擬,一竝差出,卽爲牌招,以爲推移入直,何如?傳曰,允。吏曹謄錄
有政。吏批,以鄭煥爲司錄,洪璡爲刑曹佐郞,睦來善爲司譯提調,權瑎爲兵曹參議,柳命賢爲副應敎,金奐爲副修撰,申善溫爲正言,吳始復爲刑曹參判,孫萬雄爲正言。
上在昌德宮。停常參·經筵。
申時,日暈。夜一更,月暈。
謝恩,刑曹參判吳始復,參知權瑎,自如察訪李元祺,章陵參奉鄭榥,宜寧縣監任堂。
掌令朴廷薛初度呈辭,入啓。給由。
吏曹前佐郞申善溫身死,曾經臺侍,依例致賻。
經筵廳侍讀官姜碩賓,同姓三寸叔父軍資正琠身死,出繼降等,服制已行十日出仕,何如?啓依所啓施行。
大殿,大造殿移御後,大殿·中宮殿,藥房·政院·玉堂·二品以上·六曹·大司憲問安。答曰,知道。
院啓,新除授正言孫萬雄,時在全羅道靈光郡任所,請斯速乘馹上來事,下諭。答曰,依啓。朝報
上在昌德宮。停常參·經筵。
司果愼景尹,兼持平減下,直講趙益剛,兼監察減下肅拜。
謝恩,益山郡守郭世楗,兼南學敎授兪命哲,司錄鄭煥。
大殿·中殿,政院·玉堂·二品以上·六曹·大司諫問安。答曰,知道。
工曹參議權脩三度呈辭,及掌令朴廷薛再度呈辭,入啓。以國忌齋戒,留政院。
京畿監司書目,衿川呈,判決事李同揆病重,上去不得事,啓。遞差。
藥房啓曰,伏未審夜來,聖候若何?當此嚴凝之日,方在調攝之中,而勞動玉體,移御他殿,不瑕有所傷乎?昨伏聞入侍醫官之言,微熱升降,尙未盡祛云,雖非大段,彌留至此,不勝憂慮之至。前劑入加味四物湯,已盡於昨日,必須詳知卽今症候,而後或仍用前藥,或更議他藥,而臣等,竝在保護之地,久未得瞻望天顔,莫重進御之藥,只憑醫官之言議定,不但事體至爲未安,區區下情,每切悶鬱。今日與諸御醫入侍詳察宜當,敢來問安,竝此仰稟。答曰,知道。升熱之候,已盡差愈,勿爲入診議藥,亦勿問安。
慶尙監司書目,前京試官申善溫,今初二日辰時,客死於義城縣事,啓。傳曰,前正言申善溫,奉命出使,死於嶺外,予甚驚慘,不可無顧恤之道,喪需及擔持軍,參酌題給事,分付于本道監司處。
觀象監,今月初七日申時,日暈兩珥。夜一更,月暈。啓。
吏曹啓曰,新除授大靜縣監許榟呈狀內,老父病重,年今七十,只有一弟,出繼外居,便是獨子,而他無相依之人,情事切迫,海外邊邑,決難赴任,依近例入啓處置云。許榟情理,實難遠離越海赴任,依近日朝家定式,改差何如?傳曰,允。
右議政許穆箚子。大槪,待罪乞罷事。入啓。答曰,省箚具悉卿懇。身有疾病,未參起居之班,有何所嫌?卿其安心勿辭,從容善攝。仍傳曰,遣史官傳諭。
禮曹正郞金是榮,五子登科鄭應三等,致祭後入來。朝報
兵曹啓云云,今十二月十一日行宗廟·社稷·南別殿臘享大祭軍,司寒祭軍,竝二百二十二名內,各處派定軍抽出,僅至一百五十八名,而此外不足六十四名,計日減番次,以京下騎步兵調用亦爲白置,依衛所牒呈,除出調用,何如?傳曰,允。兵曹謄錄
上在昌德宮。停常參·經筵。
謝恩,五衛將李世翊,護軍陸自屹。
平安監司書目,辨誣使一行,前月二十四日,回到山海關,先來出來事。
持平李后沆所啓,臣參在畿幕也,校生年例汰講,兼行於覆審時矣。昨者抱川校生,來訴於臣曰,渠則曾時讀,皆得略拙,同縣校生崔進民,則以不通落講,而反爲落漏,渠名,乃入於落講啓聞中,事極冤枉云。臣甚驚訝,取考伊時應講案,則李日俊名下,果以曾時讀略懸錄,而但日俊·進民之名,比行聯書,故從收拙書塡之時,字行胡亂不正,進民名下之不字,橫犯於日俊名下,該吏抄出,不能詳審,以致換名誤錄。莫重啓聞文書,錯謬如此,矇然不察之失,臣實難免,何可晏然於臺席乎?請命遞斥臣職。答曰,勿辭,退待物論。
大司憲李觀徵啓曰,引嫌而退,啓聞文書,有此不審,揆以臺體,勢難仍在,請持平李后沆遞差。答曰,依啓。
吏曹啓曰,臺諫有闕,政事,取稟。傳曰,過齋戒後,爲之。以上朝報
上在昌德宮。停常參,只晝講。
日出時,白雲一道如氣,直指上,廣可一尺,長可丈餘,良久乃滅。
謝恩,刑曹佐郞洪,大司諫吳挺昌,吏曹參議李夏鎭,兵曹參議禹昌績,大司成李堂揆。
校理姜碩賓初度呈辭,及禮曹判書李之翼辭職上疏,呈政院,還出給。
以李玄紀爲假注書。以上朝報
上在昌德宮。停常參·經筵。
禮曹佐郞朴徵,卒文忠公李元翼等賜額致祭事,衿川地出去。
下直,開城留守金徽,尼山縣監李光翼。
謝恩,大司諫吳挺昌。
京畿監司書目,楊州呈,司諫朴世堂病重,上去不得事,啓。遞差。
忠淸監司書目,尼山呈,以執義尹搢病重,上去不得事,啓。遞差。
平安監司書目,都事李英甲,以覆審,行到永柔,今月初八日仍病不起事。
政院啓曰,來十五日儒生殿講日次,取稟。傳曰,親臨爲之。
工曹佐郞朴文道·宋錫福,司宰直長金壧,奉事成虎祥,司僕判官洪茂,主簿吳始益,奉常僉正南宮鈺,東氷庫別提洪受濟,軍器判官李萬徽,主簿方時憲,藏氷事出去。
謝恩,司諫金奐。
政院啓曰,京外死囚啓覆,例於十二月內立春前十餘日爲之,然後遠道罪人行列,方可無未及之患矣。今年則立春,在於明年正月初二日,除拘忌,擇其無故日,以今月十六日初覆,十八日再覆,十九日三覆爲之之意,敢啓。傳曰,知道。
戶曹參判金壽弘,同姓五寸叔母前府使李時定妻金氏身死,服制已行四日出仕,何如?啓依所啓施行。
議政府左參贊閔黯女婿,前佐郞申善溫身死,服制已行四日,出仕何如?啓依所啓施行。
備忘記,前司諫朴世堂,累受除命,每稱疾病,一不赴命,人臣事君之道,豈容如是?姑先從重推考。
左尹沈之溟,開城留守遞來。以上朝報
有政。
吏批啓曰,京畿監司瓜滿之代,今當差出,而擬望之人乏少,本道守令中可合人,竝擬何如?傳曰,允。又啓曰,臺諫闕員,今當差出,而擬望之人乏少,外任竝擬何如?傳曰,允。吏批謄錄
以鄭仁壽爲崇陵參奉,李升來爲大靜縣監,吳始大爲持平,愼景允爲司藝,李壽徵爲禁府都事,韓億謙爲假通禮,李喜龍爲靈光郡守,羅斗三爲濟源察訪,李孝源爲平安都事,李濡爲司僕正,慶㝡爲京畿觀察使,鄭徵爲兵曹正郞,韓垽爲掌令,金奐爲司諫,朴純爲執義。
上在昌德宮。停常參·經筵。
夜自二更至五更,月暈。
下直,自如察訪李元祺。
謝恩,持平吳始大,靈光郡守李喜龍,典籍崔錫鼎,校書正字張振文,副正字承以道。
兵曹參議禹昌績初度呈辭,入啓。給由。
府啓,新除授掌令韓垽,時在京畿廣州地,請斯速乘馹上來事,下諭。答曰,依啓。
右議政許穆箚子,大槪,陳情乞遞事。入啓。以上朝報
禁府啓曰,柳晉三等議處事判下,今當依啓,而忠淸監司李溟翼上疏中,有可據之語云,其疏本,命下本府,何如?傳曰,允。禁府謄錄
上在昌德宮。停常參·經筵。
辰巳時,日暈。夜一更二更,月暈。五更,有霧氣。
謝恩,兵曹正郞鄭徵,大靜縣監李升來,護軍李克馨,崇陵參奉鄭仁壽。
右議政許穆初度呈辭,入啓。傳曰,不允批答。
藥房啓曰,伏未審數日內,聖體調攝若何?微熱升降,今已快差,而寢睡水刺,比前加減如何?伏聞十五日儒生殿講,有親臨之命,啓覆,又定於十六日云。卽今聖候,雖已差愈,而調攝尤宜謹愼,寒威數日來,雖已少弛,而凝沍一樣,此時早臨寒殿,連日勞動,乃是必傷之道,啓覆則固不可停,講則今姑命官爲之,徐待春和日暖時親臨,似合愼疾之道。臣等,無任區區之慮,敢來問安,竝此仰稟。答曰,所患諸症,今已差愈,親臨一事,卿等之言如此,當命官代行焉。
兵曹判書金錫胄,異姓四寸妹幼學尹墉妻申氏身死,服制已行四日,出仕,何如?啓依回啓施行。
禁府啓目粘連,濟州牧使啓本云云,本府所管定配罪人未放秩乙良,依啓聞施行,申命圭·李鼎基,仍配何如?啓依允。又啓目,前郡守李聖時·鄭洙明,議處何如?啓依允。又啓目,徐文尙議處云云,柳晉三,旣已刑推議啓,徐文尙姑爲仍囚,以待結末後,更置何如?啓依允。又啓目,柳晉三議處云云,文尙,實有是事,則當受其罪,晉三,若有誣陷,則亦自有應受之律,此而不可究覈,則日後之弊,有難勝言,依前啓請刑推,何如?啓依允。
京畿監司慶㝡上疏。大槪,畿輔重任,不敢承當,乞收成命,以安微分事。入啓。
府啓,南兵使閔暹,爲人愚濫,素無名稱,前任南閫,終至僨敗,承乏苟充,復授重寄,所當改心易慮,無負職責,而到任以後,專事剝割,志滿氣得,縱酒廢事,大小軍政,置之相忘,不職之謗,已不勝其藉口矣。頃者,以軍器點視新出身作隊事,出巡所管列邑,而行到德源,四日設宴,貽弊本府,罔有紀極。馱紅於安邊,助其聲樂,而沈酒流連,不肯進一步於半日程之安邊,只送褊裨,代行點閱,國綱雖曰懈弛,爲閫任者,何敢放肆無嚴,抛棄戎事,若是之甚哉?聽聞所及,莫不駭憤,請咸鏡南道兵使閔暹,罷職不敍。答曰,風聞未必盡信,更加詳察處之。
禮曹佐郞朴徵,卒文忠公李元翼等致祭後,入來。
答京畿監司慶㝡疏曰,省疏具悉。卿其勿辭,速往欽哉。
上在昌德宮。停常參·經筵。
謝恩,執義朴純,襄陽府使李仁煥,豐陽君張善澂,大司成李堂揆,吏曹參議李夏鎭。
副提學柳命天初度呈辭,呈政院。還出給。
兵曹參議禹昌績再度呈辭,入啓。加給由。
平安監司·義州府尹書目,辨誣使一行,本月十一日無事還渡江事。
明日仁政殿儒生殿講時,以睦來善·趙威明·李夏鎭·權瑎·兪夏益·李聃命,爲考官。
政院啓曰,明日儒生殿講時,命官,何大臣進去乎?敢稟。傳曰,左相進去。
府前啓,措辭見上請咸鏡南道兵使閔暹罷職不敍。答曰,不允。
司錄,以左議政意啓曰,本府郞廳今秋冬等褒貶,當爲等第,而領議政臣許積,時未出仕,右議政臣許穆,方在呈告中,褒貶限內不得磨勘之意,敢啓。傳曰,知道。
訓鍊都監啓曰,都監郞廳及將官等,今丙辰年秋冬等褒貶,當爲等第,而都提調許積,以身病,限內不得磨勘之意,敢啓。傳曰,知道。
弘文館官員,以大提學·提學·副提學意啓曰,今丙辰年秋冬等館官員褒貶,當爲等第磨勘,而領議政臣許積,病未行公,限內不得爲之事,敢啓。傳曰,知道。
中樞府啓曰,本府郞廳及醫員·錄事等,今丙辰年秋冬等褒貶,當爲等第,而領中樞府事臣鄭致和,病未行公,限內不得爲之之意,敢啓。傳曰,知道。傳曰,明朝,領左相命招。
右議政初度呈辭,不允批答。
王若曰,鼎席之引疾相仍,方以爲慮,巽牘之求退又遽,實非所期。或未深思,玆用多誥。念予寡昧之嗣服,喜卿耆耉之登朝。矜式士林,久繫山斗之重望,闡明邦禮,克正天地之大經。擢置巖廊,綽然得宰相之體,敷奏筵席,藹然有仁義之言。故多開導之功,益篤倚毗之眷。山姿猶在,宛瞻商皓之鬚眉,輿論同歸,允副宋卒之手額。肆擧几杖之典,禮優老成,遂頒舟水之圖,意在匡濟。常幸精力之尙健,佇期股肱之相須。夫何丐閑之辭,反出仰成之際。觀今日屯艱之狀,豈容相忘,究斯世拯救之猷,宜展所蘊。讞獄之期且迫,裁決方多,辨誣之擧將伸,議定斯急。式用虛已以能,詎宜袖手而觀。霜露之恙尙瘳,自是神明之所護,風雲之契正合,只冀君臣之共貞。遣近侍而宣綸,寔出如渴之望,命大醫而診疾,亦由若恫之衷。然恐誠信之未孚,以致去就之便決。於戲,高年踰八,豈欲職事之久煩,達尊有三,所以台德之裨補。須勉論道之責,亟斷告老之章。所辭宜不允,故玆敎示,想宜知悉。知製敎柳命天製進
忠勳府啓曰,本府今丙辰年秋冬等褒貶,當爲磨勘,而臣張善瀓,病勢委重,限內不得爲之之意,敢啓。傳曰,知道。
議賓府啓曰,本府郞廳秋冬等褒貶等第,今當磨勘,而都事洪璡移授他職,交代未差,限內不得爲之之意,敢啓。傳曰,知道
宣惠廳郞廳,以都提調左議政意啓曰,本廳郞廳等,今秋冬等褒貶,當爲等第啓聞,而都提調領議政臣許積,時未出仕,右議政臣許〈?〉,方在呈告中,限內不得磨勘之意,敢啓。傳曰,知道。以上朝報
都承旨李宇鼎啓曰,內醫院褒貶,今日當磨勘於禮曹,而提調有故,不得往參,提調,受判書發牌該曹郞廳而傳授者,曾有前例,旣於內醫院副提調,都承旨例兼也。政院,與他衙門有別,非承命,則不敢出入外司,故闕外各司殿最時,承旨無往參之規。昨日內醫院褒貶,判書提調有故,臣旣受來,今日令該曹郞廳受去,則日晩之後,緩緩來到,稱以無前規而不肯受去,再三開陳,則高聲相抗,終至不受,其在事體,殊涉未妥。考見本院承傳冊,則戊子年金光煜爲都承旨時,兼司圃署提調,其年十二月褒貶,當磨勘於戶曹,而金光煜不得往參,故措辭啓稟,令該曹郞廳受去,不特此也。向前內醫院褒貶時,亦多有此例,而禮曹郞廳,怒其發牌,諉以無前規而不受,當該郞廳請推考,他郞廳,更爲發牌給送何如?傳曰,允。禮曹謄錄
有政。
上在昌德宮。停常參·經筵。
謝恩,京畿監司慶㝡,禁府都事李壽徵。
忠淸監司書目,堤川呈,以知中樞府事閔鼎重病重,上去不得事,啓。傳曰,卿其勿辭,調理宜速上來事,回諭。
右議政許穆再度呈辭,入啓。傳曰,不允批答。
殿講。幼學朴澂易通,崔弘甸易通,李壤書純通,進士成夏甲易粗,幼學李松齊庸略,李傅庸粗。
備忘記,居首幼學朴澂·崔弘甸·李壤,竝赴會試,幼學李松齊,進士成夏甲,各給一分,幼學李傅,紙四卷,筆四柄,墨三笏賜給。
行判府事閔熙箚子。大槪,方詣賓廳,偶因跌傷,終不得入侍,亟遞備局提調之任,以便公私事。入啓。
傳曰,大臣·備局堂上,引見。
禮曹啓曰,本曹所屬弘文館·春秋館·成均館·承文院·宗廟署·社稷署·奉常寺·觀象監·東西活人署·東西氷庫·司譯院官員等,今丙辰年秋冬等褒貶等第,各其司提調堂上有故,限內不得磨勘之意,敢啓。傳曰,知道。
明日啓覆殿坐正時,辰正三刻。
答判中樞府事閔熙箚曰,省箚具悉。卿其安心勿待罪,調理察職。以上朝報
大臣·備局堂上引見入侍時,上曰,各道進上馬,曾已減除,而議政府進上馬,亦爲有弊,一體減除,旣減進上馬,則馬鞍諸具,勿爲封進事,分付。禮曹謄錄
午時,上御熙政堂,大臣·備局堂上,引見。領議政許積,左議政權大運,兵曹判書金錫胄,工曹判書柳赫然,戶曹判書吳始壽,左參贊閔點,吏曹判書睦來善,禮曹判書李之翼,大司憲李觀徵,御營大將申汝哲,左副承旨丁昌燾,大司諫吳挺昌,副應敎柳命賢,假注書裵正徽·李玄紀,記事官李漢命·李玄錫,入侍。大運曰,缺寒暖不適,聖體調攝若何?上曰,前患漸缺盡差愈矣。大運曰,連承問安之批,微熱升降缺快安,卽今加減,何如?上曰,此候未盡快安缺得安穩矣。大運曰,咳嗽若何?上曰,稍愈缺近緣身病,久未入侍,今幸仰瞻天顔,缺稍勝,熱候升降,未知由於感冒缺是感冒餘熱矣。大運曰,缺四行半袗似當矣。上曰,頃劑進淸熱缺必啓稟也。大運曰,金錫胄旣爲入侍缺何如?上曰,唯。錫胄,進前診脈退。治左缺伏微洪,似有熱候矣。積曰,辨誣使事,臣缺臣固意一度送使,不能必其有成,而情之切缺或成竟此空還,群下痛迫之情,何可勝喩?缺來時所當入侍稟議,而臣不幸得怪疾,至缺運步,訖未得入侍,惶悚度日矣。今此命招,雖知爲某事,而此事當議處,故敢招賓廳缺臣得爲入侍矣。上曰,辨誣事,乃是刻骨冤缺事,故遣使奏請,而今此空還,痛迫何言,得見使臣狀啓,勅使出來及竝査國王事停止,而卽當連缺使臣,期於必成,故命招矣。大運曰,臣慮事不明缺得請,今旣不成,前日榻前所達必成之說缺積曰,臣嘗語使臣,今則似不能成,而但彼勢旣强缺無得請之路,卽今彼之形勢,甚異於前,此所以缺能成也。大運曰,王輔臣耿精忠降,彼之形勢缺所以甚異也。上曰,其所謂甲申年必得知而稱缺年云云之說,譎矣。積曰,此事,至爲難處矣。缺請改始於中廟缺于宣廟而見聽,此亦以缺爲期,而此則非但辨誣爲難,書冊買來,已爲缺然,當初非不此査問,事前亦知必有是擧缺福平君㮒,請以自當,故始此事矣。但彼甚凶缺一毫差誤,難免生事,使臣別單中所謂缺尤極驚心,而似爲得免,缺者是見末端缺故也。然實則然矣。固持別單缺更送勅之事則停止,而缺二行半答以此事至冤極痛,理於辨缺是遲滯云,可也。從前有査問之擧,則缺長官合坐相議,例也。此亦當合坐,招問其缺但副使洪處大已故,書狀官李柙,可以招問缺答則臣等當共議製送,以買得時見知爲缺譯官則趙東立,買得地方未知,當言行處缺則以偶於燕都買得爲文矣。又有節節可憫事缺見奏文文字而已,其冊則不得見矣。今始推見于福平君處,則皆打圖書,分明可見,乃是李鳳朝之冊,鳳朝缺故相臣李一相三寸姪,而故判府事吳竣外孫也。缺進御之冊,則豈打李鳳朝之圖署乎?此與奏聞文書相左,紙面多書衣題,此則可削去,而圖署則卷卷缺打紙面,觸處割去,必招其疑,去其初張,更刻以缺而逐卷如此,亦難掩跡,至爲可憫矣。上曰,缺凶譎多謀,豈有不知之理?積曰,吳始壽則以爲缺其編次,合兩卷爲一,則似好云矣。始壽曰,彼若見缺圖署而意其買得之人,則必有査覈之擧,其時缺難處,甚於今日矣。積曰,自內多儲書冊,未知缺之耶?臣等,推問其有處,而有其冊者,㤼而不言,上召內侍,使持冊置簿來。錫胄曰,圖署所打之張缺刻以入似好,而唐紙善破,附刻之際,亦不無裂破矣。昌燾曰,模而刻之,則無此患,而但紙色不缺慮矣。積曰,終不得他本,則必須開刊,而此冊缺難便事勢,十三卷以下,乃是天啓以後缺觸諱之語矣。錫胄曰,此冊出來已久,故缺當初書送冊名,亦未盡矣。積曰,缺四行半有推問之擧,則廟堂之缺爲當遣大臣,而穆年今八十二,大運今年缺差遣,臣之筋力,亦可往還,謹當行矣。大運曰,缺往來不可差遣,而事係重大,雖百往來,豈敢缺請往矣。積曰,大運之言誠然,而大運亦有病,且缺何必差遣,終得往來之人乎?自前差遣首相,故缺鄭太和亦嘗以首相往來矣。臣近來多病,終年缺行公,而國事別無廢墜之患,此則不過三四月,可以往缺且此事得請遲速,未可豫料,前頭當累度差遣,缺須趁未甚衰老之時,奉命往還,亦私情所望缺,上曰,須思量處之。積曰,使事定奪,不可少緩,必於三四月差遣矣。錫胄曰,趙東立·玄德雨,隨前事而入去,待回還,可以差送,似當在三月矣。積曰,使臣出來後,更議定奪,似當矣。辨誣,須期於必成,不可中輟。然但不許而缺無難事,而乃以別無旁採私史,以入信史爲言,有若使則雖如此,而信使則有不然者。然且有野史嚴禁之缺今奏聞措語甚難,昔在元時,有金史頒布之規,今缺得見信史爲請,而又有一事,必須前期定奪者,今則問陳奏,乃謝恩使也。一邊謝罪,一邊辨誣,事甚難缺須以從當伸暴冤痛之意,微及於末端,而待其回答,更送辨誣使,爲三司入侍,下問何如?觀徵曰,大缺固爲周詳謹密,而旣曰至冤極痛,則以冬至使缺誣爲言,則不可一日緩也。一邊謝罪,一邊辨缺當冬至使兼辨誣使之說,臣未知其可缺往還,當在七月之後四行缺善曰,探知彼情後,更送辨誣使,則彼無缺成矣。積曰,待使臣入來,更入議定,宜矣。明缺日次他事,則不爲缺奪可也。上曰,各道進上缺減除,而議政府進上馬,亦爲有弊,一體減除缺上馬則馬鞍諸具,勿爲封進事,分付。之翼曰,缺月旣已啓下,相考謄錄,則明宗朝嘗行之,無□之可據依者,克海時亦行之,而多有煩文,今欲滌□文磨鍊儀注,而又有陵行,則親耕停之敎,未知何以爲之耶?積曰,之翼嘗問臣,臣以爲,上之一心,惟缺民事之艱難,則親耕以勸,可也。此心若不足,則親耕乃是文具,不必行之也。今若陵行,則停親耕,親耕缺停陵幸,且親耕則多有擧行事,不可不知缺奪也。上曰,親耕行之,可也。大運曰,親耕則陵幸缺矣。積曰,兩事竝行,未爲不可,而明年之春,甚多事,行一事則一事當停矣。上曰,陵幸則停,可也。錫胄曰,親耕,非但勸農,又有先農報祭之事,不可以虛假缺而爲之也。陵幸則停,而行此文具,亦所未安,臣意陵幸當先行也。點曰,不可竝擧,則寧陵展省,不可不缺也。積曰,三年喪畢,不可不先省於寧陵,而京中民缺不可不慮。且拘忌之病,日漸熾蔓,而往還當至於缺驅道路,亦不無重傷之患,故臣不敢固請也。大運曰,缺四百里往還五六日,累日勞勤,恐傷玉體。且缺之民,必有飢饉之患,須勤勢而行,可也。上曰,缺慮而以忌病有熾蔓之勢,慈殿,欲其缺曰,上敎至當矣。之翼曰,親耕例缺寒凜,想未解下,亥日在缺積曰,必於其地,過缺一行之翼曰,內醫院缺半行俾本曹郞廳,使之受去,缺褒貶則發牌給送,似爲未穩,故缺以此被推考,心甚不安矣。大運曰,內醫院缺調例爲持往該曹,同爲磨勘,而提調有故,缺以承旨不可進詣該曹,故招致該郞,給送封缺前例該郞不爲受去,則李宇鼎之請推,未爲缺翼,至以此爲郞廳分疏於榻前,事甚不當,推考缺,上曰,依爲之。觀徵曰,南兵使閔暹,爲人愚濫,素無名稱,缺南閫,終至僨敗,承乏苟充,復授重寄,則所當隱心易慮,無負職責,而到任以後,專事剝割,志滿氣得,縱酒缺事,大小軍政,置之相忘,不職謗已,不勝其籍籍,缺者以軍器點視,新出身作隊事,出巡所管列邑,而缺德源,四日政宴,貽弊本道,罔有紀極,汰船於安邊,以缺聲樂,而沈酗流連,不肯進一步於半日程之安邊缺偏裨代行點閱缺綱紀日解弛,爲閫任者,缺無嚴,抛棄軍政,若是之甚哉?持平吳始大,奉命缺詳缺狀,非如泛然風聞之比,請咸鏡南道兵使缺罷缺斜。上曰,更加詳察處之。挺昌曰,臣有所懷,敢達矣。仄聞聖明,以辦誣使差出事,下備忘于缺而政院封還云。此事互爲重大,必須廣詢大臣重缺言用中,領相雖病,左相無故,亦可召對議處,而今乃缺廣詢節目宸衷,其爲聖德之累不少,人君缺方之所聽聞,不可不愼重,此出於英睿大過,作缺之病,請垂愓念焉。大運曰,此臣之罪也。領相有缺行公,且事係重大,非臣一人所可獨爲稟定缺去欲相私舍,則領相,欲以啓覆時扶病缺故至今稽滯,未得請對矣。以臣缺惶恐待罪矣。積曰,此以臣缺答以此事姑未缺之言誠然。自上缺留念臺諫之言。上曰,當缺之命而因喉司封還,卽爲允許缺以爲有罪,則不可放釋,以爲無罪而放釋缺以窺殿下之淺深也。上曰,其罪之重,非不知之缺故特爲放釋缺執誠是,故卽賜允從矣。缺人之柄,付之兩銓,孰不盡心爲之,而自祖宗朝缺之事,卽今大政屬耳,而尙無申飭之事,或恐其不無缺意,故敢此陳達矣。上曰,申飭可也。來善曰,臺諫之缺飭將來者,必以旣往,多有失宜之事故也。若除授得宜缺翕然則諫臣,豈有是言哉?請賜遞免,以謝公議缺挺昌曰,不知臣不似,使置諸諫臣之列,缺德有缺當力爭,若來善,有除授失宜之事,則臣何敢默無一言以規哉?臣之此言,欲以戒飭將來,非以旣往有此言也。錫胄曰,銓官爲任至重,故以經一都目,爲缺今臣之除此職已久,已經三都目矣。凡人之情,始雖缺終未嘗不懈怠,邊將·閫帥之除授,豈能盡爲合當缺大運曰,瞻望天顔,有紅色,想微熱上升缺命賢曰,上候未寧,日氣寒沍,雖不缺君講學一日爲急,況親宦官宮妾之日多,缺賢士大夫之時少,亦不可爲慮也。須於便殿,不御法服缺筵臣時時講論,然後可以有進就之益矣。上曰,此言缺是,予當體念。遂罷出。以上燼餘
上在昌德宮。停常參·經筵。
申時,日暈。夜一更,月暈。
兵曹參議禹昌績三度呈辭,入啓。遞差。
政院啓曰,黃海監司趙師錫,今秋冬等褒貶,守令邊將,無一人居下,江原監司鄭鑰,京畿水使柳斐然,全羅水使李葆,則邊將,無一人居下,殊無嚴明殿最之意,請推考。傳曰,允。
昨日引見時,上曰,各道進上馬,曾已減除,而議政府進上馬,亦爲有弊,一體減除,旣減進上馬,則馬鞍諸具,勿爲封進事,分付。
大司憲李觀徵所啓,南兵使閔暹罷職不敍事。上曰,更加詳察處之。
右議政再度呈辭,不允批答。
王若曰,考翼稽謀,予誠方篤,移疾歸事,卿辭復勤。胡不思義於手足股肱,玆乃敷告以腎腸心腹。庸玆保小子元聖,朝以委裘,此欽授寡人大老,歸於俱載。斯行藏之大節,可匹休於昔賢,而夾輔之豐功,豈專美於往牒。爰三命而擇百揆,俾一聯而宰群工。緣飾以儒,外而贊化,彌縫其闕,內而格君。治道貴先王,黜功利而尊仁義,奏牘侔古訓,述禮樂而陳詩書。彝倫敍而大統明,績可紀於百世,士類式而小民戴,道自伏於一時。惟思圖任之已誠,尙幸篤棐之無替。蓋因榮衛之感,爲便興居,實有柱石之傾,曷輕去就。思方切於杕杜,願藏中心,期勿遺於履簪,玆升舊齒。雖遜辭,故援禮以遄往,抑時勢,敢袖手而傍觀。國步斯艱,予眇少同未在位,氓怨孔棘,彼兆庶何以爲治。斷大疑則命元龜,鎭雅俗則重泰岳。精神尙旺,只宜臥閤而經邦,筋骸小愆,豈責趨班而效力。亟回若浼之色,勉副如渴之情。於戱,彦博雖衰,在初服而復出,公奭將去,爲沖王而卽留。應有深長之思,何必一二而請。所辭宜不允,故玆敎示,想宜知悉。知製敎李沃製進
大司諫吳挺昌啓曰,使事未定之前,邇列之臣,相繼而進,經議大臣之去留,臣驟聽駭然,略加規正矣。玉堂,以李宇鼎未畢辭之於論啓大遽爲非,喉司所懷,已陳其槪,則臣未知所未畢者,更有何說,而旣被玉堂之斥,何敢晏然仍冒?請命遞斥臣職。答曰,勿辭,退待物論。
啓覆時,領議政許積所啓,凡治獄之規,守令,無直爲刑推之事,故同推官差定之後,獄囚雖有隱情,必待捧招報監司,得其題送,然後乃可刑推。且旣已得情,則罪犯雖重,不得加刑,亦例也,而卽見啓覆,則同推官,不知治獄之規,或有不待報監司,而徑先刑推者,事極不當矣。上曰,此後則刑曹申飭各道,勿使復有如此之弊,可也。大司憲李觀徵所啓,南兵使閔暹罷職不敍事,論列累日,而昨承聖批,以更加詳察爲敎,臣竊惑焉。暹之爲人愚濫,素無名稱,前任南閫,終至僨敗,承乏苟充,復授重寄,則所當改心易慮,無負職責,而到任以後,專事剝割,志滿氣得,縱酒廢事,大小軍政,置之相忘,不職之謗,已不勝其藉藉矣。頃者軍器點時,新出身作隊事,出巡所管列邑,而行到德源,四日設宴,貽弊本府,罔有紀極。駄紅於安邊,以助其聲樂,而沈酗流連,不肯進一步於半日程安邊,只送褊裨,代行點閱,國綱雖曰解弛,爲閫任者,何敢放肆無嚴,抛棄戎事,若是之甚哉?持平吳始大,以奉命往來本道屬耳,詳知實狀,更無詳察之事,請咸鏡南道兵使閔暹,罷職不敍。上曰,依啓。
上曰,壬龍,打殺李占時,萬民,顯有同謀下之迹,而該曹不爲更究,徑先議律,事甚不當,刑曹判書推考。右承旨權愈所啓,今此覆啓時,忠勳府堂上,無進參之員,其在事體,殊甚不當,除老病人外,竝推考,何如?上曰,依爲之。
兵曹判書金錫胄所啓,今春武科時,定虜衛金有昌,在母喪冒赴,旣已拔榜,移刑曹,照律充軍,着保人金賢達·金之琓,亦皆依法充軍矣。有昌,因其父上言,減等爲徒年,賢達,因其妻上言,旋得蒙放,至於還給職牒,而之琓,獨爲充軍,同罪異罰,事甚不均矣。上曰,金之琓,一體放釋。左議政權大運所啓,今春武科時,平山定虜衛金有昌在喪冒赴,事極痛駭,旣已拔榜充軍,則其父上言,回啓時,該曹所當勿施,而泛請上裁,致有判付減等徒之年事,該曹之不察甚矣,該曹堂上推考,何如?上曰,依爲之。
吏曹判書睦來善所啓,新除授宜寧縣監任堂,前任臺諫時,爲養老母,陳情乞郡矣。自上有特除之命,而其母年近八十,且多疾病,宜寧距京城甚遠,故不得將母而行,而旣蒙特除之後,不敢呈狀云,似非自上推恩特除之本意,故孝理之下,如是仰達矣。上曰,其母子情理,誠爲可矜。任堂宜寧縣監改差,後日政,備擬近邑,可也。又所啓,今觀慶尙監司褒貶等第,則晉州牧使李翊,居中,而以擅離官次,罔念民怨,爲其題目。晉州雖曰病鄕,曾爲其倅者,或有病遞者,或有不病而歸者,而人皆厭避,如就死地,極爲寒心矣。李翊,旣爲擅離官次,罔念民怨,則道臣,所當覈其擅離取怨之弊,啓聞論罪,而泛然置諸中考,此後赴任者,孰不效李翊之所爲乎?此無非國綱不嚴之所致,今若任其所爲,不爲處置,則無以懲其厭避之習,問于大臣,以防後弊何如?領議政曰,臣亦聞之,則畏其水土,避居智異山下,距官門五十里之地云。今旣以擅離爲題目,則其不報道臣,私自避居,據此可知,而道臣,不爲啓聞請罪,而置諸中考,亦甚不當,監司則推考,李翊,拿問似當矣。上曰,李翊,拿問處之,金德遠,從重推考。
右參贊洪宇遠所啓,實錄廳纂修事,始役已久,完畢無期,國家重事,豈容如是?都廳,皆是玉堂官員,或入直玉堂,或緣他事,未得專意供仕。頃日殿講時,都廳二員,皆以試官受點,事多如此,自不能着實,誠爲可憫,摠裁官,方爲入侍,下詢善處。領議政許積曰,此言甚是,臣之前日所達,玉堂以無故人入直,正爲此也。但洪宇遠之意,常欲加出堂上一人,此無前例,且得人甚難,而史事如是延拖,不可無變通之道,若別樣擇差,則亦豈無他人乎?上曰,此後都廳,則勿爲備擬於試官望,堂上一人,又爲加出,以爲趁速纂修之地,可也。
大司諫吳挺昌所啓,前頭査奏使,領左相,皆自請行,自上無復發落,而都承旨李宇鼎,校理姜碩賓,皆以大臣之去留,徑先陳達,事體未安,請推考。上曰,李宇鼎則畢其說,勿爲推考,姜碩賓,推考可也。
戶曹判書吳始壽所啓,諸宮家啓下手本中,或不無貽累聖德,取怨遐氓者,而銓曹泛然背關,一不覆議其當否,臣曹又復循例擧行,則其流之弊,有不可勝言者。臣不敢容默,或建白於榻前,或論列於覆啓者,前後何限,而每賜允從,臣誠感激,又此陳達矣。近者,淑敬公主房舒川田畓三十結免稅事,自吏曹,成送背關,而曾在壬寅年間,王子·大君·公·翁主免稅結數酌定時,內外俱沒之宮,則生時結數,雖未準定式,死後勿爲追給事,備局覆啓定奪,則到今免稅,有違先朝免稅之意,論移吏曹,非特數三,而吏曹,皆以旣已背關,有難變通爲答,而終不肯覆議,殊未可曉。吏曹雖因內司之先啓,成送背關,而有難擧行,故敢稟。上曰,依先朝受敎,勿爲追給,可也。又所啓,歲時內入粘米·木米·赤豆·荏子等物,卽內贍·內資之常供也。頃者內需司,以兩司未卽進排爲辭,請直受其貢物價,臣以爲兩寺下人世傳之貢物價,直送於內司,則是供物,歸於內司也。揆諸事理,極爲未允,貢物主人之未卽進排者,牒報臣曹,則或囚禁治罪,或入啓重處之意,措辭回移矣。內司入啓蒙允,又爲請報,或給貢物人,或直送內司,無損益於臣曹,而祖宗朝貢物設立之意,實非偶然,非但奪給之爲未安,無知主人之失業呼冤,將歸於國家,不亦可慮乎?事雖微鎖,關係非細,不可率爾擧行,故敢稟。領議政許積曰,一貢物,分定於諸各司,意非偶然,蓋所以聚會都民,資其生道也。主人輩傳子傳孫,有同世業,內司泛然啓稟,潛欲奪取其貢物,決不可施矣。左議政權大運曰,若以無損益於戶曹之故,直送其價於內司,則是奪給貢物也。內司之事,極爲驚駭,推考宜矣。上曰,價米則勿爲直送於內司,官員則推考,可也。戶曹謄錄
上在□□宮。停常參·經筵。
下直,黃海兵使柳重起,開城敎授金喜臣。
謝恩,護軍李如海。
右議政許穆三度呈辭,入啓。傳曰,不允批答。
禮曹啓目粘連,咸鏡監司北道文科初試榜目云云,今此增廣別試時,式年所添三人乙,誤爲試取,本額五人外,加用三人,以至八人之多,監司閔黯,難免不察之失,推考,規外加取三人拔去,何如?啓依允。
獻納柳命天啓曰,昨者大司諫吳挺昌,以見非於玉堂,引避退待,臣當爲處置,而其所謂玉堂,指臣家弟副應敎臣命賢也。臣於此,有不敢可否之嫌,決不可仍冒,請命遞斥臣職。答曰,勿辭,退待物論。
右承旨權大載上疏。大槪,素患痰喘,比來轉㞃,而添得寒疾,症勢危惡,三覆之日,決無入參之望,亟賜遞改,以便公私事,入啓。答曰,遞差。
全羅右道點馬沈檀,入來。
吏曹啓曰,承旨有闕,政事取稟。
院啓,竝引嫌而退,辭雖未畢,大意已陳,太遽之斥,非所當嫌,可否之際,旣有所嫌,不敢處置,其勢固然,請大司諫吳挺昌,獻納柳命天,並命出仕。答曰,依啓。
傳曰,政事明日爲之。
大司諫吳挺昌,獻納柳命天,就軄。
院前啓,都承旨李宇鼎推考事,停啓。朝報
禮曹啓曰,宗廟臘享大祭前一日初昏,獻官送言於臣之翼曰,守僕所告內,典牲署進排犧牲中,羊一口,猪一口加進排,何以爲之乎云。臣以定數外,果爲加進排,則似當還送本署之意,答送矣。卽接宗廟署所報,則臘享大祭時,守僕等,皆言羊一口猪一口加進排云,故告于獻官及臺監,送言於禮曹後,還爲出給矣。其後得接見典牲署前在文書,則猪一口,果爲加進排,而羊一口,則應爲進排之數,守僕之言雖如此,該署文書,又如是明白,此後何以爲之云。臣取考當初祔廟時本曹啓辭,則前頭祔廟之後,當爲十一室,大祭時,牛一首羊一口猪二口加進排,以爲廟享及配享,通計添用事蒙允,而此則親祭時及冬享大祭時添用之謂也。他大祭攝行之時,則不爲遍祭配享之臣,故猪一口,不當進排,而當爲啓辭中,親祭與攝行,不爲區別。今番臘享大祭時,致有配享所用猪一口之加封,至於羊一口,則在於當用,而與猪一口,竝爲還給。其時緣日暮,未及考見文書,泛然答送,臣亦難免不察之失,不勝惶恐。此專由於守僕之誤告,以致如此,當該守僕,令攸司治罪,本署之官,只憑守僕之言,告于獻官,亦不無其失,當該官推考,今後大祭,雖攝行之時,羊一口加磨鍊進排事,更爲分付之意,敢啓。傳曰,知道。禮曹謄錄
上在昌德宮。停常參·經筵。
下直,江界府使柳尙運。
謝恩,濟源察訪羅斗三。
吏曹啓曰,今日本曹開坐,各司官員發牌,大殿考講時,活人署別提慶善行不通,依例汰去,何如?傳曰,允。又啓曰,本曹開坐,守令取才考講時,瓦署別提高嶰,三冊不通,汰去何如?傳曰,允。
藥房啓曰,大雪連下,寒沍倍酷,伏未審聖體,若何?當此極寒,連日勞動,引接臣僚,竟日論囚,得無所傷乎?微熱之有時往來,寢睡之或未安穩,亦復如何?前日劑入之藥,其果連進,而有顯效乎?必須詳細下敎而後,湯劑繼進與否,可以議定,臣等無任區區之慮,敢來問安,竝此仰稟。答曰,終日酬應之餘,別無添傷之患,熱升之候,與前頗愈,姑勿議藥。
京畿監司書目,廣州呈,以掌令韓垽病重,上去不得事,啓。遞差。
明日三覆時,熙政堂殿坐正時,辰正三刻。
有政。吏批,判書睦來善進,參判李袤病,參議李夏鎭□,左承旨鄭重徽進。
吏批啓曰,前頭大政臨迫,本曹郞廳闕員,今當差出,而可擬之人絶乏,外任竝擬何如?傳曰,允。二條,出燼餘日記
右議政許穆三度呈辭,不允批答,王若曰,任賢勿貳,予方篤倚毗之誠。呈告至三,卿何爲遜避之計。係安危者甚重,非去就之可輕。惟卿領袖儒林,蓍龜邦國,乃其平生事業,白日靑天。是以一歲超遷,黃扉赤舃。司馬光之重望,兒童走卒皆知,富鄭公之淸名,宦官宮妾不識。朝野想其風采,鬼神質其精忠。予欲明農以勸民,卿乃進親耕之制,予欲體天而爲治,卿則陳月令之篇。先德敎而後政刑,尊王道而黜功利。其言則禹謨伊訓,其文則兩漢先秦。斯見憂愛之忱,溢於章牘,庶賴匡救之德,濟于艱難。方且虛已而仰成,何遽引疾而求退。臣閤論道,旣宣諭之丁寧,釋負就閑,又控辭之未已。今國家雖曰多事,而職務各有攸司。豈以奔走之勞,責我元老,豈以事爲之末,煩我大臣?儒賢在朝,寔著鎭俗之效,喬岳不動,自有澤物之功。愷悌神明所扶,勿藥有喜,善人天地之紀,捨卿奚爲。允叶三達尊之稱,本無二宜去之義。於戱,二氣調而四時順,其責旣隆,百僚式而萬民悅,所關不細。毋曰誠禮之未盡,須思休戚之與同。所辭宜不允,故玆敎示,想宜知悉。知製敎權瑎製進
傳曰,日寒如此,薄衣軍士,襦衣題給。
傳曰,日寒如此,宿衛軍士,空石題給。
謝恩,右承旨丁昌燾,左副承旨李沃,奉敎李漢命。以上朝報
備邊司郞廳,以領議政意啓曰,本司堂上見存之員,不爲不多,而各牽公故,或緣疾病,每於開坐之時,參坐者無多,常患苟簡。同知中樞府事尹深,本司提調差下,禮曹參議權大載,副提調差下,使之察任何如?答曰,允。備局謄錄
吏批,以李德周爲兵曹參議,尹策爲儀賓都事,尹搢爲副修撰,兪夏益爲吏曹正郞,趙䃏爲工曹參議,鄭之虎爲禮曹參判,李沃爲承旨,柳榰爲掌令,朴來慶爲宜寧縣監,李晶爲判決事,崔錫鼎爲監察,尹深爲知義禁,朴守儉爲茂長縣監,權大載爲禮曹參議。
上在昌德宮。停常參·經筵。
夜二更至五更,月暈。
京畿都事閔安道,回還辨誣使延候事,出去。
謝恩,禮曹參判鄭之虎,吏曹正郞兪夏益,南學訓導李東郁。
右議政許穆呈辭,入啓。傳曰,連觀呈告,不覺驚愕。噫,卿以高年宿德,爲山斗之重望,寡人之尊仰,理不可恝視,義不可退休,卿何不諒予意?釋負之單,遽及於多艱之日,予甚慨然,無以爲喩。惟卿宜體此意,亟斷來章,臥閤論道,以副如渴之望。仍傳曰,遣史官傳諭。
啓覆時,領議政許積所啓,甲山定配逃亡罪人張義良事,當於上年啓覆時處決,而其時文書中,空然落漏,啓覆時判書,非照律時判書,則判書之不知,勢所固然,而色郞廳之不能致察,誠爲可駭,雖已推考,事係重大,故敢此仰達矣。上曰,其時色郞廳罷職。又所啓,頃者嶺南儒生,以尙州道南書院請額事上疏,而禮曹防啓,回啓措語,則雖有未妥處,亦出於勿疊設受敎之意,而但此書院,與他書院有異,故相臣柳成龍,與故儒臣鄭經世,相議設立,以前朝鄭夢周及本朝金宏弼·鄭汝昌·李彦迪·李滉,享焉。鄭夢周,乃我東方理學之宗,金宏弼以下四人,大有功於斯文,從祀文廟,而皆是嶺南之人,爲士子崇奉臧修之所,已久矣。曾在先祖時,雖有書院疊設處,不許賜額之敎,而厥後亦多特許賜額之處矣。左議政曰,此是五賢享祀之所,與一人祠宇疊設有異,且是柳成龍·鄭經世,兩賢臣相議設立之書院,特爲賜額,以慰多士之望,似當矣。上曰,然則道南書院賜額,可也。又所啓,祭酒尹鑴出去後,不受祿俸,窮不能自存云。自上禮遇,與他臣僚不同,若命給月廩,則與他祿俸有異,似合於優待之禮矣,前日所患之症,至今彌留云矣。上曰,遣御醫看病,令戶曹,特給月廩。大司諫吳挺昌所啓,死囚啓覆,事體甚重,初覆入侍諸臣,不爲進參於今日者,至於七員之多,事甚不當,除衆所共知有疾病事故者外,請竝推考。上曰,依啓。又所啓,初覆時入侍諸臣,不爲進參於三覆者,至於七人,且中樞府堂上,旣以老病人,連次入侍,而擧案捧入之時,政院不能致察,亦難免其失,該房承旨,請推考。上曰,依啓。又所啓,中樞堂上,不爲不多,而乃以老病人洪宇紀,連次入侍,陳奏之際,聲音不能分明,以致屢勤聖敎,事甚未安,中樞堂上無故不參之員,請推考。上曰,依啓。副應敎柳命賢所啓,新除授副修撰尹搢,時在忠淸道尼山地,經筵入番事緊,請斯速乘馹上來事,下諭。上曰,依啓。
備邊司郞廳,以領議政意啓曰,本司堂上見存之員,不爲不多,而各牽公故,或緣疾病,每於開坐之時,參坐者無多,常患苟簡。同知中樞府事尹深,本司提調差下,禮曹參議權大載,副提調差下,使之察任,何如?傳曰,允。
政院啓曰,長番內官全以性,三年侍陵,其功不貲,掃墳事受由下去,特爲給馬事,命下矣。聖意所在,臣非不知,而第念凡諸外朝宰臣受由省掃之行,猶不一一給馬者,乃所以重恩典也。內官全以性,或有功矣,厚與寵賚之可也,至以禮待重臣之典加之,甚是未安,或恐恩典,自此而輕,敢此申稟。傳曰,侍陵三年之功不貲,故有此擧矣,勿煩。以上朝報
啓覆引見時,領議政許積所啓,安東,卽嶺南雄府,邑基卑下,而水從高處下來,故每有水患,常時極力堤防,得免衝破矣。近來屢遭惡水,且不善堤防,邑居將有頹圮之患,誠爲可慮。明春左道軍兵習陣,當設行於安東,習陣後一二日赴役,以爲堤防之地何如?上曰,本道監司處,以此知委可也。戶曹謄錄
政院啓曰,卽伏見忠淸監司李溟翼狀啓,公州鷄龍山,來丁巳年節祭香祝幣,自禮曹下來,而祝文中鷄龍山之神,神字落書云。臣於代押之日,以該房進去,矇不致察,不勝惶恐待罪,莫重祝文中落字,事甚可駭,當該香室官員,請推考,祝文,令香室,改書下送何如?傳曰,勿待罪。當該香室官員,先罷後推。禮曹謄錄
引見時,副應敎柳命賢所啓,副修撰趙宗著·尹搢,皆未上來,下番無入直之員,連以上番姑降,入直事甚苟簡下番闕員後日政,以在京無故人差出,以爲牌招入直之地何如?上曰,依爲之。吏曹謄錄
有政。
上在昌德宮。停常參·經筵。
夜五更,流星出柳星上,入軒轅星下,狀如拳,尾長二三尺許,色白。
下直,洪川縣監宋道昌。
謝恩,兵曹參議李德周,判決事李晶,宜寧縣監朴來慶,茂長縣監朴守儉。
吏曹啓曰,都目政事,來二十六日爲之之意,敢啓。傳曰,親政爲之。
春秋館郞廳,以領議政·監事·諸堂上意啓曰,史官,未修時政記前,不得出六品,曾有傳敎,久不修正者拿推,亦有前例,而年少輩怠慢之習,近來益甚,無意擧行,丙辰年則姑舍勿論,自甲寅八月至乙卯十二月,全不修正,莫重史事,何可一任其抛棄乎?事關可駭,亦更有弊,其時當該史官李后沆·南益熏·趙持謙等,竝拿推論罪,崔錫鼎則未修正,而日子雖不多,亦不可無警責之道,從重推考,未修正時政記,定日督促,俾無又爲延拖之弊,何如?傳曰,依啓。崔錫鼎與南益熏等,有多少之差等,推考則太輕,先罷後推。
院啓,昨伏見下政院之批,內官全以性給馬之命,不許還寢,臣竊不勝駭惑焉。宦寺給馬,曾所未有之擧也。以性,誠有三年侍陵之勞,則豈無相當可酬之典,而遽加之非常恩數,以寵其行,甚非所以重恩典之道也。其爲郵傳之貽弊,道路之駭視,已不可勝言,而此路一開,漸不可長,請還收內官全以性給馬之命。茂朱府使許珽赴任之時,舁疾下去,入秋以後,宿患漸劇,養病深衙,全抛官事,一月開坐,僅數日,而坐衙之時,不能運步,須人擔負,所見駭異。年分歲抄,其他許多官務,一任下吏之手,慢不能省察,如此抱疾尸職之人,決不可仍置字牧之任,請茂朱府使許珽罷職。咸平縣監崔後尙,性本嗜酒,到任之後,恣意崇飮,日夜沈醉,文簿盈案,而不能省察,呼訴滿庭,而不能聽理,吏緣爲奸,民怨日滋,官務方殷,而慢不知何事,闔境之人,皆願速遞。如此沈湎之人,決不可仍授字牧之任,請咸平縣監崔後尙罷職。
右議政箚子。大槪,病重乞遞職事。入啓。答曰,省箚具悉卿懇。卿之疾病,予用慮念,昨日呈單之批,已悉予意,復何多誥?卿其安心勿辭,從容善攝,以副予望。仍傳曰,遣史官傳諭。
答院啓曰,已諭於昨日政院之批矣,不允。許珽等事,更加詳察處之。
禁府,李后沆拿囚。啓。
刑曹郞廳罷職現告,恩津縣監安䌖。
上在昌德宮。停常參·經筵。
謝恩,儀賓都事尹榮,承文副正字權珪。
掌令柳榰上疏。大槪,請遞本職,兼陳所懷事。入啓。
大司憲李觀徵,長湍地掃墳呈辭,入啓。給由。
右議政五度呈辭,入啓。傳曰,遣承旨敦諭。
禮曹參議權大載上疏。大槪,備局副提調之任,萬萬不似,乞賜鐫改,以重名器,以安私分事,呈政院,還出給。
答掌令柳榰疏曰,省疏具悉。爾之憂國愛君之衷悃,予甚採納,而其中貢物軍布點退之弊,還寢,裝束之令一事,當令該曹及本府稟處焉。爾其勿辭,調理察職。
刑曹,啓覆罪人朴德卜伊,堂古介行刑。啓。
司宰直長金壧,奉事成虎祥,藏氷後入來。
戶曹判書吳始壽上疏。入啓。答曰,省疏具悉。卿其安心勿辭,調理察職。
右副承旨權愈所啓,臣承命,往諭于右議政,則以爲,眩症方劇,不能有所陳達,差待少定,當進短箚云矣,敢啓。傳曰,知道。
院啓,昨以內官全以性給馬還收事,有所論列,而聖明,以已諭於政院爲敎,臣等,益不勝駭惑焉。宦寺給馬,曾所未有之擧,不料遽出於聖明之時也。雖以三年侍陵,爲可酬之勞,而此是以性職分當然,厚與賞賚,猶可也,遽施非常恩數,以寵其行,甚非所以重恩典之道也。私行給馬,雖在宰臣,亦是罕有之典,況可施之於宦寺,以啓貂鐺竊恩之習乎?甚可懼也。聖明,雖以一時之恩,謂之無傷,而道路駭指,四方傳聞,則其爲聖德之累,爲如何哉?請還收內官全以性給馬之命。茂朱府使許珽,赴任之時,舁疾下去,入秋以後,宿患漸劇,養病深衙,全抛官事,一月開坐,僅數日,而坐衙之時,不能運步,須人擔負,所見駭異。年分歲抄,許多官事,一任下吏之手,皆不能省察,其爲抱疾曠職之狀,南來士夫,莫不傳說,此非泛然風聞之比,別無更加詳察之事。請茂朱府使許珽罷職。咸平縣監崔厚尙,性本嗜酒,到任之後,恣意崇飮,日夜沈醉,文簿盈案,而不能省察,呼訴滿庭,而不能聽理,吏緣爲奸,民怨日滋,官務日殷,而慢不知何事,闔境之人,皆願速遞,其爲沈湎廢事之狀,莫不傳說,聽聞駭然,別無更加詳察之事。請咸平縣監崔後尙罷職。答曰,不允。
軍器判官李萬徹,主簿方時憲,藏氷後入來。朝報
上在昌德宮。停常參·經筵。
京畿監司慶㝡,到界事出去。
戶曹參議鄭樸,楊州地掃墳呈辭,入啓。給由。
實錄廳郞廳,以摠裁官意啓曰,本廳堂上一員加出事,定奪矣。以司憲府大司憲李觀徵差下,令該曹,依例兼春秋下批,使之察任,何如?傳曰,允。
備忘記,今下貂皮紗帽·耳掩三部,鼠皮紗帽·耳掩六部,實錄廳堂上·郞廳處,賜給。
禮曹參議權大載辭職上疏,入啓。答曰,省疏具悉。爾其勿辭,從速察職。
護軍金鏡,黃海兵使遞來。
右議政許穆箚子。大槪,冒進危悃,乞遞職任事。入啓。答曰,省箚具悉卿懇。予意備盡於前後疏箚之批,思窮意竭,不知所以爲諭。雖上十章,予意愈邈,更勿撝謙,益加靜攝,臥閤論道,以副予意。仍傳曰,遣史官傳諭。
工曹佐郞宋錫福·朴文道,藏氷後入來。
判敦寧李正英,果川地掃墳呈辭,入啓。給由。
府啓,國之大事,在祀,爲享官者,所當十分審愼,而太廟臘享大祭時,該署之官,徒信守僕加數之言,誤爲告知於獻官,還送應用之羊,未免推移分用,事之未安,莫甚於此。雖因禮曹啓辭,已有問備之命,而莫重祀事,致有苟簡,其慢不省察之罪,不可問備而止,請宗廟署當該官罷職。祭物監捧之際,獻官臺監,亦當親考文書,應用者捧之,加數者退之,而應用之羊,加數之猪,竝爲宰殺後,混同出給,致有羊肉分用之擧,已極可駭,而罷齋之後,獻官不知,具由自列,臺監不知,呈課本府,俱未免矇然不職之罪,請犧牲監捧,當該獻官·臺監,竝罷職。親祭與攝行,應用犧牲,各有其數,而當初磨鍊,不爲區別,致有加進排之擧,已極矇然,而及其獻官之往復也,不考文書,泛許還退,使莫重享事,終不免爲推移苟簡之歸,亦難免不察之失,請禮曹當該堂上,從重推考。答曰,依啓。
院啓,臣等,以內官全以性給馬還收事,有所論列,而聖明,以已諭於政院爲敎,臣等,不勝駭惑焉。宦寺給馬,曾所未有之擧,不料遽出於聖明之時也。雖以三年侍陵,爲可酬之勞,而此是以性職分當然,厚與賞賚,猶可也。遽施非常恩數,以寵其行,甚非所以重恩典之道也。私行給馬,雖在宰臣,亦是罕有之典,況可施之於宦寺,以啓貂鐺竊恩之習乎?甚可懼也。聖明,雖以一時之恩,謂之無傷,而道路駭指,四方傳聞,則其爲聖德之累,爲如何哉?請還寢內官給馬之命。茂朱府使許珽,赴任之時,舁疾下去,入秋以後,宿患漸劇,養病深衙,全抛官事,一月開坐,僅數日,坐衙之時,不能運步,須人擔負,所見駭異。年分歲抄,其他許多官務,一任下吏之手,慢不省察,其爲抱疾曠職之狀,南來士夫,莫不傳說,此非泛然風聞之比,別無更加詳察之事,請茂朱府使許珽罷職。咸平縣監崔後尙,性本嗜酒,到任之後,恣意崇飮,日夜沈醉,文簿盈案,而不能省察,呼訴滿庭,〈而〉不能聽理,吏緣爲奸,民怨日滋,官務方殷,而慢不知何事,闔境之人,皆願速遞,其爲沈湎廢事之狀,莫不傳說,聽聞駭然,別無更加詳察之事,請咸平縣監崔後尙罷職。田政者,生民休戚之所係,申飭列邑,審覈虛實,使無民怨,方伯之職也。京畿前監司尹深,乃於事目之外,創出己意,道內時起之數,勒以最多之己酉爲準,蓋自經庚辛之後,人戶減半,田野陳廢,實結之縮,勢所當然,而深不恤民困,嚴立威令,必取盈焉。列邑論報,至再至三,而一切退却,各年陳還,盡以還起報來,然後始捧成冊,蓬蒿極目之地,盡入於徵稅之中,實結之加於己酉者,殆至百結。生民之愁痛,有倍於他道,若非朝家曲循民情,更加釐正,則畿邑之民,幾乎相率而之四矣。其濫稅斂怨之罪,不可不懲,請前京畿監司尹深罷職。答曰,依啓。給馬一事,雖曰曾所未有云,而自前銀臺·玉堂·兩司及長番內官,皆有給馬之例,經亂之後,客行連續,驛路凋弊,特使省減,出於一時之不得已,勿煩。
京畿監司慶㝡,到界後入來。
下直,靈山縣監宋有栻。
上在昌德宮。停常參·經筵。
自巳時至未時,日暈兩珥。
謝恩,禮曹參議權大載,掌令柳榰。
罷職現告,獻官昌城君佖,監察成虎烈,宗廟奉事朴崇阜。
備邊司啓目粘連,京畿監司狀啓云云,宮家私占柴場,已涉不當,而至使居民,駄載運納,結縛侵虐,極爲可駭,靈豐君㵓,朗善君俁,朗原君俁乙良,爲先罷職,其宮奴之作弊者乙良,令該曹嚴刑懲治,而至於王子家,雖均有所犯,事體自別,有難直爲請罪,其家作弊奴子,亦令重治,此後又踵前習,則這這啓聞之意,京畿監司處分付,何如?啓依允。
傳曰,召對爲之。入侍,承旨丁昌燾,玉堂柳命賢·姜碩賓,注書申㶅,假注書裵正徽,史官李漢命·李彦錫。
傳曰,召對罷之,引見爲之。
引見時,陳奏兼辨誣使,趁卽差出,而以大臣備擬事,榻前定奪。
引見時,副使鄭晳所啓,平安道嘉山·安山·肅川·順安·永柔等,五邑,今年農事凶荒,民多不能備納還上,今方囚繫滿獄,而民間赤立,實難辦出云,姑令緩督,以示朝家軫恤之意,似當矣。臣於沿路,旣所目覩,而大臣纔以京畿還上事仰稟,故敢此陳達矣。上曰,依京畿例,歲後勿爲收捧,而亦爲行會。
兵曹判書金錫胄所啓,南行宣傳官有二窠內,一則前者以武臣差塡,一則今方瓜滿,而南行被薦者,只有一員,無以備望。今番則此一窠,亦以武臣差塡,而明年六月都目政時,宣傳官有五窠,其時,以南行差塡一窠,似當矣。上曰,依爲之。又所啓,邊將十五處,以內三廳將鬼薦之類差送事,前已定奪矣。十五處內,今番瓜滿者三窠,而但今番則萬戶窠,只有九處,故久勤仕滿者甚多,而將無以推移,不可無變通之道,此邉將三窠,姑以久勤仕滿當次之類,依前差送,何如?上曰,依爲之。又所啓,內三廳准朔陞出之外,參下武兼增置之數,又有十二員,而司果武兼,只是五窠,六品遷轉之路甚狹,前日不得已訓鍊院判官一員,主簿二員,稟議加設矣。僉議皆以爲,判官一員,又爲加設,以爲疏通滯鬱之地,宜當云,故敢此仰達矣。上曰,訓鍊判官一員加設,可也。吏曹判書睦來善所啓,守令則無薦者不得擬望,例也,而今番守令窠闕,多至於三十餘處,曾前被薦者,到今已乏,亦多有頉,故將不得推移擬望,最甚可慮,從前才堪守令而無薦者,例以本曹薦懸錄而擬望矣。今以新陞無薦,才堪守令者,皆懸本曹薦,則厥數似多,亦甚未安,何以爲之?敢稟。上曰,本曹薦,雖多何害?依例爲之。
司諫金奐所啓,今日,乃國忌齋戒,不當有所論啓,而旣入前席,敢陳所懷矣。內官全以性給馬還收事,爭論有日,而昨日批答,以自前銀臺·玉堂·兩司及長番內官,皆有給馬之例爲敎,此雖前例,而旣以驛路之凋弊,減省於亂後,則到今先施於內官,誠爲不當矣。卽聞因召對時筵臣之陳達,有量處之敎,旣知其非,則斯速已矣,更勿留難,請卽還收。上曰,初則以前例所有,給之矣,所達如此,還收可也。
司僕判官洪茂,主簿吳始益,藏氷後入來。
奉常僉正南宮鈺,東氷庫別檢洪受濟,藏氷後入來。
政院啓曰,左承旨鄭重徽,同姓三寸姪厚寧身故長殤,同副承旨睦昌明異姓四寸妹幼學李正冕妻尹氏身故,竝服制已行四日,出仕,何如?傳曰,允。
院前啓,國忌齋戒,今明日姑停。
右議政許穆箚子。大槪,冒萬死,更瀆危悃乞免事。入啓。
京畿都事閔安道,回還辨誣使迎候後,入來。
全羅左道點馬成虎徵,入來。
禮曹佐郞李挺晩,卒文穆公鄭逑等賜額致祭後,入來。
答右議政箚曰,省箚具悉卿懇。予意已竭,而卿辭愈甚,此無非誠信未孚之致,誠慚誠愧,不知所以爲諭。卿勿更辭,速出論道,以副朝野之望。仍傳曰,遣史官傳諭。
辨誣使福善君柟,副使鄭晳,書狀官李瑞雨,入來。
傳曰,上·副使·書狀,引見。以上朝報
備邊司郞廳,以領議政意啓曰,東萊府使李馥,狀啓覆啓中,多有誤書之字,而判下之後,始得覺察,不勝惶恐。元粘目中,改付標以入之意,敢啓。答曰,知道。備局謄錄
大臣·備局堂上·使臣引見入侍時,領議政許積所啓,京畿·江都·南漢軍餉還上,則不入於蕩減之中,積年未收,一時盡捧,民多不堪,至有結項而致死者云。雖未知必由於還上督捧之致,而聽聞如此,亦甚可矜。守令輩,若於歲前,未及盡捧,則雖歲翻之後,一向督捧者,例多有之,不但有違法例,民事亦甚可慮。歲後則官勿收捧事,着實分付,以爲窮民保存之地,似當矣。上曰,以此意,行會可也。備局謄錄
上在昌德宮。停常參·經筵。
吏曹,謝恩兼陳奏辨誣使領議政許積,副使權大載,書狀官趙根。
傳曰,副使,加資以送。
政院啓曰,延祥詩製述官,旣已啓下,明日待開門,大提學·提學牌招,使之出韻科次何如?傳曰,允。
右議政許穆六度呈辭,入啓。傳曰,安心調理。
護軍尹鑴上疏。大槪,乞寢月廩之命,且解未遞之職,以重國典,以安臣分事,以國忌齋戒,留政院。
備邊司郞廳,以領議政意啓曰,書狀官趙根,頗有文才,實合此任,故昨日臣言於銓官,擬望受點矣。今聞趙根,不但有七十老父,且抱宿病,難於遠行云,不無臨時狼狽之慮,趙根改差,其代,令該曹,趁卽差出何如?傳曰,允。
書狀官改望,朴純。
上在昌德宮。停常參·經筵。
下直,襄陽府使李仁煥。
謝恩,平安都事李孝源,護軍李尙。
獻納柳命堅上疏。大槪,猥將瞽說,敢陳於親政之日,以備財擇事。入啓。
護軍尹鑴上疏。入啓。
獻納上疏,啓下該司。
右副承旨權愈上疏。大槪,敢陳區區私悃,冀蒙便養之願事。入啓。
答護軍尹鑴疏曰,省疏具悉卿懇。卿之疾病,累日彌留,尙今不瘳,予之慮念,可勝云喩?今玆月廩輸送之命,意非偶然,卿其安心勿辭,領受焉。
戶曹參議鄭樸,刑曹判書鄭榏,同姓四寸孫厚榮身死長殤,服制已行四日,出仕,何如?啓依所啓施行。
答右副承旨權愈疏曰,省疏具悉。爾之情理,誠爲可矜,當令該曹,稟處焉。
副提學柳命天上疏。大槪,情勢萬分難安,決不可晏然在直,懇乞鐫遞臣職,以安微分事。入啓。
江東縣監金錫命,差使員上來。
答副提學疏曰,省疏具悉。玉署之官,姑無見存推移之員,爾其勿辭察職。
明日熙政堂親政殿坐正時,辰正一刻。
大司憲李觀徵初度呈辭,呈政院,還出給。
上在昌德宮。停常參·經筵。
辰時巳時,日暈兩珥。
下直,平安都事李孝源。
謝恩,奉常奉事金道三。
大司憲李觀徵初度呈辭,入啓。給由。
禮曹判書李之翼,豊陽君張善徵初度呈辭,還出給。
右議政七度呈辭,入啓。傳曰,安心調理。
禁府啓本,前理山縣監鄭洙明矣,鄕中出文,已非所知,則不能終始禁斷,而七十老人,使當其責,不無庇護之迹罪,杖一百贖,告身盡行追奪,宥旨前事,啓。依允。
又啓本,前醴泉郡守李聖時矣,所謂扶助馬十九駄,不但規外,其中四駄依亦二十駄例,收捧價木,未免過濫罪,從重決杖一百,徒三年,告身盡行追奪,私罪,啓。功減一等。又啓目,慶尙監司啓本云云,本府所管罪人放未放乙良,依啓聞施行,稟秩南夢賚,罪犯贓汚,仍配。未放秩高晦·安世徵等段,同罪之人,旣蒙放釋,事當一體施行放送之意,回移何如?啓依允。又啓目。柳辰三,刑問一次不服,加刑。啓依允。又啓目,李后沆原情云云,旣已遲晩,照律何如?啓依允。又啓目,忠淸監司啓本云云,本府所管罪人未放秩,依啓聞施行,其中沈益善段,官穀授捧,難免那移之罪,初無入已之事,權讓段,緊重文書,不爲載錄,雖甚可駭,似涉無情。當此大霈之日,宜用曠蕩之典,竝只上裁,他餘罪人,令該司稟處何如?啓依回啓施行爲乎矣。權讓段,莫重文書,終不載錄,以致糢糊,事甚可駭,仍配。
備邊司啓目粘連,獻納柳命堅上疏云云,西銓用人,異於東銓者,或以久勤,或以試才,按簿調用,專委判書,至於佐貳之官,則頻數遞易,未嘗主張於試才等事,而到今猝變流來之規例,初不干豫之人,參錯於其間,則事勢有所不便是白在果,至於閫帥及表表緊任之不爲循次而選用者,則時相可否,未爲不可是乎旀,三公之入侍前後有無,且未必有益,惟在自上處分敎是白乎旀,拔擢俊異,寵進儒雅,國之急務,勿循虛名,必得行修之士,隨闕調取,其中才學之表著者,則勿拘常格而用之宜當,以此申飭東銓何如?啓依允。三公入侍,曾無前例,又與經筵入侍有異,今不必變改矣。
黃海監司書目,麒麟察訪鄭載恒,箋文差使員差定,而稱病不進,罷黜事。又書目,道內染病人,方痛五十名,死亡二名,差歇三十一名事。
江原監司書目,江陵呈,以驛吏尹癸丑等三人燒死事。
明日親政時,熙政堂殿坐正時,辰正一刻。
謝恩,右副承旨睦昌明。朝報
親臨都政。
吏批啓曰,今都目政,各岐仕滿應遷者,相避及未准朔監察·禁府都事,各司久任時推人員竝擬,何如?上曰,允。上曰,今日政,贊成差出事,命下矣。當品中,無可擬之人,以二望備入之意,敢啓。上曰,然則二望備入。上曰,今日政,直提學·典翰差出之事,命下矣。
吏批啓曰,玉堂闕員,今當差出,而擬望之人乏少,外任竝擬何如?上曰,允。又啓曰,黃海監司趙師錫瓜滿之代,今當差出,而擬望之人乏少,承旨竝擬何如?上曰,允。又啓曰,新除授陽德縣監柳義傑,曾以戰亡子孫,注擬於守令之望,故昨政,備擬受點矣。爲人不合字牧之任改差,何如?上曰,允。吏曹謄錄
以李挺晩爲戶曹正郞,朴文道爲延豐縣監,李行運爲活人別提,李世亨爲黃澗縣監,愼景尹爲尙州牧使,嚴纘爲報恩縣監,任堂爲恩津縣監,趙爾翰爲淸安縣監,黃重耉爲瓦署別提,白如奎爲巨濟縣令,鄭匡周爲宗廟奉事,丁昌燾爲黃海觀察使,金龜萬爲江西縣令,崔元泰爲昆陽郡守,尹尙卿爲司宰主簿,崔孝述爲伊川縣監,李后定爲兵曹佐郞,魚壽一爲咸安郡守,尹德周爲宗簿直長,李浚明爲甲山府使,金是榮爲文川郡守,黃重耉爲監察,李萬程爲玉果縣監,柳楙爲司饔主簿,韓鼎相爲淸道郡守,李善淵爲典牲奉事,朴長源爲長興縣監,權愈爲舒川郡守,崔文湜爲禮曹參議,李壽徵爲義城縣監,崔鎭南爲晉州牧使,柳璋爲繕工直長,閔元魯爲內資直長,鄭堥爲雲峰縣監,李迪吉爲禁府都事,金斗明爲兵曹正郞,李墪爲黃海都事,權脩爲工曹參議,朴廷薛爲成均司藝,洪受疇爲戶曹佐郞,趙威明爲知義禁,尹潡爲瓦署別提,丁誠一爲博川郡守,南弼星爲咸平縣監,李迪吉爲內贍主簿,兪櫶爲茂朱府使,柳英立爲豐基郡守,李蕃爲利仁察訪,金世器爲郭山郡守,元相爲春川府使,南泳爲長興直長,李爲興陽縣監,柳義傑爲陽德縣監,李行運爲監察,崔援爲義興縣令,李天三爲全義縣令,鄭樸爲兵曹參議,趙䃏爲同副承旨,李德周爲右副承旨。
上在昌德宮。停常參·經筵。
自辰時至未時,日有重暈,內暈有兩珥。
謝恩,兵曹參議鄭樸。
大司諫李觀徵再度呈辭,入啓。遞差。
護軍尹鑴上疏。大槪,再申危懇,乞寢月廩之命事。入啓。答曰,省疏具悉卿懇。今玆月廩,蓋出於待賢臣之意,實非偶然,卿其更勿爲辭,安心領受焉。仍傳曰,遣史官傳諭。
右承旨李德周,牌招肅拜。
崇善君上疏。大槪,敢陳危悃,請被罪罰事。入啓。答曰,省疏具悉卿懇。卿其安心勿待罪。
銀溪察訪鄭來慶,重林察訪權德衍,差使員上來。
大提學閔黯上疏。大槪,欲陳區區淺見,冀蒙財處事,入啓。
吏曹判書睦來善,兵曹判書金錫胄初度呈辭,入啓。給由。
都承旨李宇鼎,果川地掃墳呈辭。入啓。給由。
親政入侍時,上曰,尙瑞院官員未出六品者一,後日政,六品遷轉。
吏曹判書睦來善所啓,副修撰尹搢,郞廳,以副司果書之,以致單子之誤書塡,而矇然不察,惶恐待罪。上曰,勿待罪,郞廳推考,其單子,改書以入。
吏曹參判李袤所啓,臣年迫八十,疾病沈綿,不能行步,久未入侍,今因親政,復覩威顔,雖退死丘壑,亦無所恨矣。再忝佐貳之官,一未薦人,蓋臣之久廢鄕曲,不識人面故也。近聞中外,有至行者,有文學者,大臣·御史,旣已上聞,或以除拜而不來者,或未及收用者,誠爲可惜,苟有志學之士,豈以一番筮仕而止哉?古今天下,未有不親賢任能而能爲國者,臣以所聞,抄錄以啓,特令直出六品,以備顧問,何如?上曰,直出六品,事涉過重,分付吏曹,只使收用宜矣。
吏批,以李堂揆爲大司憲,姜碩老爲軍資判官,任萬紀爲陽德縣監,安績爲司贍奉事,趙重鼎爲活人別提,黃鎰爲尙瑞直長,尹搢爲修撰,李綸爲禮曹正郞,尹鑴爲左參贊,尹益全爲內資奉事,鄭載岱爲坡州牧使,南彦亨爲內贍主簿,尹鼎和爲工曹佐郞,睦天祺爲監察,張瑱爲禮曹正郞,權大載爲大司諫,尹潡爲禁府都事,洪萬最爲宗簿主簿,柳時蕃爲奉常判官,全時重爲造紙別提,鄭善弘爲尙瑞副直長,柳命賢爲兼西學敎授,朴鳴漢爲軍器判官,趙益剛爲兵曹佐郞,權德潤爲工曹佐郞,許怜爲宗廟副奉事,李翰衢爲儀賓都事,韓濙爲監察,朴廷薛爲獻納,尹尙師爲監察,尹榮爲宗廟令,朴亨龜爲尙衣別提,韓舜錫爲司宰主簿,吳始益爲司評,兪命哲爲禮曹正郞,趙師錫爲戶曹參議,李克儐爲敦寧判官,吳挺昌爲大司成,柳命堅爲副修撰,鄭世杓爲德山縣監,鄭錫后爲敦寧參奉,鄭昌址爲繕工監役,丁時翰爲司饔奉事,李萬炤爲瓦署別提,柳楙爲司僕主簿,裵正徽爲典籍,柳益恭爲內資主簿,蔡聖後爲麒麟察訪,安瑞圭爲敬陵參奉,韓後相爲尙衣主簿,韓世謙爲泰陵參奉,羅祜爲長陵參奉,申宗華爲順陵參奉,柳宜河爲司饔主簿,申㶅爲典籍,金鼎壽爲黃山察訪。
上在昌德宮。停常參·經筵。
自辰時至午時,日暈左珥。
謝恩,護軍禹昌績。
答大提學閔黯疏曰,省疏具悉。卿之疏辭,誠爲切實,字彙則姑勿刊出,三經以下諸書,則令校書館,刊出焉。
藥房啓曰,積雪未消,窮陰晦塞,伏未審聖體若何?當此嚴沍,連日親政,早朝出臨,竟夕乃罷,勤勞至此,不瑕有傷乎?臣等,無任區區憂慮之至,敢來問安。答曰,別無所傷卿等,勿慮焉。
沙斤察訪金禹民,扶餘縣監鄭壽俊,瓮津縣監盧說之,開城敎授金喜臣,參禮察訪金洙,居山察訪申重寶,差使員上來。
右議政八度呈辭,入啓。傳曰,安心調理。
海運判官李煿,漕船檢飭後,入來。
謝恩,待敎李玄錫,兼西學校授柳命賢,副修撰柳命堅。以上朝報
備邊司啓曰,本司堂上權大載,初以副提調啓下矣。今則陞資,以提調改啓下,何如?答曰,允。
又啓曰,從前使行,越江後入把之馬,前期分定於各道,入送於平安道淸北,豫爲留養矣。陳奏使拜表,定於三月初六日,前頭日子不遠,□口傳單子雖未及啓下,入把之馬,自有定數,令兵曹,爲先分定,急急入送,以爲善養入把之地,俾無臨時窘迫之弊,何如?答曰,允。又啓曰,東萊府使李馥狀啓覆啓中,求覓之覓字,請書〈之〉請字,今始覺察,不勝惶恐,元啓目中,付標以入之意,敢啓。答曰,知道。備局謄錄
禮曹啓曰,各陵柚栍摘奸,當爲發送,而前月纔已行之,且經回還使臣之行,畿甸驛路夫馬之弊,亦不可不慮,今朔則姑不擧行之意,敢啓。傳曰,知道。禮曹謄錄
上在昌德宮。停常參·經筵。
濟用正李瑞雨,兼掌令減下,肅拜。
謝恩,左參贊洪宇遠,正言權震翰,副摠管申沆,僉知金益精·金嗣允,禮賓別提金命達,護軍禹濟萬,阿山萬戶安國正,惠山僉使李尙立,司諫吳始益,繕工直長柳瑺,春川府使元相,舒川郡守權愈,典籍申㶅,都摠經歷鄭弘佐·趙夏亨·河重道,都事禹瑞圭·李萬徽,軍器判官朴鳴漢,司僕主簿柳楙,淸安縣監趙爾翰,黃海兵虞候盧世楗,長興直長南泳,成均博士韓紀千,羽林將黃震文,上土僉使洪汝好,慶尙右兵虞候文尙漸,司贍奉事安績,宣傳官柳星樞·趙以健·姜聖佐,咸安郡守魚壽一,學錄任道三,長興縣監朴長源,監察睦天經·李行運·黃重耉,陽德縣監任萬紀,尙衣別提朴亨龜,全義縣監李天三,內資主簿柳益恭,奉事尹益全,西生僉使李元吉,義城縣監李壽徵,淸道郡守韓鼎相,宗廟令尹策,奉事鄭光周,副奉事許屹,江西縣令金龜萬,玉果縣監李萬程,恩津縣監任堂,伊川縣監崔孝述,鎭安縣監李義徵,豐基郡守柳英立,戶曹佐郞洪受疇,活人別提趙重鼎,郭山郡守金世紀,德山縣監鄭世杓,黃澗縣監李世亨,坡州牧使鄭載岱,報恩縣監嚴纘,昆陽郡守崔元泰,巨濟縣令白如圭,咸平縣監南弼星,兵曹佐郞李后定,丑山萬戶崔柏,奉常判官柳時蕃,敦寧判官李克賓,訓鍊副正金明郁,僉正權震錫·柳星老,主簿南級·金益華,永達萬戶李星震,尙瑞直長黃鎰,利仁察訪李蕃,義興縣監崔援,同義禁趙威明,於蘭萬戶田棫。
吏曹判書睦來善,兵曹判書金錫胄再度呈辭,及左贊成閔黯上疏。大槪,新授職名,不敢承當,亟賜收以下缺。
