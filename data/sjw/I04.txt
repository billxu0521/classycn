上在昌德宮。停常參·經筵。
大殿·大王大妃殿·王大妃殿·中宮殿,內閣·政院·玉堂·朝廷二品以上·六曹堂上·大司諫正朝單子問安。答曰,知道。陳賀還內後,內閣·政院·玉堂口傳問安。答曰,知道。
金大根啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉差祭,監察茶時之意,敢啓。傳曰,知道。
傳于李景在曰,侍衛軍兵毛具,從便爲之。
傳于尹命圭曰,奉朝賀南公轍內外,領議政李相璜,領府事沈象奎,令該曹,歲饌外食物衣資加送,仍令存問以來。故領議政金致仁妻李氏,依昨年例擧行。
李嘉愚啓曰,頒赦事,命下矣。未承授推考傳旨,自本院依例爻周之意,敢啓。傳曰,知道。
傳于徐英淳曰,今日慶禮陳賀時,各差備官別單書入。
傳于李寅敎曰,完昌君時仁,南寧尉尹宜善,百官加親授。
傳于李寅敎曰,中官姜元基·李重協,百官加親授。
李嘉愚啓曰,吏曹郞廳來言,百官加下批政事,取稟。傳曰,當日爲之。
有政。吏批,判書申在植病,參判朴齊聞在外未肅拜,參議林翰鎭進,右副承旨李寅敎進。啓曰,判書申在植病不來,參判朴齊聞在外未肅拜,小臣獨政未安,何以爲之?敢稟。傳曰,只出緊任。以柳興奎爲監察,李鐸遠爲春川府使,南寧尉尹宜善,今加成祿,完昌君時仁,今加嘉德,加資事承傳。
兵批,行判書權敦仁病,參判鄭鴻慶病,參議趙奎昇病,參知蔡弘勉入直進,同副承旨金大根進。僉知劉相泰,副護軍任泰暎,副司正趙台顯,以上竝單付。
徐英淳,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
李嘉愚,以吏曹言啓曰,在前頒赦時,有別歲抄書入之例,今番則何以爲之乎?敢稟。傳曰,書入。
又以吏曹言啓曰,別歲抄書入事,命下矣。居中·居下,一體書入乎?敢稟。傳曰,一體書入。
徐英淳,以禮曹言啓曰,大王大妃殿寶齡,恰躋五旬,祗告廟社,頒敎中外,此誠國家莫大之慶,而設科取士,乃是應行之事。今番慶科,以何科設行,而以何間擇吉乎?敢稟。傳曰,除初試庭試磨鍊,而日字以四月擇入。
又以禮曹言啓曰,今此正朝諸道所封賀箋中,別軍職慶尙左水使趙元錫,以應封官,各爲封箋,草溪郡守吳鼎周,遂安郡守柳相鼎,俱爲依例奉箋,大王大妃殿寶齡五旬稱慶陳賀時,別軍職慶尙左水使趙元錫,各爲封箋,南陽府使崔弘德,草溪郡守吳鼎周,遂安郡守柳相鼎,亦爲封箋矣,一體看審捧入。尙州牧使李穆遠,綾州牧使李衡在,會寧府使沈漢永,兩度箋文,竝各封來,而李穆遠方在拿命中,李衡在·沈漢永,俱已貶罷,所封箋文,依前例竝不爲捧入,而別軍職南陽府使崔弘德,只封稱慶陳賀箋文,不封正朝箋文者,事甚未安。推考,何如?傳曰,允。
又以禮曹言啓曰,今此正朝諸道方物中,濟州牧所封方物,前牧使趙禹錫,雖在拿命中,以越海之地,預爲封進上來矣。一體看品捧入之意,敢啓。傳曰,知道。
又以禮曹言啓曰,製述文臣年滿五十一歲人員,專經文臣年滿四十一歲人員,竝依前例減下,別單書入,而御覽官案,亦爲改修正以入之意,敢啓。傳曰,知道。
尹命圭以司僕寺一二提調意啓曰,去夜五更量,本寺書吏房二十六間,偶然失火,俱已燒燼,仍卽撲滅,他無延燒之意,敢啓。傳曰,知道。
勸農綸音。王若曰,每歲元日,輒下十行綸綍,布告中外,惓惓乎勸農一事者,豈非以農者天下之大本也,民食之所自出而王政之急先務者歟?嗚呼,愛民明農,敦本厚生,卽我列祖家法,而深仁厚澤,民受其賜,式克至于今日休。惟我先大王,承祖宗篤棐之休,啓後人無疆之業,窹寐一念,亦惟曰重玆民天。每値水旱餞饉,發帑而賑之,蠲稅而救之,凡係務本之政,靡所不用其極,臨御三十四年,如一日焉,盛德至善,於乎不忘。逮予小子,沖年嗣服,不知稼穡之艱,焉知小人之依?第念與我共理國事者,其惟左右丞弼與良二千石,而近民之官,卽良二千石耳。果皆一心精白,恤民課農,對揚我前寧人子惠小民之遺志,曁予寡躬,宵旰憧憧,必欲繼述之苦心否乎?夫何挽近以來,屢歲不登,民不聊生,而加之以墨倅汚吏,浚剝日甚,由是而甁盎俱空,鶉鵠成形,哀彼無告,大命近止,言念及此,玉食靡甘。顧今三之日于耟,東作平秩,庤乃錢鎛,俶載南畝,無牛者借耕,無糧者借種,俾民皆盡力,地無遺利,然後始可謂服田力穡,乃亦有秋矣。至若節候之占察,土宜之區別,及夫水功蓄洩,農器備豫等事,老農在焉,予不多誥。蔽一言曰,人事不能修,則雨晹雖適,不可以有秋,土田雖美,亦不可以有秋也。如是而曰,非我也歲也,其可乎哉?書曰,食哉惟時,又曰,旣富方穀,古語亦云,民可百年無貨,不可一朝有飢。然則制民産裕民食之道,捨農而奚以哉?而況今年,卽我慈聖寶齡,光躋五旬之年也。元朝稱慶,百祿川至,歡聲喜氣,洋溢區宇,降康之祝,尤切是日。農夫之慶,卽國家之慶也,多黍多稌,萬億及秭,其將自今伊始,思與黎首赤子,同我泰平,予固不得不深有望於方伯·居留·牧守長民之官也。咸須明聽予諭,俾各勗哉。長吏之若勤若怠,自有考績而褒懲,毋曰九重邃遠。行都承旨李嘉愚製進。
敎中外大小臣僚耆老軍民閑良人等書。王若曰,諸福致祥,上天啓三陽之運,大德得壽,東朝躋五旬之齡,喜深知年,誠切愛日。恭惟明敬文仁大王大妃殿下,大任·大姒之德,女堯女舜之功,昔在皇朝之御家邦,衍鴻祺於主鬯,逮夫小子之嗣曆服,垂燕謨於抗裘。推惠澤以啓初元,陰敎薄海,定文祥以資內助,慈恩極天,凡我血氣之倫,莫不蹈舞於顧復撫育,雖古彤管所載,孰能形容乎光大含弘?肆以箕範曰壽之徵,誕屆孔聖知命之歲,寶籙恰符於大衍,道則悠久無疆,遐筭載基於中身,福之方進不已。惟此慶年之丕飾,合有彝章之應行,玉牒揚徽,是儀也摸天畫日,瑤觴志喜,其祝則北斗南山。然慈念執謙抑之衷,而廷議却豐亨之擧,盛德大業,筵奏縱出於顒印,實心眞情,簾諭特發於懇惻。予惟致孝之道,當以養志爲先,禮所未伸,豈無抑鬰之悃?讓而不有,宜思將順之方,與其鋪張宏休,闡崇號於琬琰之美,曷若對揚明命,尊聖德於日月之光,遂稽貞純徽規,式追甲寅盛典,此所以仰承俯答,質聖人而無疑,於是乎上告下頒,監先王而有訓。莅昕庭而屬獻發之會,御春臺而迓熾昌之符,騰歡聲於山呼,陬澨普聳,溢喜氣於川至,霈澤均覃。自本月初一日昧爽以前,除謀反·大逆·謀叛·子孫謀殺毆罵祖父母父母,妻妾謀殺夫,奴婢謀殺主,謀故殺人,魘魅·蠱毒,關係國家綱常,贓汚·强竊盜外,雜犯死罪以下,徒流·付處·安置·充軍,已至配所·未至配所,已發覺·未發覺,已決正·未決正,咸宥除之。敢以宥旨前事,相告言者,以其罪罪之。在官者各加一資,資窮者代加。於戲,海籌長添,婺暉永駐。庭衢達四,涵神化於止慈,岡陵等三,廣純嘏於錫老。故玆敎示,想宜知悉。行大提學趙寅永製進。
戊戌正月初一日卯時,上御仁政殿,進箋陳賀入侍時,行都承旨李嘉愚,行左承旨尹命圭,行右承旨李景在,左副承旨徐英淳,右副承旨李寅敎,同副承旨金大根,記事官尹敎成·兪致崇·趙徽林·李時愚,提學趙寅永·徐有榘,檢校直提學徐憙淳,直提學朴永元,直閣鄭㝡朝,檢校待敎金學性·金洙根,待敎金英根,以次侍立。時至,上具遠遊冠·絳紗袍,出宣化門。藥房提調朴岐壽,副提調李嘉愚進前奏曰,侵早勞動,聖體,若何?上曰,一樣矣。仍由協陽門·肅章門,詣仁政殿月臺板位。行四拜禮,跪進致詞訖,奉致詞表裏於彩輿,先導上西向立,祗送後,問安勿爲之事下敎。嘉愚曰,進致詞時,承文院官員,不卽來待,致煩下詢,事極駭然。所當重勘,而本院請推之外,無他可施之罰,何以爲之乎?上曰,推考,可也。出榻敎仍入小次,少頃,上出次,陞殿御座。寅永曰,都承旨進圭時,有所做錯,推考,何如?上曰,依爲之。出榻敎引儀進箋,跪讀致詞,宣敎官宣敎,百官呼嵩訖。奉朝賀南公轍,領議政李相璜,領府事沈象奎,左議政朴宗薰,右議政李止淵,豐恩府院君趙萬永,永興府院君金祖根,以次進前。公轍等曰,三陽泰來,百祿鼎至,大王大妃殿下寶齡,光躋五旬,臨殿進箋,賀儀誕擧,聖孝冞光,群情胥悅。朝寒甚緊,勞動旣多,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。通禮跪啓請乘輿,上降座乘輿,還內如儀。請出標信解嚴,諸臣以次退出。
上在昌德宮。停常參·經筵。
藥房提調朴岐壽,副提調李嘉愚啓曰,慶辰載屆,賀儀誕擧,聖孝冞光,群情胥悅。伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
金大根啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉呈辭,監察茶時之意,敢啓。傳曰,知道。
李嘉愚啓曰,行左承旨尹命圭,行右承旨李景在,左副承旨徐英淳,今日不爲仕進,竝卽牌招,何如?傳曰,允。
傳于李寅敎曰,東朝五旬稱慶陳賀時,致詞箋文禮物亟對擧都承旨李嘉愚,禮房承旨徐英淳,左右通禮竝加資。捧致詞官承文副正字李宗秉,捧箋官禮曹郞,捧禮物函官濟用監官員,竝陞敍。贊儀外職陞敍,其餘臺下典儀及東西唱引儀等,竝兒馬賜給。
傳于李寅敎曰,今番陳賀時,宣敎官直閣鄭㝡朝加資,宣箋官李繪九,兒馬一匹賜給。
傳于李寅敎曰,今番親傳致詞箋文時,前導鼓吹,依甲寅年例施賞,典樂賞加。
傳于李寅敎曰,今番陳賀時,尙傳中官李昌成·崔健常,竝加資,其餘中官及司鑰以下,竝依甲寅年例施賞。
以慶禮陳賀時各差備官別單,傳于李寅敎曰,捧致詞官承文院副正字李宗秉陞敍。捧箋文官禮曹正郞李容敏,濟用監提調東寧尉金賢根,奉事洪準謨,副奉事申命準,竝依甲寅年例施賞。宣箋官司僕寺正李繪九,兒馬帖一隻賜給。宣敎官奎章閣直閣鄭㝡朝加資。展箋官成均館直講吉鎭國,奉常寺主簿崔錫玄,展敎官刑曹佐郞方啓霙,禮曹正郞白文鳳,竝依甲寅年例施賞。通禮院左通禮姜弼煥,右通禮鄭誠一加資。贊儀沈正禮外職陞敍。典儀任岳周,東西唱引儀朴惟儉,假引儀申鍾賢,代致詞官假引儀曺百承·申鍾賢,宣箋目官假引儀曺百承,依甲寅年例施賞。其餘奏時官·寫字官·司鑰·統長·員役·別監·樂工等,竝依甲寅年例施賞。
傳于李寅敎曰,中官李昌成·崔健常,竝加資,鄭運會等十二人,竝依甲寅年例施賞。
傳于李寅敎曰,今番賞典中,一人雖兼數事,毋得疊授。
傳于李寅敎曰,月正元日,旣伸頌祝之忱,此誠千一之休也,其在同慶之道,合有推廣之擧。貢人舊遺在三千石,市民徭役限一朔,泮人懸房贖限十日,諸道舊還最久條,限五萬石竝蕩減事,令廟堂行會。
以左副承旨徐英淳牌不進罷職傳旨,傳于李寅敎曰,只推。
李寅敎啓曰,明日傳香,禮房承旨當爲齋宿。左副承旨徐英淳,旣有只推之命,所當牌招,而拘於廳規,不得請牌,何以爲之?敢稟。傳曰,牌招。
傳于李寅敎曰,發遣吏郞,諸執事淸齋與否,摘奸以來。
注書兪致崇書啓,臣於本月初一日辰時量,敬奉聖敎,馳往明陵蜂峴,巡審摘奸是白乎則,石築堅緻,樹本鬰密是白乎旀,峴上結幕處,守直之節,亦皆着實擧行是白如乎,日已暮矣,仍宿齋所是白遣。今日曉頭,仍詣昭顯墓看審是白乎則,植木叢茂,各處守護,竝皆無頉之意,敢啓。傳曰,知道。
備邊司薦望,以李寬奎爲平安兵使。
李寅敎,以吏曹言啓曰,今此陳賀時,宣敎官奎章閣直閣鄭㝡朝加資事,命下矣。雖已資窮,未經準職,何以爲之?敢稟。傳曰,勿拘。
李寅敎啓曰,吏曹郞廳來言,應資老人加資下批政事,取稟。傳曰,當日爲之。
李寅敎,以吏批言啓曰,今此陳賀時,中官李昌成加資事,命下矣。本資乃是崇祿,今無可加之資,何以爲之?敢稟。傳曰,內下虎皮一令賜給。
又以吏批言啓曰,侍從臣父年七十人,每於歲首,抄啓加資事,載在法典矣。侍從臣父年七十以上人,別單書入之意,敢啓。傳曰,知道。
又以吏批言啓曰,今番應資老人中,前僉知李思集,入於漢城府別單,而曾經朝官,已爲加資於年滿八十之時。今又以年滿九十抄啓,係是疊請,李思集加資,置之,何如?傳曰,允。
又以吏曹言啓曰,順興縣去己丑年降號,今年已準十年之限,順興縣監,還陞順興府使,何如?傳曰,允。
有政。吏批,判書申在植病,參判朴齊聞在外未肅拜,參議林翰鎭進,同副承旨金大根進。啓曰,判書申在植病不來,參判朴齊聞在外未肅拜,小臣獨政未安,何以爲之?敢稟。傳曰,只出緊任。以宋祥來爲慶州府尹,李章愚爲盈德縣令。順興府使單申在獻,陞號事承傳。行大司憲宋穉圭今加正憲,前參判朴基宏,前僉使金昌大,已上今加嘉義,前大司諫李泰淳,前營將金尙埰,前僉知徐格修,前五衛將金士洙,加里浦僉使鄭宅信,已上今加嘉善,前司諫朴鳴和,前牧使李種祜,前郡守尹致猷,前部將金致成,前萬戶康漢晉,前別將朴泰維·趙昌履,前權管洪毅懋,已上今加通政,已上朝官年八十,依定式加資。
大王大妃殿傳于金大根曰,慶州府尹望筒雖下,勿拘常格,各別擇差。
傳于金大根曰,見窠皆令差出。
傳于金大根曰,賞典今日政下批。
金大根,以吏批言啓曰,行承政院都承旨李嘉愚,今陞資憲矣。本曹時無相當窠,依例送西後,兼都承旨下批之意,敢啓。傳曰,知道。
吏批,再政。以李莊緖爲左通禮,金爲右通禮,李台鉉爲工曹正郞,宋持學爲禮賓主簿,韓宓履爲中學敎授,趙基復爲慶州府尹。行都承旨李嘉愚今加資憲,對擧承旨,左副承旨徐英淳今加嘉善,禮房承旨,左通禮姜弼煥,右通禮鄭誠一,直閣鄭㝡朝,已上今加通政,已上加資事承傳。兼都承旨單李嘉愚。幼學李演中年七十四,侍從臣持平李義晉父,申永訥年七十,前正言申大膺父,金復鉉年七十,前掌令金漢益父,已上今加通政,加資事承傳。行左副承旨單徐英淳。
金大根,以兵批言啓曰,行都承旨李嘉愚,自吏曹送西矣。資級係是資憲,當爲知中樞下批,而時無見窠,依例作闕下批之意,敢啓。傳曰,知道。
兵批,判書權敦仁病,參判鄭鴻慶病,參議趙奎昇病,參知蔡弘勉入直進,右副承旨李寅敎進。知事單李嘉愚,大護軍金熙華,護軍李泰淳·金尙埰·徐格修,副護軍朴鳴和·李種祜·尹致猷·鄭㝡朝·姜弼煥·鄭誠一,副司果李宗秉,平安兵使單李寬奎,以上竝單付。
以左副承旨徐英淳再牌不進罷職傳旨,傳于李寅敎曰,只推。
李寅敎,以禮曹言啓曰,以大王大妃殿寶齡五旬慶科取稟草記,傳曰,除初試庭試磨鍊,而日字以四月擇入事,命下矣。在前庭試除初試設行時,有卽日放榜之例,亦有擇日放榜之例,今番則何以爲之乎?敢稟。傳曰,卽日放榜。
又以禮曹言啓曰,以大王大妃殿寶齡五旬慶科庭試卽日放榜·擇日放榜取稟草記,傳曰,卽日放榜事,命下矣。文武科庭試吉日,令日官朴周煥推擇,則來四月十七日爲吉云,以此日定行,何如?傳曰,允。
又以戶曹言啓曰,完平君李鼎會,時在統營任所。五子登科,歲賜米五斗·大口魚三尾·鹽三斗,令地方官題給之意,分付該道道臣,何如?傳曰,允。
金大根,以都摠府言啓曰,副摠管韓益相,以永寧殿春享大祭終獻官,祭物看品事,晝仕出去之意,敢啓。傳曰,知道。
又以兵曹言啓曰,今正月初四日宗廟·永寧殿春享大祭時,守門當爲塡差,而本曹郞廳·都摠府郞廳·五衛將,除入直排擬苟艱。依定式軍門將官,代差以入之意,敢啓。傳曰,知道。
又以兵曹言啓曰,闕門把守衛卒之以外邑騎兵,排當派立,法意有在,而昨日新當騎兵換立之際,冒以閑雜無賴輩,苟然充代,至爲十四名之多,現發於本曹摘奸之中。騎兵之點考·分軍等事,部將專管擧行,而入直部將金建喜,點考之後,分軍初不檢飭,致此代立之擧者,已極駭然。而雖以入直言之,衛所入直,與他逈異,而今日無端闕直,至於搜覓不得之境,揆以法意,誠萬萬無嚴。當該部將金建喜,爲先汰去,其罪狀,令該府拿問處之,該所員役等,移送秋曹,照律嚴繩,何如?傳曰,允。
又以義禁府言啓曰,慶尙監司尹聲大狀啓內,慶州府尹李寅弼,盈德縣令宋一儁,爲先罷黜,其罪狀,令攸司稟處事,啓下矣。李寅弼·宋一儁,俱在任所云,依例發遣府書吏·羅將,拿來,何如?傳曰,待待命拿囚。
敦寧都正趙基復疏曰,伏以臣於見職,本無敦寧,而適値慶賀之辰,粗伸叩謝之忱,因仍蹲冒,有違公格,玆敢略陳短章,仰瀆崇嚴。伏乞聖明,亟命照例遞改,以安私分焉。臣無任云云。省疏具悉。疏辭,令該曹稟處。
吏曹啓目粘連,觀此敦寧府都正趙基復上疏,則以爲,臣於見職,本無敦寧,伏乞亟命照例遞改亦爲白有臥乎所,旣無敦寧,則揆以格例,不可仍置。敦寧府都正趙基復,依例改差,何如?判付。啓,依允。
上在昌德宮。停常參·經筵。
金大根啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉呈辭,監察茶時之意,敢啓。傳曰,知道。
李景在啓曰,行左副承旨徐英淳,今日不爲仕進,卽爲牌招,何如?傳曰,允。
備忘記,慶興都護府使李熠,慶源都護府使金翰喆,會寧都護府使趙存中,厚州都護府使韓啓轍,茂山都護府使李熙絅,宣川都護府使申錫朋,雲峯縣監尹行熙下直,各長弓一張·長箭一部·片箭一部·筒兒一箇賜給。
傳于李寅敎曰,傳香承旨馳詣宗廟·永寧殿,奉審摘奸以來。
傳于李景在曰,下直守令留待。
傳于李景在曰,下直守令入侍。
李景在啓曰,兼都承旨李嘉愚,行左承旨尹命圭不爲仕進,行左副承旨徐英淳牌不進,右副承旨李寅敎監祭進,同副承旨金大根纔已須資出去,院中只有臣一人,伴直無人,同副承旨金大根,卽爲牌招,何如?傳曰,允。
傳于李景在曰,在外吏曹參判許遞,前望單子入之。
吏曹參判前望單子入之,趙斗淳落點。
李景在,以都摠府言啓曰,今日入直內三廳武兼禁軍及軍兵等,當爲中日習射技放,而宗廟春享大祭齋戒相値,不得設行之意,敢啓。傳曰,知道。
又以兵曹言啓曰,大王大妃殿寶齡五旬慶科庭試文武科,來四月十七日設行事,自禮曹推擇啓下矣。武科則例有初試,吉日,令日官朴周煥推擇,則來四月初三日爲吉云。以此日擧行,而取考謄錄,則在前慶科庭試取人之數,多寡不同,或取三四百人,或取五六百人,今番則取幾人乎?敢稟。傳曰,取四百人。
戊戌正月初三日辰時,上御熙政堂。下直守令入侍時,行右承旨李景在,記事官兪致崇·趙徽林·李時愚以次進伏。尙州牧使李德秀,星州牧使申在順,居昌府使李在稼,宣川府使申錫朋,慶源府使金翰喆,甲山府使金用基,慶興府使李熠,厚州府使韓啓轍,會寧府使趙存中,龜城府使李台成,柒谷府使朱載彦,鐵山府使趙述永,定平府使李周膺,巨濟府使張有亨,仁同府使南錫禹,茂山府使李熙絅,祥原郡守安弼壽,熙川郡守申命浩,瑞山郡守宋在誼,昆陽郡守洪大恒,平海郡守朴榮顯,文川郡守韓用幹,文化縣令朴顯圭,甑山縣令朴基鎬,江西縣令李秉夏,蔚珍縣令李光荃,濟州判官金祖欽,鏡城判官朴承輝,大丘判官鄭始容,龍潭縣監洪遠燮,金化縣監洪稷周,宜寧縣監吳致翼,鎭川縣監洪羲晉,玄風縣監南尙敎,聞慶縣監吳肯默,陰竹縣監尹義寬,燕岐縣監金鼎鉉,鎭海縣監林魯豐,熊川縣監白弘儉,積城縣監申豐朝,利原縣監朴性秀,雲峯縣監尹行熙,康翎縣監韓哲浩,務安縣監曺雲承,沃溝縣監趙啓昇,長耆縣監洪錫鵬,平康縣監金等進伏楹外訖。上曰,史官分左右。上曰,守令進前奏職姓名。德秀等以次進前奏職姓名。景在曰,宣諭出去爲之乎?上可之,仍命守令先退,史官就座。仍命退,承史退出。
上在昌德宮。停常參·經筵。
藥房都提調李止淵,提調朴岐壽,行右承旨李景在啓曰,歲律載新,景籙滋至,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
金大根啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
備忘記,慶州府尹趙基復下直,長弓一張·長箭一部·片箭一部·筒兒一箇賜給。
傳于李寅敎曰,未下直守令,皆令當日辭朝。
傳于金大根曰,左承旨·右承旨許遞,前望單子入之。
傳于李寅敎曰,直閣前望單子入之。
直閣前望單子入之,金炳韶落點。
李寅敎啓曰,新除授直閣金炳韶當爲下批矣。政官牌招開政,何如?傳曰,允。
注書尹敎成病,代以南秉哲爲假注書。
李寅敎啓曰,明日傳香,禮房承旨當爲齋宿,行左副承旨徐英淳,不爲仕進,所當牌招,而拘於廳規,不得請牌,何以爲之?敢稟。傳曰,牌招。
又啓曰,春帖子製述人,旣已抄啓矣。大提學趙寅永,待明朝牌招,以爲出韻科次之地,何如?傳曰,允。
傳于李寅敎曰,發遣吏郞,諸執事淸齋與否,摘奸以來。
以慶尙監司尹聲大狀啓,醴泉郡守宋啓栢,身病添劇,呈狀乞遞,不得已罷黜事,傳于李寅敎曰,令該曹口傳各別擇差,明日下送。
行大司諫尹致謙啓曰,臣姿性庸愚,言議巽軟,本不合於淸朝耳目之任,而薇垣除旨,忽下於千萬夢想之外,庚牌儼臨,感恩怵義,固當蹶,而病淹違傲,冞增悚惶,逋慢是懼,享役且重,雖不得不張皇出肅,少伸叩謝之忱,第臣於合啓中,有私義之不可聯參者,前叨臺職,以此陳籲,輒蒙體諒,今臣處義,與前無異,而間緣賀班,又値齋日,今始來避,所失尤大,以此情踪,其何敢一刻晏然於臺次乎?請命遞斥臣職。答曰,依啓。
金大根啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于金大根曰,只推。
兵曹,以柳基常爲禁衛中軍。
兵曹,來四月初三日慶科庭試武科初試規矩,鐵箭三矢一百五十步,二矢貫革,五矢一百三十步一巡三中,柳葉箭五矢一百二十步一巡三中,取二技落點。
李寅敎,以內醫院都提調·提調意啓曰,副提調李嘉愚,今日問安,不爲仕進,卽爲牌招,何如?傳曰,允。
又以弘文館言啓曰,校理趙雲澈,卽爲牌招察任,何如?傳曰,允。
又以影幀摸寫都監都提調意啓曰,副本上綃,今日始役之意,敢啓。傳曰,知道。
又以禮曹言啓曰,卽接慶尙監司尹聲大移文,則以爲,安東府鄕校聖殿樑榱椽桷,腐傷滲漏,聞慶縣鄕校聖殿椽瓦朽落,間有滲漏,俱不可不及今修改,告由移還安祭香祝,自本曹啓稟下送云矣。兩邑鄕校聖殿修改,今春釋菜,隔在不遠,當爲兼告擧行,告由移還安祭香祝,卽令該司磨鍊下送,而祝文中措辭撰出事,一體分付,何如?傳曰,允。
金大根,以摠戎廳言啓曰,本廳移轉之歲末未及準捧守令,草記論勘事,曾有啓下節目矣。昨年各邑移轉捧留本邑外,擧皆準捧,至於楊州,丁酉條四分一當納之數,竝耗費爲一千六百五十餘石,而今至歲翻,全無輸納,非但設城餉後所未有之事,況移劃戶曹,已有成命,而緣此未捧,末由備待,尤萬萬悚悶,其在嚴朝令重餉法之道,決不可置而勿論,該牧使閔永勳罪狀,令攸司稟處,何如?傳曰,允。
又以義禁府言啓曰,因摠戎廳啓辭,楊州牧使閔永勳罪狀,令攸司稟處事,允下矣。閔永勳今方待命,拿囚之意,敢啓。傳曰,知道。
行左副承旨徐英淳疏曰,伏以太歲維戊,天休鼎臻,我大王大妃殿下寶齡,光躋五旬,惟我殿下,以知年之喜,兼順志之孝,仰遵甲寅之徽典,載擧元日之賀儀,大庭禮成,帀域懽均。臣於是時,忝叨院職,陪侍尺五之邇,獲覩千一之盛,私心榮幸,自倍餘人,而乃於廣慶論賞之際,以臣亦有該房之勞,進臣爲嘉善大夫,霎時周旋,何足爲功,而夤緣濫授,得非謬恩,臣誠震駭惶隕,不知置身之所也。臣以庸愚下品,早竊科第,際會明時,歷敭華顯,涯分旣踰,絲毫無補,臣居常懍惕,若履淵氷,豈有妄想,更循進,而況貳卿之秩,卽命德之器也。班聯浸高,地望逈別,萬萬非如臣無似,所可猥廁者,而今乃施之若恒例,處之如倘來,則上而貽玷汚之累,下而速僥倖之譏,事體之屑越,名實之乖舛,爲何如哉?臣於擎誥之日,供父母之歡,詑門闌之光,一身榮耀,非不滿足,而若其冥升之愧,過福之懼,顧無以自安于中也。歷日徊徨,末由承膺,屢違召命,冞增悚蹙。玆敢略暴衷懇,仰瀆崇嚴。伏乞聖慈,念爵賞之在所難愼,察臣情之非出假飾,亟收臣新授資級,以重公器,以安賤分,不勝幸甚。臣無任云云。答曰,省疏具悉。卿其勿辭行公。
上在昌德宮。停常參·經筵。
金大根啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
李寅敎啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
傳于李寅敎曰,都承旨·左副承旨竝許遞,前望單子入之。
承旨前望單子入之,趙秉龜·李敦榮·李正耆·尹興圭落點。
李寅敎啓曰,新除授同副承旨尹興圭,卽爲牌招,何如?傳曰,允。
南秉哲有頉,代以沈宜冕爲假注書。
沈宜冕有頉,代以李㘾爲假注書。
傳于李寅敎曰,傳香承旨馳詣受香諸處,奉審摘奸以來。
金大根啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于金大根曰,只推。
以校理趙雲澈牌不進罷職傳旨,傳于金大根曰,只推。
吏曹口傳政事,以權用萬爲醴泉郡守。
尹興圭,以吏曹言啓曰,禮曹佐郞柳來維,以其身病,呈狀乞遞,改差,何如?傳曰,允。
尹興圭啓曰,吏曹判書申在植,參判趙斗淳,參議林翰鎭牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
以吏曹參議林翰鎭牌不進罷職傳旨,傳于金大根曰,只推。
尹興圭啓曰,吏曹判書申在植,參判趙斗淳,參議林翰鎭牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。
又啓曰,吏曹判書申在植,參判趙斗淳再牌不進推考傳旨,今方捧入,而開政命下之後,連事違召,無意承膺,事體所在,誠甚未安。參議傳旨未下,判書所當更請牌招,而係是一日三牌,何以爲之,而參判疏批已下,卽爲牌招,何如?傳曰,允。更爲牌招,參議一體牌招。
有政。吏批,判書申在植,參議林翰鎭牌不進,參判趙斗淳進,同副承旨尹興圭進。啓曰,判書申在植,參議林翰鎭竝牌招不進,小臣獨政未安,何以爲之?敢稟。傳曰,仍爲之。以安光直爲大司諫,徐英淳爲禮曹參判,鄭㝡朝爲敦寧都正,吉鎭國爲禮曹佐郞,李宗秉爲典籍,金益鼎爲典設別提,李鉉壽爲順懷墓守衛官,直閣單金炳韶,兼校書校理單金炳韶,故通德趙學勛贈吏參例兼,故郡守趙德浩贈吏議,故府使趙明奎贈僕正,慶州府尹趙基復三代。
兵批,行判書權敦仁,參判鄭鴻慶,參知蔡弘勉病,參議趙奎昇入直進,右副承旨金大根進,護軍尹命圭·李景在·徐英淳·尹致謙·李惟秀,以上竝單付。
傳于尹興圭曰,吏·兵批歲抄點下者,依例捧傳旨。
以吏曹參議林翰鎭再牌不進罷職傳旨,傳于金大根曰,只推。
尹興圭,以吏曹言啓曰,未下直守令,皆令當日下送事,命下矣。自臣曹催促,則慶州府尹趙基復,今已辭朝,春川府使李鐸遠,待開門辭朝,安州牧使李賢耆,以善山府使陞差,富平府使曺錫玄,以大丘判官陞差,永平郡守李源明,以鎭川縣監陞差,交河郡守韓璵,以江西縣令陞差,通川郡守李進永,以燕岐縣監陞差,俱在前任任所,鎭岑縣監李哲永,家在庇仁地,竝卽速上來辭朝之意,發關知委於各該道臣處,而盈德縣令李章愚,待署經卽爲辭朝之意,分付,何如?傳曰,允。
又以奎章閣言啓曰,新除授直閣金炳韶,事當卽爲牌招,而時値夜深,待明朝牌招察任,何如?傳曰,允。
又以奎章閣言啓曰,檢校待敎金興根妻貞夫人沈氏喪,依定式遣檢書官,傳給內賜賻物以來之意,敢啓。傳曰,知道。
金大根,以訓鍊都監言啓曰,本局把摠申命洪,身病甚重,勢難察任,改差,何如?傳曰,允。
又以刑曹言啓曰,兵曹啓辭內,闕門把守衛卒之以外邑騎兵,排當泒立,法意有在,而昨日新當騎兵換立之際,冒以閑雜無賴輩,苟然充代,至爲十四名之多,現發於本曹摘奸之中,騎兵之點考分軍等事,部將專管擧行,而入直部將金建喜,點考之後,分軍初不檢飭,致此代立之擧者,已極駭然,而雖以入直言之,衛所入直,與他逈異,而今日無端闕直,至於搜覓不得之境,揆以法意,誠萬萬無嚴,當該部將金建喜,爲先汰去,其罪狀,令該府拿問處之,該所員役等移送秋曹,照律嚴繩,何如?傳曰允事,命下矣。謹按律文,則大明律詐僞條有曰,詐不以實者,杖一百徒三年名例云。共犯罪,以造意者爲首,隨從者減一等,衛將所書員鄭萬成·李儒文,竝依此律,萬成決杖一百後,黃海道兔山縣徒三年定配,儒文決杖九十後,江原道洪川縣徒二年半定配所,竝卽押送之意,敢啓。傳曰,知道。
吏曹參判趙斗淳疏曰,伏以天佑宗邦,景祿咸遒,我太母寶齡,光躋五旬,萬億年悠久無疆之休,其永肇自于今矣。聖孝準四海之廣,嘉會協三正之吉,禮行昕庭,慶溢暘域,區區不任攢祝蹈抃之忱,仍伏念臣不才冥升,無能滾進,恩榮已極,禆補蔑聞,蚤夜所以廩廩於中者,不翅若厜㕒乎前而濤瀾乎後也。迺者貳銓特點,及於寢夢之外,臣誠左右思而莫知攸蔇也。褚之小而懷愈大,器之橢而㪺愈浚焉,則不有其覆,必底乎裂,臣雖無狀,未全昧此,伏況小宰爲六官之領,政人操八柄之馭,唱注承攝,或有所事,進退唯否,不無其名,臣於數者,無有是當,謏聞寡見,已試可按,量能揣分,彌顯是懼,皇朝劉大夏之言曰,身毋欲競,競則必僨,宦毋欲戾,戾則必瘝,以臣孤畸,無掄不占,以臣庸昧,有除輒先,怙寵戀祿,處之不疑,則競旣無藝,戾又孰甚?縱荷日月在上,太化陶甄,朝廷風流篤厚,俾有以隱泐而韜瑕,而事爲所著,醜盭畢現,則臣顧安所逃其罪也?歷日循省,坐犯違傲,猥罄情實,冒瀆崇嚴。伏乞聖明,俯垂鑑諒,仰稟東朝,亟遞臣吏曹參判之任,體物之仁,有幽必達,典領之重,勿隳以骫,則卽亦天地父母之賜也。臣無任云云。答曰,省疏具悉。卿其勿辭行公。
上在昌德宮。停常參·經筵。
金大根,以都摠府言啓曰,今日入直內三廳武兼禁軍及軍兵等,中日習射技放。請出標信。傳曰,知道。
金大根啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
備忘記,碧團僉使任濟民,永宗僉使李能權下直,各長弓一張·長箭一部·片箭一部·筒兒一箇賜給。
注書兪致崇病,代以韓致容爲假注書。
韓致容有頉,代以南秉哲爲假注書。
李正耆啓曰,卽者吏曹郞廳來言,盈德縣令李章愚,諫院則雖已署經,憲府則行大司憲宋穉圭,執義鄭日泰,掌令睦用錫·崔聖岳,持平趙思健在外,只有持平李義晉一人,無以備員署經云。何以爲之?敢稟。傳曰,一司除署經。
傳于尹興圭曰,發遣吏郞,諸執事淸齋與否,摘奸以來。
李正耆啓曰,卽伏見吏批歲抄下者,孟山縣監曺漢振,誤以金壽喜書入,至於蒙點,奏御文字,何等審愼,如是疎忽,事甚未安。當該堂上推考,原單子使之改付標以入,何如?傳曰,允。
尹興圭,以奎章閣言啓曰,新除授直閣金炳韶,敎旨安寶次,濬哲之寶請出之意,敢啓。傳曰,知道。
金大根啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于金大根曰,只推。
兵曹口傳政事,大護軍單申在植。
傳于尹興圭曰,吏判有闕之代,政官牌招開政。
有政。吏批,判書未差,參判趙斗淳進,參議林翰鎭牌不進,同副承旨尹興圭進。以曺鳳振爲吏曹判書。吏批啓曰,新判書曺鳳振命招,同參政事,何如?傳曰,待明朝牌招。
兵批,行判書權敦仁,參判鄭鴻慶,參知蔡弘勉病,參議趙奎昇入直進,左承旨李正耆進,同知劉相泰·金見臣,僉知李圭徹,護軍林景鎭·閔致成·李道在·鄭禮容·朴成謙·李忠運·沈漢永·朴宗茂,副護軍李明迪·李晉淵·柳·徐有素·李在鶴·吳一善·鄭宅和·尹得燁·尹羲烈·許㬘·金鎰·李敬達·李惟時·申在良·南象淳·李遠振·申命源·李兢緖·崔柱悳·趙羲錫·李演中·申永訥·金復鉉,以上竝單付。
以吏曹參議林翰鎭牌不進罷職傳旨,傳于尹興圭曰,只推。
李正耆以司饔院監膳提調意啓曰,今日監膳時,供上生鮮,體小腐傷,屢次點退,萬無改備之路,日勢漸晩,雖不得不捧入,莫重御供,不善措備,臣之常時不能檢飭,惶恐待罪,而該貢人等呼訴內,江水合氷,魚路斷絶,前儲已竭,新貿無路,明日日下生鮮,將至闕供之境,限捉得間,願以活鷄代封云。在前如此之時,曾有稟旨變通之事,而自下不敢擅便,惶恐敢啓。傳曰,勿待罪,代封,可也。
又以忠勳府言啓曰,本府書寫忠義衛李鉉壽遷轉,代以嫡長忠義衛金定鎭差下,依例假郞廳稱號,何如?傳曰,允。
金大根,以御營廳言啓曰,本廳千摠韓義植,身病甚重,勢難察任,改差,何如?傳曰,允。
義禁府啓目,濟州前牧使趙禹錫原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓依允。又啓目,部將金建喜原情云云。傳旨內辭緣,泛稱遲晩,刑推得情,何如?判付啓除刑推議處爲良如敎。又啓目,咸興前判官李穆遠口招云云。傳旨內辭意,發問目嚴加究問是白乎矣,專事扺賴,終不輸款,平問之下,難以取服,刑惟得情,何如?判付啓別無更問之端,依前遠島定配,可也爲良如敎。又啓目,楊州牧使閔永勳原情云云。問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓令廟堂稟處爲良如敎。
金大根,以義禁府言啓曰,時囚罪人李穆遠口招公事判付內,別無更問之端,依前遠島定配,可也事,命下矣。李穆遠全羅道靈光郡荏子島遠島定配,而以傳旨及判付內辭意,具罪目,依例發遣府羅將,押送配所,何如?傳曰,允。
又以義禁府言啓曰,卽接鳳山郡徒配罪人沈能俊戶奴呈狀,則其上典,以前任會寧府使時事,徒三年定配於鳳山郡,而今年爲七十,依法典許贖爲辭矣。取考法文,則大明律犯罪時未老疾條云,年六十九以下徒役三年役,限未滿年八七十聽準老疾收贖。沈能俊今年已滿七十,依律文許贖放送,何如?傳曰,允。
吏曹判書申在植疏曰,伏以慈壽中身,撝謙之筵敎誕宣,聖孝養志,飾慶之庭賀載擧,退自三呼之列,冞切九如之祝,仍伏念臣老且病矣。才短需用,宦成僥濫,分宜歌詠林樊,以畢鍾漏之殘景,而三朝受恩,跼高蹐厚,未忍便訣,隨逐班聯,蹣跚蹩躠,形影堪愧,迺者選部之長,本不近似,而辭不獲命,黽勉出膺,今已逾歲,夫掄簡惟才,注擬惟愼,典具僚之考功,贊聖朝之用人,顧何等至重且要之職,而豈可使愚劣如臣者,許久冒叨,以貽四方之嗤笑哉?況臣之自少善病,通朝之所共諒,今焉年迫七旬,精力俱竭,尋常記存,驀然遺忘,目下衰相,最不合於政曹甄別之責,而間經京察,瘡疣已著,一日虛縻,僨誤隨多,夙宵憂懼,心神靡措,素患貞疾,由是頻作,經冬乖候,輾轉添痼,痰閼而飮啖不化,頭眩而視聽皆迷,委頓牀笫,有時垂盡,醫言勞心爲祟,刀圭莫效,心安則氣將和矣,氣和則病將瘳矣。顧此安心之道,莫如休官靜居,從便將攝,耿耿一念,惟在於是,張皇言私,雖極悚猥,終始生成,敢恃恩眷,短章無隱,仰塵宸鑑。伏乞聖明,仰稟東朝,特遞臣所帶銓任,俾得安心治病,以卒化育之澤焉。臣無任云云。答曰,省疏具悉。所請依施。
知事李嘉愚疏曰,伏以月正元日,惟我慈聖殿下寶齡,光躋五旬,慶溢宗祊,歡騰區宇,我殿下以知年報暉之誠,備飾慶志喜之擧,親上表裏,大庭受賀,物采煥然,儀文咸秩,凡厥在庭臣僚陛郞衛士,以至輿儓婦孺瘖聾跛躄,莫不欣欣相慶,小大同情,臣於是時,咫尺叨陪,昵近耿光,忭祝自別,榮耀已極,至若罔功而受賞,實非臣夢想攸到,而今玆資憲晉秩,胡爲而及於臣身也?殿下以臣爲眞有勞勩之可紀,而遽降匪常之命耶?對擧之事,不過臣職之例行耳,況暫時周旋,有何可紀之勞乎?臣於此不覺顔發騂而心先愧,奚但曰,惶懍而已,感激而已?惟願殿下,少垂察焉。夫八座之職,亞於公孤,朝政之得失,無不與聞,世道之汚隆,關係非輕,卽周官所謂六卿分職,各率其屬,倡九牧而成兆民者也。顧其任豈不重且大歟?審如是則是豈如臣者流,所可髣髴其萬一也哉?臣儱侗奊詬,百無肖似,卽聖鑑所俯燭,不待臣之自列與同朝之所共悉也。幸藉先庥,夤緣倖會,釋褐二十餘年,前後踐歷,罔非冒竊而踰濫,至於今日,所被恩命,尤是千不近似萬不近似,而何殿下不少難愼,有若尋常庶官之節次推遷者然哉?且念臣之猥忝宰列,不出乎三四年之近,而驟躐冥升,滾到于此,臣之私心震恐,猶屬一己,聖朝綜核之政,豈容若是其苟簡也?噫,小器不可以大受,眇福不可以久居,如使臣晏若固有,不思早卽自處,則負乘之懼,覆餗之憂,不特土木衣繡之被人嗤點而已。臣雖萬萬無狀,豈忍爲是哉?歷日徊徨,無望堪承。玆敢略暴衷懇,仰首鳴號。伏乞聖慈,曲賜鑑諒,收還臣新授爵秩,俾公器無玷,私分獲安,不勝大願。臣無任云云。答曰,省疏具悉。卿其勿辭行公。
上在昌德宮。停常參·經筵。
金大根啓曰,來十一日朝參日次,而元陵忌辰祭齋戒相値,頉稟之意,敢啓。傳曰,知道。
李敦榮啓曰,來十一日專經文臣殿講日次,而元陵忌辰祭齋戒相値,頉稟之意,敢啓。傳曰,知道。
尹興圭啓曰,來十一日輪對日次,而元陵忌辰祭齋戒相値,頉稟之意,敢啓。傳曰,知道。
金大根啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉呈辭,監察茶時之意,敢啓。傳曰,知道。
趙秉龜啓曰,左副承旨李寅敎,右副承旨金大根,今日不爲仕進,竝卽牌招,何如?傳曰,允。
尹興圭啓曰,三品官之毋得過三日循例請牌,曾有定式矣。敦寧都正鄭㝡朝,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于尹興圭曰,禮房承旨馳詣社稷,奉審摘奸以來。
趙秉龜啓曰,假注書南秉哲,時無職名,令該曹依例付軍職,冠帶常仕,何如?傳曰,允。
李敦榮啓曰,卽者吏曹郞廳來言,參判趙斗淳,有身病,今日政事,不得進參云。與參議林翰鎭,一體牌招,何如?傳曰,允。
又啓曰,吏曹判書曺鳳振牌不進推考傳旨,今方捧入,而開政命下之後,如是違牌,事甚未安。更爲牌招,何如?傳曰,允。
又啓曰,吏曹判書曺鳳振再牌不進,參判趙斗淳,參議林翰鎭牌不進推考傳旨及罷職傳旨,今方捧入,而開政命下之後,如是違牌,事甚未安。判書所當更請牌招,而係是一日三牌,何以爲之,而參判更爲牌招,何如?傳曰,允。牌招,參議只推,一體更爲牌招。
又啓曰,卽者社稷署官員來言,今此祈穀大祭神位出還奉安時,提調當爲進參,而都提調李相璜,提調曺鳳振有身病,不得進參云。提調曺鳳振,卽爲牌招,何如?傳曰,允。
又啓曰,社稷提調曺鳳振牌不進推考傳旨,今方捧入,而祈穀大祭神位出還奉安時,當爲進參,如是違牌,事甚未安。更爲牌招,何如?傳曰,允。
傳于李敦榮曰,社稷提調許遞,前望單子入之。
社稷提調前望單子入之,金履載落點。
以左副承旨李寅敎牌不進罷職傳旨,傳于金大根曰,只推。
以敦寧都正鄭㝡朝牌不進罷職傳旨,傳于金大根曰,只推。
金大根,以成均館同知館事大司成意啓曰,今正月初七日儒生上旬輪次,當爲設行,而大提學趙寅永,以身病限內不得爲之之意,敢啓。傳曰,知道。
又以備邊司言啓曰,楊州牧使閔永勳,自義禁府捧供以入,而判付內,令廟堂稟處事,命下矣。畿輔重地,邑還盡入積逋,緩急所需,餉簿擧歸虛名,至登爰辭,無難上徹,揆以法紀,極爲寒心。爲先令道臣,行査以聞,所以矯捄釐刷之方,更令道臣·邑倅,到底商確,從長措處,俾無敢因循,重貽朝家之憂,該倅則値此艱虞之地,宜思急病之義,而積月尋單,擧行末由等語,自歸煩屑之科,難掩規免之跡,遞罷之典,適中其願,善後之責,難付生手,姑先從重推考,使之卽日還官,戴罪行公,何如?傳曰,允。
上在昌德宮。停常參·經筵。
尹興圭啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙秉龜啓曰,左副承旨李寅敎,今日不爲仕進,卽爲牌招,何如?傳曰,許遞,前望單子入之。
備忘記,坡知僉使南鴻重,兎城僉使文尙質下直,各長弓一張·長箭一部·片箭一部·筒兒一箇賜給。
承旨前望單子入之,徐憲淳落點。
李正耆啓曰,新除授同副承旨徐憲淳,卽爲牌招,何如?傳曰,允。
傳于李正耆曰,承旨房望,順房爲之,戶·禮換房。
李正耆啓曰,吏曹判書曺鳳振三牌不進,參判趙斗淳,參議林翰鎭再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書陳疏到院,而原疏以社稷祈穀大祭齋戒,纔已退却矣。所當更請牌招,而判書係是一日四牌,參判係是一日三牌,何以爲之?敢稟。傳曰,原疏捧入,參議只推,與參判更爲牌招。
有政。吏批,判書曺鳳振未肅拜,參判趙斗淳進,參議林翰鎭牌不進,右副承旨尹興圭進。啓曰,判書曺鳳振未肅拜,參議林翰鎭牌招不進,小臣獨政未安,何以爲之?敢稟。傳曰,仍爲之。以李嘉愚爲工曹判書,洪履信爲直講,兪世煥爲吏曹佐郞,金孝遵爲兼律學敎授。
尹興圭啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于尹興圭曰,只推。
以同副承旨徐憲淳牌不進罷職傳旨,傳于李敦榮曰,只推。
以吏曹參議林翰鎭牌不進罷職傳旨,傳于李敦榮曰,只推。
李正耆,以奎章閣言啓曰,直閣金炳韶,疏批已下,卽爲牌招察任,何如?傳曰,允。
又以弘文館言啓曰,上番校理臣趙雲澈,以禁衛營從事官,今日軍布捧上時,晝仕出去之意,敢啓。傳曰,知道。
尹興圭,以禁衛營言啓曰,本營騎士將李儒行,身病猝重,勢難察任,改差,何如?傳曰,允。
又以義禁府言啓曰,因備邊司啓辭,時囚罪人閔永勳,姑先從重推考,使之卽日還官,戴罪行公事,批旨內允下矣。閔永勳放送之意,敢啓。傳曰,知道。
吏曹判書曺鳳振疏曰,伏以天休滋至,邦籙無疆,我太母慈聖殿下寶齡,光躋五旬,慈德冞彰於簾帷,遐籌載添於海屋,我殿下推準海之孝,擧呼嵩之儀,三元之會,萬年伊基,環域攢頌,曷有其極?仍伏念臣猥以無似,向奉影幀移摹都監之命,義不敢辭,束帶課進,覲耿光於天日之際,效微誠於丹靑之間,卯酉出入,不自知勞,昨於敦匠之所,鼻衂忽作,擔舁徑還,自昏至曉,失血幾至數椀,暈眩委席,不省四到,不意此際,冢宰華誥,有隕自天,政命經宿,庚牌踵臨,臣屛息懍栗,不知措躬之所,未敢知我殿下,愛臣而榮寵之耶?惟名與器,不可以假,抑將苟充而任使之耶?惟才與力,不可以强,非器而濫授之,則朝政舛矣,非才而冒受之,則臣分墮矣。臣欲進則貽累聖簡,欲退則怵迫嚴命,進退維谷,何所因極?六卿分職,天官最重,操八柄之馭,閱三班之簿,薦剡考課之法,激揚甄別之術,非臣庸愚,所可彷彿,且臣守拙習懶,罕與交游,同朝之人,素昧居多,遐僻之鄕,聞見不及,今遽使之强所不强,能所不能,責之以崔祐甫之盡收時望,呂蒙正之廣加採錄,則不幾近於責訥者之辯而蹇者之走乎?臣荷兩朝不世之恩,闔門再造,身名更完,欲報之德,天高地厚,凡屬驅策之末,糜粉在所不辭,燥濕何敢自擇?然而罪犯違傲,義昧趨走者,顧其心,非亶出於過福之懼不稱之譏而已。誠恐有損於則哲之明,而羞當世之士也。量才揆分,無望出膺,而至若目下病狀,少或動作,輒復血出,證有源委,藥未見效,時日之間,蠢動無路,且上辛祈穀,壇享隔宵,忝在提擧,不得進參,竟至於煩徹變通之境,揆以義分,尤極悚懍,玆敢短章仰籲,言由衷曲。伏乞聖明,俯垂鑑諒,將臣所帶本兼諸任,亟賜遞改,以安私分,以重祀典,不勝幸甚。臣無任云云。答曰,省疏具悉。卿其勿辭,調理行公。
敦寧都正鄭㝡朝疏曰,伏以臣遭逢慶會,獲瞻縟儀,周旋乎大庭播脩之列,蹈舞於歡聲協氣之中,千萬不自意,分外恩資,自天有隕,敦府除旨,繼今旋下,自顧慙恧,無地自容,而感激居先,義當蹶趨膺之不暇,第臣本無敦寧,見職之不宜冒據,法例則然,甘犯逋違,猥徹短籲。伏乞聖明,亟命選部,照例遞改,以存公格,以安私分,千萬幸甚。臣無任云云。省疏具悉。疏辭,下該曹稟處。
直閣金炳韶疏曰,伏以臣知識顓蒙,閱歷淺短,凡屬典故,實所昧昧,而竊嘗從先輩長者之後,得聞內閣設施之意,本自嚴重,匪尋常淸要之比也。奉天章而雲漢昭回,貯圖書而奎璧璀璨,有宋之龍圖·寶文,我朝之集賢·湖堂,卽其匹美而兼有者也。伊來六十年間,凡厥膺是選而登是閣者,可以僂指計,而要皆極一代華藻之望,賁盛朝黼黻之治,是豈萬分一近似於如臣無肖者哉?嗚呼,爲人臣而世襲簪組,偏被陶鎔者,歷數朝行,殆無若臣家之比,兄弟父子,接武榮塗,一門金紫,前後輝映,惜保之慈,罔間於顧復,滿盈之懼,常存於臨履,不料以臣愚騃,又犯一不幸之戒,蹈藉先廕,廁名華貫,竟至有今日匪分之命,臣誠惝恍震惕,歷屢日而靡措,不自知其爲榮也。且況臣幼而善病,過被父母之袵哺,長益荒嬉,不習師友之捧喝,經術糟粕,尙矣勿論,功令蹊徑,亦且未解,一第之來,僥倖已極,而十稔之間,尺寸無進,只是空空蔑識之一童觀耳。今若謂臣以世祿之餘,備數於冗官之末,則尙可以感激恩造,不憚夷險,而顧乃縻之以至華之銜,躋之於極峻之地,不幾近於鶢鶋之鍾鼓,僬僥之千勻乎?牙牌體重,黽勉祗肅,而背汗尙浹,按住不得,玆敢冒控血懇。伏乞聖慈,俯賜鑑諒,仰稟東朝,亟遞臣新授奎章閣直閣之任,以重名器,以安賤分,千萬幸甚。臣無任云云。省疏具悉。爾其勿辭察職。
上在昌德宮。停常參·經筵。
金大根啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李正耆啓曰,同副承旨徐憲淳,今日不爲仕進,卽爲牌招,何如?傳曰,允。
金大根啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于金大根曰,只推。
以同副承旨徐憲淳牌不進罷職傳旨,傳于金大根曰,只推。
金大根啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
金大根,以都摠府言啓曰,今日入直內三廳武兼禁軍及軍兵等,當爲中日習射技放,而雪勢如此,不得設行之意,敢啓。傳曰,知道。
又以御營廳言啓曰,本廳別將申性浩,身病甚重,勢難察任,改差,何如?傳曰,允。
義禁府啓目,粘連向前趙禹錫亦,商船載米入去,島民還爲買食,則官穀之不爲出給,容或爲藉口之資是白乎乃,穀物白木,出給役民,旣登於松營之査報是白遣,兩船載竹,狼藉刈取,而初不能禁止,一船所載,雖云燒火,畢竟一船,潛載出賣,則防守之不嚴,可以推知。至於島女之變服出陸,亦係禁令之慢不察飭,由前由後,難免重勘,以此照律,何如?判付啓依允。又啓目,粘連向前金建喜亦,騎兵排把之際,不能察飭,至於代立現發,已極可駭,而晝直空番,雖曰襲謬,直所擅離,亦有當律,以此照律,何如?判付啓依允。
上在昌德宮。停常參·經筵。
藥房都提調李止淵,提調朴岐壽,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
金大根啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
趙秉龜啓曰,右副承旨尹興圭,同副承旨徐憲淳,今日不爲仕進,竝卽牌招,何如?傳曰,允。
李正耆啓曰,工曹判書李嘉愚,除拜後過三日不爲出肅,依定式推考警責,仍卽牌招察任,何如?傳曰,允。
備忘記,西北僉使許得下直,長弓一張·長箭一部·片箭一部,筒兒一箇賜給。
傳于金大根曰,大臣·備局堂上引見。
金大根啓曰,臣大根,依定式進詣香室,奉審香祝櫃·祝板·袱子,則精潔之意,敢啓。傳曰,知道。
又啓曰,臣大根,以入直禁軍戎器點考,進去下直之意,敢啓。傳曰,知道。
又啓曰,臣依定式進詣仁政殿月臺,入直禁軍戎器點考,則皆無頉,而仍以傳敎內辭意勞問,則亦皆好在云矣,敢啓。傳曰,知道。
李敦榮啓曰,明日傳香,禮房承旨當爲齋宿,左承旨李正耆,纔已須資出去矣。所當牌招,而拘於廳規,不得請牌,何以爲之?敢稟。傳曰,牌招。
以持平李義晉,正言尹穳·李經在牌不進罷職傳旨,傳于金大根曰,只推。
以右副承旨尹興圭牌不進罷職傳旨,傳于徐憲淳曰,只推。
以左承旨李正耆牌不進罷職傳旨,傳于徐憲淳曰,只推。
金大根,以都摠府言啓曰,副摠管趙庭和,以漢城府左尹,本府坐起晝仕出去之意,敢啓。傳曰,知道。
李正耆,以戶曹言啓曰,貢人舊遺在三千石蕩減事,命下矣。取考各貢文書,辛亥遺在中三千石分排蕩減實數,別單書入之意,敢啓。傳曰,知道。
金大根,以兵曹言啓曰,今正月十一日武臣賓廳武經講書日次,而國忌齋戒相値,不得爲之之意,敢啓。傳曰,知道。
又以兵曹言啓曰,今正月初十日未初一刻三分立春,正月節改火進上時,宗廟署·社稷署·永禧殿·永寧殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
義禁府照目,粘連濟州前牧使趙禹錫矣本府議啓內,商船載米入去,島民還爲買食,則官穀之不爲出給,容或爲藉口之資是白乎乃,穀物白木,出給役民,旣登於松營之査報是白遣,兩船載竹,狼藉刈取,而初不能禁止,一船所載,雖云燒火,畢竟一船,潛載出賣,則防守之不嚴,可以推知,至於島女之變服出陸,亦係禁令之慢不察飭,由前由後,難免重堪,以此照律,罪杖一百收贖,告身盡行追奪,流三千里定配私罪,奉敎依允爲旀,功減一等爲良如敎。又照目,粘連部將金建喜矣本府議啓內,騎兵排把之際,不能察飭,至於代立現發,已極可駭,而晝直空番,雖曰襲謬,直所擅離,亦有當律,以此照律,罪笞五十收贖,解見任別敍私罪,奉敎依允爲旀,功減一等爲良如敎。
戊戌正月初十日辰時,上御熙政堂。大王大妃殿垂簾,大臣·備局堂上引見入侍時,左副承旨金大根,假注書南秉哲,事變假注書金震休,記事官趙徽林·李時愚,領議政李相璜,左議政朴宗薰,右議政李止淵,行知中樞府事李羲甲,行戶曹判書趙寅永,行禮曹判書鄭元容,行兵曹判書權敦仁,行知中樞府事金箕殷,知敦寧府事徐憙淳,知中樞府事李翊會,行護軍朴永元,同知中樞府事李完植·柳相弼,校理尹致秀以次進伏訖。上曰,史官分左右。相璜等進前奏曰,日昨之雪,卽瑞雪,而日候甚寒,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。大王大妃殿曰,歲律載新,聖齡爲十二歲,欣忭無大於此。相璜等曰,實是無疆之休,而臣等亦於元朝賀班,相顧頌祝矣。大王大妃殿曰,次對爲之。相璜曰,三陽泰回,歲籥載新,我慈聖殿下寶齡,光躋五旬,簾帷之功化彌彰,海屋之頌祝齊騰,我殿下以知年之誠,篤愛日之情,元朝昕庭,臨殿奉箋,覃惠廣慶,八域同歡,此誠東方千一之會,而殿下順志備物之孝,益不勝欽頌萬萬,仍伏念帝王之孝,不惟在於三朝之禮千乘之養,儀文物采之間而已。抑又有大者,臣敢效區區之獻焉。昔周成王,沖年嗣服,以繼述爲孝,周公欲其君之享國永年,則戒之以知小人之攸依,召公願其君之受天永命,則告之以丕能諴于小民,夫人君之福莫如永年永命,而不過曰以民爲本,則比隆成周,惟休無疆,所以基福於今日者,亦惟在乎知依諴小而已。所謂依者何也?賴而爲命之謂也,諴者何也?致其至誠之謂也。今我殿下,推如傷之仁,軫若恫之念,憧憧乎春秋之耕斂,恤恤乎暑寒之怨咨,御一飯則曰,吾民其得攸依乎,其失攸依乎?此可謂眞能知依也。行一事則曰,吾民其安乎,其不安乎?此可謂眞能諴小也。常以此勉勉在心,先立大本於萬化之源,而若其見諸施爲之實,則又在於節用而崇廉,節用則財不絀,銖寸之累,漸致贍裕,而滲漉之化,自然流被,故民有所依恃矣。崇廉則貪自遠,掊克之政,化爲循良,而漸磨之治,有以昭蘇,故民可以諴和矣。夫如是則克享天心,聿迓景命,斂福于上,而敷皇極之治,錫福于下,而躋仁壽之域,於千萬永曆之休,其基于玆,于以遹追我列朝顯哉之謨,仰副我聖母貽厥之念,此又我殿下聖孝之大者,玆將古賢臣愛君祝君之辭,仰陳於前,尾又綴之以膚言,爲新年之祝焉。上曰,向來所陳,亦爲服膺矣。今又所陳惓惓,深爲感歎,尤當服膺矣。出擧條相璜曰,書曰,念終始典于學,此殷高宗之所以爲賢后,而言其學之無時間斷也,詩曰,學有緝熙于光明,此周成王之所以爲哲辟,而言其學之接續不已也。蓋爲學之工,或有間斷而不接續,則何以臻將就進修之域乎?今殿下春秋向盛,睿知日周,此誠惜寸陰戒一曝之時也。間値祁寒之節歲時之交,講對停閣,已至數旬之久,未敢知淸燕濩蠖之中,耳目之所接,思慮之所向,不爲事物之所誘奪,有可以代講學而資進益者乎?愚衷實不任憧憧耳。宋臣程子之勉其君曰,接賢士大夫之時多,接宦官宮妾之時少,此尤今日之所當勉,且伏覩近日所講之書,以經傳繼進,天人性命之源,聖賢言行之實,允爲修身出治之本,則固當以經傳,先作根基,而學有經緯,由體而達用,如車輪鳥翼之不可廢一,其用則史書是已,歷代帝王制作損益之具,成敗汚隆之機,美法善政程章條列之可爲鑑柯者,俱載於史,爲人君者,不可不歷覽而博通,故我列聖朝,每於講筵召對,以經以史,便成徽規,宣廟朝,常講綱目,選才臣賜冊子,專習以備顧問,肅廟朝,取前代善可爲法惡可爲戒者,摸作屛風,以寓常目,蓋古史之爲要於治具,而有裨於聖學者,有如是矣。臣意則自今法講之暇,課日行召對,而冊子以通鑑或綱目爲定,令儒臣讀過幾行後,解釋旨義以奏,自上亦隨處質難,反覆究玩,使理亂之跡,得失之原,常瞭然於心目之間,則其於經經緯史由體達用之學,必有兼進互益之效,伏願留念焉。上曰,所奏切要且好,當體念矣。出擧條相璜曰,卽見江原監司洪穉圭所報,則以爲,本道黃腸斫運時,雇價雜費,比前倍蓰,只以元穀,末由排用,請依庚寅例,折米限一千石特許加劃矣。黃腸封進時襍費之公穀會減,蓋出於曲軫東民之意,容入著式,自有深量,且其元穀,旣入於合錄之後,事體與前尤別,則到今設有些少不足,宜自營邑,某樣拮据,不可以庚寅一施之事,作爲常例,輒請加劃,而旣不能先事措處,斫運之費,有浮於前,將至專責於民,則此係當念,特以五百石許劃,使之節約排用,嗣後則一依本式施行,毋得援此爲例,更煩報請之意,分付,何如?大王大妃殿答曰,依爲之。出擧條相璜曰,卽見開城留守李彦淳所報,則湖南穀丁酉耗一千石支勑用下之代以舊豐德所在刑·漢城府給代米中,限一千石特爲區劃,仍以本府常賑穀五百石,添本取耗,限十年還充爲辭矣。南穀之前劃旣盡,府用之支計無措,至於犯割勅錢,該營事,誠可悶矣。今此報辭,固知出於迫不獲已,然兩司穀,是均廳句管,而歲取耗給代於刑·漢城府者,就此推移,實有掣礙,不可遽議,而本府泰安餉穀應分之外留條,不無權宜旋用之道,折米一千石,姑許貸劃,仍以本府常賑穀留庫條中折米五百石,依所報使之別爲立本取耗,待到一千五百石後,一千石還充泰安倉穀,五百石還報常賑穀,而排定年限,更令報司以爲來後憑準之地,何如?大王大妃殿答曰,依爲之。出擧條相璜曰,平安監司朴晦壽,以本道軍餉不敷,辦錢九千餘兩,作穀小米三千餘五石零,名以丁酉添餉穀,自戊戌至庚子,添耗爲四千石之後,辛丑爲始,每年耗四百石,移錄於軍餉之意,有所論報矣。本道軍餉,以歲入之摠,而較支放之數,果甚不敷,所以有甲午變通,而猶有難繼之患,今此三千石之添作取耗,限年移錄,意在慮遠,庶亦有來效,依所報施行,何如?大王大妃殿答曰,依爲之。出擧條相璜曰,頃因東萊府使成遂默狀啓,飾刀潛賣之罪倭用刑時,奉行倭替呈書契,不爲捧納,嚴飭責退之意,草記行會矣。卽見該府使所報,則枚擧訓別等,手本以爲奉行之替呈書契,旣有已例,館倭之屢懇不已,亦甚可悶云矣。奉行之替呈書契,雖以久遠或有之例,爲藉口之資,而此係常例之外,責諭不去,一事煩懇,情狀極爲痛駭,惟當據理退却,而第因此淹留,已至屢朔,姑用闊狹之政,特示柔遠之義,今番則許令捧納,而此後設有似此之事,自萊府直爲斥退,勿煩朝廷之意,分付該府使處,何如?大王大妃殿答曰,依爲之。出擧條相璜曰,登科十年人陞六,自是法典,今亦有限滿之人,依例陞六之意,分付該曹,何如?大王大妃殿答曰,依爲之。出擧條相璜曰,正言李經在,以侍從法當推恩,而所后家無可施之處,似此之人,每有經稟移施於本生之例,故敢此仰達矣。宗薰曰,右承旨李敦榮,亦是推恩當爲移施本生之人,而領相以其親姪也,故不爲竝擧,一體許施,似好矣。大王大妃殿答曰,依爲之。出擧條相璜曰,民本在農,農候在春,今焉開歲,行且農祥正而土膏解,勸農玆其時矣。夫稼穡之功,雖資天時地利,而人事實爲之主,蓋天不能無水旱之行,地不能無饒瘠之分,而苟能盡力畎畝,致其在人之功,則災歲不能病農,而或有惰於趨事,不昬作勞者,故成周之制,又立官而勸督之,穡人掌瀦蓄澮瀉之政,遂師任覓土簡器之事,古之上下同力,勤於田功,有如是矣。明臣邱濬,論溝洫之制曰,旱乾則有蓄水之所,霖潦則有泄水之地,當是之時,民無水旱之憂,而常獲豐登之利,溝洫之制,今雖不行,有民社之責者,因川澤之勢,而興灌漑之利,則非惟農民賴之,實爲國家之益,此誠知本達務之論也。今之堤堰,卽爲水利蓄泄而作也。苟爲興築,何患旱澇,而民怠其力,官懈其政,在在陳廢,鞠爲草萊,甚至於豪家勢民,侵占而私耕,近年之多歉少稔,職由於人事之不修也。每當春秋停操之時,雖有移點赴役之令,而徒歸於例飭,未見有實效矣。漢之召信臣·杜詩爲民歌誦者,亶以其陂澤灌漑之利民也。今之守宰,兼有田畯之責,而若忽於農政,無意於興修擧廢之功,則豈可曰,盡其職分乎?以此意,另加關飭諸道道臣,各邑之有堤堰處,務盡修築疏浚之道,以爲備豫之地,而觀其形止,考其勤慢,俾寓勸懲之意,似好,故敢此仰達矣。大王大妃殿答曰,依爲之。今番則期有實效,可也。出擧條宗薰曰,領相以諴小民,爲新年之祝,以勤講學,爲勉聖德之要,此誠切至之論,無容架疊,而臣竊以爲,諴小民勤講學,本非二事,苟非學而有得焉,則無以致諴小民之功,召公之告成王也,以諴小民,爲祈天命之本,又以疾敬德,爲諴小民之本,其所云疾敬德,舍學問而奚以哉?故成王之學,日就月將,緝熙光明,然後能成刑措之治,誠不負召公眷眷之意矣。以講學言,則經史固當兼治,講對不可偏廢,而其所以進就之效,惟在殿下專一致精而已,心不專一,則雖日三開講,徒爲文具矣。臣每覸殿下,臨筵講讀,或多不能專一之時,此必由燕閒之中,不能無戲玩之娛,心爲所奪而然,然此特沖幼時事也。今則聖籌漸盛,不可以幼沖自居,群下之所仰望者,亦與前日有異,伏願自今,凡奇玩細娛閒漫遊戲之事,一切屛去,專心學問,惟以成王之緝熙光明,自期自勉,是臣區區之望也。上曰,陳勉之言,出於誠款,當銘佩矣。出擧條宗薰曰,都監堂上曺鳳振,以本職吏曹判書未肅拜,不爲仕進,已有日矣。今則由限旣過,令政院牌招肅命,使之依前董工,何如?大王大妃殿答曰,依爲之。出擧條止淵曰,臣濫叨匪據,已數月于玆矣。素短智慮,兼昧事務,間雖一再登對,尙未有一言之仰備聰聽者,其情則固不敢自居見職,而以迹則實未免孤負明命,惶愧之極,益無逃罪。第伏念前後諸臣之進言者,必以勤聖學仰勉,誠以國之治否,由於聖學,民之休慼,係於聖學,自臣等以至八方,顒望而企祝者,亦在於聖學,目下急務,孰有大於此者乎?臣向於講筵,以臨書專心,有所仰陳者,大抵爲學之道,以心爲主,心專則一誦一讀,未或放過,好之而不知厭,樂之而不爲疲,自然浹於中而著於外,此尙書所謂念終始典于學,厥德修罔覺者也。心不專則僅塞課程而無所理會,徒循皮膜而無所體貼,畢竟書自我自,勞而無功,此大學所謂心不在焉,視而不見,聽而不聞,食而不知其味者也。竊覸近日進講,外似克勤,而實難見效,開卷受音,自止無幾,隨例文義,發難絶罕,游矚而字句間多錯誤,信口而聲韻或未接續,十遍了當,草草命退,有若强作,便成文具,此皆由於心不專之致,凡心之爲體,本無二用,不繫於此,則必移於他,聖心旣不專於讀書,則游戲玩好之具,皆足爲移心之資,一爲物役,收斂不得,則雖日開三講,閱盡萬卷,何足爲眞實工夫,而有以躋緝熙光明之域哉?雖百工技藝之事,不能專心治之,則無以致其精,況學問之大,何可不用心而望其成就也?學不成就,則燭理不明,燭理不明,則凡於應接施措,皆不免有杆格牴牾之患,殿下今若不存心,而歲月不與,悔將無及,豈不大可懼哉?伏願繼自今,每於講讀之際,對方策如對聖人,拱手端臨,凝神定慮,勿令閒思浮念,參錯其間,而必盡精究潛索之法,則誠與勤自在其中,而可有將進受用之效,此在殿下方寸之功,勿以人微而廢言,是臣區區之望也。上曰,所陳屢數百言,無非藹然忠愛之意,豈不感歎乎?當銘心服膺矣。出擧條止淵曰,國之本在民,故曰,本固邦寧,非民,國將疇依?目今八路危急之狀,殆將無民而後已,此豈但水旱饑厲之故而已哉?專由於法紀壞而惠澤閼,貪墨肆而奸竇廣耳。國勢至此,言之哀痛,軍糴之弊,何莫非時急可捄者,而其中田政,尤有大焉,此是民命攸關,而邦賦所出也。近來經界多紊,徭役不均,病農厲民之端,年加月增,而㝡其官都結名色,卽民國必亡之擧也。各邑田結,或四結或八結作夫,每夫有戶首,收聚田夫之所出,納于官而取其贏餘,自償其勞者也。今則官長,替行戶首之事,毋論米木,皆令結民,以錢自納,而自官貿米貿木,納于京司,其贏餘盡歸于官,此所謂官都結也。結役之以錢防納,本有法禁,守令之自爲防納,已是違法,而爲土得結者,必以闕布充補及逋穀收殺等事,爲藉口,然闕布宜塡其額,何可竝害於農,逋穀當責於吏,尤豈替徵於民乎?況其所謂補布與充逋,俱未免有名無實,則末杪歸屬,果在何處耶?其始則定結價稍歇,故戶首則雖怨其失業,而結民則或言其無害,其後則稱以歉歲,漸增其價,甚至有每結二十兩之邑,而春前未及收捧者,秋雖登稔,仍以春價責納云,結賦之如是高重,誠古今所未有,民何以堪之乎?凡催科之節,冬而調庸,春而租賦,使民得以回旋其力,有若痛定復痛,而所謂都結之規,秋成後不待當限,一邊作夫,一邊督稅,急如星火,喘息靡定,雖有舂織貿遷之計,而莫暇措辦,困頓呼號,景色愁慘,及夫收錢積置之後,官先染指,吏亦朶頤,挪移料販之不足,而偸竊乾沒之乃已,一年條之全數見失,便成各邑之通患,近來上納之米木麤劣,期限愆滯,皆由於此,而畢竟再徵也引等也,無事不有,無弊不生,朝家曷嘗使之加斂預捧,而稅率錯亂,至此之極耶?此若不嚴禁,不出幾年,民農不期廢而自廢,國賦不期闕而自闕,思之及此,寧不寒心?臣謂嚴飭諸道,自今秋凡官都結爲名者,一切革罷,使之依舊式捧稅,而如或不有禁令,復踵謬習,則該守令施以贓汚之律,道臣亦難免制書有違之罪,雖以徵族事言之,年前因大臣建白,嚴立科條,頗有禁戢之效,曾未幾何,又復束閣,犯逋之當者,晏然自在,無辜之民戶,蕩敗相屬,此尤養逋病民之一大痼弊也。更以其時擧條,申明行會,俾爲如前禁飭之地,都民困瘁,與外道無異,貢市之許多受病,已無可言,而法隷之夤緣誅求,班戶之非理侵虐,實爲難支之端,法司,卽都民休戚所關,而所謂禁隷之多,不知其數,四散行惡,無日不騷擾,或有官牌推捉,則憑公討索,殆無限節,一經此患,如逢亂離,此豈掌禁戢暴之本意乎?分付刑·漢兩法司,禁隷以二十名酌定,必取有根着謹畏者,而其所謂牌例債,亦毋敢如前徵索,或有濫捧者,則與受同罪之意,遍諭坊曲,使之一遵,班戶之橫侵平民,三門外五江等處,爲尤甚云。無名之貸,不干之債,不惟抑勒於素昧之人,甚則締結無賴,虛作券標,或騙子而徵其父,或匿弟而督其兄,椎剝庾鎖,無所不爲,辱身蕩産,在在皆然,稍饒者,擧懷下鄕避禍之計,根本之地,寧容如是?令法司各別詗察,如有現露者,朝官草記重勘,士子直爲刑配,則庶足懲畏而止息矣。今臣所奏,論以京外民瘼,可謂百不擧一,而雖此數事,內而法司,外而營邑,苟能悉心遵行,則猶足爲去泰去甚,故先此仰達矣。大王大妃殿答曰,所奏皆好,依爲之。出擧條宗薰曰,臣之前後筵懇,非止一再,而誠淺辭拙,未蒙開允,嚴畏荏苒,亦復有年,而其心則未嘗一日而忘去,今則賤齒漸迫於崦嵫,衰病轉至於難醫,勢不得不積誠申暴,仰蘄生成,臣非敢崇飾禮讓,以效古人進退之美節,其實龍鍾支離,已多年所,及至病痼力盡,然後不獲已而乃去也,其情亦云戚矣。雖以聖朝體物之政言之,似此癃瘁無用之物,羈縻留連,徒爲尸位充數之地,亦豈不苟艱之甚乎?今又披瀝以陳,亟降鞶褫之恩,俾微諒獲遂,賤分粗安,是臣區區之祝也。大王大妃殿敎曰,所奏甚過矣。纔爲備員,未過幾月,何可遽爲求去乎?從當有體諒之日矣。宗薰曰,今伏承從當體諒之敎,臣之獲請有期,誠萬萬感祝矣。備員雖未久,從前亦多不得備員之時,恐不當以此爲拘,且備員欲其需用也。如臣之衰癃昏憒,員雖備而不如不備矣。大王大妃殿敎曰,所奏尤甚過矣。向則每以獨相爲難矣。今旣備員,而又此求遞,此豈備員求助之意乎?宗薰曰,臣雖無似,苟有絲毫可補之道,則雖在原任,敢不思所以貢愚乎?臣之求解,斷斷在病,初無獨相備員之異矣。大王大妃殿敎曰,原任雖云與時任無異,而終有所不同矣。宗薰曰,筵席體嚴,不敢支煩,謹當於日間,以文字仰暴矣。大王大妃殿曰,大臣就座。仍敎曰,影幀初本訖役,的在何日乎?宗薰曰,似於再明間了役矣。大王大妃殿曰,正本始役,又在何日乎?宗薰曰,初本訖役後,當卽爲始役矣。大根曰,諸宰奏事。寅永曰,臣於日前,適忝春帖考試之役,而限後呈券,至於十餘人之多,此由在家製進之故也。凡係延祥春帖端午帖被抄者,詣闕製進,自是式例,亦多筵稟提飭,而近益解弛,以致如此,此後則申明舊規,俾無復循前謬,如有被抄而不爲詣闕製進者,自政院另察論罪,何如?大王大妃殿答曰,依爲之。出擧條元容曰,影幀奉還時儀節,當爲磨鍊以入,而擇日後啓下,則京外擧行,似多窘束之慮,節目先期入啓似好,故敢此仰達矣。大王大妃殿曰,依此爲之,可也。敦仁曰,每年六臘月嶺南抄上武士,自臣曹例爲更試,其入格者,閑良則或直赴殿試及會試,出身以上,或加資初仕及軍門調用,未入格者,給糧下送,蓋出於慰悅獎勸之意也。近年以來,法意漸弛,濫雜居多,前之每等各技抄上,不過爲十人內外者,今則輒過四五十人,及其更試,或至無一人入格,雖以昨臘言之,抄上之數,合爲四十八人,而更試入格,止於四人,各該營邑,苟能精白抄擇,則豈至若是之無實乎,當初獎勸之政,徒歸不誠之科,臣不勝慨然,臣意則自今年營門都聚抄上時,另加試取,取其諸技優等,各一人抄啓,無或如前濫額之意,定式施行,則似無淆雜之弊,亦有精實之效,故敢此仰達矣。大王大妃殿答曰,依爲之。出擧條大根曰,玉堂所懷奏之。致秀曰,伏聞諸大臣所奏,以講學事眷眷仰勉,臣無容架疊,而誠以聖學之將就,實係治體之大綱,顧今悠悠萬事,無過於勉聖學三字,知道之無時不然,則無一時而非學,知道之無物不有,則無一事而非學,臣等之得近淸光,粗效微分者,只是經筵數刻,而停講幾爲數旬,召對亦無成命,聖工易爲間斷,臣心不勝抑鬰,昔我先大王,沖年嗣服,孜孜講學,正月上旬,亦不停輟,質疑問難,酬酢如響,如臣後進,只見日記之載錄,而登筵諸臣,似多耳目之覩記,在聖上繼述之道,尤所當法,見今日候不調,風寒尙峭,臨軒三講,慮或節宣之有妨,便殿召對,自無禮數之爲拘,不時召接,從容講討,則有薰陶之益,無寒曝之害,繼自今特許召對,是臣區區之望也。上曰,所奏甚好,當留念矣。出擧條大根曰,今日賓對,卽歲首初行也。兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿曰,大臣先退,史官就座。仍命退,諸臣以次退出。
上在昌德宮。停常參·經筵。
尹興圭啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉呈辭,監察茶時之意,敢啓。傳曰,知道。
又啓曰,注書有闕之代,被薦人趙徽林·金英根·曺錫雨薦狀,依例成送吏曹之意,敢啓。傳曰,知道。
假注書李㘾書啓,臣於本月初十日辰時量,以東南北郊諸壇奉審摘奸事,敬奉聖敎,馳往風雲雷雨壇,奉審是白乎則,階砌曲墻及紅箭門壇上下莎草,俱爲無頉是白遣,仍詣雩祀壇,奉審是白乎則,階砌曲墻及紅箭門壇上下莎草,俱爲無頉是白遣,仍詣漢江龍壇,奉審是白乎則,階砌曲墻及壇上紅箭門內莎草,俱爲無頉是白遣仍詣司寒壇,奉審是白乎則,階砌曲墻及紅箭門壇上莎草,俱爲無頉是白遣仍詣馬祖壇,奉審是白乎則,階砌曲墻及紅箭門內莎草,俱爲無頉是白乎旀,以日暮止宿。十一日平明,馳詣先農壇,奉審是白乎則,階砌曲墻及紅箭門內莎草,俱爲無頉是白遣,仍詣先蠶壇,奉審是白乎則,階砌曲墻及紅箭門內莎草,俱爲無頉是白遣,仍詣祈雨壇及厲壇,奉審是白乎則,階砌曲墻及紅箭門內莎草,俱爲無頉是白乎所,仍爲復命之意,敢啓。傳曰,知道。
傳于徐憲淳曰,留院公事入之。
徐憲淳,以宣惠廳言啓曰,昨年給災,湖南最多,該道營邑需各樣價,依前減分,外此諸道,自今年解分磨鍊之意,敢啓。傳曰,知道。
尹興圭,以備邊司言啓曰,諸道春操稟啓,今已齊到矣。春秋講武,詰戎兵而備陰雨者,法意甚重,有不容許久停閣,第昨秋民情,四道則纔經大賑,外此諸路,亦有轉輸之勞,供億之擾,以徵調爲難,稟請停操矣。秋旣如是,窮春事勢,尤難責之以曠日赴操之役,八道·四都水陸諸操巡歷巡點,竝姑停止,至於官鎭門聚點,苟能繕器械而明約束,隊伍無闕,坐作有法,雖有停操之名,自有行操之實,以此意嚴飭,使之惕念擧行,才以堤堰修治事,有稟奏行會者,毋敢視以例飭,着意董工,期有實效之意,一體分付,各樣都試及停退都試,竝令按例設行,何如?傳曰,允。
又以備邊司言啓曰,制梱之地,一日曠任爲悶,全羅兵使有闕之代,令政院,政官牌招開政差出,使之不多日內辭朝,何如?傳曰,允。
又以兵曹言啓曰,五衛將朴天秀·金聲應·金源復·裵度益,除授在外,上來無期,李元耆·張興道·張錫一·朴宗厚,景福宮衛將禹胤福·金慶喆,慶熙宮衛將金聲和·張光澤,文臣兼宣傳官尹晩求,俱以病難供職,呈狀乞遞,竝改差,何如?傳曰,允。
又以義禁府言啓曰,時囚罪人趙禹錫,杖一百,流三千里照律公事,判付內依允,功減一等事,命下矣。趙禹錫功減一等,杖一百收贖,告身盡行追奪,黃海道鳳山郡劍水驛,徒三年定配,而以議啓內辭意,具罪目,依例發遣府書吏,押送配所,何如?傳曰,允。
楊州牧使閔永勳疏曰,伏以臣待罪東萊也,觸事僨誤,而屢蒙恩造,至速臺評,而靡所措躬,曾未幾何,又叨外除,洪渥如天,圖報無地,抗顔冒赴,有愧廉防,露章自列,又無其例,尋單銓曹,辭不獲免,義附往役,冞增踖踧,而第伏念維楊一州,地重弊痼,有非如臣譾劣,所可擔夯者,然而旣居一日,則宜效一日之責,故先將目下最急者,枚報道臣矣。言未見諒,義難蹲冒,跨歲呈狀,課日封還,弊弊邑務,又緣臣瘝曠,孑孑窮蔀,殆無以支保,年久公納,旣阻於追刷,歲末還簿,又無以虛勘,際以城餉未納,至有摠廳草記,而纔因王府納供,旋命廟堂稟處,使之卽日還官,戴罪行公,臣怵恩畏命,不遑他顧,以臣去就,雖未敢仰煩,事關民邑,有不容泯默,冒瀆崇嚴,略暴梗槪,惟聖明少垂察焉。本州百弊,難徧疏擧,而以言乎上納,則京各衙門積滯公錢之指徵無處者也。以言乎還餉,則流亡絶戶面逋吏逋之虛留增耗者也。以至田政·軍政,無非紊繩,勑庫防庫,都成空殼,而苟究其源,作還是已,作還所由,官廳是已,所謂官廳作還者,以官需之流亡不可捧者,幻屬倉簿,以公穀之完戶已收捧者,劃歸私用,非獨米豆也,雜種皆然,官錢摠是那移,公穀無非虛簿,官旣開路,吏亦緣奸,公役之加下剋削者,各廳之諸般例情者,倉屬之冗費也,公行之資裝也。以至於酒債之尋常也,錢殖之倍蓰也。田結之三數卜相持者,軍布之一二兩未收者,靡不作還,故爲掩置,經時之後,始乃出秩,稱以某年作還,竝耗幾石,侵及隣族,所謂軍布,已是逃故疊役,虛名之呈頉未代者,所謂結錢,亦多川浦虛卜,濫執之紛紜爭詰者,竝移還簿,逐年增耗,侵擾於不當之民,控訴無處,莫不駭散,勑錢防錢,亦皆倣此,此皆由於官廳之開路耳。哀彼窮蔀,終歲勤苦,毋論饒瘠,白徵橫侵,此所以流亡之漸滋,不但由饑荒之荐經也,各年之凡干作還者,臣雖不得已撤罷,至若上納之積年愆滯者,無處可徵,臣纔赴任,促關如織,溯究源委,査櫛印簿,則皆由於官都捧,而所謂官都捧者,卽前牧使臣柳基常乙未以來創行者也。各樣軍結,各庫還餉,不付該色,而官庭都捧,先濟官用,仍以官需雜種之排捧不得者,幻錄於倉簿,而京各司舊未上納,尙餘六千四十二兩零,摠是無麪之不托,其間官廳,換作虛留之還,竝耗計之,準折作米,則倉還穀,爲八百三十五石五斗九升一合七夕,城餉米,爲八十六石十四斗八升一合四夕,除非添錄於積逋之藪,卽是虛排於流絶之戶,莫非紙上之空文,而實捧還錢,則乾沒於私用,作還之外,又有乙未大同錢八百九十二兩,丙申大同錢九百四十四兩三分,竝無歸屬,故詳櫛文簿,則乙未條則直爲取用,丙申條則或以大同公下樣,虛錄而私用,或以該色帖下樣,假托而自取,又有昨秋支勑時稱以勑需不足,而儲置米一百五十石代錢七百五十兩,劃受於巡營,其中四百五十兩,則本州儲置之來頭當用者,而先下取用,旣遞之後,尙不區別,又有防役錢五百兩之托以支勑而取用者,本州防役庫,卽他邑之民庫也,諸般公役之當出於民者,乃用此錢,至於支勑,非干此庫,而稱以支勑,取用於防庫,此路一開,防庫難支,防庫難支,害將歸民矣。又有守禦廳蕩減錢一百五十兩,亦無歸屬,故採其去處,則出付吏廳云,而蠲於民者,固宜屬民,旣不給民,又不公納,殊未可曉耳。臣則以爲,前牧使臣柳基常之官廳作還虛留各穀竝耗折米八百三十五石五斗九升一合七夕,及城餉米八十六石十四斗八升一合四夕,合價錢二千八百九十二兩八錢四分,及大同犯用條一千八百三十六兩三分,儲置米先下條四百五十兩,防役錢之托以支勑而取用者五百兩,軍需保蕩減錢一百五十兩,都合錢五千八百三十三兩八錢七分,竝卽推還,一一充報于舊未納京各衙門,俾免白徵騷擾於無告之民,宜矣。向者報營也,刪減其數,只陳四千七十兩之那移乾沒者,亦不無商量故耳。今當疏擧,不敢不以實,所以略異多少者也。交承之間,苟有彌縫之道,豈容如是?以傷渾厚,而積年公納,上無以蠲蕩,下無處指徵,民邑俱空,其勢必至,列朝弓劍之鄕·三輔保障之地,一至於此,寧不寒心?臣若徒懷交承之義,以私揜公,則是孤負我殿下也。此所以徑情直行,任怨而爲之者也。邑還城餉矯捄釐革之方,旣承令道臣行査以聞,從長措處之命,臣無容遽事贅陳,而日前爰辭,只擧還餉,至於年久軍結錢六千餘兩之全無歸屬者,則未敢攙及於問目之外,此所以不得不一陳者也。伏乞天地父母,俯垂鑑諒,仰稟東朝,亟賜裁處焉。臣無任云云。省疏具悉。疏辭,亦令道臣,一體査實登聞之意,自廟堂分付,可也。
上在昌德宮。停常參·經筵。
尹興圭啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉呈辭,監察茶時之意,敢啓。傳曰,知道。
趙秉龜啓曰,左承旨李正耆,左副承旨金大根,今日不爲仕進,竝卽牌招,何如?傳曰,允。
又啓曰,行兵曹判書權敦仁,吏曹判書曺鳳振,參判趙斗淳,參議林翰鎭牌不進推考傳旨及罷職傳旨,今方捧入,而開政命下之後,如是違牌,事甚未安。兵曹判書·吏曹判書·參判,竝更牌招,何如?傳曰,允。
以吏曹參議林翰鎭牌不進罷職傳旨,傳于趙秉龜曰,只推。
趙秉龜啓曰,吏曹參議林翰鎭,旣有只推之命,一體牌招,何如?傳曰,允。
有政。吏批,判書曺鳳振進,參判趙斗淳病,參議林翰鎭病,行都承旨趙秉龜進。以尹命圭爲工曹參判,趙斗淳爲同經筵,金始淵爲典籍,趙徽林爲注書,李喆榮爲童蒙敎官,學正單李昌廷,前牧使李羲溫年七十九,侍從臣正言李經在本生父,前縣令李相斗年七十,侍從臣右承旨李敦榮本生父,已上今加通政移施事,承傳。贈吏參李田秀贈吏判例兼,故府使李學源贈吏參例兼,已上工曹判書李嘉愚兩代。
兵批,行判書權敦仁進,參判鄭鴻慶病,參議趙奎昇入直,參知蔡弘勉病,左副承旨金大根進。以申在植爲知事,徐英淳爲副摠管,李熙奎爲羽林將,尹致猷·金復鉉·李種浩·張斗斌·沈能勳·李忠國·黃載謙·李廷柱爲五衛將,徐仁熀·柳仁浩爲景福將,尹耘烈·徐衡植爲慶熙將,李南輔爲訓鍊主簿,尹喜弼爲部將,申性浩爲全羅兵使,洪吉謨爲城津僉使,僉知吳一善,護軍李魯集,副護軍李寅敎,副司果李豐翼·金始淵·兪致崇·宋基鼎,副司正南秉哲,以上竝單付。
再政。以尹禹鉉爲宣傳官,李廷訥爲武兼,同知單徐仁熀,僉知單李熙奎·尹致猷·金復鉉,副護軍單李羲溫·李相斗。
傳于徐憲淳曰,明日人日製,通方外爲之,試紙用大好紙,大提學待明朝牌招。
徐憲淳啓曰,檢閱趙徽林,移拜注書矣。左右史不可不備,檢閱曺錫雨·趙道淳,竝卽牌招,推移入直,何如?傳曰,允。
以左承旨李正耆牌不進罷職傳旨,傳于徐憲淳曰,只推。
以吏曹參議林翰鎭牌不進罷職傳旨,傳于徐憲淳曰,只推。
徐憲淳,以弘文館言啓曰,副應敎洪說謨,副校理成原默,模寫都監都廳進,校理尹致秀,受由出去,上番闕直,事甚未安。應敎李時在,校理趙雲澈,副校理趙然春,竝卽牌招,以爲推移入直之地,何如?傳曰,允。
以應敎李時在,副校理趙然春牌不進罷職傳旨,傳于徐憲淳曰,只推。
以檢閱曺錫雨·趙道淳牌不進罷職傳旨,傳于徐憲淳曰,只推。
金大根,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
尹興圭,以義禁府言啓曰,明日人日製通方外爲之時,本府都事,皆爲赴擧,只有武都事一員,本府入直,當直入直公事·回公都事,無以推移,假都事二員,令該曹口傳差出,以爲分排擧行之地,何如?傳曰,允。
上在昌德宮。停常參·經筵。
尹興圭啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙秉龜啓曰,右承旨李敦榮,今日不爲仕進,卽爲牌招,何如?傳曰,允。
又啓曰,假注書南秉哲,身病猝重,勢難察任,今姑改差,何如?傳曰,允。
備忘記,平安兵虞候柳貞裕下直,長弓一張·長箭一部·片箭一部,筒兒一箇賜給。
傳于李正耆曰,左承旨持此御題,與大提學,偕往泮宮,試取以來。
趙秉龜啓曰,大提學旣已承牌,弘文提學鄭元容,藝文提學金學淳,內閣提學徐有榘,竝卽牌招,同參考試,何如?傳曰,允。
李正耆啓曰,臣與大提學趙寅永,偕往泮宮,人日製儒生試取,則收券爲一千六十七張矣。捧入之意,敢啓。傳曰,知道。
又啓曰,左右史不可不備,檢閱曺錫雨·趙道淳,旣有只推之命,竝卽牌招,推移入直,何如?傳曰,允。
大王大妃殿傳于李正耆曰,影幀初本移摹後,時·原任大臣奉審時,兩國舅與閣臣,同爲入參奉審事,分付。
傳于徐憲淳曰,吏·工換房。
傳于徐憲淳曰,在院承旨與入直閣臣·兵曹堂上,竝試官加差下,使之分考。
傳于李正耆曰,科次入侍。
吏曹口政政事,檢閱單趙徽林。
南秉哲改差,代以鄭基世爲假注書。
注書趙徽林還付檢閱,代以金英秀爲假注書。
以京畿監司李光正狀啓,安山郡守李俊秀,謂有身病,連狀乞遞,不得已罷黜事,傳于徐憲淳曰,令該曹口傳擇差,今明間下送。
尹興圭啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于尹興圭曰,只推。
以右承旨李敦榮牌不進罷職傳旨,傳于李正耆曰,只推。
以檢閱曺錫雨·趙道淳牌不進罷職傳旨,傳于李正耆曰,只推。
吏曹啓目,粘連,觀此敦寧府都正鄭㝡朝上疏,則以爲,臣本無敦寧,見職之不宜冒據,法例卽然。伏乞亟命照例遞改亦爲白有臥乎所,旣無敦寧,則揆以法例,不可仍置,敦寧府都正鄭㝡朝,依例改差,何如?判付啓依允。
左議政朴宗薰疏曰,伏以臣於見職,淟涊久矣。由前則義不敢求去,由後則時適會承乏,齎願未售,黽俛强策,一年二年,以到于今,而今焉賤齒加長,貞疾益痼,雖欲復爲前日之淟涊,而亦不可得矣。臣之㿗疝壞症,卽六十年膏肓之祟,醜穢猥褻,固不敢輒煩誦說,而姑從其害事處言之,此是必死之疾,能作百病之帥,內而氣血俱消,外而寒熱胥鑠,動則行履俛仰,抽掣攣搐,靜則呼吸思慮,厥濇悗亂,本不能自比恒人,況復耄及,其衰無漸,譬彼壞木,秋氣驟至,理所然耳。形殼僅存,神精耗脫,晝日所爲,夜而追繹,忽焉忘其首尾,俄頃所言,纔過數轉,陡然失其要領,似此貌樣,做得甚事,輔相之職,雖不以簿書期會爲務,筋力趨走爲能,然而簿書之末,且不堪照檢,況謀猷匡弼,範圍於遠大之圖乎?趨走之易,尙不足供給,況體貌統領,鎭攝于紛糅之會乎?然今臣所以大聲疾呼,如縳求解者,本不暇及於不才匪據之實耳。亶以疾病纏膠,不容重任之虛縻,苟得以獲占優閑,粗息見在之身,或使殘喘少延,則卽此是殿下賜也。假使病不可爲,遂至溘然,猶得免顚踣官次,貽辱朝廷,是亦殿下賜也。夫以臣之不肖,受恩隆厚,與天罔極,欲報無階,雖襪線之微,苟有裨補,汙不敢較計一身之私,而將此癃孱,當退便退,仰副聖朝處物之仁,未嘗不爲裨補之一端,其與忍死曳病,且頓且蹶,無益於事而徒損詹視,相去不亦遠乎哉?玆將前席未畢之懷,齋沐申籲,情急理極,言不知裁,尤增死罪。伏乞聖明,深垂矜察,仰稟慈聖,遞解臣議政之任,以卒生成之澤,不勝攢手惕息顒竢之至云云。答曰,省疏具悉卿懇。鼎席之具備屬耳,國勢之虞憂溢目,卿以老成,豈忍言私於此時乎?況今移摹重役,卿方監董,尤豈可許卿就閒乎?卿其憫時事之艱棘,念推車之至義,亟斷來章,勿復辭巽,是所望也。仍傳于徐憲淳曰,此批答,遣史官傳諭于左議政。
戊戌正月十三日申時,上御熙政堂。人日製科次入侍時,左承旨李正耆,記事官趙徽林,記注官趙相玉,記事官李時愚,大提學趙寅永,試官行都承旨趙秉龜,左副承旨金大根,右副承旨尹興圭,同副承旨徐憲淳,檢校待敎金學性,兵曹參議趙奎昇,對讀官校理趙雲澈,副修撰李殷相,兵曹佐郞金大默以次進伏訖。上曰,史官分左右。仍命科次爲之。寅永進前奏曰,試券五張,承命考取,而預差二張,亦爲持入矣。上曰,試券讀奏。大默讀第一券訖。寅永曰,試券書三中乎,書三下乎?上曰,書三下。寅永曰,第二券書草三下,其餘三券,書次上乎?上曰,唯。正耆曰,祕封或有自上親坼之時,或有令承旨坼奏之時,今番則何以爲之乎?上曰,第一券持來。正耆跪上之,上親坼祕封,正耆跪受讀奏封內,其餘試券,以次坼封讀奏訖。寅永曰,預差二張,書外字乎?上可之。寅永書外字。上命書傳敎曰,人日製賦居首三下生員金左根,直赴殿試,之次草三下幼學李圭鳳,直赴會試,之次次上幼學洪承祖,給二分,之次次上進士洪配厚等二人,竝令該曹考例施賞。又命書傳敎曰,入格儒生,明日待令。秉龜曰,堂后故規,下注書陞六,則上注書例不得行公矣。下注書兪致崇,旣已陞六,上注書尹敎成,勢難行公,何以爲之乎?上曰,一體陞六,可也。出擧條秉龜曰,檢閱趙徽林,移拜注書矣。左右史不可不備,令該曹口傳還付檢閱,使之入直,何如?上曰,依爲之。出擧條命史官就座,仍命試官先退,諸臣以次退出。
上在昌德宮。停常參·經筵。
尹興圭啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙秉龜啓曰,右承旨李敦榮,今日不爲仕進,卽爲牌招,何如?傳曰,允。
李正耆啓曰,注書有闕之代,被選人金英根·曺錫雨·兪錫煥薦狀,依例成送吏曹之意,敢啓。傳曰,知道。
又啓曰,假注書鄭基世,時無職名,令該曹依例付軍職,冠帶常仕,何如?傳曰,允。
傳于李正耆曰,禮房承旨馳詣宗廟·景慕宮,奉審摘奸以來。
傳于金大根曰,入格儒生入侍。
金英秀有頉,代以朴商壽爲假注書。
朴商壽在外,代以洪熙朝爲假注書。
徐憲淳啓曰,卽者副修撰李殷相,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
徐憲淳,以弘文館言啓曰,副修撰李殷相,陳疏徑出,沈宜升在外,下番闕直,事甚未安。修撰任百經·韓宓履,竝卽牌招,以爲推移入直之地,何如?傳曰,允。
大王大妃殿傳于李正耆曰,太祖大王平日,軫念北民,靡不用極,豈非今日後嗣王所可仰體者乎?東北荐歉,民力不可不念,影幀奉還時節目,令禮堂就議大臣,務從省簡以入。
尹興圭啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于尹興圭曰,只推。
徐憲淳,以奎章閣言啓曰,明日卽奉謨堂春孟朔奉審,臣等進詣擧行之意,敢啓。傳曰,知道。
吏曹口傳政事,以洪鍾浩爲安山郡守。
徐憲淳,以吏曹言啓曰,新除授安山郡守洪鍾浩,與本道監司李光正,有妻三寸叔應避之嫌,而矇然擬入,至蒙恩點,不能照檢之失,臣不勝惶恐,而原望筒勿施,何如?傳曰,允。
吏曹口傳政事,以趙然大爲安山郡守。
金大根,以備邊司言啓曰,全羅兵使任百觀,在任卒逝矣。返柩時擔軍,依法典題給之意,分付所經各道,何如?傳曰,允。
又以禁衛營言啓曰,本營中軍柳基常,身病甚重,勢難察任,今姑改差,何如?傳曰,允。
副修撰李殷相疏曰,伏以臣於持被之中,卽接家信,則臣之偏母,素患風眩之症,近日惡寒,夜來猝劇,氣息凜綴,促臣歸視,臣自聞此報,方寸煎灼,按注不得。玆敢忙陳短章,徑出禁扃。伏乞聖慈,亟遞臣所帶之職,以便救護,仍治臣擅離之罪,以肅朝綱焉。臣無任云云。省疏具悉。爾其勿辭救護。
戊戌正月十四日辰時,上御熙政堂。入格儒生入侍時,左副承旨金大根,假注書鄭基世,記事官趙徽林·李時愚以次進伏。賦三下生員金左根,次上幼學洪承祖,進士洪配厚,幼學趙哲和,序立階下訖。上曰,史官分左右。大根進前奏曰,入格儒生,使之次第陞堂,各奏職姓名乎?上可之。左根等以次陞堂,奏職姓名訖,退立階下。大根曰,直赴與給分儒生,使之先退,其餘次第施賞乎?上可之。左根等先退,配厚等以次跪受賞,引儀唱四拜,儒生等行禮訖,使之退出。上曰,史官就座。仍命退,承史以次退出。
上在昌德宮。停常參·經筵。
藥房提調朴岐壽,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
尹興圭啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙秉龜啓曰,右承旨李敦榮,今日不爲仕進,卽爲牌招,何如?傳曰,允。
尹興圭啓曰,備邊司郞廳來言,今日賓對日次,而大臣俱有身病,不得來會云矣,敢啓。傳曰,知道。
又啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于尹興圭曰,只推。
以右承旨李敦榮牌不進罷職傳旨,傳于徐憲淳曰,只推。
以修撰任百經·韓宓履牌不進罷職傳旨,傳于李正耆曰,只推。
李正耆,以弘文館言啓曰,上番校理臣趙雲澈,以禁衛營從事官,今日軍布捧上時,晝仕出去之意,敢啓。傳曰,知道。
尹興圭,以都摠府言啓曰,今日入直內三廳武兼禁軍及軍兵等,當爲中日習射技放,而雪勢如此,不得設行之意,敢啓。傳曰,知道。
李正耆,以影幀模寫都監都提調意啓曰,副本模寫,纔已完畢,正本上綃,今日始役之意,敢啓。傳曰,知道。
又以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以奎章閣言啓曰,臣等進詣奉謨堂,奉審無頉,而閣內諸處,亦爲無頉之意,敢啓。傳曰,知道。
上在昌德宮。停常參·經筵。
尹興圭啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于尹興圭曰,只推。
兵曹,以柳相穆爲禁衛中軍。
上在昌德宮。停常參·經筵。
金大根啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙秉龜啓曰,右承旨李敦榮,今日不爲仕進,卽爲牌招,何如?傳曰,允。
備忘記,全羅兵使申性浩,車嶺僉使宋宅俊下直,各長弓一張·長箭一部·片箭一部,筒兒一箇賜給。
趙秉龜啓曰,假注書鄭基世,身病猝重,勢難察任,今姑改差,何如?傳曰,允。
鄭基世改差,代以徐相敎爲假注書。
金大根啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于金大根曰,只推。
以右承旨李敦榮牌不進罷職傳旨,傳于趙秉龜曰,只推。
趙秉龜,以吏曹言啓曰,因忠淸監司趙冀永狀啓,大興縣監閔洙龍,以覲親事,京畿通津地發行,連山縣監吳光默,以覲親事,發行京中,俱未還官,見今捧稅方始,而閱月曠官,誠爲可悶,令該曹催促,不日下送事,允下矣。自臣曹催促,則大興縣監閔洙龍,今月十一日已爲下去,連山縣監吳光默,明日下去云矣,敢啓。傳曰,知道。
金大根,以備邊司言啓曰,卽見京畿監司李光正狀啓,則備陳陽智縣凋弊難保之狀,仍請本邑流絶戶還穀三千九百十九石零,吏奴逋六千七百五十五石零,合一萬六百七十四石零,限十五年除耗排捧,丙申以前未納大同米五百六十石零,田稅米一百六十六石零,太一百二十石零,竝許代錢排納,各衙門各年未納軍錢四千二百四十六兩零,及結錢七百三十四兩零,先施量蠲,仍令排納,軍伍之逃故不代七百五十名,待流民還集,姑限十年減額事,竝令廟堂稟處,還穀始逋仍逋及三稅未納之前後守令,令該府拿勘,逋吏諸漢,自本營依律勘處爲辭矣。陽智以秪殘之邑,介處孔路,重以荐經災荒,百弊膠固,將至於邑不得爲邑,民不得爲民,道啓所陳,固知出於迫不獲已,然所請諸條,俱係經法之外,經法一壞,後弊將安所極,以還政則蠲蕩未幾,又請排捧,凡所謂排捧者,曾見其得請以後,按年充簿,做時如說時,保無一失乎?不過出於一時彌縫姑且挨過之拙策耳。其不可許一也。以軍需則以一歲之入,支一歲之用,劃有定數,加減不得,增損之間,贏拙斯判,豈可遽議於闊狹乎?其不可許二也。田稅大同,則正賦法意,尤爲嚴重,而且以事情言之,與還餉軍錢,實有大相懸異者,民還保布,猶可藉口於流絶死亡,若田賦所出,未嘗無土而責稅,隨豐儉而辨災實,使食實之民,輸之於公者,今此幾年未捧,是豈眞未捧於民哉?偸犯乾沒,必有所以然之故,此而無所鉤摘,混同論列,有若應請而望倖者,寧有如許法理?此尤不可許者。第念民邑事勢,窮到極處,今此煩聞,無異於大聲疾呼,亦不容恬視徐矉,一切牢拒,就結錢·軍錢兩條,限三年許令排納,而正賦排年,非所可論,置之,以錢代米,則或不無傍援之例,丁酉當納條外,自甲午至丙申未納條,特許代納,以示朝家優恤之意,還餉,亦許限十年除耗排納,以每年當捧之爲幾許與隨捧,隨卽措處,另具如何?無仍逋生弊之方略,更爲報司,以爲憑處之地,軍摠減額,國有定制,戎政爲大,有非敢議到於變通者,且當納未納中量蠲云云。亦非自下所敢仰請之事,殊欠嚴愼之義,亦竝置之,該道臣施以從重推考之典,各年現告之該守令及負逋諸漢,竝依道啓,令該道該府考律勘處,時倅非曰無罪,旣異自犯,姑爲分揀,戴罪察任,使之殫竭,向前期有息補之效,何如?傳曰,允。
大王大妃殿傳于李正耆曰,觀此回啓,廟堂之如是爲言,實爲允當,而自上旣聞之後,亦豈可視若尋常,不爲陽民之地乎?軍錢及還穀,竝折半蕩減,其餘依此年限排捧,兩稅未收代錢,亦爲限三年排納之意,分付廟堂。
金大根,以義禁府言啓曰,羅州牧使朴鎬壽,務安縣監鄭琦和等拿來,與忠淸監司啓本,宣惠廳粘目憑閱處之事,傳旨啓下矣。朴鎬壽·鄭琦和,俱在任所云。依例發遣府羅將,拿來,何如?傳曰,待待命拿囚。
上在昌德宮。停常參·經筵。
金大根,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李正耆啓曰,右承旨李敦榮,右副承旨尹興圭,同副承旨徐憲淳,今日不爲仕進,竝卽牌招,何如?傳曰,允。
備忘記,天摩僉使朴文協下直,長弓一張·長箭一部·片箭一部,筒兒一箇賜給。
以京畿監司李光正狀啓,砥平縣,社稷作變罪人金宗喆,依律勘斷,該縣監李祿在,常時不能謹護之罪,令該府稟處事,大王大妃殿傳于李正耆曰,社稷所重,何如?而又有此前所未有之變,萬萬驚悚,該縣監惡得免常時不善守護之罪,爲先施以竄配之典。
金大根啓曰,行大司憲宋稚圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于金大根曰,只推。
以右承旨李敦榮,右副承旨尹興圭,同副承旨徐憲淳牌不進罷職傳旨,傳于金大根曰,只推。
李正耆,以吏曹言啓曰,成均館典籍金始淵,以其身病,呈狀乞遞,改差,何如?傳曰,允。
又以禮曹言啓曰,皇壇壇上及祭器等物,每年孟春,戶·禮曹堂上奉審事,曾有定式矣。今正月二十六日,臣曹與戶曹堂上,進去奉審後稟處,何如?傳曰,允。
金大根,以義禁府言啓曰,京畿監司李光正狀啓內,陽智縣還穀始逋仍逋及三稅未納之前後守令,竝令該府拿問嚴勘事,啓下,而該邑前縣監閔銑·李台升·徐鴻輔·李秉國等,纔已捧現告以來矣。閔銑下去京畿驪州地,李台升下去竹山地,徐鴻輔下去抱川地,李秉國下去高陽地云。依例發遣府羅將,竝拿來,何如?傳曰,待待命拿囚。
上在昌德宮。停常參·經筵。
金大根啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李正耆啓曰,右承旨李敦榮,右副承旨尹興圭,今日不爲仕進,竝卽牌招,何如?傳曰,允。
金大根啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于金大根曰,只推。
以右承旨李敦榮,右副承旨尹興圭牌不進罷職傳旨,傳于金大根曰,只推。
金大根,以禮曹言啓曰,濬源殿影幀奉還時節目,就議大臣,務從省簡以入事,伏承大王大妃殿傳敎矣。臣元容,就議時·原任大臣,原節目中陞轝陞座之節,依大臣議,不爲磨鍊,陪從官員中禮曹郞廳省減,攝司僕寺正·攝左通禮一員,兼爲擧行,爐合差備,亦以一員擧行,奏時官及沿路騎撥,竝置之,節目更爲釐正以入之意,敢啓。傳曰,知道。
又以訓鍊都監言啓曰,去三日建陽門入直把摠柳永魯,以食代軍卒,晩時等待,而點考時掌務軍之不卽現發,束縳露脛,跪坐瓦礫,有駭聽聞,闕點軍掩置之罪,自有當律,而法外施刑,擧措駭妄,爲先汰去之意,敢啓。傳曰,知道。
又以義禁府言啓曰,砥平縣監李祿在,爲先施以竄配之典事,承傳啓下矣。李祿在慶尙道善山府竄配,而以承傳內辭意,具罪目,依例發遣府羅將,押道配所,何如?傳曰,允。
上在昌德宮。停常參·經筵。
藥房都提調李止淵,提調朴岐壽,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿氣候一樣,王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
徐憲淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙秉龜啓曰,左承旨李正耆,右承旨李敦榮,今日不爲仕進,竝卽牌招,何如?傳曰,允。
徐憲淳啓曰,備邊司郞廳來言,今日賓廳日次,而領議政李相璜,左議政朴宗薰有身病,右議政李止淵無時急稟定事,不得來會云矣,敢啓。傳曰,知道。
以咸鏡監司徐畊輔啓本,安邊前府使尹滋耕罪狀,令攸司稟處事,大王大妃殿傳于徐憲淳曰,今見北伯査啓,安邊前倅蔑法肥己之罪,可謂罔赦矣。豈知法從之列,有此大無良之類乎?依前倅例,令該府嚴問,捧口供以入,今此査啓,若是明的,別無顧藉,則前啓之不爲同入,雖未及察,若無今番行査之擧,幾使如此之墨倅,獨爲倖逭,道臣豈免當初疎略之罪乎?該道臣施以越俸之典,如是而又或有有罪而免罪者,實非到底對揚之本意,更爲十分詳察,無憚煩複,隨現登聞事,回諭。
徐憲淳啓曰,行大司憲宋稚圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于徐憲淳曰,只推。
以右承旨李敦榮牌不進罷職傳旨,傳于徐憲淳曰,只推。
李正耆,以弘文館言啓曰,上番校理臣趙雲澈,以禁衛營從事官,今日本營軍布捧上時,晝仕出去之意,敢啓。傳曰,知道。
又以影幀模寫都監都提調意啓曰,正本着彩,今日始役之意,敢啓。傳曰,知道。
又以影幀模寫都監都提調意啓曰,影幀奉還時,神輦當爲修改矣。外司僕寺所在神輦奉來,都監奉審擧行之意,敢啓。傳曰,知道。
又以禮曹言啓曰,大報壇祭享,每年三月上旬內擇日設行事,曾有定式矣。吉日,令日官李一遂推擇,則來三月初七日爲吉云。以此日設行,而初雖以親祭磨鍊,亦多有攝行之例,今番則何以爲之乎?敢稟。傳曰,攝行磨鍊。
徐憲淳,以義禁府言啓曰,江原監司洪穉圭狀啓內,蔚珍前縣令金景賢罪狀,令攸司稟處事,啓下矣。金景賢下去忠淸道燕岐地云。依例發遣府羅將,拿來,何如?傳曰,待待命拿囚。
義禁府啓目,慶州前府尹李寅弼原情云云。問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓依允。又啓目,陽智前縣監徐鴻輔·李秉國等原情云云。問目內辭緣,泛稱遲晩,竝只刑推得情,何如?判付啓,竝只除刑推議處爲良如敎。
上在昌德宮。停常參·經筵。
尹興圭,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
又啓曰,合辭許久闕啓,甚甚未安,除在外外,未肅拜·呈告人員,竝卽牌招,何如?傳曰,允。
李正耆啓曰,右承旨李敦榮,左副承旨金大根,今日不爲仕進,竝卽牌招,何如?傳曰,允。
尹興圭啓曰,來二十五日朝參日次矣,敢稟。傳曰,停。
又啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于尹興圭曰,只推。
以右承旨李敦榮,左副承旨金大根牌不進罷職傳旨,傳于李正耆曰,只推。
李正耆,以禮曹言啓曰,卽接京畿監司李光正移文,則以爲,果川縣鄕校聖殿正間滲漏,將以今春釋菜,兼告修改告由·移還安祭香祝,自本曹啓稟下送云矣。果川縣鄕校聖殿修改,當於今春釋菜,兼告擧行告由·移還安祭香祝,卽令該司照例磨鍊下送,而祝文中措辭撰出事,一體分付,何如?傳曰,允。
尹興圭,以義禁府言啓曰,以咸鏡監司徐畊輔啓本,安邊前府使尹滋畊罪狀,令攸司稟處事。大王大妃殿傳曰,依前倅例,令該府嚴問,捧口招以入事,命下矣。尹滋畊今方待命,拿囚之意,敢啓。傳曰,知道。
上在昌德宮。停常參·經筵。
金大根啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙秉龜啓曰,左承旨李正耆,右承旨李敦榮,今日不爲仕進,竝卽牌招,何如?傳曰,允。
又啓曰,假注書徐相敎,身病猝重,勢難察任,今姑改差,何如?傳曰,允。
徐相敎改差,代以徐珖輔爲假注書。
行都承旨趙秉龜,左副承旨金大根,右副承旨尹興圭,同副承旨徐憲淳等啓曰,臣等伏見慈敎下者,乃有安置罪人姜時煥放釋之命,臣等相顧愕貽,繼之以憂惋之至,惟彼時煥,負犯何如?關係何如?諉以言事,肆發凶悖之說,及其就鞫,專事掩祕之計,獄情未究,酌處遽降,輿情憤鬰,尙今如沸,而忽有此萬萬非常之特旨,絲綸一布,隄防必壞,其何以嚴上下之分,破中外之惑哉?臣等職在惟允,義難緘默,玆敢相率仰籲。伏乞殿下,亟稟東朝,卽賜反汗,俾王綱臣分,毋至隳壞之地,千萬顒祝,惶恐敢啓。答曰,姜時煥處分,出於東朝特敎,卿等職是惟允,異於臺閣,卽爲頒布。
左副承旨金大根,右副承旨尹興圭等啓曰,臣等俄於姜時煥特放之命,敢效繳還之義,冀降反汗之音,及伏奉下答,不惟不賜兪允,乃以職是惟允,異於臺閣,卽爲頒布爲敎,臣等尤不勝憂歎抑鬰之至,莫嚴者隄防也,莫遏者公議也。臺閣之地,懲討雖重,惟允之職,匡救居先,則臣等非不知煩瀆之爲懼,而成命之下,奉行無路。玆敢疾聲申籲。伏乞更稟東朝,亟許收還焉。惶恐敢啓。答曰,已諭於前批,勿煩。
尹興圭啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于尹興圭曰,只推。
以右承旨李敦榮牌不進罷職傳旨,傳于金大根曰,只推。
義禁府啓曰,安邊前府使尹滋畊口招原情云云。傳旨內辭意,發問目反覆究問,專事漫漶,終不直陳,論其情狀,尤極痛惋。此等罪囚,不可以曾經侍從,循例施行,刑推得情,何如?啓。大王大妃殿傳于尹興圭曰,尹滋畊段,觀此原情,別無可爲發明之端,不須更問,依已往諸倅例,遠島定配,可也。
尹興圭,以義禁〈府〉言啓曰,時囚罪人尹滋畊口招公事,大王大妃殿傳曰,觀此原情,別無可爲發明之端,不須更問,依已往諸倅例,遠島定配事,命下矣。尹滋畊全羅道珍島郡金甲島遠島定配,而以傳敎內辭意,具罪目,依例發遣府書吏,押送配所,何如?傳曰,允。
又以義禁府言啓曰,樂安郡守張東七,金浦兼任通津府使洪,拿問勘處事,傳旨啓下矣。張東七下去慶尙道仁同地,洪時在任所云,依例發遣府書吏羅將,竝拿來,何如?傳曰,竝待待命拿囚。
義禁府照目,粘連慶州府前府尹李寅弼矣本府議啓內,歉餘民勢,雖曰,困極,倭米輸納,自有定期是白乎則,拖過三冬,尙不盡送,致有道臣請罪之啓,揆以法意,不可參恕,以此照律,罪杖六十收贖,奪告身一等私罪,奉敎依允爲旀,功減一等爲良如敎。
又照目,粘連陽智前縣監徐鴻輔·李秉國等矣本府議啓內,徐鴻輔段,邑旣破敗,歲又荐歉,流來積逋,耗上添耗,畢竟未捧,至於一萬五百餘石之多,雖異始逋,且云報營是白乎乃,旣未準數捧上,又此襲謬磨勘是白遣,兩稅各項上納,雖有些少之所捧,尙多全數之未納,囚拱皆已首實,當律難逭照勘,以此照律爲白乎旀,李秉國段,夏年所捧,較諸分給之數,尙有餘者,而旣卽徑遞,未及磨勘,則未捧與否,似無可論是白遣,五月赴任兩朔居官,則凡諸般上納之爲多年積逋者,未暇收捧,該囚供辭,容或無怪是白乎矣,未捧未納,法意非輕,有不可全然容貰,以此照律罪,徐鴻輔段,告身盡行追奪,徒三年定配,勿揀赦前,李秉國段,笞五十收贖,解見任別敍,竝只私罪奉敎依允爲旀,徐鴻輔段,功議各減一等,李秉國段,功減一等爲良如敎。
應敎李時在,副應敎洪說謨,校理趙雲澈,副校理趙然春·成原默,修撰任百經·韓宓履,副修撰李殷相等聯名箚曰,伏以臣等卽伏見慈敎下者,有姜時煥特放之命,相顧愕貽,繼又憂歎之至。噫,彼時煥,關係負犯,固何如?王章未伸,輿憤尙激,而今乃有此萬萬非常之敎,聖意雖出於好生,堤防從此而隳壞,寧不凜然而寒心哉?臣等忝在論思,泯默不得,玆敢聯陳短箚。伏乞聖明,仰稟東朝,亟許反汗,以重王綱,以嚴刑政焉。取進止。答曰,省箚具悉。爾等雖請反汗,姑不頒布,何遽紛紜乎?
奉朝賀南公轍,領議政李相璜,領中樞府事沈象奎,左議政朴宗薰,右議政李止淵等聯名箚曰,伏以臣等伏奉慈敎,有島置罪人姜時煥特放之擧,惝怳憂惑,莫曉所以,將謂其人不足誅,其罪容可恕,一時行遣,有可以蔽罰而贖愆己乎?左右顧而誠不得其說,時煥之疏,旨意之憯,包藏之凶,果何如也?大小廷臣之齊聲致討者,夫豈有私惡於如時煥一匹夫而然哉?由其有大可憂大可懼大有關於臣分民彝者存焉故耳。畢竟酌處,特出於天地好生之德意,而慈敎又申複再三,臣等伊時,雖不敢爭之甚力,至今輿憤未洩,不敢不以刑政之有失,相顧憂歎,法有當施而不施者,是謂失刑,恩有不當施而施者,是謂失政,今此非常之處分,旣失之於前,而又遂之於後,國有刑政,於是乎兩失之矣。典憲一壞,義理無防,醜孽恣行,國其如何?永念及此,尤不勝凜然而心寒,玆敢聯控愚忱。伏乞聖明,淵然深思,仰稟東朝,亟寢成命,庸答群下如沸之情,永杜方來無窮之憂焉。取進止。答曰,省箚具悉卿等之懇。姜時煥事,東朝處分,豈無斟量而然?卿等俱以老成之人,又何如是爭執乎?所請不允。傳于金大根曰,此批答,遣史官傳諭于時·原任大臣。
上在昌德宮。停常參·經筵。
尹興圭啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉陳疏,監察茶時之意,敢啓。傳曰,知道。
趙秉龜啓曰,右承旨李敦榮,今日不爲仕進,卽爲牌招,何如?傳曰,允。
行都承旨趙秉龜,左承旨李正耆,左副承旨金大根,右副承旨尹興圭,同副承旨徐憲淳等啓曰,臣等相率聯籲,今爲三次,是豈可已而不已者耶?誠以刑政失當,則義理將晦,以至於國不得爲國故耳。噫,彼負犯至重,盤覈未究,縷息尙貸,王章莫伸,歲月愈久,而輿情愈鬰。今若謂之稍久,遽議全釋,則將何以折奸萌而解群惑,存國綱而壹民志哉?大僚三司,交章覆難,此可見擧世之公議,而兪音尙靳,臣等尤不勝憂惋抑鬰之至,玆又冒死聯籲,伏願更稟東朝,卽收成命焉。惶恐敢啓。答曰,前批豈不云乎?職是出納,而至於經日相持,有乖事體,更勿煩聒,卽爲頒布。
金大根,以備邊司言啓曰,卽見慶尙監司尹聲大狀啓謄報,則機張縣監定配罪人,逃失過限未捕,而該守令論罪,依甲午定式,姑爲安徐爲辭矣。甲午著式時,蓋因獄囚之逃躱,明有謀逐之證招,有所參酌定制,而至於編配罪人,初不竝擧,本律自在,甲午以後一二邑,亦以此勘罪,則今此道啓之不爲區別,混請安徐,未免錯認,有違法例,原狀啓還下送,該道臣從重推考,何如?傳曰,允。
尹興圭,以義禁〈府〉言啓曰,時囚罪人徐鴻輔,告身盡行追奪,徒三年定配,勿揀赦前照律公事,判付內依允,功議各減一等事,命下矣。徐鴻輔功議各減一等,告身盡行追奪,江原道原州牧保安驛,徒二年定配,勿揀赦前,而以議啓內辭意,具罪目,依例發遣府羅將,押送配所,何如?傳曰,允。
奉朝賀南公轍,領議政李相璜,〈領府事〉沈象奎,左議政朴宗薰,右議政李止淵等聯名箚曰,伏以臣等昨進聯籲,竊附覆難,卽擧國同聲之辭也。及奉批旨,誨諭鄭重,不賜開允,臣等於是,不勝抑鬰,繼之以恐懼憂慮之至,彼時煥,語犯莫重,包藏凶譎之眞臟斷案,我慈聖旣已照燭無餘矣。方其訊鞫,亦將以伸聖孝而致天討,乃其供招荒詭,辭語悖慢,渠罪益彰,群情煎沸,而特以好生之德,過加涵貸於必不可貸之地,投之海島,假以喙息,義理則閼而不明,公議則鬰而未伸,有識之憂歎,容可已哉?蓋凶醜之讐視國家,積有醞釀,煽動矯誣,愈往愈奇,甚至於時煥之疏出,而觀形察影等句語,卽裕賊凶疏中曲堗徙薪之後殿,旨意脈胳,和盤托出,覈之不能到底,劈之猶未痛快,故畢意有向者膺彦之凶言凶圖,乃出於蟣蝨之微,傳襲有自,殆似板印而線貫,每一念到,不寒而慄,臣年前所云怪鬼接踵之慮,豈眞過語也哉?夫刑章者,將以懼亂賊而折奸萌也。霜之未氷,君子履之,猶必怵焉警畏,惟恐辨之不早,況此積陰潛滋,肆厥躑躅,不翅將凝之霜,而始旣失之太寬,遽又疏放,略不留難,則何以消陰慝而扶陽剛乎?其所闕係,不但目下隄防之不嚴而已。此臣等所以懍然而懼,熲然而憂,中夜繞壁,相率申複,不得請則不知止也。伏乞聖明,穆然三思,仰稟東朝,亟收成命,俾王綱存而世道靖焉。取進止。答曰,省箚具悉卿等之懇。慈德如天地覆燾,於蟣蝨之賤何誅乎?處分已下,予小子惟當奉而行之而已。卿等諒之,更勿煩請。仍傳于尹興圭曰,此批答,遣史官傳諭于時·原任大臣。
右副承旨尹興圭,同副承旨徐憲淳等啓曰,臣等誠淺未格,徒犯瀆撓,冞增悚悶,繼以憂歎,臣等雖甚愚迷,豈敢不仰揣我慈聖殿下處分之特下,寔出好生之德,我殿下允兪之尙靳,亦在承順之意哉?然一籲再籲,至于三四,不得請則不已者,我聖上亦豈無俯燭其所以然哉?臣等之所執者義理也,所嚴者典憲也。苟其不悖於義理,無乖於典憲,則固當奉承之不暇,顧何敢自干於方命之誅乎?噫,此罪人之三載島置,尙云失刑,一朝宥還,詎可擬議,上下相持,徒損事體。伏乞穆然深思,更稟東朝,卽賜收還,千萬顒祝,惶恐敢啓。答曰,已諭於前批,勿煩。
以右副承旨李敦榮牌不進罷職傳旨,傳于尹興圭曰,只推。
應敎李時在,副應敎洪說謨,校理趙雲澈,副校理趙然春·成原默,修撰任百經·韓宓履,副修撰李殷相等聯名箚曰,伏以臣等昨於姜時煥宥釋之命,竊不勝憂慨之忱,相率陳籲,冀蒙反汗,及伏承批旨下者,天聽愈邈,兪音尙靳,固知臣等誠淺辭拙,有不足仰槪於聖衷,第伏念刑章,有國之所重,弛張,聖王之所愼,苟或施恤於不當恤之地,則反爲失刑之大者矣。噫,彼時煥,負犯果何如也?關係亦何如也?假托進言之名,暗售譸張之計,捏合不當之事,肆犯莫重之地,究厥禍心,萬戮猶輕,訊覈未竟,恩貸旋降,勘律只施於島置,假息已久於覆載,彝憲未伸,輿情尙沸,夫何全宥之命,遽下於齎鬰之餘,使彼凶孽之類,復覩天日之明,有若尋常罪謫曲畀寬恕之類也哉?伏念我慈聖殿下,以天地好生之德,際陽春發榮之辰,包荒匿疵,靡物不推,雖彼梟獍之罔赦,猶期龍蛇之化赤,臣等固當莊誦攢祝,對揚不暇,而王綱一隳,則漸有解紐之患,隄防一壞,則實無懲惡之懼,顧臣此言,非獨一人之愚見,抑亦擧國之公共,是豈可已而不已也哉?玆又聯控愚忱,仰瀆崇嚴,伏願聖明,念王章之至重,軫群情之莫抖,仰稟東朝,亟收成命,毋使法紀頹而輿憤激焉。取進止。答曰,省箚具悉。昨批已諭,又何云云也?
行大司諫安光直疏曰,伏以臣卽伏見慈敎下者,有楸子島安置罪人姜時煥放送之命,臣始焉愕貽,繼以憂惋,實爲世道無窮慮也,國家之所賴以維持者,刑政是已,刑政失其當,則隄防壞而國不得爲國矣。時煥之年前一疏,外托陳弊之言,內肆犯分之心,包蓄莫揜於怨懟,句語專出於譏訕,全篇簸弄,有非今日臣子,所可萌心而發口者也。卽此而渠之斷案已成,固難逭於無嚴不敬之誅,而及夫鞫庭盤覈之下,專事漫漶,尤極狡惡,未施當律,輕加酌處,已是失刑之大者,有識之憂歎,厥惟久矣。今此全釋之命,忽下於意慮之外,臣未敢知慈聖處分,或爲其出於言事而然歟?其所謂時弊之條陳者,全沒肯綮,特借此以售其包藏之凶,則是豈可以出於言事而曲加貸宥者哉?時月稍久,而輿憤益激,王章未伸,而霈典遽降,誠恐刑政由是而益紊,隄防由是而益壞,世道之憂,將有懍然而不勝言者矣。憂憤之極,冒死仰籲。伏乞聖明,仰稟東朝,亟寢成命,俾世道靖而王綱尊焉。臣無任云云。答曰,省疏具悉。卿不見昨日大臣聯箚之批乎?東朝處分已下,勿復爭執。
持平李義晉疏曰,伏以卽伏見慈殿下敎,有島置罪人姜時煥放釋之命,臣不勝萬萬驚惑也。蓋其疏語,包藏之凶憯旨意之陰慝,集宵小之態,釀亂逆之階,究厥罪犯,誅殛猶輕,而當初酌處,已是失刑,輿情憤鬱,至今未已,曾未幾何,霈澤輕加,有若尋常編配之循例賜宥者,如是而不逞之類,何所懲畏,將頹之綱,何以維持乎?誠不料聖明之朝,有此過擧,而世道之憂,不知攸屆。玆敢忙陳短章,仰瀆崇嚴,亟回三思,仰稟東朝,還寢姜時煥放送之命,以光聖德,以靖人心,千萬幸甚。仍竊伏念臣本以賤品,猥忝臺端,言議風采,初何嘗一分近似,而適値享役在前,署經有命,逃遁不得,章皇出肅,而因仍盤礴,課日違傲,私心惶蹙,夙宵靡措,而今於公論方張之時,又未能爭可否於殿陛之上,寥寥數語,便歸隨衆,臺體掃地,將焉用此?伏願聖慈,遞斥臣職,俾言地毋玷,微分獲安焉。臣無任云云。省疏具悉。已諭於諫長之批,勿煩,爾其勿辭察職。
正言尹穳疏曰,伏以臣卽伏見院議批下者,始知有楸子島安置罪人姜時煥特放之命,臣於此不勝愕貽,繼之以憂歎之至也。噫嘻,時煥之當初凶疏,外托言事之章,內售嫁禍之計,肆犯莫嚴之地,自干不敬之誅,民彝斁矣,臣分蔑矣。伊時盤覈之未竟,遽有島置之徑勘,已是失刑之大者,國人之輿論,皆曰可殺,擧世之公憤,尙此如沸,以若罪犯之至重,非可以遽然擬議於疏蕩之中,而今忽特宥,不小難愼,未敢知聖意,何爲而有此過中之擧乎?遇慶廣霈,雖出於好生之聖德,惟彼時煥,負犯至重,關係甚大,豈可與尋常雜犯之遇赦蒙宥者,一例擧論乎?竊恐隄防由是而漸壞,刑政由是而不嚴。伏乞仰稟東朝,亟寢成命,以存國綱,以從輿論焉。仍伏念臣庸愚謭劣,最居人下,淸朝耳目之任,本不近似,自顧蔑如,未敢爲承膺之計,適値賀儀之誕擧,爲參嵩呼之晠禮,雖不得不章皇出肅,粗伸分義,而第臣稟質脆弱,素多貞疾,僅存形殼,不比恒人,近又重患血證,逐日瀉下,跨朔委篤,種種醜穢之狀,有不敢煩陳,而雖以目下證形言之,血脫胃敗,食飮全却,神昏氣薾,振作無望,日事違傲,冞增悚恧,玆敢披瀝仰瀆。伏乞聖明,亟賜鐫遞,無曠臺閣之職,俾得調治,以遂生成之澤,不勝大願,臣無任云云。省疏具悉。已諭於諫長之批,勿煩,爾其勿辭察職。
正言李經在疏曰,伏以臣昨伏見院啓批旨下者,始知有安置罪人姜時煥放釋之命,臣於是不覺惝怳愕貽,繼之以憂惋也。噫,時煥之當初罪犯,實係罔赦,而獄情未究,酌處從輕,竟使當律莫施,而輿憤愈鬱矣。忽此非常處分,至命全宥,院啓覆逆,反承頒布之敎,堂箚繼陳,尙靳收還之音,好生之德意,臣固欽仰萬萬,而竊恐隄防由是而不嚴,法紀由是而益紊,豈不大可寒心哉?臣職忝言地,不容含默,玆陳短章,竊附愚悃。伏願聖明,仰稟東朝,亟許反汗,以重王綱,以嚴刑政焉。臣無任云云。省疏具悉。已諭於諫長之批,勿煩。
大王大妃殿傳于尹興圭曰,政院事,極爲慨然矣。傳敎之下,今已經宿,而尙不頒布,此命令閼而不行,爲今日君上者,不亦難乎?從今更不欲下敎,政院知悉。
上在昌德宮。停常參·經筵。
金大根,以都摠府言啓曰,今日入直內三廳武兼禁軍及軍兵等,中日習射技放。請出標信。傳曰,知道。
尹興圭啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙秉龜啓曰,右承旨李敦榮,今日不爲仕進,卽爲牌招,何如?傳曰,允。
尹興圭啓曰,行大司憲宋穉圭,執義鄭日泰,掌令睦用錫,崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于尹興圭曰,只推。
以右承旨李敦榮牌不進罷職傳旨,傳于徐憲淳曰,只推。
李正耆,以禮曹言啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則壇上及四面紅箭門壇垣階砌,俱爲無頉,此後看護等節,另加申飭之意,敢啓。傳曰,知道。
徐憲淳以漢城府言啓曰,過期未婚之類,分付各部,搜訪報來矣。西部以無乎報來,故中部·東部·南部·北部所報,別單書入之意,敢啓。傳曰,知道。
應敎李時在,副應敎洪說謨,校理趙雲澈,副校理趙然春·成原默,修撰任百經·韓宓履,副修撰李殷相等聯名箚曰,伏以臣等因一姜時煥宥釋之命,課日交章,屢瀆宸聽,及伏承批旨下者,非徒兪音之尙靳,反致紛紜之爲罪,臣等承命惶蹙,繼之以抑鬱弸中矣。瀆撓之罪,臣雖甘心,而憂慨之忱,有難自已,臣等豈或有私惡於其人,終始斷斷,至此之甚也。顧其所犯,大有關於臣分民彝,臣分一壞,則王綱不立,民彝一隳,則世道不靖,惟彼凶醜之醞釀煽動,蓋亦已久,而傳襲有自,滋蔓不息,上而有裕賊之前矛,下而有膺彦之後殿,表裏相應,一串貫來,此豈不大可懼哉,大可憂哉?似此凶豎,固不可一刻容貸於覆載之間,而當初東朝處分,雖出好生之德,遽降參恕之敎,而群下之齎鬱,則至今靡已,假息島中,曾未幾年,全宥之命,更下於今日,豈意聖明之朝,有此過中之敎也?侀憲之科,一成則無改,長姦之戒,太寬者爲懼,是乃聖王御世之柄也。今殿下不此之憂,而施寬於不當宥之罪,苟或若是而不已,則亂臣賊子,將無以知懼於後日,此乃臣等所以言之不已,爭之甚力也。臺章迭發,相箚再登,此莫非出於憂愛不能不然者也。宸衷莫回,反汗尙遲,已不勝悶菀之忱,而院啓覆難,亦由於擧國共公之論,則惟允之地,顧其職分然矣。昨伏見慈敎下者,有以傳敎之徑宿未頒,至下過當之敎,辭令之間,雖致一時之激惱,臣愚死罪,竊爲之惜此擧也。惟聖明,勿以人廢言,淵然深思,亟恢聖聰,仰稟東朝,還寢成命,一以答沸鬱之輿情,一以杜方來之亂萌焉。取進止。答曰,省箚具悉。爾等不見臺批乎?勿煩。
大司諫安光直,持平李義晉,正言尹穳·李經在等聯名箚曰,伏以臣等昨陳瀝血之章,顒俟反汗之音,及伏承批旨,未蒙開納,至以勿復爭執爲敎,此莫非臣等誠淺辭拙,未能孚格之致,滿心慙悚,益無容措,第伏念莫嚴者王章也,莫遏者公議也。王章不伸則亂萌滋長,公議或屈則民志靡定,此聖人所以兢兢乎奉天而行討者也。噫,彼時煥之所犯,苟有可以一分容貸者,則臣等亦何苦而歷日爭執,可已而不已哉?惟其樂禍之心,惟意譸張,干紀之罪,實關名義,尙今假息已是刑政之屈,而不料非常之處分,遽擬宥釋之科,國論沸鬱,莫可抑遏,而揆箚院覆,一未見槪,必欲力遏而强抑之,臣等實未敢知此等擧措,何爲而出於聖明之時也?臣等之所深慮而大懼者,惟在乎刑章一撓而綱紀圮絶,隄防一壞而義理斁喪,干犯之類,無所知懼,陰邪之徒,益復增氣,國家將來之憂,實不知稅駕之所,然則今日擧措之如何,庶不待臣等之辭畢,而得失可知,是豈可以成命之已下,而猶且靳持,以滋中外之惑哉?憂慨轉深,相率聯章,仰籲於聖明之下。伏乞淵然深思,亟稟東朝,收還成命焉。取進止。答曰,省疏具悉。政院尙未擧行,未知卿等所爭者何事。勿煩。
上在昌德宮。停常參·經筵。
藥房都提調李止淵,提調朴歧壽,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
尹興圭啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙秉龜啓曰,右承旨李敦榮,今日不爲仕進,卽爲牌招,何如?傳曰,允。
尹興圭啓曰,備邊司郞廳來言,今日賓廳日次,而領議政李相璜,左議政朴宗薰有身病,右議政李止淵無時急稟定事,不得來會云矣,敢啓。傳曰,知道。
備忘記,訓戎僉使趙鎭溥,高嶺僉使柳翊魯,夞怪萬戶金鍍下直,各長弓一張·長箭一部·片箭一部,筒兒一箇賜給。
金大根,以備邊司言啓曰,詞訟劇地,不容曠務,刑曹判書方有未差之代,永興以北路經賑之邑,屢當遞易,而況値擧行旁午之時,今又有闕,不可不各別擇差下送,令政院,政官牌招,竝開政差出,永興府使待下批,仍令當日辭朝,何如?傳曰,允。
有政。吏批,判書曺鳳振進,參判趙斗淳,參議林翰鎭竝牌招不進,同副承旨徐憲淳進。以申在植爲刑曹判書,李泰淳爲兵曹參判,李種祜爲敦寧都正,李嘉愚爲知經筵,金蘭淳爲知義禁,洪在果爲戶曹正郞,金英根爲注書,李蘭孝爲典獄參奉,鄭日永爲永興府事,李用觀爲砥平縣監,奉常奉事單趙光濬。前郡守申義顯贈兵參例兼,前府使申鳳周贈左承旨例兼,已上全羅兵使申性浩兩代。
兵批,行判書權敦仁病,參判未差,參議趙奎昇入直進,參知蔡弘勉受由,右副承旨尹興圭進,同知柳仁浩,僉知李種祜·張斗斌·沈能勳,大護軍趙秉鉉,護軍鄭鴻慶,副護軍鄭㝡朝,副司果尹敎成·辛涵,以上竝單付。
吏批,再政。以徐得淳爲景慕宮令,兼待敎單金英根。
尹興圭啓曰,新除授注書金英根,卽爲牌招入直,何如?傳曰,允。
左承旨李正耆,同副承旨徐憲淳等啓曰,伏以臣等課日齊籲,冀回天聽,及伏承慈敎下者,辭旨截嚴,有非臣子所敢承聞,臣等震剝懍怵,罔知攸措,直欲鑽地而不可得也。噫,彼時煥,眞贓斷案,傳襲有自,畢露無餘,以若負犯,遽議全宥,古今天下,寧有是耶?臣等非不知奉承之爲恭,瀆擾之爲懼,而寧被斧鉞之誅,不敢爲擧行之計者,此固臣分之不得不然也。竟日俟勘,終難泯默,玆敢冒萬死相率申籲。伏乞聖明,更稟東朝,亟允群請,仍治臣等方命之罪焉,惶恐敢啓。答曰,課日瀆擾,於心安乎?勿煩。
大王大妃殿傳于趙秉龜曰,傳敎之下,歷屢日而終不頒布,此予言未能相孚於群下之故也,如是而何以對朝臣乎?自今凡干公事,勿爲入稟。
大王大妃殿以承傳色口傳下敎曰,傳敎尙不頒布,此非兒戲也弄談也,而多日相持,此何體面乎?若又終不頒布,則凡於公事,勿爲捧入。
大王大妃殿傳于趙秉龜曰,此人之疏,擧朝聲討,以語犯莫重,至於設鞫,故末抄酌處,島配爲之,然其言則果切時之言也。其曰輔幼攝國,治日少亂日多,災異疊見,警告丁寧,觀形察影,必有所由者,雖未知旨意之何居,而予則誠藥石也。且今歲月稍久,合有參量之道,楸子島安置罪人姜時煥,特爲放送。
大王大妃殿傳于趙秉龜曰,俄者公事勿入之傳敎,還收。
以右承旨李敦榮牌不進罷職傳旨,傳于尹興圭曰,只推。
以吏曹參議林翰鎭牌不進罷職傳旨,傳于尹興圭曰,只推。
應敎李時在,副應敎洪說謨,校理趙雲澈,副校理趙然春·成原默,修撰任百經·韓宓履,副修撰李殷相等聯名箚曰,伏以臣等亦具彝性之物也。目見凶醜傅生之幾,不勝漆室憂國之念,相率陳籲,亦旣屢日,而忱誠淺薄,孚格無路,鎭夜徊徨,繞壁不寐,噫,彼一箇島囚之關係時憂,胡至於此極也?竊惟人心陷溺,民彝斁絶,讐視君父,禍亂家國之徒,一則曰,裕賊之唱始也,一則曰,膺彦之踵後也,天討旣行,國是自定,而惟彼時煥,闖呈一疏,傳襲於裕賊,售禍於膺彦,凶圖逆節,吁亦憯焉。凡今日北面於聖朝者,孰不欲食肉而寢皮哉?誤蒙寬貸之恩,久處假息之地,義理由是而益晦,世道由是而不靖,有識之憂歎,群情之沸鬱,厥惟久矣,而今玆全宥之命,又何爲而致也?大僚,殿下之股肱也,臺閣,殿下之耳目也,以此股肱之良耳目之親,歷日覆難,冀回宸聰,而聽卑之天,終靳一兪,上下相持,徒損國體,屢瀆之罪,雖在於群下,訑訑之拒,亦不能無憾,竊爲殿下惜此擧也。惟我慈聖殿下至仁大德,若天地之覆燾,無物不化,咸與維新,雖彼鬼蜮之類,謂將同歸於陶匀,而生道殺人,亦有其理,大舜之聖焉,而四凶莫逃其罪,夫子之仁焉,而少正終伏其辜,則似此凶豎之屛置海島,已是失刑之大者,而尙欠仁政之爲累,遽降疏放之命耶?伏願殿下,俯循輿情,仰稟東朝,亟賜開允之音,以杜亂逆之萌焉。取進止。答曰,省箚具悉。已諭於前批,課日如是,能無瀆擾之歎乎?勿煩。
大司諫安光直,持平李義晉,正言尹穳·李經在等聯名箚曰,伏以事有必爭而不得於爭者,積誠而蘄格,言之可已而不獲乎已者,疾聲以動聽,此理勢之所必至也。臣等再瀆疏籲,一靳兪音,由其誠之不積,不足以格宸衷,聲之不疾,不足以回天聽,然而事有必不可不爭,言有必不可但已,則臣等亦安得徒懷煩屑之懼,不思所以益殫忱誠,申複呼籲,以蘄孚格而感回也哉?惟彼時煥,負犯之至重,情節之至憯,其源委脈絡,照㫼可見,一種邪說,醞釀已久,數句凶言,傳襲有自,前乎踵凶賊之印套,後乎作禍亂之源本,實是覆載之所不容,而假息海島,天網太恢,不意全釋之命,忽加於凶醜,有若尋常罪犯之遇赦蒙放者然,誠恐已墜之民彝,益無可明之日,已屈之王章,益無可伸之期,將何以懼亂賊於當世,杜禍亂於將來乎?思之及此,實不勝懍然而寒心也。卽伏見慈聖殿下下政院之敎,辭旨截嚴,有非臣子所敢承聞者,使覆難之地,迫於嚴命,至於頒布之境,臣等相顧愕貽,竊爲聖朝惜此擧也。此雖出於我慈聖至仁盛德無物不遂之念,而其爲駭物情而咈公議,當復如何哉?以若無前之凶孽,有此非常之霈典,國論沸騰,輿情轉激,義理由是而益晦,憂虞由是而益深,此臣等所以瀝血力爭,不得請則不知止者也。玆又不避煩猥,冒死聯籲。伏乞聖明,俯垂鑑諒,仰稟東朝,亟寢成命,不勝幸甚。取進止。答曰,省箚具悉。已諭於玉堂之批,勿煩。
判義禁金箕殷,同義禁李羲肇·鄭鴻慶等聯名疏曰,伏以,臣等卽伏見大王大妃殿傳敎下者,有楸子島安置罪人姜時煥放釋之命,臣等相顧愕貽,繼以憂惋之至也。噫,彼時煥,渠之眞贓斷案,具載於渠之凶疏,旨意之閃忽,遣辭之凶悖,其平日之包藏,和盤而托出,國有常刑,渠焉敢一日假息於覆載之間,而當初島配之處分,已是失刑之大者,曾未幾何,遽下此萬萬非常之敎,有若輕犯薄譴之尋常賜環者然,隄防自此益壞,亂賊無所知懲,寧不大可懼哉?如此負犯至重之類,初不可擬議於放釋,故成命之下,無以擧行。玆敢聯陳短章,仰瀆崇聼。伏乞聖明,淵然深思,仰稟東朝,亟賜反汗,千萬幸甚。臣等無任云云。答曰,省疏具悉。卿等不見大臣·三司諸批乎?況金吾與臺閣有異,卽爲擧行,可也。
行都承旨趙秉龜,左承旨李正耆,左副承旨金大根,右副承旨尹興圭,同副承旨徐憲淳等聯名疏曰,伏以臣等俄伏承慈敎下者,以前下傳敎之未卽頒布,至有公事勿入之命,萬萬震懍,萬萬霣越,直欲求死而不可得,臣等之罪,臣等自知,只緣臣等之無狀,致此辭敎之過中,臣等之罪,到此雖萬被誅殛,不足少贖也。泥首縮伏,恭俟斧鉞,卽是臣分之所當然,而奉此非常之嚴旨,晷刻晏然,亦非臣分之所敢出,玆敢瀝血聯籲,冒瀆崇嚴。伏乞聖明,亟稟東朝,卽收公事勿入之敎,以光恢弘之盛德,仍治臣等方命之罪,以勵朝綱焉。臣等無任云云。答曰,省疏具悉。朝者嚴敎,因卿等不爲擧行之故,有此一時匪怒之敎,今已擧行,當仰請收還矣。
上在昌德宮。停常參·經筵。
尹興圭啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
注書金英根在外,代以柳興吉爲假注書。
徐憲淳啓曰,注書金英根,時在黃海道載寧郡,斯速乘馹上來事,下諭,何如?傳曰,允。
柳興吉在外,代以沈敦永爲假注書。
傳于徐憲淳曰,右承旨有闕之代,前望單子入之。
承旨前望單子入之,李穆淵落點。
傳于金大根曰,承旨房望,順房爲之,吏·工換房。
尹興圭啓曰,行大司憲宋稺圭,執義鄭日泰,掌令睦用錫·崔聖岳,持平趙思健在外,持平李義晉陳疏,監察茶時之意,敢啓。傳曰,知道。
以慶尙右兵使李儒常狀啓,熊川縣月課火藥鉛鐵丸受來公文,尙不考還,有限封啓,因此愆期,惶恐待罪事,傳于尹興圭曰,勿待罪事,回諭。
金大根,以禮曹言啓曰,臣元容,與戶曹判書臣趙寅永,進詣皇壇奉審,則黃花席一件,外板門內別紋六張,付地衣一件,雉尾箒一柄,雉尾幣筐蓋具二坐,座面紙一件,饌卓巾三件,尊卓巾·勺洗卓巾各一件,紙牓卓巾二件,黃帕一件,籩五箇·䇺三箇,籩羃·鼎羃·尊羃各二箇,大牲匣·小牲匣·俎床隅板各一坐,闕字牌雨備一件,雨傘一柄,移安時所用黃木擔乼一艮衣,奉室風遮大草芚二浮,懸竹二箇。敬奉閣風庶大草芚二浮,懸竹二箇,香大廳白紋席十五張,付地衣一浮內六張,從享位彩花席一張,雉尾箒一柄,典祀廳仰遮六油芚一件,御齋室風遮大草芚二浮,懸竹四箇,黃儀仗木甲二件,雨備一件,勺洗卓一坐,鑾刀鈴一箇,以上破改備。鍮東海一坐破,添鐵修補,壇上甲黃幕一浮內二幅,甲黃帳一浮內二幅,內甲黃帳二浮內一幅,外甲黃帳二浮內一幅,油遮日二浮,白布遮日一浮內一幅,白木內揮帳二浮內一幅,前面黃帳一浮內一幅,白木外揮帳二浮內一幅,黃綿絲,大束乼·中束乼各一艮衣,小束乼四艮衣,三甲所三艮衣,廣別大束乼·中束乼各一艮衣,排設竹五箇,白木九幅袱一件,從享位白布遮日一浮內一幅,白布揮帳一浮內一幅,油遮日一浮,中束乼·小束乼·三甲所各二艮衣,排設竹五箇,饌幕白布遮日一浮內一幅,油遮日二浮內五張,白布揮帳一浮內一幅,中束乼·小束乼·三甲所各一艮衣,排設竹二箇,典祀廳油遮日一浮內六張,白布揮帳一浮內一幅,小束乼·三甲所各一艮衣,排設竹二箇,以上竝破,改備修補事,分付各該司,何如?傳曰,允。
尹興圭,以義禁府言啓曰,江原監司洪稺圭啓本內,春川前府使李在鶴罪狀,令攸司稟處事,啓下矣。李在鶴今方待命,拿囚之意,敢啓。傳曰,知道。
又以義禁府言啓曰,安置罪人姜時煥放送事,承傳啓下,而罪犯至重,不敢擧行,冒萬死相率仰籲,批旨內,有卽爲擧行之命矣。若此負犯之類,固無以遽議放釋,而臺啓方張,臣府例不得擧行之意,敢啓。傳曰,知道。
奉朝賀南公轍,領議政李相璜,領中樞府事沈象奎,左議政朴宗薰,右議政李止淵等聯名箚曰,伏以國家之所以馭世,刑政是已,人臣之所以藉手,義理是已,刑政失當,則亂逆無所懲畏,而國不得爲國,義理不明,則彝倫隨以斁敗,而人不得爲人。今此姜時煥處分,實是刑政之大關係,而義理之深長慮,此乃群下之屢干嚴威,力爭不已者也。噫,向來時煥之疏,豈無所由而發哉?蓋一種不逞之徒,積懷怨懟之心,常售壞亂之計,朝家之前後聲討,非不嚴也,而潛結幽陰,寔繁其醜,如裕疏煥奏之爲凶爲賊,雖婦孺,亦皆知之,苟有一分彝性,孰敢甘心護法,同歸惡逆,而奈其梟腸已染,暋不知變,外似殊途,內實同貫,憑藉言事,僞飾沽直,而指斥誣逼,顯有傳襲,無嚴叵測,寧不憤惋?情節初未窮覈,喙息尙此假貸之故,詿誤迷惑之類,暗地增氣,隱若有恃,甚至於膺中·公彦輩之煽唱稱亂,作爲藉口肆凶之資,苟究其源委脉絡,卽是凶徒中改頭換面者,此可以尋常擬議於全釋也哉?雖以慈聖下敎觀之,其疏中諸條句語之旨意所在,明有俯燭者,在渠便增萬重鐵案,而猶以藥石二字假借之,若謂幺麽一時煥之疏放,無足甚害於刑政義理,則彼挾雜嘗試陰售禍心之憯慝情狀,眞有所遺照而然也。藏垢含汚之量,固失太寬,而折奸殄凶之道,寧容少忽?魑魅之形,旣莫逃於天鑑,鯨鯢之種,終難變於造化,臣等所大憂大懼者,專在於養癰滋蘖,必潰必蔓而後已也。喉院之繳還,卽職耳,竟因慈聖不敢承聞之敎,至於顚倒頒布,在聖人體下之義,恐不宜如是督迫也。臣等日前再籲,誠淺辭拙,未蒙開納,而一段憂愛,歷日耿耿,玆將前箚餘意,又敢申控。伏乞聖明,淵然深思,仰稟東朝,姜時煥放釋之命,亟許反汗,慰擧國之公論,杜將來之亂兆,前後辭敎之過中者,亦賜還收,以光慈德,千萬顒祝。取進止。答曰,省箚具悉卿等之懇。前批已悉告予意,卿等又何不諒如是?嚴敎纔已蒙收還矣。仍傳于金大根曰,此批答,遣史官傳諭于時·原任大臣。
行大司諫安光直,持平李義晉,正言尹穳·李經在等聯名疏曰,伏以臣等鎭日疏籲,竊附爭執,而辭未感尊,誠阻聽卑,未蒙一兪之音,祗犯屢瀆之辜,臣等益切悚懍,繼之以抑鬱也。臣等雖甚愚迷,亦具彝性,豈不知歷日强聒之萬萬屑越,而顧其關係甚重,覆難爲急,寧被煩猥之誅,不敢爲承順之恭也。時煥一蟣蝨之賤耳,小大一辭,力請反汗,齗齗不已者,夫豈有他故哉?誠以負犯之至憯,包藏之極凶,王法之所必不容也。蓋其根窩有因,路線可尋,醞釀積久於怨懟,情跡莫掩於譏訕,閃忽簸弄,直逼名義,此實賊邊之立幟,暗中之伏弩也。後乎裕賊而傳襲乎裕賊者,時煥是已,前乎膺彦而張本乎膺彦者,時煥是已,時煥卽一裕賊之幻身,而膺彦之前茅者也。裕賊之爲逆,童孺之所必知,膺彦之爲凶,神人之所共殛,而時煥則懲討不行,獨漏憲章,始也失之寬縱,今又遽然議釋,刑政之失,庸有大於此者乎?同聲之論,大僚旣屢陳之矣,儒臣亦力爭之矣。以至執藝之疏出,而一世之公論可見,公議所在,雖君上之尊,有不可沮遏,而一向靳許,不少槪納,訑訑之拒,實非聖世之所宜有也。伏乞深思翕受之義,亟恢轉圜之量,仰稟東朝,收還成命,更令王府拿鞫得情,快正典刑,以爲靖世道壹民志之道,千萬幸甚。臣等無任云云。答曰,省疏具悉。處分已下,何乃聒聒不已?勿煩。
右承旨李敦榮疏曰,伏以臣病伏床笫,曠仕彌旬,虧損義分,惟譴何是竢,至於目下有非常之處分,而不能聯參於繳還之啓,諸僚荐承嚴敎,而亦不能進效匡救之義,惶愧憂惋,如不欲生,彼姜時煥之疏,其意豈眞出於言事,而又豈出於陳弊乎?不過借言事陳弊之名,而欲逞其包藏不軌之凶圖耳。渠雖陰晦其旨意,橫豎其句語,欲使觀者,驟莫尋其端倪,然其傳襲之有自,茅殿之相應,實有莫逃其情狀者,自有君綱民彝以來,曷嘗見以若凶醜以若負犯,而得全其首領者乎?始之假貸一息,置諸海島,已是失刑之大者,況不止於假息,而乃至於全釋乎?國有三尺,寧有是也?伏願淵然深思,仰稟東朝,收還成命焉。輿情不可拂,王法不可撓,惟聖明念哉。顧臣病狀,氣逆而血吐如注,風肆而頭暈如旋,駸駸然眞元陷脫,而食飮阻隔,今至於扶接不得,而起居不能自由,目下實狀,萬無以彈束供職,課日違召,積犯逋慢之誅,病思惶隘,重添一病。玆敢尾臚情實,冒瀆崇嚴,竝垂愍諒,亟賜鐫汰,使公法·私分得以兩伸,千萬顒祝。臣無任云云。省疏具悉。身病旣如此,許遞。
應敎李時在,副應敎洪說謨,校理趙雲澈,副校理趙然春·成原默,修撰任百經·韓宓履,副修撰李殷相等聯名疏曰,伏以,時有可爭而不可止之會,則爭之不可不力也,事有可言而不可已之端,則言之不可不煩也。臣等之交章聯籲,今已歷五日不止,義分怵矣,國體虧矣,非不自知其可懼也,而臣等之所爭者義理也,臣等之所言者懲討也,是豈可已而不已者耶?昨伏承聖批下者,旣申以前批之諭,繼責以瀆撓之罪,奉讀未半,不覺惶汗浹背,愚衷轉激也,干威之罪,雖自甘心,而牽祛之忱,尙難自已,聚首相議,冒死申暴,惟聖明少垂察焉。君綱一頹,則國不可以爲國矣。義防一壞,則人不可以爲人,噫,彼時煥,蟣蝨稟生,梟獍爲腸,卵育於逆醜之餘,熏炙於凶蘖之種,醞釀旣久,手脚自露,闖呈一疏,包藏凶圖,觀形察影等句語,沕然自符於曲堗徙薪之疏,誰意已戮之逆裕,復生於聖明之朝也?先唱纔已,餘孽復起,又未幾而生出膺彦,前後凶種,打成一片,審其來歷,豈不凜然而驚心哉?以我慈聖殿下日月之明,亦已照燭其奸肚,昨日傳敎,亦擧其疏中數句曰,未知旨意之何居,於此一款,亦足爲渠之斷案矣。王章未伸,薄勘徑加,假其喙息於海島之外,已是失刑之大者,則一失之不足,又何恩宥之復下也?群言未格,嚴敎荐降,惟允之地,迫不獲命,疏放之敎,已頒於王府,聞命以來,擧朝駭惶,莫知所以爲言。臣恐從此以後,天網太恢,陰沴益肆,未知幾箇時煥,潛蓄於何地?是豈不大可懼哉,大可憂哉?玆敢聯暴衷悃,申瀆崇嚴。伏願殿下,穆然深思,仰稟東朝,亟收昨日已頒之敎焉。臣等無任云云。省疏具悉。前批已諭矣。
上在昌德宮。停常參·經筵。
金大根,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹興圭啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
金大根啓曰,來初一日輪對日次,而穆陵忌辰祭正日相値,頉稟之意,敢啓。傳曰,知道。
又啓曰,同副承旨徐憲淳,今日不爲仕進,卽爲牌招,何如?傳曰,允。
尹興圭啓曰,刑曹判書申在植,知義禁金蘭淳,除拜後過三日不爲出肅,竝依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。敦寧都正李種祜,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
金大根啓曰,行左承旨李穆淵,時在平安道寧邊府任所,斯速乘馹上來事,下諭,何如?傳曰,許遞,前望單子入之。
尹興圭,以義禁府言啓曰,務安前縣監鄭琦和,今方待命,而時帶臺職,不得拿囚,令政院稟旨擧行,何如?傳曰,允。
尹興圭啓曰,因義禁府草記,司諫鄭琦和,以前任務安縣監,今方待命,而時帶臺職,不得拿囚,令政院稟旨擧行事,允下矣。依定式遞差傳旨捧入之意,敢啓。傳曰,知道。
又啓曰,吏曹郞廳來言,臺諫有闕,政事,取稟。傳曰,前望單子入之。
又啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于尹興圭曰,只推。
以同副承旨徐憲淳牌不進罷職傳旨,傳于尹興圭曰,只推。
金大根,以備邊司言啓曰,卽見江原監司洪穉圭狀啓謄報,則還餉未捧之春川前府使李在鶴罪狀,請令攸司稟處,未捧穀一萬二千五百八十六石零,修成冊上送本司矣。以該府還餉未捧,有此道臣登啓,該倅罪狀,當自王府議勘,而道臣啓本,亦有欠別白未審察者,當年應捧與限年排捧,條貫各異,不容相錯,而今乃混擧,竝入於當年未捧之中,使當初曲軫排捧之政,無所表見,此已可惜,而此路一開,將至於排限徒屬空言,畢勘轉無定期,流弊所及,安知竟不漫漶而後已乎?擧行斷不當如是,雖以當年還餉言之,始不能董飭督捧,末乃以未捧穀數,區別衙門,成冊修報,欲爲仍作未捧名色,以免來頭各衙門之責耗者,寧有如許事體?若此不已,還餉磨勘之法,必將蕩然,而少或難捧,輒用此例,其在慮後之道,決不容泛然看過,該道臣從重推考,原成冊還下送,使之如式準捧,毋敢以未捧等語,更煩上徹之意,嚴加分付,何如?傳曰,允。
尹興圭,以義禁府言啓曰,慶尙右兵使李儒常狀啓內,熊川縣監李遠振罪狀,令攸司稟處事,啓下矣。李遠振時在任所,依例發遣府書吏,交代後拿來,何如?傳曰,待待命拿囚。
上在昌德宮。停常參·經筵。
金大根啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
司諫前望單子入之,鄭藎落點。
金大根啓曰,新除授司諫鄭藎,一體牌招,何如?傳曰,允。
承旨前望單子入之,金學性落點。
李正耆啓曰,新除授右承旨金學性,卽爲牌招,何如?傳曰,允。
傳于徐憲淳曰,吏曹參議有闕之代,前望單子入之。
吏曹參議前望單子入之,金鍏落點。
傳于李正耆曰,自再明日,進講爲之。
金大根啓曰,行大司憲宋稺圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于金大根曰,只推。
李正耆,以弘文館言啓曰,上番校理趙雲澈,以禁衛營從事官,今日本營朔下上下時,晝仕出去之意,敢啓。傳曰,知道。
又以禮曹言啓曰,卽接康陵參奉所報,則本陵曲墻後年久枯朽檜木,去夜頹臥於曲墻子丑方間,內面缺落,長爲二尺,廣爲一尺八寸云矣。陵上曲墻內面,有此缺落之患,極爲驚悚,不可無慰安之擧,慰安祭不卜日,來二月初一日設行,而奉審之節,見今日勢已暮,本曹堂上郞廳,待明朝進去奉審後,修改之節,卽爲稟處,何如?傳曰,允。
金大根,以備邊司言啓曰,濬源殿影幀奉還,當在不遠,沿路諸邑,擧行旁午,此時廚傳之弊,有不可不念,京畿東北今春巡部,竝爲停止之意,分付三道道臣,何如?傳曰,允。
兵曹口傳政事,副護軍金學性。
義禁府啓目,春川前府使李在鶴原情云云。問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓依允。又啓目,務安前縣監鄭綺和原情云云。傳旨問目內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?〈判付〉啓依允。又啓目,金浦兼任通津府使洪原情云云。傳旨內辭緣,泛稱遲晩所當請刑是白乎矣,曾經宣傳官勿爲請刑,載在大典通編,議處,何如?判付啓依允。又啓目,盈德前縣監宋一儁原情云云。問目內辭緣,泛稱遲晩,刑推得刑,何如?判付啓除刑推議處爲良如敎。
右承旨金學性疏曰,伏以臣與行都承旨臣趙秉龜,有妻四寸應避之嫌,揆以法例,在下當遞,玆敢短章陳籲。伏乞聖明,俯賜鑑諒,特遞臣所帶職名,以存公格,千萬幸甚,臣無任云云。省疏具悉。所請依施。
吏曹參議林翰鎭疏曰,伏以臣之庸陋,初何嘗一毫近似於見職,而辭不獲免,感戴洪造,淟涊泯默,冒據匪據,居然爲三易月之久矣。臣誠才具疎短,見識謏寡,絲毫蔑效於佐衡,愧懼徒切於濫竽,祗有求解一念,未嘗食息暫忘,而始因京察有期,推諉無所,旋又慶禮在前,未敢言私,到今黽勉,諒非獲已,而間或一再代斲,瘡疣莫掩,每自循省,悚蹙靡措,庶幾日月之明,畢燭無遺,何容臣費辭自列也哉?且臣狗馬賤疾,素患疝積,及今年紀旣衰,闖肆尤頻,而近値節換,重添外氣,神精眩瞀,無以收拾,支體麻木,實難運作,貼身床笫,寄命刀圭,縱使臣無疾方强,決不當久縻重任,以貽瘝曠,況今目下病狀,轉益沈劇,時月之內,彈束無望,才之不逮,猶屬餘事,病之難强,宜卽斥退。玆敢不避猥越,據實仰籲。伏乞聖明,俯垂矜諒,亟遞臣所帶之職,俾便公私,以遂生成之澤焉。臣無任云云。省疏具悉。所請依施。
上在昌德宮。停常參·經筵。
藥房提調朴岐壽,同副承旨徐憲淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
金大根啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉呈辭,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
又啓曰,右副承旨尹興圭,今日不爲仕進,卽爲牌招,何如?傳曰,知道。
傳于徐憲淳曰,禮房承旨馳詣宗廟·景慕宮,奉審摘奸以來。
徐憲淳啓曰,吏曹郞廳來言,承旨有闕,政事,取稟。傳曰,前望單子入之。
承旨前望單子入之,金洙根落點。
金大根啓曰,新除授右副承旨金洙根,卽爲牌招,何如?傳曰,允。
徐憲淳啓曰,吏曹郞廳來言,大臣置處,政事,取稟。傳曰,當日爲之。
傳于徐憲淳曰,今日政,咸興判官內移。
徐憲淳啓曰,卽者吏曹郞廳來言,政事當日爲之事命下,而判書曺鳳振,參判趙斗淳,俱以病不來,參議金鍏未肅拜,不得開政云,竝卽牌招,何如?傳曰,允。
又啓曰,吏曹判書曺鳳振,參判趙斗淳,參議金鍏牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,待明朝一體牌招。
傳于徐憲淳曰,奉審禮堂留待。
傳于徐憲淳曰,奉審禮堂入侍。
以左副承旨尹興圭牌不進罷職傳旨,傳于徐憲淳曰,只推。
徐憲淳,以內醫院提調意啓曰,副提調趙秉龜,今日問安,不爲仕進,卽爲牌招,何如?傳曰,允。
又以議政府三公意啓曰,本府每於歲首,例爲觀察使·節度使薦而,臣等俱有故,限內不得議薦之意,敢啓。傳曰,知道。
又以吏曹言啓曰,通禮院左通禮李莊緖,以其身病,呈狀乞遞,改差,何如?傳曰,允。
金大根,以兵曹言啓曰,今正月各廳堂下武臣朔試射,臣曹連因有故,不得爲之之意,敢啓。傳曰,知道。
又以兵曹言啓曰,僉知中樞府事安時赫,五衛將金復鉉·李廷柱·李忠國,忠壯衛將李慶蕃,景福宮衛將柳仁浩·徐仁熀,文臣兼宣傳官徐有薰,部將趙存一,俱以病難供職,呈狀乞遞,武臣兼宣傳官全世麟,呈辭在外,過限未上來,新除授德浦僉使劉萬益,老母今年爲七十七歲,法不當遠離赴任,呈狀乞遞,竝改差,何如?傳曰,允。
又以摠戎廳言啓曰,本廳哨官文義行,身病甚重,勢難察任,改差,何如?傳曰,允。
左議政朴宗薰疏曰,伏以,臣抱難强之疾,鞰切苦之懇,進而唐突筵席,言涉微私,退而騰暴章奏,跡犯瀆褻,原其情實,亮不獲已,及夫溫諭鄭重,隆批焜煌,勗以時艱,責以推車,此古昔盛際,所以處名臣碩輔也。臣何敢當,臣何敢當?惶懼之次,竊伏惟念冒昧支煩,宜速誅罰,而慰藉敦勉,反荷榮寵,雷霆斂威,雨露濡澤,是上天生物之仁也。然則殿下於臣,旣欲其生矣,臣今疾病垂死,冀延須臾之生者,將以一遞而卜之,又安得不罄所未罄,仰干好生之天也?抑臣竊有私義之不能自安於心者,臣於前章,旣以貞疾癃痼之狀,質言於上矣。今若仰托恩庇,厭然趨列,則是前之所陳,寔自歸於不誠無實,張虛而罔上也。人之議臣者,必曰夫也,言病卽邀寵而固位也。爲原恕之論者,亦必曰昔者衰病,今日而愈乎?縱非本情,無說可解,白首殘年,得此梁楚,寧不大有傷於廉防乎?廉防者,所以立身事君之大柄,苟無是也,何以自立?昔司馬光,病辭左僕射,有曰縱陛下寬仁,微臣不知廉恥,中外有識之士,天下衆庶,其謂斯何?是臣之所欲言者,古人已先之矣。居輔相之位者,當去不去,則其所關係乃如是,甚可懼也。至於重役監董,臣雖甚昏憒,敢不思之爛熟乎?臣於嚮日馳詣奉審也,驚隕震剝之情,尙今在中如一日,旣又承命,董察於摹寫之役,義當自盡,病不暇卹,竊欲竭其心力,期無一毫未盡,然後躬進妥虔,儀觀物采,煥若舊日詹望焉,則非徒有以慰上下遠邇之心,臣亦將有歸拜之辭,況在四百年後,復得以摹畫我聖祖粹容,周旋乎瑞日祥雲之下,仿像乎堯眉舜瞳之前,尤豈不希貴而榮幸乎?惟其如是也,故願及此時,卸此非分職名,庶有以專意致誠於董事之地,斷斷此心,亶不偶然。且政府樞銜,義無輕重,戊辰舊例,可按而行,綽有所據,究無可疑,敢因聖批之及,臚陳無隱。伏乞聖明,察臣肝肺之辭,許臣鞶褫之請,公私萬幸,臣不勝云云。答曰,省疏具悉卿懇。以今國事之罔涯,予豈欲捨卿,而苦懇如此,今姑勉副,大臣不以居位去位有異,益陳嘉謨嘉猷,輔予不逮。仍傳于徐憲淳曰,此批答,遣史官傳諭。
戊戌正月二十九日酉時,上御熙政堂。奉審禮堂入侍時,同副承旨徐憲淳,假注書沈敦永,記注官趙相玉,記事官趙徽林,行禮曹判書鄭元容以次進伏訖。上曰,史官分左右。元容進前奏曰,小臣承命馳詣康陵,曲墻有頉處奉審,則墻外年久檜木頹臥,內面缺落,長爲二尺,廣爲一尺八寸,所見甚驚悚矣。此與內外面全然頹圮有異,且自前或有從便修改之時,則工役似不甚鉅,而解凍後卽爲修築之意,申飭陵官,而陵上碑閣丁字閣,一體奉審,則俱爲無頉矣。上命史官就座。仍命退,諸臣以次退出。
上在昌德宮。停常參·經筵。
金大根啓曰,來初五日朝參日次,而社稷大祭齋戒相値,頉稟之意,敢啓。傳曰,知道。
尹興圭啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉呈辭,監察茶時之意,敢啓。傳曰,知道。
趙秉龜啓曰,左承旨李正耆今日不爲仕進,卽爲牌招,何如?傳曰,允。
傳于尹興圭曰,進講入侍。
徐憲淳啓曰,吏曹判書曺鳳振,參判趙斗淳再牌不進推考傳旨,今方捧入,而開政命下,已至經宿,連事違召,無意承膺,事體所在,誠極未安。參議金鍏陳疏到院,而原疏以國忌正日,纔已退却矣。判書·參判,竝所當更請牌招,而係是一日三牌,何以爲之,而參議卽爲牌招,何如?傳曰,原疏捧入,判書·參判,竝更牌招。
又啓曰,吏曹參議金鍏疏批已下,一體牌招,何如?傳曰,允。
又啓曰,吏曹判書曺鳳振,參判趙斗淳,參議金鍏牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招。
徐憲淳,以吏批言啓曰,左議政朴宗薰勉副事,命下矣。當爲置處,而領敦寧一窠,國舅今方見帶,本曹時無相當窠,依例送西之意,敢啓。傳曰,知道。
金大根,以兵批言啓曰,左議政朴宗薰勉副送西事,命下矣。當爲隨品置處,而領中樞一窠,判中樞二窠,他大臣及輔國判書,今方見帶,依例從座目,判中樞金在昌,知中樞有闕之代降付,其代下批之意,敢啓。傳曰,知道。
有政。吏批,判書曺鳳振進,參判趙斗淳牌不進,參議金鍏式暇,同副承旨徐憲淳進。以鄭㝡朝爲兵曹參知,閔致成爲大司成,李垿爲左通禮,辛涵爲典籍,金左根爲宗簿主簿,卞得祜爲律學敎授,尹致定爲寧邊府使。故僉知李龜允贈吏參例兼,故學生李世觀贈吏議,已上兵曹參判李泰淳兩代。
兵批,行判書權敦仁進,參判李泰淳在外未肅拜,參議趙奎昇入直,參知未差,左副承旨尹興圭進。以洪敬謨爲都摠管,李相斗·李羲溫爲僉知,洪鋈爲羽林將,徐格修·李演中·申永訥爲五衛將,金最直爲忠壯將,尹義衡·洪勉周爲景福將,尹敎成爲文兼,崔性益爲部將,朴宗瑱·徐相益爲武兼,梁錫祿爲牛峴僉使,朴在潤爲德浦僉使,判府事單朴宗薰,知事單金在昌,同知單尹耘烈,僉知二單李廷柱·徐衡植,護軍李穆淵,副護軍李敦榮·徐箕淳·林翰鎭·蔡弘勉·金舜鍾·安時赫,副司果李莊緖,以上竝單付。
吏批,再政。啓曰,咸興府判官,今當差出,而本府以營下劇邑,物衆地大,素稱難治,不可不擇差,他道有聲績已準限未準朔守令,竝擬,何如?傳曰,允。以尹行定爲咸興判官。
兵批,再政。同知單徐格修,僉知二單李演中·申永訥。
吏批,三政。啓曰,蔚山府使,今當差出,而本府以營下劇邑,物衆地大,素稱難治,不可不擇差,他道有聲績已準限未準朔守令,竝擬,何如?傳曰,允。以兪碩柱爲蔚山府使。
以左承旨李正耆牌不進罷職傳旨,傳于金大根曰,只推。
假注書徐珖輔書啓,臣於本月初一日辰時量,以外南山植木摘奸事,敬奉聖敎,出崇禮門,至南關王廟主山及案山植木處,看審是白乎則,松橡鬱密是白遣,自靑鶴亭至舊失火處,面面周審,則老木穉株,叢帀茂盛是白遣,自典牲署後面至冷井洞,則大木參差,擁蓋一山是白遣,下詣南壇看審是白乎則,壇砌門墻,竝無圮傷處,而主山及案山,樹不甚盛是白遣,自文峴至梨泰院後麓水閣峴,則土性瘠确,亦有穉松是白遣,前至馬石橋,則松林蒙翳是白遣,詣漢江壇看審是白乎則,亦爲無頉是白遣,自雁峯伏兵峴,至畫景谷,則樹木茂密是白遣,由斗湖而詣司寒壇看審是白乎則,亦爲無頉是白遣,自無學峯所經外南山諸處,一一詳審是白乎則,別無斫痕之意,敢啓。傳曰,知道。
徐憲淳,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
又以禮曹言啓曰,每年各陵展謁,春則二三月,秋則八九月取稟事,曾有定式矣。今春展謁,定於何陵,而以何間擇吉乎?敢稟。傳曰,置之。
金大根,以都摠府言啓曰,今日入直內三廳武兼禁軍及軍兵等當爲中日習射技放,而國忌正日相値,不得設行之意,敢啓。傳曰,知道。
吏曹參議金鍏疏曰,伏以,臣資性疎迂,才識淺短,本不足備數於百執事之末,而猥蒙我先大王洪造,密邇簪筆之班,周旋橫經之席,滾到下大夫之列,前後歷敭,罔非踰濫,聖恩未報於塵埃,愧懼恒切於食息,乃者三銓新命,忽下於夢想不到之臣,聞命惝怳,歷日而莫省所措也。噫,國有六府,天官爲重,參佐之責,雖異於長堂,亦其甄別流品,衡裁通擬,亦有時乎參其議焉,此其所係惎重,則其顯要又何如耶?是以歷數近久,膺是任者,極一代之選,何尙有如臣無似之濫叨者哉?臣之愚陋魯下,不堪於淸朝任使之列,不但臣自知甚明,抑聖鑑之所俯燭,今遽以是官畀是人,而無所留難,卽臣之未曉也。夫國家之建官設職,愼惜名器,式出於磨鈍勵俗之方,故量才授官,則上無輕與之歎,度力受任,則下無匪據之誚,臣於是,去就之義,亦已審矣。伏未知聖明奚取於臣,而有此誤恩耶?臣若徒畏義分,抗顔冒應,恬然若當來,則是將不免於華膴其仕,榮耀其身而止,顧何以仰副聖上委寄之意,免得當世嗤點之譏也哉?開政有命,召牌屢下,而濫竽之懼愈深,守株之義莫變,坐犯違傲,尤增悚蹙,玆敢冒入文字,仰瀆崇嚴。伏乞天地父母,察臣微諒,仰稟東朝,亟遞臣見職,俾公私兩得其便,不勝幸甚。臣無任云云。答曰,省疏具悉。爾其勿辭察職。
戊戌二月初一日辰時,上御熙政堂。進講入侍時,檢校直提學徐憙淳,參贊官尹興圭,侍讀官趙雲澈,假注書沈敦永,記事官趙徽林·李時愚,各持論語第六卷,以次進伏訖。上誦前受音一遍訖。憙淳讀自旣而曰鄙哉,止末之難矣。仍奏釋義訖。上讀新受音十遍訖,命陳文義。憙淳曰,末之難矣者,蓋言出處之難也。若如荷蕢者之獨善其身,而不以天下爲心,則只得有處而無出,何難之有?夫子亦豈不知道之不行,而其心則固未嘗一日忘天下,故猶此之陳之蔡,適衛適齊,朞月三年之治,冀或得試,而雖欲卷而懷之,不能自已,實非荷蕢者之所能測度也。伏願省覽焉。上曰,玉堂陳之。雲澈曰,子曰果哉,果者,果斷之謂也。夫子亦歎荷蕢者之果於忘世,而荷蕢之高尙其志,獨善其身,夫子之道,兼善天下,不能忘世,蓋人之出處,各有所殊,故荷蕢雖不知聖人之心同天地,亦隱倫高蹈之士也。其時人君,若卑辭厚幣,以招賢者,則彼豈無出仕行道之心乎?由此觀之,賢人之顯晦,專係於人主之取捨矣。今我殿下,誠心求賢,以禮羅之,則草野之中,賢才不遺,朝廷之上,群彦共理,太平之治,可復覩於今日矣。豈不休哉?上曰,參贊官陳之。興圭曰,閣臣·儒臣所奏,已盡無餘,臣無容更達矣。上掩卷。仍命退,諸臣以次退出。
上在昌德宮。停常參·經筵。
尹興圭啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李正耆啓曰,右承旨金大根今日不爲仕進,卽爲牌招,何如?傳曰,允。
備忘記,平安兵使李寬奎下直,長弓一張,長箭一部,片箭一部,筒兒一箇賜給。
徐憲淳啓曰,卽見谷山府使閔泰鏞,德源府使李熙鐵守令薦擧單子,則倒踏印信,有欠審愼,奏御文書之致此疎忽,誠甚未安。該守令竝從重推考,原單子還下送,使之改修正上送,何如?傳曰,允。
李正耆啓曰,卽者景慕宮官員來言,今四日春奉審時,提調當爲進參,而都提調李相璜,提調金逌根,俱有身病,不得進參云,提調卽爲牌招,何如?傳曰,提調許遞,前望單子入之。
景慕宮提調前望單子入之,金鏴落點。
徐憲淳啓曰,今此京外守令邊將薦擧單子三百七十七張,依例捧入,而其中應薦不薦人,令該曹察推,何如?傳曰,允。
尹興圭啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于尹興圭曰,只推。
以右承旨金大根牌不進罷職傳旨,傳于尹興圭曰,只推。
傳于徐憲淳曰,發遣吏郞,諸執事淸齋與否,摘奸以來。
尹興圭,以都摠府言啓曰,副摠管趙庭和,以漢城府左尹,本府坐起進參事,晝仕出去之意,敢啓。傳曰,知道。
義禁府啓目,粘連向前洪亦,船沈四日之後,始因營關,出往檢飭鉤拯,而爲日已久,沙泥堆船,作奸形跡,都沒把捉兺除良,執錢偸弄等眞贓,未及現發,則故敗情節,旣無的知,不可臆斷,囚供容或無怪是白乎矣,盤覈之際,苟能反復査詰,善加鉤距,則奸狀庶或執捉,而只憑船漢之口招,認作掛沈之眞情,終未免不審之失,以此照律,何如?判付啓依允。又啓目,向前鄭琦和亦,稅穀謂之嚴禁私結,色吏亦云別定發送,而任其與受,初不騎船,旣登査啓,若能嚴加操束於當日,焉敢恣意犯科於向後?不飭亦罪也,以此照律,何如?判付啓依允。又啓目,粘連向前宋一儁亦,饑癘餘民勢雖孔劇,有限倭料,趁不輸送,至有道啓論罷,以此照律,何如?判付啓依允。又啓目,粘連向前李在鶴亦,毋論排捧與新還,臘月已爲過半,而未捧若是夥多,道啓請罪,糴法固當,而遭罷徑歸,未及磨勘,則囚供足可爲發明之端,以此照律,何如?判付啓依允。
戊戌二月初二日辰時,上御熙政堂。進講入侍時,提學徐有榘,參贊官金洙根,檢討官韓宓履,假注書徐珖輔,記事官趙徽林·李時愚,各持論語第六卷,以次進伏訖。上誦前受音一遍訖,有榘讀自子張曰書云,止民易使也。仍奏釋義。上讀新受音十遍訖,命陳文義。有榘曰,講筵停輟,今旣久矣。其間必有溫繹自得之工,伏願逐條發問焉。上曰,上好禮則民易使也,果是何義也?有榘曰,好禮則節文備而名分明矣。斯民也自無犯分違禮之患,故曰,民易使也。然而所謂易使者,非止謂役使之也。蓋上好禮則下好義,而自然心服,苟爲不然,則面從而心不服矣。爲人上者,必以禮義導率,名分不紊,然後自有易使之效也。伏願留神體念焉。上曰,玉堂陳之。宓履曰,上好禮則下亦好禮矣。上下好禮,則於治國乎,何難之有?民所以易使者,以其民亦知禮,尊君親上,樂事赴功也,故傳曰,安上治民,莫善乎禮。伏願殿下,先立乎禮,導民以禮焉。上曰,參贊官陳之。洙根曰,閣臣·玉堂已陳之,臣無容更達矣。上掩卷。仍命退,諸臣以次退出。
上在昌德宮。停常參·經筵。
尹興圭啓曰,行大司憲宋稺圭,執義鄭日泰,掌令睦用錫·崔聖岳,持平趙思健在外,持平李義晉呈辭,監察茶時之意,敢啓。傳曰,知道。
傳于李正耆曰,禮房承旨馳詣景慕宮,奉審摘奸以來。
傳于徐憲淳曰,進講入侍。
趙秉龜啓曰,事變假注書金震休身病猝重,勢難察任,今姑改差,何如?傳曰,允。
金震休改差,代以洪錫圭爲事變假注書。
李正耆,以禮曹言啓曰,太廟歲首展謁吉日,以何間推擇乎?敢稟。傳曰,旬間擇入。
又以禮曹言啓曰,景慕宮展謁,每於孟春孟秋取稟事,定式矣。今春展謁,吉日以何間推擇乎?敢稟。傳曰,同日擇入。
又以禮曹言啓曰,以太廟展謁取稟草記,傳曰,旬間擇入,以景慕宮展謁取稟草記,傳曰,同日擇入事,命下矣。展謁吉日,令日官朴周煥推擇,則今二月初九日初十日俱吉云,以何日定行乎?敢稟。傳曰,初九日爲之。
傳于李正耆曰,宗廟·景慕宮展拜後,仍詣景祐宮展拜矣。該房知悉。
金大根,以兵曹言啓曰,今番庭試文武科,來四月十七日設行,而文科除初試,文武科卽日放榜事,推擇啓下矣。武科則直赴殿試及會試奉承傳者,例皆許赴,而元榜初試之數,爲四百人,直赴殿試及會試已奉承傳者,合爲一百九十餘人之多,且今春各道都試,次第設行,則直赴人又將爲幾許矣。雖分所試取,一日內畢試唱榜,其勢末由,在前如此之時,武科殿試,則有差先推擇與文科同日放榜之例,今亦依此擧行,何如?傳曰,文武科竝擇日放榜。
李正耆,以禮曹言啓曰,以兵曹草記,今番庭試,卽日放榜,在於來四月十七日,而武科殿試,一日內畢試唱榜,其勢末由,依前例武科殿試,則差先推擇,與文科同日放榜事,傳曰,文武科竝擇日放榜事,命下矣。庭試文武科放榜吉日,令日官朴周煥推擇,則同月二十五日辰時爲吉云。以此日時定行,何如?傳曰,允。
戊戌二月初三日辰時,上御熙政堂。進講入侍時,原任提學鄭元容,參贊官徐憲淳,檢討官韓宓履,假注書沈敦永,記事官趙徽林·李時愚,各持論語第六卷,以次進伏訖。上誦前受音一遍訖。元容讀自子路問君子,止堯舜其猶病諸,仍奏釋義訖。上讀新受音十遍訖,命陳文義。元容曰,此章甚好,安人,敬之至也,安百姓,安人之極也。天下之大事業,豈有過於使天下之民皆安,而求其本,則在於一己之修,一己至近,百姓甚衆,此修彼安之效,似不可若是其幾,而致中和則天地自位,萬物自育,其理之如應響,有如是矣。人主心正而德修,則天心感應,陰陽順序,氣候不差,風雨調順,歲功豐登,民物蕃昌,豈有一夫之不得其所哉?今殿下之日開講筵者,專爲修己之工,若以安百姓,爲己分內事,則講讀自修之工,不期勤而自勤矣。上曰,玉堂陳之。宓履曰,安人安百姓,不外乎修己以敬,故克敬厥德,然後乃可以安天下也。堯之欽明,舜之恭己,成湯之日躋,文王之緝熙,是所以爲安民之本也。伏願殿下,循天理之公,遏人欲之私,終始典學,克勤敬德,則可以盡人道之大也,懋哉懋哉。上曰,參贊官陳之。憲淳曰,閣臣·儒臣所奏俱好,伏願體念,而臣別無仰達矣。上掩卷。元容復奏曰,新年,臣初登講席矣。殿下春秋向盛,一國之大小臣民,歡慶頌祝之心,曷有其極?知思日以益開,識見日以益進,聖工之日就月將,此正其時,而歲時停輟,已爲四旬之久,而今筵之草草備例,又如前日,無一問難,忩遽率退,顯有厭苦之意,而有若文具經過者然,如是則徒有講學之名,而無其實矣。凡人勿論賢知年紀十餘之時,心志不爲外物撓奪,而聰明內專,故此時之所讀所講所問所聞,至老不忘,應用不窮,閭閻子弟之工,十歲內外,皆讀通史·綱目,故歷代事蹟之明習,皆以此也。未能知燕閒之時,讀覽史記,而講筵則未見以史書爲之,此後則進講之餘及召對之時,令筵臣讀奏史書,仍釋文義以奏,隨疑討問,詳知前代君臣之某言某事,則自有滋味,必至於樂此不疲之境矣。殿角深嚴,晝漏丁東,接對臣僚,顧問討論,是人主之至樂也。昔肅廟朝講筵,每令諸臣詳陳閭巷小民艱難疾苦之狀,臣於純宗朝,以記注參進講,而臨文發問,酬酢如響,且或以御製文字,出示筵臣矣。未能知殿下於讀書之暇,亦或有製作者乎?上曰,文則姑未製,而句作則間或製之矣。又奏曰,製工亦不可廢,聖人之言,因文以宣布矣。此是殿下將就惜陰之時也。凡事不可失時,過時則事倍功半,學工爲尤甚,雖或有厭怠之時,自勉自强,用工於經史之間,致力於講製之工,以臻光明盛大之域,是臣區區之望也。伏願留念焉。上仍命退,諸臣以次退出。
上在昌德宮。停常參·經筵。
金大根,以都摠府言啓曰,今日入直內三廳武兼禁軍及軍兵等中日習射技放。請出標信。傳曰,知道。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李正耆啓曰,右承旨金大根,左副承旨尹興圭今日不爲仕進,竝卽牌招,何如?傳曰,允。
傳于李正耆曰,禮房承旨馳詣文廟,奉審摘奸以來。
傳于金洙根曰,進講入侍。
李正耆啓曰,假注書徐珖輔身病猝重,勢難察任,今姑改差,何如?傳曰,允。
徐珖輔改差,代以李㘾爲假注書。
傳于金洙根曰,自明日進講,停。
金大根啓曰,行大司憲宋稺圭,執義鄭日泰,掌令睦用錫·崔聖岳,持平趙思健在外,持平李義晉牌不進,監察茶時之意,敢啓。傳曰,知道。
以持平李義晉,正言尹穳·李經在牌不進罷職傳旨,傳于金大根曰,只推。
以左副承旨尹興圭牌不進罷職傳旨,傳于李正耆曰,只推。
傳于徐憲淳曰,諸執事淸齋與否,摘奸以來。
李正耆,以奎章閣言啓曰,景慕宮望廟樓今春大奉審,臣炳韶與本宮提調金鏴進詣,展奉奉審,無頉之意,敢啓。傳曰,知道。
徐憲淳,以吏曹言啓曰,因承政院啓辭,守令應薦而不薦人,令該曹察推事,允下矣。行大護軍金鏴·金履載·李光文,刑曹判書申在植,知中樞府事李翊會,鈴原君尹行直,行護軍尹尙奎·朴宗琦·朴宗喜·韓義運·林景鎭·洪羲瑾·許溟·白海鎭,俱爲應薦而不薦,竝推考警責,何如?傳曰,允。
李正耆,以影幀摸寫都監都提調意啓曰,御容玉色,今日始役之意,敢啓。傳曰,知道。
金大根,以兵曹言啓曰,今二月初九日大駕詣宗廟展謁,景慕宮展謁,仍詣景祐宮展拜時,隨駕營門,當爲磨鍊矣。禁·御兩營鄕軍則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍十哨,馬軍四哨,禁·摠兩將率領,爲先後廂,御營中軍留陳,禁軍則三番隨駕,餘軍留營,置之。
又以兵曹言啓曰,因承政院啓辭,邊將應薦而不薦人,令該曹察推事,允下矣。行上護軍徐俊輔·洪羲俊,行知中樞府事金箕殷,知中樞府事李羲準·李翊會,行大護軍金鏴·李志淵·金熙華,刑曹參判徐左輔,戶曹參判申緯,同知中樞府事李錫祜·韓耆裕,鈴原君尹行直,行護軍朴齊一·金陽淳·李寅溥·朴宗琦·尹致謙·鄭祖榮·李道在·洪學淵·柳和源·許溟·具信喜·李忠運·朴潤榮·白海鎭,戶曹參議洪羲錫,通禮院右通禮金,奉常寺正李益文,成均館司成林基洙,順興府使申在獻,長淵府使元永貞,龜城府使李台成,俱爲應薦而不薦,竝依法典推考警責,何如?傳曰,允。
金大根啓曰,卽伏見兵曹邊將不薦人察推草記,則長淵縣監,誤以府使書入矣。奏御文字,何等審愼,如是疎忽,事甚未安。臣之矇然捧入,不勝惶悚,而當該堂上,不可無警,推考,何如?傳曰,允。
又以訓鍊都監言啓曰,本局從事官李源庚,身病甚重,勢難察任,改差,何如?傳曰,允。
義禁府照目,粘連春川前府使李在鶴矣本府議啓內,毋論排捧與新還,臘月已爲過半,而未捧若是夥多,道啓請罪,糴法固當,而遭罷徑歸,未及磨勘,則囚供足可爲發明之端,以此照律,罪杖八十收贖,奪告身三等,奉敎依允爲旀,功減一等。又照目,粘連務安前縣監鄭琦和矣本府議啓內,稅穀謂之嚴禁私給,色吏亦云別定發送,而任其與受,初不騎船,旣登査啓,若能嚴加操束於當日,焉敢恣意犯科於向後?不飭亦罪也。以此照律,罪笞五十收贖,解見任別敍,私罪,奉敎依允爲旀,功減一等。又照目,粘連盈德前縣監宋一儁矣本府議啓內,饑癘餘民,勢雖孔劇,有限倭料,趁不輸送,至有道啓論罷,以此照律,罪杖六十收贖,奪告身一等,私罪,奉敎依允爲旀,功減一等。又照目,粘連金浦兼任通津府使洪矣本府議啓內,船沈四日之後,始因營關,出往檢飭鉤拯,而爲日已久,沙泥堆船,作奸形跡,都沒把捉兺除良,執錢偸弄等眞贓,未及現發,則故敗情節,旣無的知,不可臆斷,囚供容或無怪是白乎矣,盤覈之際,苟能反覆査詰,善加鉤距,則奸狀庶或執捉,而只憑船漢之口招,認作掛沈之眞情,終未免不審之失,以此照律,罪笞五十收贖,解見任別敍,私罪,奉敎依允爲旀,功減一等爲良如敎。
戊戌二月初四日辰時,上御熙政堂。進講入侍時,檢校直提學徐憙淳,參贊官金洙根,侍講官李時在,假注書徐珖輔,記事官趙徽林·李時愚,各持論語第六卷,以次進伏訖。上誦前受音一遍訖。憙淳讀自原壤夷俟,止速成者也,仍奏釋義。上讀新受音十遍訖,命陳文義。憙淳曰,原壤年已高矣,而自是放達之類,全離於禮,以其未曾學,故至於如此,闕黨童子,年未及矣,而便欲速成者也。全昧循序之法,蓋原壤爲孔子之故人,則知舊相見相敬,是禮也,而夷俟非相見之禮,故夫子叩脛而警之,童子無成人之職責,而此童子不知此義,故夫子施之以將命之禮,若使此數子者,服膺乎聖人之敎,則豈有如是之弊哉?大抵所貴乎人者,以其幼學而壯行,入德之序,自卑升高,由小及大,幼而習之於灑掃應對之節,長而成就於天人性命之學,然後年彌高而德彌卲,無愧成人之名矣。此章幼字長字老字上,可見工夫之有次序矣。伏願體念焉。上曰,玉堂陳之。時在曰,原壤非徒夷俟之可責,當其母喪,乘木而歌,則其敗常亂俗,莫大於此矣。惟彼原壤,生周禮盡在之邦,以夫子爲故人,居喪敗禮,胡至於是?苟使夫子得位而行道,則似此老氏之流,不期斥而自黜,舊染汚俗,咸與維新,而斯道不行,禮防大壞,此非獨原壤之不幸,卽夫子之不幸非夫子之不幸卽魯國之不幸,非魯國之不幸,卽天下後世之不幸。是故人君之御世也,不患無賢人,患其有賢而不能用,今我東方,雖無如夫子之聖,一賢一能,必不借於異代,特殿下未之知而未見用,惟殿下側席旁求,毋使賢能,遺逸而不用,是臣區區之望也。上曰,參贊官陳之。洙根曰,閣臣·玉堂所陳切實,臣無容更達,而伏願殿下,臨講發問,以爲質疑資益之道焉。上掩卷。良久命退,諸臣以次退出。
上在昌德宮。停常參·經筵。
藥房都提調李止淵,提調朴岐壽,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
尹興圭啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉呈辭,監察茶時之意,敢啓。傳曰,知道。
趙秉龜啓曰,同副承旨徐憲淳今日不爲仕進,卽爲牌招,何如?傳曰,允。
金大根啓曰,備邊司郞廳來言,今日賓廳日次,而社稷大祭齋戒相値,頉稟之意,敢啓。傳曰,知道。
傳于李正耆曰,禮房承旨馳詣社稷,奉審摘奸以來。
傳于李正耆曰,召對爲之。
傳于徐憲淳曰,宗簿主簿金左根改差,令該曹口傳付軍職。
兵曹口傳政事,副司果單金左根。
金大根啓曰,諸道道臣,除非拿問與削黜,則凡狀啓,不得以假都事替行,載在法典矣。咸鏡監司徐耕輔,謂以陳疏俟勘,廢閣公務,永興府使遭故狀啓,以假都事替行,揆以事體,極爲未安。推考警責,原狀啓還下送,使之改修正上送,何如?傳曰,允。
大王大妃殿,傳于尹興圭曰,北伯事誠是意外,初無可言之情勢,而疏引已爲過矣。又此廢務云者,是何分義?況濬源殿還安在近,擧行方急,此豈道臣言私偃處之時乎?萬萬駭然,所當直爲嚴處,而此際遞易,實爲可悶,依外補例施行,無敢以難安等語,更爲煩聞之意,廟堂星火申飭。
大王大妃殿,傳于尹興圭曰,觀此嶺伯狀啓,巨濟民家失火,延燒三十餘戶云,極爲驚慘。原恤典,道臣雖已擧行,別加優助,卽爲奠接,俾無失所之患事,廟堂知委。
以平安道放未放成冊,傳于尹興圭曰,李允榮·徐念淳,放。
徐憲淳,以吏曹言啓曰,通禮院左通禮李垿,以其身病,呈狀乞遞,改差,何如?傳曰,允。
又以吏曹言啓曰,通禮院右通禮金,以其身病,呈狀乞遞,改差,何如?傳曰,允。
尹興圭,以禁衛營言啓曰,本營千摠李南軾身病猝重,勢難察任,改差,何如?傳曰,允。
咸鏡監司徐耕輔疏曰,伏以,三陽泰回,百祿咸臻,慈齡光躋於五旬,賀儀誕擧於元日,協氣嘉祥,洋溢寰宇,歡聲喜色,八域同慶,臣於此際,遠滯關塞,未能隨諸大夫後,蹈舞於三嵩之庭,瞻望雲天,不勝戀結之至。仍伏念,臣之忝按邊朔,居然五閱月于玆矣。無一報效,有百瘡疣,辜恩溺職,無往非罪,而若其昏謬不事事之狀,至於今番安邊事而極矣。噫,守令之勸懲,道臣之責耳,苟或貪汚之跡,在於管轄之內,而有不能到底搜剔,以其罪罪之,則惡在其按察之義乎?臣本庸懦,老益憒憒,方面重任,初非可能,而惟我慈聖殿下,不以臣不肖,辭陛之日,進臣於前,諄諄誨飭,威於鈇鉞,逖矣此土,雖關山千重,臣心之恐懼怵惕,恒若天威,不違於咫尺,臣實愚昧,妄竊以爲,憑仗寵靈,殫竭駑鈍,對揚明命之萬一,則庶可爲此生塵刹之報。於是乎審察惟謹,廉訪屢返,慥慥兢兢,至于三數月之久,然後乃敢以五六前倅不法之狀,擧而登聞,卽前啓所論諸邑是也,豈意臣見聞猶有所未周,探察猶有所未至,致使其間?有漏網者存,以若罪犯,幾至於倖逭,一則臣之罪也,二則臣之罪也。何幸臣之所未及聞,而廟堂聞之,臣之所未發,而民訴發之,以至承命行査而後,該倅之許多罪犯,畢露無餘,臣於是,滿心慙悚,實無措躬之地也。若謂臣知而不言,不言之罪,罪關欺隱,臣雖萬萬無狀,亦具一端彝性,臣分所在,焉敢乃爾?此臣所以捫心涕泣,求死而不得者也。若謂臣不知而不言,不知之罪,罪在僨誤,以此而罪臣,雖議之以嶺海金木,臣將愧服之不暇,敢以何辭而自解乎?嗚呼,上之所以委畀者,何如,而下之所以奉承者如此,孤負期勉之意,致煩提飭之勞,卽此而臣之罪,尤萬殞而難贖矣。査本旣徹,愧懼益深,日夕訟愆,惟譴何是俟,卽伏奉有旨下者,慈度天大,威罰不加,十行溫綸,開釋備至,諒其別無顧藉之本情,諭以當初疎略之爲罪,越俸薄警,匪罪伊榮,臣奉此恩言,百面莊誦,雖卽日溘死,更無餘恨,然其區區私義,以臣視臣,卽一有罪未勘之物耳。聖恩縱荷於寬貸,臣情彌切於兢蹙,何敢以無面可顯之蹤,蹲冒於十顚九倒之地,重貽朝家刑政之累,更添臣身罪上之罪乎?衷情震栗,義分惶懍,玆敢包慙齎悚,冒死自列,退伏私次,恭俟嚴誅。伏乞聖上,諒臣罪之莫可終恕,念重務之不宜久曠,仰稟東朝,仍命攸司亟勘臣當被之律,以爲爲藩臣不職者戒焉。臣無任云云。答曰,省疏具悉。向來慈殿處分至當,卿有何可引之義,而至於廢務乎?事極乖當,勿辭,益勉對揚之責。
戊戌二月初五日午時,上御熙政堂。召對入侍時,參贊官李正耆,檢敎待敎金洙根,侍讀官趙雲澈,檢討官李殷相,假注書李㘾,記事官趙徽林·李時愚,各持論語第六卷,以次進伏訖。上開卷讀前受音,自憲問恥,止子曰,不逆詐一遍。命陳文義,雲澈曰,此篇首章有道之穀無道之穀,皆可恥也。篇中又曰,邦有道貧且賤焉恥也,邦無道富且貴焉恥也。世治而無可行之道,故不得穀,而不免於貧賤,世亂而無能守之節,故但取穀而虛縻於富貴,則此與世有道而不能有爲,世無道而不能獨善,徒知食祿之恥,其義相似矣。今日卽我殿下千載有道之世也,如欲使食祿之臣無恥焉,則先自聖學而懋緝熙日躋之工,推之於任賢勿貳之域,則士罕干祿之羞,朝無素餐之愧矣,寧有穀者恥之可論哉?伏願澄省焉。上曰,下番陳之。殷相曰,克伐怨欲之不行,可謂能制其私欲者矣,克伐怨欲之根則猶在焉,故夫子之答憲問,仁則吾不知也。此則聖人開示後學之意,深且遠矣,然克伐怨欲之不行,亦足爲克己求仁之一助矣。伏願殿下,於此等處深留聖念焉。上曰,閣臣陳之。洙根曰,講筵儒臣,每以自上先自發問仰奏,殿下恒軫反覆質問,則臣等又當有開悟微奧未盡之義矣,與有榮感,當如何哉?伏願留念焉。上曰,參贊官陳之。正耆曰,儒臣·閣臣旣已敷陳,臣無容更達矣。上掩卷。仍命退,諸臣以次退出。
上在昌德宮。停常參·經筵。
尹興圭啓曰,行大司憲宋穉圭,執義鄭日泰,掌令睦用錫·崔聖岳,持平趙思健在外,持平李義晉陳疏徑行,監察茶時之意,敢啓。傳曰,知道。
又啓曰,假注書沈敦永身病猝重,勢難察任,今姑改差,何如?傳曰,允。
沈敦永改差,代以南秉哲爲假注書。
尹興圭啓曰,卽者持平李義晉以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
徐憲淳啓曰,吏曹郞廳來言,臺諫有闕,政事,取稟。傳曰,前望單子入之。
持平前望單子入之,姜必魯落點。
徐憲淳啓曰,卽見慶尙左兵使李亨權月課火藥等開坐啓本,則封發在於昨年十二月二十九日,而閱朔遲滯,今始來到,事甚駭然。該帥臣不可無警,從重推考,何如?傳曰,允。
徐憲淳,以禮曹言啓曰,卽接沔川幼學金廷所志,則以爲,同姓九寸姪昶憲,嫡妾俱無子,以其同姓八寸兄鉉重第二子周顯,欲爲繼後,兩家諸族,相議完定,而生養父母俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長金廷所訴旣如此,依定式金鉉重第二子周顯,立爲金昶憲之後,何如?傳曰,允。
尹興圭,以兵曹言啓曰,今初九日宗廟·景慕宮·景祐宮動駕時,本曹堂上守宮及侍衛,當爲備員,而參判李泰淳在外未肅拜,無以進參,令政院稟旨變通,仍令該曹,以在京無故人口傳差出,待下批牌招,以爲備員之地,何如?傳曰,許遞,前望單子入之。
兵曹參判前望單子入之,金邁淳落點。
尹興圭,以兵曹言啓曰,今初九日宗廟·景慕宮·景祐宮動駕時,本曹堂上守宮及侍衛,當爲備員,而新除授參判金邁淳在外未肅拜,無以進參,令政院稟旨變通,仍令該曹,以在京無故人口傳差出,待下批牌招,以爲備員之地,何如?傳曰,許遞,前望單子入之。
兵曹參判前望單子入之,尹致謙落點。
尹興圭,以義禁府言啓曰,平安道赦成冊啓下稟秩安州牧遠配罪人李允榮,仍秩中和府竄配罪人徐念淳名下,放字書下矣。李允榮·徐念淳放送事,分付該道道臣之意,敢啓。傳曰,知道。
行兵曹判書權敦仁疏曰,伏以,臣於日昨邊將不薦人請推草記,長淵縣監,誤書以府使,至於啓下,玆臣昏闒,全不照詳,乃有此錯謬,該堂問備,臣當首實,而伏見傳旨下者,以在直僚堂,爲現告,草記之出於臣手,繕寫之經於臣眼,則是果甚事之干於在直,而緣臣失檢,使僚替勘,非直在臣慙悚,朝家覈實之政,豈容若是相舛也?玆敢略具事實。伏乞下臣此章於喉院,改以臣名捧傳旨,俾無倖逭,以安臣心焉。臣無任云云。答曰,省疏具悉。本事不過問備,而卿言如此,令政院改捧現告。
行大護軍洪敬謨疏曰,伏以,臣於前月,猥上引罪之章,乞伏不職之誅,聖度天大,恩批春溫,諭之以旣往之何足追提,飭之以見職之卽爲肅命,臣奉讀未半,不覺感淚之被面,而因罪媒榮,轉益惶恧,跼高蹐厚,措躬無地。際伏見北伯狀本,盛陳全道危亡之形,備論諸倅不法之狀,於是乎臣之溺職尸素之罪,益彰露而無所逃矣。雖幸同朝忠厚,道啓不加指斥,廟奏只請譴削,而臣罪臣自知之,豈敢以重戾薄警,厭然而自幸哉?夫國家之設置方岳,官名刺擧,責在承宣,所至郡縣,望風解印者有之,不避故舊,明日按事者有之,秪緣臣誠信未孚於長吏,威斷不及於古人,以若彼之負犯,有若是之伈泄,竟未糾劾,自速辜犯,到今追惟,惶汗流踵,昔宋臣劉摯之言曰,監司非其人,則不能喩上指,究惠澤民,國受其害,此政爲臣身着題語也。爲人臣而孤負委寄,任官守貽害民國,若論厥罪,合置何辟,金木嶺海,猶未足以少贖,而恩敍之命,旋出特旨,周廬之除,殆同無故,聖念雖軫於拂拭,私心益切於愧懼,縱欲感戴恩私,竭蹶趨承,以伸叩謝之忱。竊恐世之持淸議者,不暇議臣之去就,而議今日賞罰之政也。爲臣今日之計,惟有斂跡周行,杜門自靖,以爲一分息補之道而已。細數愆殃,無以抗顔,自顧廉防,末由進身,玆申披瀝之懇,仰瀆崇嚴。伏乞聖慈,俯垂鑑諒,亟遞臣職名,仍命攸司議臣當被之律,以爲不職倖逭者戒焉。臣無任云云。答曰,省疏具悉。卿於北路事,已再勘矣,已經赦矣。今何必更提乎?
同副承旨徐憲淳疏曰,伏以,臣卽一庸庸下品耳。從事功令,倖玷榮觀,十年之間,周旋邇密,殆居其半,遭逢明時,依藉先蔭,莫與臣若,拊躬循省,每懷驚懼,何嘗一念,更到於進取之地,而第伏念,臣有老母,年頹病痼之狀,曾於請急之章,種種煩陳,我殿下亦嘗垂憐而曲諒矣。顧今齒齡益加,疾恙無減,轉輾床笫,成一癃廢,蓋其所祟,有非衰老婦人一時虧損之候也。生長於寒素之家,積傷於險釁之餘,麤糲疎布,尙患朝夕寒暑之備,狗馬僕從,至貽外內巨細之憂,調補靡暇,消鑠日倍,而臣則身緋髩玉,翶翔周行,人或爲榮,臣反爲愧,外若恬然,中實如燬,夫烏鳥反哺也,故人猶愛之,諼草忘憂也,故人願樹之,臣不能及今疾聲,自阻於孝理之下,而苟或歲月不與爲此生沒身之恨,則雖他日千鍾之祿,臣何忍獨享而爲樂哉?乞令選部畀臣一邑,以遂便養之願,則臣不勝至榮也,大幸也。臣厚沐洪造,與天無極,欲報萬一,隕結猶輕,而猥將私懇,不避叫瀆,惶越慙悚,只增死罪。臣無任云云。省疏具悉。疏辭下該曹稟處。
持平李義晉疏曰,伏以,臣有老父,今年爲七十四矣。疾病常纏,寧日無多,臣旅宦曠側,晝宵憧憧之際,卽接來信,則宿症痰喘,經寒越劇,食飮全却,氣息澌綴,將護無人,促臣歸視,臣自聞此報,方寸煎熬,按住不得,玆敢忙陳短章,徑尋鄕路。伏乞聖慈,俯垂矜諒,亟遞臣職,俾得任便救護,仍治臣擅行之罪,以肅朝綱,千萬至祝。臣無任云云。省疏具悉。所請依施。
上在昌德宮。停常參·經筵。
自開東至巳時,灑雨下雨,測雨器水深二分。
趙秉龜啓曰,來十一日朝參日次矣,敢稟。傳曰,停。
又啓曰,來十一日輪對日次矣,敢稟。傳曰,當次受點人,後日次待令。
徐憲淳啓曰,行大司憲宋穉圭,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
趙秉龜啓曰,左承旨李正耆,右承旨金大根,今日不爲仕進,竝卽牌招,何如?傳曰,允。
又啓曰,假注書南秉哲,時無職名,令該曹依例付軍職,冠帶常仕,何如?傳曰,允。
以右承旨金大根牌不進罷職傳旨,傳于徐憲淳曰,只推。
傳于徐憲淳曰,發遣吏郞,諸執事淸齋與否,摘奸以來。
徐憲淳,以吏曹言啓曰,卽接通禮院牒報,則今此擧動時,左右通禮,不可不備,而有闕之代,卽速變通,以爲及時擧行之地云,左右通禮未差之代,口傳備擬以入之意,敢啓。傳曰,知道。
吏曹口傳政事,以林基洙爲左通禮,李基華爲右通禮。
趙秉龜以影幀摸寫都監郞廳,以都提調言啓曰,影幀摸寫,纔已完畢,新本後褙,今日始役之意,敢啓。傳曰,知道。
徐憲淳,以都摠府言啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以都摠府言啓曰,今初九日動駕時,侍衛·寶劍·守宮,當爲備員,而都摠管洪敬謨有實病,副摠管柳基常有實故,李行敎以御營中軍,留陣進,趙庭和以漢城府左尹,導駕進,無以備員,令政院稟旨變通,仍令該曹,以在京無故人口傳差出,待下批,牌招,以爲備員進參之地,何如?傳曰,竝許遞,前望單子入之。
摠管前望單子入之,都摠管金熙華,副摠管金道喜·李奎鉉·金炳朝落點。
徐憲淳,以備邊司言啓曰,卽見江華留守李寅泰狀啓,以爲,堤堰旣多潰決,事役從以浩大,而赴役軍丁,多是武士,今春都試,無以限內試取,待秋合設事,請令廟堂稟旨分付矣。移點與赴試,事勢實有相妨,待秋合設,亦有已例,依狀請施行,何如?傳曰,允。
又以御營廳言啓曰,本營千摠白能洙,身病甚重,勢難察任,改差,何如?傳曰,允。
吏曹啓目粘連,觀此承政院同副承旨徐憲淳上疏,則臣有老母,年頹病痼之狀,曾於請急之章,種種煩陳,我殿下亦嘗垂憐而曲諒矣。顧今齒齡益加,疾恙無減,轉輾床笫,成一癃廢,蓋其所祟,有非衰老婦人一時虧損之候也,生長於寒素之家,積傷於險釁之餘,麤糲疏布,尙患朝夕寒暑之備,狗馬僕從,至貽外內巨細之憂,調補靡暇,消鑠日倍,臣不能及今疾聲,自阻於孝理之下,而苟或歲月不與,爲此生沒身之恨,則雖他日千鍾之祿,臣何忍獨享而爲樂哉?乞令選部,畀臣一邑,以遂便養之願亦爲白有臥乎所,徐憲淳之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,邇列之臣,出補外邑,事體不輕,臣曹不敢擅便,上裁,何如?判付。啓依回啓施行爲良如敎。
義禁府啓目,陽智前縣監閔銑·李台昇等原情云云。問目內辭緣,泛稱遲晩,閔銑段,刑推得情,李台昇段,所當請刑是白乎矣,年過七十,法不當請刑,議處,何如?判付。啓依允爲旀,閔銑段,除刑推議處爲良如敎。
上在昌德宮。停常參·經筵。
尹興圭啓曰,行大司憲宋穉圭,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
備忘記,牛峴僉使梁錫祿下直,長弓一張,長箭一部,片箭一部,筒兒一箇賜給。
傳于李正耆曰,禮房承旨與同副承旨,分詣受香諸處,奉審摘奸以來。
傳于金大根曰,召對爲之。
金大根啓曰,明日大駕詣宗廟入齋室後,大王大妃殿·王大妃殿問安,何承旨進去乎?敢稟。傳曰,右副承旨進去。
尹興圭啓曰,明日動駕,兩司侍臣當爲進參,除在外外,呈告人員,竝待開門牌招,何如?傳曰,允。
傳于金大根曰,明日出宮門路,以協陽門爲之。
以忠淸監司趙冀永狀啓,扶餘縣監李集周身死事,傳于徐憲淳曰,令該曹口傳擇差,不多日內下送。
徐憲淳,以奎章閣言啓曰,守宮檢校待敎金英淳,待開門牌招,何如?傳曰,允。
又以影幀摸寫都監都提調意啓曰,新本後褙,今已乾淨,粧纊當爲始役,而移奉日字,預先知委,然後沿路各道,可以趁期擧行,令該曹卽爲擇入,何如?傳曰,允。
金大根以濬川司言啓曰,本司都廳御營廳千摠白能洙改差,代以御營廳別將南錫圭差下,使之察任,何如?傳曰,允。
尹興圭,以義禁府言啓曰,今初九日動駕時,本府都事十員內九員,大駕各差備進去,只有一員本府入直,而當直別入直都事及公事回公都事,無以推移,假都事二員,令該曹口傳差出,以爲分排擧行之地,何如?傳曰,允。
義禁府啓目粘連,向前閔銑段,報營原無可據,文蹟始逋,昭在査報成冊是白兺除良,未捧亦已自首,當律焉逭照勘?以此照律爲白乎旀,李台升段,舊欠非但不能準完,新逋反復添多,大同未納,亦甚夥然,事勢雖緣於歉年,經法難免於重勘,以此照律,何如?判付。啓依允。
戊戌二月初八日未時,上御熙政堂。召對入侍時,參贊官金大根,檢校待敎金洙根,侍讀官趙雲澈,檢討官韓宓履,假注書李㘾,記事官趙徽林·李時愚,各持論語第六卷,以次進伏訖。上開卷自微生畝,止欲速成者也,命陳文義。雲澈曰,荷蕢聞孔子擊罄之聲,而知孔子行道之心,荷蕢亦非常之人也。蓋聲也者,心之應也,存諸中者發於外,故聞其樂則知其政,聲音之道,豈不與心相通乎?雖以講筵言之,臨讀之際,誠心致知,留神澄念,則玉音有連續之美,句讀無錯誤之歎,惟以臣等之至愚,咫尺承聆,聖心之專一與否,可以仰揣矣。伏願殿下,講學之時,必先察萬化之原,必以誠一爲主焉。上曰,下番陳之。宓履曰,夫子之有心擊罄,以其憂時之意,伏願殿下,以夫子之心爲心,雖於燕閑語默之時,博學好文,至於政令注措之際,布德行仁,則利澤可以及民矣。一命之士,存心必能有濟,矧乎人君之臨御一國乎?懋哉懋哉。上曰,閣臣陳之。洙根曰,儒臣備陳切實,臣無容更達矣。上曰,參贊官陳之。大根曰,上下番所陳甚好,臣無更達之辭矣。上掩卷。仍命退,諸臣以次退出。
上在昌德宮。停常參·經筵。
大駕詣宗廟入齋室後,內閣·政院·藥房·玉堂口傳問安。答曰,知道。大王大妃殿·王大妃殿,遣承旨問安。答曰,知道。仍詣景慕宮入齋室後,內閣·政院·藥房·玉堂口傳問安。答曰,知道。
還內後·內閣·政院·藥房·玉堂口傳問安。答曰,知道。
尹興圭啓曰,行大司憲宋穉圭,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
金大根啓曰,司僕寺內乘來言,捲簾,取稟。傳曰,捲三面。
金洙根啓曰,臣以大王大妃殿·王大妃殿問安進去,下直之意,敢啓。傳曰,知道。
李正耆書啓,臣承命馳詣南壇,壇上神位板奉審則無頉,祭物祭器·祭井·看審則精潔,諸執事·進排官·佾舞工人摘奸則無頉,仍詣白岳山,神位板奉審則無頉,祭物·祭器·祭井看審則精潔,諸執事進排官摘奸則無頉,仍詣漢江壇,壇上神位板奉審則無頉,祭物·祭器·祭井看審則精潔,諸執事進排官摘奸則無頉矣。臣則還詣南壇享所,仍留監祭,待將事還奉神位板後,復命之意,敢啓。傳曰,知道。
傳于趙秉龜曰,發遣吏郞,諸執事請齋與否,摘奸以來。
以正言尹穳·李經在牌不進罷職傳旨,傳于尹興圭曰,只推。
吏曹口傳政事,以李淳夏爲扶餘縣監。
金大根啓曰,標信祗受,何等嚴急,而今日金虎門仍留時,宣傳官不卽待令,以致擧行之遲滯,事甚駭然,當該宣傳官,所當重勘,而本院請推之外,無他可施之罰,何以爲之?敢稟。傳曰,拿處。
尹興圭啓曰,義禁府都事來言,今日還宮時,駕側鳴錚罪人池昌潤等三人,移送秋曹云矣,敢啓。傳曰,知道。
李正耆,以奎章閣言啓曰,大駕今已還宮,守宮檢校待敎金英淳,依定式減下,何如?傳曰,允。
金洙根,以宣惠廳言啓曰,本廳郞廳朴宗聞今已瓜滿矣,本廳多有擧行事,難付生手,今姑仍任,何如?傳曰,允。
戊戌二月初九日辰時,大駕詣宗廟·景慕宮春展謁,仍詣景祐宮展拜擧動入侍時,行都承旨趙秉龜,左承旨李正耆,右承旨金大根,左副承旨尹興圭,右副承旨金洙根,同副承旨徐憲淳,假注書李㘾·南秉哲,記事官趙徽林·李時愚,提學徐有榘,原任直提學金鏴,直提學朴永元,檢校待敎趙斗淳·金學性,直閣金炳韶,以次侍立。時至,通禮跪啓請外辦,上具翼善冠·衮龍袍,乘輿出宣化門,藥房提調朴岐壽,副提調趙秉龜進前奏曰,朝氣稍寒,侵早勞動,聖體若何?上曰,一樣矣。至協陽門外,通禮跪啓請降輿乘輦,上降輿乘輦,由進善門·肅章門,出敦化門進發,至宗廟大門外,通禮跪啓請降輦乘輿,上降輦乘輿,入廟門至降輿所,上降輿入齋室,傳曰,還宮時貢市堂上率貢市人,敦化門外待令。出傳敎通禮跪啓請出次,上改具冕服,出東神門外,通禮跪啓請執圭,秉龜進圭,上執圭入就板位,行四拜禮,命侍衛軍兵,來待西神門外,賤臣承命出傳,上入小次,問安勿爲之事下敎,命承史權退。少頃,近侍以下還入,上由西神門詣永寧殿,入就板位,行四拜禮,還御齋室,展拜後問安勿爲之事下敎,通禮跪啓請外辦,上具翼善冠·衮龍袍出次,通禮跪啓請乘輿,上乘輿出廟門外,通禮跪啓請降輿乘輦,上降輿乘輦,至景慕宮大門外,通禮跪啓請降輦乘輿,上降輦乘輿,仍詣齋室。少頃,展拜時至,通禮跪啓請出次,上改具冕服,入就板位,行再拜禮,仍詣望廟樓,行禮訖,問安勿爲之事下敎,上入小次,命承史權退,少頃,近侍以下皆還入,上還御齋室。傳曰,諸司預備。出傳敎通禮跪啓請外辦,上具翼善冠·衮龍袍出次,通禮跪啓請乘輿,上乘輿出宮門外,通禮跪啓請降輿乘輦,上降輿乘輦。秉龜進前奏曰,還宮時摠管不爲詣閤,以致侍衛之不備,事甚未安。當該摠管,竝捧現告推考,何如?上曰,依爲之。出擧條仍進發至宗廟前路,通禮跪啓請降輦,上降輦,通禮跪啓請乘輦,至景祐宮大門外,通禮跪啓請降輦乘輿,上降輦乘輿入齋室,問安勿爲之事下敎。少頃,展拜時至,通禮跪啓請出次,上仍翼善冠·衮龍袍,入板位行再拜禮,仍詣誠一軒行禮後,命閣臣捲帳,奉審純宗御眞一本,翼宗御眞三本,還入齋室,問安勿爲之事下敎。傳曰,諸司預備,通禮跪啓請外辦,上出次,通禮跪啓請乘輿,上乘輿出宮門外,通禮跪啓請降輿乘輦,上降輿乘輦,至敦化門外,命駐蹕。傳曰,貢市堂上率貢市人入侍。大根進前奏曰,以已下標信開作門乎?上可之。貢市堂上趙寅永率貢市人入侍。秉龜進前奏曰,諸貢人所懷,已盡捧矣,何以爲之乎?上曰,竝下備邊司,可也。仍命回鑾,由敦化門·進善門·肅章門,入協陽門,大根進前奏曰,以已下標信解嚴何如乎?上可之,仍由宣化門還內,諸臣以次退出。
上在昌德宮。停常參·經筵。
藥房都提調李止淵,提調朴岐壽,副提調趙秉龜啓曰,廟宮展禮,聖慕克伸,侵暮回鑾,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
金大根啓曰,行大司憲宋穉圭,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
趙秉龜啓曰,左副承旨尹興圭,右副承旨金洙根今日不爲仕進,竝卽牌招,何如?傳曰,允。
金大根啓曰,備邊司郞廳來言,今日賓廳日次,而領議政李相璜有身病,左議政未差,右議政李止淵無時急稟定事,不得來會云矣,敢啓。傳曰,知道。
又啓曰,禁衛大將李完植,摠戎使柳相弼,以東·南關王廟獻官,今方受香出去矣。李完植所佩命召,兼帶右邊捕盜大將命召及大將牌·傳令牌,柳相弼所佩密符,兼帶左邊捕盜大將命召及大將牌·傳令牌,竝來請還納,何以爲之?而將兵之任,不可一刻無摠察之人,捕盜重任,亦不可暫曠,在前如此之時,有曾經大將權察之例,今番則何以爲之?敢稟。傳曰,仍佩往來,禁將·摠戎使,御將兼察,左右捕將,具信喜·李升權權察。
又啓曰,禁將·摠戎使,御將兼察,左右捕將李升權·具信喜權察事,命下矣。兼察禁衛大將摠戎使趙萬永,權察左邊捕盜大將具信喜,右邊捕盜大將李升權,竝卽牌招聽傳敎,何如?傳曰,允。御將則從事官發牌聽傳敎。
傳于李正耆曰,禮房承旨馳詣受香諸處,奉審摘奸以來。
以左副承旨尹興圭,右副承旨金洙根牌不進罷職傳旨,傳于金大根曰,只推。
金大根,以都摠府言啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以備邊司言啓曰,卽見東萊府使成遂默狀啓,則枚擧訓別等手本,以爲,館守倭言內,關白承襲,告慶差倭先文,頭倭今已來到,而告達次,大差使匪久出來云。京接慰官差備譯官等預爲差出事,請令廟堂稟旨分付矣。關白承襲差倭告慶,自有已例,接待之節,當依例爲之,接慰官·差備譯官差出及禮單磨鍊,卽令該曹該院詳考擧行,何如?傳曰,允。
行大司成閔致成疏曰,伏以,東朝寶籌,光躋五旬,大庭嵩呼,恭祝萬年,天休與歲籥而鼎新,聖孝稽往牒而益光,慶溢寰宇,歡聳跛躄,而如臣僇蟄之蹤,獨阻忭賀之班,瞻望雲天,耿結宵寐。仍竊伏念,國穀虧欠,誠大罪也。逋簿隱掩,又重犯也,而臣於是二者,倖逭亦久,晩始首實,自甘何辟,而近地薄竄,匪罰伊榮,日月無幾,雷雨深降,繼卽收敍,復同無故,臣仰戴恩造,而感激浹髓,俯檢平生,而慙恨刻骨,此世之報答無階,餘年之息補爲期,跧伏荒野,斷念榮塗,忽於千萬意想之外,伏奉國子除旨,華誥遠臨,蓬蓽動色,始焉惝怳,終又恧蹙,實不知滓穢賤臣,何以得此於聖明也。噫,臣以才則不堪字牧,而孤負分憂,以身則積被擠陷,而幾虧大質,縱使無他罪戾,只合永置廢棄,況夙愆重發於不職,而辱銓銜於圓扉,追勘至及於多人,而羞同列於淸朝。有臣如此,生亦何爲?從前昭晢之勤,已涉過隆,而到今甄錄之先,無或太偏,貽累至此,置躬無所,官職去就,有不暇論。且臣命途窮毒,都沒世況,年紀衰邁,轉添病祟,居家省事,猶患不能,陳力就列,更無其望,雖欲拚棄廉隅,粗伸叨謝,而其奈朝暮垂盡,强之不得,何哉?玆敢不揆僭猥,悉暴情踪於愍覆之下,而未能伏闕拜章,有此縣道附達,自歸偃便,尤增惶隕。伏乞聖慈,俯垂矜諒,亟遞臣新授職名,仍令選部,勿復檢擬,俾得沒齒田間,歌詠聖世,不勝大願,臣無任云云。答曰,省疏具悉。本事朝家已洞燭矣,卿實自首而勘罪,何必追提?從速上來肅命。
上在昌德宮。停常參·經筵。
尹興圭啓曰,行大司憲宋穉圭,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
金洙根啓曰,來十六日,日次儒生殿講日次,而英陵忌辰祭齋戒相値,頉稟之意,敢啓。傳曰,知道。
尹興圭啓曰,假注書李㘾身病猝重,勢難察任,今姑改差,何如?傳曰,允。
李㘾改差,代以沈宜冕爲假注書。
傳于金洙根曰,御眞移摹告訖,當以奉安日,親行酌獻禮,令該曹涓吉以入。
傳于金洙根曰,影幀還奉時,朴判府事陪進,都監堂郞,依己巳年例,置之。
傳于金洙根曰,濬源殿御眞移摹還奉,此實國家莫大之慶典,而追惟我太祖大王,眷顧豐·沛之盛念,豈無此時識喜之擧?北道道科,除初試,以秋間擇日設行,試官以道臣爲之事,分付。
尹興圭啓曰,摠戎使柳相弼,以前任楊州牧使,今方拿處矣,將兵之任,不可一刻無摠察之人,何以爲之?而兼帶左邊捕盜大將之任,亦不可暫曠,在前如此之時,有他邊大將兼察之例,今番則何以爲之?敢稟。傳曰,摠戎使禁將兼察捕將他大將兼察。
又啓曰,摠戎使禁將兼察捕將,他邊大將兼察事,命下矣。兼察摠戎使左邊捕盜大將李完植,卽爲牌招聽傳敎,何如?傳曰,允。
金洙根,以吏曹言啓曰,今此永寧殿告由祭大祝,前通禮李垿,弘陵忌辰祭典祀官兼大祝,前通禮金,俱爲塡差,而時無職名,竝令該曹口傳付軍職,何如?傳曰,允。
吏曹口傳政事,副司果單李垿·金。
吏曹,接慰官單李時在。
金洙根,以禮曹言啓曰,卽接懷德幼學宋廷圭所志,則以爲,族叔煥命,嫡妾俱無子,以其同姓十六寸兄煥震第二子禹圭,欲爲繼後,兩家諸族,相議完定,而煥命夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長宋廷圭所訴旣如此,依定式宋煥震第二子禹圭,立爲宋煥命之後,何如?傳曰,允。
又以奉常寺都提調·提調言啓曰,東籍親耕田所種九穀,先農祭後卽爲起墾付種之意,敢啓。傳曰,知道。
義禁府啓目,蔚珍前縣令金景賢原情云云。問目內辭緣,泛稱遲晩,刑推得情,何如?判付。啓除刑推議處爲良如敎。又啓目,羅州牧使朴鎬壽原情云云。傳旨問目內辭緣,泛稱遲晩,刑推得情,何如?判付。啓除刑推議處爲良如敎。又啓目,宣傳官申杓原情云云。傳旨內辭緣,泛稱遲晩,所當請刑是白乎矣,宣傳官勿爲請刑,載在大典通編,議處,何如?判付。啓飭已施矣,分揀放送。
驪州牧使趙亨復疏曰,伏以,臣本菲才,早霑蔭祿,歷試郡邑,未有尺寸之效,晩竊科第,驟躋緋玉,特蒙曠絶之恩,臣恒懷兢恧,若無所容,不意前歲分符,又及於無似之身,聞命之初,尤不任踧踖之至,臣才疏識蔑,上無以報答洪造,邑弊民困,下無以究宣惠澤,則一日之責虧矣,百里之職曠矣。此臣所以憧憧惶懼,無往非竢勘之日也。第伏念,驪之爲邑,於畿最巨,其地拱護二陵,其民介處三道,物衆射貴,易散難聚,自經荐饑之後,未得懷綏之方,流離死亡,閭里蕭條,百家之役,困于十家,十人之逋,萃于一人,於是乎百瘼俱興,三政尤弊,蘇殘擧廢,已矣無望,牽架補漏,亦沒其策,此固非一朝一夕之故,而譬如人病在將危,蔘朮之劑,猶欲可施也。凡民之情,豈不哀哉?玆敢略擧其泰甚者而條陳之,伏願聖明垂察焉。還政爲本邑受病之源,而結弊次之,軍弊因之,蓋由於戶損人亡而然也。會付糴摠三萬二千七百石八升四合,竝耗條三千二百七石八合四夕,都合各穀折米一萬七千五百五十四石三斗七升八合五夕,時存吏奴所逋折米四千六百十六石零,在逃吏奴所逋折米三千一百二十二石零,身死吏奴所逋折米五千一百五十石零,流絶民戶未捧折米一千二百六十二石零,合爲一萬四千一百五十石零,而吏奴則一人所逋,多至三四百石,少不下百石,時存而服役者,猶有收捧之道。若其身故與逃亡者,罪雖難貰,法無可施,旣無現存之身,又無移徵之處,則所謂幾千萬石,抵是紙上虛文,若補於經用,適足爲痼弊,而流絶民戶則饑饉之餘,未能奠居,死亡之後,猶載還案,細究其情,亦足矜惻,時起結摠一千九百五結七十二卜二束,壬癸以後,川浦之未頉者,冤徵居多,陳荒而無人者,虛實相錯,吏易爲奸,民不聊生,而往在壬辰都結之後,至于丙申,凡五年之間,大同未納爲二萬三千九十兩八錢二分,而民戶未捧六千九百五十八兩八錢,官屬所逋一萬六千一百三十二兩二分,蓋都結之以錢代米,雖出於一時救弊之政,而終亦不能無弊,隨捧乾沒,錢甚於米,吏手愈滑,公納愈滯,新舊相仍,積爲邑逋,可捧於民而民多流亡,可督於吏而吏亦蕩殘。今其勢實無以準數督納於一年二年之間,則此有邑以來所未聞也。載案軍摠三千三百二名,納布者二千二百三十九名,而物故者八百七名,編伍者一千六十三名,而物故者四百九十四名,邇年以來,一任抛置,按簿徵番,强半虛額,以無伍之布,責有限於納,侵督於疏遠之族,徵及於凋殘之戶,死者已冤,生者難支,急之則反爲騷擾,緩之則莫可收拾,年年因循,遂至於此,八百七名物故之布,計之各年,未納爲三千六百六十兩四錢,此所以京師各衙軍錢之愆滯者也。臣自赴任以來,雖欲隨事殫竭,思所以矯釐之策,而思慮未周,荏苒經歲,逋還無所完,舊賦無所充,虛伍無所補,此皆臣溺職之罪。噫,法之爲用,窮則變,變則通,損之益之者,與時宜之,然後可以有權宜之道。救倒懸之勢,若不少更張,坐送時月,則將見其邑日益弊而民日益瘁矣。逋還排捧,雖非經法,與其因循而無捧,未若限年而排納。臣以爲,時存吏奴與在逃吏奴逋還七千七百三十八石零,除其歲入之耗,分排當納之數,從長區劃,限十年排捧,大同未納條二萬三千九十兩八錢二分,事係正供,固難遽議,而若用逋還排年之例,限五年排捧,漸次充納,則庶有究竟之道,至若民戶流絶還一千二百六十二石零,身死吏奴逋五千一百五十石零,流亡軍布三千六百六十兩四錢,以臣淺慮,措劃昧方,方此自訟大戾,顧何敢仰首指陳,自犯僭妄,而民有將劉之勢,旣不能爲之奠保,又不免自阻於仁覆之天,則此尤臣之罪也。猥越之誅,臣所甘心。伏乞天地父母,特垂鑑諒,仰稟東朝,下詢廟堂,另究措處之方,特施優恤之澤,則此誠驪民大小老幼再造之日也,臣不勝幸甚,臣無任云云。省疏具悉。疏辭令廟堂稟處。
上在昌德宮。停常參·經筵。
金洙根啓曰,行大司憲宋穉圭,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
又啓曰,同副承旨徐憲淳,今日不爲仕進,卽爲牌招,何如?傳曰,與左副承旨竝許遞,前望單子入之。
承旨前望單子入之,李魯秉·徐箕淳落點。
假注書沈宜冕,時無職名,令該曹依例付軍職,冠帶常仕,何如?傳曰,允。
又啓曰,行都承旨趙秉龜,右承旨李正耆,左副承旨金大根,不爲仕進,左承旨徐箕淳,右副承旨李魯秉未肅拜,院中只有臣一人,伴直無人,新除授右副承旨李魯秉,所當牌招,而拘於廳規,不得請牌,何以爲之?敢稟。傳曰,牌招。
又啓曰,右副承旨李魯秉時在京畿驪州地,斯速乘馹上來事,下諭,何如?傳曰,允。
又啓曰,右副承旨李魯秉在外,伴直無人,左副承旨金大根,所當牌招,而拘於廳規,不得請牌,何以爲之?敢稟。傳曰,牌招。
又啓曰,卽者檢閱趙徽林以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
又啓曰,左右史不可不備,檢閱曺錫雨·趙道淳,竝卽牌招,推移入直,何如?傳曰,允。
又啓曰,卽者吏曹郞廳來言,扶餘縣監李淳夏,諫院則雖已署經,憲府則行大司憲宋穉圭,執義鄭日泰,掌令睦用錫·崔聖岳,持平趙思健·姜必魯在外,不得署經云,何以爲之?敢稟。傳曰,一司除署經。
以檢閱曺錫雨·趙道淳牌不進罷職傳旨,傳于金洙根曰,只推。
金大根,以禮曹言啓曰,傳曰,御眞移摹告訖,當以奉安日,親行酌獻禮,令該曹涓吉以入事,命下矣。御眞奉安吉日時,令日官朴周煥推擇,則今月二十二日丙時爲吉云,以此日時定行,何如?傳曰,允。
又以禮曹言啓曰,太祖大王影幀摸寫,今旣竢完,奉安日期,已爲涓吉,太廟第一室,當爲先告事由,今十五日望祭祝文中,措辭添入,兼告擧行,何如?傳曰,允。
又以禮曹言啓曰,光明殿御眞奉安,以今二月二十二日丙時定行事,草記允下矣。奉安後奉安祭,同日親臨酌獻禮,當爲兼行,以此知委擧行,何如?傳曰,允。
又以禮曹言啓曰,今二月二十二日光明殿太祖大王影幀新本奉安後親行酌獻禮儀節,當爲磨鍊,而謹稽謄錄,則英廟朝乙卯八月,永禧殿第二室影幀,移奉于光明殿,親行酌獻禮時,因下敎,以達禮門·興明門爲內外神門,大駕自達禮門出入,而幄次亦設於達禮門內,宗親文武二品以上,由禮成門入參內庭,三品以下,達禮門外參班矣,今亦依此磨鍊乎?敢稟。傳曰,依此爲之。
又以禮曹言啓曰,卽接永禧殿參奉所報,則今十五日焚香,殿官中一員,當爲受香,而參奉今方入直,令有闕未差,無以擧行云矣。令未差之代,令該曹以在京無故人口傳差出,以爲受香之地,何如?傳曰,允。
又以禮曹言啓曰,北道道科,除初試,以秋間擇日設行,試官以道臣爲之事,命下矣。咸鏡道道科文武科試取吉日,令日官朴周煥推擇,則來九月十二日十五日十七日俱吉云,以此日中推移定行,而在前道臣主試時,御題則令本曹郞廳齎傳,曾有已例,今亦依此擧行,何如?傳曰,允。
又以兵曹言啓曰,今二月二十二日大駕詣慶熙宮,太祖大王影幀新本奉安後,親行酌獻禮時,隨駕營門,當爲磨鍊矣。禁御兩營鄕軍則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,依太廟春展謁例爲之。
金洙根,以義禁府言啓曰,京畿監司李光正啓本內,楊州前牧使柳相弼·洪羲祖·宋祥來·柳基常·閔永勳等,竝令該府拿問處之事,啓下矣。柳相弼·宋祥來·柳基常·閔永勳,今方待命拿囚,而柳基常段,以前後査啓內辭意,添問目捧供,洪羲祖身死,罪名勿論,何如?傳曰,允。
檢閱趙徽林上疏曰,伏以,臣猥以菲才,濫叨華選,特被淸禁,愧名器之玷汚,簪筆邇班,欣耿光之昵近,祗切在公之榮,何敢言私之計?第臣父年衰病痼,寧日恒少,而日前自平壤任所,得由上京,適値日候之不調,觸冒外氣,寒感闖乘,勞撼長程,宿症復添,今纔還第,委頓牀席,家伻急至,促臣歸視。臣自聞此報,情私煎迫,按住不得,玆敢忙陳短章,徑出禁扄。伏乞聖慈,俯垂鑑諒,亟遞臣職,俾便救護,仍治臣罪,以昭法紀,千萬幸甚,臣無任云云。省疏具悉。爾其勿辭救護。
上在昌德宮。停常參·經筵。
金大根,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
又啓曰,行大司憲宋穉圭,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
趙秉龜啓曰,左右史不可不備,檢閱曺錫雨·趙道淳,旣有只推之命,竝卽牌招,推移入直,何如?傳曰,允。
傳于趙秉龜曰,御眞標題,當自上書下矣。
傳于趙秉龜曰,進講自明日爲之。
傳于金大根曰,摠戎使許遞。
備邊司薦望,以李惟秀爲摠戎使。
兵曹,摠戎使單李惟秀。
金大根啓曰,新除授摠戎使李惟秀,以前任平安兵使,方在任所,交龜後斯速乘馹上來事,下諭,何如?傳曰,允。
傳于趙秉龜曰,宋祭酒以林下宿德,久被先朝之禮遇,而予小子嗣服以後,尙未遂招延之誠,方切歉悵。今聞逝音,不勝傷衋之至,喪葬等需,令該曹照例擧行,造墓擔持軍,亦令本道題給。
以黃海監司鄭基一狀啓,進上生靑魚節序差早,尙未捉得,限內不得封進,惶恐待罪事,傳于趙秉龜曰,勿待罪事,回諭。
吏曹口傳政事,以洪良厚爲永禧殿令。
以檢閱曺錫雨·趙道淳牌不進罷職傳旨,傳于金大根曰,只推。
趙秉龜,以吏曹言啓曰,卽接接慰官李時在所報,則以爲,矣身與彼倭有應避之世讎,不得下去云。其世嫌旣如此,則有難强令往赴,改差,其代改付標以入之意,敢啓。傳曰,知道。
吏曹接慰官李時在有頉代,李殷相。
趙秉龜,以吏曹言啓曰,今此宗廟望祭兼告由祭大祝,前司諫鄭琦和,改付標以入,而時無職名,令該曹口傳付軍職,何如?傳曰,允。
兵曹口傳政事,副司果單鄭琦和。
金大根,以兵曹言啓曰,今此北道道科,以來九月十二日十五日十七日中推移定行事,自禮曹推擇啓下矣。在前道科武科取人額數,多寡不同,或取一二百人,或取三四百人,今番則取幾人乎?敢稟。傳曰,取二百人。
義禁府啓目粘連,向前金景賢亦,殺獄本自嚴重,檢驗尤宜審愼,而初覆不同,縱云所見之各異,實因執定,畢竟形症之捏合兺除良,倒屍行檢,旣是法外之駭擧,刑吏捧賂,亦係難明之疑案,以此照律,何如?判付。啓依允又啓目粘連,向前朴鎬壽亦,稅穀之未卽裝發,旣緣歉餘民勢,執錢之不能禁止,亦係船價年例是白乎乃,始也措處之不善,末又謬例之任他,揆以經法,有難全恕,以此照律,何如?判付。啓依允。又啓目,楊州前牧使柳相弼·宋祥來·柳基常·閔永勳等原情云云。問目內辭緣,泛稱遲晩,所當請刑是白乎矣。柳相弼·柳基常等段,曾經閫帥,宋祥來·閔永勳等段,曾經侍從,勿爲請刑,載在大典通編,竝只議處,何如?判付。啓依允。又啓目粘連,陽智前縣監閔銑·李台升矣本府議啓內,閔銑段,報營原無可據文蹟,始逋照在査報成冊是白兺除良,未捧亦已自首,當律焉逭照勘,以此照律爲白乎旀,李台升段,舊欠非但未能準完,新逋反復添多,大同未納,亦甚夥然,事勢雖緣於歉年,經法難免於重勘,以此照律罪。閔銑段,以虛錄律,告身盡行追奪,徒三年定配,而五年禁錮,以過年限守令,依受敎分揀,李台升段,還上虛錄,制書有違,二罪良中從重論,以虛錄律,告身盡行追奪,而徒三年定配,以其年七十二,依律文收贖,五年禁錮,以過年限守令,依受敎分揀,竝只私罪,奉敎依允爲旀,閔銑段,功減一等,李台升段,議減一等爲良如敎。
義禁府照目粘連,羅州牧使朴鎬壽矣本府議啓內,稅穀之未卽裝發,旣緣歉餘民勢,執錢之不能禁止,亦係船價年例是白乎乃,始也措處之不善,末又謬例之任他,揆以經法,有難全恕,以此照律,罪笞五十收贖,解見任別敍,私罪奉敎依允爲旀,功議各減一等爲良如敎。又照目粘連,蔚珍前縣監金景賢矣本府議啓內,殺獄本自嚴重,檢驗尤宜審愼,而初覆不同,縱云所見之各異,實因執定,畢竟形症之捏合兺,倒屍行檢,旣是法外之駭擧,刑吏捧賂,亦係難明之疑案,以此照律,罪杖一百收贖,告身盡行追奪,私罪奉敎依允。又啓目粘連,向前柳相弼段,未捧之罪,雖已首實是白乎乃,始逋之目,極口稱冤,而壬辰始逋,道啓懸錄是白乎,則難以囚供發明,有所參恕,以此照律爲白乎旀。宋祥來段,適當壬癸積逋之後,在官未滿七朔,所捧比他稍優,而未捧尙多厥數,仍逋已爲自首,以此照律爲白乎旀。柳基常段,流來積逋,固難一時準完,而未捧年增歲加,至爲一萬六千餘石之多,枚報營門,執爲左契,而糴法至重,當律難逭,外此官廳各種之作還,大同餘錢之官用,雖謂之襲謬是白乎乃,防役錢之支勅補用,守蕩錢之吏逋移充,俱未免各邑之互換是白遣,儲置代錢之不卽勘給,至登道啓,謂以跡涉乾沒是白乎則,毋論創行與謬例,諸般所犯,今已現發,俱係那移,由前由後,難免重勘,以此照律爲白乎旀,閔承勳段,今此該道査啓,以莅任屬耳爲辭,向前廟堂覆啓,亦以戴罪行公,仰請是白乎矣,未捧之前後諸倅,俱被依律勘罪,則不可以在任久近,有所異同,以此照律,何如?判付。啓依允。
金大根,以義禁言啓曰,時囚罪人閔銑,告身盡行追奪,徒三年定配照律公事判付內,依允,功減一等事,命下矣。閔銑功減一等,告身盡行追奪,黃海道谷山府所串驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
上在昌德宮。停常參·經筵。
金大根啓曰,大司憲未差,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
徐箕淳啓曰,同副承旨金洙根今日不爲仕進,卽爲牌招,何如?傳曰,允。
傳于徐箕淳曰,傳香承旨馳詣宗廟·永寧殿·景慕宮,奉審摘奸以來。
徐箕淳啓曰,左右史不可不備,檢閱曺錫雨·趙道淳旣有只推之命,竝卽牌招,推移入直,何如?傳曰,允。
傳于李正耆曰,進講入侍。
傳于李正耆曰,留院公事入之。
傳于金大根曰,大司憲有闕之代,政官牌招開政。
有政。吏批,判書曺鳳振進,參判趙斗淳,參議金鍏竝牌不進,右承旨李正耆進。以李光文爲大司憲,洪敬謨爲判尹,鄭基善爲知義禁,金逸淵爲宗簿正,鄭德和爲司成,李攸秀·洪秉大爲監察,黃稇爲懿昭墓守衛官,鄭憲容爲德川郡守,金宗虎爲自如察訪,故大司諫徐命天贈吏參弘提例兼,同知徐格修考。
兵批,行判書權敦仁病,參判尹致謙病,參議趙奎昇入直進,參知鄭㝡朝病,左副承旨金大根進。同知單李忠國,大護軍鄭基善·洪命周,護軍金邁淳·李泰淳,副護軍尹興圭·徐憲淳·柳興禹,副司直李義晉,以上竝單付。
吏批,再政。以尹尙圭爲右尹,朱榮達爲引儀,崔膺憲爲金城縣令。
兵批,再政。同知單尹義衡,護軍韓益相,副司正沈宜冕,以上竝單付。
吏批,三政。左尹單尹尙圭,右尹單趙庭和。
以同副承旨金洙根牌不進罷職傳旨,傳于金大根曰,只推。
以吏曹參議金鍏牌不進罷職傳旨,傳于金大根曰,只推。
以檢閱曺錫雨·趙道淳牌不進罷職傳旨,傳于金大根曰,只推。
金大根,以兵曹言啓曰,謹稽謄錄,則在前道科時,本道直赴人,元無許赴之例,而正廟朝壬辰以後,特念遠道武士往來赴試之弊,使之許赴於道科,已多其例,今番則何以爲之乎?敢稟。傳曰,依前爲之。
又以兵曹言啓曰,今此北道道科時,本道直赴殿試人,許赴於道科事,命下矣。謹依已例,直朴殿試人規矩單子,書入之意,敢啓。傳曰,知道。
又以備邊司言啓曰,貢市人詢瘼事,命下矣。取見其所懷,則司圃署外圃貢人等以爲,本貢設置之初,劃給三十三結之地,俾爲逐朔供上矣。中年以來,幾爲人塚,至乙酉更爲打量,則所存不過十六結,而亦入川沙,無復形體,白地進排,誠甚抑鬱,特以他田土,或馬場內空地,依前數劃給事也,墓陳旣非應頉,川沙亦當還起,不可遽議代土,至於馬場之地,何敢容易陳請乎?所懷極涉猥濫,置之,布廛市民等以爲,門布之苧廛互賣,誠甚冤鬱,特屬矣廛,竝與前屬海南布,而載錄市案事也,門布則已有年前決給,而海南布則前旣屬之本廛,許令載錄市案,仍爲捧甘京兆,內外魚物廛市民等以爲,乾魚卽是本廛物種,而海州船主人金振玉,都執靑石魚,乾曝亂賣,緣此而本市蕩敗,上無以奉國役,下無以奠厥業,上項金振玉,嚴刑遠配,仍爲別立科條,另禁私乾之弊事也,乾魚是市案所載之本廛物種,則豈容閑雜人之都執亂賣乎?此不可不嚴加禁懲,俾保市業,分付京兆,如有更犯之類,則隨現發刑配,永杜刁徒非理售奸之弊,內外草物廛市民等以爲,景慕宮底都賈旅客,永爲革罷,而私旅客,依前通同,俾保廛業,以便行商事也。宮底之設置旅客,本有壬寅筵敎,革罷與否,初非可論,而若其憑藉,而創出都賈等無前弊端者,亦不可一任其橫濫,以此意分付京兆及平市署,使之隨現禁懲。煙草廛市民等以爲,申嚴折草之禁,以防都賈之漸,亦斷紅草都執,以便匣草之備事也,折草禁斷,已有昨年稟施,而大抵都賈之弊,無論廛民與私商,在法當禁,則惟在法司之詳察公決,今不必更爲申令。涼臺廛市民等以爲,安城笠房收稅計年捧給之意,申飭該道濟州人逗遛京邸涼臺散賣之弊,一切嚴禁事也,安城收稅,旣云例有定數,此則令道臣査實推給,至於濟人之如干散賣,有難一一防塞,而如或久留都執,恣意潛賣,則有不容任置,亦令京兆及該署,另加禁斷。綿子廛市民等以爲,鄕彈一種復禁亂廛事也。雉鷄廛市民等以爲,雉鶉兩種還付本廛事也,月外廛市民等以爲,月外一尺二寸以上或一尺二寸以下中一種,屬之本廛事也。內外匙召廛市民等以爲,鍮鑄鐵及匙箸特禁亂賣事也,通共者有不可更議復禁,竝置之,何如?傳曰,允。
戊戌二月十四日辰時,上御熙政堂。進講入侍時,檢校直提學徐憙淳,參贊官李正耆,侍讀官趙然春,假注書沈宜冕,記注官金致坤,記事官李時愚,各持論語第六卷,以次進伏訖。上誦前受音一遍訖,憙淳讀自衛靈公,問陣止窮斯濫矣,仍奏釋義。上讀新受音十遍訖,命陳文義。憙淳曰,夫子嘗曰,有文事者,必有武備,軍旅之事,聖人亦豈不知也?但衛靈公之所問,問所不當問,故對之以未學也。蓋俎豆雖是禮器之小者,實禮樂之所由興也,苟爲國以禮,推以達之,則上下秩序,遠邇敬服,自無戰陳之事矣。且夫子猶有拳拳之意,啓之以俎豆之事,而靈公終不能復問,則夫子之行,安可得已也?人君以得人爲盛,況如孔子之聖,而當時列國之君,不能與共天職,豈非慨惜者哉?伏願省念焉。上曰,侍讀官奏之。然春曰,爲國以禮,則戰陳非人君所宜問也,而靈公有志於戰伐之事,故夫子答以未學,而先以開發俎豆之禮,其啓告之意拳拳矣。若使靈公,發悟於心,而復問俎豆之事,則夫子必當告之以治國以禮之道,而仰視蜚鴻,不復問禮,可勝歎哉,伏願深留聖意於典禮之間焉。上曰,參贊官陳之。正耆曰,閣臣儒臣已陳之,臣無容更奏矣。上掩卷,命退,諸臣以次退出。
上在昌德宮。停常參·經筵。
藥房提調朴岐壽,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
金大根啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
徐箕淳啓曰,左右史不可不備,檢閱曺錫雨·趙道淳,旣有只推之命,趙徽林由限已過,竝卽牌招,推移入直,何如?傳曰,允。
傳于金大根曰,進講入侍。
徐箕淳啓曰,假注書南秉哲,身病猝重,勢難察任,今姑改差,何如?傳曰,允。
南秉哲改差,代以鄭基世爲假注書。
傳于徐箕淳曰,留院公事入之。
以檢閱曺錫雨·趙道淳牌不進罷職傳旨,傳于徐箕淳曰,只推。
兵曹,咸鏡道武科規矩,鐵箭三矢一百二十步,騎芻一次二中,柳葉箭五矢一百二十步一巡三分,取二技落點。
兵曹,咸鏡道武科時直赴殿試人規矩,貫革五矢一百三十步一巡二中,柳葉箭五矢一百二十步一巡三中,講書粗,以上取一技落點。
徐箕淳,以奎章閣言啓曰,景慕宮望廟樓今望奉審,無頉之意,敢啓。傳曰,知道。
又以影幀摸寫都監都提調意啓曰,光明殿御眞奉安親行酌獻禮時,祭器及典祀廳所用各樣器皿,依戊辰乙卯御眞移奉後酌獻禮時已例,竝以永禧殿所在移用,何如?傳曰,允。
又以奉常寺都提調·提調意啓曰,祭享所用春等中脯,依定式今二月十五日始造之意,敢啓。傳曰,知道。
戊戌二月十五日辰時,上御熙政堂。進講入侍時,提學徐有榘,參贊官金大根,侍讀官沈宜升,假注書沈宜冕,記注官卓宗述,記事官李時愚,各持論語第六卷,以次進伏訖。上誦前受音一遍訖,有榘讀自子曰,賜也女,止恭己正南面而已,仍奏釋義,上讀新受音十遍訖,命奏文義。有榘曰,一貫之說,出於論語者二,而上語曾子者,卽指行而言也,此語子貢者,指知而言也,而其所謂一字,乃誠一之意,天下之萬事萬物,必推乎誠字上用工,然後始可以有一貫之道,苟無誠,難貫矣,雖在講學之間,克致精力,方可謂誠,如或間斷,則便非誠矣。古者宋之高宗,臨筵語諸臣曰,朕之對臣隣,推誠而已。張九成對曰,陛下居外接臣隣時,則果誠矣,若內與暬御處,則未敢知如何也。高宗未卽答,九成曰,陛下之不卽答,便亦非誠意矣。此實宋朝君臣交勉之言也。殿下臨筵開講,必推誠字上工夫,無所間斷,雖燕居之際,毋忽乎是誠,然後聖工可底一貫之域矣,伏願體念焉。上問暬御者何指也。有榘對曰,卽宦官宮妾之謂也。上曰,侍讀官陳之。宜升曰,閣臣所奏儘好矣,而大槪天道以一理裁萬物,聖人以一心應萬事,則品物分殊,而曲遂之妙,只在於純一無間,事爲紛錯,而曲當之道,不越乎誠一無僞,此一貫,所以爲體天之要法,傳道之竗訣也。今殿下體察於此,日用之間,雖微物細故,處之爲當,不失誠一之工,則躋聖之道,卽在於此。伏望體念焉。又曰,舜之爲治,在於得人任職,故不見其有爲之迹。殿下今當一初之政,亦以得人任職,爲致治之道,則偕底大舜無爲恭己之域,豈不盛哉,豈不休哉?上曰,參贊官陳之。大根曰,閣臣儒臣已奏之,臣無容更達,然殿下讀至第二章,而非與之上,輒加曰字,番番誤讀,此章雖是五字,而千載之下,儼若對夫子·子貢,而不以章小忽焉,則豈或誤讀乎?伏願勉哉勉哉。上命退,諸臣以次退出。
上在昌德宮。停常參·經筵。
金洙根啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
徐箕淳啓曰,判尹洪敬謨,左尹尹尙圭除拜後過三日不爲出肅,依定式,竝推考警責,仍卽牌招察任,何如?傳曰,允。
傳于徐箕淳曰,進講入侍。
徐箕淳啓曰,假注書鄭基世,時無職名,令該曹依例付軍職,冠帶常仕,何如?傳曰,允。
又啓曰,今二十二日光明殿御眞奉安親行酌獻禮祭文,當爲製進,大提學趙寅永,待明朝牌招,何如?傳曰,允。
金大根,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以兵曹言啓曰,今二月十七日武臣堂上朔試射日次,而以國忌正日,不得爲之之意,敢啓。傳曰,知道。
戊戌二月十六日辰時,上御熙政堂。進講入侍時,原任提學鄭元容,參贊官徐箕淳,侍讀官趙雲澈,假注書沈宜冕,記事官趙徽林·李時愚,各持論語第六卷,以次進伏訖。上誦前受音一遍訖,元容讀自子張問行,止書諸紳,仍奏釋義,上讀新受音十遍訖,命陳文義。元容曰,子張好務外而意在將行,故夫子每以切近自修之工告之,前於干祿問達之時,以言行質義答之,此章問答,亦此意也。凡天下之人,有此心則有此理,故室中之近而言善,則天下之人應矣。一日之近而克己,則天下之人與之,雖遠而難化之如南蠻北貊者,言忠而行篤,則豈有不得行之理哉?人主處廈氈之上,一政一令,合於理則一國皆悅,不合於理則一國皆不悅,誠以其心則同,而其理則一也,言行之間,雖行忠信篤敬之工,若昨行而今撤,朝修而暮廢,則豈可合而爲一乎?常常在心,念念不忘,隨其所在,若有所見,立則參前,坐則倚衡,然後雖欲頃刻離之,而不可得矣。此所以學問工夫之如天行之不息,川流之不止,而自底於極至之域矣。此二大文,俱可以體認於學問政事上矣。上曰,玉堂陳之。雲澈曰,言忠信行篤敬,謂言思忠,言而有信,行必篤,行而主敬,猶恐失之於心身者也,得之內而自發於外,則雖在蠻貃之間,可行而不悖也,行於外而不足於內,則雖於州里之中,無得以推移也。大抵忠信篤敬,不可斯須去身,而爲學問之最用力處也,凡人猶然,何況爲人君者,臨兆民之上,御四海之內,苟不以忠信篤敬,行之於一動一靜之間,則其何以化民成俗,敷德敎於天下之大者乎?伏願體念焉。上曰,參贊官陳之。箕淳曰,閣臣玉堂皆已陳之,臣無容更奏,而第臣獲侍講筵,仰聆講讀,行數旣已無多,遍數不過十遍,而讀之或誤,讀而或止,無專一着意之實,非徒講體之不如是,亦安有將就之效哉?區區下情,不勝抑鬱,是書乃聖人之敎訓,而今日新受音,有曰,行篤敬,繼自今每於進講之時,益懋敬字上工夫,講讀必敬,卷舒亦敬,如夫子在座,顔·曾後先焉,則聖學日進,以至於極工,而爲堯爲舜矣。伏願先於敬字而體念焉。上掩卷,命退,諸臣以次退出。
上在昌德宮。停常參·經筵。
自巳時至人定,灑雨下雨,測雨器水深一寸二分。
金洙根啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
趙秉龜啓曰,右承旨李正耆,今日不爲仕進,卽爲牌招,何如?傳曰,允。
又啓曰,來二十一日朝參日次,而光明殿御眞奉安親行酌獻禮齋戒相値,頉稟之意,敢啓。傳曰,知道。
又啓曰,來二十一日輪對日次,而光明殿御眞奉安親行酌獻禮齋戒相値,頉稟之意,敢啓。傳曰,知道。
傳于金洙根曰,進講入侍。
大王大妃殿傳于徐箕淳曰,影幀還安時,左承旨徐箕淳,史官李時愚陪進。
大王大妃殿傳于徐箕淳曰,北道諸陵寢,昨冬旣已奉審,今番則置之。
傳于徐箕淳曰,留院公事入之。
大王大妃殿傳于趙秉龜曰,卽見全羅道放未放成冊,則朴齊璿置之放秩,特敎罪謫者,道臣無難放釋,此豈不未安於事面乎?罷職雖非重典,此時遞易,不可不念,故爲先施以越俸之典。
傳于金洙根曰,中官張之賢拿處。
以中官張之賢囚單子,傳于李正耆曰,飭已施矣,分揀放送。
李正耆,以弘文館言啓曰,上番校理臣趙雲澈,以禁衛營從事官,今日本營軍布捧上時,晝仕出去之意,敢啓。傳曰,知道。
戊戌二月十七日辰時,上御熙政堂。進講入侍時,檢校直提學徐憙淳,參贊官金洙根,檢討官任百經,假注書鄭基世,記事官趙徽林·李時愚,各持論語第六卷,以次進伏訖。上誦前受音一遍訖,憙淳讀自子曰直哉,止可卷而懷之,仍奏釋義。上讀新受音十遍訖,命陳文義。憙淳曰,史魚之直,果壯矣,生不能正其君道,至以尸諫,大抵衛君之不從直言,誠過之大者矣。好直惡曲,人之恒情,衛君亦豈有他心,而明理之工不足,故所以未免有是過也。苟不明於理,則曲直相眩,取舍失宜,夫明理之工,惟在於人君之講學,講學到底則明於理,明於理則曲直自分。蓋曲者如鉤,直者如弦,若知此理,則取舍之辨,少無難矣。因此而亦有反隅之道,明理之工,卽大學之格物致知是也。且史魚之不及伯玉,未可謂出處之得宜也,直哉之不及君子,亦所以成德之不足也。上曰,玉堂陳之。百經曰,蘧伯玉之邦有道則仕,邦無道則可卷而懷之,近於夫子之用則行舍則藏,故集註亦以爲合於聖人之道,而論語中說有道無道凡八章,泛論者三,指其人而論者五,而伯玉則夫子之尤深許者也。大抵所貴乎士者,審去就之時,明出處之義,進而用之,無尸素之譏,退而隱也,有明哲之德,因時屈伸,與道消息,是乃君子之成德,苟無是也,高不過索隱行怪之流,卑則爲懷祿保位之徒,豈不可恥之甚哉?顧今聖明在上,治化肹蠁,卽東方有道之世,亦君子願仕之時,然第念人主之爲治,雖以帝舜之大聖,樂聞善言,文王之盛德,不遑暇食,伏願殿下,求治之心,孜孜不怠,爲學之工,勉勉不已,則治道益光,君子日進矣,曷不休哉?上曰,參贊官陳之。洙根曰,閣臣所奏直哉之義甚好,儒臣亦已備奏,臣無容更達矣。上掩卷,仍命退,諸臣以次退出。
上在昌德宮。停常參·經筵。
李正耆啓曰,明日經筵,取稟。傳曰,停。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,左副承旨金大根,同副承旨金洙根,今日不爲仕進,竝卽牌招,何如?傳曰,允。
傳于李正耆曰,進講入侍。
以南寧尉尹宜善覲親呈辭,傳于李正耆曰,給由馬。
兵曹以李惟秀爲左邊捕盜大將。
金大根啓曰,新徐授左邊捕盜大將李惟秀,以前任平安兵使,未及上來,而命召傳授,一時爲急,斯速乘馹上來事,下諭于所到處,何如?傳曰,允。
又啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言尹穳·李經在牌不進罷職傳旨,傳于金大根曰,只推。
以同副承旨金洙根牌不進罷職傳旨,傳于李正耆曰,只推。
金大根啓曰,卽者吏曹郞廳來言,金城縣令崔膺憲,諫院則雖已署經,憲府則行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,不得署經云,何以爲之?而行大司憲李光文,卽爲牌招,何如?傳曰,一司除署經。
以慶尙監司尹聲大啓本,機張縣徧配逃失守令,混請安徐,矇然不審,惶恐待罪事,傳于金大根曰,卿則推考。
李正耆,以禮曹言啓曰,卽接成均館所報,則昨日雨後,大成殿正殿西墻挾門,全然頹壓云矣。正殿至近之地,有此挾門頹壓之患,不可無慰安之擧,慰安祭,不卜日,今二十日設行,修改之節,擇日擧行,何如?傳曰,允。
又以吏曹言啓曰,今此大成殿慰安祭殿內西從享分獻官,睦仁培塡差,而時無職名,令該曹口傳付軍職,何如?傳曰,允。
兵曹口傳政事,副司果單睦仁培。
李正耆,以禮曹言啓曰,卽接星州幼學趙仁德所志,則以爲,族姪翼永,嫡妾俱無子,以其同姓八寸弟就鎔第二子胤成,欲爲繼後,兩家諸族,相議完定,而翼永夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長趙仁德所訴旣如此,依定式趙就鎔第二子胤成,立爲趙翼永之後,何如?傳曰,允。
金大根,以備邊司言啓曰,楊州牧使閔永勳,以還穀未捧,因金吾議讞,勘以奪告身之律矣。雖其所犯,或有間於始逋,仍逋諸人,旣係當捧而未捧,則自有常法,廷尉當是也,然該邑事情之難付生手,已有前此覆啓,今姑仍前安徐,使之戴罪還任,殫竭自效,以爲萬一息補之地,何如?傳曰,允。
義禁府照目,楊州前牧使柳相弼·宋祥來·柳基常,時牧使閔永勳等矣本府議啓內,柳相弼段,未捧之罪,雖已首實是白乎乃,始逋之目,極口稱冤,而壬辰始逋,道啓懸錄是白乎則,難以囚供發明,有所參恕,以此照律爲白乎旀。宋祥來段,適當壬辰積逋之後,在官未滿七朔,所捧比他稍優,而未捧尙多厥數,仍逋已爲自首,以此照律爲白乎旀。柳基常段,流來積逋,固難一時準完,而未捧年增歲加,至爲一萬六千餘石之多,枚報營門,執爲左契,而糴法至重,當律難逭,外此官廳各種之作還,大同餘錢之官用,雖諉之襲謬是白乎乃,防役錢之支勅補用,守蕩錢之吏逋移充,俱未免各邑之互換是白遣,儲置代錢之不卽勘給,至登道啓,謂以跡涉乾沒是白乎則,毋論創行與謬例,諸般所犯,今已現發,俱係那移,由前由後,難免重勘,以此照律爲白乎旀,閔永勳段,今此該道査啓,以莅任屬耳爲辭,向時廟堂覆啓,亦以戴罪行公仰請是白乎矣,未捧之前後諸倅,俱被依律勘罪,則不可以在任久近,有所異同,以此照律罪。柳相弼段,以虛錄律,告身盡行追奪,徒三年定配,又五年禁錮,宋祥來段,以掩置律,告身盡行追奪,徒三年定配,勿揀赦典,柳基常段,掩置那移二罪良中,從重論,以那移律,杖一百收贖,告身盡行追奪,流三千里定配,而杖一百流三千里定配,以其父母年各七十五,無兄弟獨身,依律文收贖,只告身盡行追奪。閔永勳段,以不應爲事理重律,杖八十收贖,奪告身三等,竝只私罪,奉敎依允爲旀,柳相弼·柳基常·閔永勳等段,竝只功減一等,宋祥來段,功議各減一等爲良如敎。
金大根,以義禁府言啓曰,時囚罪人柳相弼告身盡行追奪,徒三年定配,又五年禁錮,宋祥來告身盡行追奪,徒三年定配,勿揀赦前,照律公事判付內依允。柳相弼功減一等,宋祥來功議各減一等事,允下矣。柳相弼功減一等,黃海道瑞興府龍泉驛,徒二年半定配,又五年禁錮,宋祥來功議各減一等,江原道原州牧促安驛,徒二年定配,勿揀赦前,而以議啓內辭意,具罪目,依例發遣府書吏,押送于各其配所,何如?傳曰,允。
戊戌二月十八日辰時,上御熙政堂。進講入侍時,提學徐有榘,參贊官李正耆,侍讀官趙然春,假注書沈宜冕,記事官趙徽林·李時愚,各持論語第六卷,以次進伏訖。上誦前受音一遍訖,有榘讀自子曰可與言而不與之言,止有殺身以成仁,仍奏釋義,上讀新受音十遍訖,命陳文義。有榘曰,此章則文義別無可陳者,而第前日進講之時,每接續於講讀之際,今則不然,間斷者屢矣,此非他,未克潛心之致也。苟能潛心領會,則必有滋味,知有滋味,則欲已而不能自已,欲止而不能自止,雖自內講讀,若潛心思索於旨義之間,則自無錯誤間斷之廢矣。其可謂滋味者,是飮食之有滋味,凡食飮者,知滋味然後可食,而又多食,若或强食而沒味,則安能多食乎?是故講學焉而欲其日就月將,則莫若乎知有滋味也,伏願體認而慥慥焉。上曰,玉堂陳之。然春曰,當語而語,當默而默,是乃聖人之道,而苟或反是,有失人失言之患矣。雖以今日講學言之,臨筵召接之際,固當問難反覆,而每多淵默之時,此是可與言而不與之言也,涓蜎濩蠖之中,或有親近暬御之類,此是不可與言而與之言也。伏願殿下,一語一默,必以夫子法焉。上曰,參贊官陳之。正耆曰,文義則臣亦別無可陳者,而諸臣僚所奏之文義,果皆留心而詳聽否乎?臣未敢知也。前後入侍諸臣,每以發問質義,仰請者屢矣,臣之登筵,亦數三次,而一未覩問難之盛,此非他,不留聖念於講學之故也。講學之道,豈有他道?古者聖人,以多問寡,不恥下問,此乃爲學之要也。臨講泛看,則若無可疑可問之文義,而苟能潛心玩味,則未嘗無疑矣,求疑於無疑,疑則思問,然後其學可有將就之益矣。臣等雖甚無狀,顧其職則乃論思啓沃,以備顧問者也,而挾冊登筵,草草數語,未免塞責而止,不惟不賜質問,竝與所陳之旨義,而全不採聽,此則雖有進講之名,而終無進講之實矣。君臣猶父子也,父子之間,情意未通,而豈能成其家道乎?伏願繼自今留心而體察焉。又曰,日暖間視事頉稟矣,今則日候漸暖,依例取稟,何如?上曰,依爲之。仍命退,諸臣以次退出。
上在昌德宮。停常參·經筵。
自申時至人定,灑雨下雨,測雨器水深二分。
金大根,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李魯秉啓曰,明日經筵,取稟。傳曰,停。
金洙根啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李正耆啓曰,注書金英根自鄕上來云,卽爲牌招察任,何如?傳曰,允。
傳于李魯秉曰,禮房承旨馳詣文廟,奉審摘奸以來。
傳于金大根曰,進講入侍。
李正耆啓曰,卽者宗廟署官員來言,明日修改時,提調一員當爲進參,而都提調沈象奎,提調金在昌,俱有身病,不得進參云,提調卽爲牌招,何如?傳曰,提調許遞,前望單子入之。
宗廟提調前望單子入之,金履載落點。
金大根啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言尹穳·李經在牌不進罷職傳旨,傳于金洙根曰,只推。
傳于李魯秉曰,發遣吏郞,諸執事淸齋與否,摘奸以來。
李魯秉以影幀摹寫都監都提調意啓曰,影幀新本粧軸,舊本補彩及粧軸,今日始役之意,敢啓。傳曰,知道。
又以影幀摸寫都監都提調意啓曰,濬源殿影幀奉還時班次圖,書入之意,敢啓。傳曰,知道。
金大根,以兵曹言啓曰,今二月二十日文臣朔試射日次,而宗廟修改相値,不得爲之之意,敢啓。傳曰,知道。
又以都摠府言啓曰,副摠管金魯甲,以禁軍取才坐起進參事,訓鍊院晝仕出去之意,敢啓。傳曰,知道。
金洙根,以義禁府言啓曰,慶尙監司尹聲大啓本內,機張前縣監李仁奎,時縣監李道權罪狀,令攸司稟處事,啓下矣。李仁奎今方待命拿囚,李道權時在任所,依例發遣府羅將,交代後拿來,何如?傳曰,待待命拿囚。
又以義禁府言啓曰,平安監司朴晦壽狀啓內,阿耳鎭僉使鄭邦采爲先罷黜,其罪狀令攸司稟處事,啓下矣。鄭邦采時在任所,依例發遣府書吏,交代後拿來,何如?傳曰,待待命拿囚。
敎摠戎使李惟秀書。王若曰,西閫之旌鉞纔旋,待之久矣。北城之軡轄復授,意豈偶然?昔旣優爲,今何多詰?念我畿服重鎭,莫如摠戎一廳,與沁都水陸相連,緩急賴桑土之備,竝漢南關防對峙,左右成輔車之形,外而制閫權,如諸道兵,奚但責任之甚重?內則參廟略,視兩局大將,實亦體貌之不輕,苟非公侯干城之才,曷任邦畿保障之責?惟卿,海東名閥,山西將門,門列棨戟,而冷淡如寒家,身處閫鉞,而安靜若莊士,自先朝委毗之蓋久,伊今日眷注之彌隆,肆擇中權,迺畀前度,玆授卿以摠戎使,卿其祗服龍命,克恢壯猷,信賞罰而明恩威,宜務得軍情之道,繕倉厫而修器械,盍思固吾圉之休?於戲,無謂百年昇平,常若臨陣而對敵,俾統三鎭節制,佇使有勇而知方,故玆敎示,想宜知悉。知製敎沈宜升製進。
戊戌二月十九日辰時,上御熙政堂。進講入侍時,原任提學鄭元容,參贊官金大根,侍讀官尹致秀,假注書鄭基世,記注官田栽五,記事官趙徽林,各持論語第六卷,以次進伏訖。上誦前受音一遍訖,元容讀自子貢問爲仁,止行夏之時,仍奏釋義。上讀新受音十遍訖,命陳文義。元容曰,百工之爲其事者,非攻治之具,則雖有奇思竗技,無所施矣,學者之欲自修者,非資益之方,則雖有良才美質,無以成矣。人主治國之道,禮樂刑政,程章制度,無非器也,而器之大者,莫過於用人,設官分職,隨才授任,是謂之器使群工,一或非才而授之,則如器之鈍而友之損,工何以善,士何以資乎?用人之道,知人最難,就此章大夫之賢士之仁者求之,則似有助於則哲之政矣。大夫是有位者也,必多行事之已著,士是學者也,必有工夫之自修,於大夫則取其行事之著者,於士則取其自修之著者,則自不差於用人之政,如是推看,好矣。上曰,玉堂陳之。致秀曰,子貢·顔淵,行則爲列國之大夫,居不過陋巷之賢士,德欲其進,聞欲其博,猶爲之問爲仁問爲邦,況殿下統一國之衆,莅萬機之煩,與子貢·顔淵所處有異,而徒循口讀,未嘗諮訪,尙何以德日益進,聞日益傳乎?大夫之賢者,士之仁者,是保世長民之器,器使群工,果如閣臣所奏,而器使之責,亶係於上,若無諮訪,則雖有賢者仁者,必不爲殿下陳之。伏願深察善事利器之旨,以爲進學出治之本焉。上曰,參贊官陳之。大根曰,閣臣儒臣已爲詳陳,臣無容更達矣。上掩卷,仍命退,諸臣以次退出。
上在昌德宮。停常參·經筵。
藥房都提調李止淵,提調朴岐壽,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
李魯秉啓曰,明日光明殿御眞奉安親行酌獻禮致齋,再明日親行酌獻禮,三明日二十四日寧陵忌辰祭齋戒正日,二十五日毓祥宮春享祭齋戒相値,視事頉稟之意,敢啓。傳曰,知道。
金大根啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而宗廟·景慕宮修改相値,不得來會云矣,敢啓。傳曰,知道。
趙秉龜啓曰,左承旨徐箕淳,右承旨李正耆,今日不爲仕進,竝卽牌招,何如?傳曰,允。
傳于李魯秉曰,禮房承旨馳詣先農壇,奉審摘奸以來。
傳于金大根曰,進講入侍。
金大根啓曰,禁衛大將李完植,以南關王廟修改事,今方出去矣。兼帶右邊捕盜大將所佩命召及大將牌·傳令牌,何以爲之?敢稟。傳曰,仍佩往來。
禮曹,來四月初二日行宗廟夏享大祭親傳香取稟,奉敎敬依。
以左承旨徐箕淳牌不進罷職傳旨,傳于李魯秉曰,只推。
李魯秉,以奉常寺都提調·提調意啓曰,祭享所用春等中脯三百五十五貼三條,今二月二十日畢造,而所入牛隻爲三十六首矣,進上看品中脯二貼,依定式封進之意,敢啓。傳曰,知道。
金大根,以都摠府言啓曰,副摠管尹義儉以訓鍊都監中軍,本營諸將官射會監試事,訓鍊院晝仕出去之意,敢啓。傳曰,知道。
又以兵曹言啓曰,再明日慶熙宮太祖大王影幀新本奉安後親行酌獻禮時,本曹堂上全數進參,而參知鄭㝡朝有身病,不得進參,令政院稟旨變通,仍令該曹,以在京無故人口傳差出,待下批,牌招,以爲進參之地,何如?傳曰,許遞,前望單子入之。
兵曹參知前望單子入之,尹興圭落點。
金大根,以兵曹言啓曰,今二月二十一日武臣賓廳講書日次,而酌獻禮齋戒相値,不得爲之之意,敢啓。傳曰,知道。
又以備邊司言啓曰,畿·東·北三道沿邑擧行,時値旁午,新除授金城縣令,使之當日辭朝,仍卽下送,何如?傳曰,允。
又以禁衛營言啓曰,臣完植進詣南廟有頉處,看檢修改後,別單書入之意,敢啓。傳曰,知道。
又以御營廳言啓曰,東關王廟有頉處,旣是推擇吉日,故臣進詣監董始役,而日候差早,姑未解凍,諸處修改,更待日暖,擧行之意,敢啓。傳曰,知道。
戊戌二月二十日辰時,上御熙政堂。進講入侍時,右議政李止淵,檢校直提學徐憙淳,參贊官金大根,檢討官韓宓履,假注書鄭基世,記注官趙相玉,記事官趙徽林,各持論語第六卷,以次進伏訖。上誦前受音一遍訖,憙淳讀自乘殷之輅,止佞人殆,仍奏釋義。上讀新受音十遍訖,命陳文義。憙淳曰,此章,夫子歷擧四代之禮樂,以答爲邦之問,而終以遠佞人結之,又重書以佞人殆,其垂訓詔後之意,深切著明,夫人君嘗以遠佞人爲務,俾不至於危殆,然後可保成德,舜之命九官也,必命龍于篇末,俾作納言堲讒說,其意亦與我夫子遠佞人之訓,同一揆也。伏願殿下留神於此,以爲發政出治之本焉。上曰,玉堂陳之。宓履曰,夏之時,殷之輅,周之冕,虞之韶,夫子只論其爲邦之制度,而若論爲政之本,則夏禹之克勤克儉,殷湯之克寬克仁,周文·武之敷大德于天下,虞舜之德如天地,是乃君道之本也,有是舜·禹·湯·文·武之德,然後始可以行制度。伏願殿下,不但留神於爲邦之制度,尤用力於君道之本焉。上曰,參贊官陳之。大根曰,閣臣儒臣已爲詳陳,臣無更達之辭矣。上曰,大臣陳之。止淵曰,自古人君,豈有近佞人之心,而佞人誠難知矣,外見則似有忠誠,亦似有才識,故所以人君不徒遠之,反以信焉,竟至於僨國乃已,是以佞人近,則雖欲興禮樂,亦不可得矣,此言四代之禮樂,而竟以遠佞人三字爲言,佞人遠然後禮樂始可興矣。大抵知佞人之道,卽君上燭理無私,若鏡照物,姸媸呈形,此所爲爲邦爲君之至要也,伏望體念焉。又奏曰,發問恐好矣。上曰,乘殷之輅,何義也?憙淳曰,殷輅質之得中者也,周冕,文之得中者也,而輅則專尙朴素,而冕猶奢於輅者,冕是首服之尊嚴,而等威之所存,如大禹之惡衣服而致美於黻冕之意也,輅與冕,宜所參互省覽處矣。止淵曰,輅是任重致遠故尙質,質者儉也,冕之不爲用質,是法服故宜尙文也,蓋車乘之尙質爲好,故漢之祭天,必以殷輅者,亦尙質之意也。上曰,樂則韶舞,何義也?宓履曰,是舜之樂,此蓋治國平天下之致也。止淵曰,自黃帝以下,皆有制樂,而夫子獨稱韶以盡善盡美。書曰,簫韶九成,鳳凰來儀,此是虞帝之文德尤備,君道隆盛,自然致如此之美矣。憙淳曰,韶舞者,象舜之德也,韶其聲也,舞其容也。夫子嘗在齊,聞韶三月,不知肉味,則其樂之盛,無以尙矣,今之樂猶古之樂也,顧今日治法政謨,一如帝舜,則聲與政通,自然召和,儀鳳之美,復覩於聖朝矣。止淵曰,頻數發問,上下酬酢連續,則自多可聞,聖學必開發矣。上掩卷,止淵進前曰,雨澤近好,春候和暢,日間聖體若何?上曰,一樣。寢睡·水刺之節,何如?上曰,一樣。大王大妃殿氣候,何如?上曰,一樣。王大妃殿氣候,何如?上曰,一樣,中宮殿氣候,何如?上曰,安順矣。又奏曰,講時自止,雖不必過多,如是太小,果不誠實,今則春晷方長,政宜講學長進之時,此後則行數稍多爲好矣。上曰,如是爲之。又奏曰,每於一卷畢講之後,始爲溫繹之例,而日前憲問篇纔畢之後,因溫繹仍爲停講,若一篇纔訖,輒爲停講,則必多間斷之時,此後則畢講一卷後,始溫繹焉。仍命退,諸臣以次退出。
上在昌德宮。停常參·經筵。
金大根啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
趙秉龜啓曰,來二十五日朝參日次,而毓祥宮春享祭齋戒相値,頉稟之意,敢啓。傳曰,知道。
傳于李魯秉曰,進講入侍。
注書金英根病,代以南秉哲爲假注書。
傳于趙秉龜曰,明日出宮內門路,以協陽門爲之。
趙秉龜啓曰,明日大駕詣慶熙宮入幕次後,大王大妃殿·王大妃殿問安,何承旨進去乎?敢稟。傳曰,左承旨進去。
又啓曰,假注書南秉哲時無職名,令該曹依例付軍職,冠帶常仕,何如?傳曰,允。
傳于李魯秉曰,明日進講停。
李魯秉,以奎章閣言啓曰,守宮檢校待敎金英淳,待開門牌招,何如?傳曰,允。
金洙根,以義禁府言啓曰,今二十二日動駕時,本府都事十員內九員,大駕各差備進去,只有一員本府入直,而當直別入直都事及公事回公都事,無以推移,假都事二員,令該曹口傳差出,以爲分排擧行之地,何如?傳曰,允。
戊戌二月二十一日辰時,上御熙政堂。進講入侍時,提學徐有榘,參贊官李魯秉,侍讀官尹致秀,記事官金英根·趙徽林·李時愚,各持論語第六卷,以次進伏訖。上誦前受音一遍訖,有榘讀自子曰,人無遠慮,止不與立也,仍奏釋義。上讀新受音十遍訖,命陳文義。有榘曰,人無遠慮則有近憂一段,卽通上下之言,而其於人君御世治民之道,尤爲襯切。蓋爲邦之道,最貴節用愛民,故古昔聖王,非不知輕煖之便體,奢味之適口,而躬行節儉,菲衣菲食者,誠慮下民之效則奢汰,一年之衣食,費盡於一月之內,則殊非三年耕餘一年食之義,而凶年儉歲,無以接濟流亡也。古所謂宮中好高髻,四方高一尺,亦言其上之所好,下必有甚焉,而由儉入奢之易也,故崇儉節用,爲保民之遠慮,此等處深留聖意焉。上曰,玉堂陳之。致秀曰,此章中遠慮二字,最好玩味,閣臣所奏,尤爲詳悉矣。慮是學問中緊要語,大學曰,慮而後能得,書傳曰,弗慮胡獲,天下萬事,何往非慮,而讀書之法,尤不能無慮,微奧之旨,弗慮則無以探賾,字句之間,弗慮則見爲差誤,試以下章竊位之言論之,泛看則若攘奪其位者,然詳察則是不稱其位之謂,聖人言語如千花,蒂而有花,花而有蕊,有無窮底意慮而後,可以得矣。臣於四載逖違之餘,一再登筵,伏見字句之講讀,仰認聖學之將就,殊不勝欽仰攢祝,而第有急速之處,終欠舒遲之意,雖以聖聰,恐難領會。伏願讀法務從安舒,經旨益加玩賾焉。上曰,參贊官陳之。魯秉曰,閣臣儒臣詳陳無餘蘊,臣無容更達矣。上掩卷。仍命退,諸臣以次退出。
上在昌德宮。停常參·經筵。
大駕詣慶熙宮,入幕次後,內閣·政院·藥房·玉堂口傳問安。答曰,知道。大王大妃殿·王大妃殿,遣承旨問安。答曰,知道。奉審後,內閣·政院·藥房·玉堂口傳問安。答曰,知道。酌獻禮後,內閣·政院·藥房·玉堂朝廷二品以上·六曹堂上口傳問安。答曰,知道。還內後,內閣·政院·藥房·玉堂口傳問安。答曰,知道。
金洙根啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
金大根啓曰,司僕寺內乘來言,捲簾,取稟。傳曰,捲三面。
徐箕淳啓曰,臣以大王大妃殿·王大妃殿問安進去,下直之意,敢啓。傳曰,知道。
李魯秉以影幀摸寫都監都提調意啓曰,影幁新本舊本粧軸,今已完畢,奉安于光明殿之意,敢啓。傳曰,知道。
又以影幀摸寫都監都提調意啓曰,影幀新本,姑爲捲奉於溫堗,以待祭享時,展奉之意,敢啓。傳曰,知道。
又以影幀摸寫都監都提調意啓曰,濬源殿令崔拱辰率本殿守僕二名,自今日入省記上直之意,敢啓。傳曰,知道。
又以影幀摸寫都監都提調意啓曰,影幁草本副本,依戊辰乙卯年例,竝洗草燒火,盛于白盒,陪往濬源殿,埋置于北邊月臺之意,敢啓。傳曰,知道。
又以影幀摸寫都監都提調意啓曰,影幀舊本奉來神輦及黑長櫃,奉安于慶熙宮內司僕寺德應房之意,敢啓。傳曰,知道。
又以奎章閣言啓曰,大駕今已還宮,守宮檢校待敎金英淳,依定式減下,何如?傳曰,允。
傳于李魯秉曰,光明殿酌獻禮時贊禮以下,別單書入。
李魯秉啓曰,卽者校理尹致秀以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
又以弘文館言啓曰,校理尹致秀陳疏徑出,副應敎洪說謨,副校理成原默摸寫都監都廳進,上番闕直,事甚未安。應校李時在,校理趙雲澈,副校理趙然春,竝卽牌招,以爲推移入直之地,何如?傳曰,允。
金洙根啓曰,卽者義禁府都事來言,今日動駕時,駕側鳴錚罪人李聖孫等四人,移送秋曹云矣,敢啓。傳曰,知道。
以全羅監司李憲球狀啓,全州等邑民家失火事,大王大妃殿傳于李正耆曰,今見完伯狀啓,全州民家失火廷燒二十餘戶,當春窮民之如是失所棲遑,已爲慘矜,光陽等邑民家,亦爲失火,人命燒死,至於四人,尤極驚慘,原恤典,道臣雖已擧行,別加助給,俾生民無至失所,燒死之民,卽爲埋瘞,男丁若有生前身還布,則特爲蕩減事,廟堂知委。
校理尹致秀疏曰,伏以,臣於陪扈歸路,得接家信,則臣之老母,忽患痰膈,症甚不輕,促臣歸視,臣自聞此報,方寸煎灼,情雖懇迫,而替直無人,懼在瀆擾,而按抑不得,玆敢忙陳短章,徑出禁扃。伏乞聖慈,遞臣之職,俾便將護,治臣之罪,以肅朝綱焉,臣無任云云。省疏具悉。爾其勿辭救護。
戊戌二月二十二日辰時,大駕詣慶熙宮光明殿。太祖大王影幀新本奉安後親行酌獻禮擧動入侍時,行都承旨趙秉龜,左承旨徐箕淳,右承旨李正耆,左副承旨金大根,右副承旨李魯秉,同副承旨金洙根,假注書鄭基世·南秉哲,記事官趙徽林·李時愚,提學趙寅永·徐有榘,檢校直提學徐憙淳,直提學朴永元,直閣金炳韶,檢校待敎趙斗淳·金學性,待敎金英根,以次侍立。時至,通禮跪啓請外辦。上具遠遊冠·絳紗袍,秉輿,出宣化門,藥房提調朴岐壽,副提調趙秉龜進前奏曰,侵早勞動,聖體若何?上曰,一樣矣。仍出協陽門,通禮跪啓請降輿乘輦,上降輿乘輦。秉龜進圭,上執圭,由肅章門·進善門·敦化門,至慶熙宮·崇明門外。通禮跪啓請降輦乘輿,上降輦乘輿,由延光門·興明門·秉禮門,至建禮門前。通禮跪啓請降輿,上降輿,通禮跪啓請乘輿,上乘輿至達禮門外,通禮跪啓請降輿,上降輿入小次。少頃,上具冕服以出。通禮跪啓請執圭,秉龜進圭,上執圭,詣板位,行望殿禮,北向四拜訖,入小次,問安勿爲之事下敎。出傳敎少頃,由北神門,陞自北階,詣殿內,新本影幀奉審後,次詣舊本影幀奉審訖,摹寫都監都提調朴宗薰進前奏曰,影幀移摹,今已告完,舊本亦旣改粧,將同爲陪進,新本展奉後,舊本則謹當櫃奉於閣內矣。櫃奉之後,不可無曝曬之節,每歲道臣秋奉審時,展奉曝曬,仍卽還安于櫃中,若値陰濕,則自當權停,以次定式,而展卷之際,必須十分敬謹,道臣與本倅眼同擧行,另加審愼,此擧條載之本殿儀式,亦爲書揭殿官直所,以爲永久恪遵之地,何如?上曰,依爲之。出擧條還詣小次,少頃,通禮跪啓請外辦,上詣板位行四拜禮,宗親文武百官,亦以次行禮訖,贊禮禮曹判書鄭元容,前導詣盥洗位,上盥洗訖,升詣尊所,仍詣影幀前,秉龜奉香,魯秉奉爐,上三上香少退跪,執盞獻盞,大祝校理尹致秀進跪讀,贊禮跪啓請俯伏興·平身,上俯伏興·平身。行禮訖,贊禮前導詣望燎位,望燎訖,還御小次,奉朝賀南公轍,領府事沈象奎,領議政李相璜,判府事朴宗薰,右議政李止淵等,進前奏曰,影幀移摹告完,親行酌獻禮,聖慕克伸,群情庶悅,勞動旣多,聖體若何?上曰,一樣矣。通禮跪啓請外辦,上出小次,通禮跪啓請乘輿,上乘輿至達禮門前。通禮跪啓請降輿,上降輿,通禮跪啓請乘輿,上乘輿由秉禮門,至崇明門外,通禮跪啓請降輿乘輦,上降輿乘輦,出興化門,由敦化門·進善門·肅章門,至協陽門外,通禮跪啓請降輦乘輿,上降輦乘輿,由協陽門·宣化門還內,命出標信解嚴,諸臣以次退出。
上在昌德宮。停常參·經筵。
徐箕淳啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
傳于徐箕淳曰,進講入侍。
傳于徐箕淳曰,光明殿酌獻禮時,禮房承旨加資。
大王大妃殿傳于徐箕淳曰,影幀移摹告訖,亦已親行酌獻禮,慶祝何言?都監撤罷,都提調以下別單書入。
以光明殿酌獻禮時贊禮以下別單,傳于徐箕淳曰,贊禮行禮曹判書鄭元容內下大虎皮一令賜給,執禮行副護軍李敦榮,大祝校理尹致秀竝加資,典祀官奉常正李益文,執尊宗簿正金逸淵,殿司濬源殿令崔拱辰,盥洗位禮曹正郞白文鳳,典籍李宗秉,爵洗位司藝金耆升,兵曹佐郞金大默,贊者引儀朴惟儉·申鍾賢,謁者引儀任岳周·趙永紀,贊引假引儀曺百承·安祥浚,祭監監察朴永壽·徐有隅,左通禮林基洙·右通禮李基華,贊儀沈正禮,東西唱引儀朴惟儉·申鍾賢,禮貌官假引儀曺百承,香陪官校書校理吳相昱,祭文正書忠義李秉羲,奏時官李海升等四人,竝上弦弓一張賜給,其餘守僕員役等,竝依判下施賞。
傳于徐箕淳曰,光明殿酌獻禮時,祭侍申寬吉·鄭喜常,竝內下虎皮一令賜給。
傳于徐箕淳曰,今番賞典,一人雖兼數事,毋得疊授。
傳于徐箕淳曰,政官牌招開政,賞典下批。
徐箕淳啓曰,明日傳香禮房承旨當爲齋宿,而右副承旨李魯秉,纔已須資出去,卽爲牌招,何如?傳曰,允。
徐箕淳,以吏曹言啓曰,光明殿酌獻禮親行時大祝弘文館校理尹致秀加資事,命下矣。雖已資窮,未經準職,何以爲之?敢稟。傳曰,勿拘。
有政。吏批,判書曺鳳振進,參判趙斗淳,參議金鍏竝牌招不進,左承旨徐箕淳進。以金炳韶爲校理,尹致秀爲敦寧都正,李鳳來爲漢城判官,申錫疇爲健陵令,李在臣爲典籍,趙存永爲咸從府使,李尙祐爲機張縣監,右副承旨李魯秉,行副護軍李敦榮今加嘉善,校理尹致秀今加通政加資事承傳,前中軍沈範祖,前五衛將任龍材今加嘉善,以上朝官年八十加資事承傳。
兵批,行判書權敦仁,參判尹致謙,參議趙奎昇病,參知尹興圭入直進,右承旨李正耆進。同知洪勉周,護軍李敦榮,副護軍鄭㝡朝·尹致秀·李種祐,副司正鄭基世·南秉哲,以上竝單付。
吏批,再政。以金敬鎭·洪羲人爲景慕宮令,兼直閣單金炳韶。
以應敎李時在,校理趙雲澈,副校理趙然春牌不進罷職傳旨,傳于李正耆曰,只推。
以吏曹參議金鍏牌不進罷職傳旨,傳于徐箕淳曰,只推。
徐箕淳,以義禁府言啓曰,平安監司朴晦壽狀啓內,臣營中軍李寅熙,爲先罷黜,其罪狀令攸司稟處事,啓下矣。李寅熙時在任所,依例發遣府書吏,交代後拿來,何如?傳曰,待待命拿囚。
戊戌二月二十三日辰時,上御熙政堂。進講入侍時,原任提學鄭元容,參贊官徐箕淳,檢討官沈宜升,假注書南秉哲,記事官趙徽林·李時愚,各持論語第六卷,以次進伏訖。上誦前受音一遍訖,元容讀自子曰,躬自厚,止末如之何也已矣,仍奏釋義,上讀新受音十遍訖,命陳文義。元容曰,明於責人,暗於責己,卽常人之情也,此皆由於私意昏蔽,而不以忠實寬恕之道持之故耳,若忠實則豈不檢身乎,若寬恕則何暇責人乎?呂伯恭性褊急,因此章躬厚薄責之義,矯揉氣質,寬厚和易,學者自修之篤,聖訓伏人之深,果如是矣。人主處崇高之位,臨億兆之上,照如日月,威如雷霆,若或自尊自聖,低視群下,雖細過小疵,必爲察責,則何以盡其才而輸其力乎?人各有長短優劣,嘉其善而恕其不能,則上行下效,朝廷之上,亦恥言人過,風流篤厚,自成治世之氣像矣。古之聖帝明王,廓天地之度,恢山岳之量,明見萬里,而不以察察爲明,聰達四方,而不以皦皦爲聰,此所以珠旒垂於前,而黈纊塞乎耳也。待群下則寬恕如此,而自修則雖以文王成湯之聖,至日中不遑,檢身若不及矣。雖此一章,如體認而躬行,則其於修身用人之道,大有益矣。上曰,玉堂陳之。宜升曰,君子責人之道,自修其德足乎己,然後可以責人之備,而如或不顧自己之所存,而徒責他人者厚,則必是取怨之道,是以君子勉力於自修,以及乎治人,則成己成物之工,亦在是矣。此等章句間,勿爲泛看,沈潛玩味,以爲修力進德之方焉,旣言如之何,復言如之何者,思之又思,不行逕庭而直行也。大凡處事之道,熟思而審處,則必無差錯之患矣,率意而妄行,則類多乖戾之弊。伏願殿下,遇事接物之際,必加三思而處斷,則允合於大公至正之道矣,以此體念,是所望也。上曰,參贊官陳之。箕淳曰,閣臣儒臣所奏皆以切當,臣無容更達者矣。上掩卷,命退,諸臣以次退出。
上在昌德宮。停常參·經筵。
金大根啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
徐箕淳啓曰,右副承旨金大根,今日不爲仕進,卽爲牌招,何如?傳曰,允。
傳于李正耆曰,傳香承旨馳詣光明殿,奉審摘奸以來。
傳于李正耆曰,進講入侍。
傳于徐箕淳曰,太祖大王影幀奉還時,當詣敦化門外祗送矣,該房知悉。
大王大妃殿傳于徐箕淳曰,都監雖已撤罷,諸般擧行,依例自都監擧行,封發日部內陪班等節,都監堂郞依例進參事,分付。
李正耆啓曰,明日傳香禮房承旨當爲齋宿,行左承旨李魯秉不爲仕進,所當牌招,而拘於廳規,不得請牌,何以爲之?敢稟。傳曰,牌招。
又啓曰,行都承旨趙秉龜,行左承旨李魯秉,右副承旨金大根不爲仕進,右承旨徐箕淳監祭進,同副承旨金洙根式暇,臣獨在院,伴直無人,右副承旨金大根旣有只推之命,更爲牌招,何如?傳曰,允。
以摹寫都監別單,傳于李正耆曰,都提調判府事朴宗薰鞍具馬一匹面給,提調判敦寧金逌根無仕日勿論,行戶曹判書趙寅永熟馬一匹面給,吏曹判書曺鳳振加資,水原留守李紀淵,大護軍李羲準,日淺勿論,都廳副應校洪說謨,副校理成原默,竝加資,郞廳戶曹正郞沈宜復,副司果李景愚,竝陞敍,副司果金建銖,日淺勿論,監造官內資奉事鄭基轍,別工作監役金獻淳,竝陞六,別看役光陽縣監姜彝五待瓜滿移差,前縣監金命爀,前五衛將安時爀,竝外職除授,畫師折衝李在寬從願付料,前監牧官金建鍾外職除授,司果朴宗煥等七人,竝從願施賞,粧潢人尙衣別提方允弼外職除授,司果朴基善等四人,竝從願施賞,尙衣院監造官前直長禹尙俊,依庚寅年例施賞,其餘計士·錄事·擇日官·奏時官·待令捕校·員役·工匠·樂工等,竝依判下施賞。
傳于李正耆曰,影幀摸寫時挾侍三人竝加資,資窮者代加,待令別監等,竝依庚寅年例施賞。
傳于李正耆曰,今番賞典中一人雖兼數事,毋得疊授。
傳于李正耆曰,政官牌招開政,賞典下批。
李正耆啓曰,吏曹判書曺鳳振,參判趙斗淳,參議金鍏牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,待明朝牌招,參議只推,一體更爲牌招。
以右副承旨金大根牌不進罷職傳旨,傳于李正耆曰,只推。
傳于李正耆曰,發遣吏郞,諸執事淸齋與否,摘奸以來。
金大根啓曰,今二月二十七日太祖大王影幀奉還時,敦化門外祗送時,闕門外環衛軍兵,當爲磨鍊,而謹稽謄錄,則昨年十二月影幀奉來入京日祗迎時,內外各營入直馬步軍,各留營直除出,禁衛大將都領環衛矣。今番則何以爲之乎?敢稟。傳曰,依祗迎時例爲之。
又以訓鍊都監言啓曰,本局局別將鄭泰東身病甚重,勢難察任,改差,何如?傳曰,允。
戊戌二月二十四日辰時,上御熙政堂。進講入侍時,原任直閣徐俊輔,參贊官李正耆,侍讀官趙雲澈,假注書鄭基世,記事官趙徽林·李時愚,各持論論第六卷,以次進伏訖。上誦前受音一遍訖,俊輔讀自子曰,群居終日,止君子哉,仍奏釋義。上讀新受音十遍訖,命陳文義。俊輔曰,義以爲質者,義是制事之本,而以義爲質,然後禮可以行,孫可以出,信可以成矣。惟此四句,以義爲本者,所以質幹之宜先務也,伏願於義質二字,省察焉。上曰,玉堂陳之。雲澈曰,以義爲制事之質,然後禮行孫出信成三者,皆能自然得宜,此乃體用之謂也。非但君子之道爲然,凡事莫不有體有用,無體則無以爲用,惟以聖學言之,專心爲體,致知爲用,若不勉力於專心之工,難見其致和之效,此所以先務質榦,則次第皆具,而乃成君子偕底聖域者也。伏願體念焉。上曰,參贊官陳之。正耆曰,文義則閣臣儒臣已爲詳陳,而日前大臣以自止事,有所仰奏矣,其後自止行數,又有減入之命,大抵自止,雖不必過多,而太小則亦欠誠實矣。臣於年前,伏覩大學講讀之時,自止猶爲四五行矣,今則反不如前日,不過數三行,此則無他,好學之誠有欠故也。自止雖少,留意於文義,則誠好矣,而竝與文義而不爲發問,豈不可悶乎?自今雖自止之末節,不爲放過,以四五行爲定似好矣。上曰,如是爲之。上掩卷。仍命退,諸臣以次退出。
上在昌德宮。停常參·經筵。
藥房提調朴岐壽,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
李正耆啓曰,明日常參·經筵,取稟。傳曰,停。
金洙根啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
趙秉龜啓曰,行左承旨李魯秉,今日不爲仕進,卽爲牌招,何如?傳曰,允。
金洙根啓曰,備邊司郞廳來言,今日賓廳日次,而毓祥宮春享祭齋戒相値,不得來會云矣,敢啓。傳曰,知道。
又啓曰,三品官之毋得過三日,循例請牌,曾有定式矣。敦寧都正尹致秀除拜後過三日不爲出肅,事體所在,誠極未安。依定式從重推考,仍卽牌招察任,何如?傳曰,允。
傳于金洙根曰,進講入侍。
傳于李正耆曰,傳香承旨與右副承旨,分詣受香諸處,奉審摘奸以來。
大王大妃殿,以承傳色口傳下敎曰,今番影幀,移摹太平,萬萬慶祝,都監都提調堂郞以下,各賜內下表裏一襲,自政院傳給。
禮曹,來三月十四日中宮殿誕日陳賀時應行節目,參考前例磨鍊爲白去乎,依此擧行,何如啓,權停爲良如敎。
金洙根,以吏曹言啓曰,影幀摹寫都監都廳弘文館副應敎洪說謨,副校理成原默竝加資事,命下矣。俱已資窮,未經準職,何以爲之?敢稟。傳曰,勿拘。
金洙根啓曰,行都承旨趙秉龜藥院進,行左承旨李魯秉不爲仕進,右承旨徐箕淳式暇出去,左副承旨李正耆,右副承旨金大根奉審進去,臣吏兵批兼進之意,敢啓。傳曰,知道。
有政。吏批,判書曺鳳振進,參判趙斗淳,參議金鍏,竝牌招不進,同副承旨金洙根進。以右議政李止淵爲實錄摠裁官,宋尙玉爲副應敎,金在根爲副校理,李馨萬爲工曹佐郞,鄭基轍爲禁府都事,徐用輔爲內資奉事,吳兢鎭爲監役。兼春秋二單朴承輝·金應均,吏曹判書曺鳳振今加正憲,副應敎洪說謨,副校理成原默今加通政加資事承傳。
兵批,判書權敦仁病,參判尹致謙病,參議趙奎昇入直進,參知尹興圭差祭,同副承旨金洙根進。副護軍洪說謨·成原默,副司果鄭基轍·金獻淳,以上竝單付。
吏批,再政。以宋持學·李熙冕爲監察,南永書爲假監役。
兵批,再政。護軍單沈範祖·任龍材。
金洙根啓曰,明日傳香禮房承旨當爲齋宿,而行左承旨李魯秉,所當牌招,而拘於廳規,不得請牌,何以爲之?敢稟。傳曰,牌招。
又啓曰,卽者吏曹郞廳來言,咸從府使趙存永,諫院則雖已署經,憲府則行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,不得署經云,何以爲之,而大司憲卽爲牌招,何如?傳曰,一司除署經。
以吏曹參議金鍏牌不進羅職傳旨,傳于金洙根曰,只推。
金大根,以都摠府言啓曰,今日入直內三廳武兼禁軍及軍兵等,當爲中日習射技放,而毓祥宮春享祭齋戒相値,不得設行之意,敢啓。傳曰,知道。
又以都摠府言啓曰,副摠管尹義儉,以訓鍊都監中軍,本營諸將官射會監試事,訓鍊院晝仕出去之意,敢啓。傳曰,知道。
又以戶曹言啓曰,各道年終錢穀御覽會計,每於翌年二月二十五日,啓請修正,自是定式,而京畿以陽智還餉蕩排條及楊州·驪州還餉未捧條,今方另査釐正,自致愆期,限內不得磨勘之意,旣有登聞,咸鏡道會案,限內不爲上來,又無狀聞,謄移之事,有違格例,當該道臣推考,都會官從重推考,御覽會計,待其會案齊到,修正以入,何如?傳曰,允。
判中樞府事朴宗薰箚曰,伏以,我聖祖御眞摹寫之役,其事則至重,其義則至敬,宸誠所格,寶幀重新,堯眉八彩,巍煥乎望雲就日,舜裳五色,彰施于山龍華蟲,御墨親書標題,衮冕躬行酌獻,光輝燭天,馨香載升。迺以吉日良辰,肅奉神輦,復戒豐沛之路,虔修漆沮之薦,神理允協,群情胥忭,際伏奉都監別單判下,臣蒙錫馬之典矣。夫國家遇有慶會盛擧,恒人彝情,必以執事爲榮,況此曠千載希有之事,凡與是役者,雖工藝匠役之流,莫不罄竭心力,奔奏輸誠,幸以摹畫得眞,威顔不違咫尺,是豈人功之所可及哉?若有所相,誠非偶然而然者,國史野乘,必謹書之,詔示無窮,而或者以臣賤名,識其後曰,總領董事者某也云爾,則其於榮也,雖鼎彝之銘,綪茷之分,何以加諸?然則臣之受賜,洵亦大矣。若又恬然承當於匪頒之賞,則是眞疊受也,罔功之媿,踰分之懼,有不暇言,特命收還,以存顰笑之愛,區區之祝也。第臣方承命陪進於奉安之行,是行也,愴慶交竝,榮耀罕比,臣雖甚病且尫,庶有以仰托恩庇,克濟王靈,然竊有不得不仰煩裁處者,臣見帶實錄總裁之任,邇來數朔,實緣摹役之方殷,未免史務之權閣,縱媿虛縻,無庸煩懇,而於事亦不甚關綴矣。今則重役纔竣,春晷正舒,校讎開印,次第將始,職在總察,此時離曠,毋論久暫,必多妨礙,昧然仍綰,揆義不便,然臣不自言,則恐無以此箇實狀,上稟而請命者,玆敢附陳以聞。伏乞亟賜遞改,俾重任無闕,賤臣亦得以安意作行,不勝幸甚。取進止。答曰,省箚具悉卿懇。賞典安心領受,總裁之任,今姑許副。仍傳于金洙根曰,此批答,遣史官傳諭。
戊戌二月二十五日辰時,上御熙政堂。進講入侍時,檢校直提學徐憙淳,參贊官金洙根,侍讀官趙雲澈,假注書南秉哲,記事趙徽林·李時愚,各持論語第六卷,以次進伏訖。上誦前受音一遍訖,憙淳讀自子曰,君子病無能焉,止群而不黨,仍奏釋義。上讀新受音十遍訖,命陳文義。憙淳曰,今日自止中諸章皆好,別無文義陳之者,而首章君子病無能之意,上文多相類者,此是最要切處也。君子嘗患學問之不足,不患聲聞之未達,患人之不己知者,是爲人之學,非爲己之學也。凡事皆然,孝悌近於天性者,在己不在人,豈爲人之知與不知而行之乎?且毁譽雖在人,其實則在己,故君子不病人之不己知也,是求諸己之道也。每於此等處,必加留念,敢望也。玉堂陳之。雲澈曰,求諸己求諸人,此爲君子小人之別也。君子求諸己,故學無不足而晟德日進,小人求諸人,故違道干譽而私欲日肆,此章之意,卽與上二章,語雖不同,其義互相周備矣。名實相符,君子之所貴,聲聞過情,君子之所恥,是以聖門之學,必務其實,反求諸己而已,匹庶之學猶然,況帝王之學乎?伏願講學之際,夙夜孜孜,以實心修實德,則和順積中,英華發外,令聞日彰於四方矣,聖學之光明,亶在於乎求諸聖躬也,懋哉懋哉。參贊官陳之。洙根曰,閣臣儒臣所陳皆好,敢望留念焉,臣無容更達者矣。上掩卷。仍命退,諸臣以次退出。
上在昌德宮。停常參·經筵。
金洙根啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李正耆啓曰,明日動駕相値,視事頉稟之意,敢啓。傳曰,知道。
傳于李魯秉曰,傳香承旨馳詣光明殿,奉審摘奸以來。
傳于李正耆曰,進講入侍。
李魯秉啓曰,假注書鄭基世,身病猝重,勢難察任,今姑改差,何如?傳曰,允。
鄭基世改差,代以柳興吉爲假注書。
李正耆啓曰,假注書柳興吉,時無職名,令該曹依例付軍職,冠帶常仕,何如?傳曰,允。
李正耆啓曰,明日傳香禮房承旨,當爲齋宿,而行左承旨李魯秉疏批已下,所當牌招,而拘於廳規,不得請牌,何以爲之?敢稟。傳曰,牌招。
傳于李正耆曰,明日出宮門路,以協陽門爲之。
李正耆啓曰,明日影幀神輦導駕,憲府無進參之員,除在外外,未肅拜人員,待開門牌招,何如?傳曰,允。
傳于李正耆曰,明日進講,停。
李正耆啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言尹穳·李經在牌不進罷職傳旨,傳于李正耆曰,只推。
李魯秉,以奎章閣言啓曰,明日太祖大王影幀奉還時,部內陪從,何閣臣進去乎?敢稟。傳曰,檢校直提學徐憙淳進去。
又以弘文館言啓曰,上番校理臣趙雲澈,以禁衛營從事官,今日軍布捧上時,晝仕出去之意,敢啓。傳曰,知道。
又以弘文館言啓曰,新除授副校理金在根,卽爲牌招察任,何如?傳曰,允。
又以弘文館言啓曰,新除授副應敎宋尙玉,時在京畿坡州地,經筵入番事緊,請斯速乘馹上來事,下諭。傳曰,依啓。
李正耆,以禁衛營言啓曰,本營騎士別將柳文儉,身病猝重,勢難察任,改差,何如?傳曰,允。
行左承旨李魯秉疏曰,伏以,惟我太祖大王影幀移摹,日表重新,聖孝追遠,祼瓚虔將,臣民慶祝,曷有其極,而仍伏念,臣適忝夙夜之任,得備小相之職,昵近龍光,攝齊周旋,榮固極矣。勞於何由,而第自陞資之恩旨,忽下於千萬匪意,臣聞命惝怳,實不知措躬之所也。夫淸朝用人,何莫非難愼,而至若亞卿之重,尤非庶官之比,以其階品則宰列也,以其恩典則命德也。器識有可以裨益治敎,地望有可以允叶公議,然後方可以上不累於則哲,下無愧於濫竽,若臣者,何嘗有一於此乎?以才以識,俱出人下,歷揚淸顯,滾到緋玉,自顧涯分,已極踰濫,更進一步,實非始望之所及。今此罔功之賞,不稱之服,恬不知愧,視若固有,揚揚出肅,冒當匪據,則軒鶴之譏,負乘之懼,猶屬臣身,固不足恤,而其於名器之玷汚,何哉?左右思惟,承膺無路,敢陳衷曲,仰瀆崇嚴。伏乞聖明,俯賜鑑諒,亟收臣新授資級,以重公器,以安私分,不勝幸甚,臣無任云云。答省疏具悉。卿其勿辭行公。
楊州牧使閔永勳疏曰,伏以,臣以還餉一事,中間三旬,再逮王府,無往非罪,而爰辭纔徹,頃旣特宥,薄勘引律,今又安徐,使之戴罪還任,有若非此莫可然者,臣是何人,偏荷洪造,量力度才,百不猶人,顚頓狼貝,固所自料,而銜恩怵義,抗顔冒赴,是豈不上愧於朝廷,下愧於楊民也哉?仍伏念,臣之前疏,卽積年公納那移乾沒事也,犯用自有其人,繳還不爲無地,而公家經用,不可以徒失也,京司督責,不可以力抗也,蔀戶疲氓,不可以白徵也,由是呼龥,始豈可已也哉?道査有命,究竟是俟,伏見道啓,則臣疏條列,雖未謂之爽實,公錢充報,終不論其歸屬,然則疏辭肯綮,竟沒着落,公納區別,仍無端緖,臣雖欲殫竭向前,自效一日之責,卽此一事,已無可爲,以此觀之,臣之心跡,其果出於故尋事端,專欲規免而然歟?抑亦出於迂疎寡陋,全沒商量而然歟,是必有恕之者矣。官廳作還,乃是那移公貨,乾沒於私用,而反作其數,虛錄於倉簿者也。謂非創行,亦涉推諉,乙未以前,雖或有此,不可生存戶未捧,輒歸當年內磨勘,文蹟旣無可考,吏招莫不如此,乙未以後,虛錄流絶,一州所知,印押文簿,十目難掩矣,然則各庫還餉,旣歸於那移虛錄,各司上納,又入於那移乾沒,今不覓還於那移乾沒之人,將何充納其那移乾沒之數乎?臣伏見査官報牒,諸吏供招,則作還成冊之昭有印押,現納査庭者,査官送質前官,則謂非吾知,手自裂之,此可謂滅跡之方歟?欲諉於吏,則自手署押,旣莫掩矣,欲諉於臣,則作還撤罷,衆所知也。啓下行査,可考文蹟,無難扯裂,擧此一事,可反三隅,始也裂簿,欲掩其跡,終焉變辭,托以襲謬,其亦窘且遁矣。所謂謬例,果指何時,而何嘗有那移乾沒之至於此極乎?都捧先劃,雖稱代充官需,而所謂官需,若係流亡絶戶,則寧失,可也。劃取公貨,以營其私,反以公貨,付諸虛錄,在私雖涉妙方,於公是誠,何如?以隣爲壑,猶且不可,況驅公貨,歸之於壑,是何異於攘取公貨乎?大同取用,雖曰多年已例,而若果例捧之明正者,則何不入下於會計,乃以公下樣出給樣,粧撰懸錄於該色名下,此所謂掩耳而偸鈴也。吏招則謂非經法,自明則歸諸謬例,雖彼下吏,猶認非經,矧爲官長,固可襲謬乎?自托謬例,欲以䵝昧,多誣前人,竟亦何補也?災結之濫報偸剩者,亦可諉之以前有此例,現發之後,恬不推還歟?況大同之已入正賦者,反不重於田結之猶在民夫歟?防役設庫,只專爲民,而暫貸支勅,容或可恕,勅需營劃,較諸勘報,旣有贏餘,則何不就此報彼歟?査案則但稱支勅貸下之有文蹟,而不論防庫,不報爲乾沒,然則防庫之錢,固可那貸而不報歟?儲置先下,久不充報,拕及行査,始送件記者,亦在査案,則跡是乾沒,意亦可知矣。軍需蕩減,固當屬民,而謂給吏廳,徒是空言,已歸都捧,亦有證招,則夷考其實,又是官用,左右矛盾,前後破綻,皆此類矣。雖以道啓觀之,凡此五條,臣實非誣,而公納幾千,仍無下落,然則反作也虛錄也那移也乾沒也,只合爲罪,而不合索還耶?其罪與不罪,非關邑事,而其索與不索,實關邑事,則疾聲呼籲,固其職分內事也。若其名目數爻,旣有臣前疏,而道査所啓,又不謂之差爽總結,以由前由後,那移之罪,實所難免,然則其所邦移,若是明的,而其所乾沒,未可推還耶?苟以爲不當索還,則維楊民庶,其可白徵歟?京司督責,其可停輟歟?公家經用,其可蠲蕩歟?於是數者,若有指一之區劃,則臣何敢屢瀆而不知止乎?拶彼交承,極知不幸,而事到國耳公耳之地,古人亦多有行之者,向所陳任怨而爲之者此也。臣言旣蔑效,雖知煩複之屑越,事急燃眉,竟難媕婀而含默。伏願聖明,俯垂鑑諒,仰稟東朝,亟賜處分,俾使積滯公納,有所歸屬焉,臣無任云云。答省疏具悉。公納之那移乾沒,旣係法外,況道査中數爻,亦不相左,則還徵一款,在所當然,令秋曹刻期準捧後草記。
戊戌二月二十六日辰時,上御熙政堂。進講入侍時,原任提學鄭元容,參贊官李正耆,檢討官任百經,假注書鄭基世,別兼春秋申錫愚,記事官李時愚,各持論語第六卷,以次進伏訖。上誦前受音一遍訖。元容讀自子曰,君子不以言擧人,止勿施於人,仍奏釋義。上讀新受音十遍訖,命陳文義。元容曰,子貢問答好矣。久莫久於終身,約莫約於一字,而欲求久行之道於一字之約,此是子貢博學反約之時,而夫子一字之答,至要至約,可以行天下之至廣,到聖人之極工矣。恕字是從如從心,與寬恕容恕之義差異,而卽己所不欲勿施於人,己所欲者施於人之意,己欲立而立人,己欲達而達人,正是此義,而大學挈矩章,亦是恕也。人主行此一字,則可以御邦國澤民物,殿下深思體認,每於政令之間,推己及物,擧斯措彼,進玉食則推之曰,吾民得無飢乎?御錦衣則推之曰,吾民得無寒乎?處安佚則推之曰,吾民得無勞乎?遇歡樂則推之曰,吾民得無苦乎?如是廣推,凡所好者,皆與百姓共之,則天德王道,豈外於是,而可以聖如孔·孟,治如堯·舜矣。上曰,玉堂陳之。百經曰,以言擧人則佞者易進,以人廢言則善言易棄,故君子不以好惡循其私,愛憎掩其公,雖以子路之賢焉,而有口給禦人之過,孔子斥之以陽貨之暴焉,而有爲富不仁之言,則孟子取之,可見聖賢至公無私之心也。大抵人主之爲政,譬如日月之明,無有遺照,江河之大,不擇細流,則野無遺賢,言罔攸伏矣。昔漢文帝,以口辯欲拜嗇夫,張釋之諫之,此是不以言擧人也,郞從官上書疏,未嘗不止輦受言,此是不以人廢言也,豈非後世人辟可法處乎?伏願念哉念哉。上曰,參贊官陳之。正耆曰,閣臣所奏恕字文義甚好,伏願體念焉。上掩卷,仍命退,諸臣以次退出。
上在昌德宮。停常參·經筵。
影幀祗送還內後,內閣·政院·藥房·玉堂口傳問安。答曰,知道。
李魯秉啓曰,明日常參·經筵,取稟。傳曰,停。
李正耆啓曰,來初一日輪對日次,而禧陵忌辰祭齋戒相値,頉稟之意,敢啓。傳曰,知道。
金洙根啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
傳于李魯秉曰,禮房承旨馳詣受香所,奉審摘奸以來。
傳于徐箕淳曰,大臣以下留待。
傳于徐箕淳曰,大臣以下入侍。
李魯秉啓曰,左右史不可不備,檢閱曺錫雨·趙道淳,竝卽牌招,推移入直,何如?傳曰,允。
金大根啓曰,左邊捕盜大將李惟秀影幀陪往事,今方出去矣。所佩命召及大將牌·傳令牌,何以爲之?敢稟。傳曰,仍佩往來。
傳于金洙根曰,公事閪失之當該中官,令該府拿問處之。
以檢閱曺錫雨·趙道淳牌不進罷職傳旨,傳于金洙根曰,只推。
李魯秉以影幀摸寫都監儀軌廳都提調意啓曰,本都監別單畫師李在寬從願付料,朴宗煥等七人,粧潢人朴基善等四人,從願施賞,計士以下依都監例施賞事,判下矣。招問各人,從所願付標於原別單以入,而畫師朴宗煥·李漢喆·朴基駿,方在本署實官,粧潢人朴基善,方在典醫監等第,無他合當名色之可以施賞者,至於格外特例,有不敢以從願仰請,故竝以無所願懸錄,計士之高品付料,捕校之該廳調用,書吏以下之木布題給,竝依各都監例,分等施賞之意,敢啓。傳曰,知道。
金洙根,以義禁府言啓曰,頃因本府啓辭,熊川前縣監李遠振待待命拿囚事,命下,而知委上送之意,纔已行會矣。卽伏見該道臣啓本內,熊川前縣監李遠振,今月十四日身死云,李遠振罪名,勿論,何如?傳曰,允。
戊戌二月二十七日辰時,上御熙政堂。大王大妃殿垂簾,影幀陪從大臣以下入侍時,右承旨徐箕淳,假注書柳興吉,記事官趙徽林·李時愚,判府事朴宗薰,行禮曹判書鄭元容,兵曹參判尹致謙,以次進伏訖。上曰,史官分左右。宗薰曰,數日日氣溫和,而朝氣尙寒,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。大王大妃殿敎曰,御眞移摹告成,今方進發,一邊慶祝,一邊悵缺矣。宗薰曰,役事至重且大,近來畫師,不及古人,而仰賴慈聖殿下曁大殿誠意,移摹幸安,別無未盡,此非人力之所可致,誠甚慶祝之至矣。大王大妃殿敎曰,舊本補褙後奉審,則別無痕損處乎?宗薰曰,別無大段痕損,而伏念昨冬之事變,驚痛極矣。舊本年久,多有未安處,今幸新本告完,別無未盡,親行酌獻,聖慕克伸,而群情胥欣,似若莫之爲而爲者矣。日前動駕時,小臣有擧條仰陳者矣。舊本亦旣改粧,同爲陪進,謹當櫃奉於閤內,道臣秋奉審時,展奉曝曬,而展卷十分敬謹,若値陰濕,則自當權停,以此定式,似好矣。大王大妃殿敎曰,大殿已言之於予,以此爲之,可也。仍敎曰,御眞標題,大殿親書,而善書之矣。宗薰曰,諸臣莫不仰讚矣。仍敎曰,時任原任別無有異,而旣解時任,在大臣雖幸,而予則甚悵然矣。仰念先朝枚卜之盛意,不勝愴感矣。宗薰曰,下敎若是懇惻,臣不知何以仰達,而臣不獲已乞解矣。特蒙恩典,竟遂下誠,生成之澤,感祝無已,先朝恩數,不敢造次仰達矣。仍敎曰,善爲陪從往來也。宗薰曰,臣今承命陪往,王靈所曁,必當平安陪去,而亦欲從速復命矣。大王大妃殿命大臣先退,史官就座。仍命退,諸臣以次退出。
戊戌二月二十七日午時,上詣敦化門外,影幀祗送入侍時,行都承旨趙秉龜,左副承旨李正耆,右副承旨金大根,同副承旨金洙根,假注書南秉哲·柳興吉,記注官田栽五,記事官趙徽林,直提學朴永元,檢校待敎趙斗淳·金學性,待敎金英根,以次侍立。時至,上具遠遊冠·絳紗袍,乘輿出宣化門。藥房提調朴岐壽,副提調趙秉龜進前奏曰,侵早勞動,聖體若何?上曰,一樣矣。仍由協陽門·肅章門·進善門,出敦化門,至降輿所,上降輿入幕次,問安勿爲之事,下敎。以司謁口傳下敎曰,神輦至何處乎?斯速知入。少頃,神輦至洞口前路,通禮跪啓請出次,上出次,詣祗送位鞠躬,神輦纔過,通禮跪啓請平身,上平身,還入幕次後,問安勿爲之事下敎。還內時至,上出次,乘輿還內,請出標信解嚴,諸臣以次退出。
上在昌德宮。停常參·經筵。
金洙根,以都摠府言啓曰,今日入直內三廳武兼禁軍及軍兵等,中日習射技放,謂出標信。傳曰,知道。
金洙根啓曰,明日常參·經筵,取稟。傳曰,停。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,行都承旨趙秉龜,行左承旨李魯秉不爲仕進,右承旨徐箕淳奉命在外,左副承旨李正耆,右副承旨金大根式暇出去,院中只有臣一人,伴直無人,行左承旨李魯秉,所當牌招,而拘於廳規,不得請牌,何以爲之?敢稟。傳曰,牌招,左副承旨·右副承旨竝許遞,前望單子入之。
承旨前望單子入之,李敦榮·徐戴淳落點。
李魯秉啓曰,新除援行右承旨李敦榮,右副承旨徐戴淳,竝卽牌招,何如?傳曰,允。
又啓曰,左右史不可不備,檢閱曺錫雨·趙斗淳,旣有只推之命,竝卽牌招,推移入直,何如?傳曰,允。
傳于金洙根,進講入侍。
傳于金洙根曰,明日春到記爲之,同副承旨馳往泮宮,夕食堂收取以來。
金洙根啓曰,明日春到記爲之事,命下矣。處所以何處爲之乎?敢稟。傳曰,仁政殿爲之。
又啓曰,明日殿座,承旨當爲備員,而左副承旨徐箕淳奉命在外,何以爲之?敢稟。傳曰,許遞,前望單子入之。
承旨前望單子入之,李寅臯落點。
金洙根啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言尹穳·李經在牌不進罷職傳旨,傳于徐戴淳曰,只推。
以檢閱曺錫雨·趙道淳牌不進罷職傳旨,傳于金洙根曰,只推。
傳于徐戴淳曰,明日出宮門路,以協陽門爲之。
傳于金洙根曰,明日進講,停。
大王大妃殿,傳于李魯秉曰,春務方殷,上京及未下直守令,催促下送。
李魯秉,以吏曹言啓曰,今此大報壇祭,當以時原任大臣中塡差,而領議政李相璜,領府事沈象奎,俱有身病,判府事朴宗薰奉命在外,右議政李止淵藥院都提調,例不得塡差,何以爲之?敢稟。傳曰,儀賓中塡差。
徐戴淳,以兵曹言啓曰,僉知中樞府事成龍申,五衛將徐格修·李種祜·尹致猷·沈能勳,景福宮衛將尹義衡,慶熙宮衛將尹耘烈,文臣兼宣傳官尹敎成,俱以病難供職,呈狀乞遞,竝改差,何如?傳曰,允
又以兵曹言啓曰,明日仁政殿親臨春到記時,本曹堂上全數進參,而參知尹興圭有身病,無以備員,令政院稟旨變通,仍令該曹,以在京無故人口傳差出,待下批牌招,以爲進參之地,何如?傳曰,許遞,前望單子入之。
兵曹參知前望單子入之,丁庠敎落點。
徐戴淳,以義禁府言啓曰,明日春到記仁政殿爲之時,本府都事六員赴擧,只有四員,而當直入直,本府入直都事,公事回公都事及仁政門·光範門·崇範門禁亂都事,無以推移,假都事二員,令該曹口傳差出,以爲分排擧行之地,何如?傳曰,允。
又以義禁府言啓曰,全羅道放未放成冊啓下,放秩務安縣投畀罪人朴齊璿名下,仍字書下,稟秩海南縣遠配罪人張龍八名下,仍字書下,仍秩靈巖郡楸子島絶島安置罪人姜時煥名下,放字書下矣。朴齊璿·張龍八等竝仍事,分付該道道臣,姜時煥臺啓方張,不得擧行之意,敢啓。傳曰,知道。
義禁府啓目,機張前縣監李仁奎原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付。啓依允。又啓目,樂安郡守張東七原情云云。傳旨內辭緣,泛稱遲晩,所當請刑是白乎矣,曾經摠府郞,勿爲請刑,載在大典通編,議處,何如?判付。啓依允。又啓目,平安中軍李寅熙原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付。啓依允。又啓目,中官申寬吉·金雲璧·吳英煥·姜永錫等原情云云。傳旨內辭緣,泛稱遲晩,所當請刑是白乎矣,長番內侍勿爲請刑,戴在大典通編,竝只議處,何如?判付啓,飭已施矣,竝分揀放送爲良如敎。
行右承旨李敦榮疏曰,伏以,濬源殿御眞,移摹告成,展宸誠於觀盥,奉還啓塗,賁盛儀於豐沛,邦舊命新,慶曠今古,小大群情,普騰讚頌,臣於親祼之日,齒駿奔之列,而贊鴻臚之唱,咫尺周還,與覩爲榮,乃以執爭之微勞,至奉懋賞之殊典,晉臣以嘉善階,臣聞命惶駴,實不知措躬之所,臣顓蒙鹵劣,百無肖似,雖使臣細自點檢,强欲慰藉,猶不堪備數於庶僚之末,而過蒙我先大王曁我殿下陶甄庇覆之化,邇密淸華,得與當世群彦,方駕竝鑣,式到于今,居常懍惕,若隕淵谷,臣家本寒素,世守謹拙,臣之日夕所承聆於家庭者,每以臣之曾所踐歷,已溢涯分,常存盈盛之戒。況臣之今所蒙被者,有進於是,而鶴乘貽譏,蚊負增重,車服之旌,萬萬非其所宜乎?且念臣通籍,則纔一紀,計齒則未强仕耳。荐辱恩命,滾到至此,至以古所以命德者命臣,臣有何能可以擔承,臣有何福可以消受?就以朝廷名器言之,前後之膺是秩者,積以功能,核其名實,洽然爲輿望之所同歸,然後畀之以位,賁再命之恩,而需六官之用,曷嘗有眇小如臣,廁於其間,冥升躐取,上而累磨礪之政,下而犯負乘之譏者哉?左右思量,趨膺無望,玆敢披露情實,冒干崇嚴。伏乞聖慈,亟恢聽卑之聰,曲察由中之懇,收還臣新授資秩,俾官方無玷,賤分獲安,不勝大願,臣無任云云。答省疏其悉,卿其勿辭行公。
戊戌二月二十八日辰時,上御熙政堂。進講入侍時,提學徐有榘,參贊官金洙根,檢討官任百經,假注書柳興吉,記注官田栽五,記事官趙徽林,各持論語第六卷,以次進伏訖。上誦前受音一遍訖。有榘讀自子曰吾之於人也,止直道而行也,仍奏釋義。上讀新受音十遍,命陳文義。有榘曰,朱子論讀書之法,有云熟讀精思,密切體認,此最喫緊爲人處,蓋徒讀而不能精思,則與不讀等,徒思而不能體認,則亦不免書自書我自我,而了無精思之效矣。試以今日自止言之,斯民也一段,最宜體驗處矣。人受陰陽五行之氣,以具健順五常之德,古今豈有異哉?特以三代以上,治法政謨,休明於上,故民俗亦從之而熙皞,降及後世,治法政謨,有醇有訾,故民俗亦從而有邪有直,民俗醇漓,唯在自上董綏導率之如何耳。然三代之治法政謨,布在方冊,捨講學而豈容他求?講之曲字,從言從冓,卽以言語,反復諦構之謂也。近日講筵,絶未承反復討論之敎,謂之誦讀,則可,謂之講學則名實不相符,如是而何以望聖學之日就月將乎。伏願於朱子精思體認之訓,深加留意焉。上曰,玉堂陳之。百經曰,斯民者,三代所以直道而行也。夫民心之善善惡惡,卽天賦秉彝之衷,豈有古今之異哉?但三代風行俗美,好惡得其眞,後世敎化不明,毁譽爽其實而然,漢班固引此章,以明秦漢不易民而化俗之意。由是觀之,直道之行不行,專係於在上導率之如何耳。今我殿下,賞善懲惡,如夫子之毁譽無禮,三代直道,何難復行於今日之民乎?念哉念哉。上曰,參贊官陳之。洙根曰,閣臣·儒臣所奏備陳,臣無容更達矣。上掩卷,仍命退,諸臣以次退出。
上在昌德宮。停常參·經筵。
上詣仁政殿。春到記試取還內後,內閣·政院·藥房·玉堂口傳問安。答曰,知道。
徐戴淳啓曰,明日常參·經筵,取稟。傳曰,停。
金洙根啓曰,行大司憲李光文未肅拜,執義鄭日泰·掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
傳于李敦榮曰,科次入侍。
李敦榮,以吏曹言啓曰,春務方殷,上京及未直守令催促下送事,命下矣。自臣曹催促,則未下直守令咸從府使趙存永,德川郡守鄭憲容,機張縣監李尙祜,俱以爲今三十日辭朝云。蔚山府使兪碩柱,以平安道德川郡守,移拜咸興判官,尹行定以慶尙道蔚山府使移拜,俱在前任任所,竝斯速上來辭朝之意,發關知委於各該道臣處,而上京守令平壤庶尹趙濟晩來三月初一日下去云。古阜郡守尹泰兢,海州判官金在敬,光陽縣監姜彝五,俱以爲來三月初五日下去云。安峽縣監鮮于濬,以覲親事,受由發行於平安道平壤地,卽速還官之意,發關知委於該道臣處,而羅州牧使朴鎬壽,仁同府使南錫禹,俱以爲親病沈重,不得下去,勢難强令還任,竝改差。北靑府使金穰根,永同縣監兪鼎柱,特敎催促之下,謂有身病,不卽下去,竝罷黜,何如?傳曰,允。
李敦榮啓曰,吏曹郞廳來言,守令多窠,政事,取稟。傳曰,當日爲之。
又啓曰,卽者吏曹郞廳來言,政事當日爲之事命下,而判書曺鳳振,參判趙斗淳,俱以病不來,參議金鍏疏批未下,不得開政云。判書·參判,竝卽牌招,何如?傳曰,待明朝牌招。
金洙根啓曰,明日次對,兩司當爲進參,除在外外,未肅拜·呈告人員,竝待開門牌招,何如?傳曰,允。
又以義禁府言啓曰,忠淸監司趙冀永啓本內,兵虞候鄭琠罪狀,令攸司稟處事,啓下矣。鄭琠時在任所,依例發遣府羅將,交代後拿來,何如?傳曰,待待命拿囚。
吏曹參議金鍏疏曰,伏以,臣猥以無似,濫承寵命,冒據匪據,恬若固有,亦旣三數旬矣。是豈臣明足以鑑別人物,才足以參佐僚席而然哉?只緣拙辭,未格聖聰,微諒自歸例讓,辭不獲免,黽勉出膺,而畢竟僨誤,勢所必至,早夜兢懼,若隕淵谷。仍竊伏念,臣之父母,今方就養於臣兄臣平康任所矣。年齡俱躋耆耋,疾病恒多凜綴,日夕扶護,猶此憂懼,況今道途之勞攘,旣未釋慮,京鄕之分離,尤難爲情,臣心到此,曷勝戀結?若蒙恩暇,俾得將往,左右征輈,看檢餌藥,行事得以整頓,宿痾不至添損,則非但憂迫之情事,可以少紓,抑亦眷係之親心,庶或稍慰,而今臣所叨之職,要任也重務也,固不可虛縻而久曠,揆之事勢,參以私情,職名未解,仰請恩由,決非臣義分之所敢出也。玆不得不據實仰籲,冒瀆崇嚴。伏乞天地父母,俯垂諒察,亟賜遞改,特許往來,俾便救護,以爲重公器安私分之地,不勝大願,臣無任云云。省疏具悉。爾其勿辭往來。
戊戌二月二十九日辰時,上詣仁政殿。春到記儒生分製講試取入侍時,行都承旨趙秉龜,行左承旨李魯秉,行右承旨李敦榮,左副承旨李寅臯,右副承旨徐戴淳,同副承旨金洙根,假注書南秉哲·柳興吉,別兼春秋申錫愚,記事官趙徽林,檢校待敎金學性,待敎金英根,以次侍立。時至,上具翼善冠·衮龍袍,乘輿出宣化門。藥房提調朴岐壽,副提調趙秉龜進前奏曰,侵早勞動,聖體若何?上曰,一樣矣。仍出協陽門,由肅章門入仁政門,詣殿內,上降輿陞座。秉龜曰,儒生今將入庭,請下標信。上曰,以俄下標信擧行。秉龜讀奏入門單子,合爲三百六十五人。宣傳官跪稟入門試官及儒生,次第入庭,行禮如儀。讀券官行戶曹判書趙寅永,刑曹判書申在植,行大護軍徐有榘,對讀官行副護軍金鼎集·金學性,副司果金輔根·李源庚,考官行兵曹判書權敦仁,吏曹判書曺鳳振,行知中樞府事金蘭淳,參考官行副護軍張敎根,敦寧府都正尹致秀,行副護軍洪說謨,弘文館副修撰李殷相以次進伏。上命書表擬漢群臣賀詔定振窮養老之令,限申時。寅永·在植進前跪書訖。仍命懸題下,講冊望單子,落點于詩傳,秉龜讀奏訖。敦仁曰,考講以抽籤爲之乎?上可之。仍命開講,入小次。少頃出次,通禮唱禮畢,上降座乘輿。秉龜曰,臣以試所承旨落後之意,敢達矣。上曰,唯。仍出仁政門,入肅章門,由協陽門還內,命出標信解嚴,諸臣以次退出。
戊戌二月二十九日酉時,上御熙政堂。春到記科次入侍時,行右承旨李敦榮,假注書南秉哲,別兼春秋申錫愚,記事官趙徽林,讀券官行戶曹判書趙寅永,刑曹判書申在植,行大護軍徐有榘,對讀官行副護軍金鼎集·金學性,副司果金輔根·李源庚,以次進伏訖。上曰,史官分左右,科次爲之。輔根·源庚等進前,次第讀奏訖。寅永曰,上幾張書何等,其下亦以何等區別乎?上曰,二張書三下,其餘三張,書次上也。寅永曰,第二張書以草三下乎?上可之。寅永書等訖。敦榮曰,祕封或有自上親坼之時,或有承宣讀奏之時,今番則何以爲之乎?上曰,承旨讀奏。敦榮次第讀奏訖。命書傳敎曰,春到記講居首通幼學申泰運,製述居首表三下生員沈敬澤竝直赴殿試,講之次通幼學尹載善,製述之次草三下生員徐堂輔,竝直赴會試,講之次通幼學洪秉勳,製述之次次上進士林喬鎭,竝給二分,講之次通幼學趙遠永等二人,竝給一分,講之次略幼學鄭基稷等十八人,製述之次次上生員趙然天等二人,竝令該曹考例施賞。又命書傳敎曰,入格儒生明日延英門外施賞,命試官先退,又命史官就座。仍命退,承史以次退出。
上在昌德宮。停常參·經筵。
藥房都提調李止淵,提調朴岐壽,副提調趙秉龜啓曰,臨殿試士,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿口傳問安。答曰,知道。
李寅臯啓曰,明日·再明日禧陵忌辰祭齋戒正日,初三日懿昭墓忌辰祭齋戒,初四日·初五日元陵忌辰祭齋戒正日,初六日大報壇祭齋戒相値,視事頉稟之意,敢啓。傳曰,知道。
又啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
趙秉龜啓曰,行左承旨李魯秉,左副承旨李寅臯今日不爲仕進,竝卽牌招,何如?傳曰,允。
傳于徐戴淳曰,禮房承旨馳詣宗廟·景慕宮,奉審摘奸以來。
傳于李敦榮曰,進講入侍。
傳于李敦榮曰,大臣·備局堂上引見。
李寅臯啓曰,卽者義禁府都事來言,時囚罪人李仁奎·張東七·李寅熙等,當爲議處,而判義禁金箕殷呈辭受由,次堂例不得擧行云,何以爲之?敢稟。傳曰,判義禁許遞,前望單子入之。
判義禁前望單子入之,徐俊輔落點。
李寅臯啓曰,卽者義禁府都事來言,時囚罪人李仁奎·張東七·李寅熙等,當爲議處,而新除授判義禁徐俊輔未肅拜,次堂例不得擧行云,判義禁卽爲牌招,何如?傳曰,允。
李寅臯,以兵曹言啓曰,內禁衛將鄭壽基,身病猝重,呈狀乞遞,五衛將李演中·申永訥,俱爲老病在鄕,上來無期云,竝改差,何如?傳曰,允。
又以兵批言啓曰,陞資拜營將者,瓜前以不職遞罷,則勿計朔數多少,還收資級,載在法典,而中軍依營將例施行事,曾有定式矣。平安監營中軍李寅熙,旣已遞罷,所授加資,依例還收之意,敢啓。傳曰,知道。
有政。吏批,判書曺鳳振進,參判趙斗淳牌不進,參議金鍏受由在外,右承旨李敦榮進。啓曰,羅州牧使今當差出,而本州以湖南雄邑,物衆地大,素稱難治,不可不擇差,他道及同道有聲績未準朔已準限守令,竝擬,何如?傳曰,允。
又啓曰,淸州牧使今當差出,而本州以營下劇邑,物衆地大,素稱難治,不可不擇差,他道有聲績未準朔守令,竝擬,何如?傳曰,允。以林穎喆爲禮賓主簿,安膺壽爲弘陵參奉,李玄好爲羅州牧使,李熙冕爲仁同府使,趙秉恒爲北淸府使,姜爲永同縣監,書題單洪德弼。
兵批,行判書權敦仁進,參判尹致謙奉命在外,參議趙奎昇病,參知丁庠敎入直,左副承旨李寅臯進。啓曰,知訓鍊今當差出,而當品中可擬人乏少,從二品竝擬,何如?傳曰,允。
以李完植爲知訓鍊,金魯甲爲同知,李嘉愚爲都摠管,李鍾文爲僉知,申命源爲內禁將,李光稷·金達鉉·任榦爲五衛將,金致敬·朴命基爲景福將,任道行爲慶熙將,曺洛振爲宣傳官,元世顯爲都摠經歷,金始淵爲文兼,尹用善爲守門將,李鍾和爲平安中軍,金光福爲浦項別將,副護軍徐箕淳·李正耆·金大根·尹興圭·成龍申·金應漢,副司正柳興吉,以上竝單付,前中軍李寅熙折衝,今降禦侮。
吏批,再政。以李溟游爲監察,任翼常爲司饔主簿,權馦爲京畿都事,李彙寧爲淸州牧使。
兵批,再政。以金煐爲訓鍊都正,柳相鍵爲中樞都事,申鍾洛爲阿耳僉使,同知金致敬,僉知李光稷,副司果金始淵,都摠管李嘉愚以上竝單付。
吏批,三政。以沈宜復爲密陽府使。
兵批,三政。以李惟秀爲訓鍊都正,白樂賢爲武兼,同知單朴命基。
李敦榮,以吏批言啓曰,成均館典籍金泰顯,受由過限不上來,依例改差,何如?傳曰,允。
以正言尹穳·李經在牌不進罷職傳旨,傳于李寅臯曰,只推。
李寅臯,以兵曹言啓曰,今二月各廳堂下武臣朔試射,臣曹連因有故,不得爲之之意,敢啓。傳曰,知道。
戊戌二月三十日辰時,上御熙政堂。進講入侍時,右議政李止淵,原任直閣徐俊輔,參贊官李敦榮,侍讀官金在根,假注書南秉哲,別兼春秋申錫愚,記事官趙徽林,各持論語第六卷,以次進伏訖。上誦前受音一遍訖。俊輔讀自子曰吾猶及史,止衆好之必察焉,仍奏釋義。上誦新受音十遍訖,命陳文義。俊輔曰,下大文衆好之必察焉,衆惡之必察焉,此察人之謂也。若不察人,則好惡不知,以之用人,則非徒好惡不知而已,竟至於以好爲惡,以惡爲好。如欲善察人,則莫如讀書明理,讀書明理,則好惡自相分矣,何待衆好衆惡而察乎?以之用人,無所不可,一察字留念,伏望矣。上曰,玉堂陳之。在根曰,史闕文·馬借人二事雖小,亦可見古人謙厚之意,而今不復見,則風俗之日趨於薄,推此可知,故夫子偶見有此事,而發此歎也。蓋聖人懷古傷今之意,於此章大可見矣。世之治亂,俗之美惡,惟係於君上導率之如何,故堯·舜率天下以仁而民從之,桀·紂率天下以暴而民從之,上行下效,捷於影響,則春秋之世,人心之不古者,亦豈非當時人君敎化不明之治哉?伏願殿下於此等處,深加體念焉。上曰,參贊官陳之。敦榮曰,閣臣·儒臣所奏切實,臣無容更達矣。上曰,大臣陳之。止淵曰,巧言亂德,小不忍則亂大謀,上下兩亂字,意有不同,上亂字,卽不過亂自己之謀,下亂字,以是爲非,以非爲是,使聽之者易失其守,此非獨亂己德,亦將亂人之德,蓋巧言之害人與國也如此,上章所謂遠佞人,卽惡其亂德也。於此,不可不深察,而下文衆好必察,衆惡必察之義,亦可推此而體驗矣。止淵曰,影幀奉發後,日候溫和,下情欣幸矣。又奏曰,藥房入侍,久未爲之,今年以來,尙闕診候矣。俄者雖伏承不必入侍之批敎,醫官已待令,次對時同入診候,恐好矣。上可之。上掩卷,命史官就座,仍命退,諸臣以次退出。
戊戌二月三十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調李止淵,提調朴岐壽,副提調趙秉龜,待敎金英根,假注書南秉哲,別兼春秋申錫愚,記事官趙徽林,行右承旨李敦榮,假注書柳興吉,事變假注書洪錫圭,領議政李相璜,行兵曹判書權敦仁,知中樞府事金蘭淳,水原留守李紀淵,吏曹判書曺鳳振,行護軍李惟秀,同知中樞府事李完植,副校理趙然春,以次進伏,醫官崔暄·金時中·南正吉·吳昌烈,進伏楹外訖。上曰,史官分左右。相璜等進前奏曰,陽和漸敷,品物昭蘇,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,醫官入診乎?上可之。暄等以次診候訖,退伏奏曰,脈候左右三部調均矣。大王大妃殿曰,醫官先退,次對爲之。相璜曰,影幀進發有日,邇侍之餘,仰想聖懷悵缺冞切,臣等郊次祗送,悵慕下情,亦不知所達矣。大王大妃殿敎曰,御眞移摹太平,奉發後日候連好,慶祝之心,何以盡言?相璜曰,卽見水原留守李紀淵所報,則以爲,本府戶縮還多,逋負轉滋,且支放難繼,苟艱莫甚,就會簿穀中折米二千石價六千兩,移送他道,趁春作還,自今秋取耗排用,勿入停蕩,則捄弊支調,庶幾有效,而戶曹經費,區劃湖南穀中,以此數相換,亦甚方便爲辭矣。此不過該府該道穀之從便換作者,在該府則有減還之益,而取彼充此,無損於支調,在該道則是當作而仍留者,異於創新增還之有弊,戶曹之取用則甚順便,依此許施,何如?大王大妃殿答曰,依爲之。出擧條相璜曰,驪州牧使趙亨復疏陳民邑困弊之狀,仍請還餉未捧折米一萬四千一百五十石零內,時存與在逃吏奴逋七千七百三十八石零,限十年除耗排捧。壬辰至丙申大同未納條二萬三千九十兩零,限五年排捧。至於民戶流絶還一千二百六十二石零,身死吏奴逋五千一百五十石零及各年未納流亡軍布三千六百六十兩零,指徵無處,下詢廟堂,特施優恤,而批旨內,疏辭令廟堂稟處事,命下矣。以陽智事,覆處屬耳,繼有畿伯楊州事査啓,今又驪州倅臣疏陳邑瘼,仰請處分,國紀之蕩無防限,民事之去益哀痛,至於如此,實欲無言,侍從之臣,承命分憂,目見民憂到極,無可如何,則擧實陳請,圖所以寬紓奠安者,卽其職耳,顧安得無是,而苟有是也,則必須洞劈生弊之所由來,另究捄弊之當如何,臚陳意見,請命於朝,而今此疏語,有異於是。說弊則徒涉張皇,捄弊則却無方略,一籌半劃,初無條列事宜,三政百瘼,都欲囫圇推上,其意惟在於希覬僥倖而已,何太便逸,不成道理?固當重加論勘,俾有警勵,而第念該邑事情之難付驀生之手,此時譴黜之適中䂓避之願,與前此覆奏楊州倅臣事無異,該倅臣始先施以從重推考之典,仍令戴罪察任,殫竭向前,得以贖愆自效。至於所陳諸弊,非但俱係經法之外,雖欲舒究事理之上,多見有思未周,說不透處,今所謂積逋致此者,固非一朝一夕之故,然豈眞皆絶戶之所使然哉?豪右之樂輸恐後,長吏之監守惟勤,難保其如是,然則得無藉於災荒,借名於流死,積爲匿奸之淵藪,糅雜至此乎?今若不此之問,而槪付之於寧失之義,則施博猶病,恩竭難繼,將有來後之憂,綜名核實,又無是處,軍錢稅米,法意綦重,已不容擬議於闊狹,而田租身庸,自有上納之歲額,懸異於留儲倉穀之易生奸弊,則決不當竝論而混擧,置之。逋還則雖或有傍援之他例,苟欲釐捄,必先覈其隱漏有無,的定其徵捧數爻,始可議到於排限,而排限之初,反復講確,得如何措處,可以到幾年完糴之方,又另思排限以後,如何可以懲奸杜弊之道,更有陳聞,然後方可以裁酌從違,令道倅臣知悉此意,另更究査,具意見列條件,消詳登徹,以爲從後稟處之地,何如?大王大妃殿答曰,依爲之。出擧條相璜曰,月前濬源殿影幀舊本奉來大臣復命時,以沿邑大同量減之意,仰請蒙允,行會於各該道矣。卽見咸鏡監司徐耕輔狀啓,則以爲,永興·高原·文川·德源·安邊等五邑赴役面里大同應收米布代錢,合爲六千二百八十八兩零,而京司上納,爲二千六百六十九兩零,自邑公用,爲三千六百十九兩零,今若竝擧全減,則各樣公用條,從他給代,然後可無窒礙之端云,仍請稟處矣。本道沿邑稅納之全數蠲減,旣奉特命,則無論京外稅納,自當竝入於蠲蕩,使之依此擧行,而各該邑有定例公用者,若因此而無從取辦,則亦不可無措處之政,量此分數,就道內會錄耗中給代取用,仍以數爻及形止,修成冊報本司之意,分付,何如?大王大妃殿答曰,依爲之。出擧條相璜曰,卽見廣州留守金敬根狀啓,則以爲,本府武士,皆以編戶耕作之民,當此農務之節,曠日齎糧,赴試相妨,守堞軍官今春等都試待秋合設事,請令廟堂稟旨分付矣。春序將闌,農務伊始,此時外村武士之裹糧赴試,實屬當念,退試亦多已例,依狀請施行,何如?大王大妃殿答曰,依爲之。出學條相璜曰,凡有科試,試官之臨時差出,法意有在。今年北道道科試官,有令道臣擧行之敎,擇日在於秋間,而試官之前期差定,恐有違於科制。臣意則臨時自京差送,以爲設試之地,似好,故敢此仰達矣。大王大妃殿答曰,依爲之。出擧條相璜曰,以羅州稅穀之過限發船,該倅自該府議勘,以笞五十之律,旣有功減,見任自當不解,稅裝本有著式,照處實涉太輕,若如是而官職自如,則以今隷怠之習,將何所憚,而必爲董督煩難之政,惟恐元限之不趁哉?此弊不可不懲杜,第該倅今已遞職,雖不必追理,而不審奏讞之該判堂,不可無責,推考警後,何如?大王大妃殿答曰,依爲之。出擧條相璜曰,金甲島定配罪人尹滋耕,以侍從之臣,受字牧之責,目無民事,其所臟犯之登於道査者,狼藉如此,論厥釁負,視餘人倍律猶輕,而第聞其偏母年滿八十,且無他兄弟云矣。常法鍰贖,雖非似此重犯之所可援議,若其母子生死訣別,永無見期,則情理切愍惻矣。若轉稟東朝,或有可代之典,如放逐禁錮等律,則法或不至全廢,私亦可以獲伸,而此非臣之所敢直請者,惟在處分之如何,而如是則與同罪諸人,雖不無輕比從寬之異,在孝理大化,容似爲服念示矜之政矣。且聞瑞興徒配罪人柳相弼本生親年爲七十七,以重在所後,不敢援例收贖,今已赴謫矣。凡有侍從推恩或所後,無可施之處,則移施於本生,旣有稟許之成例,以彼方此,亦似爲宜,許收贖之證,故敢此仰達矣。大王大妃殿答曰,尹滋耕以侍從之臣,謂此時無難,恣行不法,決不可饒貸,情理旣云如是,竄配雖許放,而豈可仍無罪名乎?律名則大臣議奏,柳相弼依所奏,特爲許贖,可也。出擧條相璜曰,伏奉尹滋畊放配後律名議奏之命,而奏當有司存焉,自該府考律稟旨擧行之意,分付,何如?大王大妃殿答曰,依爲之。出擧條相璜曰,臣等自姜時煥事處分以後,驚惑憂恐,至今有不能自解於心者。伏見前後慈敎,抑以有言事之名,而有所顧惜而包假之耶?慈意攸在,庶可仰揣,然臣等於此,亦有可以仰復者,君上之優容言者,固盛德美事,而亦未嘗無可容不可容之別,狂妄可容也,諷刺可容也,訐揚可容也,雖至於誹謗,無非聖世之所當容,而惟陽假借而陰包藏者,決不可容。彼時煥之疏,若但涉於右四事之可容,則慈敎之下,臣等惟當奉承而欽贊之耳,何苦而冒悚爭難,若不知嚴畏之爲哉?若時煥者,直是陽假借而陰包藏之凶醜亂徒也。苟非假借而爲說者,何爲全本首尾?無明白歸結,而閃忽橫豎,間雜祕譎之辭,必欲眩撓之乃爾,其跡可見已。若非包藏而爲說者,何爲字句行墨?斷取接綴,動援悖亂之轍,而隱映之乃爾,其心可見已。前乎渠者,已有如是之凶言,後乎渠者,已有如是之凶言,線索互牽,脈絡相通,自煥·裕至於膺彦,種下生種,轉輾至此,臣等前箚所云傳襲有自,茅殿相應,實出於溯究洞劈,將以丐九重之俯燭,而解一世之群惑者,殿下若深念及此,庶不待臣等之更言,而必有憬然而開悟矣。履霜堅氷,聖人必愼於微漸,而時煥之疏,則是已露而非漸也,是已顯而非微也。尙於此,或議容貸之政,致失防杜之義耶?亂萌之不折,而滋蔓之不已,將至於國不國而人不人,寧不大可懼哉?實有杞憂,冒陳蕘說,惟願更加三思,特稟東朝,俾義理之大防,不至厮壞,拂鬱之群情,得以少慰焉。大王大妃殿敎曰,年前處分時,旣有上下酬酢,更無可言,而其時設鞫,非予本意,以語犯莫重,故不得已從之矣。鄕谷老悖之物,何足深責?必是怨國不逞之徒,指使慫慂而然,渠則不過使令也。窩窟旣不能劈破,但治使令之時煥,則有何益乎?旣知其無益,則雖有十時煥,於放釋何有哉?予意非出於顧惜言事者,欲其要譽也,卿勿更煩也。止淵曰,若以支流之無足責,有所容貸,則其根窩必將暗地增氣,而挾雜嘗試,益無懲畏,此輩之自來傳習蓋如此,今此慈敎,或未盡洞燭其情狀也。向來傅生,雖或出於好生之德意,而至今全釋,實無所據,此豈臣等意慮之所到乎?臣等所前後仰陳者,卽義理堤防之所關,非但爲一時煥假托包藏之爲痛惋而已也。大王大妃殿敎曰,若誅一姜時煥,則更無如彼之事乎?止淵曰,防微杜漸,王政所愼,而時煥則罪狀旣著,此非但微也漸也。今若容貸,非但有滋蔓之患,朝家刑法,寧容如是?辟而止辟,使之革心,則後豈有意外之慮乎?大王大妃殿敎曰,放釋一老妄之姜時煥,有何大損於刑政乎?上下相持,徒損事體而已。雖相持幾朔幾年,畢竟以放釋爲定矣。卿等量之。相璜曰,臣以年則垂死也,以質則已朽也,以見任則是屢試屢僨之地也。雖以簪履之舊恩,念不欲遺棄,而事勢廉義,臣顧有抗顔進身之望哉?然而値有事會,爲伸微分,黽勉出膺,而自出膺之初,臣之自語於心者,事會若過,當爲臣告退之日,今則無事會之可言,而耄荒癃昏,日見其收拾不得,如是而尙可遲徊蹲處,貽瘝重務乎?以此情實,退當收召神精,冒入文字矣。大正大妃殿敎曰,見今國勢孤單如此,且重卜不久,終當有體諒之日矣。相璜曰,臣歷事四朝,世襲簪纓,雖縻身粉骨,何敢爲言私之計,而年耋精昏,不過一尸素耳,一日則有一日之害,二日則有二日之害矣。大王大妃殿敎曰,鼎席備員,意謂國事相議爲之,卿懇若此,甚非予所望也。年歲旣高,則經歷必多矣。仍敎曰,大臣就座,諸宰奏事。敦仁曰,凡係軍制,皆有定額,故收布亦有定數,本曹有廳軍,卽有蔭子孫之設廳收布,以濟本廳經用者,則亦與他軍伍無異,而特以有雜頉無代定之故,額數則增刪無常,身布則盈縮不一,所以元額歲減,曹用日詘,而時存之冒頉,兒弱之隱匿,非但爲領將輩奸藪,或移簽他伍,而民事疊徵之怨,或謀避重役,而廳有虛錄之簿,吏鄕之舞弄益滋,軍政之紊亂莫甚,此專由於初無定額之致也。故相臣鄭晩錫按察關西時,以本道有廳軍之增減爲弊,報廟堂定恒數遵行,故諸道中關西,果至今無弊矣。臣意則就本曹所在各年各道捧上之摠簿,量其多寡,定其元額,一依關西已例,而永除其兒弱雜頉,只從元額數收布,以爲一定之䂓,則在本曹更無番布之加減,在各邑亦無軍制之淆雜,以此定式施行,似甚便好,故敢此仰達,而事係軍政,下詢大臣處之,何如?大王大妃殿敎曰,領·右相之意,何如?領議政李相璜曰,旣有廳有收,則有定額,然後始可無滋隱漏長奸僞之弊,臣於閤外,聞兵判之言,而臣意亦以爲無妨矣。右議政李止淵曰,此非足謂軍制變通,而關西旣已試無害,到今通行於諸路,不害爲防奸之政,而定額之際,參互已例,務從簡約,然後始可無後弊矣。大王大妃殿答曰,大臣之意如此,依爲之。出擧條紀淵曰,華寧殿朔望焚香曁五日奉審,輒開龕捲帳,而竊伏聞,南殿五日奉審時,如非汛掃,則無捲帳節次云。恐不宜異同,而事係儀式,有難擅便,故敢此仰達矣。大王大妃殿敎曰,奉審時番番捲帳,不免太屑。此後則只於焚香時捲帳,而雖奉審時,若有不得不掃塵之事,則從便擧行。紀淵曰,正宗御製一件,奉安于華寧殿,而伊時未遑,尙在丌上矣。以臣愚見,若移奉于欌內,過潦後輒行曝曬,則實合敬謹悠久之義,而莫重之地,擅便爲難,而如以移奉於欌內爲定,則以昔年園幸時行宮所用衣襨欌移用,則事面尤便愜矣。大王大妃殿敎曰,所奏誠好,依此爲之。紀淵曰,本營別饒士所給官馬,自戊子請得十匹,每於貢馬上來時執留,而馬額旣不相當,本錢猶患難繼,若得每年或以五匹,式年或以十匹,更許加留,則在該寺似不足持難,在本營快可爲紓力,令司僕寺稟處施行,何如?大王大妃殿答曰,依爲之。出擧條敦榮曰,玉堂所懷奏之。然春曰,俄者大臣以姜時煥事陳之,專爲王綱之意也。時煥之罪,國人皆曰,可殺,而當初處分,已是失刑之大者,今乃全宥,萬萬非常之敎也。聖意雖出於好生,隄防因此而隳壞,寧不凜然而寒心哉?向日大僚聯箚,三司交章,尙未蒙兪音,臣等相顧愕貽,繼以憂慨之忱。今日所奏,擧國共公之論,更稟東朝,亟賜反汗,俾王章伸而輿憤洩焉。大王大妃殿答曰,已諭於大臣矣。出擧條敦榮曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿曰,大臣先退,史官就座。仍命退,諸臣以次退出。
上在昌德宮。停常參·經筵。
自人定至初二日開東,灑雨下雨,測雨器水深三分。
李寅臯啓曰,來初五日,朝參日次,而元陵忌辰祭正日相値,頉稟之意,敢啓。傳曰,知道。
又啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
又啓曰,判義禁徐俊輔牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
傳于李寅臯曰,進講入侍。
李寅臯啓曰,判義禁徐俊輔牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,判義禁徐俊輔再牌不進推考傳旨,今方捧入,而開坐命下之後,連事違召,無意承膺,事體所在,誠極未安。陳疏到院,而原疏以國忌齋戒,纔已退却矣。所當更請牌招,而係是一日三牌,何以爲之?敢稟。傳曰,原疏捧入。
傳于李寅臯曰,判義禁有闕之代,前望單子入之。
判義禁前望單子入之,權敦仁落點。
傳于徐戴淳曰,京畿監司留待。
傳于徐戴淳曰,京畿監司入侍。
傳于徐戴淳曰,留院公事入之。
以京畿監司李光正狀啓,薦新生蛤·生絡締,日氣尙寒,姑未産出,限內不得封進,惶恐待罪事,傳于李寅臯曰,勿待罪事,回諭。
徐戴淳,以奎章閣言啓曰,卽接內需司牒報,則咸興·永興兩本宮四月別大祭時造燭封香吉日,今月十六日卯時,衣襨香燭祭品奉詣吉日,同月十七日寅時俱吉云,以此日時擧行之意,敢啓。傳曰,知道。
又以奎章閣言啓曰,景慕宮·望廟樓,今朔奉審無頉之意,敢啓。傳曰,知道。
李寅臯,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以兵曹言啓曰,內吹螺赤及龍虎營兼內吹螺赤等,今春等習角賞格木,謹依判下別單,分等施賞之意,敢啓。傳曰,知道。
又以訓鍊都監言啓曰,本局兼內吹今春等習角賞格,謹依判下單子,木綿二十四疋施賞之意,敢啓。傳曰,知道。
又以禁衛營言啓曰,謹依本營兼內吹今春等習角賞單啓下,黃完孫等十一名處,木綿各二疋施賞之意,敢啓。傳曰,知道。
又以御營廳言啓曰,本廳兼內吹今春等習角賞格,謹依單子判下,李禧哲等十一名處,各木二疋施賞之意,敢啓。傳曰,知道。
判義禁徐俊輔疏曰,伏以臣昨伏奉金吾除命,議處方急,召牌儼臨,在臣分義,固當竭蹶趨造之不暇,而臣於向年,以議讞之失當,至被大僚之請譴,逬出江干,縮伏訟愆,伊後猥荷收敍之恩命,屢被甄點於此職,而自顧情勢之難安,每陳丐免之至懇,輒蒙體諒,感戴洪私,數年于玆矣。今者恩除,忽及臣身,臣豈敢復事撕捱,不思所以仰承不遺之聖眷,而第臣之處義,歲月雖久,前後無異,今若揚揚冒出,更赴議讞之席,則從前情勢,徒歸兩折,臣實靦顔,人將謂何?放倒廉防,固屬一己,貽羞淸朝,所係非細,鐵限在前,株守難改,屢違召牌,惶蹙轉深。玆敢不揆煩屑,仰暴情實。伏乞聖明,俯賜照察,亟遞臣金吾之任,議處無滯,微諒獲全,千萬顒祝,臣無任云云。答曰,省疏具悉。所請依施。
戊戌三月初一日辰時,上御熙政堂。進講入侍時,原任直提學金鏴,參贊官李寅臯,檢討官李殷相,假注書南秉哲,別兼春秋申錫愚,記事官趙徽林,各持論語第六卷,以次進伏訖。上誦前受音一遍訖。鏴讀自子曰,人能弘道,止不如學也,仍奏釋義。上讀新受音十遍,命陳文義。鏴曰,過而不改,是謂過矣。此人孰無過?改之尤貴之謂也。殿下睿聖,必無凡人之過,然講學之時,或有錯誤於句讀之間,而未克省察,此亦過而不改矣。每於此等處,必加留念,而下大文,子曰,吾嘗終日不食,終夜不寢以思,以思者,思道也,昔聖人思道,至於不食不寢,可見其誠篤也。不識殿下燕居之時,亦能慥慥,講學之上,如昔聖人之思道乎?不食不寢,雖不及,而不忘講學之工,是臣區區之望也。上曰,玉堂陳之。殷相曰,學而篇曰,過則勿憚改,此篇曰,過而不改,是爲過矣,聖人垂訓,互相發明,一勸一懲之意,於此可見矣。苟非聖人,孰能無過?倘或恥過而作非,過益以大,志益以惛,無以懲惡而遷善,故程子言之曰,學問之道無他也,知其不善,則速改以從善而已。伏願殿下,深察乎過勿憚改,過而不改之有善惡向背之分,是臣區區之望也。上曰,參贊官陳之。寅臯曰,閣臣·儒臣所陳,甚切實,臣無更達之辭矣。上掩卷。仍命退,諸臣以次退出。
戊戌三月初一日申時,上御熙政堂。京畿監司入侍時,右副承旨徐戴淳,假注書柳興吉,記注官田栽五,記事官趙徽林,京畿監司李光正,以次進伏訖。上曰,史官分左右。京畿監司進前。上曰,影幀平安奉行乎?光正曰,臣陪行至京畿終境,祗送平安矣。命京畿監司先退,又命史官就座,仍命退,承史以次退出。
上在昌德宮。停常參·經筵。
李寅臯啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
又啓曰,同副承旨金洙根,今日不爲仕進,卽爲牌招,何如?傳曰,允。
又啓曰,假注書南秉哲,身病猝重,勢難察任,今姑改差,何如?傳曰,允。
南秉哲改差,代以南性敎爲假注書。
傳于李寅臯曰,進講入侍。
李寅臯啓曰,卽者副修撰李殷相,以其親病,陳疏徑出,原疏以國忌正日,纔已退却矣。所當直捧禁推傳旨,而此與無端徑出有異,推考警責,何如?傳曰,允。原疏捧入。
南性敎在外,代以鄭基世爲假注書。
李寅臯啓曰,卽者義禁府都事來言,時囚罪人李仁奎·張東七·李寅熙等,當爲議處,而新除授判義禁權敦仁未肅拜,次堂例不得擧行云,判義禁卽爲牌招,何如?傳曰,允。
傳于徐戴淳曰,留院公事入之。
徐戴淳,以弘文館言啓曰,副修撰李殷相,陳疏徑出,下番闕直,事甚未安。修撰任百經·韓宓履,副修撰沈宜升,竝卽牌招,以爲推移入直之地,何如?傳曰,允。
以同副承旨金洙根罷職傳旨,傳于李寅臯曰,只推。
以修撰任百經·韓宓履,副修撰沈宜升牌不進罷職傳旨,傳于李寅臯曰,只推。
徐戴淳,以弘文館言啓曰,下番闕直,事甚未安。修撰任百經·韓宓履,副修撰沈宜升,旣有只推之命,竝更牌招,何如?傳曰,允。
李寅臯,以摠戎廳言啓曰,本廳中軍具信喜,身病甚重,勢難察任,改差,何如?傳曰,允。
又以左邊捕盜廳言啓曰,本廳兼從事官柳相鍵,身病猝重,勢難察任,改差,何如?傳曰,允。
又以義禁府言啓曰,今二月三十日,大臣·備局堂上引見入侍時,領議政李相璜所啓,伏奉尹滋耕放配後律名議奏之命,而奏當有司存焉,自該府考律稟旨擧行之意,分付,何如?大王大妃殿答曰,依爲之事,命下矣。贓犯原係流配,而本勘旣蒙特放,則他律代施,非但法無可援,固非臣府所敢擅議,更令廟堂稟處,何如?傳曰,允。
又以義禁府言啓曰,今二月三十日,大臣·備局堂上引見入侍時,領議政李相璜所啓,瑞興徒配罪人柳相弼本生親年爲七十七,以重在所後,不敢援例收贖,今已赴謫矣。凡有侍從推恩,或所後無可施之處,則移施本生,旣有稟許之成例,以彼方此,亦似爲宜許收贖之證,故敢此仰達矣。大王大妃殿答曰,依所奏特爲許贖可也事,命下矣。柳相弼徒二年定配收贖,而卽爲放送事,分付該道臣,何如?傳曰,知道。
又以義禁府言啓曰,全羅監司李憲球啓本內,茂長縣監金有喜罪狀,令攸司稟處事,啓下矣。金有喜時在任所云,依例發遣府羅將拿來,何如?傳曰,待待命拿囚。
副修撰李殷相疏曰,伏以臣向蒙恩暇,歸視病母,幸賴藥餌,得以小蘇,而適値番次之苟艱,持被禁中,數日于玆矣。卽接家信,則臣母所患,間因失攝,諸症越添,食飮全却,轉側須人,促臣歸視,臣自聞此報,方寸煎灼,按住不得。玆敢短章陳籲,徑出禁扃。伏乞聖明,亟遞臣見帶之職,仍治臣擅離之罪,以肅朝綱,以安私分焉。。省疏具悉。爾其勿辭救護。
戊戌三月初二日辰時,上御熙政堂。進講入侍時,提學徐有榘,參贊官李寅臯,檢討官趙然春,假注書柳興吉,記注官田栽五,記事官趙徽林,各持論語第六卷,以次進伏訖。上誦前受音一遍訖。有榘讀自子曰,君子謀道,止未善也,仍奏釋義。上讀新受音十遍訖,命陳文義。有榘曰,講學最貴溫故知新,殿下前已進講大學矣。今此知及之一章內,已具大學八條目,知及之,卽物格知至也,仁守之,卽意誠心正身修也,莊以涖之,動之以禮,卽齊家治國平天下也。是以朱子論此章之旨曰,知及仁守,明明德之事,以下新民之事,不過數行文字之中,而大學之三綱八條,燦然於中,聖人言語之至簡至約而包含廣大,此亦可見,而以此章,參互以觀於大學八條,則其於溫故知新之聖工,大有裨益,深留聖意焉。上曰,玉堂陳之。然春曰,耕也餒在其中一句,最宜玩味。蓋小民竭力耕田,本以謀食,而一遇凶歲,則不免飢餒,顧今八路之民,鶉衣鵠形,終歲勘苦於畎畝之中,荐値歉荒,柕柚俱空,仳離顚連,將塡溝壑,日望朝家拯濟之澤,如赤子之望哺。當此春和,發政施仁,實爲急先務也。孟子曰,不煖不飽,謂之凍餒,文王之民,無凍餒之老者,伏願深留聖意焉。此下二章,重言莊以涖動以禮,蓋知及仁守,則大本立矣。然涖之不莊,卽氣稟之偏也,動不以禮,乃學問之闕也,豈可以小節而忽之哉?虞史之贊大堯,首言欽明,而仲虺之誥成湯,則曰,以禮制心,伏願益加體念焉。上曰,參贊官陳之。寅臯曰,閣臣·儒臣,已爲備陳,臣無容更達矣。上掩卷。乃命退,諸臣以次退出。
上在昌德宮。停常參·經筵。
李寅臯啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
趙秉龜啓曰,同副承旨金洙根,今日不爲仕進,卽爲牌招,何如?傳曰,允。
傳于徐戴淳曰,禮房承旨,馳詣懿昭墓,奉審摘奸以來。
傳于李寅臯曰,進講入侍。
鄭基世有頉,代以徐相敎爲假注書。
傳于李敦榮曰,留院公事入之。
李寅臯啓曰,卽者吏曹郞廳來言,仁同府使李熙冕,永同縣監姜,諫院則雖已署經,憲府則行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,不得署經云,何以爲之?而行大司憲,卽爲牌招,何如?傳曰,一司除署經。
兵曹,以沈日永爲摠戎中軍。
以修撰任百經·韓宓履再牌不進罷職傳旨,傳于李寅臯曰,只推。
徐戴淳以成均館同知館事行大司成意啓曰,今三月初三日,儒生課試,當爲設行,而大提學趙寅永有身病,限內不得爲之之意,敢啓。傳曰,知道。
又以禮曹言啓曰,元陵主峯第一節東邊一處·西邊一處·第二節東邊二處·西邊一處汰落處補築之節,待今春擧行事,昨秋因驪州牧使別具狀聞回啓,啓下矣。補築吉日時,令日官金昌勳推擇,則今三月二十二日卯時爲吉云,以此日時擧行,而先告事由祭,同月十二日寒食節享兼行,祝文中措辭添入,而依前例,以地方官楊州牧使,補土堂上差下,物力區劃,役軍器械等事,使之預先措備,亦令本陵官員,兼監役,眼同擧行事,竝以分付,何如?傳曰,允。
又以禮曹言啓曰,卽接京畿監司李光正移文,則以爲,金浦郡鄕校聖殿正間材木,年久朽傷,不可不及今改建,告由移還安祭香祝,自本曹啓稟下送云矣。金浦郡鄕校聖殿改建時,先告事由,移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
李寅臯,以兵曹言啓曰,本曹佐郞鄭錫麟,身病猝重,屢度呈狀乞遞,宿衛重地,不可久曠,今姑改差,何如?傳曰,允。
又以備邊司言啓曰,日前賓對,以尹滋耕放配後律名,令該府稟旨擧行之意,仰奏蒙允矣。卽見義禁府草記,則以爲,本勘旣蒙特放,則他律代施,法無可援,不敢擅議云,更請令廟堂稟處矣。尹滋耕宥放之命,雖出於孝理之政,以若辜犯,有不容仍無罪名,宜用代施之律,而謫配次律,惟有放逐鄕里之典,外此而稍重者,有限年或勿限年禁錮之文,然放逐則皆因特敎,非常律所載,禁錮,視見犯,又非著律,所以有金吾稟啓矣。旣以謫配之次律議勘,則放逐之外,皆是輕典,若又止於放逐而已,則比謫配太寬,與同罪諸人,不免有輕重之懸異,今欲裁酌勘處,略相等而不甚遠,則代以放逐鄕里之典,又施勿限年禁錮之律,容似爲恩法兩伸之地,然係是無於律之律,有不敢自下仰請,恭俟上裁之意,敢啓。傳曰,依大臣議施行。備邊司尹滋耕放配代律草記。
戊戌三月初三日辰時,上御熙政堂。進講入侍時,原任直閣徐俊輔,參贊官李寅臯,檢討官趙然春,假注書柳興吉,記注官趙相玉,記事官趙徽林,各持論語第六卷,以次進伏訖。上誦前受音一遍訖。俊輔讀自子曰,君子不可小知,止未見蹈仁而死者也,仍奏釋義。上讀新受音十遍訖,命陳文義。俊輔曰,下章仁字所包甚大,雖一命之士,苟能存心於仁,必有所濟,況爲人君而臨億兆之上,尤當擴充懷保,此一字可以廣四海,是故大學以爲,爲人君止於仁。伏願於此等文義,益加體察,以爲發政施仁之本焉。上曰,玉堂陳之。然春曰,君子所貴者大,故不可以小者測知,而可以當大任,小人局量狹小,其長易見,故不可以任大,而可以小知,此言觀人之法也。然以國家用人之道言之,則亦當量材受任,然後可以各稱其職,比如匠石之擇木,不可以尺寸之朽,而棄棟樑之材,又有拱把之梓,或合於榱楣,而不合於楹桶,此在擇而取之耳,伏願留神焉。上曰,參贊官陳之。寅臯曰,閣臣·儒臣,備陳無餘蘊,臣無容更達矣。上掩卷,仍命退,諸臣以次退出。
上在昌德宮。停常參·經筵。
徐戴淳啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
傳于徐戴淳曰,進講入侍。
傳于徐戴淳曰,左承旨·同副承旨竝許遞,前望單子入之。
承旨前望單子入之,趙斗淳·黃落點。
徐戴淳啓曰,行都承旨趙秉龜不爲仕進,行左承旨李敦榮,左副承旨李寅臯式暇,行右承旨趙斗淳,右副承旨黃未肅拜,院中只有臣一人,伴直無人,右副承旨黃,所當牌招,而拘於廳規,不得請牌,何以爲之?敢稟。傳曰,牌招。
傳于徐戴淳曰,吏曹參判有闕之代,前望單子入之。吏曹參判前望單子入之,李寅泰落點。
兵曹口傳政事,副護軍單金洙根。
徐戴淳,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以兵曹言啓曰,五衛將李光稷,除授在外,上來無期,宣傳官吳顯文,守門將尹用善,俱以病難供職,呈狀乞遞,竝改差,何如?傳曰,允。
又以備邊言啓曰,本司武郞廳金永求·李根永,奔走勤仕,已滿十五朔,依例六品遷轉事,捧承傳施行,何如?傳曰,允。
又以備邊司言啓曰,卽見東萊府使成遂默狀啓,則枚擧訓別等手本以爲,關白承襲告慶與島主還島及島主子給假還島問慰等三件事,渡海譯官,請來裁判差倭出來矣。關白致慶,島主問慰,旣有已例,雖當聽許,至於島主子問慰,乃是格外,故嚴加責諭,而曾有四去丙申特許之例,兼付當否,請令廟堂稟處,渡海譯官堂上堂下各一員,請令該院差出矣。關白承襲致慶,島主還島問慰,旣有已例,渡海譯官,依狀請,令該院,差送書契禮單與盤纏,分付該曹該道,使之照例磨鍊,而至於島主子休暇還島之請以問慰,雖援四去丙申之例,伊時因其信行之護來,恩出特旨,實係罕有,今不容無端輕許,令倅臣嚴飭任譯,申加責諭,俾毋敢更事煩聒,何如?傳曰,允。
又以禁衛營言啓曰,南廟案山植木間多枯損,未免稀疎,故今月初六日爲始,補植松木之意,敢啓。傳曰,知道。
又以義禁府言啓曰,金甲島定配罪人尹滋耕,放逐鄕里,勿限年禁錮事,承傳啓下矣。尹滋耕,分付該道道臣,卽爲放配後,仍爲放逐鄕里,勿限年禁錮之意,敢啓。傳曰,知道。
戊戌三月初四日辰時,上御熙政堂。進講入侍時,原任直提學金鏴,參贊官徐戴淳,檢討官沈宜升,假注書柳興吉,記注官金致坤,記事官趙徽林,各持論語第六卷,以次進伏訖。上誦前受音一遍訖。鏴讀自子曰,不讓於師,止敬其事而後其食,仍奏釋義訖。上讀新受音十遍訖,命陳文義。鏴曰,弟子之於師,每事必讓,至於仁,在於吾身心之內,而非求諸外者,故當自勉勵,而不必遜讓矣。下章敬其事後其食者,人臣事君之道,必以一敬字爲主,修其職盡其誠,是皆天理之當然,而豈可有一毫僥求覬幸於干祿也哉?伏願殿下,此等處推類而深察焉。上曰,玉堂陳之。宜升曰,當是擔當之謂也,讓是遜讓之謂也。若如職任之重大,事務之難處,皆是自外來者,固不可擔當自任,必欲讓遜於他人,而至於爲仁,則在己自爲之事也,惟在勉力勇爲而已,雖師亦無所遜,程子有言,不可將第一等事,讓與別人,殿下處君師之位,宜以行仁,爲第一等事,擔當自任,無或讓遜於體仁之工,是臣所望也。上曰,參贊官。戴淳曰,閣臣·儒臣所陳甚切實,臣無更達之辭矣。上掩卷。仍命退,諸臣以次退出。
上在昌德宮。停常參·經筵。
自辰時至人定,灑雨下雨,測雨器水深一寸八分。自人定至初六日開東,灑雨下雨,測雨器水深一分。
藥房提調朴岐壽,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
徐戴淳啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
趙斗淳啓曰,左副承旨李寅臯,今日不爲仕進,卽爲牌招,何如?傳曰,允。
徐戴淳啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
趙斗淳啓曰,假注書柳興吉,身病猝重,勢難察任,今姑改差,何如?傳曰,允。
又啓曰,左右史不可不備,檢閱曺錫雨·趙道淳,竝卽牌招,推移入直,何如?傳曰,允。
傳于徐戴淳曰,進講入侍。
柳興吉改差,代以沈敦永爲假注書。
以左副承旨李寅臯牌不進罷職傳旨,傳于黃曰,只推。
以檢閱曺錫雨·趙道淳牌不進罷職傳旨,傳于黃曰,只推。
傳于趙斗淳曰,發遣吏郞,諸執事淸齋與否,摘奸以來。
備邊司薦望,以朴永元爲江華留守。
趙斗淳,以吏曹言啓曰,今此健陵忌辰祭獻官,前承旨李魯秉塡差,而時無職名,令該曹口傳付軍職,何如?傳曰,允。
兵曹口傳政事,護軍單李魯秉。
黃,以戶曹言啓曰,謹奉傳敎,宣禧宮正堂簾帳等修改吉日時,令日官金昌勳推擇,則今三月二十二日卯時爲吉云,以此日時擧行之意,敢啓。傳曰,知道。
戊戌三月初五日辰時,上御熙政堂。進講入侍時,提學徐有榘,參贊官徐戴淳,侍讀官金在根,假注書徐相敎,記注官金致坤·趙徽林,各持論語第六卷,以次進伏訖。上誦前受音一遍訖。有榘讀自子曰有敎,止達意而已矣,仍讀奏釋義訖。上讀新受音十遍訖,命陳文義。有榘曰,今日自止三章,所主而言者,章各異旨,而其以講學爲本則同矣。講學之道,唯在於專心硏究,至於誦讀而已,則此所謂口耳之學,雖日誦萬言,了無資益於身心,有講學之名,而無講學之實矣。朱子大學或問,論心不在焉一節,引古人詩仰面貪看鳥,回頭錯應人之句,以喩心不在之病。朱子語類又云,昔陳烈,苦無記性,一日讀孟子,學問之道,無他,求其放心而已,忽悟曰,我心不曾收,如何記得書,遂閉門靜坐,不讀書百餘日,以收放心,却去讀書,遂一覽無遺,講學之必貴乎專心致志,有如是矣。近日講筵,前新受音,非不通熟,而竊瞯往往有不能潛心體認之時,如是而聖學何以日就月將乎?繼自今,深留聖意,千萬伏祝。上曰,玉堂陳之。在根曰,有敎者,修道化人之謂也,無類者,變化氣質之謂也。人性本善,而不能無氣質之殊,有昏明剛柔之不齊,故聖人設敎,因其所當行者而品節之,則愚者可使之明,柔者可使之强,復於善而自無爲惡,此所謂有敎無類者也。古人之言曰,以身敎者從,以言敎者訟。今殿下處君師之位,躬行心得,修道化人,則斯民也,三代所以直道而行也,必有所觀感而興起焉,皆可以復其性,而自無爲惡之人矣,豈可復論其類之惡哉?懋哉懋哉。上曰,參贊官陳之。戴淳曰,閣臣·儒臣,備陳無餘,臣無容更達矣。上掩卷。仍命退,諸臣以次退出。
上在昌德宮。停常參·經筵。
趙斗淳啓曰,明日常參·經筵,取稟。傳曰,停。
李敦榮啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
又啓曰,左副承旨李寅臯,同副承旨徐戴淳,今日不爲仕進,竝卽牌招,何如?傳曰,允。
傳于趙斗淳曰,禮房承旨,進詣大報壇,奉審摘奸以來。
傳于李敦榮曰,進講入侍。
趙斗淳啓曰,左右史不可不備,檢閱曺錫雨·趙道淳,旣有只推之命,竝卽牌招,推移入直,何如?傳曰,允。
趙斗淳,以弘文館言啓曰,副應敎宋尙玉在外,副校理趙然春·金在根差祭,上番闕直,事甚未安。應敎李時在,校理金炳韶·趙雲澈,竝卽牌招,以爲推移入直之地,何如?傳曰,允。
以左副承旨李寅臯牌不進罷職傳旨,傳于黃曰,只推。
以檢閱曺錫雨·趙道淳牌不進罷職傳旨,傳于黃曰,只推。
以應敎李時在,校理金炳韶·趙雲澈牌不進罷職傳旨,傳于黃曰,只推。
李敦榮,以戶曹言啓曰,謹奉傳敎,璿源殿雨漏遮陽修改吉日時,令日官金昌勳推擇,則今三月初十日午時爲吉云,以此日時擧行之意,敢啓。傳曰,知道。
徐戴淳,以備邊司言啓曰,會寧·慶源開市,旣已完畢,令槐院撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
戊戌三月初六日辰時,上御熙政堂。進講入侍時,原任直閣徐俊輔,參贊官李敦榮,檢討官任百經,假注書沈敦永,記注官田栽五,記事官趙徽林,各持論語第六卷,以次進伏訖。上誦前受音一遍訖。俊輔讀自師冕見,止固相師之道也,仍奏釋義訖。上讀新受音十遍訖,命陳文義。俊輔曰,夫子之相師,如是之詳細懇惻,蓋憫憐其賤疾也。天下之最可憫憐者,莫有過於四窮,故先王之發政施仁,必先此四者。伏願於此等文義,推類體察,以爲行仁政之本焉。上曰,玉堂陳之。百經曰,子張之於孔子,一言一動,存心省察,故雖相師之道,亦必扣問,可見子張勇於爲學之心也。夫講學之道,亦非省察之工,則書自書我自我,旨義無以貫通,句讀亦難領會,故薛文淸讀書錄曰,心如鏡,存心如磨鏡,鏡纔磨,則塵垢去而光彩發,存心則人欲消而天理明,此言眞讀書之活法也。伏願殿下,以存心省察四字,爲進學之資焉。上曰,參贊官陳之。敦榮曰,閣臣·儒臣所奏已盡無餘,臣無容更達矣。上掩卷,仍命退諸臣,諸臣以次退出。
上在昌德宮。停常參·經筵。
自巳時至申時,日暈。
夜一更,月暈。
李寅臯,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
徐戴淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,來十一日,朝參日次矣,敢稟。傳曰,停。
趙斗淳啓曰,來十一日,輪對日次矣,敢稟。傳曰,當次人受點,後日次待令。
又啓曰,明日·再明日,健陵忌辰祭齋戒正日相値,視事頉稟之意,敢啓。傳曰,知道。
又啓曰,左右史不可不備,檢閱曺錫雨·趙道淳,旣有只推之命,竝卽牌招,推移入直,何如?傳曰,允。
傳于趙斗淳曰,檢校待敎金洙根,馳詣健陵,奉審摘奸,仍詣顯隆園·華寧殿,一體奉審以來。
傳于徐戴淳曰,進講入侍。
徐戴淳啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
趙斗淳,以弘文館言啓曰,上番無他推移之員,不得已以下番,姑陞入直之意,敢啓。傳曰,知道。
又以弘文館言啓曰,上番姑陞入直,事甚未安。應敎李時在,校理金炳韶·趙雲澈,旣有只推之命,與校理趙然春·金在根,一體牌招,以爲推移入直之地,何如?傳曰,允。
以正言尹穳·李經在牌不進罷職傳旨,傳于徐戴淳曰,只推。
以檢閱曺錫雨·趙道淳牌不進罷職傳旨,傳于趙斗淳曰,只推。
以應敎李時在,校理趙雲澈,副校理趙然春·金在根牌不進罷職傳旨,傳于趙斗淳曰,只推。
傳于趙斗淳曰,發遣吏郞,諸執事淸齋與否,摘奸以來。
趙斗淳,以弘文館言啓曰,上番姑陞入直,事甚未安。校理金炳韶呈辭受由,應敎李時在,校理趙雲澈,副校理趙然春·金在根,旣有只推之命,竝更牌招,以爲推移入直之地,何如?傳曰,允。
又以禮曹言啓曰,卽接西部忠義衛梁鍾任所志,則以爲,同姓五寸叔故及第埈,嫡妾俱無子,以其同姓十二寸弟瓘第三子曾甲,欲爲繼後,兩家諸族,相議完定,而埈夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長梁鍾任所訴旣如此,依定式梁瓘第三子曾甲,立爲梁埈之後,何如?傳曰,允。
李寅臯,以都摠府言啓曰,副摠管尹義儉,以訓鍊都監中軍,本營諸將官射會監試事,訓鍊院晝仕出去之意,敢啓。傳曰,知道。
義禁府啓目粘連,向前李仁奎,亦躱囚旣係在任,則難逭失防之罪,跟詗雖未過限,亦有慢捕之責,以此照律,何如?判付。啓依允。又啓目粘連,向前李寅熙亦,兵校受棍,縱不自居,見職公堂平服,難免大乖體例,以此照律,何如?判付。啓依允。又啓目粘連,向前張東七亦,稅納執錢,狼藉査案,縱曰遺察,自歸蔑法是白兺除良,前啓晩裝,尙在未勘,由前由後,難逭重究,以此照律,何如?判付。啓依允。
領議政李相璜疏曰,伏以臣之復據匪據,是豈臣意慮之所到,而亦豈人指擬之所及哉?乃者誤恩,實出於意慮指擬之外,則臣之去就,顧不待兩言而決,然臣之辭不甚力,出而唯命,有若饕榮忘廉之爲者,亦未嘗全無其說。時有逆變,義重輿疾,一也,繼値慶會,誠切祝聖,二也,摹畫天日,將有還奉北殿之役,進審拜送,粗欲伸追遠之下情,三也。今焉諸事已過,無說可藉,臣可以陳情丐恩矣。臣之忝膺甌卜,今爲十五年之久,殆無歲不在中書,中間西樞日月,纔二年餘矣。以臣素脆善病,蓋無歲不乞退,而亦嘗屢蒙恩,許以十五年前所不堪供劇之孱骸,而乃欲抖擻於十五年後,則於理說不去,臣於年至以後,以禮有大防,亦無歲不告老,而歲且六七易,章非止三數上矣。以六七年前宜休之蹤,而乃欲陳就於六七年後,則於義究不成,卽此本實,宜有聖慈之所愍諒,而況臣近來貌樣,雖欲强自附於恒人之末,實有萬萬不可能者。凡人之生,水穀以爲命,而入口如沙,壅膈爲痰,今則飮噉幾於廢矣。耳目以爲用,而轟雷猶瑩,昏霧爲障,今則視聽無所資矣。動息以爲節,而恃杖亦顚,貼席成印,今則籧篨頫仰,又至於兩皆不能矣。家聽於子,身付於醫,惟有靜默以俟符到而已,以見狀而視見擔,其千不可承當,萬不相襯似,非但臣自視爲然,以人視臣,亦必爾爾,況此顧何如時也?內而朝象之泮渙,外而民憂之澒洞,凜然若不能朝暮,此時此任,雖使善謀强力如古人者處之,謀猷宥密,擔夯直前,竭心血而展肢體,汲汲如救焚拯溺之爲,猶懼不克,況命之於百骸俱弊五官都失之如臣其人,而望有攸濟,則不亦傎乎?以時事則如是之棘,以賤私則如是之苦,而猶且嚴畏遲徊,則將一日而有一日之害,二日而有二日之害,及其僨敗,臣雖重被誅戮,何補於事,無寧趁今釋負,上而全終始遂物之仁,下而獲調息養痾之宜,重使人臣進退之義,不至太放倒而貽譏議,爲淸朝搢紳之累,則臣之不報之報,庶幾在此。玆敢熏沐齎誠,仰干崇聽。伏乞聖明,曲垂諒察,仰稟東朝,將臣見叨相職,亟賜鐫免,俾得以安意就盡,則愍老爲恩,餘生皆賜,銜戴歌誦,死且不朽,惟殿下憐之,臣無任云云。答曰,省疏具悉卿懇。卿以此時元輔,痛言國勢民事,無復餘蘊,卿不思擔夯,尙思卸免乎?是豈卿言私之日,且以筋力爲言,臥閤論道,又何言乎筋力?望卿念此時國勢民事之艱棘,亟斷來章,益恢經濟之責,以措盤泰之安。仍傳于黃曰,此批答,遣史官傳諭。
左副承旨李寅臯疏曰,伏以臣父右議政臣止淵,方帶監春秋館事矣。臣之春秋兼銜,在法當遞,玆敢援例陳章。伏乞聖明,亟許遞改,以存公格,千萬幸甚,臣無任云云。答,省疏具悉。疏辭,下該曹稟處。
戊戌三月初七日辰時,上御熙政堂。進講入侍時,原任直提學金鏴,參贊官徐戴淳,檢討官任百經,假注書徐相敎,記注官趙相玉,記事官趙徽林,各持論語第六卷,以次進伏訖。上誦前受音一遍訖。鏴讀自季氏將伐顓臾,止爾是過與,仍奏釋義訖。上讀新受音十遍訖,命陳文義。鏴曰,今日自止,別無文義之可陳達矣。季氏之將伐顓臾也,冉有·季路俱有其過,而夫子所以獨責求也者,以其聚斂之臣,尤用事故也。且由與求也,素不能輔之以義,使季氏,有此專伐公臣,以是觀之,凡人君之有過,專由於臣下之不善輔導矣,可不戒哉?伏願殿下,此等處,深留推察焉。上曰,玉堂陳之。百經曰,季氏魯之大夫,顓臾魯之附庸,則大夫豈可專伐先王所封之國乎?冉求汨於人欲之私,有此瘠魯國肥三家之謀,夫子所以深責之者,卽明天理之公也。伏願殿下,每於天理人欲之間,克懋存遏之工焉。上曰,參贊官陳之。戴淳曰,閣臣·儒臣所奏甚好,臣無容更達矣。上掩卷,仍命退,諸臣以次退出。
上在昌德宮。停常參·經筵。
大王大妃殿進御二錢重人蔘粟米飮,自今日一貼式限二貼煎入事,榻前下敎。
李寅臯啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
趙秉龜啓曰,行左承旨李敦榮,左副承旨李寅臯,右副承旨黃,今日不爲仕進,竝卽牌招,何如?傳曰,允。
徐戴淳啓曰,左右史不可不備,檢閱曺錫雨·趙道淳,旣有只推之命,竝卽牌招,推移入直,何如?傳曰,允。
傳于趙斗淳曰,禮房承旨,馳詣先蠶壇,奉審摘奸以來。
傳于徐戴淳曰,進講入侍。
傳于徐戴淳曰,左承旨許遞,前望單子入之。
承旨前望單子入之,李道在落點。
傳于徐戴淳曰,承旨房望,順房爲之,吏·工換房。
傳于徐戴淳曰,留院公事入之。
傳于徐戴淳曰,政官牌招開政。
有政。吏批,判書曺鳳振進,參判李寅泰在外未肅拜,參議金鍏受由在外,同副承旨徐戴淳進。以朴鳴和爲刑曹參議,兪星煥爲禮曹參議,李玄緖爲戶曹正郞,李寅泰爲同經筵,徐有薰爲兵曹佐郞,李寅泰爲典設提調,李秉奎爲尙衣直長,申命淳爲鳳山郡守,江華留守單朴永元,元陵補土堂上單閔永勳,故統制使李潤謙贈兵判,知訓鍊李完植考。
兵批,行判書權敦仁進,參判尹致謙奉命在外,參議趙奎昇病,參知丁庠敎,左副承旨李寅臯進。以李重榮爲宣傳官,趙行倫·卞秀淵·金珪·金尙允爲五衛將,兪致崇爲文兼,權顗爲守門將,金鍵爲忠淸水使,李熙碩爲忠淸兵虞候,龍榮珠爲龍津萬戶,馬馬海權管李運秀,同知單金達鉉,護軍李敦榮,副護軍金景善·李源益·李濟完·吳顯文,副司果李光載,兼鎭撫使單朴永元,以上竝單付。
以右副承旨黃牌不進罷職傳旨,傳于徐戴淳曰,只推。
以檢閱曺錫雨·趙道淳牌不進罷職傳旨,傳于李寅臯曰,只推。
以應敎李時在牌不進罷職傳旨,傳于李寅臯曰,只推。
徐戴淳啓曰,副應敎宋尙玉在外,校理金炳韶呈辭受由,校理一員,修撰二員,副修撰二員未差,玉堂上下番俱空,事甚未安。應敎李時在,旣有只推之命,與副校理趙然春·金在根,竝卽牌招,推移入直,何如?傳曰,允。未差之代,前望單子入之。
玉堂前望單子入之,校理吳致淳,修撰李垿·徐元淳,副修撰金公鉉·李正履落點。
以副校理趙然春·金在根再牌不進罷職傳旨,傳于李寅臯曰,只推。
徐戴淳,以實錄廳摠裁官意啓曰,實錄開印,行將涓吉,校讎之役,一時爲悶,行大護軍鄭基善·李憲瑋,竝校讎堂上加差,令該曹口傳單付,使之卽爲仕進,董役郞廳中,多有時帶館職人,職務相妨,本職竝姑許遞,亦令該曹口傳付軍職,俾得專意察任,何如?傳曰,允。
吏曹口傳政事,兼知實錄事二單,鄭基善·李憲瑋。
兵曹口傳政事,副司果單趙雲澈·任百經·韓宓履·沈宜升·李殷相。
徐戴淳,以吏曹言啓曰,今此寒食祭,祭官當爲磨鍊,而除老病公頉,實無推移排比之路,依近例刑官及司饔院官員年六十以上人,通融塡差以入,而其他時無職名人員,令該曹口傳付軍職,何如?傳曰,允。
李寅臯,以司僕一二提調意啓曰,卽見水原留守李紀淵所啓,則本營別驍士所給官馬,每於貢馬上來時,自戊子請得十匹,而馬額旣不相當,若得每年或以五匹,式年或以十匹,更許加留,令司僕寺稟處事,命下矣。每年五匹加留,則應分馬額不多,實難許施,至於式年十匹加留,則馬額稍多於常年,足可分排,係是軍馬充數,先許庚寅者,今不可防塞,依所啓許施,何如?傳曰,允。
吏曹啓目粘連,觀此承政院左副承旨李寅臯上疏,則以爲,臣父止淵,方帶兼春秋館事矣,臣之春秋兼銜,在法當遞。伏乞聖明,亟許遞改,以存公格亦爲白有臥乎所,相避之法,在下當遞,李寅臯所帶春秋館修撰官之任,今姑減下,何如?判付。啓依允。
戊戌三月初八日辰時,上御熙政堂。進講入侍時,提學徐有榘,參贊官徐戴淳,檢討官任百經,假注書沈敦永,記事官卓宗述·趙徽林,各持論語第六卷,以次進伏訖。上誦前受音一遍訖。有榘讀自夫顓臾,止何以伐爲,仍奏釋義訖。上讀新受音十遍訖,命陳文義。有榘曰,此章別無文義之敷陳者,而古人之言有曰,讀書之法,有三到焉,三到也者,眼到于此書也,口到于此書也,心到于此書也。於斯三者,心惟爲本,苟不潛心玩味,奧旨無由以探索,奧旨無由以探索,則聖工無由以將就,然則是未免乎口耳之學,而終止乎文具而已。近日臨筵講學,專無問難處,此實由於心未思索而然也。每於讀過時,或多錯誤處,此未口到而然也。又於其中,汲汲乎有若誦讀者,此未眼到而然也。夫以閭巷間蒙學言之,其工不過乎涉躐文字雕琢詩賦,而猶能用力於三到,責其成效,況乎殿下講學之工,其將以討論經史,涵養德性,以至于成就君師之責也哉?惟其成就之科,實基乎經筵,而經筵之學,不外乎經傳,經傳之間,雖一句一字,義理無窮,不可以驟看而窺其蘊奧,必須專心致志,然後讀法精明,講聲柔婉,務求擴充,洞澈精微,無所疑晦矣。伏願殿下,勿以口耳之學爲主,必先於潛心,以求實效焉。上曰,玉堂陳之。百經曰,社稷之臣,何以伐爲?夫子此言,辭嚴義正,曲盡事理,非聖人,不能也。冉求承此誨責,則宜卽改過,而以下章見之,吾二臣皆不欲此,是歸咎季氏之遁辭矣。夫大夫之有家臣,猶國之有大夫,引君當道,納於無過,是乃事君之義,而見危不扶,若越視秦瘠,則安在其贊相之責哉?凡人之情,患在遂非,君子之道,勿憚改過,此等處深加體念焉。上曰,參贊官陳之。戴淳曰,今日自止中,別無文義之可陳者矣。上掩卷。仍命退諸臣,諸臣以次退出。
上在昌德宮。停常參·經筵。
徐戴淳啓曰,明日常參·經筵,取稟。傳曰,停。
黃啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
李寅臯啓曰,新除授行左承旨李道在,時在京畿廣州地,斯速乘馹上來事,下諭,何如?傳曰,允。
又啓曰,假注書沈敦永,身病猝重,勢難察任,今姑改差,何如?傳曰,允。
沈敦永改差,代以崔在厚爲假注書。
徐戴淳啓曰,左右史不可不備,檢閱曺錫雨·趙道淳,旣有只推之命,竝卽牌招,推移入直,何如?傳曰,允。
傳于李寅臯曰,進講入侍。
傳于李寅臯曰,奉審閣臣入侍。
傳于李寅臯,留院公事人之。
以副校理趙然春·金在根牌不進罷職傳旨,傳于黃曰,只推。
李寅臯啓曰,玉堂上下番俱空,事甚未安。新除授校理吳致淳,修撰李垿·徐元淳,副修撰李正履,竝卽牌招,推移入直,何如?傳曰,允。
以修撰李垿·徐元淳,副修撰李正履牌不進罷職傳旨,傳于黃曰,只推。
兵曹口傳政事,副司果金永鎭·姜漢赫·金致鉉,以上竝單付。
李寅臯,以弘文館言啓曰,下番闕直,事甚未安。副校理趙然春·金在根,修撰李垿·徐元淳,副修撰李正履,旣有只推之命,竝卽牌招,以爲推移入直之地,何如?傳曰,允。
以檢閱曺錫雨·趙道淳牌不進罷職傳旨,傳于黃曰,只推。
李寅臯,以承文院都提調意啓曰,院寫字官前銜彭繼曾·全孝參·韓應元·皮相龜·朴容夏·全墉·劉盛祜陞實,代以肄習李基天·權錫民·劉宗祜·金殷成·李晉圭·劉漢基·高擎鎭,依例陞㭪,付軍職冠帶常仕,童蒙朴鶴興·朴鶴盛·康龍億·李一淵·金東選·金孝範·金鳳麟·金聖麟,筆才頗有成就之望,屬于本院肄習,使之鍊業,何如?傳曰,允。
又啓曰〈以〉成均館行大司成意啓曰,本官入直,久任郞廳外,他郞不得入直,若有代員替直之事,則草記代直事,曾有定式矣。司成鄭德和,以身病呈旬,直講李元會,呈辭在外,典籍李廷憲,方以入直差祭進去,時無入直之員,以他郞官,姑爲代直,何如?傳曰,允。
李寅臯,以備邊司言啓曰,卽見忠淸監司趙冀永狀啓,則以爲,巡到淸州,兵使迎命時,適有身病,不得已使褊裨代受矣。兵使韓應浩,旣到館所,不爲迎命,體例所在,不可不論其罪狀,請令廟堂稟處矣。外道閫帥邑倅爲觀察使所管轄者,馳進觀察使治所或巡行所,到邑行迎命禮,而是禮也卽爲敎諭書所重,非爲觀察使而設也,無論觀察使親受與不親受,當迎命者,只當行所當行之禮而已。今此帥臣,以道臣之不親受,謂有欠於優待帥臣之體,仍廢應行之禮,抑有何據,無有是處,該帥臣罷職,何如?大王大妃殿傳于李寅臯曰,以監司之不爲親受,仍不迎命,兵使之所失者重,以體例則罷職可矣,而淸州牧使讒遞易,兵使又爲罷職,則營邑一時遞易,迎送之弊,不可勝言,罷職安徐,施以從重推考,可也。
又以訓鍊都監言啓曰,本局局別將鄭寅基,身病甚重,勢難察任,改差,何如?傳曰,允。
戊戌三月初九日辰時,上御熙政堂。進講入侍時,原任直閣徐俊輔,參贊官李寅臯,侍講官李時在,假注書徐相敎,記注官田栽五,記事官趙徽林,各持論語第六卷,以次進伏訖。上誦前受音一遍訖,俊輔讀自冉有曰,止焉用彼相矣,仍奏釋義,上讀新受音十遍訖,命陳文義。俊輔曰,此章曰,陳力就列,不能者止,是謂其有言責者,不得其言則去之意也,夫人君用臣之道,必資乎啓沃,而能推己虛心,翕受嘉謨,採納直言,弗咈於從諫,則爲言責之臣者,有懷必陳,其將願立而無求去之義矣。伏願殿下,此等處推類體認,每接臣隣,懋納謨猷,則自有察邇言之明矣,懋哉懋哉。上曰,玉堂陳之。時在曰,不諫季氏之失,冉求·子路俱有其罪,而夫子特擧冉求之名,而不及子路者,就其中自有輕重之別,子路則只是不諫而已。冉求則與其謀者也,罪尤甚焉,故呼其名而責之,於此亦可以卞其淺深矣,雖然不能而不知止,罪惟均也,故深責其不去之罪,季路亦安得以辭其責也?大抵爲人君從諫之道,不使其臣,求其當去之義,則嘉言徽謀,自當不勉而至矣,惟殿下懋哉懋哉。上曰,參贊官陳之。寅臯曰,閣臣·儒臣,備陳無餘,臣無容更達矣,上掩卷。仍命退,諸臣以次退出。
戊戌三月初九日酉時,上御熙政堂。奉審閣臣入侍,左副承旨李寅臯,假注書徐相敎,記注官田栽五,記事官趙徽林,檢校待敎金洙根,以次進伏訖。上曰,史官分左右。閣臣進前,洙根進前奏曰,臣承命馳詣健陵,陵上奉審無頉,碑閣奉審,檐角略有滲漏處,丁字閣奉審,後面亦有如干滲漏處,而春奉審時執頉之意,各別申飭於兩陵官處,諸執事摘奸則無頉,仍留監祭,將事安寧,仍詣顯隆園,園上奉審無頉,碑閣·丁字閣奉審無頉,仍詣華寧殿,殿內奉審無頉之意仰達矣。上命史官就座。仍命退,諸臣以次退出。
上在昌德宮。停常參·經筵。
夜自一更至四更,月暈。
藥房都提調李止淵,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
李寅臯,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
黃啓曰,合辭許久闕啓,事甚未安。除在外差祭外,未肅拜·呈告人員,竝卽牌招,何如?傳曰,允。
徐戴淳啓曰,玉堂備員間視事頉稟之意,敢啓。傳曰,知道。
趙秉龜啓曰,行右承旨趙斗淳,同副承旨徐戴淳,今日不爲仕進,竝卽牌招,何如?傳曰,允。
李寅臯啓曰,備邊司郞廳來言,今日賓廳日次,而領議政李相璜有身病,左議政未差,右議政李止淵無時急稟定事,不得來會云矣,敢啓。傳曰,知道。
黃啓曰,三品官之無得過三日循例請牌,曾有定式矣,刑曹參議朴鳴和,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于黃曰,進講入侍。
徐戴淳啓曰,明日常參·經筵,取稟。傳曰,停。
又啓曰,左右史不可不備,檢閱曺錫雨·趙道淳,旣有只推之命,竝卽牌招,推移入直,何如?傳曰,允。
又啓曰,明日傳香,禮房承旨當爲齋宿,行右承旨趙斗淳,所當更請牌招,而拘於廳規,不得請牌,何以爲之?敢稟。傳曰,牌招。
傳于黃曰,中官河浚浩,令該府拿問嚴勘。
以河浚浩囚單子,傳于黃曰,飭已施矣,分陳放送。
黃啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言李經在牌不進罷職傳旨,傳于黃曰,只推。
以副校理趙然春·金在根牌不進罷職傳旨,傳于徐戴淳曰,只推。
以副修撰李正履牌不進罷職傳旨,傳于徐戴淳曰,只推。
徐戴淳,以內醫院都提調意啓曰,提調朴岐壽,今日問安,不爲仕進,卽爲牌招,何如?傳曰,允。
又以弘文館言啓曰,新除授校理吳致淳,時在京畿安城地,經筵入番事緊,請斯速乘馹上來事,下諭。傳曰,許遞,前望單子入之。
校理前望單子入之,任百經落點。
傳于徐戴淳曰,南殿酌獻禮後,當詣文廟酌獻禮矣,南殿以四月旬前,文廟以四月旬後望前,分日擇入。
徐戴淳,以禮曹言啓曰,傳曰,南殿酌獻禮後,當詣文廟酌獻禮矣,南殿以四月旬前,文廟以四月旬後望前,分日擇入事,命下矣。令日官朴周煥推擇,則南殿酌獻禮,來四月初三日,文廟酌獻禮,同月十三日爲吉云,以此日定行乎?敢稟。傳曰,依此日爲之。
又以禮曹言啓曰,儲慶宮·毓祥宮·延祜宮展拜,每年季春取稟事,曾有定式矣,展拜吉日,以何間推擇乎?敢稟。傳曰,儲慶宮·毓祥宮·延祜宮·宣禧宮展拜矣,日子,以今月念後擇入,中宮殿同爲展謁矣。
又以禮曹言啓曰,以儲慶宮·毓祥宮·延祜宮·宣禧宮展拜矣,日子,以今月念後擇入,中宮殿同爲展謁矣事,命下矣,展拜吉日,令日官朴周煥推擇,則今三月二十二日爲吉云,以此日定行乎?敢稟。傳曰,依此日爲之。
以檢閱曺錫雨·趙道淳牌不進罷職傳旨,傳于徐戴淳曰,只推。
以修撰李垿·徐元淳,副修撰李正履再牌不進罷職傳旨,傳于徐戴淳曰,只推。
李寅臯,以備邊司言啓曰,卽見濟州牧使李源達所報,則以爲,本州三邑賑倉夏還米元摠,爲一萬一千六十四石零,耗一千一百六石零內,應下爲三百七石零,會錄爲七百九十八石零,秋還米元摠爲二千八石零,耗二百石零,而應下爲三百三十五石零,不足爲一百三十四石零,秋穀則割本而排巡無路,夏穀則增滋而土宜不適,夏還牟米中限三千石,移作秋穀,則足可爲便民宜土之效云矣,秋穀偏少,夏耗偏多,斂散移下之際,不能無民弊吏奸,今此換作之請,必有商量而然,依所報許施,何如?傳曰,允。
黃,以刑曹言啓曰,以司謁口傳下敎曰,宣禧宮墓所禁養內斥賣及犯斫漢朴龍文·朴萬根,令該曹竝爲刑配事,命下矣。謹依下敎,朴龍文·朴萬根等,各嚴刑一次後,龍文平安道朔州府,萬根咸鏡道北靑府,定配所,竝卽押送之意,敢啓。傳曰,知道。
義禁府照目,粘連平安中軍李寅熙矣本府議啓內,兵校受棍,縱不自居見職,公堂平服,難免大乖體例,以此照律,罪杖八十收贖,奪告身三等,私罪。奉敎依允爲旀,功議各減一等。又照目,粘連機張前縣監李仁奎矣本府議啓內,躱囚旣係在任,則難逭失防之罪,跟詗雖未過限,亦有慢捕之責,以此照律,罪杖一百收贖,告身盡行追奪,私罪。奉敎依允爲旀,功減一等爲良如敎。又照目,粘連樂安郡守張東七矣本府議啓內,稅納執錢,狼藉責案,縱曰,遺察,自歸蔑法是白兺除良,前啓晩裝,尙在未勘,由前由後,難逭重究,以此照律,罪杖八十收贖,奪告身三等,私罪。奉敎依允。
江華留守朴永元疏曰,伏以濬源殿影幀,虔妥萬安,天日重赫,儼仗儀之如舊,景貺潛周,鞏邦命之維新,西域群情,普切攢賀,臣於日前,伏奉恩誥,命臣以居留沁府,臣未敢知,朝廷之視此地,猶夫昔日之完局歟,抑謂臣不才尙足以勉勵而修擧歟。臣嘗奉公幹,涉其境矣,臺隍樓櫓,屹乎其壯也,甲兵儲胥,殷乎其富也,扼海防之衝,而倚金湯之固,眞國家緩急所恃也。今距不過數十年所,而百瘼日興,民不聊生,閭井蕭條,府庫罄匱,劫劫殘枰,有朝夕不保之形,每一聽聞,爲之心寒,欹器政急整頓,漏船方須襦袽,雖得威重幹諝之人而莅之,尙虞其挽回不得,臣何敢擔夯此綦重?臣本疎諳,事務非長,繭絲乎保障乎,無攸是適,苟授冒膺,未知何說可據也。臣厚辱知遇,冥升顯秩,所受恩者何極,兜攬要華,出入邇密,所裨補者何事,苟有一籌半畫,粗可以蘇殘洗弊,對揚隆旨,則塵刹自效,此其地也,何若區區退讓之爲,而其奈受命之初,已分僨誤,不量而入,徒增辜負何哉?計非規便,言實由衷,惟聖明,念玆重寄,亟許收還新命,回授能者,以幸公私,不勝伏願,臣無任云云。答曰,省疏具悉。爾其勿辭察任。
戊戌三月初十日辰時,上御熙政堂。進講入侍時,右議政李止淵,原任直提學金鏴,參贊官黃,侍講官李時在,假注書徐相敎,記注官趙相玉,記事官趙徽林,各持論語第六卷,以次進伏訖。上誦前受音一遍訖,鏴讀自且爾言,止必爲子孫憂,仍奏釋義訖。上讀新受音十遍訖,命陳文義。鏴曰,虎兕之出柙,龜玉之毁櫝,是典守者之責,而二子仕於季氏,旣不能規正季氏之惡,則二子惡得免其責乎?夫子深責之者,良以此也,伏願殿下,推察於此等處,每接臣隣,必懋虛己從諫之道,是臣區區之望也。上曰,玉堂陳之。時在曰,冉有之言,只知顓臾之爲患於季氏,不知季氏之爲患於魯室,正與夫子之意,一切相反矣。夫子爲魯司寇,使子路,隳費邑,弱三家,以强公室,今此冉求之意,豈不反之耶?冉求·季路,俱是聖門之賢弟,而一有所蔽,則背公循私,不能自覺其爲非,豈不大可懼哉?是故學問之工,莫先於祛私慾三字,先祛私慾,然後見理始明,見理明然後善惡自正,爲學之要,不外乎此矣,惟聖明念哉。上曰,參贊官陳之。曰,今日進講行數甚少,又無深奧文義,閣臣·玉堂,已有所敷陳,更無可對之辭,而大抵讀書之法,要在專心致志,雖雷霆在前,鍾鼓在傍,漠然若無聞者然,然後方可收進益之效,若或一念放過,則遍數雖多,與不讀無異矣。臣於今筵,竊意殿下於專心致志上功夫,殆有所不足處,若是而將何以責效於進益乎?繼自今,臨文講讀時,毋令他念,存諸心上,以爲專致之地焉。上曰,大臣陳之。止淵曰,今日自止,別無文義之敷陳,而虎兕在柙而逸,龜玉藏櫝而毁者,言其不能典守也。其典守之責,專在於人,而人之所守,莫大於心與身,心者,是吾神明之舍,而操則存舍則亡,苟或少爲外物之誘引,放逸馳騖,莫可收拾,則與柙獸之出,何異哉?身者,卽古人所謂千金之軀,而其輕其重,繫於自持,若行非禮之事,踐非禮之地,其身名之虧損,比諸櫝寶之毁,尤豈非可惜乎?況人主一心,是萬化之原,或係着於遊戲玩好之事,而不加省察之工,則本體不得淸明,而無以應接事務矣,人君一身,是百神之主,或不愼於動靜云爲之間,而有欠莊敬之道,則德容不得嚴重,而無以導率臣民矣。蓋上而人君,善守心身,則能守其基業,下而人臣,善守心身,則能守其職任,其守也,雖有大小之別,所守之義一也,伏願殿下,必於此章大註中一守字,另加體念焉。又奏曰,臣以自止事,向旣仰達,而今又伏見昨今自止,則僅爲數行矣,伏未知其間,下敎於玉堂,使之稍少歟,卽今聖學造詣,雖十數行,綽有餘矣,而必以數行爲講規者,亶由於不能耐久之病,而只欲草草了當也,如是而聖學將何以日就長進乎?臣每於登筵,以潛心講讀,屢屢仰陳,而終無採納之聖念,此臣誠意之不能仰孚,而殿下之誠意,尙未篤於講學而然也。殿下春秋漸向鼎盛,非如沖年之厭讀耽遊時也,雖以閭巷人言之,若十二三歲,則皆知向學,或有早就,能功令文字者,況聖姿天成,非凡庶之可比,而奈何尙未改幼志幼習乎?祖宗付托之重,兩殿期望之切,及夫八域臣民之所顒望,惟在於聖學成就一事而已,而殿下則視作餘事,無所留心,臨講,無目端手恭之儀,文義附陳之時,亦無諦聽開發之意,臣等名以講官,不過應文而進,塞責而退,將何以毫分有補於聖學乎?慙悚之極,無辭仰達矣。臣又竊詹玉色,頗若多受風陽者然,此何故也?苟於燕閑之時,所處者房闥,所事者方冊,則風陽何從以侵於玉色乎?觸冒遊翫之致,可以仰揣矣。此非但有妨於聖學沈潛之工,亦欠於聖體節宣之方,伏願益加猛省於收斂之工焉。上掩卷。止淵起伏奏曰,春雨頻作,寒暖不調,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,聞玉堂下番闕直已多日,又聞登筵儒臣,方差祭出去,將爲空番云,當此講筵日開之時,旣有行公玉堂,而不爲就直者,未知實故之如何,而事甚未安。竝從重推考,與新除玉堂,令政院嚴飭牌招,以爲備員入直之地,何如?上曰,依爲之。出擧條仍命退,諸臣以次退出。
上在昌德宮。停常參·經筵。
夜一更地動。
徐戴淳啓曰,明日常參·經筵,取稟。傳曰,停。
黃啓曰,合辭許久闕啓,事甚未安。除在外差祭外,未肅拜·呈告人員,竝卽牌招,何如?傳曰,允。
傳于徐戴淳曰,傳香承旨,馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
傳于李寅臯曰,進講入侍。
徐戴淳啓曰,左右史不可不備,檢閱曺錫雨·趙道淳,旣有只推之命,竝卽牌招,推移入直,何如?傳曰,允。
李寅臯啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言李經在牌不進罷職傳旨,傳于李寅臯曰,只推。
以檢閱曺錫雨·趙道淳牌不進罷職傳旨,傳于李寅臯曰,只推。
徐戴淳,以弘文館言啓曰,副修撰李正履,旣有只推之命,卽爲牌招察任,何如?傳曰,允。
又以禮曹言啓曰,文廟酌獻禮吉日,以來月十三日,推擇啓下矣,酌獻禮後,例有親臨試士之規,今亦依例磨鍊乎?敢稟。傳曰,依此例磨鍊。
傳于徐戴淳曰,謁聖後親臨試士日子,以念後擇入。
李寅臯,以兵曹言啓曰,今番庭試武科初試吉日,以來月初三日,已爲推擇啓下矣,以南殿酌獻禮動駕相値,當爲退行,故吉日,令日官朴周煥,更爲推擇,則來四月十一日爲吉云,以此日退行,何如?傳曰,允。
又以兵曹言啓曰,今三月二十二日,大駕詣儲慶宮展拜,毓祥宮展拜,延祜宮展拜,宣禧宮展拜時,隨駕營門,當爲磨鍊矣,禁御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,依太廟春展謁例爲之。
又以兵曹言啓曰,今三月二十二日,中宮殿詣儲慶宮展拜,毓祥宮展拜,延祜宮展拜,宣禧宮展拜時,侍衛軍兵,當爲磨鍊,而昨年廟見禮時,分兵曹·分都摠府堂上郞廳各二員,五衛將二員,武臣兼宣傳官四員,禁軍四十人,前後牌訓局軍四百名磨鍊矣,今亦依此擧行,何如?傳曰,允。
戊戌三月十一日辰時,上御熙政堂。進講入侍時,提學徐有榘,參贊官李寅臯,檢討官徐元淳,假注書崔在厚,記注官金致坤,記事官趙徽林,各持論語第六卷,以次進伏訖。上誦前受音一遍,有榘讀自孔子曰,求君子,止安無傾,仍讀奏釋義,上讀新受音十遍,命陳文義。有榘曰,不患寡而患不均一節,雖是一時爲季氏而發,而其實則治國平天下之大經大法,不外乎此,蓋三代所以制民産者,不粤乎井田之制,畫田爲井,每一井爲九百畝,正中百畝爲公田,四面八百畝爲私田,私田則每百畝,各授一夫,使之耕食,公田則八夫合力耕治,以納公稅,此所謂九一之稅也,如是故世無無田之民,民無游食之徒矣。及秦商鞅變法,廢井田開阡陌,以啓兼竝之弊,富者田連阡陌,而貧者無立錐之地,漢晉以來,因而不改,後世所以更不可復回三代之治者,專在於井田之廢,而民産之不均也。唐貞觀中,始議限田之法,而行之不久,亦復寢壞,五代時,周世宗,見元縝均田策,慨然有意於擧而措之,而亦未及設始,此古今治敎汚隆之一大關節也。我國田制,惟平壤外城,有箕子井田形址,至今宛然,慶州亦有之,其爲父師東來時制作,雖未可必,而大抵我國,山多野少,通一國可行井田法者無幾矣。惟有限田一事,古今經濟之士,雖或有所論著,而究未免紙上空言矣,最是量田一事,當行而未擧,經界之紊亂,轉益滋甚,而國失耕墾之土,民貢不毛之稅,比比皆是,其爲不均甚矣,仁政必自經界始,此等處留心講究焉。上曰,玉堂陳之。元淳曰,閣臣文義甚切當,臣固無他可陳者,而大抵此章句節雖簡略,其意則深有詳明矣,均無貧和無寡安無傾三句,文理參差,而惟均和安三字,語意緊重,伏願體念焉。上曰,參贊官陳之。寅臯曰,閣臣·儒臣,敷陳無蘊,臣無容更達矣,上掩卷。仍命退,諸臣以次退出。
上在昌德宮。停常參·經筵。
趙斗淳啓曰,明日常參·經筵,取稟。傳曰,停。
李寅臯啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙斗淳啓曰,右副承旨黃,今日不爲仕進,卽爲牌招,何如?傳曰,允。
傳于趙斗淳曰,進講入侍。
趙斗淳啓曰,左右史不可不備,檢閱曺錫雨·趙道淳,旣有只推之命,竝卽牌招,推移入直,何如?傳曰,允。
黃啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言尹穳·李經在牌不進罷職傳旨,傳于黃曰,只推。
以副修撰李正履牌不進罷職傳旨,傳于黃曰,只推。
以檢閱曺錫雨·趙道淳牌不進罷職傳旨,傳于徐戴淳曰,只推。
徐戴淳,以弘文館言啓曰,副修撰李正履,旣有只推之命,校理金炳韶由限已過,一體牌招察任,何如?傳曰,允。
以校理金炳韶,副修撰李正履牌不進罷職傳曰,傳于徐戴淳曰,只推。
徐戴淳,以吏曹言啓曰,贈諡文敏公元仁孫延諡,今三月二十二日,定行於慶尙道義城縣云矣,敢啓。傳曰,知道。
趙斗淳,以禮曹言啓曰,傳曰,謁聖後親臨試士日子,以念後擇入事,命下矣。親臨試士吉日,令日官朴周煥推擇,則來四月二十一日爲吉云,以此日定行,何如?傳曰,允。
黃,以兵曹言啓曰,庭試初試,以來月十一日設行事,纔已啓下矣,謁聖武科初試吉日,令日官朴周煥推擇,則來月念前無故吉日,只有初二日云,謁聖初試,當以初二日擇入,而謁聖試士,今旣在於來月二十一日矣,初試設場,亦當以殿試先後隨行,來月十一日,則以謁聖初試定行,庭試初試,則更爲進定於來月初二日,而謁聖初試額數,依法典,兩所各取五十人之意,敢啓。傳曰,知道。
兵曹,來四月初二日慶科庭試武科初試時規矩,鐵箭三矢一百二十步二矢,貫革五矢一百二十步一巡二中,柳葉箭五矢一百二十步一巡二中,講書粗以上,取三技改落點。
兵曹,來四月十一日謁聖武科初試時規矩,鐵箭三矢一百三十步二矢,貫革五矢一百三十步一巡二中,柳葉箭五矢一百二十步一巡二中,以上三技,取二技落點。
黃,以備邊司言啓曰,卽見補土堂上楊州牧使閔永勳狀啓,則以爲,元陵局內汰落處補築之役,極爲浩大,物力錢三千兩,先爲區劃鐵器械雜物及空石木物,自三軍門·戶曹·摠戎廳·畿營,分定役軍雇軍使用,相地官·奏時官,令該司定送事,請令廟堂稟旨分付矣。補土役處,非不浩大,而容入財力之濫約,專係於計工量程董督幹句之如何。今此所請,未免稍過分數,參互已例,略綽磨鍊,以兵曹及禁御兩營錢各五百兩劃送,以爲節省排用之地,器械等各種,量宜分定於京外各衙門,使之進排,相地官·奏時官,令該監定送,而吏校輩憑藉所重,貽弊民邑習,難保其必無,亦十分嚴束,無或一毫疎忽之意,另勅於道臣及補土堂上處,何如?傳曰,允。
戊戌三月十二日辰時,上御熙政堂。進講入侍時,原任直閣徐俊輔,參贊官趙斗淳,侍讀官金在根,假注書崔在厚,記事官卓宗述·趙徽林,各持論語第六卷,以次進伏訖。上誦前受音一遍訖,俊輔讀自夫如是故,止在蕭墻之內也,仍讀奏釋義,上讀新受音十遍訖,命陳文義。俊輔曰,此章修文德三字最爲要旨,德者,得於心之謂也,故堯典曰,克明峻德,大學曰,明明德,夫人君旣修文德,則非但遠人來而已,政令施措,皆得其宜,朝野咸寧,曷不休哉?第伏念修德之道,專在講學,講學之道,莫若深究文義,伏願殿下,此等處另加體念焉。上曰,玉堂陳之。在根曰,此章之折難抑揚優游反覆,爲數百辭,而修文德三字,最爲一章之要旨矣。大學平天下章曰,君子先愼乎德,有德此有人,有人此有土,有土此有財,上文所謂均無貧和無寡安無傾,亦有人有土有財之意,而皆從修文德中出來者也,伏願體念而益加謹德之工焉。上曰,參贊官陳之。斗淳曰,閣臣·儒臣,敷陳無蘊,臣無容更達,而臣久未登筵,今日伏見聖學之講讀,則其間別無聖工之長進矣,且講讀之法,必專一,然後可以責效,而今殿下臨講之際,多有間斷之時,是必聖念,不能專一之致也,此後則潛心專精,無如今日之講讀焉,是臣區區之望也,上掩卷。仍命退,諸臣以次退出。
上在昌德宮。停常參·經筵。
李寅臯,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
徐戴淳啓曰,明日常參·經筵,取稟。傳曰,停。
黃啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于李寅臯曰,進講入侍。
李寅臯啓曰,左右史不可不備,檢閱曺錫雨·趙道淳,旣有只推之命,竝卽牌招,推移入直,何如?傳曰,允。
傳于李寅臯曰,左承旨·右承旨竝許遞,前望單子入之。
承旨前望單子入之,金鼎集·金學性落點。
李寅臯啓曰,明日傳香,禮房承旨,當爲齋宿,同副承旨徐戴淳,卽爲牌招,何如?傳曰,允。
黃啓曰,撥路申飭,前後,何如,而卽見咸鏡監司徐耕輔影幀奉安狀啓,則初六日封發者,今始來到,緊急啓聞之如是稽滯,萬萬未安。該道道臣,從重推考,何如?傳曰,允。
徐戴淳啓曰,卽見慶尙左水使趙元錫漂民領來差倭問情狀啓,則多有全不致愼處,不可但以失檢言,原狀啓事關邊情,雖不得不捧入,而奏御文字之如是錯誤,萬萬駭然,所當重勘,而本院請推之外,無他可施之之罰,何以爲之?敢稟。傳曰,罷職。
黃啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言尹穳·李經在牌不進罷職傳旨,傳于黃曰,只推。
以檢閱曺錫雨·趙道淳牌不進罷職傳旨,傳于徐戴淳曰,只推。
以校理金炳韶,副修撰李正履牌不進罷職傳旨,傳于徐戴淳曰,只推。
以黃海監司鄭基一狀啓,薦新生石首魚,節序差早,限內不得封進,惶恐待罪事,傳于黃曰,卿其勿待罪事,回諭。
兵曹口傳政事,護軍單趙斗淳。
徐戴淳,以弘文館言啓曰,校理金炳韶,副修撰李正履,旣有只推之命,竝卽牌招察任,何如?傳曰,允。
李寅臯,以兵曹言啓曰,今三月二十二日,中宮殿,詣儲慶宮·毓祥宮·延祜宮·宣禧宮展拜時,各宮宜有設布帳,而本曹謄錄,初無所載,故元節目,雖不得磨鍊以入,而在前宗廟·景慕宮內殿動駕時,皆有設布帳擧行矣,今亦依此例,毓祥宮·延祜宮兩處設布帳,令訓局擧行,儲慶宮·宣禧宮設布帳,令禁衛營次知擧行之意,分付,何如?傳曰,允。
大護軍鄭基善疏曰,伏以臣私制奄闋,病伏窮港,未死殘喘,朝夕待盡,一切榮觀,不屬于念,惟是逖違天陛,日月旣久,戀結寸忱,熲然在中,不意聖眷記簪,收錄不置,授金吾之職,差史局之任,臣聞命若驚,不禁淸淚之無從,夫人之所以爲生,惟君親是依,今臣餘生孤露,芘覆無所,瞻天祝聖,倍激忱誠,豈不欲重入脩門,依近耿光,以伸耿結之私,而慟纏胸臆,强制不得,病入膏肓,不復有陳就之望矣。嗚呼,人孰無父母,臣爲臣父母之晩擧,且鮮兄弟,恩勤顧復,偏荷劬勞,而中歲失怙,零丁孤苦,母子二人,相依爲命,臣母無臣,不能安一日,臣無臣母,無以至今日,而臣母年迫八旬,臣亦老白首矣,禮七十,一子不從政,八十,其家不從政,此聖人所以盡人之情,示天下以孝也。古之人,有親老而侍養不仕者,有母病而無心爲吏者,而緣臣不肖,宦遊不止,將母之官,奄遭愍凶,旅館含襚,僑舍歸櫬,血泣空山,行路抆涕,恨結終天,抱此安歸?雖卽隕絶,無以贖不孝之罪,而星霜不淹,禮制有限,復以不腆之軀,仰煩朝家之眷錄,慙槐怵惕,秪自痛恨,臣非木石,亦具彝性,苟幸一縷之不絶,復尋宿昔之榮塗,彯纓結緩,自比恒人,臣豈忍爲是哉?且臣風眩之病,卽爲半生貞疾,而年紀衰朽,轉益沈痼,醫家之處以不治久矣,加以喪威震剝,榮衛枯落,視聽之迷瞀,臂脚之麻痺,一年二年,敗兆百出,前冬又經毒痁,眞陽遂鑠,外存形殼,內脫神精,譬如蠹朽之木,僅存枝榦,而其中已枵然也,以此顚仆之形,雖欲强自匍匐於周行之間,其勢亦不可得矣,殆天所廢,爲之何哉?噫,葵藿傾陽,物性難奪,犬馬戀主,人情可推,而至哀塡髓,痼疾在身,殘骸綿息,自分爲明時之棄物,此之爲情,其亦慽矣,奉恩誥而有淚如瀉,攬朝衣而欲起還仆,玆不得不披瀝哀懇,仰瀆崇嚴。伏乞聖慈,俯垂矜諒,將臣所帶職名,亟賜鐫改,亦令選部,勿復照擬,俾得以隨分處閑,以卒餘生,生成大造,隕結圖報,臣無任云云。答曰,省疏具悉。卿其勿辭察職。
戊戌三月十三日辰時,上御熙政堂。進講入侍時,原任直提學金鏴,參贊官李寅臯,檢討官李垿,假注書徐相敎,記注官田栽五,記事官趙徽林,各持論語第六卷,以次進伏訖。上誦前受音一遍訖,鏴讀自孔子曰,天下有道則,止庶人不議,仍奏釋義,上讀新受音十遍訖,命陳文義。鏴曰,大夫之於天子,家臣之於諸候,若權柄移下,禮樂征伐,擅自行之,上無治象,臣有僭意,則五世三世之失,理所必然,可不戒哉,可不懼哉?凡人君之行政,禮樂得宜,征伐順道,此是天理之當然,有道之極治,其於庶人之私議,何有哉?伏願殿下,推察於此等處,另加留神焉。上曰,玉堂陳之,臣謹按章內之旨,專言天下有道無道,而先言禮樂征伐自天子出,次言政不在大夫,終言庶人不議,究其本,則皆由於天下有道也。夫道者,至公無私,天理之所發著,而事物之所準則也,上順道而出命,下奉命而順從,上下各得其宜,然後方可謂之治道之至善,聖功之極致也。由此觀之,則爲治之方,重在一道字,伏願殿下,深軫理會之工,於此等章,益留聖念焉。上曰,參贊官陳之。寅臯曰,閣臣·儒臣,備陳無餘,臣無容更達矣,上掩卷。仍命退,諸臣以次退出。
上在昌德宮。停常參·經筵。
中宮殿誕日,大殿·大王大妃殿·王大妃殿,內閣·政院·玉堂·朝廷二品以上·六曹堂上·奉朝賀口傳問安。答曰,知道。中宮殿,內閣·政院·玉堂·朝廷二品以上·六曹堂上·奉朝賀單子問安。答曰,知道。
徐戴淳啓曰,明日常參·經筵,取稟。傳曰,停。
黃啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
傳于徐戴淳曰,禮房承旨,馳詣宗廟·景慕宮,奉審摘奸以來。
傳于李寅臯曰,禮房承旨,馳詣宣武祠,奉審摘奸以來。
徐戴淳啓曰,左右史不備之時,別兼春秋申錫愚,旣入闕中,不爲入直,直爲出去,事體所在,誠極未安。所當重勘,而本院請推之外,無他可施之罰,何以爲之?敢啓。傳曰,推考。
徐戴淳啓曰,校理金炳韶,旣入闕中,不爲肅謝,直爲出去,事甚未安。推考,何如?傳曰,允。
又以弘文館言啓曰,校理金炳韶,副修撰李正履,旣有只推之命,與校理任百經,一體牌招察任,何如?傳曰,允。
傳于金學性曰,進講入侍。
傳于徐戴淳曰,畿伯春巡,旣已停止,各陵·園·墓奉審,道內曾經承旨·守令,使之分詣奉審事,分付畿營。
大王大妃殿傳于金學性曰,守令別薦人,隨窠差送事,分付銓曹。
徐戴淳啓曰,左右史不可不備,檢閱曺錫雨·趙道淳,旣有只推之命,竝卽牌招,推移入直,何如?傳曰,允。
以檢閱曺錫雨·趙道淳牌不進罷職傳旨,傳于徐戴淳曰,只推。
李寅臯,以禁衛營言啓曰,南廟案山補植松木,今已畢役之意,敢啓。傳曰,知道。
戊戌三月十四日辰時,上御熙堂,進講入侍時,原任直提學鄭基善,參贊官金學性,檢詩官李垿,假注書崔在厚,記注官趙相玉,記事官趙徽林,各持論語第六卷,以次進伏訖。上誦前受音一遍訖,基善讀自孔子曰,祿之去公室,止友便佞損矣,仍奏釋義,上讀新受音十遍訖,命陳文義。基善曰,此二章,集註詳備,別無文義之可以敷陳,臣逖違之餘,初登筵席,昵覲耿光,獲伸戀結之忱,下情之尤爲耿耿者,伏未知數年之間,聖學將就何如矣。伏覸講讀緝續,音節洪暢,不勝欣忭之至,近聞講對之際,問難甚罕,今又見自止甚少,學問之工,雖不以貪多務得爲貴,而行數若少,則無以有涵濡隆洽之效,今日悠悠萬事,惟在於殿下講學一事,今當春秋鼎盛之時,此時尤不可失,頻開講筵,專意討論,講冊自止,稍增行數,以爲惟日孜孜,漸進高明之域,是臣區區之望也。上曰,玉堂陳之。垿曰,益者,增其所未能之謂也,損者,壞其所本有之謂也,自天子以至於庶人,未有不須友而成者也,直者,有過必聞,故與之友,有薰陶漸漬之益,諒者,忠信相與,故與之友,有嚴憚謹畏之益,多聞者,知識可廣,故與之友,有興起慕效之益,友是三者,則使人常懷進修,而不敢自足,豈不有益乎?便辟則無責善之誠,善柔則無固守之節,便佞則無聞見之實,友是三者,則使人日趨於驕惰,無以進就,豈不爲損乎?非但凡人取友,如是其謹愼,帝王家用人之道,固當擇其賢不肖而取捨之,故益戒舜曰,任賢勿貳,去邪勿疑,此可爲後世人主之所鑑法也,伏願聖明,體念焉。上曰,參贊官陳之。學性曰,閣臣·儒臣所陳切實,臣無容更達,上掩卷。仍命退,諸臣以次退出。
上在昌德宮。停常參·經筵。
藥房副提調趙秉龜啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿不必入侍矣。大王大妃殿·王大妃殿·中宮殿口傳問安。答曰,知道。
徐戴淳啓曰,明日常參·經筵,取稟。傳曰,停。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
又啓曰,假注書徐相敎,身病猝重,勢難察任,今姑改差,何如?傳曰,允。
徐相敎改差,代以沈宜冕爲假注書。
傳于徐戴淳曰,禮房承旨,馳詣文廟,奉審摘奸以來。
傳于金鼎集曰,進講入侍。
傳于金鼎集曰,大臣以下留待。
傳于金鼎集曰,大臣以下入侍。
傳于徐戴淳曰,影幀陪進大臣以下殿官·守僕,別單書入。
傳于徐戴淳曰,承旨有闕之代,政官牌招開政。
徐戴淳啓曰,行都承旨趙秉龜藥院進,左承旨金鼎集入侍,右承旨未差,左副承旨李寅臯,右副承旨黃式暇,臣吏兵批兼進之意,敢啓。傳曰,知道。
有政。吏批,判書曺鳳振進,參判李寅泰,參議金鍏未肅拜,同副承旨徐戴淳進。以沈宜臣爲承旨,洪達善爲繕工奉事,朴臣奎爲中部都事,趙得林·金大根爲分承旨,洪說謨爲分兵曹參議,成原默爲分兵曹參知,李豐翼爲分兵曹正郞,尹敎成爲分兵曹佐郞,成均博士單金震休。
兵批,行判書權敦仁進,參判尹致謙復命,參議趙奎昇入直,參知丁庠敎病,同副承旨徐戴淳進。以閔致成·李敦榮爲分副摠管,李鍾正爲訓鍊僉正,李奎燦·朴來永爲分都摠都事,吳一善爲慶尙左水使,同知金尙允,僉知金珪,護軍李道在·沈漢永,副司直吳致淳,副司果權敍仁,以上竝單付。
傳于徐戴淳曰,承旨有闕之代,前望單子入之。承旨前望單子入之,洪說謨落點。
徐戴淳啓曰,臣與右承旨金鼎集伴直矣,纔已陳疏許遞矣。伴直無人,新除授同副承旨洪說謨,卽爲牌招,何如?傳曰,允。
又啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言尹穳·李經在牌不進罷職傳旨,傳于徐戴淳曰,只推。
傳于徐戴淳曰,右副承旨許遞,前望單子入之,承旨前望單子入之,成大璡落點。
以校理金炳韶·任百經,副修撰李正履牌不進罷職傳旨,傳于徐戴淳曰,只推。
洪說謨,以弘文館言啓曰,校理金炳韶·任百經,副修撰李正履,旣有只推之命,竝卽牌招察任,何如?傳曰,允。
以校理金炳韶,副修撰李正履牌不進罷職傳旨,傳于徐戴淳曰,只推
兵曹口傳政事,副護軍單金學性。
洪說謨,以奎章閣言啓曰,景慕宮·望廟樓,今望奉審無頉之意,敢啓。傳曰,知道。
又以戶曹言啓曰,宣禧宮正堂簾帳修改吉日,今三月二十二日卯時,已爲推擇啓下,而動駕相値,勢難擧行,故令日官金昌勳,更爲推擇,則今三月十七日卯時爲吉云,以此日時擧行之意,敢啓。傳曰,知道。
徐戴淳,以兵曹言啓曰,五衛將金達鉉,景福宮衛將金致敬·朴命基,慶熙宮衛將宋興吉,文臣兼宣傳官金始淵,俱以病難供職,呈狀乞遞,竝改差,何如?傳曰,允。
右承旨金學性疏曰,伏以臣與行都承旨臣趙秉龜,有妻四寸應避之嫌,揆以法例,在下當遞,玆敢短章陳籲。伏乞聖慈,亟許遞改,以存公格,以安私分焉。臣無任云云。省疏具悉。所請依施。
右承旨金鼎集疏曰,伏以臣卽接家信,則臣母素患痰癖之症,又添外感,一倍委劇,轉側須人,臣聞此報,方寸煎灼,按住不得,忙陳短章,徑出禁扃。伏乞聖慈,俯垂鑑諒,亟遞臣職,俾便救護,仍治臣煩猥之罪,以肅朝綱。臣無任云云。省疏具悉。所請依施。
戊戌三月十五日辰時,上御熙政堂。進講入侍時,提學徐有榘,參贊官金鼎集,侍讀官李時在,假注書崔在厚,記注官金致坤,記事官趙徽林,各持論語第六卷,以次進伏訖。上誦前受音一遍訖,有榘讀自孔子曰,益者三樂,止樂宴樂損矣。仍奏釋義,上讀新受音十遍訖,命陳文義,有榘曰,三益三損,皆須講學,蓋禮樂節文,非討論禮經樂經,則何以辨別其制度,聲容之得失,人之善否,友之賢愚,苟非講學明理,何以識破其此善彼惡,孰賢孰愚乎?三益之資於講學旣如此,則不善講學之自致三損,可推而知矣。古人有云,不學墻面,面墻而立,有何所見乎?閭巷匹庶,猶以面墻爲懼,況處嵩高之位,任君師之責?苟非勤於講學,事必師古,何以酬應萬機乎?列聖治法政謨,專在於講筵,粵在英廟朝,倦勤之年,猶不廢朝晝夕三講,一日晝講之餘,命大司成率館齋任入侍,講中庸首章,伊時大司成,卽古判書臣趙明鼎也,臣祖父古判府事臣徐命膺,以副提學登筵,諸生陳文義後,命副學·泮長,發問討論,又命副學·泮長,互相發問,及復說難,終晷而罷,登筵諸臣,怳若登洙·泗講討之席,至今傳爲盛擧。正廟辛丑,新設摛文院,仍卽臨院,召經筵諸臣及時原任閣臣,講近思錄之太極圖說,出玄入微,反覆討論,至以臨文文義之外,治法政謨,閭閻疾苦,傾倒羅列,悉陳無隱爲敎。日旣暮,又歷臨弘文館,召玉署諸臣,講心經首章,一日之內,兩次講義,裒然成帙,榻印頒賜,至今藏弆內閣,伊後命選文臣中年少聰明人,月再講製,編次講說,合爲數十餘卷。乙卯慶禮時,華城幸行,只隔數日,臣於日將暮時,承命入侍于便殿,纔及殿庭,伏聆讀書玉音,進伏香案之前,則御讀,卽朱書百選也。下敎若曰,近日機務煩劇,日不暇給,而自來課程,有不可暫闕,故乘此霎時之隙,爲充百遍之數,不知水刺之過時矣。一日下周易一帙于內閣,命改粧以入,臣承命擧行,偶展卷而得一書籌,見紙毛鬆然,天香襲人,諸臣相顧欽誦,以爲孔夫子韋編三絶,不是過也。純宗朝初年,臣屢登進講之筵矣,諸臣陳文義,則隨其所陳,或賜印可,或更詢疑義,未嘗有一番無批答之時,祭亥以後,日御法講,上下酬酢,往往移晷,講說之至今奉藏于內閣者,合爲十二匣,列聖朝勤於講學如是矣。所謂講學,卽諦究文義討論反覆之謂耳,近日絶未承臨筵發問之敎,若是而聖學何由日就月將乎?古語曰,欲法堯·舜,當法祖宗,殿下善繼善述之道,捨講學而寧容他求?繼自今,深留聖意,不勝區區之望也。上曰,玉堂陳之。時在曰,閣臣今因文義,仰勉聖學,言皆切實,臣亦因此,略供愚見矣。大抵學問之工,莫如切問而近思,此章文義,不必遠求,當於臨講之際,取爲鑑戒矣。其曰,樂節禮樂者,卽謂制度聲容之節也。今殿下敬愼威儀,和溫聲容,則不待玉帛鍾鼓,而自可爲殿下禮樂也。其曰,樂道人善者,不必求善於他,論語一部,莫非聖人之遺訓,則殿下可道之善,卽在於此也。其曰,樂多賢友者,千乘之尊,雖無友儕,而友德友賢,自有其道,顧此登筵諸臣,雖無賢德之可稱,一言一事,未必無可取之道,今殿下臨聽所奏,擇取可用者,則是亦不害爲樂賢友之一道也。至若三損設諭,固知聖明必無是也,苟欲引以爲戒,則亦有可戒者存焉。毋以聖學高明,自滿而侮人,毋以宴安之樂,或忽於講讀之勤,則驕樂之損,不勉而自祛矣,毋惰於聖學,毋惡於聞善,則佚遊之損,不勉而自祛矣。毋狎小人,毋疎君子,日御講筵,頻接臣隣,則宴樂之損,亦不自勉而祛矣。凡此三益三損,不必求之外,而自在於講學之中,故引類比擬,略陳膚淺,伏願聖明,懋哉懋哉。上曰,參贊官陳之。鼎集曰,閣臣·儒臣,備陳無蘊,臣無容更達矣。上掩卷,仍命退,諸臣以次退出。
戊戌三月十五日午時,上御熙政堂。大王大妃殿垂簾,影幀新本奉安後回還大臣以下入侍時,左承旨金鼎集,假注書崔在厚,記事官趙徽林·李時愚,判府事朴宗薰,行禮曹判書鄭元容,兵曹參判尹致謙,前承旨徐箕淳,以次進伏訖。上曰,史官分左右。宗薰曰,日吉辰良,影幀奉安,伏惟聖念憧憧之餘,必多慶幸,春序漸暢,而朝暮尙峭,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。大王大妃殿曰,影幀太平奉安,卿等亦無事往還,心甚慶幸也。行次發後,日候不調,又値風雨,卿等想益勤勞,而神輦果無沾濕否?宗薰曰,日候連得和暢,而初五日午後値雨,行五十里抵站後奉審,則珠簾下邊,稍有沾濕,而簾內則少無濕意,初六日日候極淸和無點風,平郊曠野,人民坌集,關北全道,西關半道,擧皆來會,歡忭蹈舞,人情大可見矣,臣等一行,仗王靈往還,俱免大病矣。大王大妃殿曰,觀光之民亦欣忭云,北土人心儘好矣。宗薰曰,沿路擧行,則從邑之大小,不能無優劣,而大抵各盡其誠力,班次之齊整,道路之夷坦,果無彼此之異,站上奉安之所,屛帳鋪陳,亦皆新鮮精潔矣。大王大妃殿曰,影幀行次,沿路之擧行恪謹,安敢不然也?大王大妃殿曰,舊本奉安後,亦爲奉審乎?宗薰曰,舊本展奉,奉審無頉,補禙處微痕,亦與在京時無異,卷奉時,仍以壯紙厚鋪,俾無皺摺之慮,奉安于櫃內,以櫃奉于閤內矣,本殿修理,亦果一新矣。大王大妃殿曰,大臣今番之行,當觀察民情,果無所弊者乎?宗薰曰,民勢外樣則比前冬,似有差勝,此則經賑稍久昨年少康之效,而邑弊民瘼,則必無前後異同。但今行悤悤往來,專於擧行,未暇詢察,回還時頗多民訴,而皆是軍丁·還上·孝烈·山訟等事,有非道路可判,故竝付之營邑矣。關東民訴亦然,而關東則結弊最痼,結役漸重,故民多流散。民散之故,虛結添役於實結,此實大弊,而亦不可釐正,量田則雖不可遽議,漸次措處,俾民役稍歇,然後可以安堵,惟在道臣守令之善爲蘇捄而已矣。大王大妃殿曰,百姓將至難保,而謂以一朝一夕,猶難措處,置而勿論,至於年深歲久,則其末流之弊,當如何?宗薰曰,若自朝廷,督令釐正,則恐必撓民生弊,不亟不徐,深察弊源,今日祛一弊,明日釐一瘼,專在於道臣之綜察,守令之得人矣。禮判曾經本道道伯,熟諳民情,蓋年凶而民散,非但還弊而已,亦在於虛結矣。大王大妃殿曰,禮判行時,未聞釋王寺事乎,僧徒不以寺事,有呼訴者乎?元容曰,僧徒屢呈文狀,而以爲位田近多荒廢,而僧業日凋,樓閣將至頹圮,而修改時急,請將空名帖,以爲鳩財經紀之地云矣。此寺果與尋常山門有異,自前自朝家,劃財修建,空帖請得,亦係已例,然每爲請帖,旣甚煩屑,且今中外財匱,亦無以指一稟請,實爲可悶矣。大王大妃殿曰,亦爲呈訴於大臣乎?宗薰曰,臣之初見此寺,今爲三十年,其時僧徒爲屢百名矣,今聞不過爲五六十,修改亦不過數十年,而今多頹弊云。僧徒果亦呈訴於臣,願得空名帖,蓋與他寺刹有異,自朝家不可無顧念,名刹改建,曾多空名帖已例,量宜頒給,恐無不可,而只有空名帖,必難濟事,須有穀物措處,乃可着手,空名帖,亦不可付之僧徒區處矣。大王大妃殿曰,此寺與他寺自別,不可不自朝家顧念,而見今內司,亦無可劃之財。若仍循任置,則棟宇漸至頹毁,僧徒將致渙散,此後收拾經紀之難,有倍於今日,毋論空帖,請得與從他區劃及營邑顧助,禮判商議廟堂,修改之役,必不踰今年好矣。元容曰,當依下敎,議於廟堂而爲之矣。宗薰曰,今番陪進時,撥路申飭,固當加倍,奉安登聞,尤係緊重,而封啓八日始到,稽緩太甚,不可以事過而勿論,不飭之三道道臣,竝推考,何如?大王大妃殿答曰,依爲之。出擧條元容曰,日氣連佳,輦路萬安,奉安禮成,廟儀重新,群情慶祝,曷有其極?所經沿邑,多殘縣小郡,而見皆竭誠奉行,儀物軍人,無一欠闕,沿路民人,在在群聚,其奔走瞻望之際,藹然之誠,油然之情,大有可觀者,非但止於瞻旄聞籥之喜而已。臣等於路上,見其民情之如是,而每欣欣然相語矣,臣以濬源殿守直事,有所仰達者矣。仍奏曰,濬源殿坐基,遠距官府,近無村居,殿內外守直禁護之責,專在於守僕與忠義,而當番之人,每稱食時,出入惟意,常多闕直,敬謹之地,事甚悚悶。自今入直守僕二名,忠義三人,定給糧資,使之晝夜長番,無敢一時擅離之意,定式施行似好,而穀物數雖不多,係是分穀請劃,令廟堂稟處,何如?大王大妃殿答曰,所奏好矣。不必更詢於廟堂,依爲之。出擧條上命大臣以下先退,又命承史就座,諸臣以次退出。
上在昌德宮。停常參·經筵。
洪說謨啓曰,明日常參·經筵,取稟。傳曰,停。
徐戴淳啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
李寅臯啓曰,同副承旨成大璡,今日不爲仕進,卽爲牌招,何如?傳曰,允。
傳于洪說謨曰,進講入侍。
李寅臯啓曰,假注書沈宜冕,時無職名,令該曹依例付軍職,冠帶常仕,何如?傳曰,允。
又啓曰,假注書崔在厚,身病猝重,勢難察任,今姑改差,何如?傳曰,允。
崔在厚改差,代以金英秀爲假注書。
以鄭基世爲分假注書。
傳于洪說謨曰,回還三使臣留待。
傳于洪說謨曰,回還三使臣入侍。
大王大妃殿傳曰,捧納承旨推考。
以判尹洪敬謨三度呈辭,大王大妃殿傳于洪說謨曰,年前申飭,何如,而法司堂上呈辭,無端捧入,抑何故知入,此呈辭還出給,嚴飭肅拜。
以慶尙監司尹聲大狀啓,東萊府人命渰死事,大王大妃殿傳于洪說謨曰,觀此嶺伯狀啓,許多人命之渰死,驚慘何言?原恤典外,各別顧助,卽令厚埋,其中男丁,如有生前身還布,一倂蕩減事,分付。
以統制使李鼎會狀啓,進上生熟鰒等,海毒熾發,不敢循例封進,惶恐待罪事,傳于李寅臯曰,勿待罪事,回諭。
以影幀陪進大臣以下殿官守僕別單,傳于成大璡曰,判府事朴宗薰,熟馬一匹面給,行禮曹判書鄭元容,兵曹參判尹致謙,竝熟馬一匹賜給,前承旨徐箕淳加資,檢閱李時愚陞六,濬源殿令崔拱辰·朱樂浩京職調用,京畿監司李光正,江原監司洪穉圭,咸鏡監司徐耕輔,竝熟馬一匹賜給,大祝北評事權大肯,高山察訪李錫周,別看役前五衛將安時赫,各上弦弓一張賜給,各差備官,各加一資,資窮者代加,永興敎鍊官黃甲一,帖加成給,其餘員役·守僕等,竝依判下施賞。
傳于成大璡曰,影幀陪進中使宋寅英,內下虎皮一令賜給,別監金鼎九·金俊成,竝別差除授。
傳于成大璡曰,影幀陪奉往來守僕等,竝帖加成給。
成大璡,以實錄廳摠裁官意啓曰,實錄印役吉日,令日官金昌勳推擇,則今三月二十日辰時爲吉云,以此日擧行之意,敢啓。傳曰,知道。
李寅臯,以都摠府言啓曰,今日入直內三廳武兼禁軍及軍兵等,當爲中日習射技放,而月食相値,不得設行之意,敢啓。傳曰,知道。
戊戌三月十六日辰時,上御熙政堂。進講入侍時,原任直閣徐俊輔,參贊官洪說謨,檢討官李垿,假注書沈宜冕,記事官趙徽林·李時愚,各持論語第六卷,以次進伏訖。上誦前受音一遍,俊輔讀自孔子曰,侍於君子,止謂之瞽,仍讀奏釋義,上讀新受音十遍訖,命陳文義。俊輔曰,此章大註,尹氏可謂時然後言,則無三者之過云者,正是解釋聖言之要旨也,大抵時之一字,非徒言辭而已,殆乎無處不當,雖以我殿下講學一事言之,春晷漸長,頻接講官,勤惜寸陰,無失其時,而以至於發政施令,皆得其宜,則此乃一時字所推也,伏願殿下,深留聖意焉。上曰,檢討官陳之。垿曰,夫子三愆之訓,雖不過使人審愼言語之法,而今於侍講之筵,亦足有鑑戒者,殿下未有所詢,而徑先仰奏,則臣自歸於躁急之罪,有所下詢,而未盡所懷,則臣自歸於隱匿之罪,未瞻顔色,而徒事强聒,則臣自歸於昏瞽之罪,凡此三愆,果皆臣等所可戒者,而竊伏念三愆之戒,非徒在於侍講之臣,使臣等致犯此戒,亦不無殿下使之然也,有可質問,而不賜俯詢,則在下者不勝悶鬱,不得不冒陳衷情,此便是言未及而言也。或有下詢之時,而苟不能誠心諮訪,則在下者嫌於張皇,不得自達所蘊,此便是言及之而不言也。容色之間,或有厭苦之意,而在下者難於終默,不審趣向,只自略暴,則此便是未見顔色而然也,是故三愆之戒,雖曰,在下,使之致罪,亦惟在上,是豈可不深加警惕乎?今日侍講,非曰,有此三愆,而强覓其過,則臣不免躁急之責矣,殿下雖命仰奏文義,而只是循例應行之事,曾未有某句某意之指的下問,則臣之如是唐突,得無言未及而言之之過乎。臣固悚惶萬萬,而臣愚死罪,竊欲以此,仰勉於聖躬,伏願更加深思,擧其所嘗問者,而一一下詢,則爲聖學幸甚。上曰,參贊官陳之。說謨曰,閣臣·儒臣已陳之,臣無容更達矣,上掩卷。仍命退,諸臣以次退出。
戊戌三月十六日申時,上御熙政堂。大王大妃殿垂薦,回還三使臣入侍時,右副承旨洪說謨,假注書沈宜冕,記事官趙徽林·李時愚,冬至正使朴綺壽,副使金興根,書狀官李光載,以次進伏訖。上曰,史官分左右,三使臣進前,綺壽等進前訖,大王大妃殿曰。無事往還乎?綺壽曰,善爲往還矣。大王大妃殿曰,北京云遠,而於焉往來矣,副使喪妻,甚慼然矣,往來則無事乎?興根曰,仰荷天恩,無事往還矣。大王大妃殿曰,番番安穩往來矣,今番則異矣,彼國無事乎?綺壽曰,無事而年事則近豐,而市直高踊,如我國西關矣。大王大妃殿曰,今姑未可知,而沿路秋麥所見如何?綺壽曰,秋麥所見有豐漸,而非但秋麥,農人之言皆以爲,有豐徵云矣。大王大妃殿曰,退去休息,可也。綺壽曰,回送禮緞一櫃中,或有水沈之痕,未知在於何時,而來到高陽,纔得聞知,故乾淨改封裹以入,臣等惶恐待罪,而行中首譯及不善領來之該譯員,不可置而勿論,竝令攸司,從重科治,何如?大王大妃殿曰,勿待罪,譯官輩遠行之餘,科治置之。使臣退出,上曰,史官就座。仍命退,諸臣以次退出。
上在昌德宮。停常參·經筵。
成大璡啓曰,明日常參·經筵,取稟。傳曰,停。
徐戴淳啓曰,來二十一日朝參日次矣,敢稟。傳曰,停。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
成大璡啓曰,三皇忌辰日親行望拜禮,前期一日以稟事,曾有定式矣,今十九日,毅宗皇帝忌辰日,親行望拜禮,何以爲之?敢稟。傳曰,遣承旨,奉室奉審。
李寅皐啓曰,假注書金英秀,時無職名,令該曹依例付軍職,冠帶常仕,何如?傳曰,允。
成大璡啓曰,卽者檢閱趙徽林,謂有館規,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招入直,何如?傳曰,允。原疏捧入。
傳于成大璡曰,進講入侍。
李寅皐啓曰,左右史不可不備,檢閱曺錫雨·趙道淳,竝卽牌招入直,何如?傳曰,允。
又啓曰,注書有闕之代,被薦人曺錫雨·兪錫煥薦狀,依例成送吏曹之意,敢啓。傳曰,知道。
傳于李寅皐曰,政官牌招開政。
成大璡啓曰,吏曹判書曺鳳振牌不進推考傳旨,今方捧入,而開政命下之後,如是違牌,事甚未安。參判李寅泰,參議金鍏在外,判書更爲牌招,何如?傳曰,允。
又啓曰,吏曹判書曺鳳振再牌不進推考傳旨,今方捧入,而開政命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
以忠淸監司趙冀永狀啓,永春縣監金在獻遭母喪事,傳于成大璡曰,今日政差出,催促下送。
徐戴淳啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言尹穳·李經在牌不進罷職傳旨,傳于徐戴淳曰,只推。
以檢閱曺錫雨·趙道淳牌不進罷職傳旨,傳于成大璡曰,只推。
成大璡,以弘文館言啓曰,校理金炳韶,副修撰李正履,旣有只推之命,竝卽牌招察任,何如?傳曰,允。
以校理金炳韶,副修撰李正履牌不進罷職傳旨,傳于成大璡曰,只推。
成大璡,以禮曹言啓曰,卽接全羅監司李憲球移文,則以爲,光州牧鄕校聖殿前面柱木及後面椽木朽傷,將有頹圮之慮,不可不及今修改,告由移還安祭香祝,自本曹啓稟下送云矣,光州牧鄕校聖殿修改時,先告事由移還安祭香祝,卽令該司,照例磨鍊下送,從便卜日設行之意,竝爲分付,何如?傳曰,允。
又以承文院都提調意啓曰,謝恩兼冬至使回便帶來咨文中,有賜物事,謝恩方物移准事,使臣參宴事,從人病故給發紬棺事矣,賜物事,方物移准事,使臣參宴事,則以前頭使行,奉表稱謝之意,先通咨文,依例撰出,從人病故給發紬棺事,則以承領之意,撰出回咨,一體正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
判府事朴宗薰箚曰,伏以北殿影幀,妥虔萬安,符采如昔,儀物重新,是日也天氣淸姸,祥和彌矚,人民遍野,蹈舞迭作,天人之際,大有可見,慶忭攢祝,中外情均,第臣之承命陪進,榮固大矣。功則無之,且緣疾病衰耗,力不從心,有時乎從權離班,陪從諸臣,縱云濟濟,在臣情禮,未免闕失,由是而論,罪則有之,卽因別單,又蒙錫馬之賞,臣心之惶懼媿怍,已不暇言,而得不有違於聖朝核實懋賞之典乎?且凡有濫賞,職當論執,臣於是役,罔功匪頒,旣濫於前,又疊於後,若自厭然固有,則甚非所以修廉防而裨政典也,玆敢略具短箚,仰瀆崇聽。伏乞亟賜收還,以安私分,以重賞施,不勝幸甚,伏聞今玆別單,有移奉時,京差備官,自吏曹書入之事,致煩慈敎,旣非都監,又非陪進,本不宜混擧,臣旣忝管是事,而漠無聞知,該曹事於是乎有失審檢矣,當該堂上,宜有示警,施以重推,不可已矣。取進止。答曰,省箚具悉卿懇。賞典,卿其安心領受,所請淆濫甚矣,依施,仍傳于成大璡曰,此批答,遣史官傳諭。
檢閱趙徽林疏曰,伏以臣卽伏見別單下者,有下番檢閱臣李時愚陞六之命矣,第伏念本館舊規,最重右下位之法,而右位在館,下僚徑陞,尤是規例之所不許,故前後居是職者,奉以爲成典,今臣旣忝在右位矣,豈可徒懷嚴畏,因仍蹲冒,替行下僚之事,以隳古人之規乎?玆不得不照例陳章,徑出禁扄。伏乞聖慈,俯賜鑑諒,亟遞臣所帶之職,仍治臣瀆擾之罪,俾存館規,而肅朝綱焉,臣無任云云。省疏具悉。爾亦陞六。
戊戌三月十七日辰時,上御熙政堂。進講入侍時,原任直提學金鏴,參贊官成大璡,侍讀官任百經,假注書金英秀,記事官卓宗述,記注官田栽五,各持論語第六卷,以次進伏訖。上誦前受音一遍訖,鏴讀自孔子曰,君子有三戒,止侮聖人之言,仍讀奏釋義,上讀新受音十遍,命陳文義。鏴曰,少而戒色,壯而戒鬪,老而戒得,則不爲血氣所使也,畏其天命,畏其大人,畏聖人之言,則修己之誠當然也,不可不戒者三,不可不畏者三,伏願體念焉。上曰,玉堂陳之。百經曰,君子三畏,皆是修己之道,而其畏聖人言者,尤爲着緊於講學之工矣,夫聖人之言,卽聖人之心,聖人之心,卽當然底天理也。自書契以後,載在方冊者,何莫非敬謹佩服,而況論語一部,是孔子之言,孔子是生民以來未有之聖,凡讀此書,致精潛心,以驗聖人立之如何,如有未洽處,以先儒之說發明之,今日如是,明日如是,則窮理之學,不過如斯,是以程子有言曰,讀得一尺,不如知得一寸,知得一寸,不如行得一分,此言儘有味也,伏願殿下,啓卷講讀之時,如對夫子,每存敬愼之衷,則此是畏聖言之道也,懋哉懋哉。上曰,參贊官陳之。大璡曰,閣臣·儒臣,旣明白備盡,臣無容更陳微見,而大凡志氣血氣,雖聖人與衆人同,故少好色壯好鬪老貪得者,血氣也,戒於色戒於鬪戒於得者,志氣也,聖人養其志氣,故不爲血氣所使,年彌高而德彌邵,伏願殿下,養其志氣,每使血氣聽命焉,則爲堯爲舜,不在他求,善養志氣,爲修省之第一工夫,伏願殿下,懋哉懋哉。
上在昌德宮。停常參·經筵。
趙秉龜啓曰,明日常參·經筵,取稟。傳曰,停。
成大璡啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
趙秉龜啓曰,左承旨沈宜臣,今日不爲仕進,卽爲牌招,何如?傳曰,許遞,前望單子入之。
承旨前望單子入之,李源益落點。
趙秉龜啓曰,新除授同副承旨李源益,卽爲牌招,何如?傳曰,允。
傳于徐戴淳曰,進講入侍。
洪說謨啓曰,吏曹判書曺鳳振牌不進推考傳旨,今方捧入,而開政命下已至經宿,如是違牌,事甚未安。更爲牌招,何如?傳曰,允。
又啓曰,吏曹判書曺鳳振疏批已下,卽爲牌招,何如?傳曰,允。
又啓曰,吏曹判書曺鳳振三牌不進推考傳旨,今方捧入,而開政命下之後,連事違召,終不承膺,揆以事體,誠極未安。所當更請牌招,而係是一日四牌,何以爲之?敢稟。傳曰,更爲牌招。
趙秉龜啓曰,左右史不可不備,檢閱曺錫雨·趙道淳,旣有只推之命,竝卽牌招入直,何如?傳曰,允。
大王大妃殿傳于洪說謨曰,今日政如有詞訟窠,以前別提鄭海尙擬入,而若無見窠,後日政擬入事,分付。
洪說謨,以兵曹言啓曰,五衛將金珪病難供職,呈狀乞遞,金尙允除授在外,上來無期云,新除授慶尙左水史吳一善戶奴呈狀內,矣上典身病猝重,時月之內,萬無登途赴任之望云,竝改差,何如?傳曰,允。
有政。吏批,判書曺鳳振進,參判李寅泰未肅拜,參議金鍏在外,左副承旨洪說謨進。以林翰鎭爲工曹參議,曺錫雨爲注書,韓鎭庭爲分兵曹參議,安季良爲永春縣監,兼掌令李光載依定式減下,前承旨徐箕淳今加嘉善加資事承傳。
兵批,行判書權敦仁,參判尹致謙,參議趙奎昇病,參知丁庠敎入直進,右副承旨成大璡進。以康文顯爲楊州監牧官,同知任道行,僉知吳一善,護軍徐箕淳,副護軍沈宜臣·金鼎集·黃,副司果李時愚·趙徽林,副司正沈宜冕·金英秀,以上竝單付。
洪說謨,以弘文館言啓曰,校理金炳韶,副修撰李正履,旣有只推之命,竝卽牌招察任,何如?傳曰,允。
成大璡啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言尹穳·李經在牌不進罷職傳旨,傳于成大璡曰,只推。
以同副承旨李源益牌不進罷職傳旨,傳于成大璡曰,只推。
以檢閱曺錫雨·趙道淳牌不進罷職傳旨,傳于成大璡曰,只推。
以校理金炳韶,副修撰李正履牌不進罷職傳旨,傳于成大璡曰,只推。
成大璡,以刑曹言啓曰,謹依判下,京囚殺獄罪人李啓孫比律勿論,特爲放送,金命孫·嚴命天,施以次律,鬪毆殺罪,減一等,各決杖一百後,命孫咸鏡道明川府,命天平安道雲山郡,流三千里定配所,竝卽押送之意,敢啓。傳曰,知道。
又以義禁府言啓曰,京畿水使具錫鵬狀啓內,注文鎭僉使朴煥奎,爲先罷黜,其罪狀,令攸司稟處事,啓下矣。朴煥奎,時在任所,依例發遣府書吏,交代後拿來,何如?傳曰,待待命拿囚。
義禁府啓目,慶興前府使李秉吉口招云云。傳旨內辭意,發問目嚴加究問是白乎矣,一直粧撰,終不輸情,平問之下,難以取服,此等罪囚,不可以曾經宣傳官,循例施行,刑推得情,何如?判付。啓,除刑推,遠島定配爲良如敎。
吏曹判書曺鳳振疏曰,伏以臣昨伏見夜下傳敎,以濬源殿影幀奉還時京差備官別單,不緊名色之混爲捧入,承宣至被問備之命,還下別單凡五度,而四度未知自何司修納,其中攝通禮·出納·大祝·奉爐盒等官一度,卽自臣曹書呈者也,臣於是,滿心悚恧,靡所容措,三昨夜曹吏來言,京差備官,旣自本曹塡差,則別單亦當自本曹擧行,喉院促令修正云矣,差備官別單,旣載於戊辰謄錄,且念京差備之陪詣部內,與外邑差備之各其境內擧行者,似無異同,故未及周思,率爾修單,此雖非臣曹之無端冒濫,揆以愼賞之義,自致做錯之歸,咎實由臣,罰則移人,尤非廉隅之所可晏然,方欲治疏自訟之際,繼伏見大僚箚論,則臣之不審之罪,益無所逃矣。臣於書入之時,只認以此非都監之事,不過該曹之循例擧行,而至於稟裁都相,茫未念到,遂不免徑先修入,臣之事事顚錯,何敢自解?以若昏謬,以若僨誤,其不堪於見任也審矣,而薄警之止於重推,尤不勝惶懍恧蹙之至,召牌屢臨,趨膺無望,玆敢略控事實,仰瀆崇嚴。伏乞聖明,俯垂鑑諒,亟削臣職,仍勘臣當勘之律,以肅朝綱,以安私分,千萬幸甚,臣無任云云。答曰,省疏具悉。以不審之故,已爲重推,又何煩說?政命經宿,卽爲入來開政。
戊戌三月十八日辰時,上御熙政堂。進講入侍時,原任直提學鄭基善,參贊官徐戴淳,檢討官李垿,假注書沈宜冕,記注官田栽五·趙相玉,各持論語第六卷,以次進伏訖。上誦前受音一遍訖,基善讀自孔子曰,生而知之者,止見得思義,仍奏釋義。上讀新受音十遍訖,命陳文義。基善曰,此章旨義甚好矣。孔子之所以示敎後世者,專以篤學,爲作聖之方,大抵天命之性,本無善惡之殊,惟其氣質姿稟,有淸濁高下之別,生知上姿也,學知中等人也,若夫明其昏濁,開其交蔽,學之不已,則猶可以底於賢域,而不能者下愚也。蓋未有不學而能者,故以孔子生知之學,而十五志學,周后之學而緝熙光明,殷王之學而終始典學,固知舍學而未有能成聖者也。方今殿下必希以聖人,臣等望殿下期以堯·舜者,亦學一字而已,未之學焉,而能成就德業者無之,故古人每以講學,庸勉聖學者此也,伏願懋哉懋哉。上曰,玉堂陳之。垿曰,生而知之者,不勉而中,與天合道,固不待學問,然夫子以生知之聖,猶慻慻於學曰,學而時習之,又曰,我學不厭,晩而喜易,韋編三絶,此是夫子聖益聖之工也。今我殿下以天縱之姿,懋日新之工,臣固欽仰萬萬,而第伏念爲學之要,在於時習,好學之誠,在於不厭,每於講學之際,以夫子之心爲心,則聖學日進高明,自至於夫子聖益聖之域矣,豈不休哉?以下章觀之,則九思之目,何莫非殿下所可躬行者,而疑思問一節,㝡爲襯合於聖學上矣,臣前後侍講,仰請發問,不啻屢屢,而曾未見下詢之擧,臣未敢知,殿下無所可疑於微辭奧旨之間而然歟?程子曰,讀論語者,不知生疑,便是不曾讀,此爲學切要語也,當疑而疑,當問而問,則緝熙之工,可見日就月將之效,惟聖明懋哉。上曰,參贊官陳之。戴淳曰,閣臣·玉堂已陳之,臣無容更達矣。基善曰,儒臣之拈出疑思問一句而陳之者,甚切實矣,古人之言曰,書自書我自我,苟其然也,雖多讀而無益也,以此觀之,儒臣之言,誠好矣。每於此等說,必賜聽從而問難質疑焉,上掩卷。仍命退,諸臣以次退出。
上在昌德宮。停常參·經筵。
午時未時,日暈。
成大璡,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李寅臯啓曰,明日常參·經筵,取稟。傳曰,停。
成大璡啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李寅臯啓曰,同副承旨李源益,今日不爲仕進,卽爲牌招,何如?傳曰,允。
備忘記,江華留守朴永元下直,長弓一張,長箭一部賜給。
傳于成大璡曰,進講入侍。
傳于洪說謨曰,戶房承旨,與禮曹堂上·戶曹郞廳,馳詣宣武祠,奉審以來。
李寅臯啓曰,新除授注書曺錫雨,卽爲牌招察任,何如?傳曰,允。
又啓曰,左右史不可不備,檢閱趙道淳,旣有只推之命,與別兼春秋申錫愚,竝卽牌招入直,何如?傳曰,允。
傳于李寅臯曰,進講,溫繹間停。
成大璡啓曰,溫繹間視事頉稟之意,敢啓。傳曰,知道。
大王大妃殿傳于成大璡曰,當該承旨推考。
李寅臯,以弘文館言啓曰,副修撰李正履,旣有只推之命,卽爲牌招察任,何如?傳曰,允。
成大璡,以兵曹言啓曰,今二十二日,儲慶宮·毓祥宮·延祜宮·宣禧宮擧動時,分參議韓鎭庭,有身病不得進參,令政院稟旨變通,正郞白宗杰呈辭在外,無以備員,改差,竝令該曹以在京無故人,口傳差出,以爲備員之地,何如?傳曰,允。
成大璡啓曰,因兵曹草記,今此擧動時分參議韓鎭庭,有身病不得進參,令政院稟旨變通事,允下矣。合有變通之道,何以爲之?敢稟。傳曰,許遞,令該曹口傳差出。
成大璡,以都摠府言啓曰,今此動駕時,侍衛·寶劍·守宮,當爲備員,而都摠管李嘉愚,副摠管李奎鉉在外,沈日永,以摠戎中軍陣上進,都摠管李志淵,副摠管金炳朝·徐英淳,俱有實病,無以備員,令政院稟旨變通,仍令該曹,以在京無故人,口傳差出,待下批,牌招,以爲備員進參之地,何如?傳曰,允。
成大璡啓曰,因都摠府草記,今此動駕時,侍衛·寶劍·守宮,當爲備員,而都摠管李嘉愚,副摠管李奎鉉在外,沈日永,以摠戎中軍陣上進,都摠管李志淵,副摠管金炳朝·徐英淳俱有實病,無以備員,令政院稟旨變通事,允下矣。合有變通之道,何以爲之?敢稟。傳曰,有實故在外,竝許遞,前望單子入之。
摠管前望單子入之,都摠管洪敬謨·李憲瑋,副摠管李穆淵·洪學淵·李景在·尹秉烈落點。
成大璡啓曰,密符親納,例也,而前江華留守李寅泰,謂有身病,使其褊裨替納,事甚未安。推考,何如?傳曰,允。
又啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言尹穳·李經在牌不進罷職傳旨,傳于成大璡曰,只推。
以同副承旨李源益牌不進罷職傳旨,傳于成大璡曰,只推。
以別兼春秋申錫愚,檢閱趙道淳牌不進罷職傳旨,傳于成大璡曰,只推。
以副修撰李正履牌不進罷職傳旨,傳于成大璡曰,只推。
李寅臯,以禮曹言啓曰,今三月二十二日,中宮殿,詣儲慶宮展拜,仍詣毓祥宮·延祜宮·宣禧宮展拜時儀註,直爲書入中宮殿之意,敢啓。傳曰,知道。
又以影幀摸寫都監儀軌廳言啓曰,本廳郞廳戶曹正郞沈宜復,移拜密陽府使矣,其代以副司果李景愚差下,使之察任,何如?傳曰,允。
成大璡,以都摠府言啓曰,分副摠管閔致成,時無職名,令該曹口傳付軍職,何如?傳曰,允。
兵曹口傳政事,護軍單閔致成。
成大璡,以都摠府言啓曰,副摠管尹義儉,以訓鍊都監中軍,本營諸將官射會監試事,訓鍊院晝仕出去之意,敢啓。傳曰,知道。
又以訓鍊都監言啓曰,本局別將尹禹鉉,身病甚重,勢難察任,改差,何如?傳曰,允。
又以義禁府言啓曰,時囚罪人李秉吉口招公事判付內,除刑推遠島定配事,命下矣。李秉吉,全羅道羅州牧智島,遠島定配,而以傳旨內辭意,具罪目,依例發遣府書吏,押送配所,何如?傳曰,允。
敎江華留守朴永元書。王若曰,地是關防,江都重保釐之任,望叶廟剡,奎垣撤邇密之班。雖宿儒當處深嚴,惟通才合試內外,煩卿一往,宣予十行。睠彼沁州地形,實是我邦天府。城池壯金湯之勢,摩尼·甲津之最稱險要,臺隍枕水陸之交,桐府·松京之迭相控阨。咽喉乎內洋之滙,殆若唐睢陽之蔽遮江淮,羽翼我上都之隆,不啻漢扶風之襟帶山海。帆檣絡繹,漕輓轉輸之所由通,桑土綢繆,甲兵糧餉之所峙積。藏守外閣之書籍,可想建置之美規,密邇眞殿之衣冠,尤是拱護之重地。表裏旣固,美哉魏國之山河,緩急爲歸,久矣晉陽之保障。顧撫字非比於他處,何凋弊莫甚於近年。內帑之藏漸枵,公費歲絀,軍需之儲每縮,吏奸日滋。矧惟役重而賦煩,民力已竭,又値旱損而水警,島農荐凶。苟非如寇平仲之文武俱全,孰膺掌鎖鑰之任?必也得張益州之淸嚴宿望,庶責整欹器之方。惟卿,簪纓故家,圭璋美質。端雅廉簡之操,自有所存,聰明敏達之才,何適不可?自玉署而膺奎瀛之選,文章則黼黻皇猷,以銓貳而進籌司之班,經綸則參廟務。向也分符於北邑,尙傳歌麥之頌聲,及夫按節於南藩,尤著憩棠之遺愛。斯乃文學政事之兼備,自先朝而已爲受知,所以華膴淸要之歷揚,逮寡躬而每思圖任,玆授卿云云。卿其祗服寵命,克恢弘圖。練士卒而繕戎兵,宜先陰雨之備預,撫吏民而修城保,克體宵旰之貽憂。職是分司,或稱養閒之所,任重掌轄,詎忽經遠之謨。陶刺史之運甓治舡,須思重門禦暴,羊叔子之輕裘緩帶,何妨臥閤養威?昇平垂數百年,莫曰,河淸而海晏,憂虞非一二計,惟在地利與人和。顧施措惟從便宜,而稟裁自有典憲,何用申申多誥,可期恢恢有餘?於戲,異藩臬之外除,寧懷去朝之戀,帶籌堂之兼綰,無間在內之時。海山嘯咏之辰,縱勞玉樓之魂夢,時節起居之禮,應隨靑瑣之班聯。卿其欽哉,吾且召矣。故玆敎示,想宜知悉。奎章閣待敎知製敎臣金英根製進。
戊戌三月十九日辰時,上御熙政堂。進講入侍時,原任直閣徐俊輔,參贊官成大璡,侍讀官金在根,假注書金英秀,記注官趙相玉·金致坤,各持論語第六卷,以次進伏訖。上誦前受音一遍訖,俊輔讀自孔子曰,見善如不及,止亦曰,君夫人,仍奏釋義。上讀新受音十遍訖,命陳文義。俊輔曰,善不善,常人亦能見之知之,而若不能眞知,則必不免錯見錯知之慮,此所以眞知二字,爲此章之要解也。然而若欲眞知,則不在乎他,只在於讀書明理,理旣則自無錯見知之弊,伏願殿下,講學明理,期於眞知而好惡之,區區之望也。上曰,玉堂陳之。在根曰,好善而惡惡,人之性也,故非不知善之當爲,與惡之當去也,徒知好惡,而意有不誠,則見善而不能如不及,見不善而不能如探湯,然則如不及如探湯,可見好善惡惡之誠,而大學所謂如惡惡臭如好好色者,卽此意也。爲善去惡之道,惟在於知至意誠表裏如一,而知至意之工,亦莫先於講明學問矣,伏願聖明,懋哉懋哉。上曰,參贊官陳之。大璡曰,閣臣·儒臣,備悉仰達,臣無容更陳微見,而大抵富貴,一時之浮雲,節義,百世之淸風,故以齊景之千駟,沒世無稱,以夷·齊之飢餓,至今流芳,則爲善之人,雖千秋萬世之後,仁風令聞,與天地終始,伏願殿下,懋哉懋哉。以邦君之妻章,繫於篇終者,當時云妻妾失倫,名分紊亂,有如魯桓·晉惠公者,載之聖經,以備後人之鑑戒,而世之治亂,俗之汚隆,皆在方冊,伏願殿下,開卷時收其放心,致誠翫味,擇其善者而從之,其不善者而懲焉,則唐·虞吁咈之治,不難造矣,念玆在玆,懋哉懋哉,上掩卷。仍命退,諸臣以次退出。
上在昌德宮。停常參·經筵。
藥房都提調李止淵,提調朴岐壽,左副承旨洪說謨啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿口傳問安。答曰,知道。
成大璡啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而領議政李相璜有身病,右議政李止淵無時急稟定事,不得來會云矣,敢啓。傳曰,知道。
洪說謨啓曰,三品官之毋得過三日循例請牌,曾有定式矣,工曹參議林翰鎭,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
成大璡啓曰,左右史不可不備,別兼春秋申錫愚,檢閱趙道淳,旣有只推之命,竝卽牌招入直,何如?傳曰,允。
傳于洪說謨曰,啓字誤踏中官,令該府拿處。
傳于洪說謨曰,都承旨·同副承旨竝許遞,前望單子入之,承旨前望單子入之,趙乘龜·沈宜臣落點。
成大璡,以弘文館言啓曰,副修撰李正履,旣有只推之命,卽爲牌招察任,何如?傳曰,允。
沈宜臣啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言尹穳·李經在牌不進罷職傳旨,傳于洪說謨曰,只推。
以別兼春秋申錫愚,檢閱趙道淳牌不進罷職傳旨,傳于洪說謨曰,只推。
吏曹口傳政事,以姜英國爲兵曹正郞,李謙在爲分兵曹參議。
洪說謨,以都摠府言啓曰,今此中宮殿動駕時,侍衛當爲備員,而分府摠管閔致成有身病,不得進參,令政院稟旨變通,仍令該曹,以在京無故人,口傳差出,待下批,牌招,以爲備員進參之地,何如?傳曰,允。
沈宜臣啓曰,因都摠府草記,今此中宮殿動駕時,侍衛當爲備員,而分副摠管閔致成有身病,不得進參,令政院稟旨變通事,允下矣。合有變通之道,何以爲之?敢稟。傳曰,許遞,口傳差出。
成大璡,以內醫院都提調·提調意啓曰,院鍼醫李允馨有頉,代醫人崔日奎差下,令該曹口傳付軍職,冠帶常仕,何如?傳曰,允。
兵曹口傳政事,副司勇單崔日奎。
上在昌德宮。停常參·經筵。
徐戴淳啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
李寅皐啓曰,來二十五日,朝參日次,而明陵忌辰祭齋戒相値,頉稟之意,敢啓。傳曰,知道。
沈宜臣啓曰,明日大駕詣儲慶宮入齋室後,大王大妃殿·王大妃殿問安,何承旨進去乎?敢稟。傳曰,左承旨進去。
又啓曰,左右史不可不備,別兼春秋申錫愚,檢閱趙道淳,旣有只推之命,竝卽牌招入直,何如?傳曰,允。
又啓曰,卽者吏曹郞廳來言,永春縣監安季良,諫院則雖已署經,憲府則行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,不得署經云,何以爲之,而行大司憲李光文,卽爲牌招,何如?傳曰,一司除署經。
傳于李寅皐曰,明日出宮門路,以協陽門爲之。
徐戴淳啓曰,明日動駕,兩司侍臣,當爲進參,除在外外,呈告人員,竝待開門牌招,何如?傳曰,允。
又啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言尹穳·李經在牌不進罷職傳旨,傳于徐戴淳曰,只推。
成大璡,以奎章閣言啓曰,守宮檢校待敎金英淳,待開門牌招,何如?傳曰,允。
以副修撰李正履牌不進罷職傳旨,傳于成大璡曰,只推。
成大璡,以弘文館言啓曰,副修撰李正履,旣有只推之命,卽爲牌招察任,何如?傳曰,允。
又以承文院都提調意啓曰,漂民出送事,禮部咨文出來矣,以前頭使行,奉表稱謝之意,先通咨文,依例撰出,正書安寶後,定禁騎撥下送于灣府,使之傳給鳳城將處,以爲轉致北京之地,何如?傳曰,允。
兵曹口傳政事,以徐左輔爲分副摠管。
李寅皐,以都摠府言啓曰,今此中宮殿動駕時,侍衛當爲備員,而分副摠管徐左輔有身病,不得進參,令政院稟旨變通,仍令該曹,以在京無故人,口傳差出,待下批,牌招,以爲備員進參之地,何如?傳曰,許遞,口傳差出,待下批,牌招察任。
兵曹口傳政事,以羲肇爲分摠管。
以別兼春秋申錫愚,檢閱趙道淳牌不進罷職傳旨,傳于沈宜臣曰,只推。
以副修撰李正履牌不進罷職傳旨,傳于成大璡曰,只推。
徐戴淳,以義禁府言啓曰,今二十二日動駕時,本府都皆以大駕各差備都事進參,中宮殿左右考喧都事及當直·別入直·公事回公都事,無以推移,假都事四員,令該口傳差出,以爲分排擧行之地,何如?傳曰,允。
又以義禁府言啓曰,忠淸監司趙冀永狀啓內,鎭岑前縣監池濟穆罪狀,令攸司稟處事,啓下矣。池濟穆,下去平安道寧邊地云,依例發遣府書吏拿來,何如?傳曰,允。
義禁府啓目,中官河浚浩原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付。啓,飭已施矣,分揀放送。
上在昌德宮。停常參·經筵。
大駕詣儲慶宮,入齋室後,大殿·中宮殿,內閣·政院·藥房·玉堂口傳問安。答曰,知道。大王大妃殿·王大妃殿遣承旨問安。答曰,知道。展拜後,大殿·中宮殿,內閣·政院·藥房·玉堂口傳問安。答曰,知道。毓祥宮入齋室後,大殿·中宮殿,內閣·政院·藥房·玉堂口傳問安。答曰,知道。宣禧宮入齋室後,大殿·中宮殿,內閣·政院·藥房·玉堂口傳問安。答曰,知道。展拜後,大殿·中宮殿,內閣·政院·藥房·玉堂口傳問安。答曰,知道。還內後,大殿·中宮殿,內閣·政院·藥房·玉堂口傳問安。答曰,知道。
徐戴淳啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
沈宜臣啓曰,左右史不可不備,檢閱趙道淳,旣有只推之命,卽爲牌招入直,何如?傳曰,允。
李寅皐啓曰,司僕寺內乘來言,捲簾,取稟。傳曰,捲三面。
傳于李寅皐曰,儲慶宮·延祜宮,百官入參,置之。
沈宜臣啓曰,臣以大王大妃殿·王大妃殿問安進去,下直之意,敢啓。傳曰,知道。
以正言尹穳·李經在牌不進罷職傳旨,傳于徐戴淳曰,只推。
以檢閱趙道淳牌不進罷職傳旨,傳于成大璡曰,只推。
徐戴淳啓曰,卽者義禁府都事來言,今日動駕時,駕側鳴錚罪人李聖孫,移送秋曹云矣,敢啓。傳曰,知道。
成大璡,以奎章閣言啓曰,大駕今已還宮,守宮檢校待敎金英淳,依定式減下,何如?傳曰,允。
戊戌三月二十二日卯時,上詣儲慶宮·毓祥宮·延祜宮·宣禧宮,擧動入侍時,行都承旨趙秉龜,左承旨沈宜臣,右承旨李寅皐,左副承旨徐戴淳,右副承旨洪說謨,同副承旨成大璡,記事官曺錫雨,假注書金英秀,記注官田栽五,別兼春秋申錫愚,提學趙寅永,直閣金炳韶,檢校待敎趙斗淳·金洙根,待敎金英根,以次詣閤侍立。時至,鼓三嚴,通禮跪啓請外辦,上具翼善冠·衮龍袍,乘輿出宣化門,藥房提調朴岐壽,副提調趙秉龜進前曰,早朝勞動,聖體若何?上曰,一樣矣。仍出協陽門,通禮跪啓請降輿乘輦,上降輿乘輦,由肅章門·進善門,出敦化門,通禮跪啓請進發,上進發由把子橋·鍾閣前路,詣儲慶宮,至宮大門外。通禮跪啓請降輦乘輿,上降輦乘輿,通禮前導入齋殿,少頃,通禮跪啓請外辦,上入就版位,行再拜禮,仍爲奉審,還詣齋殿,命承史·閣臣權退,少頃,通禮跪啓請外辦,上乘輿出宮大門外,通禮跪啓請降輿乘輦,上降輿乘輦,由鍾閣六曹前路,詣毓祥宮,至宮大門外。通禮跪啓請降輦乘輿,上降輦乘輿,通禮前導入齋殿,少頃,通禮跪啓請外辦,上就版位,行再拜禮,仍爲奉審,延祜宮展拜,自內行禮,命承史·閣臣自外來待,毓祥宮·延祜宮展拜後問安,勿爲之事下敎,還詣齋殿,命承史·閣臣權退,少頃,通禮跪啓請外辦,上乘輿出毓祥宮大門,由宮門外西邊路,詣宣禧宮,通禮前導入齋殿,少頃,通禮跪啓請外辦,上就版位,行再拜禮,仍爲奉審,還詣齋殿,命承史·閣臣權退,少頃,通禮跪啓請外辦,上乘輿出宮大門外,通禮跪啓請降輿乘輦,上降輿乘輦,由紫繡橋前路,至懿昭廟門前路,通禮跪啓請降輦,上降輦,通禮跪啓請乘輦,上乘輦由光化門前路,入敦化門·進善門·肅章門,至協陽門外。通禮跪啓請降輦乘輿,上降輦乘輿,仍由協陽門·宣化門還內,命出標信解嚴,諸臣以次退出。
戊戌三月二十二日卯時,中宮殿詣儲慶宮·毓祥宮·延祜宮·宣禧宮擧動時,分承旨金大根·趙得林,分假注書鄭基世,記注官金致坤,檢校直閣李景在·金鼎集以次隨駕,中宮殿乘輦,出協陽門·敦化門,詣儲慶宮入內次,行禮時至,加首飾具翟衣,詣拜位前,行再拜禮訖,還入內次,少頃,乘輦出宮大門,詣毓祥宮入內次,行禮時至,加首飾具翟衣,詣拜位前,行再拜禮訖,還入內次,少頃,詣延祜宮入內次,行禮時至,加首飾具翟衣,詣拜位前,行再拜禮訖,還入內次,少頃,乘輦出毓祥宮大門,由宮門外西邊路,詣宣禧宮入內次,行禮時至,加首飾具翟衣,詣拜位前,行再拜禮訖,還入內次,少頃,乘輦出宮大門,至彰義宮前路,低擔以過,入敦化門·協陽門還內,諸臣以次退出。
上在昌德宮。停常參·經筵。
徐戴淳啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
沈宜臣啓曰,左右史不可不備,檢閱趙道淳,旣有只推之命,卽爲牌招入直,何如?傳曰,允。
成大璡啓曰,卽者別兼春秋申錫愚,以其親病,陳疏徑出,原疏以國忌齋戒,纔已退却矣,所當直捧禁推傳旨,而此與無端徑出有異,推考警責,何如?傳曰,允。原疏捧入。
注書曺錫雨病,代以洪在龍爲假注書。
沈宜臣啓曰,吏曹郞廳來言,大臣置處政事,取稟。傳曰,當日爲之。
又啓曰,卽者吏曹郞廳來言,政事當日爲之事命下,而判書曺鳳振有身病,參判李寅泰未肅拜,參議金鍏在外,不得開政云,判書·參判,竝卽牌招,何如?傳曰,允。
又啓曰,吏曹判書曺鳳振,參判李寅泰牌不進推考傳旨,今方捧入,而開政命下之後,如是違牌,事甚未安。竝更牌招,何如?傳曰,待明早牌招。
以檢閱趙道淳牌不進罷職傳旨,傳于沈宜臣曰,只推。
成大璡,以禮曹言啓曰,卽伏見前承旨楊州牧使閔永勳今春奉審別具狀聞啓下者,則顯陵大王陵上莎草枯損處周圍尺數,較諸昨冬政府奉審時一般,春節向暮,旣無着根復榮之望,目下所見,不勝悚悶爲辭矣,陵上莎草有此枯損之患,誠極悚然,修改之節,不容少緩,卽爲擇日擧行,何如?傳曰,允。
李寅皐,以兵曹言啓曰,來四月初三日,大駕詣永禧殿,親行酌獻禮時,隨駕營門,當爲磨鍊矣,禁御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之?敢稟。傳曰,依宮謁例爲之。
領議政李相璜疏曰,伏以鑾蹕徂宮,吉日展慕,翟褕儷極,同時行禮,誠摯儀縟,群情攢仰,臣有病苦,獨阻從邁之列,義分都虧,悚缺交至,仍念臣日前陳辭,上念民國之公,下恤性命之私,憂迫交中,聲不暇擇,不得已於鳴號,而其言則實從臣肝血中來,庶幾朝聞夕可,獲蒙遂物之仁,而及伏奉批諭下者,優假之隆,勉留之勤,迥出尋常,有若賤末去就,爲時輕重,臣非其人,何敢當此?臣以年則至已久矣,以質則朽已甚矣,以見處則旣往之轍,屢僨而不一僨矣,有一於此,已不敢復廁於任使之列,況兼有是三者乎?臣之昨冬拜命,値有事會,雖不敢屢引,而方彈束將出,若有攔之者在前,挽之者在後,使臣影愧而形渥,如無所容者,蓋廉義自有大防,而臣之出處,臣自內省,實未免有苟且焉故耳,然時猶有自解之說,而若始以夤緣,終焉蹲仍,則世有淸議,將謂斯何?臣之策名于朝,爲五十三年之久,厚沐列朝禮使之恩,上未嘗以四維之外處臣,臣亦不敢以四維之外自處,寔至于今,今以桑楡之景,忽犯鍾漏之戒,使平日所勉勉持循者,至於一敗塗地,則上必有不忍於以是使臣,而臣實亦有不敢於以是事上者,披露至此,諒不待臣之畢,而聽卑之天,有以處臣也。臣之病癃實狀,醜穢龍鍾,雖不敢每煩陳瀆,而人有恒言,年不可欺,旣老而妄,及耄而昏,常理卽然,臣少而羸脆,不齒恒人,居常自危,凜然若菌槿之朝暮,而荏苒到老,至於今日,曾非所期,少猶如此,老尙何說,家常茶飯,或忘朝夕,日用應酬,動遺先後,卽此貌樣,雖在於妻孥僮僕之間,猶難爲政,況輔相之重,安危斯在,尙安望其總會董理,仰副我萬一憂勤之聖念乎?一日二日,將貽瘝厥之害,臣之前疏所陳,是眞情實勢,非敢謬爲是語,干冒僥倖也。惟聖明,傡加財察,申稟東朝,將臣議政見銜,亟賜汰免,俾公私兩幸焉,念隆恩之莫報,悼餘生之無幾,臨紙於邑,不知所云,臣無任云云。答曰,省疏具悉卿懇。以今民國之抗捏孤危,卿雖休閒,尙欲起而共之,旣在其位,豈欲捨卿?然卿之苦懇,以面以疏,如是切至,今姑勉從所請,勿以釋負爲心,隨事陳閉,輔予不逮,是所望也。仍傳于沈宜臣曰,此批答,遣史官傳諭。
別兼春秋申錫愚疏曰,伏以臣昨陪鑾蹕,仍就綾直,獲接家信,則病母沈痼之證,失攝於節換之時,一位添劇,凜綴床玆,臣聞報憂煎,按抑無術,玆控〈衷懇。伏乞〉聖慈,俯賜鑑諒,亟治臣罪,仍遞臣職,俾朝綱肅而私〈分安焉,〉無任云云。省疏具悉。爾其勿辭救護。
上在昌德宮。停常參·經筵。
洪說謨啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
成大璡啓曰,左右史不可不備,檢閱趙道淳,旣有只推之命,卽爲牌招入直。傳曰,允。
又啓曰,假注書金英秀,身病猝重,勢難察任,今姑改差,何如?傳曰,允。
金英秀改差,代以鄭基世爲假注書。
傳于洪說謨曰,召對爲之。
成大璡啓曰,吏曹判書曺鳳振,參判李寅泰牌不進推考傳旨,今方捧入,而開政命下,已至經宿,如是違牌,事甚未安。參判陳疏到院,而以國忌正日,纔已退却矣,竝更牌招,何如?傳曰,允。原疏捧入。
傳于成大璡曰,吏曹參判疏批已下,卽爲牌招。
成大璡,以吏批言啓曰,領議政李相璜,勉從所請事,命下矣。當爲置處,而領敦寧一窠,國舅今方見帶,本曹時無相當窠,依例送西之意,敢啓。傳曰,知道。
有政。吏批,判書曺鳳振牌招不進,參判李寅泰進,參議金鍏受由在外,同副承旨成大璡進,啓曰,判書曺鳳振牌招不進,參議金鍏受由在外,小臣獨政未安,何以爲之?敢稟。傳曰,仍爲之。
以金鼎集爲大司成,李時愚爲典籍,洪憲榮爲引議,權永圭爲掌苑別提,檢閱單曺錫雨,分承旨趙得林·金大根,分兵曹參議李謙在,參知成原默,正郞李豐翼,佐郞尹敎成,已上竝減下,故通德李相衡贈吏參例兼,分副摠管李敦榮考。
洪說謨,以兵批言啓曰,領議政李相璜,勉從送西事,命下矣。當爲隨品置處,而領中樞一窠,判中樞二窠,他大臣及輔國判書,今方見帶,依例從座目,輔國判書李羲甲,當爲知中樞下批,而時無見窠,作闕下批,領中樞沈象奎,降付判中樞,其代下批之意,敢啓。傳曰,知道。
又以兵批言啓曰,陞資拜營將者,瓜滿前,以不職遞罷,則勿計朔數多少,還收資級,載在法典矣,前順天營將李熙永,旣已罷黜,所授加資,依法典還收之意,敢啓。傳曰,知道。
兵批,行判書權敦仁進,參判尹致謙,參議趙奎昇病,參知丁庠敎入直,右副承旨洪說謨進,啓曰,慶尙左水使·順天營將,今當差出,而擬望之人乏少,他道守令及未準朔禁軍將竝擬,何如?傳曰,允。
以朴弘鎭·任龍材·徐愼輔爲五衛將,蔡光辰·徐祉運爲景福將,朴大仁爲慶熙將,申命溫爲都摠都事,李時愚爲文兼,尹永培爲慶尙左水使,趙玄鈺爲順天營將,金商尹爲注文僉使,領府事單李相璜,判府事沈象奎,知事單李羲甲,同知單趙行倫,僉知三單盧璧燁·姜周會·李光魯,大護軍李翊會,副護軍李源益·金大根·趙得林·韓鎭庭·李謙在·成原默,分副摠管李羲肇·李敦永,分都事李奎燦·朴來永,以上減下,前營將李熙永折衝,今降禦侮。
吏批,再政。以李容鉉爲鐵原府使。
兵批,再政。以權友容爲兼司僕將,元世顯爲備邊郞,同知單卞秀淵。
以檢閱趙道淳牌不進罷職傳旨,傳于成大璡曰,只推。
以檢閱曺錫雨牌不進罷職傳旨,傳于成大璡曰,只推。
成大璡,以禮曹言啓曰,顯陵大王陵上莎草枯損處,擇日修改事,草記允下矣,修改吉日時,令日官朴周煥推擇,則來四月二十四卯時爲吉云,以此日時擧行,何如?傳曰,允。
又以禮曹言啓曰,顯陵大王陵上莎草枯損處修改,以來四月二十四日卯時擧行事,草記允下矣,謹稽謄錄,則陵上莎草修改時,有設都監擧行之例,亦有因特敎勿設都監,只政府以下進去監董之例,今番則何以爲之乎?敢稟。傳曰,政府以下進去監董。
吏曹參判李寅泰疏曰,伏以臣待罪江都,行將報瓜,千萬不自意,伏奉除旨,以臣爲吏曹參判者,臣聞命驚惶,不知措躬之所也,臣本樗櫟材散,重以桑楡景迫,空疎拙訥,百無肖似,而徒藉先蔭,粗守家規,偏被我先大王曁我聖上陶鑄庇覆之恩,通籍二記,滾到卿班,外內踐歷,罔非踰分,及夫居留之授畀也,辭不得命,式至于今,只爲感戴恩造,殫竭義分而已,曷嘗有才具之所可堪承而然哉?是府也處八路江海之衝,爲一國保障之重,列朝之眷顧斯勤,名碩之經劃甚密,城郭樓櫓錢穀甲兵,以至服食器用,莫不咸備,井井有條理,以爲緩急陰雨之資,苟能守憲無墜,按例爲政,則卽一平時養閒之所也,而夫何十數年來,事不遵古,法自弊壞,則賦則漸就耗損,軍伍則益無紀律,吏益恣橫,民不堪命,千瘡百孔,莫可下手,臣受任三載,才疎智短,荏苒挨過,居然箇滿,而略無牽補之策,只積素餐之罪,居常懍惕,惟譴何是俟,今者新命,不惟不罪,乃反寵之以榮,淸朝核實之政,恐不當若是乖舛也。況今見職,比他司懸殊,鑑別人物,可否政注,與長席無甚間焉,而且或有代斲之時,檢擬緊漫,格例卽然,此豈如臣庸陋,所可濫據者哉?臣於年前,猥叨三銓,一再行政,畢露醜拙,倖免駁議,此是已試蔑效之地,而位次視昔稍陞,藻識依舊茫昧,則尤不當認以倘來,恬然自處也決矣。其在量力揣分之義,不敢爲貪榮冒進之計,開政有命,庚牌儼臨,左右思惟,承膺無路,玆敢披瀝衷懇,仰瀆崇嚴。伏乞聖慈,俯垂諒察,仰稟東朝,亟遞臣所帶職名,以重公器,以安私分,不勝幸甚,臣無任云云。答曰,省疏具悉。卿其勿辭行公。
戊戌三月二十四日午時,上御熙政堂。召對入侍時,參贊官洪說謨,侍讀官任百經,檢討官金公鉉,待敎金英根,假注書洪在龍,記注官金致坤,記事官卓宗述,各持論語第六卷,以次進伏訖。上讀前受音,自衛靈公問陳,止勿施於人一遍訖,命陳文義。百經曰,軍旅之事,聖人未嘗不學,故夾谷之會,以兵加之,費人之亂,命將伐之,又曰,我戰則克,然爲國以禮之道,戰陳非宜先問,故以俎豆之禮告之,冀其發悟,而凡人主爲政,禮讓爲先,使民知親上死長之義,則秦楚之堅甲利兵,可使制梃而撻之矣,伏願殿下,以禮讓之敎,化民成俗焉。上曰,下番陳之。公鉉曰,堯·舜之治天下,專務以德化民,故垂衣裳而天下治,三代以後,必稱堯·舜而言治者,蓋以是也。今於此章,言無爲而治,獨擧舜而言者,舜紹堯之治,恭己南面,無所作爲,化洽熙皞者,上而以堯爲君,下而得皐·夔·稷·卨等賢輔,各任其職,則舜復何爲哉?孟子曰,舜何人予何人,今殿下以堯·舜之心爲心,則垂衣之治,復見於今日,伏願體念焉。上曰,閣臣陳之。英根曰,君子不以言擧人,不以人廢言,若以言擧人則失人,若以人廢言則失言,故君子之聽言觀行,一言以蔽〈之〉曰,公心無蔽,此章旨義,甚切於人君用人之道,伏願此等處,益加體念焉。上曰,參贊官陳之。說謨曰,文義則儒臣·閣臣,備陳無餘,臣無客更達,而竊有區區愚見之仰奏者,臣以邇侍之蹤,數年待罪南邑,今纔三次登筵,伏覩聖學之成就,固不勝萬萬欽仰。猶有下情之所憂悶者,凡講學,聚會心神,念念在玆,然後必無書自書我自我之患。或有大文次序之錯,字句吐音之誤,亶由於專不留心之致,而以今日所講言之,溫繹亦爲屢日,尙有此等處,此無他,聖心之放過,推可知也。苟若如是,雖日三進講,有何補緝熙之工哉?伏願對方冊,如對聖人,專一置心,毋或少忽,是所望也。說謨曰,檢閱曺錫雨,移拜注書矣,左右史不可不備,令該曹口傳還付檢閱,牌招入直,何如?上曰,依爲之。出擧條上掩卷。仍命退,諸臣以次退出。
上在昌德宮。停常參·經筵。
巳時午時,日暈。
自申時至人定,灑雨下雨,測雨器水深二分。
自人定至二十六日開東,灑雨下雨,測雨器水深八分。
藥房副提調趙秉龜啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿不必入侍矣。大王大妃殿·王大妃殿·中宮殿口傳問安。答曰,知道。
徐戴淳啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
李寅皐啓曰,備邊司郞〈廳〉來言,今日賓廳日次,而國忌齋戒相値,不得來會云矣,敢啓。傳曰,知道。
又啓曰,假注書鄭基世時無職名,令該曹依例付軍職,冠帶常仕,何如?傳曰,允。
成大璡啓曰,左右史不可不備,檢閱曺錫雨·趙道淳,旣有只推之命,竝卽牌招入直,何如?傳曰,允。
又啓曰,來四月初三日,行永禧殿親行酌獻禮,祭文當爲製進,大提學趙寅永,待明朝牌招,使之製進,何如?傳曰,允。
以檢閱曺錫雨·趙道淳牌不進罷職傳旨,傳于成大璡曰,只推。
李寅皐,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以兵曹言啓曰,本曹正郞金德喜身病猝重,屢度呈狀乞遞,宿衛之任,不可久曠,今姑改差,何如?傳曰,允。
兵曹口傳政事,副司果單金德喜。
上在昌德宮。停常參·經筵。
成大璡啓曰,明日常參·經筵,取稟。傳曰,停。
徐戴淳啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
成大璡啓曰,三品官之毋得過三日,循例請牌,曾有定式矣,大司成金鼎集,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
又啓曰,左右史不可不備,檢閱曺錫雨·趙道淳,旣有只推之命,竝卽牌招入直,何如?傳曰,允。
以大司成金鼎集牌不進罷職傳旨,傳于成大璡曰,只推。
以檢閱曺錫雨·趙道淳牌不進罷職傳旨,傳于成大璡曰,只推。
成大璡,以吏曹言啓曰,今此宗廟夏享大祭大祝,前正郞李豐翼,時無職名,令該曹口傳付軍職,何如?傳曰,允。
兵曹口傳政事,副司果單李豐翼。
上在昌德宮。停常參·經筵。
洪說謨啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
成大璡啓曰,明日·再明日,光陵忌辰祭齋戒正日,三明日,宗廟夏享大祭齋戒,初二日,永禧殿親行酌獻禮齋戒,初三日,動駕相値,視事頉稟之意,敢啓。傳曰,知道。
又啓曰,來初一日,輪對日次,而宗廟夏享大祭齋戒相値,頉稟之意,敢啓。傳曰,知道。
又啓曰,左右史不可不備,檢閱曺錫雨·趙道淳,旣有只推之命,竝卽牌招入直,何如?傳曰,允。
傳于成大璡曰,進講入侍。
以檢閱曺錫雨·趙道淳牌不進罷職傳旨,傳于成大璡曰,只推。
成大璡啓曰,左右史不可不備,檢閱曺錫雨·趙道淳,旣有只推之命,竝更牌招入直,何如?傳曰,允。
洪說謨啓曰,行大司憲李光文牌不進,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
以正言尹穳·李經在牌不進罷職傳旨,傳于洪說謨曰,只推。
成大璡,以弘文館言啓曰,修撰臣李垿,以宗廟夏享大祭祭官,今日議政府肄儀時,晝仕出去之意,敢啓。傳曰,知道。
又以弘文館言啓曰,副修撰李正履,卽爲牌招察任,何如?傳曰,允。
以副修撰李正履牌不進罷職〈傳旨〉,傳于成大璡曰,只推。
成大璡,以禮曹言啓曰,來四月十三日,文廟酌獻禮親行時,儀節當爲磨鍊,齋宿處所,何以爲之,而出還宮門路,亦以何門爲之乎?敢稟。傳曰,齋宿處所,便殿爲之,門路,弘化門爲之。
又以禮曹言啓曰,來四月十三日,文廟酌獻禮親行後,同月二十一日,親臨試士處所,以何處爲之,而依例以卽日放榜磨鍊乎?敢稟。傳曰,處所春塘臺爲之,卽日放榜。
又以禮曹言啓曰,來四月十七日,大王大妃殿寶齡五旬慶科庭試文科,親臨與命官,何以爲之,而處所,以何處擧行乎?敢稟。傳曰,親臨磨鍊,處所,春塘臺爲之。
又以禮曹言啓曰,各陵·園·墓所,今春植木及播橡,依定式擧行後,株數斗數,區別報來,故別單書入,而健陵·顯隆園則本府留守,已爲區別狀聞,昭寧園·綏吉園,局內樹木茂密,今番停止云矣,敢啓。傳曰,知道。
洪說謨,以戶曹言啓曰,時御所內各司,依定式發遣本曹佐郞臣徐有喬,與兵曹參知臣丁庠敎,佐郞臣金大默,東所衛將臣盧璧燁,西所衛將臣朴弘鎭,南所衛將臣任榦,北所衛將臣徐愼輔,眼同看審後,有頉處別單書入,而修改則擇日擧行之意,敢啓。傳曰,知道。
又以戶曹言啓曰,臣寅永與佐郞臣洪健厚,依定式進詣鄕校洞於義宮奉安閣奉審,則姑無頉處之意,敢啓。傳曰,知道。
又以戶曹言啓曰,臣寅永與佐郞臣洪健厚,工曹參判臣尹命圭,佐郞臣李馨萬,依定式進詣於義本宮奉審,則姑無頉處之意,敢啓。傳曰,知道。
又以漢城府言啓曰,每式年成籍後,五部帳籍,江都件,例於翌年春,臣府郞官,持往江都,舊籍曝曬,竝與新籍藏置矣,丁酉式帳籍,發遣本府郞廳,曝曬等事,依例擧行,而帳籍封裹雜物,令各該司進排,領去官吏所騎馬及帳籍載運馬,亦令該曹題給,何如?傳曰,允。
又以義禁府言啓曰,黃海兵使金相順狀啓內,位羅鎭萬戶朴民弘,爲先罷黜,其罪狀,令攸司稟處事,啓下矣。朴民弘,時在任所,依例發遣府羅將交代後拿來,何如?傳曰,待待命拿囚。
吏曹判書曺鳳振疏曰,伏以臣之父母墳山,在於京畿砥平地,而職務鞅掌,經年曠省,松栿入望,霜露增感,耿然一念,按住不得,際有改莎立石之役,日時已涓,工匠略具,非臣躬檢,無以榦當,且臣同氣之喪,久在淺土,完襄之期,見迫來初,迨此丐由,臨壙一訣,亦係情理之所不容已,臣若徒懷嚴畏,不卽陳暴,則是乃自阻於仁覆之天也,第念工役日限,要不下數旬內外,而臣之所帶見銜,旣異閑漫,有不敢循例尋單,猥控悶迫之懇,仰瀆崇嚴之聽。伏乞聖慈,俯垂矜諒,亟遞臣職名,仍許臣從便往來,俾重任無曠,私情獲伸,千萬顒祝,臣無任云云。答曰,省疏具悉。卿其勿辭往來。
護軍徐箕淳疏曰,伏以日吉辰良,濬源殿還安禮成,繼述之聖孝彌光,愛戴之群情胥悅,億萬年無疆之休,其始自今,臣以承宣,猥廁從班,獲覩盛儀,與榮爲大,區區下情,慶祝方切,豈意復命之日,遽有論賞之典,恩旨渙宣,授之以嘉善之階,臣誠惝怳,繼以懍悚,不知所以自措也。竊伏念御眞陪扈,事體莫嚴,諸臣之奉以周旋者,皆其職分之常耳,整飭儀衛,進停以時,大臣與禮堂主之,肅淸輦路,奔走先後,道臣及地方官在焉。臣之不肖,卽不過備員於承史之班,從邁唯謹而已,有何可紀之功可酬之勞,而可以擧擬於懋賞之科乎?況此命德之器,地望自別,卿月之秩,爵品綦重,尤豈如臣庸陋,所可冒玷者乎?臣自祖先來,受國厚恩,臣又濫通朝籍,歷踐淸顯,頂踵毛髮,莫非兩聖朝恩造,而臣本才具蔑劣,未有尺寸之長,貞疾在身,難作恒人之事,亦嘗奉使者屢矣,而幾至委命於草莽,爲吏者再矣,而未能自效於芻牧,涓埃莫報,愧懼徒績,今又罔功濫賞,視以倘來,更進匪分之步,冒膺不衷之服,則無待乎四至之嗤點,而以臣視臣,亦無以自安於心也,此不但負乘之爲懼,過福之可戒焉耳。左右思量,承膺無望,歷日徊徨,兢蹙冞切,玆敢悉暴衷懇,冒瀆崇嚴。伏乞聖上,諒臣言之匪出飾讓,念恩賞之不可濫施,仰稟東朝,將臣新授資級,亟行收還,使公器無褻,私分獲安,不勝幸甚,臣無任云云。答曰,省疏具悉。卿其勿辭行公。
大司成金鼎集疏曰,伏以臣一蒙騃耳,以言乎器,則苦窳之不適,以言乎學,則樸遫之無稱,而重犯不幸之戒,偏被莫報之恩,十許年來,步履周旋,不離於臺閣邇密之列,臣雖無狀,每一思惟,只覺淸涕之被面,迺者師儒之命,遽及夢寐之外,臣誠以愧以恐,歷屢日而莫省攸措也。臣聞古昔先輩之必逡巡於此,尙以其文質所殊,有可以量能揣分於其間者,而顧臣下劣,初無可量而揣者,則職名之崇庳,責任之輕重,有不敢張皇臚說,重干瀆撓之科,而第念朝廷所以器使群工,莛楹各當之義,恐不如是之謬矣。今使臣風勵標準,率士趨於端方乎,則臣身之不能自迪也,鼓倡興作,振儒敎於濯磨乎,則臣業之本無所殖也。含恩怵義,藉有其說,怙寵踰分,厥罪何居,臣家世受恩,與天無極,身心塵刹之報,豈敢自後於人,而若其强其不能,冒然自居,不自知其至愚且濫,則亦非義分之所敢出也,用敢罄陳區區之私,猥瀆崇聽。伏乞聖慈,諒臣言之非出飾讓,念名器之不可虛假,仰稟東朝,將臣新授之職,亟行鐫改,以重官方,以安私分,不勝大願,臣無任云云。省疏具悉。爾其勿辭察職。
戊戌三月二十七日辰時,上御熙政堂。進講入侍時,原任直提學金鏴,參贊官成大璡,侍讀官金在根,假注書鄭基世,記事官卓宗述,記注官金致坤,各持論語第六第七卷,以次進伏訖。上誦前受音一遍訖,鏴讀自陽貨欲見孔子,止吾將仕矣,仍奏釋義,上讀新受音十遍訖,命陳文義。鏴曰,陽貨·季氏之家臣而小人也,聖人豈欲見之,而陽貨欲見夫子,至於歸豚,則夫子亦時其亡而往矣,旣遇於塗,故隨問而對也,日月逝矣,歲不我與之言,足爲聖學時不可失之義,以此推看,恐好矣。上曰,玉堂陳之。在根曰,陽貨之欲見孔子,雖欲使助己爲亂,然其懷寶失時之語,亦未嘗悖違乎理也,故夫子不直拒之,而但隨問隨答,不復與辯,若不諭其意者,此可見聖人之全德,亦可見聖人之時中矣,而此等文義,苟不潛心玩索,則聖人處己處人,如權衡之稱物,隨時適中之妙,未易窺測,伏願聖明,熟讀玩味,毋或放過焉。上曰,參贊官陳之。大璡曰,閣臣·儒臣,已爲備陳,臣無更達之辭矣,上掩卷。仍命退,諸臣以次退出。
上在昌德宮。停常參·經筵。
李寅皐啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
沈宜臣啓曰,左副承旨徐戴淳,今日不爲仕進,卽爲牌招,何如?傳曰,允。
備忘記,順天營將趙玄鈺下直,長弓一張,長箭一部,片箭一部,筒兒一箇賜給。
傳于沈宜臣,進講入侍。
以檢閱曺錫雨·趙道淳再牌不進罷職傳旨,傳于成大璡曰,只推。
成大璡啓曰,左右史不可不備,檢閱曺錫雨·趙道淳,旣有只推之命,竝卽牌招入直,何如?傳曰,允。
以檢閱曺錫雨·趙道淳牌不進罷職傳旨,傳于成大璡曰,只推。
成大璡啓曰,左右史不可不備,檢閱曺錫雨·趙道淳,旣有只推之命,竝更牌招入直,何如?傳曰,允。
大王大妃殿傳于李寅皐曰,向來砥平前倅竄配,非不知無妄,爲其所重而然矣,非但這間無隱情,欲擬於無知沒覺村童無狀之事,善山府竄配罪人李祿在,放送。
傳于沈宜臣曰,藥房提調許遞,前望單子入之。
內醫提調前望單子入之,鄭基善落點。
成大璡,以內醫院都提調意啓曰,本院提調,例不得兼帶刑獄之官矣,提調鄭基善所帶知義禁,今姑許遞,何如?傳曰,允。
傳于沈宜臣曰,發遣吏郞,諸執事淸齋與否,摘奸以來。
以全羅監司李憲球狀啓,古阜郡守尹泰兢遭父喪事,傳于李寅皐曰,令該曹口傳差出,催促下送。
以左副承旨徐戴淳牌不進罷職傳旨,傳于沈宜臣曰,只推。
李寅皐,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
洪說謨,以戶曹言啓曰,臣寅永與正郞臣李玄緖,進詣慶熙宮差備內,啓下手本中有頉處,眼同看審,則各殿堂行閣,間間有雨漏處,故今方次次修改,而始役則擇日擧行之意,敢啓。傳曰,知道。
又以戶曹言啓曰,臣寅永與正郞臣李玄緖,依定式進詣彰義宮藏譜閣奉審,則姑無頉處之意,敢啓。傳曰,知道。
又以戶曹言啓曰,大嬪宮,依定式發遣本曹郞廳奉審,則姑無頉處之意,敢啓。傳曰,知道。
又以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭·養正齋,依定式發遣本曹郞廳奉審,則姑無頉處之意,敢啓。傳曰,知道。
又以戶曹言啓曰,訓鍊院·慕華館,依定式發遣本曹郞廳摘奸,則姑無頉處之意,敢啓。傳曰,知道。
李寅皐,以義禁府言啓曰,善山府竄配罪人李祿在放送事,承傳啓下矣。李祿〈在〉,卽爲放送事,分付該道道臣之意,敢啓。傳曰,知道。
戊戌三月二十八日辰時,上御熙政堂。進講入侍時,原任提學鄭元容,參贊官沈宜臣,檢討官李垿,假注書鄭基世,記注官金致坤,記事官卓宗述,各持論語第七卷,以次進伏訖。上誦前受音一遍訖,元容讀自子曰,性相近也,止前言戲之耳,仍奏釋義,上讀新受音十遍訖,命陳文義。元容曰,武城弦歌章,甚好矣。子游曾爲武城宰,前篇亦有問答矣。上曰,果在於雍也篇,而以得人爲問答矣。元容曰,然矣,武城是巖邑用武之地,故以武爲名,子游欲變其甲胄之俗,而爲絃歌之敎,絃歌雖屬樂,而言樂則禮亦當敎,故集註添言禮字,子游之對,以學道爲言,道未必單指禮樂,而禮樂亦學道中事也,古者敎人,春秋,敎以禮樂,春是陽氣發達之時,而聲樂屬陽,夫子過武城之時,似是春夏時也。人生自舞勺舞象,以至六藝之敎,無非學樂學禮,而及其長也,爲君子而處朝廷廊廟之間,則推其仁愛而撫其下,爲小人而在閭閻畎畝之下,則持其和順而事其上,上撫其下,下順其上,而豈有不平且治者乎?大而言之,天下國家之平治,皆由於禮樂,而雖以一身上言之,若外而事得其序,內而心得其和,則便是禮樂也,君子小人,豈可一日斯須而可去此道乎?君子學道,則其本卽愛人,況君上處億兆之上,一言一動一令一政,當以愛民存心,不可一時放此心,不可一念忽此事,蓋上天仁愛,以生物爲德,而人君卽天也,天心仁而萬物滋植,君心仁而萬民皆安,臣於前月永興之行,見沿路人民咸聚,千百爲群,漫山遍野,臣於心中自語曰,惟彼億萬生靈,日夜所祈望者,惟是我聖上之深仁厚德也,我聖上,若見衆多蒼生之顒望者,則仁愛之心,必藹然而生矣。人主之於民生,如父母之於衆子,望哺則哺,當懷則懷,無一夫之不獲其所,則天心悅豫,祥瑞日降,而人君亦壽考康寧,福祿無疆,豈不休哉?昔宋太祖,以處士王昭素之明於易理,徵召,問治世養身之術,昭素對曰,治世莫如愛民,養身莫如寡欲,太祖愛其言,書于屛几,太祖及其後君上,連行是言,故太仁之間,愛養民力,四海乂安,君上,亦節儉自修,享國長久,雖以歷代論之,人君之長壽洪福盛德美名,皆本於愛民一事矣。臣於前後講筵,輒以二事仰勉,曰,勤學也,曰,愛民也。今日爲奏,明日爲奏,不嫌其申複,不憚其煩瀆者,誠以眷眷愚忱之必祝其我殿下之存心於愛民,而以勤學,爲愛民之本也,今當學道愛人之章,敢又敷衍,以前日之言仰奏矣,伏願留念焉。上曰,玉堂陳之。垿曰,謹按此章,所謂性字,兼氣質而言也,人之氣品,固有淸濁之不同,而以言其初,則不甚相遠,故曰,相近也。習者,與首篇學而時習之習字同,積習之謂也,習於善則爲善,習於惡則爲惡,故曰,相遠也。是以君子當愼其所習也,欲愼所習,亦無在他,在於講學而明之,篤志而行之也。善學者,克其氣質之偏,而復其天性之本,則可學而至於聖人之道矣。四勿箴曰,習與性成,聖賢同歸,小學曰,習與智長,此皆鑑法之言也,伏願此等處,益留聖念焉。上曰,參贊官陳之。宜臣曰,閣臣·儒臣,已爲詳陳,臣無容更達矣,上掩卷。仍命退,諸臣以次退出。
上在昌德宮。停常參·經筵。
藥房都提調李止淵,提調鄭基善,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿口傳問安。答曰,知道。
徐戴淳啓曰,行大司憲李光文未肅拜,執義鄭日泰,掌令睦用錫·崔聖岳,持平趙思健·姜必魯在外,監察茶時之意,敢啓。傳曰,知道。
趙秉龜啓曰,左承旨沈宜臣,今日不爲仕進,卽爲牌招,何如?傳曰,允。
李寅皐啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于成大璡曰,禮房承旨,馳詣宗廟·景慕宮,奉審摘奸以來。
傳于徐戴淳曰,進講入侍。
成大璡啓曰,左右史不可不備,檢閱曺錫雨·趙道淳,旣有只推之命,竝卽牌招入直,何如?傳曰,允。
以檢閱曺錫雨·趙道淳牌不進罷職傳旨,傳于成大璡曰,只推。
大王大妃殿傳于徐戴淳曰,務安縣定配罪人朴齊璿,放送。
以京畿監司李光正狀啓,三月令薦新生石首魚,節序差早,限內不得封進,惶恐待罪事,傳于成大璡曰,勿待罪事,回諭。
以左承旨沈宜臣牌不進罷職傳旨,傳于成大璡曰,只推。
成大璡啓曰,左右史不可不備,檢閱曺錫雨·趙道淳,旣有只推之,竝更牌招入直,何如?傳曰,允。
以檢閱曺錫雨·趙道淳再牌不進罷職傳旨,傳于成大璡曰,只推。
傳于成大璡曰,發遣吏郞,諸執事淸齋與否,摘奸以來。
傳于李寅皐曰,明日出宮門路,以協陽門爲之。
傳于洪說謨曰,留院公事入之。
傳于徐戴淳曰,臺諫竝許遞,前望單子入之。
臺諫前望單子入之,大司憲金陽淳,執義柳幼麟,掌令金·金斗明,持平權大肯·金炳韶,大司諫李景在,司諫許晟,獻納李是鍊,正言睦仁培·兪象煥落點。
持平金炳韶啓曰,臣於閣直之中,特蒙柏府除旨,且惶且感,雖不得不張皇出肅,而合啓句語中,有私義之不可聯參者,而曾叨是職,以此引避,旣蒙體諒矣,今臣處義與前無異,請命遞斥臣職。答曰,依啓。
吏曹口傳政事,直閣單金炳韶。
吏曹口傳政事,以李奎淵爲古阜郡守。
洪說謨,以宣惠廳言啓曰,三月令宗廟薦新蕨菜,全羅道當次,而貢人處,使之趁期採納矣,今年節候差晩,今始萌芽,尙不採納,故限內不得封進,莫重薦新,致此過限,臣則惶恐待罪,而在前如此之時,有退限之例,待稍長新採,卽爲封進之意,分付該曹,何如?傳曰,允。勿待罪。
李寅皐,以都摠府言啓曰,副摠管李穆淵,以宗廟夏享大祭終獻官,祭物看品事,晝仕出去之意,敢啓。傳曰,知道。
又以兵曹言啓曰,禁軍習陣,當爲設行,而臣曹連因有故,不得爲之之意,敢啓。傳曰,知道。
又以兵曹言啓曰,今三月各廳武臣堂下朔試射,臣曹連因有故,不得爲之之意,敢啓。傳曰,知道。
又以兵曹言啓曰,五衛將趙行倫·卞秀淵,俱以病難供職,呈伏乞遞,竝改差,何如?傳曰,允。
又以訓鍊都監言啓曰,本局別將白殷鎭,身病甚重,勢難察任,改差,何如?傳曰,允。
徐戴淳,以義禁府言啓曰,務安縣定配罪人朴齊璿放送事,承傳啓下矣。朴齊璿卽爲放送事,分付該道道臣之意,敢啓。傳曰,知道。
戊戌三月二十九日辰時,上御熙政堂。藥房入診入侍時,都提調李止淵,提調鄭基善,副提調趙秉龜,假注書洪在龍,記事官卓宗述,記注官田栽五,直閣金炳韶,以次進伏,醫官崔暄·金漢雋·金珪·南正吉,進伏楹外訖。上曰,史官分左右。止淵曰,日前之雨誠好矣,春煦漸暢,早氣猶寒,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,醫官入診乎?上可之。暄等以次診候訖,退伏奏曰,脈候左右三部調均矣。命醫先退,仍命史官就〈座〉,諸臣以次退出。
戊戌三月二十九日辰時,上御熙政堂。進講入侍時,判府事朴宗薰,原任直提學鄭基善,參贊官徐戴淳,檢討官李垿,假注書鄭基世,記事官卓宗述,記注官田栽五,各持論語第七卷,以次進伏訖。上誦前受音一遍訖,基善讀自公山弗擾,止惠則足以使人,仍奏釋義,上讀新受音十遍訖,命陳文義。基善曰,公山弗擾,是叛國之臣也,以夫子之大聖,宜懲討之不暇,豈欲赴召,而聖人道大德全,無可無不可,且弗擾之召夫子,亦可見猶有一段善心,故子欲敎之遷善,使不得叛,而子路雖以孔門之高弟,猶未量度夫子之本意,有是不悅也,魯使夫子爲司寇,三月大治,有如此之聖,而魯不得用,夫子行道之心則甚切,故至於欲往公山氏,必欲使魯爲東周矣。大抵看書之法,不惟解釋文義而已,亦可以想其時象之如何,以此推看,必有益於聖學矣。且論語之問仁於夫子者多,而夫子之答則不同,如顔子之問,則答以克己復禮,司馬牛之問,則答以其言也訒者也,至如顔子之亞聖,固不可論,若子張·仲弓·樊遲·司馬牛,皆孔門之高弟,而以其氣質學文,有所不同,故所答各異也。蓋學問之人,以仁爲本者,仁爲萬善長也,人君之出治,尤宜仁爲之本也。上曰,玉堂陳之。垿曰,按於此章,尤可見聖人一靜一動,無不適乎時中矣。夫子之初欲往,出於欲令改過之意,是仁也,知其卒不能而不往,是智也。子路未達其意而疑之,然微子路之疑,後世之人,豈能知聖人之心乎?此等文義,尤當理會處,且以下章觀之,前後孔門諸弟問仁甚多,而夫子各異其答,蓋因其人品,以導其不逮也,今於子張之問仁,以恭寬信敏惠五者答之,恭己以接人,則人亦恭而待己,故不見侮慢,是仁之著也,行能寬簡,則得衆所歸,是仁之量也,有信則人所委任,是仁之實也,應事敏疾,則多成功,是仁之力也,有恩惠則人忘其勞,是仁之澤也,行此五者,則其心公平,其理周遍,仁之體用,無不備矣。然聖人之仁,其仁如天,應萬物接萬事,仁道無不該矣,奚但此五者而已哉?伏願深留聖念,因是而體驗焉。上曰,參贊官陳之。戴淳曰,臣別無更陳之義矣。上曰,大臣陳之。宗薰曰,恭寬信敏惠,相因相濟,實有次序,恭者敬而好禮,一於恭而不寬,則必有拘束之病,寬而不信,則必有流放之失,信而不敏,則必有固滯之患,敏而不惠,則必有褊迫之弊,惠然後德成而澤及人矣。五者俱備,則心德全而事理得,此雖因子張之短而言,實則仁不外是,聖人之言,精粗本末,無不貫通,有如是矣。人君之德,尤以五者爲貴,闕一不可,深加體念焉。上掩卷,宗薰進前曰,今日是餞春之日,而朝氣猶峭寒,聖體若何?上曰,一樣。寢睡·水刺之節,何如?上曰,一樣。大王大妃殿氣候,何如?上曰,一樣。王大妃殿氣候,何如?上曰,一樣。中宮殿氣候,何如?上曰,安順矣。仍命退,諸臣以次退出。
上在昌德宮。停常參·經筵。
上詣仁政殿月臺,宗廟夏享大祭親傳香,還內後,內閣·政院·玉堂·藥房口傳問安。答曰,知道。
李寅皐啓曰,來初五日朝參日次矣,敢稟。傳曰,停。
傳于成大璡曰,禮房承旨,馳詣宗廟,奉審摘奸,仍詣文廟,奉審摘奸以來。
傳于成大璡曰,今日進講停。
沈宜臣啓曰,吏曹郞廳來言,臺諫有闕,政事,取稟。傳曰,政官牌招開政。
以檢閱曺錫雨·趙道淳再牌不進罷職傳旨,傳于成大璡曰,只推。
成大璡啓曰,左右史不可不備,檢閱曺錫雨·趙道淳,旣有只推之命,竝卽牌招入直,何如?傳曰,允。
成大璡,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
傳于成大璡曰,明日再明日進講停。
傳于李寅皐曰,封進箭竹,萬不成樣,全羅左水使推考。
以江原監司洪穉圭狀啓,平康等邑民家失火事,大王大妃殿傳于洪說謨曰,觀此東伯狀啓,平康民家二十餘戶,當此窮春農節,燒燼極爲矜惻,原恤典外別加顧助,以爲奠接,因此思之,原州民家失火,亦爲十餘戶,別恤典一體擧行事,分付廟堂。
大王大妃殿傳于沈宜臣曰,前別提鄭海尙,今日政詞訟作窠擬入。
沈宜臣啓曰,吏曹判書曺鳳振,參判李寅泰牌不進推考傳旨,今方捧入,而開政命下之後,如是違牌,事甚未安。參議金鍏在外,判書·參判,竝更牌招,何如?傳曰,允。
李寅皐,以兵曹言啓曰,今此慶科庭試武科初試試官望,磨鍊以入,而當品中可擬之人乏少,堂上曾經兵使及嘉善水使,竝擬以入之意,敢啓。傳曰,知道。
又以兵曹言啓曰,今此慶科庭試武科初試試官望中,時無職名人,依例口傳付軍職以入之意,敢啓。傳曰,知道。
兵曹口傳政事,副司果單尹敎成。
以檢閱曺錫雨·趙道淳牌不進罷職傳旨,傳于成大璡曰,只推。
成大璡啓曰,左右史不可不備,檢閱曺錫雨·趙道淳,旣有只推之命,竝更牌招入直,何如?傳曰,允。
大司憲金陽淳啓曰,臣於是職,前後屢叨,已萬萬不稱,迺者除命,寔出特點,感隕惶恧,冒沒出膺,而第合啓句語,有不可隨衆聯參者,曾以私意,輒蒙恩諒,請命遞斥臣職。答曰,依啓。
有政。吏批,判書曺鳳振牌招不進,參判李寅泰進,參議金鍏受由在外,右副承旨洪說謨進,啓曰,判書曺鳳振牌招不進,參議金鍏受由在外,小臣獨政未安,何以爲之?敢稟。傳曰,仍爲之,以朴綺壽爲大司憲,以李豐翼爲持平,以曺鳳振爲知義禁,以金宇鉉爲司䆃僉正,以李時愚爲兵曹正郞,以南芝耇爲忠勳都事,以鄭海尙爲監察,健元陵·顯陵·穆陵·徽陵內主峯補土堂上單閔永勳。
兵批,行判書權敦仁進,參判尹致謙入直,參議趙奎昇,參知丁庠敎病,右承旨李寅皐進,啓曰,黃海水使,今當差出,而擬望之人乏少,他道防禦使,竝擬,何如?傳曰,允。以徐箕淳爲副摠管,尹永圭爲內禁將,金載瑚爲五衛將,李宗憲爲五衛將,金錥爲忠壯將,具沆爲都摠經歷,李能權爲黃海水使,禹鼎重爲位羅萬戶,同知單朴大仁,大護軍李光文,護軍金陽淳·安光直,副護軍金宅基,副司直鄭日泰·鄭藎·睦用錫·崔聖岳·姜必魯·趙思健·宋能圭,副司果尹欑·李經在,副司正鄭基世,以上竝單付。吏批,再政。以李憲溥爲西部令,任廉爲司僕主簿,兼甕津府使單黃海水使李能權。兵批,再政。啓曰,永宗僉使,今當差出,而擬望之人乏少,他道守令,竝擬,何如?傳曰,允。以白樂聞爲都摠都事,具載哲爲永宗僉使,同知單任龍材,僉知單金載瑚·李宗憲,副司果徐有隅。吏批,三政。以沈樂臣爲昌原府使,李熙廷爲固城縣令。
兵批,三政。以李有新爲訓鍊主簿,李肇淵爲管城將,同知單徐祉運。
徐戴淳,以刑曹言啓曰,楊州牧使閔永勳上疏批旨內,公納之那移乾沒,旣係法外,況道査中數爻,亦不相左,則還徵一款,在所當然,令秋曹刻期準捧後草記事,命下矣。前牧使柳基常那移公錢,爲五千八百三十三兩八錢七分,準數畢捧之意,敢啓。傳曰,知道。
又以義禁府言啓曰,今初三日動駕時,本府都事十員內九員,大駕各差備都事進去,只有一員,當直別入直,而本府入直·公事回公都事,無以推移,假都事二員,令該曹口傳差出,以爲分排擧行之地,何如?傳曰,允。
戊戌四月初一日辰時,上詣仁政殿月臺,宗廟夏享大祭香祝親傳入侍時,行都承旨趙秉龜,左承旨沈宜臣,右承旨李寅皐,左副承旨徐戴淳,右副承旨洪說謨,同副承旨成大璡,假注書洪在龍·鄭基世,記注官田栽五·趙相玉,檢校待敎金洙根,直閣金炳韶,待敎金英根,以次侍立。時至,上具翼善冠·衮龍袍,乘輿出宣化門,藥房提調鄭基善,副提調趙秉龜,進前奏曰,侵早勞動,聖體若何?上曰,一樣矣。由協陽門,詣仁政殿月臺。通禮跪啓請降輿,通禮前導,就褥位南向立,引儀引獻官金賢根,陞詣褥位之左。通禮跪啓請跪,上跪,香室官奉香祝,跪授大璡,大璡奉東向跪進,上受香祝,以授獻官,獻官西向跪受興。通禮跪啓請興,上興,通禮前導,降就階下祗送位,西向立,賢根奉香祝,由正路出。通禮跪啓請鞠躬,上鞠躬,香祝過後,啓請平身,上平身,入幕次後,問安勿爲之事下敎。通禮跪啓請乘輿,上乘輿,出仁政門,由協陽門·宣化門還內後,諸臣以次退出。
上在昌德宮。停常參·經筵。
辰時巳時,日暈。
沈宜臣啓曰,今日齋宿,承旨當爲備員,行都承旨趙秉龜不爲仕進,所當牌招,而拘於廳規,不得請牌,何以爲之?敢稟。傳曰,牌招。
趙秉龜啓曰,明日大駕詣永禧殿,入齋室後,大王大妃殿·王大妃殿問安,何承旨進去乎?敢稟。傳曰,同副承旨進去。
以檢閱曺錫雨·趙道淳再牌不進罷職傳旨,傳于成大璡曰,只推。
成大璡啓曰,左右史不可不備,檢閱曺錫雨·趙道淳,旣有只推之命,竝卽牌招入直,何如?傳曰,允。
以檢閱曺錫雨·趙道淳牌不進罷職傳旨,傳于成大璡曰,只推。
成大璡啓曰,左右史不可不備,檢閱曺錫雨·趙道淳,旣有只推之命,竝更牌招入直,何如?傳曰,允。
傳于李寅皐曰,明日出宮內門路,以協陽門爲之。
以檢閱曺錫雨·趙道淳再牌不進罷職傳旨,傳于成大璡曰,只推。
李寅皐,以都摠府言啓曰,今日入直內三廳武兼禁軍及軍兵等,當爲中日習射技放,而永禧殿親行酌獻禮齋戒相値,不得設行之意,敢啓。傳曰,知道。
又以武一所試官意啓曰,臣所今日平明開場,擧子捧單數,自天字至乃字半字,合爲四千二百十四人矣,先自柳葉箭及貫革試取,而元貫革外,加設八貫革試取之意,敢啓。傳曰,知道。
又以武二所試官意啓曰,臣所今日平明開場,擧子捧單數,自天字至有字,合爲四千六百三十七人矣,先自柳葉箭試取,而元貫革外,加設六貫革之意,敢啓。傳曰,知道。
又以兵曹言啓曰,在前武科初試時,動駕相値,則有停試之例矣,明日動駕時,姑爲停試,大駕還宮後,卽爲開場之意,分付試所,何如?傳曰,允。
又以武一所試官意啓曰,臣所今日柳葉箭及貫革應射擧子三百人內,兩技入格四十三人,一技入格二十七人,合爲七十人矣,日暮姑停,而明日以動駕相値,不得設行,待還宮後試取之意,敢啓。傳曰,知道。
又以武二所試官意啓曰,臣所今日柳葉箭應射擧子四百七人內,三矢入格十四人,二矢入格五十三人,合爲六十七人矣,日暮姑停,而明日以動駕相値,不得開場,待還宮後試取之意,敢啓。傳曰,知道。
上在昌德宮。停常參·經筵。
自巳時至申時,日暈。
大駕詣永禧殿入齋室後,內閣·政院·藥房·玉堂口傳問安。答曰,知道。大王大妃殿·王大妃殿,遣承旨問安。答曰,知道。展拜後,內閣·政院·藥房·玉堂口傳問安。答曰,知道。
還宮後,內閣·政院·藥房·玉堂口傳問安。答曰,知道。
李寅皐啓曰,司僕寺內乘,來言捲簾,取稟,傳曰,捲三面。
成大璡啓曰,明日常參,經筵,取稟。傳曰,停。
沈宜臣啓曰,知義禁曺鳳振,除拜後過三日不爲出肅,依定式推考警責,仍卽牌招察任,何如?傳曰,允。
成大璡啓曰,左右史不可不備,檢閱曺錫雨·趙道淳,旣有只推之命,竝卽牌招入直,何如?傳曰,允。
又啓曰,臣以大王大妃殿·王大妃殿問安,進去下直之意,敢啓。傳曰,知道。
傳于成大璡曰,永禧殿酌獻禮時殿司以下,別單書入。
傳于成大璡曰,自明日進講停,傳于沈宜臣曰,檢閱曺錫雨·趙道淳,竝陞六。
沈宜臣啓曰,注書有闕之代,被薦人兪錫煥薦狀,依例成送吏曹之意,敢啓。傳曰,知道。
徐戴淳啓曰,卽見北兵使任聖皐,訓戎僉使趙鎭溥等到任狀啓,則趙鎭溥之溥字,誤書以傅字,奏御文字,何等審愼,而如是疎忽,事甚未安。推考,何如?傳曰,允。
又啓曰,卽者義禁府都事來言,今日動駕時,駕側鳴錚罪人奴得孫,移送秋曹云矣,敢啓。傳曰,知道。
以黃海監司鄭基一狀啓,平山幼學申宗赫家失火,子婦李氏爛死事,大王大妃殿傳于成大璡曰,觀此海伯狀啓,李氏之欲救其祖先祠堂,三入火焰中,竟至身死,慘切之外,以鄕曲匹婦,誠意之卓然,甚爲嘉尙,特給復戶褒奬,俾風俗警動事,分付。
成大璡,以弘文館言啓曰,副修撰李正履,卽爲牌招察任,何如?傳曰,允。
沈宜臣,以吏曹言啓曰,今此泰陵忌辰祭典祀官兼大祝,前佐郞鄭錫麟塡差,而時無職名,令該曹口傳付軍職,何如?傳曰,允。
兵曹口傳政事,副司果單鄭錫麟。
李寅皐,以武一所試官意啓曰,臣所今日開場,昨日未畢試柳葉箭及貫革,仍爲試取之意,敢啓。傳曰,知道。
又以武二所試官意啓曰,臣所今日開場,昨日未畢試柳葉箭及貫革,自天字同爲試取之意,敢啓。傳曰,知道。
又以武一所試官意啓曰,東部閑良李顯相,應射入格,故取考箭標,則奸狀綻露,依例拔去矣,因此敲憾於差備官及校卒輩,成群亂打,擧措危悖,試場法意,何等嚴重,而始旣犯科,終又惹鬧,紀綱所在,萬萬駭然,仍爲逃避,未卽捕捉,令秋曹依法照律之意,敢啓。傳曰,知道。
又以備邊司言啓曰,卽聞今日武一所,有草記撤場之擧云,此實前所未有之事也,擧子輩之成群作挐,慢不應試,已是大關紀綱處,而爲試官者,不能隨事操制,竟至於不得開場者,論以試體,萬萬寒心,一所諸試官及監試官,竝施譴罷之典,仍令該曹,更卽差遣,以爲待明朝設試之地,而昨日毆人之巡牢,今日起鬧之諸擧子,竝爲査出,移法司照律痛繩之意,分付試所,何如?傳曰,國綱雖曰解弛,豈有如許變怪?初試一所罷場作挐之閑良,竝移送秋曹,嚴刑後遠惡島充軍,試官一竝削職,可也。
又以武一所試官意啓曰,臣所今日開場之際,許多擧子,作黨入庭,謂以昨暮被打於試所擧行之巡牢輩,査出嚴治之意,有所齊籲,而光景危悖,巡牢輩怯於禍色,四散逃命,雖欲卽刻査處,其勢末由,故待其搜捉,査實嚴處之由,屢屢曉諭,而終不應射,日已向暮,揆以紀綱,已極無嚴,擧子等不可無警,就其中有班名者,考其單子,一竝停擧,在所不已,因此事端,旣不得設場,論以試體,亦難免溺職,臣等惶恐待罪之意,敢啓。傳曰,已爲處分矣。
又以兵曹言啓曰,今四月十三日大駕詣文廟親行酌獻禮時,隨駕營門,當爲磨鍊矣,禁·御兩營鄕軍則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,步軍六哨·馬軍二哨,禁將都領隨駕,禁軍二番爲之,留營留陣置之。
又以兵曹言啓曰,今四月十三日謁聖時,文廟設布帳及二十一日試士時,春塘臺下設布帳,當爲磨鍊,而依已例,文廟設布帳,令訓鍊都監擧行,春塘臺下設布帳,令訓禁兩營擧行,何如?傳曰,允。
又以兵曹言啓曰,今四月二十一日謁聖試士時,春塘臺下設布帳外環衛軍兵,當爲磨鍊,而謹考謄錄,則乙酉年謁聖時,依癸亥年例,以禁·御兩營·京鄕軍六哨環衛,而謁聖還宮後,文廟扈衛訓局步軍入來,與環衛軍,合傡扈衛矣。今番則兩營鄕軍,已爲停番,謁聖與試士,旣在各日,設布帳外環衛軍兵,以訓局出番軍七哨及禁衛營京軍一哨,除出擧行,何如?傳曰,允。
徐戴淳啓曰,俄因備邊司草記,武一所初試,已承罷場之批,而兵曹判書權敦仁,誤認以試官更爲差出,來詣請鑰,臣亦未能照察,徑先啓請標信,至於開門之境,臣之矇然,不勝萬萬惶悚,而兵曹判書,推考,何如?傳曰,允。爾亦推考。
監試官掌令金,獻納李是鍊等聯名疏曰,伏以臣等,俱以庸愚之質,猥膺監試之命,而應射擧子,自初開場,每患弄奸,方欲糾察禁戢之際,禁亂之捕校,待令之巡牢,不無誤犯,然昨日之作挐,擧子之過也,今日之惹鬧,巡牢之罪也。擧子輩,期欲先治罪後應射,而巡牢等四散隱避,不敢現形,雖欲治罪而設場,其勢末由,相持半日,屢度曉諭,終不回聽,揆以紀綱,誠極心寒,擧子等不可無停擧警責之道,而此莫非臣等溺職之罪,短章自列,乞賜威罰,以肅朝綱焉,臣等無任云云。省疏具悉。一所俄已罷場,試官竝已處分,爾等亦爲削職。
戊戌四月初三日辰時,上詣永禧殿,酌獻禮擧動入侍時,行都承旨趙秉龜,左承旨沈宜臣,右承旨李寅皐,左副承旨徐戴淳,右副承旨洪說謨,同副承旨成大璡,假注書洪在龍·鄭基世,記注官田栽五,別兼春秋申錫愚,直提學朴永元,檢校待敎金學性·金洙根,直閣金炳韶,待敎金英根以次侍立。時至,通禮跪啓外辦,上具遠遊冠·絳紗袍,乘輿出宣化門,藥房都提調李止淵,副提調趙秉龜奏曰,侵早勞動,聖體若何?上曰,一樣矣。止淵曰,朝有風氣,輦輿左右下簾,似好矣。上可之。至協陽門外。通禮跪啓請降輿乘輦,上降輿乘輦,秉龜進圭,上執圭,由肅章門·進善門·敦化門,至永禧殿紅箭門外。通禮跪啓請降輦乘輿,上降輦乘輿,由殿大門,至齋殿門外。通禮跪啓請降輿,上降輿入齋殿,少頃,上具冕服而出。通禮跪啓請執圭,秉龜進圭,上執圭,詣版位,行望殿禮,西向四拜訖,升自東階,詣第一室奉審後,次詣各室奉審,竝如上儀訖,還御齋殿,酌獻禮時至。通禮跪啓請行禮,上詣版位,行四拜禮,宗親文武百官,亦以次行禮訖,贊禮禮曹判書鄭元容前導,詣盥洗位,上盥洗訖,升詣第一室尊所,仍詣影幀前,秉龜奉香,說謨奉爐,上三上香,少退跪,執爵獻爵,大祝進跪讀祝。贊禮啓請俯伏興平身,上俯伏興平身,次詣各室,以次行禮,如上儀訖,贊禮前導,詣望瘞位,望瘞訖。元容曰,第二室影幀舊本,當爲奉審乎?上可之。還御齋室,問安勿爲之事下敎,少頃,上詣殿內,第二室影幀舊本奉審後,還御齋室,鼓三嚴。通禮跪啓外辦,上改具遠遊冠·絳紗袍,出齋殿乘輿,由殿大門,至紅箭門外。通禮跪啓請降輿乘輦,上降輿乘輦,回鑾由敦化門·進善門·肅章門,至協陽門外。通禮跪啓請降輦乘輿,上降輦乘輿,由宣化門還內,命出標信解嚴,諸臣以次退出。
上在昌德宮。停常參·經筵。
成大璡啓曰,明日常參·經筵,取稟。傳曰,停。
徐戴淳啓曰,合辭許久闕啓,事甚未安。除在外試所進去外,未肅拜·呈告人員,竝卽牌招,何如?傳曰,允。
備忘記,阿耳僉使申從洛下直,長弓一張·長箭一部·片箭一部·筒兒一箇賜給。
傳于徐戴淳曰,明日次對,依例來會。
成大璡啓曰,知義禁曺鳳振,旣入闕中,不爲肅謝,直爲出去,事甚未安。推考,何如?傳曰,允。
以永禧殿酌獻時殿司以下別單,傳于成大璡曰,殿司參奉沈元澤,六品職除授,執禮司成鄭德和,第一室大祝副修撰金公鉉加資,第二室大祝副司果趙雲澈,第三室大祝校理任百經,第四室大祝副司果金德喜,第五室大祝副司果韓宓履,各兒馬一匹賜給,其餘殿監·守僕·員役等,竝令該曹,考例分等施賞。
大王大妃殿傳于徐戴淳曰,公事不審之當該中官,令該府拿處。
傳于洪說謨曰,政官牌招開政,賞典下批。
大王大妃殿傳于成大璡曰,永禧殿參奉陞六,代洪祐成擬入。
徐戴淳啓曰,吏曹郞廳來言,臺諫有闕,政事,取稟。傳曰,前望單子入之。
臺諫前望單子入之,掌令吳政淳,獻納沈宜升落點。
徐戴淳啓曰,新除授掌令吳致淳,獻納沈宜升,一體牌招,何如?傳曰,允。
獻納沈宜升啓曰,臣言儀風裁,本不合於淸朝耳目之任,而納言除旨,忽下於千萬夢想之外,臣怵畏義分,不得不張皇出肅,而第臣於合啓句語中,有私義之不可聯參者,曾叨臺職,以此引避,輒蒙恩遞,今臣處義,宜無異同,請命遞斥臣職。答曰,依啓。
徐戴淳啓曰,吏曹郞廳來言,臺諫有闕,政事,取稟。傳曰,前望單子入之。
成大璡,以吏曹言啓曰,永禧殿酌獻禮親行時,第一室大祝弘文館副修撰金公鉉,加資事,命下矣。雖已資窮,未經準職,何以爲之?敢稟。傳曰,勿拘。
又以吏批言啓曰,閫帥臣父年七十人,每於歲首,抄啓加資,而新有應推恩人,雖非抄啓,加資事,載在法典矣,閫帥臣父年七十以上人,別單書入之意,敢啓。傳曰,知道。
有政。吏批,判書曺鳳振受由在外,參判李寅泰進,參議金鍏受由在外,同副承旨成大璡進。啓曰,判書曺鳳振,參議金鍏,竝受由在外,小臣獨政未安,何以爲之?敢稟。傳曰,仍爲之。
以趙雲澈爲校理,金炳韶爲副修撰,洪學淵爲禮曹參判,申在植爲藝文提學,沈宜升爲司成,鄭義恪爲兵曹佐郞,沈元澤爲濟用主簿,洪祐成爲永禧殿參奉,注書單兪錫煥,司成鄭德和,副修撰金公鉉,今加通政加資事承傳。
再政。兼直閣單金炳韶。
兵批,行判書權敦仁病,參判尹致謙病,參議趙奎昇病,參知丁庠敎入直進,右副承旨洪說謨進。同知單蔡光辰,副護軍鄭德和·金公鉉,副司果曺錫雨·趙道淳·沈元澤,以上竝單付。
成大璡啓曰,副修撰金炳韶,旣在闕中,不爲肅謝,事甚未安。推考,何如?傳曰,允。
又啓曰,新除授注書兪錫煥,卽爲牌招入直,何如?傳曰,允。
以平安監司朴晦壽狀啓,寧邊府民家失火事,大王大妃殿傳于洪說謨曰,寧邊府民家失火,爲三十餘戶,當此農節,矜惻何喩?諸般賑恤之政,道臣雖已擧行,別恤典從優題給,俾卽奠接事,分付。
以副修撰李正履牌不進罷職傳旨。
傳于徐戴淳曰,只推。
成大璡,以弘文館言啓曰,下番闕直,事甚未安。修撰李垿·徐元淳,副修撰李正履,竝卽牌招,以爲推移入直之地,何如?傳曰,允。
兵曹,以李升權爲都監中軍。
徐戴淳啓曰,行大司憲朴綺壽,持平李豐翼牌不進,執義柳幼麟,掌令吳致淳·金斗明在外,持平權大肯試所進,監察茶時之意,敢啓。傳曰,知道。
以司諫許晟,正言睦仁培·兪象煥,持平李豐翼牌不進罷職傳旨,傳于徐戴淳曰,只推。
徐戴淳啓曰,明日次對,兩司當爲進參,除在外試所進去外,未肅拜·呈告人員,竝待開門牌招,何如?傳曰,允。
以黃海監司鄭基一狀啓,三月朔薦新生石首魚,節候差早,月令之內,不得封進,差使員康翎縣監韓哲浩,依事目罷黜,臣亦惶恐待罪事,傳于洪說謨曰,罷黜安徐,卿亦勿待罪事,回諭。
徐戴淳,以備邊司言啓曰,義州府尹李祖榮,以其身病,屢呈辭狀乞遞矣,實病旣如此,則邊上重地,曠務可悶,今姑改差,何如?傳曰,允。
又以武二所試官意啓曰,臣所今日柳葉箭貫革應射者,爲二百十二人,而柳葉箭入格爲十一人,貫革入格爲四十九人,兩技入格爲四十七人矣,日暮姑停之意,敢啓。傳曰,知道。
又以武二所試官意啓曰,臣所今日平明開場,昨日未畢試柳葉箭貫革,仍爲試取之意,敢啓。傳曰,知道。
義禁府啓目,茂長縣監金有喜原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
行兵曹判書權敦仁疏曰,伏以臣於去夜籌司草記批旨下者,誤看文蹟,極不致審,只認以試官之當卽差擬,徑自請鑰,身到喉院,始考見前後批辭,然後明知已有罷場之命矣,試旣特罷,已頒朝紙,而臣不看詳,有此顚倒,臣之昏謬率遽,已難恕究,況深夜闕門,標信開閉,是何等嚴愼,而緣臣失誤,旋開旋閉,徒歸無端,顧臣所犯,於是益深重,是豈容循例問備,而自安爲已勘也哉?仍伏念臣冒居重任,月已十易,且徑京察矣,菲材鈍根,豈敢不揣涯量,向前仔肩而仰托隆庇,冀或收尺寸之效,淟涊蹲仍,遂乃至今,如人疾病累孱,雖外假作息,瞀亂僵喘,莫可勵策,坐使韎韋失望,金穀缺儲,以至期會簿領,亦難檢明,不免委棄於胥吏之手,觀於今番做錯,其荒謬闟茸,無可以抵當得去者,尤著矣,玆非但自分之熟,伏計淵鑑,亦豈不燭悉之哉?惶恧之極,未暇拖長,玆敢略入短章。伏乞聖慈,仰稟東朝,亟賜鐫削臣所帶之職,因命攸司,議臣當勘之律,不勝大願,臣無任云云。答曰,省疏具悉。昨夜事,卿亦做錯非細,罷職。
上在昌德宮。停常參·經筵。
藥房都提調李止淵,提調鄭基善,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
洪說謨,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
洪說謨啓曰,明日再明日泰陵忌辰祭齋戒·正日相値,視事頉稟之意,敢啓。傳曰,知道。
趙秉龜啓曰,左承旨沈宜臣,今日不爲仕進,卽爲牌招,何如?傳曰,允。
傳于洪說謨曰,大臣·備局堂上引見。
沈宜臣啓曰,藝文提學申在植,旣入闕中,不爲肅謝,卽爲出去,事甚未安。推考,何如?傳曰,允。
備邊司,以洪說謨爲義州府尹。
傳于沈宜臣曰,右副承旨有闕之代,前望單子入之。
傳于沈宜臣曰,承旨有闕之代,前望單子入之,竝待下批,牌招察任。
承旨前望單子入之,李敦榮·金大根·趙得林落點。
趙得林啓曰,吏曹參判李寅泰牌不進推考傳旨,今方捧入,而開政命下之後,如是違牌,事甚未安。判書曺鳳振,參議金鍏在外,參判更爲牌招,何如?傳曰,允。
又啓曰,吏曹參判李寅泰再牌不進推考傳旨,今方捧入,而開政命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
兵曹口傳政事,大護軍單申在植。
以平安監司朴晦壽狀啓,義州府民家失火事,大王大妃殿傳于沈宜臣曰,觀此狀啓,一府城內民家,同日失火,至爲百餘戶,非但驚慘,當此農節,如見其失所棲遑之狀,原恤典,本府雖依例擧行,別加助給,卽爲安堵事,廟堂知委。
沈宜臣啓曰,行大司憲朴綺壽,掌令金斗明,持平李豐翼牌不進,執義柳幼麟,掌令吳致淳在外,持平權大肯試所進,監察茶時之意,敢啓。傳曰,知道。
以司諫許晟,正言兪象煥,掌令金斗明,持平李豐翼牌不進罷職傳旨,傳于沈宜臣曰,只推。
以右副承旨金大根牌不進罷職傳旨,傳于沈宜臣曰,只推。
以修撰李垿·徐元淳,副修撰李正履牌不進罷職傳旨,傳于趙得林曰,只推。
趙得林,以弘文館言啓曰,下番闕直,事甚未安。修撰李垿·徐元淳,副修撰李正履,旣有只推之命,竝卽牌招,推移入直,新除授校理趙雲澈,一體牌招,何如?傳曰,允。
獻納前望單子入之,鄭落點。
趙得林,以吏曹言啓曰,贈諡孝毅公申大顯延諡,今四月初六日定行於本家云矣,敢啓。傳曰,知道。
沈宜臣,以武二所試官意啓曰,臣所今日柳葉箭貫革應射者,爲七百五十八人,而柳葉箭入格,爲十八人,貫革入格,爲四十九人,兩技入格,爲八十八人矣,日暮姑停之意,敢啓。傳曰,知道。
又以武二所試官意啓曰,臣所今日平明開場,昨日未畢試柳葉箭貫革,仍爲試取之意,敢啓。傳曰,知道。
又以武二所試官意啓曰,臣所今日柳葉箭貫革應射者,爲六百二十一人,而柳葉箭入格,爲八人,貫革入格,爲六十九人,兩技入格,爲一百六人矣,日暮姑停之意,敢啓。傳曰,知道。
又以刑曹言啓曰,因武一所啓辭,試場作奸,終又惹鬧之閑良李顯相,自臣曹照律定配草記,大王大妃殿以司謁口傳下敎曰,卽聞昨日事,專由於此漢,嚴刑一次,遠惡島充軍磨鍊以入事,命下矣。謹依下敎,顯相嚴刑一次後,全羅道珍島郡金甲島充軍定配所,卽爲押送之意,敢啓。傳曰,知道。
左副承旨徐戴淳疏曰,伏以臣於再昨,以請鑰事,冒入惶恐之啓,只承問備之命,臣自訟不敏,冞切悚恧,繼伏見兵判疏批下者,至有罷職之典,臣誠萬萬惶愧,益不省自措也。夫闕門標信,何等嚴重,深夜煩徹,尤宜致愼,而只緣臣昏闇疎忽,旣不能詳察批旨,遽然稟請,遂使已下之門鑰,無端開閉,以至重臣之露章被何,苟究厥由,臣罪居先,忝在惟允之地,有此無前之做錯,而豈敢以薄警爲倖,不思所以自劾之道乎,玆敢略陳短章,仰瀆崇嚴。伏乞聖明,俯賜鑑諒,亟治臣溺職之罪,以嚴國綱,千萬幸甚,臣無任云云。省疏具悉。做錯由於政院,爾亦罷職。
同副承旨成大璡疏曰,伏以臣於左副承旨臣徐戴淳陳疏到院者,有不勝瞿然慙悚之至,此雖以代房自劾,伊夜做錯,同有昏謬之失,則其爲溺職一也,況臣忝在下僚,何敢晏若無辜,欲爲倖逭之計哉?玆敢短章自列,徑出禁局。伏乞聖明,亟勘臣當被之律,以安私分,千萬幸甚,臣無任云云。省疏具悉。做錯由於政院,爾亦罷職。
正言睦仁培疏曰,伏以臣本庸愚無似,晩竊科第,濫廁淸顯,恩造極隆,涯分已踰,乃於年前,猥膺湖西掌試之任,伊時慈敎,嚴重懇至,臣之先父語臣曰,爾其勉之戒之,對揚飭諭,毋速大戾焉,臣雖頑如木石,敢不思祗承明命,圖報萬一,而其奈器不足以綜理盤錯,威未足以彈壓囂競,有若僬僥之重擔,莫效襪線之微補,畢竟籌司之請勘,而臣罪無所逃矣,雖有道査之脫空,府讞之從輕,何敢自傅於全然無辜乎?罪深釁積,奄遭臣父之見背,俯仰穹壤,此何人斯,拊躬省愆,忠孝俱虧,宜死不死,私制遽闋,榮觀一念,如隔前生,不意聖恩天大,無物不遂,薇垣新銜,降自特除,聞命若驚,不覺感淚之被面,適値武科監試官牌召之日,違傲路阻,陳籲無階,雖不得不拚棄廉隅,黽勉出肅,而第臣之情勢,去益惶恧,豈敢以日月之稍久,自同無故,晏然冒據乎?且臣於前啓中,有區區私義之不可聯參者,從前引避,輒蒙恩諒,今臣處義,宜無異同。伏乞聖慈,俯賜鑑諒,亟遞臣所帶之職,以安私分焉,臣於乞免之章,何敢贅他,而愚忠耿耿,冒昧仰陳。惟殿下,勿以人廢之,顧今講筵日開聖學時敏,臣不勝欽仰萬萬,而第伏念帝王之學,異於匹庶,施之於政令事爲,發以爲修齊治平,豈可規規於句讀之間哉?夫庸·學之書,譬如車輪鳥翼,不可偏廢,而誠敬之學,殿下已講之矣,至若論語一部,尤爲切要,殷輅周冕,備一王之經制,博文約禮,炳三重之會通,以至敬事而信,節用愛人等訓,莫非致治之大經大法,而第其言近而旨遠,義精而理奧,苟不能躬行而體認,則未免書自我自之患,況復停輟間斷,有違於溫故知新之訓,則其何以日新聖德,克躋於緝熙光明之域哉?見今化晷舒長,天氣淸和,伏願殿下,以魯論一書,爲進德之基,日御經筵,體夏后寸陰之工,頻接儒臣,軫亞聖一曝之戒,慥慥乎問難疑晦,勉勉乎講明蘊奧,篤其工程,無或一時之少間,廣其德業,以爲萬化之大本,不勝萬幸,臣無任云云。省疏具悉。所陳甚好,當留念,而本職許遞。
戊戌四月初五日辰時,上御熙政堂。大王大妃殿垂簾,大臣·備局堂上引見入侍時,右副承旨洪說謨,假注書鄭基世,事變假注書洪錫圭,記事官卓宗述,記注官趙相玉,右議政李止淵,行戶曹判書趙寅永,行禮曹判書鄭元容,知中樞府事金蘭淳,刑曹判書申在植,行護軍李惟秀,應敎李時在以次進伏訖。上曰,史官分左右,止淵等進前奏曰,日前動駕時,風日不佳,其後連日朝晝異候,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。大王大妃殿曰,次對爲之。止淵曰,臣於見職,初豈有一分承當之望,而辭不獲命,夤緣冒膺,今將半年,雖使伴食仰成,猶懼不足以堪塞挨遣,而左相先已辭解,元輔近又釋負,承佐贊襄之地,惟臣一人在耳,輔相之重,非一人之所可獨任,機務之繁,非一人之所可獨辦,雖於治安無事之日,弘濟之責,三公共之,然後可無瘝闕廢墜之患,矧今有百可憂,無一可恃之時,而以臣昏憒拙劣,素蔑才具者獨當之,此非但臣所自私憂,而國事則倚重無人,朝象則苟艱莫甚,此可以一日如此者乎?一羸僕而欲竟百畝之力,一疲駑而欲策九折之險,事決不成,行必不得,臣雖不言,聖明亦豈不深燭其然乎?臣之懇懇蘄仰,惟願簡任老成,枚卜賢德,備員台席,以幸國事,而此非毫分敢出於私便爲圖,惟聖明之亟允勿疑,千萬顒祝,臣方惶悶病伏,不敢循例行對,致勤特敎,而至於廟務,本來茫昧,重沒方向,不得以一二事裁稟,仰塞咨訪之聖意,冞增悚恧矣。大王大妃殿答曰,辭免之語,萬萬過矣,前已言之,今不欲更云,而顧今之時,豈大臣言去之時乎?前左相·領相,屢爲面懇,繼以疏請,故雖不獲已勉副,然予事,予亦不以爲是矣。此時欲占便而輒求退,則何時獨不然乎?今卿以獨相而亦辭免,則他相又不然乎,若爾則朝廷竟無相臣,有國豈有無相之國乎?當有備員之日,更勿言辭,安心視事。止淵曰,在前亦有獨相之時,而其才力皆足以擔當世務,弘濟國事,故上所以授之,下所以受之者也。如臣者,若果獨承,則竟至僨敗乃已,旣僨之後,雖被罪罰,將何補乎?今臣陳懇,亦不欲求退,如備任老成,則臣亦可以仰成矣。大王大妃殿曰,備員從當爲之矣,然而曾見獨相之時,多於備員之時矣。仍敎曰,次對爲之。止淵曰,稟處則俄以不得爲之意仰奏,而目下,有數件事之可以稟請者矣。仍奏曰,實錄方張開印,而都廳堂上申在植,時帶詞訟,多有相妨,本職刑曹判書,今姑許遞,使之專意垂成之役,何如?大王大妃殿答曰,依爲之。出擧條止淵曰,詞訟之任,所關綦重,另擇久任,然後可有成效,而老病之人,難責供劇,秋曹京兆老病堂上,竝許遞,與判書有闕之代,令政院,政官牌招開政,使之愼擇擬差,何如?大王大妃殿答曰,依爲之。出擧條止淵曰,蔭官虛司果,未盡區處之前,固難出甄復,而朝家爲其疏鬱,許開間五窠之路,便成令式,而近來銓曹,或有違越之時,所以年前,以一政之多數復職,有銓官論罷之擧也。日昨掌苑別提,非五窠當次,而以前銜首擬者,極涉不審,當該赴政政官,從重推考,原望筒勿施,何如?大王大妃殿答曰,依爲之。出擧條止淵曰,再昨夜喉院事,極可駭歎矣,命令頒布,門鑰開閉,是誰之責,而不能詳審,有此顚倒,此不可以做錯言,聞兩承宣陳疏請譴云,臣不必別爲論勘,而若有批旨處分,則事面好矣。大王大妃殿曰,疏批當下矣,政院固不審,而自內出給標信,亦出於無心矣。止淵曰,雖有允字之書下,而詳察其文勢,則豈有擧行之疑眩乎?大王大妃殿曰,似由於文勢之錯看矣。止淵曰,臣以進講冊子自止事,屢有猥陳,蘄蒙採納,而日前筵退時,見詣閤玉堂,又因下敎,減行數付籤矣,自止卽講官之所裁量定入者,曾未聞有自上增減之例,今以聖學造詣論之,雖十數行,不足爲多,而講官爲慮聖體之疲勞,每不過三四行,此已不免太短,而殿下又使之減之,此乃殿下,不能耐久,必欲草草了當而然,行數旣短,備例便止,則講官陳義之拕長,必無所開聽,講席問難之從容,尤何望留心乎?且工課最忌間斷,而近日停講之敎連下,此尤下情之萬萬悶惑者矣,雖値動駕與殿坐之時,事過後若有餘晷,則猶不可撤講,無故之日,無端而停,伏未知殿下燕閒之中,有何不遑暇之事,而至妨暫時召接乎。厭讀耽遊,固沖年常事,而今則殿下春秋漸盛,宜有向學之誠意,而臨講對冊,依舊是沖年時樣子,若此不已,必將有作輟無常扞格不入之患,殿下何不念及於此,而如是悠泛度日乎?勤政是治國急務,而以次第言之,則勤學爲勤政之本,目下萬事,實無過於勤學,故此臣所以未暇以勤政仰勉,而只先以勤學一事,懇懇不已者,殿下則視若餘事,一向放過,此豈所望於聖明者哉?臣等追先報今之道,惟在務積忱誠,裨補聖學,而此若不能仰格,則將何以藉手事我殿下,而亦以何顔歸拜於他日乎?臣言至此,不勝抑塞矣。上曰,所奏如此,自止當勿令減之,講學亦從今善爲矣。大王大妃殿曰,予意則玉堂事,亦未知爲善矣,自止雖有減小之敎,何不導達,而輒爲承順乎?近日則連値動駕,亦有冒風之慮,姑爲停講,而若自內講讀,時時行召對,則無異講筵之開矣,今番停講,非大殿之意也,予使之姑停矣。止淵曰,雖停講之時,間行召對,則果與開講無異矣。大王大妃殿曰,雖朝臣之言,當舍己聽施,況大官之言乎?此後似當善爲講讀矣。止淵曰,臣之仰勉,實非爲循例空言也,只冀聖心,開納萬一,故如是懇懇矣。大王大妃殿曰,豈認以文具虛言乎?所陳皆出於懇懇誠實矣。大王大妃殿敎曰,有科則輒有弊,自有日前武所事以來,無可更言者矣,何爲而至於是境乎,此豈非朝廷之故歟?毋論文武科,前後爲試官者,苟不見侮於擧子,則擧子輩,豈敢如是無嚴乎?試官見非於擧子,故致有如此之擧,此不可但責擧子而已也,以科事前後屢言,言不行則便是虛也,言歸虛則便是不誠實也,不誠實之言,言亦何益乎?予不欲更言,而今又因事端而言之,此事則雖屬旣往,此後則先期嚴飭,俾勿有事,可也。八方咸聚之時,紀綱之壞損如此,此豈不可悶乎?止淵曰,紀綱果不如前,士習亦不如古,而文科亦多弊端,至如無識之武擧,更何論乎?武科雜亂,愈往愈甚,今番又因將臣之有故,不得爲試官,故不能彈壓禁戢而然,而雖使將任在試所,以今貌樣,亦難保其無事矣。武科初試之法,更張變通,然後可以防弊,從當商確仰奏,而古人之論科弊者,以爲設科則簡,而守法則嚴,乃爲省弊之要道,此外別無良策矣。大王大妃殿曰,未知何以則爲好,而須思善爲之道也,今番事,豈非變怪乎?近來士習,亦無異武擧矣。止淵曰,其中許多之弊,雖謂之反有甚焉,不是過語矣。大王大妃殿曰,科擧非可廢之事,而有科則輒有弊,實爲可悶矣。大王大妃殿曰,戶判進前,敎曰,實錄何時可訖役乎?寅永曰,實錄印役,至昨日,壬戌年編訖印,而今日將始癸亥年矣,一日印役,若善就,則可爲四十板,少不下三十餘板,而實錄合爲一千七百張許矣,以每日印張計之,則畢印與粧䌙題目之役,竝當於閏月內,似可告竣矣。大王大妃殿曰,須着實爲之也。止淵曰,此專在堂上之勤於校讐矣。大王大妃殿曰,堂上果日日仕進乎?寅永曰,若有實故,則不得來會,而不然則齊會矣,史局之開,今爲四年,臣等亦甚悶然,而今則已始印役,似可未久竣役矣。止淵曰,校讐必勤,然後印役可以速訖,而堂上只爲四人,若有故而不爲仕進,則校正堂上,兼察校讐之役似好,此則當自下從便爲之矣。寅永曰,自前堂上,名色雖有異,而其實則同爲校檢矣。大王大妃殿曰,史局堂上,爲任則同,校正與校讐,何可不互相推移乎?校正亦兼校讐之役好矣。說謨曰,諸宰奏事,元容曰,文廟酌獻禮時,儒生參班,例在於百官之後,儀註則依此磨鍊以入,而今番則酌獻禮與試士,分日擧行,與前有異,且値慶科臨期,京鄕諸儒,咸聚泮宮,廟庭東西,有不能盡容之慮,兩齋班首及館學齋任,依例入參,而諸生則使之成班行禮於南神門外似好,故敢此仰達矣。大王大妃殿答曰,事勢似然,所奏好矣,依爲之。出擧條止淵曰,在前則酌獻禮行禮之日,同日設場,而設場後動駕,故執事儒生之外,士子皆入場內,廟庭無紛踏之慮,今番則不然,所會多士,皆欲觀瞻盛儀,雖令神門外行禮,猶似有不得整齊之慮矣。說謨曰,玉堂所懷陳之。時在曰,無所懷矣。說謨曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條止淵曰,禁將有身病,來詣朝房而未得登筵矣。大王大妃殿曰,禁將落傷云矣,因此爲病乎?止淵曰,果然矣,聞日前公役後有添云矣。說謨曰,堂后故規,下注書陞六,則上注書,例不得行公矣,下注書曺錫雨,旣已陞六,上注書金英根,勢難行公,何以爲之乎?大王大妃殿答曰,一體陞六,可也。出擧條大王大妃殿曰,大臣以下先退,史官就座。仍命退,諸臣以次退出。
上在昌德宮。停常參·經筵。
大王大妃殿傳于金大根曰,飭已施矣,兵曹判書權敦仁罷職,分揀。
金大根啓曰,兵曹判書權敦仁罷職分揀事,命下矣。卽爲牌招,傳授命召,何如?傳曰,允。
李寅皐啓曰,吏曹參判李寅泰三牌不進推考傳旨,今方捧入,而開政命下之後,連事違召,終不承膺,揆以事體,誠極未安。所當更請牌招,而係是一日四牌,何以爲之?敢稟。傳曰,更爲牌招,如有違牌,勿爲呼望。
以校理趙雲澈,修撰徐元淳,副修撰李正履牌不進罷職傳旨,傳于金大根曰,只推。
沈宜臣,以武二所試官意啓曰,臣所今日平明開場,昨日未畢試柳葉箭貫革,仍爲試取之意,敢啓。傳曰,知道。
有政。吏批,判書曺鳳振受由在外,參判李寅泰進,參議金鍏受由在外,右承旨沈宜臣進,啓曰,判書曺鳳振,參議金鍏受由在外,小臣獨政未安,何以爲之?敢稟。傳曰,仍爲之,以金英根爲正言,朴岐壽爲刑曹判書,李魯秉爲左尹,徐箕淳爲右尹,尹致秀爲刑曹參議,徐有始爲掌苑別提,崔鳳恒爲典籍,義州府尹單洪說謨,行護軍李惟秀,年七十一今加嘉義,閫帥臣黃海水使李能權父,加資事承傳。
兵批,行判書權敦仁病,參判尹致謙病,參議趙奎昇病,參知丁庠敎入直進,同副承旨趙得林進,護軍尹尙圭·趙庭和,副護軍朴齊明·朴鳴和·李祖榮,副司果睦仁培·金英根,以上竝單付,兼義州鎭兵馬節制使兩西運餉使單洪說謨。
金大根啓曰,行兵曹判書權敦仁牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
以全羅監司李憲球狀啓,谷城等邑民家失火事,大王大妃殿傳于李寅皐曰,卽見完伯狀啓,谷城等邑失火延燒,不啻夥多,許多人命之致傷,極爲驚慘,原恤典,本道雖已擧行,農節失所,尤爲矜惻,別恤典優給,使生者趁卽奠接,死者亦爲厚埋,男丁如有生前身還布,蕩減事,分付。
金大根啓曰,行兵曹判書權敦仁再牌不進推考傳旨,今方捧入,而命召傳授,一時爲急,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,待明朝更爲牌招。
金大根,以備邊司言啓曰,卽見全羅監司李憲球啓本,則枚擧茂長縣監金有喜牒呈,以爲本縣丙申未捧各穀竝耗,合爲四萬八千六百七十三石零,而多般董督,從便拮据,所捧僅爲一萬一千七百十四石,其餘三萬六千九百五十九石,竟歸未捧,揆以還餉法意,極爲駭然,該縣監罪狀,令攸司稟處,而該縣逋穀,已有前道臣登聞,而年年滋耗,弊到極處,畢竟無邑乃已,目下事勢,不得不有別般變通之擧,茂長縣未捧各穀三萬六千九百五十九石,限五年除耗排捧,俾紓民力事,請令廟堂稟旨分付矣。外邑之嚴法典守,莫還穀若,一或違越,厥罪何居,該邑未捧還穀,旣曰,久逋,而始逋年條犯逋實數,初不指陳,只以當年未收樣,有若循例請勘然,苟如是則凡罪關還穀者,擧將諉以事屬旣往,而置之不問乎?況排捧,旣有昨年大臣筵奏防塞者,有非自下所可輒請,則此狀啓,不可但以疎忽不審言,該道臣從重推考,更令到底査櫛,條列狀聞後,稟處,該倅昨春遇赦免勘,今又就囚,固當照法嚴處,而兩年所捧,殆過三萬石,原數之未準,非曰無罪,已捧之多數,足可補愆,今若交遞,來頭收殺之方,反有生疎之慮,該縣監金有喜,姑爲分揀放送,使之戴罪擧行,未捧各穀,期於趁卽準捧,更毋敢煩聞之意,嚴飭,何如?傳曰,允。
上在昌德宮。停常參·經筵。
趙得林啓曰,來十一日朝參日次矣,敢稟。傳曰,停。
金大根啓曰,明日常參·經筵,取稟。傳曰,停。
趙得林啓曰,行兵曹判書權敦仁牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
又啓曰,行兵曹判書權敦仁再牌不進推考傳旨,今方捧入,而命召傳授,一時爲急,連事違召,無意承膺,事體所在,誠極未安。陳疏到院,而原疏以國忌正日,纔已退却矣,所當更請牌招,而係是一日三牌,何以爲之?敢稟。傳曰,原疏捧入。
又啓曰,行兵曹判書權敦仁疏批已下,卽爲牌招,傳授命召,何如?傳曰,允。
傳于李寅皐曰,飭已施矣,中官鄭之薰,分揀放送。
金大根啓曰,卽者修撰李垿,以其親病,陳疏徑出,原疏以國忌正日,纔已退却矣,所當直捧禁推傳旨,而此與無端徑出有異,推考警責,何如?傳曰,允。
金大根,以弘文館言啓曰,修撰李垿,陳疏徑出,下番闕直,事甚未安。修撰徐元淳,副修撰李正履·金炳韶,竝卽牌招,以爲推移入直之地,何如?傳曰,允。
以修撰徐元淳,副修撰李正履·金炳韶牌不進罷職傳旨,傳于金大根曰,只推。
金大根,以弘文館言啓曰,下番闕直,事甚未安。修撰徐元淳,副修撰李正履·金炳韶,旣有只推之命,竝更牌招,以爲推移入直之地,何如?傳曰,待明朝牌招。
趙得林,以武二所試官意啓曰,臣所今日柳葉箭貫革應射者,爲二百十三人,而柳葉箭入格,爲六人,貫革入格,爲二十人,兩技入格,爲四十五人矣,日暮姑停之意,敢啓。傳曰,知道。
又以武二所試官意啓曰,臣所今日平明開場,昨日未畢試柳葉箭貫革,仍爲試取之意,敢啓。傳曰,知道。
又以武二所試官意啓曰,臣所今日柳葉箭貫革應射者,爲九百十七人,而柳葉箭入格,爲三十二人,貫革入格,爲四十五人,兩技入格,爲一百二十二人矣,日暮姑停之意,敢啓。傳曰,知道。
李寅皐,以義禁府言啓曰,茂長縣監金有喜分揀放送事,承傳啓下矣。金有喜放送之意,敢啓。傳曰,知道。
又以義禁府言啓曰,中官鄭之薰放送事,承傳啓下矣。鄭之薰放送之意,敢啓。傳曰,知道。
行兵曹判書權敦仁疏曰,伏以臣以甚昏不慧之姿,冒自作難逭之孽,披慙暴惶,敢望勘究,天度曲遂,特賜罷斥,玆乃明威之浹於雨露,庸罰之優於龍光也,逬處江介,靜思息補,纔及數宿,忽仍前職,疪纇如洗,實兼自如,不審殿下,何爲而誤恩至此,嚬笑之愛,尙不當遽假,政令之大,其可以顚倒,臣固有罪,罪實難貸,而旋罷旋仍,曾嚬笑之不若,臣未暇言私,竊爲殿下惜之。夫人臣事君,孰不欲盡職,而凡百執事,難保無罪,卽不論大罪小罪,有情無情,皆有端由,可以摸索,今臣所犯,誠思慮之所不出,如病急中,精魄不守,如物蔽前,聰明俱遁,臣亦不能以爲之說也。蓋臣天賦儱侗,知見謬率,時復理事,多失分曉,縱自殫心,又短祗審,所以致如此僨誤,此而處之庶末,尙懼不克負荷,況見帶之綦重乎,又況僨誤之地乎?臣之不當復冒是職,於是決矣。抑竊惟念,臣本孤畸,承藉甄造,奄到崇顯,諒非涯量,乃復叨此隆寄,歲年已經,其繁殷緊係,有大去處,荒散無當,尺寸不效,辜戾日積,從以淟涊,殿下雖事事寬借,神明其不殛諸,臣之今日之事,殆殃咎之自至也。臣苟不由是而愈懷集木,退思吹薤,非直爲當世無恥之人,異日召殃,將不止此,殿下雖欲終始全恤之,得乎?寵命冞勤,臣情益蹙,不揆猥悚,敢入文字,欲望聖慈,仰稟東朝,畫卽鐫斥,俾遂微諒焉,臣無任云云。答曰,省疏具悉。做錯也故,至於罷職,旣罷而仍,又何辭爲,卽爲入來受符。
上在昌德宮。停常參·經筵。
趙得林,以都摠府言啓曰,今日入直內三廳武兼禁軍及軍兵等,中日習射技放,請出標信,傳曰,知道。
李寅皐啓曰,合辭許久闕啓,事甚未安。除在外試所進去外,未肅拜·呈告人員,竝卽牌招,何如?傳曰,允。
金大根啓曰,玉堂備員間,視事頉稟之意,敢啓。傳曰,知道。
沈宜臣啓曰,行刑曹判書朴岐壽,右尹徐箕淳,除拜後過三日不爲出肅,竝依定式推考警責,仍卽牌招察任,何如?傳曰,允。
以修撰徐元淳,副修撰李正履·金炳韶牌不進罷職傳旨,傳于李寅皐曰,只推。
金大根啓曰,卽者校理任百經,以其親病,陳疏徑出,原疏纔已捧入矣,所當直捧禁推傳旨,而此與無端徑出有異,推考警責,何如?傳曰,允。
又啓曰,副應敎宋尙玉在外,校理任百經,修撰李垿陳疏徑出,玉堂上下番俱空,事甚未安。修撰徐元淳,副修撰李正履·金炳韶,旣有只推之命,與應敎李時在,校理趙雲澈,副校理趙然春·金在根,竝卽牌招,推移入直,何如?傳曰,允。
以修撰徐元淳,副修撰李正履·金炳韶牌不進罷職傳旨,傳于金大根曰,只推。
以應敎李時在,校理趙雲澈,副校理趙然春·金在根牌不進罷職傳旨,傳于金大根曰,只推。
金大根啓曰,玉堂上下番俱空,事甚未安。應敎李時在,校理趙雲澈,副校理趙然春·金在根,修撰徐元淳,副修撰李正履·金炳韶,旣有只推之命,竝更牌招,推移入直,何如?傳曰,允。
又啓曰,修撰徐元淳,副修撰李正履·金炳韶三牌不進,竝依定式禁推傳旨,捧入之意,敢啓。傳曰,知道。
趙得林,以武二所試官意啓曰,臣所今日平明開場,昨日未畢試柳葉箭貫革,仍爲試取之意,敢啓。傳曰,知道。
以應敎李時在,校理趙雲澈,副校理趙然春·金在根再牌不進罷職傳旨,傳于金大根曰,只推。
以修撰徐元淳,副修撰李正履·金炳韶三牌不進禁推傳旨,傳于金大根曰,竝分揀。
持平李豐翼啓曰,臣於淸朝耳目之任,何嘗有一毫近似,而忽伏奉柏府除旨,含恩怵義,雖不得不章皇出肅,而第於合啓,區區私義,有難聯參,在前如臣處地者,擧皆引避,輒蒙恩諒,今臣處義,宜無異同,請命遞斥臣職。答曰,依啓。
正言金英根啓曰,臣庸愚譾劣,淸朝耳目之任,初不近似,而薇垣除旨,忽下於夢想之外,感恩怵義,雖不得不章皇出肅,第於合啓句語中,區區私義,有不可隨衆聯參者,其何以一日冒居於臺次乎?請命遞斥臣職。答曰,依啓。
以司諫許晟,獻納鄭,正言兪象煥,掌令金斗明牌不進罷職傳旨,傳于李寅皐曰,只推。
以慶尙監司尹聲大狀啓,四月令薦新生竹筍,節候尙早,姑未萌芽,限內不得封進,惶恐待罪事,傳于趙秉龜曰,卿其勿待罪事,回諭。
沈宜臣啓曰,吏曹郞廳來言,臺諫有闕,政事,取稟。傳曰,前望單子入之。
兵曹,以沈日永爲禁軍別將。
兵曹,以朴潤榮爲摠戎中軍。
李寅皐,以武二所試官意啓曰,臣所今日柳葉箭貫革應射者,爲一千一百五十七人,而柳葉箭入格,爲二十四人,貫革入格,爲四十二人,兩技入格,爲一百八人矣,日暮姑停之意,敢啓。傳曰,知道。
校理任百經疏曰,伏以臣卽接家信,則臣母癃病,近因日候之不調,外感內滯,証勢添劇,食飮全却,轉側須人,促臣歸視,家僮踵至,臣本終鮮,無他扶將,自聞此報,衷情煎灼,按住不得,忙陳短章,徑出禁扃。伏乞聖慈,俯垂鑑諒,亟遞臣職,以便救護,仍治臣罪,以昭法紀焉,臣無任云云。省疏具悉。爾其勿辭救護。
上在昌德宮。停常參·經筵。
李寅皐啓曰,合辭許久闕啓,事甚未安。除在外試所進去〈外〉,未肅拜·呈告人員,竝卽牌招,何如?傳曰,允。
備忘記,忠淸水使金鍵下直,長弓一張,長箭一部,片箭一部,筒兒一箇賜給。
臺諫前望單子入之,持平鄭煥義,正言鮮于落點。
李寅皐啓曰,新除授持平鄭煥義,正言鮮于,一體牌招,何如?傳曰,允。
趙得林啓曰,玉堂上下番俱空,事甚未安。應敎李時在,校理趙雲澈,副校理趙然春·金在根,修撰徐元淳,副修撰李正履·金炳韶,旣有只推之命,竝卽牌招,推移入直,何如?傳曰,允。
以校理趙雲澈,副校理趙然春·金在根,修撰徐元淳,副修撰李正履·金炳韶牌不進罷職傳旨,傳于趙得林曰,只推。
趙得林,以弘文館言啓曰,下番闕直,事甚未安。校理趙雲澈,副校理趙然春·金在根,修撰徐元淳,副修撰李正履·金炳韶,旣有只推之命,竝更牌招,以爲推移入直之地,何如?傳曰,允。
傳于李寅皐曰,啓字誤踏當該中官,令該府拿處。
以中官李寬馨拿處傳旨,傳于李寅皐曰,分揀。
李寅皐啓曰,行大司憲朴綺壽,掌令金斗明牌不進,執義柳幼麟,掌令吳致淳,持平鄭煥義在外,權大肯試所進,監察茶時之意,敢啓。傳曰,知道。
以司諫許晟,獻納鄭,正言兪象煥,掌令金斗明牌不進罷職傳旨,傳于李寅皐曰,只推。
趙得林,以吏曹言啓曰,今此文廟酌獻禮親行時,祭官中時無職名人,令該曹口傳付軍職,何如?傳曰,允。
又以禮曹言啓曰,卽接牙山幼學金鍾聞所志,則以爲,同姓九寸姪東爀,嫡妾俱無子,以其同姓八寸兄東昇第二子達性,欲爲繼後,兩家諸族,相議完定,而東爀夫妻,俱爲作故,拘於常規,不得循例禮斜,依定式草記稟處事呈狀矣。凡係繼宗立後,兩邊與受,明有可據而不得登聞者,許令該曹,論理草記事,曾有筵奏定式,而門長金鍾聞所訴旣如此,依定式金東昇第二子達性,立爲金東爀之後,何如?傳曰,允。
又以備邊司言啓曰,卽見補土堂上楊州牧使閔永勳狀啓,則以爲,健元陵·顯陵·穆陵·徽陵內主峯腦脈汰落處補築之役,極爲浩大,物力錢竝計前役所餘留置錢三百兩,合三千五百兩,先爲區劃,鐵器械雜物及空石木物,自三軍門·戶曹·摠戎廳·畿營,分定進排,役軍雇軍使用,相地官·奏時官,令該司送定事,請令廟堂稟旨分付矣。今番役處,比諸月前補築,形址稍爲闊大,財力容或加入,酌量分數,參互磨鍊,更以兵曹及禁·御兩營錢各五百兩劃送,與前留錢三百兩,以爲節約排用之地,器械雜物,量宜分定於京外各衙門,使之進排,相地官·奏時官,令該監定送,何如?傳曰,允。
又以武二所試官意啓曰,臣所今日平明開場,昨日未畢試柳葉箭貫革,仍爲試取之意,敢啓。傳曰,知道。
又以武二所試官意啓曰,臣所今日柳葉箭貫革應射者,爲八百六十二人,而柳葉箭入格,爲十三人,貫革入格,爲二十二人,兩技入格,爲一百三十三人矣,日暮姑停,而柳葉箭貫革,今已畢試之意,敢啓。傳曰,知道。
又以御營廳言啓曰,今夜初更量,本廳南倉大廳十二間,偶然失火,盡爲燒燼,而雖無延燒之處,軍餉所儲之地,有此回祿之變,極爲驚心,臣今方馳詣,趁卽撲滅之意,敢啓。傳曰,知道。
李寅皐,以刑曹言啓曰,今此謁聖放榜時,天童軍,例自本曹,各司貢人等處,分排待令,而文科則全數定給,武科則只給甲乙事,曾有定式矣,今亦依此擧行之意,敢啓。傳曰,知道。
又以刑曹言啓曰,備邊司啓辭內,卽聞今日武一所草記撤場之擧云,此實前所未有之事也。擧子輩之成群作挐,慢不應試,已是大關紀綱處,而爲試官者,不能隨事操制,竟至於不得開場者,論以試體,萬萬寒心,一所諸試官及監試官,竝施譴罷之典,仍令該曹,更卽差遣,以爲待明朝設施之地,而昨日毆人之巡牢輩,今日起鬧之諸擧子,竝爲査出,移法司照法痛繩之意,分付試所,何如?傳曰,國綱雖曰解弛,豈有如許變怪?初試一所罷場作挐之閑良,竝移送秋曹,嚴刑後遠惡島充軍,試官一竝削職可也事,命下矣。作挐閑良李碩九·李東鉉,各嚴刑一次後,碩九全羅道康津縣古今島,東鉉薪智島充軍定配所,竝卽押送,而其所惹鬧,必非一二人之所爲,故嚴覈其同黨,則李周植·趙洛瑞·尹士任·尹洛書等,亦參其中云,科場法意,何等嚴重,而因渠輩成群作挐,以至撤場之境者,事未前有,萬萬駭惋,李周植等,待捉來一體嚴覈,分輕重照法嚴繩,牢子崔萬起,雖因試所指揮,禁其亂雜,而苟能審愼擧行,豈有擧子被打之說,而至於惹鬧乎?此不可無罪,自臣曹考律勘處,何如?傳曰,允。
上在昌德宮。停常參·經筵。
藥房提調鄭基善,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
趙得林啓曰,合辭許久闕啓,事甚未安。除在外試所進去外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
金大根啓曰,臣大根依定式進詣香室,奉審香祝櫃·祝板袱子,則精潔之意,敢啓。傳曰,知道。
趙得林啓曰,臣得林以入直禁軍,戎器點考,進去下直之意,敢啓。傳曰,知道。
又啓曰,臣依定式進詣仁政殿月臺,入直禁軍等戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
以校理趙雲澈,副校理趙然春·金在根,修撰徐元淳,副修撰李正履·金炳韶再牌不進罷職傳旨,傳于金大根曰,只推。
金大根,以弘文館言啓曰,下番闕直,事甚未安。副修撰金炳韶內閣入直,校理趙雲澈,副校理趙然春·金在根,修撰徐元淳,副修撰李正履,旣有只推之命,與修撰李垿,一體牌招,以爲推移入直之地,何如?傳曰,允。
趙得林,以備邊司言啓曰,今番兩科日子,相距不遠,而外方儒士之來聚,比前倍多,故市上試紙,已爲罄乏,追到而未及貿買者,雖督責市民,實無辦備策應之路,在前如此之時,多有大好紙參用之例,今亦預爲知委,使之從便參用,何如?傳曰,允。
又以兵曹言啓曰,今此謁聖武科初試試官望,磨鍊以入,而當品中可擬之人乏少,堂上曾經兵使及嘉善水使,竝擬以入之意,敢啓。傳曰,知道。
又以兵曹言啓曰,今此謁聖武科初試,當爲設行於訓鍊院·慕華館,而庭試武科二所初試,姑未畢試,在前如此之時,多有移設之例,謁聖初試二所,設行於南別營,而待庭試二所撤場,更爲移設於慕華館,何如?傳曰,允。
又以武二所試官意啓曰,臣所今日平明開場,鐵箭設兩防牌試取,而兼試講書之意,敢啓。傳曰,知道。
又以武二所試官意啓曰,臣所今日鐵箭講書應試擧子一百四十七人內,鐵箭入格七十二人,講書入格十九人矣,日暮姑停之意,敢啓。傳曰,知道。
上在昌德宮。停常參·經筵。
沈宜臣,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金大根啓曰,合辭許久闕啓,事甚未安。除在外·試所進去外,未肅拜·呈告人員,竝卽牌招,何如?傳曰,允。
又啓曰,明日文廟酌獻禮致齋,再明日動駕,三明日十五日順陵忌辰祭齋戒正日相値,視事頉稟之意,敢啓。傳曰,知道。
備忘記,鐵原都護府使李容鉉下直,長弓一張·長箭一部·片箭一部·筒兒一箇賜給。
以校理趙雲澈,副校理趙然春·金在根,修撰徐元淳·李垿,副修撰李正履牌不進罷職傳旨,傳于金大根曰,只推。
金大根,以弘文館言啓曰,副修撰李正履,旣有只推之命,卽爲牌招察任,何如?傳曰,允。
以副修撰李正履牌不進罷職傳旨,傳于金大根曰,只推。
沈宜臣,以都摠府言啓曰,今此動駕時,侍衛·寶劍·守宮,當爲備員,而都摠管洪敬謨,以漢城判尹導駕進,副摠管朴潤榮·李穆淵試官進,金魯甲有實病,一員未差,無以備員。令政院稟旨變通,與未差之代,竝令該曹,以在京無故人口傳差出,待下批牌招,以爲備員進參之地,何如?傳曰,竝許遞,前望單子入之。
摠管前望單子入之,都摠管鄭元容,副摠管尹行直·朴來謙·尹命圭·鄭禮容落點。
沈宜臣,以備邊司言啓曰,本司有司堂上鄭元容,除拜摠管矣。職務相妨,摠管之任,今姑許遞,何如?傳曰,允。
又以兵曹言啓曰,今四月十一日武臣賓廳武經講書日次,而謁聖武科初試開場相値,差備官勢難推移,故不得爲之之意,敢啓。傳曰,知道。
又以庭試初試武二所試官意啓曰,臣所今日平明開場,昨日未畢試鐵箭及講書,仍爲試取之意,敢啓。傳曰,知道。
又以武一所試官意啓曰,臣所今日平明開場,擧子捧單數,自天字至巨字半,合爲二千五百二十六人矣。先自柳葉箭及貫革試取,而元貫革外加設八貫革,試取之意,敢啓。傳曰,知道。
又以謁聖初試武二所試官意啓曰,臣所今日平明開場,擧子捧單數,自天字至推字,合爲四千四百五十人矣。先自柳葉箭及貫革試取,而元貫革外加設八貫革之意,敢啓。傳曰,知道。
沈宜臣啓曰,行大司憲朴綺壽,掌令金斗明,持平權大肯試所進,掌令吳致淳,持平鄭煥義在外,執義柳幼麟牌不進,監察茶時之意,敢啓。傳曰,知道。
以執義柳幼麟,獻納鄭牌不進罷職傳旨,傳于沈宜臣曰,只推。
沈宜臣,以庭試初試武二所試官意啓曰,臣所今日鐵箭講書應試擧子,爲四百十七人內,鐵箭入格,爲九十六人,講書入格,爲五十九人矣。日暮姑停之意,敢啓。傳曰,知道。
又以武一所試官意啓曰,臣所今日柳葉箭及貫革應射擧子九百人內,兩技入格十八人,一技入格六十六人,合爲八十四人矣。日暮姑停之意,敢啓。傳曰,知道。
又以謁聖初試武二所試官意啓曰,臣所今日柳葉箭及貫革應射擧子八百人內,兩技入格十五人,一技入格七十七人,合爲九十二人矣,日暮姑停之意,敢啓。傳曰,知道。
又以義禁府言啓曰,京畿監司李光正啓本內,竹山前府使尹得燁,楊根郡守李宜翼罪狀,竝令攸司稟處事,啓下矣。尹得燁下去京畿振威地云,依例發遣府書吏拿來,李宜翼,時在任所,依例發遣府羅將拿來,何如?傳曰,待待命拿囚。
江華留守朴永元疏曰,伏以臣之父母墳山,在於京畿長湍地,經歲曠省,非但雨露增感,塋域有事,修治方急,臣旣終鮮兄弟,非臣躬檢,無人替幹矣。第伏念,居留之臣,凡有似此情私,陳章丐暇,固多可援之例,至於史局之役,卽所以自效於終事之地者,印搨已始,校對方張,揆以義分,言私非時,而顧臣經紀之事,審諏年月忌利,商度炎涼宜否,非可以進退推移者,則臣安得徒懷嚴畏,自阻於仁覆之下哉?略控情實,仰干聰聽。伏乞聖慈,俯垂矜諒,許臣六七日之暇,俾得從便往幹,以伸至情,不勝大願,臣無任云云。答曰,省疏具悉。卿其往省焉。
上在昌德宮。停常參·經筵。
趙秉龜啓曰,明日大駕詣文廟,入幕次後,大王大妃殿·王大妃殿問安,何承旨進去乎?敢稟。傳曰,同副承旨進去。
以平安監司朴晦壽狀啓,義州府民家失火事,大王大妃殿傳于趙得林曰,見箕伯狀啓,又有義州民家失火,近百戶延燒,當此農節,許多百姓失所棲遑之狀,甚爲矜惻。原恤典,本府雖已擧行,別恤典從優題給,俾無一民失所之歎事,分付。
傳于趙得林曰,明日出宮內門路,以協陽門爲之。
傳于金大根曰,明日動駕時,百官先詣泮宮。
李寅皐啓曰,明日動駕,兩司侍臣,當爲進參,除在外,差祭導駕進·試所進去外,未肅拜人員,待開門牌招,何如?傳曰,允。
傳于金大根曰,前後直赴殿試人,今番慶科放榜時,一體放榜。
金大根,以奎章閣言啓曰,守宮檢校待敎金英淳,待開門牌招,何如?傳曰,允。
趙得林,以都摠府言啓曰,今此動駕時,侍衛·寶劍·守宮,當爲備員,而副摠管鄭禮容在外,尹行直有實病,尹命圭有實故,一員未差,無以備員。令政院稟旨變通,與未差之代,竝令該曹,以在京無故人口傳差出,待下批牌招,以爲備員進參之地,何如?傳曰,竝許遞,前望單子入之。
摠管前望單子入之,都摠管李嘉愚,副摠管李羲肇·具信喜·李存敬落點。
趙得林,以都摠府言啓曰,今此動駕時,侍衛·寶劍·守宮,當爲備員,而副摠管李羲肇·徐箕淳·具信喜,俱有實故,洪學淵有實病,李存敬試官進,無以備員。令政院稟旨變通,仍令該曹,以在京無故人口傳差出,待下批牌招,以爲備員進參之地,何如?傳曰,允。許遞,前望單子入之。
摠管前望單子入之,副摠管趙斗淳·安光直·李升權·金魯甲·李行敎落點。
趙得林,以戶曹言啓曰,時御所內各司雨漏修改吉日,令日官金昌勳推擇,則今月二十六日卯時爲吉云,以此日時擧行之意,敢啓。傳曰,知道。
金大根,以禮曹言啓曰,卽接黃海監司鄭基一移文,則以爲,白川郡鄕校聖殿,漸有傾頹之患,實無過夏之道,不可不及今修改,告由移還安祭香祝,自本曹啓稟下送云矣。白川郡聖殿修改時,先告事由移還安祭香祝,該司照例磨鍊下送,從便卜日設行之意,竝爲分付,何如?傳曰,允。
又以禮曹言啓曰,前後直赴殿試人,今番慶科放榜時,一體放榜事,命下矣。取考謄錄,在前除初試庭試時,有直赴人同爲放榜之命,則隨其直赴年次,付之榜末,曾有已例,今亦依此擧行之意,敢啓。傳曰,知道。
趙得林,以訓鍊都監言啓曰,今此慶科庭試武科殿試時,武藝別監直赴殿試應試應頉人,別單書入之意,敢啓。傳曰,知道。
又以御營廳言啓曰,今此慶科庭試武科殿試時,本廳將校直赴應試人,別單書入之意,敢啓。傳曰,知道。
又以庭試初試武二所試官意啓曰,臣所今日平明開場,昨日未畢試鐵箭及講書,仍爲試取之意,敢啓。傳曰,知道。
又以庭試初試武二所試官意啓曰,臣所今日鐵箭講書應試者,爲四百三十七人內,鐵箭入格,爲五十二人,講書入格,爲七十三人矣。各技皆已畢試,仍爲計劃,修正榜目之意,敢啓。傳曰,知道。
又以兵曹言啓曰,今此謁聖武科初試二所,方設於南別營,而待庭試二所撤場,移設於慕華館之意,纔已草記蒙允矣。開場已過數日,移設多有難便之端云,仍爲畢試於南別營之意,分付試所,何如?傳曰,允。
又以兵曹言啓曰,在前武科初試時,動駕相値,則有停試之例矣。明日動駕時,姑爲停試,大駕還宮後,卽爲開場之意,分付,何如?傳曰,允。
又以武一所試官意啓曰,臣所今日平明開場,昨日未畢試柳葉箭及貫革,仍爲試取之意,敢啓。傳曰,知道。
又以謁聖初試武二所試官意啓曰,臣所今日平明開場,昨日未畢試柳葉箭及貫革,仍爲試取之意,敢啓。傳曰,知道。
又以武一所試官意啓曰,臣所今日柳葉箭及貫革應射擧子一千五百人內,兩技入格十八人,一技入格一百十六人,昨日入格八十四人,合爲二百十八人矣。日暮姑停,而明日以動駕相値,不得設行,待還宮後卽爲開場之意,敢啓。傳曰,知道。
又以謁聖初試武二所試官意啓曰,臣所今日柳葉箭及貫革應射擧子一千一百人內,兩技入格二十一人,一技入格一百十三人,昨日入格九十二人,合爲二百二十六人矣。日暮姑停,而明日則動駕相値,不得設行,待還宮後試取之意,敢啓。傳曰,知道。
李寅皐,以義禁府言啓曰,今十三日動駕時,本府都事十員內,九員大駕各差備進去,只有一員,當直別入直,而本府入直公事回公都事,無以推移,假都事二員,令該曹口傳差出,以爲分排擧行之地,何如?傳曰,允。
上在昌德宮。停常參·經筵。
大駕詣文廟入幕次後,內閣·政院·藥房·玉堂口傳問安。答曰,知道。
大王大妃殿·王大妃殿,遣承旨問安。答曰,知道。酌獻禮後,內閣·政院·藥房·玉堂·朝廷問安。答曰,知道。
趙得林啓曰,司僕寺內乘,來言捲簾,取稟。傳曰,捲三面。
傳于趙得林曰,還宮時外門路,以集春門爲之,內門路,以宜春門爲之。
趙得林啓曰,臣以大王大妃殿·王大妃殿問安,進去下直之意,敢啓。傳曰,知道。
傳于金大根曰,今日瞻謁夫子廟宮,卽先朝癸亥已行之禮也。不可無示意之擧,泮長以下賞典,依癸亥年例擧行。
趙得林啓曰,夜巡法意,何等嚴重,而今夜別軍職,不爲躬自行巡,使其下隷,無難替行,事未前有,萬萬駭然。當該別軍職,所當重勘,而本院請推之外,無他可施之罰,何以爲之乎?敢稟。傳曰,拿處。
金大根,以奎章閣言啓曰,大駕今已還宮,守宮檢校待敎金英淳,依定式減下,何如?傳曰,允。
又以弘文館言啓曰,副修撰金炳韶·李正履,竝牌招察任,何如?傳曰,允。
以黃海監司鄭基一狀啓,四月朔封進乾秀魚卵等,節序差早,限內不得封進,惶恐待罪事,傳于金大根曰,勿待罪事,回諭。
以執義柳幼麟牌不進罷職傳旨,傳于李寅皐曰,只推。
以副修撰金炳韶·李正履牌不進罷職傳旨,傳于李寅皐曰,只推。
沈宜臣,以吏曹言啓曰,接慰官李殷相,以其親病之方在危劇,呈狀乞遞,改差,何如?傳曰,允。
吏曹,接慰官李殷相改差代,韓宓履。
趙得林啓曰,試官之出榜詣闕,例也,而武二所監試官李景在,謂有身病,自外徑歸,事甚未安。推考,何如?傳曰,允。
持平權大肯啓曰,臣姿性庸愚,本不近似於淸朝耳目之任,而昨年忝叨臺地,時有可言之事,而含默以度,竟被大寮慨然之斥。又因事端,亦有譴罷之請,雖在經歲之後,尙今追惟,愧赧惶蹙,今玆柏府除旨,忽下於原濕驅馳之餘,繼以試牌儼臨。未敢言私,不得不章皇出肅,而臺端一步,固不敢抗顔復據,且臣於本府,曾經亞憲,視以格例,亦宜引避,請命遞斥臣職。答曰,依啓。
趙得林,以備邊司言啓曰,今番庭試武科初試二所事,誠多駭歎矣。設場之時,初不能禁戢雜亂,任其容奸,出榜之際,又不能一遵規例,致有物議,況入啓之榜目,經日久滯,外間之謄本,先時已播,由前由後,似此科體,曾所未有。此若以事過而仍置,將何以懲勵於來後?當該諸試官,竝施譴削之典,雖以監試官言之,無所糾正,難免失職,亦竝罷職,何如?傳曰,允。
又以備邊司言啓曰,忠淸兵使韓應浩,以其身病,屢呈辭狀乞遞矣。特仍屬耳,有難曲循,而實病旣如此,閫任曠務,不可不念,改差,何如?傳曰,允。
又以兵曹言啓曰,今四月十三日辰正二刻十四分立夏,四月節改火進上時,宗廟署·社稷署·永禧殿·永寧殿·景慕宮·毓祥宮·宣禧宮·慶祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以兵曹言啓曰,今四月十七日大王大妃殿寶齡五旬慶科庭試武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣。今番則何以爲之,而處所,以何處擧行乎?敢稟。傳曰,命官爲之,處所,訓鍊院磨鍊。
又以兵曹言啓曰,宣傳官李重榮,五衛將任龍材·金載瑚,景福宮衛將徐祉運·蔡光辰,慶熙宮衛將任道行·朴大仁,文臣兼宣傳官李時愚·兪致崇,俱以病難供職,呈狀乞遞,竝改差,何如?傳曰,允。
又以武一所試官意啓曰,臣所今日開場,昨日未畢試柳葉箭貫革,仍爲試取之意,敢啓。傳曰,知道。
又以謁聖初試武二所試官意啓曰,臣所今日午時量開場,昨日未畢試柳葉箭及貫革,仍爲試取之意,敢啓。傳曰,知道。
又以武一所試官意啓曰,臣所今日柳葉箭貫革應射擧子五百人內,兩技入格十一人,一技入格七十六人,前二日入格一百十八人,合爲二百五人矣。日暮姑停之意,敢啓。傳曰,知道。
又以謁聖初試武二所試官意啓曰,臣所今日柳葉箭及貫革應射擧子五百三十人內,兩技入格十六人,一技入格六十四人,昨日入格一百三十四人,再昨日入格九十二人,合爲三百六人矣。日暮姑停之意,敢啓。傳曰,知道。
戊戌四月十三日辰時,上詣文廟。酌獻禮擧動入侍時,行都承旨趙秉龜,右承旨沈宜臣,左副承旨李寅皐,右副承旨金大根,同副承旨趙得林,記事官兪錫煥,假注書鄭基世,記注官田栽五,別兼春秋申錫愚,直提學朴永元,檢校待敎金學性·金洙根,直閣金炳韶,以次侍立。時至,上具遠遊冠·絳紗袍,乘輿出宣化門。藥房提調鄭基善,副提調趙秉龜奏曰,侵早勞動,聖體,若何?上曰,一樣矣。至協陽門外,通禮跪啓請降輿乘輦,上降輿乘輦,秉龜進圭,上執圭。由弘化門,至觀旂橋前,通禮跪啓請降輦乘輿,上降輦乘輿,詣下輦臺,御大次。酌獻禮時至,通禮跪啓外辦,上改具冕服,至東神門外。秉龜進圭,上執圭,仍詣版位行四拜禮,詣盥洗位,上盥洗訖,詣尊所親審,仍詣文宣王神位前。秉龜奉香,大根奉爐,上三上香,少退跪,執爵獻爵,通禮啓請俯伏興平身,上俯伏興平身,次詣復聖公·宗聖公·述聖公·亞聖公神位前,行禮如上儀訖。入小次,從享及兩廡奠爵訖,上出次,詣版位行四拜禮後,上步至明倫堂。守僕跪請古風,上賜御箑,仍御東夾室。傳曰,諸司預備。少頃,上改具遠遊冠·絳紗袍步出。秉龜曰,明倫堂東夾室臨御之後,有仍用之敎,然後泮長始爲入處,今亦以此分付,何如?上可之。至乘輿所,判府事朴宗薰,右議政李止淵等進前奏曰,親祼聖廟,盛儀載擧,勞動旣多,聖體,若何?上曰,一樣矣。通禮跪啓請乘輿,上乘輿,至南神門外,降輿步過,又乘輿,由集春門·宜春門還內。問安勿爲之事下敎,命出標信解嚴。諸臣以次退出。
上在昌德宮。停常參·經筵。
金大根啓曰,吏曹郞廳來言,臺諫有闕,政事,取稟。傳曰,政官牌招開政。
傳于金大根曰,禮房承旨,馳詣宗廟·景慕宮,奉審摘奸以來。
趙得林啓曰,在前親臨庭試,有時·原任大臣入侍之例,今番則何以爲之?敢稟。傳曰,依前爲之。
又啓曰,在前親臨庭試,有宗宰磨鍊入侍之例,今番則何以爲之?敢稟。傳曰,依前爲之。
趙得林,以奎章閣言啓曰,明日卽奉謨堂夏孟朔奉審日次,臣等進詣擧行之意,敢啓。傳曰,知道。
又以奎章閣言啓曰,太學儒生頒賜五經百篇安寶次,奎章之寶請出之意,敢啓。傳曰,知道。
有政。吏批,判書曺鳳振受由在外,參判李寅泰進,參議金鍏受由在外,右承旨趙得林進。啓曰,判書曺鳳振,參議金鍏竝受由在外,小臣獨政未安,何以爲之?敢稟。傳曰,仍爲之。以許晟爲承旨,朴齊明爲大司諫,金達銖爲持平,李羲溫爲敦寧都正,鄭基善爲藝文提學,許雲老爲引儀。故生員洪羲命贈吏參例兼,故監役洪善浩贈吏議,以上義州府尹洪說謨兩代。
兵批,行判書權敦仁進,參判尹致謙病,參議趙奎昇入直,參知丁庠敎病,右承旨李寅皐進。以李魯秉·朴潤榮爲副摠管,金箕祖爲宣傳官,安墉·李垸爲五衛將,方周行·林啓甲爲景福將,金聲五·崔東郁爲慶熙將,沈樂承爲訓鍊副正,申命溫爲宣傳官,許瑢爲都摠經歷,金輔根·趙徽林爲文兼,李南瑞爲武兼,南錫圭爲忠淸兵使,李宗熙爲梨洞萬戶。副護軍趙秉常·韓應浩·李重榮,副司直李豐翼,以上竝單付。副司果金英根,訓鍊僉正成元鎭,今加折衝加資事承傳。
趙得林啓曰,吏曹郞廳來言,臺諫有闕,政事,取稟。傳曰,前望單子入之。
兵曹,今四月十七日慶科庭試武科原榜人規矩,鐵箭三矢一百二十步,片箭三矢一百三十步一巡一中,柳葉箭五矢一百二十步,一巡二中。講書取粗以上,四技取二技落點,直赴殿試人規矩,騎芻一次一中,柳葉箭五矢一百二十步,一巡一中,講書取粗以上,取一技落點。
兵曹口傳政事,以趙運永爲都監中軍。
李寅皐,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以武一所試官意啓曰,臣所今日平明開場,昨日未畢試柳葉箭及貫革,仍爲試取之意,敢啓。傳曰,知道。
又以謁聖初試武二所試官意啓曰,臣所今日開場,昨日未畢試柳葉箭及貫革,仍爲試取之意,敢啓。傳曰,知道。
又以武一所試官意啓曰,臣所今日柳葉箭及貫革應射擧子七十六人內,兩技入格十人,一技入格三十一人,昨日入格八十七人,再昨日入格一百三十四人,前三日入格八十四人,通計合爲三百四十六人矣。柳葉箭及貫革,今已畢試,鐵箭鱗次試取之意,敢啓。傳曰,知道。
又以摠戎廳言啓曰,今此慶科庭試,武科殿試時,本廳屬南陽·長湍別驍士應試人,別單書入之意,敢啓。傳曰,知道。
上在昌德宮。停常參·經筵。
藥房都提調李止淵,提調鄭基善,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿,口傳問安。答曰,知道。
金大根啓曰,明日常參·經筵,取稟。傳曰,停。
許晟啓曰,備邊司郞廳來言,今日賓廳日次,而國忌正日相値,不得來會云矣,敢稟。傳曰,知道。
趙秉龜啓曰,左承旨沈宜臣,今日不爲仕進,卽爲牌招,何如?傳曰,允。
金大根啓曰,藝文提學鄭基善,旣入闕中,不爲肅謝,直爲出去,事甚未安。推考,何如?傳曰,允。
大王大妃殿傳于金大根曰,每經一番之科,則國綱壞損一層,又當一番之科,則實令人不喜矣。至於今番庭試武科初試,而紀綱尤無餘地,文科只隔數日,應復有如是之慮,是豈專責於赴擧儒生乎?爲試官者,一心精白對揚,無一毫私意之參錯於其間,則奔競從何以生乎?卽今八方多士,旣已咸聚,此傳敎眞諺飜謄,咸令知悉,可也。
司諫前望單子入之,李家淳落點。
傳于沈宜臣曰,兵·刑換房。
金大根,以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以內醫院都提調·提調意啓曰,近來入診醫官,極爲苟艱,方外人前察訪李河錫,最有精通之稱,議藥同參加設差下,令該曹口傳付軍職,冠帶常仕。內醫卞宗浩,術業亦頗精明,御醫差下,竝使之入參診筵之意,敢啓。傳曰,知道。
又以內醫院都提調·提調意啓曰,內醫安宗錫·李慶年,旣已加資,御醫陞差,何如?傳曰,允。
又以禮曹言啓曰,前後直赴殿試人,今番慶科放榜時,一體放榜事命下,而隨其直赴年次,付之榜末事,草記啓下矣。卽接四館所牒呈,則丁酉庭試以後直赴殿試儒生,同年十月秋到記殿講入格幼學卓景秀,製述入格進士金益文,同年十二月柑製入格幼學李玄文,戊戌正月人日製入格生員金左根,同年二月春到記殿講入格幼學申泰運,製述入格生員沈敬澤,合爲六人。丁酉以前直赴殿試儒生辛卯九月秋到記殿講入格幼學李羲敎,連因遭故,甲午·乙未·丁酉殿試時,不得赴擧,而姑未闋服云矣。卓景秀·金益文·李玄文·金左根·申泰運·沈敬澤等六人,隨其直赴年次,付之榜末,以爲一體放榜之地,而李羲敎則待闋服,許赴後科殿試之意,敢啓。傳曰,知道。
又以禮曹言啓曰,卽接永禧殿官員,景慕宮官員所報,則今十七日慶科庭試時,本殿本宮官員,俱爲觀光云矣。依定式,假官二員,令吏曹,以成均館官員口傳啓下,以爲代直後赴試之地,何如?傳曰,允。
又以禮曹言啓曰,卽接社稷署所報,則今十七日慶科庭試時,本署官員,俱爲觀光云矣。依定式,以本曹正郞白文鳳,假官差送,以爲代直後赴試之地,何如?傳曰,允。
許晟,以武一所試官意啓曰,臣所今日鐵箭應射擧子一百一人內,三矢入格十四人,二矢入格十四人,合爲二十八人矣。日暮姑停之意,敢啓。傳曰,知道。
又以武一所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以謁聖初試武二所試官意啓曰,臣所今日平明開場,昨日未畢試柳葉箭及貫革,仍爲試取之意,敢啓。傳曰,知道。
又以武一所試官意啓曰,臣所今日鐵箭應射擧子二百四十五人內,入格十一人,昨日入格二十八人,合爲三十九人矣。各技皆已畢試,今方修整榜目之意,敢啓。傳曰,知道。
許晟啓曰,試官之出榜詣闕,例也,而武一所監試官金斗明·兪錫煥,謂有身病,自外徑歸,事甚未安。竝推考,何如?傳曰,允。
許晟,以謁聖初試武二所試官意啓曰,臣所今日鐵箭應射擧子七十二人內,二矢入格二十九人矣。日暮姑停之意,敢啓。傳曰,知道。
又以謁聖初試武二所試官意啓曰,臣所今日柳葉箭及貫革應射擧子六百七十人內,兩技入格十九人,一技入格八十三人,前四日入格五百八人,合爲六百十人矣。柳葉箭及貫革,今已畢試,鐵箭鱗次試取之意,敢啓。傳曰,知道。
又以謁聖初試武二所試官意啓曰,臣所今日柳葉箭及貫革應射擧子一千三百五十人內,兩技入格三十五人,一技入格一百六十七人,前三日入格三百六人,合爲五百八人矣。日暮姑停之意,敢啓。傳曰,知道。
金大根,以內醫院都提調·提調意啓曰,議藥同參金時中,以四十年差備待令,前後功勞甚多,宜施拔例酬賞之擧,特超資憲。積仕人筵稟加資,多有已例,內醫安宗錫·李慶年·秦慶煥,竝加資。其代,前內醫鄭有曾·卞鍾協還差,外醫李重植差下事,筵稟蒙允矣。前正郞鄭有曾·卞鍾協還差,前典醫監僉正李重植差下之意,敢啓。傳曰,知道。
許晟,以司僕寺一二提調意啓曰,濟州前判官申恒遞任進上馬三匹,今纔上來,禾毛色別單書入,依例內廐立養之意,敢啓。傳曰,知道。
戊戌四月十五日辰時,上御熙政堂。大王大妃殿垂簾,藥房入診入侍時,都提調李止淵,提調鄭基善,副提調趙秉龜,檢校待敎金洙根,記事官兪錫煥,記注官金致坤,別兼春秋申錫愚,以次進伏。醫官崔暄·金時中·韓相瑚·南正吉,進伏楹外訖。上曰,史官分左右。止淵曰,日前親行盛禮,半日勞動,日間聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,醫官入診乎?上可之。暄等入診訖,退伏奏曰,脈候左右三部調均矣。止淵曰,近日惜乾頗久,當此麥農之節,望霓甚切矣。大王大妃殿曰,日氣果有旱徵,若久不雨,豈非可悶者乎?止淵曰,秋農則姑不至甚妨,而目下兩麥,恐多受損矣。止淵曰,議藥同參金時中,以四十年差備待令,前後功勞甚多,宜施拔例酬賞之擧,特超資憲。積仕人筵稟加資,多有已例,本廳醫官秦慶煥·李慶年·安宗錫,竝加資。其代,前內醫鄭有曾·卞鍾協還差,外醫李重植差下,何如?大王大妃殿答曰,依爲之。出擧條仍敎曰,金時中多有效勞之事,加資誠好矣。止淵曰,渠於三朝,效勞獨多矣。大王大妃殿曰,內醫及外醫中,或有可合於入診者乎?止淵曰,臣方欲仰奏矣。止淵曰,近來入診醫官,極爲苟艱,方外人前察訪李河錫,最有精通之稱,議藥同參加設差下。本廳醫官卞宗浩,術業亦頗精明,御醫差下,竝使之入參診筵,何如?大王大妃殿答曰,依爲之。出擧條止淵曰,臣以今番武科試所事,纔已請勘諸試官矣。蓋試所雜亂之罪,固在於擧子,而若其倡徒設計,助勢作挐,怪擧悖習,無所不有,試所之莫可禁亂,莫可防奸,專由於先進武弁輩之爲其後援,故臣廉得其尤甚三人,姑先分付停望,而慢蔑國法,壞亂試場,豈名以朝官者所可爲乎?此不可薄罰而止。前郡守李禎植,前中軍金性浩,監察宋觀和,竝令該府,拿問嚴勘,以爲各別懲勵之地,何如?大王大妃殿答曰,依爲之。出擧條仍敎曰,今番事,豈可謂有國而有科乎?予實爲愧矣。每於事到,雖皆憂歎,事過則輒因循,故漸至此境矣。止淵曰,臨科則每致窘束,未及規正,事過則又復姑息,不能爲矯捄之策,遂至於如此,不可不及今別般變通矣。止淵曰,日前摠管變通時,多有無故而混頉者,喉院之輒皆捧入,致煩酬應,難免不審之失,當該承旨推考。此後除非衆所共知實故,毋得頉稟之意,申飭,何如?大王大妃殿答曰,依爲之。出擧條仍敎曰,自政院,何不詳探其實故與否,而輒爲捧入乎?止淵曰,此自摠府,書草記來呈者,故政院或致遺察,未免曲循矣。大王大妃殿曰,科場申飭,每不見實效,而庭試與謁聖隔日,故俄下飭敎矣。大臣亦另加察飭,俾無復有雜亂之境,爲好矣。試官若能秉公,則自當祛弊,是豈難行之事乎?止淵曰,親臨事體,與有司科有異,命官主文,自當精白對揚,豈有他慮,而但除初試及卽日放榜時,每以試券出納,或有掖隷·院隷輩雜亂之弊,此則令政院嚴加操束,而臣亦當別般察飭矣。命大臣就座,又命史官就座。仍命退,諸臣以次退出。
上在昌德宮。停常參·經筵。
李寅皐啓曰,合辭許久闕啓,事甚未安。除在外·試所進去外,未肅拜·呈告人員,竝卽牌招,何如?傳曰,允。
金大根啓曰,明日殿座相値,視事頉稟之意,敢啓。傳曰,知道。
沈宜臣啓曰,三品官之毋得過三日循例請牌,曾有定式矣。敦寧都正李羲溫,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
許晟啓曰,卽者兵曹郞廳來言,明日殿座時,別侍衛不可不備,而本曹判書權敦仁,武所試官進去,不得擧行云,何以爲之?敢稟。傳曰,次堂擧行。
傳于許晟曰,明日出宮門路,以協陽門爲之。
李寅皐啓曰,明日訓鍊院命官武科殿試時,兩司當爲進參,城上所牌招言送,何如?傳曰,允。
以掌令金斗明牌不進罷職傳旨,傳于李寅皐曰,只推。
金大根,以弘文館言啓曰,副修撰李正履,卽爲牌招察任,何如?傳曰,允。
許晟啓曰,卽者副校理趙然春,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
沈宜臣,以吏批言啓曰,卽接通禮院牒報,則以爲,明日親臨春塘臺庭試敎是時,左右通禮,不可不備員,而右通禮李基華,身病猝重,萬無進參之路,卽速變通,以爲及時擧行之地云。通禮院右通禮李基華改差,其代,口傳備擬以入之意,敢啓。傳曰,知道。
又以吏曹言啓曰,成均館典籍黃起源·李昌祖,除拜過限不上來,竝依例改差,何如?傳曰,允。
金大根,以禮曹言啓曰,卽接文化幼學金昌義所志,則以爲,族弟昌西,嫡妾俱無子,以其同姓十四寸弟應泰第二子德奎,欲爲繼後,兩家諸族,相議完定,而應泰夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長金昌義所訴旣如此,依定式,金應泰第二子德奎,立爲金昌西之後,何如?傳曰,允。
又以禮曹言啓曰,卽接草溪幼學李達根所志,則以爲,同姓再從祖東秀,嫡妾俱無子,以其同姓六寸弟爾迪第二子成大,欲爲繼後,兩家諸族,相議完定,而東秀夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長李達根所訴旣如此,依定式,李爾迪第二子成大,立爲李東秀之後,何如?傳曰,允。
許晟,以兵曹言啓曰,今四月十七日武臣堂上朔試射日次,而殿座相値,不得爲之之意,敢啓。傳曰,知道。
又以兵曹言啓曰,明日殿座時,侍衛禁軍等,別將當爲率領,而別將沈日永,以宗宰進參矣。一番內禁衛將申命源,使之兼別將擧行之意,敢啓。傳曰,知道。
又以兵曹言啓曰,直赴殿試奉承傳別武士姜成厚等一百八十人,直赴會試奉承傳選武軍官金道星等二十九人,隨其錄名,依例許赴於明日殿試之意,敢啓。傳曰,知道。
又以兵曹言啓曰,濟州戊子式年初試入格蔡亨琯,丁酉式年初試入格徐日普等,來訴本曹,願赴於今番庭試矣。本州以候風駕海之致,初試人隨其上來,許赴於當前他科,載在法典,故取考各年榜目及該牧公文,則初試入格,果爲的實,依法典許赴於明日殿試之意,敢啓。傳曰,知道。
又以兵曹言啓曰,丙申年庭試初試入格閑良曺成泰,在喪陳試矣。今已闋服,依例許赴於明日殿試之意,敢啓。傳曰,知道。
又以兵曹言啓曰,今此慶科庭試武科殿試時,直赴殿試人及直赴會試人應試,別單書入之意,敢啓。傳曰,知道。
又以謁聖初試武二所試官意啓曰,臣所今日平明開場,昨日未畢試鐵箭,仍爲試取之意,敢啓。傳曰,知道。
又以謁聖初試武二所試官意啓曰,臣所今日鐵箭應射擧子七十五人內,二矢入格二十六人,昨日入格二十九人,合爲五十五人矣。各技皆已畢試,今方計劃修整榜目之意,敢啓。傳曰,知道。
許晟啓曰,試官之出榜詣闕,例也,而武二所監試官朴綺壽·鄭,謂有身病,自外徑歸,事甚未安。竝推考,何如?傳曰,允。
許晟,以御營廳言啓曰,今四月十七日春塘臺親臨大王大妃殿寶齡五旬慶科庭試文科試取時,東營·集春營入直軍中,各二十名除出,弘化門·月覲門外排立矣。今夜行巡,無以分排,出番助番軍四十名,添入警巡之意,敢啓。傳曰,知道。
又以濬川司言啓曰,本司郞廳·御營廳別將南錫圭外任,代以訓鍊都監別將李濟完差下,使之察任,何如?傳曰,允。
李寅皐,以義禁府言啓曰,今十七日慶科庭試時,本府都事,皆爲赴擧。只有武都事一員,當直入直,而本府入直·公事回公都事及通化門·明光門·靑陽門·月覲門·集春門·弘化門·訓鍊院禁亂都事,無以推移,假都事九員,令該曹口傳差出,以爲分排擧行之地,何如?傳曰,允。
吏曹口傳政事,以金鍠爲右通禮。
兵曹,以沈漢永爲御營中軍。
兵曹口傳政事,副司果單李河錫。
副校理趙然春疏曰,伏以,臣之偏母,年今七十三矣,而素患風痺之症,全身不收,積有年所,恒委床笫,轉側須人,奄奄若不保朝夕。臣之自來情私,有難晷刻放心,而臣方承試牌,仍又就直矣。家僮踵至,臣母病狀,忽又添劇,症甚非細,促臣歸視,臣聞此急報,方寸煎灼,按住不得,玆敢忙陳短章,徑出禁扃。伏乞聖慈,俯垂矜諒,亟遞臣職,俾便救護,仍治臣擅離之罪,以昭法紀焉,臣無任云云。省疏具悉。爾其勿辭救護。
上在昌德宮。停常參·經筵。
自申時至人定,灑雨下雨,測雨器水深四分。
自人定至十八日開東,灑雨下雨,測雨器水深七分。
上詣春塘臺。慶科庭試試取,還內後,內閣·政院·藥房·玉堂口傳問安。答曰,知道。
李寅皐啓曰,行大司憲朴綺壽,掌令金斗明呈辭,執義柳幼麟城上所進,掌令吳致淳,持平金達銖·鄭煥義在外,監察茶時之意,敢啓。傳曰,知道。
金大根啓曰,明日常參·經筵,取稟。傳曰,停。
李寅皐啓曰,來二十一日朝參日次,而殿座相値,頉稟之意,敢啓。傳曰,知道。
趙得林啓曰,來二十一日輪對日次,而殿座相値,頉稟之意,敢啓。傳曰,知道。
許晟啓曰,臣晟今日訓鍊院武科殿試,進去下直之意,敢啓。傳曰,知道。
以修撰李正履牌不進罷職傳旨,傳于金大根曰,只推。
兵曹,今四月二十一日親臨春塘臺謁聖武科殿試敎是時,規矩,片箭三矢一百三十步,一巡一中,貫革五矢一百三十步,一巡三中,柳葉箭五矢一百二十步,一巡二中,三技取一技落點。
許晟,以都摠府言啓曰,今日入直內三廳武兼禁軍及軍兵等,當爲中日習射技放,而殿座相値,不得設行之意,敢啓。傳曰,知道。
戊戌四月十七日卯時,上詣春塘臺。慶科庭試文科試取入侍時,行都承旨趙秉龜,左承旨沈宜臣,右承旨李寅皐,左副承旨金大根,右副承旨趙得林,記事官兪錫煥,假注書鄭基世,記注官趙相玉,別兼春秋申錫愚,檢校待敎趙斗淳,以次侍立。時至,通禮跪啓請外辦。上具翼善冠·衮龍袍,乘輿出宣化門。藥房提調鄭基善,副提調趙秉龜,進前奏曰,侵早勞動,聖體,若何?上曰,一樣矣。仍出協陽門,由建陽門·靑陽門,陞御春塘臺。讀券官行戶曹判書趙寅永,行禮曹判書鄭元容,大護軍申在植·鄭基善·金鏴,漢城判尹洪敬謨,大護軍金蘭淳·趙秉鉉,吏曹判書李寅泰,行護軍金弘根,禮曹參議兪星煥,行副護軍南履懋·張敎根,大司成金鼎集,行副護軍趙秉憲·金洙根·李謙在·金學性·金箕晩,刑曹參議尹致秀,行副護軍李圭祊,副修撰金炳韶,副司果金英根,校理趙雲澈,副司果金德喜·申錫愚·金輔根·趙徽林,兵曹正郞李時愚,副司果曺錫雨等,以次入就拜位,行四拜禮訖,以次陞座侍立。寅永進前奏曰,閣臣品數,視本銜進二階,則檢校減下,載在閣志,檢校待敎金興根·趙斗淳,資是嘉善,依例減下,而且今番次苟艱。原任直閣鄭最朝,原任待敎金英根,竝檢校差下,牌招察任,何如?上曰,依此爲之。原任直閣鄭最朝,原任待敎金英根,檢校差下,牌招察任事。出榻敎寅皐讀奏入門單子,合爲八萬七千五百三十九人。上命讀券官寅永·元容·在植等,各書賦題,三壽作朋如岡如陵,限未時,仍命懸題,對讀官等承命奉出。傳曰,承旨·兵摠府堂上·別雲劍堂上·對讀官,竝讀券官加差下。傳曰,今番庭試取五人。傳曰,三日製,今十九日親臨春塘臺爲之,通方外,試紙用大好紙。傳曰,侍衛軍兵雨具,從便爲之。諸試官分考編次訖,上命科次爲之。錫雨進前讀奏第一券訖。寅永曰,書等何以區別乎?上曰,第一張書三中。寅永曰,其餘皆書三下乎?上可之。寅永書等訖,寅皐曰,祕封或有自上親坼之時,或有承宣讀奏之時,今番則何以爲之乎?上曰,承旨讀奏。寅皐次第讀奏封內訖。寅永曰,預次三張,書以外字乎?上可之。通禮跪啓禮畢,上乘輿,由靑陽門·建陽門·協陽門,命出標信解嚴,入宣化門還內。諸臣以次退出。
上在昌德宮。停常參·經筵。
自開東至巳時,灑雨下雨,測雨器水深四分。
許晟啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
趙秉龜啓曰,右承旨李寅皐,左副承旨金大根,今日不爲仕進,竝卽牌招,何如?傳曰,允。
許晟啓曰,明日殿座相値,視事頉稟之意,敢啓。傳曰,知道。
趙秉龜啓曰,假注書鄭基世,身病猝重,勢難察任,今姑改差,何如?傳曰,允。
鄭基世改差,代以南秉哲爲假注書。
以執義柳幼麟,掌令金斗明,獻納鄭,正言兪象煥牌不進罷職傳旨,傳于李寅皐曰,只推。
李寅皐啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖·鄭煥義在外,監察茶時之意,敢啓。傳曰,知道。
金大根啓曰,吏曹郞廳來言,新恩政事,取稟。傳曰,當日爲之。
金大根,以吏曹言啓曰,通禮院左通禮林基洙,以其身病,呈狀乞遞,改差,何如?傳曰,允。
又以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
有政。吏批,判書曺鳳振受由在外,參判李寅泰進,參議金鍏受由在外,左副承旨金大根進。啓曰,判書曺鳳振,參議金鍏竝受由在外,小臣獨政未安,何以爲之?敢稟。傳曰,仍爲之。以具定默爲左通禮,趙道淳爲典籍,蔡元默爲監察。典籍單李晦榮,文科甲科第一人,尙衣主簿單趙豐林,武科甲科第一人。
兵批,行判書權敦仁病,參判尹致謙病,參議趙奎昇病,參知丁庠敎進,同副承旨許晟進。同知單缺周行,僉知單安墉·李垸。
金大根,以弘文館言啓曰,副修撰李正履·金炳韶,竝卽牌招察任,何如?傳曰,允。
以副修撰李正履·金炳韶牌不進罷職傳旨,傳于金大根曰,只推。
金大根,以禮曹言啓曰,卽接永禧殿官員所報,則明日三日製試取時,本殿兩官,俱爲觀光云矣。假官一員,依定式,令吏曹,以成均館官員口傳啓下,以爲代直後赴試之地,何如?傳曰,允。
又以禮曹言啓曰,卽接景慕宮官員所報,則明日三日製試取時,本宮官員,俱爲觀光云矣。依定式,假官一員,令吏曹,以成均館官員口傳啓下,以爲代直後赴試之地,何如?傳曰,允。
又以禮曹言啓曰,卽接宗廟署所報,則明日三日製試取時,本署官員,俱爲觀光云矣。依定式,以本曹佐郞吉鎭國,假官差送,以爲代直後赴試之地,何如?傳曰,允。
又以禮曹言啓曰,今四月二十五日辰時,大王大妃殿寶齡五旬慶科庭試文武科放榜時,親臨與權停例,何以爲之,而處所,以何處擧行乎?敢稟。傳曰,親臨磨鍊,處所,仁政殿爲之。
傳于許晟曰,明日出宮門路,以宜春門爲之。
許晟,以備邊司言啓曰,卽見黃海監司鄭基一狀啓,則以爲,本營支放穀停蕩條給代,每以加分耗請得取用,便成年例,道內會付應留中各穀,限一萬四千石,特許加分事,請令廟堂稟旨分付矣。農節民食,在所當念,取耗給代,亦成年例,依所請數爻,許令加分,何如?傳曰,允。
又以司僕寺一二提調意啓曰,今此謁聖文武科新恩,當給本寺馬,而在前則武科只給甲乙科,今亦依此磨鍊之意,敢啓。傳曰,知道。
趙得林,以宣惠廳言啓曰,卽見全羅監司李憲球狀啓,則以靈巖大同船一隻,失火於本郡梨津倉爲辭矣。稅穀致敗,距本官一日程,則自穀主官改色上納,載在通編,而今此失火,旣在境內,具格煩啓,有違格例,原狀啓勿施,該道臣推考,何如?傳曰,允。
上在昌德宮。停常參·經筵。
金大根啓曰,明日常參·經筵,取稟。傳曰,停。
沈宜臣啓曰,在前親臨謁聖試士時,有時·原任大臣入侍之例,今番則何以爲之?敢稟。傳曰,依前爲之。
金大根啓曰,在前親臨謁聖試士時,有宗宰磨鍊入侍之例,今番則何以爲之?敢稟。傳曰,依前爲之。
李寅皐啓曰,行大司憲朴綺壽,執義柳幼麟,掌令金斗明呈辭,掌令吳致淳,持平金建銖·鄭煥義在外,監察茶時之意,敢啓。傳曰,知道。
義禁府啓目,別軍職吳一善原情云云。傳旨內辭緣,泛稱遲晩,所當請刑是白乎矣,別軍職勿爲請刑,載在大典通編,議處,何如?判付啓依允。又啓目,淸州前兵虞候鄭琠原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓依允。又啓目,竹山前府使尹得燁,楊根郡守李宜翼等原情云云。問目內辭緣,泛稱遲晩,竝只刑推得情,何如?判付啓,竝只除刑推議處。又啓目,機張前縣監李道權原情云云。問目內辭緣,泛稱遲晩,刑推得情,何如?判付啓,除刑推議處。又啓目,鎭岑前縣監池濟穆原情云云。問目內辭緣,泛稱遲晩,形推得情,何如?判付啓,除刑推議處。又啓目,注文前僉使朴煥奎原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
義禁府啓目,前郡守李禎植,前中軍金性浩,監察宋觀和等原情云云。傳旨內辭緣,泛稱遲晩,李禎植段,所當請刑是白乎矣,曾經摠府卽勿爲請刑,載在大典通編,議處。金性浩·宋觀和等段,竝只刑推得情,何如?判付啓,竝除刑推,遠地定配爲良如敎。
戊戌四月十九日卯時,上詣春塘臺。三日製儒生試取入侍時,行都承旨趙秉龜,左承旨沈宜臣,右承旨李寅皐,左副承旨金大根,右副承旨趙得林,同副承旨許晟,記事官兪錫煥,假注書南秉哲,記注官金致坤,別兼春秋申錫愚,檢校直閣鄭最朝,直閣金炳韶,檢校待敎金學性·金洙根·金英根,以次侍立。時至,通禮跪啓請外辦。上具翼善冠·衮龍袍,乘輿出宜春門。藥房提調鄭基善進前奏曰,侵早勞動,聖體,若何?上曰,一樣矣。陞御春塘臺,讀券官行戶曹判書趙寅永,行大護軍申在植·鄭基善,對讀官行副護軍李啓朝·張敎根,禮曹參議兪星煥,行副護軍金英根,以次入就拜位,行四拜禮訖,以次陞座侍立。上曰,懸題紙入之。對讀官奉入懸題紙。命寅永等書京表鄕賦,表題擬漢群臣賀幸辟雍日,冠帶搢紳之人,圜橋門而觀聽者蓋億萬計,賦題諸生執經問難於前,限未時。宣敎官奉御題懸之。上入幄次,命試官權退。以夾侍口傳下敎曰,試券先捧者分考。傳曰,別雲劍·兵摠府堂上·承旨·閣臣及對讀官,竝讀券官加差下。堂下閣臣·玉堂·別兼春秋·兵曹郞廳,竝對讀官加差下。出傳敎傳曰,還宮當自內爲之,該房知悉。出傳敎傳曰,今番三日製,取百人。出傳敎以夾侍口傳下敎曰,試券編次後,自第一張,至第十三張,待下敎書等,而自第十四張,至第三十三張,合二十張,書草三下。自第三十四張,至第一百張,合六十七張,書次上。入稟編次書等後,宜臣使夾侍稟科次,上還御帳殿。寅永曰,試券八十七張,已書等,居首十三張,以正字三下書之乎?上可之。寅永書等訖,上親坼封賦表居首各一張還下。宜臣讀奏封內訖,命書傳敎曰,三日製賦居首三下幼學張仁遠,表居首三下幼學李又新,竝直赴殿試。之次三下幼學南正敎等十一人,竝直赴會試。之次草三下幼學朱榮達等二十一人,竝給二分。之次次上幼學趙義植等六十七人,竝依乙未例施賞。出榻敎又命書傳敎曰,入格儒生,明日延英門施賞。出榻敎仍入幄次,自內還宮。諸臣以次退出。
上在昌德宮。停常參·經筵。
藥房提調鄭基善,副提調趙秉龜啓曰,親臨試士,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
許晟,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李寅皐啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
金大根啓曰,明日殿座相値,視事頉稟之意,敢啓。傳曰,知道。
趙秉龜啓曰,左承旨沈宜臣,今日不爲仕進,卽爲牌招,何如?傳曰,允。
許晟啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
又啓曰,假注書南秉哲,時無職名,令該曹依例付軍職,冠帶常仕,何如?傳曰,允。
又啓曰,今此試官望中,時無職名人,令該曹口傳付軍職,何如?傳曰,允。
傳于許晟曰,明日出宮門路,以協陽門爲之。
傳于金大根曰,新及第金左根放榜日,永安府院君·靑陽府夫人內外祠版,遣承旨致祭。傳于金大根曰,致祭承旨,左承旨進去。
金大根啓曰,卽者修撰李垿,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
李寅皐啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金達銖·鄭煥義在外,監察茶時之意,敢啓。傳曰,知道。
以執義柳幼麟,掌令金斗明,獻納鄭,正言兪象煥牌不進罷職傳旨,傳于李寅皐曰,只推。
兵曹口傳政事,副司果李基華·林基洙。
金大根,以奎章閣言啓曰,頒賜冊子安寶次,奎章之寶請出之意,敢啓。傳曰,知道。
又以弘文館言啓曰,副修撰李正履,卽爲牌招察任,何如?傳曰,允。
又以禮曹言啓曰,卽接宗廟署所報,則今二十一日謁聖文科試取時,本署官員,俱爲觀光云矣。依定式,本曹佐郞吉鎭國,假官差送,以爲代直後赴試之地,何如?傳曰,允。
又以禮曹言啓曰,卽接永禧殿官員·景慕宮官員所報,則今二十一日謁聖文科試取時,本殿本宮官員,俱爲觀光云矣。依定式,假官二員,令吏曹,以成均館官員口傳啓下,以爲代直後赴試之地,何如?傳曰,允。
許晟,以都摠府言啓曰,副摠管李魯秉,以漢城府左尹,本府坐起晝仕出去之意,敢啓。傳曰,知道。
金大根,以兵曹言啓曰,明日殿座時,侍衛禁軍等,別將當爲率領,而別將沈日永,以宗宰進參矣。二番內禁衛將尹永圭,使之兼別將擧行之意,敢啓。傳曰,知道。
許晟,以御營廳言啓曰,今四月二十一日春塘臺親臨謁聖文科·武科試取時,東營·集春營入直軍中,各二十名除出,弘化門·月覲門外排立矣。今夜行巡,無以分排,出番助番牙兵四十名,添入警巡之意,敢啓。傳曰,知道。
又以兵曹言啓曰,文臣兼宣傳官金輔根,病難供職,呈狀乞遞。新除授忠淸兵使南錫圭戶奴呈狀內,矣上典老母,今年爲八十二歲,法不當遠離赴任云。邊帥之親年七十五歲以上者,許遞其任,載在法典,竝改差,何如?傳曰,允。
李寅皐,以義禁府言啓曰,時囚罪人李禎植·金性浩·宋觀和等原情公事判付內,竝除刑推遠地定配事,命下矣。李禎植平安道博川郡,金性浩慶尙道泗川縣,宋觀和全羅道樂安郡,竝遠地定配,而以傳旨內辭意,具罪目,依例發遣府書吏羅將,押送于各其配所,何如?傳曰,允。
行戶曹判書趙寅永疏曰,伏以,臣見擬謁聖試讀券官之望,而天牌又儼臨矣。臣旣叨忝三館,義無規免,則固當蹶趨造,而第臣於前昨公退,偶爾觸感,積勞之餘,舊病猝發,自力陳就,實無其望,而試召違傲,自有受敎,不得不擔詣朝房,冒控情實。伏乞聖慈,亟治臣逋慢之罪,以肅朝綱,千萬幸甚,臣無任云云。答曰,省疏具悉。實病如此,卿其調理行公。
校理李垿疏曰,伏以臣父,今年爲八十一歲矣。雖幸無病之時,有難曠日離側,況寧日恒少,氣息淹淹,非臣看護,則調將失宜,故臣在直十日之內,何日非私情之悶迫,而瀆撓是懼,不敢言私矣。卽接家信,則臣父本病,又添風眩,食飮全却,証形危劇,臣自聞此報,按住不得,忙陳短章,徑出禁扃。伏乞聖慈,俯垂鑑諒,亟遞臣職,以便歸護,仍治臣罪,以昭法紀焉,臣無任云云。省疏具悉。爾其勿辭救護。
上在昌德宮。停常參·經筵。
上詣春塘臺,謁聖文科試取文武科放榜,還內後,內閣·政院·藥房·玉堂口傳問安。答曰,知道。
許晟啓曰,來二十五日朝參日次矣,敢稟。傳曰,停。
金大根啓曰,明日常參·經筵,取稟。傳曰,停。
禮曹,來五月初三日,行景慕宮夏享大祭親傳香,取稟。奉敎恭依。
沈宜臣啓曰,吏曹郞廳來言,新恩政事,取稟。傳曰,當日爲之。
有政。吏批,判書曺鳳振受由在外,參判李寅泰進,參議金鍏受由在外,同副承旨許晟進。啓曰,判書曺鳳振,參議金鍏竝受由在外,小臣獨政未安,何以爲之?敢稟。傳曰,仍爲之。以曺鳳振爲內資提調,典籍單李寅奭,文科甲科第一人,典獄主簿單鄭南燮,武科甲科第一人。
兵批,行判書權敦仁進,參判尹致謙,參議趙奎昇病,參知丁庠敎入直,左副承旨金大根進。以朴信行爲僉知,柳相夔爲宣傳官,柳得魯爲備邊郞,南大重·李南輔爲都摠都事,金英根爲文兼,朴蓍會爲忠淸兵使,同知單林啓甲,副護軍南錫圭。
以副修撰李正履牌不進罷職傳旨,傳于李寅皐曰,只推。
金大根啓曰,卽者修撰徐元淳,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考,何如?傳曰,允。
金大根,以禮曹言啓曰,今此顯陵大王陵上莎草修改時別看役,以前五衛將安時赫差下,使之擧行,何如?傳曰,允。
許晟,以兵曹言啓曰,今四月二十一日武臣賓廳講書日次,而親臨謁聖科擧相値,不得爲之之意,敢啓。傳曰,知道。
又以訓鍊都監言啓曰,本局把摠韓用正,受由下鄕,過限不現,揆以紀律,誠極駭然,爲先汰去之意,敢啓。傳曰,知道。
修撰徐元淳疏曰,伏以臣,昨承試牌,適値空番,仍爲持被,卽接家信,則臣母素患痰積之症,夜又添劇,氣息凜綴,轉側須人,家僮踵至,促臣歸視,臣情到此,按住不得,玆敢忙陳短章,徑出禁扃。伏乞聖慈,俯垂鑑諒,亟遞臣所帶之職,以便救護,仍治臣擅離之罪,以肅法紀焉,臣無任云云。省疏具悉。爾其勿辭救護。
戊戌四月二十一日卯時,上詣春塘臺。謁聖文科試取·文武科放榜入侍時,行都承旨趙秉龜,左承旨沈宜臣,右承旨李寅皐,左副承旨金大根,右副承旨趙得林,同副承旨許晟,記事官兪錫煥,假注書南秉哲,記注官趙相玉,別兼春秋申錫愚,直提學朴承元,檢校直閣鄭最朝,檢校待敎金洙根,以次侍立。時至,通禮跪啓請外辨。上具翼善冠·衮龍袍,乘輿出宣化門。藥房提調鄭基善進前奏曰,侵早勞動,聖體,若何?上曰,一樣矣。仍出協陽門,由建陽門·靑陽門,陞御春塘臺。讀券官行大護軍申在植·鄭基善,行禮曹判書鄭元容,行大司憲朴綺壽,行刑曹判書朴岐壽,行大護軍金蘭淳·洪命周,行護軍金陽諄·李奎鉉,刑曹參判徐左輔,對讀官行副護軍金鼎均·南履懋·李啓朝,禮曹參議兪星煥,行副護軍金英淳·吳取善,大司成金鼎集,行副護軍金學性·徐憲淳·金箕晩,刑曹參議尹致秀,戶曹參議洪羲錫,行副護軍李明迪·黃·宋應龍,校理任百經,副司果金英根,副修撰金炳韶,副司果金德喜·李源庚等,以次入就拜位,行四拜禮訖,以次陞座侍立。上曰,懸題紙入之。對讀官奉入懸題紙。命在植等書賦題,過魯以太牢祀焉,限未時。宣敎官奉御題懸之。上入幄次,命試官少退,以夾侍下敎曰,試券先捧者分考。傳曰,別雲劍·兵摠府堂上·閣臣·承旨·堂上對讀官,竝試官加差下。入直玉堂·別兼春秋·兵曹郞廳,對讀官加差下。傳曰,今番謁聖,取三人。編次訖,秉龜使夾侍稟科次,上還御帳殿,在植進前奏曰,編取試券,三張書等,以三下爲之乎?上可之。書等訖,在植曰,券次以一二三書之乎?上可之。書次訖,上親坼封還下,秉龜讀封內,以次呼名。上命新恩進退,進士李寅奭,幼學李命允·羅采奎,以次進退。上入幄次,陳賀時至,上具遠游冠·絳紗袍,還御帳殿。贊儀唱文武百官入就位,行四拜禮,文武百官就位行禮訖,仍行文武新恩放榜。贊儀唱文武擧人入就位,行四拜禮訖,上命賜花·紅牌及蓋訖,文武擧人行四拜禮訖。通禮跪告禮畢,上降座,通禮跪啓請乘輿,上乘輿出靑陽門,由建陽門,入協陽門·宣化門還內,命出標信解嚴。諸臣以次退出。
上在昌德宮。停常參·經筵。
許晟啓曰,明日常參·經筵,取稟。傳曰,停。
又啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
金大根啓曰,右副承旨趙得林,今日不爲仕進,卽爲牌招,何如?傳曰,允。
傳于許晟曰,新恩謝恩,當親受矣,該房知悉。
傳于許晟曰,有實故摠管許遞,前望單子入之。
摠管前望單子入之,都摠管金賢根·金炳疇,副摠管尹聲大落點。
大王大妃殿傳于趙得林曰,嶺南荐歉,民生倒懸,其代勿拘資級,各別擇差事,分付廟堂。
許晟啓曰,假注書南秉哲,身病猝重,勢難察任,今姑改差,何如?傳曰,允。
南秉哲改差,代以羅采奎爲假注書。
羅采奎有頉,代以李命允爲假注書。
趙得林,以弘文館言啓曰,修撰徐元淳陳疏徑出,李垿受由,下番闕直,事甚未安。副修撰李正履·金炳韶,竝卽牌招,以爲推移入直之地,何如?傳曰,允。
許晟啓曰,卽者校理任百經,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
趙得林啓曰,副應敎宋尙玉在外,校理任百經,修撰李垿·徐元淳陳疏受由,副修撰李正履·金炳韶牌不進,玉堂上下番俱空,事甚未安。應敎李時在,校理趙雲澈,副校理趙然春·金在根,竝卽牌招,推移入直,何如?傳曰,允。
以副修撰李正履·金炳韶牌不進罷職傳旨,傳于趙得林曰,只推。
趙得林啓曰,玉堂上下番俱空,事甚未安。副修撰李正履·金炳韶,旣有只推之命,一體牌招,推移入直,何如?傳曰,允。
傳于許晟曰,上京守令,皆令當日下送。
許晟啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖·鄭煥義在外,監察茶時之意,敢啓。傳曰,知道。
以執義柳幼麟,掌令金斗明,獻納鄭,正言兪象煥牌不進罷職傳旨,傳于許晟曰,只推。
許晟,以兵曹言啓曰,今番慶科庭試武科殿試榜目中,親騎衛金百孫之百字,以伯字書之,徐致順之順字,以淳字書之,臣不勝惶悚,而元榜目中付標以入。武學金履煥,馬兵李之榮之父名,與初試狀啓相左,故竝捉致査問,則兩人俱與初試入格人,改名和買,冒占於會圍,皆已首實。爲先削科,移送秋曹,依律嚴處,而一體付標以入之意,敢啓。傳曰,知道。
又以刑曹言啓曰,大王大妃殿,以司謁口傳下敎曰,宣禧宮宮人興景定配,大廳直姜命運嚴刑遠配事,命下矣。謹依下敎,姜命運嚴刑一次,咸鏡道吉州牧,興景全羅道和順縣定配所,竝卽押送之意,敢啓。傳曰,知道。
義禁府啓目,粘連向前吳一善亦,夜直檢察,法本謹嚴,而下隷替行,罪著溺職,以此照律,何如?判付啓依允。又啓目,粘連向前鄭琠亦,積年餉逋,恰爲一萬餘之夥多,半載居任,亦有近二千之收殺,而糴已過限,未捧自如,餉法至重,有難曲貸,以此照律,何如?判付啓依允。又啓目,粘連向前尹得燁段,積年舊逋,恰過萬餘包多,六朔居任,固難一朝準捧是白遣。李宜翼段,萬五千流來之逋,旣難責其當下準完,四千餘新舊之捧,亦未可謂全無收殺是白乎矣,徵督旣不趁限,勘報竟歸未捧,罪著仍逋,法難參恕,竝只以此照律,何如?判付啓依允。又啓目,粘連向前李道權亦,失囚雖在前官,詗捕自歸過限,以此照律,何如?判付啓依允。又啓目,粘連向前池濟穆亦,丙申還下之結,非爲保充新災,那補軍錢,則藉如囚供,已非法意是白兺除良,還穀犯用,雖緣賑資之推移,及秋備報,未免指說之漫漶,則其爲虛留,從可推知是白如乎,諸條臚列,若是狼藉,逐事發明,不足參恕,以此照律,何如?判付啓依允。又啓目,粘連向前朴煥奎亦,旣報離鎭,慢不起身,莫重稅船,領護無人,揆以漕法,罪合重究,以此照律,何如?判付啓依允。
校理任百經疏曰,伏以臣,卽接家信,則臣母素患積聚之症,夜復添劇,氣息凜綴,轉側須人,促臣歸視,家僮踵至。臣自聞此報,方寸煎灼,按住不得,玆敢忙陳短章,徑出禁扃。伏乞聖慈,俯垂鑑諒,亟遞臣職,以便救護,仍治臣瀆撓之罪,以昭法紀焉,臣無任云云。省疏具悉。爾其勿辭救護。
戊戌四月二十二日辰時,上御熙政堂。新恩謝恩親受入侍時,同副承旨許晟,記事官兪錫煥,記注官趙相玉,記事官卓宗述,檢校直閣鄭最朝,以次進伏。新恩進士李寅奭,幼學李命允·羅采奎,武科新恩閑良鄭南燮,扈衛軍官金昌榮·閑良金哲行·李仁棊·金致順,司果黃鍾呂,閑良申在元,禁軍李壯山,閑良柳良儉·梁載洙·李承渥·梁柱台·任宗元·文永惟·張賢麟,騎士崔萬突,別武士金理順,閑良金宗淵·李之秀·朴齊元·宋之言,御營軍官張碩孝,閑良崔基弘·金敎顔·李奎文,司果金慶鉉·李碩瑀,通德郞尹永大,振武士李貞煥,閑良李運榮·韓宗有·龍處陽·金時行·金昌德·朴敬淳·高榮錫,別武士金始殷,閑良金仲善,副司勇李敏棟,騎士韓學霖,閑良李夢龍·李廷行·許永老·李致亨·呂殷燮·林漢祿·李昶建·安行得·金亨俊·朴昌德·禹弘圭,副護軍鄭守性,通德郞李達和,閑良金德龍·李春在·嚴尙律·權秉大·全琦容·金達昊,別付料軍官金聖弼,閑良朴尙默·朴奉吉·金志赫·崔東鎭,扈衛軍官朴興基,閑良金鼎禹·李泰位·金駿聲,別武士康致祿,閑良文重珍·林時坤·魚采澤,振武士金君華,閑良崔致國·丁光烈,侍立階下訖。上曰,文武新恩進前,各奏職姓名。文科新恩李寅奭·李命允·羅采奎,各奏職姓名。武科壯元鄭南燮,進前奏職姓名。仍命退寅奭·南燮等。又命退,諸臣以次退出。
上在昌德宮。停常參·經筵。
自開東至申時,灑雨下雨,測雨器水深一分。
許晟啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
趙得林啓曰,玉堂備員間,視事頉稟之意,敢啓。傳曰,知道。
以副修撰李正履·金炳韶再牌不進罷職傳旨,傳于許晟曰,只推。
以應敎李時在,校理趙雲澈,副校理趙然春·金在根牌不進罷職傳旨,傳于許晟曰,只推。
趙得林啓曰,玉堂上下番俱空,事甚未安。應敎李時在,校理趙雲澈,副校理趙然春·金在根,副修撰李正履·金炳韶,旣有只推之命,修撰李垿由限已過,竝卽牌招,推移入直,何如?傳曰,允。
以應敎李時在,校理趙雲澈,副校理趙然春·金在根,修撰李垿,副修撰李正履·金炳韶牌不進罷職傳旨,傳于許晟曰,只推。
李命允有頉,代以崔在厚爲假注書。
注書兪錫煥病,代以羅采奎爲假注書。
羅采奎有頉,代以黃燝爲假注書。
許晟啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建洙·鄭煥義在外,監察茶時之意,敢啓。傳曰,知道。
以執義柳幼麟,掌令金斗明,獻納鄭,正言兪象煥牌不進罷職傳旨,傳于許晟曰,只推。
趙得林,以吏曹言啓曰,上京守令,皆令當日下送事,命下矣。自臣曹催促,則洪州牧使金鑅,羅州牧使李玄好,順天府使朴宗吉,江陵府使李玄五,報恩郡守洪鍾英,舒川郡守朴萊壽,淸道郡守李載信,榮川郡守洪秉道,陜川郡守金在厚,錦山郡守趙最永,金堤郡守李寅升,旌善郡守洪祐信,德川郡守鄭憲容,全州判官洪益謨,原州判官林迥鎭,龍潭縣令洪遠燮,金城縣令崔膺憲,三登縣令金箕徇,鴻山縣監金龍根,堤川縣監尹應圭,平澤縣監兪永煥,定山縣監金亨淳,恩津縣監吳顯甲,魯城縣監徐光奎,石城縣監韓守一,連山縣監吳光默,禮山縣監李效榮,開寧縣監李昌在,三嘉縣監李正夏,宜寧縣監吳致翼,聞慶縣監吳肯默,知禮縣監尹應善,軍威縣監呂民燮,比安縣監李憲絅,新寧縣監趙揆永,禮安縣監金宜淳,靈山縣監尹致麟,昌寧縣監李容在,南平縣監趙台淳,井邑縣監吳基默,同福縣監鄭允容,麟蹄縣監趙基淳,竝當日下去云。黃州牧使李羲平,省掃事受由於京畿加平地,益山郡守李相佑,省掃事受由於京畿廣州地,保寧縣監金持泰,覲親事受由於平安道价川地。山淸縣監崔璜,省掃事受由於京畿陽城地,兔山縣監李寅在,省掃事受由於京畿龍仁地云。竝斯速還官之意,發關知委於各該道臣處,而咸陽郡守洪哲謨,身病沈重,不得下去云。雖未知其病勢之如何,而飭敎之下,謂有身病,不卽下去之狀,誠極未安,罷黜,何如?傳曰,允。口傳差出,催促下送。
吏曹口傳政事,以洪鍾浩爲咸陽郡守。
許晟,以都摠府言啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以義禁府言啓曰,咸鏡監司徐耕輔狀啓內,富寧前府使金善永罪狀,令攸司稟處事,啓下矣。金善永今方待命,拿囚之意,敢啓。傳曰,知道。
上在昌德宮。停常參·經筵。
許晟啓曰,合辭許久闕啓,事甚未安。除在外外,呈告人員,竝卽牌招,何如?傳曰,允。
又啓曰,玉堂上下番俱空,事甚未安。應校李時在,校理趙雲澈,副校理趙然春·金在根,修撰李垿,副修撰李正履·金炳韶,旣有只推之命,修撰徐元淳,由限已過,竝卽牌招,推移入直,何如?傳曰,允。
又啓曰,假注書黃燝,時無職名,令該曹依例付軍職,冠帶常仕,何如?傳曰,允。
又啓曰,行都承旨趙秉龜,左承旨沈宜臣,右承旨李寅皐,左副承旨金大根不爲仕進,右副承旨趙得林式暇出去,院中只有臣一人,伴直無人。左副承旨金大根,所當牌招,而拘於廳規,不得請牌,何以爲之?敢稟。傳曰,牌招。
又啓曰,左副承旨金大根牌不進,伴直無人。右承旨李寅皐,所當牌招,而拘於廳規,不得請牌,何以爲之?敢稟。傳曰,牌招。
以左副承旨金大根牌不進罷職傳旨,傳于許晟曰,只推。
許晟啓曰,右承旨李寅皐牌不進,伴直無人。左副承旨金大根,旣有只推之命,所當更請牌招,而拘於廳規,不得請牌,何以爲之?敢稟。傳曰,牌招。
以右承旨李寅皐牌不進罷職傳旨,傳于許晟曰,只推。
傳于許晟曰,顯陵進去大臣以下留待。
傳于許晟曰,顯陵進去大臣以下入侍。
傳于許晟曰,明日出宮門路,以協陽門爲之。
許晟啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖·鄭煥義在外,監察茶時之意,敢啓。傳曰,知道。
以執義柳幼麟,掌令金斗明,獻納鄭,正言兪象煥牌不進罷職傳旨,傳于許晟曰,只推。
以應敎李時在,校理趙雲澈,副校理趙然春,修撰李垿·徐元淳,副修撰李正履·金炳韶牌不進罷職傳旨,傳于許晟曰,竝許遞。
吏曹口傳政事,直閣單金炳韶。
兵曹口傳政事,副司果趙雲澈·徐元淳,竝單付。
許晟,以禮曹言啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則壇上及四面紅箭門墻垣階砌,俱爲無頉,此後看護等節,另加申飭之意,敢啓。傳曰,知道。
又以都摠府言啓曰,副摠管朴潤榮,以摠戎中軍,本營諸將官射會監試事,南別營晝仕出去之意,敢啓。傳曰,知道。
義禁府照目,粘連別軍職吳一善矣本府議啓內,夜直檢察,法本謹嚴,而下隷替行,罪著溺職,以此照律,罪笞四十收贖,附過還職,私罪,奉敎依允爲旀,功減一等爲良如敎。又照目,粘連鎭岑前縣監池濟穆矣本府議啓內,丙申還下之結,非爲課充新災,那補軍錢,則藉如囚供,已非法意是白兺除良,還穀犯用,雖緣賑資之推移,及秋備報,未免指說之漫漶,則其爲虛留,從可推知是白如乎,諸條臚列,若是狼藉,逐事發明,不足參恕。以此照律,罪杖一百收贖,告身盡行追奪,流三千里定配,私罪,奉敎依允爲旀,功減一等爲良如敎。又照目,粘連機張前縣監李道權矣本府議啓內,失囚雖在前官,詗捕自歸過限,以此照律,罪笞五十收贖,解見任別敍,私罪,奉敎依允爲旀,功減一等爲良如敎。又照目,粘連竹山前府使尹得燁,楊根郡守李宜翼等矣本府議啓內,尹得燁段,積年舊逋,恰過萬餘包之多,六朔居官,固難一朝準捧是白遣。李宜翼段,萬五千流來之逋,旣難責其當下準完,四千餘新舊之捧,亦未可謂全無收殺是白乎矣,徵督旣不趁限,勘報竟歸未捧,罪著仍逋,法難參恕。竝只以此照律罪,各杖七十收贖,奪告身二等,竝只私罪,奉敎依允爲旀,尹得燁段,功減一等爲良如敎。又照目,粘連淸州前兵虞候鄭琠矣本府議啓內,積年餉逋,恰爲一萬餘之夥多,半載居任,亦有近二千之收殺,而糴已過限,未捧自如,餉法至重,有難曲貸,以此照律,罪杖七十收贖,奪告身二等,私罪,奉敎依允。又照目,粘連注文前僉使朴煥奎矣本府議啓內,旣報離鎭,慢不起身,莫重稅船,領護無人,揆以漕法,罪合重究,以此照律,罪杖八十收贖,奪告身三等,私罪,奉敎依允。
許晟,以義禁府言啓曰,時囚罪人池濟穆,杖一百收贖,告身盡行追奪,流三千里定配照律公事,判付內,依允,功減一等事,命下矣。池濟穆功減一等,黃海道遂安郡位羅驛,徒三年定配,而以議啓內辭意,具罪目,依例發遣府書吏,押送配所,何如?傳曰,允。
戊戌四月二十四日酉時,上御熙政堂。顯陵進去大臣以下入侍時,同副承旨許晟,假注書黃燝,記注官金致坤·田栽五,右議政李止淵,行禮曹判書鄭元容,繕工監提調徐俊輔,觀象監提調申在植,以次進伏訖。上曰,史官分左右。止淵進前奏曰,親臨試士,勞動旣多,日間聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,時雨雖未霑足,大有益於麥農矣。仍奏曰,臣進詣顯陵,詳細奉審,則屛風石上周圍莎草枯損處外,上面雖有稍完,間多枯黃,今若只就有頉處而修改,則新舊莎聯接,不能沕然同色,所見未安。勢當一新改封,故舊排莎草,一齊奉出後,築以淨土,被以新莎,務從堅完,當日午時量畢役,仍爲撤排修掃,告安祭,使卽設行,而新莎着根前,雨暘不適,則恐有傷損之慮。故依前例遮帳油芚等物,留置齋所,以爲從便撤覆而着根,陵上曲墻左右邊內外面,間或缺落處,依定式一體補築矣。止淵曰,三日製入格儒生頒賞時,內閣冊子,趁不待令,過午而未得頒給,儒生輩以謁聖試入場之緣此遲滯,至請以頒賞樣,行禮退去,則政院竟未免曲循云。恩賞事體,何等重大,而使之半日等候,奉虛而退者,似此擧措,前所未有,此不可以事過而置之,當該承旨,施以譴罷之典。苟究其由,則不飭之責,亦安得無警?伊日入直閣臣,一體罷職,而擧行慢忽之閣吏,令攸司從重科治,以懲來後,何如?上曰,依爲之。出擧條止淵曰,摠戎使李惟秀,父母墳山,在於京畿楊州·始興等地,方欲省掃,而時帶將任,旣是法不當以循例呈辭,則筵稟後從便往來,似好,故敢此仰達矣。上曰,依爲之。命大臣就座,又命史官就座。仍命退,諸臣以次退出。
上在昌德宮。停常參·經筵。
上詣仁政殿。文武科放榜還內後,內閣·政院·藥房·玉堂口傳問安。答曰,知道。
藥房提調鄭基善,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
許晟啓曰,行大司憲朴綺壽,執義柳幼麟,掌令金斗明呈辭,掌令吳致淳,持平金建銖·鄭煥義在外,監察茶時之意,敢啓。傳曰,知道。
趙得林啓曰,備邊司郞廳來言,今日賓廳日次,而親臨放榜相値,不得來會云矣,敢啓。傳曰,知道。
許晟啓曰,行都承旨趙秉龜,左承旨沈宜臣,右承旨李寅皐不爲仕進,左副承旨未差,右副承旨趙得林式暇出去,院中只有臣一人,伴直無人。右承旨李寅皐,旣有只推之命,所當更爲牌招,而拘於廳規,不得請牌,何以爲之?敢稟。傳曰,牌招,未差之代,前望單子入之。
以右承旨李寅皐再牌不進罷職傳旨,傳于許晟曰,只推。
趙秉龜啓曰,今日殿座,承旨備員,而右承旨李寅皐牌不進,無以備員,何以爲之?敢稟。傳曰,牌招。
傳于沈宜臣曰,右承旨許遞,前望單子入之。
承旨前望單子入之,李是遠落點。
承旨前望單子入之,尹致謙落點。
傳于許晟曰,承旨房望,順房爲之,吏·工換房。
趙秉龜啓曰,新除授同副承旨李是遠,卽爲牌招,何如?傳曰,允。
又啓曰,同副承旨李是遠,時在江華地,斯速乘馹上來事,下諭,何如?傳曰,允。
傳于沈宜臣曰,新及第金左根賜樂。
傳于沈宜臣曰,新及第金左根,副校理除授。
吏曹,副校理單金左根。
趙得林啓曰,新除授副校理金左根,以前任咸興判官,方在解由未出中,何以爲之?敢稟。傳曰,勿拘。
沈宜臣啓曰,臣以永安府院君·靑陽府夫人內外祠版致祭,進去下直之意,敢啓。傳曰,知道。
傳于趙得林曰,政官牌招開政。
有政。吏批,判書曺鳳振受由在外,參判李寅泰進,參議金鍏受由在外,右副承旨許晟進。啓曰,判書曺鳳振,參議金鍏,竝受由在外,小臣獨政未安,何以爲之?敢稟。傳曰,仍爲之。
以徐元淳爲應敎,金大坤爲校理,李殷相·鄭煥義爲修撰,金英根·鄭爲副修撰,吳顯相爲司宰僉正,朴載仁爲監察,吳泰權爲典籍,權敦仁爲慶尙監司,吳基默爲楊根郡守,金履元爲長連縣監。
兵批,判書·參判未差,參議趙奎昇入直進,參知丁庠敎病,右副承旨許晟進。同知金聲五,僉知成元鎭,護軍尹聲大,副護軍金在仁,副司直李時在·趙然春,副司果李垿·李正履,副司正黃燝,以上竝單付。
傳于趙得林曰,兵曹判書有闕之代,朴岐壽除授。
吏曹,行兵曹判書單朴岐壽。
吏批,再政。以趙徽林爲持平,金炳韶爲獻納,金蘭淳爲刑曹判書,徐箕淳爲兵曹參判,鄭元容爲判義禁,曺鳳振爲惠民提調,徐有隅爲內資主簿,兪致善爲氷庫別提,宋持維爲愍懷墓守衛官,韓在益爲井邑縣監。訓鍊都監提調單朴岐壽,禁衛營提調單朴岐壽,御營廳提調單朴岐壽。
兵批,再政。同知單崔東郁,副護軍李寅皐,慶尙道兵馬水軍節度使單權敦仁。
趙得林啓曰,新除授行兵曹判書朴岐壽,卽爲牌招,傳授命召,何如?傳曰,允。
吏曹,兼直閣單金炳韶。
趙得林,以弘文館言啓曰,下番闕直,事甚未安。校理任百經,由限已過,卽爲牌招,姑降入直,何如?傳曰,允。
以右承旨李寅皐牌不進罷職傳旨,傳于許晟曰,只推。
以校理任百經牌不進罷職傳旨,傳于許晟曰,只推。
趙得林,以弘文館言啓曰,新除授修撰鄭煥義,時在慶尙道咸陽地,經筵入番事緊,請斯速乘馹上來事,下諭。傳曰,許遞,前望單子入之。
又以弘文館言啓曰,下番闕直,事甚未安。新除授應敎徐元淳,校理金大坤,修撰李殷相,副修撰鄭,竝卽牌招,以爲推移入直之地,何如?傳曰,允。
又以兵曹言啓曰,文臣兼宣傳官趙徽林,病難供職,呈狀乞遞,改差,何如?傳曰,允。
戊戌四月二十五日辰時,上詣仁政殿。文科放榜入侍時,行都承旨趙秉龜,左承旨沈宜臣,右副承旨趙得林,同副承旨許晟,假注書崔在厚·黃燝,記注官田栽五·趙相玉,直閣金炳韶,檢校待敎金洙根·金英根,以次侍立。時至,通禮跪啓請外辦。上具遠遊冠·絳紗袍,乘輿出宣化門。藥房提調鄭基善,副提調趙秉龜進前奏曰,侵早勞動,聖體,若何?上曰,一樣矣。仍出協陽門,由肅章門,入仁政門,至仁政殿月臺。通禮跪啓請降輿,上降輿。秉龜進圭,上執圭陞座,贊儀唱文武百官入就位,行四拜禮,文武百官行四拜禮訖。秉龜曰,承旨·閣臣中新恩後陪人,使之下去殿庭,同爲行禮,似好矣。上曰,唯。文武新恩,分東西庭,行四拜禮,仍行文武新恩放榜,放榜官唱文武擧人入就位,行四拜禮訖,上命賜牌。宜臣·晟各頒賜紅牌,次賜花及蓋訖,宣醞,行四拜禮退出。致詞官致詞,文武百官行禮訖,通禮跪告禮畢,新恩金左根賜樂,謝恩後退出。上降座乘輿,出仁政門,由肅章門·協陽門還內,命出標信解嚴。諸臣以次退出。
上在昌德宮。停常參·經筵。
趙得林,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
許晟啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
傳于趙得林曰,新恩謝恩,當親受矣,該房知悉。
趙得林啓曰,假注書崔在厚,身病猝重,勢難察任,今姑改差,何如?傳曰,允。
又啓曰,假注書黃燝,身病猝重,勢難察任,今姑改差,何如?傳曰,允。
崔在厚改差,代以申泰運爲假注書。
黃燝改差,代以金益文爲假注書。
趙得林啓曰,行兵曹判書朴岐壽牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
又啓曰,行兵曹判書朴岐壽牌不進推考傳旨,今方捧入,而命召傳授,一時爲急,如是違牌,事甚未安。更爲牌招,何如?傳曰,允。
又啓曰,行兵曹判書朴岐壽再牌不進推考傳旨,今方捧入,而命召傳授,一時爲急,如是違牌,事甚未安。所當更請牌招,而係是一日三牌,何以爲之?敢稟。傳曰,牌招。
許晟啓曰,行大司憲朴綺壽,執義柳幼麟,掌令金斗明,持平趙徽林牌不進,掌令吳致淳,持平金建銖在外,監察茶時之意,敢啓。傳曰,知道。
以執義柳幼麟,掌令金斗明,持平趙徽林,正言兪象煥牌不進罷職傳旨,傳于許晟曰,只推。
獻納金炳韶啓曰,臣庸愚譾劣,本不合於淸朝諫諍之任,而納言除旨,忽下於千萬夢想之外。且惶且感,雖不得不章皇出肅,少伸叩謝之忱,而第臣於合啓句語中,有私義之不可聯參者,曾叨臺職,輒蒙恩諒,今臣處義,宜無異同,請命遞斥臣職。答曰,依啓。
趙得林啓曰,吏曹郞廳來言,臺諫有闕,政事,取稟。傳曰,前望單子入之。
獻納前望單子入之,金鼎元落點。
吏曹口傳政事,直閣單金炳韶。
以應敎徐元淳,校理金大坤,修撰李殷相,副修撰鄭牌不進罷職傳旨,傳于許晟曰,只推。
修撰前望單子入之,李時在落點。
趙得林,以弘文館言啓曰,下番闕直,事甚未安。應敎徐元淳,校理任百經·金大坤,修撰李殷相,副修撰鄭,旣有只推之命,與新除授修撰李時在,一體牌招,以爲推移入直之地,何如?傳曰,允。
趙得林啓曰,明日常參·經筵,取稟。傳曰,停。
趙得林,以禮曹言啓曰,卽接西部幼學宋義載所志,則以爲,族弟殷燁,嫡妾俱無子,以其同姓十四寸弟重彩第二子啓天,欲爲繼後,兩家諸族,相議完定,而殷燁夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長宋義載所訴旣如此,依定式,宋重彩第二子啓天,立爲宋殷燁之後,何如?傳曰,允。
又以禮曹言啓曰,卽接全州幼學柳濈所志,則以爲,同姓五寸侄仁述,嫡妾俱無子,以其同姓六寸弟性述第三子譚,欲爲繼後,兩家諸族,相議完定,而性述夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長柳濈所訴旣如此,依定式,柳性述第三子譚,立爲柳仁述之後,何如?傳曰,允。
又以禮曹言啓曰,卽接淳昌幼學林顯遠所志,則以爲,同姓五寸侄若鎭,嫡妾俱無子,以其同姓六寸兄世鎭第二子鳳洙,欲爲繼後,兩家諸族,相議完定,而生養父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長林顯遠所訴旣如此,依定式,林世鎭第二子鳳洙,立爲林若鎭之後,何如?傳曰,允。
許晟,以刑曹言啓曰,兵曹啓辭內,今番慶科庭試·武科殿試榜目中,親騎衛金百孫之百字,以伯字書之,徐致順之順字,以淳字書之,臣不勝惶悚,而元榜目中付標以入,武學金履煥,馬兵李之榮之父名,與初試狀啓相左,故竝捉致査問,則兩人俱與初試入格人,改名和買,冒占於會圍,皆已首實,爲先削科,移送秋曹,依律嚴處,而一體付標以入之意,敢啓,傳曰,知道事,命下矣。謹按律文,則大典通編武科條有曰,科場用奸者,邊遠充軍。金履煥·李之榮,依此律,履煥平安道龜城府,之榮咸鏡道洪原縣,邊遠充軍定配所,竝卽押送之意,敢啓。傳曰,知道。
戊戌四月二十六日辰時,上御熙政堂。新恩謝恩親受入侍時,左副承旨趙得林,右副承旨許晟,假注書崔在厚·黃燝,記注官趙相玉,記事官卓宗述,檢校待敎金英根,以次進伏,文武新恩序立階下訖。上曰,史官分左右。得林曰,新恩後陪人,使之隨入乎?上曰,唯。文武新恩分東西庭,行四拜禮,宣醞後,行四拜禮訖。上曰,文武新恩,進前奏職姓名。得林曰,武科則甲科一人,使之升殿乎?上可之。文科新恩李晦榮·林樂鎭·張德良·南鍾三·李秉植·卓景秀·金益文·李玄文·金左根·申泰運·沈敬澤,武科甲科趙豐林,以次進前,各奏職姓名。上命文武壯元進退。得林曰,招入院隷,使之進退乎?上可之。文科壯元李晦榮,武科壯元趙豐林,以次進退。上命文武新恩先退,又命史官就座。仍命退,諸臣以次退出。
上在昌德宮。停常參·經筵。
卯時至人定,灑雨下雨,測雨器水深一寸二分。
尹致謙啓曰,明日常參·經筵,取稟。傳曰,停。
許晟啓曰,來初一日輪對日次矣,敢稟。傳曰,當次人受點,後日次對令。
又啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
又啓曰,判義禁鄭元容,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,行兵曹判書朴岐壽三牌不進推考傳旨,今方捧入,而命召傳授,一時爲急,連事違召,無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,牌招。
又啓曰,行兵曹判書朴岐壽,疏批已下,卽爲牌招,傳授命召,何如?傳曰,允。
申泰運有頉,代以南鍾三爲假注書。
金益文有頉,代以徐相敎爲假注書。
南鍾三有頉,代以沈敬澤爲假注書。
徐相敎有頉,代以朴商壽爲假注書。
許晟啓曰,行大司憲朴綺壽,執義柳幼麟,掌令金斗明,持平趙徽林牌不進。掌令吳致淳,持平金建銖在外,監察茶時之意,敢啓。傳曰,知道。
以執義柳幼麟,掌令金斗明,持平趙徽林,正言兪象煥牌不進罷職傳旨,傳于許晟曰,只推。
尹致謙,以吏曹言啓曰,今此景慕宮大祝,前通禮李基華塡差,而時無職名,令該曹口傳付軍職,何如?傳曰,允。
兵曹口傳政事,副司果單李基華。
尹致謙,以弘文館言啓曰,應敎徐元淳,校理金大坤,修撰李殷相·李時在,旣有只推之命,竝卽牌招察任,何如?傳曰,允。
以應敎徐元淳,校理任百經·金大坤,修撰李殷相·李時在牌不進罷職傳旨,傳于許晟曰,只推。
義禁府啓目,富寧前府使金善永原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓。大王大妃殿傳于許晟曰,渠之原情,無足取信,除刑推一體遠島定配。
許晟,以義禁府言啓曰,因時囚罪人金善永原情公事,大王大妃殿傳曰,渠之原情,無足取信,除刑推一體遠島定配事,命下矣。金善永慶尙道巨濟府遠島定配,而以傳敎內辭意,具罪目,依例發遣府書吏,押送配所,何如?傳曰,允。
行兵曹判書朴岐壽疏曰,伏以臣,千萬匪意,伏奉特旨,以臣授兵曹判書者,臣誠驚惶震懍,罔知攸措。夫六官之長,何莫非綦重,而惟玆本兵之長,責任尤別,卽周官大司馬之職也。主靺韋進退之權,掌金穀出納之計,內而察淸禁之宿衛,外而飭諸道之戎政,苟非才猷已著於績庸,威望有足以鎭服,則上不可以濫授,下不可以冒膺也,審矣。臣本疎迃,最居人下,任使之末,自知不稱,猥蒙兩聖朝陶鎔拔擢之恩,華膴則無不兜攬,揚歷則殆遍內外,居然滾到於卿月崇班,而涓埃之報,曾無尺寸,每一循省,冞增愧懼。今玆隆畀,未敢知奚取於臣,而臣亦何由以稱塞委寄之萬一乎?軍旅未嘗素學,班簿亦所茫昧,則其何以甄別流品,厭服乎物情?家務漫未有省,心計尤非所長,則其何以句檢簿書,稱施乎財用,而駑馬非致遠之資,責之以追風絶塵,鉛刀乏一割之用,試之於盤根錯節,則臣雖欲感激異數,怵畏義分,竭蹶趨承,冒沒膺命,臣身之顚沛姑捨,其奈國事之僨誤何哉?且臣之宿祟,近又添劇,頑痰凝而不解,眩暈有時發作,脚部又苦流濕,行步未免蹣跚。陳力就列,尤非可論,左右思量,蠢動無路,天牌儼臨,坐犯違傲,玆敢悉暴衷懇,仰瀆崇嚴。伏乞聖慈,念重任之不可冒授,諒臣言之非出飾讓,亟命鐫改臣新授職名,以重公器,以安私分焉,臣無任云云。答曰,省疏具悉。卿其勿辭,卽爲肅命。
上在昌德宮。停常參·經筵。
尹致謙啓曰,明日常參·經筵,取稟。傳曰,停。
沈宜臣啓曰,合辭許久闕啓,事甚未安。除在外外,未肅拜·呈告人員,竝卽牌招,何如?傳曰,允。
尹致謙啓曰,左副承旨趙得林,今日不爲仕進,卽爲牌招,何如?傳曰,允。
沈敬澤有頉,代以李玄文爲假注書。
朴商壽在外,代以河範大爲假注書。
李玄文有頉,代以李秉植爲假注書。
河範大有頉,代以崔斗錫爲假注書。
以應敎徐元淳,校理金大坤,修撰李殷相·李時在牌不進罷職傳旨,傳于尹致謙曰,只推。
尹致謙,以弘文館言啓曰,應敎徐元淳,校理金大坤,修撰李殷相·李時在,旣有只推之命,竝卽牌招察任,何如?傳曰,允。
沈宜臣啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖在外,持平趙徽林未署經,監察茶時之意,敢啓。傳曰,知道。
又啓曰,卽者吏曹郞廳來言,長連縣監金履元,兩司當爲署經,而憲府則雖已署經,諫院則大司諫朴齊明,司諫李家淳,獻納金鼎元,正言鮮于在外,只有正言兪象煥一人,不得備員署經云,何以爲之,而正言兪象煥,卽爲牌招,何如?傳曰,一司除署經。
以左副承旨趙得林牌不進罷職傳旨,傳于尹致謙曰,只推。
以執義柳幼麟,掌令金斗明,正言兪象煥牌不進罷職傳旨,傳于沈宜臣曰,只推。
以應敎徐元淳,修撰李殷相牌不進罷職傳旨,傳于尹致謙曰,只推。
上在昌德宮。停常參·經筵。
許晟,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹致謙啓曰,明日常參·經筵,取稟。傳曰,停。
許晟啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
尹致謙啓曰,左副承旨趙得林,今日不爲仕進,卽爲牌招,何如?傳曰,允。
許晟啓曰,摠戎使李惟秀,省掃事,楊州·始興等地,今方出去矣。所佩密符及兼帶左邊捕盜大將命召·大將牌·傳令牌,竝來請還納,何以爲之,而將兵之任,不可一刻無摠察之人,捕將之任,亦不可暫曠。在前如此之時,有他邊大將兼察之例,今番則何以爲之?敢稟。傳曰,仍佩往來,竝禁將兼察。又啓曰,摠戎使·左邊捕盜大將,竝禁將兼察事,命下矣。兼察摠戎使·左邊捕盜大將李完植,卽爲牌招聽傳敎,何如?傳曰,允。
崔斗錫有頉,代以卓景秀爲假注書。
李秉植有頉,代以河範大爲假注書。
卓景秀有頉,代以林樂鎭爲假注書。
河範大在外,代以白弘洙爲假注書。
林樂鎭有頉,代以徐珖輔爲假注書。
尹致謙,以弘文館言啓曰,應敎徐元淳,修撰李殷相,旣有只推之命,竝卽牌招察任,何如?傳曰,允。
許晟啓曰,行大司憲朴岐壽,執義柳幼麟,掌令金斗明牌不進,掌令吳致淳,持平金建銖在外,持平趙徽林未署經,監察茶時之意,敢啓。傳曰,知道。
以執義柳幼麟,掌令金斗明,正言兪象煥牌不進罷職傳旨,傳于許晟曰,只推。
以左副承旨趙得林牌不進罷職傳旨,傳于尹致謙曰,只推。
以修撰李殷相牌不進罷職傳旨,傳于尹致謙曰,只推。
以京畿監司李光正狀啓,永平郡守李源明遭父喪事,傳于尹致謙曰,令該曹,口傳各別擇差,明日下送。
許晟啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
兵曹口傳政事,副司果單金左根。
許晟,以禁衛營言啓曰,本營騎士將盧允龜,身病猝重,勢難察任,改差,何如?傳曰,允。
行慶尙監司權敦仁疏曰,伏以臣,待罪中權,且逾歲矣。負荷不效,錯謬甚多,頃蒙丐籲,未蒙諒照,徊徨若窮,懍恧彌日,忽不自意,移授臣嶺臬重寄,臣實惝怳,不知所以。臣伏見慈聖殿下下敎,以嶺南洊歉,民生倒懸,特令勿拘資級而擇差,我慈聖平日憂勤民事,審揀外官之至意,固何如?今嶺之災沴塗炭,大爲惕厲,必欲擇而擧之資級之外,其藹然怛然,宵旰南顧之至意,尤何如?乃題目一出,遽以臣當之,臣不知廟議,謂臣足以仰成慈意之萬一也乎?古之方伯連帥,秩三二千石,寵以璽書,尊視侯公,蓋司民理亂,陟罰長吏,未始不隆資格重體貌,然載載考之嚴,剡簡之良,亦何嘗徒藉其階,不采其人也?臣於嶺表,未曾足躡其地,山川風土,民物歌謠之美惡,與夫耕農商賈,作貨財出賦稅,身徭公輸安利樂業之係民命者,臣皆邈然無知見矣。伏聞近年以來,大侵者數,大癘者一,死者枕藉于塗,生者零丁仳㒧,沿海郡邑,田野往往爲榛蕪,墟里多人烟盡空。嶺之言曰,方宅一區,良田數十畝,無以易百錢,夫土使無曠,農使無失,猶不免歲儉則飢,況農無其人,土無其藝,阿野不闢,魯草何靑?似此諸邑,卽保無豐儉之可須爾。玆亦臣耳剽者,安知其言之過或不及,而槪其勢,則如敗棊一散,着下不得,臣苟才具知計,可以經濟一方,仰而紓慈聖暨殿下隱恤若恫之念,俯而船漏而袽,器欹復整,百萬生靈,回咷爲笑,是乃臣之大榮也,抑臣何執而辭?臣前按北關,北關素稱閒便少瘼,且處於屢豐之餘,較臣今日去處,可謂易難懸矣,而無能事事,辜恩負民,尙厚有忸怩,此之謂已試蔑效,旣蔑於易,而復責功於難,非理也。臣之私情,不必爲念,竊恐朝家擇人之政,反失全嶺之望也,敢將衷辭,略入文字。伏乞殿下,念重蕃之當審,哀近命之莫緩,仰稟東朝,卽賜鐫改,回授勝任,以幸公私焉,臣無任云云。答曰,省疏具悉。卿其勿辭,往欽哉。
上在昌德宮。停常參·經筵。
藥房都提調李止淵,提調鄭基善,行左承旨尹致謙啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
尹致謙啓曰,明日常參·經筵,取稟。傳曰,停。
傳于尹致謙曰,禮房承旨馳詣宗廟·景慕宮,奉審摘奸以來。
傳于趙得林曰,大臣·備局堂上引見。
趙得林,以內醫院都提調·提調意啓曰,副提調趙秉龜,今日問安,不爲仕進,卽爲牌招,何如?傳曰,允。
傳于趙得林曰,受由在外承旨許遞,前望單子入之。
承旨前望單子入之,李敦榮落點。
趙得林啓曰,新除授承旨李敦榮,方在譴削中,何以爲之?敢稟。傳曰,蕩滌敍用。
又啓曰,吏曹判書曺鳳振,參判李寅泰,參議金鍏牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
又啓曰,吏曹判書曺鳳振,參判李寅泰,參議金鍏再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,竝所當更請牌招,而係是一日三牌,何以爲之?敢稟。傳曰,參議只推,待明朝一體更爲牌招,如有違牌,勿爲呼望。
以修撰李殷相牌不進罷職傳旨,傳于趙得林曰,只推。
趙得林,以弘文館言啓曰,修撰李殷相,旣有只推之命,卽爲牌招察任,何如?傳曰,允。
傳于趙得林曰,進講自明日爲之。
趙得林啓曰,假注書白弘洙,時無職名,令該曹依例付軍職,冠帶常仕,何如?傳曰,允。
許晟啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖在外,持平趙徽林未署經,監察茶時之意,敢啓。傳曰,知道。
以執義柳幼麟,掌令金斗明,正言兪象煥牌不進罷職傳旨,傳于許晟曰,只推。
吏曹口傳政事,以李鳳九爲永平郡守。
趙得林,以兵曹言啓曰,今四月各廳堂下武臣朔試射,臣曹連因有故,不得爲之之意,敢啓。傳曰,知道。
又以兵曹言啓曰,今四月十七日慶科庭試·武科殿試時,直赴殿試人別武士姜成厚等一百八十三人內,一百七十九人,應試參榜,所授帖文,依例收聚爻周。別騎衛諸福來,武藝別監文世賢,親騎衛朴宗儀等三人遭故,依法典陳試。慶尙監營別武士李鍾華,無緣不赴,其委折,關問該道臣後稟處。直赴會試人選武軍官金道星等三十五人內,二十七人應試,所授帖文,依例收聚爻周。選武軍官安啓民,馬兵安英奎,別武士趙俊益等三人遭故,依法典陳試。馬兵金濟圭作故,尹東諴·白仁星,身病不赴,依例勿施。京畿監營選武軍官金道星,江原監營馬兵金亨澤等二人,初不起送,亦不赴試,其委折,關問各該道臣後稟處,何如?傳曰,允。
戊戌四月三十日辰時,上御熙政堂。大王大妃殿垂簾,大臣·備局堂上引見入侍時,左副承旨趙得林,假注書徐珖輔,事變假注書洪錫圭,記注官趙相玉,記事官卓宗述,右議政李止淵,行禮曹判書鄭元容,行兵曹判書朴岐壽,刑曹判書金蘭淳,知敦寧府事徐憙淳,同知中樞府事李完植,校理金大坤,以次進伏訖。上曰,史官分左右。止淵進前奏曰,雨餘晴佳,昕夕稍涼,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,講筵停掇,今旣多日,雖有自內溫繹之工,講筵不可一日而廢矣。及今寸陰可惜之時,而久未聞開筵之敎,區區下情,不勝抑鬰,伏乞自明日開講,益懋程課之工焉。元容·憙淳等曰,大臣纔以開講事仰請,而臣等忝在講官之列,又此敢陳矣。近日停講,已爲數旬之久,今日萬事之本,豈有大於講學者,而停掇若此乎?帝王之學,雖與匹庶有異,而幼學壯行,一也。十歲以後,十五以前,聰明專一於內,事物無累於外,此政讀書成工之時,故毋論學工之大小淺深,立基資本,皆在於此三四年之間。顧今春秋向盛,寸陰宜惜,而一日二日,間斷如此,何以望聖學之將就乎?雖値殿座,豈無召接之暇?雖當暑節,亦有淸涼之時,自今堅定聖志,嚴立課程,朝行進講,夕行召對,日以爲常,視若不可廢之事,則自至於接續長進之盛矣。上曰,當自明日開講矣。大王大妃殿曰,次對爲之。止淵曰,頃因東萊府使成遂默狀啓,關白承襲致慶島主還島問慰,渡海譯官差送島主子還島問慰之請,不容輕許,令倅臣嚴飭責諭,毋敢煩聒之意,草記行會矣。卽見該府使狀啓,則枚擧訓別等手本,以爲倭等言內,今若不許兼付,則非但爲一島之缺望,俺等不善幹事之罪,在所難免。轉達朝廷,特蒙終始之澤,懇乞不已,更飭任譯,申加責諭爲辭矣。彼人規外之請,不可以其屢聒,輒有闊狹,而丙申已例,雖係久遠,不可謂之全無所據,且其所懇,不過單譯兼付,則別無大段窒礙之端。其在綏遠之義,不宜較挈相持,以致缺望,特爲許施,何如?大王大妃殿答曰,依爲之。出擧條仍敎曰,如是則何如而渠輩必欲爲之耶?止淵曰,如是則於渠輩爲榮光矣。別幅所給物種中,仁蔘當入四斤矣。止淵曰,卽見戶曹所報,則以爲,在前渡海時,有別區劃請得之例,今番渡海,各樣禮單蔘價,毋論米錢,限三萬兩卽速區劃,以爲措備之地云矣。此是不可不區劃者,而他無着手處,以湖南守城倉穀二千石,山城軍餉穀一千石,休番皮牟一千石,羅鋪穀一千石,湖西雙樹餉穀二千石,安興餉穀一千石,營賑穀一千石,元山穀一千石,竝以折米磨鍊,合一萬石劃給,使之取用,何如?大王大妃殿答曰,依爲之。出擧條止淵曰,自古懲貪之法,不在治逆之下,蓋流毒生民,必至亡國,故罪抵極律,不少假貸,我朝立法寬大,雖不用漢法明律,而猶有大典所載,則贓法之嚴,有如是,近來列邑廉貪,雖未知如何,而大抵廉聲少聞,貪風漸熾者久矣。或公肆誅求,或暗地刻割,蟊食而不遺錙銖,龜刮而必充谿壑,惟以肥己潤屋,爲長技,都不念民必死而國必亡,苟有人心,是可忍乎?今也百度皆弛,而贓法尤壞了無餘,殿最之筆,未叶公眼,臺閣之論,不擧風聞,恣行胸臆,人莫誰何?觀於北路諸倅事,而可知諸道之滔滔皆是。若使漢法明律,復行於今日,豈敢無忌憚至此之甚乎?國家廉覈之道,惟在繡衣之差遣,而前後持斧之臣,雖未可曰擧皆稱職,得其人則斯擧其職矣。必以公明剛核之人,分按諸路,勿畏强禦,勿拘顔私,到底鉤發,隨卽執奏,而王府議讞之際,一依贓律,無所低昂,則庶可謂一分振肅懲創之道,此實目下爲民國不可緩之事,三司中可合是任者,先爲抄擇以入,何如?大王大妃殿答曰,所陳好矣,依爲之。懲貪之道,莫如繡衣,而若不擇送,反不如不送,各別擇人以送,可也。出擧條止淵曰,外邑吏胥,本有定額,蓋州府郡縣,大小閑劇之裁量分排,當初法意,極其詳密,挽近以來,無端增加,甚至有比昔幾倍處,此不過拘於顔私,牽於干囑,而漫不省蠧公病民之俱由於是,寧不大可惋歎乎?凡遊手無賴之輩,必以吏額爲迷藏之藪,見利而投托,犯罪而逃避,上而欺弄,下而嚇脅,詞訟之挾私扶抑,軍丁之視賄操縱,種種情狀,有不勝言,而最是國結則恣意偸匿,公穀則隨手爛用,畢竟疊懲也替督也,都歸無告之殘民,到底侵剝,如嘬如䑛。譬若豺虎之群,彌滿街巷,而見人必呑噬,帥獸而食人,尙不忍爲,況可帥人而食人乎?今之爲營邑者,未嘗不欲爲民除害,而終未究,除一害,無過於除一吏,故已往屢有朝飭,而蔑無其效。前等之罪汰者,後官復之,上營之査減者,下邑增之,奸猾無屛息之日,痼瘼有滋甚之患,卽今大小民人,萬無一支之勢,卽吏多之故也。苟欲申明舊法,則合有另行定規,令各該道臣,都聚省內吏案,親執存拔,酌古參今,作爲不易之原額,頒之列邑。仍卽修成冊報本司,以爲永久遵行之地,而若或視同因循,不卽洞革,則道臣難免違制之責,而邑倅之任自增額者,隨現重勘之意,著爲成式,何如?大王大妃殿答曰,依爲之。出擧條仍敎曰,如是則可以除弊乎?止淵曰,邑弊淺深,係於吏額多寡,額小則弊小,而弊之貽於民者,豈不害及於國乎?大王大妃殿敎曰,有益於民,則是有益於國也,欲以原定額數,爲定乎?止淵曰,量其邑之大小·額之多寡,而參商定式,似好矣。止淵曰,爵賞,人主之大柄也,故必愼重之愛惜之,然後方可以礪世而磨鈍矣。官多則賤人不以爲榮,恩竭則慢人何所知勸?近日以來,爵賞太濫,御極以後四年之間,凡以賞而陞品者,通政以上,殆過百人,卽謂其可爲之人,不必拘於驟速而然耶?抑謂無損於國家而施之不難歟?古則敍久勞而官方嚴,故一資半級,無得超躐,而未嘗以人才沈屈爲憂,今則長躁競而捷徑廣,故微功寸勞,輒有希覬,位著之多,於斯爲盛,而國家需用,反遜於前,此豈聖上愛群下以德之義,而尤非古昔愼惜名器之道也。臣亦向來賞資中一人,罔功之愧,尙切于中,以臣言此,無異於同浴譏裸,而耿耿憂愛之忱,終不能泯默。伏願繼自今,凡有功勞而可合示意者,必易之以它賞,切勿以有例而輒施,俾恩澤有節,仍以循序精選爲務,裁抑物情,裨益世道,則聖德有光,朝臣與榮矣。留神省察,區區之望也。大王大妃殿答曰,所奏是矣,當體念矣。出擧條止淵曰,罪關計贓者,就囚而未及議處,遇赦蒙放則追覈實犯,載在法典,而上土前僉使朴敏德,因該道臣狀聞論勘,未及就囚,入於赦放矣。以其時道啓觀之,其所臚列,係是貪汚不法,則不可使之夤緣倖逭,仍作無故之人,更令王府,拿問勘處,何如?大王大妃殿答曰,依爲之。出擧條止淵曰,近來賓對,備堂輒多引病,殆不成班儀,如臣無似,顧何能董率,而揆以朝體,誠極慨然。今已登對,不必煩請牌招,而此後則衆所共知實病實故外,毋得懸頉之意,申飭,何如?大王大妃殿答曰,依爲之。出擧條仍敎曰,前此亦已申飭,而一二次外,又看作尋常事矣。止淵曰,詞訟曠務可悶,在外法司堂上,竝許遞,與未差之代,令政院,政官牌招,開政差出,何如?大王大妃殿答曰,依爲之。出擧條仍敎曰,日前之雨周洽乎?止淵曰,向時之雨,猶有不足之慮,而今番則果爲周洽,兩麥頗多成熟之望,早秧亦沾貯水之澤,民事如此,果是不小之喜也。大王大妃殿敎曰,幸矣。又敎曰,大臣就座,諸宰奏事。元容曰,陵上莎草有頉處,不至大段,則陵官從便修改事,曾有兩聖朝受敎矣。莎草枯損,初非一日一時意外之事,若於微枯小損之時,隨卽修改,則豈至於頉處之浩廣,而致煩工役之張大乎?自今申明舊典,陵官奉審之時,如有小小頉處,則播種與補修,依受敎從便擧行後,形止修報臣曹,而若或有不卽修補,執頉於春秋奉審之時,則該陵官難免不職之罪,自臣曹當爲論勘。以此申飭各陵園墓官,雖以補土一事言之,汰落頉處,每多自小成大,此亦有微頉時從便修築之定式,而不能遵行,沁泄過時。役處廣闊之後,始爲報來,故補土之役,每致浩大,事之悚悶,莫此爲甚,亦爲一體嚴飭,使之恪遵定式,何如?大王大妃殿答曰,所陳好矣,依爲之。出擧條仍敎曰,自微頉時隨卽修補,則豈至役處張大之境乎?旣有從便修改之受敎,則此後依此擧行,好矣。元容曰,今番莎役時,伏見舊莎奉出新土封築之際,甚爲悚悶矣。英宗·正宗兩聖朝,連有從便修改之敎,自微頉時,卽爲修補,則豈有至浩大之慮乎?止淵曰,古則別無陵役,蓋緣陵官,從便修補故也。近來陵官,非不知此慮,而陵上則謂以所重自別,未卽隨頉隨補,漸至功役之浩大矣。雖以私家墳墓言之,不謹守護者,亦有嚴飭之道,況於陵寢莫重之地乎?從今以後,依禮判所奏,不卽修補之陵官,一竝論勘,然後可無如是之弊矣。大王大妃殿敎曰,陵上固有所重,然兩朝旣有受敎,則陵官之從便擧行,有何不敢乎?元容曰,釋王寺修補物力,爛商區劃事,向伏承筵敎矣。其間往復於本道道臣,所入財力,有略綽領會者,若劃三千金內外,則樓閣重修之工,緇徒奠接之方,庶可措施矣。空名帖一百五十張,某樣公穀中限三百石,特爲劃付於道臣,以爲措處經紀之地,似好,令廟堂稟處,何如?大王大妃殿答曰,大臣今方登筵,卽爲稟處,可也。止淵曰,釋王寺,本是朝家之所軫念,故前此工役,輒給物力,今亦不可無區劃,依禮判所奏施行,而公穀則以本道南關會錄耗條中,使之取用,好矣。大王大妃殿答曰,大臣之言又如此,依爲之。出擧條元容曰,本寺形止,往復道臣,詳爲探來,則閣宇姑不至於傾側頹圮,而滲漏過多,椽榱將朽,蓋瓦脫落處,一新改覆,則新瓦將入萬許張云,其雨漏之多,修補之急,從可知矣。向筵慈敎,若踰今年,則重修物力,必倍入之敎,誠至當矣。不可不及今改葺,而所入,將爲千餘金云矣。本寺與它寺自別,而守護之責,專在僧徒,緇業日凋,寺田不保,渙散難支,此所當念,田畓之見失者,若有二千金,則可以一一還退云。此則有非朝家區劃以給之事,而以特念本寺之意,優劃樓閣重修之資,而可爲三千金,則僧徒奠接之方,亦在其中矣。大王大妃殿曰,空名帖一張價,可爲幾何?元容曰,或爲十兩,或爲十五兩,而近多不願者,故多寡本無定數矣。今以空〈名〉帖與穀物而計價,則似當爲二千三四百兩矣。止淵曰,空名帖,自吏·兵曹成帖,而價有高下,然有願買者,則比本價,亦或有稍高之時矣。今所劃給,雖不滿三千兩之數,然旣一付之道臣,則不足之數,當自營邑顧助,可以幸獲準役矣。得林曰,玉堂所懷奏之。大坤曰,今以講筵事,大臣·諸臣,旣已奏達矣。伏念我聖上春秋,幾至志學之年,顧今時序,亦非極熱之候,而停講日久,在聖人惜陰之工,豈不有欠於聖學耶?大抵正心修身齊家治國平天下之道,其本專在於誠意二字,天下萬事,無不誠意中出來,而至於學問上工夫,尤爲緊切。伏望日開進講,兼行召對,經傳上微辭奧旨,誠心求之,則修齊治平之道,皆在方策之中,益加乾惕,無少間斷,是臣區區之望也。且惟節用而愛人,卽聖王治國之要務,此不必遠求,卽在於殿下所講魯論中,以我殿下愛民之仁,先行節用之儉,則其效當無窮矣。今此大僚民瘼之奏,臣亦不無愚衷之所契,敢此陳奏矣。上曰,所陳好矣好矣,當留念矣。出擧條得林曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿曰,大臣以下先退,史官就座。仍命退,諸臣以次退出。
上在昌德宮。停常參·經筵。
趙得林啓曰,來初五日朝參日次矣,敢稟。傳曰,停。
又啓曰,明日常參·經筵,取稟。傳曰,停。
許晟啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
趙得林啓曰,行左承旨李敦榮,時在京畿楊州地,斯速乘馹上來事,下諭,何如?傳曰,允。
傳于趙得林曰,進講入侍。
有政。吏批,判書曺鳳振陳疏,參判李寅泰,參議金鍏進,左副承旨趙得林進。以李基華爲副校理,鄭基善爲判尹,趙斗淳爲刑曹參判,金興根爲右尹,趙秉鉉爲知經筵,朴岐壽爲軍器提調,徐儀輔爲判官,朴巘壽爲長寧殿令,權永圭爲禁府都事,李章培爲典設別提。
兵批,行判書朴岐壽,參判徐箕淳,參議趙奎昇病,參知丁庠敎入直進,右副承旨許晟進。大護軍洪敬謨,護軍徐左輔,副護軍沈宜臣,副司果鄭煥義,副司正白弘洙,以上竝單付。
吏批,再政。左尹單金興根,右尹單李魯秉。
趙得林,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以弘文館言啓曰,修撰李殷相,旣有只推之命,卽爲牌招察任,何如?傳曰,允。
又以弘文館言啓曰,新除授副校理李基華,時在京畿楊根地,經筵入番事緊,請斯速乘馹上來事,下諭。傳曰,許遞,前望單子入之。
副校理前望單子入之,韓啓源落點。
傳于趙得林曰,召對爲之。
以京畿監司李光正狀啓,四月令廌新生眞魚等,節序差早,限內不得封進,惶恐待罪事,傳于許晟曰,勿待罪事,回諭。
許晟啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖在外,持平趙徽林未署經,監察茶時之意,敢啓。傳曰,知道。
以執義柳幼麟,掌令金斗明,正言兪象煥牌不進罷職傳旨,傳于許晟曰,只推。
趙得林,以司饔院監膳提調意啓曰,鷹師工人等呈訴內,京貿山雉,今已垂乏,將無以推移封進云。依壬子年傳敎,各殿日下生雉,今日爲始,全數代封之意,敢啓。傳曰,知道。
吏曹判書曺鳳振疏曰,伏以臣,以材則樗櫟之散也,以質則蒲柳之衰也。閑司漫職,尙難堪承,況銓衡重任,豈或一毫近似,而受命之初,辭未獲準,不量而入,瘡疣百出,每自循省,冞增愧懼,缷擔一念,寤寐如結,而嚴不敢出,淟涊蹲冒,居然五朔于玆矣。頃因私懇,猥控辭本,伏蒙勿辭往來之恩批,躬檢工役,得伸情事,所被異數,不勝感頌,而第臣命道險釁,身世窮畸,十數年來,喪威荐剝,情界絶悲,人所不堪,而朝露之不卽溘先,縷喘之至今僅存,亦是常理之外耳。於焉一疾,已成貞痼,火氣上衝,胸膈閼塞,潮熱外肆,頭目疼痛,或神識遁爽,宛若木偶之形,或語言迷錯,殆同風顚之狀,春初鼻衄之失血過多,特是表證之微見,可推源委之自在耳。節序交換,發作無常,方其甚劇,氣促痰升,而呼吸莫通,雖於少歇,形瘦神鑠,而朽敗太驟,尫然虛殻,便成尸居餘氣,似此危症敗兆,豈久於人世者哉?恒居視蔭,撫躬自悼而已。廼者楸行往回,恰爲數旬餘矣。在途之間關,董役之勞瘁,已非病軀之可以堪勝,而新悲舊懷,一倍棖觸,外襲風寒,內傷胃滯,積年宿證,一時闖發,竝日阻食,達宵失眠。痞悶則心腹交戰於水火,暈眩則神精如墜於烟霧,窮村旅居,療治無路,寸寸舁還,雜試醫藥,而證形終無變動,眞元轉益澌脫,涔涔呻囈,生意索然,時月之內,萬無回甦之望。此時見銜之虛縻,尤極惶阨,堂堂天官之府,是豈臣養病之坊哉?其才具之不逮,職名之不稱,有非暇論,而違牌路阻,進退不得,玆敢擔詣朝房,披瀝肝血,仰瀆崇嚴。伏乞聖慈,俯垂矜諒,仰稟東朝,將臣所帶之任,亟賜鐫改,俾天職毋至瘝曠,賤疾得以調治,則從此臣之桑楡餘景,罔非我聖上再造之恩,伏地泣祝,不知所達矣,臣無任云云。省疏具悉。卿其勿辭,調理行公。
戊戌閏四月初一日辰時,上御熙政堂。進講入侍時,檢校直提學徐憙淳,參贊官趙得林,檢討官李時在,假注書白弘洙,記事官卓宗述,記注官金致坤,各持論語第七卷,以次進伏訖。上誦前受音一遍訖。憙淳讀自佛肹召,止焉能繫而不食,仍奏釋義。上讀新受音十遍訖,命陳文義。憙淳曰,臣伏記昔時入侍興政堂,仰瞻殿壁上有揭,不曰堅乎,磨而不磷,不曰白乎,泹而不緇,十六字矣。恭惟列聖朝由來睿學,自是夫子心法,所以特揭履端之所,以寓觀省之意焉,今玆登筵,進講此章,臣心追感,自覺倍切矣。蓋堅白如夫子,然後可以不磷不緇,自學者言之,須於語默出處,一切不踰於規矩準繩,爲最初切要之工,以保堅白,可也。苟爲不然而輕自試於磨涅,豈有不磷不緇之理也哉?伏願殿下,仰體殿壁昭揭之聖意,深念方策布在之哲訓,益懋聖益聖之工焉。上曰,玉堂陳之。時在曰,夫子之欲見佛肹,蓋爲天下無不可變之人,無不可爲之事,在夫子磨不磷涅不緇之道,小無所浼,則其道體之大,於此可見矣。雖然,若非子路之疑,則無以聞夫子之志,因此一問,得以發輝於大聖人處心,子路之疑,顧不有功於聖門歟?是故學問之道,非問難則不成,是亦窮格中一事也。惟我殿下,臨御經筵,已多年所,小臣之忝叨講官,亦已三年於此矣。課日開講,不過是誦習句讀而已,指疑發問,未嘗一及於前席,大臣·閣臣,迭相仰勉,臣亦以此進達者屢矣。惟殿下何所難愼,一不俯循耶?若謂臣等,識愚學蒙,無足備數於顧問之列,則不如早賜斥退,而更揀賢良,以爲裨補之道也。苟或厭苦於酬酢之支煩,一以草草了當爲事,則燕閒之中,必有他好之傍奪而然,是豈不大可憂悶哉?聖意所在,臣無以仰揣,竊附子路質問之意,而敢此仰達,惟聖明,亟賜開納而少垂問焉。上曰,不曰堅乎,磨而不磷,不曰白乎,涅而不緇,何義也?時在曰,臣等於閤外,私自論難,而此句實難明言。蓋物雖至堅,而磨之又磨,未有不磷者,物雖至白,而涅之又涅,未有不緇者矣。今曰磨不磷涅不緇,則以其聖德,至堅至白,磨涅不得故也。憙淳曰,此句蓋言聖人,過化存神,至堅至白,雖有不善之人,不能磷不能緇,彼之不善,自能化而爲善矣。上曰,匏瓜之義,何謂也?憙淳曰,匏瓜繫於一處,不能飮食,初不運用,初無思慮,人則不如是,故聖人之言如此矣。黃勉齋所言,世人欲求食而周流四方者,不識夫子取譬之本意云者,誠以慮後人之藉爲口實也,伏願於此區別焉。宋朝名臣李沆,簡重寡默,居相職,未嘗有苟言,時人以無口匏譏之,此蓋俚語,而傳來已久矣。臣於數旬之後,始爲登筵,竊有所欣喜者矣。昨日大臣及講官,皆以開講事仰請,而殿下趁卽開納,無少留難,今又臨講下問,及於緊切句語,臣等參聽者,與有榮焉。更伏願加意虛受,益懋典學之工夫焉,是臣區區之望也。上曰,參贊官陳之。得林曰,閣臣·儒臣所奏,已皆切實,伏願留念體認,而臣無容更達矣。上掩卷,仍命退,諸臣以次退出。
戊戌閏四月初一日酉時,上御熙政堂。召對入侍時,參贊官趙得林,侍讀官金大坤,檢討官鄭,假注書白弘洙,記事官卓宗述,記注官金致坤,各持史略第一卷,以次進伏訖。上曰,史官分左右。上命大坤讀自適鄭,止韋編三絶一遍訖,命陳文義。大坤曰,夫子之道至大,而適當周室衰微之際,非不知道之難行,而聖人至公無私,故眷眷以行道之心,周遊天下,視天下猶一家。大抵夫子,一太極也,亦四時也,以天之生物之心爲心,以四時循序之理爲理,夫子之道,果大矣。伏念殿下之今日,亦一夫子也,一太極也,以夫子行道之心爲心,以天地生物之心爲心,推而行之於日用之間,則豈不大哉,豈不盛哉?是臣區區之望也。上又命讀,命陳文義。曰,夫子之心,蓋欲行道於天下,而時君不能用其道,故轍環列國,栖栖焉皇皇焉,冀其道之或行,而至於終不能行者,果命也。今殿下,去夫子之時,千有餘歲,而欲行夫子之道,則有不難矣。夫子之一言一行·一動一靜,皆在於論語七篇之中,其於臨講之際,熟讀詳玩,誦夫子之言,法夫子之行,則是夫子雖不遇於當時,而有遇於殿下矣,伏願懋哉。上又命英根讀,命陳文義。英根曰,上下番儒臣,備陳無餘,臣無容更達矣。上又命得林讀,命陳文義。得林曰,文義則閣臣·儒臣所奏切實,臣無更達,而昨日登筵諸臣,以久停講筵,仰請明日開講,而殿下從之如流,旋卽開納,進講召對,次第命行,此誠盛德事也。不勝欽誦萬萬,然今日卽久停之餘,始講之初也,而草率忙迫,備若文具,頓無討論資益之效,顯有疲倦厭苦之意。一日兩講,以名則好矣,而其實與不講同,區區下情,益切悶鬰焉。朝講論語,此聖人繼開之工也,夕講史略,此前代治亂之跡也。經經緯史,不可廢一,如車輪鳥翼矣。臨筵講讀,潛心究賾,三晝進接,皆有法式,然後聖學,自臻於緝熙光明之域矣,伏願留念焉。上命諸臣退,仍命史官就坐。隨又命退,諸臣以次退出。
上在昌德宮。停常參·經筵。
自午時至申時,日暈。
趙得林啓曰,明日常參·經筵,取稟。傳曰,停。
許晟啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
趙秉龜啓曰,行右承旨尹致謙,今日不爲仕進,卽爲牌招,何如?傳曰,允。
傳于許晟曰,進講入侍。
趙得林啓曰,事變假注書洪錫圭,身病猝重,勢難察任,今姑改差,何如?傳曰,允。
洪錫圭改差,代以馬翰良爲事變假注書。
許晟啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖在外,持平趙徽林未署經,監察茶時之意,敢啓。傳曰,知道。
以執義柳幼麟,掌令金斗明,正言兪象煥牌不進罷職傳旨,傳于許晟曰,只推。
以修撰李殷相牌不進罷職傳旨,傳于趙得林曰,只推。
趙得林,以弘文館言啓曰,修撰李殷相,旣有只推之命,與新除授副校理韓啓源,一體牌招察任,何如?傳曰,允。
又以弘文館言啓曰,副修撰鄭,以進講繼講冊子,問議于大臣事,晝仕出去之意,敢啓。傳曰,知道。
又以戶曹言啓曰,謹奉傳敎,璿源殿簾帳等修改吉日時,令日官李秉洪推擇,則今閏四月十一日卯時爲吉云,以此日時擧行之意,敢啓。傳曰,知道。
又以戶曹言啓曰,臣緯,今日以全羅道聖堂倉點檢事,出來江上矣。慶尙道右倉所屬晉州等七邑,丁酉條田稅大同合米一萬九千三百二十五石零,太一千九百五十九石零,本倉元漕船二十隻亦中分載,竝只無事到泊于西江前洋,故一體點檢之意,敢啓。傳曰,知道。
又以禮曹言啓曰,卽接鎭岑幼學金濟國所志,則以爲,同姓六寸弟濟益,嫡妾俱無子,以其同姓六寸兄濟興第二子德潤,欲爲繼後。兩家諸族,相議完定,而濟益夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長金濟國所訴旣如此,依定式,金濟興第二子德潤,立爲金濟益之後,何如?傳曰,允。
又以備邊司言啓曰,卽見東萊府使成遂默狀啓,則枚擧訓別等手本,以館守倭言內,州主入往江戶之後,胤子義章,因關白之令,來留馬州,代察事務,此實罕有之慶,不敢不告知,書契別幅,隨便出來云。年例送使外,別有告知,則隨便往復,雖多其例,似此之事,元無可據。且義章之給假還島,已有甲午所呈書契,今又以代父一款,至煩書契者,事涉猥屑,極爲痛駭,嚴加責諭,期於退送,而有關邊情,請令廟堂稟處矣。島主子還島問慰,旣有甲午告知,又有丙申舊例,雖不得已許施,至於代父察務之自爲書契,非但規例之所無,事面極爲猥越,而該府之不能嚴退,遽此謄上者,有涉不審。該府使推考嚴飭,任譯更加責諭,無敢屢聒之意,分付,何如?傳曰,允。
義禁府啓目,上土前僉使朴敏悳原情云云。傳旨內辭緣,泛稱遲晩,刑推得情,何如?啓,除刑推議處爲良如敎。
戊戌閏四月初二日辰時,上御熙政堂。進講入侍時,原任提學鄭元容,參贊官許晟,侍讀官金大坤,假注書徐珖輔,記注官金致坤,記事官卓宗述,各持論語第七卷,以次進伏訖。上誦前受音訖,元容讀自子曰由也,至其蔽也狂。上讀新受音十遍訖,命陳文義。元容曰,仁知信直勇剛六言,固是達德美行,而若只主一偏,不能明理,則皆有所蔽,此所以以學而明之也。論語開卷第一義,何字爲綱領乎?上曰,學字是也。元容曰,然矣。凡古人行事,皆記載於方冊之上,故讀書多識則事理自明,其遇事裁處之時,如白晝行大路,無所礙遮,若不學則如夜行迷路,動輒掩蔽,此聖門敎人,先以讀書明理爲主者也。臣前後講席,每以勤學愛民四字,眷眷陳奏,聖聰或記有乎?上曰,果記有之矣。元容曰,君德成就,在乎學,國本安固,在乎民,雖有愛民之心,發政施令之際,明乎事理,然後有愛民之實效矣,欲先明理,則不讀書而何以乎?近來停講,爲數旬之久,雖値臨殿視事之日,豈無一時開講之暇乎?此由於殿下之厭讀而然,厭讀,亦是不能明理之致也。若明知其讀則有益,不讀則爲害,則厭苦之心雖生,豈不能抑制而勉强乎?今年自二月始講,而轉眄之頃,已爲四五月矣,幾何而今年又豈不遒乎?一年二年,光陰如流,工夫之間斷,甚可憂懼矣。殿下若勤讀,則上而兩慈殿必嘉悅,而下而一國人必歡誦之,殿下可樂之事,豈有過於此者乎?今番三場科試,八方之咸聚,殿下之所親覩也。遐鄕多士,齊瞻天日之表,擧皆欣欣然相慶,而雖遐遠之人,其所顒望而祈祝者,亦惟聖學之將就也。蓋聖學光明,然後爲愛民之聖君也。自昨日,連行進講召對,下情誠喜悅,而講讀之際,隨處質問,期於開發長進焉。雖以夫子之聖,亦有所問,殿下雖有聖人之聰明,以今春秋,不問而何以知之乎?今因文義,敢此敷陳,更伏望留念焉。上曰,玉堂陳之。大坤曰,子路非不六言之美德,而實不知六言之各有所蔽,此則僅得其一偏,不見其全體也。所謂學而不知所以學,故夫子不待其問而先發之也。大抵仁主於愛,而不學則不知賢否輕重,而其蔽也必至於愚,推此一言,六言之有蔽,皆可知矣。伏願殿下,克體聖意之所在,當仁則施之以全體之仁,當知則施之以全體之知,而全體一偏之分,惟在聖心之學與不學耳。學則如行大道,不學則如守暗室,凡此經旨,今日講磨,明日施之於日用之事,則其效必大矣,是臣區區之望也。上曰,參贊官陳之。晟曰,文義閣臣反覆敷衍,開陳無蘊,儒臣繼又仰陳,小臣無容更達。但伏聽十番受音,行數不是夥多,句節亦皆平順,差誤之番間多,此非聖學不能於此也,專由聖念不留之致也,豈不悶然乎?伏願殿下,開筵臨講之時,念玆在玆,念不存他,看玆在玆,看不存他,進學之工,不期勉而自勉,是臣區區之望也。上掩卷,元容曰,昨日召對,聞講史略,甚好矣,講規何以爲之乎?上曰,使諸臣讀奏矣。元容曰,上番玉堂讀奏之後,諸臣次次連續讀之乎,使之輪讀上番所讀之文乎?上曰,使之輪讀上番所讀之文矣。元容曰,不釋義以奏乎?上曰,然矣。元容曰,雖不釋義,殿下皆領會其旨義乎?上曰,多未解其義處矣。元容曰,讀書所以求其知也。上番讀奏後,使之一番釋義,詳細仰奏後,又使之輪回熟讀,好矣。上曰,如進講時釋奏則爲好乎?元容曰,然矣。上曰,此後當如此爲之耳。元容曰,進講論語,今將垂訖,繼講冊子,不可不預爲稟定矣。令弘文館,依例問議大臣後稟定,句讀校正等節,使之趁卽擧行,何如?上曰,依爲之。出擧條仍命退,諸臣以次退出。
上在昌德宮。停常參·經筵。
趙得林啓曰,明日常參·經筵,取稟。傳曰,停。
許晟啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
又啓曰,判尹鄭基善,刑曹參判趙斗淳,除拜後過三日不爲出肅,竝依定式推考警責,仍卽牌招察任,何如?傳曰,允。
傳于趙得林曰,進講入侍。
馬翰良在外,代以張德良爲事變假注書。
張德良在外,代以李昌廷爲事變假注書。
以副校理韓啓源,修撰李殷相牌不進罷職傳旨,傳于趙得林曰,只推。
趙得林,以弘文館言啓曰,副校理韓啓源,修撰李殷相,旣有只推之命,竝卽牌招察任,何如?傳曰,允。
又以弘文館言啓曰,進講繼講冊子,問議大臣事,副修撰臣鄭,就議于大臣,則右議政李止淵,以爲魯論後繼以鄒書,卽先儒讀書次第,而列朝進講規例也。公私義利之分,天人性命之源,無不該載於七篇,聖學循序之工,無容舍此它求。第伏念,詩經爲書,根乎性情而發之咏歌,其辭則平易明白,其功則感發興起,觀於虞廷敎冑之法,孔門過庭之訓,可知爾。今以是書,先爲繼講,則雖若少違於程式,恐或多益於體貼,而其於博約工夫,亦不甚逕庭,愚見如此,而不敢質言於經法之外,伏惟上裁云矣。大臣之議如此,何以爲之?敢啓。傳曰,詩傳爲之。
傳于趙得林曰,知申與在外承旨,竝許遞,前望單子入之,待下批牌招察任。
承旨前望單子入之,安光直·李寅敎·洪鍾應落點。
許晟啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖在外,持平趙徽林未署經,監察茶時之意,敢啓。傳曰,知道。
以執義柳幼麟,掌令金斗明,正言兪象煥牌不進罷職傳旨,傳于許晟曰,只推。
兵曹口傳政事,護軍單趙秉龜。
義禁府啓目粘連,向前朴敏悳亦,稱貸託以謬例,所謂謬例,卽是不法未償,諉以徑遞,所謂徑遞,果因何罪?騙取勒排,道啓明的,貪汚蔑法,揆奏截嚴,罪犯求索,本律自在,以此照律,何如?判付啓依允。
戊戌閏四月初三日辰時,上御熙政堂。進講入侍時,檢校直提學徐憙淳,參贊官趙得林,檢討官鄭,假注書白弘洙,記注官田栽五·趙相玉,各持論語第七卷,以次進伏訖。上誦前受音一遍訖,憙淳讀自子曰小子何莫學夫詩,止其猶正墻面而立也與一遍,仍奏釋義。上讀新受音十遍訖,命陳文義。憙淳曰,此章文義,別無可奏,而蓋言學詩而行之之法,詩者,異於他書,熟讀詳味,使人興起和說,而懲惡彰善之心,有不能自已者矣。上曰,何爲而然也?憙淳曰,其爲言和而易,故被之管絃,奏之樂章,使人感動,而且二南者,文王后妃之德,洽於國中,而百姓化之,故謂之周南,文王后妃之德,及於南國,而召伯布之,故謂之召南。蓋王者之道,自近而遠,以修齊治平爲務,而其本則在於反求諸己,伏願殿下,學詩而興之,推類而明之,益懋睿德之日新焉。上曰,玉堂陳之。曰,夫子之論詩處,果多矣。伯魚之趨庭也,敎之以不學詩無以言,今於此章,又曰,汝爲周南·召南矣乎?蓋詩之爲經,本人情該物理,其辭易知,而平易明白,其感易入,而抑揚反覆,故讀之者,得其性情之正·心氣之和,而自然有能言之驗矣。以上章詩可以興而下諸句觀之,爲詩之益,豈不多乎?至於二南,文王后妃,德修于身,子孫宗族,皆化於善,南國諸侯,均被其化,人倫之本,王化之基,亶在此,此尤爲我殿下今日之所當鑑則者也。人君苟能修身而齊家,一如文王,則二南之化,復覩於今,而周家八百年無疆之休,不期而自至矣,伏願體念焉。上曰,參贊官陳之。得林曰,閣臣·儒臣,備陳無餘,臣無容更達矣。上掩卷。仍命退,諸臣以次退出。
上在昌德宮。停常參·經筵。
安光直啓曰,明日常參·經筵,取稟。傳曰,停。
許晟啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
傳于安光直曰,進講入侍。
安光直啓曰,新除授左副承旨洪鍾應,時在京畿仁川地,斯速乘馹上來事,下諭,何如?傳曰,許遞,前望單子入之。
承旨前望單子入之,金學性落點。
許晟啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖在外,持平趙徽林未署經,監察茶時之意,敢啓。傳曰,知道。
以執義柳幼麟,掌令金斗明,正言兪象煥牌不進罷職傳旨,傳于許晟曰,只推。
以副校理韓啓源,修撰李殷相牌不進罷職傳旨,傳于安光直曰,只推。
安光直,以弘文館言啓曰,副校理韓啓源,修撰李殷相,旣有只推之命,竝卽牌招察任,何如?傳曰,允。
以右承旨李寅敎牌不進罷職傳旨,傳于安光直曰,只推。
以修撰李殷相牌不進罷職傳旨,傳于許晟曰,只推。
安光直,以禮曹言啓曰,卽接顯陵參奉所報,則本陵大王陵上莎草修改後,莎葉向靑,庶爲着根云矣,敢啓。傳曰,知道。
許晟,以兵曹言啓曰,宣傳官尹得儉,文臣兼宣傳官金英根,俱以病難供職,呈狀乞遞,竝改差,何如?傳曰,允。
又以御營廳言啓曰,本廳軍色從事官南獻敎,身病甚重,勢難察任,改差,何如?傳曰,允。
義禁府照目,粘連上土前僉使朴敏悳矣本府議啓內,稱貸托以謬例,所謂謬例,卽是不法,未賞諉以徑遞,所謂經遞,果因何罪?騙取勒排,道啓明的,貪汚蔑法,揆奏截嚴,罪犯求索,本律自在。以此照律,罪杖一百收贖,告身盡行追奪,流三千里定配,私罪,奉敎依允爲旀,功減一等爲良如敎。
戊戌閏四月初四日辰時,上御熙政堂。進講入侍時,原任直閣徐俊輔,參贊官安光直,侍讀官金大坤,假注書徐珖輔,記注官趙相玉,記事官卓宗述,各持論語第七卷,以次進伏訖。上誦前受音訖,俊輔讀自子曰禮云禮云,止德之棄也,仍奏釋義。上讀新受音十遍訖,命陳文義。俊輔曰,玉帛鍾鼓,禮之文也,敬與和,禮之實也。若無敬與和之實心,則玉帛鍾鼓,不過爲虛器而已。大抵敬與和,不但爲禮樂之本,修己以敬,至於篤恭而天下平之盛,則人心和而天地之和應矣。伏願聖明,留意於此,每事不外於敬與和,則此是徹上徹下之法,蓋能敬則自和矣,是臣區區之望也。上曰,玉堂陳之。大坤曰,天下事,莫不有本末者,何也?實心是也。是心之在人,爲仁爲誠爲和爲序,措諸事而莫不根柢於此,故鍾鼓玉帛,雖曰禮樂之具,而苟無其本,則不過虛器而已。故夫子咏歎而重言之,其意深且切矣。下文所稱色厲而內荏也,道聽而道說也,鄕原也鄙夫也,皆極言小人之情狀,而夷考其所以然,則亦不過曰無實心而文飾其詐也。以實心而行實政,則禮樂可興,無實心而飾虛僞,情狀易露,此必然之理也。今我殿下,臨文講義,晉接筵臣,以實心爲本,則可爲萬事之應矣,伏願益加體念焉。上曰,參贊官陳之。光直曰,閣臣·玉堂,開陳已悉,別無可奏之辭,而講學之法,貴於究索字義矣。色厲內荏則比諸穿踰之盜,而鄕原則直謂之德之賊,蓋穿踰之盜,猶可易知,而至於德之賊,則知之難矣。夫子嘗言惡紫之奪朱也,此間與正之分,比之於穀則莠,是似苗之草也。蓋鄕原之所以爲德之賊者,以其遇君子亦然,遇小人亦然,此其辨之難,如紫奪朱莠亂苗,比諸色厲內荏之類,自有難易之別矣。伏願殿下,於此等處,推類以觀,字義異同,亦詳察明辨焉。上掩卷。仍命退,諸臣以次退出。
上在昌德宮。停常參·經筵。
藥房提調鄭基善,副提調安光直啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
金學性,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹致謙啓曰,明日常參·經筵,取稟。傳曰,停。
許晟啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
金學性啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
傳于尹致謙曰,進講入侍。
尹致謙啓曰,假注書徐珖輔,身病猝重,勢難察任,今姑改差,何如?傳曰,允。
徐珖輔改差,代以沈敬澤爲假注書。
尹致謙,以弘文館言啓曰,修撰李殷相,旣有只推之命,卽爲牌招察任,何如?傳曰,允。
許晟啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖在外,持平趙徽林未署經,監察茶時之意,敢啓。傳曰,知道。
以執義柳幼麟,掌令金斗明,正言兪象煥牌不進罷職傳旨,傳于許晟曰,只推。
尹致謙,以吏曹言啓曰,通禮院左通禮具定默,成均館典籍趙道淳·李寅奭,俱以身病,呈狀乞遞,竝改差,何如?傳曰,允。
修撰李時在疏曰,伏以,臣與新除授左副承旨金學性,有舅甥應避之嫌,今臣所帶春秋兼銜,揆以公格,在下當遞,玆敢援例陳章。伏乞聖明,亟許遞改,俾存公格,以安私分焉,臣無任云云。省疏具悉。疏辭,下該曹稟處。
戊戌閏四月初五日辰時,上御熙政堂。進講入侍時,原任直提學鄭基善,參贊官尹致謙,檢討官李時在,假注書白弘洙,記事官卓宗述,記注官金致坤,各持論語第七卷,以次進伏訖。上誦前受音一遍訖,基善讀自子曰鄙夫可與事君,止今之愚也詐而已矣,仍奏釋義。上讀新受音十遍訖,命陳文義。基善曰,此二章別無文義之可以敷陳者,而得失之有時,不獨凡人爲然,聖人亦不能無遇不遇之時,但所以處之者不同。未得之時,全其性分之所固有,而未嘗外求,旣得之後,安其職分之所當然,而盡吾所當爲而已。得之無所動心,則又何失之爲慮乎?下此而功名之士,已不免有較計得失之歎,而猶其自守而自修,能有所不爲,至於全慕富貴者,行險僥倖,末類之弊,終至無所不爲,此所謂鄙夫,而苟或得志,小則僨事,大則誤國,其可畏如是矣。孔子處人臣之位,故以不可與事君爲戒,而此實爲人君擇臣之龜鑑。夫趨走之恭,巽與之言,卽常情之易說,而古昔哲辟,必用輕爵祿之人,在野求高尙之士,在朝貴難進之臣者,懼夫庸惡陋劣之輩,或有所雜進也。此章指意,尤爲人主受用切緊處,伏願此處,深加玩味焉。上曰,玉堂陳之。時在曰,鄙夫患得患失,固是爲人臣者所當深戒,而所以使之然者,未必無君上之責焉。小註引鄧通事以證吮癰之習者,卽是人辟鑑戒之道也。文帝,漢之中主,好善惡惡之心,必不多讓於人,而諂諛之徒,若是寵幸,竟使太子,自懷慙恨之心,後辟之見此者,豈不大可警惕耶?誠僞忠邪之別,不可不嚴,所以辨別之道,惟在於頻接臣隣,敷奏而明試之,苟使黜陟進退,輒皆由是而行焉,則惟彼患得患失之類,豈敢自售其邪耶?惟聖明懋哉。臣旣以頻接臣隣,有所仰勉,請又因此而更陳焉。日前侍講,屢承俯詢之敎,問難酬酢,殆無餘蘊,講筵撤退,未過數時,又下召對之命。此時臣適下番,未獲登筵,而追聞諸僚所傳,則上下番儒臣及閣臣·承宣,皆竝承命講讀,各奏所懷,此誠始講後初有之盛擧也。其爲聖德之光輝,侍臣之榮感,殆無紀極,惟望繼此爲例,日有是命,自其時三易日,而更無召對之敎。未知聖意何爲致此,而寒曝之憂,鮮終之歎,不能不憧憧于中,故敢此仰達。惟聖明,勿以人廢言,俯受開納,自今以後,毋廢召對,是臣區區之望也。上曰,參贊官陳之。致謙曰,閣臣·儒臣所奏,切實無餘,臣無容更達矣。上掩卷。仍命退,諸臣以次退出。
上在昌德宮。停常參·經筵。
尹致謙啓曰,明日常參·經筵,取稟。傳曰,停。
金學性啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
尹致謙啓曰,右副承旨趙得林,同副承旨許晟,今日不爲仕進,竝卽牌招,何如?傳曰,允。
又啓曰,假注書沈敬澤,時無職名,令該曹依例付軍職,冠帶常仕,何如?傳曰,允。
備忘記,義州府尹洪說謨,慶尙左水使尹永培下直,各長弓一張·長箭一部·片箭一部·筒兒一箇賜給。
傳于李寅敎曰,進講入侍。
以修撰李殷相牌不進罷職傳旨,傳于尹致謙曰,只推。
尹致謙,以弘文館言啓曰,修撰李殷相,旣有只推之命,卽爲牌招察任,何如?傳曰,允。
傳于尹致謙曰,吏曹參判有闕之代,前望單子入之。
金學性,以義禁府言啓曰,時囚罪人朴敏德,杖一百流三千里照律公事判付內,依允,功減一等事,命下矣。朴敏悳,功減一等,杖一百收贖,告身盡行追奪,江原道平海郡新立驛,徒三年定配,而以議啓內辭意,具罪目,依例發遣府書吏,押送配所,何如?大王大妃殿傳于金學性曰,上土事,若如此歇勘,則何以謝上土之民乎?前僉使朴敏悳,嚴刑一次後,遠惡地勿限年定配,平海配所磨鍊之禁府堂上,竝施越俸之典。
以慶尙左水使趙元錫狀啓,慶州府人命渰死事,大王大妃殿傳于尹致謙曰,觀此狀啓,許多人命渰死,極爲驚慘,屍身姑未拯得,另飭沿海各邑鎭,期於從速拯出。雖以主管邑言之,常時申飭,何如,而海戶冒禁,濫出外洋,有此渰沒之患,道臣爲先重推。
金學性啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖在外,持平趙徽林未署經,監察茶時之意,敢啓。傳曰,知道。
以執義柳幼麟,掌令金斗明,正言兪象煥牌不進罷職傳旨,傳于金學性曰,只推。
以右副承旨趙得林,同副承旨許晟牌不進罷職傳旨,傳于尹致謙曰,只推。
以修撰李殷相牌不進罷職傳旨,傳于尹致謙曰,只推。
金學性,以義禁府言啓曰,以朴敏悳配所草記,大王大妃殿傳曰,上土事,若如此歇勘,則何以謝上土之民乎?前僉使朴敏悳,嚴刑一次後,遠惡地勿限年定配事,命下矣。朴敏悳還囚後,嚴刑一次,訊杖三十度,平安道渭原郡遠惡地,勿限年定配,而以傳敎內辭意,具罪目,依例發遣府書吏,押送配所,何如?傳曰,允。
吏曹啓目,粘連觀此弘文館修撰李時在上疏,則以臣與左副承旨金學性,有舅甥應避之嫌,臣所帶春秋兼銜,揆以公格,在下當遞。伏乞亟許遞改亦爲白有臥乎所,相避之法,在下當遞,弘文館修撰李時在所帶春秋館記事官之任,今姑減下,何如?判付啓依允。
吏曹參判李寅泰疏曰,伏以,臣於見職,初何嘗一毫近似,而辭不獲命,冒昧承當,已三箇月矣。居常懍惕,若無所措,適又値長三銓俱在外之時,回旋不得,有政輒赴,官方之嚴而未效甄別之責,銓格之重而全昧先後之序。顚倒憒裂,瘡疣百出,雖蒙聖度天大,曲加包容,私心惶蹙,益難自恕,至若臣積年貞痼之疾,到老益肆,近因將攝之失宜,一倍添加。癖積乘虛發作,胸膈如痞,頑痰挾感流注,肢體不利,氣升頭疼,神精昏瞀,節候向熱而畏風若冬,長日阻食,飮水亦滯,眞元大奪,源委漸深,委頓床席,不省四到。以若病情,萬無時日蠢動之望,疾痛之呼,人情之常,臣何敢自阻於仁覆之天,不思所以陳暴之擧耶?玆敢不避煩瀆,疾聲呼籲。伏乞聖慈,俯垂矜諒,仰稟東朝,亟遞臣所帶亞銓之任,使重任無曠,私分獲安,千萬幸甚,臣無任云云。答曰,省疏具悉。所請依施。
戊戌閏四月初六日辰時,上御熙政堂。進講入侍時,原任直提學鄭元容,參贊官李寅敎,侍讀官金大坤,假注書沈敬澤,記注官金致坤·田栽五,各持論語第七卷,以次進伏訖。上曰,史官分左右。上誦前受音訖,元容讀自子曰惡紫之奪朱,止天何言哉,仍奏釋義。上讀新受音十遍訖,命陳文義。元容曰,聖人之一動靜一語默,竗道在焉,精義見焉,禮樂律度,咸在其中,如上天之寒暑錯行,雲雨興施,而萬物群品,各遂其生,何嘗待諄諄然命令而然哉?聖人亦何嘗無言,而得其所以言然後,默識開悟,體驗省察,如顔子之悅,曾子之唯是也。若徒以言語,歇觀聖人,則何以識流行之理,發見之竗乎?此所以夫子,以予欲無言,警之者也。然而此是聖人成德以後事也,其初入德志學之時,何可不言而學之,不問而知之乎?今殿下,正當審問好問之時,而臨筵淵默,一無發問,豈不可悶乎?自前講規,非惟自上發問,自下亦多仰質,臣當就今日章內仰質矣。仍奏曰,夫子之欲無言者,何也?上曰,果何爲而有此訓耶?元容曰,學者徒得其言,而體察之意常少,故所以開示也。又奏曰,子貢之何述云者,抑喩夫子之意乎,未喩而更問乎?上曰,未喩開示之意,故有此問矣。元容曰,夫子之不答子貢,其義何在?上曰,以天何言哉爲答者,何也?元容曰,天不言而四時之行,卽天理之流行,百物之生而天理之發見,如聖人之道,不待言而顯矣。上曰,玉堂陳之。大坤曰,魯論七篇,無非夫子之言,而此曰予欲無言者,非欲事事而無言也,當言則言之。故魯論中有曰,便便言謹爾,又曰,夫子之文章,可得而聞也,然則夫子何嘗無言也?只是敎人之道,不可以言語專致,不言之中,自有敎誨,聖人之一語一默,各有所當,有如是矣。今我殿下,克體夫子之道,當默而默,當言而言,雖當進講召對之時,不可以一向淵默。今此臨筵,亦賜一言俯詢,則殿下之文章,可得以聞也,是臣區區之望也。上曰,參贊官陳之。寅敎曰,閣臣·儒臣所奏切實,臣無容更達矣。上掩卷。仍命退,諸臣以次退出。
上在昌德宮。停常參·經筵。
許晟啓曰,來十一日朝參日次矣,敢稟。傳曰,停。
李寅敎啓曰,明日常參·經筵,取稟。傳曰,停。
許晟啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
尹致謙啓曰,左副承旨金學性,右副承旨趙得林,今日不爲仕進,竝卽牌招,何如?傳曰,允。
李寅敎啓曰,假注書沈敬澤,身病猝重,勢難察任,今姑改差,何如?傳曰,允。
沈敬澤改差,代以金英秀爲假注書。
李寅敎,以弘文館言啓曰,修撰李殷相,旣有只推之命,卽爲牌招察任,何如?傳曰,允。
吏曹參判前望單子入之,尹聲大落默。
許晟啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖在外,持平趙徽林未署經,監察茶時之意,敢啓。傳曰,知道。
以執義柳幼麟,掌令金斗明,正言兪象煥牌不進罷職傳旨,傳于許晟曰,只推。
以左副承旨金學性,右副承旨趙得林牌不進罷職傳旨,傳于李寅敎曰,只推。
判義禁鄭元容疏曰,伏以,臣以上土前僉使朴敏悳配所磨鍊事,伏蒙越俸之嚴警,臣惶恧靡措之中,得聞政院,以議律參坐之兩堂,竝俸傳旨。伊日律坐,臣果與同知事臣鄭鴻慶同赴,參互計準之法,勘以杖流之律,及其附功減等,流轉爲徒,而中道之配,循例定入,則律於是乎視罪而太輕矣。凡係配所磨鍊,判堂獨爲擧行,而僚員之不相與聞,府例卽然,今若因臣失當之罪,至使無干之僚員,混被威罰,則非惟臣心之難安,豈不有欠於綜核之朝政乎?義難泯默,略控事實。伏乞聖明,俯垂鑑諒,仰稟東朝,亟賜裁處,仍治臣不職之罪,以警具僚,以安私分焉,臣無任云云。答曰,省疏具悉。卿不可爲全無所失,越俸旣有東朝處分,引義之意,又欲何爲?
戊戌閏四月初七日辰時,上御熙政堂。進講入侍時,原任直提學金鏴,參贊官許晟,檢討官李時在,假注書白泓洙,記注官田栽五·趙相玉,各持論語第七卷,以次進伏訖。上誦前受音一遍訖,鏴讀自孺悲欲見孔子,止女安則爲之曰安,仍奏釋義。上讀新受音十遍訖,命陳文義。鏴曰,聖人之敎人,來者不拒,往者不追,獨於孺悲如此者,以孺悲嘗學士喪禮於孔子,今則得罪,故辭疾而不見,絶之之意也,鼓瑟而聞之,警之之事也,聖人之仁義竝行而不悖,亦可見矣。短喪之說,下愚且恥言之,宰我以是爲問,故夫子切責之,蓋欲使自反而覺之也。上曰,玉堂陳之。時在曰,此章文義,別無傅演仰奏者,臣請仰質于殿下矣。凡此四章中,得無文義之疑晦未解處否乎?上曰,幾盡知之矣。時在曰,然則誠可欽頌,而臣請更擧一句而仰質矣。鑽燧改火之義,可以細悉乎?上曰,果是何意也?時在曰,改火之法,雖載於周禮,而其始則本自燧人氏鑽燧之時,燧人亦一開物之聖人也。大抵人君之爲政,不但在於爵祿刑賞,聖人與天地爲一,燮和陰陽,當寒而寒,當暑而暑,當雨而雨,當暘而暘,然後百穀豐穰,民無疾病。苟欲燮和,則必先五行,故出火納火之制,亦由是而生焉,自古人君之爲民施政,固不外於此矣。我東雖無此法,前朝詩,有秋火柞楢香之句,則高麗時,尙用此法,可知矣。惟我殿下,代天行功,生育萬物之道,亦在是,每讀此等書,毋或至書自書我自我,而必皆體驗於聖躬,以爲需用之道,是臣區區之望也。上曰,參贊官陳之。晟曰,閣臣·儒臣,備陳無餘,臣無容更達矣。上掩卷。仍命退,諸臣以次退出。
上在昌德宮。停常參·經筵。
許晟,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
安光直啓曰,明日常參·經筵,取稟。傳曰,停。
許晟啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
安光直啓曰,行左承旨尹致謙,右副承旨趙得林,今日不爲仕進,竝卽牌招,何如?傳曰,允。
安光直,以弘文館言啓曰,修撰李殷相,旣有只推之命,卽爲牌招察任,何如?傳曰,允。
傳于李寅敎曰,進講入侍。
許晟啓曰,假注書金英秀,時無職名,令該曹依例付軍職,冠帶常仕,何如?傳曰,允。
安光直啓曰,假注書白弘洙,身病猝重,勢難察任,今姑改差,何如?傳曰,允。
許晟啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖在外,持平趙徽林未署經,監察茶時之意,敢啓。傳曰,知道。
以執義柳幼麟,掌令金斗明,正言兪象煥牌不進罷職傳旨,傳于許晟曰,只推。
以右副承旨趙得林牌不進罷職傳旨,傳于許晟曰,只推。
以修撰李殷相牌不進罷職傳旨,傳于李寅敎曰,只推。
戊戌閏四月初八日辰時,上御熙政堂。進講入侍時,原任直提學鄭基善,參贊宮李寅敎,侍讀官韓啓源,假注書金英秀,記注官田栽五·趙相玉,各持論語第七卷,以次進伏訖。上曰,史官分左右。上誦前受音訖,基善讀自汝安則爲之,止其父母乎,仍奏釋義。上讀新受音十遍訖,命陳文義。基善曰,先儒以爲短喪之說,下愚且恥,以宰我而有是問,出於有疑而無隱,此所以爲宰我云,而此有不然者。戰國之世,禮義掃地,三年之制,未有能行之者,雖如宰我親學聖人之門,優入四科之列者,亦不免浸染耳目,有此疑問,況下宰我幾等者乎?此夫子所以嚴斥而深責之,以垂世而立敎也。後世下愚之恥言短喪,卽由夫子過化存神之敎耳。夫子,百世之師也,帝王之學,雖異於匹庶,其願學孔子則一也。苟欲學孔子之道,捨一部魯論而何求哉?宋臣趙普,告於太宗曰,臣以論語半部,佐太祖創業,又以半部,佐陛下致太平。人臣用此半部,猶可以佐致太平,爲人君而用此全部,則其功化之遠大,當如何哉?殿下講此書,將訖一部之工,出一言措一事,動遵是書,毋或有書自書我自我之歎,則他日受用,政在是矣,區區之望,以此獻焉。上曰,玉堂陳之。啓源曰,此章中三年之愛於其父母云者,最是人君着念處也。堯·舜之道,亦是孝悌而已,則孝親之方,奚止於三年之愛也?然而人生三歲,尙在父母之懷,則三年之愛,卽孩提藹然之本心,而大舜終身之慕,亦由於三年之愛,伏願殿下,深加體念焉。上曰,參贊官陳之。寅敎曰,閣臣·儒臣所奏切實,臣無容更達矣。基善曰,臣等辰初詣閤,巳末始蒙引接,伏未知自內有何視事,致此開講之過時,而臣僚延接禮貌,本自不然。且失朝氣淸明之時,正値晝熱熏烘之際,不但有妨於講讀,恐有損於節宣之方,伏願自明日,待座目單子入呈,卽賜召接,以爲正時開講之地焉。上掩卷,命史官就座。仍命退,諸臣以次退出。
上在昌德宮。停常參·經筵。
李寅敎啓曰,明日常參·經筵,取稟。傳曰,停。
許晟啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
李寅敎啓曰,左副承旨金學性,今日不爲仕進,卽爲牌招,何如?傳曰,允。
傳于趙得林曰,進講入侍。
白弘洙改差,代以申泰運爲假注書。
許晟啓曰,假注書申泰運,時無職名,令該曹依例付軍職,冠帶常仕,何如?傳曰,允。
以修撰李殷相牌不進罷職傳旨,傳于趙得林曰,只推。
趙得林,以弘文館言啓曰,修撰李殷相,旣有只推之命,卽爲牌招察任,何如?傳曰,允。
又以吏曹言啓曰,校書館判校盧尙熙,受由後過限不上來,依例改差,何如?傳曰,允。
許晟啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖在外,持平趙徽林未署經,監察茶時之意,敢啓。傳曰,知道。
以執義柳幼麟,掌令金斗明,正言兪象煥牌不進罷職傳旨,傳于許晟曰,只推。
以左副承旨金學性牌不進罷職傳旨,傳于許晟曰,只推。
戊戌閏四月初九日辰時,上御熙政堂。進講入侍時,檢校直提學徐憙淳,參贊官趙得林,檢討官鄭,假注書金英秀,記注官趙相玉·金致坤,各持論語第七卷,以次進伏訖。上曰,史官分左右。上誦前受音訖,憙淳讀自子曰飽食終日,止有勇而無義爲盜,因奏釋義。上讀新受音十遍訖,命陳文義。憙淳曰,聖人豈欲人之博奕爲也?甚言無所用心之不可也。心活物也,無所用處,則流蕩外馳,必入於邪僻矣。況人主一心,爲萬化之原,無所用心,則萬化何從而生?一或放心,則無所不至,凡聲色·玩好·游戲·奢侈,皆其攻心之具也,可不懼哉?心有動靜,程子曰,主一無適,此動時功夫也,又曰,涵養須用敬,此靜時功夫也。伏願殿下,臨講學則用心於講學,臨政令則用心於政令,若於蜎蠖淸燕之暇,事物未來之時,則要當敬以存心,敬以存心者,肅然收斂之謂也,苟如是也,一心常明,而萬化自出矣。上曰,玉堂陳之。曰,此章夫子敎人之意,益深切矣。蓋博奕小技也,聖人必不以此敎人,而飽食終日,無所用心,則其心放越,莫知其極,與其放心而不求,雖博奕之戲,方其爲之,意專乎此,此所以猶賢乎己也。心者,一身之主宰也,操則存舍則亡,天下之萬事萬理,皆從一心上做出來。且以博奕言之,孟子有曰,使奕秋,誨二人奕,一人專心致志,惟奕秋之爲聽,一人雖聽之,一心以爲鴻鵠將至,思援弓繳而射之,雖與之俱學,弗若之矣,此專由於心之存與不存故耳。小技似此,而況學問上工夫,有其心則其進無窮,無其心則其工未進,殿下亦於此深加省察,課日臨講之際,要存此心,常使惶惶焉。上曰,參贊官陳之。得林曰,閣臣·儒臣,備陳無餘,臣不容更達矣。上掩卷,命史官就座。仍命退,諸臣以次退出。
上在昌德宮。停常參·經筵。
藥房都提調李止淵,提調鄭基善,副提調安光直啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
許晟啓曰,明日常參·經筵,取稟。傳曰,停。
趙得林啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
安光直啓曰,行左承旨尹致謙,右承旨李寅敎,左副承旨金學性,今日不爲仕進,竝卽牌招,何如?傳曰,允。
趙得林啓曰,備邊司郞廳來言,今日賓對日次,而無時急稟定事,不得來會云矣,敢啓。傳曰,知道。
傳于趙得林曰,進講入侍。
趙得林啓曰,假注書金英秀,身病猝重,勢難察任,今姑改差,何如?傳曰,允。
傳于趙得林曰,左承旨許遞,前望單子入之。
承旨前望單子入之,李光正落點。
趙得林啓曰,新除授李光正,曾經都承旨,例不得降付,何以爲之?敢稟。傳曰,都承旨許遞,前望單子入之。
承旨前望單子入之,李寅臯落點。
金英秀改差,代以金益文爲假注書。
傳于趙得林曰,承旨房望,順房爲之。
趙得林啓曰,吏曹判書曺鳳振,參議金鍏牌不進推考傳旨及罷職傳旨,今方捧入,而開政命下之後,如是違牌,事甚未安。參判尹聲大在外,判書更爲牌招,何如?傳曰,參議只推,一體更爲牌招。
又啓曰,吏曹判書曺鳳振·參議金鍏再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書所當更請牌招,而係是一日三牌,何以爲之?敢稟。傳曰,參議只推,待明朝一體更爲牌招,如有違牌,勿爲呼望。
許晟啓曰,行大司憲朴綺壽,執義柳幼麟,掌令金斗明牌不進,掌令吳致淳,持平金建銖在外,持平趙徽林未署經,監察茶時之意,敢啓。傳曰,知道。
以執義柳幼麟,掌令金斗明,正言兪象煥牌不進罷職傳旨,傳于許晟曰,只推。
以右承旨李寅敎,左副承旨金學性牌不進罷職傳旨,傳于趙得林曰,只推。
以修撰李殷相牌不進罷職傳旨,傳于趙得林曰,只推。
兵曹口傳政事,副司果徐元淳·任百經·李殷相·金英根,以上竝單付。
趙得林,以兵曹言啓曰,五衛將李垸,以其病難供職,呈狀乞遞,改差,何如?傳曰,允。
戊戌閏四月初十日辰時,上御熙政堂。進講入侍時,右議政李止淵,原任提學鄭元容,參贊官趙得林,侍講官韓啓源,假注書申泰運,記注官金致坤·田栽五,各持論語第七卷,以次進伏訖。上曰,史官分左右。上誦前受音訖,元容讀自子貢曰君子亦有惡乎,止惡訐以爲直者,仍奏釋義。上讀新受音十遍訖,命陳文義。元容曰,子貢之問有惡,必以君子爲問者,以凡人則有親有嫌,好惡易生,而君子則仁厚博愛,故疑亦不有所惡而問之矣。凡人好惡,多不當於理者,何足以好惡論,而君子,惡其不仁者,使遷善而爲仁,則愛之至矣。如欲好所當好者,惡所當惡者,則惟明於事物之理,然後可曰能好能惡,而明理則非學何以乎?此上章亦云,好仁不好學則其弊也愚,愚則何以周事物乎?學進則理明,理明則心公,心公則好惡正,好惡正則用事當,用事當則賢者彙進,民安而國治,如是推意則好矣。上曰,惡居下流而訕上者,何謂也?元容曰,以下而謗毁其上,有非忠敬之道矣。若上有過失,而身居當言之地,則直言諫諍,是當然底道理,而若只爲謗毁,則何可曰忠上敬上之道乎?上曰,玉堂陳之。啓源曰,惟仁者能惡人,夫見人之不善而不知惡,則是是非不明而同歸於惡也。雖以君子泛愛衆之德,疑若無惡而不惡惡人,則聖人無所容矣。此誠人君好賢嫉惡之道也,伏願殿下,此等處體念焉。上曰,參贊官陳之。得林曰,閣臣·儒臣,已爲備陳,臣無容更達矣。上曰,大臣陳之。止淵曰,此章聖賢之所惡如此,皆所當惡者也,而惡繳惡訐二句,尤爲人主之所當體察也。人君用人,不察繳以爲知,則諛佞者至矣,不察訐以爲直,則讒諂者近矣,可不愼哉?夫好惡欲得其當,則其要只在講學明理而已。閣臣所奏好學明理之說,是爲切實,伏願於講學明理上體念焉,則好惡得正,賢邪易辨,而於長進之道,當有益矣。每於講筵,仰奏發問,而講學之方,問難爲貴,今日所講章內,伏望特爲發問焉。上曰,惡居下流而訕上者,何謂也?止淵曰,閣臣所對,可謂備矣,居下流而謗毁其上者,是無忠敬之心者,故君子惡之也。上掩卷。止淵起伏奏曰,近日東風乖宜,朝夕稍涼,似是旱漸矣,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,實錄印役,今方垂訖,封裏後,當書入訖役狀,而兩聖朝盛德至善,於戲不忘矣。臣等忝在從事之列,天日之表,非敢曰模畫其萬一,而史事旣成,國家慶幸大矣,臣等尤不任頌祝欣忭之忱矣。止淵曰,當此講筵日開之時,玉堂番次之苟艱可悶,在外及有實故人,竝許遞,令政院,政官牌招開政,以在京無故人差出,何如?上曰,依爲之。出擧條上曰,史官就座。仍命退,諸臣以次退出。
上在昌德宮。停常參·經筵。
李寅敎,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
許晟啓曰,明日常參·經筵,取稟。傳曰,停。
金學性啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
李寅敎啓曰,新除授左承旨李寅臯,時在京畿楊州地,斯速乘馹上來事,下諭,何如?傳曰,允。
又啓曰,假注書金益文,時無職名,令該曹依例付軍職,冠帶常仕,何如?傳曰,允。
傳于許晟曰,進講入侍。
傳于李寅敎曰,右副承旨許遞,前望單子入之。
承旨前望單子入之,金興根落點。
傳于許晟曰,承旨房望,順房爲之。
金學性啓曰,行大司憲朴綺壽,執義柳幼麟,掌令金斗明牌不進,掌令一員未差,持平金建銖在外,趙徽林未署經,監察茶時之意,敢啓。傳曰,知道。
以執義柳幼麟,掌令金斗明,正言兪象煥牌不進罷職傳旨,傳于金學性曰,只推。
有政。吏批,判書曺鳳振進,參判尹聲大在外未肅拜,參議金鍏進,左副承旨李寅敎進。以李時在爲副應敎,南獻敎爲校理,吳致淳爲修撰,金左根爲副修撰,尹聲大爲同經筵,李敦榮爲同義禁,洪在重爲兵曹正郞,柳榮輔爲左通禮,朴齊輝爲校書判校,李馨萬爲慶基殿令,崔錫玄爲典籍,洪學淵爲京畿監司,白時源爲濟原察訪,申在振爲迎華察訪,羅鵬南爲碧沙察訪,金健馨爲武烈祠參奉。興完君是應今加興祿,興寅君最應今加宜德,已上加資事承傳。興宣君單昰應,故同知朴孝晉贈兵參訓都例兼,忠淸兵使朴蓍會考。
金學性,以兵批言啓曰,訓鍊正,今當差出,而擬望之人乏少,以二望擬入之意,敢啓。傳曰,知道。
兵批,行判書朴岐壽進,參判徐箕淳受由在外,參議趙奎昇入直,參知丁庠敎病,右副承旨金學性進。啓曰,訓鍊正,今當差出,而擬望之人乏少,外任竝擬,何如?傳曰,允。
以李志淵爲知事,李敦榮爲都摠管,李同淳·具信喜·沈漢永爲副摠管,李倫敍爲宣傳官,吳顯佑爲兼司僕將,李煿爲五衛將,李容駿爲訓鍊正,申命溫爲都摠經歷,徐相益·鄭冕榮爲訓鍊主簿,金左根·曺錫雨爲文兼,李鳳周爲宣傳官,李圭徹爲公州營將,李定鉉爲水原中軍,朴煥球爲古群山僉使。護軍安光直·尹致謙·李敦榮·李寅泰·朱星鎭,副護軍洪鍾應·李是遠,副司直宋尙玉·李基華,副司果白樂莘,副司正申泰運·金益文,已上竝單付。前虞候洪鎬今加折衝加資事承傳。
吏批,再政。以趙然春爲掌令,李家淳爲應敎,林基洙爲修撰,李敦榮爲禮曹參判,尹聲大爲內贍提調,宋尙玉爲掌樂正,文起珽爲司藝,李廣度爲工曹佐郞,李啓哲爲奉常主簿,安國鉉爲活人別提。
兵批,再政。以李基碩爲宣傳官,權思麟爲訓鍊主簿,權奎容·鄭大鉉爲武兼。兼京畿兵馬水軍節度使單洪學淵,僉知單李煿,副護軍尹得儉·洪鎬,以上竝單付,副摠管單李敦榮。
許晟,以弘文館言啓曰,新除授應敎李家淳,時在慶尙道禮安地,修撰吳致淳,時在京畿安城地,林基洙,時在忠淸道唐津地,副修撰金左根,時在京畿驪州地,經筵入番事緊,請竝斯速乘馹上來事,下諭。答曰,依啓。應敎李家淳,修撰林基洙,副修撰金左根,竝許遞,前望單子入之。
以咸鏡監司徐耕輔狀啓,囕死人等恤典題給事,大王大妃殿傳于李寅敎曰,觀此狀啓,虎囕幾爲十餘人之多,極爲慘矜,道臣推考,南北兵使,竝從重推考,各別申飭,虎患寢息間捕捉事,分付。
金學性,以兵曹言啓曰,五衛將李煿,老病在鄕,上來無期云,改差,何如?傳曰,允。
戊戌閏四月十一日辰時,上御熙政堂。進講入侍時,原任直提學金鏴,參贊官許晟,檢討官鄭,假注書申泰運,記注官田栽五·趙相玉,各持論語第七卷,以次進伏訖。上曰,史官分左右。上誦前受音一遍訖,鏴讀自子曰惟女子與小人,止何必去父母之邦,仍奏釋義。上讀新受音十遍訖,命陳文義。鏴曰,比干諫而死,箕子爲之奴,微子抱祭器而去宋,三人之行跡,雖不同,同出於至誠惻怛之意,故夫子統謂之仁,以其不拂乎愛之理也。伏願殿下,體念於此等處焉。上曰,玉堂陳之。曰,夫子之勉人處甚多,而未有若此之深切矣。夫人幼而學之,壯而欲行之,八歲入小學,十有五歲入大學,三十而立,四十而不惑,以至於七十而從心所欲不踰矩。其進道之階級,成德之次序,蓋如此,今於此章,必以四十見惡爲戒者,人之氣血,三十而壯,四十而定,及此之前,年富力疆,足以修德進業。顔淵年纔三十,未達一間,孟子幼被慈敎,終至亞聖,非必以四十爲成德之年限,而若過此年,則神精日衰,其能做進者鮮矣。是以夫子,又嘗戒後生曰,四十而無聞,斯亦不足畏,皆此意也。殿下於此等文義,深加惕念,及時勉學,終始慥慥之道,罔不在於今日矣,是臣所區區之望也。上曰,參贊官陳之。晟曰,閣臣·儒臣之所奏甚切實,臣無容更達,而講讀之時,勿意於外物,留神於字義,則聖學長進。伏願殿下,益加惕念焉。上掩卷,命史官就座。仍命退,諸臣以次退出。
上在昌德宮。停常參·經筵。
許晟啓曰,明日常參·經筵,取稟。傳曰,停。
金學性啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李寅敎啓曰,假注書申泰運,身病猝重,勢難察任,今姑改差,何如?傳曰,允。
申泰運改差,代以徐相敎爲假注書。
備忘記,忠淸兵使朴蓍會下直,長弓一張·長箭一部·片箭一部·筒兒一箇賜給。
傳于李寅敎曰,進講入侍。
李寅敎,以弘文館言啓曰,新除授副應敎李時在,校理南獻敎,竝卽牌招察任,何如?傳曰,允。
玉堂前望單子入之,應敎徐元淳,修撰李殷相,副修撰趙雲澈落點。
李寅敎,以弘文館言啓曰,新除授應敎徐元淳,副修撰趙雲澈,竝卽牌招察任,何如?傳曰,允。
又以弘文館言啓曰,新除授修撰李殷相,時在廣州地,經筵入番事緊,請斯速乘馹上來事,下諭。答曰,依啓。
金學性啓曰,行大司憲朴綺壽,執義柳幼麟,掌令趙然春·金斗明牌不進,持平金建銖在外,趙徽林未署經,監察茶時之意,敢啓。傳曰,知道。
以執義柳幼麟,掌令趙然春·金斗明,正言兪象煥牌不進罷職傳旨,傳于金學性曰,只推。
兵曹口傳政事,副司果單金左根。
李寅敎,以禁衛營言啓曰,本營哨官金鼎淵·李申會·李周翰,因一事端,互相起閙,不有處決,擧措駭妄,有關師律,竝決棍汰去之意,敢啓。傳曰,知道。
戊戌閏四月十二日辰時,上御熙政堂。進講入侍時,提學徐有榘,參贊官金學性,侍讀官金在根,假注書金益文,記注官趙相玉,記事官卓宗述,各持論語第七卷,以次進伏訖。上曰,史官分左右。上誦前受音一遍訖,有榘讀自齊景公待孔子曰,止不得與之言,仍奏釋義。上讀新受音十遍訖,命陳文義。有榘曰,孔子相魯三月,至使賈不貮價,男女分路,移風易俗,在於俄頃之間。此政聖人行道濟世之好機會,而一見魯君,三日不朝,遽辭父母之國而之他,揆以後世常情,似涉太遽,而其實則不得不然。凡人之情,一有蠱惑系着,則萬事不成,況人主一心,萬化之源,苟其沈惑於淫聲美色,而怠於聽政,則雖使聖人,朝夕納誨,陳善閉邪,何可望其開發改遷耶?此所以見幾而作,不俟終日也。宋太祖皇帝,一日後苑,挾弓彈雀,命除非時急公事,毋敢入奏。一臣僚,扣閣稱有急事,帝急出見之,及奏乃常事,帝曰,此事何急?對曰,亦急於彈雀,帝怒以斧鉞柄撞口,兩齒落地,其人徐伏地,取齒置懷中。帝曰,汝將此齒去訟我也。對曰,臣豈敢訟陛下,但自有史官書之,後世見者,以陛下爲何如主也。太祖怒解,賜金帛慰勞而遣之,屛絶彈雀之具,礪精圖治。魯君之受齊女樂,色荒也,宋帝之後苑彈雀,禽荒也。色荒禽荒,均是亡國之階,而魯君不能改悔,遂致聖人之去位,宋帝翻然覺悟,憂勤庶政,以開有宋三百年文明之治。治亂興亡之機,只在人君一念之開塞,有如是矣,此等處深留聖意澄省,區區之望也。上曰,玉堂陳之。在根曰,夫子魯人也,故景公,議以魯君所以待三卿者待之,而季氏最貴之强臣,待之之禮極隆,非所以待孔子也。以季孟之間待之者,禮亦至矣,而復曰,吾老矣,不能用也,則景公之於孔子,徒以虛文空禮待之,無慕聖用賢之誠,不足與有爲可知,故孔子遂行而反魯,此則程子所謂弗繫待之輕重,特以不用而去者也。自古國之治亂,繫於君子之去與不去,君子之去就,繫於君上之誠與不誠,伏願殿下,於此等文義,心貼體認。鑑戒乎景公老矣不能用之言,取則於召公惟王雖小元子哉之訓,以誠心二字,爲第一工夫,則四方賢士,皆將願立於朝矣,懋哉懋哉。上曰,參贊官陳之。學性曰,閣臣·儒臣,已爲詳陳,臣無容更達,而第有區區所懷,敢此仰奏矣。今日入進講正時,幾至二時,始爲召接,臣未敢知殿下於燕閒之時,做何工夫,而目下急先務,無過於保嗇聖躬,勤御講筵矣。顧今節序,雖非盛暑,朝氣淸涼,午候煥熱,平朝宜於讀書,近午妨於臨筵,今者虛送朝涼,到午臨講,非但有違於節宣之方,亦未敢曰勤講矣。繼自今趁早開筵,毋至晩熱,於保聖躬勤講學之道,兩得其宜,伏願深留聖意焉。有榘曰,承旨所奏,誠切當矣。雖以私家讀書者言之,每於早朝益勤,蓋爲朝氣淸明,神精登澈故也,伏願垂察焉。上掩卷,命史官就座。仍命退,諸臣以次退出。
上在昌德宮。停常參·經筵。
許晟啓曰,明日常參·經筵,取稟。傳曰,停。
李寅敎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李寅敎啓曰,同副承旨許晟,今日不爲仕進,卽爲牌招,何如?傳曰,允。
又啓曰,禮曹參判同義禁李敦榮,除拜後過三日不爲出肅,依定式推考警責,仍卽牌招察任,何如?傳曰,允。
傳于李寅敎曰,進講入侍。
徐相敎有頉,代以李玄文爲假注書。
李寅敎啓曰,假注書李玄文,時無職名,令該曹依例付軍職,冠帶常仕,何如?傳曰,允。
以應敎徐元淳,副修撰趙雲澈牌不進罷職傳旨,傳于許晟曰,只推。
許晟,以弘文館言啓曰,應敎徐元淳,副修撰趙雲澈,旣有只推之命,竝卽牌招察任,何如?傳曰,允。
李寅敎啓曰,行大司憲朴綺壽,執義柳幼麟,掌令趙然春·金斗明牌不進,持平金建銖在外,趙徽林未署經,監察茶時之意,敢啓。傳曰,知道。
以執義柳幼麟,掌令趙然春·金斗明,正言兪象煥牌不進罷職傳旨,傳于李寅敎曰,只推。
許晟,以實錄廳摠裁官意啓曰,正宗大王實錄十五卷,今已畢謄,純宗大王實錄印出卷數,定爲三十四卷,計其分藏五處,則合爲一百七十卷。正宗大王附錄續編,純宗大王附錄,計其分藏五處及進上件,合爲十二卷。粧䌙之役,亦皆告訖,奉安日字,令春秋館推擇啓下,何如?傳曰,允。
戊戌閏四月十三日辰時,上御熙政堂。進講入侍時,原任直閣徐俊輔,參贊官李寅敎,檢討官鄭,假注書金益文,記事官卓宗述,記注官金致坤,各持論語第七卷,以次進伏訖。上曰,史官分左右。上誦前受音一遍訖,俊輔讀自長沮·桀溺耦而耕,止耦而不輟,仍奏釋義。上讀新受音十遍訖,命陳文義。俊輔曰,長沮·桀溺,蓋古之賢人,而當亂世隱遯者也。彼徒知獨善其身之爲高,不知聖人濟世安民之爲義,不答子路之問津,是不過一節之士耳。孔子雖不得其位,猶汲汲於行道,今殿下,處君上之位,伏願深究此章之義,以孔子之心爲心,則堯·舜三代之治,庶幾復見於今日矣。上曰,玉堂陳之。曰,長沮·桀溺,蓋當世隱遯之士,而其所見,局於一偏,實不知聖人視天下無不可有爲之時也。故夫子之至蔡也,使子路問津以發之,夫子非眞箇爲問津,而欲使知周流四方汲汲行道之意也。夫津者,濟衆通道之處也,以津爲問者,亦喩於濟世行道之謂,而夫子之意,若非子路之問津,則其何以發其端而使之聞之乎?然則問之一字,無處不緊,問有不知而問之者,亦有知之而亦問者,推類言之,古人之勤學好問,不恥下問,皆此義也。以大舜之聖,好問而好察,夫子之入廟每事必問,聖人豈有所不知而然哉?雖知亦問,乃所以爲聖人也。以今日講筵言之,殿下於經旨蘊奧處,固已熟讀洞徹,而這這發問,俾臣等,有以知大聖人好學之心,如夫子之問津,使沮·溺,得以聞聖人憂世之意焉。上曰,參贊官陳之。寅敎曰,閣臣·儒臣,敷陳無餘,臣無容更達矣。俊輔曰,臣有所懷,敢此仰達矣。講學之時,貴在淸朝,而殿下臨筵,不於淸涼之朝氣,而必在薰烘之午候,恐非惜陰之意,有違節宣之方,伏願繼自今,及早開筵,是臣區區之望也。上掩卷,命史官就座。仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深八分。
許晟啓曰,明日常參·經筵,取稟。傳曰,停。
李寅敎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,各所衛將等分更分門記,每於初日申時仕記,粘連入啓,例也。昨日申時,不爲入啓,臣之矇未覺察,不勝惶悚,而不能照檢之當該假注書,不可無警,從重推考,何如?傳曰,允。爾亦推考。
傳于李寅敎曰,禮房承旨,馳詣宗廟·景慕宮,摘奸以來。
傳于許晟曰,進講入侍。
李寅敎啓曰,行大司憲朴綺壽,執義柳幼麟,掌令趙然春·金斗明牌不進,持平金建銖在外,趙徽林未署經,監察茶時之意,敢啓。傳曰,知道。
以執義柳幼麟,掌令趙然春·金斗明,正言兪象煥牌不進罷職傳旨,傳于李寅敎曰,只推。
以應敎徐元淳,副修撰趙雲澈牌不進罷職傳旨,傳于許晟曰,只推。
許晟,以弘文館言啓曰,應敎徐元淳,副修撰趙雲澈,旣有只推之命,竝卽牌招察任,何如?傳曰,允。
又以禮曹言啓曰,卽接顯陵令所報,則本陵大王陵上莎草修改後,莎葉靑茂,漸次着根云矣,敢啓。傳曰,知道。
李寅敎,以都摠府言啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
禮曹參判李敦榮疏曰,伏以臣,以僨事訟愆之踪,向奉承宣特點於跧伏郊廬之中,蕩敍諭召,寵命曠絶。臣感切收簪,跡逋俟駕,旋蒙鞶遞,獲伸株諒,何莫非曲遂之洪造,而臣於日昨政,又叨春曹佐貮,兼縻金吾周廬之銜,前後恩命,纔旬日間耳。湔拂之勤,眷記之偏,歷數同朝,如臣者果有幾人?辜戾如彼,而恩念及此,義分是懼,感激居先,顧何敢更以區區私義,有所前却,而第臣罪,不待臣自列,而廟啓論陳,已悉於淵鑑之下矣。試院諸事,臣忝右席,由前則失其檢察,由後則自底於稽緩,苟求其罪,臣實爲首。及其論勘,輕重無別,臣惶恧屛息,蓋無所措,而收甄之命,遽先於臣,諸人之因臣從坐者,尙在罪籍,此尤臣反顧踧踖,不知所以置躬之所者也。今雖欲憑恃寵靈,冒沒彈束,公私義諦,無有是處,玆敢畢暴情實,冒干崇嚴。伏乞聖慈,曲垂鑑諒,將臣本兼諸任,竝賜鐫汰,仍命有司,更議臣當被之律,俾法紀昭而私分安焉,臣無任云云。答曰,省疏具悉。往事何必追提?卿其勿辭行公。
戊戌閏四月十四日辰時,上御熙政堂。進講入侍時,原任直提學鄭基善,參贊官許晟,檢討官鄭,假注書李玄文,記注官金致坤,記注官田栽五,各持論語第七卷,以次進伏訖。上曰,史官分左右。上誦前受音訖,基善讀自子路行以告,止植其杖而芸,仍奏釋義。上讀新受音十遍訖,命陳文義。基善曰,此三子者,遯世隱跡,古所稱遺逸之士也。徒知自潔其身之爲高,莫曉聖人眷眷行道之心,問答之間,顯有譏嘲之意,蓋不可謂聖門中行之道,而處戰國之世,能高尙其志者,其爲賢士則無疑矣。夫子有其德而無其位,轍環天下,以天下爲己任,厄於陳蔡之間,忤於陽貨·向魋之徒,雖孔門高弟,猶不能無慍見之時,況草野隱淪之徒,何可與語聖人之去就哉?然隱淪之士,每多於亂世,苟使明君在上,旁求俊賢,蒐羅於山林草澤之間,彼皆出而仕矣,豈肯混跡而終其身哉?故稱唐虞之盛者,有曰,野無遺賢,雖以殷周事言之,伊尹耕於有莘之野,而成湯聘之,太公釣於渭水之濱,而文王載之而歸,雖伊·呂之賢,若不遇成湯·文王之聖,終老於莘野·渭濱之間而已,去長沮·荷篠輩,果幾何哉?是故自古有爲之君,必以搜訪賢才遺逸,爲急先務也。此章正好玩味省察處,伏願深加留神焉。上曰,玉堂陳之。曰,此章文義,別無深蘊處,子路從後之行,意必在問津之日,而彼荷蓧者,亦以接輿·沮·溺之流,果於忘世,超然自高,不知聖人之出處,故譏侮之。夫杖者,所以杖而行之之物也,植之則取其止,芸者,所以去而治之之意也,芸之則取其潔,丈人之植杖而芸者,亦有微諷聖人底意,以爲天下無道,則何不隨時而止,逃世爲潔乎?然而聖人,心同天地,視天下猶一家,未嘗一日而忘于懷,雖知道之不行,而之陳之蔡,適周適魯,實出於眷眷憂世之意也。殿下亦於此深加省察,體夫子之心,行夫子之道,則是夫子雖不遇於當世,而有遇於今日矣,伏願懋哉。上曰,參贊官陳之。晟曰,閣臣·儒臣所奏實當,臣無容更達矣。上掩卷。仍命退,諸臣以次退出。
上在昌德宮。停常參·經筵。
藥房提調鄭基善,左副承旨李寅敎啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
許晟啓曰,明日常參·經筵,取稟。傳曰,停。
金學性啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李寅敎啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
備忘記,公州營將李圭徹下直,長弓一張,長箭一部,片箭一部,筒兒一箇賜給。
傳于李寅敎曰,進講入侍。
傳于李寅敎曰,左承旨·右承旨竝許遞,前望單子入之。
承旨前望單子入之,洪鍾應·徐憲淳落點。
以應敎徐元淳,副修撰趙雲澈牌不進罷職傳旨,傳于許晟曰,只推。
許晟,以弘文館言啓曰,應敎徐元淳,副修撰趙雲澈,旣有只推之命,竝卽牌招察任,何如?傳曰,允。
以應敎徐元淳,副修撰趙雲澈牌不進罷職傳旨,傳于許晟曰,只推。副修撰許遞,前望單子入之。
副修撰前望單子入之,姜時永落點。
金學性啓曰,行大司憲朴綺壽,執義柳幼麟,掌令趙然春·金斗明牌不進,持平金建銖·趙徽林未署經,監察茶時之意,敢啓。傳曰,知道。
以大司諫朴齊明,正言兪象煥,執義柳幼麟,掌令金斗明·趙然春牌不進罷職傳旨,傳于金學性曰,只推。
李寅敎啓曰,卽者吏曹郞廳來言,井邑縣監韓在益,兩司當爲署經,而憲府則雖已署經,諫院不備,不得署經云。除在外外,未肅拜·呈告人員,竝卽牌招,以爲署經之地,何如?傳曰,一司除署經。
兵曹口傳政事,副司果單趙雲澈。
許晟,以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以實錄廳摠栽官言啓曰,實錄旣已完畢,政院日記·內閣日省錄,還送政院·內閣之意,敢啓。傳曰,知道。
李寅敎,以都摠府言啓曰,副摠管沈漢永,以御營中軍,本營諸將官射會監試仕,南別營晝仕出去之意,敢啓。傳曰,知道。
京畿監司洪學淵疏曰,伏以臣,獲蒙恩暇,往省先瑩,履露攀柏,粗伸情私,千萬不意,察營校吏,尋到丙舍,繼奉誥旨,授臣以京畿旬宣之任。梓楸增色,鄕鄰聳觀,先榮所被,感涕交逬,未知似臣衰朽庸陋之踪,何以忝此重任於愼揀之時也?臣學蔑寸長,識無一解,自量涯分,無足備數,祿仕初計,何敢望於榮途進取,而偏蒙兩聖朝陶甄之恩,推遷歷敡,滾到宰列,而中間宦迹,屢管民事。東道積弊則膺隆毗於衣繡,北方告飢則攀特旨於佩符,海甸嶺壤,連莅劇符。顧臣踐歷,亦可謂奔走四方,而夷考其實,竟未有興一利除一害,報答我九重分憂之念,每自循省,尤悔居多。以漢朝綜核之政,行虞廷黜陟之法,則如臣不職,宜先屛斥,而非惟倖逭譴何,今乃推而進之於一路承流之職,臣心懍恧,猶屬己私,揆以官政,寧不冒濫哉?今之論國計民憂者,輒曰,監司當擇,又曰,畿輔尤重,蓋邦畿,下民之所維止也,京師,王化之所由先也。珠阜金岡,護象設於陵園,海鎭山防,管鎖鑰於留營,邊界之冠蓋相通,嶺·湖之航輪竝集。若其責殷而任鉅,固非他道之可比,而夫何六七年來,饑饉荐臻,民業日凋,海戶減魚鹽之利,峽氓失菑畬之功,杼軸俱空,烟火不接。靑州之流亡相續,石壕之徵索猶急,邑勢則殘枰敗局,收拾不得,民情則中流漏船,襦袽是急。方今整欹之責,政藉惟良之手,而委寄之重,忽及臣身,臣以何惠而能盡懷保之方,臣以何威而能得殫壓之重,臣以何術而能行施措之策乎?慕華趨榮,人之常情,而叨此榮華,不敢趨承者,誠以自知甚明,欲從末由也,徊徨悶隘,悉暴情悃。伏乞聖明,特垂諒燭,亟命遞改,以重藩寄,以安私分焉,臣無任云云。答曰,省疏具悉。卿其勿辭,往欽哉。
戊戌閏四月十五日辰時,上御熙政堂。進講入侍時,判府事朴宗薰,檢校直提學徐憙淳,參贊官李寅敎,檢討官鄭,假注書金益文,記注官田栽五·趙相玉,各持論語第七卷,以次進伏訖。上曰,史官分左右。上誦前受音一遍訖,憙淳讀自子路拱而立,止已知之矣,仍奏釋義。上讀新受音十遍訖,命陳文義。憙淳曰,君臣,人之大倫也。荷篠丈人,亦豈不知,而但過於自高,反廢其義,非君子中庸之道也。夫子雖知道之不行,而猶有汲汲然行道之志,以天下爲己任,可見聖人至仁之心,天地同大矣。夫子不得其位,而尙此惓惓於天下,則況人君,任司牧之責,豈可一日而忘斯世也?苟欲致治,理無獨運,而旁招俊㐅,野無遺賢,寧有如荷篠之隱淪者乎?故先儒之言曰,在今日救世之道,正當扶起沮·溺等人,如得扶起,必有可觀,而茅茹杞苽之象,從可以卜,此等處如是省覽,誠好矣。上曰,玉堂陳之。曰,此章可見子路學力所到處,蓋丈人之言,譏笑夫子如此,則所以待子路者,其倨甚矣,而子路以事長之禮,益致其敬,故丈人亦知子路之賢,而止而宿之,食其鷄忝,見其二子,則是子路之敬,有以感動其心而然矣。夫敬者,君子之極工,而子路之所師受於夫子者多矣。嘗於其問答也,有曰,修己以敬,而曰,如斯而已乎,則以安人安百姓等語及之,君子篤敬之效,猶且如此,而況人君,主一乎此,則其感人之化,尤當如何哉?是以召公之誥成王也,以疾敬德,爲諴小民祈天命之本,敬之一字,可以爲今日之鑑則,殿下亦於此深究言外之旨,懋哉懋哉。上曰,參贊官陳之。寅敎曰,閣臣·儒臣,奏陳無餘,臣無容更達矣。上曰,大臣陳之。宗薰曰,荷篠丈人,是絶人逃世之流,而見子路敬長之誠,有所感發興起,故見其二子,此亦敬長之意也。蓋感人,莫若以身先之,此所以上行下效,風行草偃也。人主御世之道,必以躬親導率,爲先務,如一國興孝天下歸仁,皆由人君躬行之致,似此處尤合推類而體認也。上掩卷。宗薰起伏奏曰,雨後淸涼,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。命史官就座。仍命退,諸臣以次退出。
上在昌德宮。停常參·經筵。
自巳時至申時,日暈。
許晟啓曰,明日常參·經筵,取稟。傳曰,停。
金學性啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李寅敎啓曰,右副承旨徐憲淳,今日不爲仕進,卽爲牌招,何如?傳曰,允。
又啓曰,新除授左副承旨洪鍾應,時在京畿仁川地,斯速乘馹上來事,下諭,何如?傳曰,允。
傳于許晟曰,進講入侍。
李寅敎啓曰,假注書李玄文,身病猝重,勢難察任,今姑改差,何如?傳曰,允。
李玄文改差,代以柳泰東爲假注書。
許晟,以弘文館言啓曰,應敎徐元淳,旣有只推之命,與新除授副修撰姜時永,一體牌招,何如?傳曰,允。
李寅敎啓曰,行大司憲朴綺壽,執義柳幼麟,掌令趙然春·金斗明牌不進,持平金建銖在外,趙徽林未署經,監察茶時之意,敢啓。傳曰,知道。
以大司諫朴齊明,正言兪象煥,執義柳幼麟,掌令趙然春·金斗明牌不進罷職傳旨,傳于李寅敎曰,只推。
以右副承旨徐憲淳牌不進罷職傳旨,傳于李寅敎曰,只推。
以應敎徐元淳牌不進罷職傳旨,傳于許晟曰,只推。
李寅敎,以訓鍊都監言啓曰,仁旺山近處,小豹虎一頭捉得,謹此封進,而捉虎將卒,考例施賞之意,敢啓。傳曰,知道。
戊戌閏四月十六日辰時,上御熙政堂。進講入侍時,原任提學鄭元容,參贊官許晟,侍讀官金大坤,假注書李玄文,記注官趙相玉,記事官卓宗述,各持論語第七卷,以次進伏訖。上曰,史官分左右。上誦前受音一遍訖。元容讀自逸民伯夷,止無不可,仍奏釋義。上讀新受音十遍訖,命陳文義。元容曰,夫子聖不自聖,每多自謙之辭,於學則曰,何有於我,於仁則曰,則吾豈敢,於道則曰,我無能焉,至此而以無可無不可,有自任之意。蓋歷論七隱之出處行止,而皆以可與不可,先主於心,故夫子之言如此。蓋無適無莫,毋固毋必,不偏不倚,惟適其宜,故其心未嘗有可,亦未嘗有不可,隨事行之而已。此是仁精義熟,心不踰矩之聖人事也。若賢人與學者,則心豈無所主乎。凡天下事有二,卽可不可也。在上者,尤宜明察其可否,而吾心先無偏主,然後可能之矣。上曰,玉堂陳之。大坤曰,此篇多記聖賢之出處,而於此,特擧七人之隱遯,七人之中,或有降志不降志之異,又有倫慮淸權之別,而通謂之七隱,合爲一章。大抵七人之行,各守其一節,未得見大道之全體,故以無可無不可結之。無可無不可者,卽前篇毋意毋必之意也。不以可爲主,不以不可爲主,當可則可,當不可則不可,乃聖人集大成之道,故孟子曰,孔子聖之時者也。今我殿下,日應萬事,祖述堯·舜之道,憲章湯·文之德,則自然有合於夫子無可無不可之道,而唐虞殷周之治,不期而致之矣。伏願懋哉懋哉。上曰,參贊官陳之。晟曰,閣臣儒臣,旣敷陳無餘,臣無容更達矣。元容曰,筵中伏覩連御生薑,或不有滯候乎?近來朝晝異候,涼熟俱過,此時將攝,果難適矣。衣襨脫着之際,食飮進御之時,每加聖念,而當此夏節,最宜勿進堅硬之物矣。以鄕黨篇見之,聖人於一飮食一衣服之間,詳審如此,此正體念處也。上掩卷,命史官就座。仍命退,諸臣以次退出。
上在昌德宮。停常參·經筵。
李寅敎,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李寅敎啓曰,來二十一日,朝參日次矣,敢稟。傳曰,停。
許晟啓曰,明日常參·經筵,取稟。傳曰,停。
李寅敎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,右副承旨徐憲淳,今日不爲仕進,卽爲牌招,何如?傳曰,允。
傳于李寅敎曰,進講入侍。
許晟啓曰,假注書金益文,身病猝重,勢難察任,今姑改差,何如?傳曰,允。
又啓曰,假注書柳泰東,時無職名,令該曹依例付軍職,冠帶常仕,何如?傳曰,允。
金益文改差,代以朴商壽爲假注書。
朴商壽在外,代以南性敎爲假注書。
以右副承旨徐憲淳牌不進罷職傳旨,傳于許晟曰,只推。
許晟啓曰,行都承旨李光正未肅拜,左承旨李寅敎須資出去,右承旨金學性內閣直,左副承旨洪鍾應在外,右副承旨徐憲淳不爲仕進,院中只有臣一人,伴直無人,右副承旨徐憲淳,旣有只推之命,所當更請牌招,而拘於廳規,不得請牌,何以爲之?敢稟。傳曰,牌招,在外承旨許遞。
又啓曰,吏曹郞廳來言,承旨有闕,政事,取稟。傳曰,前望單子入之,待下批,牌招察任。
承旨前望單子入之,金在田落點。
許晟啓曰,吏曹郞廳來言,臺諫有闕,政事,取稟。傳曰,前望單子入之。
司諫前望單子入之,李垿落點。
許晟,以弘文館言啓曰,應敎徐元淳,旣有只推之命,卽爲牌昭察任,何如?傳曰,允。
金在田以武臣堂上朔試射試所試官意啓曰,今日朔試射,禁軍別將沈日永,扈衛廳別將李圭殷,折衝崔光崙,無緣不參,竝依承傳罷職,何如?傳曰,允。
兵曹,以具信喜爲禁軍別將。
許晟啓曰,行大司憲朴綺壽,執義柳幼麟,掌令趙然春·金斗明牌不進,持平金建銖在外,趙徽林未署經,監察茶時之意,敢啓。傳曰,知道。
以大司諫朴齊明,正言兪象煥,執義柳幼麟,掌令趙然春·金斗明牌不進罷職傳旨,傳于許晟曰,只推。
以右副承旨徐憲淳牌不進罷職傳旨,傳于許晟曰,只推。
以應敎徐元淳牌不進罷職傳旨,傳于許晟曰,只推。
戊戌閏四月十七日辰時,上御熙政堂。進講入侍時,原任直提學金鏴,參贊官李寅敎,檢討官鄭,假注書金益文,記事官卓宗述,記注官金致坤,各持論語第七卷,以次進伏訖。上曰,史官分左右。上誦前受音一遍訖。鏴讀自大師摯適齊,止季隨·季騧,仍奏釋義。上讀新受音十遍訖,命陳文義。鏴曰,大師摯適齊者,官大師名摯者,適齊國也。上曰,何爲而適齊也?鏴曰,賢而不見用,故去之矣。上曰,何國人也?鏴曰,魯人也。鏴奏至鼓方叔入於河,上曰,河者,何也?鏴曰,河內地也。又奏至播鼗武入於漢,上曰,播鼗者,何謂也?鏴曰,鼗小鼓,兩旁有耳,持其柄而搖之,則旁耳還自擊有聲矣。又奏至周公謂魯公曰,鏴仰請曰,魯公,誰也?上曰,伯禽也。鏴曰,無求備於一人者,建官惟人,各當其才也。假如我國工判有工判之才,吏判有吏判之才,以至兵刑戶禮,各異其才,實難兼全,惟在隨其才而用之耳。八士者,皆周人也。孔子稱之,蓋雖未至於聖,亦賢人也。賢士如是輩出,則周之盛時用人,亦可以觀。若得如此人,而各當其位則好矣。若有如此人,而不用而去,則其可乎哉?伏願於此省察焉。上曰,玉堂陳之。曰,此章,夫子記周時賢人之多,以見傷今思古之意。蓋人才之作興,於周爲盛,今此八士,一毋而俱賢,則其他賢才之多,可知矣。明主在上,天下有道,則陰陽交泰,明良相會,草野巖穴之間,人才之于于然登進,有如麟鳳之自至,茅茹之彙征。堯·舜之世,八元八凱,同寅而協恭,文·武之時,五人十亂,左輔而右翼,治世之氣象,於是乎盛矣。周衰以來,聖賢道否,以夫子之聖,不得行道於天下,而以至於沮·溺之逃,摯·襄之去,人才之不遇於世,未有甚於此者。以此觀之,賢者之進退,亶在乎君德之如何,而人君苟能任賢使能,治敎休明,則人才亦自然蔚興於其中矣。伏願殿下,於此等處深加體念焉。上曰,參贊官陳之。寅敎曰,此章別無文義之隨章逐句仰奏者,而微子一篇,今已畢講,蓋篇中諸賢,三仁則無敢間然矣。其餘數君子,較諸聖人中庸之道,雖有過不及之不同,裁抑其過,勉其不及,則亦皆一代之高士,需世之賢材,俱未得君而行道,使之棲遑天下,而誰之責?故曰,天下有道,賢人立朝而行道,天下無道,賢人在野而玩世,賢人進退,在時君之用舍,關有國之治亂,故從古叔季之世,賢人退藏,在昔堯·舜之盛,野無遺賢。且講學之義,講而明之,學而效之之謂也。於此篇之諸賢退藏,思所以懲戒之,於三代之野無遺賢,思所以監法之,然後可謂講學之實效,而無書書我我之歎矣。今日行一事,明日行一事,勉勉不已,則自底於聖人之域。而非高遠難行之事矣,惟殿下懋哉懋哉,鏴曰,有宋叔程子,爲崇政殿說書,登筵也。當講顔子不改其樂章,或疑此章,非有人君事,將何以爲說,及講旣畢,乃言曰,顔子王佐之才也,而簟食瓢飮,季氏魯國之蠧也,而富於周公,魯君用舍如此,非後世之監乎云云,聞者歎服,程子學高,故其講義,如是善陳。此章雖若無他文義,推類而觀之,則亦未嘗無體念處耳。
上在昌德宮。停常參·經筵。
金在田啓曰,明日常參·經筵,取稟。傳曰,停。
許晟啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金在田啓曰,右承旨李寅敎,右副承旨徐憲淳,今日不爲仕進,竝卽牌招,何如?傳曰,允。
傳于許晟曰,進講入侍。
金在田啓曰,卽者司饔院官員來言,今日監膳時,都提調沈象奎,提調完昌君時仁有實病,徐左輔在外,副提調李光正,以前任京畿監司,未交龜,無入來捧進之員云,提調完昌君時仁,卽爲牌招,何如?傳曰,副提調許遞。
南性敎在外,代以黃燝爲假注書。
金在田啓曰,假注書黃燝,時無職名,令該曹依例付軍職,冠帶常仕,何如?傳曰,允。
又以奎章閣言啓曰,原仕直閣李光文喪,依定式遣檢書官,傳給內賜賻物以來之意,敢啓。傳曰,知道。
許晟啓曰,行大司憲朴綺壽,執義柳幼麟,掌令金斗明呈辭,趙然春未肅拜,持平金建銖在外,趙徽林未署經,監察茶時之意,敢啓。傳曰,知道。
以京畿監司李光正狀啓,安山郡守趙然大身死事,傳于金在田曰,令該曹口傳差出,當日下送。
吏曹口傳政事,以徐有民爲安山郡守。
以右承旨李寅敎,右副承旨徐憲淳牌不進罷職傳旨,傳于金在田曰,只推。
許晟,以都摠府言啓曰,副摠管沈漢永,以御營中軍,本營諸將官射會監試事,南別營晝仕出去之意,敢啓。傳曰,知道。
戊戌閏四月十八日辰時,上御熙政堂。進講入侍時,提學徐有榘,參贊官許晟,侍讀官金大坤,假注書柳泰東,記注官金致坤·田栽五,各持論語第七卷,以次進伏訖。上曰,史官分左右。上誦前受音一遍訖。有榘讀自子張曰,士見危致命,止如之何其拒人也,仍奏釋義。上讀新受音十遍訖,命陳文義。有榘曰,信道不篤之道字,卽聖人修己治人之道也。由百世之下,溯百世之上,而求聖人之道,捨講學而何以哉?然講學云者,非音讀訓誥之謂也。必須專心致志,講磨義理,然後始可免書自書我自我之歎。繼自今深加留意,區區之望也。上曰,玉堂陳之。大坤起伏奏曰,子夏·子張,皆聖門高弟,而所聞各有不同,子夏之所聞,擇交之道也,子張之所聞,泛交之道也。夫交字,非特朋友之交,君臣之間,亦有相交之義,故有天子而友匹夫之語,又有天地交泰之訓。苟能上下相孚,如朋友之交,尊賢而容衆,嘉善而矜不能,則賢者善者,不患其不能用矣,衆人也·不能也,亦有進取將來之望矣。伏願殿下,亦念言外之旨,交接之時,以尊嘉二字,爲待賢者之本,以容矜二字,爲奬不能之事,則何患乎不得人也。伏願深加體念焉。上曰,參贊官陳之。晟曰,文義閣臣儒臣,次第陳達,閣臣又於本章文義之外,誠信勉講之義,敷陳仰達,此言誠好矣。願殿下,每於臨講之時,小留聖念焉。聖念深留於方冊,十遍受音,不難而誠易,聖聰無游於外物,一堂奏對,不歸於文具,曷不休哉?更伏願殿下,益加勉焉。上掩卷,命史官就座。仍命退,諸臣以次退出。
上在昌德宮。停常參·經筵。
金在田啓曰,明日常參·經筵,取稟。傳曰,停。
許晟啓曰,行大司憲朴綺壽,執義柳幼麟,掌令金斗明呈辭,趙然春未肅拜,持平金建銖在外,趙徽林未署經,監察茶時之意,敢啓。傳曰,知道。
金在田啓曰,右副承旨徐憲淳,今日不爲仕進,卽爲牌招,何如?傳曰,允。
傳于金在田曰,進講入侍。
金在田啓曰,明日傳香,禮房承旨當爲齋宿,左副承旨金學性,卽爲牌招,何如?傳曰,允。
以右副承旨徐憲淳牌不進罷職傳旨,傳于李寅敎曰,只推。
以左副承旨金學性罷職傳旨,傳于李寅敎曰,只推。
李寅敎,以御營廳言啓曰,本廳千摠金鎰,身病甚重,勢難察任,改差,何如?傳曰,允。
戊戌閏四月十九日辰時,上御熙政堂。進講入侍時,原任直閣徐俊輔,參贊官金在田,檢討官姜時永,假注書黃燝,記注官田栽五·趙相玉,各持論語第七卷,以次進伏訖。上曰,史官分左右。上誦前受音一遍訖。俊輔讀自子夏曰,雖小道,止小人之過也必文,仍奏釋義。上讀新受音十遍訖,命陳文義。俊輔曰,凡爲學之方,固非一端,而最爲緊切者,不外乎溫故知新之學。子夏所論日知其所亡者,知新之謂也,月無忘其所能者,溫故之謂也。體認此章之義,而日聞其所未聞,日知其所未知,而時習舊聞,無忘所能,則日就月將,循循不已者,最爲喫緊底工夫。伏願留意於此章之句句節節,克勤講學,是臣區區之望也。上曰,玉堂陳之。時永曰,此章之博學篤志切問近思四者,何莫非學問緊要處,而惟近思二字,最爲緊切。夫近思云,心不騖於高遠,而就切近處思得來。凡事莫不皆然,而讀書時爲尤切。昔有人問論語中何者最要切,龜山楊氏曰,皆切要。蓋聖人之言,無論大小遠近,精粗本末,無非喫緊爲人親切受用處,故必須字字句句,眞切體認,此卽近思之謂也。是以朱夫子與呂東萊,編得爲學之次序,而命名爲近思錄,其後朱門諸弟,又編朱子爲學之方,命名爲朱子近思錄,卽此而可知近思之義,甚要於學問也。伏願體念此義,克勤講學,是臣區區之望也。上曰,參贊官陳之。在田曰,此章文義,閣臣儒臣,已備陳,臣無容更達矣。上掩卷,命史官就座。仍命退,諸臣以次退出。
上在昌德宮。停常參·經筵。
藥房提調鄭基善,左承旨金在田啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
李寅敎,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金在田啓曰,明日常參·經筵,取稟。傳曰,停。
李寅敎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而大臣有身病,不得來會云矣。傳曰,知道。
金在田啓曰,左副承旨金學性,右副承旨徐憲淳,同副承旨許晟,今日不爲仕進,竝卽牌招,何如?傳曰,允。
傳于李寅敎曰,進講入侍。
傳于金在田曰,傳香承旨,馳詣社稷,奉審摘奸以來。
禮曹,來五月十五日明敬文仁大王大妃殿誕日陳賀時,應行節目,參考前例磨鍊,依此擧行,何如?判付。啓,旣承慈敎,權停爲良如敎。
行大司憲朴綺壽,執義柳幼麟,掌令趙然春·金斗明牌不進,持平金建銖在外,趙徽林未署經,監察茶時之意,敢啓。傳曰,知道。
以大司諫朴齊明,正言兪象煥,執義柳幼麟,掌令趙然春·金斗明牌不進罷職傳旨,傳于李寅敎曰,只推。
以左副承旨金學性,右副承旨徐憲淳,同副承旨許晟牌不進罷職傳旨,傳于李寅敎曰,只推。
以慶尙監司尹聲大狀啓,安義縣民家失火事,大王大妃殿傳于金在田曰,觀此嶺伯狀啓,安義縣民家四十餘戶,一時燒燼,小兒一名爛傷,方農之時,許多民人遑汲之狀,如在目見,極爲驚慘。道臣雖已恤典擧行,各別優助,無一民渙散之弊,結構奠接事,廟堂分付。
金在田,以奎章閣言啓曰,原任直閣李光文喪第三日,依定式遣檢書官,致弔恤孤,仍爲勸粥以來之意,敢啓。傳曰,知道。
李寅敎,以備邊司言啓曰,黃海水使李能權,自永宗移拜,已過數朔,尙未赴任。夫馬之許久留滯,實屬可悶,新除僉使,使之明日辭朝,待其交符,該水使亦令當日下送,何如?傳曰,允。
左承旨金在田疏曰,伏以臣識淺才疎,命薄計拙,十年黌舍,徒事餔啜,幸値先朝不棄,帷蓋竝逐,溲渤之世,冒占科第,旋通仕籍,又蒙我殿下拂拭之恩,屢叨玉署,及忝銀臺,榮已極矣,分亦踰矣。臣又何求,而第有區區至切之懇,暴盡衷曲,冒死仰瀆,惟聖慈垂察焉。臣早失所怙,惟偏母是依,而臣母之年,今六十有四矣。稟質脆弱,自少善病,喪禍以來,一倍添劇,寧日無幾,調護之方,不容少忽,而臣家之至貧且窶,罕與人儔,眞個是通朝之所共知也。臣於往日,奉檄西邑,母子相對,攢祝無地,歸後寒涼,與前無異,臣之傳餐,惟臣母尸饔,而臣母之菽水,有時淡如,臣之章服,惟臣母手線,而臣母之輕暖,有時闕焉。臣母雖老且病,而念臣身之饑寒,未嘗頃刻而忘于懷,臣之不肖,貪榮冒祿,揚揚乎周道之上,而反不若負米采薪者之各有所養,此何人斯,臣情到此,吁亦慼矣。顧今聖明在上,孝理爲治,如臣情私,在所當念。伏乞特命選部,畀臣一小縣,俾便其養,而及臣母猶未隆老之時,獲試蔘朮之劑,而以補柴綴之氣,則臣之至願畢矣,雖死無恨。伏願天地父母,矜此悲苦之情,而恕其瀆撓之罪焉。臣無任云云。省疏具悉。疏辭,下該曹稟處。
吏曹啓目,粘連觀此承政院左承旨金在田上疏,則以爲,臣早失所怙,惟偏母是依,而臣母之年,今六十有四矣。稟質脆弱,自少善病,喪禍以來,一倍添劇,寧日無幾,調護之方,不容少忽,而臣家之至貧且窶,罕與人儔,眞個是通朝之所共知也。伏乞特命選部,畀臣一小縣,俾便其養亦爲白有臥乎所,金在田之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之情是白乎矣,邇列之臣出補外邑,事體不輕,臣曹不敢擅便,上裁,何如?判付。啓,依回啓施行爲良如敎。
戊戌閏四月二十日辰時,上御熙政堂。進講入侍時,原任直提學鄭基善,參贊官李寅敎,侍讀官李時在,假注書黃燝,記注官趙相玉,記事官卓宗述,各持論語第七卷,以次進伏訖。上曰,史官分左右。上誦前受音一遍訖。基善讀自子夏曰,君子有三變,止小德出入,可也。仍奏釋義。上讀新受音十遍訖,命陳文義。基善曰,此章之言聖人之德美,如鄕黨之畫聖人,可謂善形容矣。然其所云三變,非三件事,卽一貫而已。大抵凡人,賦有所偏,有嚴恪之儀者,無溫潤之色,有仁厚之風者,鮮莊毅之容。獨聖人不然,律己持敬,有威而可畏,心平氣和,發言而成章,比如天道四時之氣,不可偏行,春和秋肅,雖有發育收成之異,其爲品物之咸亨則一也。若推類於此,不獨君子修身之可言,凡治國平天下,莫不有此箇義諦,敎民則曰,寬而栗,御下則曰,恩威竝行,寬與恩屬和邊,栗與威屬嚴邊,此所謂張而不弛弛而不張,文武不得爲政者也。此章甚好,伏願深致意焉。臣於文義之外,竊有區區仰陳者。臣等雖陳文義,殿下視以應文,故未嘗聞開納之敎,自上若有設疑而發問,謹當逐條仰對矣。上曰,大德不踰閑,小德出入可也之論,何如?基善曰,聖問及此,下情歡忭。此章不獨臣愚淺見之不能無疑,先儒亦以子夏此言,爲有弊而有病,聖念之存疑而發問,可謂當問而問也。大德固不可踰閑,小德亦不可出入,書所云不矜細行終累大德者,正道此也。苟到聖人閫域,發而皆中節,豈有大小出入之可論哉?但此亦有推類而受用者,若言成己工夫,則子夏此言,固有病矣。若以人主用人之道言之,棄其所短,取其所長,卽古昔聖王責人不求備之意也。此章未必非格論,此等處亦加留神焉。上曰,玉堂陳之。時在曰,竊惟講讀之規,雖皆十分曉暢,自當有未盡處,古人言行,雖曰盡善,亦必要打覓其疑晦處,然後本旨始可以講明矣。今此子夏,本以聖門高弟,兼有善言德行之才,凡此三章所言,宜無欠闕處,而小臣猶未能無疑焉。請擧其疑辭而仰質焉。望之儼然,卽之也溫,固是聖人氣像善形容者,而至若其言也厲,未知十分稱停,厲字爲義,本非美意,朱夫子釋之曰,厲確也,以確釋厲,雖似小勝,猶欠和平底意,子夏之論聖,何以致此也?次章曰,信而後諫,人臣進講之道,必也見孚於君父而後進諫,則凡在廷臣,能見信孚幾人?職在諫官,又有可言之會,則不須較計其信不信,而自盡其職,可也。且雖以人君言之,必待可信者之言而聽之,則安在其不擇芻蕘之義哉?子夏之論,未知其圓全無欠矣。次章曰,小德出入,可也。德豈有大小之別耶?不矜細行,終累大德,則小德之差失,反復不輕,此亦豈不爲子夏之語病耶?雖然,以臣膚淺之見,妄有疵議於古人,終未敢自信。伏未知聖衷所在,得無所疑於此耶?願承指一答敎。上問于閣臣曰,玉堂所陳,何如?基善曰,其言也厲之厲字,指言其確實之辭,則是是非非,義理確實之謂也。時在曰,閣臣所奏,亦似然矣,而臣有愚見之臆斷者,請以此仰陳矣。厲字之義,雖欠和平,小註以分辨是非爲釋,則是是非非,未必有損於和平,厲字不可以本義看也。信而後諫者,章首旣以君子弁之,則此章本旨,全責其爲上者之道。大凡人君之道,以誠信待下,然後在下之言,可以無捍隔不入之患,故設此而警之也。小德出入,非謂人人皆當如是,爲人君御下之道,未必責備之意,而此亦出於臆斷也。不敢立幟,請以臣言及閣臣所奏,更詢於承宣及史官,以爲博採衆見之地,何如?上曰,參贊官陳之。寅敎曰,閣臣儒臣之言,已備陳,臣無容更達矣,而次章所論信而後勞其民者,果如湯武之使民也,信而後諫者,果如伊·傅之告君也。人臣告君上之道,莫過於交孚之信也,聖衷,何如?上掩卷,命史官就座。仍命退,諸臣以次退出。
上在昌德宮。停常參·經筵。
李寅敎啓曰,來二十五日,朝參日次矣,敢稟。傳曰,停。
金在田啓曰,明日常參·經筵,取稟。傳曰,停。
李寅敎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金在田啓曰,左副承旨金學性,右副承旨徐憲淳,同副承旨許晟,今日不爲仕進,竝卽牌招,何如?傳曰,允。
備忘記,永宗僉使具載哲下直,長弓一張·長箭一部·片箭一部·筒兒一箇賜給。
傳于李寅敎曰,進講入侍。
金在田以實錄廳摠裁官意啓曰,正宗大王附錄續編,純宗大王附錄印本各一件,依前例封進之意,敢啓。傳曰,知道。
傳于金在田曰,先大王實錄,今已奉安洗草,宣醞等節,依辛丑年例擧行。
傳于金在田曰,摠裁官以下,別單書入。
金在田以實錄廳摠裁官意啓曰,實錄旣已奉安矣。時政記及初中草初再見,竝送于本館,姑爲留藏,以待洗草之時,何如?傳曰,允。
又以實錄廳郞裁官意啓曰,實錄奉安後,摠裁官以下,出往彰義門外遮日巖,當爲洗草,依例令禮曹,擇日擧行,何如?傳曰,允。
又以實錄廳摠裁官意啓曰,依下敎,摠裁官以下堂上郞廳員役工匠等,別單書入之意,敢啓。傳曰,知道。
又以實錄廳摠裁官意啓曰,實錄今已奉安于春秋館,本廳堂上郞廳,竝減下,儀軌堂郞,以漢城府判尹鄭基善,副司果金德喜·李源庚差下,使之依前例修正,而應行事目,磨鍊別單書入之意,敢啓。傳曰,知道。
又以禮曹言啓曰,因實錄廳啓辭,實錄奉安後,摠裁官以下,出往彰義門外遮日巖,當爲洗草,依例令禮曹擇日事,允下矣。洗草吉日,令日官朴周煥推擇,則今閏四月二十八日爲吉云。以此日擧行事,知委,何如?傳曰,允。
許晟啓曰,知經筵趙秉鉉,旣入闕中,不爲肅謝,直爲出去,事甚未安。推考,何如?傳曰,允。
又啓曰,行大司憲朴綺壽,執義柳幼麟,掌令趙然春·金斗明牌不進,持平金建銖在外,趙徽林未署經,監察茶時之意,敢啓。傳曰,知道。
以大司諫朴齊明,正言兪象煥,執義柳幼麟,掌令趙然春·金斗明牌不進罷職傳旨,傳于許晟曰,只推。
以左副承旨金學性,右副承旨徐憲淳牌不進罷職傳旨,傳于許晟曰,只推。
李寅敎,以奎章閣言啓曰,原任直閣李光文喪成服日,依定式遣檢書官,致祭以來之意,敢啓。傳曰,知道。
戊戌閏四月二十一日辰時,上御熙政堂。進講入侍時,檢校直提學徐憙淳,參贊官李寅敎,檢討官姜時永,假注書柳泰東,記事官卓宗述,記注官金致坤,各持論語第七卷,以次進伏訖。上曰,史官分左右。上誦前受音一遍訖。憙淳讀自子游曰,子夏之門人小子,止其唯聖入乎,仍奏釋義。上讀新受音十遍訖,命陳文義。憙淳曰,灑掃應對進退之節,雖是小子之事,而大人成德之方,實基乎此,但敎有先後耳,及其至也,聖人之精義入神,帝王之修齊治平,莫不由灑掃中做出來,蓋事則相殊,而理則通貫,若以其近者小者而忽之,則其遠者大者,終不得到矣。子游之言,欲務其本而反失其序,子夏之言,只以事言而不及其理,二子所言,俱未穩足。伏願於此,益加省察,雖於至細之事至微之物,必窮其理,愼而無忽,則行遠自邇,由小至大,而緝熙光明之學,亶在是矣。上曰,玉堂陳之。時永曰,此章文義,惟本末二字,最爲關重,而閣臣所奏,纖悉無餘,臣無容更達矣,而其下有始有卒四字,雖是論聖人之事,實爲聖學之要訣。凡事之成就,尙貴終始之無間,況學問之工乎?易曰,大明終始,書曰,終始惟一時乃日新,詩曰,靡不有初鮮克有終,是以學者之極功,聖人之能事,無不在於終始之義,一曝而寒之,其可曰,有始乎,半途而廢之,其可曰,有終乎?純亦不已,文王之所以終始於丕顯也。集大成者,孔子之所以終始於條理也。伏願克念此義,終始典學,徹上徹下,至誠無息,則聖學之富有日新,容有極乎?懋哉懋哉。上曰,參贊官陳之。寅敎曰,閣臣儒臣,備陳無遺,臣無容更達矣。上掩卷,命史官就座。仍命退,諸臣以次退出。
上在昌德宮。停常參·經筵。
金在田啓曰,明日常參·經筵,取稟。傳曰,停。
許晟啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金在田啓曰,左副承旨金學性,右副承旨徐憲淳,今日不爲仕進,竝卽牌招,何如?傳曰,允。
備忘記,京畿監司洪學淵下直,長弓一張,長箭一部賜給。
傳于許晟曰,進講入侍。
許晟啓曰,行大司憲朴綺壽,執義柳幼麟,掌令趙然春·金斗明牌不進,持平金建銖在外,趙徽林未署經,監察茶時之意,敢啓。傳曰,知道。
以大司諫朴齊明,正言兪象煥,執義柳幼麟,掌令趙然春·金斗明牌不進罷職傳旨,傳于許晟曰,只推。
以左副承旨金學性牌不進罷職傳旨,傳于許晟曰,只推。
徐憲淳,以春秋館監事意啓曰,實錄洗草,將於今閏四月二十八日矣。時政記與初草中草及初再見,旣已剉斫,令本館堂郞陪往,同參洗草之地,何如?傳曰,允。
又以禮曹言啓曰,甲午二月因京畿暗行御史李是遠別單,備邊司覆啓內,抱川居民柳弼成孝行,江華居民朴元達妻金召史,舊豐德居民田甲寅妻李召史,安城士人沈承倫妻崔氏貞烈事,令該曹稟處事,允下矣。取考其別單,則以爲,抱川居民柳弼成,本以公賤,平生事親之節,見者感動,本官聞而除籍,士林屢爲呈單,而尤可傷歎者,九歲失母,居廬食素,儼若成人,七耋喪父,衰經攀擗,竟至滅性。江華居民朴元達妻金召史,稟性貞淑,孝於舅姑,其夫死,課日往哭於夫墳,風雨不廢,蓬首垢面,往來號泣於宿草荒隴之間,大祥之曉,從容自盡,蓋其殉節之志,已矢於夫死之日,而至於再朞而始決者,爲其斂時衣衾,必欲手縫也,祥祭魚菽,必欲躬辦也,忍到三霜,竟遂同日同時之願。舊豐德居民田甲寅妻李召史,其夫死後,日哭於其墳,終祥而畢命,衣衾則忍哀裁縫,魚菽則盡誠辦具,觀其事蹟,與朴元達之妻,如印一板,而其夫始死之時,竝製渠之送終之衣,篋裏之藏,始發於就節之後,聞者酸鼻。安城士人沈承倫妻崔氏,在家而孝養父母,適人而善事舅姑,其父早死,崔氏矢志隱忍,至小祥日,點檢篋衣,雍容就節云矣。柳弼成至性,已自幼時篤行尤著,耋年孝行卓異,合施褒章,朴元達妻金召史,田甲寅妻李召史,沈承倫妻崔氏,閨行純美,矢心殉夫,雍容就義,烈節卓然,竝施旌閭之典,恐合事宜,而係干恩典,臣曹不敢擅便,上裁,何如?傳曰,依所啓施行,可也。
又以禮曹言啓曰,甲午二月,因公忠左道暗行御史金箕晩別單,備邊司覆啓內,忠州故學生李郁修妻徐氏,新昌故學生方師鳳妻池氏,報恩官婢玉娘烈行事,令該曹稟處事,允下矣。取考其別單,則以爲,忠州故學生李郁修妻徐氏,卽故承旨有鍊從姪女也。其夫病將死,徐氏泣告以從殉,夫曰,吾爲人系子,上奉臨年兩親,下有三歲稚女,又無嗣續,吾死而君又下從,則老親誰養?孤女疇依,且求螟子,不至絶祀,責在於君,願勿死,養吾親成吾志,言訖而逝。徐氏手製衣衾,以禮殯葬,一遵遺托,養舅姑益致誠孝,取族人子爲嗣,旋又夭傷,舅姑沒,饋奠之節,一如事生,待其夫本生弟之有子,將繼其夫之後矣。竟無育而孤女又死,徐氏語其媤叔曰,未亡之人,延至今日者,豈一日忘死而然哉?欲不負亡夫之三托,而今舅姑已沒,且哭女兒,夫子血屬,至此而斬,繼後之道,惟叔氏是望,因製素衣裳,戒家人曰,吾辜負幽明,將何以見亡夫於地下乎?吾死之後,勿以華服斂之。及其亡夫改日,潔誠行祀後,數問向曙,仍爲仰藥而絶,與其夫死同日時也。新昌故學生方師鳳妻池氏,天性柔順,甚執婦道,夫病裂指進血,呼天願代,及其不幸,殯斂之具,無不躬辦,怡聲寬譬,以慰舅姑,瞰其無人,縊項投井,家人覺而救甦,及至葬日,親檢饋奠,乘間服毒而死。報恩官婢名玉娘,名編官婢,而仰役忠勤,持身端潔,又其孝親,出於自然,人皆異之,及嫁,敬事其夫,有順無違,夫死無甚哀痛,盡力送終,旣殯之後,托其子女於其母,從容自處,與夫同穴云矣。李郁修妻徐氏之雍容就義,方師鳳妻池氏之矢心下從,俱爲卓異,竝施旌閭之典。玉娘之以若微賤之女,天性純美,懿行具備,就義殉夫,烈節尤卓,事係希有,實合褒章,一體施以旌閭之典,恐爲得宜,而係干恩典,臣曹不敢擅便,上裁,何如?傳曰,依所啓施行,可也。
又以禮曹言啓曰,甲午二月,因公忠右道暗行御史黃別單,備邊司覆啓內,保寧故士人柳,扶餘幼學李普忠妻卜氏,靑陽故下吏梁佽元孝烈事,令該曹稟處事,允下矣。取考其別單,則以爲,報寧故士人柳,十歲丁母憂,居喪如成人,及長,事繼母至誠,母嬰風痺,不得運動,便旋而抱負,興居而扶將,攝衣而袵之,理髮而䯻之,二十九年如一日,其事父也,以養志爲事,親之所欲,必力圖之,親所不欲,必亟去之,父嘗患痢,躬調膳飮,手掬便液,刀圭之事,廁牏之具,必身親供之,朝晡進饌,侍側游目,隨匙上下,及其遭艱,白首苫塊,孺慕如嬰兒,尊閣杖屨而寓慕,披閱手澤而痛哭,與其弟友愛篤至,析縷而衣之,分米而爨之,平居常瀜瀜如也。扶餘幼學李普忠妻卜氏,其夫遘厲症劇,神息將絶,卜氏潛刲左股,煎汴以進,則微有省覺,又刲右股而進之,因以回甦,翌日家人,見臥處血痕而後始知之,而奔走運動,尙不覺其楚痛。靑陽故下吏梁佽元,天性根孝,母病每夜禱天,逐日嘗糞,及其疾劇,聞人肉爲良,割其右股而進之,脈通氣蘇,病遂快愈。其後父病,又割左股,如母病時所試而試之,父果復甦,父病時思食川魚,時値隆冬,佽元裹股臨氷,得魚以供,首尾三朔,繼用不絶,卒得其效云矣。柳至誠事親,實蹟表著,施以贈職之典,李普忠妻卜氏,當其夫病,只知結髮之義,不省割股之痛,再次刲股,得以回甦者,卓異之行,無異殉身,施以旌閭之典。梁佽元割股,雖非常道,得魚亦涉靈異,然篤行至誠,果合表章,施以復戶之典,恐合事宜,而係干恩典,臣曹不敢擅便,上裁,何如?傳曰,依所啓施行。
又以禮曹言啓曰,日前接英陵令所報,則以爲,以近里居兪姓民之姪與孫,塡差陵軍,則該民發惡自刺云。觀其報辭,不無疑訝之端,故文移畿營,使本邑行査矣。卽見邑査之報營者,則陵官事,極爲乖當,以校生而稱以無役,以幼穉而稱以閑遊,一門四口,竝爲勒定,杖拘老民,督其來見,潛自索賂,侵虐備至,竟使老民,不勝冤迫,至於自刎之境矣。陵軍之以其支屬塡差,自是事例,而橫侵平民,推治威脅,行此法外之擧,致有自裁之變者,事未前有,萬萬驚駭。此不可尋常處之,本陵令吳宅良,爲先汰去,令該府拿問嚴勘,何如?傳曰,允。
李寅敎,以兵曹言啓曰,今日各廳堂下武臣朔試射時,都摠府經歷具性喜,都事李南輔,中樞府都事姜集,宣傳官吳吉善·李圭容·吳益善,訓鍊院正李容駿,副正李鍾武,僉正白希洙·李鍾正,判官成燾·申在應·鄭熽,主簿金應浩·林秉周·孫承俊·李奎·林相弼·趙擇連·申致應·朴奎晟·權思麟·朴豐鎭·具載善,參軍朴東赫,武臣兼宣傳官洪樂豐·李鐸·金灝源·曺衡振·李極會·金駿喜·金遠浩·李時龍·洪永錫·李義謙·洪在儀·洪奎永·李廷訥·尹善應,部將李以復·洪近泳·金憲祖·趙行祿·尹喜弼·權守仁,俱未滿四中,依定式竝各決棍十度,其餘呈辭受由身病人等,追試次姑爲懸頉以入之意,敢啓。傳曰,知道。
又以兵曹言啓曰,內禁衛將申命源,景福宮衛將方周行·林啓甲,慶熙宮衛將金聲五,文臣兼宣傳官曺錫雨,俱以病難供職,呈狀乞遞,竝改差,何如?傳曰,允。
許晟,以義禁府言啓曰,英陵令吳宅良,拿問重勘事,傳旨啓下矣。吳宅良時在直所云,依例發遣府羅將,待替直拿來,何如?傳曰,待待命拿囚。
槐院分館三點,白宗佺·宋達仁·成容默·朴商壽·姜長煥·金儀表·白弘洙·柳泰東·尹昌錫·金正奎·崔斗錫·金錫熙·趙光濂·李凝祥·權龜洛·河範大·權命周·鄭匡勳·黃燝·柳興吉·申冕璜·鄭基世·南秉哲·金英秀·沈宜冕·金翊鎭·南性敎·南鍾三·李秉植·金益文·李玄文·申泰運·沈敬澤·李命允·羅采奎。
敎京畿監司洪學淵書。王若曰,甸服最重於諸路,王化由興,地望俱隆於貮卿,僉謀爰度,自古難愼,來汝旬宣,顧玆千里邦畿之基,實是四方標準之地,月遊之衣冠長奉,漢五陵佳氣鬰蔥,天設之襟帶相望,冀三案風水形勝,四都兵馬之統轄,作屛翰於中邦,八路貢賦之委輸,湊梯航於內服,伊朝家益軫懷保之道,何今日漸至凋瘵之嘆?列邑之杼柚俱空,墨綬乏子惠之澤,連年之水旱太甚,蒼生切庚呼之愁,穀簿之抹墨塗朱,幾多貪滑之恣弄,軍籍之充黃徵白,太半虛實之相蒙,安得副手之良工,畀此方面之重寄?惟卿,家傳詩禮,世篤忠貞,風姿舒凝,展也眞宰相儀範,雅量寬厚,蔚然老成人典刑,先朝之注眷旣隆,由簪筆而任論思,近日之歷揚殆遍,長芹宮又佐銓衡,東關繡衣之廉,風稜夙著,三邑朱紱之治,遺愛皆存,固知無適不宜,予欲徒得重耳。玆授卿以京畿觀察使·兼兵馬水軍節度使·水原府留守·開城府留守·江華府留守·廣州府留守·巡察使。卿其祗膺寵命,益殫嘉猷,共理二千石循良,承流宣化,庸畀三十州鎭撫,祛瘼蘇殘,剸理也勿擾勿煩,志澄淸如古人范孟博,黜陟則不茹不吐,律貪墨卽明日蘇孺文,念先王覆育之恩,勞徠安集,體東朝憂勤之意,精白對揚,其餘稟裁,自有常憲。於戲,經濟一道,無負委毗之衷,綱紀八方,益勉捍衛之義,吾且召矣。卿其往哉。故玆敎示,想宜知悉。知製敎鄭製進
戊戌閏四月二十二日辰時,上御熙政堂。進講入侍時,原任提學鄭元容,參贊官許晟,侍講官李時在,假注書黃燝,記注官金致坤·田裁五,各持論語第七卷,以次進伏訖。上曰,史官分左右。上誦前受音一遍訖。元容讀自子夏曰,仕而優,止必也親喪乎。仍奏釋義,上讀新受音十遍訖,命陳文義,元容曰,仕與學,其事各異,以二者而論,則何者當爲本乎?上曰,學當爲本矣。元容曰,聖敎誠然矣。然則子夏之言仕與學者,其次序何爲仕先於學乎?上曰,果何爲其然乎?元容曰,子夏或因當時之有仕而不學者而先言之,仍以下句實之,或以學而仕則人所易知,仕而學則入所易忽,故其言,先以人所易忽者而戒學者歟。仍奏曰,學者所以知此也,仕者所以行此也。學而不仕則荷篠之類也,仕而不學則斗筲之類也。君子之道,以其治己而推以治人,不欲獨善而必思兼善,體用互須,知行竝進,況人君之學,將以治天下國家也?延英討論,對聖賢於方策,廈氈兪咈,講訏謨於軍國,學以資其政,政以驗其學,故自古哲辟,有勤政之德者,未嘗不先爲好學,學是念終始當典者,而雖日誦詩·書,若不體認躬行,則亦不足爲眞學實工矣。學者讀論語,亦這不讀時一般,則讀之何益哉?就論語中使民以時節用愛人一章,亦足以治國矣。殿下讀此書將乎訖矣,章句之中,亦有心誠好之願以行之者乎?伏願留念焉。掩卷後奏曰,工夫貴有課程,此卷所餘不多矣,自止若加一二行,則可於此月內訖工矣。上曰,自止依所奏爲之,可也。上曰,玉堂陳之。時在曰,閣臣以仕而優則學,仰勉聖學,臣則因子張務外行高內少誠實之意,引類仰勉矣。子張不過以匹庶之學,猶患不誠則未仁,況我殿下,以上聖生知之姿,懋典學緝熙之工,必也表裏如一,誠實無僞,然後可以致成始成終之美矣。雖以今日講筵論之,徒事誦習,則實無異於務外之患,專心究賾,勤意咨訪,凡諸奏對,留神開納,然後始可有誠實之效矣。非但法講爲然,常處燕閒之時,看讀尋繹,宜倍於外講臨筵之除,而實無以仰度,未知外講十遍之外,還內誦讀,更加幾遍乎?不惟誦讀爲學,汎濫披閱,製作文字,亦不害爲聖學中一事,未知於此等處,亦有所着意否乎。上曰,句製矣。上曰,參贊官陳之。晟曰,閣臣儒臣已備陳,臣無容更達矣,而子張所言多過高之病而少誠實之意。伏願留念於臨講之時,益勉誠實焉。上掩卷,命史官就座。仍命退,諸臣以次退出。
上在昌德宮。停常參·經筵。
徐憲淳,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金在田啓曰,明日常參·經筵,取稟。傳曰,停。
徐憲淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金在田啓曰,右承旨李寅敎,左副承旨金學性,今日不爲仕進,竝卽牌招,何如?傳曰,允。
傳于徐憲淳曰,進講入侍。
備忘記,黃海水使李能權下直,長弓一張·長箭一部·片箭一部·筒兒一箇賜給。
以實錄摠裁官以下別單,傳于金在田曰,摠裁官領府事李相璜,判府事沈象奎,右議政朴宗薰,各熟馬一匹賜給,右議政李止淵,鞍具馬一匹面給,都廳堂上大護軍申在植加資,行禮曹判書趙寅永,內廐馬一匹面給,各房堂上領敦寧趙萬永,上護軍徐俊輔,大護軍金學淳,大護軍金蘭淳,大護軍李翊會,大護軍洪敬謨,行大司憲朴晦壽,行都承旨徐憙淳,日淺勿論,上護軍洪羲俊,大護軍金鏴,江華留守金邁淳,仕無勿論,前留守金履載,大護軍徐耕輔,各熟馬一匹賜給,右尹李嘉愚,半熟馬一匹賜給,校正堂上判敦寧金逌根,行兵曹判書權敦仁,各半熟馬一匹賜給,行戶曹判書李止淵,大護軍鄭元容,右參贊徐有榘,各熟馬一匹賜給,校讐堂上大護軍鄭基善,大護軍李憲瑋,護軍朴永元,護軍金弘根,各半熟馬一匹賜給,都廳郞廳副司果沈宜升,應敎徐元淳,副校理趙雲澈,副司果南獻敎,竝加資,司僕正李寅臯,應敎徐戴淳,執義洪在喆,宗簿正李源達,各半熟馬一匹賜給,副應敎尹興圭,前獻納李公翼,副司果金學性,司僕正趙得林,各兒馬一匹賜給,副司果李淵祥,副校理金洙根,日淺勿論,各房郞廳副司果金德喜,前都事姜時永,副司果朴承輝,竝陞敍,副司果李源庚,副司果申錫愚,北評事曺雲承,前佐郞金基纘,兵曹正郞金大根,校理趙在慶,副司果洪祐喆,副司果徐憲淳,副司果鄭德和,副司果金在田,前執義李㙽,副司果朴齊憲,副司果韓鎭庭,修撰宋應龍,司成黃浩民,副司果金逸淵,副司果李源益,副司果林永洙,副校理李明迪,掌樂正李光載,副司果李貞夏,副司直鄭琦和,副司果金炳奎,副司果李繪九,副司果趙秉憲,副司果朴長輿,副司果金在根,副司果李正履,正言李時在,正言曺錫亨,副司果朴來萬,副司果韓啓源,奉常判官洪翼燮,副司果趙然春,副司果權大肯,前副司果金,典籍金應均,副司果姜漢赫,修撰李晉翼,副司果徐耆淳,副司果鄭最朝,副校理趙秉恒,修撰趙啓昇,前正言金公鉉,副司直金炳韶,副司果尹晩求,副司果沈承澤,副司果尹穳,前典籍韓用榦,副司直任百能,各兒馬一匹賜給,司僕正吳取善,副應敎權用經,應敎徐念淳,副司直李是遠,修撰金東健,校理洪羲錫,前校理李家淳,副司果宋相玉,副司果姜必魯,副司果趙鶴年,正言李鼎敍,正言林基洙,副司果林基洙,副司果李魯奎,前縣令李謙在,副司果鄭煥義,前掌令李孝淳,仕無勿論,副司直黃,副校理金錫淳,修撰宋能圭,副司直趙錫龜,副司果吳致淳,副司直金龍洛,副修撰權溭,副司果沈能恕,直講權馦,副司果李魯確,典籍朴龍九,修撰尹致定,副司直李垿,副司直柳聖和,副修撰兪鎭五,副司果鄭,前持平兪象煥,待敎金英根,日淺勿論,粉板郞廳奉常判官李殷相陞敍,校理韓宓履,正言宋柱獻,副司果洪永圭,副司果金輔根,校理任百經,前佐郞林肯洙,正言李源祚,修撰尹致秀,各兒馬一匹賜給,洪說謨日淺勿論,別工作監役李絅愚陞敍調用,寫字官李圭煥相當職調用,其餘計士·補字官·唱準·補校·員役·工匠等,竝依乙丑年例施賞。
左承旨金在田,右副承旨徐憲淳等啓曰,臣等卽伏見實錄別單判下者,門黜罪人洪奭周,以摠裁之任,蒙錫馬之典,豈有名登合啓而蒙上賞者乎?昨年尊崇都監別單中,亦蒙是典,而旋仍院奏,卽有還收之命,今何可異同乎?伏乞亟賜收還焉,惶恐敢啓。答曰,依啓。
傳于金在田曰,今番賞典中,一人雖兼數事,無得疊授。
傳于金在田曰,政官牌招開政,賞典下批。
金在田,以吏曹言啓曰,實錄廳都廳郞廳副司果趙雲澈,弘文館校理南獻敎,竝加資事,命下矣。雖俱已資窮,未經準職,何以爲之?敢稟。傳曰,勿拘。
又以吏曹言啓曰,實錄廳郞廳弘文館副修撰姜時永,陞敍事,命下矣。已經準職,何以爲之?敢稟。傳曰,加資。
有政。吏批,判書曺鳳振進,參判尹聲大在外未肅拜,參議金鍏牌不進,左承旨金在田進。以李繪九爲校理,趙然春爲副修撰,尹秉烈爲左尹,尹聲大爲知春秋,鄭基善爲觀象監提調,姜必魯爲司成,金錫熙爲繕工副正,白海運爲直講,李敏榮爲儀賓都事,李宗立爲英陵令,李絅愚爲瓦署別提,李愚謙爲活人別提,金左根爲西學敎授,柳觀升爲監役,姜獜岳爲高山察訪。學錄單趙光濬,大護軍申在植,今加崇政,司成沈宜升,應敎徐元淳,副司果趙雲澈,校理南獻敎,副修撰姜時永,今加通政加資事承傳。
兵批,行判書朴岐壽病,參判徐箕淳受田在外,參議趙奎昇病,參知丁庠敎入直進,右承旨李寅敎進。上護軍申在植,護軍金興根,副護軍李寅臯·洪鍾應·趙得林·徐元淳·沈宜升·趙雲澈·南獻敎·姜時永·鄭瑋·鄭珪,副司直李家淳,副司果林基洙·李絅愚,副司正柳泰東·黃燝,以上竝單付。
吏批,再政。同春秋單尹聲大。
李寅敎啓曰,行大司憲朴綺壽,執義柳幼麟,掌令趙然春·金斗明牌不進,持平金建銖在外,趙徽林未署經,監察茶時之意,敢啓。傳曰,知道。
以大司諫朴齊明,正言兪象煥,執義柳幼麟,掌令趙然春·金斗明牌不進罷職傳旨,傳于李寅敎曰,只推。
以左副承旨金學性牌不進罷職傳旨,傳于李寅敎曰,只推。
以吏曹參議金鍏牌不進罷職傳旨,傳于李寅敎曰,只推。
義禁府啓目,位羅前萬戶朴民弘原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
戊戌閏四月二十三日辰時,上御熙政堂。進講入侍時,原任直提學金鏴,參贊官徐憲淳,檢討官鄭,假注書柳恭東,記注官田栽五·趙相玉,各持論語第七卷,以次進伏訖。上曰,史官分左右。上誦前受音一遍訖。鏴讀自曾子曰,吾聞諸夫子孟莊子之孝也,止人皆仰之,仍奏釋義。上讀新受音十遍訖,命陳文義。鏴曰,此章之義,卽三年不改之意也。在於父之臣,猶尙不改,況於父之政,其能改乎?伏願殿下,用舊臣由舊章而無改焉,是臣區區之望也。上曰,玉堂陳之。曰,此章末段一句,包得至誠忠厚底意,士師一獄官也,而曾子訓之如此,爲人君尤當深念處也。夫人君,以天地生物之心爲心,春夏雨露,人君之德敎也,秋冬霜雪,人君之刑罰也。先王之於民也,敎養之靡不用極,而一或不率,則不得已刑罰之,專以哀矜惻怛之心爲本,帝堯之命臯陶,勉之以欽哉欽哉,又申之以恤哉者,此也。謹按我朝羹墻錄,正宗大王下敎曰,聽訟之法,固當虛心淸問,聽重罪,求可輕之道,聽死罪,求可生之道,大哉王言也。深仁厚德,至今盈溢乎辭意之表,亶可爲萬世之心法。伏願殿下,克軫欽恤之典,以我朝忠厚家法爲念焉。上曰,參贊官陳之。憲淳曰,君子之過,如日月之食,非若小人掩過文飾,故及其改也,如日月之更,輝自如矣。今日殿下,講讀十遍之內,少無留精之意,是亦過也。今日雖已爲過,而繼自明日,頓改前過,專心致讀,右所謂君子之過,如日月之更也。臣等之欽仰德輝,當復如何哉?上掩卷,命史官就座。仍命退,諸臣以次退出。
上在昌德宮。停常參·經筵。
金在田啓曰,明日常參·經筵,取稟。傳曰,停。
李寅敎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金在田啓曰,右副承旨徐憲淳,同副承旨許晟,今日不爲仕進,竝卽牌招,何如?傳曰,允。
傳于金在田曰,進講入侍。
李寅敎啓曰,行大司憲朴綺壽,執義柳幼麟,掌令金斗明牌不進,掌令一員未差,持平金建銖在外,趙徽林未署經,監察茶時之意,敢啓。傳曰,知道。
以大司諫朴齊明,正言兪象煥,執義柳幼麟,掌令金斗明牌不進罷職傳旨,傳于李寅敎曰,只推。
以右副承旨徐憲淳,同副承旨許晟牌不進罷職傳旨,傳于李寅敎曰,只推。
金在田啓曰,吏曹郞廳來言,臺諫有闕,政事,取稟。傳曰,前望單子入之。
掌令前望單子入之,宋能圭落點。
李寅敎啓曰,新除授掌令宋能圭,以前任沃溝縣監,方在解由未出中,何以爲之?敢稟。傳曰,勿拘。
以全羅監司李憲球狀啓,全州府民家失火事,大王大妃殿傳于金在田曰,觀此狀辭,全州民家延燒,至於二十八戶之多,當此農作之時,失所棲遑之情,實爲慘然,原恤典外別加顧助,卽爲奠接之意,分付廟堂。
以忠淸監司趙冀永狀啓,永同縣民家失火事,大王大妃殿傳于金在田曰,觀此錦伯狀啓,永同縣民家失火,又如此多,方農之民情,極爲慘矜,原恤典外別加優助,卽爲奠接之意分付。
金在田,以弘文館言啓曰,新除授校理李繪九,副修撰趙然春,竝卽牌招察任,何如?傳曰,允。
以校理李繪九,副修撰趙然春牌不進罷職傳旨,傳于李寅敎曰,只推。
金在田,以禮曹言啓曰,卽接顯陵令所報,則本陵大王陵上莎草修改後,莎葉轉益靑茂,着根已爲堅固云矣,敢啓。傳曰,知道。
又以禮曹言啓曰,取考槐院謄錄,則在前實錄洗草時宣醞翌日,參醞諸臣,有進謝箋之例,今亦依前例,令承文院擧行之意,敢啓。傳曰,知道。
義禁府啓目,粘連向前朴民弘亦,此囚罪案,卽是脅懲行賂兩條,而脅徵則雖稱以還報,居官求貸,已犯蔑法之科,行賂則雖歸之誣告,帥營論列,旣著鄙瑣之狀,計以枉法之贓,焉逭當勘之罪?以此照律,何如?判付。啓,依允。又啓目,英陵令吳宅良原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。
右議政李止淵箚曰,伏以純宗大王實錄告成,猗歟三紀功化,煥然一部間冊,堯天舜日,庶其模畫萬一,而金匱石室,將以昭垂千億,遹追之孝冞光,於戲之思益新。廼者編校諸臣,以勞勩之久,俱蒙恩賞,而臣之名,亦裒然廁其中矣。臣之忝叨總裁之任,不過爲若個月,而赴局之日亦淺,實無絲毫自效於垂成之役,而天廐上駟,寵錫濫及,反顧慙恧,無以自措。噫,瞻依遺光,周旋終事,榮有與焉,分固當也,而今以愴廓之微悃,偏荷蕃庶之殊渥,在臣心,增罔功之愧,在朝廷,失愼賞之道,事欠綜核,義難承當。玆敢略暴衷懇,仰塵聰聽。伏乞亟命收還,俾私分獲安焉。取進止。答曰,省疏具悉卿懇。卿其勿辭,安心領受。仍傳于金在田曰,此批答,遣史官傳諭。
戊戌閏四月二十四日辰時,上御熙政堂。進講入侍時,原任直閣徐俊輔,參贊官金在田,侍讀官金大坤,假注書黃燝,記注官趙相玉,記事官卓宗述,各持論語第七卷,以次進伏訖。上曰,史官分左右。上誦前受音一遍訖。俊輔讀自衛公孫朝問於子貢曰,仲尼,止不亦宜乎,仍奏釋義。上讀新受音十遍訖,命陳文義。俊輔曰,道統之傳,自堯·舜至文·武,則文·武之道,卽堯·舜之道也,而堯·舜遠文·武近,故論語中子貢所以不言堯·舜,必言文·武者,以其文·武之道,直傳于孔聖故也。文·武之道,旣不墜地,而布在方策,今我殿下,體念文·武之道,而躬行心得,則丕顯之謨,丕承之烈,復覩於今日矣。上曰,玉堂陳之。大坤曰,子貢於公孫朝之問也,不稱堯·舜,而特擧文·武者,堯·舜遠文·武近,欲人之易曉也。今我殿下,法堯·舜之道,行文·武之政,乃作聖人根柢,而亦不必遠求,近在列聖朝垂訓中,謹按羹墻錄,英宗大王,親書虞書十六言,敎王世孫,又御製八條,手書諭之,何莫非至言大訓,而八條中自奉必儉讀書必勤二條,尤爲殿下今日之急務。伏願克加體念,是臣區區之望也。上曰,參贊官陳之。在田曰,文義閣臣儒臣之言,皆好矣。臣無容更陳,而閣臣所陳文·武之道,匪徒孔聖之時,未墜於地,今亦不墜而布在方冊,方冊之中,論語尤要,此孔聖之時,去文·武不遠,而文·武之道,直傳乎孔聖故也。今我殿下,講讀論語,將垂畢矣。雖已畢之後,溫繹究賾,心得躬行,則修己治人,安百姓致太平之道,亦不越乎此書一部。伏願深留聖念焉。上掩卷,命史官就座。仍命退,諸臣以次退出。
上在昌德宮。停常參·經筵。
藥房都提調李止淵,左承旨金在田啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
李寅敎啓曰,明日常參,經筵,取稟。傳曰,停。
金學性啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金在田啓曰,同副承旨許晟,今日不爲仕進,卽爲牌招,何如?傳曰,允。
李寅敎,以內醫院都提調意啓曰,提調鄭基善,副提調李光正,今日問安,不爲仕進,竝卽牌招,何如?傳曰,允。
傳于李寅敎曰,進講入侍。
傳于李寅敎曰,都承旨有闕之代,前望單子入之。
承旨前望單子入之,金道喜落點。
傳于李寅敎曰,承旨房望,順房爲之。
以京畿監司洪學淵狀啓,高陽郡守金履豐身死事,傳于李寅敎曰,令該曹口傳差出,不多日內下送。
金在田啓曰,行大司憲朴綺壽,執義柳幼麟,掌令金斗明牌不進,掌令宋能圭,持平金建銖在外,持平趙徽林未署經,監察茶時之意,敢啓。傳曰,知道。
以大司諫朴齊明,司諫李垿,正言兪象煥,執義柳幼麟,掌令金斗明牌不進罷職傳旨,傳于李寅敎曰,只推。
以同副承旨許晟牌不進罷職傳旨,傳于李寅敎曰,只推。
李寅敎,以內醫院都提調提調意啓曰,御用海艾監刈事,以院鍼醫張思敬,江華府下去爲白去乎,騎卜馬各一匹,書員金孝澤所騎馬一匹,依例題給爲白乎旀,回還時載持馬乙良,本道監司及江華留守處,下諭,何如?傳曰,允。
又以弘文館言啓曰,副修撰趙然春,旣有只推之命,卽爲牌招察任,何如?傳曰,允。
以副修撰趙然春牌不進罷職傳旨,傳于李寅敎曰,只推。
金在田,以兵曹言啓曰,今閏四月二十八日,一內禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以吳準常爲內禁將。
金在田,以御營廳言啓曰,東關王廟有頉處修改,待日暖擧行之意,前已草記矣。諸處修改,今已畢役,故別單書入之意,敢啓。傳曰,知道。
義禁府照目,粘連位羅前萬戶朴民弘矣本府議啓內,此囚罪案,卽是脅徵行賂兩條,而脅徵則雖稱以還報,居官求貸,已犯蔑法之科,行賂則雖歸之誣告,帥營論列,旣著鄙瑣之狀,計以枉法之贓,焉逭當勘之律?以此照律,罪杖七十收贖,告身盡行追奪,徒一年半定配私罪,奉敎依允爲旀,功減一等爲良如敎。又啓目,粘連向前吳宅良亦,拘留索賂,雖曰無是,推捉施杖,無辭可明,況事端則本由於軍名之勒定,關係則竟至於人命之自戕,罪涉用强,難逭當律,以此照律,何如?判付。啓,依允。
刑曹啓目,粘連慶州金乭伊獄事,再踢一拍之痕,脈錄昭著,千石萬乭之招,立證分明,而乃以服毒之說,欲售掉脫之計者,尤極痛惡,依前訊推,何如?判付。啓,依允。又啓目,粘連新寧鄭得千獄事,捽曳折項,已是慘毒,棄置掩跡,尤極兇獰,另加嚴訊,期於償命,何如?判付。啓,依允。又啓目,粘連慶山金有得獄事,胸癊腎暈,兩檢昭著,頭撞滕觸,四人立證,另加嚴訊,期於償命,何如?判付。啓,依允。又啓目,粘連玄風金玉連獄事,雜技廢業,雖有痛憎之端,長斫亂打,决非警責之擧,傷損闊大,參看丁寧,依前訊推,期於輸款,何如?判付。啓,依允。又啓目,粘連萬頃金達宗獄事,築胸致命,恐欠眞的,由腫至死,又涉然疑,疑罪惟輕,實合審克,上裁,何如?判付。啓,依回啓施行爲良如敎。又啓目,粘連光州金尙玄獄事,當場咬臂,旣出於乘醉妄錯之擧,畢竟致命,或由於不善調治之故,臂折仍無應死之祟,口咬似非必殺之心,則情以較法,疑以從輕,恐不可容易勘斷,令道臣明的訊覈,更爲啓聞後稟處,何如?判付。啓,依允。又啓目,粘連順天河何水獄事,竹器麥飯,老母不飽,當面警責,何所不可,而順手揮打,是豈忍爲?事由倉卒,變出至情,道啓傅輕,儘有竟見,上裁,何如?判付。啓,依回啓施行爲良如敎。又啓目,粘連榮川奴占卜獄事,廳親金女之供,指陳如畫,劈破肯綮,而覆檢之時,止於單招,詞連應鎬之招,譸張爲行,疑眩獄情,而兩檢之案,看作公證,多有破綻處,語脈不無扶抑底意,更令道臣,詳査狀聞後稟處,何如?判付。啓,依允。
行都承旨李光正疏曰,伏以臣於納符之日,病勢適苦,旣不能躬詣淸禁,以伸叩謝之忱,揆以義分,罪在慢蹇,豈敢以區區之私,復爲干瀆之計,而第臣近有切悲苦之情,方有事先山矣。疾痛之呼,不暇緩聲,玆敢冒暴衷懇,經尋鄕楸。伏乞聖慈,曲賜諒燭,亟遞臣所帶之職,仍治臣擅行之罪,以肅朝綱,以安私分焉。臣無任云云。答曰,省疏具悉。所請依施。
戊戌閏四月二十五日辰時,上御熙政堂。進講入侍時,右議政李止淵,提學徐有榘,參贊官李寅敎,檢討官鄭,假注書柳泰東,記事官卓宗述,記注官金致坤,各持論語第七卷,以次進伏訖。上曰,史官分左右。上誦前受音一遍訖。有榘讀自叔孫·武叔毁仲尼,止多見其不知量也,仍奏釋義。上讀新受音十遍訖,命陳文義。有榘曰,今日自止內,別無敷衍仰陳之文義矣。孟子有以博奕喩學問之語矣。蓋博奕,尋常小技,而二人同學,一人專心致志,一人有鴻鵠將至,彎弓繳而射之之意,則畢竟勝負可知矣。博奕之小技,苟非潛心理會,則不得其肯綮,況聖經賢傳,義理無窮,豈可以怠心慢容而對之乎?雖以今日新受音言之,自一籌至八籌,往往差誤,聖心之移在他事而不在方冊,可以仰揣矣。如是則雖日講百遍,了無進就之益。繼自今深留聖意警省,千萬伏望。止淵曰,讀書之法,貴於目容端手容恭,若目容不端,手容不恭,則句讀字音之上,自多差誤,必主意於端恭,然後學問日進。今於講筵,聖心之未能專一,臣等皆仰揣而莫掩,講學之間不專之色,何乃使臣等見之乎?伏願孜孜勤念,誠一做去,則將就之效,亶在於是矣。上曰,玉堂陳之。曰,子貢以日月二字,喩夫子之聖德,臣則以是而仰勉聖學焉。夫日月麗天,至高且明之物也。方其哉生之時,其光輝固已昭明,而雲霧或隨而蔽之,蟾蜍或從而薄之,毫忽之間,便失其本明,而及夫纖埃淨盡,玉宇淸朗,則一輪之明,容光無所不照矣。今我殿下,以生知上聖之姿,課日臨筵,終始典學之誠,至矣盡矣。大抵讀書之法,如或一毫放過,則雖一二遍讀了之間,講誦未能專一,句讀便有欠着,此譬如日月之有掩翳,人皆見之,殿下豈不於此愼之乎?學問之要,只在誠意正心而已。此兩件事,必須十分着力,然後日就月將,緝熙光明之效,自可與日月而合其明矣。伏願懋哉。上曰,參贊官陳之。寅敎曰,閣臣·儒臣所奏切悉,臣無容更達矣。上曰,大臣陳之。止淵曰,此章之以日月比仲尼,取其高也。自古以日月比人君,取其明也。如唐堯之就之如日,虞舜之日月光華,周文之日月照臨,是也。明之爲字,從日從月,蓋日月之明,專由於無私,故無高下淺深,容光必照,人君之心,亦無私然後,其德光明,故王者奉三無私,三無私者,天無私覆,地無私載,日月無私照。王者無私,則可以治天下安百姓,無私者,君德之第一義也。仲尼雖無其位,其德之明,如日月之無私。伏願體念於無私之義,則爲君之道,進學之方,不外乎是矣。上掩卷。止淵進前奏曰,連日有將雨之驗,旋有杲日之漸,言念民事,不勝悶切矣。日氣蒸濕,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,日候漸熱,若過巳時,則講筵召接之際,聖體易致傷損,伏願趁早召接也。上命退,諸臣以次退出。
上在昌德宮。停常參·經筵。
金學性,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李寅敎啓曰,明日常參·經筵,取稟。傳曰,停。
金學性啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金道喜啓曰,同副承旨許晟,今日不爲仕進,卽爲牌招,何如?傳曰,允。
傳于金在田曰,進講入侍。
金學性啓曰,行大司憲朴綺壽,執義柳幼麟,掌令金斗明牌不進,宋能圭,持平金建銖在外,趙徽林未署經,監察茶時之意,敢啓。傳曰,知道。
以大司諫朴齊明,正言兪象煥,執義柳幼麟,掌令金斗明牌不進罷職傳旨,傳于金學性曰,只推。
吏曹口傳政事,以吳顯相爲高陽郡守。
李寅敎,以弘文館言啓曰,副修撰趙然春,旣有只推之命,修撰吳致淳,自鄕上來云,竝卽牌招察任,何如?傳曰,允。
以副修撰趙然春牌不進罷職傳旨,傳于許晟曰,只推。
義禁府照目,粘連英陵前令吳宅良,依本府議啓內,拘留索賂,雖曰無是,推捉施杖,無辭可明,況事端則本由於軍名之勒定,關係則竟至於人命之自戕,罪涉用强,難逭當律,以此照律,罪告身盡行追奪,發邊衛充軍私罪,奉敎依允爲旀,功減一等爲良如敎。
金學性,以義禁府言啓曰,時囚罪人吳宅良,告身盡行追奪,發邊衛充軍照律公事,判付內依允,功減一等事,命下矣。大典通編罪犯準計條云,犯邊遠充軍者,準杖一百,流三千里,吳宅良杖一百,依法典收贖,流三千里功減一等,江原道歙谷縣貞德驛,徒三年定配,而以議啓內辭意,具罪目,依例發遣府羅將,押送配所,何如?傳曰,允。
又以義禁府言啓曰,時囚罪人朴民弘,杖七十,徒一年半定配照律公事,判付內依允,功減一等事,命下矣。朴民弘功減一等,杖六十收贖,告身盡行追奪,忠淸道牙山縣長時驛,徒一年定配,而以議啓內辭意,具罪目,依例發遣府羅將,押送配所,何如?傳曰,允。
上護軍申在植疏曰,伏以實錄告成,奉安蘭臺,木天邃古,梧雲寢邈,於乎不忘,群情愴廓,洪惟我純宗大王,厥享國三十有四年,乾元純粹,泰交吉亨,則天之大入人者深,亦奧离明宅位,代工熙載,蕩蕩巍巍,彙成一部惇史,而婫美于唐虞,尊丌之冊,金匱石室之藏,將與天地同壽,此誠國家莫大之盛擧也。顧臣之自寒素而至淸顯,自少小而至老大,頂踵毛髮,罔非兩聖朝恩造,幸於未死之前,得從詞苑諸臣之後,蹶周旋於終事之地,卽臣之此生大榮,而第其,謏學蔑識,重以癃耄惽憒,纂修校正之役,多讓賢能,終始勞勩,實後於人,而畢竟恩賞,偏厚於臣,卿班晉秩,華誥自天,臣誠愧赧惶蹙,歷日靡措。抑臣質本下品,才無寸長,器使之列,自分其無所適用,方其志氣未全衰之時,尙願退伏林泉,歌詠聖澤,亦嘗屢發於籲天之章,其素所蓄積可知,而只緣戀結明時,未忍便訣,涓埃無報,占便是悚,强策衰病,低回班聯,撫念宿計,顧影騂顔,意外恩榮,爵秩加隆,竊恐貽累於聖主嚬笑之愛,而不但爲罔功濫叨之滿心慙恧而已。短章陳暴,實非飾讓。伏乞聖明,俯賜鑑諒,特收臣加資之命,俾守本分,以卒餘年焉。臣無任云云。答曰,省疏具悉。卿其勿辭行公。
慶尙監司權敦仁疏曰,伏以臣猥膺藩寄,行將辭陛矣。臣之父母墳山,在於忠淸道淸風地,而臣自昨秋,職務在身,無由省視。且今遠出,動以歲計,私心依戀,非直時節霜露之感而已。適玆赴任南路,距臣山下一舍而近,里梓入望,阡柏增慕,若得蹔迤旌纛,獲掃封鬣,幽明含戴,果復如何?欲望聖慈,特賜恩許,俾遂至情,千萬懇祝之至云云。答曰,省疏具悉。卿其往省焉。
戊戌閏四月二十六日辰時,上御熙政堂。進講入侍時,原任直提學鄭基善,參贊官金在田,侍讀官李繪九,假注書黃燝,記注官金致坤·田栽五,各持論語第七卷,以次進伏訖。上誦前受音一遍訖。基善讀自陳子禽謂子貢曰,止如之何其可及也,仍奏釋義。上讀新受音十遍訖,命陳文義。基善曰,孔子以天縱之聖,有過化存神之妙,而特以有其德而無其位,不能展布而其所蘊,故苟非如子貢之深知聖人者,莫測其閫域,而處君師之尊,出邦國之治者,旣得其位矣。凡有施措,人皆仰之,雖非子貢之賢,夫夫皆知矣。今夫立道綏動四箇字,卽言出治之大本,立行來和四箇字,卽論功化之著見處。此雖若條分四科,而其實則一節深於一節,闕一不可也。有其位而有是四者,則上可以爲堯·舜·文·武,一或反是,則庶人議其後,後代譏其世,下不能爲漢唐中主,豈不大可懼哉?此章不獨爲學問之要言,實爲治國平天下之大法,伏願深加玩味焉。上曰,玉堂陳之。繪九曰,夫子未得位之堯·舜也。堯·舜之道,亦不外此,使孔子得位,則必行此四者之敎也。然而四者之中,亦有次序立之然後,道之綏之而至於動之,則此亦堯·舜富以敎之之法也。動斯和則極其功效之盛而言之也。夫子之能是四者,以其有一貫之道也。一貫者,忠恕之體也,忠恕者,誠之著也。故曰,至誠如神,不誠無物,金石之堅而誠能通之,豚魚之微而誠能孚焉。毫髮之間斷,非誠也,思慮之泛忽,非誠也。苟能眞實而無妄,終始而惟一,則可至一貫之道,而將期於爲堯爲舜之治矣。臣初登筵席,殿下之天資卓越,令聞夙彰,臣固已聞而知之,而至於聖學造詣,未敢窺測,其於至誠工夫,果已趁於極處乎?今日講夫子之書,欲行夫子之道,捨是誠無可他求矣。其於至誠工夫,尤豈非留神加勉者乎?是臣區區之望也。上曰,參贊官陳之。在田曰,閣臣·儒臣,備陳無餘蘊,臣無容更陳矣。上掩卷。仍命退,諸臣以次退出。
上在昌德宮。停常參·經筵。
午時,日暈。
金在田啓曰,明日常參·經筵,取稟。傳曰,停。
又啓曰,來初一日輪對日次矣,敢稟。傳曰,當次人受點,後日次待令。
許晟啓曰,合辭許久闕久,事甚未安。除在外·未署經外,未肅拜·呈告人員,竝卽牌招,何如?傳曰,允。
金在田啓曰,右承旨李寅敎,今日不爲仕進,卽爲牌招,何如?傳曰,允。
傳于許晟曰,進講入侍。
金在田啓曰,臣在田·臣學性,以前任實錄郞廳,今日議政府宣醞,進去之意,敢啓。傳曰,知道。
許晟,以弘文館言啓曰,上番校理臣李繪九,以曾經實錄郞廳,今日議政府宣醞時,晝仕出去之意,敢啓。傳曰,知道。
許晟啓曰,行都承旨金道喜不爲仕進,左承旨金在田,左副承旨金學性宣醞進去,右承旨李寅敎傳旨未下,右副承旨徐憲淳在外,院中只有臣一人,伴直無人,左副承旨金學性,所當牌招,而拘於廳規,不得請牌,何以爲之?敢稟。傳曰,牌招,在外承旨許遞,前望單子入之,待下批,牌招察任。
承旨前望單子入之,李若愚落點。
傳于許晟曰,承旨房望,順房爲之。
許晟啓曰,明日遮日巖外宣醞時,承旨一員,當爲進去矣。何承旨進去乎?敢稟。傳曰,都承旨進去。
傳于金學性曰,兵刑換房。
許晟,以弘文館言啓曰,副修撰趙然春,旣有只推之命,卽爲牌招察任,何如?傳曰,允。
金學性,以備邊司言啓曰,江界馬馬海鎭將,昨年秋,爲彼人所縳去之說,非但風傳已久,至有其家人訴牒,故發關本道,使之行査矣。卽見該道臣朴晦壽狀啓謄報及報本司査案,則雖與傳言,不無參差,而可知本事,明有根因矣。該倅已有道啓論勘,自當援律定罪,而雖以巡兵營言之,事出部內,經歲掩置,此雖與我國人犯越有異,邊境防守之不嚴,安得免常時不飭之責乎?其時道帥臣,竝施以譴罷之典。大抵沿江處設防本意,專爲此等應變,而近來道帥臣,一諉主鎭官,全不管檢,主鎭官則又不能董率諸鎭,固圉之方,日就疎虞,異俗何所畏戢,潛越何以禁遏?目今捄弊之道,莫先於主鎭官之得人,江界府使之,代以淸嚴練達之人,勿拘常格,另擇差送之意,分付銓曹,來頭防守之節,令道帥臣爛加商確,操束邑鎭,嚴立紀律,無或懈弛,而如有事目外不得不添入條例,隨意見登聞,以爲稟裁施行之地,何如?傳曰,允。
大王大妃殿傳于金學性曰,事未前有,萬萬驚歎,此事奏聞當否,時·原任大臣,爛漫商議,後日次以爲稟定。
金學性啓曰,摠戎使左邊捕盜大將李惟秀,以前任平安兵使,施以譴罷之典事,允下矣。將兵之任,不可一刻無摠察之人,捕將重任,亦不可暫曠。在前如此之時,有他邊大將兼察之例,今番則何以爲之?敢稟。傳曰,竝禁將兼察。
金學性啓曰,摠戎使左邊捕盜大將,竝禁將兼察事,命下矣。兼察摠戎使左邊捕盜大將李完植,卽爲牌招聽傳敎,何如?傳曰,允。
傳于金學性曰,摠戎使有闕之代,永興府院君除授。
兵曹,摠戎使單金祖根。
兵曹,以金煐爲左邊捕盜大將。
許晟啓曰,行大司憲朴綺壽,執義柳幼麟,掌令金斗明牌不進,宋能圭,持平金建銖在外,趙徽林未署經,監察茶時之意,敢啓。傳曰,知道。
以大司諫朴齊明,司諫李垿,正言兪象煥,執義柳幼麟,掌令金斗明牌不進罷職傳旨,傳于許晟曰,只推。
以右副承旨李寅敎牌不進罷職傳旨,傳于許晟曰,只推。
以副修撰趙然春牌不進罷職傳旨,傳于許晟曰,只推。
行判敦寧府事金逌根疏曰,伏以臣之病狀,今且經年矣。始若無妄,不甚根痼,旋復沈纏,多見危戾,風火上升而無降,濕痰內膠而不解,方其苦劇之際,肢體不運,神識都爽,駸駸若朝夕不支,蓋其受氣不厚,病邪日勝,醫技亦窮,藥路易錯,恐難保其復爲完人矣。伏念臣所帶職名,其綦重,何如?自臣病劇之日,不接校吏之面,今爲六七朔矣。戎政檢裁,固未暇論,金穀句當,無望自力,文簿委滯,收拾不得,如是而何由理殷務而平軍政哉?卽此宜遞之一也。春初移纂告竣,以至奉還本宮,而臣忝居敦匠,未效一日之責,縱至仁曲照,不以疾病而誅責之,臣之私情,其敢一日自安乎?追惟罪愆,猶有一蒙譴斥之猶或息補,卽此宜遞之二也。病久則生鬰,鬰則思暢,非但人情之常,醫言臣病,專祟痰鬰,若就近城水土之淸涼,起居於是,飮食於是,將大收效,臣有此意,不啻如渴求飮,而國制,將兵者不敢擅出城闉,臣如趁今蒙遞,獲遂此計,則或庶幾有回甦之望,此卽臣私願之宜遞又三也。今臣之年,未滿六旬,事殿下之日,尙亦多矣。萬有一仰藉鴻庇,幸而痊可,復責繁殷,俾竭魯鈍,臣所不辭,但目下事面,實有關於莫嚴之軍制,切急之民事,是豈容一任其時日瘝曠哉?況臣療病,全係一遞,將臣所帶,若竝汰遣,得以安意往來,順氣疏鬰,則勝藥餌將十倍,從今至死之日,皆我殿下所賜也。病思荒錯,言不知裁,臣不勝攢手懇祝之至云云。答曰,省疏具悉。卿之愼節,非不悶慮,而元戎重寄也,卿衛國之義,向上之誠,豈可因一時無妄,遽請釋符,而況聞卿諸證,比之向來,漸就差減者乎?營務今又稍暇,至若惠局,本無時日緊急之事,竝可以坐鎭而臥治,萬萬不當,萬萬不可,卿其安心勿辭,專意調理。
戊戌閏四月二十七日辰時,上御熙政堂。進講入侍時,原任直提學徐憙淳,參贊官許晟,檢討官吳致淳,假注書黃燝,記注官田栽五·趙相玉,各持論語第七卷,以次進伏訖。上誦前受音一遍訖。憙淳讀自堯曰,咨爾舜,止公則說,仍奏釋義。上讀新受音十遍訖,命陳文義。憙淳曰,此一章,歷敍堯·舜·禹·湯·武王之事,而心法政謨,具在其中,前聖後聖,其揆一也。使夫子,得其位行其道,則亦如是矣。第全章之旨,執中爲要者,無過不及而恰好底道理也。事事物物,中無不在,旣執其中,則處皆中理,然而中無定處,執得爲難,識得爲尤難,識得之要,在於讀書明理,致養吾心,而大本旣立,則發皆中節,自無過不及之差矣。伏願殿下,深體此章之旨,躬行心得,期有講學之實效,察精守一,遠繼群聖之道統焉。上曰,玉堂陳之。致淳曰,成湯之德日新而聖日躋者,皆由於敬事上帝,而彰信兆民也。故成湯告天誥衆之辭,夫子誦述,門人記傳,而必於論語終篇者,以其君道之當然,而爲學之次第也。夫人之善惡,天皆知之,如有所點檢數過者然,人有善在帝心,人有罪在帝心,其蔽其赦,不敢自專者,成湯敬事上帝之實也。惟天降衷于民,而以克綏厥猷之責,付之人君,若萬方之衆,失其天降之性,而不能安其道,自犯罪科,則是敎之不至,使其自暴自棄也。故以萬方有罪,歸之一身者,成湯彰信兆民之實也。此眞帝王之格言,聖學之淵源也。伏願殿下,於此章句,讀而味之,推而行之,每自體驗於心身上,敬上帝而曰,人之有善有惡,簡在帝心,而其或有蔽有赦歟,信兆民而曰,民或有失其降衷之性,而不安其道,自犯罪科者歟?雖於一念之間,毫髮之微,恒若對上帝而臨兆民,克敬克信,無或少忽焉。上曰,參贊官陳之。晟曰,此篇記帝王之道,而至於末章,特言寬得衆四者,而四者之中,寬之一字,不獨爲學問之要,而是帝王御衆之道也。每於講讀之時,留意於此句,而體之於身,存之於心,以致治平之道焉,是臣之顒望也。憙淳曰,參贊官以寬則得衆,敷陳其義,甚好矣。寬裕不迫,然後可以得衆心,是以宋臣蘇軾,告其君,亦以結人心爲要,而其言曰,人主之於人心也,如魚之有水,如燈之有膏,其引喩,誠切至矣。魚而無水,將何以生,燈而無膏,將何以明,人主失人心,將何以自安乎?上掩卷。仍命退,諸臣以次退出。
上在昌德宮。停常參·經筵。
李寅敎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金在田啓曰,明日毓祥宮夏享祭齋戒相値,視事頉稟之意,敢啓。傳曰,知道。
傳于許晟曰,進講入侍。
金道喜啓曰,臣以今日遮日巖宣醞,進去之意,敢啓。傳曰,知道。
金在田啓曰,臣在田·臣學性,以前任實錄郞廳,今日洗草時,遮日巖進去之意,敢啓。傳曰,知道。
李若愚,以弘文館言啓曰,上番校理臣李繪九,以曾經實錄郞廳,今日遮日巖洗草時,晝仕出去之意,敢啓。傳曰,知道。
李若愚啓曰,新除授摠戎使金祖根,卽爲牌招,密符及敎諭書,傳授,何如?傳曰,允。
又啓曰,新除授左邊捕盜大將金煐,卽爲牌招,傳授命召及大將牌,傳令牌,何如?傳曰,允。
備邊司,以鄭基善爲平安監司。
李若愚啓曰,吏曹郞廳來言,平安監司下批,政事,取稟。傳曰,當日爲之。
又啓曰,卽者吏曹郞廳來言,政事當日爲之事命下,而判書曺鳳振病不來,參判尹聲大,參議金鍏在外,不得開政云。判書卽爲牌招,何如?傳曰,允。
李若愚,以吏批言啓曰,成均館典籍金觀燮,受由過限不上來,依例改差,何如?傳曰,允。
有政。吏批,判書曺鳳振進,參判尹聲大,參議金鍏在外,行左承旨李若愚進。啓曰,江界府使,今當差出,而本府旣是邊上重地,且有另擇之命,不可不擇差,他道未準朔守令中有聲績人,竝擬,何如?傳曰,允。以徐憙淳爲判尹,洪羲瑾爲同敦寧,金履載爲藝文提學,李憲瑋爲內醫提調,洪羲俊爲觀象監提調,李家淳爲司僕正,李益秀爲廣興守,金用淳爲司宰僉正,徐士淳爲濟用判官,朴來亨爲厚陵令,金龍銓爲典籍,辛涵爲奉常主簿,任百秀爲引儀,許雋爲假監役,申鍾賢爲兼引儀,李鐸遠爲江界府使,平安道觀察使單鄭基善,前判官申義恒今加通政,前中軍康綖今加嘉善,以上加資事,兵曹覆啓判下。
兵批,行判書朴岐壽,參判徐箕淳,參議趙奎昇病,參知丁庠敎入直進,左副承旨李寅敎進。護軍李光正,副護軍徐憲淳,兼平安道兵馬水軍節度使管餉使單鄭基善。
史批,再政。以金鏴爲知敦寧,朴酆壽爲平市令,李廣度爲光陵令,權大膺爲禁府都事,成近默爲掌樂主簿,金胤根爲春川府使。
兵批,再政。護軍康綖,副護軍申義恒,竝單付,兼江界鎭兵馬僉節制使淸北右防禦使單李鐸遠。
李若愚啓曰,明日傳香,禮房承旨當爲齋宿,右承旨金在田,卽爲牌招,何如?傳曰,允。
金在田啓曰,端午帖製述人,旣已抄啓矣。大提學趙寅永,待明朝牌招,使之出韻科次,何如?傳曰,允。
傳于金在田曰,發遣吏郞,諸執事淸齋與否,摘奸以來。
李寅敎啓曰,行大司憲朴綺壽,執義柳幼麟,掌令金斗明牌不進,掌令宋能圭,持平金建銖在外,趙徽林未署經,監察茶時之意,敢啓。傳曰,知道。
以大司諫朴齊明,司諫李垿,正言兪象煥,執義柳幼麟,掌令金斗明牌不進罷職傳旨,傳于李寅敎曰,只推。
金在田,以弘文館言啓曰,副修撰趙然春,旣有只推之命,卽爲牌招察任,何如?傳曰,允。
以副修撰趙然春牌不進罷職傳旨,傳于李寅敎曰,只推。
以全羅監司李憲球狀啓,咸平縣社壇位牌作變事,大王大妃殿傳于金在田曰,觀此完伯狀啓,咸平事,萬萬驚悚,似可以依例處斷,而此與向來砥平事相同,其時之畢竟處分,意有在焉。此變尤易於殿牌作亂,事極關係於所重,若用一切之法,則未知後弊之何如。大臣詳爲裁量以聞,位牌造成奉安等節,斯速擧行。
金在田以春秋館監事意啓曰,純宗朝時政記及實錄初草中草初再見剉斫後,合六樻,今日臣等,與實錄堂郞人員,齊會于遮日巖,依舊例纔已洗草之意,敢啓。傳曰,知道。
又以禮曹言啓曰,以全羅監司李憲球狀啓,咸平縣社壇兩位位牌作變事,位牌造成奉安之節,斯速擧行事,伏承大王大妃殿下敎矣。兩位位牌,造成栗木,令奉常寺進排,急速下送,卽爲造成奉安,奉安祭香祝,亦令該司,照例磨鍊下送,隨時卜日設行之意,分付,何如?傳曰,允。
李寅敎,以義禁府言啓曰,平安監司朴晦壽狀啓內,江界府使李義權,爲先罷黜,其罪狀,令攸司稟處事,啓下矣。李義權時在任所,依例發遣府書吏,交代後拿來,何如?傳曰,允。
敎摠戎使金祖根書。王若曰,中宸起鼓鼙之思,方注隆眷,北城專鈐轄之任,庸錫殊章,玆敷心腹之溫音,聿賁肺腑之重寄,顧玆海東鎖鑰,最是漢北關防,廟堂參樞機之謨,緩急是仗,山河壯表裏之勢,保障斯存,任此兩局之元戎,運籌策於外閫,責同諸路之節度,作輔車於上都,矧今國勢之綴旒,尤重戎權之付卑,惟卿,家傳詩禮,世篤忠貞,謹愼慈諒,不失儒素之本色,恬雅愷悌,足爲朝端之表儀,托以肘腋之親,地望自別,兼以股肱之輔,倚毗兪勤,方當擇帥之辰,益切注意之念,玆授卿以摠戎使,卿其祗服寵命,克恢嘉猷,可以驗笠轂之譽,益勉管轄之責,蔚然爲干城之重,庶措盤泰之安,信賞罰明恩威,宜懋鎭衆之道,繕倉厫修器械,須思固圉之方,自餘應行之規,惟當典守之勤。於戲,責重衛藿,政宜之翰而之屛,戒在撤桑,莫曰已安而已治,故玆敎示,想宜知悉。
戊戌閏四月二十八日辰時,上御熙政堂。進講入侍時,原任直提學金鏴,參贊官許晟,檢討官吳致淳,記事官兪錫煥,記注官趙相玉,記事官卓宗述,各持論語第七卷,以次進伏訖。上誦前受音一遍訖。鏴讀自子張問於孔子曰,止斯不亦威而不猛乎,仍奏釋義。上讀新受音十遍訖,命陳文義。鏴曰,孔子於子張之問,歷擧五美之事,而其中正衣冠尊瞻視,人望而畏之者,此是人君之威儀,而聖人君子,亦皆有儼然之威儀矣。有威可畏,謂之威,有儀可象,謂之儀,今殿下躬行以禮,而攝以威儀,則孰敢不仰望而畏之哉?凡於此等處,深加留念焉,是臣區區之望也。上曰,玉堂陳之。致淳曰,此章五美之訓,反復丁寧,何莫非潛玩服膺處,而至於欲仁而得仁,又焉貪之句,意味深長,可謂一章之本矣。人於外物,有欲則便是私慾,猶恐不窒,若其欲仁之欲,乃是爲聖爲賢之根本,行天下之萬事,皆從仁愛上立本,以全乎心之德,則豈可謂盡物取之之貪乎?上篇有當仁不讓於師之訓,必有所理會於淵衷者矣。當其爲仁,雖於尊師,無所推讓,欲而得之,全吾所有,推而行之,惟患不足,不暇與遜,何貪之有?伏願殿下,政令施爲,百千萬事,皆從仁字上做去,以至乎仁民愛物之極,則一國興仁,不日可覩,懋哉懋哉。上曰,參贊官陳之。晟曰,此言事君之道,而孔子於子張之問政,旣以五美四惡答之,如顔·曾則便可默識,而子張未能焉,又問以何謂五美,故孔子又答之以惠而不費以下五句,而子張又未能焉,又問以何謂惠而不費,故又以因民之利以下五句,節節詳言之。此章文義,已於夫子答問之際,無有餘蘊矣。伏願深察焉。上掩卷。仍命退,諸臣以次退出。
上在昌德宮。停常參·經筵。
藥房都提調李止淵,提調李憲瑋,副提調臣金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
金在田啓曰,明日常參·經筵,取稟。傳曰,停。
李寅敎啓曰,行大司憲朴綺壽,執義柳幼麟,掌令金斗明呈辭,掌令宋能圭,持平金建銖在外,持平趙徽林未署經,監察茶時之意,敢啓。傳曰,知道。
金學性啓曰,備邊司郞廳來言,今日賓廳日次,而毓祥宮夏享祭齋戒相値,不得來會云矣,敢啓。傳曰,知道。
金道喜啓曰,同副承旨許晟,今日不爲仕進,卽爲牌招,何如?傳曰,允。
傳于金在田曰,禮房承旨,馳詣宗廟·景慕宮,奉審摘奸,仍詣受香諸處,奉審摘奸以來。
傳于李寅敎曰,進講入侍。
傳于金在田曰,自明日進講停。
金在田啓曰,溫繹間視事頉稟之意,敢啓。傳曰,知道。
又啓曰,端午帖製述人中時無職名,令該曹口傳付軍職,何如?傳曰,允。
兵曹口傳政事,副司果單趙道淳。
以同副承旨許晟牌不進罷職傳旨,傳于李寅敎曰,只推。
金在田啓曰,景慕宮朔祭獻官意啓曰,今日本宮朔祭祭監監察鄭海尙,陪香入齋矣。身病猝重,萬無擧行之望,令該曹卽速變通,以爲及時擧行之地,何如?傳曰,允。
又以禮曹言啓曰,仁陵香炭,以江華所在吉祥牧場劃付,收稅補用事,前已啓下,而昨年自本曹差定監官,收稅以來矣。每年以六百兩定數劃送,以爲香炭需用之資,何如?傳曰,允。
又以禮曹言啓曰,徽慶園香炭,在於江原道春川·洪川·楊口等邑,而昨年秋,因春川府使李在鶴上疏,以本園香炭稅納一事,備陳民邑難支之狀,請令廟堂稟旨移劃,而移劃與釐正間,道臣該曹,商度歸一之意,自廟堂覆奏矣。本邑民弊,旣若是難支,則園所香炭,所當移劃,而他無可擬之處,吉祥稅錢之定送仁陵香炭外餘數,亦可分劃,依春川歲收之數,自今年,以五百兩劃付本園,春川·麒麟,史呑兩面收稅一款,還寢之意,分付道臣,何如?傳曰,允。
金學性,以都摠府言啓曰,今日入直內三廳武兼禁軍及軍兵等,當爲中日習射技放,而毓祥宮夏享祭齋戒相値,不得設行之意,敢啓。傳曰,知道。
李寅敎,以義禁府言啓曰,全羅監司李憲球狀啓內,咸平縣監曺栢承罪狀,令攸司稟處事,啓下矣。曺栢承時在任所云,依例發遣府羅將,拿來,何如?傳曰,允。
戊戌閏四月二十九日辰時,上御熙政堂。進講入侍時,右議政李止淵,原任提學鄭元容,參贊官李寅敎,侍讀官李繪九,記事官兪錫煥,記事官卓宗述,記注官金致坤,各持論語第七卷,以次進伏訖。上誦前受音一遍訖。元容讀自子張曰,何謂四惡,止無以知人也,仍奏釋義訖。上讀新受音十遍訖,命陳文義。元容曰,今日論語,已訖講矣。巨秩完工,聖學將就,如臣出入講對之列者,歡欣頌祝,曷有其極?二十篇之中,皆載聖人言語門弟問答,而於終篇,具載·堯·舜·湯武相承之次者,果何意也,聖衷有領會乎?上曰,何爲其然乎?須陳之。元容曰,夫子之道,卽堯·舜·湯·武所傳之道也。得位則施於政事,在下則傳於言語,論其聖學則一也。門人之所守而相傳者,故特書此,以明全部之大旨也。中言爲政之道,末言爲學之本,而首篇與末章,俱言君子者,可見其聖人之敎人,必以君子爲期也。首篇亦有知字,而此末章三言知字,蓋爲學之道,知然後可以行之,學而不知,則與不學何異?以三知字,逐章特揭者,深意存焉。且初言知天之事,次言修己之事,末言治人之事,凡學者治己之工,至治人而極矣。殿下於諸篇諸章之中,或有心誠好之之文乎?上曰,浴沂章,最好矣。元容曰,聖敎尤可欣頌,此章氣象最好,有鳳翔千仞與天地同流之像矣。此書中雖一篇一章一句,如心得體認,推以行之,則必有效於治平之政矣。伏願一知字上加念焉。上曰,玉堂陳之。繪九曰,首末君子之義,閣臣已備陳之,而命者,出於天之理也。故聖人嘗罕言之,惟君子爲能知之,居易而俟命,小人不知也,故行險而僥倖,君子而知命,則可以順受其正也。君子是成德之名也,論語一部,欲其成始成終,而謂之做人樣子,做人之樣,譬如有美材於斯,必使良工,得其繩墨規矩,以爲適用之器,有大小廣狹之各殊,而君子則無適而不可用,故謂之君子不器,君子而至於成德,自灑掃應對,至於治平天下之道,皆在是書,舍是書而復豈有他求者哉?是以古之賢相,有以半部佐得天下,半部佐致太平者,亦有以一章而可以道千乘之國者。今當一秩書畢講之時,必有心得體驗之工,而帝王之學,亦與匹庶有異,惟在體念之如何耳。程夫子嘗稱讀論語法曰,未讀只是四等,已讀只是四等人,便是不曾讀,此謂雖多讀而無實得,與不讀無異也。又曰,讀了後,有全然無事者,此謂全無所得也。曰,有一兩句喜者,此謂有一二得處,此是學問入頭處也。曰,有好之者,此謂將進而有喜而後有好者也。曰,有不知手之舞之足之蹈之者,此謂樂自生而不自知其入於聖域也。論語畢講後,將繼講詩傳,詩傳是經也,論語是四書也。四書爲六經之階梯,言由四書而至於六經也。故必以四書爲根本,然後可以進學,伏願勉哉勉哉。上曰,參贊官陳之。寅敎曰,閣臣·儒臣所奏儘好,臣無容更陳矣。上曰,大臣陳之。止淵曰,今日文義,閣臣已備陳,臣無容更奏,而論語今已畢講,巨秩完工,下情欣忭,曷有其極?此後當進講他經,而聖經賢傳中親切著明,莫過於論語,上篇之中,知行兼備,文理洞澈,學者之致知力行,實本乎此書,帝王之治法政謨,亦不越乎是矣。儒臣所奏古人半部致太平之說甚好,而其人,卽宋臣趙普也。未可曰深知論語,而只以糟粕之見,猶能致太平佐守成,如有眞知得力者,堯·舜·禹·湯之治,可得以致矣。伏願殿下,此後講讀他經之時,亦必以此書爲本,而終始從事於斯,則庶可有實效矣。上掩卷。止淵進前奏曰,近日暵炎,無異盛暑,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,昨仍咸平社壇作變事,伏承大臣裁量以聞之慈敎,而蓋如此等事,或緣於謀逐官長,輕犯死罪,固知聖意,以此軫念,有所變通也。事當卽爲草記擧行,而旣欲定式,則其體段,當爲登筵稟奏,故未卽擧行之由,先此仰奏,而該守則其不謹守護之罪,旣有砥平已例,且事係變通之前,則勘律宜無異同矣。仍奏曰,實錄·儀軌堂上鄭基善,移拜外任矣。其代行大護軍李憲瑋差下,使之察任,何如?上曰,依爲之。出擧條元容曰,論語今已訖講,詩傳將爲繼進,進講與法講有異,溫繹間停止與否,何以爲之乎?上曰,溫繹間停止,可也。仍奏曰,詩傳進講時,自止,自序文付入乎,自首章付入乎?上曰,以首章付入自止,可也。止淵曰,巨章雖或分爲自止,而小章則雖二三章,竝付自止,似好矣。元容曰,向來召對,以史略爲之,而一番開講,旋又停止矣。當此溫繹之暇,日行召對,似好矣。止淵曰,史略甚爲草略,不如通鑑,在昔英廟朝,必以綱目爲召對矣。繪九曰,詩傳今當繼進,而本館所儲,諺解未備,推用於藏書閣,似好矣。上可之。仍命退,大臣以下以次退出。
上在昌德宮。停常參·經筵。
金在田啓曰,來初五日朝參日次,而綏陵忌辰祭齋戒相値,頉稟之意,敢啓。傳曰,知道。
李寅敎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金在田啓曰,同副承旨許晟,今日不爲仕進,卽爲牌招,何如?傳曰,允。
又啓曰,同敦寧洪羲瑾,除拜後過三日不爲出肅,依定式推考警責,仍卽牌招察任,何如?傳曰,允。
傳于金在田曰,慶尙監司留待。
傳于金在田曰,慶尙監司入侍。
備忘記,慶尙監司權敦仁下直,長弓一張,長箭一部,高陽郡守吳顯相下直,長弓一張,長箭一部,片箭一部,筒兒一箇賜給。
以咸鏡監司徐耕輔狀啓,文川郡民家失火事,大王大妃殿傳于金在田曰,觀此北伯狀啓,兩日之間,文川郡民家三十餘戶燒燼,當此方農之時,許多百姓之失所捿遑,實爲慘矜,道臣雖竝與挾戶而給其恤典,別恤典從速題給,奠接之方,尤爲申飭事,分付。
金在田,以弘文館言啓曰,副修撰趙然春,卽爲牌招察任,何如?傳曰,允。
李寅敎啓曰,行大司憲朴綺壽,執義柳幼獜,掌令金斗明牌不進,掌令宋能圭,持平金建銖在外,趙徽林未署經,監察茶時之意,敢啓。傳曰,知道。
以大司諫朴齊明,司諫李垿,正言兪象煥,執義柳幼麟,掌令金斗明牌不進罷職傳旨,傳于李寅敎曰,只推。
以同副承旨許晟牌不進罷職傳旨,傳于李寅敎曰,只推。
以副修撰趙然春牌不進罷職傳旨,傳于李寅敎曰,只推。
傳于金在田曰,發遣吏郞,諸執事淸齋與否,摘奸以來。
傳于金在田曰,明日出宮門路,以協陽門爲之。
金在田,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
又以吏曹言啓曰,今此端午祭,祭官當爲磨鍊,而除老病公頉,實無推移排比之路,依近例刑官及司饔院官員年六十以上人,通融塡差以入之意,敢啓。傳曰,知道。
又以吏曹言啓曰,今朔爲始,當爲儲窠,而若出郡守以上窠,則京職中可擬之人,每患苟艱,雖非啓請邑,限都政前,以限滿守令,勿拘純望,通瀜備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?傳曰,允。
又以吏曹言啓曰,卽接司僕寺牒報,則今此親傳香時,本寺正,例爲進輿差備,而正李家淳,在外未肅拜矣。其代卽速變通,以爲及時擧行之地云。司僕寺正李家淳改差,其代口傳備擬以入之意,敢啓。傳曰,知道。
吏曹口傳政事,以李基華爲司僕正。
敎行慶尙監司權敦仁書。王若曰,漢以三公秩出守諸郡,必藉其宿德雅望,唐以六部長往鎭列藩,所重者承流宣化,玆撤八座卿月,俾做一路福星,顧嶺服地廣而物殷,伊岳牧任大而責重,統轄七十一守令,未知幾人者貪墨幾人者廉明,鎭撫百千萬生靈,其將何物以乳哺,何物以袵席,處在陸海之富而物産之匱竭,莫如今時,世稱鄒·魯之鄕而士習之澆漓,非復舊日,三倉之海運耗斁,國用無取足之方,重嶺之關防疎虞,島夷有生心之慮,軍籍之充黃徵白,幾多殘戶之流亡,穀簿之抹墨塗朱,太半猾胥之盜弄,縱曰天災之所召,抑亦吏績之無良,剝割成風,久矣綱紀之不振,恬嬉度日,棼如絲繩之難治,肆切南顧殷憂之衷,又承東朝鄭重之敎,歉荒荐至,哀彼食烏草之飢氓,資格勿拘,誰是救牧蒭之賢宰?惟卿,文純令冑,先朝內翰,老成尙有典刑,流風豈弟,朝廷方用經述,餘事文章,伊來華膴之歷揚,展也望實之俱著,銀臺玉署,爭覩峙鵠之儀,楊岳藥山,薄試割鷄之手,往歲北門之掌鑰,殿最惟公,近日西曹之秉銓,鑑別不忒,固知無適不可,熟路輕車,必欲盡叩其餘,盤根利器,玆授卿以慶尙道觀察使兼兵馬水軍節度使都巡察使大邱都護府使,卿其祇服寵命,勉殫良猷,非爲外輕,出自從一品崇秩,徒得君重,坐鎭環千里封疆,勸課農桑,庶回五伽倻淳俗,修輯學校,聿追四先正徽規,究民國利病之源,經濟有術,視官吏能否之績,黜陟惟明,蟲蝗之災屢經,須發棠之及早,龍蛇之㥘雖過,宜撤桑於未陰,凡施措皆從便宜,而稟裁自有典憲。於戲,倚斗望主紇之北,幾誦蘇團鍊瓊樓之詞,褰帷過永嘉之東,應續韓穉圭錦堂之記,克體宵旰,往敷陽春,故玆敎示,想宜知悉。知製敎金在根製進
行戶曹判書趙寅永疏曰,伏以臣於三館之任,夫豈文學聞望,眞足以潤色鴻業,矜式詞林,而冒沒承命,晏若倘來,玷汙之盤礴之若是久哉?卽唯曰,實錄之爲莫重焉耳。上之所以授之者在於此,下之所以受之者在於此,朝廷之上,閭巷之間,所以諒其情而恕其跡者,亦在於此,臣於是私竊以爲,職同往役,義無可辭,願切終事,分所當勉,而臣本駑下,識淺才疎,蘭臺之筆,終非其任,重之以賤疾,或不能自力,公務亦有所相妨,以致寒暑之屢閱,筵席之頻飭,憂懼愧悚,惟罪是竢,蓋三載于今也。幸因大僚指授,諸堂編校,郞官以下,莫不殫竭,汗竹洗草,次第告成,金匱之奉,雖垂於無窮,朱絃之愴,冞切於莫逮,凡所以摹天地之高厚,象日月之照臨者,固不敢謂彷彿於萬一,至若前寧王臨御三十四年之大經大法,或庶幾徵信,則實由我太母靡極之誠,聖上不匱之孝耳。如臣者,固以竣事爲榮而已,罔功與勞,賞於何有?乃者寵賚,普加優洽,上尊恩宣,衆雖共荷,內廐面給,臣所獨被,且感且惶,罔知攸措,而所帶文衡之在今必辭,卽臣受任之初,默計史事之訖,作一瓜限,比如服轅之蹄,負耒之角,惟以涉千里終百畝,爲歇泊處也。似此情悃,庶蒙矜諒,恐不待臣言之畢矣。且臣於內閣,猥叨匪據,蹙踖之懷,靡時自安,特其邇密之地,不敢數數言也,與府部他職等也。雖然,考之故事,實銜之若臣淹留,未之多見也。況經席之出入,閤門之起居,原無時任原任之有間者乎?一遞之願,耿如結轖,玆具積懇,仰祈曲察。伏乞聖明,俯賜鑑照,亟解臣館閣兩職,俾卒前後生成之澤,千萬禱祝。臣無任云云。答曰,省疏具悉。所請依施。
平安監司鄭基善疏曰,伏以臣抖擻殘喘,重入脩門,才數月餘耳,史局校勘,義重終事,藥院起居,職在保護,傴僂蹩躠,身不敢自有,而衰相濩落,病心灰冷,一切榮觀,萬慮俱空,實不堪復廁於任使之末,誠不自意,藩臬寵命,又及於臣身,臣聞命悸恐,莫省所以自措也。夫方岳之重,牙纛之榮,凡在常情,得之爲耀,苟可以勉加驅策,少效赴蹈之誠,宜不敢爲逡巡退讓之例,而所不可誣者衰謝也,所不可强者疾病也。臣質脆蒲柳,慟纏風樹,積瘁在躬,衰與病甚,形骸銷脫,精力耗荒,家常應酬,猶患顚錯,尙可以按全省而理殷務乎?矧玆關西一路,爲國名藩,民服八條之敎,鄕傳百畝之井,聲明風物,燦然可觀,而舟車湊陸海之路,呼吸通遼瀋之界,峙金穀而壯樓櫓,遂爲西門筦鑰之地,按是道者,類皆前輩名德,爲當世所推重者,其爲治亦皆流沛德敎,安撫長養,使斯民利利而樂樂,以固其本,此從古昔盛際語耳。臣於年前,猥膺宣諭之命,足躡淸以南數邑之壤,已見營府之凋弊,村閭之蕭索,非復昔聞,可推一路之同然,而今又二十年,每逢自西來者,輒言月異而歲不同,所盛衰可知,而水旱時有,法度日刓,其赫然改觀,臣未敢必也。雖使盛際之已效者居之,將恐事倍而功半,況倥倥如臣者乎?臣受恩如天,報答無階,區區所自恃者,竊附古人盡心民事治郡自效之義,而前後踐歷,不爲不多,若問所濟者何事,則都無有也。方其衰病未甚之時,蔑效尙然,今欲重理鉛鋩,以冀一割,決知其無能爲也。昔宋臣周必大,以爲監司當選才能而任之,不當專以資格爲限,今臣才能,無可尺寸,而所有者惟資格耳。竊恐世之識時務者,議今日官人之失,此尤臣之所大懼也。參倚前衡,冒膺無路,玆敢猥綴短章,仰瀆崇嚴。伏乞聖慈,諒臣至懇,亟遞臣新授藩職,以幸民事,以安私分焉。臣無任云云。答曰,省疏具悉。卿其勿辭,往欽哉。
戊戌五月初一日辰時,上御熙政堂。大王大妃殿垂簾,慶尙監司入侍時,右承旨金在田,假注書黃燝,記注官金致坤·田栽五,慶尙監司權敦仁以次進伏訖。上命史官分左右。大王大妃殿曰,監司進前。敦仁進前。大王大妃殿曰,卿今辭朝,予以婦人所見,有何多言,而卿旣受方伯之任,一道之責,惟在於卿,卿其下去,須善爲之。敦仁起伏奏曰,本道民事,臣雖不躬見,而近因所聞,無異往見,本道各邑,無不受病,而沿海數十餘邑,弊瘼尤甚,幾至乎無邑無民,向來上疏,已陳其由矣。荐歉之餘,民戶流散,好家舍美田畓,常時之價直百金者,今雖二三十金,不得賣買,此無他,民散故也。前日百戶之村,不過十餘戶,而軍逋還逋,指徵無處,里徵面徵,備納無路,豈有如許慘惻之民情乎?慈敎如是丁寧懇惻,臣敢不殫竭圖報,而本無寸技一能,將貽南顧之憂,不勝惶悚矣。大王大妃殿曰,只以悶悶沓沓爲言,無所矯捄,則民邑何以支保乎?須思懷保之策,可也。敦仁曰,雖離散之民,若能懷保勞來,則庶幾奠接,而才諝不足,似不能堪當矣。大王大妃殿曰,弊到極處,實難矯革,而弊旣生矣,抑豈無可捄之日乎?生弊之人,則已無可論,莫曰他人已壞,而因循置之,克盡拯濟之術,則予可釋憂矣。平日倚任於卿者深,故聞卿爲嶺伯,而予甚喜矣。第有一言,今爲卿言之,吾之所爲無不可對人言者,則庶幾濟事矣。敦仁曰,下敎至當,臣誠感泣,臣雖無似,每以不欺心三字,爲持身之方事君之道矣。苟有才力可及者,則雖縻粉骸骨,何所顧惜?但才短識淺,恐無以仰答,而當竭誠供職矣。大王大妃殿曰,卿須善爲下去察任焉。在田曰,宣諭,何以爲之乎?大王大妃殿曰,出去爲之,可也。命就座。仍命退,又命史官就座。仍命退,承史以次退出。
上在昌德宮。停常參·經筵。
還內後,內閣·政院·藥房·玉堂口傳問安。答曰,知道。
李寅敎啓曰,行大司憲朴綺壽,執義柳幼麟,掌令金斗明呈辭,掌令宋能圭,持平金建銖在外,趙徽林未署經,監察茶時之意,敢啓。傳曰,知道。
金道喜啓曰,今日親傳香時,承旨當爲備員,而同副承旨許晟,不爲仕進,卽爲牌招,何如?傳曰,允。
傳于金在田曰,禮房承旨,馳詣景慕宮,奉審摘奸以來。
以同副承旨許晟牌不進罷職傳旨,傳于金道喜曰,許遞,前〈望〉單子入之。
承旨前望單子入之,鄭德和落點。
金道喜啓曰,新除授同副承旨鄭德和,卽爲牌招,何如?傳曰,允。
傳于金在田曰,承旨房望,順房爲之。
傳于金在田曰,刑·工換房。
傳于金在田曰,原任提學趙寅永,檢校差下。
傳于李寅敎曰,中官姜元基,令該府拿處。
金在田,以奎章閣言啓曰,原任提學趙寅永,檢校差下事,命下矣。卽爲牌招察任,何如?傳曰,允。
又以成均館大司成意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成姜必魯在外未肅拜,直講李元會,典籍李廷憲俱爲差祭,時無入直之員,以他郞官姑爲代直,何如?傳曰,允。
李寅敎,以義禁府言啓曰,慶尙監司尹聲大啓本內,咸陽前郡守洪哲謨,兼任沙斤察訪柳煥民等罪狀,令攸司稟處事,啓下矣。洪哲謨下去京畿楊州地,柳煥民時在任所云,依例發遣府羅將,竝拿來,何如?傳曰,待待命拿囚。
刑曹啓目,粘連全州趙召史獄事,敢侮病廢,恣行兇獰,當胸亂踢,竟斷縷命,期卽承款,何如?判付。啓,依允。又啓目,粘連泰仁金孟玉獄事,兄旣擠倒,弟遂踢背,年未滿五旬,死不踰三宿,嚴刑取報,何如?判付。啓,依允。又啓目,粘連晉州卞泰坤獄事,受損之㾗紫黯,垂老之喘暴殞,期卽取服,何如?判付。啓,依允。又啓目,粘連咸陽金文成獄事,九朔孕婦,撞胸經産,一旬之間,竟作冤魂,期卽取服,何如?判付。啓,依允。又啓目,粘連靈巖崔召史獄事,危喘如縷,毒手扼喉,氣窒致殞,作此冤魂,卽速承款,何如?判付。啓,依允。又啓目,靈光梁貴同獄事,偸衫截髮,愚駭沒覺,引鏖撞頭,將養失宜,旣非手犯,殆近威逼,上裁,何如?判付。〈啓〉,依回啓施行爲良如敎。又啓目,粘連綾州朴得煥獄事,徑埋未檢,實因終欠眞的,服毒之祟苦主亦皆犯供,似此疑罪,或從輕典,上裁,何如?判付〈啓〉,依回啓施行爲良如敎。又啓目,粘連泗川崔尙文獄事,捽曳昏倒,敺踢要害,痕損昭著,傍觀立證,加訊取服,何如?判付。啓,依允。又啓目,粘連光陽李東白獄事,年爲七十六,眞箇有重犯,猶當從輕,況其然疑之間,合施審克之典,特施次律,何如?判付。啓,依允。又啓目,粘連潭陽崔潤柱獄事,肆惡打脛,骨節折碎,旋到三旬,斷送一縷,嚴刑取服,何如?判付。啓,依允。
戊戌五月初二日卯時,上詣仁政殿月臺。景慕宮夏享大祭香祝親傳入侍時,行都承旨金道喜,行左承旨李若愚,右承旨金在田,左副承旨李寅敎,右副承旨金學性,記事官兪錫煥,假注書黃燝,記注官田栽五·趙相玉,檢校待敎金洙根·金英根以次侍立。時至,上具翼善冠·衮龍袍,乘輿出宣化門,藥房提調李憲瑋,副提調金學性進前奏曰,侵早勞動,聖體若何?上曰,一樣矣。由協陽門,詣仁政殿月臺。通禮跪啓請降輿,通禮前導就褥位,南向立。引儀引獻官徐俊輔,陞詣褥位之左。通禮跪啓請跪。上跪。香室官奉香祝,跪授在田。在田奉東向跪進。上受香祝,以授獻官。獻官西向跪受興。通禮跪啓請興。上興。通禮前導,降就階下祗送位,西向立。俊輔奉香祝,由正路出。通禮跪啓請鞠躬。上鞠躬。香祝過後,啓請平身。上平身。入幕次後,問安勿爲之事下敎。通禮跪啓請乘輿。上乘輿,出仁政門,由協陽門·宣化門還內後,諸臣以次退出。
上在昌德宮。停常參·經筵。
自卯時至申時,灑雨下雨,測雨器水深八分。
鄭德和啓曰,行大司憲朴綺壽,掌令金斗明呈辭,執義柳幼麟,持平趙徽林差祭,掌令宋能圭,持平金建銖在外,監察茶時之意,敢啓。傳曰,知道。
注書兪錫煥病,代以金英秀爲假注書。
金英秀有頉,代以李玄文爲假注書。
金在田,以弘文館言啓曰,修撰吳致淳,副修撰鄭差祭,修撰李殷相在外,下番闕直,事甚未安。副修撰趙然春,卽爲牌招入直,何如?傳曰,允。
以副修撰趙然春牌不進罷職傳旨,傳于鄭德和曰,只推。
金在田,以吏曹言啓曰,宗簿寺主簿李羲贊,以其身病,呈狀乞遞,改差,何如?傳曰,允。
鄭德和,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
上在昌德宮。停常參·經筵。
鄭德和啓曰,行大司憲朴綺壽,掌令金斗明呈辭,執義柳幼麟,持平趙徽林差祭,掌令宋能圭,持平金建銖在外,監察茶時之意,敢啓。傳曰,知道。
金在田啓曰,右副承旨金學性,今日不爲仕進,卽爲牌招,何如?傳曰,允。
傳于金在田曰,原任直閣金鼎集,馳詣綏陵,奉審摘奸,仍留監祭,局內懿陵,一體奉審以來。
傳于金在田曰,禮房承旨,馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
金在田以弘丈館言啓曰,下番闕直,事甚未安。副修撰趙然春,旣有只推之命,卽爲牌招入直,何如?傳曰,允。
以右副承旨金學性牌不進罷職傳旨,傳于鄭德和曰,只推。
以副修撰趙然春牌不進罷職傳旨,傳于鄭德和曰,只推。
鄭德和,以戶曹言啓曰,臣寅永,今日以全羅道群山倉漕船點檢事,出來江上矣。慶尙道後漕倉所屬密陽等六邑丁酉條田稅大同,合米一萬四千二百二十二石零,太二千三百六十五石零,本倉元漕船十六隻分載,無事到泊于西江前洋,故一體點檢之意,敢啓。傳曰,知道。
又以兵曹言啓曰,每當儲窠之月,虛司果例不得循例區處,而在前積滯之時,有勿拘擬入之例,今亦依此擧行,以爲次次疏滯之地,何如?傳曰,允。
上在昌德宮。停常參·經筵。
藥房提調李憲瑋,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
鄭德和啓曰,行大司憲朴綺壽,執義柳幼麟,掌令金斗明呈辭,宋能圭,持平金建銖在外,趙徽林未署經,監察茶時之意,敢啓。傳曰,知道。
李寅敎啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
大王大妃殿進御二錢重人蔘粟米飮,自今日一貼式,限二貼煎入事,榻前下敎。
王大妃殿進御二錢重人參粟米飮,自今日一貼式,限二貼煎入事,榻前下敎。
注書兪錫煥病,代以朴商壽爲假注書。
金在田,以弘文館言啓曰,下番闕直,事甚未安。副修撰趙然春,旣有只推之命,卽爲牌招入直,何如?傳曰,允。
李寅敎,以備邊司言啓曰,諸道多有憫旱,圭璧次第請擧,此時列邑,不可曠務,未下直守令,皆令當日辭朝,受由上京人,亦令卽日下送,何如?傳曰,允。
金在田,以吏曹言啓曰,因備邊司草記,諸道多有憫旱,圭璧次第請擧,此時列邑,不可曠務,未下直守令,皆令當日辭朝,受由上京人,亦令卽日下送事,允下矣。自臣曹催促,則未下直守令春川府使金胤根,江界府使李鐸遠,俱已當日辭朝,受由上京守令延安府使洪明燮,載寧郡守金勉淳,陰城縣監朴宗永,和順縣監閔魯行,俱爲卽日下去,大興縣監閔洙龍,以覲親事,時在京畿通津地,泰川縣監李鳳純,以掃墳事,時在全羅道靈光地云。竝斯速還官之意,發關知委於兩道道臣處,何如?傳曰,允。
備忘記,江界都護府使李鐸遠下直,長弓一張,長箭一部,片箭一部,筒兒一箇賜給。
以副修撰趙然春牌不進罷職傳旨,傳于鄭德和曰,只推。
上在昌德宮。停常參·經筵。
鄭德和啓曰,行大司憲朴綺壽,執義柳幼獜,掌令金斗明呈辭,宋能圭,持平金建銖在外,趙徽林未署經,監察茶時之意,敢啓。傳曰,知道。
傳于鄭德和曰,奉審閣臣入侍。
李寅敎啓曰,假注書朴商壽,時無職名,令該曹依例付軍職,冠帶常仕,何如?傳曰,允。
以黃海監司鄭基一狀啓,鳳山郡民家失火事,大王大妃殿傳于李若愚曰,觀此海伯狀啓,民家失火,如是之多,驚歎之外,至於人命之致傷云,尤爲矜惻。方農之時,許多失所之狀,實爲悶然,原恤典外,別恤典斯速題給,改構奠接之方,更爲各別申飭。
李若愚啓曰,明日傳香,禮房承旨當爲齋宿,而右承旨金在田,纔已須資出去矣。卽爲牌招,何如?傳曰,允。
李寅敎,以吏曹言啓曰,今此獻陵忌辰祭獻官,前承旨許晟塡差,而時無職名,令該曹口傳付軍職,何如?傳曰,允。
金在田,以弘文館言啓曰,下番闕直,事甚未安。副修撰趙然春,旣有只推之命,與修撰吳致淳,副修撰鄭,一體牌招,以爲推移入直之地,何如?傳曰,允。
又以禮曹言啓曰,今年春夏之交,雨暘均適,注秧無愆矣。第自去月望後,一直旱乾,間或霏灑,乍始旋止,夏至已過,秧節漸晩,言念民事,誠爲渴悶。圭璧之薦,不容少緩,初次祈雨祭不卜日,今初八日三角山·木覓山·漢江,依例遣堂下三品官,虔誠設行,何如?傳曰,允。
傳于金在田曰,發遣吏郞,諸執事淸齋與否,摘奸以來。
以副修撰趙然春牌不進罷職傳旨,傳于鄭德和曰,只推。
兵曹口傳政事,副護軍單許晟。
金在田,以禮曹言啓曰,對馬島主子還島問慰禮單,依近年島主問慰例,參酌磨鍊事,啓下矣。卽見倭譯等手本,以爲,釡山訓導,謄出倭人四去丙申年島主子還島問慰別幅,則人蔘四斤·虎皮二張·各色綾緞十匹·白綿紬八匹·白苧布八匹·黑麻布八匹·白木綿二十匹·黃毛筆三十柄·花席十張·四張付油芚四部·霜花紙十卷·花硯二面·眞墨三十笏,鷹子五連·駿馬一匹載錄,故成冊上送爲辭矣。此與今番磨鍊,多爲相左,而旣有丙申已例,則今番亦當一例施行,依此磨鍊以送事,分付該曹該道,何如?傳曰,允。
李寅敎,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
鄭德和,以義禁府言啓曰,忠淸監司趙冀永啓本內,群山僉使吳致文,瑞山郡守宋在誼罪狀,竝令攸司稟處事,啓下矣。吳致文待稅穀畢納後拿囚,宋在誼時在任所云,依例發遣府羅將,拿來,何如?傳曰,待待命拿囚。
又以義禁府言啓曰,卽接月令醫員趙行儀手本,則時囚罪人洪哲謨,素患泄痢之病,轉加危毒,食飮絶口,肢體投地,昏囈不省,症形方重云。罪人病狀如此,則一邊保放,一邊草記,曾有定式矣。洪哲謨姑爲保放之意,敢啓。傳曰,知道。
戊戌五月初六日辰時,上御熙政堂。奉審閣臣入侍時,同副承旨鄭德和,假注書朴商壽,記注官田栽五·趙相玉,原仕直閣金鼎集以次進伏訖。上曰,史官分左右。鼎集進前奏曰,臣承命馳詣綏陵,陵上奉審則無頉,碑閣丁字閣奉審則無頉,祭物祭器祭井看審則淨潔,諸執事摘奸則無頉,仍留監祭,享事安寧過行,仍詣懿陵,一體奉審則無頉矣。命史官就座。仍命退,諸臣以次退出。
上在昌德宮。停常參·經筵。
鄭德和啓曰,行大司憲朴綺壽,執義柳幼獜,掌令金斗明呈辭,宋能圭,持平金建銖在外,趙徽林未署經,監察茶時之意,敢啓。傳曰,知道。
李寅敎啓曰,來十一日朝參日次,而孝昌墓改辰祭正日相値,頉稟之意,敢啓。傳曰,知道。
又啓曰,明日長陵忌辰祭正日,再明日三明日獻陵忌辰祭齋戒正日,十一日,孝昌墓忌辰祭正日相値,視事頉稟之意,敢啓。傳曰,知道。
又啓曰,來十一日輪對日次,而孝昌墓忌辰祭正日相値,頉稟之意,敢啓。傳曰,知道。
金道喜啓曰,行左承旨李若愚,左副承旨李寅敎,今日不爲仕進,竝卽牌招,何如?傳曰,允。
傳于金在田曰,禮房承旨,馳詣受香諸處,奉審摘奸以來。
金道喜啓曰,假注書黃燝,身病猝重,勢難察任,今姑改差,何如?傳曰,允。
黃燝改差,代以柳興吉爲假注書。
大王大妃殿傳于鄭德和曰,當該不審之守門將,拿處。
李寅敎,以兵曹言啓曰,卽伏見大王大妃殿口傳下敎,則慶熙宮紫蘭堂鐵環鎖,鑰閪失,至爲五十餘箇之多,致有此處分之下者,臣不勝驚悚,而莫重差備內,有此偸竊之事,事未前有,常時不善守直之中官,不可無罪,且以衛將言之,闕門出入之人,全不照察,有此閪失之弊,萬萬駭然,竝令該府,拿問勘處,何如?傳曰,允。
傳于鄭德和曰,飭已施矣。時囚罪人姜元基,分揀放送。
鄭德和,以義禁府言啓曰,時囚罪人姜元基,分揀放送事,承傳啓下矣。姜元基放送之意,敢啓。傳曰,知道。
上在昌德宮。停常參·經筵。
李寅敎啓曰,行大司憲朴綺壽,執義柳幼獜,掌令金斗明呈辭,掌令宋能圭,持平金建銖在外,趙徽林未署經,監察茶時之意,敢啓。傳曰,知道。
又啓曰,三皇忌辰日親行望拜禮,前期一日以稟事,曾有定式矣。今初十日太祖高皇帝忌辰日,親行望拜禮,何以爲之?敢稟。傳曰,遣承旨,奉室奉審。
又啓曰,右副承旨金學性,同副承旨鄭德和,今日不爲仕進,竝卽牌招,何如?傳曰,允。
又啓曰,假注書柳興吉,時無職名,令該曹依例付軍職,冠帶常仕,何如?傳曰,允。
又啓曰,行都承旨金道喜,右承旨金在田式暇,行左承旨李若愚不爲仕進,右副承旨金學性,同副承旨鄭德和傳旨未下,院中只有臣一人,伴直無人,行左承旨李若愚,所當牌招,而拘於廳規,不得請牌,何以爲之?敢稟。傳曰,牌招。
以右副承旨金學性,同副承旨鄭德和牌不進罷職傳旨,傳于李寅敎曰,只推。
李寅敎啓曰,行左承旨李若愚牌不進,伴直無人,同副承旨鄭德和,旣有只推之命,更爲牌招,何如?傳曰,允。
以咸鏡監司徐耕輔狀啓,洪原縣民家失火事,大王大妃殿傳于鄭德和曰,觀此北伯狀啓,洪原縣民家失火,如是之多,方農之時,被燒百姓愁慘之狀,如在目睹,極爲驚惻,道臣雖竝與挾戶而恤典擧行,別加顧助,趁卽奠接之意,更爲申飭。
李寅敎,以兵曹言啓曰,以司謁口傳下敎曰,入來四五日之房子一人,去月二十六日閉門時,自通化門出去云。守門將所守,何也?房子當自內治罪,當該不審之守門將拿處,近仗軍士守門軍,決棍懲勵事,命下矣。依承傳,去閏四月二十六日通化門把守近仗軍士李興喆,守門騎兵軍士尹光卜等九名,決棍十度懲勵之意,敢啓。傳曰,知道。
上在昌德宮。停常參·經筵。
鄭德和啓曰,行大司憲朴綺壽,執義柳幼麟,掌令金斗明呈辭,掌令宋能圭,持平金建銖在外,趙徽林未署經,監察茶時之意,敢啓。傳曰,知道。
李若愚啓曰,右承旨金在田,右副承旨金學性,今日不爲仕進,竝卽牌招,何如?傳曰,允。
以右承旨金在田,右副承旨金學性牌不進罷職傳旨,傳于鄭德和曰,只推。
李若愚啓曰,明日傳香,禮房承旨當爲齋宿,而右承旨金在田,旣有只推之命,更爲牌招,何如?傳曰,允。
傳于金在田曰,發遣吏郞,諸執事淸齋與否,摘奸以來。
禮曹,再次祈雨祭不卜日,今十一日龍山江·楮子島,遣宰臣設行事,知委,何如?判付。啓,依所啓施行爲良如敎。
李寅敎,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以御營廳言啓曰,本廳軍色從事官金左根,身病甚重,勢難察任,改差,何如?傳曰,允。
鄭德和以左右捕盜廳言啓曰,謹依下敎,慶熙宮差備內紫蘭堂·光明殿鐵環鎖鑰偸竊之漢,使譏校刻期詗捕矣。捉得罪人洪賢宗,多般究詰,則口招內,渠本以上農圃內居生之漢,敢生偸竊之心,今四月分,自本宮東墻,乘夜踰入差備內,偸拔鐵環及鎖鑰者,至本月初七日夜,合爲四次云。故屢次盤覈,一辭納招,鐵物段,依賊招以本色推尋,而別無更覈之端,移送秋曹,考律勘處,何如?傳曰,允。
又以左右捕盜廳言啓曰,謹依本廳草記批旨,罪人洪賢宗,移送秋曹之意,敢啓。傳曰,知道。
又以右邊捕盜廳言啓曰,臣廳軍官李載謨,日昨因買贓査問事,招來三淸洞居十餘歲兒,而見其形貌,知非所欲招者,故卽地送還矣。今日朝食時,吏曹使令,謂以渠子之被誤捉,倡率曺屬,路逢載謨,驅到于本曹直房前路,衆棒齊下,頃刻致死,當初事,元無足含憾逞毒,而白晝成群,打殺人命於禁門咫尺之地者,事係變怪,萬萬驚駭。元犯則自有法司,可以依律償命,而至於作黨同惡之類,不可不分輕重嚴繩,以懲其蔑法之習,諸漢等,竝令該曹,出付臣廳之地,何如?傳曰,允。
上在昌德宮。停常參·經筵。
藥房都提調李止淵,提調李憲瑋,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
李寅敎啓曰,行大司憲朴綺壽,執義柳幼麟,掌令金斗明呈辭,宋能圭,持平金建銖在外,趙徽林未署經,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于金在田曰,禮房承旨,馳詣孝昌墓,奉審摘奸,仍詣受香諸處,奉審摘奸以來。
傳于李若愚曰,戶房承旨,與禮曹堂上·戶曹郞廳,依定式馳詣宣武祠,奉審以來。
金道喜,以吏曹言啓曰,卽伏見右捕廳草記批下者,臣不勝萬萬悚懍矣。昨日槪聞其本事,則本曹使令,含憾於捕校之誤捉渠子,勒認爲賊,旋卽放送,訴冤於秋曹,憑藉推捉之官題,嘯聚徒黨,縳致該校,一齊毆打,當下致斃,禁門咫尺之地,有此殺越之擧,事係變怪,極爲驚惋,臣之常時不能檢飭之罪,今方俟勘之不暇,而第念凡民罪犯,莫重於殺變,成獄償命,有司在耳,非他司所敢干預,而該捕將,致憾於曺隷之作梗,發憤於廳校之被殺,多發校卒,推捉曺屬,鳥散獸駭,朝房一空,淸齋摘奸之郞官,末由致身,亨帖分撥之吏隷,不得現形,而捉去之兩隷,被打傷重,方在死境,殺獄自殺獄,事體自事體,寧有如許道理乎?自臣曹固當登時陳達,而欲觀出場,姑爲隱忍矣。今此該廳之徑先推上,至請曺隷之出付該廳,有若報復雪恥者然,誠未知其何據也。旣蒙允下之後,作黨同惡之類,所當一一出付該廳,而當街滾鬪,合力共毆,該廳草記中,亦曰,衆棒齊下云爾,則其助勢加功之誰某,今已事過,卒難覈出,且正犯之外,干犯干連,亦已被捉於檢所,無以査問,今若不辨黑白,名在曺隷者,盡爲出給,使就其死地,則亦恐有欠於朝家綜核之政。竝令秋曹,到底嚴覈,以爲照法嚴繩之地,何如?傳曰,允。
大王大妃殿傳于李寅敎曰,捕廳草記,昨已見之,而大抵今番事,異於尋常殺變,如有一分紀綱,寧或如是?作亂諸漢,一竝出給秋曹,各別査覈,常時不能操束,卿亦有所失,從重推考。
以平安監司朴晦壽狀啓,昌城府使李復馨身死事,傳于金道喜曰,令該曹口傳各別擇差,不多日內下送。
吏曹口傳政事,以李明植爲昌城府使。
李若愚,以吏曹言啓曰,因黃海監司鄭基一狀啓,目下悶旱,民情遑汲,祈雨祭今方設行,而此時曠官,一時爲㦖,延安府使洪明燮,平山府使鄭日復,載寧郡守金勉淳,竝令該曹,催促下送事,啓下矣。延安府使洪明燮,載寧郡守金勉淳,因日前促敎,已爲下去,平山府使鄭日復,自臣曹催促,則已爲下去云矣,敢啓。傳曰,知道。
金在田,以禮曹言啓曰,今年秋冬六朔各道各祭日字,已爲磨鍊啓下,而平壤武烈祠祭,例以二八月中丁日設行,伊日如値國忌,則退行於三丁,曾有定式矣。今年八月中丁,在十八日,與崇陵忌辰相値,本祠祭,當爲草記退行於三丁,而臣矇未及察,以中丁循例啓下,不勝惶恐,依定式以八月二十八日三丁,退行之意,敢啓。傳曰,知道。
上在昌德宮。停常參·經筵。
李寅敎啓曰,明日常參·經筵,取稟。傳曰,停。
又啓曰,行大司憲朴綺壽,執義柳幼麟,掌令金斗明呈辭,掌令宋能圭,持平金建銖在外,趙徽林未署經,監察茶時之意,敢啓。傳曰,知道。
李若愚啓曰,右承旨金在田,今日不爲仕進,卽爲牌招,何如?傳曰,允。
大王大妃殿傳于李寅敎曰,十五日次對,進定於十三日。
上在昌德宮。停常參·經筵。
自辰時至申時,日暈。
李寅敎,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金在田啓曰,明日祈雨祭齋戒相値,視事頉稟之意,敢啓。傳曰,知道。
鄭德和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金在田,以弘文館言啓曰,副修撰趙然春,卽爲牌招察任,何如?傳曰,允。
禮曹,三次祈雨祭不卜日,今十四日南壇·雩祀壇,遣宰臣設行事,知委,何如?判付。啓,依所啓施行爲良如敎。
鄭德和啓曰,行大司憲朴綺壽,執義柳幼獜,掌令金斗明牌不進,掌令宋能圭,持平金建銖在外,趙徽林未署經,監察茶時之意,敢啓。傳曰,知道。
以大司諫朴齊明,司諫李垿,正言兪象煥,執義柳幼獜,掌令金斗明牌不進罷職傳旨,傳于鄭德和曰,只推。
以忠淸監司趙冀永狀啓,韓山郡守南永周遭母喪事,傳于金在田曰,令該曹口傳各別擇差,當日下送。
傳于金在田曰,發遣吏郞,諸執事淸齋與否,摘奸以來。
鄭德和啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
金在田,以奎章閣言啓曰,直閣金炳韶喪,依定式遣檢書官,傳給內賜賻物以來之意,敢啓。傳曰,知道。
又以禮曹言啓曰,卽接前縣監申慤所志,則以爲,族曾孫命河,嫡妾俱無子,以其同姓三十寸兄學善第二子午吉,欲爲繼後,兩家諸族,相議完定,而學善夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據而不得登聞者,許令該曹,論理草記事,曾有筵奏定式,而門長申慤所訴旣如此,依定式申學善第二子午吉,立爲申命河之後,何如?傳曰,允。
鄭德和,以兵曹言啓曰,文臣兼宣傳官金左根,以其病難供職,呈狀乞遞,改差,何如?傳曰,允。
又以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,有仍停都試代行祿試射之例,今亦依此擧行,何如?傳曰,允。
又以刑曹言啓曰,以司謁口傳下敎曰,宜嬪墓殿監尹東彦,身爲殿監,擧措駭妄,刑配事,命下矣。謹依下敎,東彦嚴刑一次後,慶尙道興海郡定配所,卽爲押送之意,敢啓。傳曰,知道。
上在昌德宮。停常參·經筵。
自巳時至人定,灑雨下雨,測雨器水深一分。
金在田啓曰,明日常參·經筵,取稟。傳曰,停。
鄭德和啓曰,行大司憲朴綺壽,執義柳幼麟,掌令金斗明牌不進,掌令宋能圭,持平金建銖在外,持平趙徽林未署經,監察茶時之意,敢啓。傳曰,知道。
金道喜啓曰,行左承旨李若愚,今日不爲仕進,卽爲牌招,何如?傳曰,允。
傳于金在田曰,禮房承旨,馳詣受香諸處,奉審摘奸以來。
李寅敎啓曰,禁衛大將李完植,明日南壇祈雨祭時淸道事,今方出去矣。兼帶右邊捕盜大將所佩命召及大將牌·傳令牌,何以爲之,而在前如此之時,有他邊大將兼察之例,今番則何以爲之?敢稟。傳曰,仍佩往來,他邊大將兼察。
又啓曰,右邊捕盜大將,以他邊大將兼察事,命下矣。兼察右邊捕盜大將金煐,卽爲牌招聽傳敎,何如?傳曰,允。
傳于李寅敎曰,大臣·備局堂上,引見。
吏曹堂上前望單子入之,判書沈能岳,參議南履懋落點。
鄭德和啓曰,行吏曹判書沈能岳,參議南履懋牌不進推考傳旨及罷職傳旨,今方捧入,而開政命下之後,如是違牌,事甚未安。參判尹聲大在外,判書更爲牌招,何如?傳曰,允。參議只推,一體更爲牌招。
以吏曹參議南履懋再牌不進罷職傳旨,傳于鄭德和曰,只推。
吏曹口傳政事,以林穎喆爲韓山郡守。
以大司諫朴齊明,司諫李垿,正言兪象煥,執義柳幼麟,掌令金斗明牌不進罷職傳旨,傳于鄭德和曰,只推。
以副修撰趙然春牌不進罷職傳旨,傳于鄭德和曰,只推。
金在田啓曰,臣承命馳詣南壇,壇上神位版奉審則無頉,祭物祭器祭井看審則精潔,諸執事進排官摘奸則無頉,仍詣雩祀壇,壇上神位版奉審則無頉,祭物祭器祭井看審則精潔,諸執事進排官摘奸則無頉矣。臣則還詣南壇享所,仍留監祭,待將事還奉神位版後,復命之意,敢啓。傳曰,知道。
金道喜,以承文院都提調意啓曰,文臣登科時,年滿五十人分館後陞六,載在法典,或年未滿五十,而分館時滿五十,則許令陞六,已多前例。今亦有如此之人,竝依例陞六之意,分付銓曹,何如?傳曰,允。
又以奎章閣言啓曰,直閣金炳韶喪成服日,依定式遣檢書官致祭以來之意,敢啓。傳曰,知道。
又以影幀摸寫都監儀軌廳都提調意啓曰,本都監儀軌,今已修正,御賢件繕寫粧潢以入,而璿源殿·議政府·春秋館禮曹件,依例移送留上,江華史庫件,入送藝文館,待後曝灑,一體分上之意,敢啓。傳曰,知道。
李寅敎,以兵曹言啓曰,兼司僕將吳顯佑,以其病難供職,呈狀乞遞,改差,何如?傳曰,允。
刑曹啓目,罪人洪賢宗,本以兇獰之漢,敢生叵測之計,潛入莫重莫嚴之地,偸出鐵物及休紙等屬,情節旣以承款,係是一律,依例結案取招後稟處,何如?判付。啓,依允。
戊戌五月十三日辰時,上御熙政堂。大王大妃殿垂簾,大臣·備局堂上引見入侍時,左副承旨李寅敎,假注書柳興吉,事變假注書李昌廷,記注官金致坤·田栽五,右議政李止淵,行戶曹判書趙寅永,行禮曹判書鄭元容,行兵曹判書朴岐壽,刑曹判書金蘭淳,水原留守李紀淵,漢城府判尹徐憙淳,行大護軍李翊會,江華留守朴永元,校理金在根以次進伏訖。上曰,史官分左右。止淵進前奏曰,旱炎頗甚,朝晝之間,風氣不順,此政克愼節宣之時也。日間,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,亢旱孔棘,圭璧之擧,已至三次,而雨意漠然,民情萬萬遑汲,而九重宵旰之憂,尤當如何?今日頗有釀雨之意,而雲氣尙薄,恐難望霈,若差過數三日,則年事將判,朝家有備豫之資,方可爲救濟之策,而如臣無似,本不當於燮理之才,而民憂國計,茫無計策,上無以仰副對越之宸誠,下無以少紓渴急之群情,論以國體,寧有如許苟艱乎?宜早賜斥退,改卜賢德,俾民國有賴,然後庶可維持。今日弭災之實政急務,無過於此,臣之此奏,非出文具,伏望爲國事體諒焉。大王大妃殿敎曰,旱災非但京城而已,諸路今皆禱雨,而冥應愈漠,民事切悶,大臣若引咎,則在予尤當,何如?災不虛生,必有所召,大殿方在沖年,而予臨此座,今已五年,水旱之災,無歲無之,靜言思惟,咎實在予,勿爲辭免之擧,益加誠力,裨補國事,是予望也。止淵曰,伏承慈敎,轉益惶蹙矣。以臣才智,雖於無事,備位伴食,猶難堪勝,況獨處廊廟,憂虞溢目,將何以彌綸牽補乎?誠憂悶不知所出矣。大王大妃殿敎曰,次對爲之。止淵曰,在前悶旱之時,多有獄囚疎決之例,卽周禮毋留獄之義,而近因連値齋日之故,禁府及刑·漢兩司,未得循例開坐,以致多日滯囚,在所悶然,使之勿拘齋日,續續開坐,趁卽決勘之意,申飭似好,而內之法司,外之列邑,率多故不決訟,無緣久繫,囹圄恒滿,怨氣遍溢,此未必不爲愆和之一端,竝爲卽速究決,毋或如前淹滯之意,措辭嚴飭爲宜,而此時曠務可悶,在外漢城右尹許遞,政官牌招開政差出,何如?大王大妃殿答曰,依爲之。出擧條止淵曰,臣於近日,以牟還精捧完儲之意,纔有所關飭諸路,而今年麥事,幸得均登,迨此準捧留庤,政爲備豫之道,但慮各邑吏習,難保其十分精實,且有未及準收,仍卽分給之弊,更爲出擧條行會,使之捧必極精,留必準簿,以待本司郞廳抽栍摘奸之地,何如?大王大妃殿答曰,依爲之。出擧條仍敎曰,麥農則皆豐登云耶?止淵曰,北道則自春旱乾,未免失稔,而其外則有豐登處,有免歉處云矣。止淵曰,向因江界事,有奏聞當否時·原任大臣商議以稟之慈敎,此等事,或有移咨之例,而無論奏與咨,臣意則斷以爲不可矣。奧在英廟丙辰及戊午,因海西椒島吾叉等鎭唐船作挐事,有再次移咨,而回咨,以姓名居址未有確據此等妄行生事之類,該國卽應遵奉前旨,嚴緝懲治,毋庸再爲陳奏爲辭,可知其時移咨之竟未免無聊,故其後百餘年之間,不復以上國人犯越事,有所往復矣。今此馬馬海鎭將之縳去經宿,係是無前之變,固當咨請參處,而此旣往來匪類之所爲,無以聲明其何方何人,則禮部之據此奏施,有未可必。若使彼邊土著平民,無罪枉罹,則此乃自我生事,將有兩地失和之慮。且我境沿汛之民,難保無從前犯禁,今若到底査追,則將欲懲彼,反恐嘖我,以此以彼,俱合難愼,不宜輕遽,原任諸大臣之意,皆與臣見無異,敢此仰達矣。大王大妃殿答曰,所奏誠是,諸大臣之意皆然,移咨一款,今姑置之。我國嚴邊之道,無一毫疎忽,然後可無後慮,待新道伯下去,另加操飭,俾有永效,可也。出擧條止淵曰,以咸平縣社壇位板事,伏承慈敎之後,有所仰奏於講筵者矣。昨冬砥平事後,又有此變,況其査招,多有疑端,若此不已,末流之弊,有不勝言。慈聖軫念之及此,臣不勝萬萬欽仰,此後則依殿牌作變松田失火之守令勿罷例,著式施行,實爲慮後防弊之道,故敢此仰達,而該倅則旣有常時不謹之罪,且係令前,自當照例勘處,而大抵各邑社壇守護之節,極其疎略,以致尋常作變之如此,嗣後則益加嚴愼,常戒防患之意,遍諭於諸路,何如?大王大妃殿答曰,其在慮後之道,不可不如是變通,依爲之。出擧條止淵曰,月前以武科初試釐弊事,伏承預爲講定之慈敎,以趁卽商確稟奏之意仰達矣。弊到極處,合有通變,而他無好樣方策,只有一條可以援行者。式年及增廣武科初試,皆自各道試取,故京試無襍亂之患,鄕擧無向隅之歎,謁聖及庭試武科,亦用此例,則許多弊端,不期祛而自祛。此係科制更張,有難遽斷,令兵曹收議于原任大臣及兵判各營將臣,衆議若歸一,就議廟堂,成節目啓下後,知委各道,以爲定制遵行之地,何如?大王大妃殿答曰,所奏實合於嚴科場勸武藝之道,永爲定式,以此施行。出擧條止淵曰,臣因此而又有仰達者。曾於先朝丙戌,大臣以各道都試沒技者,更爲比較,取高等一人之意,有所筵奏定式,行之一年,旋復寢閣,伊後十數年之間,沒技之濫雜,比其時尤倍,滋奸不合任置,舊制又難全革,則存其式而捄其弊,莫如比較一事,此是英廟癸亥所已講定者,到今援故事而復近規,不害爲隨時弛張之義,丙戌稟定時,已經詢議,不必更煩請詢,只以原擧條,申明知委於各道,以爲自今秋遵行之地,何如?大王大妃殿答曰,依爲之。出擧條止淵曰,孟子曰,國無仁賢,其國空虛,顧今人物眇然,不可但以空虛言,由是而國勢孤弱,世道委靡,政宜旁招才俊,聚於朝廷之上,如朱子所云羸病之人,鍼藥所不能及,而焫其丹田氣海,則氣血萃於根本者也。在昔列朝盛際,林樊宿德,磊落翔武,進而裨補治化,退而矜式士趨,此所謂國之元氣,而世級漸降,儒敎寢衰,旌招之典,多歸文具,羽儀之美,邈焉無聞,此專由於蒐羅未廣,禮遇未盡而然。天之降才,國之用人,豈亶然哉?朝家進賢之路,有抄選焉,有薦擧焉。苟使薦擧,博採公論,名實克副,則抄選儲望,不必他求,矧當聖學緝熙,講筵勤御之時,啓沃成就之功,政須日親賢士,則招徠彙征之方,不容少緩。正廟朝,有大臣薦士之法,先朝又有各道經行別薦之例,今亦援而行之,允爲繼述之道,令諸道道臣,必取道內才學最著衆所推服者,勿拘幼學·生進朝官前銜,精抄簡選,別錄啓聞,京中則銓官就議廟堂,指名啓下,向後收用之道,待京外齊到,以爲裁量稟定之地,若或衡枰不精,珷珉相混,則甚非對揚之道,將蔑裨補之效,竝以此意,措辭申飭爲好,而此是目下最急務,故敢此仰達矣。大王大妃殿答曰,人才雖不如古,誠心求之,則豈無其人?所奏儘是急務,依此爲之,而抄薦之際,如或不能悉心對揚,則將歸於有名無實,竝以此意,措辭申飭,可也。出擧條止淵曰,日前吏曹下隷事,誠不勝萬萬驚懍也。渠輩身帶官役,宜倍畏愼,而乃敢聚黨肆凶,白晝行殺於禁門咫尺之地,已是前古所無之變怪,而況捕校之自秋曹發牌者,要路奪去,以至此境者,尤豈非亂民劫囚之習乎?此不可循例成獄,待時償命,依年前秋曹使令已施之律,首犯漢出付軍門,梟首警衆,其餘同惡諸漢,待秋曹査出,亦令軍門,各別嚴棍,遠惡地充軍,以爲伸法戢暴之地,吏判則雖因慈敎,已蒙重推,而草記措語,極涉不審,加施越俸之典,捕將則草記中請以出付臣廳者,其意雖急於懲頑,何不念本事與治盜有異乎?亦爲從重推考,何如?大王大妃殿答曰,事係變怪,不勝驚惋,如有一分紀綱,寧或如是?依爲之。吏判事,更思之。重推越俸,猶屬輕歇,罷職,可也。出擧條止淵曰,吏判旣被譴罷,亞三銓皆在外,政命方下,而無赴政之人,祭享連疊,而無差享之道。在前如此之時,或有在外人變通之事矣。上命書傳敎曰,在外吏曹參議許遞,前望單子入之。又命書傳敎曰,吏判有闕之代,前望單子入之。出傳敎止淵曰,日前見秋曹殺獄文案回啓啓下者,其中靈光梁貴同獄事,明是因奸威逼,不可遽議從輕,該曹啓目,旣以威逼爲辭,而結語反請次律者,未免失檢,原啓目勿施,使之更爲看詳稟處,何如?大王大妃殿答曰,依爲之。當該刑曹堂上,推考,可也。出擧條止淵曰,慶熙宮鐵物偸竊罪人,自捕廳移送秋曹,而秋曹定律啓目,纔已啓下矣。厥漢屢次潛入,狼藉行賊,所犯情節,極其叵測,而捕廳以啓下罪人之故,承款之後,不得晷刻留置,卽移法曹,則必有賊情之未盡鉤覈者,還付捕廳,使之到底盤詰後,令秋曹結案取招,何如?大王大妃殿答曰,想其所爲,殺之無惜,而出於貧窮,有此妄犯,今何足更問?特用寬典,嚴刑遠惡島,限己身爲奴。出擧條止淵曰,緝熙之聖工,惟日孜孜,庶有將就之望,而論語向已畢講,溫繹間停講,今幾浹望矣。近日日候雖熱,朝氣猶多淸涼之時,詩傳繼講,從速開筵,無或久曠,是臣區區之望矣。大王大妃殿敎曰,實錄今已告訖,先朝事蹟,遂成邃古,益不勝愴感矣。止淵曰,大役旣幸告竣,而從今以後,終事之地,更無瞻依之所,下情伏不勝愴廓,臣等於洗草之日,相與徊徨而無以定懷矣。大王大妃殿敎曰,江界事,已自昨秋,狼藉入聞,都下喧傳,而該府使之不念邊防之重,擅發防守之軍,私自獵鹿,以致鎭將之孤寄,竟至被縛之境,道帥臣宜無不聞不知之理,而經歲掩置,始因籌司行査,乃有登聞之擧,倚卑之地,處事如此,朝家將何所恃乎?止淵曰,昨秋都下,果有是說,而鎭將自爲掩匿,道帥臣亦未詳知,拖至今春,鎭將身死之後,始因其家呈狀,而事乃發露矣。大抵防守之失嚴,非但狃於升平,防卒不得如數排立,入防撤防,本有定限,而每多後時入防,先期撤防之患,如此而安得免疎虞乎?道帥臣業已論罷,而日後嚴防之節,不得不有別般操飭之道矣。大王大妃殿敎曰,大臣就座。寅敎曰,諸宰奏事。寅永曰,田稅愆納,法意至重,裝發過限,亦宜論勘,而至於裝發後船漢色吏之中間偸弄,尤極痛駭。雖以近年事言之,寶城·魯城·海州·竹山·振威等邑,田稅米太未收,多或過二百包,遠或至四三年,而杖囚督徵,無意準納,此而不如法勘斷,後弊難言。謹稽大典通編漕轉條有曰,納倉時監色沙格,故爲延拖弄奸者重論,小註又曰,其不入倉十石以上,杖一百定配,二十石以上,絶島定配,況今各人所犯,遠過二十石以上,而其所逋縮,又非故爲延拖之可比乎?右項各邑船主倉主人,移送秋曹,色吏出付畿營,所逋穀物,刻日畢徵後,竝令依律施行,以爲懲後之地似好,故敢此仰達矣。大王大妃殿答曰,依爲之。出擧條紀淵曰,前守臣徐有榘,曾以健陵陵役,除非設都監,則一依園所例,竝與各樣執頉進排者,自本營專管擧行之意,筵奏定式,而園所則因己酉受敎,書員一人,以本營書吏差出,故凡於大小擧行之際,永無主客窒礙之患,到此事情,陵園不使異例,然後庶爲操切防弊之道。臣意則健陵書員,亦自本營差送,而雖是微細之事,不可不經稟,故敢此仰達矣。大王大妃殿答曰,依爲之。出擧條永元曰,長寧殿朔望焚香時外,又有三日奉審,而皆有開閤捲帳之節次矣。永禧殿·華寧殿,皆以五日奉審,則日次已有異同,而閤帳之番番開捲,反欠愼重,謹依兩眞殿儀式,奉審日次,以五日爲定。謹依華寧殿新定式,朔望焚香時及大奉審別奉審以外,勿爲開閤捲帳,恐合事宜,而事係儀節,下詢大臣禮堂處之,何如?大王大妃殿曰,大臣禮堂之意,何如?止淵曰,開閤捲帳之節,旣有華寧殿新式,可以援照行之,而奉審日次,雖未知當初磨鍊之本意,其在愼重之道,不宜如是頻數,此非不得變改之儀節,依守臣所奏施行,似爲便好矣。元容曰,奉審日次,帳閤開閉等節,旣非儀節之大者,而且有兩眞殿援照之例,依守臣所奏爲之,似好矣。大王大妃殿答曰,予意亦然,大臣禮堂之言如此,依爲之。出擧條永元曰,萬寧殿殿宇,年久朽傷,方有頹壓之慮,雖非時用之殿閣,所重自別,不可不修改。向在乙未年,守臣據實狀聞,因禮曹覆啓,令該曹卽爲計摘,所入物力,令各該司磨鍊進排,本府留守,專管監董事允下,而該曹尙不爲計摘,至今不得修改矣。臣於赴任之後,屢次奉審,則棟宇腐損,全體傾欹,比諸乙未啓聞時,一倍時急。今夏若値潦水,萬無以經過,目下所見,極爲悚悶,故玆敢仰達,計摘擇日等節,令各該曹卽速擧行,以爲修改之地,何如?大王大妃殿答曰,依爲之。計摘與物力請得,竝自本府爲之,可也。出擧條寅敎曰,玉堂所懷奏之。在根曰,論語今旣畢講,聖工已極就將,臣不勝欽忭萬萬,而近間連値齋戒,又因溫繹,講筵姑停,然聖學工夫,不可不終始專一,今雖日候向熱,而朝氣猶涼,夕炎早退,須於此時,朝開進講,夕賜召對,以體古聖王終始典學之誠焉。今夫亢旱之災,浹旬太甚,以慈聖恤民之念,殿下事天之誠,實未知何以致此災疹,而自古明王哲辟,遇災而修省,因旱而求言,桑林之六責,貞觀之十漸,是卽今修省之方,不在於他,以臣愚見,亦曰勉聖學三字而已。殿下誠心好學,無或放過,則一念之間,轉災爲祥矣。敢此仰達焉。上曰,所陳切實,當留念矣。出擧條寅敎曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條止淵曰,近日臺廳長鎖,課違成例,數年之間,一未見臺諫之入賓筵,此已極寒心,而今日賓對之特敎進定,出於悶旱諮訪之聖意,則有言責者,又於此時,一例違牌,無少變動,是豈臺閣對揚之意乎?其在事體,不可例推而止。違牌諸臺,竝施罷職之典,何如?大王大妃殿答曰,依爲之。出擧條止淵曰,入侍玉堂,所懷仰奏之後,不待承批,徑先起身,事甚未安。推考,何如?大王大妃殿答曰,依爲之。出擧條大王大妃殿曰,大臣先退,史官就座。仍命退,諸臣以次退出。
上在昌德宮。停常參·經筵。
藥房提調李憲瑋,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
鄭德和啓曰,大司憲·執義·掌令一員未差,掌令宋能圭,持平金建銖在外,持平趙徽林未署經,監察茶時之意,敢啓。傳曰,知道。
金在田啓曰,明日大王大妃殿誕日相値,視事頉稟之意,敢啓。傳曰,知道。
傳于金在田曰,禮房承旨,馳詣宗廟·景慕宮,奉審摘奸以來。
柳興吉陞六,代以兪敎煥爲假注書。
金道喜啓曰,行吏曹判書沈能岳參議南履懋再牌不進推考傳旨及罷職傳旨,今方捧入,而開政命下之後,連事違召,無意承膺,事體所在,誠甚未安。判書所當更請牌招,而係是一日三牌,何以爲之?敢稟。傳曰,與參議一體更爲牌招,如有違牌,勿爲呼望。
有政。吏批,行判書沈能岳式暇,參判尹聲大在外未肅拜,參議南履懋進,行左承旨李若愚進。啓曰,行判書沈能岳式暇,參判尹聲大在外未肅拜,小臣獨政未安,何以爲之?敢稟。傳曰,只出緊任。以李翊會爲大司憲,李正耆爲大司諫,林基洙爲執義,李繪九爲司諫,任百經爲掌令,李鼎顯爲正言,宋尙玉爲應敎,李穆淵爲右尹,徐有渠爲知義禁,徐有璿爲東部令,成近默爲宗簿主簿。
兵批,行判書朴岐壽進,參判徐箕淳病,參議趙奎昇入直,參知丁庠敎病,左副承旨李寅敎進。以金煐爲兼訓鍊都正,鄭光禹爲僉知,申在儉爲兼司僕將,李商圭爲五衛將,鄭尙璹·朴景眞爲景福將,張浩益爲慶熙將,趙羲豐爲訓鍊僉正,李熙忠·李周喆爲武兼,張漢燁爲龍媒僉使,朴慶基爲所已萬戶,實化堡權管單申錫祿,護軍李魯秉,副護軍金鍏·李相斗·李用弼,以上竝單付,前守門將尹用益·洪憲範,前判官康在鈺,前監牧官金孝泰,已上今加折衝加資事承傳。
傳于李若愚曰,見窠皆令差出。
吏批,再政。以金英根爲校理,金熙華爲左參贊,沈能岳爲內資提調,沈能岳爲同成均,沈能岳爲惠民提調,安允中爲兵曹佐郞,兪致善爲工曹佐郞,李孝淳爲掌樂正,劉錫爲南部令,姜彝九爲掌樂主簿,朱榮達爲禮賓主簿,南弼敎爲慶基殿參奉,左尹單李穆淵,右尹單尹秉烈。
兵批,再政。曺洛振爲都摠都事,鄭夏源爲宣傳官,同知朴景眞,護軍金煐,副護軍尹喜用·洪憲範·金希泰,已上竝單付。
吏批,三政。左參贊宋冕載,右參贊金熙華,已上竝單付。
金道喜,以弘文館言啓曰,副修撰趙然春,卽爲牌招察任,何如?傳曰,允。
以副修撰趙然春牌不進罷職傳旨,傳于鄭德和曰,只推。
李若愚,以戶曹言啓曰,謹奉傳敎,文禧廟正堂窓戶地衣等修改吉日時,令日官金宜鍾推擇,則今五月二十二日辰時爲吉云。以此日時擧行之意,敢啓。傳曰,知道。
李寅敎,以備邊司言啓曰,卽見東萊府使成遂默狀啓,則枚擧訓別等手本,以爲,膺中事回書契差倭出來,而館守倭言內,此非尋常往復,卽是專价以來者,依特送例許接云。故以隨便順付,旣多已例,差价齎來,大是格外,書契卽爲呈納,差倭使之送還之意,令任譯等責諭於差倭及館守倭處爲辭矣。書契旣是回答,宜令呈納,而自前別有往復,例皆順付,則今忽差价齎來,敢請館接者,有異恒規,亦關後弊,嚴加責諭,俾無更聒之意,分付,何如?傳曰,允。
吏曹啓目,權知承文院副正字白宗佺·宋達仁·成容默·朴商壽·姜長煥·金儀表·白弘洙·柳泰東·尹昌錫·金正奎·崔斗錫·金錫熙·趙光濂·李凝祥·權龜洛·河範大·權命周·鄭匡勳·黃燝·柳興吉·申冕鐄·鄭基世·南秉哲·金英秀·沈宜冕·金翊鎭·南性敎·南鍾三·李秉楨·金益文·李玄文·申泰運·沈敬澤·李命允·羅采奎爲等如,口傳施行,何如?判付。啓,依允。又啓目,權知成均館學諭洪大奎·金容煥·金坤·金鳳儀·金濬·楊廷彬·金得秀·金羽東·金衡圭·安國鎭·金在權·邊亨淳·金尙一·盧鎭衡·金鎭顥·盧鎭泰·林樂鎭·卓景秀爲等如,口傳施行,何如?判付。啓,依允。又啓目,權知校書館副正字黃履明·張德良爲等如,口傳施行,何如?判付。啓,依允。
義禁府啓目,守門將申宗源原情云云。傳旨內辭緣,汎稱遲晩,刑推得情,何如?判付。啓,分揀放送爲良如敎。又啓目,慶熙宮守直中官文命祥·洪學濂,衛將徐衡植等原情云云。傳旨內辭緣,汎稱遲晩,竝只刑推得情,何如?判付。啓,竝分揀放送爲良如敎。又啓目,阿耳僉使鄭邦采原情云云。問目內辭緣,汎稱遲晩,所當請刑是白乎矣,曾經摠府郞勿爲情刑,載在大典通編,議處,何如?判付。啓,依允。又啓目,群山僉使吳致文原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付。啓,依允。又啓目,咸陽郡守洪哲謨原情云云。問目內辭緣,汎稱遲晩,刑推得情,何如?判付。啓,依允。
鄭德和,以義禁府言啓曰,保放罪人洪哲謨,還囚捧供以入,而病勢一向未差,仍爲保放之意,敢啓。傳曰,知道。
上在昌德宮。停常參·經筵。
大王大妃殿誕日,大殿,內閣·政院·玉堂·朝廷二品以上·六曹堂上·兩司長官·奉朝賀口傳問安。答曰,知道。大王大妃殿,內閣·政院·玉堂·朝廷二品以上·六曹堂上·兩司長官·奉朝賀單子問安。答曰,知道。王大妃殿·中宮殿,內閣·政院·玉堂·朝廷二品以上·六曹堂上·兩司長官·奉朝賀口傳問安。答曰,知道。
金在田啓曰,明日祈雨祭齋戒相値,視事頉稟之意,敢啓。傳曰,知道。
金在田,以弘文館言啓曰,副修撰趙然春,卽爲牌招察任,何如?傳曰,允。
又以弘文館言啓曰,應敎宋尙玉,時在京畿坡州地,經筵入番事緊,請斯速乘馹上來事,下諭。傳曰,依啓。
又以奎章閣言啓曰,景慕宮望廟樓,今望奉審無頉之意,敢啓。傳曰,知道。
又以禮曹言啓曰,再昨之雨,僅止浥塵,三次虔禱,一霈尙靳,農節將愆,萬萬渴悶。四次祈雨祭不卜日,今十七日北郊遣宰臣,社稷遣重臣設行事,知委,何如?傳曰,允。
又以禮曹言啓曰,今此大王大妃殿誕日諸道所封賀箋中,南陽府使崔弘德,草溪郡守吳鼎周,雖非應封官,以別軍職封箋矣。一體看審捧入,而江界防禦使李義權,方在拿命中,昌城防禦使李復馨,纔已身故,所封箋文,依前例竝不爲捧入之意,敢啓。傳曰,知道。
傳于金在田曰,發遣吏郞,諸執事淸齋與否,摘奸以來。
李寅敎,以都摠府言啓曰,今日入直內三廳武兼禁軍及軍兵等,當爲中日習射技放,而大王大妃殿誕日相値,不得設行之意,敢啓。傳曰,知道。
又以備邊司言啓曰,旱憂諸路同然,邑務暫曠爲悶。差使員守令,皆令明日還下送,未下直守令,亦令明日辭朝,竝促其趲程往赴,何如?傳曰,允。
又以備邊司言啓曰,卽見咸鏡監司徐耕輔狀啓,則以爲,昨年尤甚之次邑,偏在於六鎭·三甲等處,麥農最晩,巡還是靠,而以其戶口,較量穀摠,實無排比之望,就元還餉應留條中各穀,限九千石特許加分事,請令廟堂稟旨分付矣。歉餘民情,必有窮節艱食之患,而排巡旣云難繼,所請不至多數,分留常規,何必膠守?依狀辭許令加分,何如?傳曰,允。
刑曹啓目,粘連鍾城府朱陽洽獄事段,潛奸有夫之女,方俟機而圖奪,亂打覓妻之人,反荷杖而移禍,黑夜揮擲,竟傷纓冠之命宗,白地搆捏,欲陷無瑕之哲玉,平日情跡,縱涉頑悖,伊時擧措,殆近過失,道啓服念,亶出有據,曺讞擅斷,亦所不敢,上裁,何如?判付。啓,依回啓施行爲良如敎。又啓目,粘連利原縣朴根甫獄事段,奸人之妻,罪固罔赦,縊屍之項,計尤至兇,刈蒭窺望,已懷戕殺之心,揮鎌亂打,終非逃免之意,由檢由證,情節畢露,以打以縊,罪惡俱服,別般刑訊,亟輸款服,何如?判付。啓,依允。又啓目,粘連永興府鄭宗一獄事,仍任迫遞,旣蔑官令,同儕替憤,愈肆客氣,橫踢豎踢,內損外損,纔到俄頃之間,斷送壯健之命,檢痕狼藉,證供明快,嚴加刑訊,期承款服,何如?判付。啓,依允。又啓目,粘連鍾城府黃召史獄事,因鬪自縊,固非必償,復讐擅殺,各有當律,雖以爲夫之慟,自謂復讐之擧,載福無他可償之罪,黃女有甚必復之端,恣行殺越,認作能事,毋論手犯緊歇,但顧獄體之輕重,另加刑訊,期於卞服,何如?判付。啓,依允。又啓目,粘連咸興府金宅喆獄事,潛奸之跡,洞里所傳,拾巾之贓,情跡畢露,在石訥斗起之憤,有此半夜之行兇,以汝喆自㥘之心,果無一辭而戕身,揆諸義敎之律,旣非償命之案,而唯彼宅喆,徒念弟讐之必服,反歸重辟之自陷,今不可容易議到於原情,訊推得情,何如?判付。啓,依允。又啓目,粘連海州吳道悅獄事,葬是衆姜,禁亦群吳,兩邊互憤,仍因遽殞,屍親則稱以被傷,而痕損旣沒外著,兇身則謂以因病,而强諉內損,第死則徑埋,屍未開檢,査案之實因,俱涉摸索,道啓之論列,極合審克,上裁,何如?判付。啓,依回啓施行爲良如敎。又啓目,粘連鳳山郡宋宅心獄事,肋膂微著微堅,俱非必死之痕損,形色惟痿惟瘦,殆近捏合於法文,從後一踢,心非出於必殺,赤身煩熱,症亦涉於添病,當初斷案,特重獄體之意,今此道啓,寔出罪疑之義,其在服念,上裁,何如?判付。啓,依回啓施行爲良如敎。又啓目,粘連黃州牧金致順獄事,二漢三踢,難辨緊歇,一獄兩犯,殆違格例,苟究致死之由,實緣被踢之故,胸邊肋際之痕,必有深淺,致順之守之犯,亟覈正干,此獄緊犯,非致順則之守也。殺變至憯,獄體至嚴,另加盤訊,期於得情,何如?判付。啓,依允。
平安監司鄭基善疏曰,伏以臣猥膺藩寄,行將辭陛矣。臣父母墳山,在於湖西結城地,程途稍間,汛掃不能以時,松楸入望,霜露怵惕,今又遇榮增愴,益纏不洎之慟,迨此符節未受之前,若蒙旬日往來之暇,則少洩攀栢之痛,庶慰風樹之感。玆敢冒昧陳章,仰瀆崇嚴。伏乞聖慈,特許恩由,俾伸至情,不勝幸甚。臣無任云云。答曰,省疏具悉。卿其往省焉。
上在昌德宮。停常參·經筵。
金在田啓曰,明日常參·經筵,取稟。傳曰,停。
鄭德和啓曰,行大司憲李翊會呈辭,執義林基洙,掌令任百經未肅拜,掌令宋能圭,持平金建銖在外,持平趙徽林未署經,監察茶時之意,敢啓。傳曰,知道。
備忘記,昌城都護府使李明植下直,長弓一張·長箭一部·片箭一部·筒兒一箇賜給。
金在田啓曰,左副承旨李寅敎,今日不爲仕進,卽爲牌招,何如?傳曰,允。
傳于金在田曰,禮房承旨,馳詣社稷,奉審摘奸,仍詣受香所,奉審摘奸以來。
鄭德和啓曰,行都承旨金道喜,行左承旨李若愚不爲仕進,右承旨金在田監祭進,左副承旨李寅敎牌不進,右副承旨金學性內閣直,院中只有臣一人,伴直無人,行左承旨李若愚,所當牌招,而拘於廳規,不得請牌,何以爲之?敢稟。傳曰,牌招。
以左副承旨李寅敎牌不進罷職傳旨,傳于鄭德和曰,只推。
鄭德和啓曰,行左承旨李若愚牌不進,伴直無人,左副承旨李寅敎,旣有只推之命,所當牌招,而拘於廳規,不得請牌,何以爲之?敢稟。傳曰,牌招,左承旨許遞,前望單子入之。
承旨前望單子入〈之〉,洪鍾應落點。
鄭德和啓曰,右承旨李寅敎再牌不進,伴直無人,新除授右副承旨洪鍾應,所當牌招,而拘於廳規,不得請牌,何以爲之?敢稟。傳曰,牌招。
司諫李繪九啓曰,臣庸愚湔劣,淸朝言責,本不近似,而薇垣除旨,忽下於玉署待罪之日,臣感恩怵義,雖不得不章皇出肅,而第臣於三司合啓,有不可聯參之情勢,曾前屢叨臺端,旣皆控免,今臣處義,前後無異,請命遞斥臣職。答曰,依啓。
鄭德和啓曰,吏曹郞廳來言,臺諫有闕,政事,取稟。傳曰,前望單子入之。
司諫前望單子入之,黃基安落點。
以左副承旨李寅敎再牌不進罷職傳旨,傳于鄭德和曰,只推。
以副修撰趙然春牌不進罷職傳旨,傳于鄭德和曰,只推。
鄭德和以奉常寺都提調·提調意啓曰,東籍親耕田所種大麥打作,則所出爲六石十三斗,小麥打作,則所出爲二石三斗之意,敢啓。傳曰,知道。
又以備邊司言啓曰,卽見平安前監司朴晦壽狀啓,則以爲,道內穀簿不敷,每患艱糶,而江東等六邑,昨秋穡事失稔,今春麥農不熟,民勢轉窮,巡還莫繼,各該邑所管城餉留庫中折米四千四百五十五石零,特許加分事,請令廟堂稟旨分付矣。分留本有定規,城餉尤爲自別,年前之再許加分,係是常格之外,決不可認作年例,而本道穀簿,旣難排巡,窮節民勢,必多艱食,道臣陳請,諒非獲已,其在懷保之政,不可無闊狹,特依所請,許令加分,何如?傳曰,允。
又以義禁府言啓曰,保放罪人洪哲謨,還囚議處以入之意,敢啓。傳曰,知道。
義禁府啓目,粘連向前洪哲謨亦,編配失囚,事雖在於空官,過限未捕,責難諉於兼任,營啓旣徹,本律自在,以此照律,何如?判付。啓,依允。又啓目,粘連向前吳致文亦,留碇則謂趁潮站,行船則謂付梢工,細究事理,容或無怪,而添穀之自營許載,旣遵京司事目,一隻之致敗論罪,不載漕轉條例是白乎矣,旣爲臭載之後,毋論多寡,不謹領護之失,有難全恕,以此照律,何如?判付·啓,依允。
鄭德和,以義禁府言啓曰,阿耳前僉使鄭邦采,當爲議處,照律以入,而觀此道啓,則虛留還穀,詳査追後登聞爲辭矣。虛留實數未詳之前,勘罪輕重,無以確據,此囚姑爲保放,待査啓上來後,更爲還囚議律以入,何如?傳曰,允。
上在昌德宮。停常參·經筵。
洪鍾應啓曰,明以常參·經筵,取稟。傳曰,停。
鄭德和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,來二十一日朝參日次,而顯隆園忌辰祭正日相値,頉稟之意,敢啓。傳曰,知道。
洪鍾應啓曰,來二十一日輪對日次,而顯隆園忌辰祭正日相値,頉稟之意,敢啓。傳曰,知道。
注書兪錫煥病,代以鄭基世爲假注書。
鄭德和啓曰,行大司憲李翊會,執義林基洙,掌令任百經牌不進,掌令宋能圭,持平金建銖在外,持平趙徽林未署經,監察茶時之意,敢啓。傳曰,知道。
以大司諫李正耆,司諫黃基安,執義林基洙,掌令任百經牌不進罷職傳旨,傳于鄭德和曰,只推。
洪鍾應,以弘文館言啓曰,副修撰趙然春,卽爲牌招察任,何如?傳曰,允。
以副修撰趙然春牌不進罷職傳旨,傳于鄭德和曰,只推。
刑曹啓目,粘連向前罪人崔龍得亦,指揮同僚,打殺李載模節次,箇箇承款,依例結案取招,謹依大臣筵奏批旨,出付軍門,梟首警衆,何如?判付。啓,依允。
鄭德和,以御營廳言啓曰,謹依啓下傳旨,罪人崔龍得,當爲梟首,而今已日暮,薄昏勿行死刑,載在法典,明日擧行之意,敢啓。傳曰,知道。
又以刑曹言啓曰,今五月十三日次對入侍時,右議政李止淵所啓,慶熙宮鐵物偸竊罪人,自捕廳移送秋曹,而秋曹定律啓目,纔已啓下矣。厥漢屢次潛入,狼藉行賊,所犯情節,極其叵測,而捕廳以啓下罪人之故,承款之後,不得晷刻留置,卽移法曹,則必有賊情之未盡鉤覈者,還付捕廳,使之到底盤詰後,令秋曹結案取招,何如?大王大妃殿答曰,想其所爲,殺之無惜,而出於貧窮,有此妄犯,今何足更問?特用寬典,嚴刑遠惡島,限己身爲奴事,命下矣。謹依傳敎,罪人洪賢宗,嚴刑一次後,全羅道康津縣薪智島,限己身爲奴定配所,卽爲押送之意,敢啓。傳曰,知道。
義禁府照目,粘連咸陽前郡守洪哲謨矣本府議啓內,編配失囚,事雖在於空官,過限未捕,責難諉於兼任,營啓旣徹,本律自在,以此照律,罪杖六十收贖,奪告身一等私罪,奉敎依允爲旀,功減一等爲良如敎。又照目,粘連群山僉使吳致文矣本府議啓內,留碇則謂趁潮站,行船則謂付梢工,細究事理,容或無怪,而添穀之自營許載,旣遵京司事目,一隻之致敗勿論,不載漕轉條例是白乎矣,旣爲臭載之後,勿論多寡,不謹領護之失,有難全恕,以此照律,罪笞五十收贖,解見任別敍私罪,奉敎依允爲旀,功減一等爲良如敎。
刑曹啓目,粘連靈光梁貴同獄事,偸衫截髮,設計極兇,含憤冞切,一死潔烈,論其作孽,情節兇慘,訊推得情,何如?判付。啓,依允。
上在昌德宮。停常參·經筵。
鄭德和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李寅敎啓曰,明日祈雨祭齋戒,再明日三明日顯隆園忌辰祭齋戒正日相値,視事頉稟之意,敢啓。傳曰,知道。
金道喜啓曰,左承旨金在田,今日不爲仕進,卽爲牌招,何如?傳曰,允。
傳于金學性曰,檢校待敎金學性,馳詣顯隆園,奉審摘奸,健陵華寧殿,一體奉審以來。
金學性啓曰,禁衛大將李完植,罪人梟首事,今方鷺梁出去矣。兼帶右邊捕盜大將所珮命召及大將牌,傳令牌,何以爲之?敢稟。傳曰,仍珮往來。
禮曹,五次祈雨祭不卜日,今二十日宗廟,遣重臣設行事,知委,何如?啓,依所啓施行爲良如敎。
李寅敎,以弘文館言啓曰,副修撰趙然春,旣有只推之命,卽爲牌招察任,何如?傳曰,允。
鄭德和啓曰,行大司憲李翊會,執義林基洙,掌令任百經牌不進,掌令宋能圭,持平金建銖在外,持平趙徽林未署經,監察茶時之意,敢啓。傳曰,知道。
以大司諫李正耆,司諫黃基安,執義林基洙,掌令任百經牌不進罷職傳旨,傳于鄭德和曰,只推。
以左承旨金在田牌不進罷職傳旨,傳于鄭德和曰,只推。
以副修撰趙然春牌不進罷職傳旨,傳于李寅敎曰,只推。
傳于李寅敎曰,發遣吏郞,諸執事淸齋與否,摘奸以來。
李寅敎,以吏曹言啓曰,今此宗廟祈雨祭執禮,前司諫李繪九塡差,而時無職名,令該曹口傳付軍職,何如?傳曰,允。
兵曹口傳政事,副司果單李繪九。
金學性,以都摠府言啓曰,今日入直內三廳武兼禁軍及軍兵等,當爲中日習射技放,而罪人行刑相値,不得設行之意,敢啓。傳曰,知道。
又以御營廳言啓曰,罪人崔龍得,大會軍民於沙場,梟首警衆,而崔啓哲·韓成周·朴英孫·張順悅·洪順根·吳仁得·李長雲等七名,各嚴棍二十度後,遠惡地充軍次,還付秋曹之意,敢啓。傳曰,知道。
鄭德和,以刑曹言啓曰,罪人崔龍得獄事干犯崔啓哲·韓成周·朴英孫·張順悅·洪順根·吳仁得·李長雲等七名,旣自該營嚴棍後,移送臣曹矣。啓哲慶尙道機張縣,成周昆陽郡,英孫全羅道樂安郡,順悅海南縣,順根咸鏡道穩城府,長雲富寧府,仁得平安道朔州府,遠惡地充軍定配所,竝卽押送之意,敢啓。傳曰,知道。
又以義禁府言啓曰,平安監司朴晦壽査啓內,阿耳鎭前僉使沈說泰,前僉使鄭邦采罪狀,竝令攸司稟處事,啓下矣。鄭邦采因本府啓辭,査啓上來間姑爲保放,待開坐還囚後議處,沈說泰下去京畿坡州云,依例發遣府書吏,拿來,何如?傳曰,待待命拿囚。
上在昌德宮。停常參·經筵。
鄭德和啓曰,行大司憲李翊會呈辭,執義林基洙,掌令任百經未肅拜,掌令宋能圭,持平金建銖在外,持平趙徽林未署經,監察茶時之意,敢啓。傳曰,知道。
傳于李寅敎曰,禮房承旨,馳詣宗廟,奉審摘奸以來。
洪鍾應啓曰,假注書鄭基世,身病猝重,勢難察任,今姑改差,何如?傳曰,允。
鄭基世改差,代以沈敬澤爲假注書。
以京畿監司洪學淵狀啓,加平郡民家失火事,大王大妃殿傳于洪鍾應曰,觀此畿伯狀啓,加平民家失火,至於二十餘戶之多,方今悶旱之時,許多農民,尤爲失所之狀,實爲矜惋,原恤典外別加助給,其改構奠接之方,亦爲一體分付,俾無一民捿遑之歎。
傳于洪鍾應曰,留院公事入之。
鄭德和,以兵曹言啓曰,今五月二十日文臣朔試射日次,而顯隆園忌辰祭齋戒相値,不得爲之之意,敢啓。傳曰,知道。
司諫李家淳疏曰,伏以臣草莽賤品,樗櫟散材,徒藉先蔭,荐膺殊私,立朝四十年,歷踐三司,年今七十有一,而四朝恩遇,毫無報效,揆古人引年之義,更無餘力可以陳就,惟有犬馬微誠,耿結於五雲之天,歌詠聖澤,沒齒以自期矣。忽於今四月十五日,以臣爲司諫院司諫,臣伏聞除命,惶恐感泣,無地容措。仍竊伏念臣曾於先朝壬午春,昵侍翼廟胄筵,屢承睿諭,歷歷如隔晨,又嘗於丙申冬,伏奉玉署除旨,伏計先朝上賓之日,纔隔一旬,自顧疎逖,何由荐承聖朝恩渥至此,而一朝皇天不弔,兩聖繼陟,號天徹地,慟切如喪,我殿下羹墻追慕,益復罔涯,而幸賴我大王大妃·王大妃殿下,扶將保養,俾宗社奠安,臣民仰依,當此無疆之恤,永迓無疆之休,罔不被我女中堯·舜之德也。臣竊稽堯·舜,是千古帝王之極,故孟子之論王道,必稱堯·舜,宋臣程伯子之陳治道,亦必以堯·舜爲勉。今以堯·舜之事,陳於上前,孰不以爲至高至遠,非後世之所可幾及,而堯·舜之道,布在方策,擧而行之,道在是矣。宋臣范祖禹之言,亦曰,欲法堯·舜,當法仁祖,臣亦以爲堯·舜,儘高矣遠矣,而其道則與祖宗一也。自我太祖·太宗,創業百年,制作禮樂,繼體守成,莫盛於世宗,所以有東方堯·舜之鴻號,而自世宗至先朝,壹皆心堯·舜之心,道堯·舜之道也。猗歟,先朝之諭翼廟代理之始也。若曰,九經爲治道之要,蓋爲天下國家有九經,修身也·尊賢也·親親也·敬大臣也·體群臣也·子庶民也·來百工也·柔遠人也·懷諸侯也。此孔子所謂九經,而九經之道,只在人君躬行心得之餘,日用彝倫之常,則堯·舜之爲堯·舜,亶在於九經,而殿下之法堯·舜,恐亦不外於九經也。臣又伏覩宋史,以宣仁太后,爲女中堯·舜,元祐治迹,今不可殫記,當時北虜相戒,以爲南朝盡行仁宗之政,擧思望風歸化,時有儒臣程叔子進言,今日至大至急爲宗社久長之計,惟在輔養上德,非徒涉經史覽古今而已。要使跬步不離正人,乃可以涵養薰陶,成就君德,又請月講於崇政殿,日講於延和殿,後楹垂簾而太皇太后,時一臨講,省察主上進業,又疏請延和講讀之時,召講官至簾前,問上進學次第。伏願我慈殿,垂簾臨講,問上進德修業,一如宣仁古事,罔俾專美於宋朝,則是眞東方之女堯·舜。臣又伏聞我宣廟,沖年嗣服,臣先祖文純公臣滉,旣箚進聖學十圖,又拳拳以思學二字申勉焉。宣廟特賜嘉納,施諸政事,以基四十年中興之治,臣每伏讀寶鑑·羹墻錄等書,不勝莊誦贊歎,而往在丙申七月,再被應敎特召,添書恩渥,又是御極以來創覩之優眷,況又先朝祥禫,兩朝禮祔,兩慈殿上號卜期,儼臨三數朔之近,俯怵義分,普極慟抃,力疾扶衰,黽勉赴,始於前年春初,歸臥鄕廬,病祟又痼,與鬼爲隣,際玆亞諫恩命,尤不勝萬萬悚蹙,敢不自力,以效叨謝之忱,而目下病勢,萬無蠢動之望。伏乞聖明,特究生成之澤,退之以禮,俾得安意畢命於溝壑之中,千萬幸甚。顧臣微分,惟乞退是事,而猶有畎畝一念,懸懸於邃嚴之地,頃登玉署講筵,仰瞻天顔,親承玉音,聖質天成,聖學日就,聖祖之盛德大業,庶可復見於殿下今日,而近因鄕儒之自試圍歸者,伏聞聖明,特加鑑別,從公選取,主試諸臣,不敢干以私,國家近年,惟科弊民隱爲積痼巨瘼,而今番科儒,無論立落,皆歡抃鼓舞,以爲國試若皆如此,其將永無積弊。士者國之元氣,民者國之本根,而元氣今將回蘇,則本固邦寧,其亦庶幾乎?臣於是不覺雀躍鰲抃之極,而猶不能無憂治危明之慮,是固臣過計之愚,而堯·舜君民之責,又不敢不仰望於今日之女堯·舜也。夫天下之事,有本有末,本在所先,末在所後,其本立則末自治矣,本之不立,末安得治乎?是知人主一心,爲萬化之本,而大本旣正,達道斯行,所以九經,以修身爲之本,親師取友,修身之道進,故尊賢次之,道之所進,莫先其家,故親親次之,由家以及朝廷,故敬大臣體群臣次之,由朝廷以及其國,故次之以子庶民來百工,由其國以及天下,故柔遠人懷諸侯次之。堯之俊德而章百協萬,舜之玄德而徽五賓四,是九經之道也。今我殿下,有堯·舜之資,有堯·舜之志,而其所以德堯·舜之德,學堯·舜之學,自有兩朝九經之敎,聖聖默傳神受之竗,有非微臣所敢蠡管,而又不敢不以女堯·舜導養之方勉進之功,默誦而顒祝也。臣旣以堯·舜吾君爲祝,而又不敢不以堯·舜斯民爲獻焉。嗚呼,九潦七暵,堯·湯之所不免,而今也無年不暵,無年不潦,暵潦之極,無年不荒,年來大無,振古所未有,臣今屛伏窮巷,未知朝廷所以承流宣化者,果皆合於堯·舜之道,而以臣所居禮安言之,其地野狹水會,所謂穀種,旱旣先枯,潦必長浸,已成無穀之鄕,不知爲幾年,其民也父喪子殞,夫殮妻從,墟落無烟,田疇不耕,南隣北隣,狐兔成群,五里十里,行旅傷心,而其僅存者,肩骭無庇,匍匐不起,朝晡俱闕,晷刻待盡,官捧雖督而耳無聞焉,國納雖急而目無見焉。惟彼奸細之吏胥,舞弄文簿,頑悍之卒徒,隳突閭里,十人之役,一人應之,百戶之納,一戶當之,畜産一空而至及廬舍,器皿竝盡而兼收衣衾,章甫之騈首就刑,而有死而已,無由備納矣。旗幟之逐日擅動,而有死而已,無有措辦矣。獄中冤鬼,猶得風雨之庇,路傍枯骨,盡爲烏鳶之啄,至或生埋乳兒,煮食死人,飮毒自盡,僵尸滿室,而問其所以至此者,略數之有五。田結者,國家之經用也,還穀者,軍國之儲蓄也。軍保則調庸之遺意也,戶籍則夫家之古法也。若吏校卒徒,是承上之令而致之民者也。無一非有邑之不容闕者,而今焉五者之弊俱興,觸境蕭條,擧目悽慘,如經壬丙大亂,若不大加撫摩,另施蠲恤,則百年鄒·魯之鄕,其必盡劉乃已。玆敢附鄭俠發遞之義,一一歷陳,伏願聖明垂察焉。一曰,定結役。本縣田畓結量案都數一千三百九十八結零,而逐年災減,以至前年上納,不過爲五百二十六結零,則可謂至歇,而又有剩結幾百結,會付於官用,滲漏於吏橐,上納則輒有災頉,而剩結則有加無減,縣民已不勝苦,況本縣水耕絶少,畓結之數,較之田結,不啻四之一,而若其斂法,皆用畓例,及當上納,始分田畓者,是何謬例?又於作夫之時,易納之饒結,皆歸剩結,難捧之簿田,名以國納,已成難醫之痼瘼矣。一自官都結之後,結價更添,一年二年,至爲三十兩之多,所謂剩結,一例準捧,乍陳乍起,性利是謀,雖以昨年災減言之,朝家之矜恤,何如,而恣弄文簿,倍致乾沒,如干民力,已先匱竭,更有何物可以盡納於原限乎?況其作夫戶名,則率多指徵無處,執卜立結,則擧皆從某靑山,査得無路,冤徵在卽,僅納田稅則經入官用,纔畢大同則繼充雜費,上納之未捧自如,而悍卒獰婢,搜刮百般,耕牛㸑鼎,不得半直,禮器隱衣,盡入列肆,侵及族黨,害延隣里,無朝無夕,閱月經年,不貸耕耔之暇,惟責供饋之豐,雖在平年,已絶安堵之念,而値此荐荒,尤被失業之災,田野汚萊,胔骼嵯峨,已到無奈何之境矣。幸於春間,自上因廟堂獻議,特下官都結革罷之敎,垂死之民,庶有回蘇之望,而及其作夫,則各項結役,無不添增,至於官需,倍定其價,甚至柴草也·僧役也·倉納也別樣名目,驀地混錄,一結責出,期充十三兩,左右督迫之習,乃復如前,乘間乍播之麥,垂熟而不獲,偸隙潛浴之蠶,纔繭而廢盆,一竝駭散,四顧涕泣。大抵今日之上納愆期,專由於昨年之耕時廢農,而今年如是,明年可知。嗚呼,災減之令,都結之罷,旣損於國,尤害於民,臣未知如何區畫,可見實效,而倉納則自有倉卒,僧役則自有僧徒,故道臣已有關飭,第觀末梢之何如。而所謂柴草,本以戶役,謬作結斂,作納之錢,不見歸屬,而無知衙隷,撤燒公廨,此不釐正,後弊難防,臣以爲莫如仍舊而還之戶役。此外又有所謂結穀刷馬等役,而結穀則自是法外,公然白徵,刷馬則旣自大同,劃結有制,臣以爲無名之穀,不可橫斂,已劃之馬,不當疊徵。謹按國朝田制,畓一結米一石一斗,田一結米十二斗·太四斗,田稅大同官需衙祿刷馬,皆出其中,而米六斗直木一疋,每結又有錢九錢零,米八合,所以備大小貢納也。若以錢計,則米一石爲五兩,太一石爲二兩五錢,木一疋爲二兩三錢,統計畓一結,不過六兩五錢,田一結,不過五兩八錢零,今以四分一之畓,合四分三之田,雖定六兩,已有贏餘。臣以爲本縣結價,無論田畓,永以七兩定式,則可以萬世無弊矣。或以大同木之非土産,官需木之從時價,爲口實,而則壤成賦,古聖王不易之正法,則本縣大同,當以純錢作納矣。較歲爲常,自是大同米之原例,則本縣官需,亦令永依本廳原定價五兩,無少異同,然後吏民俱便也。且今本縣,一望蓬蒿,苟考原簿,太半是鬼錄,或有田不耕,或有民無田,身死勿徵,自有恤典,而蠲頉之際,亦當察其容姦,隨起隨稅,載在戶典,而該吏代納,庶可防其生弊,事在異産,勿問父子,則當人旣冤,族黨焉徵,而所謂火稅,亦田結之一也。故相臣黃喜歎曰,未及禁火田,人將壓死靑山矣。今於本縣火稅,果驗矣。蓋本縣火稅,上納之數無幾,而官簿執卜,恰滿三十結之多,其徵稅之法,又必以一結三十兩爲準,視原田不啻倍蓰,此列邑所無之例也。見今良田美畓,已盡荒廢,則山厓石角,不墾可知,而一里白徵七八十兩,一戶白徵二三十兩,峽里以之先空,野民從而受禍,扉竈之徵,庸雇之稅,無所不至,孑遺殘民,擧皆由是而離散。臣以爲本縣火稅,一竝蕩減,稍可安集,而或恐經用,因此有闕,請令本縣,逐一減稅,無過原田,以充公納,則扉竈漸安,庸雇可復,因以此推之一道,推之一國,則宗社幸甚,生民幸甚。二曰,革還弊。本縣還穀元會別會今年都數,爲九千五百二十六石零,若使元數自在,則數百還戶,依例分給,雖有多石之苦,猶可責其實效,而見今還穀,徒擁虛簿,民食不過塵土,尤其中指徵無處者,十居四五。蓋當秋輸納之際,倉屬輩,見精穀之向倉,則必爲爭爲私捧,其已入倉,則必狼藉偸出,至賣官廚,預求虛殻,以充元數,又稱營納之無面,而例開防還之路,苟有些力,孰不樂赴於是,而受還之民,擧皆丐兒飢口,昨年受還者,今年逃去,今年受還者,明年已死,年年逃散,死亡相繼,則倉舍枵然,實納幾何?況於分還之時,每自本營,有加分之關,又於數年前,因營關,有小米換租之擧,虛簿遂至添增,臣不敢知民有虛簿,必將大困,而國有虛簿,又將何用?謹按肅廟元年,蠲難徵之還十七萬石,猗歟大哉。大聖人所作爲,出尋常萬萬,八域臣民,至今欣抃而傳誦,臣以爲本縣還簿中指徵無處者,一竝査出,特遵肅廟朝已例,勿復徵納,且本道還穀之半分半留,載在國典,亦令關飭本營,凡係本縣還穀,更勿加分,而小米換色之租,亦令依本色還寢,則民力可以少紓矣。仍竊惟還政設置,實是列聖朝賑濟之仁政美意,而本縣塵土虛簿,緩急毫無所賴,竝令以戶曹元定式,作錢上納,亦甚便宜,或於還穀盡作錢之後,又有民國闕蓄之患,更請折留元錢半數或三之一於本縣,必依原典常平倉之法,秋成穀賤之時,則增價而買之,春間穀貴之時,則減價而賣之,著爲定式,因以此推之一道,推之一國,則宗社幸甚,生民幸甚。三曰,充軍額。本縣軍額布保一千二百六十八名,而見今變亂之餘,小民死亡殆盡,存者不滿數百,數百之丁,無以充千餘之額,今年春間,縣民欲以此冤狀,往訴廟堂,傍近二十餘邑,不約而偕,竟不發口,揮涕空還。臣竊憂歎曰,國之所恃者民,而民今至此,其將奈何,其將爲結布乎?若爲結布,則農民視田土如弊屣,田土不墾,而有何麗土之民乎,抑將爲戶布乎?若爲戶布,則籍民視家室如贅疣,室家離散,而豈有立戶之民乎?今此本縣,雖曰無人,尙有所謂校生也·院生也·吏奴之保率也·驛保之屬丁也·稧房里也·忠義衛也·村軍官也·匠布軍也·藥保軍也·吏胥之支屬也。蓋校生院生,雖有名色,而近來閒丁絶少,原額亦闕,臣知其必不至濫雜,而上自國學,下至鄕學,節次搜刮,則可得若干名,吏奴之保率,其來已久,若令自首,可得數百名,驛保則近日民生困甚,而凡係郵屬,另加撫恤,或有投托者,良村饒戶,聚錢防納,而倖逭其里役者稧房也。忠勳世胄,在法優恤,而僞冒其姓字者忠義也。良民之募入軍官廳以爲酒肉之資,而免其身布者村軍官也。諸般名色,詳加梳櫛,可得數百名矣。匠布藥保合二百名,卽本縣之謬例也。一一革罷,移充上納保,則大約可得三四百名矣。吏屬雖未入吏額,例免軍役,若皆搜出,又可得數百名矣。竊伏聞近日廟堂,請減吏額,而本縣吏額太濫,若依原典縣書員十八名定額,其餘汰出者,又不下七八十名,其可移於軍官廳者,作軍官用,可依均役廳例者,充選武布,因以原軍官原選武,或爲上番軍,或爲上納保,則足以充七八十額,至於所謂使令,其數多至三四十,作弊民間,甚於吏胥,竝依原典諸鎭邏將十名例,減省額數,餘皆汰充軍額,可得數三十名。至若束伍隊,自有定式,臣不必更論,而此外或有未充之額,必待流亡之更集·生齒之漸繁,可得塡補爲全軍完布。臣以爲壬丙大亂之後,必有可據變通之例,恐當一依此例,可爲目今存濟之道也。其或有物故者,亦令於本里本洞內充數,而毋或侵及一縣,必使其隊長及里正擧行,而所謂歲抄吏名色,不復差出,以絶筏閒良侵漁之弊,就其中疊役三役之冤,族徵隣徵之瘼,係原典所禁者,一切痛禁,黃口白骨,亦皆査出頉下,俾無百年苦瘼,是爲子庶民之先急務也。謹按肅廟朝御製詩若曰,可憐白骨布猶徵,生髮方乾籍已登,倒懸如此莫能救,中夜無眠常歎興。伏願殿下,仰體聖祖德意,以爲實心實政之要焉。因以此推之一道,推之一國,則宗社幸甚,生民幸甚。四曰,重籍法。本縣戶籍元數,爲一千二百二十二戶,而自近年來流亡故絶,殆過其半,況於大變亂之後乎?見今餘存,僅數三百,而未見尹鐸之損戶,徒效虞詡之增竈,虛謄版籍,勤成鐵案,年前一鄕儒,身死數十年後,至參壽職,莫重職帖,惟恐本事之綻露,不敢還納,遂作無施之一休紙,此何變怪?自今以後,不問增減,惟以見存數,從實受單,乃合古昔獻民數之道矣。且劃米自在,則何爲斂民於客供乎?藏氷不復,則何爲徵民以丁錢乎?襲謬橫斂,不可不革,亦乞竝令嚴加禁斷,永杜積弊,因以此推之一道,推之一國,則宗社幸甚,生民幸甚。五曰,減吏額。本縣吏額,多至九十名,而又有額外濫入之弊,數少任窠,勢難必得,故遂有所謂薦債謬例,官旣受用,吏亦自占,殆同債帥,倍加毒民,若令一依原典縣書員定額,惟取良善,汰去濫猾,則薦債自絶,姦弊少祛,餘皆必自歸農,因爲充丁於不足之軍保,則渠旣樂業,縣亦得丁,是爲兩便,若所謂軍校奴令,旣極微賤,尤無知覺,豪橫之習,全沒分數,獰頑之性,不顧階級,得一官牌,氣勢百倍,討索之場,不以貧乏而或止,拳踢之下,亦無老弱之姑恕,奪去什物,打破屋廬,遂致力穡之失時,饒戶之破産,士族內庭,看作街路,侍從儒臣,視若朋儕,此何風習,此何名分?亦請亟施當律,徵一勵百,仍令定額,只可給使,無至濫雜,以爲矯救之道焉。更伏念廟啓懲貪汚減吏額,最爲救時之當務,而不但吏額,凡有關於官疵民瘼者,一切以減省救正爲事,因以此推之一道,推之一國,則宗社幸甚,生民幸甚。今此諸條,俱是生民苦瘼,而大小遠近,莫不皆然,問之安東皆然,問之慶州皆然,奉化·順興皆然,英陽·寧海皆然,關東之人,亦曰皆然,湖西之人,亦曰皆然,以此推之,八路亦必皆然矣。大抵生民休戚,專係於守令之賢否,所以選擧之際,每勤勅敎,恤殷之政,屢聳民聽,而竟歸例諭,未見實效,請自今,守令若有貪汚姦蠧之現露者,不但罪痼當人,竝及擧主,永刋勿齒,以徵前杜後,庶可以知戢矣。故相臣黃喜,嘗公座呵寒,時有戶判金宗瑞,令曹隷,煮進一椀白粥,相臣怒其擅用戶曹粒米,至欲上達重勘。此可見當時宰相製國用杜私門之法意,而今焉耗蠧國用,狼戾情私,一切反是,賂門之開,經用之縮,不亦凜然以寒心哉?臣固老病一鄕闇,不知人心世道之果何如,而廉風在朝,則一世從化矣,公道大行,則四方觀感矣。朝廷正則百官正萬民正,大小遠近,無不一於正,而三百齊州,於變焉咸若焉,無不被堯·舜之化矣。廊廟而臯·夔,藩閫而方·召,州縣而蘇·何焉龔·黃焉,則何憂乎五條之修不修耶?雖或有金穰木饑之天行不齊,而堯潦湯暵,直不過轉移間枯桑退星耳。惟以周禮之十二荒政,爲救搢之時務,而孔子九經之訓,發揮以三朝精一之傳,又有我慈聖女中堯·舜之至仁盛德,滋潤漸漬而成就之,則堯·舜君民之治,將復見於堯·舜幾千載之後矣。伏願聖明,仰稟慈聖,俯詢廟堂,講究五條利病之實,以實心行實政,期有以增光於東方堯·舜之祖功宗德焉。臣無任云云。省疏具悉。所言切實,當體念,而五條所陳,令廟堂稟處,爾職已遞矣。
上在昌德宮。停常參·經筵。
藥房提調李憲瑋,左承旨金在田啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
鄭德和啓曰,行大司憲李翊會呈辭,執義林基洙,掌令任百經未肅拜,掌令宋能圭,持平金建銖在外,持平趙徽林未署經,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而顯隆園忌辰祭齋戒相値,不得來會云矣,敢啓。傳曰,知道。
禮曹,來七月初四日行宗廟·永寧殿秋享大祭,親傳香取稟,奉敎敬依。
傳于李寅敎曰,自再明日進講爲之。
傳于李寅敎曰,留院公事入之。
以江原監司洪稚圭狀啓,鐵原府民家失火事,大王大妃殿傳于金道喜曰,觀此東伯狀辭,鐵原民家三十餘戶,一時失火,竝與家藏什物而盡燒,當此惜乾之時,農民之失所栖屑,尤極慘矜。原恤典外,別加顧助,結構奠接之方,斯速擧行事,分付。
上在昌德宮。停常參·經筵。
鄭德和啓曰,來二十五日朝參日次矣,敢稟。傳曰,停。
又啓曰,明日祈雨祭齋戒,再明日三明日健元陵忌辰祭齋戒正日相値,視事頉稟之意,敢啓。傳曰,知道。
又啓曰,行大司憲李翊會呈辭,執義林基洙,掌令任百經未肅拜,掌令宋能圭,持平金建銖在外,持平趙徽林未署經,監察茶時之意,敢啓。傳曰,知道。
金在田啓曰,右副承旨洪鍾應,今日不爲仕進,卽爲牌招,何如?傳曰,允。
禮曹,六次祈雨祭不卜日,今二十三日三角山·木覓山·漢江沈虎頭,遣近侍設行事,知委,何如?判付啓,依所啓施行爲良如敎。
傳于鄭德和曰,中官金光弼,令該府拿問嚴勘。
傳于金在田曰,奉審閣臣入侍。
李寅敎啓曰,奏御文字,何等審愼,而卽見開城留守李彦淳雨澤狀啓,則祈雨祭之祭字,漏落不書,事甚疎忽。原狀啓雖不得不捧入,而該守臣不可無警,推考,何如?傳曰,允。
傳于李寅敎曰,發遣吏郞,諸執事淸齋與否,摘奸以來。
以金光弼囚單子,傳于鄭德和曰,分揀放送。
鄭德和,以都摠府言啓曰,今日入直內三廳武兼禁軍及軍兵等,當爲中日習射技放,而顯隆園忌辰祭正日相値,不得設行之意,敢啓。傳曰,知道。
又以禁衛營言啓曰,本營哨官白東郁,身病猝重,勢難察任,改差,何如?傳曰,允。
戊戌五月二十一日酉時,上御熙政堂。奉審閣臣入侍時,左承旨金在田,假注書沈敬澤,記注官金致坤·田栽五,檢校待敎金學性以次進伏訖。上曰,史官分左右。學性進前奏曰,臣承命馳詣顯隆園,園上奉審則無頉,碑閣·丁字閣奉審則無頉,祭物·祭器·祭井看審則淨潔,諸執事摘奸則無頉,仍留監祭,將事安寧,仍詣健陵,陵上奉審則無頉,碑閣·丁字閣奉審則無頉,仍詣華寧殿,殿內奉審則無頉矣。命史官就座,仍命退。諸臣以次退出。
上在昌德宮。停常參·經筵。
鄭德和啓曰,行大司憲李翊會呈辭,執義林基洙,掌令任百經未肅拜,掌令宋能圭,持平金建銖在外,持平趙徽林未署經,監察茶時之意,敢啓。傳曰,知道。
傳于金在田曰,受香承旨,仍爲奉審摘奸。
傳于李寅敎曰,進講入侍。
左承旨金在田書啓,臣承命陪香祝,奉神位版,詣三角山·白嶽山,仍爲奉審則無頉,祭物·祭器·祭井看審則精潔,諸執事進排官摘奸則無頉矣。臣則以獻官,將事畢,還奉神位版後復命之意,敢啓。傳曰,知道。
右副承旨洪鍾應書啓。臣承命陪香祝,奉神位版,詣木覓山,奉審則無頉,祭物·祭器·祭井看審則精潔,諸執事進排官摘奸則無頉矣。臣則以獻官,將事畢,還奉神位版後復命之意,敢啓。傳曰,知道。
左副承旨金學性書啓。臣承命陪香祝,奉神位版詣漢江,仍爲奉審則無頉,祭物·祭器看審則精潔,諸執事進排官摘奸則無頉矣。臣則以獻官,將事畢,還奉神位版後復命之意,敢啓。傳曰,知道。
鄭德和,以備邊捕盜廳言啓曰,本廳兼從事官鄭熽,身病猝重,勢難察任,改差,何如?傳曰,允。
義禁府啓目,阿耳前僉使沈說泰原情云云。問目內辭緣,泛稱遲晩,所當請刑是白乎矣。曾經宣傳官勿爲請刑,載在大典通編,議處,何如?判付啓,依允。
又啓目,瑞山郡守宋在誼原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
又啓目,咸平縣監曺栢承原情云云。問目內辭緣,泛稱遲晩,所當請刑是白乎矣。曾經摠府郞勿爲請刑,載在大典通編,議處,何如?判付啓,依允。
戊戌五月二十二日辰時,上御熙政堂。進講入侍時,原任提學鄭元容,參贊官李寅敎,侍讀官金大坤,假注書沈敬澤,記注官田栽五·趙相玉,各持詩傳第一卷,以次進伏訖。上曰,史官分左右。上誦前受音一遍訖。元容讀自關關雎鳩,止關雎三章,仍奏釋義。上讀新受音十遍訖,命陳文義。元容曰,此篇卽國風周南,國者諸侯之國也,風者風也,王化之被於民,如風吹而物以之動也。周是文王之國,而其化自北而南,故謂之周南。周公采文王之世風化之所及民俗之詠歌,被之管絃,而以關雎章,爲三百篇之首,卽此一章之內,大學之道咸備焉。寤寐所求,惟取其德,則是本源之淸,而格致之道也。思服輾轉,存心如一,則是幽獨之謹,而誠正之工也。以之友琴瑟而內助相資,則是修身而齊家也,以之樂鍾鼓而化行南國,則是治國而平天下也。且大學之道,以孝弟慈爲本,而父子兄弟足法,必以宜家爲先者,誠以造端之治,始於夫婦也。周南之螽斯·麟趾宗族之樂,汝墳·漢廣治平之美,亦皆本於關雎之化,關雎一章,誠與大學相表裏,而萬世人主之所當法者也。太姒之德,能勤能儉,孝親慈下,皆婦德之所難,而亦以文王之聖德爲之先也。是故卜世三十,卜年八百,福祚之盛,未有如周者也,允升大猷,禮樂燦明,治化之隆,亦未有如周者也。周之始,惟文王·太姒之德,爲之本爲之基,故後世人君·后妃,必以文王·太姒爲法,人臣之祝其君者,亦以文王·太姒爲頌。伏念殿下今日,卽文王初載也。殿下行文王之德,內殿行太姒之德,子孫繁昌,福祿綿長,與周比隆,復詠關雎之詩,則豈不美哉?伏願詠讀之餘,留念躬行焉。上曰,玉堂陳之。大坤曰,詩三百篇,無非感發懲創,而關雎一章,最得情性之正,故夫子編詩,弁之於三百之首,此萬世百王之所可鑑法也。夫君子之道,造端乎夫婦,閨門正然後家道正,家道正則治國平天下之道,皆在其中,文王顯西光四之化,實自關雎始也。然欲齊其家者,先修其身,身者,又是家之本也。雖以文王之聖,猶不敢自逸,緝熙敬止,見於詩,不遑暇食,載於書,文王自修之勤,有如是,故所以化行於家,敎成於國者也。伏惟殿下今日,卽文王之初載也。論語畢講之後,次之以詩傳,又當以文王爲法,則關雎二南之化,將復見於今日矣。伏願特加體念焉。上曰,參贊官陳之。寅敎曰,以倫紀之所重言之,則父子居先,君臣夫婦長幼朋友次之,以所以爲倫紀之次序言之,則有夫婦然後有父子,有父子然後有君臣上下。夫婦之重,有如是,故易基乾坤,書美釐降,詩首關雎,周之文王,以聖配聖,造端乎室家之壼,化行於天下之廣,關雎一章,人倫之始,王化之本,實爲大學八條之本源,葩詩三百之宗旨也。今我殿下,膺文王之初載,師文王之盛德,則內而六宮齊誦,外而八方洋溢,二南之化·則百之慶,不獨專美於有周,佇見千載之今日矣。敢寓開卷之善誦,亦望聖學之加勉焉。上掩卷。元容曰,近日暵炎轉甚,晝曝夜涼,將攝爲難,伏願飮啖寢睡之際,益勤節宣之方焉。又奏曰,六次祈雨,靈應尙邈,外道或有驟注之得鋤犂者,而終靳均洽,農節轉愆,民情甚急,此實災異之非細者矣。天道雖玄遠,人主之一心一言,其應甚捷,以成湯之責躬未已,大雨隨至,觀之,一旱一水,豈非人主之責乎?顧今之時,正君臣上下恐懼修省之會,而不可一時爲宴逸暇豫之事矣。久停之餘,今日行講,此是修省之本也。伏願實心憂民,誠意感天,則油然沛然之喜,必在不日矣。臣不勝區區憂悶,敢此陳勉矣。命史官就座。仍命退。諸臣以次退出。
上在昌德宮。停常參·經筵。
鄭德和啓曰,行大司憲李翊會呈辭,執義林基洙,掌令任百經未肅拜,掌令宋能圭,持平金建銖在外,持平趙徽林未署經,監察茶時之意,敢啓。傳曰,知道。
傳于李寅敎曰,禮房承旨,馳詣健元陵,奉審摘奸,局內諸陵,一體奉審以來。
傳于洪鍾應曰,進講入侍。
金學性啓曰,漢江祈雨祭時祝史任廉,將事之後,徑先退去,不爲進參於沈虎頭之時,門將權灝,神位版奉還之前,解下櫜鞬,橫竹出去,事未前有,俱極駭然。竝所當重勘,而本院請推之外,無他可施之罰,何以爲之?敢稟。傳曰,竝拿處。
大王大妃殿傳于洪鍾應曰,暵災太甚,民事遑汲,而身爲祈雨祭官,徑先退去,豈有如許不誠無嚴之事乎?拿處之祝史及門將,各別嚴勘。
戊戌五月二十三日辰時,上御熙政堂。進講入侍時,檢校直提學徐憙淳,參贊官洪鍾應,檢討官吳致淳,假注書兪敎煥,記注官趙相玉,記事官卓宗述,各持詩傳第一卷,以次進伏訖。上曰,史官分左右。上誦前受音一遍訖。憙淳讀自葛之覃兮,止葛覃三章,仍奏釋義。上讀新受音十遍訖,命陳文義。憙淳曰,此篇內服之無斁一句,尤當玩繹。夫以后妃之尊,而親執刈濩之勞,故知其成就之艱,而不厭垢弊之餘,勤已極矣,儉其至矣。蓋后夫人之德,勤儉爲難,以其早處宮壼之位,長見華麗之物,故猶未知寸縷尺帛,出於寒女之機杼而其功之勞且苦矣。古者王后,有親織玄紞之禮,我朝亦設親蠶之壇,皆欲知生民衣食之艱難,而存之於宵旰之念也。如是省察焉。上曰,玉堂陳之。致淳曰,周自后稷,以農爲務,歷世相傳,其君子則重稼穡之事,其室家則重織絍之勤,服習其艱難,詠歌其勞苦,故文王·后妃,賦此葛覃之詩而曰,是刈是濩,爲絺爲綌,服之無斁,蓋親執其勞,眞知其成之不易,所以心誠愛之,雖極垢弊而不忍厭棄也。以其誠心也。故至於澣垢補弊而無斁於斯,一念之間,苟非眞實,則厭心便萌,而至於窮奢極侈之境矣。此雖后妃之詩,讀書之法,貴在引而伸之,觸類而長之,反而體驗於心身上。惟我殿下,御玉食而念耕種耘穫之辛苦,法大禹之菲食,對錦衣而念刈濩絺綌之不易,效文王之卑服,誠心無斁,克昭儉德,則葛覃之化,豈可專美於有周哉?伏願懋哉懋哉。憙淳曰,玉堂之以心誠愛之之義敷陳者,固好矣。愛之而不以誠,非所以愛之也。誠之一字,推而言之,卽是思無邪,而思無邪者,夫子所以斷詩三百者也。聖人千言萬語中,聖祖特取此三字,以揭此堂,蓋思者,事物未形之時也,邪者,出於人慾之私也。苟於事物未形之時,思慮一出於天理之正,則乃是無邪,而措諸事爲,無不正矣。伏願殿下,體聖祖特揭之意,爲今日講詩之規焉。上曰,參贊官陳之。鍾應曰,閣臣·儒臣,以服之無斁四字,敷奏其詳,誠甚好矣。果於此章內,此四字最爲詳味,以后妃之旣貴且富,猶親執績,而絺綌以服之,汚澣以衣之,雖至垢弊,尙不厭棄者,可驗其勤儉之德,此專由於周文王卑服卽功之化也。蓋帝王,躬率以敎,則后妃之賢,當不期然而自化矣,豈不美哉?伏願殿下,存心於勤儉上工夫,以爲導率之方,而見今久旱,殆近年罕有,禮虔圭璧,靡神不擧,庶可孚格,而尙靳一霈,民情之澒洞,若將不保,迨此之時,開講有命,認出於恐懼修省之聖意,臣不勝欽仰萬萬,而修省之要,亦不外於勤儉,則日勤晉接,着意講究,敦尙儉質,痛戒奢靡,然後上格天心,雨暘時若,孚應之效,捷於影響,億萬斯民,亦將有回咷爲笑之慶,惟殿下勉哉勉哉。上掩卷,命史官就座。仍命退,諸臣以次退出。
上在昌德宮。停常參·經筵。
自人定至二十五日開東,灑雨下雨,測雨器水深三分。
鄭德和啓曰,行大司憲李翊會呈辭,執義林基洙,掌令任百經未肅拜,掌令宋能圭,持平金建銖在外,持平趙徽林未署經,監察茶時之意,敢啓。傳曰,知道。
洪鍾應啓曰,明日祈雨祭齋戒相値,視事頉稟之意,敢啓。傳曰,知道。
傳于鄭德和曰,進講入侍。
大王大妃殿傳于洪鍾應曰,祈雨至爲六次,而雨意邈然,言念民事,遑悶無比。七次祈雨祭官,以正卿閣臣塡差,禮曹七次祈雨祭不卜日,今二十六日龍山江楮子島,遣重臣設行事,知委,何如?判付啓,依所啓施行爲良如敎。
洪鍾應啓曰,明日傳香,禮房承旨當爲齋宿,右承旨李寅敎不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于李寅敎曰,發遣吏郞,諸執事淸齋與否,摘奸以來。
鄭德和,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以備邊司言啓曰,卽見水原留守李紀淵狀啓,則以爲,會付還餉停捧旣多,還戶倍蓰,排巡無路,民情切急,本府還餉粗米太合五千六百九十四石零,屬邑餉粗三千二十七石零,特許加分事,請令廟堂稟旨分付矣。加分便成近例,民情所在當念,依狀請數爻許施,何如?傳曰,允。
又以義禁府言啓曰,保放罪人鄭邦采,還囚議處以入之意,敢啓。傳曰,知道。
戊戌五月二十四日辰時,上御熙政堂。進講入侍時,原任提學鄭元容,參贊官鄭德和,侍讀官金在根,假注書沈敬澤,記事官卓宗述,記注官金致坤,各持詩傳第一卷,以次進伏訖。上曰,史官分左右。上誦前受音一遍訖。元容讀自采采卷耳,止卷耳四章,仍奏釋義。上讀新受音十遍訖,命陳文義。元容曰,此章卽后妃思念君子之詩,而憂深思切,志不在他,故易采之卷耳,雖旣采又采,而易盈之欹筐,終不能盈,而又置之大道之傍矣。至欲陟岡而望遠,酌觥而解憂,則懇切之意,專一之心,卽此詠歌,而可知出於性情之正矣。此是通章之大旨,而古說謂此詩后妃之志也。治世莫先於養民,養民莫先於求賢,后妃以輔助君子之心,有愛民思賢之志云者,未知其說之何如,而在上者,推移體認則亦好矣。顧今旱災太甚,至請七祈,十數年來頻行圭璧之擧,而亦未至七次之甚矣。田野民情,可想遑汲,秋事若未登稔,則屢歉之餘,生民何以支保乎?若精擇牧民臨民之官,而行撫摩懷保之政,則雖荒年饑歲,亦得以奠安,今日急務,莫過於此。殿下若志專於憂民,心一於擇官,念念在此,不暇及他,如卷耳后妃思念君子之心,則蒼生庶得以安保矣。伏願如是留念焉。上曰,玉堂陳之。在根曰,卷耳,物之易采者也,傾筐,器之易盈者也。而托言采之又采,猶不盈焉,則后妃之心,專在於思念君子,而不在於物,可知矣。思切憂深者,易至於悲愁悽愴之懷,而不永懷不永傷,則雖思而不至於悲,雖憂而不至於傷,其貞靜專一,不失其常,亦可見矣。其辭雖主於后妃,而其實則皆所以著明文王身修家齊之效也。文王之德,純亦不已,如上天之載無聲無臭,詩人不可以形容於言語文字之間,故特擧聖女姒氏之德,首章以關雎,擧其全體而言,繼之以葛覃·卷耳,言其志行之在己者,以見后妃之聖,有以配文王之聖,而成內治之美,此綱紀之首,王敎之端也。故朱夫子之言曰,今言詩者,或乃專美后妃,而不本於文王,其亦誤矣。當今一國之事,本於殿下之一身,以文王緝熙之敬,爲修齊治平之本,夙夜匪懈,毋或少忽,上格天心,下得民情焉。則周家二南之化,可復見於今日,是臣區區之望也。上曰,參贊官陳之。德和曰,閣臣·玉堂之所陳甚好,臣不必架疊,而詩者,歌謠之出於性情者也。太師采之閭巷,樂官被之管絃,而詩之二南,最得其性情之正,故列之爲房中之樂,而和而不流,樂而不淫,今我殿下,開卷之時,諷詠而唱之,涵濡而體之,薰陶德性,和平血氣,推以至修齊治平,則無聲之樂,日聞於四方矣。伏願殿下,深究其學詩之本焉。上掩卷,命史官就座。仍命退,諸臣以次退出。
上在昌德宮。停常參·經筵。
藥房都提調李止淵,提調李憲瑋,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
李寅敎啓曰,明日常參·經筵,取稟。傳曰,停。
鄭德和啓曰,行大司憲李翊會呈辭,執義林基洙,掌令任百經未肅拜,掌令宋能圭,持平金建銖在外,持平趙徽林未署經,監察茶時之意,敢啓。傳曰,知道。
金道喜啓曰,左承旨金在田,右副承旨洪鍾應,今日不爲仕進,竝卽牌招,何如?傳曰,允。
金學性啓曰,備邊司郞廳來言,今日賓廳日次,而祈雨祭齋戒相値,不得來會云矣,敢啓。傳曰,知道。
傳于李寅敎曰,禮房承旨,馳詣受香諸處,奉審摘奸以來。
傳于鄭德和曰,進講入侍。
傳于鄭德和曰,公事不審之當該中官,令該府拿問嚴勘。
傳于金道喜曰,右副承旨,吏曹參議與兩司諸臺,竝許遞,今日政差出。
金道喜啓曰,行吏曹判書沈能岳,參判尹聲大牌不進推考傳旨,今方捧入,而開政命下之後,如是違牌,事甚未安。參議未差,判書·參判,竝更牌招,何如?傳曰,允。
又啓曰,吏曹判書沈能岳,參判尹聲大再牌不進推考傳旨,今方捧入,而開政命下之後,連事違召,無意承膺,事體所在,誠極未安。參判陳疏到院,而原疏以祈雨祭齋戒,纔已退却矣。竝所當更請牌招,而係是一日三牌,何以爲之?敢稟。傳曰,原疏捧入,判書更爲牌招,如有違牌,勿爲呼望。
傳于李寅敎曰,吏曹參判疏批已下,卽爲牌招,如有違牌,勿爲呼望。
有政。吏批,行判書沈能岳進,參判尹聲大進,參議未差,右承旨李寅敎進。啓曰,臺諫多窠,今當差出,而擬望之人乏少,外任竝擬,何〈如〉?傳曰,允。
以金鼎集爲吏曹參議,以徐憲淳爲左副承旨,以金公鉉爲同副承旨,以徐有榘爲大司憲,以林翰鎭爲大司諫,以宋尙玉爲執義,以金樂壽爲司諫,以高萬九·金持泰爲掌令,以金圭瑞爲獻納,以金權·沈膺泰爲持平,以趙道淳·金始淵爲正言,以李魯確爲校理,以任百經爲副校理,以林基洙爲副修撰,以柳榮河爲奉常正,以尹致翼爲社稷令,以李章培爲監察,以姜彝九爲引儀,前中軍申命源今加嘉善,前郡守申彦模,前主簿金魯學,奉常正李益文,已上今加通政加資事承傳。
兵批,行判書朴歧壽病,參判徐箕淳病,參議趙奎昇入直,參知丁庠敎病,右副承旨鄭德和進。同知單張浩益,僉知單李商圭,大護軍李翊會,護軍李若愚,副護軍洪鍾應·李正耆·南履懋·李熙吉·李益文,副司直林基洙·黃基安·李繪九·宋能圭·任百經·金英根·韓啓源·趙徽林·金達銖·金鼎元,副司果鮮于鋏·李鼎顯·趙然春·金坤·金鳳儀·金鎭顥·金濬·李凝祥·權命周·柳興吉,以上竝單付。
吏批,再政。以金左根爲應敎,李祖榮爲工曹參議,洪敬謨爲知義禁,成近壽爲掌樂主簿,金德淵爲雲山郡守,申義益爲保寧縣監,沈東奎爲咸平縣監,申萬休爲殷栗縣監,金相勉爲大同察訪。
兵批,再政。同知單鄭尙璹,護軍申命源,副護軍申彦模·金魯學,已上竝單付。
義禁府啓目粘連,向前鄭邦采亦,觀其道査,則四千石掩逋,罪著虛勘,三百斛發賣,跡涉贓汚,囚供之自稱難捧,何足爲發明之端?營關之當初違拒,亦自歸不法之科,糴法至嚴,焉逭重律?以此照律,何如?判付。啓,依允。又啓目,向前沈說泰亦,査啓之許多論列,已爲的據,爰辭之到底發明,反歸自服,雖曰舊逋,掩置未收,則此非虛勘而何?雖曰原耗,一例不捧,則此非添逋而何?畢竟四千餘之虛錄,逋外加逋,重以一百零之取剩,罪上添罪,以此照律,何如?判付。啓,依允。又啓目,向前宋在誼亦,稅舶之漂到迂路,事在不意,本郡之初無護送,自有已例,而六石米之始漏旋報,雖出無情,亦涉不審,以此照律,何如?判付。啓,依允。又啓目,向前曺栢承亦,向以砥平社壇作變事,其時本倅,因特敎竄配矣。間承慈敎,新有著式者,而此囚單,事在令前,依砥平例勘律事,大臣筵奏蒙允矣。別無更爲議照之端,直施以竄配之典,何如?判付。啓,依允。又啓目,漢江祝史任廉,門將權灝等原情云云。傳旨內辭緣,泛稱遲晩,任廉段,刑推得情,權灝段,所當請刑是白乎矣,曾經宣傳官勿爲請刑,載在大典通編,議處,何如?判付啓,依允爲旀,任廉段,除刑推議處爲良如敎。
義禁府啓目粘連,向前任廉段,遽退於儀節未畢之時,權灝段,徑歸於位版奉還之前,大旱祈雨,圭璧屢擧,身爲享官,宜致誠敬,而認以將事之已過,不免率爾而徑退者,自歸於不誠無嚴之科,嚴敎之下,不可循例照勘而止。竝施以定配之典,何如?判付。啓,依允。又照目粘連,瑞山郡守宋在誼矣本府議啓內,稅舶之漂到迂路,事在不意,本郡之初無護送,自有已例,而六石米之始漏旋報,雖出無情,亦涉不審。以此照律,罪笞四十收贖,付過還職,私罪,奉敎依允爲旀,功減一等爲良如敎。又照目粘連,阿耳前僉使鄭邦采矣本府議啓內,觀此道査,則四千石掩逋,罪著虛勘,三百斛發賣,跡涉贓汚,囚供之自稱難捧,何足爲發明之端?營關之當初違拒,亦自歸不法之科,糴法至嚴,焉逭重律?以此照律罪,虛錄挪移二罪良中,從重論,杖一百收贖,告身盡行追奪,流三千里定配,私罪,奉敎依允。又照目粘連,阿耳前前僉使沈說泰矣本府議啓內,査啓之許多論列,已爲的據,爰辭之到底發明,反歸自服,雖曰舊逋,掩置未收,則此非虛勘而何?雖曰原耗,一例不捧,則此非添逋而何?畢竟四千餘之虛錄,逋外加逋,重以一百零之取剩,罪上添罪,以此照律罪,虛錄挪移二罪良中,從重論,杖一百收贖,告身盡行追奪,流三千里定配,私罪,奉敎依允。
鄭德和,以義禁府言啓曰,時囚罪人沈說泰·鄭邦采,竝以流三千里照律以入,而凡罪犯枉法贓汚之類,依大明律八議條,雖有功議,不許付入矣。此兩囚,旣係枉法之贓,勿付功議,直施本律,何如?傳曰,允。
又以義禁府言啓曰,因本府議啓,時囚罪人曺栢承,直施以竄配之典事,判付內,依允事,命下矣。曺栢承平安道祥原郡竄配,而以議啓內辭意,具罪目,依例發遣府羅將,押送配所,何如?傳曰,允。
吏曹參判尹聲大疏曰,伏以臣不揆僭猥,冒膺藩寄,無所裨補,到底瘡尤,上貽九重之憂,下失一路之望,前歲丐免,誠未孚格,一日蹲據,事益叢脞,食息不寧,莫知爲計。際伏奉周廬特點,有隕自天,容光之照,若偏臣身,釋負斯幸,反省增愧,不意旬日之內,本兼諸職,華誥聯翩,拜恩命於旅館,載寵光於郵路,於臣爲榮,侈且渥矣。而惶恧交竝,歷時月而不覺其所以然也。顧臣愚闇,遠居人下,不堪備任使而適時用,厚被洪造,冥升滾到,從前叨忝,罔非踰濫,至於嶺臬而極矣。臣自受任以來,思效殫竭,以圖塵刹之報,任重而力弱,務劇而才短,隨事梗澁,僨誤弘多,仍之以饑荒荐歲,沴疫閱序,魯室懸罄,周野空軸,臣賑濟昧方,懷保失宜,二千石良,莫追漢吏,四十萬活,有愧宋賢,剜肉醫瘡,無救眼前之急,牽架補漏,徒增方來之憂,以至井閭蕭然,廩儲枵如,大率較數年之前,不啻相懸,職由臣不能事事,有孤委畀之聖意,臣每惕然自訟,惟譴何是準,今乃不惟不加之罪,反寵之以謬恩,是豈臣夢想之攸到也哉?臣嘗聞古者,以吏事爲重,出試於外,有治理效,輒璽書徵之,補卿大夫之缺者有焉,此其綜核名實者然也。治則不效,榮忽有加,其爲聖明之累,諒非細故,而況是職也,貮冢宰而與聞政注,爲任綦重,非如它閒漫執事者比,則又非如臣謭劣,所可承當,惟是曾叨參佐,或似藉以爲解,昔之猶濫,今可再乎?此尤臣必辭而不敢冒焉者也。臣衝炎作行,中暘爲祟,經涉阪嶺,轉至肆劇,且近瓜而歸,無政可報,追惟愆疵,惶蹙居先,顧何敢唐突呈身,而逖違之餘,反面是急,適値慶辰,忭祝益切,策羸抱騂,粗伸叨謝之忱,隨參起居之班,退伏私次,積憊乘之,視夫在塗,更添一倍,奄奄然殆無省識,庚牌荐臨,蠢動末由,玆敢歷陳衷懇,仰瀆崇嚴。伏乞聖慈,俯垂鑑諒,仰稟東朝,將臣所帶職名,亟許鐫免,以幸公私,不勝大願。臣無任云云。答曰,省疏具悉。卿其勿辭行公。
戊戌五月二十五日辰時,上御熙政堂。進講入侍時,右議政李止淵,檢校直提學徐憙淳,參贊官鄭德和,檢討官吳致淳,假注書兪敎煥,記注官金致坤·田栽五,各持詩傳第一卷,以次進伏訖。上曰,史官分左右。上誦前受音一遍訖。憙淳讀自南有樛木葛藟纍之,止樛木三章,仍奏釋義。上讀新受音十遍訖,命陳文義,憙淳曰,此篇可見后妃逮下之德,如坤厚載物,而使各得其樂。惟其如是,故配文王之聖德,嗣姜姙之徽音,于以篤生聖子,而竟基八百年久大之業。當時衆妾之稱德願福,皆出於至誠,而不惟后妃之德,固膺是福,實維文王修身齊家之化,有以致此矣。如是省覽,似好矣。上曰,玉堂陳之。致淳曰,后妃尊貴,衆妾卑賤,分義之截嚴,卽天地也。苟或澤不下究,使衆妾有怨恨之意,則是天地不交,家道失和,文王·后妃,聖德如天,惠澤逮下,使衆妾各得其所,故樂其德而稱願之曰,南有樛木,葛藟纍之,樂只君子,福履綏之,其稱美也無夸,其願禱也無侈,可見衆妾性情之正,而推原其本,無非文王身修家齊之效也。今我殿下讀此詩,當法文王修身齊家之道,修身齊家之道,必須先正其心,正心之要,只在讀書,對越方策,誦法聖賢,見善則行,惟日孜孜,以至心廣體胖,則推之治國平天下,何有哉?今此周南之詩,皆所以著明文王修齊之效。伏願反復玩繹,諷詠涵濡,以爲今日正心之工焉。上曰,參贊官陳之。德和曰,閣臣·儒臣,已陳之,臣無容更奏矣。上曰,大臣陳之。止淵曰,詩經多頌禱之辭,而此章乃始發也。君子何嘗有求福之心,而福善之理,天道昭然,修德則福自至,故祝福乃所以勉德,觀於先言君子而後言福履之意,可知矣。箕疇之康强逢吉,華祝之壽富多男,固是善頌善禱,而時和歲豐,八方寧謐,朝著淸明,賢俊登庸,以致太平之化,以基永年之命,乃人君莫大之福也。今我殿下億萬年無疆之福,臻臻在前,而享福之理,亶在於修德,必於講學之際,常加體念於進德迓福之方焉。又奏曰,此詩之爲興體之義,殿下體認乎?上曰,何義也。止淵曰,木之下垂,葛之上縈,猶上德之逮及於下,而下情之感化於上,而此章之曰纍,曰荒,曰縈,曰綏,曰將,曰成,辭雖疊而義則異,一節深於一節,蓋興而兼比體也。上掩卷。止淵奏曰,旱災一樣孔極,日氣去益不調,伏未審聖體,若何?上曰,一樣矣。大王大妃殿氣候,何如?王大妃殿氣候,何如?上曰,一樣矣。中宮殿氣候,何如?上曰,安順矣,又奏曰,藥房批答,姑未下矣,今下於筵中,何如?上曰,已下於藥房矣。止淵曰,圭璧屢擧,靈應尙邈,他道或有多少所得,而都下及畿·湖,一直如此,將未免判歉,民國之憂,誠不知攸屆矣。止淵曰,玉堂番次,近又苟艱云,當此講筵日開之時,不可無變通,有實故玉堂,竝許遞,令政院,政官牌招開政差出,何如?上曰,依爲之。出擧條止淵曰,亢旱轉棘,圭璧屢擧,爲享官者,宜思盡誠蠲潔,冀獲靈應,而聞日前三角山六次祈雨祭,大祝洪在重,因醉失儀,托暑離次,全欠敬謹,多駭瞻視云。此不可以事過,而置而不論,令該府拿問嚴勘,祭監監察之無所糾擧,亦不可無警,一體拿問處之。獻官旣是承旨,則責兼擲奸,而仍無執奏者,難免失職,施以譴罷之典,何如?上曰,依爲之。出擧條上曰,史官就座。仍命退,諸臣以次退出。
上在昌德宮。停常參·經筵。
李寅敎啓曰,明日常參·經筵,取稟。傳曰,停。
鄭德和啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
李寅敎啓曰,右承旨金學性,左副承旨徐憲淳,今日不爲仕進,竝卽牌招,何如?傳曰,允。
傳于鄭德和曰,進講入侍。
金公鉉,以弘文館言啓曰,新除授應敎金左根,校理李魯確,副校理任百經,副修撰林基洙,竝卽牌招察任,何如?傳曰,允。
鄭德和啓曰,行大司憲徐有榘,執義宋尙玉,持平沈膺泰牌不進,掌令高萬九·金持泰,持平金權在外,監察茶時之意,敢啓。傳曰,知道。
以大司諫林翰鎭,正言趙道淳·金始淵,執義宋尙玉,持平沈膺泰牌不進罷職傳旨,傳于鄭德和曰,只推。
以右承旨金學性,左副承旨徐憲淳牌不進罷職傳旨,傳于金公鉉曰,只推。
以應敎金左根,校理李魯確,副校理任百經,副修撰林基洙牌不進罷職傳旨,傳于金公鉉曰,只推。
金公鉉,以吏曹言啓曰,今此宗廟朔祭大祝,前典籍李寅奭埴差,而時無職名,令該曹口傳付軍職,何如?傳曰,允。
兵曹口傳政事,副司果單李寅奭。
鄭德和,以都摠府言啓曰,副摠管具信喜,以禁軍別將,祿試射坐起進參事,慕華館晝仕出去之意,敢啓。傳曰,知道。
又以義禁府言啓曰,因本府議啓,時囚罪人任廉·權灝等,竝施以定配之典事,判付內,依允事,命下矣。任廉全羅道潭陽府,權灝平安道肅川府,竝定配,而以議啓內辭意,具罪目,依例發遣府書吏邏將,押送于各其配所,何如?傳曰,允。
又以義禁府言啓曰,時囚罪人鄭邦采·沈說泰等,杖一百流三千里照律公事,判付內,依允事,命下矣。鄭邦采·沈說泰等,杖一百收贖,告身盡行追奪,鄭邦采全羅道光陽縣,沈說泰慶尙道昌原府,各流三千里定配,而以議啓內辭意,具罪目,依例發遣府書吏,押送于各其配所,何如?傳曰,允。
義禁府啓目,三角山祈雨祭大祝洪在重,祭監監察朴永壽等原情云云。傳旨內辭緣,泛稱遲晩,竝只刑推得情,何如?判付啓,竝只除刑推議處爲良如敎。又啓目,中官李寬馨原情云云。傳旨內辭緣,泛稱遲晩,所當請刑是白乎矣,長番內侍勿爲請刑,載在大典通編,議處,何如?判付啓,依允。
戊戌五月二十六日辰時,上御熙政堂。進講入侍時,檢校提學趙寅永,參贊官鄭德和,侍讀官金在根,假注書沈敬澤,記注官金致坤·趙相玉,各持詩傳第一卷,〈以〉次進伏訖。上曰,史官分左右。上誦前受音一遍訖。寅永讀自螽斯羽兟兟,止螽斯三章,仍奏釋義。上讀新受音十遍訖,命陳文義。寅永曰,此章釋義之外,別無〈他〉意,而古人言,福必以多子孫爲最,雖以螽斯一篇,言之,其子孫衆多之原,在於后妃之德,后妃之德,基於人君齊家之化。苟欲齊家,又必格物致知而後爲可,而格致者,卽講學之謂也。大學次序,本自如此,伏願以講學爲齊家之本,齊家爲求福之本焉。上曰,玉堂陳之。在根曰,此篇言后妃之德者,自關雎至螽斯,凡五詩而止,其詞雖無及於文王,然天下之本在國,國之本在家,家之本在身,則關雎之貞淑,葛覃·卷耳之志行,樛木·螽斯之德惠,此皆文王正心誠意之效,有在於此,故閨門之內,雝雝肅肅,上無嫉妬之心,下無怨恨之意,和溢慶衍,福履綏成,子孫衆多,衆妾稱願,形容后妃之德如此,則又當知文王之德如此,故人君則必當如文王,后妃則必當如太姒矣。伏願殿下,以已上五詩,反覆玩索,心貼體認,益加誠正之工,如文王之純亦不已。上曰,參贊官陳之。德和曰,閣臣·儒臣所奏切實,臣無容更達矣。上掩卷,命史官就座。仍命退,諸臣以次退出。
上在昌德宮。停常參·經筵。
自酉時至人定,灑雨下雨,測雨器水深一分。
自人定至三更,灑雨下雨,測雨器水深四分。
鄭德和,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
李寅敎啓曰,明日祈雨祭齋戒相値,視事頉稟之意,敢啓。傳曰,知道。
徐憲淳啓曰,來初一日輪對日次矣,敢稟。傳曰,當次人受點,後日次待令。
鄭德和啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
李寅敎啓曰,右承旨金學性,今日不爲仕進,卽爲牌招,何如?傳曰,允。
又啓曰,知義禁洪敬謨,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之毋得過三日循例請牌,曾有定式矣。吏曹參議金鼎集,工曹參議李祖榮,除拜後過三日不爲出肅,事體所在,誠極未安。竝從重推考,仍卽牌招察任,何如?傳曰,允。
傳于金公鉉曰,進講入侍。
李寅敎啓曰,假注書沈敬澤,身病猝重,勢難察任,今姑改差,何如?傳曰,允。
沈敬澤改差,代以金儀表爲假注書。
持平沈膺泰啓曰,臣以庸愚謭劣,濫竊科第,言議風裁,本不近似於淸朝耳目之任,而栢府除旨,忽下於千萬夢想之外,召牌儼臨,臣怵畏義分,雖不得不張皇出肅,而第臣於合啓句語中,有私義之不可聯參者,在前如臣處義,輒蒙恩遞,今臣處地,宜無異同,何可晏然於臺次乎?請命遞斥臣職。答曰,依啓。
李寅敎,以禮曹言啓曰,三昨之雨,僅爲鋤浥,旋卽復止,見今初庚在邇,一霈終靳,言念民事,轉益渴悶。八次祈雨祭不卜日,今二十九日南壇雩社壇,遣重臣設行,何如?傳曰,允。重臣·閣臣塡差。
傳于李寅敎曰,發遣吏郞,諸執事淸齋與否,摘奸以來。
以大司諫林翰鎭,正言金始淵,執義宋尙玉牌不進罷職傳旨,傳于金公鉉曰,只推。
以右承旨金學性牌不進罷職傳旨,傳于金公鉉曰,只推。
以吏曹參議金鼎集,工曹參議李祖榮牌不進罷職傳旨,傳于金公鉉曰,只推。
李寅敎,以弘文館言啓曰,副校理任百經,副修撰林基洙,旣有只推之命,竝卽牌招察任,何如?傳曰,允。
以副校理任百經,副修撰林基洙牌不進罷職傳旨,傳于金公鉉曰,只推。
金公鉉,以兵曹言啓曰,五衛將李商圭,老病在鄕,上來無期云,盧璧燁·姜周會·李雲英·邊錫魯,忠翊衛將李光魯,景福宮衛將朴景眞,慶熙宮衛將張浩益,俱以病難供職,呈狀乞遞,竝改差,何如?傳曰,允。
又以兵曹言啓曰,禁軍來秋冬等祿試射時,柳葉箭沒技人及別試鐵箭三矢能越一百五十步人,別單書入之意,敢啓。傳曰,知道。
又以禁衛營言啓曰,本營騎士將鄭光禹,身病猝重,勢難察任,改差,何如?傳曰,允。
又以義禁府言啓曰,平安監司朴晦壽狀啓內,江界前府使李義權罪狀,令攸司稟處事,啓下矣。李義權今方拿來,待就囚後,添問目捧供,何如?傳曰,允。
刑曹啓目粘連,龍崗鄭源慶獄事,持椎突入,揮鎌相迎,刺倒要害,竟死一縷,加訊得情,何如?判付啓,依允。又啓目粘連,昌城崔永成獄事,撐拳使脚,捽鬟踢腹,當場行凶,心非必殺,雜試劫藥,難免卽斃,嚴訊得情,何如?判付啓,依允。又啓目粘連,宣川朴重世獄事,隣娥誨淫,家壻露醜,轉打俱酷,刀杖竝擧,膚毁骨露,慘毒無比,刑訊取服,何如?判付啓,依允。又啓目粘連,江東金乃年獄事,乘醉貪酌,淫漢悖習,戒酗停觴,隣交情愛,抽刀突入,亂刺要害,三日殞絶,憯毒罕比,取服償命,何如?判付啓,依允。又啓目粘連,安州金總角獄事,脫袴觸冷,打背受傷,痕損顯著,證援分明,嚴訊得情,何如?判付啓,依允。又啓目粘連,杆城文目權獄事,當壚索飮,醉氣俱湧,臨街起閙,踢勢交猛,殞非其命,孽由自作,訊推取服,何如?判付啓,依允。又啓目粘連,密陽朴弘佑獄事,檢驗證供,旣非糢糊,邑査道啓,俱是洞確,加訊得情,何如?判付啓,依允。又啓目,京囚申貴福獄事,相醉相毆,一生一死,檢驗傷損,俱著要害,僧俗證參,若是丁寧,嚴訊得情,何如?判付啓,依允。
戊戌五月二十七日辰時,上御熙政堂。進講入侍時,原任直閣徐俊輔,參贊官金公鉉,檢討官吳致淳,假注書兪敎煥,記注官趙相玉,記事官卓宗述,各持詩傳第一卷,以次進伏訖。上曰,史官分左右。上誦前受音一遍訖。俊輔讀自桃之夭夭灼灼其華,止桃夭三章,仍奏釋義。上讀新受音十遍訖,命陳文義。俊輔曰,人君之化,猶風行而草偃,文王齊家之化,及於百姓,亦有家室之樂,而作此詩以詠之,殿下亦當體念於齊家治國之道,而以宣敎化焉。上曰,玉堂陳之。致淳曰,此上五詩,贊頌后妃盛德,而形容之際,已著文王身修家齊之效,至於此章,嘆美之子宜家,而謌詠之中,尤驗文王家齊國治之化,化者,上行下效之謂也。大學曰,一家仁,一國興仁,一家讓,一國興讓是已。今我殿下,旣講大學,又講詩經,欲效文王大而化之之德,反復玩繹於講讀之際,涵濡而體之,躬行仁義,導率群下,則朝廷化之,四方效之。文王二南之化,可復見於今日矣。伏願懋哉懋哉。上曰,參贊官陳之。公鉉曰,閣臣·儒臣所奏切實,臣無容更奏矣。上掩卷,命史官就座。仍命退,諸臣以次退出。
上在昌德宮。停常參·經筵。
自人定至二十九日開東,灑雨下雨,測雨器水深三分。
李寅敎啓曰,明日常參·經筵,取稟。傳曰,停。
鄭德和啓曰,行大司憲徐有榘,執義宋尙玉未肅拜,掌令高萬九·金持泰,持平金權在外,一員未差,監察茶時之意,敢啓。傳曰,知道。
傳于徐憲淳曰,進講入侍。
傳于李寅敎曰,禮房承旨,馳詣受香諸處,奉審摘奸以來。
金學性啓曰,禁衛大將李完植,明日南壇祈雨祭時淸道事,今方出去矣。兼帶右邊捕盜大將所佩命召及大將牌·傳令牌,何以爲之?而在前如此之時,有他邊大將兼察之例,今番則何以爲之?敢稟。傳曰,仍佩往來,他邊大將兼察。
又啓曰,右邊捕盜大將,以他邊大將兼察事,命下矣。兼察右邊捕盜大將金煐,卽爲牌招聽傳敎,何如?傳曰,允。
金道喜啓曰,吏曹郞廳來言,臺諫有闕,政事,取稟。傳曰,前望單子入之。
持平前望單子入之,趙然春落點。
左承旨李寅敎書啓。臣承命馳詣南壇,壇上神位版奉審則無頉,祭物·祭器·祭井看審則精潔,諸執事進排官摘奸則無頉。仍詣雩祀壇,壇上神位版奉審則無頉,祭物·祭器·祭井看審則精潔,諸執事進排官摘奸則無頉矣。臣則還詣南壇享所,仍留監祭,待將事還奉神位版後,復命之意,敢啓。傳曰,知道。
傳于鄭德和曰,中官李寬馨,飭已施矣,分揀放送。
鄭德和,以義禁府言啓曰,時囚罪人李寬馨,分揀放送事,承傳啓下矣。李寬馨放送之意,敢啓。傳曰,知道。
戊戌五月二十八日辰時,上御熙政堂。進講入侍時,檢校直提學徐憙淳,參贊官徐憲淳,侍讀官金大坤,假注書兪敎煥,記事官卓宗述,記注官金致坤,各持詩傳第一卷,以次進伏訖。上曰,史官分左右。上誦前受音一遍訖。憙淳讀〈自〉肅肅兔罝椓之丁丁,止兔罝三章,仍奏釋義。上讀新受音十遍訖,命陳文義。憙淳曰,此章兼包數義,以武夫而能有肅肅之儀,則其所養之有素,可以占矣,在野之人,才德如此,則其在朝之群彦,可以想矣,旣有此赳赳之武夫,則文王之亦有武事,可以言矣,是皆由於文王壽考作人之盛也。大率天之降才,自無古今之異,而苟非君上之作育,則才何以興,縱有拔萃之才,而倘無國家之收用,則才何以見?故人君作人之化,必當以文王爲法。伏願推此詩之旨,益加省念焉。上曰,玉堂陳之。大坤曰,彼罝兔者,野人也武夫也。幸而生文王之國,遇文王之聖,而涵泳變化,才可以爲干城之將,德可以爲腹心之寄,此蓋文王之化育,而後王之所可鑑法也。孟子曰,莫若師文王,又曰,文王我師也。今我殿下,臨講以文王之詩,正是師文王之時也。文王之政,布在方策,文王之化,見於二南,效而爲法,則關雎·麟趾之化,可見於今日,而今日在野之賢才,亦無不彙征騈進,皆爲殿下之腹心干城矣。伏願懋哉懋哉。上曰,參贊官陳之。憲淳曰,儒臣·閣臣所奏切實,臣無容更陳矣。上曰,史官就座。仍命退,諸臣以次退出。
上在昌德宮。停常參·經筵。
藥房提調李憲瑋,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
李寅敎啓曰,明日乃是初伏,自明日,處暑間,視事頉稟之意,敢啓。傳曰,知道。
鄭德和啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
金學性啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
傳于李寅敎曰,禮房承旨,馳詣宗廟·景慕宮,奉審摘奸以來。
傳于金公鉉曰,進講入侍。
鄭德和啓曰,卽者義禁府都事來言,時囚無得過三日滯囚,曾有定式矣。時囚罪人洪在重·朴永壽等,當爲議處,而判義禁鄭元容,有身病,次堂例不得擧行云,判義禁卽爲牌招,以爲開坐之地,何如?傳曰,允。
又啓曰,判義禁鄭元容牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,判義禁鄭元容再牌不進推考傳旨,今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,牌招。
李寅敎,以弘文館言啓曰,副校理任百經,卽爲牌招察任,何如?傳曰,允。
持平趙然春啓曰,臣言議風裁,本不近似於淸朝耳目之任,而栢府除旨,忽下於千萬夢想之外,召牌儼臨,感恩怵義,雖不得不章皇出肅,粗伸叨謝之忱,而臣於本府,已經掌憲,揆以公格,自在當遞,請命遞斥臣職。答曰,依啓。
李寅敎啓曰,吏曹郞廳來言,臺諫有闕,政事,取稟。傳曰,前望單子入之。
持平前望單子入之,李東迪落點。
以大司諫林翰鎭,正言金始淵,執義宋尙玉牌不進罷職傳旨,傳于鄭德和曰,只推。
金公鉉啓曰,卽者吏曹郞廳來言,保寧縣監申義益,兩司俱未署經云。除在外·未署經外,未肅拜人員,竝卽牌招,以爲署經之地,何如?傳曰,允。
以副校理任百經牌不進罷職傳旨,傳于金公鉉曰,只推。
金學性,以兵曹言啓曰,今五月各廳堂下武臣朔試射,臣曹連因有故,不得爲之之意,敢啓。傳曰,知道。
戊戌五月二十九日辰時,上御熙政堂。進講入侍時,判府事朴宗薰,檢校提學趙寅永,參贊官鄭德和,檢討官鄭,假注書金儀表,記注官金致坤·田栽五,各持詩傳第一卷,以次進伏訖。上曰,史官分左右。上誦前受音一遍訖。寅永讀自采采芣苢,止芣苢三章,仍奏釋義。上讀新受音十遍訖,命陳文義。寅永曰,此是閭巷婦女,因物詠歌之事,訓詁之外,別無深義,而但其敎化行於上,風俗美於下,則自有氣像之可見者,其本皆在於人主修齊之工而已。此詩之採入周南,足以驗矣。伏願於此等處,深加體念焉。上曰,玉堂陳之。曰,此章文義,別無深蘊,而尤可見詩人極其形容處也。夫二南之詩,無非詠歌文王之化,而首章言荇菜之采,以興其寤寐求得之意,三章言卷耳之采,以見其貞靜專一之德,今於此章,又言采采芣苢,芣苢,實未詳何用,而蓋文王之時,關雎之化,閨門整齊,螽斯之慶,子孫蕃衍,上行下效,觀感捷焉,以至於閭巷之間,男女以正,婚姻以時,雖婦人之愚,亦皆涵泳其化,自然無事,相與采此以爲樂,而其詠歌之際,自采至襭,六節有序,辭復而意簡,藹然和平之氣,自著乎其中矣。今我殿下,讀文王之詩,修齊治平之道,一以文王爲法,則二南之化,庶幾復見,而今日閭巷,亦安知無采芣之詩乎?伏願勉哉。上曰,參贊官陳之。德和曰,閣臣·儒臣之所陳切實,臣無容更奏矣。上曰,大臣陳之。宗薰曰,此章意簡而辭複,雖若淺近無可究者,而熟讀細玩,則化行俗美,家室和平之意,自可見矣。婦人之采芣苢,可謂尋常底事,而曰,采采,則是心得專一也。曰采,曰有,曰棳,曰將,曰袺,曰襭,則是言有次序也。三章之言,首尾相續,交錯不紊,亦可見詩人形容之善,文王德化之盛也。若此章者,不可但以句讀而已,想其氣象,味其詞意,則可得學詩之要,伏願諷詠而玩索焉。上掩卷。宗薰進前起伏奏曰,旱已甚矣,民憂方棘,方今似雨而未雨,尙遲沛然,萬萬渴悶。數昨以來,風日不調,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。命史官就座。仍命退,諸臣以次退出。
上在昌德宮。停常參·經筵。
鄭德和啓曰,來初五日朝參日次矣,敢稟。傳曰,停。
又啓曰,行大司憲徐有榘未肅拜,執義宋尙玉傳旨未下,掌令高萬九·金持泰,持平李東迪·金權在外,監察茶時之意,敢啓。傳曰,知道。
李寅敎啓曰,右承旨金學性今日不爲仕進,卽爲牌招,何如?傳曰,允。
傳于金公鉉曰,進講入侍。
鄭德和啓曰,判義禁鄭元容三牌不進推考傳旨,今方捧入,而開坐命下之後,連事違召,不卽承膺,事體所在,誠甚未安。所當更請牌招,而係是一日四牌,何以爲之?敢稟。傳曰,牌招。
又啓曰,判義禁鄭元容牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
傳于鄭德和曰,判義禁有闕之代,前望單子入之。
判義禁前望單子入之,沈能岳落點。
鄭德和啓曰,開坐事,命下矣。新除授判義禁沈能岳,卽爲牌招,何如?傳曰,待明朝牌招。
李寅敎,以弘文館言啓曰,副校理任百經旣有只推之命,卽爲牌招察任,何如?傳曰,允。
以大司諫林翰鎭,正言金始淵,執義宋尙玉牌不進罷職傳旨,傳于鄭德和曰,只推。
鄭德和啓曰,守令署經事,命下矣。大司諫林翰鎭,正言金始淵,執義宋尙玉旣有只推之命,與行大司憲徐有榘,一體牌招,以爲署經之地,何如?傳曰,允。
以大司諫林翰鎭,正言金始淵,執義宋尙玉牌不進罷職傳旨,傳于鄭德和曰,只推。
以右承旨金學性牌不進罷職傳旨,傳于鄭德和曰,只推。
李寅敎,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
又以禮曹言啓曰,八薦圭璧,靈應尙邈,凄吹霏滴,終靳一霈,初庚已屆,農節轉愆,民情遑汲,日甚一日。九次祈雨祭,不卜日今初三日,北郊遣重臣設行,蜥蜴童子祈雨,舊例自九次爲始,慕華館池邊,慶會樓池邊,春塘臺池邊,連行三次,而英廟朝癸酉年,因受敎,慕華館池邊,春塘臺池邊,不爲設行,但於慶會樓池邊,遣從二品武臣,同日爲始,三日而止。先祖辛未,因特敎,慕華館·慶會樓·萬祥門內池邊,連三日分次設行,甲戌則又依癸酉例,只行於慶會樓池邊矣。今番則依甲戌例,知悉設行,何如?傳曰,允。
又以禮曹言啓曰,謹稽謄錄,則在前蜥蜴童子祈雨時,獻官監察宿於景福宮內,本曹郞廳,刑曹郞廳各一員,領率童子軍一百名,留宿宮外,另加檢飭,逐日待開門入送,而令內資寺·內贍寺·禮賓輪回供饋,無祭物,獻官只焚香,監察檢飭而已,今亦依前例擧行之意,分付,何如?傳曰,允。
又以禮曹言啓曰,謹稽謄錄,則蜥蜴祈雨時,每日依祈雨祭受香日例用齋矣,今亦依此擧行,何如?傳曰,允。
傳于李寅敎曰,發遣吏郞,諸執事淸齋與否,摘奸以來。
鄭德和,以都摠府言啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
李寅敎,以吏曹言啓曰,今此北郊祈雨祭大祝,前持平趙然春塡差,而時無職名,令該曹口傳付軍職,何如?傳曰,允。
兵曹口傳政事,副司果單趙然春。
鄭德和,以兵曹言啓曰,今六月初一日寅正三刻七分土王用事改火進上時,宗廟署·社稷署·永禧殿·永寧殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以兵曹言啓曰,每都政,新資五窠,例爲差出,而營將·中軍·虞候準二十朔者,只有二窠,無以排比,雖未滿朔數,依近例推移內遷,何如?傳曰,允。
又以兵曹言啓曰,宣傳官李倫敍·吳益善俱以病難供職,呈狀乞遞,竝改差,何如?傳曰,允。
義禁府啓目,咸陽兼任沙斤察訪柳煥民原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
判義禁鄭元容疏曰,伏以,憫旱慮囚,相臣有奏,臣鎭日開衙,連行議照,而尙有未及勘處者矣。緣臣病頓,乃致稽淹,牌召經宿,以三以四,惶隘之極,若添一病,苟使臣有一分可强之勢,則豈至於墮職分而逋嚴命乎?素患痰積,當暑輒發,年邁氣衰,轉成貞痼,少挾滯感,諸症隨劇,寒熱交乘,氣眩息喘,阻食失眠,貼席叫苦,彈束就列,實無其望。玆敢短章控實,仰瀆崇嚴。伏乞聖明,俯垂鑑諒,亟遞臣所帶判金吾之任,以便公私,不勝幸甚。臣無任云云。答曰,省疏具悉。實病旣如此,所請依施。
戊戌六月初一日辰時,上御熙政堂。進講入侍時,檢校直提學徐憙淳,參贊官金公鉉,侍讀官李魯確,假注書兪敎煥,記注官田栽五·趙相玉各持詩傳第一卷,以次進伏訖。上曰,史官分左右。上誦前受音一遍訖。憙淳讀自南有喬木,止漢廣三章,仍奏釋義。上讀新受音十遍訖,命陳文義。憙淳曰,漢廣一詩,可以見聖人過化存神處。蓋商俗之淫久矣,若不可以一朝變也。及被文王之化,而其遊女之不可求如此,則其在室之女,尤不可以非禮妄干,此卽一家正而天下之家正也。女子之從化旣如此,則男子之知禮,不言可見,而此章悅慕之辭,特敬之重之,反復詠歌以不可求之意也。故化行俗美,惟在君上一轉移之間,而下民觀感之速,有若影響。如是省覽,似好矣。上曰,玉堂陳之。魯確曰,閣臣已爲盡達,小臣別無可陳之辭,而江漢遠也,遊女賤也。已被文王之化,猶能如此,則其在豐鎬之間,閨壼之內,無敢犯禮,可知矣。願言而欲秣其馬則悅之至矣,望之而終不可求則敬之深矣。今讀其詩,想其人,不啻如親逢文王之世矣。孔子曰,詩可以觀,豈不信乎?蓋意誠心正之功不息,而久則熏蒸透徹,融液周徧,其效至於如此,若殿下誠意正心,則自然化行俗美,漢廣之美,可見於今日,而做文王事業,誠不難矣。伏願懋哉懋哉。上曰,參贊官陳之。公鉉曰,閣臣·儒臣所奏切實,臣無容更陳矣。上掩卷,命史官就座。仍命退,諸臣以次退出。
上在昌德宮。停常參·經筵。
徐憲淳啓曰,行大司憲徐有榘,執義宋尙玉未肅拜,掌令高萬九·金持泰,持平李東迪·金權在外,監察茶時之意,敢啓。傳曰,知道。
金道喜啓曰,右承旨金學性今日不爲仕進,卽爲牌招,何如?傳曰,允。
傳于李寅敎曰,禮房承旨馳詣受香所,奉審摘奸以來。
傳于徐憲淳曰,進講入侍。
徐憲淳啓曰,守令署經事命下,已至多日,尙未署經,事甚未安。大司諫林翰鎭,正言金始淵,執義宋尙玉旣有只推之命,與行大司憲徐有榘,一體更爲牌招,以爲署經之地,何如?傳曰,允。
又啓曰,判義禁沈能岳牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
以大司諫林翰鎭,正言金始淵,執義宋尙玉牌不進罷職傳旨,傳于金公鉉曰,只推。
徐憲淳啓曰,守令署經事,命下矣。大司諫林翰鎭,正言金始淵,執義宋尙玉旣有只推之命,與行大司憲徐有榘,一體更爲牌招,以爲署經之地,何如?傳曰,允。
以右承旨金學性牌不進罷職傳旨,傳于金公鉉曰,只推。
以副校理任百經牌不進罷職傳旨,傳于金公鉉曰,只推。
徐憲淳,以備邊司言啓曰,卽見忠淸監司趙冀永狀啓,則以爲,道內還摠,自來不敷,且當歉餘,民食益艱,農糧告乏,還軍餉留庫條中米一千石,租二千石,太一千石特許加分事,請令廟堂稟旨分付矣。排巡有關民情,加分便成年例,依狀請數爻,許施,何如?傳曰,允。
又以禁衛營言啓曰,本營軍色從事官曺錫雨,身病甚重,勢難察任,今姑改差,何如?傳曰,允。
義禁府啓目粘連,向前洪在重段,憫旱禱雨,圭璧屢擧,爲享官者,固當虔誠蠲潔,仰冀孚感,而因醉失儀,旣欠敬謹,避暑離次,自占便宜,其在重祀典之道,不可循例照勘而止,施以遠配之典爲白乎旀。朴永壽段,職在糾察,而目見享官失儀不敬之狀,無所刺擧,緘默而退,溺職之罪,在所難免,以此照律,何如?判付啓,依允。又啓目粘連,向前柳煥民亦,當初失囚,中間未捕,俱是本倅在官時,則囚供發明,容或無怪,而末梢過限,在於兼任後,不可全然無罪,以此照律,何如?判付啓,依允。
戊戌六月初二日辰時,上御熙政堂。進講入侍時,檢校提學趙寅永,參贊官徐憲淳,檢討官鄭,假注書金儀表,記注官趙相玉,記事官卓宗述各持詩傳第一卷,以次進伏訖。上曰,史官分左右。上誦前受音一遍訖。寅永讀自遵彼汝墳,止汝墳三章,仍奏釋義。上讀新受音十遍訖,命陳文義。寅永曰,此父母孔邇四字最好看。蓋文王視民如子,故民視文王如父母也。君民相與之際,元無古今之異,要在人主體念之如何耳。且況詩經一部,專以感發勸懲爲主,必須字字玩繹,毋或放過,然後可以收講學功效,卽此一節,亦可三隅矣。上曰,玉堂陳之。曰,此章尤可見文王關雎之化,而其旨義大率自首章流出來,未見如飢,哀而不傷之意也,旣見不棄,樂而不淫之意也。夫婦人之於君子也,久別於征役之勞,則宜其有怨上之心,相見於思念之餘,則必不無昵私之情,而乃以尊君親上之語,慰勉之如此,此莫非聖人之德,說以使民,民忘其勞,以至於婦人女子之愚,自然感化,而不失乎夫婦之仁,亦不乖乎君臣之義也。是以人主一身,萬化之本,苟正其本,則風化之美,非特文王之時,有此汝墳之婦人而已。今我殿下,欲效文王之治則誠不難矣。孔子聽琴而尙得文王,況殿下課日臨講之書,卽是文王修齊治平之道也。於此等處,朝夕玩省,一是以爲鑑法,則自然有躬行心得之效矣。伏願懋哉。上曰,參贊官陳之。憲淳曰,閣臣·儒臣已陳之,臣無容更奏矣。上掩卷,命史官就座。仍命退,諸臣以次退出。
上在昌德宮。停常參·經筵。
夜自五更至初四日開東,灑雨下雨,測雨器水深四分。
徐憲淳啓曰,行大司憲徐有榘未肅拜,執義宋尙玉傳旨未下,掌令高萬九·金持泰,持平李東迪·金權在外,監察茶時之意,敢啓。傳曰,知道。
李寅敎啓曰,右承旨金學性,右副承旨鄭德和今日不爲仕進,竝卽牌招,何如?傳曰,允。
傳于李寅敎曰,進講入侍。
以大司諫林翰鎭,正言金始淵,執義宋尙玉再牌不進罷職傳旨,傳于金公鉉曰,只推。
徐憲淳啓曰,守令署經事命下,已至多日,尙未署經,事甚未安。大司諫林翰鎭,正言金始淵,執義宋尙玉旣有只推之命,與行大司憲徐有榘一體牌招,以爲署經之地,何如?傳曰,允。
以大司諫林翰鎭,正言金始淵,執義宋尙玉牌不進罷職傳旨,傳于金公鉉曰,只推。
以右承旨金學性,右副承旨鄭德和牌不進罷職傳旨,傳于金公鉉曰,只推。
傳于徐憲淳曰,自明日進講停。
金公鉉,以兵曹言啓曰,五衛將李宗憲以其病難供職,呈狀乞遞,改差,何如?傳曰,允。
又以備邊司言啓曰,畿·湖雨澤,最爲慳閟,初庚已過,秋節又促,見今未移之秧,雖使得雨移揷,其能食實,有未可必。在前旱災之時,多以代播之效,得免全荒之歎。今亦關飭兩道,凡過時未移,已判全棄處,卽以相當穀量宜播種,而種子如或不足,道臣從便推移助給,以爲及時廣播之地。農民輩每以代播執稅爲慮,不肯下種,多致陳棄,先以此意曉諭,而依戊午飭敎,一竝許令免稅之意,措辭知委,何如?傳曰,允。
義禁府照目粘連,三角山祈雨祭祭監監察朴永壽矣本府議啓內,職在糾察,而目見享官失儀不敬之狀,無所刺擧,緘默而退,溺職之罪,在所難免,以此照律,罪杖八十收贖,奪告身三等,私罪,奉敎依允爲旀,功減一等爲良如敎。又照目粘連,咸陽兼任沙斤察訪柳煥民矣本府議啓內,當初失囚,中間未捕,俱是本倅在官時,則囚供發明,容或無怪,而末梢過限,在於兼任後,不可全然無罪,以此照律,罪笞五十收贖,解見任別敍,私罪,奉敎依允爲旀,功減一等爲良如敎。
金公鉉,以義禁府言啓曰,因本府議啓,時囚罪人洪在重施以遠配之典事判付內,依允矣。洪在重慶尙道密陽府遠配,而以議啓內辭意,具罪目依例發遣府羅將,押送配所,何如?傳曰,允。
戊戌六月初三日辰時,上御熙政堂。進講入侍時,檢校直提學徐憙淳,參贊官李寅敎,侍讀官李魯確,假注書兪敎煥,記事官卓宗述,記注官金致坤各持詩傳第一卷,以次進伏訖。上曰,史官分左右。上誦前受音一遍訖。憙淳讀自麟之趾,止麟之趾三章,仍奏釋義。上讀新受音十遍訖,命陳文義。憙淳曰,周南十一篇,皆王者之化也。總而言之,亦有后妃之德,助成於內,而推本而言之,實是文王修齊之治也。故夫子以關雎爲始,麟趾爲終,編之於正風之首,可以見周家王業之成,專由於修齊也。伏願殿下,深體此意,一以文王爲師,則雎麟之作,不獨歸美於有周矣。是臣等區區之望也。上曰,玉堂陳之。魯確曰,此章于嗟二字意味無窮,言之不足,故又嗟嘆之,嗟嘆之不足,故又重複之,今讀其詩,可以想見其氣象,此詩之所以感發也。若殿下因詩而興起,則發政施仁,亦如文王,伏願念玆在玆。上曰,參贊官陳之。寅敎曰,閣臣·儒臣所奏切實,臣無容更陳矣。憙淳曰,此章卽周南之終而意味甚好,伏願發問焉。魯確曰,此章內麟之趾與于嗟麟之上下麟字,字同而義異,殿下果體認乎?上曰,何謂也?憙淳曰,上麟字以比后妃也,下麟字以比公子也。魯確曰,閣臣所奏果是矣。且詩傳章句皆叶韻,亦宜詳玩也。寅敎曰,此詩之以麟爲言,非果有麟也。旣有王者之道,故特言王者之瑞,而章下註有曰,雖無麟而若有麟之時,此可見矣。上掩卷,命史官就座。仍命退,諸臣以次退出。
上在昌德宮。停常參·經筵。
自開東至酉時,灑雨下雨,測雨器水深一寸二分。
金學性啓曰,行大司憲徐有榘,執義宋尙玉未肅拜,掌令高萬九·金持泰,持平李東迪·金權在外,監察茶時之意,敢啓。傳曰,知道。
李寅敎啓曰,右副承旨鄭德和今日不爲仕進,卽爲牌招,何如?傳曰,允。
鄭德和啓曰,守令署經〈事〉命下,已至多日,尙未署經,事甚未安。大司諫林翰鎭,正言金始淵,執義宋尙玉旣有只推之命,與行大司憲徐有榘一體更爲牌招,以爲署經之地,何如?傳曰,允。如有違牌,勿爲呼望。
金學性啓曰,假注書兪敎煥身病猝重,勢難察任,今姑改差,何如?傳曰,允。
兪敎煥改差,代以韓致容爲假注書。
大王大妃殿傳于金公鉉曰,圭璧之擧,已過九次,而尙未夬得靈應,今玆之旱,是何故也?言念民事,萬萬哀痛。遇災責躬之道,主上事當親禱,而方在沖年,有難將事,宗廟別祈雨祭,遣大臣攝行,明日受香祭文,令文任撰進,諸執事亦爲各別愼擇事,分付。
金公鉉啓曰,明日宗廟別祈雨祭攝行祭文,令文任撰進事,命下矣。藝文提學金履載,卽爲牌招,使之製進,何如?傳曰,允。
鄭德和啓曰,明日傳香,禮房承旨當爲齋宿,而左承旨李寅敎不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于李寅敎曰,吏·兵批歲抄點下者,依例捧傳旨。
傳于李寅敎曰,發遣吏郞,諸執事淸齋與否,摘奸以來。
傳于李寅敎曰,政官牌招開政。
李寅敎啓曰,行吏曹判書沈能岳,參判尹聲大,參議金鼎集牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招,如有違牌,勿爲呼望。
有政。吏批,行判書沈能岳,參判尹聲大,參議金鼎集進,左承旨李寅敎進。以趙徽林爲兵曹正郞,李章鉉爲思陵令,任百秀爲監察,宋持學爲司僕主簿,趙錫龜爲淮陽府使,洪良厚爲宜寧縣監,金禧豐爲武烈祠參奉,祭酒單宋啓幹,書題單辛振綱。
兵批,行判書朴岐壽進,參判徐箕淳病,參議趙奎昇入直,參知丁庠敎病,右副承旨鄭德和進。以李熙昇爲宣傳官,李元夏·李應謙·李元熙·黃在元·盧慶燁·金儞根爲五衛將,徐有素·尹致猷爲曹司衛將,吳彙良爲忠翊將,曺光秀爲景福將,金亨進爲慶熙將,申奭浩爲宣傳官,鄭熽爲都摠經歷,金一求爲宣傳官,趙用夏爲部將,梁健植爲守門將,宋在璿爲南道參軍,劉沛元爲仇寧萬戶,林鳴鶴爲玉江萬戶,舊波知權管單李義明,副護軍金周默·李倫敍,副司直沈膺泰,副司果尹喜弼·李恒坤·孫承佐以上竝單付。
鄭德和,以都摠府言啓曰,今日入直內三廳武兼禁軍及軍兵等,當爲中日習射技放,而祈雨祭相値,不得設行之意,敢啓。傳曰,知道。
又以兵曹言啓曰,今六月初六日宗廟祈〈雨〉祭時,守門當爲塡差,而本曹郞廳·都摠府郞廳·五衛將,除入直,排擬苟艱,依定式軍門將官,代差以入之意,敢啓。傳曰,知道。
上在昌德宮。停常參·經筵。
藥房都提調李止淵,提調李憲瑋,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
鄭德和啓曰,行大司憲徐有榘,執義宋尙玉呈辭,掌令高萬九·金持泰,持平李東迪·金權在外,監察茶時之意,敢啓。傳曰,知道。
金學性啓曰,備邊司郞廳來言,今日賓廳日次,而別祈雨祭齋戒相値,不得來會云矣,敢啓。傳曰,知道。
金道喜啓曰,左副承旨徐憲淳今日不爲仕進,卽爲牌招,何如?傳曰,允。
傳于李寅敎曰,禮房承旨馳詣宗廟,奉審摘奸以來。
韓致容在外,代以李濟達爲假注書。
以左副承旨徐憲淳牌不進罷職傳旨,傳于金公鉉曰,只推。
上在昌德宮。停常參·經筵。
鄭德和啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
備忘記,平安監司鄭基善下直,長弓一張,長箭一部,片箭一部,筒兒一箇賜給。
傳于徐憲淳曰,平安監司留待。
傳于徐憲淳曰,平安監司入侍。
鄭德和啓曰,行大司憲徐有榘,執義宋尙玉牌不進,掌令高萬九·金持泰,持平李東迪·金權在外,監察茶時之意,敢啓。傳曰,知道。
以大司諫林翰鎭,正言金始淵,執義宋尙玉牌不進罷職傳旨,傳于鄭德和曰,只推。
李寅敎,以弘文館言啓曰,副校理任百經,卽爲牌招察任,何如?傳曰,允。
又以吏曹言啓曰,忠淸道都事崔尙儒呈狀內,親病沈重,萬無離捨遠赴之望,卽速入啓遞改云,依例改差,何如?傳曰,允。
又以吏曹言啓曰,成均館典籍李宗秉·李晦榮竝受由過限不上來,依例改差,何如?傳曰,允。
鄭德和,以備邊司言啓曰,昌城防禦使李復馨在任身死矣。返柩時擔軍,依法典題給之意,分付所經各道,何如?傳曰,允。
又以兵曹言啓曰,去五月十三日大臣·備局堂上引見入侍時,右議政李止淵所啓,日前以武科初試釐弊事,伏承預爲講定之慈敎,以趁卽商確稟奏之意,仰達矣。弊到極處,合有變通,而他無好樣方策,只有一條可以援行者,式年及增廣武科初試,皆自各道試取,故京試無雜亂之患,鄕擧無向隅之歎,謁聖及庭試武科,亦用此例,則許多弊端,不期祛而自祛,此係科制更張,有難遽斷,令兵曹收議于原任大臣及兵判·各營將臣,衆議若歸一,就議廟堂,成節目啓下後,知委各道,以爲定制遵行之地,何如?大王大妃殿答曰,所奏實合於嚴科場勸武藝之道,永爲定式,以此施行事,命下矣。發遣本曹郞廳,問議于原任大臣,各營將臣,則領府事臣李相璜以爲,謁聖·庭試武科初試之自各該道試取,雖係科制變通,此異於無例中創出新制者,旣有式年·增廣之例,則如是變通,未嘗無依據,且可無都聚紛雜之弊,臣於此,亦無異見矣云。判府事臣沈象奎病未獻議,判府事臣朴宗薰以爲,武試雜亂,亶由京居無賴,糾結紛挐,不專係於鄕擧多少,然人摠減數,則操察必易,故自前已有初試分道之論,此非創規,卽增·式定法也。隨時制宜,捨別例而從定法,諒無不可,成命之下,無容贅陳。第庭·別初試額數臨時稟旨,與增·式初覆之俱有定額,法意差殊。謁聖則初試元額,止爲百人,今若一從增·式,則恐或逕庭,規矩亦有恒式與受點之異,竝須參互酌量,作爲定制,然後可無臨事窒礙之弊矣云。御營大將臣趙萬永以爲,庭別試分京外試取,非今創行,亦多古例之可據者,今若永爲定式,則臨場紛雜之患,擧子來往之弊,庶可不期祛而自祛,額數分排,自當以增·式例隨時加減,臣無容更議矣云。摠戎使臣金祖根以爲,科場之雜亂,無如武科之庭謁,今將釐弊,他無方策,而增式武科,旣自各道試取,庭謁初試,援用此例定制,實合通變,可祛宿弊,以臣愚見,亦無他議云。訓鍊大將臣金逌根以爲,科場整雜,責在紀綱,鄕擧多寡,不足有無,而增式旣有應行,庭謁宜亦傍照,隨時制宜,允合通變之義,而第額數之稟旨加減,各道之參互排比,旣不可以一槪懸斷,則京外擧行,恐不無臨時窒礙之端,此則惟在於該曹稟定中裁量商確,作爲永式之如何,區區於此,無容他議矣云。禁衛大將臣李完植以爲,武試之弊,愈往愈甚,代借冒疊,看作常事,惹閙紛挐,無所不至,此專由於紀綱之解弛,鄕擧之紛多,弊到極處,當有通變,今此分道之論,乃非創行,實合便宜,臣無容更議,而第式年·增廣,則會試有四冊之講,故遐鄕擧子,或多不願於初試入格,別無奔競,而至於庭·謁聖,與增式有異,嚴立科條,然後庶無淆雜之患矣云。兵曹判書臣朴岐壽以爲,武試之雜亂,挽近愈甚,一經試場,輒損紀綱,今此謁聖與庭試初試分道之論,實非創始,亦多有因特敎行之之例,講定節目,遵而行之,則在京擧無淆雜之患,在遠人省往來之費,而至於額數與規矩,勢當臨時稟定,而人額之京外分排,參互增·式,預爲區別分等,俾無日後掣肘之弊,恐好矣。原任大臣與諸將臣之議,今已歸一,故就議廟堂後,成節目以入之意,敢啓。傳曰,知道。
又以兵曹言啓曰,考見諸道今春官鎭門聚點狀啓,則黃海兵使金相順狀啓中,道內團束軍兵聚點時,文化等二邑鎭,軍裝間或渝弊,隊伍亦不無老弱苟充云矣。官鎭門聚點,旣係詰戎之政,軍器什物,乃是陰雨之備,則常時不能檢飭,亦不修改,致有此執頉之擧,其在戎政,誠甚疎忽,執頉當該邑鎭守令·邊將,竝推考警責,何如?傳曰,允。
又以訓鍊都監言啓曰,本局從事官申錫愚身病甚重,勢難察任,改差,何如?傳曰,允。
又以摠戎廳言啓曰,本廳中軍朴潤榮身病甚重,勢難察任,改差,何如?傳曰,允。
敎平安監司鄭基善書。王若曰,國家任才之道,內外時或重輕,人臣盡瘁之誠,出入不擇勞佚,撤崇班於八座卿月,副群情於一路福星,簡自中心,畀以方面。眷彼關西大地,素稱海東雄藩,山河城郭之周遭,語封壃則亘遼·薊三千餘里,子女玉帛之殷富,以管轄則按灣·浿四十二州。地比蘇·杭,有樓臺繁華之勝,俗尙趙代,亦弓馬組練之鄕。九井之畫宛然,縱云遺跡之尙在,八條之敎邈矣,其奈風習之易渝?邇來百弊之漸滋,久矣一方之困悴,貨貝爭湊於燕市,駔儈奸僞之多端,冠蓋交織於鴨江,廚傳供億之難繼。昔慮民庶之侈靡,今反病其凋殘,人稱士卒之精强,乃復見其疲弱。倉庾錢穀,徒切擁虛簿之嘆,樓櫓城壕,孰講詰戎政之策?殆同殘枰敗局,著手爲難,苟非利器盤根,疇膺是任?惟卿,名閥趾美,蚤歲蜚英,翰苑瀛洲,夙著眞學士聲望,儒宮銓部,咸稱賢大夫風裁。謹飭寬厚之規,處世也枘鑿皆適,綜明鍊達之識,遇事則尺寸靡差。自先朝而踐履旣多,逮寡躬而眷注彌篤,由內閣直閣,遂提弘文藝文,以籌司有司,出莅嶺臬畿臬。惟其文學政事之兼備,所以華膴淸顯之歷敡,朝著乏協贊之人,豈宜捨予遠出?邊陲念撫綏之道,莫如煩卿蹔勞。玆授卿以平安道觀察使兼兵馬水軍節度使都巡察使管餉使平壤府尹,卿其深體九重之委毗,益勉一念之圖報,勸奬弦誦之敎,必期儒化之丕興,練習射御之材,宜思武備之無闕。褰帷著激揚之政,精白則固所存心,登車勵澄淸之風,貪墨者自當斂手。凡係安邊而固圉,要爲得君重焉,至若祛弊而蘇殘,豈復待予言也?更不申申多誥,已知恢恢有餘,掌鎖鑰於北門,幸借寇平仲威重,整欹器於西塞,佇聞張益州淸嚴。自餘稟裁,厥有典憲。於戲,邊門整肅,予則忘西顧之憂,天陛離違,卿必多北望之戀。行且召矣,其往欽哉。故玆敎示,想宜知悉。知製敎金英根製進。
吏曹參議金鼎集疏曰,伏以,臣待罪泮任,數月于玆,名實無稱,曠墜是懼,以愧以恐,不啻若臨淵而集木,尋單求解,恭俟登塵。迺者天官佐貮之命,遽降於千萬意慮之外,臣於是,惝恍隕越,尤不知措躬之所也。噫,成均導迪,卽文學之選,而銓部唱注,是又政事之塗也。以臣蒙騃,朝暮遷除,左右回翔,冒焉居乎文學政事之列,則在臣廉隅,固不暇言,而得不仰累於聖朝綜核之政乎?念臣策名于朝,今十有餘年,歷敡華峻,列于下大夫,是宜有一藝一能之見於當世者,而年紀則恒恃其沖藐,學業則自歸於暴棄,直一下愚之不若,徒以門戶遺廕,重荷兩朝眷記,榮寵若偏於臣身,進取輒先於儕流,以至有今玆誤恩,而臣之僥濫之罪,益無所自逃矣。霜露以時,天地所以生成,飢飽有節,父母所以慈育,物焉而灌濡而已,子焉而飯嬉而已,則不有萎枿,必有疾疢,臣雖無似,安得不抱此憂畏,冀有倖於天地父母之下也?日前冒膺,雖緣牌望之路阻,今若諉以一出,遂復僴然而恬然,則是誠小人之無忌憚者也。至若職事之綦重,與夫建設贊考之義,臣不敢稱述張皇,徒煩崇飾之具,自附退讓之美,止暴萬萬不敢承當之私。伏乞聖慈,俯垂鑑諒,仰稟東朝,亟行鐫改臣新授職名,以重公器,以安私分,不勝幸甚。臣無任云云。省疏具悉。爾其勿辭察職。
戊戌六月初六日辰時,上御熙政堂。大王大妃殿垂簾,平安監司入侍時,左副承旨徐憲淳,假注書金儀表,記注官趙相玉,記事官卓宗述,平安監司鄭基善以次進伏訖。上命史官分左右。大王大妃殿曰,監司進前。基善進前奏職姓名訖。大王大妃殿曰,卿受方面之責,而此時艱虞,尤難爲治,卿其下去,實心對揚也。基善曰,慈敎懇惻至此,敢不欲殫竭對揚乎。況小臣受國厚恩,報蔑絲毫,而今於重寄,才諝不逮,見識魯莽,實無萬分一報效之道,不勝悚惕矣。大王大妃殿曰,下去後治民之方,應必善爲矣。予無容加勉,而關西之近年年事,雖免大歉,終未夬登,今年雨澤,比他道亦稍優,而但早旱頗甚,末抄秋事,姑未可知矣。萬有一又不如意,則民生將無生活之策,預善講完也。基善曰,以近日雨澤狀啓見之,關西則果優於他道,而麥農已未免歉,似不無爲害於秋事矣。然下去之前,未得詳知,謹當奉承慈敎,實心殫竭矣。大王大妃殿曰,向來江界事,卿應聞知矣。邊政之疎虞,莫甚於近日,若不及今矯捄,則將不知至於何境。卿其下去,深思革弊之方,俾有長遠之效,可也。基善曰,邊禁之爲患,厥惟久矣。或有事端而營閫未及知之,時或知之而嫌於張大,因循淹置之弊,種種有之,是豈成說乎?臣於下去之後,與邑倅帥臣爛漫商確,有可修明之擧,通變之事,則或往復廟堂,或直爲啓聞,以俟處分矣。大王大妃殿曰,每事若謂之稍難,而不思革弊,則來頭之患,必有大於此者,卿其詳度而善處之。基善曰,慈敎至當矣,雖事涉難重者,苟是法禁所關,則必當十分嚴愼,豈敢不盡心講究,期有實效乎?命基善退去。憲淳曰,宣別諭何以爲之乎?上曰,爲之,可也。憲淳出楹外,讀宣別諭訖。基善先退。上命史官就座。仍命退,諸臣以次退出。
上在昌德宮。停常參·經筵。
自巳時至酉時,灑雨下雨,測雨器水深二分。
鄭德和啓曰,來十一日朝參日次矣,敢稟。傳曰,停。
又啓曰,行大司憲徐有榘,執義宋尙玉呈辭,掌令高萬九·金持泰,持平李東迪·金權在外,監察茶時之意,敢啓。傳曰,知道。
李寅敎啓曰,右承旨金學性今日不爲仕進,卽爲牌招,何如?傳曰,允。
又啓曰,假注書金儀表身病猝重,勢難察任,今姑改差,何如?傳曰,允。
金儀表改差,代以申泰運爲假注書。
傳于李寅敎曰,發遣吏郞,諸執事淸齋與否,摘奸以來。
以右承旨金學性牌不進罷職傳旨,傳于鄭德和曰,只推。
以副校理任百經牌不進罷職傳旨,傳于鄭德和曰,只推。
李寅敎,以禮曹言啓曰,九薦圭幣,甘澍幸得,過寸而旋卽收止,未爲優冾,慈敎懇摯,特擧攝祈太廟之禮,而雨意雖緊,霈注尙靳,農形民情,日益遑汲。十次祈雨祭,不卜日今初九日,社稷遣大臣設行,閭閻甁柳,受香日爲始,三日而止事,知委,何如?傳曰,允。
又以吏曹言啓曰,今此社稷,祈雨祭執禮,前府使金穰根塡差,而時無職名,令該曹口傳付軍職,何如?傳曰,允。
鄭德和,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
兵曹口傳政事,副司果單金穰根。
兵曹,以李升權爲摠戎中軍。
上在昌德宮。停常參·經筵。
自巳時至人定,灑雨下雨,測雨器水深二寸七分。
自人定至初九日開東,灑雨下雨,測雨器水深四寸。
鄭德和啓曰,行大司憲徐有榘,執義宋尙玉呈辭,掌令高萬九·金持泰,持平李東迪·金權在外,監察茶時之意,敢啓。傳曰,知道。
金道喜啓曰,同副承旨金公鉉今日不爲仕進,卽爲牌招,何如?傳曰,允。
傳于李寅敎曰,禮房承旨,馳詣社稷,奉審摘奸以來。
李寅敎啓曰,朝者祈雨祭祭官,旣已受香,而見今甘霈方始,祭文中似當添入得雨之意,令知製敎措辭添入,使香室官員急速陪進,何如?傳曰,允。
金學性啓曰,卽者兵曹郞廳來言,曜金門水門水勢漲溢,當爲開鑰云矣。依定式除標信開閉之意,敢啓。傳曰,知道。
以同副承旨金公鉉牌不進罷職傳旨,傳于鄭德和曰,只推。
金道喜,以吏曹言啓曰,今番歲抄中,前會寧府使沈能俊,當入於被謫蒙放秩,而不能照檢,以致見漏,不察之失,臣不勝惶恐,而前府使沈能俊罪名別單,更爲書入之意,敢啓。傳曰,知道。
金學性,以兵曹言啓曰,水勢漲溢,各處水門,不可不開門,北水閣西營入直軍十名,南水閣南營入直軍十名,請出標信把守之意,敢啓。傳曰,知道。
上在昌德宮。停常參·經筵。
自開東至辰時,灑雨下雨,測雨器水深一分。
鄭德和啓曰,合辭許久闕啓,事甚未安。除在外·未署經外,呈告人員,竝卽牌招,何如?傳曰,允。
大王大妃殿傳于徐憲淳曰,久旱之餘,得此甘霈,爲民事實爲萬幸。別祈雨祭獻官及社稷祈雨祭獻官,竝內廐馬一匹面給,其餘諸執事,竝上弦弓一張賜給。
鄭德和啓曰,行大司憲徐有榘,執義宋尙玉牌不進,掌令高萬九·金持泰,持平李東迪·金權在外,監察茶時之意,敢啓。傳曰,知道。
以大司諫林翰鎭,正言金始淵,執義宋尙玉牌不進罷職傳旨,傳于鄭德和曰,只推。
徐憲淳,以禮曹言啓曰,卽接景慕宮官員所報,則今日寅時,正堂東邊下月臺二間許頹圮云矣。月臺頹圮,當有慰安之節,慰安祭不卜日,今十一日設行,改築之役,待晴擇日擧行,何如?傳曰,允。
又以禮曹言啓曰,卽接京畿監司洪學淵移文,則以爲,安城郡鄕校聖殿,正間滲漏,椽木朽傷,不可不及今修改,告由移還安祭香祝,自本曹啓稟下送云矣。安城郡鄕校聖殿修改時,先告事由移還安祭香祝,卽令該司照例磨鍊下送,從便卜日設行之意,竝爲分付,何如?傳曰,允。
徐憲淳啓曰,明日傳香,禮房承旨當爲齋宿,而左承旨李寅敎纔已須資出去矣。所當牌招,而拘於廳規,不得請牌,何以爲之?敢稟。傳曰,牌招。
又啓曰,明日次對,兩司當爲進參,除在外·未署經外,呈告人員,竝待開門牌招,何如?傳曰,允。
徐憲淳,以弘文館言啓曰,副校理任百經,卽爲牌招察任,何如?傳曰,允。
以左承旨李寅敎牌不進罷職傳旨,傳于鄭德和曰,只推。
以副校理任百經牌不進罷職傳旨,傳于鄭德和曰,只推。
鄭德和,以兵曹言啓曰,五衛將李元夏前任安東營將,李應謙前任全州營將,李元熙前任江原監營中軍,黃在元前任大興中軍,盧慶燁前任黃海監營中軍,金儞根前任羅州營將,忠翊衛將吳彙良前任北虞候,俱在任所,上來間該廳番次苟艱云。竝改差,何如?傳曰,允。
又以訓鍊都監言啓曰,因兵曹草記,南水閣水門限閉間南營入直軍十名除出,將校一人率領,把守之意,敢啓。傳曰,知道。
又以禁衛營言啓曰,因兵曹草記,北水閣水門還閉間西營入直軍十名除出,哨官一員率領,守直之意,敢啓。傳曰,知道。
又以兵曹言啓曰,雨意稍止,水勢漸減,各處水門,卽爲閉門矣。西營·南營把守軍兵,還爲入直之意,敢啓。傳曰,知道。
又以兵曹言啓曰,卽接西所入直衛將張斗斌牒報,則大報壇東北水門鐵箭,爲雨水所激,全數拔落云。令紫門監堅實樹柵,卽速修改,而把守軍兵,廣智營入直軍八名除出,限修改間嚴加守直之意,分付,何如?傳曰,允。
又以兵曹言啓曰,卽接南道假參軍劉白川牒報,則禁衛營所授崇禮門東邊第二城廊近處體城四間許頹圮云,爲先令繕工監堅實圍排,分授軍門,待快晴修築,而把守軍兵,亦令該軍門量宜定送,限改築間嚴加守直之意,分付,何如?傳曰,允。
又以禁衛營言啓曰,因兵曹草記,大報壇東北水門鐵箭拔落處,廣智營入直軍八名除出,哨官一員率領,嚴加守直之意,敢啓。傳曰,知道。
又以禁衛營言啓曰,本營字內崇禮門東邊第二城廊近處體城四間許頹圮處,把守軍兵令該軍門量宜定送事,自兵曹草記矣。哨官一員,京標下軍十五名嚴飭定送,限修築間,輪回守直之意,敢啓。傳曰,知道。
又以訓鍊都監言啓曰,因兵曹草記,南水閣水門把守南營入直軍十名還入直所,將校解送之意,敢啓。傳曰,知道。
又以禁衛營言啓曰,因兵曹草記,北水閣水門,今已還閉,把守軍兵還入直所,將則解送之意,敢啓。傳曰,知道。
上在昌德宮。停常參·經筵。
藥房都提調李止淵,提調李憲瑋,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿口傳問安。答曰,知道。
金學性,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
鄭德和啓曰,行大司憲徐有榘陳疏,執義宋尙玉牌不進,掌令高萬九·金持泰,持平李東迪·金權在外,監察茶時之意,敢啓。傳曰,知道。
金學性啓曰,左副承旨徐憲淳今日不爲仕進,卽爲牌招,何如?傳曰,允。
傳于金公鉉曰,傳香承旨馳詣景慕宮,奉審摘奸以來。
傳于金學性曰,大臣·備局堂上引見。
兵曹,以沈日永爲右邊捕盜大將。
金學性,以兵曹言啓曰,新除授右邊捕盜大將沈日永時無職名,依例口傳付軍職以入之意,敢啓。傳曰,知道。
兵曹口傳政事,護軍單沈日永。
金學性啓曰,新除授右邊捕盜大將沈日永,卽爲牌招,命召及大將牌·傳令牌,傳授,何如?傳曰,允。
傳于金學性曰,憲長有闕之代,政官牌招開政。
兵曹口傳政事,大護軍單徐有榘。
金公鉉啓曰,行吏曹判書沈能岳,參判尹聲大,參議金鼎集牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招。
有政。吏批,行判書沈能岳進,參判尹聲大牌招不進,參議金鼎集進,同副承旨金公鉉進。啓曰,大司成今當差出,而擬望之人乏少,外任竝擬,何如?傳曰,允。以洪敬謨爲大司憲,閔致文爲大司成,金春敍爲軍器副正,徐有喬爲永禧殿令,成近壽爲引儀,鄭墰爲假引儀。
金學性,以兵曹言啓曰,景福宮衛將洪勉周,慶熙宮衛將崔東郁俱以病難供職,呈狀乞遞,竝改差,何如?傳曰,允。
兵批,行判書朴岐壽進,參判徐箕淳病,參議趙奎昇入直,參知丁庠敎病,右副承旨鄭德和進。以尹義儉爲訓鍊都正,王熙澤·秦慶煥·朴宗茂·金漢雄·邊成雄·王道冾爲五衛將,申義恒爲忠翊將,安聖信爲景福將,尹弼大爲慶熙將,金翼源爲訓鍊判官,金在根爲文兼,尹喜弼爲武兼,同知單金亨進,僉知單李元夏·李應謙,大護軍曺鳳振·朴綺壽,護軍李景在·徐英淳·李升權·尹義儉·李忠運·李行敎,副護軍徐戴淳·金大根·鄭㝡朝·成大璡·朴齊明·李寅弼·李圭殷以上竝單付。
金公鉉,以弘文館言啓曰,副校理任百經旣有只推之命,卽爲牌招察任,何如?傳曰,允。
以大司諫林翰鎭,正言金始淵,執義宋尙玉牌不進罷職傳旨,傳于鄭德和曰,只推。
以左副承旨徐憲淳牌不進罷職傳旨,傳于鄭德和曰,只推。
以副校理任百經牌不進罷職傳旨,傳于鄭德和曰,只推。
金公鉉,以禮曹言啓曰,祈雨祭停止,宗廟·社稷報謝祭,卽爲擇日設行,北郊報謝祭,亦一體設行事,命下矣。報謝祭吉日,令日官崔福基推擇,則今六月十七日爲吉云。以此日設行,何如?傳曰,允。
又以禮曹言啓曰,卽接成均館所報,則今番雨後,四賢祠正堂滲漏,拜席沾濕,卽爲修改云矣。見今雨意頗多,修改之役,待晴擇日擧行,何如?傳曰,允。
金學性,以都摠府言啓曰,副摠管沈漢永以御營中軍,本營諸將官褒貶講坐起事,惠民署晝仕出去之意,敢啓。傳曰,知道。
又以御營廳言啓曰,本廳別將柳文儉身病甚重,勢難察任,改差,何如?傳曰,允。
行判中樞府事朴宗薰箚曰,伏以,一旱經夏,三農告病,聖心憂惕,慈敎懇惻,責躬之意,溢於辭旨。迺以替行之義,特薦別祈之禮,爼豆旣陳,濃雲沈釀,沛然膏澤,式在三日之內,天人感應之理,間不容髮。此蓋九重心香,上格祖考,盈尺甘霔,得自方寸,從此民情胥欣,農功有望。臣適在將事之列,仰藉宸誠,獲覩盛事,且榮且幸,百倍餘人,至若引以爲功,冒受上賞,則是眞不免貪天之歸耳。古之人設或有微功寸勞,亦必歸之於上,不敢自有,誠以義有所重,理無自專也。況今事在降監之地,初無纖毫之功,而過加紀錄,虛辱恩賚,揆諸義分,無一是當。又況錫馬之典,實係賜予之綦重者乎?乘謝雖急,廉防尤大,玆敢短箚控龥,竊效繳還。伏乞聖明,仰稟慈聖,亟賜收還,以安賤分焉。取進止。答曰,省箚具悉卿懇。卿其安心領受。仍傳于金公鉉曰,此批答遣史官傳諭。
行大司憲徐有榘疏曰,伏以,臣病伏郊坰,視蔭待盡之中,忽伏奉栢府除旨,課日違召,惶蹙靡措,旋因署經有命,違牌路阻,擔舁趨造,觸冒風濕,退伏私次,一倍添劇,乍寒乍熱,似瘧非瘧,虛火上炎,而脚膝如氷,稠痰中塞而嘔吐繼作,雜試和解之劑,少無分寸之減,宛轉牀褥,轉側須人,一欲抖擻,輒復昏仆,嚴召旣降,趨承無計,憂病憂罪,轉益惶隘,玆敢不避瀆擾之誅,冒控危迫之懇。伏乞聖慈,俯賜諒察,將臣所帶都憲之任,劃卽鐫免,俾得以便意調治,復尋生路,仍治臣違慢之罪,以肅朝綱焉。臣雖疾病所絆,全昧不俟駕之義,而若其區區獻芹之忱,亦豈敢終自阻於一息未泯之前哉?今年畿·湖閱月之旱,儘是卄年初有之災,圭璧之奠瘞旣卒,大夫之昭假靡贏,宸誠所格,靈應如響,日昨霈澤,高低周洽,上而紓九重宵旰之憂,下而慰三農望霓之情,且慶且豁,不翅若執熱者之就凊也。第伏念,中庚已迫,秋節不遠,已移之秧,固喜其勃然興起,而此特十僅二三耳。若其依山高燥之地,原野乏水之田,仰壠待雨,一望陳蕪者,今雖欲飜耕移揷,論以節序,恐無實穎實栗之暇,此則惟有犂䅖殺之,代播他穀而已。向來代播之令,亦出於失彼得此,勿令全荒之意,而竊念愆陽之餘,必有伏陰,恒暘之後,必有恒雨,循環勝復,其理不忒。昔在正廟戊午,湖南夏旱,揷秧愆期,朝令代播蕎麥。臣時守淳昌郡,躬行阡陌,勸相其役,從古漑種之田,什七皆蕎麥矣。未幾伏秋之交,淫澇復至,而畦塍之間,水深沒脛,則於是蕎麥之病澇,甚於稻秔之病暵,而南人遂告饑,蓋代播誠是也,而所播之種,未得其宜耳。我東穀種,名品雖繁,其實則播耨收穫之期,不甚相遠,其晩蒔而可食者,惟有蕎麥與菉豆兩種,而兩種俱惡濕而喜燥,宜瘠而忌肥,以是種而播植于下濕膏沃之地,旱極澇至之時,無怪乎徒勞而無功也。臣聞中原·通州等地,有六十日稻,初秋下種,初冬收穫,上海·靑蒲等地,有深水紅稻,六月播種,九月成熟,德安府有香秄晩稻,耕田下子五六十日,可以食實,此皆晩蒔而可食者也。臣謂每歲節使之行,多方訪求,按名購來,頒之八方,轉相傳殖,則不過一二年,人享其利,不煩勸相,其於廣嘉種而救災荒,豈云少補也哉?今臣此言,固無及於當年救荒之政,而天災流行,不可幾度,備豫不虞,最貴先時,鄒聖有言,七年之病,求三年之艾,苟爲不蓄,終身不得,今玆購種之論,在今年則雖已後時,在嗣歲則先時備豫,視諸亡羊而補牢,亦不可謂甚晩矣。昔宋眞宗聞占城稻耐旱,西天中印土菉豆子多而粒多,遣使求其種,散諸民間,仍以種法下轉運司,明儒邱濬論之曰,宋帝此擧,有合於大易裁成輔相以左右民之義,且曰宜倣宋帝此意,俾民兼種諸穀,有司考課,書其勸相之數,其地昔無而今有者,加以官賞,前辟之懿範可尋,名碩之良劃未泯。伏願深留聖意,令中外有司之臣,悉心採施,毋俾宋帝,專美古昔焉。臣又聞救荒之策,大率有三,先事爲上,當事次之,事後爲下。敎別種,興水利,立義倉,先事之策也。移穀蠲稅,重賑穀之勸,興利民之務,當事之策也,施粥給藥,事後之策也。見今兩西雨暘調均,嶺·湖豐歉未判,而其不待秋成,已兆失稔者,惟畿·湖數三十邑耳。設令畢竟全荒,賑捄是急,當事之策,廟堂之上,必有定算,事後之策,字牧之臣,自當殫竭,庶不至仰貽丙枕之憂勤。臣不必贅陳,而臣之一念結,惟有曰先事之策,不可不迨此豫講也。敎別種一條,向臣所謂購嘉種者,已仰陳其梗槪矣。至於立義倉一事,以今公私貯蓄之枵然,亦無異無麪之不托,而最是興水利,爲今日之急先務。蓋挽近畿·湖·兩南之告歉,率多以春夏亢旱,而惟有引渠之塍,負陂之田,獨占豐熟,農功之可以人力弭天災者,惟此爲然,是卽物理之灼然,而功效之已著者也。臣謂諸道堤堰,申嚴冒耕之禁,另施疎鑿之功,案付以外,如有兩岸周遭可施瀦閘之制者,亦令地方官,詢究興修的確之處,議賑諸邑,依朱子浙東之奏,募饑民修築,若其財力不敷處,則境內饒戶,聽其募丁赴役,日役百夫以上,差定監董監官,事竣之後,道臣以其名聞,視其募丁之多寡,赴役之久近,疎鑿之廣狹,或單付樞銜,或量與爵秩,以倣漢家力田科之遺意,而新設陂塘之占基於有稅之土者,亦許申狀蠲免,則賑政堤政,一擧兩得,不僅止於一時捄荒,而可永賴於萬世之捄荒,策無便於此者也。臣又聞陸耕之農,倍艱於水耨之工,而飯稻之風,又盛於百年以來,遠水之乾坪,依山之梯田,無不飜作水田,偶値潦澇,幸得登熟,一有旱暵,輒致抛荒,而以其繫在旱田之案,原無把束給災之例,區別一差,則吏有幻勘之失,事目是遵,則民徵不毛之稅,此已有乖於綜名覈實之政,而山巓採苓,詩人著譏,辨壤敎稼,周官揭訓。夫以畏旱之種,强植磽确之地,僥倖萬一之熟,以寄八口之餐,又何其術之鹵莽至此哉?所獲甚鮮,所失甚多,此農家之所最忌,而王政之所必禁者也。臣謂嚴立科條,曉諭坊曲,除非灌漑有路及自來生水處外,本繫旱田而飜作水田者,逐加査櫛,一竝還作旱田,如有冒禁怙終者,施以大典冒耕之律,則未必不有助於裕民食備災荒之道,此又先事捄荒之一策也。亦願下詢廟堂而財處焉。臣病思昏瞀,言不知裁,不勝隕越悸恧之至云云。答曰,省疏具悉。本職許遞,疏辭甚好,令廟堂一一採施。
大司諫林翰鎭疏曰,伏以,臣姿旣鹵下,年又衰頹,淸朝諫諍,初不近似,矧玆一院之長,地望尤峻,責任綦重,是豈如臣者類所可冒居,而聖恩寬大,不早斥棄,荐蒙收錄,前後屢叨,而未能一言一事自效其責,秪以違傲召命,鎭日爲課,縮伏惶隕,如臨淵谷。況臣所抱貞疾,疝積爲祟,到今旣衰,闖發尤頻,未嘗以恒人自居,而近値金火之節,將攝失宜,外而見鑠於暑濕,內又受傷於食飮,旣滯且泄,惟日涔涔。向於署經有命,牌望路阻,不得不扶曳病軀,張皇出肅,而舁還私次,仍致觸傷,宿病較肆,見症尤劇,貼身床玆,委命刀圭,而今日賓對,又有召命,登筵敷奏,固其職也。顧臣病狀,如右所陳,彈束赴公,無望自力,玆敢冒死呼龥。伏乞聖慈,俯垂憐憫,特賜遞改,仍治臣瀆擾之罪,以昭法紀焉。臣於丐免之章,不宜贅他,而愚衷耿耿,不容泯默,敢此尾陳。今年亢旱,旣至屢月,言念民事,極爲憧憧。伏惟聖心惕厲,錦玉靡安,圭璧屢擧,皇穹垂佑,甘霈普洽,旣萎之苖,雖有勃然之喜。第節序差晩,見損已多,來秋穡事,難免歉歲,軫災救荒,誠爲先事豫備之政。見今公私蓋藏,在處俱空,移粟發棠,固難望綽然有裕,而大凡賙賑之方,實惠爲先,苟司其任者,殫心盡力,抄飢則必精,分賑則必均,然後朝家如傷若保之澤,始可下究,而若其勤慢與否,則分遣繡衣,到底廉察,使守宰有所懲畏,民生毋至顚連,千萬幸甚。臣無任云云。省疏具悉。所陳甚好,當留念矣。爾其勿辭察職。
戊戌六月初十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調李止淵,提調李憲瑋,副提調金學性,假注書李濟達·申泰運,事變假注書李昌廷,記事官卓宗述,記注官趙相玉,行戶曹判書趙寅永,行禮曹判書鄭元容,行兵曹判書朴岐壽,行吏曹判書沈能岳,刑曹判書金蘭淳,漢城府判尹徐憙淳,同知中樞府事李完植,校理李魯確以次進伏,醫官崔暄·金漢雋·秦慶煥·鄭檍進伏楹外訖。上曰,史官分左右。止淵等進前奏曰,久旱之餘,得此甘雨,誠甚喜幸,而雨前雨後,日氣蒸濕,便作霖意,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,醫官入診乎?上可之。暄等以次診候訖,退伏奏曰,脈候左右三部調均矣。止淵曰,顧今庚炎轉甚,此時起居飮食之際,政宜節宣,當風之處,生冷之物,克軫十分審愼,是臣區區之望也。止淵曰,今番雨澤,以節序言之,雖云差晩,已移之秧苖,已芽之田種,庶有蘇醒之望,而未移處今雖移揷,恐難食實矣。兩西·湖南·嶺南·北道,差早得雨,庶望有秋,而但湖西·畿甸,被旱偏酷,來頭苟能雨暘均適,則或可免全歉,而又不無終澇之慮,是所切悶矣。大王大妃殿曰,旱餘得雨,誠甚多幸。畿·湖俱有晩時之歎,而畿內爲尤甚,實爲悶然。目今所見,難保有秋,畢竟未免歉荒,則拯濟救活,將何以爲計?卿須預爲講究,可也。止淵曰,臣於向來,已有仰奏,而臣全無才具,獨當重寄,雖値時和歲豐之時,實無彌綸捱過之望,當此旱乾,茫無備豫措劃之策,臣不勝惶懍,而在國事誠悶然矣。大王大妃殿曰,醫官先退,次對爲之。止淵曰,雨澤雖曰晩時,民事猶爲萬幸,聖上至誠悶旱之念,克盡方寸對越之工,慈聖惻怛責躬之敎,至有太廟別祼之擧,陟降所臨,神明所眷,孚格如響,沛澤斯洽,臣不勝欣幸攢頌之至,而迺以臣之一時將事,特侈上賞,有若紀勞者然,私分愧蹙,萬萬不安于中也。若論遇災消弭之策,斥退之擧,宜先臣身,而反以罔功,虛辱恩賚,已是名實之相舛,而臣向以愼賞無濫之意,有所仰勉者,今此所被,不可但以冒濫言。其在義分,何可恬然承受乎?固當箚陳繳還,而適値登筵,敢此控懇。伏乞卽命收還,俾國體無屑,私心獲安,區區之望也。大王大妃殿曰,久待之餘,得雨洽然,實爲欣幸。若以遇災引咎,則咎在於予與主上,豈獨大臣之責乎?卿言過矣。至於賞典,非但在法卽然,其在識喜表賞之道,不得不然,卿其勿辭,安心領受。愼賞之言甚好,當留念矣。止淵曰,諸道民情之遑急,固不無淺深之別,而目下奠安之方,來頭接濟之策,專在字牧之任,古人所謂具百萬粟易,得一守令難云者,政謂此也。在昔正廟朝癸甲之歉,以擇守令爲第一先務,渙發綸音,別下飭諭於京外攸司之臣,而見今災荒,雖不至如癸甲,國計民力之勢到弩末,反非癸甲之所比論,則若於差除之際,一或放過,其於民國,尤將何如也?自今都政,毋循常例,壹意愼擇之意,申飭銓曹。黜陟臧否,專在道臣,苟欲對揚,宜盡嚴明,而其中或有不能事事,留之反害,則無憚大吏,毋顧顔私,不待殿最,早卽罷遣之意,分付諸道道臣,何如?大王大妃殿答曰,依爲之。何時不然,而在今關係尤重,各別申飭,勿爲空言之歸,可也。出擧條止淵曰,京外戢盜之解弛,莫近日若,雖在常時,尙有竊發之患,況當旱荒,尤多繹騷之慮,而校卒輩夤緣橫恣,亦爲小民難保之端。今後則別般操束,到底詗察,期於一切鋤除,毋復尋常玩愒之意,另飭行會,而若或有意外之事,出於掌內,則毋論兩捕將及各鎭營將,其溺職之罪,不可不加倍嚴勘,以此一體知委。都政,營將未知爲幾窠,而必以人器可堪者,另擇差送之意,分付兵曹。右邊捕盜大將李完植職務相妨,今姑許遞,何如?大王大妃殿答曰,依爲之。出擧條學性曰,右邊捕盜大將李完植許遞事,命下矣。捕將之任,不可一刻暫曠,在前如此之時,有他邊大將兼察之例,今番則何以爲之乎?上曰,他邊大將兼察,可也。出榻敎學性曰,右邊捕盜大將他邊大將兼察事,命下矣。兼察右邊捕盜大將金煐,卽爲牌招聽傳敎,何如?上曰,依爲之。出榻敎止淵曰,捄荒之政,莫過於豫備,豫備之要,亦莫先於節財。顧今內而各司,外而諸路,錢穀俱竭,措手無策,惟有省繁節用一件事而已。決不可伈泄因循,坐度時日。自宮闈間日用所須,雖微細汗漫者,凡係不急不緊之需,勿以規例而姑息,隨處存念,一切減省。以至各營各司之不得不時急應用者外,如營繕造作燕貿等事,皆令停撤,無或一毫冗濫,以爲得寸亦寸,用於用處之地。外則郡邑穀摠,比前大縮,而雖有留庫各穀,擧皆名存實無,若當臨急取用,則必不能支排矣,此乃方伯·守令之罪也。姑以先甲之意,另爲嚴飭,各自按簿典守,以待不時策應之意,分付諸道。若論節用愛民之本,則又莫先於祛奢崇儉,雖在全盛殷富之時,一任其侈汰而不節,則雖泉湧山積,終底竭蹙,此必至之勢也。況當歉荒匱乏,公私哀痛之日,尙循豐豫之習,不思抑損之道,此卽孟子所謂無政事則財不足者也。今日君臣上下所共振發警惕,蘄祝勉勵者,亶不外是。伏願先自聖躬,益昭儉德,節制謹度,不作無益,一念而防毫忽之微,一日而惜錙銖之細,俾中外有所觀感,風俗有所丕變,則財由是可裕,民由是可足。此是殿下家法,而亦遇災修省之要道,故敢此仰達矣。大王大妃殿答曰,雖在常時,猶尙如此,況屢歉之餘,公私如竭,尤豈可少忽?所陳切實。予與主上當體念矣。卿亦隨事規警,期有實效,可也。至於節財一事,雖非歉歲,何可一時汰濫乎?此尤上下交勉處也。出擧條止淵曰,京外用度之省略,有司典守之勤實,固可自下董飭,而至於節儉導率之道,惟在於自上敎化矣。止淵曰,前司諫李家淳上疏批旨,有令廟堂稟處之命矣。取見其疏本,則備陳禮安縣民瘼,仍請停結役,革還弊,充軍額,重籍法,減吏額事也。其中結役一事,苟有是也,則罪在該倅,不可不査實處之。令道臣詳覈狀聞後,更爲稟處。其外諸條,亦令道臣探察該邑事情,參量原疏辭意,以爲從長矯革,期有實效之意,分付,何如?大王大妃殿答曰,依爲之。出擧條仍敎曰,似此章疏,不可尋常看過。未知道臣査聞之果如何,而疏辭中苟有紓民力之策,到底採施,毋或泛忽之意,申飭,可也。止淵曰,江華留守朴永元以萬寧殿材木及物力請劃事,有所論報,此是已定奪之事,固當趁卽施行,而臣纔以營繕姑停之意仰奏,本府被旱,未免尤甚,此時興作之難,中外何間?今雖擇日啓下,而姑令停役,從後觀勢稟施爲好,故敢此仰達矣。大王大妃殿答曰,依爲之。出擧條止淵曰,朝臣躋二品者之貤贈三代,卽法典,而所後家若無可施,或先已施,則提稟移施,亦出於孝理之政矣。副摠管沈漢永,依近例許以移贈於本生家,何如?大王大妃殿答曰,依爲之。出擧條止淵曰,近日備堂,非曰苟艱,而耆臣外着實行公之人無多,卿宰中亦多可合參聞廟謨者。行大護軍李憲瑋,知中樞府事李羲準,行大護軍趙秉鉉,工曹判書李嘉愚,行護軍金興根,竝備堂差下,金興根仍察有司之任,前備堂洪敬謨·曺鳳振·朴綺壽竝還差,曺鳳振湖南句管,趙秉鉉嶺南句管,行兵曹判書朴岐壽京畿句管堂上差下,何如?大王大妃殿答曰,依爲之。出擧條仍敎曰,備堂中年老人,次次減下則好矣。止淵曰,廟堂不可全無耆耇之臣,其中衰病最難强者,可以觀勢減下矣。大王大妃殿曰,俄者都憲之疏以爲,通州·德安等地,有晩蒔食實之穀種,此可爲捄荒之資云。原疏姑未賜答,而觀其疏辭則甚好,批下後商度爲之也。止淵曰,臣姑未見原疏,而穀有宜土不宜土之殊,若得其穀種,試於八路,驗其宜土,然後可議廣播矣。大王大妃殿曰,年前朴判府事所奏夏牟事,果如所奏爲之乎?止淵曰,臣亦向來筵奏行會,聞各邑今方檢飭,而牟還多有換作秋穀者,今若還作本色,則民情必多難便,不得不因見在摠收捧,而恐有不敷之慮,其勤慢,待諸道畢捧之報,欲爲一番摘奸矣。大王大妃殿曰,予意亦然故問之矣。大王大妃殿曰,大臣就座,吏兵判進前。能岳·岐壽進前。大王大妃殿敎曰,俄者大臣所奏,兩銓臣亦當聞之矣,愼擇守令,何時不然,而在此時尤宜另擇。每當大政,非不申飭,未見有實效,苟有向國之誠,愛君之心,寧或如是?予甚慨然也。能岳曰,慈敎懇惻至此,大僚亦有所奏,臣敢不悉心奉行,而才具不逮,聞見不廣,恐無萬分一對揚之道,不勝惶悚矣。大王大妃殿曰,予於此,有以知朝臣誠心與否,須善爲對揚也。能岳曰,臣素蔑識鑑,且今人才不古,惶蹙之極,無以仰達矣。大王大妃殿曰,雖在散政,差一守令,予輒默語于中曰,此人之能否,何如?未嘗尋常看過,對朝臣雖不盡言,於心常常不能忘也。能岳曰,屢歉之餘,民勢倒懸,固當惕念選擇,而臣癃衰昏劣,尤不如年前待罪之時,益不勝惶恐之至矣。大王大妃殿曰,須善爲也。學性曰,諸宰奏事。寅永曰,臣於昨冬,以丙申條田稅愆納,筵稟提飭矣。伊後各邑擧皆畢納,而惟關東之平海·蔚珍,嶺南之英陽稅布稅錢,至今稽滯,大關紀綱。此非民間之未捧,每爲吏屬之那移,以致經年過限者也。一向任置,後弊難言,昨今年三邑守令,竝令該府拿問處之。至於各宮免稅,雖與正稅有異,其實皆從田稅中出者,而丙申當納,尙或愆期,甚至有該宮手本處,事體屑越,莫此爲甚。竝一體關飭該道臣處,使之刻期董督,而如或如前延拖,則當該守令竝爲論勘之意,措辭知委,何如?大王大妃殿答曰,依爲之。出擧條止淵曰,各宮之每以手本啓下者,極涉煩屑,此後則此等手本之習,一切嚴防,使之直報戶曹,好矣。大王大妃殿曰,各宮事,京司及外道,多不動念,故每有手本之擧矣。止淵曰,宮納與正稅無異,故地部常所董飭,豈以直報而泛看乎?除非別般不得已之事,則決不可任其猥屑手本矣。元容曰,久暵渴望之餘,甘雨連注,至過六寸,慰滿三農,民事萬幸。祈雨祭自今日停止,而慈敎懇摯,特行別祈,格誠荷佑,澍澤優洽。太廟宜有報謝之禮,社稷亦當一體設行,而在前報謝之時,或有擇日卽行之例,亦有待秋將事之時,今番則何以爲之?而九次北郊祭後,得雨亦過寸餘,謹考曹例,合有同爲報謝之節,依例擧行,何如?大王大妃殿答曰,久待之餘,甘霔周冾,民事萬幸。宗廟·社稷報謝祭,卽爲擇日設行,北郊報謝祭,亦一體設行,可也。出擧條元容曰,諸道多士上言之孝烈請褒,啓下臣曹者,以令本道査啓後稟處之意,前已覆啓,而平山士人申學周孝行,樂安故士人尹大殷妻李氏烈行事,姑未及覆啓矣。此亦一體査啓之意,分付兩道道臣,何如?大王大妃殿答曰,依爲之。出擧條岐壽曰,價布上納,法意嚴重,分當需用,事係緊急,而自癸巳以後,未納之數爲十二萬兩零之多,間値歉荒,雖緣民力之未紓,豈有邑邑皆然,年年如是之理乎?挽近以來,專事玩愒,守令則無難過當,營閫則不念察飭,以致閱歲而延拖,至於經用之難繼,揆以紀綱,寧不寒心?目下事勢,未免罔措,屢度關飭,終無見效,不可仍置。京畿·關東道臣,及三南帥臣,爲先從重推考,使之董督,連續上納,而如是申飭之後,又復如前愆期,則自臣曹更爲稟處,該守令依法典論勘爲宜,故敢此仰達矣。大王大妃殿答曰,依爲之。出擧條學性曰,玉堂所懷陳之。魯確曰,無所懷矣。學性曰,今日賓對,兩司無一人進參,事甚未安。陳疏外違牌諸臺,竝推考,何如?大王大妃殿答曰,依爲之。出擧條大王大妃殿曰,大臣先退,史官就座。仍命退,諸臣以次退出。
上在昌德宮。停常參·經筵。
金公鉉啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,行都承旨金道喜,左承旨李寅敎,左副承旨徐憲淳不爲仕進,右承旨金學性內閣進,右副承旨鄭德和式暇出去,院中只有臣一人,伴直無人。左副承旨徐憲淳,所當牌招,而拘於廳規,不得請牌,何以爲之?敢稟。傳曰,牌招。
又啓曰,左副承旨徐憲淳牌不進,伴直無人。右承旨金學性所當牌招,而拘於廳規,不得請牌,何以爲之?敢稟。傳曰,牌招。
以左副承旨徐憲淳牌不進罷職傳旨,傳于金公鉉曰,只推。
金公鉉啓曰,右承旨金學性牌不進,伴直無人。左副承旨徐憲淳旣有只推之命,所當更爲牌招,而拘於廳規,不得請牌,何以爲之?敢稟。傳曰,牌招。
傳于金公鉉曰,左承旨許遞,前望單子入之。
承旨前望單子入之,張敎根落點。
金公鉉啓曰,行大司憲洪敬謨,執義宋尙玉,掌令金持泰牌不進,掌令高萬九,持平李東迪·金權在外,監察茶時之意,敢啓。傳曰,知道。
以大司諫林翰鎭,正言金始淵,執義宋尙玉,掌令金持泰牌不進罷職傳旨,傳于金公鉉曰,只推。
以右承旨金學性牌不進罷職傳旨,傳于金公鉉曰,只推。
金公鉉,以弘文館言啓曰,副校理任百經旣有只推之命,卽爲牌招察任,何如?傳曰,允。
以副校理任百經牌不進罷職傳旨,傳于金公鉉曰,只推。
金公鉉,以吏曹言啓曰,今此宗廟望祭大祝,前持平權大肯塡差,而時無職名,令該曹口傳付軍職,何如?傳曰,允。
兵曹口傳政事,副司果單權大肯。
金公鉉,以義禁府言啓曰,全羅監司李憲球狀啓內,茂長前縣監徐有贊·趙秉常·李竣祜·尹興圭·宋尙玉·鄭友容等罪狀,令攸司稟處事,啓下矣。徐有贊身故勿論,趙秉常·李竣祜·尹興圭·宋尙玉·鄭友容等,今方待命拿囚,宋尙玉今方待命,而時帶臺職,不得拿囚,令政院稟旨擧行,何如?傳曰,允。
金公鉉啓曰,因義禁府草記,執義宋尙玉以茂長前縣監,今方待命,而時帶臺職,不得拿囚,令政院稟旨擧行事,允下矣。依定式遞差傳旨捧入之意,敢啓。傳曰,知道。
又以義禁府言啓曰,英陽縣監金華國,蔚珍縣令金景賢·李光荃,平海郡守禹台榮·朴榮顯等拿問處之事,傳旨啓下矣。金華國·李光荃·朴榮顯等各其時在任所,金景賢下去忠淸道燕岐地云,依例發遣府書吏羅將竝拿來,禹台榮以慶尙左兵虞候,亦在任所,依例發遣府羅將,交代後拿來,何如?傳曰,竝待待命拿囚。
上在昌德宮。停常參·經筵。
金公鉉啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
張敎根啓曰,右副承旨鄭德和今日不爲仕進,卽爲牌招,何如?傳曰,允。
金公鉉啓曰,三品官之毋得過三日循例請牌,曾有定式矣。大司成閔致文除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
張敎根啓曰,吏曹郞廳來言,臺諫有闕,政事,取稟。傳曰,前望單子入之。
執義前望單子入之,金秀萬落點。
金公鉉啓曰,行大司憲洪敬謨,掌令金持泰牌不進,執義未差,掌令高萬九,持平李東迪·金權在外,監察茶時之意,敢啓。傳曰,知道。
以大司諫林翰鎭,正言金始淵,掌令金持泰牌不進罷職傳旨,傳于金公鉉曰,只推。
以右副承旨鄭德和牌不進罷職傳旨,傳于金公鉉曰,只推。
以大司成閔致文牌不進罷職傳旨,傳于金公鉉曰,只推。
張敎根,以吏曹言啓曰,今日本曹褒貶坐起時,堂上不可不備員,而參判尹聲大病不來,令政院卽爲牌招,以爲同參開坐之地,何如?傳曰,允。
又以弘文館言啓曰,副校理任百經旣有只推之命,卽爲牌招察任,何如?傳曰,允。
金公鉉,以都摠府言啓曰,副摠管具信喜以禁軍別將,龍虎營褒貶坐起進參事,外兵曹晝仕出去之意,敢啓。傳曰,知道。
義禁府啓目,茂長前縣監趙秉常·李竣祜·尹興圭·宋尙玉·鄭友容等原情云云。問目內辭緣,泛稱遲晩,鄭友容段,刑推得情,趙秉常·李竣祜·尹興圭·宋尙玉等段,所當請刑是白乎矣,曾經侍從,勿爲請刑,載在大典通編,竝只議處,何如?判付啓,依允爲旀,鄭友容段,除刑推議處爲良如敎。
上在昌德宮。停常參·經筵。
自午時至人定,灑雨下雨,測雨器水深一分。自人定至十四日開東,灑雨下雨,測雨器水深三分。
金公鉉,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金道喜啓曰,右承旨金學性,左副承旨徐憲淳,右副承旨鄭德和今日不爲仕進,竝卽牌招,何如?傳曰,允。
行大司憲洪敬謨啓曰,臣於日前,伏奉都憲除旨,自顧風裁,豈有玷冒之望,而牌召屢降,義分是懼,雖不得不章皇出肅,而第臣於合啓中,有私義之不可冒參者,在前引避,輒蒙體諒,到今處義,宜無異同,以此情蹤,其何可晏然於臺次乎?請命遞斥臣職。答曰,依啓。
金公鉉啓曰,吏曹郞廳來言,臺諫有闕,政事,取稟。傳曰,前望單子入之。
大司憲前望單子入之,金履載落點。
以右承旨金學性,左副承旨徐憲淳,右副承旨鄭德和牌不進罷職傳旨,傳于金公鉉曰,只推。
以大司諫林翰鎭,正言金始淵,執義金秀萬,掌令金持泰牌不進罷職傳旨,傳于金公鉉曰,只推。
以副校理任百經牌不進罷職傳旨,傳于金公鉉曰,只推。
張敎根,以弘文館言啓曰,副校理任百經旣有只推之命,卽爲牌招察任,何如?傳曰,允。
金公鉉,以義禁府言啓曰,卽接月令醫員洪麒成手本,則時囚罪人趙秉常素以胃敗勞瘁之症,三朔沈苦之餘,自昨日關格忽發,吐瀉俱作,胸腹撐亘,坐臥不得,所見危劇,罪人病勢如此,則一邊保放,一邊草記,曾有定式矣。趙秉常姑爲保放之意,敢啓。傳曰,知道。
大司成閔致文疏曰,伏以,臣以材則樗櫟之散也,以質則蒲柳之脆也。徒藉先蔭,自分常調,十載下邑,絲毫無補,遲暮一第,僥倖莫甚,而承宣佐貮,榮耀已極,名塗進取,夢想豈到?迺者國子新命,遽及此千萬不近似之身,臣誠惝怳悸恐,歷累日而莫省攸措也。夫朝廷設官,何莫非綦重,而最是學校之政,大係汚隆之判,故選擇師儒之長,授之造士之柄,于以贊菁莪之化,致思皇之美。粤在祖宗盛際,必得長德邃學,用畀斯任,故文治賁然可觀,士趨鮮或不端,近世以來,其所以遴簡者雖未逮古,猶可謂極一代之望,何嘗有如臣老醜之廁其間者乎?臣少而失學,長益蔑聞,章句訓詁,猶患矇昧,功令製作,亦未嫺習。如是而何以顔抗臯比,躬率縫掖,自處以敎諭作成之責也哉?若謂先門閥而不論其他,則是俾臣而貽忝家之愧也,又若謂從年齒而不問其餘,則是使臣而齎恃老之羞也。左右無當,內外交怍,尙何可援古證今,張皇爲說,重犯古人不誠之譏也?竊伏念,上天至仁,雨露以時,父母孔邇,飢飽以節,殿下之於臣,義重君臣,恩兼父子,旣覆燾之矣,又顧復之矣,欲其生焉,則不必使之過福招災,愛以德焉,則不當任其匪據速謗。今臣之區區蘄免,誠恐上累聖簡,豈直爲臣一身計而已哉?且況臣家世受國恩,與天無極,生死向前之願,寧或自後於人,而惟其藉手盡分者,不在於忘廉冒進,則顧何敢矯情飾讓,自歸於負素心而墜遺訓也耶?玆不得不冒控衷懇,仰瀆崇嚴。伏乞聖慈,俯垂鑑諒,仰稟東朝,亟改臣新授職名,以重公器,以安私分,不勝大願。臣無任云云。省疏具悉。爾其勿辭察職。
楊州牧使閔永勳疏曰,伏以,本州還餉逋虧之數,具載於前道臣査案,而伊時啓下籌關,有曰畿輔重地,邑還盡入積逋,緩急所需,餉簿擧歸虛名,所以矯捄釐刷之方,更令道臣邑倅到底商確,從長措處,俾無敢仍循,重貽朝家之憂。道査回啓,亦曰其所矯捄,不啻如救焚拯溺,謹當從長徐究,追于登聞爲辭,一州民庶,靡不以此顒仰,而叨忝近民之職者,亦不可不勉效一日之責,克盡措劃之方,而以若畿輔中綦重之地,積此屢萬石最鉅之逋,全枰已掃,著手無地,此誠通朝之所共憂者,而陽智曠蕩之典,恐非有司之臣所敢希望,則爲今之計,惟在於無中辦有,恢舊圖新,限年排完,獲免公穀之永失其本而已。雖然以此一片楊州,如潰大癰之勢,無中辦有,已乏良算。雖或有不妨于民,不費於公,東西塗抹,可以自邑辦出,逐年分給於本境之民,民必旋卽流亡,穀必輒成積逋,將如尾閭之穴,歸虛之壑,然則徒有完逋之號,竟無完逋之效,其何可費心費財,作此有名無實之擧乎?不塞其本,但救末流,則雖終年荷鍤,無益於橫決矣。大抵本州還弊,皆由於餉摠添增,還戶散亡故耳。餉米創設之初,本州定數,不過一千六百二十石,未嘗偏重也,故民亦無怨,且際全盛也,故捧亦無弊。越在癸丑年間,忽添二千四百二十五石,訖今四十餘年,非但加之饑饉,因以癘疫也。其所流亡而啼號道路者,莫不歸咎於加劃,其時加劃,必有所甚不得已者,而民戶之繁,非比近日,則猶可說也。挽近以來,弊日益滋,民日益散,以若斛耗之倍蓰,轉輸之險遠,雜費之歲滋,偏重偏苦,而戶少餉多,多石之戶,有走而已,徵及於族,族亦走矣,徵及於隣,隣亦走矣,隣之又隣,族之又族,亦未敢安堵,民苟渙散,雖有積粟,與誰爲守?況粟是出於民者,而民旣如此,何處得粟乎?至于昨年,轉到極亢,則竝耗四千六百九十二石內,所謂時存之戶,當捧之數,不過四百石,亦非當者之所受也。其父其兄,流離物故,而其子其弟,或有生還,則謂之以時存,其夫其母,顚連溝壑,而其寡其女,或有孑遺,則謂之以時存,盈庭堆案,無非此訴,此莫非荷擔將散之勢。旣往如此,來後可知。假使蕩滌舊簿,創設新分,負餉必走,其勢卽然耳。餉逋旣如是,則邑還隨之,邑還又如是,則餉逋隨之,轉輾繆轕,還餉俱空,此政所謂不塞其本,但救末流,雖終年荷鍤,無益於橫決者也。三代美制,猶且損益,琴瑟不調,必待更絃。城餉總數,自有舊式之限節,邑還多少,允合因時而損益,此乃按古事遵古式,有非創新法更新絃。斛數旣減則戶分必少,戶分旣少則流亡必弭,苟如是則積逋由此可完,弊源由此可杜。竊嘗以爲,倉還各穀折米一萬四千三百八石五斗三合三夕,城餉米前後摠四千四十五石及丁酉耗雜費六百四十七石三斗,城餉倉還合折米一萬九千石八斗三合三夕內,城餉米前摠一千六百二十石,依舊式分給本州,而追後加劃條二千四百二十五石及倉還折米九千五百七十五石合一萬二千石,自戊戌秋限十二年除耗排移,請自本州每歲區劃一千石米詳定價三千兩,翼年三月·四月之間,上從巡營,而先從餉米爲始,己亥·庚子則歲各移送城餉千石價,辛丑年則城餉條四百二十五石及倉還條折米五百七十五石合一千石價三千兩,亦爲上送,而伊後九年,則歲以倉還折米一千石價三千兩式上送巡營,從他措處,然後排年之歸屬明白,弊局之還戶息肩,而民可無流亡之患,穀將有準完之效。其餘數各穀,則亦當於今年內,自邑區處,而至於城餉之丁酉耗條,則所謂,時存戶四百石,亦多數年前分族移錄者,族徵旣係禁令,此輩亦無異於流亡,其中可徵,不過十之一二,固當隨所徵輸送摠廳。其餘數及癸巳·乙未耗雜費未上納者一百七十石零,區處無路,竝於排限外,翼年春亦使之畢納于摠廳,而此乃各年耗條之未及盡納者,則又無除耗之可論。苟如是則先後中窾,豈復有不齊其本,欲齊其末之弊哉?矧其限年排移之規,較他排年之例,不啻懸殊。此非排捧於民也,卽是歲劃於官耳,又非排給於本州也,卽是歲移於畿營耳。且名雖除耗,夷考其實,每歲千石之耗,漸次生殖,則比諸竝與本穀,永無指徵者,其利害名實,不待兩言而決矣。其節目條例,如蒙準請,兩件成冊,一置畿營,一置本州,照驗施行,則可以如式如期,雖當不時交遞,交手相付,按以行之,保無參差之患。凡此限年,若或減一,譬如經緯僅集,中斷其機,九仞之功,將虧一簣。寧欲不爲則已矣,苟欲爲之,依此準請,然後可以就緖而告完。春間謹將此意,牒報于前道臣,俾冀轉進矣。前道臣未及登聞,適値交遞,焚溺轉深,拯救轉邈。臣於是獨寐寤歎,秪自耿耿。三萬餘石虛留之逋,袖手束閣,又閱今年,更添其耗,則維楊一局,譬如沈漏船於瞿塘灔澦之瀧,壓之以萬匀之石,錮之以千尋之鎖也。經春徂夏,還分失時,遂不得已先從臣曾所牒報,力所可行之條,晝宵殫竭,不拘四方毁譽,不顧一身利害,其間辦劃而分給之者,僅爲城餉米舊摠一千六百二十石及倉還各穀準折作米四千七百三十三石五斗三合三夕,都合折米六千三百五十三石五斗三合三夕而已。猶於分給之際,戶少斛多,衆怨蜂起,胥動浮言,一場囂囂,訖今未定。假使有加辦金穀於今日之方,維楊還戶,更無添分之地,況是一萬二千石之多乎?此邑糶糴之無斂無分久矣,而六千三百餘石之米,白辦以給於一年之內者,其亦力已殫矣。蹋指引弓,其彀已滿,必欲奮然躍然,援不程力,則秪取弓折臂傷之患而已,過此以往,眞所謂加一分不得者也。至若每年一千石米價三千兩,固是不撓于民吏,可補於杼軸者,則除耗排移,設或有朝廷之難愼,名同實異,自可有白黑之辨別,且況永無本穀,則其奈皮之不存,毛將焉附之歎,歲漸息補,則自有日計不足,月計有餘之效乎?議者或以爲,一紀排限,旣涉闊遠,後人遵守,亦何可料?三千緡錢,恐未必如期,數萬鉅逋,慮或又如前云爾,而此甚不然。今有一屋於此,傾柱摧桷,頹垣廢址,其等棄也久矣,一朝完葺焉,力有不及,乃是婦孺所知,十年規畫之排成間架,抑亦傳守有圖,而特以限年之遲遠,慮有後人之參差,不究名實,徒事持重,未免度外之抛棄,則其可乎否乎?苟有一揮郢斤,神運鬼斲,倐成渠廈之材之力則可矣。苟其不然,而徒拘限年之遲,虛抛積費之工,則終安有所濟乎?且千間之廈,固難告訖於一匠石之手,匠石之多,亦可車載而斗量,惟在於臨時擇用之如何。又何疑於來後之事乎?議者又或以爲,限年排移,在楊民則固善矣,在他則不無移疾之嫌云爾,而此又不然,古人亦嘗有移粟之政矣。夫移東移西之間,益東則損西,益西則損東,此不但移疾之比,而特以事有輕重緩急之別,易地皆然,故民不以爲怨,行之者不疑焉。今若以輕重論之,則仰瞻壁上,宸翰如昨,若曰本州漢陽根本之地,奉諸陵諸園,體昔盛德至誠恤民二十一字,尙有一唱三歎之音,於戲不忘,孰不興愴?以至於優渥異典,煥爛於列朝,史不勝記,辛未之全蕩逋欠也,壬申之永蠲田稅也,小米之戶頒也,身布之戶蠲也,壬子還餉之全數蠲耗也。竝是他邑所無之事,維楊輕重,較他果何如哉?此等恩典,雖不敢冀,而至於裒多益寡,稱物平施之政,爲楊民者孰不如大旱之望雨乎?今若以緩急論之,則城餉本係部還,而移之列邑,始豈樂爲哉?是亦窮則變變則通,隨時捄弊之本意,此政所謂易地皆然者也。又曷嘗以移疾爲嫌,而不之行於其時也哉?楊民緩急,較疇昔部還之弊,亦何如哉?今年旱魃之災,楊又最甚,澤鴻之鳴飛向四,其勢必至。況其宿逋纏痼,自分無生,則走且僵於溝壑,誰能弭之乎?諺曰欲新民者先滌其瑕,欲畜羊者先剔其痒,爲今日懷保鎭靖之計者,亦可以知所先後矣。裒益稱平,隨時通變,自是聖人之至論,職守所在,執藝陳章,亦係賤臣之分內,玆不得已疾聲冒籲。伏乞亟降裁處,俾此楊民,獲蒙拯救之澤,千萬幸甚。臣無任云云。省疏具悉。疏辭令廟堂稟處。
上在昌德宮。停常參·經筵。
自開東至人定,灑雨下雨,測雨器水深三分。
鄭德和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
張敎根啓曰,本院今春夏等褒貶,當爲磨勘,而行都承旨金道喜不爲仕進,不得如例磨勘之意,敢啓。傳曰,知道。
傳于張敎根曰,禮房承旨,馳詣宗廟·景慕宮,奉審摘奸以來。
傳于張敎根曰,吏曹參判許遞,前望單子入之。
吏曹參判前望單子入之,李穆淵落點。
以李義權囚單子,傳于鄭德和曰,嚴問捧口招以入。
鄭德和啓曰,卽者義禁府都事來言,時囚罪人李義權嚴問捧口招以入事命下,而判義禁沈能岳有身病,知義禁未差,只有同義禁鄭鴻慶·李敦榮二人,不得備員開坐云。判義禁卽爲牌招,知義禁未差之代,政官牌招開政差出,待下批,牌招,以爲備員開坐之地,何如?傳曰,判義禁許遞,與知義禁未差之代,竝前望單子入之。
金吾堂上前望單子入之,判義禁鄭元容,知義禁李景在落點。
吏曹口傳政事,同義禁單李景在。
鄭德和啓曰,卽者義禁府都事來言,時囚罪人李義權當爲嚴問捧口招以入,而新除授判義禁鄭元容,同義禁李景在未肅拜,只有同義禁鄭鴻慶·李敦榮二員,不得備員開坐云。判義禁鄭元容,同義禁李景在,竝卽牌招,以爲備員開坐之地,何如?傳曰,待明朝牌招。
又啓曰,行大司憲金履載,執義金秀萬,掌令金持泰牌不進,掌令高萬九,持平李東迪·金權在外,監察茶時之意,敢啓。傳曰,知道。
以大司諫林翰鎭,正言金始淵,執義金秀萬,掌令金持泰牌不進罷職傳旨,傳于鄭德和曰,只推。
以副校理任百經牌不進罷職傳旨,傳于張敎根曰,只推。
張敎根,以弘文館言啓曰,副校理任百經旣有只推之命,卽爲牌招察任,何如?傳曰,允。
上在昌德宮。停常參·經筵。
自開東至人定,灑雨下雨,測雨器水深五分。
藥房提調李憲瑋,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
鄭德和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,知道。
張敎根,以奎章閣言啓曰,景慕宮望廟樓今望奉審,無頉之意,敢啓。傳曰,知道。
鄭德和啓曰,判義禁鄭元容,同義禁李景在牌不進推考傳旨,今方捧入,而開坐命下之後,如是違牌,事甚未安。竝更牌招,何如,傳曰,允。
又啓曰,判義禁鄭元容,同義禁李景在再牌不進推考傳旨,今方捧入,而開坐命下之後,連事違召,無意承膺,事體所在,誠極未安。同義禁陳疏,判義禁所當更請牌招,而係是一日三牌,何以爲之?敢稟。傳曰,牌招。同義禁疏批已下,一體牌招。
鄭德和啓曰,各道兵營褒貶,虞候·評事外,與觀察使同義磨勘,自是法典,而卽見慶尙右兵使李儒常狀啓,則與觀察使同議磨勘者,徑先等第,左兵使李亨權,則竝與自當磨勘者,不爲修啓,殿最法意,何等嚴重,而如是顚錯,俱極稽忽,該帥臣竝從重推考,何如?傳曰,允。
又啓曰,各道殿最,限內不得磨勘,則具由啓聞,例也,而慶尙左水使尹永培不爲修啓,事甚疎忽。從重推考,何如?傳曰,允。
以慶尙監司權敦仁狀啓,蔚山府人命渰死事,大王大妃殿,傳于徐憲淳曰,人命渰死,如是數多,聞甚驚慘。已拯未拯,道臣旣已關飭,恤典等節,該道似當擧行,而待屍親來推,亦自本道別加助給,生前如有身還布,一竝蕩減之意,分付該道臣。
張敎根啓曰,卽伏見諸道今春夏等褒貶啓本,則平安監司朴晦壽,守令無一人居中居下,咸鏡監司徐耕輔,無一人居下,殊無嚴明殿最之意,竝推考警責,何如?傳曰,允。
鄭德和啓曰,卽伏見諸道今春夏等褒貶啓本,則江華留守朴永元,京畿水使具錫朋,全羅監司李憲球,平安監司朴晦壽,南兵使許棨,邊將無一人居中居下,忠淸水使金鍵,全羅左水使任泰淳,右水使趙德永,統制使李鼎會,無一人居下,殊無嚴明殿最之意,竝推考警責,何如?傳曰,允。
徐憲淳,以戶曹言啓曰,時御所內各司,依定式發遣本曹正郞臣李玄緖與兵曹參知臣丁庠敎,佐郞臣金大默,東所衛將臣劉相泰,西所衛將臣朴弘鎭,南所衛將臣安慵,北所衛將臣徐昚輔,眼同看審後,有頉處別單書入,而修改則擇日擧行之意,敢啓。傳曰,知道。
鄭德和,以兵曹言啓曰,今六月十七日宗廟·社稷報謝祭時,守門當爲塡差,而本曹郞廳·都摠府郞廳,五衛將,除入直,排擬苟艱,依定式軍門將官,代差以入之意,敢啓。傳曰,知道。
又以都摠府言啓曰,副摠管尹聲大時無職名,令該曹口傳付軍職,何如?傳曰,允。
兵曹口傳政事,護軍單尹聲大。
行大司憲金履載啓曰,臣於病伏中,伏奉憲長除旨,召牌連降,雖不敢不祗肅恩命,而臣於合啓中,有私義之不可聯參者,前此屢叨,輒引避蒙遞,到今去就,宜無異同,請命遞斥臣職。答曰,依啓。
張敎根啓曰,吏曹郞廳來言,臺諫有闕,政事,取稟。傳曰,前望單子入之。
以大司諫林翰鎭,正言金始淵,執義金秀萬,掌令金持泰牌不進罷職傳旨,傳于鄭德和曰,只推。
以副校理任百經牌不進罷職傳旨,傳于鄭德和曰,只推。
張敎根,以弘文館言啓曰,副校理任百經旣有只推之命,卽爲牌招察任,何如?傳曰,允。
又以奎章閣言啓曰,本閣今戊戌年春夏等褒貶,當爲磨勘,而提學一員,直提學一員,直閣·待敎具未差,不得擧行,外閣褒貶,亦不得爲之之意,敢啓。傳曰,知道。
又以弘文館提學意啓曰,今春夏等褒貶,當爲等第磨勘,而以領館事不備,限內不得爲之之意,敢啓。傳曰,知道。
又以議政府右議政意啓曰,今戊戌年春夏等褒貶,當爲等第,而領議政·左議政未差,臣有身病,限內不得磨勘之意,敢啓。傳曰,知道。
又以中樞府言啓曰,本府郞廳及醫員·錄事等,今戊戌年春夏等褒貶,當爲等第,而領中樞府事臣李相璜,判中樞府事臣沈象奎,臣朴宗薰俱有身病,限內不得磨勘之意,敢啓。傳曰,知道。
又以耆老所言啓曰,本所堂上多有身病,無參坐之人,今戊戌春夏等褒貶,限內不得磨勘之意,敢啓。傳曰,知道。
又以忠勳府言啓曰,本府今戊戌年春夏等褒貶,當爲磨勘,而有司堂上豐安君臣柳相祚在外,堂上不備,限內不得爲之之意,敢啓。傳曰,知道。
又以儀賓府言啓曰,本府郞廳今春夏等褒貶等第,當爲磨勘,而永明尉臣洪顯周在外,東寧尉臣金賢根·昌寧尉臣金炳疇·南寧尉臣尹宜善俱有身病,限內不得爲之之意,敢啓。傳曰,知道。
又以敦寧府言啓曰,府郞廳等今春夏等褒貶等第,當爲磨勘,而以領事趙萬永有身病,不得爲之之意,敢啓。傳曰,知道。
又以吏曹言啓曰,曹所屬宗簿寺·司饔院官員等矣今春夏等褒貶,當爲等第,而俱因提調有故,不得磨勘之意,敢啓。傳曰,知道。
徐憲淳,以戶曹言啓曰,本曹郞廳及所屬各司官員,今戊戌春夏等褒貶,當爲磨勘,而臣寅永有身病,限內不得磨勘之意,敢啓。傳曰,知道。
又以宣惠廳都提調意啓曰,本廳郞廳等,今戊戌春夏等褒貶,當爲等第,而臣有身病,限內不得磨勘之意,敢啓。傳曰,知道。
又以漢城府言啓曰,本府郞廳及五部官員,今戊戌年春夏等褒貶,當爲等第,而判尹臣徐憙淳有身病,限內不得磨勘之意,敢啓。傳曰,知道。
張敎根,以禮曹言啓曰,各陵殿園墓,本曹郞廳·童蒙敎官·通禮院·東西氷庫·圖畫署官員等,今戊戌年春夏等褒貶,等第以入,而宗廟署·社稷署·景慕宮·弘文館·藝文館·春秋館·承文院·成均館·奉常寺·典牲署·掌樂院·東西活人署·禮賓寺·觀象監·內醫院·司譯院·典醫監·惠民署·東·南關王廟官員等褒貶,各其司都提調·提調及堂上有故或不備,不得一時磨勘之意,敢啓。傳曰,知道。
又以禮曹言啓曰,今此所屬各司官員等褒貶時,敬陵參奉鄭老容,寧陵參奉李敎俊,與判書臣鄭元容,有應避之嫌,不得同議磨鍊,別啓本以入之意,敢啓。傳曰,知道。
鄭德和,以都摠府言啓曰,本府郞廳及部將等,今戊戌年春夏等褒貶,當爲磨勘,而都摠管金賢根呈辭受由,限內不得設行之意,敢啓。傳曰,知道。
又以兵曹言啓曰,本曹今戊戌年春夏等褒貶等第,磨鍊以入,而曹所屬軍器寺·司僕寺·訓鍊院·典設司官員及部將等褒貶,因各其司提調及堂上有故,不得一體磨勘之意,敢啓。傳曰,知道。
又以兵曹言啓曰,本曹今戊戌年春夏等褒貶啓本中,刀擦一處之意,敢啓。傳曰,知道。
又以訓鍊都監都提調意啓曰,本局從事官禁松參軍及諸將官等,今戊戌年春夏等褒貶,當爲等第,而都提調臣朴宗薰有身病,限內不得磨勘之意,敢啓。傳曰,知道。
又以禁衛營都提調意啓曰,本營從事官及諸將官,今戊戌春夏等褒貶,當爲等第,而臣象奎有身病,限內不得磨勘之意,敢啓。傳曰,知道。
又以御營廳言啓曰,本廳從事官及諸將官,今戊戌年春夏等褒貶,當爲等第,而都提調臣李相璜有身病,限內不得磨勘之意,敢啓。傳曰,知道。
又以濬川司都提調意啓曰,本司都廳及郞廳,今戊戌年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
又以義禁府言啓曰,今春夏等府郞廳褒貶等第,當爲磨勘以入,而堂上有故,限內不得擧行之意,敢啓。傳曰,知道。
又以刑曹言啓曰,今春夏等褒貶,當爲磨勘,而判書金蘭淳有實病,限內不得磨勘以入之意,敢啓。傳曰,知道。
徐憲淳,以工曹言啓曰,本曹郞廳今戊戌年春夏等褒貶,及屬司瓦署官員,今戊戌年春夏等褒貶合二度,磨勘以入,而屬司尙衣院·繕工監·造紙署·掌苑署·典涓司,今戊戌年春夏等褒貶,因各該司提調有故,限內不得磨勘,而去丁酉年秋冬等褒貶,因本曹堂上有故,限內不得磨勘,其時官員多有遷轉者,依近例蕩滌,本曹啓本中,有一處刀擦,惶恐,敢啓。傳曰,知道。
同義禁李景在疏曰,伏以,臣才疎識短,百不猶人,而過蒙恩造,嘗備任事之末,觸處顚錯,屢速僨誤之辜。迺者諫長特除,旋膺武試監飭,始也試取之際,旣不能嚴防淆雜,終焉出榜之時,又未能糾正錯亂,遠邇失望,物論喧藉,竟被籌司論列,薄施譴罷,不如是則無以鎭八方之心,而贖愆尤之大矣。非罪伊榮,縮伏自誦,曾未幾何,恩敍遽降,而金吾特旨,又復聯翩於旬日之內,臣於是,惝怳震惕,誠不知措躬之所也。開坐有命,召牌荐臨,記簪之恩,雖切感頌,僨事之失,冞增追悚,玆敢冒入文字,仰瀆崇嚴。伏乞聖慈,俯垂鑑諒,亟賜遞免,仍行威罰,以爲溺職者之戒焉。臣無任云云。答曰,省疏具悉。往事不須更提,卿其勿辭,卽爲肅命。
上在昌德宮。停常參·經筵。
自開東至午時,灑雨下雨,測雨器水深一分。
鄭德和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
張敎根啓曰,右承旨金學性,左副承旨徐憲淳,同副承旨金公鉉今日不爲仕進,竝卽牌招,何如?傳曰,允。
傳于張敎根曰,禮房承旨,馳詣社稷·宗廟,奉審摘奸,仍詣受香所,奉審摘奸以來。
鄭德和啓曰,判義禁鄭元容三牌不進,同義禁李景在牌不進推考傳旨,今方捧入,而開坐命下之後,如是違牌,事甚未安。判義禁所當更請牌招,而係是一日四牌,何以爲之?而同義禁更爲牌招,何如?傳曰,竝更爲牌招。
又啓曰,判義禁鄭元容牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,掌令金持泰,以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
金公鉉啓曰,修撰吳致淳,以其親病,投章徑行,原疏纔已捧入矣。所當直捧禁推傳旨,而此與無端下鄕有異,從重推考,何如?傳曰,允。
傳于鄭德和曰,日熱如此,輕囚放釋。
鄭德和啓曰,臣德和敬奉聖敎,馳往義禁府,取考囚徒案,則保放罪人趙秉常,時囚罪人李竣祜·尹興圭·宋尙玉·鄭友容前任茂長縣監,還穀虛勘罪,李義權前任江界府使,彼人潛越贓汚不法罪,所係不輕,故竝爲仍囚。仍詣典獄署,取閱囚徒案,則結案罪人八名,殺獄罪人十八名,御寶僞造罪人一名,曆書僞造罪人二名,殺獄干連罪人一名,田稅未納罪人四名,俱是重囚故仍囚,其餘他錢不報,設局雜技各司直囚罪人張貴福·朴履完·蔣萬重·林順泰·吳在宣·金振玉·金誠祿·鄭太圭·全致淳·鄭漢鼎·車從哲·李鎭五·李元仲·李奉仁·張元太·廉宅儉·金萬吉·車龍云·白命周·郭延釗·嚴斗漢·金甲伊·金命僉·尹聖云·姜殷得·李鎭吾·鄭度一·金德寬·池敬基等二十九名,係是輕囚,故竝依傳敎放送之意,敢啓。傳曰,知道。
大司憲前望單子入之,宋啓榦落點。
鄭德和啓曰,大司憲宋啓榦,掌令高萬九·金持泰,持平李東迪·金權在外,執義金秀萬牌不進,監察茶時之意,敢啓。傳曰,知道。
以大司諫林翰鎭,正言金始淵,執義金秀萬牌不進罷職傳旨,傳于鄭德和曰,只推。
以右承旨金學性,左副承旨徐憲淳牌不進罷職傳旨,傳于鄭德和曰,只推。
以副校理任百經牌不進罷職傳旨,傳于鄭德和曰,只推。
張敎根,以弘文館言啓曰,副校理任百經旣有只推之命,卽爲牌招察任,何如?傳曰,允。
鄭德和,以都摠府言啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以備邊司言啓曰,楊州牧使閔永勳上疏批旨,有令廟堂稟處之命矣。取見其疏本,則本邑倉還折米九千五百七十五石,城餉米癸丑添劃條二千四百二十五石合一萬二千石,戊戌秋爲始,限十二年除耗排移,而自本州每歲區劃一千石價三千兩,翌年三四月間,上送巡營,己亥·庚子·辛丑則先納城餉,伊後九年則歲以倉還條上送,以爲從他措處,城餉丁酉耗條,隨所徵輸送摠廳,其餘數及癸巳·乙未耗雜費未納一百七十石零,竝於排限外,翌年春使之畢納爲辭矣。本邑積瘼之合有別般矯革,誠如其疏所陳,而城餉減摠,旣係難愼,畿邑移疾,尤宜審量,有不可以該倅之言,遽請通變。先令道臣博詢爛商,務得善後之策,具意見狀聞後,更爲稟處,何如?傳曰,惟楊是畿輔根本之地,弊到極處,不可不變通,豈可拘於經法,不之許乎?其疏所請,一竝許施,限一瓜久任,期於矯捄之地,可也。
又以御營廳言啓曰,本廳哨官洪檐·金光獜,身爲將官,擧行稽忽,汰去之意,敢啓。傳曰,知道。
兵曹口傳政事,上護軍單鄭元容。
掌令金持泰疏曰,伏以,臣待罪湖邑,歲已再閱,而分憂之責,百無一紀,恒切兢懼,若隕淵谷。迺者掌憲除旨,忽下於千萬夢想之外,臣聞命惝怳,卽日登道,冒炎驅馳,來伏旅店,而暴暑之祟,不能自力,召牌之下,連事違傲,罪著逋慢,義涉怵畏,將俟病間而出肅,擬伸叩謝之忱,而卽接家信,則臣之老父素患癃疾,當此盛暑,一倍添篤,促臣歸視。臣自聞此報,方寸煎灼,反面是急,玆敢仰瀆崇嚴,徑尋鄕路。伏乞聖明,俯垂鑑諒,亟遞臣職,俾便歸護,仍治臣擅行之罪,以肅朝綱焉。臣於丐免之章,何敢贅他?而臣雖疎逖之蹤,愛君憂國,出於犬馬之誠,竊付芻蕘之義,仰陳葵藿之忱,惟聖明垂察焉。凡今國計民事,亶在於土穀之惟修,而夫何旱魃爲虐,雨若失時乎?八路年形,參以所聞,沿峽之農,雖有優劣之殊。第以臣所目覩者言之,則自湖至畿,已判大無之原野居半,街市交易之米穀絶貴,哀我蒼生,其何能穀?民曰盡劉,物情遑急,此豈非大可寒心處乎?其所接濟之道,賑救之方,專靠於字牧之得其人,而愼揀守令,陟罰臧否,旣有日前大僚所奏,則臣不必更事覶縷,而至於人之賢否,不在遠邇,亦不在資歷,惟在於用捨之得宜。伏願殿下,懋哉懋哉。如今之年,有無相資,貧富相救,然後民可以聊生,而近來京外之習俗,見利而忘義,不論樂歲與凶年,親戚無周急之風,隣里絶稱貸之路,哿矣富人,哀此窮民。伏願殿下,別下絲綸,曉諭鄕曲,使愚夫愚婦,咸知有六行之美,則民國幸甚。仍伏念,西北道科之間十年一設,自是朝家柔遠之盛典,而設西則設北,設北則設西,寔出於一視無二之德意也。今番北道之特敎設科,非特北路儒武之欣忭,抑亦大小臣僚之欽仰,而今若設於北而不於西,則不啻西人之齎鬰,或恐一視之欠典,而照以已例,計其限年,其不可一設而一否也明矣。伏乞聖明,仰稟東朝,特降處分焉。臣無任云云。省疏具悉。所陳切中時病矣。至於道科,非自下所請,爾固妄矣。特爲罷職。
修撰吳致淳疏曰,伏以,臣於旅次,得接家信,臣母素抱蛔積之疾,始因滯感而發,進退無常,彌留數旬,近値日候之不調,本症之外,久滯成痢,宿感似瘧,有時寒熱,專廢食飮,眞元漸鑠,委頓床笫,亦已多日,鄕谷之醫藥難得,左右之扶將無人,家僮專來,催臣歸視。臣自聞此報,方寸煎灼,按住不得,玆敢忙陳短章,徑尋鄕路。伏願聖慈,俯賜矜諒,亟遞臣所帶之職,俾便救護,仍治臣擅行之罪,以昭法紀焉。臣無任云云。省疏具悉。爾其勿辭往護。
上在昌德宮。停常參·經筵。
藥房都提調李止淵,提調李憲瑋,副提調金學性啓曰,庚炎轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
金學性啓曰,來二十一日朝參日次矣,敢稟。傳曰,停。
金道喜啓曰,來二十一日輪對日次矣,敢稟。傳曰,當次人受點,後日次待令。
鄭德和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金道喜啓曰,左承旨張敎根今日不爲仕進,卽爲牌招,何如?傳曰,允。
備忘記,仇寧萬戶劉沛元下直,長弓一張,長箭一部,片箭一部,筒兒一箇賜給。
鄭德和啓曰,判義禁鄭元容再牌不進推考傳旨,今方捧入,而開坐命下之後,連事違牌,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招,如有違牌,勿爲呼望。
又啓曰,右邊捕盜大將沈日永以武臣堂上祿試射試官,今方慕華館出去矣。所佩命召及大將牌·傳令牌,何以爲之?敢稟。傳曰,仍佩往來。
金道喜啓曰,吏曹郞廳來言,臺諫有闕,政事,取稟。傳曰,前望單子入之。
以京畿監司洪學淵狀啓,楊根郡守吳基默,以其身病,屢呈辭狀,不得已罷黜事,傳于金道喜曰,令該曹口傳,各別擇差,明日下送。
吏曹口傳政事,以成近默爲楊根郡守。
以左承旨張敎根牌不進罷職傳旨,傳于鄭德和曰,只推。
以副校理任百經牌不進罷職傳旨,傳于鄭德和曰,只推。
金道喜,以弘文館言啓曰,副校理任百經旣有只推之命,卽爲牌招察任,何如?傳曰,允。
鄭德和啓曰,大司憲宋啓幹,掌令高萬九,持平李東迪·金權在外,執義金秀萬牌不進,掌令一員未差,監察茶時之意,敢啓。傳曰,知道。
以大司諫林翰鎭,正言金始淵,執義金秀萬牌不進罷職傳旨,傳于鄭德和曰,只推。
金學性,以兵曹言啓曰,卽接景慕宮入直訓鍊院判官鄭學權手本,則逌瞻門東邊墻垣一間半頹圮云。爲先令繕工監堅實圍排,依例樹柵,待晴修築,而衛軍二名定立,限改築間嚴加守直,亦令巡邏營門申飭校卒,各別巡察之意,分付,何如?傳曰,允。
又以兵曹言啓曰,前慶尙監司尹聲大狀啓道內別試武士入格人等起送事,纔已啓下矣。在前嶺南別試武士上來,依本道入格技藝,自臣曹有更試草記之例,今日宣薦內禁衛試取時,同爲試取之意,敢啓。傳曰,知道。
又以兵曹言啓曰,嶺南別試武士更爲試取事,草記允下後,以其本道入格技藝試取,則宜寧閒良權鳳夏片箭入格,永川出身李秉虎病不上來,東萊出身許敬濂未入格,依例給糧下送,而在前抄上武士試取時,武技之中式者,閒良直赴殿試,依判下擧行矣。今此入格權鳳夏,別單書入之意,敢啓。傳曰,知道。
掌令前望單子入之,柳榮五落點。
上在昌德宮。停常參·經筵。
自未時至人定,灑雨下雨,測雨器水深四分。
鄭德和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金學性啓曰,左副承旨徐憲淳今日不爲仕進,卽爲牌招,何如?傳曰,允。
傳于金公鉉曰,聞沈判府事病患甚篤,遣御醫持相當藥物,問疾以來。
義禁府啓目,江界前府使李義權原情云云。以前後道,啓內辭意,發問目逐條究問是白乎所,事件則或爲自服,雖不敢全諱,眞贓則多所發明,終不欲悉陳,平問之下,難以取服。此等罪囚,不可以曾經閫帥,循例擧行,刑推得情,何如?判付啓,大王大妃殿傳于鄭德和曰,渠以故家名祖之孫,圖報之心,宜倍他人,而此時不知朝廷之嚴畏,無一毫忌憚,使遠民不得聊生,且邊情之疎忽莫甚,終欲掩匿不聞,焉有如許無嚴之習?招辭之若干發明,無足取信,其罪不可輕勘,嚴刑一次後,江界府定配,以謝其民。
大王大妃殿傳于鄭德和曰,更思之,今年卽渠祖忠武公殉節之年,是年施刑於渠,非念渠祖之事,李義權除刑推發配。
以副校理任百經牌不進罷職傳旨,傳于鄭德和曰,只推。
金公鉉,以弘文館言啓曰,副校理任百經旣有只推之命,卽爲牌招察任,何如?傳曰,允。
鄭德和啓曰,大司憲宋啓幹,掌令高萬九·柳榮五,持平李東迪·金權在外,執義金秀萬牌不進,監察茶時之意,敢啓。傳曰,知道。
以大司諫林翰鎭,正言金始淵,執義金秀萬牌不進罷職傳旨,傳于鄭德和曰,只推。
以左副承旨徐憲淳牌不進罷職傳旨,傳于鄭德和曰,只推。
金學性,以兵曹言啓曰,卽接尙衣院牒報,則今春等別造弓矢進上,而知弓品堂上有闕,不得擧行云,其代依例啓下之意,敢啓。傳曰,知道。
又以兵曹言啓曰,宣薦內禁衛取才三技入格別單及宣部守三薦參上武臣前銜作散人別取才入格矢數,落仕年條,居住薦名,各其名下,懸註以入之意,敢啓。傳曰,知道。
鄭德和,以義禁府言啓曰,因時囚罪人李義權口招公事,大王大妃殿傳曰,嚴刑一次後,江界府定配,繼伏奉慈敎,有李義權除刑推發配之命矣。李義權平安道江界府定配,而以前後傳敎內辭意,具罪目依例發遣府書吏,押送配所,何如?傳曰,允。
義禁府啓目粘連,向前趙秉常段,赴任之初,積逋旣登繡啓,則未可謂之掩置,居官之時,舊欠幾準倉簿,則未可謂之不捧是白乎矣,餘數縱云無多,而畢收則未也。磨勘雖趁其期,而虛錄則然矣,道啓旣徹,有難寬恕是白遣,宋尙玉段,按簿査捧,不過數旬之頃,積逋計收,至爲屢萬之多,參以事勢,固難深責是白乎矣,倉簿所勘,竟歸無實,而虛糴法攸載,惟當不輕而重是白遣,李竣祜·尹興圭·鄭友容等段,或當數遞之餘,或値屢歉之時,難捧雖各有說,而未準則其罪同然,虛勘俱襲其謬,而旣發則本律自在,不可以收捧之多寡,査報之有無,或存參恕,以爲區別,竝只以此照律,何如?判付啓,依允。
鄭德和,以義禁府言啓曰,時囚罪人趙秉常還囚議處以入,而病勢一向未差,仍爲保放之意,敢啓。傳曰,知道。
金學性,以訓鍊都監言啓曰,西道參軍李憲奎巡山等節,每多不勤,而乘臣病重,不省外事,任其亂斫,此而仍置,不可懲後,決棍十度,汰去之意,敢啓。傳曰,知道。
又以禁衛營言啓曰,本營把摠申在貞身病猝重,勢難察任,改差,何如?傳曰,允。
上在昌德宮。停常參·經筵。
金學性,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
鄭德和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于鄭德和曰,當該承旨推考。
以副校理任百經牌不進罷職傳旨,傳于鄭德和曰,只推。
張敎根,以弘文館言啓曰,副校理任百經旣有只推之命,卽爲牌招察任,何如?傳曰,允。
鄭德和啓曰,大司憲宋啓幹,掌令高萬九·柳榮五,持平李東迪·金權在外,執義金秀萬牌不進,監察茶時之意,敢啓。傳曰,知道。
以大司諫林翰鎭,正言金始淵,執義金秀萬牌不進罷職傳旨,傳于鄭德和曰,只推。
張敎根,以吏曹言啓曰,今日本曹開坼坐起時,考見諸道褒貶啓本,則南原府使宋文熙以約固鮮失,衰則易倦,爲目,茂朱府使朴宗有以澤不下究爲目,德源府使李熙鐵以語失宜警爲目,臨陂縣令鄭在容以浦弊盍察爲目,康翎縣監韓哲浩以報何欠商爲目,平陵道察訪吳命集以宜念迎送爲目,則俱宜置下考,而置諸中考,礪山府使李玉鉉以事或疎虞爲目,龜城府使李台成以安用苛評爲目,橫城縣監李信泳以近歸勿怠爲目,則俱宜置中考,而置諸上考,殊無嚴明殿最之意。五道道臣竝推考警責,上項八邑守令,一驛察訪竝罷黜,何如?傳曰,允。
又以吏曹言啓曰,珍島郡守金在七以三年窠守令,兩次居中,萬頃縣令元柬以六年窠守令,三次居中,其不治可知,竝罷黜,何如?傳曰,允。
金學性,以兵曹言啓曰,今六月十九日巳正一刻立秋七月節改火進上時,宗廟署·社稷署·永禧殿·永寧殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
醫官卞宗浩書啓。臣敬奉下敎,馳往于北部觀光坊安國洞契判府事沈象奎家,齎傳藥物,看審病症,則泄瀉頻數,元氣大脫,食飮全却,脈度浮數,藥則連用桂附理中湯,而臣旣伏承問疾以來之命,故卽爲還來之意,詮次啓達。傳曰,知道。
鄭德和,以義禁府言啓曰,保放罪人趙秉常還囚照律以入之意,敢啓。傳曰,知道。
義禁府照目粘連,茂長前縣監趙秉常·李竣祜·尹興圭·宋尙玉·鄭友容等矣本府議啓內,趙秉常段,赴任之初,積逋旣登繡啓,則未可謂之掩置,居官之時,舊欠幾準倉簿,則未可謂之不捧是白乎矣。餘數縱云無多,而畢收則未也。磨勘雖趁其期,而虛錄則然矣,道啓旣徹,有難寬恕是白遣,宋尙玉段,按簿査捧,不過數旬之頃,積逋計收,至爲屢萬之多,參以事勢,固難深責是白乎矣。倉簿所勘,竟歸無實,而虛糴法攸載,惟當不輕而重是白遣,李竣祜·尹興圭·鄭友容等段,或當數遞之餘,或値屢歉之時,難捧雖各有說,而未準則其罪同然,虛勘俱襲其謬,而旣發則本律自在,不可以收捧之多寡,査報之有無,或存參恕,以爲區別,竝只以此照律罪。趙秉常·宋尙玉等段,以收糧違限律,各杖八十收贖,奪告身三等,李竣祜·尹興圭·鄭友容等段,以虛錄掩置律,各告身盡行追奪,徒三年定配,勿揀赦前,竝只私罪,奉敎依允爲旀。趙秉常·李竣祜·宋尙玉·鄭友容等段,功減一等,尹興圭段,功議各減一等爲良如敎。
鄭德和,以義禁府言啓曰,時囚罪人李竣祜·尹興圭·鄭友容等告身盡行追奪,徒三年定配,勿揀赦前照律公事判付內,依允。李竣祜·鄭友容功減一等事,命下矣。鄭友容功減一等,當爲徒二年半定配,而卽接戶奴呈狀,則以爲,其上典母年七十五,無兄弟獨身,定配,依法典許贖云矣。取考律文,則大明律存留養親條云,父母老疾應侍家,無以次成丁者,若犯徒流,許贖。鄭友容徒二年半定配,以其母年七十,依律文收贖,只告身盡行追奪放,李竣祜功減一等,告身盡行追奪,黃海道鳳山郡洞仙驛,徒二年半定配,尹興圭功議各減一等,告身盡行追奪,黃海道新溪縣所坪驛,徒二年定配,而以議啓內辭意,具罪目依例發遣府書吏,押送于各其配所,何如?傳曰,允。
上在昌德宮。停常參·經筵。
藥房提調李憲瑋,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
鄭德和啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金學性啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
傳于張敎根曰,聞沈判府事病患轉篤云,遣御醫不離看病。
張敎根,以禮曹言啓曰,五禮儀大臣之喪,自上有擧哀之節,而取考謄錄,則或因特敎擧行矣。自下有不敢循例取稟之意,敢啓。傳曰,知道。擧哀之節,置之。
傳于張敎根曰,此大臣卽四朝耆舊也。以淸雅愷悌之姿,有端方堅貞之操,華國之文章也,傳家之秉執也,非但爲同朝所推許,粤自正廟在宥,際遇隆重,托以腹心,亦我純考,體先仰成,擢至上相,逮予小子,倚仗之篤,不啻若蓍龜,而況有院相之勞乎?病患之報無幾,長逝之單遽徹,一段爲國之苦心,何處復見?予用悼廓,無以爲喩。卒沈判府事家,東園副器一部輸送,成服日遣承旨致祭,祿俸限三年仍給,嗣孫待闋服調用,禮葬等節,令該曹依例擧行。
徐憲淳,以戶曹言啓曰,卒行判中樞府事沈象奎喪禮葬,主家以遺言不敢祗受云矣,敢啓。傳曰,勿復固辭,卽爲領受之意,更諭本家。
禮曹,來八月初六日行景慕宮秋享大祭,親傳香取稟,奉敎恭依。
禮曹,來八月初八日行文廟釋奠祭,南壇祭親傳香,取稟,奉敎敬依。
禮曹,來八月初九日行社稷大祭,親傳香,取稟,奉敎敬依。
傳于鄭德和曰,當該承旨推考。
鄭德和啓曰,大司憲宋啓幹,掌令高萬九·柳榮五,持平李東迪·金權在外,執義金秀萬未肅拜,監察茶時之意,敢啓。傳曰,知道。
以副校理任百經牌不進罷職傳旨,傳于張敎根曰,只推。
張敎根,以禮曹言啓曰,來八月內行各祭,今當磨鍊,而四賢祠祭,例以中丁日設行矣。今年八月中丁,在十八日,與崇陵忌辰相値,依定式以三丁日退行之意,敢啓。傳曰,知道。
鄭德和,以兵曹言啓曰,拆見諸道褒貶啓本,則全羅監司李憲球啓本中,南固別將趙鼎赫以或忽保障爲目,統制使李鼎會啓本中,赤梁僉使金德佑以弊局難蘇爲目,平安兵使李寬奎啓本中,恃寨僉使李觀華以苟如其初,何難克終爲目,則俱宜置中考,而置諸上考。平安兵使李寬奎啓本中,幕嶺萬戶張之熊以宜勉鷹獵爲目,則宜置下考,而置諸中考,殊無嚴明殿最之意。各該道帥臣推考警責,南固別將趙鼎赫,赤梁僉使金德佑,恃寨僉使李觀華,竝中考施行,幕嶺萬戶張之熊,下考施行,何如?傳曰,允。
又以兵曹言啓曰,宣傳官尹禹鉉·李南軾·金箕祖,五衛將王熙澤·金漢雄·邊成雄·秦慶煥·朴宗茂·王道洽,忠翊衛將申義恒,景福宮衛將曺光秀·安聖信,慶熙宮衛將金亨進·尹弼大俱以病難供職,呈狀乞遞,竝改差,何如?傳曰,允。
上在昌德宮。停常參·經筵。
夜自五更至二十二日開東,灑雨下雨,測雨器水深一寸一分。
鄭德和啓曰,來二十五日朝參日次矣,敢稟。傳曰,停。
又啓曰,大司憲宋啓幹,掌令高萬九·柳榮五,持平李東迪·金權在外,執義金秀萬未肅拜,監察茶時之意,敢啓。傳曰,知道。
金道喜啓曰,右承旨金學性,左副承旨徐憲淳今日不爲仕進,竝卽牌招,何如?傳曰,允。
以右承旨金學性,左副承旨徐憲淳牌不進罷職傳旨,傳于鄭德和曰,只推。
張敎根,以奎章閣言啓曰,原任提學沈象奎喪,依定式遣檢書官,傳給內賜賻物以來之意,敢啓。傳曰,知道。
金公鉉,以戶曹言啓曰,謹奉傳敎,卒行判中樞府事沈象奎喪禮葬,勿復固辭,卽爲領受之意,更諭本家,則以遺意,又不敢祗受云。何以爲之?敢啓。傳曰,大臣遺意旣如此,自卿曹葬需從優輸送,可也。
又以戶曹言啓曰,卒行判中樞府事沈象奎喪禮葬不敢祗受事草記批旨內,大臣遺意旣如此,自卿曹葬需從優輸送可也事,命下矣。錢伍百兩,木伍同,布伍同,從優輸送之意,敢啓。傳曰,知道。
鄭德和,以兵曹言啓曰,今六月二十一日武臣賓廳講書日次,而停朝市相値,不得爲之之意,敢啓。傳曰,知道。
上在昌德宮。停常參·經筵。
自開東至辰時,灑雨下雨,測雨器水深六分。
金公鉉啓曰,大司憲宋啓幹,掌令高萬九·柳榮五,持平李東迪·金權在外,執義金秀萬未肅拜,監察茶時之意,敢啓。傳曰,知道。
傳于徐憲淳曰,都承旨許遞,前望單子入之。
承旨前望單子入之,金興根落點。
鄭德和啓曰,卒判府事沈象奎成服日,遣承旨致祭事,命下矣。何承旨進去乎?敢稟。傳曰,左承旨進去。
鄭德和,以奎章閣言啓曰,原任提學沈象奎喪第三日,依定式遣檢書官,致弔恤孤,仍爲勸粥以來之意,敢啓。傳曰,知道。
又以吏曹言啓曰,成均館司成姜必魯,以其身病,呈狀乞遞,依例改差,何如?傳曰,允。
徐憲淳,以都摠府言啓曰,今日入直內三廳武兼禁軍及軍兵等,當爲中日習射技放,而停朝市相値,不得設行之意,敢啓。傳曰,知道。
上在昌德宮。停常參·經筵。
金公鉉啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
徐憲淳啓曰,今二十五日都目政事爲之之意,敢啓。傳曰,知道。
大王大妃殿傳于徐憲淳曰,每當都政,飭敎爲例飭而無實效。兩銓異於他人,其或稍勝否?日前予於筵中,已申飭矣,更不爲之,實心對揚。
張敎根啓曰,臣敎根今日判府事沈象奎致祭,進去之意,敢啓。傳曰,知道。
鄭德和,以奎章閣言啓曰,原任提學沈象奎成服日,依定式遣檢書官致祭以來之意,敢啓。傳曰,知道。
又以弘文館言啓曰,副校理任百經,卽爲牌招察任,何如?傳曰,允。
以副校理任百經牌不進罷職傳旨,傳于金公鉉曰,只推。
金公鉉啓曰,大司憲宋啓幹,掌令高萬九·柳榮五,持平李東迪·金權在外,執義金秀萬牌不進,監察茶時之意,敢啓。傳曰,知道。
以大司諫林翰鎭,正言金始淵,執義金秀萬牌不進罷職傳旨,傳于金公鉉曰,只推。
上在昌德宮。停常參·經筵。
金公鉉啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
大王大妃殿傳于鄭德和曰,振淹滯爲目下之第一急務,鄕居侍從,平生未經一郵官,一未得着帽橫帶而老死者,是豈朝家一視之意乎?今番都政,各別收用,蔭官之未及年限而落仕最久人,先朝時有以後職調用備三望,而年條次序,竝懸註以入之事,今番亦依此爲之之意,分付東銓。
傳于金興根曰,吏·戶換房。
傳于鄭德和曰,翰圈爲之。
鄭德和啓曰,翰圈爲之事,命下矣。別兼春秋申錫愚卽爲牌招,曺雲承時在全羅道務安縣任所,斯速乘馹上來事,下諭,前檢閱李時愚令該曹口傳單付別兼春秋,仍卽牌招,何如?傳曰,允。在外別兼減下,趙徽林口傳單付,一體牌招會圈。
吏曹口傳政事,別兼春秋二單趙徽林·李時愚。
金公鉉啓曰,卽伏見黃海水使李能權今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
鄭德和,以弘文館言啓曰,副校理任百經旣有只推之命,修撰李殷相自鄕上來云,竝卽牌招察任,何如?傳曰,允。
金公鉉啓曰,大司憲宋啓幹,掌令高萬九·柳榮五,持平李東迪·金權在外,執義金秀萬牌不進,監察茶時之意,敢啓。傳曰,知道。
以大司諫林翰鎭,正言金始淵,執義金秀萬牌不進罷職傳旨,傳于金公鉉曰,只推。
鄭德和,以禁衛營言啓曰,本營字內都城頹圮處改築時所入石子,今月二十六日爲始,東郊蘆原近處,浮出取用之意,敢啓。傳曰,知道。
上在昌德宮。停常參·經筵。
藥房提調李憲瑋,副提調金學性啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
金公鉉啓曰,大司憲·執義·掌令二員,持平二員未差,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而都政相値,不得來會云矣,敢啓。傳曰,知道。
金興根啓曰,左副承旨徐憲淳今日不爲仕進,卽爲牌招,何如?傳曰,允。
以別兼春秋申錫愚·趙徽林·李時愚牌不進罷職傳旨,傳于金公鉉曰,只推。
鄭德和啓曰,翰圈爲之事,命下矣。別兼春秋申錫愚·趙徽林·李時愚旣有只推之命,竝卽牌招,何如?傳曰,允。
又啓曰,別兼春秋申錫愚疏批已下,卽爲牌招會圈,何如?傳曰,允。
翰林本館會圈三點,洪在龍·朴齊璿·鄭基世·南秉哲·金益文·沈敬澤已上取六人。
傳于張敎根曰,臺諫·玉堂竝許遞,今日政差出。
傳于金公鉉曰,在外摠管許遞,今日政差出。
鄭德和啓曰,玉堂上下番俱空,事甚未安。今日政新除授玉堂,竝待下批,牌招,推移入直,何如?傳曰,允。
傳于張敎根曰,雖非親政,注書·尙瑞院官員,依例陞六。
李濟達陞六,代以姜長煥爲假注書。
申泰運陞六,代以柳泰東爲假注書。
張敎根,以吏曹言啓曰,今都目大政時,本曹堂上不可不備員,而參判李穆淵未肅拜,令政院牌招,以爲同參開政之地,何如?傳曰,允。
都政。吏批,行判書沈能岳進,參判李穆淵牌招不進,參議金鼎集進,左承旨張敎根進。啓曰,今都目大政,各岐仕滿應遷者,相避及未準朔監察·禁府都事·戶曹·刑曹·工曹·漢城府郞官,平市署官員,五部令,各司久任時推人員,竝擬,何如?傳曰,允。
又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?傳曰,允。
又啓曰,蔭仕六品官之陞五品者,每於過都政後照擬,而見今在職者,絶無經一考之人,五品官無以推移備擬,依例勿拘陞擬,何如?傳曰,允。
又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。
又啓曰,臺諫多窠,今當差出,擬望之人乏少,外任竝擬,何如?傳曰,允。以閔璜世爲造紙別提,洪世圭爲氷庫別提,沈能學爲典設別提,黃鍾林爲懿陵令,李祖植爲掌樂主簿。又啓,平壤府庶尹,今當差出,而本府以營下劇邑,物衆地大,素稱難治,不可不擇差,他道有聲績已準限未準朔守令,竝擬,何如?傳曰,允。以尹榮翼爲泰陵令,朴基喆爲司圃直長,金孝求爲司饔直長,南勉敎爲順興府使,金㝡秀爲平壤庶尹,軍資直長單朴峻陽,以尹聲大爲工曹參判,朴綺壽爲弘文提學,任翌常爲監察,李昌在爲淳昌郡守,李興濟爲平陵察訪,典籍二單馬翰良·金震休。以鄭老容爲繕工奉事,趙道林爲司饔奉事,李啓潤爲禁府都事,朴宗琰爲濟用主簿,李羲升爲茂朱府使,故學生沈郁鎭贈戶參例兼,故學生沈禹經贈左承旨,故學生沈廷翌贈僕正,已上副摠管沈漢永本生三代,前中軍朴蓍會今加嘉善,前察訪朴禹膺今加通政,全州中軍崔元謙今加嘉善,前察訪林輔榮今加通政加資事,兵曹覆啓判下。
又啓曰,原州牧判官今當差出,而本州以營下劇邑,物衆地大,素稱難治,不可不擇差,他道有聲績已準限未準朔守令,竝擬,何如?傳曰,允。以趙雲始爲造紙別提,鄭老顯爲司饔主簿,沈能學爲戶曹佐郞,金在厚爲原州判官,李敏根爲結城縣監,李鍾武爲求禮縣監,洪羲宣爲泗川縣監,李羲準爲冬至兼謝恩使,尹秉烈爲副使,李時在爲書狀官,南駿應爲南原府使,徐容輔爲瑞興府使,金龍根爲陜川郡守,鄭龜容爲杆城郡守,尹致獜爲臨陂縣令,朴孝聞爲典設別提,趙雲容爲禧陵直長,李彙載爲司饔直長,元錫周爲平昌郡守,閔魯行爲金浦郡守,李正夏爲加平郡守,李炳斗爲高城郡守,趙台淳爲義城縣令,李羲書爲開寧縣監,成近壽爲抱川縣監,李肇承爲禁府都事,韓鎭㝢爲內贍奉事,李容在爲安城郡守,閔致敍爲安義縣監,尹致翌爲靈山縣監,李濟憲爲尙瑞直長,宋持學爲敦寧判官,金敬鎭爲金溝縣令,李台鉉爲和順縣監,洪羲人爲三嘉縣監,趙秉鉉爲禮曹判書,徐英淳爲左尹,朴綺壽爲知經筵,洪健厚爲社稷令,朴醇壽爲昌寧縣監,李濟憲爲司僕主簿,金魯商爲尙瑞副直長,李濟達·申泰運爲典籍,宋持學爲南平縣監,左尹單尹秉烈,右尹單徐英淳,宋冕載爲大司憲,金德喜爲掌令,吳致淳爲校理,金英根爲副校理,林基洙爲修撰,金魯商爲尙瑞直長,沈明奎爲繕工副奉事,沈樂憲爲景慕宮令,洪秉大爲敬陵令,朴來鼎爲鴻山縣監。
又啓曰,坡州牧使今當差出,而本州以防禦重地,不可不擇差,同道及他道守令,竝擬,何如?傳曰,允。以李定鉉爲坡州牧使,李基碩爲明川府使,鄭夏應爲德源府使,具性喜爲靈巖郡守,李儒增爲興德縣監,鄭琬容爲平市主簿,趙能夏爲尙瑞副直長,李儒駿爲工曹正郞,曺錫雨爲典籍,趙鎭文爲谷城縣監,金德喜爲副應敎,金穰根爲校理,鄭藎爲副校理,金大坤爲副修撰,趙奎昇爲敦寧都正,柳敍仁爲敦寧主簿,趙頤淳爲氷庫別提,曺錫弼爲典牲副奉事,申命淵爲刑曹正郞,李絅愚爲監察,柳致明爲大司諫,李繪九爲執義,成好謙爲司諫,金在浩爲掌令,趙民植爲持平,沈遠悅爲宗廟令,李鳳來爲景慕宮令,朴孝聞爲刑曹佐郞,李章培爲工曹佐郞,尹稠爲掌樂僉正,李玄虎爲宗廟令,朴敬鎭爲礪山府使,李勉大爲豐川府使,李昇淵爲龜城府使,南衡老爲橫城縣監,尹致膺爲戶曹佐郞,李益在·沈元澤爲漢城判官,李東柱爲典設別提,尹瀚爲引儀,李志淵爲左參贊,徐元淳爲兵曹參議,韓宓履爲修撰,任百經爲副修撰,李垿爲泰安郡守,宋端和爲康陵令,趙雲始爲宗簿主簿,徐致寬爲瓦署別提,金箕淳爲麟蹄縣監,張雲奎爲輸城察訪,柳興吉爲典籍,李凝祥爲監察,金興根爲同經筵,金炳朝爲同春秋,李鎭默爲幽谷察訪,李晉會爲徽慶園令,李五榮爲濟用主簿,徐有始爲長興主簿,鄭益東爲軍器主簿,李濟憲爲監察,金在榮爲掌令,李鳳淳爲持平,鄭在鑑爲獻納,曺錫雨·尹敎成爲正言,柳永圭爲敦寧判官,朱榮達爲監察,李承度爲造紙別提,李再英爲掌苑別提,朴枝泰爲司圃別提,左參贊單金熙華,右參贊單李志淵。以洪在恂爲軍器主簿,趙永紀爲兼引儀,徐衮輔爲珍島郡守,孔彦周爲萬頃縣令,鄭貴龍爲大靜縣監,金左根爲兵曹正郞,崔漢翌爲南陽府使,尹穳爲遂安郡守,姜在勉爲奉化縣監,韓錫祉爲金郊察訪,兵曹參議單丁庠敎,參知單徐元淳,以趙然春爲應敎,李濟夏爲掌樂主簿,李鍾應爲氷庫別提,洪健厚爲仁陵令,元錫九爲康翎縣監,金益鼎爲漢城主簿,盧經河爲禁府都事,金在晉爲司僕主簿,金徵淳爲禮賓主簿,鄭老錫爲司䆃主簿,李敦榮爲同經筵,元絺爲典設別提,尹喜柱爲河東府使,林孝謙爲眞寶縣監,李亮祚爲陰竹縣監,李晦淵爲軍資正,金龍勳爲莊陵令,朴家敦爲造紙別提,尹宅鎬爲掌苑別提,金大默爲忠淸都事,姜彝九爲社稷令,金震休爲兵曹佐郞,沈能恕爲泰川縣監,金斗明爲慈仁縣監,朴龍九爲開城經歷,學諭單金圭衡,鄭老錫爲禁府都事,白珩洙爲監察,李東迪爲司成,權命周爲典籍,柳宗漌爲居山察訪,耆老所守直官單洪大奎,李愚謙爲監察,金鎭顥爲典籍,徐有隅爲司䆃主簿,朴周煥·沈能默爲引儀,禁府都事李啓瀗,內贍奉事韓鎭㝢相換,吳泰學爲軍器副正,梁道邦爲內資主簿,蔡臣永·洪載顯·李灌夏爲活人別提,柳詹爲軍器主簿,兼春秋單申萬休,沈雯爲齊陵參奉,金永爵爲靖陵參奉,李基英爲英陵參奉,鄭世臣爲思陵參奉,趙冕鎬爲敬陵參奉,趙徹林爲康陵參奉,金夔淵爲健陵參奉,李彦周爲假引儀,元幹爲禮賓參奉。
兵批,行判書朴岐壽進,參判尹聲大未肅拜,參議丁庠敎入直進,參知徐元淳未肅拜,同副承旨金公鉉進。啓曰,今日都目政事時,本曹堂上當爲備員,而參議趙奎昇病不來,令政院牌招,參判未差之代,待下批,牌招,同參政事,何如?傳曰,允。又啓曰,營將·中軍·虞候今當差出,而擬望之人乏少,已準朔守令及虞候·僉使,竝擬,何如?傳曰,允。又啓曰,訓鍊正今當差出,而擬望之人乏少,外任竝擬,何如?傳曰,允。以金宅基爲宣傳官,韓箕洪·安宗錫爲五衛將,申奭浩爲訓鍊判官,白樂賢爲訓鍊主簿,訓鍊判官張惟煥,訓鍊主簿崔宗岱·吳廷賢·文義行,已上加設,依定式減下,訓鍊主簿單朴東爀本院去官,同知單鄭尙璹,僉知單任希慶·成載韶·李濟弘,黃土岐權管單梁達移,全羅右水虞候洪羲象,前主簿金沃根,及第梁健植以上今加折衝加資事承傳,洪鎬爲五衛將,訓鍊判官加設潘海康,訓鍊主簿加設李敏燮·金養信·安益鎭,同知單尹弼大,李容駿爲安東營將,鄭驪源爲羅州營將,申命洪爲大興中軍,李熙永爲江原中軍,柳相朝爲北虞候,同知單安聖信,僉知單申義恒·王道浩,大護軍金履載·洪敬謨,護軍金道喜·徐箕淳·尹禹鉉,副護軍李寅敎·李羲溫·李南軾·金箕祖,申吉輔爲宣傳官,林時盛·葛翊漢爲慶熙將,慶尙左兵虞候李鎭旻,昌洲僉使李庭秀·朴壽英·徐繼業·全億祿爲五衛將,金沃根爲忠翊將,文潤宅爲幕嶺萬戶,同知單朴宗茂·朴昌益·李學愚爲景福將,李義謙爲忠淸水虞候,金大英爲全羅右水虞候,崔鎭五爲恃寨僉使,同知單曺光秀,僉知單王熙宅·秦慶煥·金漢雄·趙義錫爲宣傳官,李熙遠爲訓鍊正,趙羲獜爲宣傳官,成華鎭·韓取譱爲武兼,李圭淵爲蛇渡僉使,朴龍珠爲登山僉使,張金齡爲赤梁僉使,朴龜源爲臨淄僉使,趙英秀爲所斤僉使,安東營將李容駿,羅州營將鄭驪源,大興中軍申命洪,江原中軍李熙永,北虞候柳相朝以上今加折衝加資事承傳,金元豐爲草芝僉使,高明律爲西林僉使,吳光綵爲文城僉使,韓英浩爲古城僉使,金時洛爲麟山僉使,同知單林時盛,副護軍李容駿·鄭驪源。又以兵批言啓曰,五衛將韓箕洪·安宗錫·洪鎬·朴壽英·徐繼業·全億祿,忠翊衛將金沃根,景福宮衛將朴昌益·李學愚,慶熙宮衛將林時盛·葛翊漢,文臣兼宣傳官金在根俱以病難供職,呈狀乞遞。新除授昌洲僉使李廷秀母年今爲七十五歲,恃寨僉使崔鎭五母年今爲八十一歲,幕嶺萬戶文潤宅母年今爲七十八歲,俱以法不當遠離赴任,呈狀乞遞,竝改差,何如?傳曰,允。李亨植爲乶下僉使,安聖信爲昌洲僉使,金祉英爲恃寨僉使,金守寬爲天城萬戶,韓命翊爲唐浦萬戶,同知單朴壽英,僉知二單全億祿·金沃根,副護軍林翰鎭,副司直金秀萬·金樂壽·高萬九·柳榮五·金權·李東迪·金奎瑋·金左根·李時在·金大坤·李魯確·任百經·金在根,副司果趙道淳·金始淵·吳致淳·李殷相·鄭·林基洙·柳得魯爲訓鍊副正,曺洛振爲訓鍊僉正,南衡壽爲武兼,任岳周爲珍島監牧官,金鳳敍爲興陽監牧官,同知單朴昌益,金春敍爲全州營將,柳相鼎爲滿浦僉使,李浩文爲黃海中軍,許璡爲蟾津別將,李尙洛爲大峴別將,同知單徐繼業,李彦永爲包伊萬戶,柳相羲爲伐登萬戶,崔學植爲幕嶺萬戶,金樂聲爲吾老梁萬戶,李重植爲豐山萬戶,同知單葛翊漢,康鵬天爲森森坡萬戶,林鎬良爲黃龍別將,李寅垕爲保山別將,鞠允臣爲金烏別將,金洛奎爲新門別將,僉知單韓箕洪·安宗錫·洪鎬,副護軍洪羲象·金沃根·梁健植·李繪九,鄭爲文兼,成載韶爲安興僉使,柳相琦爲黃海兵虞候,李時愚爲北評事,申彦模·李宜敍爲五衛將,全台洙爲景福將,崔忠欽爲慶熙將,鄭熽爲神光僉使,尹用善·金禎坤·朴栽殷爲五衛將,曺洛振爲楸坡萬戶,柳得魯爲鎭東萬戶,僉知單李學愚,黃駿民爲景福將,張淵周爲慶熙將,李觀熙爲訓鍊副正,李鎭永爲訓鍊僉正,柳相夔爲都摠經歷。
又以兵批言啓曰,拆見黃海水使李能權褒貶啓本,則吾叉浦僉使金鎭元以禁養若勤,他事可恕爲目則宜置中考,而置諸上考,殊無嚴明殿最之意,該帥臣推考警責,吾叉浦僉使金鎭元,中考施行,何如?傳曰,允。朴師膺爲五衛將,王熙澤·金基祚爲忠翊將,具載善爲都摠都事,李東輝爲吾叉浦僉使。
又以兵批言啓曰,五衛將申彦模·尹用善·朴師膺·李宜敍·金禎坤·朴栽殷,景福宮衛將黃駿民·全台洙,慶熙宮衛將崔忠欽·張淵周俱以病難供職,呈狀乞遞,竝改差,何如?傳曰,允。李升權爲副摠管,李奎燦爲宣傳官,申致應爲都摠都事,鄭岐源爲訓鍊主簿,申在貞爲武兼,李根永爲宣傳官,李南輔爲都摠經歷,崔達洙爲訓鍊僉正,金永求爲訓鍊主簿,李鍾正爲備邊郞,同知單崔忠欽,全州營將金春敍今加折衝加資事承傳,鄭煥東爲訓鍊僉正,李奎爲都摠都事,孫承俊爲訓鍊判官,吳顯文爲水原中軍,柳琡爲武兼,徐斗幹·李憲廷爲五衛將,徐相益爲訓鍊判官,沈正樂·韓挺虎爲訓鍊主簿,同知單全允洙·李宜敍,僉知二單申彦模·尹用善,金東翼·韓用夏爲五衛將,林時獜爲景福將,李道榮爲慶熙將,李義純爲訓鍊主簿,同知單黃駿民,僉知單金禎坤·朴載殷·朴師膺·徐冀輔,鄭元箕爲五衛將,尹仁謙爲景福將,李壽春爲慶熙將,李以復爲部將,同知單張淵周,僉知單金基祚·李元熙。
又以兵批言啓曰,景福宮衛將林時麟,慶熙宮衛將李道榮·李壽春俱以病難供職,呈狀乞遞,竝改差,何如?傳曰,允。以李翊會爲知事,朴挺爲部將,同知單尹仁謙,副護軍朴師膺·林輔榮·金春敍,鄭鴻慶爲副摠管,南錫羲爲訓鍊僉正,同知單李壽春,李根永爲訓鍊判官,同知單李道榮,以劉漢永爲景福將,金基洪·李東永爲慶熙將,申命溫爲宣傳官,同知單林時獜,柳相鍵爲都摠經歷,閔重憲爲訓鍊判官,林相弼爲中樞都事,鄭益東·安鍾鎬爲訓鍊主簿,同知單金基洪,崔涉爲武兼,同知單劉漢永,權守仁爲部將,李震寬·池若淵·李亨默爲武兼,具羲榮爲守門將,同知單李東永,副司正二單尹善應·朴來命,尹錫九·趙羲復爲宣傳官,李綺年·金尙奎爲武兼,金箕弘·成郁奎·李寅秀爲部將,車宗範·吳泰煥·崔命顯·張養祿·曺慶祐·洪羲龍爲守門將,洪祐錫爲西道參軍,兪鎭國爲同仁權管,鄭碩彦爲甲巗權管,吳處泓爲大吉號里權管,李存格爲雲頭里權管,副司果李九東·鄭啓海。
以活人別提武兼望筒,大王大妃殿傳于金公鉉曰,副末望蒙點人加設例施行,後日政實職區處事,分付東西銓。
吏曹,活人別提加設二單,洪載顯·李灌夏。
兵曹武兼加設二單,池若淵·李亨默。
以左副承旨徐憲淳牌不進罷職傳旨,傳于金公鉉曰,只推。
以兵曹參議趙奎昇牌不進罷職傳旨,傳于金公鉉曰,只推。
以副校理任百經,修撰李殷相牌不進罷職傳旨,傳于金公鉉曰,只推。
金公鉉,以都摠府言啓曰,今日入直內三廳武兼禁軍及軍兵等,當爲中日習射技放,而都目相値,不得設行之意,敢啓。傳曰,知道。
別兼春秋申錫愚疏曰,伏以,翰圈有命,召牌儼臨,臣旣叨別兼春秋之任,則固當駕屨之不俟。第伏念,圈事至重,備三員乃成,而備員之際,必以曾經檢閱者,從下位次付兼銜,古規卽然。臣之下位,尙有二人,揆以館規,終有替當之嫌,玆敢冒控短章,仰瀆崇嚴。伏乞聖明,遞臣見帶之職,回授當次之人,俾存館規,以完圈事焉。臣無任云云。省疏具悉。勿拘,卽爲入來會圈。
上在昌德宮。停常參·經筵。
鄭德和啓曰,行大司憲宋冕載,執義李繪九,掌令金在浩未肅拜,掌令金在榮,持平趙民植·李鳳純在外,監察茶時之意,敢啓。傳曰,知道。
傳于鄭德和曰,檢校直提學徐憙淳馳詣健陵,奉審摘奸,顯隆園·華寧殿,一體奉審以來。
傳于鄭德和曰,守令·邊將·初仕人留待。
傳于鄭德和曰,守令·邊將·初仕人入侍。
鄭德和啓曰,行都承旨金興根,左承旨張敎根,左副承旨徐憲淳不爲仕進,右承旨金學性內閣直,同副承旨金公鉉式暇出去,院中只有臣一人,伴直無人。左副承旨徐憲淳,所當牌招,而拘於廳規,不得請牌,何以爲之?敢稟。傳曰,左副承旨·同副承旨許遞,前望單子入之。
承旨前望單子入之,趙雲澈·姜時永落點。
傳于鄭德和曰,承旨房望,順房爲之,吏·刑換房。
鄭德和啓曰,新除授右副承旨趙雲澈,同副承旨姜時永,竝卽牌招,何如?傳曰,允。
以應敎趙然春,副應敎金德喜,校理金穰根,副校理金英根,修撰林基洙,副修撰金大坤·任百經牌不進罷職傳旨,傳于鄭德和曰,只推。
趙雲澈啓曰,玉堂上下番俱空,事甚未安。應敎趙然春,副應敎金德喜,校理金穰根,副校理金英根,修撰林基洙,副修撰金大坤·任百經旣有只推之命,竝卽牌招,推移入直,何如?傳曰,允。
以同副承旨姜時永牌不進罷職傳旨,傳于趙雲澈曰,只推。
以應敎趙然春,副應敎金德喜,校理金穰根,副校理金英根,修撰林基洙,副修撰金大坤·任百經牌不進傳旨,傳于趙雲澈曰,只推。
趙雲澈,以吏曹言啓曰,今此宗廟·永寧殿秋享大祭祭官中,時無職名人,令該曹口傳付軍職,何如?傳曰,允。
又以司僕寺一二提調意啓曰,兼內乘李觀熙昨日都政,移拜訓鍊副正矣。其代令該曹口傳差出,以爲推移入直之地,何如?傳曰,允。
兵曹口傳政事,以柳相夔爲司僕內乘。
鄭德和,以禁衛營言啓曰,本營騎士別將金相宇,身病猝重,勢難察任,改差,何如?傳曰,允。
戊戌六月二十六日辰時,上御熙政堂。守令·邊將·初仕人入侍時,右副承旨鄭德和,假注書柳泰東,記注官趙相玉,別兼春秋李時愚,礪山府使朴敬鎭,豐川府使李勉大,河東府使尹喜柱,德源府使鄭夏應,明川府使李基碩,靈巖郡守具性喜,珍島郡守徐衮輔,遂安郡守尹穳,金溝縣令金敬鎭,鴻山縣監朴來鼎,開寧縣監李羲書,安義縣監閔致敍,昌寧縣監朴醇壽,谷城縣監趙鎭文,南平縣監宋持學,和順縣監李台鉉,求禮縣監李鍾武,麟蹄縣監金箕淳,齊陵參奉沈雯,敬陵參奉趙冕鎬,靖陵參奉金永爵,康陵參奉趙徹林,健陵參奉金夔淵,以次進伏,蛇渡僉使李圭淵,登山僉使朴龍珠,赤梁僉使張重齡,臨淄僉使朴龜源,草芝僉使金元豐,西林僉使高明律,麟山僉使金時洛,天城萬戶金守寬,唐津萬戶韓命翊,宣傳官趙羲復,序立階下訖。上曰,史官分左右。上曰,守令·初仕人進前。敬鎭等以次進前,奏職姓名訖。上曰,邊將則宣傳官奏職姓名,可也。宣傳官趙羲復奏,圭淵等職姓名訖,以次退出。上曰,史官就座。仍命退,承史以次退出。
上在昌德宮。停常參·經筵。
大王大妃殿進御二錢重人蔘粟米飮,自今日一貼式限二貼煎入事,榻前下敎。
趙雲澈啓曰,行大司憲宋冕載,執義李繪九,掌令金在浩未肅拜,掌令金在榮,持平趙民植·李鳳純在外,監察茶時之意,敢啓。傳曰,知道。
又啓曰,同副承旨姜時永今日不爲仕進,卽爲牌招,何如?傳曰,允。
又啓曰,右參贊李志淵,右尹徐英淳,除拜後過三日不爲出肅,竝依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。兵曹參知徐元淳,敦寧都正趙奎昇,除拜後過三日不爲出肅,事體所在,誠極未安。竝從重推考,仍卽牌招察任,何如?傳曰,允。
又啓曰,昨日都政,加設訓鍊判官副望崔宗岱初不蒙點,而今日廳座,來呈肅單,事未前有,萬萬駭然。臣之矇然捧入,不勝惶悚。崔宗岱所當重勘,而本院請推之外,無他可施之罰,何以爲之?敢稟。傳曰,爾則推考,肅單勿施。
傳于趙雲澈曰,再明日翰林召試,命官爲之,處所以仁政殿爲之。
趙雲澈啓曰,行都承旨金興根,左承旨張敎根不爲仕進,右承旨金學性內閣進,左副承旨鄭德和式暇出去,同副承旨姜時永牌不進,院中只有臣一人,伴直無人。右承旨金學性,所當牌招,而拘於廳規,不得請牌,何以爲之?敢稟。傳曰,牌招。
以同副承旨姜時永牌不進罷職傳旨,傳于趙雲澈曰,只推。
趙雲澈啓曰,右承旨金學性牌不進,伴直無人。同副承旨姜時永,旣有只推之命,更爲牌招,何如?傳曰,允。
以右承旨金學性牌不進罷職傳旨,傳于趙雲澈曰,只推。
趙雲澈啓曰,同副承旨姜時永再牌不進,伴直無人。右承旨金學性,旣有只推之命,所當更爲牌招,而拘於廳規,不得請牌,何以爲之?敢稟。傳曰,右承旨·左副承旨·同副承旨,竝許遞,前望單子入之。
承旨前望單子入之,洪鍾應·宋持養·尹致秀落點。
傳于趙雲澈曰,吏·兵換房。
趙雲澈啓曰,伴直無人,新除授同副承旨尹致秀,卽爲牌招,何如?傳曰,允。
又啓曰,玉堂上下番俱空,事甚未安。應敎趙然春,副應敎金德喜,校理金穰根,修撰林基洙,副修撰任百經·金大坤,旣有只推之命,竝卽牌招,推移入直,何如?傳曰,允。
以敦寧都正趙奎昇牌不進罷職傳旨,傳于趙雲澈曰,只推。
以副應敎金德喜,副修撰任百經牌不進罷職傳旨,傳于趙雲澈曰,只推。
趙雲澈,以吏曹言啓曰,今此宗廟朔祭大祝,前典籍李寅奭塡差,而時無職名,令該曹口傳付軍職,何如?傳曰,允。
兵曹口傳政事,副護軍單金學性,副司果李寅奭。
尹致秀,以御營廳言啓曰,本廳千摠許榦,身病甚重,勢難察任,改差,何如?傳曰,允。
上在昌德宮。停常參·經筵。
尹致秀啓曰,行大司憲宋冕載,執義李繪九,掌令金在浩未肅拜,掌令金在榮,持平趙民植·李鳳純在外,監察茶時之意,敢啓。傳曰,知道。
張敎根啓曰,左副承旨洪鍾應今日不爲仕進,卽爲牌招,何如?傳曰,允。
傳于張敎根曰,都承旨許遞,前望單子入之。
承旨前望單子入之,李光正落點。
傳于宋持養曰,兵·禮換房。
傳于尹致秀曰,未下直·上京守令,皆令不日辭朝,催促下送。
傳于宋持養曰,奉審閣臣入侍。
尹致秀啓曰,卽者吏曹郞廳來言,河東府使尹喜柱,德源府使鄭夏應,明川府使李基碩,靈巖郡守具性喜,珍島郡守徐衮輔,金溝縣令金敬鎭,結城縣監李敏根,鴻山縣監朴來鼎,陰竹縣監李亮祚,泗川縣監洪羲宣,開寧縣監李羲書,安義縣監閔致敍,靈山縣監尹致翼,三嘉縣監洪羲人,昌寧縣監朴醇壽,興德縣監李儒增,和順縣監李台鉉,求禮縣監李鍾武,康翎縣監元錫九,當爲署經,而兩司不備,不得署經云。除在外外,未肅拜人員,竝卽牌招,以爲署經之地,何如?傳曰,允。
執義李繪九啓曰,臣於病伏之中,伏奉亞憲除旨,召牌繼降,義分爲重,叩謝是急,雖不得不章皇出肅。第臣非但風裁之不合於淸朝耳目,且於三司合啓中,有不可聯參之情勢,前後臺職,輒皆引遞,今臣處義,自無異同。請命遞斥臣職,答曰,依啓。
張敎根啓曰,翰林召試,明日命官爲之事,命下矣。監事以下館閣堂上,竝待開門命招,何如?傳曰,允。
以左副承旨洪鍾應牌不進罷職傳旨,傳于尹致秀曰,只推。
兵曹口傳政事,行護軍單金興根。
宋持養,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以訓鍊都監言啓曰,本局把摠李熙鳳,身病甚重,勢難察任,改差,何如?傳曰,允。
戊戌六月二十八日酉時,上御熙政堂。奉審閣臣入侍時,右承旨宋持養,假注書柳泰東,記注官田栽五,別兼春秋李時愚,檢校直提學徐憙淳,以次進伏訖。上曰,史官分左右。命閣臣進前。憙淳進伏奏曰,臣承命馳詣健陵,陵上奉審則無頉,碑閣·丁字閣奉審則無頉,祭物·祭器·祭井看審則淨潔,諸執事摘奸則無頉,臣仍留監祭。仍詣顯隆園,園上奉審則無頉,碑閣·丁字閣奉審則無頉,仍詣華寧殿,殿內奉審則無頉矣。上曰,史官就座。仍命退,諸臣以次退出。
上在昌德宮。停常參·經筵。
申時,灑雨下雨,測雨器水深四分,夜自五更至三十日開東,灑雨下雨,測雨器水深二分。
趙雲澈啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,安東營將李容駿,全州營將金春敍下直,各長弓一張,長箭一部,片箭一部,筒兒一箇賜給。
張敎根啓曰,新除授行都承旨李光正,時在京畿龍仁地,斯速乘馹上來事,下諭,何如?傳曰,許遞,前望單子入之。
承旨前望單子入之,趙秉龜落點。
傳于張敎根曰,承旨房望順房爲之,吏·工換房。
傳于張敎根曰,左副承旨許遞,前望單子入之。
傳于尹致秀曰,廣州判官金淵根移任錦山郡守。
宋持養啓曰,弘文提學朴綺壽陳疏,同春秋鄭祖榮·金炳朝在外。藝文提學金履載,內閣提學徐有榘,直提學朴永元,知春秋趙秉鉉,同春秋趙斗淳牌不進推考傳旨,今方捧入,而翰林召試命下之後,如是違牌,事甚未安。竝更牌招,何如?傳曰,允。
又啓曰,翰林召試爲之事,命下矣。弘文提學朴綺壽疏批已下,卽爲牌招,何如?傳曰,允。
尹致秀,以吏批言啓曰,卽接掌樂院牒報,則以爲,明日翰林召試時,殿庭協律郞,本院正例爲進參,而正李孝淳身病猝重,無以進參,卽速變通,以爲及時擧行之地云。掌樂院正李孝淳今姑改差,其代口傳備擬以入之意,敢啓。傳曰,知道。
吏曹口傳政事,以金爲掌樂正。
傳于宋持養曰,今番召試,取三人。
吏曹口傳政事,檢閱單洪在龍。
張敎根啓曰,左右史不可不備,翰林召試被選人洪在龍,令該曹口傳付軍職,牌招入直,何如?傳曰,允。
又啓曰,明曰傳香,禮房承旨當爲齋宿,右承旨宋持養,卽〈爲〉牌招,何如?傳曰,允。
趙雲澈啓曰,行大司憲宋冕載,掌令金在浩牌不進,執義未差,掌令金在榮,持平趙民植·李鳳純在外,監察茶時之意,敢啓。傳曰,知道。
以司諫成好謙,獻納鄭在鑑,掌令金在浩牌不進罷職傳旨,傳于趙雲澈曰,只推。
宋持養,以弘文館言啓曰,校理吳致淳時在京畿安城地,副校理鄭藎時在慶尙道星州地。經筵入番事緊,請竝斯速乘馹上來事,下諭。傳曰,竝許遞,前望單子入之。
又以弘文館言啓曰,副應敎金德喜,副修㯢任百經,竝卽牌招察任,何如?傳曰,允。
尹致秀,以吏曹言啓曰,未下直·上京守令,皆令不日辭朝,催促下送事,命下矣。自臣曹催促,則南陽府使崔漢翼,河東府事尹喜柱,礪山府使朴敬鎭,豐川府使李勉大,瑞興府使徐容輔,德源府使鄭夏應,明川府使李基碩,泰安郡守李垿,靈巖郡守具性喜,珍島郡守徐衮輔,遂安郡守尹穳,高城郡守李炳斗,萬頃縣令孔彦周,金溝縣令金敬鎭,抱川縣監成近壽,陰竹縣監李亮祚,鴻山縣監朴來鼎,結城縣監李敏根,開寧縣監李羲書,三嘉縣監洪羲人,慈仁縣監金斗明,安義縣監閔致敍,靈山縣監尹致翼,昌寧縣監朴醇壽,泗川縣監洪羲宣,南平縣監宋持學,興德縣監李儒增,谷城縣監趙鎭文,和順縣監李台鉉,求禮縣監李鍾武,大靜縣監鄭貴龍,康翎縣監元錫九,麟歸縣監金箕淳,橫城縣監南衡老,泰川縣監沈能恕,俱以爲,今三十日辭朝云。坡州牧使李定鉉以水原中軍,時在任所,順興府使南勉敎以加平郡守,時在任所,茂朱府使李羲升以安城郡守,時在任所,南原府使南駿應以高城郡守,時在任所,安城郡守李容在以昌寧縣監,時在任所,金浦郡守閔魯行以和順縣監,時在任所,加平郡守李正夏以三嘉縣監,時在任所,杆城郡守鄭龜容以安義縣監,時在任所,平昌郡守元錫周以義城縣令,時在任所,原州判官金在厚以陜川郡守,時在任所,眞寶縣監林孝謙以莊陵令,時在直所,龜城府使李昇淵家在蔚山地,奉化縣監姜在勉家在晉州地,竝卽速上來辭朝之意,發關知委於各該道臣·守臣處。上京守令魯城縣監徐光奎,以妻父移葬事,時在長湍地,斯速還官之意,一體發關知委於該道道臣處,而錦山郡守趙㝡永親病沈重,不得下去云。親病旣如是,則有難强令還任,改差,何如?傳曰,允。
宋持養,以禮曹言啓曰,卽接慶尙監司權敦仁移文,則以爲,固城縣鄕校聖殿榱桶枕樑,滲漏朽傷,不可不及今修改,告由移還安祭香祝,自本曹啓稟下送云矣。固城縣鄕校聖殿修改,今秋釋菜,隔在不遠,當爲兼告擧行告由移還安祭,香祝卽令該司照例磨鍊下送,而祝文中措辭撰出事,一體分付,何如?傳曰,允。
兵曹口傳政事,副司果徐有薰。
弘文館提學朴綺壽疏曰,伏以,臣向縻臺銜,因籌對之不爲進參,大僚論罷。顧臣之未嘗以臺職自處,庶或同朝之所見諒,而時値悶旱,名以臺官,旣未進身賓筵,則譴罰之來,固所甘心,蟄伏私次,恧蹙無地矣。不意恩敍旋降,除旨聯翩,臣誠感惶交中,宜卽趨膺,以伸叩謝之忱,而自顧情踪,實無以强顔周行。且臣貞痼之疾,遇暑增劇,食飮全却,日事委綴,束帶供職,無望自力,召牌之下,惶隘靡措。玆敢冒入文字,仰瀆崇嚴。伏乞聖慈,俯賜矜諒,將臣所帶職名,亟賜鐫改,仍治臣逋慢之罪,以肅朝綱,以安私分焉。臣無任云云。答曰,省疏具悉。此是出於一時官箴也,何有而旣久爲引乎?卿其勿辭,入來肅謝。
右尹徐英淳疏曰,伏以,臣於春間,猥膺武一所主試之命,事重飾慶,職在完榜,顧豈欲一半分疎忽,而其奈武技之工拙多昧,場屋之情僞未諳,開試之初,已啓雜亂之兆,呼射之際,轉成乖悖之擧,而手下之跟率單弱,帳外之號令阻閼,禁制不得,停罷乃已。籌啓請勘,嚴旨隨下,科額全闕,實係罕有,臣罪自知,猶屬寬典,追訟無補,內省冞惶,杜門蟄伏,無面可顯。迺者蕩敍之恩,旣出格外,收錄之寵,又在料表,臣手擎華誥,首稽至地,感隕居先,慙忸轉增。夫名以宰列,而不能句當一事,壞了試體,而致使傳笑四方,有臣如此,將復焉用?時日縱久而無由自恕,榮渥雖偏而未敢憑恃,召牌儼臨,甘犯違傲。玆不得不冒控短籲,仰瀆崇聽。伏乞聖慈,俯垂鑑燭,復行勘斥,俾之厚贖,以昭國紀,以安賤分,不勝幸甚。臣無任云云。答曰,省疏具悉。伊時事勢,不得不然,卿其勿辭行公。
上在昌德宮。停常參·經筵。
藥房提調李憲瑋,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
趙雲澈啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
傳于宋持養曰,禮房承旨,馳詣宗廟·景慕宮,奉審摘奸以來。
傳于趙雲澈曰,下直守令留待。
傳于趙雲澈曰,下直守令入侍。
備忘記,礪山都護府使朴敬鎭,麟山僉使金時洛,玉江萬戶林鳴鶴下直,各長弓一張,長箭一部,片箭一部,筒兒一箇賜給。
承旨前望單子入之,金大根落點。
趙秉龜啓曰,新除授左副承旨金大根,卽爲牌招,何如?傳曰,允。
傳于趙秉龜曰,承旨房望,順房爲之,吏·工換房。
玉堂前望單子入之,校理李殷相,副校理李時在落點。
尹致秀啓曰,吏曹郞廳來言,臺諫有闕,政事,取稟。傳曰,前望單子入之。
執義前望單子入之,李家淳落點。
趙雲澈啓曰,新除授執義李家淳,一體牌招,何如?傳曰,允。
又啓曰,行大司憲宋冕載,掌令金在浩牌不進,執義李家淳在外,掌令一員,持平二員未差,監察茶時之意,敢啓。傳曰,知道。
傳于趙雲澈曰,在外臺諫許遞,政官牌招開政。
尹致秀啓曰,吏曹參判李穆淵,參議金鼎集牌不進推考傳旨及罷職傳旨,今方捧入,而開政命下之後,如是違牌,事甚未安。判書沈能岳呈辭受由,參判更爲牌招,何如?傳曰,允。參議只推,一體更爲牌招。
以吏曹參議金鼎集再牌不進罷職傳旨,傳于尹致秀曰,只推。
傳于尹致秀曰,吏曹參判疏批已下,與參議,一體卽爲牌招。
尹致秀啓曰,吏曹參議金鼎集三牌不進,依定式禁推傳旨,捧入之意,敢啓。傳曰,知道。
以吏曹參議金鼎集三牌不進禁推傳旨,傳于尹致秀曰,分揀。
有政。吏批,行判書沈能岳呈辭受由,參判李穆淵進,參議金鼎集不進,同副承旨尹致秀進。啓曰,行判書沈能岳受由,參議金鼎集牌招不進,小臣獨政未安,何以爲之?敢稟。傳曰,仍爲之。以朴鳴和爲大司諫,李敏實爲掌令,李寅奭·申泰運爲持平,沈宜升爲敦寧都正,成原默爲刑曹參議,徐箕淳爲同經筵,黃爲驪州牧使,鄭東萬爲廣州判官。錦山郡守金淵根移任事承傳。兼春秋姜在勉·沈能恕。
兵批,行判書朴岐壽受由,參判尹聲大病,參議丁庠敎入直進,參知徐元淳病,右副承旨趙雲澈進。護軍單李光正,副護軍徐憲淳·金公鉉·鄭德和·姜時永·洪鍾應·柳致明·趙奎昇·洪羲祿,副司直李繪九·金在榮·趙民植·李鳳純·吳致淳·鄭藎。今二十五日都目政事中李宜敍僉知單,不喩,同知單。
以副修撰任百經牌不進罷職傳旨,傳于趙雲澈曰,只推。
宋持養,以弘文館言啓曰,副修撰任百經,旣有只推之命,與新除授校理李殷相,副校理李時在,竝卽牌招察任,何如?傳曰,允。
以司諫成好謙,獻納鄭在鑑,掌令金在浩牌不進罷職傳旨,傳于趙雲澈曰,只推。
以左副承旨金大根牌不進罷職傳旨,傳于趙雲澈曰,只推。
宋持養,以弘文館言啓曰,上番校理臣金穰根,下番修撰臣林基洙,俱以永寧殿秋享大祭祭官,今日禮曹隷儀時,晝仕出去之意,敢啓。傳曰,知道。
宋持養,以禮曹言啓曰,卽接高陽幼學崔性厚所志,則以爲,同生兄命厚,卽十代祖靖國功臣鷄林君漢洪嫡長孫,而嫡妾俱無子,以同姓十寸兄宗厚第二子馥亨,欲爲繼後,兩家諸族相議完定,而命厚夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹,論理草記事,曾有筵奏定式,而門長崔性厚所訴旣如此,依定式崔宗厚第二子馥亨,立爲崔命厚之後,何如?傳曰,允。
趙雲澈,以兵曹言啓曰,今夏等能麽兒考講時,訓鍊院主簿李鍾協,司饔院主簿金啓嶂,武臣兼宣傳官李麟九·李極會·曺炳奎·邊載文一次不通,依定式,竝從重推考,何如?傳曰,允。
又以兵曹言啓曰,各廳堂下武臣朔試射,庚暑勿爲設行事,曾有定式矣。六月朔試射,依定式停止之意,敢啓。傳曰,知道。
又以摠戎廳言啓曰,本廳參軍鄭桓身,爲參軍不勤巡山,字內生松犯斫,至於屢百株之多,事未前有,萬萬驚悚。爲先嚴棍汰去之意,敢啓。傳曰,知道。
廣州府留守金敎根疏曰,伏以,臣間有逆理之慼,今將營窆於享畿驪州地,而臨壙一慟,情理之所不可已者,旣有職守,難以擅離,玆敢冒控哀懇。伏乞聖慈,俯賜矜惻,許臣往來之暇,以伸至情,不勝大願。臣無任云云。答曰,省疏具悉。卿其往來焉。
吏曹參判李穆淵疏曰,伏以,臣於本月十四日,伏承除旨,以臣爲吏曹參判者,臣聞命震懍,莫省措躬之所也。夫朝廷之爲官擇人,何莫非鄭重難愼,而至於是職,尤不可輕以與之。亞銓雖與長堂有間,參席則可否無不與聞,代斲則緊漫亦皆差擬,其爲遴選之峻,非他參佐之比。所以古之名碩雅望,亦莫不逡巡却顧,辭不敢居,今迺畀之如臣之萬不近似,而不少留難者,誠莫知其故也。若謂臣嘗佐貮本曹,而循次充擬,則臣之一番冒據,尙多愧恧,今不可再矣,若謂適會承乏,姑且備員,則地望之當先於臣者,不爲不多矣,臣何敢以樗櫟之材,反爲糠粃之前乎?臣跡本單寒,性又疲劣,在儕類而未能見重,在朝著而多不識面,杜門守拙,卽一聵聵之賤品耳。雖置尋常百執事之末,尙不猶人,若使忝叨於鑑別銓衡之任,則何異責聾者之審音,瞽者之辨色也?噫,器有槪量而槪滿則溢,力有分涯而分過則躓,念臣之厭然冥升,至于今日者,槪已滿矣,分亦過矣。又若叨寵貪榮,冒當不敢當之地,則溢躓之災,猶屬臣身之私計,而其於累聖簡而褻名器,豈不大可懼哉?政命纔下,天牌踵臨,反覆思惟,承膺無路。玆敢罄陳衷情,仰瀆崇嚴。伏乞聖慈,俯垂鑑諒,仰稟東朝,亟遞臣新授職名,以重銓任,以安私分,千萬至祝。臣無任云云。答曰,省疏具悉。卿其勿辭行公。
敦寧府都正趙奎昇疏曰,伏以,臣於騎曹待罪之際,伏奉除旨,以臣爲敦寧府都正者,義當蹶趨膺,而臣本無敦寧,在法當遞。玆敢忙陳短章,仰瀆崇嚴。伏乞聖慈,特賜鐫改,以存公格,以安私分焉。臣無任云云。省疏具悉。疏辭下該曹稟處。
吏曹啓目,粘連觀此敦寧府都正趙奎昇上疏,則以爲,臣本無敦寧,在法當遞。伏乞聖慈,特賜鐫改,以存公格亦爲白有臥乎所。旣無敦寧,則揆以格例,不可仍置。敦寧府都正趙奎昇,依例改差,何如?判付。啓,依允。
戊戌六月三十日辰時,上御熙政堂。下直守令入侍時,右副承旨趙雲澈,假注書姜長煥,記注官趙相玉,記事官洪在龍,以次進伏,下直守令南陽府使崔漢翼,礪山府使朴敬鎭,豐川府使李勉大,河東府使尹喜柱,瑞興府使徐容輔,德源府使鄭夏應,明川府使李基碩,泰安郡守李垿,靈巖郡守具性喜,珍島郡守徐衮輔,遂安郡守尹穳,高城郡守李炳斗,萬頃縣令孔彦周,金溝縣令金敬鎭,抱川縣監成近壽,陰竹縣監李亮祚,鴻山縣監朴來鼎,結城縣監李敏根,開寧縣監李羲書,三嘉縣監洪羲人,慈仁縣監金斗明,安義縣監閔致敍,靈山縣監尹致翼,昌寧縣監朴醇壽,泗川縣監洪羲宣,南平縣監宋持學,興德縣監李儒增,谷城縣監趙鎭文,和順縣監李台鉉,求禮縣監李鍾武,大靜縣監鄭貴龍,康翎縣監元錫九,麟蹄縣監金箕淳,橫城縣監南衡老,泰川縣監,沈能恕等,進伏楹外訖。上曰,史官分左右。雲澈奏曰,守令使奏職姓名乎?上可之。漢翼等以次各奏職姓名。雲澈曰,宣喩及七事講爲之乎?上曰,爲之。雲澈仍爲宣喩,漢翼等齊奏七事講訖。上命史官就座,守令先退。仍命退,諸臣以次退出。
上在昌德宮。停常參·經筵。
宋持養,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
宋持養啓曰,來初五日,朝參日次矣,敢稟。傳曰,停。
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,左副承旨金大根,今日不爲仕進,卽爲牌招,何如?傳曰,允。
以平安監司鄭基善狀啓,慈山府使金錫淳身死事,傳于宋持養曰,令該曹,口傳各別擇差,不多日下送。
禮曹,今七月十八日大殿誕日陳賀時,應行節目,參考前例磨鍊爲白去乎,依此擧行,何如?判付。啓,權停爲良如敎。
宋持養,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
宋持養啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于宋持養曰,只推。
以左副承旨金大根牌不進罷職傳旨,傳于宋持養曰,只推。
以副校理李時在,副修撰任百經牌不進罷職傳旨,傳于宋持養曰,只推。
尹致秀,以戶曹言啓曰,各道年終錢穀御覽會計,待京畿會案上來,修正以入事,前已草記矣,京畿會案,今玆來到,御覽會計修正次,請出之意,敢啓。傳曰,知道。
宋持養,以弘文館言啓曰,副校理李時在,副修撰任百經,旣有只推之命,竝卽牌招察任,何如?傳曰,允。
尹致秀,以備邊司言啓曰,本司武郞廳李根元,奔走勤仕,已滿十五朔,依例六品遷轉事,捧承傳施行,何如?傳曰,允。
又以兵曹言啓曰,大報壇東北水門鐵箭拔落處,今已修改矣。把守軍兵,解送直所之意,敢啓。傳曰,知道。
又以禁衛營言啓曰,因兵曹草記,大報壇東北水門鐵箭拔落處,今已修改,把守軍兵,還入直所,將則解送之意,敢啓。傳曰,知道。
又以御營廳言啓曰,本廳哨官車益憲,身爲巡山哨官,不勤巡山,汰去之意,敢啓。傳曰,知道。
又以刑曹言啓曰,卽接慶尙監司權敦仁移文,則丹城縣徒三年定配罪人李昌信,限滿云矣。取考曹上配案,則昌信以假稱遺言,罷養驅逐罪,乙未閏六月定配,今已限滿的實。依法典放送後,徒流案頉下事,分付道臣之意,敢啓。傳曰,知道。
上在昌德宮。停常參·經筵。
自午時至人定,灑雨下雨,測雨器水深五分。
夜自四更至初三日開東,灑雨下雨,測雨器水深三分。
尹致秀啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
張敎根啓曰,左副承旨金大根,今日不爲仕進,卽爲牌招,何如?傳曰,允。
備忘記,坡州牧使李定鉉下直,長弓一張,長箭一部,片箭一部,筒兒一箇賜給。
尹致秀啓曰,三品官之無得過三日循例請牌,曾有定式矣。敦寧都正沈宜升,刑曹參議成原默,除拜後過三日不爲出肅,事體所在,誠極未安。竝從重推考,仍卽牌招察任,何如?傳曰,允。
假注書柳泰東書啓,臣於本月初一日辰時量,敬奉聖敎,馳往明陵蜂峴,巡審摘奸是白乎則,石築堅緻,樹木鬰密是白乎旀,峴上結幕處守直之節,亦皆着實擧行是白如乎,日已暮矣,仍留齋所是白遣,今日曉頭,仍詣昭顯墓看審是白乎則,植木叢茂,各處守護,竝皆無頉之意,敢啓。傳曰,知道。
以副校理李時在,副修撰任百經牌不進罷職傳旨,傳于宋持養曰,只推。
宋持養,以弘文館言啓曰,副校理李時在,副修撰任百經,旣有只推之命,竝卽牌招察任,何如?傳曰,允。
尹致秀啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于尹致秀曰,只推。
以左副承旨金大根牌不進罷職傳旨,傳于尹致秀曰,只推。
以敦寧都正沈宜升牌不進罷職傳旨,傳于尹致秀曰,只推。
傳于尹致秀曰,發遣吏郞,諸執事淸齋與否,摘奸以來。
傳于張敎根曰,明日出宮門路,以協陽門爲之。
以慶尙監司權敦仁啓本,罪人尹東彦興海郡到配事,傳于尹致秀曰,放送。
吏曹口傳政事,以許晟爲慈山府使。
張敎根,以兵曹言啓曰,今七月初四日,宗廟·永寧殿秋享大祭時,守門當爲塡差,而本曹郞廳·都摠府郞廳·五衛將,除入直,排擬苟艱,依定式軍門將官,代差以入之意,敢啓。傳曰,知道。
又以訓鍊都監言啓曰,本局局別將柳興禹,身病甚重,勢難察任,改差,何如?傳曰,允。
又以義禁府言啓曰,京畿監司洪學淵狀啓內,竹山還穀,始逋仍逋及兩稅未納之前後守令洪建錫·成履源·李敏德·尹得燁等罪狀,竝令攸司稟處事,啓下矣。成履源,身故勿論。洪建錫·李敏德等,下去京畿楊州地,尹得燁,下去忠淸道鎭川地云,竝依例發遣府書吏,拿來,何如?傳曰,竝待待命拿囚。
上在昌德宮。停常參·經筵。
自開東至申時,灑雨下雨,測雨器水深六分。
藥房口傳啓曰,太廟秋享香祝親傳,已有成命,時刻將屆,而雨勢霏微,朝氣蒸濕,此時勞動,恐有欠於節宣之方。伏乞亟許收還,千萬顒祝。惶恐,敢啓。答曰,依啓。
金大根啓曰,行大司憲宋冕載,掌令李敏實,持平李寅奭·申泰運未肅拜,執義李家淳在外,掌令金在浩呈辭,監察茶時之意,敢啓。傳曰,知道。
趙秉龜啓曰,今日親傳香時,承旨當爲備員,而右副承旨趙雲澈,不爲仕進,卽爲牌招,何如?傳曰,允。
傳于宋持養曰,禮房承旨,馳詣宗廟·永寧殿,奉審摘奸以來。
趙秉龜啓曰,假注書柳泰東,身病猝重,勢難察任,今姑改差,何如?傳曰,允。
柳泰東改差,代以朴商壽爲假注書。
宋持養,以弘文館言啓曰,應敎趙然春,校理李殷相·金穰根,副校理李時在差祭,副校理金英根內閣進,上番闕直,事甚未安。副應校金德喜,卽爲牌招入直,何如?傳曰,允。
以右副承旨趙雲澈牌不進罷職傳旨,傳于金大根曰,只推。
以副應敎金德喜牌不進罷職傳旨,傳于金大根曰,只推。
以副校理李時在,副修撰任百經牌不進罷職傳旨,傳于金大根曰,只推。
宋持養,以禮曹言啓曰,景慕宮正堂東邊下月臺頹圮處及四賢祠正堂門內滲漏處修改,以今初四日卯時,前已推擇啓下,景慕宮先告事由祭,今初一日朔祭兼行,四賢祠先告事由祭,朝已受香,而見今雨勢不止,土瓦俱濕,有難動役,修改之節,待快晴更爲擇日擧行,四賢祠先告事由祭,使之依例設行,何如?傳曰,允。
金大根,以禁衛營言啓曰,本營哨官李敏燮,身病猝重,勢難察任,改差,何如?傳曰,允。
又以刑曹言啓曰,以慶尙監司權敦仁啓本,罪人尹東彦興海郡到配事,放送事,書下矣。謹依書下,尹東彦,卽爲放送後,徒流案頉下事,分付道臣之意,敢啓。傳曰,知道。
上在昌德宮。停常參·經筵。
自開東至辰時,灑雨下雨,測雨器水深五分。
金大根啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,昌洲僉使安聖信,恃寨僉使金趾英,古城僉使韓英浩,森森坡萬戶康鵬天下直,各長弓一張,長箭一部,筒兒一箇賜給。
金大根啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于金大根曰,只推。
以濟州防禦使李源達狀啓,歲貢馬五十六匹漂失,惶恐待罪事,傳于金大根曰,勿待罪事,回諭。
金大根啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
尹致秀,以弘文館言啓曰,上番闕直,事甚未安。副應敎金德喜,旣有只推之命,與應敎趙然春,校理李殷相·金穰根,副校理李時在,竝卽牌招,推移入直,副修撰任百經,一體牌招察任,何如?傳曰,允。
金大根,以兵曹言啓曰,本曹正郞金左根,身病猝重,屢度呈狀乞遞。宿衛重地,不可久曠,今姑改差,何如?傳曰,允。
又以都摠府言啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以備邊司言啓曰,慈山府使金錫淳,在任身死,曾經承旨矣。返柩時擔軍,依法典題給之意,分付所經各道,何如?傳曰,允。
敦寧都正沈宜升疏曰,伏以臣,猥蒙除旨,以臣爲敦寧府都正者,臣感激恩數,固當蹶趨肅,粗伸叩謝之忱,而第念臣於見職,本無敦寧,揆以格例,在所當遞,敢陳短章,仰瀆崇嚴。伏乞聖明,俯賜鑑諒,特命該曹,照例遞改,俾存公格,以安私分,千萬幸甚。臣無任云云。省疏具悉。疏辭下該曹稟處。
上在昌德宮。停常參·經筵。
夜自四更至初六日開東,灑雨下雨,測雨器水深五分。
藥房都提調李止淵,提調李憲瑋,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿口傳問安。答曰,知道。
宋持養啓曰,今日乃是處暑,自明日視事,當爲取稟,而晩炎猶甚,無異盛暑,姑觀日候稍涼,更稟之意,敢啓。傳曰,知道。
金大根啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于金大根曰,只推。
金大根,以備邊司言啓曰,今日賓坐,新差備堂,俱不進參,事甚未安。竝推考,令政院卽爲牌招,何如?傳曰,允。
傳于金大根曰,大臣·備局堂上引見。
吏曹口傳政事,檢閱單鄭基世。
兵曹口傳政事,副司果金左根。
以應敎趙然春,副應敎金德喜,校理李殷相·金穰根,副校理李時在,副修撰任百經牌不進罷職傳旨,傳于金大根曰,只推。
宋持養,以弘文館言啓曰,上番闕直,事甚未安。應敎趙然春,副應敎金德喜,校理李殷相·金穰根,副校理李時在,旣有只推之命,竝卽牌招,推移入直,副修撰任百經,旣有只推之命,一體牌招,何如?傳曰,允。
金大根啓曰,卽伏見慶尙監司權敦仁今春夏等褒貶啓本,則邊將無一人居中·居下,殊無嚴明殿最之意,推考警責,何如?傳曰,允。
以慶尙監司權敦仁褒貶啓本,大王大妃殿,傳于尹致秀曰,嶺邑民勢,已至於此,且當不治之餘,若不別般擇送,此朝家等棄之也,豈忍爲此哉?銓官須悉此意,毋或泛忽。
金大根,以備邊司言啓曰,以嶺南貶罷邑守令,別般擇送事,慈聖下敎,諄複懇惻,銓曹宜思悉心對揚,而本道嶺底及左沿諸邑,自經昨春饑癘之後,流戶陳土,尙不成邑樣,此尤不可不十分愼擇。安東·義興·比安·淸河·長鬐·熊川等邑之代,竝以聲績素著人,勿拘常格擬入之意,分付,仍令與新差諸倅,不日內催促下送,何如?傳曰,允。
又以義禁府言啓曰,濟州牧使李源達狀啓內,大靜縣監安允璟罪狀,令攸司稟處事,啓下矣。安允璟,時在任所,依例發遣府羅將,交代後拿來,何如?傳曰,待待命拿囚。
吏曹啓目,粘連啓下是白有亦,觀此敦寧府都正沈宜升上疏,則以爲,臣於見職,本無敦寧,揆以格例,在所當遞。伏乞特命該曹,照例遞改亦爲白有臥乎所,旣無敦寧,則揆以公格,不可仍置,敦寧府都正沈宜升,依例改差,何如?判付。啓,依允。
今七月初五日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調李止淵,提調李憲瑋,副提調趙秉龜,記事官兪錫煥,別兼春秋趙徽林,記事官洪在龍,檢校待敎金英根,左副承旨金大根,假注書朴商壽,事變假注書李昌廷,行兵曹判書朴岐壽,刑曹判書金蘭淳,漢城府判尹徐憙淳,江華留守朴永元,同知中樞府事李完植,副修撰金大坤,以次進伏,醫官崔暄·金漢雋·李昌奎·南正吉,進伏楹外訖。上曰,史官分左右。止淵等進前奏曰,日前之雨,頗有成霖之慮,旋卽開霽,爲民事誠喜幸矣。第日候近甚蒸鬰,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,醫官入診乎?上可之。暄等以次診候訖,退伏奏曰,脈候左右三部調均矣。大王大妃殿曰,醫官先退,次對爲之。止淵曰,今年穡事,兩西·兩南,雖云稍登,而至於畿·湖,全多未移,難免歉荒云,民事誠憂悶矣。大王大妃殿曰,畿·湖雖然,而他道之免歉,實萬幸也。止淵曰,頃因湖南道臣啓本,茂長縣未捧還穀之始逋年條,犯逋實數,更令到底査櫛,條列狀聞後稟處,未俸各穀,期於準捧之意,草記行會矣。卽見該監司李憲球狀啓,則以爲,該縣未捧穀,始自戊子,至于丙申,吏民所逋,新舊相續,根旣未拔,蔓又漸滋,生存者雖事椎剝,末由了刷,死亡者徒擁鬼簿,尤沒指徵。上項未捧各穀三萬六千九百五十九石,今若限年,除耗排捧,則有穀完邑支之望。其中流亡戶還折米七千八百五十一石零,雖爲排年,實無可捧之道,而以舊還未捧懸錄,或有他例,竝請令廟堂,稟旨變通矣。排捧之請,初旣防塞,則道臣之又此陳請,可知該邑完逋之無他方略,而此則深知其無效,決不可開路矣。其中流亡還七千八百石零,旣曰指徵無處,則流戶還集之前,姑難竝督,丙申未捧四萬八千六百石零,丁酉未捧三萬六千九百石零,旣已登聞,則元穀未充之前,先責耗條,殆同不皮之毛。流亡還,有不敢自下遽請蠲蕩,姑令與兩年耗條,竝區別懸錄,待年豐收捧。此兩條旣如是區處,則當捧之數,殆將減半,收殺之方,可以紓力,營邑相議措處,期於從長完簿,毋敢更以未捧等說,煩聞之意嚴飭。近來逋吏之罪當置辟者,多有倖免,緣此而尤無畏忌,尋常故犯,此豈生道殺人之義哉?該邑逋吏中過千石者,依年前定式,使之指名狀聞,以爲用法之地,何如?大王大妃殿答曰,依爲之。出擧條止淵曰,卽見京畿監司洪學淵狀啓,則枚擧竹山府使張洛賢牒呈,以爲,本邑自壬·癸以後,連値慘歉,人民流亡,一部還案,遂成鬼錄。各年會內外流逋未捧,夏秋各穀二萬三百三十七石零,癸巳排捧餘在五年條四千三百五十七石零內,除却各樣支放穀六千六百九十八石零,其餘一萬七千九百九十六石零,自戊戌爲始,限十五年除耗排捧。而至於大同田稅,各樣軍錢,俱是流戶吏逋,指徵無處,自癸巳至丁酉,兩稅未納米太二千七十六石零,許以詳定代錢,使之分兩年準納,各衙門未納軍錢一萬一千四百餘兩,亦爲限五年排納事,請令廟堂稟處,而始逋仍逋及兩稅未納之前後守令,請令攸司稟處,仍以修成冊報來矣。畿內最弊敗之邑,以陽智·竹山竝稱。陽智則向蒙曠絶之惠澤,頗有民邑就緖之望,道臣今又以竹山事,張皇登啓,其諸條所陳,果與陽智無異。其在一視之義,何可拘於經法,不思所以別般軫恤乎?兩稅代錢,軍錢排納,竝依狀請,特爲許施。至於逋穀排年,觀於本邑癸巳以後事,決知其今雖許之,必將如前無實,徒使糴法蕩壞,朝令褻慢而已。此則置之,令道臣商確措處,仍飭該倅,俾圖殫竭收殺之方。各年現告之諸守令,依道啓令該府,考律勘處,犯逋諸漢中過千石者,依右茂長例,使之指名啓聞,以爲用律之地,何如?大王大妃殿答曰,依爲之。出擧條止淵曰,今之說外邑難支之弊者,莫不以流亡絶戶爲先,官以是藉口而每愆公納,民以是恐動而輒稱偏苦。吏於官民之間,把作欛柄,以爲瞞上騙下之妙逕,而其實則眞個流亡,殆無邑不然,此豈但饑饉癘疫之故哉?夫民之不恒其居,朝東暮西者,固嘗有之,而此不過不農不商,無根無依之類。至於土着耕作,名編軍籍,世居其鄕,族聚其里者,除非逼膚刺骨甚不得已之故,則豈肯去而之他?使爲官者,徭役以時,徵斂以節,常示懷保之意,卑遂奠安之樂,則雖猝遇水旱盜賊,必不至於蕩析離散。而役旣不均,徵之無節,以糶糴則邑村班戶,富室饒家,互相符同,皆圖頉免,而殘獨之氓,偏受數十之包。以軍伍則冒錄禊房,募率投托,許多名目,惟意規避,而貧窮之流,疊當四五之役,安得無向隅冤苦之心,而終歲勤動,無以當出布納還,尙何論糊口庇身?皇皇棲棲,無意聊生,而當其催科之時,民所應納,不令自至,戶首里任輩,足可收納,而官乃徒信下屬之言,謂民頑拒,分遣校吏,名曰檢督。所謂檢督,謂時可乘,橫行村閭,到底搜括,以錢以穀,恬然呑食,衣服器皿,鼎鐺耒耜,歇直執奪,任意散賣,竝與農牛而牽去,視同己物而恣用。此何異於强盜之白晝攘奪,而畢竟無所官納,統稱民間未捧,則官又捨檢督,而還責其民,漫不區別,再徵三徵,搒笞囚繫,勒捧乃已。兼以闔沒之戶,陳廢之土,使隣族,當其役出其稅,隣族之不足,而延及一境,民情之楚毒愁怨,當作如何?赤身空拳,死外無策,雖欲安土圖存,何由得乎?於是乎見邑人而驚匿,望官門而駭走,啼呼挈携,散之四方,顚連道塗,隕斃居半,此流亡絶戶之所由多也。雖謂之爲官者驅而逐之,未爲過語。邦本至此,更何所恃?若復沁泄任置,則必將擧一國空虛而後已,寧不哀痛憤惋之甚乎?流民之集,爲最於良吏,戶口之增,居一於七事,守土之責,無大於此。苟欲捄焚拯溺,宜先平糴均伍,而其要,專在於査括其冒頉冒免者。還戶分排也,自朝官家,至於鄕將吏奴之親屬,從前不受者,一竝付之把掌,而該色拔戶之數,毋遺出秩,使殘獨無多受之患。軍案釐正也,自除役村,至于校院,原額之外,無端閑遊者,一竝屬之汰定,而該色外疤之規,別加禁斷,使貧窮無疊役之弊,然後方可有勞徠安輯之效。而凡於公納董飭之際,以今民習,難保趁限云者,驟論事勢,固若無怪,而以檢督出送之已成規例也,故民亦觀望,不早動念。若明知檢督之不出,而只信官令之有限,則豈至於故爲拒納,反自取害乎?然則檢督出送,決是有百弊而無一益。況民間與檢督,愆納則一般,何忍使無告窮蔀,重添中間白失之冤乎?今後切勿出送校吏,只令里任,眼同該民捧納,該色之私自乾沒者,隨其現發,竝以治盜之律治之,不少饒貸,則中間偸弄之習,面里橫徵之患,自可息矣。如此則小民,皆知戶役·身役之無偏,再徵三徵之無兼,村間之鷄犬不驚,澤中之鴻雁自止,去者望風而思返,居者安業而無恐,復豈有流亡之爲憂哉?此在守令修擧轉移間事,不爲也,非不能也。自今以往,守令治不治,先視流亡有無,而爲殿最勸懲之資,其能撫摩得宜,邑里無曠者,增秩而褒嘉之。若有苛虐如前,仳㒧相續者,革職而廢錮之,使爲守令者,咸知朝家重邦本之義,而孑遺之民庶,得有底定之望。以此著式,頒示八路,而如或因循玩愒,不改前套,則道臣難免慢令厲民之歸,以此意另飭施行,何如?大王大妃殿答曰,聞卿所奏,益知其所不知。民生困瘁,何至此甚?邦本如此,國安得不危乎?所奏之哀痛二字,實非過語。另飭道臣,使之惕念釐正,此兩條,日後添入於繡衣事目中,以爲到底廉察,如有不善對揚者,道臣·守令,當別般重究,以此頒示,可也。出擧條仍敎曰,矯捄之責,專係於守令,而爲守令者,必無不知之理矣。旣知而不能盡心何耶?止淵曰,守令之才局,固有不逮者,而多緣於誠意之不足,率多放過,民受其害。然而今以各邑所聞言之,善治之邑,則果無流亡與還逋矣。擇守令之道,大抵爲難。銓曹未嘗不精選,而人才賢否,固未易知,道臣非不明黜陟,而安知其後來者必勝於前官乎?守令之每難選擇,蓋以此也。大王大妃殿曰,邑是其邑,民是其民,而治蹟之獨不如古何耶?止淵曰,紀綱解弛,名檢漸頹而然矣。止淵曰,今番都政時,落仕最久人,特敎檢擬三望點下,實出於疎鬰之聖意,不勝欽仰萬萬。今則虛司果未區處者無多,而前銜之積滯誠可悶,自今間窠互差,俾得漸次甄敍之意,分付吏曹,何如?大王大妃殿答曰,依爲之。出擧條止淵曰,江界前府使李義權,諸條負犯,烏得免重律,而慈德天大,至有念其祖除刑之處分,在渠可謂再生之恩矣。卽其地定配,雖出於謝江民之聖意,而舊倅之謫居其邑,不無貽弊難便之端,使之移配於北道邊邑似好,故敢此仰達矣。大王大妃殿答曰,依爲之。出擧條止淵曰,勸講進講之設,蓋因先朝沖年御極,禮節在所簡略,故別抄閣臣,專任啓沃,而亦多有經筵間行之擧,大抵詢諮之廣慱,事體之尊嚴,尤當以經筵爲重矣。今則寶齡漸盛,聖學益就,而新涼將生,講對宜急。臣意則待進講時,間日以經筵設行,若値齋日例停,則仍以進講爲之,以存故規,以資兼聽似好,故敢此仰達矣。上曰,依爲之。出擧條止淵曰,法講之節,比諸進講,雖未簡便,而今旣進講詩傳,則間設法講,以存講規尤好矣。大王大妃殿曰,好矣。大王大妃殿曰,大臣就坐。大根曰,諸宰奏事。永元曰,臣以本府餉穀事,有冒悚仰達者矣。本府餉穀中,府倉·鼎足倉年久流逋,其數甚夥。臣於赴任之初,按簿査櫛,則兩倉丁酉摠竝分留米二萬五千八十二石零內,官屬所逋,爲一萬四千八百八十三石零,此蓋積年隱逋之由小成大者,而人亡簿佚,其逋之始自何年,莫可考稽,而其現發,則始自癸巳繡衣時。前後守臣,不敢遽然上徹,期欲從便收殺,措處之方,督捧之政,靡不容極,而其奈歲値連歉,人皆赤立,舊逋未勘,新逋繼起,耗上生耗,年增歲添,以至此境矣。臣於査簿之後,嚴加督捧,屢施刑杖,盡行搜括,于今五朔之間,所捧僅爲四千一百六十九石零,未捧一萬七千十五石零內,七千一百六十五石零,卽其身已故,其家屬已流散,指徵無處者也。其餘三千五百五十二石零,雖有其身,而皆是鶉鵠無依,椎剝已盡,更無升合加捧之道。餉還法意,至嚴且重,臣旣不能準數徵捧,今方惶蹙俟勘,又何敢以經法以外之事,唐突煩請,而第伏念本府,以保障重地,朝家所以軫恤懷保者,視他地逈別,今者巨逋未勘,百度受病。以官屬言之,如干稍食,盡歸廳徵,顑頷窮迫,皆有渙散之形,以民間言之,擧懷流毒之懼,轉生荷擔之計,災荒溢目,疑怯滿心,遑遑嗷嗷,莫可鎭安,臣旣目見其狀,又安得自阻於仁覆之下哉?犯逋諸漢,當自臣營,分輕重照法勘處,而其指徵無處者之七千一百六十三石零,格外恩典,不敢自下干請,姑以未捧,懸錄於勘簿中,其餘僅有等身者之三千五百五十二石零,限十年除耗排捧,則庶有方便充完之道。如是然後,還政可以就緖,民邑可以支保,將臣此奏,下詢大臣處之,則此誠爲本府再造之會,故玆敢冒昧仰達矣。大王大妃殿曰,大臣之意,何如?止淵曰,江都餉穀,近漸耗縮,保障重地,疎虞莫甚,而其中流逋之數,殆過其半,揆以設餉本意,良可寒心。完簿固儲,一時爲急,而今聞守臣所奏,營屬無支存之勢,民心有渙散之慮。朝家之軫恤蠲蕩,前後何如,而今若不顧事情,惟以充數爲事,則實是行不得之政,而有非地利人和之義也。指徵無處穀七千餘石,依所奏使之待年豐收捧。至於三千餘石排捧,雖不可許,而限四五年,從長收殺,其間特爲停耗,則可以紓力,外他實無方略,守臣此請,必出於迫不得已,而臣之此言,亦萬萬非餉還經法,苟且之極,不勝憂悶矣。大王大妃殿曰,到今如此者,無處無之矣。止淵曰,雖以今日所奏茂長等邑事言之,國穀之見縮,不知爲幾何,如此而其將竟至於何境乎?排年則江華異於他邑,守臣亦必有如期準完之策,故有此所奏,而此路一間,則後弊有不可勝言矣。大王大妃殿答曰,江華國家保障重地,營屬及民勢,至於如此,旣聞之後,何忍恝視?指徵無處穀七千餘石,所請排捧條三千餘石,竝特爲蕩減,以示朝家別般軫念之意,卿其各別對揚,期成完局,可也。出擧條大根曰,玉堂所懷奏之。大坤曰,伏念停講日久,在聖學日新之工,豈不有欠於其間哉?見今日氣,雖甚蒸熱,而或有朝夕間淸涼之時矣。聖經賢傳,固當日日講學,而史略·通鑑,亦不可不講,列國興亡,漢唐得失,聖賢經權之術,皆在其中。伏願及其乍涼之時,特行召對,討論講義,則豈不有助於爲治之道乎?是臣區區之望也。上曰,所奏好矣。出擧條大坤曰,臣嶺南人也,以臣耳目所及,嶺南民情之最切急者仰陳矣。去丙申年,五穀發穗之時,盲風怪雨,殆近數十日,始起處數百里之地,初無一粒穀落穗,其他各邑,或有甚不甚,而偏受其害者,沿海嶺底十餘邑也。丁酉春夏,繼以毒癘,飢餓死疾病死,十居四五,流丏者逃散者,十居七八,以一邑言之,三四千戶,不過四五百戶,以一村言之,六七十戶,不過十餘戶,良田美畓,一望蕪草,破屋空家,四顧荒煙,似此爻象,驚心慘目。然此則天實爲之,禹·湯之所不免也,而至於丁酉之歉,則非天也乃人也。大凶之餘,民力旣未至,而朝家矜恤之澤,亦無下究,稅米也軍布也各樣公納,無一分蒙減,百人之徭,十人當之,百戶之納,十戶當之。重之以守令近民之官,不能皆賢,毒吏猛差,相屬於民間,張三之役,徵之於李四,荒田之稅,責之於墾土,至於奪牛脫衣,鞭朴狼藉,民情嗷嗷,無意農作。若此不已,則天雖有屢豐之降,陳土無復墾之望,流民無可還之日。天降之災,固無奈何,至於人事,則只是朝家轉移間事,烏可立視其散亡,至於無民無邑而後已哉?愚臣淺見,則死亡之役,勿徵於生者,然後流離之民,可以還集,陳弊之田,可以復墾。此非但保民之長策,雖以國計言之,今雖不足,後必有可裕之日矣。伏願下詢廟堂,以爲及今講究之地,千萬伏祝。大抵愛民莫先於節用,節用莫先於行儉,節用·行儉,自殿下先之,則朝廷效之,四方則之,其效當無窮矣。是臣素所蓄積於中,故敢此仰達矣。大王大妃殿曰,玉堂所奏如是,大臣之意,何如?止淵曰,儒臣講對時,上下酬酢若從容,則多以民間疾苦,仰備聰聽,或鄕居者,以道內事情,陳疏仰請,無所不可,而今此筵中之張皇口達,曾所罕見,有非論思之本色。況結辭別無歸趣,其外段落,亦多不襯,該儒臣,不可不推考警責矣。大王大妃殿答曰,儒臣所奏,生疎所致,而旣因民事仰奏,不必推考矣。出擧條大根曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條在龍曰,召試被選人,間月付職,自是古規,而若値左右史不備之時,翌月付職,亦多近例。檢閱當次人鄭基世,令該曹口傳付職,牌招入直,何如?大王大妃殿答曰,依爲之。出擧條在龍曰,時政記纂修事緊,召試柀選當次人鄭基世付職後,使之署前行公,何如?大王大妃殿答曰,依爲之。出擧條大王大妃殿曰,大臣先退,史官就座。仍命退,諸臣以次退出。
上在昌德宮。停常參·經筵。
金大根啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,右副承旨趙雲澈,今日不爲仕進,卽爲牌招,何如?傳曰,允。
注書兪錫煥病,代以崔在厚爲假注書。
備忘記,幕嶺萬戶崔學植下直,長弓一張,長箭一部,片箭一部,筒兒一箇賜給。
尹致秀啓曰,吏曹郞廳來言,守令多窠,政事,取稟。傳曰,當日爲之。
又啓曰,卽者吏曹郞廳來言,政事當日爲之事命下,而行判書沈能岳,參判李穆淵,參議金鼎集,俱以病不來,不得開政云,竝卽牌招,何如?傳曰,允。如有違牌,勿爲呼望。
尹致秀,以吏曹言啓曰,卽伏見慶尙道褒貶啓本,則漆原縣監鄭鳳賢,以結胡濫僞,吏則輸奸爲目,則宜置下考,而置諸中考,殊無嚴明殿最之意。該道道臣,推考警責,漆原縣監鄭鳳賢,罷黜,何如?傳曰,允。
有政。吏批,行判書沈能岳進,參判李穆淵式暇,參議金鼎集式暇,同副承旨尹致秀進。以南獻敎爲敦寧都正,洪永圭爲兵曹正郞,鄭球爲軍器正,洪疇爲司僕僉正,金鳳儀爲典籍,金洙根爲安東府使,李灌夏爲平昌郡守,徐有喬爲慶山縣令,尹日善爲淸河縣監,權永圭爲高靈縣監,宋在胤爲軍威縣監,洪明厚爲義興縣監,李南軾爲長鬐縣監,李秉遠爲比安縣監,尹義烈爲熊川縣監,具沆爲漆原縣監,趙渡爲金泉察訪,宋達仁爲省峴察訪。承文副正字單尹昌錫,軍器直長李春命,奉事金廷炫,副奉事金龍範,參奉玄興孫,以上竝單付。軍器正申道顯今加通政,滿三十朔依定式陞堂上。兼養賢副奉事單金圭衡。
兵批,行判書朴岐壽病,參判尹聲大入直進,參議丁庠敎病,參知徐元淳病,右副承旨趙雲澈進。北道參軍吳致亨,副護軍沈宜升,以上竝單付。
吏批,再政。以洪載顯爲敦寧判官,兪長柱爲永禧殿令,金永錫爲溫陵令,申佐模爲元陵別檢。
兵批,再政。副護軍申道顯,副司果金鎭右,以上竝單付。
趙雲澈啓曰,卽伏見慶尙左水使尹永培今春夏等褒貶啓本,則邊將無一人居下,殊無嚴明殿最之意,推考警責,何如?傳曰,允。
又啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于趙雲澈曰,只推。
以應敎趙然春,副應敎金德喜,校理李殷相·金穰根,副校理李時在,副修撰任百經牌不進罷職傳旨,傳于趙雲澈曰,只推。
尹致秀,以弘文館言啓曰,上番闕直,事甚未安。應敎趙然春,副應敎金德喜,校理李殷相·金穰根,副校理李時在,旣有只推之命,竝卽牌招,推移入直,副修撰任百經,旣有只推之命,一體牌招察任,何如?傳曰,允。
趙雲澈,以備邊司言啓曰,頃因萊府狀啓,膺中事回答書契,許令呈納,差价館接之請,嚴加責諭事,草記行會矣。卽見該府使成遂默狀啓,則枚擧訓別等手本,以爲,差倭言內,今此書契,異於尋常往復,只納書契,則實無歸見州主之望云。而一向煩聒,有若相持者。狡倭情狀,尤極痛惡,請令廟堂稟處矣。此事雖無前例之可據,而別書契回答之異於尋常云者,彼輩所言,容或無怪,有難一向退斥,使之許接,而特送例,初不相襯,依年前旋義舊倅領來差倭例施行之意,分付,何如?傳曰,允。
又以備邊司言啓曰,卽見東萊府使成遂默狀啓,則枚擧訓別等手本,以爲,館守倭言內,今於昌原民之漂到也,果有渰死一名,專价領來云,而無屍漂民之勿送差价,旣有約條,故嚴辭斥退,一向煩聒,拖到半載,順付書契,終不書納。狡倭情狀,殊極可痛,而事關邊情,請令廟堂稟處矣。辛酉定式之後,乙亥許接,由於約條之未捧,而今番之差价出來,誠無所據矣。然而半年相持,一向煩聒,較挈有損事體,淹留徒增弊端,使之姑爲許接,此後則決不可爲例之意,嚴加飭諭,何如?傳曰,允。
尹致秀,以禮曹言啓曰,因備邊司草記,膺中事回答書契齎來差倭,依年前旋義舊倅領來差倭例施行事,允下矣。回答書契與禮單等節,待書契別幅謄本上來,磨鍊下送,何如?傳曰,允。
又以禮曹言啓曰,因備邊司草記,昌原漂民無屍領來差倭,姑爲許接事,允下矣。回答書契與禮單等節,待書契別幅謄本上來,磨鍊下送,何如?傳曰,允。
趙雲澈,以訓鍊都監言啓曰,本局別將洪羲書,身病甚重,勢難察任,改差,何如?傳曰,允。
又以義禁府言啓曰,因大臣筵奏,江界府定配罪人李義權,北道邊邑移配事,承傳啓下矣。李義權,依前罪目,咸鏡道鍾城府移配,而依例發遣府書吏,自江界執捉,仍令押送于新定配所,何如?傳曰,允。
義禁府啓目,蔚珍縣令金景賢·李光荃等原情云云。傳旨內辭緣,泛稱遲晩,竝只刑推得情,何如?判付。啓,竝只除刑推議處爲良如敎。
行兵曹判書朴岐壽疏曰,伏以,臣於中權重任,初何嘗一分近似,而猥蒙謬恩,濫叨匪據,辭不獲命,冒膺冥擿者,今爲三數月矣。是豈臣忘廉無恥,眞敢以見職自居而然也哉?特以京察不遠,瀆擾是懼,淟涊蹲冒,不敢控辭,而旣伏奉前席之溫諭懇摰,繼伏承特敎之戒飭嚴重,臣銘鏤心肺,感惶交集,期欲務祛備私,一念恢公,仰體飭勵之聖意,粗效塵刹之微忱,其奈才具魯下,鑑識昏翳何哉?及其除目之下,亦難保其叶物議而副衆情,使四方靺韋之抱才候選者,未有振拔之校,徒懷落莫之情,臣所自知,人謂斯何?惶愧慙恨,百倍于前。且大政,卽銓家瓜熟之期也,臣非敢隨俗例讓,而臣之不稱是職,臣固熟量矣,殿下旣試可矣。今若貪恩戀榮,因仍蹲居,則終必僨誤,爲累於聖簡,誠非細故。迨此剡注之暇,特遂禠解之願,俾得無曠重寄,獲免大何,是豈非公私之俱幸乎?況念臣品質虛脆,自少善病,纔經勞碌,神息眩霿,近因暑濕,一倍添劇,雖閒漫簿書,猶難照檢,豈復收召精神,甄別才器於政注之間乎?此又臣難强之一端也,敢陳衷曲,仰瀆崇嚴。伏乞聖慈,俯垂諒察,仰稟東朝,亟遞臣本兵之任,回授可堪之人,以重公器,以安私分,千萬幸甚。臣無任云云。答曰,省疏具悉。卿其勿辭行公。
上在昌德宮。停常參·經筵。
趙雲澈,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
趙雲澈啓曰,來十一日,朝參日次矣,敢稟。傳曰,停。
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
張敎根啓曰,右承旨宋持養,左副承旨金大根,今日不爲仕進,竝卽牌招,何如?傳曰,允。
崔在厚有頉,代以尹昌錫爲假注書。
以應敎趙然春,副應敎金德喜,校理李殷相·金穰根,副校理李時在,副修撰任百經牌不進罷職傳旨,傳于趙雲澈曰,只推。
尹致秀,以弘文館言啓曰,上番闕直,事甚未安。應敎趙然春,副應敎金德喜,校理李殷相·金穰根,副校理李時在,旣有只推之命,竝卽牌招,推移入直,副修撰任百經,旣有只推之命,一體牌招察任,何如?傳曰,允。
趙雲澈啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于趙雲澈曰,只推。
以左副承旨金大根牌不進罷職傳旨,傳于趙雲澈曰,只推。
趙雲澈,以備邊司言啓曰,順興府使南勉敎,除拜已久,催敎又下,而尙不出肅,自本司屢申飭,亦不動念。未知其事故之如何,而積弊之邑,多月久曠,實屬可悶,不可任其稽滯。令該曹催促,當日辭朝,仍令趲程赴任,何如?傳曰,允。
尹致秀,以成均館同知館事大司成意啓曰,今七月初七日,儒生上旬輪次,當爲設行,而大提學未差,限內不得爲之之意,敢啓。傳曰,知道。
上在昌德宮。停常參·經筵。
趙雲澈啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
趙秉龜啓曰,左承旨張敎根,今日不爲仕進,卽爲牌招,何如?傳曰,允。
備忘記,西林僉使高明律,吾老梁萬戶金樂聲,代登萬戶柳相羲下直,各長弓一張,長箭一部,片箭一部,筒兒一箇賜給。
尹致秀啓曰,三品官之無得過三日循例請牌,曾有定式矣。敦寧都正南獻敎,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
趙秉龜啓曰,假注書朴商壽,身病猝重,勢難察任,今姑改差,何如?傳曰,允。
朴商壽改差,代以金益文爲假注書。
傳于宋持養曰,吏曹參議有闕之代,前望單子入之。
吏曹參議前望單子入之,金英淳落點。
以應敎趙然春,副應敎金德喜,校理李殷相·金穰根,副校理李時在,副修撰任百經牌不進罷職傳旨,傳于趙雲澈曰,只推。
趙雲澈,以弘文館言啓曰,上番闕直,事甚未安。應敎趙然春,副應敎金德喜,校理李殷相·金穰根,副校理李時在,旣有只推之命,竝卽牌招,推移入直,副修撰任百經,旣有只推之命,一體牌招察任,何如?傳曰,允。
趙雲澈啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于趙雲澈曰,只推。
以敦寧都正南獻敎牌不進罷職傳旨,傳于宋持養曰,只推。
宋持養啓曰,卽者吏曹郞廳來言,慶山縣令徐有喬,高靈縣監權永圭,漆原縣監具沆,諫院則雖已署經,憲府則行大司憲宋冕載,掌令李敏實,持平李寅奭·申泰運未肅拜,執義李家淳在外,只有掌令金在浩一人,不得備員署經云。行大司憲宋冕載,掌令李敏實,持平李寅奭·申泰運,竝卽牌招,以爲備員署經之地,何如?傳曰,一司除署經。
金大根,以兵曹言啓曰,西平浦萬戶崔宗崙,以三年窠邊將,連二等褒貶居中。一中雖遇赦蕩滌,其不職可知,依例罷黜,何如?傳曰,允。
又以兵曹言啓曰,宣傳官趙義錫,五衛將劉相泰,文臣兼宣傳官鄭,俱以病難供職,呈狀乞遞,竝改差,何如?傳曰,允。
又以都摠府言啓曰,副摠管鄭鴻慶,以同知義禁府事,本府坐起,晝仕出去之意,敢啓。傳曰,知道。
義禁府啓目,竹山前府使洪建錫·尹得燁等原情云云。問目內辭緣,泛稱遲晩。尹得燁段,刑推得情,洪建錫段,所當請刑是白乎矣,曾經宣傳官,勿爲請刑,載在大典通編,議處,何如?判付。啓,依允爲旀,尹得燁段,除刑推議處爲良如敎。又啓目,英陽縣監金華國,平海郡守朴榮顯等原情云云。傳旨內辭緣,泛稱遲晩。金華國段,刑推得情,朴榮顯段,所當請刑是白乎矣,曾經侍從,勿爲請刑,載在大典通編,議處,何如?判付。啓,依允爲旀,金華國段,除刑推議處爲良如敎。
吏曹判書沈能岳疏曰,伏以臣,忝叨銓部,已踰數月,此在事理,殊甚無謂。以才具則不逮,以衰病則難强,矧又已試蔑效,宿愆未贖,而再膺是命,誠出萬萬意慮之外。揣分量力,顧何可一日虛縻,以妨賢路,而始緣違召路阻,不得不力疾祗肅,仍値京察迫近,又未敢控辭乞解,黽勉蹲冒,恬若固有,臣實自愧,人將謂何?今者大政已過,此卽銓官之瓜限,亟宜遞免之不暇,而三度請急,復許加由,臣於是,惶恧失圖,益不知寘身之所也。噫,爲官擇人,割私恢公,固知掌銓者之所當自盡,何待勉勵,而向日賓對,慈敎懇摰,臨政別飭,又復諄複,臣雖聵劣無狀,寧不欽誦感激,思所以仰體聖意之萬一乎?但恨臣,神識素短,藻鑑全昏,雖尋常遷除之按簿循格者,猶患其不得稱停,而至若激揚淸濁,甄別流品,本非如臣者之所堪專也。每於注擬低仰之際,斷去私意,明着公眼,自以爲實心對陽,庶無大咎,而終不免瘡瘢百出,疎謬畢露。雖幸譴何不加,抨彈不至,而臣之孤負溺職之罪,其將何辭自解?再叨此任,毫無禆補,有臣如此,而尙可謂老馬識路,一任其困頓顚躓乎?竊以爲淸朝愼簡之政,固不當如是苟且,而臣之不可抗顔復進也決矣。且況臣,年迫桑楡,病入膏肓,而近又喪威震剝,形存神去,墐閉已久,藥餌爲命。以若衰癃之狀,何堪鞭策之勞,而跨月虛帶,一再行政,雖不敢爲逡巡之計,而動輒添病,自經大政以後,勞瘁爲祟,重以伏暑作苦,委身牀笫,一倍凜綴,復起爲人,恐非時月可期。而況又日前政命,逃遁不得,擔舁趨承,而諸般證形,轉益添劇。以今病狀,雖閒司漫職,萬無陳力莅事之望,至於天官重任,尤豈敢眷繋濡忍,爲養病臥治之計乎?玆將肝膈之懇,冒瀆宸嚴之下。伏乞聖明,俯垂憐察,仰稟東朝,將臣見帶之職,亟許鐫改,俾得以專意調治,千萬幸甚。臣無任云云。答曰,省疏具悉。重任不可數遞,卿其勿辭行公。
吏曹參議金鼎集疏曰,伏以,臣於見職,初何嘗毫分近似,而辭不獲命,嚴畏黽勉,銜恩齎悚,式至于今矣。以人則凡劣,以年則蒙騃,今使之趨赴功令,作爲諸生之業,未云晩耳。夫兜躐華要,進取無已,裒然爲首於三品之列,是豈臣平素所自期也哉?顧所以上酬恩造,俯全微諒者,惟在於斂跡榮觀,退處冗散,惠徼我天地生成之澤而已,臣抱此耿耿,歷屢月如一日,而竊又有私情之萬萬懇迫者。臣之偏母,衰日益甚,病日益痼,近因金火交節,將攝失宜,轉側動作,專恃於臣。臣方扶將救護,暫難離捨,而職名在身,事應時掣,官守不可以瘝,親側不可以曠,則公私盡分,兩無其良。伏惟聖明在上,以孝爲理,臣情到此,安得不疾聲仰籲於慈覆之下也?人不稱職,在所斥退,情有難强,未容遲徊。伏乞聖慈,俯垂矜察,亟遞臣所帶吏曹參議之任,俾公器無至久褻,而微私得以少伸焉。臣無任云云。省疏具悉。所請依施。
敦寧府都正南獻敎疏曰,伏以,臣於日昨,伏奉除旨,以臣爲敦寧府都正者。臣本無敦寧,揆以格例,不可冒據,敢陳短章,仰瀆崇聽。伏乞聖明,俯賜鑑諒,特命該曹,仍卽遞改,以存公格,以安私分,千萬幸甚。臣無任云云。省疏具悉。疏辭下該曹稟處。
上在昌德宮。停常參·經筵。
午時,日暈,夜自五更至初十日開東,灑雨下雨,測雨器水深二分。
趙雲澈啓曰,行大司憲宋冕載,掌令李敏實,持平李寅奭·申泰運未肅拜,執義李家淳在外,掌令金在浩呈辭,監察茶時之意,敢啓。傳曰,知道。
宋持養啓曰,臣持養,依定式進詣香室,奉審香祝櫃·祝板袱子,則精潔之意,敢啓。傳曰,知道。
以應敎趙然春,副應敎金德喜,校理李殷相·金穰根,副修撰任百經牌不進罷職傳旨,傳于趙雲澈曰,只推。
尹致秀,以戶曹言啓曰,謹奉傳敎,璿源殿正殿東西翼閣以下雨漏修改吉日時,令日官崔福基推擇,則今七月二十四日辰時爲吉云,以此日時擧行之意,敢啓。傳曰,知道。
又以戶曹言啓曰,時御所內各司雨漏處修改吉日時,令日官崔福基推擇,則今七月二十四日辰時爲吉云,以此日時擧行之意,敢啓。傳曰,知道。
吏曹啓目,帖連觀此敦寧府都正南獻敎上疏,則以爲,臣本無敦寧,揆以格例,不可冒據。伏乞特命該曹,仍卽遞改亦爲白臥乎所,旣無敦寧,則揆以公格,不可仍置。敦寧府都正南獻敎,依例改差,何如?判付。啓,依允。
上在昌德宮。停常參·經筵。
自開東至人定,灑雨下雨,測雨器水深二寸,自人定至十一日開東,灑雨下雨,測雨器水深二分。
藥房提調李憲瑋,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁旱入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大如殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
趙雲澈啓曰,行大司憲宋冕載,掌令李敏實,持平李寅奭·申泰運未肅拜,執義李家淳在外,掌令金在浩呈辭,監察茶時之意,敢啓。傳曰,知道。
金大根啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
又啓曰,臣大根,以入直禁軍戎器點考進去,下直之意,敢啓。傳曰,知道。
又啓曰,臣依定式進詣仁政殿月臺,入直禁軍等,戎器點考則無頉,仍以傳敎內辭意勞問,則亦皆好在云矣,敢啓。傳曰,知道。
張敎根,以戶曹言啓曰,各道年分事目,從近當磨鍊以入矣。災傷覆審,勿送敬差官,專委道臣,已成近例,今年亦依此擧行事,分付,何如?傳曰,允。
金大根,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
上在昌德宮。停常參·經筵。
自開東至申時,灑雨下雨,測雨器水深二分。
金大根啓曰,合辭許久闕啓,事甚未安。除在外·未署經·陳疏外,未肅拜·呈告人員,卽爲牌招,何如?傳曰,允。
又啓曰,右副承旨趙雲澈,今日不爲仕進,卽爲牌招,何如?傳曰,允。
備忘記,乶下僉使李亨植下直,長弓一張,長箭一部,片箭一部,筒兒一箇賜給。
金大根啓曰,掌令李敏實疏批已下,一體牌招,何如?傳曰,允。
又啓曰,事變假注書李昌廷,身病猝重,勢難察任,今姑改差,何如?傳曰,允。
李昌廷改差,代以崔信爲事變假注書。
趙雲澈啓曰,卽者義禁府都事來言,時囚無得過三日滯囚,曾有定式矣。時囚罪人金景賢·李光荃·洪建錫·金華國·朴榮顯·尹得燁等,當爲議處,而判義禁鄭元容有身病,次堂例不得擧行云。判義禁卽爲牌招,以爲開坐之地,何如?傳曰,允。
又啓曰,判義禁鄭元容牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,判義禁鄭元容再牌不進推考傳旨,今方捧入,而開坐命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招,如有違牌,勿爲呼望。
又啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于趙雲澈曰,只推。
尹致秀,以司僕寺一二提調意啓曰,濟州出來歲貢馬二百匹內,四十匹漂流,五匹中路故失,八匹中路病留,五匹津頭逃逸,二匹到本寺病留,十匹水原府別驍士,四十六匹訓鍊都監,十二匹禁衛營,十二匹御營廳,十二匹兵曹軍馬分給除,實納馬四十八匹禾毛色,別單書入之意,敢啓。傳曰,知道。
金大根,以備邊司言啓曰,各道秋操稟啓,今已齊到矣。近來連年停操,便成恒式,其在戎政,誠極疎虞。不可不一番修擧,而第諸路農形,初因春夏久旱,遍擧圭璧,近以雨暘頗適,雖望桑楡,而豐歉尙在未判,民情猶多虞憂,此時徵調,有難遽議。今秋八道·三都水陸諸操巡歷巡點,竝姑停止。官鎭門聚點,苟能塡伍繕械,申明約束,則便與行操無異,毋敢視以文具,期有整飭之效,有堤堰處,使之移點完役,各樣都試及停退都試,竝爲按例擧行之意,分付,何如?傳曰,允。
掌令李敏實疏曰,伏以臣,以山野疎賤之踪,資性魯下,才識譾劣,行年五十,始登科第,爲貧干祿,動輒招郵,自分永棄,甘處閑散矣。迺者柏府恩命,忽下於夢想之外,召牌荐臨,日事違傲,臣感恩怵義,誠不知所以措躬之所也。夫是職也,係是淸朝耳目之任,而兼以言責之重,則切非如臣卑賤者所可擬議。且臣素抱貞疾,發作無常,今當換節,疼痛益肆,殆同病僂,束帶陳就,無復其望。玆敢陳章,仰瀆崇嚴。伏乞聖明,俯賜鑑諒,亟遞臣掌憲之職,仍治臣逋慢之罪,以肅朝綱,以安私分焉。臣於丐免之章,不容贅他,而區區願忠之心,不能自已,敢陳愚見,伏願採納焉。伏念臣,卽一蠹書魚耳,嘗遊於簡冊中,得魯論事君以忠四箇字,耿結方寸,常懷補報,而路無從也,今旣得言矣,可以言矣,而第念臣,以人則微賤,以學則空疎,謏聞陋見,安有裨補於聖聰之萬一哉?雖然先民有言,詢于芻蕘。臣今年六十有七矣,及今不爲一言,則是終無一言而死也。是以不敢以言之無用而遂止,敢有獻焉,自顧義分,匪愚則妄耳。臣竊伏見我主上殿下,睿資天縱,聖學夙成,先講小學,次講大學,明倫敬身之要,修己治人之方,講之已熟,習之有漸,而今又講論語而畢矣。治民之規橅,爲邦之制度,前席問難,如克見聖,則聖人之門戶,於是而在矣。伏聞今日進講,以詩爲次,夫詩者,言志而驗之行事,古人勸戒之意寓焉,誠我殿下今日之所當體而行之也。臣伏念我殿下,生長深宮,衣裳干尺,萬幾之至繁也,庶民之至夥也,閭里之艱,有不能周知矣,稼穡之勞,有不能盡遍矣。惟此一部詩經,上自朝廷,下達閭巷,日用間萬事萬物,無不備焉。伏願殿下,試取一部詩經所載辭句,看作今日日用物事,讀關睢·葛覃之詩,而思周南治化之基,讀淸廟·烈文之篇,而追先王典章之美,讀七月·大田之什,而念穡事之克勤,讀敬之·小毖之頌,而知天命之不易,於天保·假樂之獻頌,而不忘責難之意,於旱麓·雲漢之起興,而益懋作人之方。凡詩經之所著善政善敎,莫非吾踐履上施措,則此時之所以爲敎者然也。至於風雅之變,或爲太師之觀風所陳,或爲賢人之憫時所作,而聖人取之,則亦宜參互而考證。讀大東杼柚之句,則必曰賦役不均歟,讀掊克在位之章,則必曰貪墨肆行歟,讀鴇羽之篇,而先憂耕種之失時,讀谷䕌之咏,而必念雨暘之愆候,咏鴻雁之集澤,而思流民安集之方,咏萇楚之沃若,而軫生物咸遂之澤。凡於詩中之句語辭義,三隅反覆,蹶然而興,惕然而懼,以盡其自修之實,則此詩之所以爲戒者然也。嗚呼,我東方累百年基業,適與周室而相符,聖神繼承,重熙累洽,風化之盛,文物之備,無愧於成周,則二南雅頌之化,不獨專美於前。而夫何挽近以來,民風日渝,世道日下,百弊蝟起,莫可收拾,則變風變雅中句語,不幸而近之矣。臣嘗讀周頌閔予小子之詩,而反觀於今日,則成王之時,我聖上身親當之矣。夫夙夜宥密,成王之學也,日月將就,成王之學也。惟我殿下,以幼沖之年,承艱大之業,上有慈聖盡保護之道,下有良臣殫棐補之誠,迓續天命,式至今休,則正宜懋緝熙之工,道延訪之意,孜孜乎求道,勉勉乎進學,成就聖德,日躋光明,則正風雅頌之作,可以復見於今日,而至若民俗之反淳,時弊之釐正,特轉移間事耳。臣抑又聞之,記曰君以民爲體,民以君爲心,心正而身不正者,未之有也,心和而體之不和者,未之有也。然則人君一身,萬化之主宰,而心者又一身之主宰也。伏願我殿下,誠心訪道,勤於經筵,於四始·六義之中,深究潛翫,而一日之間,接賢士大夫之時常多,或以晝講,或以召對,不但講說而已,于以體之於心,不但體念而已,于以施之於行。宵旰之際,罔敢或解,燕閒之中,無時暇豫,涵養之至,睿姿天成,自疆之勤,德性自然,上以副慈聖期望之心,下以協臣民顒祝之誠,則上行而下效,特桴耳響耳,環八域數千里生靈,擧將鼓舞而興起矣,豈非東方萬億年無彊之休乎?臣愚所陳,實出悃愊,更願殿下,勿以陳腐而棄之,則不獨微臣之與榮,而實國家生民之幸也。臣無任云云。省疏具悉。所陳當體念矣。爾其勿辭察職。
上在昌德宮。停常參·經筵。
趙雲澈啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于尹致秀曰,有實故玉堂,竝許遞,政官牌招開政。
傳于尹致秀曰,在外刑曹堂上許遞,今日政差出。
尹致秀啓曰,行吏曹判書沈能岳,參判李穆淵,參議金英淳牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招,如有違牌,勿爲呼望。
尹致秀,以弘文館言啓曰,副修撰任百經,卽爲牌招察任,何如?傳曰,允。
又以吏曹言啓曰,軍資監正李晦淵,以其身病,呈狀乞遞,改差,何如?傳曰,允。
金大根,以兵曹言啓曰,兼司僕將申在儉,景福宮衛將兪漢永,慶熙宮衛將金基洪·徐衡植·李東永,文臣兼宣傳官李繪九,俱以病難供職,呈狀乞遞,竝改差,何如?傳曰,允。
兵曹口傳政事,副司果單金英根。
有政。吏批,行判書沈能岳進,參判李穆淵進,參議金英淳進,左副承旨金大根進。啓曰,玉堂多窠,今當差出,而擬望之人乏少,外任竝擬,何如?傳曰,允。以李時在爲應敎,韓宓履爲副應敎,李繪九爲校理,金在根爲副校理,曺錫亨·韓啓源爲副修撰,李魯秉爲刑曹參判,金鼎集爲敦寧都正,鄭東勉爲軍資正,曺鳳振爲知經筵,趙秉鉉爲藝文提學,李秉禮爲童蒙敎官,鄭基信爲北部都事。
兵批,行判書朴岐壽進,參判尹聲大,參議丁庠敎病,參知徐元淳入直,右副承旨趙雲澈進。以李忠運爲都摠管,李元熙爲宣傳官,李仁模爲兼司僕將,沈範祖爲五衛將,趙翼燦爲景福將,金聖祿·白行允·金景俊爲慶熙將,成燾·洪近泳爲都摠經歷,趙道淳·兪象煥爲文兼,池若淵爲武兼,林時豐爲礪峴僉使,崔景祿爲栗浦萬戶。護軍趙斗淳,副護軍金鼎集·南獻敎·趙義錫,副司直趙然春·金德喜·金穰根,副司果任百經·金大坤·鄭基三·尹致英,以上竝單付。武兼鄭海柱今加折衝,加資事承傳。
吏批,再政。以柳幼麟爲副校理,鄭爲修撰,申錫愚爲龍岡縣令。
兵批,再政。以朴奎晟爲訓鍊判官,李亨默爲部將。同知單沈範祖,副摠管單李忠運。
趙雲澈啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于趙雲澈曰,只推。
以副修撰任百經牌不進罷職傳旨,傳于趙雲澈曰,只推。
趙雲澈啓曰,卽者吏曹郞廳來言,眞寶縣監林孝謙,諫院則雖已署經,憲府則只有掌令金在浩一人,不得備員署經云。除在外外,未肅拜人員,竝卽牌招,何如?傳曰,一司除署經。
義禁府啓目,竹山前府使李敏德原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付。啓,依允。又啓目帖連向前金景賢·李光荃等亦,或値極歉之時,或當新莅之初,民捧之易致愆期,謂非故犯,曹納之纔已準數,俱爲自明是白乎矣,緩納雖勝於不納,違限差遜於趁限,稽滯之失,有難全恕。竝只以此照律,何如?判付。啓,依允。又啓目,粘連向前金華國·朴榮顯等亦,或値極歉之時,或當新莅之初,民捧之易致愆期,謂非故犯,曹納之纔已準數,俱爲自明是白乎矣,緩納雖勝於不納,違限差遜於趁限,稽滯之失,有難全恕。竝只以此照律,何如?判付。啓,依允。又啓目,粘連向前洪建錫段,以劇弊之邑,當荐歉之餘,流逋則收捧不爲不多,而零數則自歸於掩置,正稅則徵輸非曰無是,而未準則俱抵於愆納,揆以常法,焉逭重勘?以此照律爲白乎旀,尹得燁段,舊逋未捧之罪,向已議照,則雖不宜一事再勘,正稅愆納之失,今又現露,則眞所謂兩罪俱發。不可以已收之爲多,居官之無幾,有所曲恕。以此照律,何如?判付。啓,依允。
義禁府照目,粘連竹山前府使洪建錫·尹得燁等矣本府議啓內,洪建錫段,以劇弊之邑,當荐歉之餘,流逋則收捧不爲不多,而零數則自歸於掩置,正稅則徵輸非曰無是,而未準則俱抵於愆納,揆以常法,焉逭重勘?以此照律爲白乎旀,尹得燁段,舊逋未捧之罪,向已議照,則雖不宜一事再勘,正稅愆納之失,今又現露,則眞所謂兩罪俱發。不可以已收之爲多,居官之無幾,有所曲恕。以此照律罪洪建錫段,以虛錄掩置律,告身盡行追奪,徒三年定配,勿揀赦前,尹得燁段,以違令律,笞五十收贖,解見任別敍,竝只私罪。奉敎依允爲旀,竝只功減一等爲良如敎。又照目,粘連蔚珍前縣令金景賢,縣令李光荃等矣本府議啓內,或値極歉之時,或當新莅之初,民捧之易致愆期,謂非故犯,曹納之纔已準數,俱爲自明是白乎矣,緩納雖勝於不納,違限差遜於趁限,稽滯之失,有難全恕。竝只以此照律,罪各笞四十收贖,附過還職,竝只私罪。奉敎依允。又照目,粘連英陽縣監金華國,平海郡守朴榮顯等矣本府議啓內,或値極歉之時,或當新莅之初,民捧之易致愆期,謂非故犯,曹納之纔已準數,俱爲自明是白乎矣,緩納雖勝於不納,違限差遜於趁限,稽滯之失,有難全恕。竝只以此照律,罪各笞四十收贖,附過還職,竝只私罪。奉敎依允爲旀,朴榮顯段,功減一等爲良如敎。又照目,粘連向前李敏德亦,稅米自是恒納,而納愆則有愆納之罪,糴穀雖非始逋,而逋掩則有掩逋之律,今此稅納,則當納而愆,糴逋則仍逋而掩,道啓之論列有據,囚供之辨明無辭,按例照勘,焉逭本律?以此照律,何如?判付。啓,依允。
上在昌德宮。停常參·經筵。
金大根,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
趙雲澈啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
宋持養啓曰,來十八日,專經武臣殿講日次,而誕日相値,頉稟之意,敢啓。傳曰,知道。
趙雲澈啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于趙雲澈曰,只推。
以校理李繪九,副校理金在根,修撰鄭牌不進罷職傳旨,傳于趙雲澈曰,只推。
宋持養,以弘文館言啓曰,新除授校理李繪九,副校理金在根,修撰鄭,副修撰韓啓源,竝卽牌招察任,何如?傳曰,允。
又以弘文館言啓曰,新除授副校理柳幼麟,時在忠淸道忠州地,副修撰曺錫亨,時在平安道龍岡縣任所。經筵入番事緊,請竝斯速乘馹上來事,下諭。傳曰,竝許遞,前望單子入之。
玉堂前望單子入之,副校理吳致淳,副修撰金左根落點。
尹致秀,以吏曹言啓曰,今此宗廟望祭大祝,前佐郞柳來維,改付標以入,而時無職名,令該曹口傳付軍職,何如?傳曰,允。
兵曹口傳政事,副司果單柳來維。
金大根,以兵曹言啓曰,去四月十七日,寶齡五旬慶科庭試武科殿試時,直赴殿試人慶尙監營別武士李鍾華不赴委折,及直赴會試人京畿監營選武軍官金道星,江原監營馬兵金亨澤等二人,初不起送,亦不赴試,其委折,關問各該道臣後稟處事,草記蒙允後,關問各該道臣矣。卽接慶尙前監司尹聲大,京畿前監司李光正,江原監司洪穉圭回牒,則別武士李鍾華,遭祖母承重喪,馬兵金亨澤,遭父喪不爲赴試云,竝依法典陳試。選武軍官金道星,流離他鄕,莫知所向云,依例勿施,何如?傳曰,允。
又以訓鍊都監言啓曰,本局千摠許槃,身病甚重,勢難察任,改差,何如?傳曰,允。
趙雲澈,以義禁府言啓曰,卽接時囚罪人洪建錫戶奴呈狀,則以爲,其上典,方在遭艱中,依法典定配許贖爲辭矣。取考大典通編,則推斷條有曰,徒流以下之罪,喪前所犯而喪後發覺者,從勘斷時收贖。洪建錫徒二年半定配,依法典收贖之意,敢啓。傳曰,知道。
義禁府照目,粘連竹山前府使李敏德矣本府議啓內,稅米自是恒納,而納愆則有愆納之罪,糴穀雖非始逋,而逋掩則有逋掩之律,今此稅納,則當納而愆,糴逋則仍逋而掩,道啓之論列有據,囚供之辨明無辭,按例照勘,焉逭本律?以此照律,罪告身盡行追奪,徒三年定配,勿揀赦前私罪。奉敎依允爲旀,功減一等爲良如敎。
趙雲澈,以義禁府言啓曰,卽接時囚罪人李敏德戶奴呈狀,則以爲,其上典,方在遭艱中,依法典定配許贖爲辭矣。取考大典通編,則推斷條有曰,徒流以下之罪,喪前所犯而喪後發覺者,從勘斷時收贖。李敏德徒二年半定配,依法典收贖之意,敢啓。傳曰,知道。
吏曹參議金英淳疏曰,伏以,臣於日前,伏奉除旨,以臣爲吏曹參議者,臣誠惝怳却顧,不省攸措。吏曹居六官之長,參議承長亞之次,凡大小官職之進退通塞,靡不與聞,而主張可否,或値長亞有故,則獨任行政,如長亞之爲,故號爲三銓。官要而淸,爲三品官之峻望極選,朝廷建官,必惟其人,則顧臣豈其人哉?臣本才性劣鈍,知識淺短,以臣量臣,雖在庶司庶僚瑣漫職事,尙懼不能句當得過,況且三銓之任之重乎?臣之叨忝近密,從大夫後,年非不久,而喪威屛蟄,疾病冗散,追逐班行,實亦無幾日月。見今三班著籍濟濟麻列之人,識面者槪尟,則其世資年歷,都不通悉,其何能甄別流品,秤量賢否,以仰贊激揚淸濁之政哉?由是言之,是官之及於臣身,有萬不當。官不得人,則累則哲之明,人不稱官,則負不衷之譏,寧不大可懼乎?臣之聞命却顧,歷日靡措者,豈在他也?昨因召牌洊降,呼望路阻,雖不得不蹶祗肅,而因仍蹲據,旣匪臣志,亦關廉隅。玆敢略暴情實,仰瀆崇嚴。伏願聖明,俯賜鑑諒,亟遞臣三銓之職,以重公器,以安私分,千萬幸甚。臣無任云云。省疏具悉。爾其勿辭察職。
上在昌德宮。停常參·經筵。
趙雲澈啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
張敎根啓曰,左副承旨金大根,今日不爲仕進,卽爲牌招,何如?傳曰,允。
傳于宋持養曰,禮房承旨馳詣宗廟·景慕宮,奉審摘奸以來。
傳于宋持養曰,明日七夕製,通方外爲之,試紙用大好紙,弘文提學,待明朝牌招。
宋持養,以奎章閣言啓曰,明日卽奉謨堂秋孟朔奉審日次,臣等進詣擧行之意,敢啓。傳曰,知道。
又以弘文館言啓曰,校理李繪九,副校理金在根,旣有只推之命,與新除授副修撰金左根,一體牌招察任,何如?傳曰,允。
又以弘文館言啓曰,新除授副校理吳致淳,時在京畿安城地,經筵入番事緊,請斯速乘馹上來事,下諭。傳曰,許遞,前望單子入之。
副校理前望單子入之,金英根落點。
趙雲澈,以禁衛營言啓曰,昨夜臣營巡邏將卒所告內,五更量,掖隷與閑良輩,成群作挐於鍾樓街上,氣勢危悖,莫能禁止云。巡綽法意,何等嚴重,而身爲將卒,不得捉拿之罪,爲先嚴棍懲勵。臣亦有常時不善操飭之失,不勝惶恐,而深夜通衢之上,有此無前之事者,大關法綱,萬萬驚駭。令秋曹,首從諸漢,到底査出,依律嚴繩,何如?傳曰,允。
大王大妃殿傳于趙雲澈曰,身爲掖隷,人定後都城之內,作黨相鬪,不但萬萬痛駭。前後申飭何如,而又有如此之事,不可尋常置之,卽令秋曹,箇箇査實以聞。
趙雲澈啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于趙雲澈曰,只推。
以左副承旨金大根牌不進罷職傳旨,傳于趙雲澈曰,只推。
以副校理金在根,副修撰金左根牌不進罷職傳旨,傳于趙雲澈曰,只推。
趙雲澈,以司僕寺一二提調意啓曰,濟州出來後運年例進上馬八匹,三名日進上馬六十匹,凶咎駑駘馬二十匹,合八十八匹內,十六匹漂流,二匹中路病留,七匹津頭逃逸除,實納馬六十三匹禾毛色,別單書入之意,敢啓。傳曰,知道。
宋持養,以禮曹言啓曰,卽接富平幼學洪時燮所志,則以爲,族曾祖啓紹,嫡妾俱無子,以其同生兄啓宅第二子俊泳,欲爲繼後,兩家相議完定,而未及禮斜,生養父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長洪時爕所訴旣如此,依定式洪啓宅第二子俊泳,立爲洪啓紹之後,何如?傳曰,允。
趙雲澈,以義禁府言啓曰,明日七夕製通方外爲之時,本府都事,皆爲赴擧,只有武都事一員,當直入直,而本府入直·公事回公都事,無以推移。假都事二員,令該曹口傳差出,以爲分排擧行之地,何如?傳曰,允。
上在昌德宮。停常參·經筵。
藥房提調李憲瑋,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
趙雲澈啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金大根啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
傳于金大根曰,左副承旨持此御題,與弘文提學,偕往泮宮,試取以來。
宋持養啓曰,弘文提學,旣已承牌,內閣提學徐有榘,藝文提學趙秉鉉,竝卽牌招,同參考試,何如?傳曰,允。
趙秉龜啓曰,藥房承傳色之毋得兼行,受敎申飭,何等截嚴,而今日日次問安,一承傳色,兼傳三殿批答,揆以事體,萬萬駭然。當該承傳色,竝所當重勘,而本院請推之外,無他可施之罰,何以爲之?敢稟。傳曰,竝從重推考。
宋持養,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
又以奎章閣言啓曰,臣等進詣奉謨堂,奉審無頉,而閣內諸處,亦爲無頉之意,敢啓。傳曰,知道。
金大根啓曰,臣與弘文提學朴綺壽,偕往泮宮,七夕製儒生試取,則收劵爲一千四百十三張矣。捧入之意,敢啓。傳曰,知道。
傳于金大根曰,在院承旨·入直閣臣·兵曹堂上,試官加差下,使之分考。
傳于金大根曰,科次入侍。
趙雲澈啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于趙雲澈曰,只推。
宋持養,以弘文館言啓曰,副校理金在根,副修撰金左根,旣有只推之命,與修撰鄭,一體牌招察任,何如?傳曰,允。
金大根,以司僕寺一二提調意啓曰,濟州山馬監牧官金龜河丁酉·戊戌兩年條封進馬二匹,今纔上來,禾毛色別單書入之意,敢啓。傳曰,知道。
戊戌七月十五日酉時,上御熙政堂。七夕製科次入侍時,左副承旨金大根,假注書金益文,記事官洪在龍·鄭基世,弘文提學朴綺壽,試官行都承旨趙秉龜,左承旨張敎根,右承旨宋持養,右副承旨趙雲澈,同副承旨尹致秀,檢校待敎金學性,兵曹參議丁庠敎,對讀官校理李繪九,副修撰韓啓源,以次進伏訖。上曰,史官分左右,科次爲之。大根曰,對讀官,使之進前讀奏試劵乎?上可之。啓源讀奏第一張訖。上曰,其餘置之。綺壽進前奏曰,試劵五張,承命試取,而今日諸劵,別無合作,二天所呈劵稍勝,其餘諸劵,略有疵病,有病處當施墨抹乎?上曰,唯。綺壽曰,第一張書三下,第二張第三張,書草三下,其餘二張,書次上乎?上可之。大根曰,祕封或有自上親坼之時,亦有承旨坼奏之例,今番則何以爲之乎?上曰,承旨坼奏。大根以次坼封讀奏訖。上命書傳敎曰,七夕製賦居首三下幼學趙吉和直赴會試,之次草三下幼學金準淳給二分,之次草三下生員朴來鳴給一分,之次次上幼學李容冕等二人,竝令該曹,考例施賞。又命書傳敎曰,入格儒生,明日延英門外施賞。上命史官就座,仍命試官先退。遂命退,諸臣以次退出。
上在昌德宮。停常參·經筵。
金大根啓曰,今日入直內三廳武兼禁軍及軍兵等,中日習射技放,請出標信。傳曰,知道。
金大根啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,右副承旨趙雲澈,今日不爲仕進,卽爲牌招,何如?傳曰,允。
備忘記,豐山萬戶李重植下直,長弓一張,長箭一部,片箭一部,筒兒一箇賜給。
以副校理金在根,副修撰金左根牌不進罷職傳旨,傳于趙雲澈曰,只推。
尹致秀,以弘文館言啓曰,副校理金在根,修撰鄭,副修撰金左根,旣有只推之命,竝卽牌招察任,何如?傳曰,允。
趙雲澈,以刑曹言啓曰,禁衛營啓辭內,昨夜臣營巡邏將卒所告內,五更量,掖隷與閑良輩,成群作挐於鍾漏街上,氣勢危悖,莫能禁止云。巡綽法意,何等嚴重,而身爲將卒,不得捉拿之罪,爲先嚴棍懲勵。臣亦有常時不善操飭之失,不勝惶恐,而深夜通衢之上,有此無前之事者,大關法綱,萬萬驚駭。令刑曹,首從諸漢,到底査出,依律嚴繩,何如?傳曰,允。大王大妃殿傳曰,身爲掖隷,人定後都城之內,作黨相鬪,不但萬萬痛駭。前後申飭何如,而又有如此之事,不可尋常置之,卽令秋曹,箇箇査實以聞事,命下矣。作黨相鬪之掖隷及閑良輩,捉來嚴査,則掖隷朴完根所供內,以爲妓女龍江仙率畜,而南村挹百堂閑良輩,稱以會遊,招致龍江仙,而因其身病,果使不赴,閑良輩罷遊歸路,直到龍江仙家,打破什物,許多器皿,一無餘存。渠於出番之後,執捉挹百堂射頭李智謙,詰問委折,則答以此是閒良輩作梗,不知這間事實云,而智謙年過七十,無足深責,仍爲放送矣。閒良輩又爲作黨,醫女采鳳等四妓家,連日打破,故渠與同僚李鎭龜·韓啓完·李元悅·安英鎭,捉來閒良全益俊於空闕內,略施笞放。十三日夜,又聞閒良輩率黨來鬧之奇,渠等五人,方向鍾樓,際逢閒良輩,各持杖椎,所見危怕,竝爲逃散云。李鎭龜·韓啓完等所供內,俱以爲,伊夜,與朴完根,偕往鍾樓,見閒良輩之氣勢,亦爲逃避云。李元悅所供內,率畜月香,安英鎭所供內,率畜彩鳳,而因龍江仙之事,無故兩妓,橫被破家之境,故不勝憤惋,深夜通衢,作黨相鬪,無辭遲晩云。閒良金載珍所供內,渠以挹百堂射員,欲設妓樂於江亭,今月初招致龍江仙,而不赴會遊,故罷歸之路,與金鎭元,首倡破家之說,相率諸閒良,直到龍江仙家,破碎窓戶及器皿矣。掖隷朴完根,與同伴四五名,執捉射頭李智謙,威脅恐嚇,無所不至。射員之敬事射頭,無異父兄,不無憤心,與諸人往破采鳳之家,則其夫安英鎭。因此含憾,捉去射員全益俊,無數毆打,入於空闕,輪回笞罰,幾至死境,則渠等不敢下手於掖隷,移怒於渠輩率畜之醫女,打破月香·鶴仙·楚雲之家藏汁物,連日破碎,至爲五處,則倡率徒黨,通衢作挐之罪,箇箇遲晩云。李智謙所供內,渠以射頭,雖爲往參會遊,而妓家破碎之事,實所不知,今月十二日,掖隷四五人,來到渠家,執捉脅辱,罔有紀極,而特以年老,幸免毆打之擧云矣。觀於諸供,罪狀莫掩,因妓家之打破,執射頭而脅辱,通衢作挐,已極無嚴,空闕笞罰,尤爲罔赦。朴完根等,身爲掖隷,前後飭敎,非止一再,復犯前習,尤萬萬痛駭。閒良輩之招妓不來,旋破家産,雖云渠等之例套,起憤於被辱之射頭,移怒於不干之妓女,碎破家藏,至於五處,鬪鬨街路,連及三日,苟有一分嚴畏之心,則寧作此等之悖習乎?閒良金載珍·金鎭元,首發破家之說於會飮之中,遂與申鼎祿等二十名,隨處作黨,同惡助勢,究厥所犯,誠極駭惡。其中首倡之金鎭元,知機逃躱,分付左右捕廳,刻期詗捉,而掖隷與閒良輩作挐相鬪之罪,竝自臣曹,固當照法嚴繩,旣伏承査實以聞之命,捧供以入之意,敢啓。傳曰,知道。
大王大妃殿傳于趙雲澈曰,渠輩身爲掖隷,無難犯夜,通衢鬪鬨,有駭聽聞,空闕自非等閒之處,則何敢驅入人施罰乎?亦關紀綱,尤極痛惡。別監嚴刑一次,遠島定配。雖以閑良輩言之,雖是妓家,每每毁破人家舍,此習若不去,則都民之心,何以安定?此亦刑配。掖隷之不得率畜妓物,前後申飭,非止一再,而又有此習,常時若善爲操束,則豈有此事?當番司謁及行首別監,令攸司從重科治。
趙雲澈啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于趙雲澈曰,只推。
以副修撰金左根牌不進罷職傳旨,傳于趙雲澈曰,只推。
尹致秀,以奉常寺都提調·提調意啓曰,祭享所用秋等中脯,依定式今七月十六日,始造之意,敢啓。傳曰,知道。
金大根,以兵曹言啓曰,今七月十七日,武臣堂上朔試射日次,而大殿誕日前一日,不得開坐,載在法典,依例停止之意,敢啓。傳曰,知道。
上在昌德宮。停常參·經筵。
夜四更五更,灑雨下雨,測雨器水深一分。
趙雲澈啓曰,來二十一日,朝參日次矣,敢稟。傳曰,停。
趙秉龜啓曰,左承旨張敎根振,左副承旨金大根,今日不爲仕進,竝卽牌招,何如?傳曰,允。
趙雲澈啓曰,行大司憲宋冕載,掌令李敏實,持平李寅奭·申泰運未肅拜,執義李家淳在外,掌令金在浩呈辭,監察茶時之意,敢啓。傳曰,知道。
宋持養,以奎章閣言啓曰,原任直閣李光文卒哭日,依定式遣檢書官,勸肉以來之意,敢啓。傳曰,知道。
又以禮曹言啓曰,卽接行護軍徐格修單子,則以爲,族孫故學生絅輔,嫡妾俱無子,以其同姓十寸弟故守衛官臣輔第二子龍淳,欲爲繼後,兩家諸族,相議完定,而臣輔夫妻,俱爲作故,拘於常規,不得循例禮斜,依定式草記稟處事,呈單矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長徐格修單辭旣如此,依定式徐臣輔第二子龍淳,立爲徐絅輔之後,何如?傳曰,允。
趙雲澈,以刑曹言啓曰,因作黨相鬪之掖隷·閑良輩査實草記,傳曰,知道。大王大妃殿傳曰,渠輩身爲掖隷,無難犯夜,通衢鬪鬨,有駭聽聞,空闕自非等閒之處,則何敢驅入人施罰乎?亦關紀綱,尤極痛惡。別監嚴刑一次,遠島定配。雖以閑良輩言之,雖是妓家,每每毁破人家舍,此習若不去,則都民之心,何以安定乎?此亦刑配。掖隷之不得率畜妓物,前後申飭,非止一再,而又有此習,常時若善爲操束,則豈有此事?當番司謁及行首別監,令攸司從重科治。以司謁口傳下敎曰,閑良輩首倡諸漢,竝刑配,其餘分輕重勘處事,命下矣。謹依下敎,掖隷朴完根·李元悅·韓啓完·安英鎭·李鎭龜,首倡閑良金載珍·李圭龍·金太瑞·金健宇·李根秀,各嚴刑一次,在逃之金鎭元,今已自現,一體嚴刑。完根全羅道興陽縣鹿島,元悅呂島,啓完扶安縣蝟島,英鎭靈光郡荏子島,鎭龜羅州牧智島,竝島配,載珍慶尙道機張縣,圭龍昆陽郡,太瑞豐基郡,鎭元咸鏡道利原縣,健宇全羅道光陽縣,根秀平安道德川郡,竝定配所,卽爲押送。隨從閒良申鼎祿等,爲先各嚴刑一次,而論其所犯,不可一次刑訊而止,仍爲嚴囚,待栲訊限滿,加刑放送之意,敢啓。傳曰,知道。
上在昌德宮。停常參·經筵。
大殿誕日,內閣·政院·玉堂·朝廷二品以上·六曹堂上·兩司長官·奉朝賀單子問安。答曰,知道。大王大妃殿·王大妃殿·中宮殿口傳問安。答曰,知道。
宋持養啓曰,藝文提學趙秉鉉,旣入闕中,不爲肅謝,直爲出去,事甚未安。推考,何如?傳曰,允。
又以禮曹言啓曰,今此大殿誕日,諸道所封賀箋中,草溪郡守吳鼎周,雖非應封官,以別軍職封箋,故一體看審捧入,而安東府使李㙽,纔已貶罷,所奉箋文,依前例不爲捧入之意,敢啓。傳曰,知道。
上在昌德宮。停常參·經筵。
趙雲澈啓曰,行大司憲宋冕載,掌令金在浩呈辭,掌令李敏實,持平李寅奭·申泰運未肅拜,執義李家淳在外,監察茶時之意,敢啓。傳曰,知道。
宋持養啓曰,左副承旨金大根,今日不爲仕進,卽爲牌招,何如?傳曰,允。
尹致秀啓曰,假注書金益文,身病猝重,勢難察任,今姑改差,何如?傳曰,允。
金益文改差,代以李秉植爲假注書。
宋持養啓曰,三皇忌辰日親行望拜禮,前期一日以稟事,曾有定式矣。今二十一日,神宗皇帝忌辰日,親行望拜禮,何以爲之?敢稟。傳曰,遣承旨奉室奉審。
傳于宋持養曰,直閣會圈。
宋持養,以奎章閣言啓曰,直閣會圈事,命下矣。檢校提學趙寅永,提學徐有榘,檢校直提學徐憙淳,直提學朴永元,檢校直閣李公翼,檢校待敎金學性,竝卽牌招,以爲會圈之地,何如?傳曰,允。
直閣會圈,金左根·曺錫雨·洪永圭。
趙雲澈啓曰,直閣會圈事,命下矣。政官牌招開政,何如?傳曰,允。
傳于宋持養曰,左副承旨許遞,前望單子入之。
承旨前望單子入之,韓鎭㦿落點。
傳于尹致秀曰,承旨房望,順房爲之,吏·工換房。
有政。吏批,行判書沈能岳進,參判李穆淵牌不進,參議金英淳牌不進,同副承旨尹致秀進。以金左根爲直閣,李挺周爲武烈祠參奉。
兵批,行判書朴岐壽病,參判尹聲大病,參議丁庠敎入直進,參知徐元淳病,右副承旨趙雲澈進。同知單趙翼燦,副護軍金大根·鄭海柱,副司直吳致淳·柳幼獜,副司果曺錫亨,以上竝單付。
吏批,再政。以徐憲淳爲安岳郡守。兼直閣單金左根,兼校書校理單金左根。
兵批,再政。同知單金聖祿。
宋持養,以奎章閣言啓曰,新除授直閣金左根敎旨安寶次,濬哲之寶請出之意,敢啓。傳曰,知道。
又以奎章閣言啓曰,新除授直閣金左根,卽爲牌招察任,何如?傳曰,允。
以左副承旨金大根牌不進罷職傳旨,傳于尹致秀曰,只推。
以吏曹參議金英淳牌不進罷職傳旨,傳于尹致秀曰,只推。
趙雲澈,以都摠府言啓曰,今日入直內三廳武兼禁軍及軍兵等,當爲中日習射技放,而大殿誕日後一日相値,不得設行之意,敢啓。傳曰,知道。
上在昌德宮。停常參·經筵。
藥房都提調李止淵,提調李憲瑋,右承旨宋持養啓曰,伏未審日間,聖體若何,寢睡·水刺之節,何如?臣等率諸御醫,趁旱入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
尹致秀啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
趙雲澈啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
宋持養啓曰,左副承旨韓鎭㦿,時在黃海道安岳郡任所,斯速乘馹上來事,下諭,何如?傳曰,許遞,前望單子入之。
承旨前望單子入之,韓鎭庭落點。
注書兪錫煥病,代以沈敬澤爲假注書。
傳于尹致秀曰,承旨房望,順房爲之,吏·工換房。
尹致秀啓曰,訓鍊大將金逌根許遞事,命下矣。將兵之任,不可一刻無摠察之人,何以爲之?敢稟。傳曰,御將兼察,從事官發牌聽傳敎。
備邊司,以趙萬永爲訓鍊大將。
兵曹,訓鍊大將單趙萬永。
尹致秀啓曰,新除授訓鍊大將趙萬永,卽爲牌招,傳授命召,何如?傳曰,允。
又啓曰,御營大將趙萬永,移拜訓鍊大將矣。將兵之任,不可一刻無摠察之人,何以爲之?敢稟。傳曰,摠戎使兼察。
又啓曰,御營大將,以摠戎使兼察事,命下矣。兼察御營大將金祖根,卽爲牌招聽傳敎,何如?傳曰,從事官發牌聽傳敎。
備邊司,御營大將李惟秀·金逌根·李完植。
尹致秀啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于尹致秀曰,只推。
宋持養,以內醫院都提調·提調意啓曰,副提調趙秉龜,今日問安,不爲仕進,卽爲牌招,何如?傳曰,允。
又以禮曹言啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則先農壇·先蠶壇·雩祀壇·祈雨壇·漢江壇·司寒壇·馬祖壇·厲壇,壇上及四面紅箭門,墻垣階砌,俱爲無頉,而南壇東邊紅箭門柱木一箇腐傷,幾至顚仆,卽爲修改事,分付該監,此後看護等節,另加申飭之意,敢啓。傳曰,知道。
尹致秀,以都摠府言啓曰,副摠管沈漢永,以文臣朔試射試官,訓鍊院晝仕出去之意,敢啓。傳曰,知道。
行判敦寧金逌根疏曰,伏以,臣於閏夏,冒控一疏,及奉批旨,恩言鄭重,雖在委淹無省之中,雙擎九頓,不覺涕淚之被面。揆以病情,宜亟申籲,冀回天聽,而聖敎不啻諄複,微分亦涉猥越,因循淟涊,遂至于今,顧其求解一念,何嘗食息暫忘也?今臣之病,視諸向來,固可曰微有勝意,而特無晷刻危噩之慮耳,語言終是硬澁,動作尙須扶將,藥餌爲命,牀第是依。始意涼生,則庶幾痊可,今涼已生矣,而形證如此。一身沈苦,雖不足恤,竊念所帶諸任,俱是要劇,凡係事務,委積已久,此已萬萬憂悚。而廟宮秋謁,又將不遠,臣職當驅策,肅警鑾路,而以若見狀,跨馬上陣,有非可議。縱聖念曲軫,或蒙他營代領之命,如今春之爲,莫重儀衛,顧何可每每苟艱至此之甚耶?此爲目下惶隘,有倍於前,實不敢嚴畏自阻,遂復泯默,而諸司提擧,雖有緊漫之別,率皆不可以瘝焉,則又安敢一向抛置,不思所以缷免哉?收拾神思,悉陳衷懇,仰冀我天地生成之澤。伏乞聖慈,俯賜鑑諒,將臣本兼諸職,竝行鐫改,俾公事私分,得以兩幸,不勝大願。臣無任云云。答曰,省疏具悉。卿之苦懇又如此,所帶元戎之任,今姑許遞,卿須安意調治。
上在昌德宮。停常參·經筵。
尹致秀啓曰,來二十五日,朝參日次矣,敢稟。傳曰,停。
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于張敎根曰,戶房承旨與禮曹堂上·戶曹郞廳,依定式馳詣宣武祠,奉審以來。
備邊司,以金祖根爲御營大將。
兵曹,御營大將單金祖根。
尹致秀啓曰,新除授御營大將金祖根,卽爲牌招,傳授命召,何如?傳曰,允。
又啓曰,摠戎使金祖根,移拜御營大將矣。將兵之任,不可一刻無摠察之人,何以爲之?敢稟。傳曰,禁將兼察,牌招聽傳敎。
備邊司,摠戎使李惟秀·金逌根·李完植。
備邊司,以金煐爲摠戎使。
兵曹,摠戎使單金煐。
尹致秀啓曰,新除授摠戎使金煐,卽爲牌招,密符及敎諭書傳授,何如?傳曰,允。
又啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于尹致秀曰,只推。
尹致秀,以備邊司言啓曰,卽見全羅監司李憲球啓本,則枚擧濟州牧使李源達牒呈,以爲,本州民高閑祿,自丁亥以後,密募無賴輩,偸船故漂,深入彼地,至爲四次,筆談通譯,索錢幻銀等,前後情節,俱是罔赦之罪犯,而囚供今已自服,獄案無一疑端,事係變異,合置重辟。梁福彦·李奉春,中流徑還,雖因阻風,當初相從,難免同惡,不可以奸謀未成,有所參恕。朴京祿·姜信訓,借船同行,實有見賣,非出故犯,而旣是同行往來者,則不可遽置於無罪之科,竝請令廟堂稟處。出陸未還之夫仁兼等九名,卽令譏捕云矣。南邊故漂,比諸西北犯越,似無甚關於邊政,而奸細之潛入異域,必有交通漏洩之患。所以法禁之同繫一律,而特以顚覆風濤,事出不虞,越渉險危,情無可疑之故,前後漂民之回,只以生還爲幸,豈料有此意慮不到之事乎?高漢,敢以逋踪,四次故漂,雖出於舍命貪利,而通接言話,騙索銀錢,許多情節,極其叵測。若未早卽發覺,安知無畢竟惹出事變乎?此而不置辟,將無以嚴邊禁而徵島俗,依西北犯越律,付之該牧,聚會軍民,梟首警衆。梁·李兩漢,雖有徑還之跡,難免同謀之罪,令秋曹考律稟處。朴·姜兩漢,自營邑量宜酌處,未捕諸漢,待其捉査,追後啓聞。來後則漂民問情,勿循例套,必爲到底究覈之意,分付。近來漂民之自馬島出來者,尤不勝其頻多。嶺沿各邑,海路相接,而漁船去來,慣識境界,如無別般事情,邂逅漂流,豈若是相續乎?自今凡於領來之際,詳細探察,如有跡渉殊常者,另覈其情僞,這這登聞事,一體嚴飭於嶺南道臣·帥臣及東萊府使處,何如?傳曰,允。
敎摠戎使金煐書。王若曰,中宸起聽鼙之思,方注隆眷,北城侈授鉞之命,庸專戎權,惟簡在心,徒得重耳。念我畿輔重鎭,最稱摠戎一營,廟堂參樞機之謨,緩急是仗,山河壯表裏之勢,保障斯存。藩屛相依於沁都,責同諸路節度,鈐轄竝比於漢府,位列五營元戎。矧今昇平已久之餘,尤難中權專畀之任。餉儲虛耗,器械則朽鈍居多,梵戶凋殘,簽補也老弱過半。苟非俱隆於望實,疇膺莫重之關防?惟卿,國有干城,家傳鞱略,諸州列閫之歷試,聲績最優,衛府亞將之周旋,名威夙著。自先朝委毗旣久,無適不宜,而今日愼簡特殊,非卿誰可?玆授卿以摠戎使,卿其祗服寵命,克恢壯猷。明組練繕甲兵,誠益殫於衛·藿,峙餱糧修樓櫓,戒莫忽於苞桑。恩威竝行,宜務得軍情之道,紀律嚴束,恒若對敵陣之時。自餘應行之規,惟當典守之謹。於戲,登洗劍之水石,可想羊叔子裘帶風流,鎭練戎之亭臺,貯見李臨淮壁壘精彩。體予心腹之諭,勉爾爪牙之譽。故玆敎示,想宜知悉。知製敎鄭製進
上在昌德宮。停常參·經筵。
尹致秀,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹致秀啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
以大司諫朴鳴和,司諫成好謙,獻納鄭在鑑,掌令金在浩,持平李寅奭·申泰運牌不進罷職傳旨,傳于尹致秀曰,只推。
尹致秀,以刑曹言啓曰,備邊司啓辭內,卽見全羅監司李憲球啓本,則枚擧濟州牧使李源達牒呈,以爲,本州民高閑祿,自丁亥以後,密募無賴輩,偸船故漂,深入彼地,至爲四次,筆談通譯,索錢幻銀等,前後情節,俱是罔赦之罪犯,而囚供今已自服,獄案無一疑端,事係變異,合置重辟。梁福彦·李逢春,中流徑還,雖因阻風,當初相從,難免同惡,不可以奸謀未成,有所參恕。朴京祿·姜信訓,借船同行,實由見賣,非出故犯,而旣是同行往來者,則不可遽置於無罪之科,竝請令廟堂稟處。出陸未還之夫仁兼等九名,卽令譏捕云矣。南邊故漂,比諸西北犯越,似無甚關於邊政,而奸細之潛入異域,必有交通漏洩之患。所以法禁之同繫一律,而特以轉覆風濤,事出不虞,越渉險危,情無可疑之故,前後漂民之回,只以生還爲幸,豈料有此意慮不到之事乎?高漢,敢以逋踪,四次故漂,雖出於捨命貪利,而通接言話,騙索銀錢,許多情節,極其叵測。若未早卽發覺,安知無畢竟惹出事變乎?此而不置辟,將無以嚴邊禁而懲島俗,依西北犯越律,付之該牧,聚會軍民,梟首警衆。梁·李兩漢,雖有徑還之跡,難免同謀之罪,令秋曹考律稟處。朴·姜兩漢,自營邑量宜酌處,未捕諸漢,待其捉査,追後啓聞。來後則漂民問情,勿循例套,必爲到底究覈之意,分付。近來漂民之自馬島出來者,尤不勝其頻多。嶺沿各邑,海路相接,而漁船去來,慣識境界,如無別般事情,邂逅漂流,豈若是相續乎?自今凡於領來之際,詳細探察,如有跡渉殊常者,另覈其情僞,這這登聞事,一體嚴飭於嶺南道·帥臣及東萊府使處,何如?傳曰,允事,命下矣。謹案律文,則大明律關津條,有曰凡無文引,越度緣邊關塞者,杖一百徒三年,因而出外境者絞。今此梁福彦·李奉春等,與高閑祿,計在故漂,同乘一船,究其所犯,宜置重辟。第楸島徑還,不出外境,則論以經法,煞有分焉。梁·李兩漢,施以杖百徒三之文,而大典通編推斷條,有曰濟州三邑人流配者,三邑內互相定配,亦依此律,各定配所於島內事,知委該牧之意,分付道臣,何如?傳曰,知道。
傳于韓鎭庭曰,上京守令及未下直守令,不多日內催促下送。
上在昌德宮。停常參·經筵。
自午時至人定,灑雨下雨,測雨器水深二分。
自人定至二十四日開東,灑雨下雨,測雨器水深六分。
趙雲澈啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
宋持養啓曰,右副承旨尹致秀,今日不爲仕進,卽爲牌招,何如?傳曰,允。
趙雲澈啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于趙雲澈曰,只推。
以右副承旨尹致秀牌不進罷職傳旨,傳于趙雲澈曰,只推。
韓鎭庭,以吏曹言啓曰,上京守令及未下直守令,不多日內催促下送事,命下矣。自臣曹催促,則未下直守令安岳郡守徐憲淳,原州判官金在厚,龍崗縣令申錫愚,俱以爲今月二十四日辭朝云,上京守令沃溝縣監趙啓昇,已爲下去,襄陽府使沈宜晉,今月二十四五日下去云。黃州牧使李羲平,以省掃事,下去京畿加平地云,卽速還官之意,發關知委於該道臣處。而成川府使李公翼,知禮縣監尹膺善,俱以爲親病沈重,不得下去,英陽縣監金華國,身病沈重,不得下去云。成川府使李公翼,知禮縣監尹膺善竝改差,英陽縣監金華國,罷黜,何如?傳曰,允。口傳各別擇差,皆令不多日內催促下送。
吏曹口傳政事,直閣單金左根。
吏曹口傳政事,以李寅臯爲成川府使,以成載璜爲知禮縣監,以李在周爲英陽縣監。
兵曹口傳政事,副護軍單李公翼。
上在昌德宮。停常參·經筵。
自開東至未時,灑雨下雨,測雨器水深一分。
自人定至二十四日開東,灑雨下雨,測雨器水深六分。
尹致秀啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于尹致秀曰,只推。
趙雲澈,以戶曹言啓曰,璿源殿正殿東西翼閣雨漏處及時御所內各司雨漏處,修改吉日,以今七月二十四日辰時推擇啓下,而見今雨勢如此,瓦子多有霑濕,待快晴,更爲擇日擧行,何如?傳曰,允。
又以禮曹言啓曰,卽接京畿監司洪學淵移文,則以爲,楊州牧鄕校聖殿正間滲漏,椽木朽傷,將以今秋釋菜,兼告修改告由,移還安祭香祝,自本曹啓稟下送云矣,楊州牧鄕校聖殿修改,當於今秋釋菜,兼告擧行告由,移還安祭香祝,卽令該司,照例磨鍊下送,而祝文中,措辭撰出事,一體分付,何如?傳曰,允。
又以奎章閣言啓曰,直閣金左根疏批已下,卽爲牌招入直,何如?傳曰,允。
領敦寧金祖根疏曰,伏以臣,世受國恩,以蔭補仕,歷叨數縣,祿養偏母,淺小之涯量足矣,疎迂之志願畢矣,頭顱已判,念想靡他。不意昨春慶會,猥托肺腑之末,從凡庳而驟躐崇秩。封爵國典也,固不敢辭爲,若其寢夢猶驚,食息不遑,懍乎如臨深履薄,則亦彝性之不能已也。況臣家計,惟以謹拙畏約,世世勗勵,守而勿墜,庶幾同朝之所共諒也。今臣不肖,無能爲役,一朝處地,逈異於前,私心戒懼,尤有倍焉,而益勉傳家之規,毋致忝生之罪,絲毫報答中一道。凡係宦業,不但遠避要膴,閒司漫局,猶宜退然逡巡,則扈衛·摠戎之前後特授,夫豈臣一日安於心乎?而恬然時月,未果爲控辭之計者,諒亦嚴畏居先,唐突是悚,不敢效淸朝士大夫克讓之美,而硬澁糊塗,瘢疣畢露,則無待臣自訟,駁斥之論,必不當厚恕故爾。迺者御營新命,又下於千萬夢寐之外,而其爲任也,較益綦重,韜鈐節制之嚴,泉布句校之當,苟非威信素著,才智可稱,則莫或居之,臣果其人乎哉?以薄試則末蔭之常調也,語本分則書生之白面耳。竊計聖明之有此誤恩,或以國朝以來,處臣位者,多兼是任,而是亦有萬萬不然者。聲實聞望,允叶公議,則心膂干城之托,亦可以先於餘人,不問才器如何,徒循資地視例,則上貽濫授之累,下致僥冒之譏,豈不大可懼哉?臣不能疾聲亟籲冀免於前,臣之罪也。人孰諒之,無說可解,而今若一往諉之趨走爲恭,有除輒膺,貪進不已,直一鄙夫之無恥,而全不知循牆之義也。臣豈忍爲是也?廉隅纔喪,辜負便大,歷日徊徨,冞增惶恧,略綴短章,悉暴衷懇。伏乞聖慈,俯賜鑑諒,仰稟東朝,特解臣將兵之任,俾幸公私,不勝大願。臣無任云云。答曰,省疏具悉卿懇。御將之任,東朝特授,卿其勿辭行公。仍傳于趙雲澈曰,此批答,遣史官傳諭。
直閣金左根疏曰,伏以,臣於本月十九日,伏奉除旨,以臣爲奎章閣直閣者,臣祗隨牙牌,詣閤門謝恩訖。退伏思惟,臣以末蔭,載名文籍,未幾月耳,自夫玉署特簡與他緊漫差遣所有告身,爲六七通之多,而有除輒膺,未嘗敢爲却顧之計,誠以崇飾禮讓,自是廷紳美事,非如臣者所可與能也,而區區慄畏于中,不遑敢寧者,歷數月如一日,今玆誤恩,又何爲而及於臣身也?德不當祿而祿滋豐,才不當官而官愈顯,此殆臣本分甚薄,自速咎徵之會也。是閣之所由建,而是職之所由設,臣雖愚騃,掇拾於家庭緖餘者,非耳食而貌竊者比。君臣師友之義,家人父子之親,文學遊談侍從之近,我正考精義制作之敎詔萬世,有如此焉。先臣之周還宥密,首尾四十有餘年,文物範則,尙有未沫者存,苟可以仰托洪規,俯藉前徽。不至於玷名選而墜家聲,則胥及之恩,世掌之榮,豈不誠爲至願大幸,而臣,爲臣則無能,爲子則不肖,章句功令,不成一名,智猷器用,初乏寸技,至庸魯極顓蒙,直沒沒無聞之一凡夫耳。昵攀覆燾之慈,厚托雨露之私,時日起居,粗效陳力之忱,乃其職也,凡係一切榮觀,不但臣揣擬所不到,朝廷所以稱量而指似之,亦何嘗議及於此也?傅說之告其君曰,無啓寵納侮,殿下之寵榮臣者,適足以來四方之姍笑,則臣之罪也。郤克之言曰,克於先大夫,無能爲役,臣愚不自量,僴然翶翔於先臣遺武之地,則忝厥所生,臣之罪也。德薄祿豐,才庳官峻,災不足恤,有辱天眷,公私情實,淵谷在前,諉以旣出,義所不敢,猥暴衷悃,仰干崇聽。伏乞聖明,念華掄之必愼,憫微諒之難回,亟改臣所授職名,以卒生成之澤,千萬幸甚。臣無任云云。省疏具悉。爾其勿辭察職。
上在昌德宮。停常參·經筵。
自巳時至申時,灑雨下雨,測雨器水深三分。
藥房提調李憲瑋,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
趙雲澈,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹致秀啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
趙雲澈啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
尹致秀啓曰,行大司憲宋冕載,掌令金在浩·李敏實,持平李寅奭·申泰運牌不進,執義李家淳在外,監察茶時之意,敢啓。傳曰,知道。
以大司諫朴鳴和,司諫成好謙,獻納鄭在鑑,掌令金在浩·李敏實,持平李寅奭·申泰運牌不進罷職傳旨,傳于尹致秀曰,只推。
趙雲澈,以都摠府言啓曰,副摠管沈漢永,以能麽兒堂上,本廳講坐起事,惠民署晝仕出去之意,敢啓。傳曰,知道。
又以備邊司言啓曰,英陽,本以至殘積弊,又經昨年饑癘,邑樣民勢,尤無餘地,此時牽補蘇捄之責,實難付之初手。新除縣監李在周,仍任本職,更以聲績素著人,勿拘常格,口傳擇差,仍令明日辭朝之意,分付,何如?傳曰,允。
吏曹口傳政事,以金箕晳爲英陽縣監。
尹致秀,以義禁府言啓曰,金浦兼任通津府使洪,咸平前縣監曺柏承竝拿來,與京畿監司洪學淵狀啓,戶曹啓目粘連憑閱處之事,傳旨啓下矣。洪,時在任所,曺柏承,前以他罪,方在平安道祥原郡謫所,依例發遣府書吏·羅將,竝拿來,何如?傳曰,竝待待命拿囚。
上在昌德宮。停常參·經筵。
自人定至二十七日開東,灑雨下雨,測雨器水深二分。
尹致秀啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于韓鎭庭曰,兩司諸臺竝許遞,政官牌招開政。
尹致秀啓曰,大司憲·執義,掌令二員,持平二員未差,監察茶時之意,敢啓。傳曰,知道。
趙雲澈,以備邊司言啓曰,法司堂上,近多在外,詞訟劇地,曠務可悶,竝姑許遞,令政院,政官牌招,開改差出,何如?傳曰,允。
有政。吏批,行判書沈能岳進,參判李穆淵,參議金英淳竝牌招不進,同副承旨韓鎭庭進。以曺鳳振爲大司憲,李寅敎爲大司諫,金圭瑞爲執義,睦仁培爲司諫,趙完植·姜英國爲掌令,李凝祥·李濟達爲持平,李佑伯爲獻納,徐有薰·林肯洙爲正言,金穰根爲副修撰,李羲準爲刑曹判書,朴綺壽爲判尹,李光正爲刑曹參判,趙徹永爲漢城庶尹,兪致弘爲廣興奉事。昌陵令李在周仍任事承傳。
兵批,行判書朴岐壽病,參判尹聲大入直進,參議丁庠敎病,參知徐元淳受由,左副承旨趙雲澈進。同知白行允,大護軍金蘭淳·徐憙淳·宋冕載,護軍李魯秉,副護軍朴鳴和·韓鎭㦿,副司直李家淳·成好謙·金在浩·李敏實·李寅奭·申泰運·鄭在鑑,副司果尹敎成·曺錫雨,以上竝單付。
吏批,再政。以崔鳳恒爲兵曹正郞,權命周爲監察,金濬爲典籍,洪鍾序爲童蒙敎官。
兵批,再政。同知單金景俊。
以吏曹參議金英淳牌不進罷職傳旨,傳于韓鎭庭曰,只推。
趙雲澈,以兵曹言啓曰,內吹螺赤及龍虎營兼內吹螺赤等,今秋等習角賞格木,謹依判下別單,分等施賞之意,敢啓。傳曰,知道。
又以訓鍊都監言啓曰,本局兼內吹今秋等習角賞格,謹依判下單子,木綿二十四疋施賞之意,敢啓。傳曰,知道。
又以禁衛營言啓曰,謹依本營兼內吹今秋等習角賞單啓下,黃完孫等十一名處,木綿各二疋施賞之意,敢啓。傳曰,知道。
又以御營廳言啓曰,本廳兼內吹今秋等習角賞格,謹依單子判下,李禧哲等十一名處,各木二疋施賞之意,敢啓。傳曰,知道。
上在昌德宮。停常參·經筵。
趙雲澈啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
備忘記,神光僉使鄭熽下直,長弓一張,長箭一部,片箭一部,筒兒一箇賜給。
韓鎭庭,以弘文館言啓曰,新除授副修撰金穰根,卽爲牌招察任,何如?傳曰,允。
以咸鏡監司徐耕輔狀啓,明川等邑民家頹壓事,大王大妃殿傳于尹致秀曰,觀此北伯狀啓,安邊等十餘邑水災,厚州兩社雹災不淺,而三邑民家之全頹,如此之多,又有一二人渰死之患,其悲號失所之狀,如在目撃,極爲驚慘。原恤典外,別加顧助,俾速奠接,渰死人如有生前身還布,竝蕩減之意,分付道臣。
尹致秀啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,司諫睦仁培,正言林肯洙,執義金圭瑞,掌令趙完植·姜英國,持平李濟達牌不進罷職傳旨,傳于尹致秀曰,只推。
以副修撰金穰根牌不進罷職傳旨,傳于韓鎭庭曰,只推。
上在昌德宮。停常參·經筵。
尹致秀,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹致秀啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
趙秉龜啓曰,左副承旨趙雲澈,今日不爲仕進,卽爲牌招,何如?傳曰,允。
宋持養啓曰,判尹朴綺壽,除拜後過三日不爲出肅,依定式推考警責,仍卽牌招察任,何如?傳曰,允。
備忘記,楸坡萬戶曺洛振下直,長弓一張,長箭一部,片箭一部,筒兒一箇賜給。
尹致秀啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,司諫睦仁培,正言林肯洙,執義金圭瑞,掌令趙完植·姜英國,持平李濟達牌不進罷職傳旨,傳于尹致秀曰,只推。
以左副承旨趙雲澈牌不進罷職傳旨,傳于尹致秀曰,只推。
宋持養,以弘文館言啓曰,副修撰金穰根,旣有只推之命,卽爲牌招察任,何如?傳曰,允。
張敎根,以戶曹言啓曰,璿源殿正殿東西翼閣以下雨漏處及時御所內各司雨漏處修改吉日,令日官李秉洪,更爲推擇,則今七月三十日辰時爲吉云,以此日時擧行之意,敢啓。傳曰,知道。
上在昌德宮。停常參·經筵。
尹致秀啓曰,合辭許久闕啓,事甚未安。除在外·未署經·陳疏外,未肅拜人員,竝卽牌招,何如?傳曰,允。
又啓曰,行大司憲曺鳳振疏批已下,一體牌招,何如?傳曰,允。
備忘記,北虞候柳相朝下直,長弓一張,長箭一部,片箭一部,筒兒一箇賜給。
尹致秀啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,司諫睦仁培,正言林肯洙,執義金圭瑞,掌令趙完植·姜英國,持平李濟達牌不進罷職傳旨,傳于尹致秀曰,只推。
尹致秀啓曰,明日次對,兩司當爲進參,除在外·未署經外,未肅拜人員,竝待開門牌招,何如?傳曰,允。
大司憲曺鳳振疏曰,伏以,臣於月前,待罪銓曹,昏霿譾劣,不能操束下隷,禁門咫尺之地,致有作黨殺越之擧,此實無前之變怪也。若使臣夙勵紀綱,先事戒飭,不狃其頑悖之習,則寧有是也?臣之溺職之罪,臣實自訟,屛息惶恧,惟俟嚴誅。揆奏請警,只論草記之不審,慈度曲庇,止施譴罷之薄勘,罪重罰輕,霣越靡措,戲伏荒郊,日夕省愆。不自意聖眷彌隆,恩敍遽降,經筵柏府,華誥聯翩,臣是何人,得此於聖明之朝也?感恩怵義,固當駕屨之不俟,而第臣稟性庸愚,言辭拙訥,雖於尋常官職,尙患不稱,顧何能總領執憲之司,擔夯繩違之責,糾察朝儀,彈劾官邪,如古所謂御史大夫之爲哉?以跡則僨誤之餘也,以材則疲軟之甚矣,雖欲抗顔冒據,其於貽辱淸朝何哉?此不待臣言之自列,在朝家綜核之政,決不當如是。玆敢披瀝肝血,仰瀆崇嚴。伏乞聖明,俯垂鑑察,亟削臣見帶之職,仍勘臣當被之律,以肅朝綱,以安私分,不勝幸甚。臣於請譴之章,固不敢贅及他事,而第伏念,日下悠悠萬事,孰有先於殿下之典學者哉?夫天人性命之分,格致誠正之工,非學無以明之,而方當始初淸明之時,必湏朝夕論思之助,勉勉進進,日新又新,每惜分寸之陰,深軫寒曝之戒,然後厥修罔覺,可底于緝熙光明之域矣。見今溽暑已退,新涼入郊,正宜日御經席,深究咨訪之道,頻接儒臣,俾盡啓沃之方,而竊伏見夏秋以來,一切停閣,喉院稟啓,便成文具,玉署儤直,未免素餐,未敢知殿下,涓燕蠖濩之中,其果溫繹舊學,潛心講究,不廢稞程,行以爲常乎?輔相忠愛之奏,屢進於賓筵,廷臣陳勉之章,日積於公車,而徒爲虛受之美,未見採納之實。一日二日,伈泄悠泛,將何以仰體慈聖導迪之訓,俯答臣庶顒祝之情哉?臣不勝萬萬憂歎之至。伏願殿下,繼自今惕然警省,先立聖志,克勤克敬,念玆在玆,廈氈稀漏,常賜召接,探賾經傳之蘊奧,討論古今之得失,睿念朝乾而夕惕,聖學日就而月將,推而發之於政令施措之間,俾斯民咸囿於聲明陶鑄之化,則我東方億萬年無疆之休,可基於今日,豈不美哉?豈不盛哉?惟殿下,深留聖意焉。臣無任云云。答曰,省疏具悉。往事是無前變怪,故特罷之典,出自東朝,而收敍之典,亦自東朝。卿其勿辭行公。所陳寧不惕念乎?
藝文提學趙秉鉉疏曰,伏以,官人之難,何官不然,而惟是館閣之任,卽熙朝之選職也。賁晠化而贊鴻猷,表薦紳而式髦彦,其責也重,故其揀也愼,揀之愼,故其人爲尤難。雖聲華彪炳,學術宏贍者,未始不於此而然却顧,無敢爲遽進之計,蓋以名實易舛,遴法或隳故耳。嗚呼,以是任而擬於臣,誠意慮之攸不到也。除誥一頒,萬目駭瞠,臣滿心恧縮,寵反爲懼。臣本菲質,百不一肖,憑荷聖眷,承藉先麻,冥升不止,濫廁隆顯,居常憂懼,如集于木。況臣根賦至庸,鈍惰成習,不克家庭之訓課,全乏師道之薰灸,擧業章程,沒無頭緖,作者型範,漠如面墻,縱謂之獵臘魚魯之不能辨別,儘非過際語也。虛抛螢窓之鉛槧,坐失駒隙之光陰,荏苒之頃,顚髮已斑,晩益荒廢,不耐毷氉,甚至朋儕之數行書牘,撏紙吮毫,輒不成樣,陸陸鹿鹿,致此無聞。所以臣之自處,未曾頡頏於稽古之地,交遊逐隊之間,亦不以是見待者,亶由於文之爲技,易顯難蔽,類如土窳木癭,判非雨露雕鏤之所可粉澤者也。今玆所叨,震懍則有若墜谷,羞愧則無異撻市,此乃相稱,則妥過必不便,固常情常理之不得不已。品藻月評,非無今昔之差等,官名選制,自是前後之不易,則笙鏞絺繡,耀物采於當世,冠冕玉佩,緬餘韻於前修者,麻列林立,亦不患乎無人。若臣無似,濫介其間,羊鞹匪合於紋皮,魚目豈混於明珠?以臣自視,無所襯合,人之爲議,謂將如何?於是乎臣之萬萬冒濫,不待兩言而決矣。臣旣斷然無裨於昭代右文,而竊取華貫,不知爲慙,使賢達輩演色廻翔之所,畢竟緣臣而玷辱無餘,苟求其咎,臣敢自逃?臣不以見職自居,則靡辭蔓說,有若倘來之虛飾崇讓者然者,益知其僭妄屑越,而同朝忠厚,不事迫切,覈正之論,歷日無聞,兢悸罔措,愈久愈急。虛縻匪據,且犯違傲,左右參倚,無路冒承,略暴披瀝,干瀆崇嚴。伏願聖明,俯賜諒察,亟遞臣藝文提學之任,仍命選部,亦許刋改,俾官方無褻,物議息譁,不勝大願。臣無任云云。答曰,省疏具悉。卿其勿辭行公。
上在昌德宮。停常參·經筵。
藥房都提調李止淵,提調李憲瑋,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁旱入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿口傳問安。答曰,知道。
尹致秀啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
傳于宋持養曰,禮房承旨馳詣宗廟·景慕宮,奉審摘奸以來。
傳于趙雲澈曰,大臣·備局堂上引見。
宋持養啓曰,大提學,令政院稟旨差出,都堂錄擧行事,命下矣。時原任大臣·前大提學·政府西壁·六卿·判尹,卽爲命招,以爲會圈之地,何如?傳曰,前望單子入之。
又啓曰,大提學差出事,命下矣。政官牌招開政,何如?傳曰,允。
大提學前望單子入之,趙寅永落點。
有政。吏批,行判書沈能岳進,參判李穆淵,參議金英淳竝牌招不進,右副承旨尹致秀進。以權大肯爲副應敎,金坤·全道海爲典籍,金學羲爲引儀,金鳳儀爲江原都事。弘文館大提學單趙寅永,藝文館大提學單趙寅永,知成均單趙寅永。行大護軍金履載·徐有榘今加崇政,從一品陞授,行護軍金弘根·金道喜,江華留守朴永元今加資憲,正卿陞擢,行副護軍沈宜臣·趙容和·南履懋·韓鎭㦿今加嘉善,亞卿陞擢事承傳。故通德沈海運贈戶參例兼,故生員沈一昌贈左承旨,故縣令沈良弼贈僕正,同知沈範祖三代。
兵批,行判書朴岐壽,參判尹聲大病,參議丁庠敎入直進,參知徐元淳受由,左副承旨趙雲澈進。上護軍金履載·徐有榘,大護軍金弘根·金道喜,護軍沈宜臣·趙容和·南履懋·韓鎭㦿,副司直韓宓履,以上竝單付。
宋持養啓曰,都堂錄擧行事,命下矣。新除授大提學趙寅永,卽爲牌招,何如?傳曰,待明朝牌招。
以大司諫李寅敎,司諫睦仁培,正言林肯洙,執義金圭瑞,掌令趙完植·姜英國,持平李濟達牌不進罷職傳旨,傳于尹致秀曰,只推。
以吏曹參議金英淳牌不進罷職傳旨,傳于韓鎭庭曰,只推。
趙雲澈,以兵曹言啓曰,今七月各廳堂下武臣朔試射,臣曹連因有故,不得爲之之意,敢啓。傳曰,知道。
戊戌七月三十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調李止淵,提調李憲瑋,副提調趙秉龜,假注書李秉植,記事官洪在龍·鄭基世,檢校直閣李公翼,左副承旨趙雲澈,假注書沈敬澤,事變假注書崔信,行兵曹判書朴岐壽,漢城判尹朴綺壽,刑曹判書李羲準,禮曹判書趙秉鉉,工曹判書李嘉愚,同知中樞府事李完植,行護軍金興根,校理李繪九,以次進伏,醫官崔暄·金漢雋·秦慶煥·金永勳,進伏楹外訖。上曰,史官分左右。止淵等進前奏曰,近日秋涼漸生,而朝氣稍涼,午熱尙存,此時節宣,尤宜審愼,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,瞖官入診乎?上可之。暄等以次診候訖,退伏奏曰,脈候左右三部調均矣。大王大妃殿曰,醫官先退,次對爲之。止淵曰,頃以北關還弊事,伏承往復道臣別般矯捄之慈敎,以其爲弊淺深,措處便否,有所關問矣。卽見該監司徐耕輔所報,則以爲,本道南北各邑,還弊許多,而其中山積坪枵,穀名相左,唐米偏多,流絶混淆等弊,可以從便禁斷,而若蒙廟堂別飭,收效必速,至於戶土異式與倉還會貸兩件事,襲謬旣久,弊根已成,實係更張,有難擅便云,逐條論列,修上成冊矣。北關還弊之比他道最甚之狀,已有昨冬筵奏者,今以該道臣報辭觀之,所謂會貸云者,卽他道所無之事也。官長之貪墨,由是而肆,邑屬之奸弄,由是而滋,逋藪之漸增,亦由是也,倉儲之全枵,亦由是也,精穀之換出取剩,官俸之作還充數,亦莫不藉此因襲,遂至於法無所施,苟能除此一事,可以捄得諸瘼。道臣成冊中,公私庫各置之論,儘得要領,使之依此施行。此便是立法之初,而道臣旣出意見,期於矯革,寧有做不如說之慮?專委責成,以觀來效。至於北關十邑及三·甲兩邑之以土式行用,以戶式會減者,實是文簿紊亂,穀摠耗縮之源。防弊之道,惟在祛其參用之例,而若純用戶式,則或不慣習,自多窒礙,勢不得不用下與會減,皆用土式,而曾於癸未,因道啓已有許施者,今不必持疑,亦令依此定式。其餘諸條,道臣旣云從便禁斷,自廟堂亦爲措辭別飭,俾得次第釐捄之地,何如?大王大妃殿答曰,近來北關守令之不法相續,心切怪之,始知因會貸一事,而易於犯法也。朝家旣聞之後,何可置之無可奈何,而不思到底矯革乎?此在道臣設施之如何。依卿所奏,另加申飭。土式事亦依施,而道臣雖悉心擧行,提飭在於廟堂,須思終始實效之地,可也。出擧條仍敎曰,戶式·土式,果何謂乎?止淵曰,戶式則大米一石代租二石半,土式則大小米相等,而一石代皮粟二石,以土式用下,戶式會減,則公穀自多耗縮,而自有中間取剩矣。大王大妃殿曰,會貸亦何謂乎?止淵曰,北關各邑還穀與官需,不爲別置,同貯一庫,毋論公私用,一以倉穀會簿中貸用,追後以官需襍種,折價充數,混淆紊亂,莫此爲甚,官長之貪墨,邑屬之逋負,皆從此出矣。大王大妃殿曰,然則穀簿,必多虛簿矣。他處則果無此等之弊乎?止淵曰,他處豈曰無還穀翻弄,而至於北關會貸之弊,卽公肆不法者矣。止淵曰,以燕行從人濫入事,年前慈敎,諄複嚴截,其後使行之臨渡團束,非不詳密,而利竇所在,終莫禁遏,蓋不得防其弊源而然也。使行時或有閑襍之無牌冒入者,而此則絶無僅有,專是有窠塡名,給牌隨去者,不勝其淆濫,而初不就此減省,每爲循例塡給,顧何由摘發而澄汰乎?其所謂人去馬還名色,最爲藉號掩奸之藪,斷當盡數削祛,以塞其源,而公私所關,遽難全革。自今年渡江成冊中,所謂三庫立馬餘窠及尙方內局貿易載,凡係馬還驅人名色,一切懸空,使不得煥錄之意,定式施行。此外亦當有可減者,令司譯院,量宜裁損,枚報籌司,成出渡江人共節目,下送灣府,以爲永久遵行之地。三使臣伴倘以下隨率,本有定額,此而無端加數,則非但我境之爲弊,實多彼地之貽羞,更爲申飭,俾毋得踰式,而若或有襲謬,則使臣施以違制之律,行中首譯,嚴加懲治爲宜。曆節行之後市,自有定規,大係邊政,而近來則幾乎蕩然,開撤遂無定限,輒謂彼地商賈,不爲趁期出來,致此撤市之遲滯云,而彼人旣知開市也不齊會,撤市也無定期,故不肯先到久等而然也。苟使我國物貸,一齊趁來於開市之日,示之以國法之莫敢違越,則彼人寧有故爲失期之理乎?自今曆門爲始,凡商賈渡江之際,該府尹這這點閱,成給標帖,無得數外添入,亦令十分團束,申明舊式,以爲如期撤還,無得拖久之意,嚴飭於平安監司·義州府尹處。雖以商賈言之,英廟戊申,有五處防塞之受敎定式,而近忽法弛,各處商賈,挾帶物貨,混同入去,無難交易云。邊禁之懈弛,事事皆然,此亦一體申飭,京·灣外以商爲名者,一切嚴防,更無有如前亂入之弊,何如?大王大妃殿答曰,邊禁係於國之重事,而蕩然至此,豈可曰有法之國乎?諸條防禁,依所奏施行,而如有冒犯者,一切以法從事,然後可爲嚴邊之道,使臣·邊臣,須悉此意,常加警惕,可也。近來玩好不緊之物,常多出來云,此乃象譯輩生色之資,而以無用之物,徒爲貽羞於彼國者,此豈細憂乎?此不可不嚴防,自今年另加商確,更無有此弊,可也。出擧條止淵曰,慈聖下敎,千萬至當矣。近來許多雜貨之出來,殆無限節,空費有用之財,貿來無用之物,已極可惜,而侈風漸滋,仍成俗習,其所憂歎,實關世敎,慈念及此,不勝欽祝。當自廟堂,往復譯院,物種中可禁者,成出節目,以爲永久遵奉之地矣。大王大妃殿敎曰,又聞使行時,隨率中怪異之輩,甚至有偸竊之擧,亦因此而致鬪傷之弊云,是豈成說乎?止淵曰,果有此弊,貽羞見侮於彼境者,不一其端,每於使行時,非不另念糾察,而亦不得一一禁戢,極爲痛駭。然而偸竊鬪鬨,猶屬細故,外此亦多犯禁之事,終恐有大段生頉之慮,所以有今日仰奏者矣。大王大妃殿曰,凡事若不以誠力做去,則何以有實效乎?此事必到底嚴防,然後可以責效,須思善矯之道,可也。止淵曰,近來都下米直,雖非甚歉之歲,每患翔踴,民食常窘,此專由於糜穀之殆無限節,而其最甚者,卽所謂八江及城外各處三亥酒是已。其法秋冬釀置,春夏熬成,一年所費,不知爲幾萬石,如此而米穀安得不貴乎?荒年禁酒,徒致擾民,而終無實效,至於此酒,則莫可潛祕,故禁之誠不難,而一番設禁之後,無論豐歉,永久勿弛,則節穀裕足之道,無過於是矣。或謂江民失利,不可不顧云,而資業岐多,貿遷路廣,何必暴殄天物,貽害民生而後,始可取利乎?爲先自京兆,遍加曉諭,俾各知自今年設禁之意,仍令兩捕廳,專當糾察,嚴立科條,期於痛禁,而如有冒犯者,施以治盜之律。若或一毫慢忽,捕將難免溺職之罪,以此著式施行,何如?大王大妃殿答曰,依爲之。出擧條仍敎曰,市直之翔貴,非但緣於歉荒而然。雖値稍稔之時,一高之價,仍不更低,有限之穀價,恣意操縱,一旱一雨,乍減旋騰,若此不已,則都下窮民,何以聊生乎?天時或豐或歉,而縱當稍登之歲,有穀者藏而不出,必待歉荒,輒以高價取利,貧窮之民,雖有如干之錢,何以買穀資生乎?以市直手本,無以詳知,自平市善爲檢飭,然後使歉歲之民,可以有資活之道矣。止淵曰,穀價之操縱,誠極痛惋。平市禁飭,反多擾端。今臣所奏,專爲糜穀之弊,而且都下穀貴之患,專由於防納。防納之弊,卽各道稅納,不以本色輸來,持錢入京,貿聚以納,江商與邑吏,符同和賣,故捕廳非不察禁,而難以摘發矣。大王大妃殿曰,向亦不以防納事申飭乎?止淵曰,年來屢有此飭,而終未如法痛禁矣。止淵曰,外史庫實錄奉安,當自春秋館,擇吉擧行矣。軍兵數爻,令兵曹,依乙丑年例磨鍊啓下,而今春北殿影幀陪奉時,旣有除標信擧行之例,今亦依此爲之,恐合省簡之義,陪進時各道道臣境上出待,竝除之。畿·湖値此歉歲,沿路供億,極其浩繁,此際又經道臣行部,則民邑受弊,誠多難言,兩道秋巡,竝令停止。莊陵,禮堂奉審,年次已過,而本道事勢,亦難竝擧,奉審則待明秋退行似好,故敢此仰達矣。大王大妃殿答曰,依爲之。出擧條止淵曰,館錄之成,已過周年,而連値事故,尙未行堂錄。見今玉堂,極爲苟艱,而文衡未差,主圈無人,令政院稟旨差出,俾卽擧行,何如?大王大妃殿答曰,依爲之。出擧條止淵曰,臣向以愼惜爵賞,敢有仰勉,而至若人地資歷之不可不晉用者,何可以位著之不乏爲拘,而置不擧論乎?行護軍金弘根·金道喜,江華留守朴永元,竝正卿陞擢,副護軍沈宜臣·趙容和·南履懋·韓鎭㦿,竝亞卿陞擢。正卿中如金履載之素所秉執,徐有榘之夙有聞望,俱以正廟朝館閣之臣,今爲三朝耆舊,而尙未躋崇班,公議惜之,竝從一品陞授,何如?大王大妃殿答曰,依爲之。出擧條止淵曰,摠戎使金煐,來詣朝房,不爲登筵,實病雖似難强,事面殊甚未安。況武將新除之初,有此闕參,尤乖體例,不可無警。從重推考,何如?大王大妃殿答曰,依爲之。出擧條岐壽曰,掖隷之出入空闕,卽不過肄習午鼓,警罰同僚等事,而近聞渠輩,因其私憾,謂之空闕房會,驅入閒雜之人,種種有駭悖之擧,事關紀綱,極爲痛惡。此後又若有此等之習,則當該別監與次知司謁,移法司照律嚴處,不能禁飭之守宮內官與入直衛將,自臣曹草記論勘之意,定式施行似好,故敢此仰達矣。大王大妃殿答曰,依爲之。出擧條仍敎曰,若聞掖隷輩作挐之弊,則當自內治之,而若自外先聞,則卿亦草記糾治,可也。空闕豈是渠輩私相毆打之所乎?紀綱之日益懈弛,先自掖隷犯科,予甚愧歎矣。秉鉉曰,咸鏡道道科節目,當爲磨鍊,謹稽謄錄,則文科例取四人,而英廟朝乙亥年,因特敎以異於他年,南·北關各取三人,先朝乙亥,依英廟朝乙亥年,以六人磨鍊,丙戌年則依舊例,以四人磨鍊矣。今番取人之數,不得不稟定擧行,故敢此仰達矣。大王大妃殿答曰,今番道科,異於他時道科,依乙亥年例,取六人,可也。出擧條止淵曰,道科時,前期數十日,御題下送,而試官差出,亦於來月望念間承下敎,然後可以趁期擧行。其前若登筵,則當爲提稟,而若或未及登筵,則當以草記仰達矣。大王大妃殿曰,依此爲之,可也。繪九曰,臣職忝經筵,責在啓沃,所可藉手而仰勉者,唯聖學一事,而前後大小臣僚之陳戒者,必以勤聖學,爲汲汲先務者。顧今國計民憂,豈無可言之事,而誠以學問,爲正心修身之本,此外更無他道矣。大抵人主一心,爲萬化之原,而心之體段,雖是虛靈不昧,以具衆理而應萬事者,亦以出入無時,莫知其鄕,故操則存,舍則亡。操心之方,唯學問是已,學問之道,將以明天理人心幾微之際,通古今歷代治亂之蹟,擧以措之事業,特其所推耳。臣近看玉堂故事,必日行三講,又有召對,至於夜對,若或有事頉稟,則上下番,必取國朝美事及歷代治政,名臣碩儒奏議,附陳所懷。故事則然,今見停講已屢月,竝與召對而不行。經筵雖以暑月頉稟,而召接則無時不可矣。經幄之職,只有職名,而無其職任,故日前憲長之疏,至以玉署儤直,未免素餐爲言,此尤可驚惕處也。見今暑月已徂,涼意乍生,夜晷漸長,心體向怡,伏願從速開講,俾聖學益有開發之效,無或先後間斷,以趁緝熙光明之域,不勝幸甚。止淵曰,儒臣所奏講學事,正爲今日急務。此來朝氣淸涼,正合講對,今此所陳,誠極切實,特爲體念採納,是所區區之望也。上曰,所陳誠好,當從近開講矣。出擧條雲澈曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條基世曰,昨秋以史庫曝曬事,有所筵奏,而旋因大僚奏以實錄奉安之行,將在明年,竝竢其時,同爲擧行事蒙允矣。先朝實錄外四處奉安件,姑爲權奉於本館,揆以事體,誠極悚悶。且太白·五臺·赤裳三處史庫,則曝曬年次已過,而鼎足則曝曬年限,雖姑未及,實錄似當一體奉安,不宜經歲遲待。竝爲擇日擧行,兼行曝曬,兩聖朝御製及列聖誌狀,亦當同爲奉往,故敢此仰達矣。大王大妃殿答曰,依爲之。出擧條大王大妃殿曰,大臣先退,史官就座。仍命退,諸臣以次退出。
上在昌德宮。停常參·經筵。
尹致秀,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹致秀啓曰,來初五日,朝參日次,而景慕宮秋享大祭齋戒相値,頉稟之意,敢啓。傳曰,知道。
又啓曰,明日常參·經筵,取稟。傳曰,停。
又啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
又啓曰,同副承旨韓鎭庭,今日不爲仕進,卽爲牌招,何如?傳曰,允。
以興完君是應掃墳呈辭,傳于尹致秀曰,給由馬·澆奠床備給。
韓鎭庭啓曰,大提學趙寅永牌不進推考傳旨,今方捧入,而都堂錄擧行命下之後,如是違牌,事甚未安。更爲牌招,何如?傳曰,允。
又啓曰,大提學趙寅永再牌不進推考傳旨,今方捧入,而都堂錄擧行命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,待明朝牌招。
傳于尹致秀曰,左副承旨許遞,前望單子入之。
承旨前望單子入之,閔致文落點。
韓鎭庭,以弘文館言啓曰,新除授副應敎權大肯,卽爲牌招察任,何如?傳曰,允。
尹致秀啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,司諫睦仁培,正言林肯洙,執義金奎瑞,掌令趙完植·姜英國,持平李濟達牌不進罷職傳旨,傳于尹致秀曰,只推。
以副應敎權大肯牌不進罷職傳旨,傳于尹致秀曰,只推。
韓鎭庭,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
又以奎章閣言啓曰,景慕宮望廟樓今秋大奉審,臣左根與本宮提調金鏴,進詣展奉奉審,無頉之意,敢啓。傳曰,知道。
尹致秀,以兵曹言啓曰,兼司僕將李仁模,文臣兼宣〈傳〉官兪象煥,俱以病難供職,呈狀乞遞,竝改差,何如?傳曰,允。
又以禁衛營言啓曰,本營中軍柳相穆,身病甚重,勢難察任,今姑改差,何如?傳曰,允。
上在昌德宮。停常參·經筵。
宋持養啓曰,明日常參·經筵,取稟。傳曰,停。
閔致文啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
傳于韓鎭庭曰,承旨房望,順房爲之,吏·工換房。
閔致文啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,司諫睦仁培,正言林肯洙,執義金奎瑞,掌令趙完植·姜英國,持平李濟達牌不進罷職傳旨,傳于閔致文曰,只推。
兵曹,以沈日永爲禁衛中軍。
宋持養,以內醫院都提調意啓曰,年例燕貿唐藥材,依昨年例減半磨鍊,別單書入之意,敢啓。傳曰,知道。
又以弘文館言啓曰,副應敎權大肯,旣有只推之命,卽爲牌招察任,何如?傳曰,允。
又以忠勳府言啓曰,本府書寫忠義衛金定鎭有頉,代以忠義衛尹涑差下,依例假郞廳稱號,何如?傳曰,允。
閔致文,以御營廳言啓曰,本廳千摠任泰瑛,身病甚重,勢難察任,改差,何如?傳曰,允。
又以御營廳言啓曰,本廳哨官安聖起,身爲宮城別巡哨官,不勤行巡,決棍汰去之意,敢啓。傳曰,知道。
又以刑曹言啓曰,卽接慶尙監司權敦仁移文,則丹城縣徒三年定配罪人李甲子乭,限滿云矣。取考曹上配案,則甲子乭,以擅入館市,爛漫作弊罪,乙未七月定配,今已限滿的實。依法典放送後,徒流案頉下事,分付道臣之意,敢啓。傳曰,知道。
上在昌德宮。停常參·經筵。
自申時,灑雨下雨,測雨器水深二分,自人定至五更,灑雨下雨,測雨器水深五分。
宋持養啓曰,明日毓祥宮秋享祭齋戒,再明日景慕宮秋享大祭齋戒相値,視事頉稟之意,敢啓。傳曰,知道。
尹致秀啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
趙秉龜啓曰,左承旨張敎根,今日不爲仕進,卽爲牌招,何如?傳曰,允。
宋持養啓曰,大提學趙寅永牌不進推考傳旨,今方捧入,而都堂錄擧行命下之後,如是違牌,事甚未安。更爲牌招,何如?傳曰,允。
又啓曰,都堂錄擧行事,命下矣。大提學趙寅永疏批已下,卽爲牌招,何如?傳曰,允。
尹致秀啓曰,行大司憲曺鳳振,執義金圭瑞,掌令趙完植·姜英國,持平李濟達牌招不進,持平李凝祥在外,監察茶時之意,敢啓。傳曰,知道。
以大司諫李寅敎,司諫睦仁培,正言林肯洙,執義金圭瑞,掌令趙完植·姜英國,持平李濟達牌不進罷職傳旨,傳于尹致秀曰,只推。
以副應敎權大肯牌不進罷職傳旨,傳于宋持養曰,只推。
宋持養,以弘文館言啓曰,副應敎權大肯,旣有只推之命,卽爲牌招察任,何如?傳曰,允。
以咸鏡監司徐耕輔狀啓,北靑府人命渰死事,大王大妃殿傳曰,見北伯狀,北靑府人命渰溺之患,又如此之多,尤極慘務。十一名則道臣已別關飭厚埋云,未拯屍待拯得,一體擧行矣。其生前如有身還布,竝令蕩減事,分付道伯。
傳于宋持養曰,發遣吏郞,諸執事淸齋與否,摘奸以來。
宋持養,以禮曹言啓曰,太廟展謁,每以春秋,定式取稟矣。今秋展謁吉日,以何間推擇乎?敢稟。傳曰,旬望間擇入。
又以禮曹言啓曰,景慕宮展謁,每以孟春·孟秋,定式取稟,今秋展謁吉日,以何間推擇乎?敢稟。傳曰,太廟展謁日,同爲擇入。
又以禮曹言啓曰,以太廟展謁取稟草記,傳曰,旬望間擇入。以景慕宮展謁取稟草記,傳曰,太廟展謁日,同爲擇入事,命下矣。展謁吉日,令日官李一遂推擇,則今八月十一日爲吉云,以此日定行乎?敢稟。傳曰,此日爲之。
閔致文,以兵曹言啓曰,今八月十一日大駕詣宗廟·景慕宮展謁時,隨駕營門,當爲磨鍊矣。禁·御兩營鄕軍,則今旣停番,何營軍兵隨駕,何營軍兵留陣,而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍十哨,馬軍四哨,禁·御兩將,率領爲先後廂,摠戎使留陣,餘軍留營置之,禁軍三番磨鍊。
又以都摠府言啓曰,副摠管沈漢永,以御營中軍,本營諸將官射會監試事,南別營晝仕出去之意,敢啓。傳曰,知道。
大提學趙寅永疏曰,伏以,臣於日前,伏奉文衡復授之命,職雖宿趼,恩若新受,且感且惶,靡所容措。臣之於此,本不稱似,一猶爲過,其可再乎?臣竊計舊圈中已經·未經諸人,不爲不多,而今乃以臣,殆若非此莫可,在公而徒歸苟簡,在私而冞增踰濫,此已萬萬不可者也。況臣向旣陳懇,特蒙曲遂,含恩戴德,庶全微諒,鞶帶之褫,未滿三月,又有此非常之寵旨,出於意慮之外,擧措有甚於銷刻,命令或近於顚倒,貽累朝廷,諒非細故。然則臣雖欲憑恃眷寵,拚棄廉隅,以爲媒進之計,其如國體何,其如物議何?其如前日所被體諒之批,何哉?且今是職之差出,專爲都堂會圈,而若以參坐之可據者考之,疊主圈席,古未嘗有也,蓋近例也。終非經法,故亦未嘗數數然也,如臣駑下,尤何敢自安?至若前望蒙點之爲罕規,未暇論也,左右裁量,承膺無路,鎭日違傲,譴何不加,玆敢略控情實,仰冀鑑照。伏乞聖明,俯賜諒察,特遞臣三館之任,以重公器,以安賤分,千萬幸甚。臣無任云云。答曰,省疏具悉。文衡宿趼也,卿其勿辭行公。
行護軍沈宜臣疏曰,臣於前月三十日,伏奉恩誥,擢授臣以嘉善大夫者,臣聞命以還,惝怳震悸,歷屢日而益覺措躬之無所。噫,以臣之至庸極陋,百不肖似,而遭値幸會,蒙被異數,出身之日,驟玷下大夫之列,名塗華貫,踐歷不漸,湛恩洪渥,報答無階,前後十年之間,迄無絲毫之補,居常負愧,以榮爲懼而已。年前猥膺藩寄,局敗年荒,疎拙益著,莫副委毗之眷,徒積瘝曠之罪,而聖度天大,烕罰不加,又召還以近密之班,曲遂其歸養之願,寵已侈矣,分已溢矣。方且含恩戀德,訟尤省諐,自分以不報爲報,杜門息迹,未敢爲更前一步計矣。今玆所叨新命,豈臣意望之所曾到,涯量之所可堪乎?夫國家官爵,孰可輕而畀人?至於貳卿峻秩,所以命德,授受之際,尤爲難愼,必其任使旣久,功用彰而閥閱多,然後施之不濫,而受之不僭,是又安可苟也?以今在廷群賢言之,舊次宿望,不爲不多,而乃反擧而施之於蔑功如臣,不才如臣者,臣雖欲厭然受之,榮耀其身,而其於義分之所不能安何哉?軒鶴·梁鵜之譏,孰甚於此,而惡盈忌滿,理所必至,臣之私心兢惕,固不暇言,而其爲累聖簡而羞淸朝,夫豈細故也?雖則哲之明,偶失照察,而臣則自知甚孰,自劃甚堅,其不可冥升冒進也審矣。玆敢披瀝控籲。伏乞聖明,俯垂鑑諒,將臣新授資級,亟令收還,俾名器毋褻,微分獲安,公私不勝幸甚。臣無任云云。答曰,省疏具悉。卿其勿辭行公。
行護軍南履懋疏曰,伏以,前月三十日賓對,大僚筵白,位著各以位次晉秩,而匪意臣名,猥廁其間,華誥煌煌,有隕自天,臣於是,惝怳震駴,誠莫省措躬之所。竊伏念臣,以才以學,兩無所當,仰荷兩朝之洪造,俯藉私門之餘蔭,前後踐歷,涯分已過,徒貽聖簡之累,厚招濫竽之譏。報答則塵刹旣蔑,恩渥則邱山猶輕,居常愧懼,自不覺顔騂背汗。榮塗一步,復豈夢想之攸到,而況玆貳卿之秩,資級視峻,必也實以望副,人與位稱,恰爲物論之所推詡,然後始可擬議,則如臣千萬無似之賤,今忽擧而傡論於貂金之列,有若倘來,無或以喬木餘裔,而不遺微閥,加之誤恩耶,無或以通籍稍久,而不計冥升,推之洪私耶?倘爲是也,同朝諸望,滚滚布列,不後於臣,宜先於臣者,自多其人,而反使臣,苟然備數於愼簡之地,不幾近於捨瑾瑜而取碔砆也哉?直緣臣一人之故,玷汚名器之重,大欠聖朝綜核之政,而又有私義之萬萬踰濫者。臣之家姪獻敎,今夏史局之役,曷嘗有絲毫微勞之可言,而混被罔功之恩賞,獲躋緋玉,盈滿之戒,尙爾冞切,今臣寵擢,又在無幾之頃,門闌過福之災,理必無幸。由是焉臣不敢榮以爲榮,歷屢日而怵然若驚,瞿然自失,恩雖極於進階,義愈切於循墻,玆敢不避猥越,仰暴情實。伏乞聖慈,俯賜鑑諒,仰稟東朝,亟收臣新授資秩,俾官方重而私分安焉。臣無任云云。答曰,省疏具悉。卿其勿辭行公。
上在昌德宮。停常參·繼筵。
尹致秀啓曰,行大司憲曺鳳振,執義金圭瑞,掌令趙完植·姜英國,持平李濟達未肅拜,持平李凝祥在外,監察茶時之意,敢啓。傳曰,知道。
傳于宋持養曰,禮房承旨馳詣受香諸處,奉審摘奸以來。
宋持養啓曰,大提學趙寅永牌不進推考傳旨,今方捧入,而都堂錄擧行命下之後,如是違牌,事甚未安。更爲牌招,何如?傳曰,允。
傳于閔致文曰,明日出宮門路,以協陽門爲之。
傳于宋持養曰,發遣吏郞,諸執事淸齋與否,摘奸以來。
傳于韓鎭庭曰,留院公事入之。
閔致文,以都摠府言啓曰,今日入直內三廳武兼禁軍及軍兵等,當爲中日習射技放,而毓祥宮秋享祭齋戒相値,不得設行之意,敢啓。傳曰,知道。
又以御營廳言啓曰,本廳千摠趙存奎,身病甚重,勢難察任,改差,何如?傳曰,允。
上在昌德宮。停常參·經筵。
上詣仁政殿月臺,景慕宮親傳香還內後,內閣·政院·藥房·玉堂口傳問安。答曰,知道。
藥房提調李憲瑋,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁旱入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
宋持養啓曰,明日常參·經筵,取稟。傳曰,停。
尹致秀啓曰,行大司憲曺鳳振,執義金圭瑞,掌令趙完植·姜英國,持平李濟達未肅拜,持平李凝祥在外,監察茶時之意,敢啓。傳曰,知道。
閔致文啓曰,備邊司郞廳來言,今日賓廳日次,而景慕宮秋享大祭齋戒相値,不得來會云矣,敢啓。傳曰,知道。
傳于宋持養曰,禮房承旨馳詣景慕宮,奉審摘奸以來。
趙秉龜啓曰,事變假注書崔信,身病猝重,勢難察任,今姑改差,何如?傳曰,允。
崔信改差,代以洪錫圭爲事變假注書。
宋持養啓曰,大提學趙寅永牌不進推考傳旨,今方捧入,而都堂錄擧行命下之後,如是違牌,事甚未安。更爲牌招,何如?傳曰,允。
傳于韓鎭庭曰,留院公事入之。
宋持養,以弘文館言啓曰,校理李繪九差祭,副校理金英根內閣直,上番闕直,事甚未安。應敎李時在,副應敎權大肯,校理李殷相,副校理金在根,竝卽牌招,以爲推移入直之地,何如?傳曰,允。
閔致文,以司僕寺一二提調意啓曰,濟州出來先運改封進馬十六匹內,二匹中路故失除,實納馬十四匹禾毛色,別單書入之意,敢啓。傳曰,知道。
又以禁衛營言啓曰,本營哨官宋應駿,濫杖軍卒,事極駭妄,爲先汰去之意,敢啓。傳曰,知道。
戊戌八月初五日卯時,上詣仁政殿月臺,景慕宮秋享大祭親傳香入侍時,行都承旨趙秉龜,左承旨張敎根,右承旨宋持養,左副承旨閔致文,右副承旨尹致秀,同副承旨韓鎭庭,記事官兪錫煥,假注書沈敬澤,記事官卓宗述·洪在龍,檢校直閣李公翼,直閣金左根,檢校待〈敎〉金學性·金英根,以次侍立。時至,上具翼善冠·衮龍袍,乘輿出宣化門。藥房提調李憲瑋,副提調趙秉龜進前奏曰,侵早勞動,聖體,若何?上曰,一樣矣。由協陽門,詣仁政殿月臺。通禮跪啓請降輿,通禮前導,就褥位南向立。引儀引獻官金賢根,陞詣褥位之左,通禮跪啓請跪,上跪。香室官奉香祝,跪授持養,持養奉東向跪進,上受香祝,以授獻官。獻官西向跪受興,通禮跪啓請興,上興,通禮前道,降就階下,祗送位西向立。賢根奉香祝,由正路出,通禮請鞠躬,上鞠躬。香祝過後,啓請平伸,上平伸入幕次,問安勿爲之事。出榻敎通禮跪啓請乘輿,上乘輿出仁政門,由協陽門,由宣化門還內,諸臣以次退出。
上在昌德宮。停常參·經筵。
宋持養啓曰,明日常參·經筵,取稟。傳曰,停。
尹致秀啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
又啓曰,大提學趙寅永牌不進推考傳旨,今方捧入,而都堂錄擧行命下之後,如是違牌,事甚未安。更爲牌招,何如?傳曰,允。
傳于宋持養曰,在外及呈告法司堂上許遞,政官牌招開政。
宋持養啓曰,行吏曹判書沈能岳,參判李穆淵,參議金英淳牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。
宋持養,以奉常寺都提調·提調意啓曰,祭享所用秋等中脯三百五十六貼五條,今八月初六日畢造,而所入牛隻,爲三十六首矣。進上看品中脯二貼,依定式封進之意,敢啓。傳曰,知道。
以吏曹參議金英淳牌不進罷職傳旨,傳于尹致秀曰,只推,更爲牌招。
閔致文,以兵曹言啓曰,五衛將沈範祖,景福宮衛將趙翼燦,慶熙宮衛將金聖祿·白行允·金景俊,文臣兼宣傳官趙道淳,俱以病難供職,呈狀乞遞,竝改差,何如?傳曰,允。
有政。吏批,行判書沈能岳,參判李穆淵竝牌招不進,參議金英淳進,右承旨宋持養進。啓曰,行判書沈能岳,參判李穆淵,竝牌招不進,小臣獨政未安,何以爲之?敢稟。傳曰,只出緊任。以沈宜臣爲刑曹參判,趙容和爲左尹。
兵批,行判書朴岐壽進,參判尹聲大受由,參議丁庠敎病,參知徐元淳入直,右副承旨尹致秀進。以金弘根爲知事,金道喜爲都摠管,趙容和爲副摠管,柳相晉爲僉知,朴左榮爲五衛將,金鏞爲景福將,成元璡·朴萬成·宋炫周爲慶熙將,朴豐鎭爲訓鍊判官,尹稫·元錫五爲主簿,李經在·李寅奭爲文兼,成元敎爲守門將,金箕祖爲滿浦僉使。護軍李光正·尹秉烈,副護軍趙雲澈,副司果金履鍾·鄭錫永。前判官孫應俊,訓鍊主簿安興鎭,前僉使金成奎,以上今加折衝,加資事承傳。
吏批,再政。左尹單徐英淳,右尹單趙容和。
閔致文,以兵曹言啓曰,今月初九日,二兼禁軍番次矣。該番將未差之代,依承傳口傳擬入之意,敢啓。傳曰,知道。
兵曹口傳政事,以申道顯爲兼司僕將。
傳于宋持養曰,發遣吏郞,諸執事淸齋與否,摘奸以來。
傳于閔致文曰,明日出宮門路,以協陽門爲之。
尹致秀啓曰,行大司憲曺鳳振,執義金奎瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,司諫睦仁培,正言林肯洙,執義金圭瑞,掌令趙完植·姜英國,持平李濟達牌不進罷職傳旨,傳于尹致秀〈曰〉,只推。
以應敎李時在,校理李殷相,副校理金在根牌不進罷職傳旨,傳于尹致秀曰,只推。
行上護軍金履載疏曰,伏以,臣之本末,臣自知之,卽是庸庸碌碌之一措大耳。徒荷三朝之洪造,濫躋八座之顯秩,而桑楡景迫,鍾漏行盡,杜門屛蟄,靜自點檢,立朝五十年間,始在侍從,曾無一言之獻替,非不欲獻替,識不逮也,亦無一事之裨補,非不願裨補,才不任也。由是天地恩大,而絲毫報蔑,居常惶惕,若隕淵谷。不意日前,因大僚奏白,有從一品陞授之命,階是公孤之次,班居卿宰之右,初非如臣庸碌者所宜冒玷,則不衷之服,義在必辭。且其筵奏中,謂臣以素所秉執,臣於此,竊有所慙恨悲憤積於中而不容泯默者。蓋彼一種凶類,與國家角立者,由來久矣。始自龜·祿之凶圖,貙狼繼生,蛇蚓交結,徒繁勢張,變怪層生,往在丙寅,天討大行,始正龜·祿之罪。其時臣兄履喬,起廢赴召,陳疏同討,而仍陳臣祖告誡之言,群凶脅持之狀,則我純宗大王,特降聖批,若曰,今覽爾疏,明白痛快,益知其所不知。又若曰,兇計之可畏如彼,而大義不泯,專賴爾家諸人,予甚感歎。其後己丑,又有宜學之獄,獄竟後,臣又上書於代理之下,略暴臣情之危苦,歷陳兇徒之源委,則我翼宗大王,親賜睿批曰,今見卿章,明白峻正,劈破頭腦,益知其所不知矣。噫,彼兇徒,以龜·祿爲窩主,以裕·煥爲血黨,換頭換面,種下種生,乃至有今番宜學之凶書出矣。先朝三十年秉執之大義理,卽今日君臣上下之所共闡明遵守者,則一種不逞,何敢爲藉重翻亂之計耶?以卿處地,沬飮懲討,宜先他人,而今欲引退者,此何道理?更勿爲辭,益勉對揚,使伏莽之類,革心改悟,偕底大道,可也。今此相奏之謂臣秉執,以是也。然此秉執之義理,是乃臣祖之所誡也,兩朝之所命也,臣何有焉?嗚呼,尙忍言哉?庚寅率普之慟,甲午崩拆之變,皇穹降割,若是洊酷,殿下沖年而嗣服,慈聖哀痛而垂簾,伊時國勢之孤危,朝野之憂皇,顧何如也?而噫,彼一番餘黨,乃復乘時,思逞醞釀翻亂之計,譸張誑惑之言,向來時煥之悖疏,膺彦之凶招,卽其詿誤端緖之綻露發現者也。蓋時煥之疏,引古擬今,是蔡確託譏之意也,膺彦之招,揑無做謊,卽邢恕反誣之說也。後來卞·惇之徒,將此反誣,作爲欛柄,鍛鍊羅織,遂起滔天之禍,椓喪壞亂,馴致靖康之變,則小人霜氷之漸,吁可畏哉。何幸天祚吾東,日月淸照,彼凶之端緖自露,朝廷之聲討亟行,禹鼎在彼,庶無憂於不若之逢。然念天網太恢,討誅之典,僅止於已露現之類,則譸張者根窩未掀,誑惑者滋蔓必多,又不知何樣變怪,發於何處,言念宗國,憂虞未畢。臣每中夜永歎,涕泗交頣,而顧臣人輕力微,不能出一言闢廓,使伏莽之類,革心改悟,如睿敎之旨,今又老且癃,死在朝暮,則臣於祖誡也君命也,永負辜負之罪矣。是宜誅罰亟加,今此奬進何爲?伏願聖明,俯察微忱,仰稟慈旨,卽收臣新授之命,仍治臣孤負之罪,以重公器,以安私分,千萬幸甚。臣無任云云。答曰,省疏具悉。卿是耆舊,今番晉秩,出於圖任老成之意,而況秉執二字,是卿家之世守乎?今此所陳,益見其忠愛之悃,君臣上下所共遵守者,豈外於此哉?予庸嘉歎。卿其勿辭,益勉講明之義。
行大護軍金道喜疏曰,伏以,大臣之薦進拔擢,便是我朝恒例,而或以功能爲重,或以資歷爲先,然功能·資歷之中,未嘗不以人望地閥而上下之,此所以爲愼惜之義,綜核之道也。乃於我聖上御極以後初有之擧,而輒以賤臣姓名,廁之請陞之列,聖上又從以允可之,有若實合晉用者然,朝廷爵命,一何輕褻之至此也?臣拚正卿之華誥,踵先人之遺武,寵光所被,門闌增赫,在臣感激榮耀,固不啻萬萬,而以名器則玷汚無餘,以政令則壞損莫甚。其視愼惜綜核,如適越北轅之相左者,此豈細故也哉?噫,臣本茸闒鈍滯,百不猶人,文學才猷,一無攸當,而通籍垂三十年,偏荷兩聖朝洪造,內外歷踐,滚到宰列。點檢涯分,何莫非濫溢,而恩重邱山,報蔑絲毫,恒鼂夜以兢惕,若淵谷之隕墜,顧何敢不自知足,更希進步乎?夫九卿之次於三公,今昔之通制也。以秩則峻,以望則隆,所以處宿德宏器,俾之楷範一世者,則騏驥之先於駑駘,瓦礫之後於珠玉,亦事之正而理之常也。當此材彦羅列之時,如臣下劣,乃敢倖冒,不惟臣夢寐所未及,斯可曰國有公議也耶?謂之推排而備其數,則是累聖簡也,謂之假借而榮其身,則是招家災也,卽此兩端,已非昭代所宜有。況進退者,君上之大柄,故可退而進之,則其失在上,辭受者,人臣之大節,故當辭而受之,則其罪在下。從古明君賢臣之所以慥慥乎捄失遠罪之方者,布在史冊,烱若懸鏡,獨不可於今日而仰蘄俯勉,以圖夫各盡其道,共享其美也歟?臣聞命以來,惶惑震,不省所措,徊徨踧踖,亦旣屢日,倚衡以思,而不可踰者廉防也,循墻不得,而所可懼者物情也。玆敢畢暴衷懇,仰瀆崇嚴。伏乞聖慈,俯賜鑑諒,仰稟東朝,將臣新授資級,亟行收還,以重公器,以安私分,不勝大願。臣無任云云。答曰,省疏具悉。卿其勿辭行公。
行江華府留守朴永元疏曰,伏以,臣待罪分司,伏奉前月三十日除書,擢臣爲資憲大夫者,臣聞命怔悸,歷日靡定,不意不肖賤臣,又此玷辱隆簡也。夫正卿,峻秩也,班亞公孤,職長部曹,爲朝廷素重之臣,必其人聞望夙著,績庸甚茂,器量才猷,有足以贊化理鎭物情,然後擧而進之,臣何嘗近似於是乎?臣立朝年紀,不爲不久,歷官詮序,不爲不多,而曾無一謀猷之可採,一事行之可紀,其爲空疎無用之物,居然可知,奈何試可而不已,宜黜而反陟,不致愼於綜名核實之義也哉?爵祿者,人主馭世之柄,一有濫屑,朝廷不重,臣不暇爲臣私懼,而爲聖朝惜此擧也。臣跡孤無援,性迃寡合,家庭緖餘,惟在守拙,公車初心,只爲沾祿,本非供世需用之具,而特蒙我兩聖朝不世之恩,歷敭華顯,致位宰樞。感激思報,彝性卽然,生死向前,寸心自矢,而其奈天分所局,才力有限,終蔑絲毫之補,厚貽樸遫之譏,半世榮觀,盡是僥冒,頂踵恩渥,徒歸孤負,中夜點檢,撫躬慙歎。竊自惟陳就之義,不能者止,低回散地,謹持本分,上而無累則哲之明,下而勿墜傳家之訓,以爲餘生不報之報,區區此心,可質神明,豈料謬恩荐加?驟躐無漸,以泰山之重,壓蚊蝱之微,此殆臣薄祜招災,將不免走急之躓與器溢則覆耳。今臣年齒,僅及古所云服官政之時,以其簪履之舊,欲置任使之末,則現叨職秩,亦可以奔走自效,何必進一步增一級然後可也?天地之發育萬物,而雨露偏多,則摧剝隨之,父母之顧復孺子,而飼哺不節,則疾病生焉。臣安得不仰首蘄幸於孔邇之下哉?言出肝隔,毫非假飾。伏願聖明,俯察微諒,仰稟東朝,亟許收還臣新資,以卒生成之澤,千萬大幸。臣無任云云。答曰,省疏具悉。卿其勿辭行公。
行護軍趙容和疏曰,伏以,臣闒茸空疎,百不猶人,而通籍十七年之間,偏蒙我兩聖朝陶甄帡幪之化,周旋乎邇密,徊翔乎州藩,前後歷敭,非淸則膴,榮耀極矣,涯分溢矣。恩深河海,報蔑絲毫,居常愧懼,若集于木。日前賓對,大僚筵白,濟濟群彦,以次升階,而賤臣姓名,謬廁於其間,華誥誕宣,晉臣秩爲嘉善大夫,臣誠惝怳恧蹙,不知措躬之所也。夫朝廷官人,罔非難愼,而二品峻秩,實亦綦重,服以命德,昉于虞謨,爵以馭貴,著爲周典,磨礪之具,亶在於是。未敢知我殿下,何取於闒茸如臣,空疎如臣者,而以命德者命臣,以馭貴者馭臣乎?且念,臣蒲質甚脆,未秋先萎,疾病之來,自知難免,乃於昨秋,忽遘風痰之證,始將頃刻就盡,僅得輾轉回甦,而源委積久,醫藥少效,肌肉銷脫,肢體痿弱,沈淹床褥,周歲于玆。出入脩門,如隔前塵,彈束周行,自爾斷念,榮塗進取,何嘗夢想攸到哉?由前則臣之僥冒,一無勞勩之可紀,由今則臣之病痼,實難奔走而自效,控名責實,抑又何據?上而濫授,下而冒受,參倚前衡,無有是處,今若緣臣而仰貽則哲之累,俯招不稱之譏,則豈但臣一己之私憂而已哉?左右循省,趨膺無路,玆敢披瀝衷懇,冒瀆崇嚴。伏乞聖慈,俯垂鑑諒,仰稟東朝,亟收臣新授爵秩,俾公器無褻,私分獲安,千萬幸甚。臣無任云云。答曰,省疏具悉。卿其勿辭行公。
上在昌德宮。停常參·經筵。
上詣仁政殿月臺,南壇秋享祭,文廟釋奠祭親傳香還內後,內閣·政院·藥房·玉堂口傳問安。答曰,知道。
宋持養啓曰,明日社稷節祭齋戒相値,視事頉稟之意,敢啓。傳曰,知道。
閔致文啓曰,來十一日,輪對日次,而動駕相値,頉稟之意,敢啓。傳曰,知道。
又啓曰,來十一日,朝參日次,而動駕相値,頉稟之意,敢啓。傳曰,知道。
尹致秀啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
宋持養啓曰,大提學趙寅永牌不進推考傳旨,今方捧入,而都堂錄擧行命下之後,如是違牌,事甚未安。更爲牌招,何如?傳曰,允。
傳于宋持養曰,禮房承旨馳詣文廟,奉審摘奸,仍與同副承旨,分詣受香諸處,奉審摘奸以來。
右承旨宋持養書啓,臣承命馳詣文廟,尊所奉審則無頉,祭物·祭器·祭井看審則精潔,諸執事·進排官·佾舞工人摘奸則無頉,尊經閣一體奉審則無頉,仍詣啓聖祠,祠內奉審則無頉,祭物·祭器·祭井看審則精潔,諸執事進·排官摘奸則無頉,仍詣木覓山,神位版奉審則無頉,祭物·祭器·祭井看審則精潔,諸執事進排官摘奸則無頉,仍詣南壇,壇上神位版奉審則無頉,祭物·祭器·祭井看審則精潔,諸執事·進排官·佾舞工人摘奸則無頉,仍詣漢江壇,壇上神位版奉審則無頉,祭物·祭器·祭井看審則精潔,諸執事·進排官摘奸則無頉矣,臣則還詣南壇享所,仍留監祭,待將事還奉神位版後,復命之意,敢啓。傳曰,知道。
司諫睦仁培啓曰,臣本庸愚蔑劣,初不近似於淸朝耳目之任,而薇垣除旨,忽下於千萬夢想之外,繼以召牌荐降,臣感恩怵義,雖不得不章皇出肅,粗伸叩謝之忱,而第臣於傳啓中,有區區私義之不可聯參者,曾叨臺地,以此引避,輒蒙恩諒。今臣處義,與前無異,而間因賤疾,今始來避,所失尤大,請命遞斥臣職。
尹致秀啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,正言林肯洙,執義金圭瑞,掌令趙完植牌不進罷職傳旨,傳于尹致秀曰,只推。
傳于韓鎭庭曰,發遣吏郞,諸執事淸齋與否,摘奸以來。
傳于閔致文曰,明日出宮門路,以協陽門爲之。
傳于尹致秀曰,中官姜錫永,令該府拿問嚴勘。
以中官姜錫永囚單子,傳于尹致秀曰,飭已施矣,分揀放送。
韓鎭庭啓曰,都堂錄擧行事,命下矣。大提學趙寅永疏批已下,卽爲牌招,何如?傳曰,允。
韓鎭庭,以吏曹言啓曰,全羅道都事李維馨,咸鏡道都事盧尙默,除拜過限未肅拜,竝改差,何如?傳曰,允。
又以吏曹言啓曰,成均館典籍柳興吉,奉常寺主簿辛涵,俱以身病,呈狀乞遞,竝改差,何如?傳曰,允。
又以弘文館言啓曰,副應敎權大肯差祭,副校理金英根內閣進,上番闕直,事甚未安。應敎李時在,校理李殷相·李繪九,副校理金在根,竝卽牌招,以爲推移入直之地,何如?傳曰,允。
閔致文,以都摠府言啓曰,今日入直內三廳武兼禁軍及軍兵等,當爲中日習射技放,而香祝親傳相値,不得設行之意,敢啓。傳曰,知道。
又以禁衛營言啓曰,本營字內崇禮門東邊體城四間許頹圮處,今八月初八日,始役改築之意,敢啓。傳曰,知道。
行戶曹判書趙寅永疏曰,伏以臣,前上辭本,未蒙矜許,課日違召,冞增罪戾,跡已窮矣,辭已竭矣。臣欲以或有或無之格例,膠執而演說,則近於滯,欲以可辭可受之情實,粉飾而陳懇,則涉於避,雖不敢更事覼縷,重犯瀆擾,而至若臣決難冒應之狀,尙有所未悉暴者,玆又昧死仰籲,惟殿下察之。臣於是職,黽勉一出,非有倘來之意,自任之計而然也,特以史事所重,關係義分,曲謹小嫌,難容於其間耳,是以淟涊三載,一味含默,訖工卽懇,至蒙曲遂,以我殿下日月之明,亦必照燭無遺矣。今乃忘己量之不稱,委前眷於草莾,徒爲顚倒之計,盡喪咫尺之守,則首尾衡決,都沒着落,臣雖至愚,汚不至此,傳所云前日之受,今日之不受者,事雖不同,義各有當,斷章取旨,實合援用,且都堂會圈,朝家之大典也,甄流品以杜僥倖,崇名儉以抑躁競,獎文學以資啓沃,皆在是圈,圈不可不嚴,欲嚴其圈,主其圈者,尤宜先盡其自處之道,進退以禮,大有所厭服公議,然後圈可嚴也。臣苟然貪進,不思前後之有異,抗顔而承之,揚臂而任之,則是誠鄙夫也妄人也。雖欲與議於激揚存刪之際,以稱塞明旨,未可能也。況彼賢俊之被圈者,苟欲自好,必將以主圈之匪其人,擧懷嗤點,榮反爲辱,其於士大夫風厲之方,得不左乎?伏乞聖明,亟遞臣文衡之任,俾臣得以少伸微諒,而館規圈法,不至於滅裂,則於公於私,實爲萬幸,臣無任云云。答曰,省疏具悉。都堂會圈,成命已久,卿勿固辭,卽爲肅命。
上護軍徐有榘疏曰,伏以臣,桑楡景迫,鐘漏智短,凋謝之形,昏瞀之識,無望陳力於周行,跧伏郊坰,視蔭守影,以自送其餘光,不意崇品陞授之命,忽下於千萬夢想之外,臣誠惝怳悸恧,莫省何謂。及見大僚筵奏,有三朝耆舊之語,臣於是乎失聲長號,不覺淸淚之交逬也。嗚呼,臣家之世受國恩,與天無涯,四葉六卿,簪笏塡牀,而如臣無似,僥倖一第,則惟我正宗大王,念其世而惜其愚,唱名之初,卽置邇密,陶甄生成,天地之造也,眷顧戀恤,父母之慈也,恩榮所被,同朝動色,中間流落,屛伏田畝,瞻望雲鄕,血淚爲命,近自十數年來,偏蒙我先大王華枯肉骨之恩,拔諸九死之中,曲費再造之仁,旣覆之門戶復完,將滅之視息復全,超躐華顯,歷颺內外,考諸往牒,如臣遭遇,千古果幾人哉?逮我聖上嗣服之初,念簪履之舊,紆優異之寵,年除月遷,罔非踰分,而有百辜負,無一稱塞,莫效追先報今之忱,徒玷一初則哲之明,臣每承恩旨,輒不覺慄乎若淵塹之在前,乎若疢疾之來纏。夫喜榮厭散,人之常情,臣非病風喪性,而好惡趨捨,一切與人相反者,誠以雖敵以下,有施無報,尙謂之負心靦顔,況人臣之於君父,恩重邱山,報蔑涓埃,臣固萬萬顓愚,亦何敢一息安乎心也?臣端居躬念,一食三歎,心口相語,未知死所,方訟愆於旣往,忽媒榮於進步,居寵若驚,昔聞其語,不意今玆,允蹈斯境,噫乘高者顚,器滿則覆,恒物之大情也。若臣者,從前負乘,匪今斯今,而乘而又乘,小器大受,亦已多矣,而受而又受。臣身顚覆,固無足恤,其於聖朝愼惜名器之道,果何如哉?念臣年至而不敢引年,居已六易星霜矣。到今病與年深,氣不心隨,雖欲殫竭淬礪,程功效能於器使之末,譬如老駘騫駑,望絶服乘,苟不解鞍脫鞿,任其飮齕休息於長林豐草之間,而一向錣策以臨之,則其僨轅輸載,可立而俟,似此技倆,雖微官末職,猶懼其擔夯不起,尙可以厭然趨承於孤棘峻秩之班也乎?且臣之兼帶內閣提學之任,匪據淟涊,四載于玆,地分淸切,責任綦重,而一無修擧,徒侈華銜,尋常惶恧,不知攸裁,敢因新渥之控辭,兼冀舊銜之解免。伏乞聖明,俯垂鑑諒,亟許收還臣陞授之命,仍遞臣奎章閣提學之任,俾得以優遊田盧,歌詠聖澤,時登隻日之筵,獲展瞻天之誠,千萬懇禱,臣無任云云。答曰,省疏具悉。卿其勿辭行公。
戊戌八月初七日卯時,上詣仁政殿月臺,南壇秋享大祭,文廟釋奠祭親傳香入侍時,行都承旨趙秉龜,左承旨張敎根,右承旨宋持養,左副承旨閔致文,右副承旨尹致秀,同副承旨韓鎭庭,記事官兪錫煥,假注書沈敬澤,記事官洪在龍·鄭基世,直閣金左根,檢校待敎金學性·金英根,以次侍立。時至,上具翼善冠·衮龍袍,乘輿出宣化門,藥房提調李憲瑋,副提調趙秉龜進前奏曰,侵早勞動,聖體若何?上曰,一樣矣。由協陽門,詣仁政殿月臺,通禮跪啓請降輿,通禮前導,就褥位南向立,引儀引南壇獻官完昌君時仁,文廟獻官洪命周,陞詣褥位之左,通禮跪啓跪,上跪,香室官奉香祝,跪授持養,持養奉東向跪進,上受香祝,以受南壇獻官,次授文廟獻官,獻官等西向跪受興,通禮跪啓請興,上興,通禮前導,降就階下,祗送位西向立,時仁·命周等奉香祝,由正路出,通禮跪啓請鞠躬,上鞠躬,香祝過後,跪啓請平伸,上平身入幕次後,問安勿爲之事。出榻敎通禮跪啓請乘輿,上乘輿出仁政門,由協陽門,由宣化門還內,諸臣以次退出。
上在昌德宮。停常參·經筵。
上詣仁政殿月臺,社稷大祭親傳香還內後,內閣·政院·藥房·玉堂口傳問安。答曰,知道。
宋持養啓曰,明日常參·經筵,取稟。傳曰,停。
尹致秀啓曰,行大司憲曺鳳振,執義金圭瑞,掌令趙完植·姜英國,持平李濟達未肅拜,持平李凝祥在外,監察茶時之意,敢啓。傳曰,知道。
韓鎭庭啓曰,刑曹參判沈宜臣,右尹趙容和,除拜後過三日不爲出肅,竝依定式,推考警責,仍卽牌招察任,何如?傳曰,允。
宋持養啓曰,大提學趙寅永牌不進推考傳旨,今方捧入,而都堂錄擧行命下之後,如是違牌,事甚未安。更爲牌招,何如?傳曰,允。
傳于宋持養曰,禮房承旨馳詣社稷,奉審摘奸以來。
以校理李殷相·李繪九,副校理金在根牌不〈進〉罷職傳旨,傳于尹致秀曰,只推。
吏曹口傳政事,檢閱單南秉哲。
宋持養,以成均館同知事意啓曰,文廟守僕,依宗·社守僕例,試才抄擇,別單啓下事,曾有定式矣。守僕安宗悅瓜朔,代以生徒守僕,試才抄擇,備三望受點次,別單書入之意,敢啓。傳曰,知道。
閔致文,以兵曹言啓曰,今十一日宗廟·景慕宮動駕時,本曹堂上郞廳守宮及侍衛各差備,當爲備員,而參判未差,無以備員,令政院稟旨變通,正郞趙徽林,身病猝重,屢度呈狀乞遞,今姑改差,其代竝令該曹,以在京無故人口傳差出,參判待下批,牌招,以爲進參之地,何如?傳曰,允。
吏曹口傳政事,以南履懋爲兵曹參判,沈膺泰爲兵曹正郞。
兵曹口傳政事,副司果單趙徽林。
閔致文,以司僕寺一二提調意啓曰,濟州出來後運改封進馬四十匹內,四匹中路故失,二匹到中路病留除,實納馬三十四匹禾毛色,別單書入之意,敢啓。傳曰,知道。
又以禁衛營言啓曰,本營千摠閔致默,身病猝重,勢難察任,改差,何如?傳曰,允。
戊戌八月初八日卯時,上詣仁政殿月臺,社稷大祭香祝親傳入侍時,行都承旨趙秉龜,左承旨張敎根,右承旨宋持養,左副承旨閔致文,右副承旨尹致秀,同副承旨韓鎭庭,記事官兪錫煥,假注書沈敬澤,記事官洪在龍·鄭基世,直閣金左根,檢校待敎金學性·金英根,以次侍立。時至,上具翼善冠·衮龍袍,乘輿出宣化門,藥房提調李憲瑋,副提調趙秉龜進前奏曰,侵早勞動,聖體若何?上曰,一樣矣。由協陽門,詣仁政殿月臺,通禮跪啓請降輿,通禮前導,就褥位南向立,引儀引獻官興仁君是應,陞詣褥位之左,通禮跪啓請跪,上跪,香室官員奉香祝,跪授持養,持養奉東向跪進,上受香祝,以授獻官,是應西向跪受興,通禮跪啓請興,上興,通禮前導,降就階下祗送位西向立,是應奉香祝,由正路出,通禮跪啓請鞠躬,上鞠躬,香祝過後,啓請平身,上平身入幕次後,問安勿爲之事。出榻敎持養曰,永寧殿修改告由祭文,誤以秋夕祭兼告由措語,至於啓下矣,臣之矇然捧入,不勝惶悚,今方改付標以入,而當該製進之玉堂及不善知委之藝文館官員,竝從重推考,何如?上曰,依爲之。出擧條基世曰,四處史庫實錄奉安擇日,已爲啓下矣。今將次第陪進,而史官不得備員,召試被選當次人南秉哲,令該曹口傳付職,牌招入直,以爲推移陪往之地,何如?上曰,依爲之。出擧條基世曰,時政記纂修事緊,召試被選當次人南秉哲,付職後使之署前行公,何如?上曰,依爲之。出擧條通禮跪啓請乘輿,上乘輿出仁政門,由協陽門·宣化門還內,出標信解嚴,諸臣以次退出。
上在昌德宮。停常參·經筵。
尹致秀啓曰,合辭許久闕啓,事甚未安。除在外·未署經外,未肅拜人員,竝卽牌招,何如?傳曰,允。
宋持養啓曰,明日聖節望闕禮,依例爲之之意,敢啓。傳曰,知道。
又啓曰,明日聖節望闕禮,再明日動駕,三明日貞陵忌辰祭齋戒,十三日·十四日明陵忌辰祭齋戒正日相値,視事,頉稟之意,敢啓。傳曰,知道。
尹致秀啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,正言林肯洙,執義金圭瑞,掌令趙完植·姜英國,持平李濟達牌不進罷職傳旨,傳于尹致秀曰,只推。
尹致秀啓曰,明日聖節望闕禮習儀,兩司當爲進參,除在外·未署經外,未肅拜人員,竝待開門牌招,何如?傳曰,允。
韓鎭庭,以議政府右議政意啓曰,都堂錄會圈時,政府西壁·弘文提學·吏曹三堂上,例爲進參,而左參贊金熙華,弘文提學朴綺壽,吏曹參判李穆淵,俱爲病不來,令政院竝卽牌招,以爲備員參圈之地,何如?傳曰,允。
吏曹,議政府·吏曹·館閣堂上同議弘文錄揀擇四點,李是鍊·金相稷·李孝淳·兪象煥·李魯奎·李源庚·朴承輝·沈承澤·徐耆淳·洪永圭·尹穳·申錫愚·金基纘·宋柱獻·林肯洙·金輔根。
閔致文,以都摠府言啓曰,今此動駕時,侍衛寶劍守宮,當爲備員,而副摠管具信喜,以禁軍別將陣上進,李升權,以摠戎中軍陣上進,一員未差,無以備員,令政院稟旨變通,與未差之代,竝令該曹,以在京無故人口傳差出,待下批,牌招,以爲備員進參之地,何如?傳曰,允。
閔致文啓曰,因都摠府草記,今此動駕時,侍衛寶劍守宮,當爲備員,而副摠管具信喜,以禁軍別將陣上進,李升權,以摠戎中軍陣上進,一員未差,無以備員,令政院稟旨變通,與未差之代,竝令該曹,以在京無故人口傳差出,待下批,牌招事,允下矣。合有變通之道,何以爲之?敢稟。傳曰,竝許遞,前望單子入之。
摠管前望單子入之,都摠管金賢根,副摠管金邁淳·趙斗淳落點。
同副承旨韓鎭庭疏曰,伏以臣,才疎學陋,百無肖似,徒藉世祿之蔭,猥竊科第之名,周旋邇密,濫躋緋玉,銀臺除旨,出自特點,榮寵若偏,涯量已足,微分未效涓埃,供職曾不幾日,而不思嚴畏,妄干恩澤,豈不萬萬猥越也哉?誠以切至之懇,不容自外,日月之明,無微不燭,不得不仰首鳴號,惟聖慈少垂察焉。第臣偏母,早經險釁,夙抱貞疾,年雖未高,而病則已深,寄命藥裹,寧日恒少,臣本不肖,且拙謀生,甘旨之供,猶患難繼,藥餌之補,尙何可論。母病漸痼,子職都虧,臣情到此,吁亦窮且蹙矣。伏惟殿下,以孝爲理,凡廷臣之陳情乞養者,輒蒙恩許,臣旣以祿仕爲計,則亦安可徒知瀆擾之懼,乃反自阻於仁覆之下哉?噫,毛檄奉喜,史猶傳之,潘輿致養,人所美者,在今日一麾之榮,豈他時萬鍾之比哉?玆敢實暴私懇,仰瀆崇嚴。伏乞聖明,特命選部,畀臣一小縣,俾遂便養之願,則恩山德海,隕結是期,臣無任云云。省疏具悉。疏辭下該曹稟處。
吏曹啓目粘連,觀此承政院同副承旨韓鎭庭上疏,則以爲,臣偏母,早經險釁,夙抱貞疾,年雖未高,病則已深,寄命藥裹,寧日恒少,且甘旨之供,猶患難繼,藥餌之補,尙何可論?伏乞特命選部,畀臣一小縣,俾遂便養之願亦爲白有臥乎所,韓鎭庭之家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,邇列之臣,出補外邑,事體不輕,臣曹不敢擅便,上裁,何如?判付。啓依回啓施行爲良如敎。
上在昌德宮。停常參·經筵。
藥房都提調李止淵,提調李憲瑋,副提調趙秉龜啓曰,伏未審日間,聖體若何,寢睡·水刺之節,何如?臣等率御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢此問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
尹致秀啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
閔致文啓曰,備邊司郞廳來言,今日賓廳日次,而聖節望闕禮相値,不得來會云矣,敢啓。傳曰,知道。
宋持養啓曰,臣持養,今日聖節望闕禮習儀進去之意,敢啓。傳曰,知道。
尹致秀啓曰,今日聖節望闕禮時,憲府則監察代行矣,雖無諫院,仍爲行禮之意,敢啓。傳曰,知道。
閔致文啓曰,明日大駕詣宗廟,入齋室後,大王大妃殿·王大妃殿問安,何承旨進去乎?敢稟。傳曰,同副承旨進去。
傳于閔致文曰,明日出宮門路,以協陽門爲之。
以大司諫李寅敎,正言林肯洙,執義金圭瑞,掌令趙完植·姜英國,持平李濟達牌不進罷職傳旨,傳于尹致秀曰,只推。
韓鎭庭,以奎章閣言啓曰,守宮檢校直閣鄭冣朝,待開門牌招,何如?傳曰,允。
閔致文,以兵曹言啓曰,輪對武臣加抄啓人員,別單書入之意,敢啓。傳曰,知道。
又以都摠府言啓曰,今日入直內三廳武兼禁及軍兵等,當爲中日習射技放,而聖節望闕禮習儀相値,不得設行之意,敢啓。傳曰,知道。
又以都摠府言啓曰,副摠管李敦榮,以同知義禁府事,本府坐起,晝仕出去之意,敢啓。傳曰,知道。
又以備邊司言啓曰,水原句管各道穀見縮條,今年耗米一千二百二十五石零,蕩債給代米六百石,自該府報請給代矣,係是年例區劃,而第該府,以外帑庫錢一萬兩,昨冬有所作穀於兩南者,今年耗條,當爲三百三十三石零,此則勿令會錄,仍自今年取用,而其餘耗不足八百九十一石零,以關西慈城補城穀,折米劃給,蕩債給代米六百石,以海西自備穀,折米劃給,使之取用,何如?傳曰,允。
尹致秀,以義禁府言啓曰,今十一日動駕時,本府都事九員,以大駕各差備進參,只有一員當直別入直,而本府入直都事及公事回公都事,無以推移,假都事二員,令該曹口傳差出,以爲分排擧行之地,何如?傳曰,允。
義禁府啓目,金浦兼任通津府使洪原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付。啓依允。又啓目,平海前郡守禹台榮原情云云。傳旨內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付。啓依允。
上在昌德宮。停常參·經筵。
大駕詣宗廟,入齋室後,內閣·政院·藥房·玉堂口傳問安。答曰,知道。
大王大妃殿·王大妃殿,遣承旨問安。答曰,知道。仍詣景慕宮,入齋室後,內閣·政院·藥房·玉堂口傳問安。答曰,知道。還內後,內閣·政院·藥房·玉堂口傳問安。答曰,知道。
閔致文啓曰,司僕內乘來言,捲簾,取稟。傳曰,捲三面。
韓鎭庭啓曰,臣以大王大妃殿·王大妃殿問安進去,下直之意,敢啓。傳曰,知道。
尹致秀啓曰,卽者義禁府都事,今日動駕時,駕側鳴金罪人徐遇順等十五人,移送秋曹云矣,敢啓。傳曰,知道。
傳于宋持養曰,自明日進講爲之。
韓鎭庭,以吏曹言啓曰,今此秋夕祭祭官,當爲磨鍊,而除老病公頉外,實無推移排比之路,刑官司饔院官員及年六十以上人,通融塡差,而時無職名人員,令該曹口傳付軍職,何如?傳曰,允。
又以吏曹言啓曰,因忠淸監司趙冀永狀啓,延豐縣監李象信,以覲親受由,去月二十二日,發行江原道原州地,尙未還官是白如乎,慶尙道奉化縣太白山史閣實錄奉往時,路由該邑境,地方官之此時曠官,誠甚可悶,延豐縣監李象信,令該曹催促下送事,啓下矣。自臣曹發關知委於該道臣處,使之卽速還官之意,敢啓。傳曰,知道。
宋持養,以奎章閣言啓曰,大駕今已還宮,守宮檢校直閣鄭㝡朝,依定式減下,何如?傳曰,勿爲減下。
閔致文,以訓鍊都監言啓曰,本局別將吳一善,身病甚重,勢難察任,改差,何如?傳曰,允。
戊戌八月十一日卯時,大駕詣宗廟·景慕宮。秋展謁擧動入侍時,行都承旨趙秉龜,左承旨張敎根,右承旨宋持養,左副承旨閔致文,右副承旨尹致秀,同副承旨韓鎭庭,記事官兪錫煥,假注書沈敬澤,記事官鄭基世·南秉哲,檢校直閣李公翼,直閣金左根,檢校侍敎金學性·金英根,以次侍立。時至,通禮跪請外辦,上具翼善冠·衮龍袍,乘輿出宣化門,藥房提調李憲瑋,副提調趙秉龜進前奏曰,朝氣稍涼,侵早勞動,聖體若何?上曰,一樣矣。至協陽門外,通禮跪啓請降輿乘輦,上降輿乘輦,由肅章門·進善門,出敦化門進發,至宗廟大門外,通禮跪啓請降輦乘輿,上降輦乘輿入廟門,入齋室後,問安勿爲之事下敎,展拜時至,上命侍衛軍兵,來待于西神門外,賤臣承命出傳,上具冕服,至西神門外,秉龜進圭,上執圭入就板位,行四拜禮訖,上入殿內各室奉審訖,由西神門出,秉龜曰,殿門自此稍間,步輦待令乎?上曰,置之。仍步詣永寧殿,入就板位,行四拜禮訖,各室奉審如上儀,出殿門釋圭,秉龜跪受,右議政李止淵曰,展拜禮成,勞動旣多,聖體若何?上曰,一樣矣。上乘輿還御齋室後,問安勿爲之事,下敎。上改具翼善冠·衮龍袍,乘輿出廟門外,通禮跪啓請降輿乘輦,上降輿乘輦,至景慕宮大門外,通禮跪啓請降輦乘輿,上降輦乘輿,入齋室後,問安勿爲之事,下敎。上改具冕服,入就板位,行再拜禮訖,陞東階奉審室內訖,上詣望廟樓奉審後,上還御齋室,改具翼善冠·衮龍袍,乘輿出宮門外,通禮跪啓請降輿乘輦,上降輿乘輦,回鑾至宗廟洞口,通禮跪啓請降輦,上降輦步過,通禮跪啓請乘輦,上乘輦,由敦化門·進善門·肅章門,至協陽門,通禮跪啓請降輦乘輿,上降輦乘輿,入協陽門·宣化門還內後,命出標信解嚴,諸臣以次退出。
上在昌德宮。停常參·經筵。
尹致秀啓曰,行大司憲曺鳳振,掌令姜英國,持平李濟達未肅拜,執義金圭瑞,掌令趙完植呈辭,持平李凝祥在外,監察茶時之意,敢啓。傳曰,知道。
韓鎭庭啓曰,假注書沈敬澤,身病猝重,勢難察任,今姑改差,何如?傳曰,允。
沈敬澤改差,代以南性敎爲假注書。
韓鎭庭,以吏曹言啓曰,成均館司成李東迪,除拜後過限未肅拜,改差,何如?傳曰,允。
宋持養,以成均館知館事意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣。司成未差,直講李元會,典籍李廷憲,俱爲差祭進去,時無入直之員,以他郞官,姑爲代直,何如?傳曰,允。
尹致秀,以備邊司言啓曰,畿·湖農形,觀於道啓,參以傳聞,雖以田穀之稍登,比夏間憫旱時所料,非曰不大幸,而畓穀殆半未移,貧民擧皆失農,嗣歲議賑,在所不已。第本道穀簿,種糧排巡之外,實難竝責,賑資之從中取用,不可不預爲備待,以爲臨時分劃,雖知移粟之政,重貽他道之弊,較量優劣,裒益有無,卽荒年不獲已之擧,關西小米八千石,海西小米五千石,湖南皮牟七千石,使之運來,而必於九月內裝發,趁未凍前到泊,兩西則依已例,地土船與德積船間,報本司從便擧行,湖南則以道內漕船,當爲留泊裝載,定差員領運,船路護送,依漕船例爲之,船價雜費,依近例公穀會減之意,分付,何如?傳曰,允。
又以備邊司言啓曰,北道道科日字不遠,試官當爲趁期下去,令政院,政官牌招開政差出,何如?傳曰,道科試官,自京差送例也,而本道荐歉之餘,迎送爲弊不少,以道臣差下,可也。
宋持養,以禮曹言啓曰,以備邊司草記北道道科日字不遠,試官當爲趁期下去,令政院政官牌招開政差出事,傳曰,道科試官,自京差送例也,而本道荐歉之餘,迎送爲弊不少,以道臣差下可也事,命下矣。原事目中,改付標以入,而在前道臣主試時,御題則令本曹郞廳齎傳,曾有已例,今亦依此擧行,何如?傳曰,允。
韓鎭庭,以兵曹言啓曰,禁軍別將具信喜,身病猝重,無望供職,呈狀乞遞矣。實病旣如此,則有難强令察任,改差,何如?傳曰,允。
兵曹,以李升權爲禁軍別將。
韓鎭庭,以禁衛營言啓曰,依定式,臣完植,進詣南壇,奉審摘奸,壇上與階砌紅箭門內外,俱爲無頉,松木則漸就蒼鬱,禁樵守護等節,另加申飭之意,敢啓。傳曰,知道。
今八月十二日辰時,上御熙政堂。進講入侍時,原任直提學朴綺壽,參贊官宋持養,侍讀官李繪九,記事官兪錫煥,記事官鄭基世,記事官南秉哲,各持詩傳第一卷,以次進伏訖。上誦前受音一遍訖,綺壽讀自維鵲有巢,止百兩成之,仍奏釋義訖。上讀新受音十遍訖,命陳文義。綺壽曰,召南之有鵲巢,猶周南之有關雎,言文王之化,自近而遠,南國先被其化也。大抵詩三百,有歎美之辭,有譏刺之意,故古人云,感發人之善心,懲創人之逸志,伏想於此等處,次第進講,領會經旨,而今殿下,已畢周南,始講召南,試以二南言之,皆是文王·后妃德化之盛,詩首二南,易首乾坤之意,從可知矣。蓋人君之德,不外乎修齊治平,而文王之化,刑于寡妻,以御家邦無他,推以誠敬而已。惟我殿下,已行舟梁之禮,方讀二南之詩,欲求修齊治平之道,莫若師文王,欲師文王,莫大於誠敬而已矣。詩云亹亹文王,又云小心翼翼,書曰徽柔懿恭,皆言文王之誠敬,則今於誠敬二字,可不深留聖意乎?見今涼意已生,久停進講,不知淸燕之中,有何留心,而若於方冊之上,有所體念,則此便是誠敬也,若於玩好之物,有所放過,則此便違誠敬也,留心誠敬,譬如陽之來復,始自添線,漸至極長,留心玩好,譬如燈之將燼,初不覺悟,終於消盡矣。第念昨日動駕,勞動旣多,今日有此開講之命,下情歡欣,曷有其極?伏願繼自今無有間斷,勿爲放過焉。近來講規,便同應文之具,如此而豈望實效乎?方今修齊治平之要,亶在於是,益加睿念,是臣區區之望也。上曰,玉堂陳之。繪九曰,召南之以鵲巢爲篇首,猶周南之首關雎也。文王·后妃之化,旣行於國中,故諸侯大夫,亦被其化,無有不善,此自近而遠,以至平治天下者也,然而二南之首,必以婚姻之始爲言者,夫婦居室,爲萬世人倫之本。生民之原,故取其端本正始之義也。先儒有言曰,敎婦當於入門之初,其言有取於此也,是以二南,爲王道之基,而以爲範治之本也,以大學八條目言之,則自齊家而至於治國平天下,特言其功效也,誠意正心修身,乃言其工夫也,然而必先格物致知,然後可以行誠正以下工夫,故格致屬知邊,誠意以下屬行邊,旣知之必行之,欲行之先知之,旣知而不行,則爲徒知矣,欲行而未知,則又不可行矣,知行二字,爲學問交須之工,而不可偏廢也。然則格致之道,惟在於學問,欲以講明義理,觀古今治亂之蹟,措之行事者也,學問之道,不獨在於口耳之講習而已,將欲講究討論,務要會疑質問,以爲心得之效耳。伏願於講讀之際,須以解釋疑義者,博詢于登筵諸臣,若眞有心得之效,則臣等固當將順敷陳,必有充然於聖衷矣,或有未盡處,則亦將剖釋辨明,畢陳無蘊,亦必開發於聖工矣,以此每爲講明資益之地,則庶有緝熙光明之效矣。孔子曰,人而不爲周南·召南,其猶正墻面而立,程子曰,未讀詩時如墻面,到讀了後,便不墻面,方是有驗,此是學問之要道,伏望益勉心得之效焉。上曰,參贊官陳之。持養曰,此章別無可陳之義矣。上掩卷,仍命退,諸臣以次退出。
上在昌德宮。停常參·經筵。
尹致秀啓曰,行大司憲曺鳳振,掌令姜英國未肅拜,執義金圭瑞,掌令趙完植,持平李濟達差祭,持平李凝祥在外,監察茶時之意,敢啓。傳曰,知道。
趙秉龜啓曰,左副承旨閔致文,今日不爲仕進,卽爲牌招,何如?傳曰,允。
注書兪錫煥病,代以柳泰東爲假注書。
兵曹口傳政事,副司果單睦仁培·李秉溫·權憲八。
傳于韓鎭庭曰,玉堂竝許遞,政官牌招開政。
宋持養啓曰,玉堂上下番俱空,事甚未安。今日政新除授玉堂,竝待下批,牌招,推移入直,何如?傳曰,允。
韓鎭庭啓曰,吏曹郞廳來言,臺諫有闕,政事,取稟。傳曰,今日政差出。
有政。吏批,行判書沈能岳進,參判李穆淵,參議金英淳牌不進,右承旨宋持養進。以鄭煥義爲司諫,金德喜爲應敎,趙然春爲副應敎,李是鍊·李魯圭爲校理,金輔根·沈承澤爲副校理,金基纘·兪象煥爲修撰,金相稷·林肯洙爲副修撰,金鍏爲大司成,李稷淵爲同義禁,張鉉喆爲典籍,金濬爲奉常主簿,沈膺泰爲殷栗縣監,咸鏡道道科重臣試官單徐耕輔,成均博士單李昌廷,學正單趙光濬,贈吏參金魯翼贈吏判例兼,都摠管金道喜考。
兵批,行判書朴岐壽病,參判南履懋差祭,參議丁庠敎病,參知徐元淳入直進,右副承旨尹致秀進。以白俊馹爲南固別將,同知金鏞奎,僉知申道顯·成光璡·柳相鼎,護軍尹聲大,副護軍朴信行·金成奎·孫應俊·安益鎭,副司直李時在·權大肯·李繪九·李殷相·金在根,副司果林基洙·鄭·韓啓源·金穰根·朴永喜,以上竝單付。
韓鎭庭啓曰,吏曹郞廳來言,臺諫有闕,政事,取稟。傳曰,前望單子入之。
以吏曹參議金英淳牌不進罷職傳旨,傳于尹致秀曰,只推。
兵曹,以尹義儉爲摠戎中軍。
尹致秀,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以禁衛營言啓曰,本營騎士將林柱煥,身病猝重,勢難察任,改差,何如?傳曰,允。
戊戌八月十三日辰時,上御熙政堂。進講入侍時,原任直提學金鏴,參贊官韓鎭庭,檢討官金穰根,假注書南性敎,記事官鄭基世·南秉哲,各持詩傳第一卷,以次進伏訖。上誦前受音一遍,鏴讀自于以采蘩,止薄言還歸,仍奏釋義。上讀新受音十遍訖,命陳文義。鏴曰,此章別無深奧之義,而南國夫人,亦被后妃之化,其於奉祭祀之時,克盡其誠敬,觀此僮僮祁祁之句,竦敬之貌,舒遲之儀,蓋可知矣。大抵有誠敬之工,然後每事可做,而人君爲治之要,亶在於是,伏願講學之際,每以誠敬二字,深留聖意,是臣區區之望也。上曰,玉堂陳之。穰根曰,召南之采蘩,猶周南之葛覃也,左傳曰,苟有明信,闊谿沼沚之毛,蘋蘩薀藻之菜,可薦於鬼神,可羞於王公,言其享上之道,不在於物而在於誠信也。今夫南國,被文王之化,能誠正修齊,其夫人,亦被后妃之德,能貞靜純一,而方其未嫁時,訓習法度,益勤助奠之禮,旣嫁之後,能盡誠敬,以奉祭祀之事也。雖以婦道言之,必以誠敬爲貴,則爲君出治之要,亦豈出於誠敬之外哉?是以文王之化,克誠克敬,語其誠則曰純亦不已,語其敬則曰緝熙敬止,此爲化民成俗之本,以至諸侯大夫,乃於閭巷,莫不有誠敬之道焉,此雖單言一事,而亦可推於治平之化也,帝王之學,又異於匹庶,讀其詩可知風化之所由矣,伏願益加體念焉。上曰,參贊官陳之。鎭庭曰,閣臣·儒臣所奏甚好,臣無容更達矣。上掩卷,仍命退,諸臣以次退出。
上在昌德宮。停常參·經筵。
宋持養啓曰,左副承旨閔致文,同副承旨韓鎭庭,今日不爲仕進,竝卽牌招,何如?傳曰,允。
尹致秀啓曰,玉堂備員間,視事,頉稟之意,敢啓。傳曰,知道。
傳于宋持養曰,禮房承旨馳詣宗廟·永寧殿·永禧殿·景慕宮,奉審摘奸,仍詣受香諸處,奉審摘奸以來。
傳于尹致秀曰,進講入侍。
以校理李魯奎,副校理金輔根,修撰兪象煥牌不進罷職傳旨,傳于尹致秀曰,只推。
韓鎭庭,以弘文館言啓曰,下番闕直,事甚未安。副校理金輔根,修撰兪象煥,旣有只推之命,竝卽牌招,以爲推移入直之地,何如?傳曰,允。
以左副承旨閔致文牌不進罷職傳旨,傳于尹致秀曰,只推。
以副校理金輔根,修撰兪象煥牌不進罷職傳旨,傳于尹致秀曰,只推。
正言前望單子入之,任百經落點。
尹致秀,以訓鍊都監言啓曰,本局千摠申從鎬,身病猝重,勢難察任,改差,何如?傳曰,允。
戊戌八月十四日辰時,上御熙政堂。進講入侍時,原任直提學朴綺壽,參贊官尹致秀,侍讀官李是鍊,假注書南性敎,記事官鄭基世·南秉哲,各持詩傳第一卷,以次進伏訖。上誦前受音一遍,綺壽讀自喓喓草蟲,止我心則夷,仍奏釋義。上讀新受音十遍訖,命陳文義。綺壽曰,此章大旨,南國被文王之化,諸侯大夫,行役在外,其妻感時物之變,思之而作也,與周南之卷耳,小雅之出車,相爲表裏,雖婦女,亦得其性情之正,發言皆中節矣,比諸木而液盛則條暢,喩以水而源深則流長矣,詩傳之義,自淺入深,一節深於一節,憂心忡忡,憂心惙惙,我心傷悲,可見深一節之義也。旣見之後,我心卽悅,旣見而悅,則心又平夷,憂樂中節,不至於過也。思傳曰,喜怒哀樂未發之謂中,發以中節之謂和,致中和,天地位萬物育焉,蓋人有七情,若失其中,則必有其害,在下之人,難保其家,況治平之道,豈外乎中和二字乎?中庸姑未進講,而伏願體念於中和二字,發皆中節,則二南之化,豈獨專美於姬周乎?懋哉懋哉。上曰,玉堂陳之。是鍊奏曰,憂心忡忡,我心則降,憂心惙惙,我心則悅,我心傷悲,我心則夷,皆一節深於一節也。諸侯大夫之行役也,其妻之憂念若此,而少無怨恨之情者,莫非文王德化流行之效也,伏願殿下,體念於周文之德,使我東匹庶,均被聖化,則曷不休哉,曷不休哉?上曰,參贊官陳之。致秀起伏奏曰,閣臣·儒臣已備陳,臣無容更達矣。上掩卷,致秀起伏奏曰,玉堂奏對之際,有所做錯,推考,何如?上曰,依爲之。出擧條仍命退,諸臣以次退出。
上在昌德宮。停常參·經筵。
夜自二更至四更,月食。
藥房副提調趙秉龜啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿不必入侍矣。大王大妃殿·王大妃殿·中宮殿口傳問安。答曰,知道。
尹致秀啓曰,行大司憲曺鳳振,掌令姜英國未肅拜,執義金圭瑞,掌令趙完植呈辭,持平李濟達差祭,持平李凝祥在外,監察茶時之意,敢啓。傳曰,知道。
閔致文啓曰,備邊司郞廳來言,今日賓廳日次,而月食齋戒相値,不得來會云矣,敢啓。傳曰,知道。
趙秉龜啓曰,左承旨張敎根,今日不爲仕進,卽爲牌招,何如?傳曰,允。
韓鎭庭啓曰,同義禁李穆淵,除拜後過三日不爲出肅,依定式,推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。大司成金鍏,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于尹致秀曰,進講入侍。
宋持養,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
又以弘文館言啓曰,下番闕直,事甚未安。副校理金輔根,修撰兪象煥,旣有只推之命,與校理李魯奎,一體牌招,以爲推移入直之地,何如?傳曰,允。
以慶尙監司權敦仁狀啓進上藥材中山藥,未及充實,限內不得封進,惶恐待罪事,傳于宋持養曰,卿其勿待罪事,回諭。
以大司成金鍏牌不進罷職傳旨,傳于尹致秀曰,只推。
以應敎金德喜,副校理沈承澤牌不進罷職傳旨,傳于尹致秀曰,只推。
以校理李魯奎,副校理金輔根,修撰兪象煥牌不進罷職傳旨,傳于尹致秀曰,只推。
戊辰八月十五日辰時,上御熙政堂。進講入侍時,提學徐有榘,參贊官閔致文,侍讀官李是鍊,假注書柳泰東,記事官洪在龍·南秉哲,各持詩傳第一卷,以次進伏訖。上曰,史官分左右。上誦前受音一遍訖,有榘讀自于以采蘋,止有齊季女,仍奏釋義。上讀新受音十遍訖,命陳文義。有榘起伏奏曰,此三章十二句之中,有齊之齊字,實爲一篇之主宰,齊者齊敬之謂也。宋儒呂祖謙,論此篇之旨曰,采之盛之,湘之奠之,所爲非一端,所歷非一所,而煩而不厭,久而非懈,非年少婦人之所能辦,而其能優爲之者,以其有齊敬之心故耳,此言深得詩人之旨,而齊之爲一篇主宰,可推而知矣,大抵天下萬事,孰不待敬以將之,然後始能集事,而講學尤有甚焉。朱子讀書法,整頓几案,體對書冊,詳緩看字,子細分明,此卽整齊嚴肅之謂,而敬之發於外者然也。又曰,居敬持志,熟讀精思,此卽主一無適之謂,而敬之主於心者然也,苟不能內外交修,密切體認,而心有出入,悠泛誦讀,則雖日誦萬言,有何資益於身心哉?此等處固當深加省察,而讀詩之法,又必貴乎詠歎淫液之功,蓋詩卽樂也,樂或近於噍殺促迫,則便非治世之象,讀詩須舒緩其聲,抑揚頓挫,使餘音嫋嫋,則身心和暢,意味無窮,讀法與他經史稍異矣,亦願深留聖意焉。上曰,玉堂陳之。是鍊起伏奏曰,此大夫妻能奉祭祀之詩,而其循序有常,嚴敬整飭之意,皆文王齊家之化,伏願體念焉。上曰,參贊官陳之。致文起伏奏曰,閣臣·儒臣已備陳,臣無容更達矣。上掩卷,命史官就座。仍命退,諸臣以次退出。
上在昌德宮。停常參·經筵。
自午時至人定,灑雨下雨,測雨器水深九分。
閔致文,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
閔致文啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
宋持養啓曰,右副承旨尹致秀,今日不爲仕進,卽爲牌招,何如?傳曰,允。
傳于宋持養曰,進講入侍。
以修撰金基纘,副修撰林肯洙牌不進罷職傳旨,傳于宋持養曰,只推。
宋持養,以弘文館言啓曰,下番闕直,事甚未安。應敎金德喜,校理李魯奎,副校理金輔根·沈承澤,修撰金基纘·兪象煥,副修撰林肯洙,旣有只推之命,竝卽牌招,以爲推移入直之地,何如?傳曰,允。
又以弘文館言啓曰,新除授副應敎趙然春,時在忠淸道忠州地,副修撰金相稷,時在慶尙道高靈地,經筵入番事緊,請竝斯速乘馹上來事,下諭。傳曰,竝許遞。
閔致文啓曰,行大司憲曺鳳振,執義金圭瑞,掌令趙完植·姜英國·李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令趙完植·姜英國,持平李濟達牌不進罷職傳旨,傳于閔致文曰,只推。
以右副承尹致秀牌不進罷職傳旨,傳于閔致文曰,只推。
宋持養,以吏曹言啓曰,司饔主簿金啓嶂,受由過限不上來,改差,何如?傳曰,允。
又以承文院都提調意啓曰,月食已過,禮部回咨,依例撰出,正書安寶後,定禁軍騎撥下送于彎府,使之傳給鳳城將處,以爲轉致北京之地,何如?傳曰,允。
閔致文,以兵曹言啓曰,今八月十七日,武臣堂上朔試射日次,而國忌齋戒相値,不得爲之之意,敢啓。傳曰,知道。
又以司僕寺一二提調意啓曰,咸興監牧官玄夏圭,身病沈重,萬無還任之望云,今姑改差,何如?傳曰,允。
又以訓鍊都監言啓曰,本局從事官金輔根,身病甚重,勢難察任,改差,何如?傳曰,允。
義禁府啓目粘連,向前洪槏亦,該郡兼符,纔爲五日之頃,稅船沈水,又値空官之時,參以事勢,雖合寬恕,而致敗旣在於掌內,査報又失於照檢,不審之責,有難全貸,以此照律,何如?判付。啓,依允。又啓目粘連,向前禹台榮亦,稅捧雖云準數,曹納未免愆期,諸倅旣被稽緩之罪,此囚那逭同堪之律,以此照律,何如?啓,依允。
知事金弘根疏曰,伏以臣,夙抱貞疾,榮衛已枯,近添毒眩,神識竝昏,舊祟新證,源委積深,不復敢以恒人自居,除非公私有大事故,輒退處江樊,寄命於刀圭㕮咀之間,一切當世之念,久已夢寐不到,前月有旨,擢臣授資憲,繼奉樞府恩誥,臣自聞命以還,隕越于下,震悸于中,私與家人,相對絫欷,賓舊之來,瞠呿不能答,殆若現前災咎,剝床而及膚矣。夫華貫顯秩,常情之艶慕也,官塗之奔趨也,臣旣不能高尙其事,遺世遐翹,又未嘗崖異圭角,嗜土炭而噦八珍者也,而然猶反盭顚倒,却顧避遠,必其憫蹙迫切,有甚不得已者存耳。在易謙之辭曰,天道虧盈,地道變盈,鬼神害盈,人道惡盈,若是盈之可懼也。凡物之囿於氣器者,皆分量受,至當受之限謂之盈,盈則溢溢斯覆,理之固也。是故戒之未盈之前猶可幾,持於旣盈之後爲甚難,古之君子,宜慥慥乎此也。顧臣門戶之盈極矣,一身之盈至矣,譬之器,盡量恰受,臣每中夜無寐,蹶然警惕,不覺遍體起粟,攬衣繞壁,計所以處此盈者,而莫之所屆也。噫,臣以孤露餘喘,荒嬉疲散,不期有今日成立,而兄弟蜚英,後先榮塗,聯武卿月之班,竝肩廟籌之席,世所稱淸膴要峻,迭相兜攬,輒居人先,臣又通籍,纔十年于玆矣。猝然混擧於人地資歷晉用之列,而視其秩,則巍然八座之重也,熙朝務實之政,宜無是理,況人是最下,地無可稱,資歷則有積薪之歎乎?是徒貽累於聖簡,不厭乎公議,而在臣戒盈之義,益無消受之方,知必有害盈之神,惡盈之人,俯瞰而旁猜,湊應于天地虧變之道矣,豈但可懼也已乎?夫恩則知感,凡夫之情,而臣若昧然,愛之欲生,聖人之心,而臣若阻焉,徊徨跼蹐,兢兢慄慄,凜乎如履薄氷而跕焦,原其情所在,吁亦矜且慼矣。世之辭爵秩者,多以克讓爲美,沿而相習,故下之所以爲讓,或近於崇飾,上之所以處讓,易歸於應例,今臣所懇,委實無他,亶從肝血中瀝出,庶蘄聽卑之天,監諒而孚格之矣,疾聲之呼,言不知裁。伏乞聖慈,察臣苦衷,哀之憐之,仰稟東朝,亟收臣新授資級,仍命刊去朝籍,俾得以隨分棲息,專意理疴,卒蒙天地生成之澤,不勝大願至祝。臣無任云云。答曰,省疏具悉。卿其勿辭行公。
戶曹參判申緯疏曰,伏以臣,犬馬之齒,奄成七旬,而素抱貞疾,卽水土所傷也,每當金火交節之時,輒致肆劇,年增歲加,以至於今而尤有甚焉,少有入口,隨卽吐下,頭目眩掉,筋脈攣縮,猝然見之者,認以爲中風,一縷未泯之前,苦狀誠亦萬端矣。醫言此症,除非上品藥水,無以療治,臣意亦以爲然,方欲擔舁病軀,尋到藥水所在之地,而亦不可以旬月責效,則職名在身,末由擅離,玆不得不枚擧實狀,仰瀆崇嚴,此眞疾病者,必呼父母也。伏乞聖慈,憐臣病狀,亟遞臣所帶之職,俾便往來調治,不勝大願。臣無任云云。答曰,省疏具悉。所請依施。
行護軍韓鎭㦿疏曰,伏以臣,以人則疎闇湔劣,以家則單寒孤畸,而遭逢盛際,偏蒙我兩聖朝陶甄之澤,前後試使,涯分已踰,邇來待罪西邑,亦且數年于玆矣。局敗才疎,邑巖智短,疵纇畢露,譴何是竢,不自意,承宣特點,寵覃遐陬,又伏奉前月三十日有旨,擢臣爲嘉善大夫者,臣始焉惝怳,繼以惶惑,挾日循省,莫知措躬之所也。臣聞貳卿峻資,卽命德之器也,非有望實富而績用茂焉,則上下所以授受之不容以苟焉已也,譬如只分銖兩,未可以料鈞石,纔辨分寸,未可許引丈,分定故也,臣而裒然乎此,顧何異於秦廬越鎛之夫人能爲之也?明王之用人也,或以德行,或以文學,或以政事,立賢固無方,而要之各有其趣,臣以言乎德行,則拘檢之無聞,以言乎文學,則疎短之莫甚,以言乎政事,則蕞爾一邑之不能了焉,而乃與俊賢之列,混被登崇之命。夫如是,則礪世磨鈍之具,殆緣臣無似,而人無所勸懲也,臣雖至愚,得不騂于顔而汗逬于背也。噫,臣家世受恩,與天無極,一門簪紱,近益盈盛,父子兄弟所相勖勵者,進則湯火之不避,小酬涓埃之報,退則冗散之與伍,稍持滿損之戒,區區此心,可質可復,而臣今外而腴廩,初無絲毫之報,內而顯秩,徒速顚躓之災,揆心拊迹,一切相反,此尤臣慄慄縮縮,不敢不疾聲冀倖於旻覆之下者也。伏乞聖慈,俯賜鑑諒,仰稟東朝,將臣新授資級,特賜收還,使公器無濫,私分獲安焉。臣無任云云。答曰,省疏具悉。卿其勿辭行公。
大司成金鍏疏曰,伏以我國家菁莪棫樸之化,蔚然與三代竝美,思皇藹吉之士,多從太學中成就出來,其敎則實資於大司成,故重其任而愼其選,未嘗輕畀於人,厥惟久矣,而乃畀之如臣無似者,聖朝綜核之政,何爲而有此哉?臣誠惝怳恧蹙,莫省其所以,今不敢遠引古者造士之法,直取近日黌規而言,課月之試,卽工令之小藝,小子之末務,而育材肄業之義,亦寓於其間,掌其事者,必富於文學,嫺於程式,然後評品無遺珠之歎,升黜免失鑑之譏,譬之群材兢呈,而匠師裁之,衆藥竝蓄,醫師擇焉,是豈可易而能哉?記昔臣,弱冠韋褐,鼓篋芹庭,仰視皐比之席,旣先鳴著望之人也,歌鹿鳴而揖諸生,頗有近古之風,由今視之,皆前輩老成,若不可跂及,而歷顧時彦,操觚摛藻,負當世之名者,不爲無人,豈意樗散見收,瓦礫居前,叨此萬萬不堪之任乎?臣本不學無文,鹵莽滅裂而止耳,螢乾蠹老,少無鉛槧之業,尋行數墨,長乏章句之工,倖竊科第,不幸又早,未免忘筌蹄而寄芭籬,自視胸中枵然,若無一字者,今乃裒然據師儒之座,在庭縫掖,其必有笑於列者矣。夫三家之塾,十室之庠,爲之師者,必其有可師之資,況以國學之重,多士之盛,而責其敎導之任,可以匪人而處之哉?若謂居其官而不必盡其職,有其名不必究其實,姑以是爲宦塗必由之徑,有若魚貫雁序而進,則在臣雖極榮耀,其爲聖政之累,諒非細故。且念臣家規淸素,戒在躁競,自臣通籍以來,兢兢然惟恐有墜,而從前所叨無踰濫,近又纔卸銓銜,遽縻見任,歷踐淸貫,僅數月間耳,撫攬私分,尤增警惕,左右參倚,承膺無望,玆敢冒陳衷懇,仰瀆崇嚴。伏乞聖慈,俯垂鑑諒,仰稟東朝,將臣新授職名,亟許鐫免,以安私分,〈以〉重公器,不勝大願。臣無任云云。省疏具悉。爾其勿辭察職。
檢閱洪在龍疏曰,伏以臣,方以茂州府赤裳山城史庫先朝實錄奉安兼行列聖朝實錄曝曬事,祗奉成命將辭陛,而第有區區私懇,敢此仰暴焉。臣父耆燮,方在全羅道潭陽府任所,初夏重經痁疾,入秋尙有病祟,衰憊日甚,沈淹居多,每接來書,則方寸先亂,稍阻遠信,則寢夢常焦,臣縻於史職,不敢擅行,時序屢換,情理切悶。臣奉使之行,適在臣父任所同省之內,道里不甚懸遠,若於竣事之後,得遂歷省之願,則揆以私情,實爲大榮,臣謹稽本館古事,前後史臣之奉命者,歷路請覲,非止一再,輒蒙曲許,不避猥越,援例仰瀆於孝理之下。伏乞天地父母,俯垂矜諒,特許臣歸路歷省,俾伸人子至情,千萬幸甚。臣無任云云。省疏具悉。所請依施。
戊戌八月十六日辰時,上御熙政堂。進講入侍時,原任提學鄭元容,侍讀官李是鍊,參贊官宋持養,假注書南性敎,記事官鄭基世·南秉哲,各持詩傳第一卷,以次進伏訖。上誦前受音一遍訖,元容讀自蔽芾甘棠,止甘棠三章,仍奏釋義。上讀新受音十遍訖,命陳文義。元容起伏奏曰,甘棠不過凡樹,而南國之民,愛護其樹,戒勿翦拜者,何爲而然乎?上曰,召公有德於民,民思其德而愛其樹故然矣。元容曰,然矣。韓嬰之言曰,周道之盛,召伯在朝,有司請營舍以居,召伯曰,爲吾身而勞百姓,此非我君文王之志,遂躬行阡陌之間而聽斷焉,百姓大悅,力務耕桑,歲稔民樂,其後見其休息之樹而咏歌之云。夫以召公之賢,雖非文王之命,其於民事,必爲善政善敎,而其言我君文王之志云者,可見其以文王爲君,則尤當以愛民爲政之心矣。然則君上,以愛民爲心,在下者莫不體君之心,而人行善政,固結民心,皆如甘棠之詩矣,德入人心,見樹而猶爲愛好,則況其任用其臣之君乎,又況君之子孫乎?人主行一寬大之政,則卽貽子孫數世之福,用一仁厚之臣,則卽培國祚綿遠之慶,此所以治世哲辟之愼擇民牧也。殿下於讀書史之時,深留聖聰,閱覽漢·唐·宋歷代之君,留心於方伯守牧之官者,國治而民安,少忽則亂,此蓋民生休戚,亶係於司牧之任者也。臣伏覩東朝屢降擇守之辭敎,大臣亦進言於廈氈之前,殿下想必記有之矣,今日所講甘棠之章,卽周道隆盛之時,而人主之尤當鑑法者也,伏願體念焉。上曰,玉堂陳之。是鍊起伏奏曰,閣臣所奏切實,小臣無容更奏矣,此詩召公循行南國,以布文王之政,或舍於甘棠之下,其後國人,思其德而愛召伯,愛召伯而又愛甘棠,不忍傷也。一節深於一節,愛慕愈久而愈新,其實召公皆所以明文王之德也,伏願勿爲放過,潛心玩味,益加體念焉。上曰,參贊官陳之。持養起伏奏曰,閣臣·儒臣所奏甚好,臣無容更達矣。上掩卷,仍命退,諸臣以次退出。
上在昌德宮。停常參·經筵。
尹致秀啓曰,行大司憲曺鳳振,掌令姜英國,持平李濟達未肅拜,執義金圭瑞,掌令趙完植呈辭,持平李凝祥在外,監察茶時之意,敢啓。傳曰,知道。
宋持養啓曰,同副承旨韓鎭庭,今日不爲仕進,卽爲牌招,何如?傳曰,允。
尹致秀啓曰,來二十一日,朝參日次,而宣陵忌辰祭齋戒相値,頉稟之意,敢啓。傳曰,知道。
宋持養啓曰,來二十一日,輪對日次,而宣陵忌辰祭齋戒相値,頉稟之意,敢啓。傳曰,知道。
傳于尹致秀曰,進講入侍。
閔致文啓曰,門考法意,何等愼重,而今日金虎門下鑰時,注書纔到進善門,徑先下鑰云,事未前有,萬萬駭然。當該注書及守門將,所當重勘,而本院請推之外,無他可施之罰,何以爲之,而當該司鑰,令攸司科治,何如?傳曰,允。注書推考,守門將拿處。
閔致文,以兵曹言啓曰,鎖鑰法意,何等審愼,而今日金虎門下鑰時,守門將及司鑰,不待注書之來到,徑先下鑰之擧,萬萬駭然。當該守門將,令該府拿問處之,司鑰亦令攸司,從重科治,何如?傳曰,允。
宋持養啓曰,卽者檢閱鄭基世,以其親病,陳疏徑出,原疏以國忌齋戒,纔已退却矣。所當直捧禁推傳旨,而此與無端徑出有異,推考警責,何如?傳曰,允。原疏捧入。
又啓曰,左右史不可不備,別兼春秋趙徽林,卽爲牌招入直,何如?傳曰,允。
以應敎金德喜,校理李魯奎,副校理金輔根·沈承澤,修撰金基纘·兪象煥,副修撰林肯洙牌不進罷職傳旨,傳于尹致秀曰,只推。
宋持養,以弘文館言啓曰,下番闕直,事甚未安。應敎金德喜,校理李魯奎,副校理金輔根·沈承澤,修撰金基纘·兪象煥,副修撰林肯洙,旣有只推之命,竝卽牌招,以爲推移入直之地,何如?傳曰,允。
宋持養啓曰,明日崇陵忌辰祭正日相値,視事,頉稟之意,敢啓。傳曰,知道。
以同副承旨韓鎭庭牌不進罷職傳旨,傳于尹致秀曰,只推。
以應敎金德喜牌不進罷職傳旨,傳于尹致秀曰,只推。
傳于尹致秀曰,當該承旨推考。
尹致秀,以兵曹言啓曰,日前禁衛營哨官張道根,以禁軍取才擬入矣,禁軍名則爲道根,出身名則爲漢根,以道根居首,至於蒙點之境,事未前有,萬萬痛駭,原望筒勿施,張道根,令該營嚴棍懲勵,雖以試才時別將言之,難免不察之失,推考,何如?傳曰,允。
檢閱鄭基世疏曰,伏以臣,顓騃蔑學,不足備數,通籍未幾,猥玷翰選,簪筆周旋,依近日月,而今將祗奉金匱之書,路入太白之山,含恩戴榮,更何敢言私,而第臣母,素有痰積之疾,近因日候之驟涼,諸證添損,藥餌連試,臣臨行係戀之際,又聞此報,益難自安,冒控短章,徑出禁扄。伏乞聖慈,俯垂鑑諒,亟遞臣所帶之職,俾便救護,仍治臣擅離之罪,以昭法紀焉。臣無任云云。省疏具悉。爾其勿辭救護。
戊戌八月十七日辰時,上御熙政堂。進講入侍時,原任直閣徐俊輔,參贊官尹致秀,侍讀官李是鍊,假注書柳泰東,記事官卓宗述·南秉哲,各持詩傳第一卷,以次進伏訖。上誦前受音一遍訖,俊輔讀自厭浥行露,止行露三章,仍奏釋義。上讀新受音十遍訖,命陳文義,俊輔曰,文王之德化,始自宮壼,達於朝野,雖閭巷之婦女,皆能貞靜自守,有此行露之托,拒其强暴之辱,眞所謂風行草偃者也。二南卽王化之始也,此等處深留聖意,深加體認,俾我東方,化行俗美,匹休於二南,區區之望也。上曰,玉堂陳之。是鍊曰,此詩南國之人,遵召伯之敎,服文王之化,革其前日淫亂之俗,故女子以禮自守,不爲强暴所汚者,自述其志,以絶其人,前章室家不足,責之以禮也,三章亦不汝從,斷之以義也。貞女之志,守禮執義如是,則被化而成德者深矣,天下萬事,全係於自上導率之如何,伏願留念焉。上曰,參贊官陳之。致秀起伏奏曰,閣臣·儒臣所奏切實,臣無容更達矣。上掩卷,仍命退,諸臣以次退出。
上在昌德宮。停常參·經筵。
宋持養啓曰,明日常參·經筵,取稟。傳曰,停。
尹致秀啓曰,行大司憲曺鳳振,掌令姜英國,持平李濟達未肅拜,執義金圭瑞,掌令趙完植呈辭,持平李凝祥在外,監察茶時之意,敢啓。傳曰,知道。
趙秉龜啓曰,左副承旨閔致文,今日不爲仕進,卽爲牌招,何如?傳曰,允。
宋持養啓曰,左右史不可不備,別兼春秋趙徽林,旣有只推之命,卽爲牌招入直,何如?傳曰,允。
傳于張敎根曰,進講入侍。
傳于韓鎭庭曰,戶曹參判有闕之代,前望單子入之。
戶曹參判前望單子入之,朴來謙落點。
韓鎭庭啓曰,卽者戶曹郞廳來言,明日宗廟修改,本曹判書當爲進去,而判書趙寅永在外,次堂例不得擧行云,何以爲之?敢稟。傳曰,次堂擧行。
以左副承旨閔致文牌不進罷職傳旨,傳于尹致秀曰,只推。
以別兼春秋趙徽林牌不進罷職傳旨,傳于尹致秀曰,只推。
宋持養啓曰,左右史不可不備,別兼春秋趙徽林,旣有只推之命,更爲牌招入直,何如?傳曰,允。
傳于韓鎭庭曰,留院公事入之。
以咸鏡監司徐耕輔狀啓鍾城府民家頹壓事,大王大妃殿傳于張敎根曰,觀此北伯狀啓,則民田汰落,民家頹壓,如是之多,當此秋成之際,有此意外之災患,極爲驚慘,不可不別加賑恤,令道伯,量宜顧恤後啓聞,可也。
尹致秀,以都摠府言啓曰,副摠管沈漢永,以御營中軍,本營諸將官射監監試事,南別營晝仕出去之意,敢啓。傳曰,知道。
又以禁衛營言啓曰,謹依兵曹草記批旨,本營哨官張道根,嚴棍二十度懲勵,原望筒勿施之意,敢啓。傳曰,知道。
戊戌八月十八日辰時,上御熙政堂。進講入侍時,原任直提學金鏴,參贊官張敎根,檢討〈官〉金基纘,假注書柳泰東,記事官卓宗述·南秉哲,各持詩傳第一卷,以次進伏訖。上誦前受音一遍訖,鏴讀自羔羊之皮,止羔羊三章,仍奏釋義。上讀新受音十遍訖,命陳文義。鏴起伏奏曰,此章內要切處,在於素絲五紽,委蛇委蛇數句,而可以見其爲人矣,素絲五紽,則服稱其操,而著於外者節儉也,委蛇委蛇,則敬以持己,而本乎內者正直也,其退食之際,從容自得,舒泰如此,則其在朝之時,從可知矣。蓋文王之化,無遠不被,成就人材,如春風和氣,所在生輝,粲草木而賁榮,故在野有兔罝之武夫,在朝有羔裘之大夫,是故下之所以從化,專係人君導率之如何耳,繼自今殿下,躬行節儉,體念正直,則下效聖化,滿庭臣僚,皆是委蛇之大夫矣,曷不休哉,曷不休哉?上曰,玉堂陳之。基纘起伏奏曰,此章大旨,南國化文王之政,在位皆節儉正直,所謂節儉者,指羔裘素紽之服而言也,正直者,指委蛇自得之容而言也,書曰文王卑服,卽康功田功,大雅曰穆穆文王,於緝熙敬止,卑服敬止,乃文王節儉正直之化,則今此羔裘素紽,卽是卑服之化也,委蛇自得,亦由敬止之德也,今我殿下,行文王卑服之化,體文王敬止之德,則卽今在朝縉紳之中,亦多有羔裘委蛇之人,豈不盛哉?周公曰,文王我師也,伏願殿下,惟文王是師焉。上曰,參贊官陳之。敎根起伏奏曰,閣臣·儒臣所奏切實,臣無容更達矣。上掩卷,仍命退,諸臣以次退出。
上在昌德宮。停常參·經筵。
開東,下霜。
韓鎭庭啓曰,明日常參·經筵,取稟。傳曰,停。
尹致秀啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
張敎根啓曰,右承旨宋持養,左副承旨閔致文,今日不爲仕進,竝卽牌招,何如?傳曰,允。
傳于韓鎭庭曰,進講入侍。
以別兼春秋趙徽林牌不進罷職傳旨,傳于尹致秀曰,只推。
宋持養啓曰,左右史不可不備,別兼春秋趙徽林,旣有只推之命,卽爲牌招入直,何如?傳曰,允。
尹致秀啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令趙完植·姜英國,持平李濟達牌不進罷職傳旨,傳于尹致秀曰,只推。
以左副承旨閔致文牌不進罷職傳旨,傳于尹致秀曰,只推。
以別兼春秋趙徽林牌不進罷職傳旨,傳于尹致秀曰,只推。
宋持養,以弘文館言啓曰,應敎金德喜,卽爲牌招察任,何如?傳曰,允。
尹致秀,以都摠府言啓曰,今日入直內三廳武兼禁軍及軍兵等,當爲中日習射技放,而宗廟·景慕宮修改相値,不得設行之意,敢啓。傳曰,知道。
又以兵曹言啓曰,今此冬至兼謝恩使一行赴燕時,所把驛馬,預爲分定,然後可無窘急之弊,今亦依例知委,而應把驛馬四十六匹內,忠淸道八匹,全羅道十匹,慶尙道二十匹,來十月初十日,京中逢點,江原道四匹,咸鏡道四匹,直送安州,來十月十五日逢點事,各道監司處行移,何如?傳曰,允。
又以刑曹言啓曰,獄囚法意,自來甚嚴,而身爲獄官,毋論罪囚之輕重,事當嚴束,日前殺獄被告罪人鄭履亨被囚之後,該署官員,使之解枷上廳,與同寢食,揆以事體,萬萬駭妄,事未前有,亦關後弊,當該典獄署主簿鄭南燮,爲先汰去,令該府拿問處之,下屬自臣曹嚴加勘處,何如?傳曰,允。
又以刑曹言啓曰,卽接慶尙監司權敦仁文移,則機張縣徒三年定配罪人金召史限滿云矣,取考曹上配案,則金召史,以毆殺子婦罪,乙未八月定配,今已限滿的實,依法典放送後,徒流案頉下事,分付道臣之意,敢啓。傳曰,知道。
義禁府啓目,咸平前縣監曺柏承原情云云。傳旨問目內辭緣,泛稱遲晩,所當請刑是白乎矣,曾經摠府郞,勿爲請刑,載在大典通編,議處,何如?判。付啓依允。又啓目,守門將車宗範原情云云。傳旨內辭緣,泛稱遲晩,刑推得情,何如?判付。啓,除刑推分揀放送爲良如敎。又照目粘連,平海前郡守禹台榮矣本府議啓內,稅捧雖云準數,曹納未免愆期,諸守旣被稽緩之罪,此囚那逭同勘之律?以此照律,罪笞四十收贖,附過還職,私罪,奉敎依允爲旀,功減一等爲良如敎。又照目粘連,金浦兼任通津府使洪矣本府議啓內,該郡兼符,纔爲五日之頃,稅船沈水,又値空官之時,參以事勢,雖合寬恕,而致敗旣在於掌內,査報又失於照檢,不審之責,有難全貰,以此照律,罪笞五十收贖,解見任別敍,私罪奉敎依允爲旀,功減一等爲良如敎。
戊戌八月十九日辰時,上御熙政堂。進講入侍時,原任直提學朴綺壽,參贊官韓鎭庭,侍讀官李魯奎,假注書柳泰東,記注官金致坤,記事官南秉哲,各持詩傳第一卷,以次進伏訖。上誦前受音一遍訖,綺壽讀自殷其雷,止殷其雷三章,仍奏釋義。上讀新受音十遍訖,命陳文義。綺壽起伏奏曰,文義奏陳之前,敢有所仰達者矣,聖經賢傳誦讀之法,貴在潛心吟詠,而詩傳則尤宜諷詠,今於講讀之際,玉音每有急數,字句亦多錯誤,此無他,心不在也,伏願以存心二字,爲讀書之先務焉。臣於先朝,屢登講筵,而未嘗見一字一吐之或誤,此豈非殿下鑑法處乎?筵體至重,其在瞻聽,亦有所不然者矣,臣於前年使行,臨發登于講筵,亦以此意,已有仰陳者,幾乎周年,始登講筵,不敢窺測聖學之造詣,而似無別樣將就之道,臣不勝抑鬱矣,此詩亦文王德化之所及,而聞其殷雷,思其君子,亦鸛鳴婦歎之義也,振振二字,以信厚爲訓者,最宜玩味,厚者是人君修德之要也。大抵有德然後有厚,是故地厚而能載萬物,水厚而能載大舟,人君有厚德,而能仁民愛物,成湯之德及禽獸,文王之澤及枯骨,宋仁宗之漱口避蟻,皆仁民愛物之厚德也。洪惟我朝,本仁厚之國,而列聖朝深仁厚澤,浹人肌膚,先朝以上挺之資,仁民愛物,至誠惻怛,深仁厚澤,於乎不忘,大學所謂親賢樂利,沒世不忘者也,亦曰所厚者薄,所薄者厚,未之有也,此言極好,厚之一字,最爲聖德進修之要,於此體念焉。上曰,玉堂陳之。魯奎曰,此詩從役君子之婦,思其夫而作也,蓋其情性之發,卽由乎念其久憫其勞望其至焉,則易溢於昵愛之詞,而冀其早畢事而還歸者,能知事上先公之義爲重故耳,此與周南之汝墳,大義相似,文王入人之化,若是乎深且至矣。大抵詩三百篇,二南尤爲風化之本,而今我殿下,進講是篇,方冊之上,如對聖人,必以文王爲法,則二南風化之美,庶幾復覩於今日,而雖愚夫愚婦,亦皆知事上先公之義,豈不休哉,曷不盛哉?是臣區區之望也。上曰,參贊官陳之。鎭庭曰,閣臣·儒臣,已爲備陳,臣無容更達矣。上掩卷,命退,諸臣以次退出。
上在昌德宮。停常參·經筵。
藥房都提調李止淵,提調李憲瑋,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
尹致秀啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,滿浦僉使金箕祖下直,長弓一張,長箭一部,片箭一部,筒兒一個賜給。
宋持養啓曰,明日再明日,宣陵忌辰祭齋戒正日相値,視事,頉稟之意,敢啓。傳曰,知道。
尹致秀啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
趙秉龜啓曰,左承旨張敎根,左副承旨閔致文,今日不爲仕進,竝卽牌招,何如?傳曰,允。
傳于尹致秀曰,進講入侍。
柳泰東拿處,代以金英秀爲假注書。
以別兼春秋趙徽林牌不進罷職傳旨,傳于尹致秀曰,只推。
宋持養啓曰,左右史不可不備,別兼春秋趙徽林,旣有只推之命,卽爲牌招入直,何如?傳曰,允
以昌寧尉金炳疇覲親呈辭,傳于尹致秀曰,給由馬。
傳于尹致秀曰,中官李寅協,令該府拿問嚴勘。
尹致秀啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令趙完植·姜英國,持平李濟達牌不進罷職傳旨,傳于尹致秀曰,只推。
以左承旨張敎根,左副承旨閔致文牌不進罷職傳旨,傳于尹致秀曰,只推。
宋持養,以禮曹言啓曰,卽接江原監司洪穉圭移文,則以爲,原州牧鄕校聖殿殿內,仰壁滲漏,椽木朽傷,不可不及今修改,告由·移還安祭香祝,自本曹啓稟下送云矣,原州牧鄕校聖殿修改時,先告事由·移還安祭香祝,卽令該司,照例磨鍊下送,從便卜日設行之意行移,何如?傳曰,允。
尹致秀,以兵曹言啓曰,今八月二十一日,武臣賓廳講書日次,而國忌齋戒相値,不得爲之之意,敢啓。傳曰,知道。
又以義禁府言啓曰,因刑曹啓辭,典獄署主簿鄭南燮,爲先汰去,令該府拿問處之事,允下矣。鄭南燮,今方待命,拿囚之意,敢啓。傳曰,知道。
戊戌八月二十日辰時,上御熙政堂。進講入侍時,右議政李止淵,提學徐有榘,參贊官尹致秀,檢討官金基纘,假注書柳泰東,記注官趙相玉,記事官南秉哲,各持詩傳第一卷,以次進伏訖。上誦前受音一遍訖,有榘讀自標有梅,止標有梅三章,仍奏釋義。上讀新受音十遍訖,命陳文義。有榘曰,英廟朝晝講入侍,講詩之關雎章,筵臣或以爲文王所作,或以爲宮人所作,互相疑難,至於仰質,則伊時聖敎若曰,此是造端正始之作,謂之文王所作,然後經意爲妥,自是遂爲不易之定論矣。今此標有梅三章,論者亦有二歧,或謂女子自言,或謂女子之父母親戚,爲女子代言,二言之孰得孰失,臣敢仰請聖意之所在矣。上曰,定爲女子自言,似好矣。有榘曰,聖敎至當矣。朱子門人,有問於朱子曰,若以此詩,爲女子自作,恐不足以爲風之正經,朱子曰,以爲女子自作,亦不害於理,里巷之詩但如此,已爲不失正矣,蓋此詩之作,政在商末淫風大行之時,而能以閭巷女子,貞正自守,懼爲强暴之所辱,必欲得吉士之禮聘,苟非文王之化自近及遠,何以能有此哉?集傳亦以女子自言爲解,其以爲他人代言者,古註之說也。止淵曰,不但貞正自守之爲可貴也,女子自言其心事之實,而無隱情無慝志,亦可見文王之化,先儒輔廣,已有此論矣。上曰,玉堂陳之。基纘曰,此章別無文義之可陳,而第二章迨其今兮一句語,玩味而諷誦之,推類而深究之,則實有無限底意諦矣,蓋迨及也,今今時也,及今無失之謂也,大凡天下萬事,皆有其時,時苟失矣,事無及矣,以農事言之,則春而失時,秋無所穫矣,以學問言之,則少而失時,老無所成矣,時之不可失,類如是夫,大禹之惜寸陰,殷宗之懋時敏,皆是及時無怠之工也。今我殿下,沖年典學,日御經筵,政是惜陰懋時之時也。見今秋氣淸涼,聖體和平,又是頻接臣僚,討論經傳之時也,念念在玆,無一時之怠忽,孜孜不已,無一息之問斷,則在聖學將就之道,其將自今伊始矣,古語曰勿謂今日不學而有來日,伏望體念焉。上曰,參贊官陳之。致秀曰,閣臣·儒臣所奏切實,臣無容更達矣。上曰,大臣陳之。止淵曰,玉堂所奏,以學問及時,譬諸農事之說,甚爲切實,而農事雖或今年失時,將有嗣歲勤力之望,而至於學問,則一失其時,便誤了平生,蓋學問之道,自八歲始入小學,而六藝之成工,皆在十五歲以前,若於此時失學,則長而筋骸固,而扞格不入,老而志氣衰,而委靡不振,雖欲學而更無其時矣。今我殿下,春秋向盛,聰明漸進,此政爲學之時,固宜惟日孜孜,寸陰是惜,而竊覸近日,講筵之停徹居多,雖開講之時,初無留心於問難咨訪之道,而只以文具,草草了當,如此而何能有開發之效,而臣於昨冬以後,多參講筵,今幾周歲,典學之將進分數,實未叶望於區區下情,若於每年,如是度了,則悠泛歲月,更何有緝熙光明之期乎?伏願以此章及時之義,推類反省,無或造次放過焉。上掩卷,止淵起伏奏曰,近日日氣淸涼,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,臣向以莊陵禮堂奉審退行事,筵奏蒙允矣,今聞禮判,以實錄陪進,將詣江陵云,禮堂旣因公往道內不遠之地,而不行奉審,事體極爲欠闕,待史庫奉安,轉詣莊陵,如禮奉審後復命之意,分付,何如?上曰,依爲之。又所啓,日前金虎門門考事,注書所失,較重於門將,則罰不可問備而止,且況金虎門開閉之注書主管,法意有在,而近來堂后擧行,多有占便之習云,因此而合有規飭,當該注書,令該府拿問處之,伊日政院啓辭之未能別白者,亦甚未安,當該承旨推考,何如?上曰,依爲之。出擧條上仍命退,諸臣以次退出。
上在昌德宮。停常參·經筵。
尹致秀啓曰,行大司憲曺鳳振,掌令姜英國,持平李濟達未肅拜,執義金圭瑞,掌令趙完植呈辭,持平李凝祥在外,監察茶時之意,敢啓。傳曰,知道。
又啓曰,來二十五日,朝參日次,而徽陵忌辰祭齋戒相値,頉稟之意,敢啓。傳曰,知道。
宋持養啓曰,左副承旨閔致文,今日不爲仕進,卽爲牌招,何如?傳曰,允。
以別兼春秋趙徽林牌不進罷職傳旨,傳于尹致秀曰,只推。
宋持養啓曰,左右史不可不備,別兼春秋趙徽林,旣有只推之命,卽爲牌招入直,何如?傳曰,允。
傳于宋持養曰,進講入侍。
傳于韓鎭庭曰,留院公事入之。
以左副承旨閔致文牌不進罷職傳旨,傳于尹致秀曰,只推。
尹致秀,以訓鍊都監言啓曰,本局中軍趙運永,身病甚重,勢難察任,改差,何如?傳曰,允。
又以御營廳言啓曰,去夜初更量,幼學崔學玄,犯夜被捉於本廳巡邏,依例移送秋曹之意,敢啓。傳曰,知道。
刑曹啓目,京囚李命耇獄事曹完決內,當初相鬪之際,旣參看之無人,中間治病之時,以消滯而爲藥,詞證未備,疑晦多端,以此獄傅之惟輕,不害爲審克之政,上裁,何如?判付。啓,依所啓施行爲良如敎。又啓目,京囚鄭履亨獄事曹完決內,今此三母女之一時自溺,見聞所罕,情景慘絶,而參互其情,反覆以究,則有若將壞之墻,牛偶爾觸,果是不朽之木,蟲何由生?謹按大明律,威逼人致死,若一家三命以上,發邊衛永遠充軍,擬以此律,似合平允,上裁,何如?判付。啓依所啓施行爲良如敎。
開城留守李彦淳疏曰,伏以臣,本以遐土疎蹤,厚蒙洪造,濫躋卿班,猥忝居留,非不欲殫竭誠力,圖報萬一,而才智淺薄,識量卑狹,一寸衷赤,雖質神明之上臨,而兩年尸素,未免群情之下菀,恩大天地,報蔑絲毫,每於朱墨簿書之暇,恒切凜惕,惶愧于中,況復蒲柳先零,桑楡轉迫,春夏以來,宿病添劇,危症闖發,奄奄在床褥之間者,于今半年于玆矣。政令由是而日弛,事務由是而日廢,言念付畀之重,尤增孤負之罪,以今貌樣,以此情踪,雖在閑局,雖値康年,猶懼夫不勝其任,顧玆西京一區,其職則分司之重任也,其民則庶殷之頑俗也,其地則畿輔之藩屛,而關·海之咽喉也。今當全境告歉,輿情嗷嗷,卽目之顚連相望,來頭之接濟沒策,臣旣不能臨之以威,又不能懷之以惠,竝與救災恤荒,而茫無措劃,病以爲隣,事不從心,則何可不顧廉防,淟涊蹲冒,上辜國恩,俯觖民望也耶?伏乞聖慈,仰稟東朝,特遞臣所帶之職,以便公私,不勝大願,臣無任云云。答曰,省疏具悉。卿其勿辭,益勉懷保之責。
掌令趙完植疏曰,伏以臣,空空然一愚人也,以材則樗櫟之散,不中繩墨,以學則魯莽之至,不辨銀根,徒以遭際明時,幸占科第,于今十有餘年之間,歷試內外,補蔑絲毫,居常愧懼,若隕淵谷。迺者掌憲除旨,忽下於夢想之外,臣始焉惝怳,繼以恧蹙,莫省所以攸措也。方今紀綱解弛,言路未恢,繩糾激揚,專責風憲,如臣庸陋,其何濫竽耳目之列,以貽淸朝之羞哉?頃値動駕,義重陪扈,雖不得不暫膺肅命,而因夤蹲冒,終涉靦然,玆敢略暴衷懇,仰瀆崇嚴。伏乞天地父母,俯賜鑑諒,亟遞臣所帶之職,以安微分焉。臣於丐免之章,不宜贅及他說,而事在目下,不容泯默,敢此尾陳,惟聖明,垂察焉。臣伏聞日前廟謁動駕之時,有島配罪人睦台錫之子源曾鳴金之擧矣。噫嘻,台錫當日之凶書,尙忍言哉?外杔陳勉之章,內售憯譎之計,乃敢以馴致禍亂,千古炯戒之說,詆誣崇禎時事,全昧尊攘之義,自干斁彝之誅,且終篇旨意,包藏陰慝,龍淵虎山等句語,無非至凶絶悖,凌犯莫重,是豈北面橫目者之所敢道也哉?伊時涵容之處分,雖貸一縷,尙今簡書之嚴討,莫遏群情,則渠何敢諉渠父之遭故,引輕囚之歸葬,肆然鳴冤於蹕路之前,縱恣無憚,胡至此極?跳踉躑躅,吁亦痛,此若視之尋常,不卽嚴處,則其將隄防漸壞,覬覦成習,醜類凶徒,接蹤生心,念之及此,寧不凜懼?臣謂擊錚罪人睦源曾,亟令秋曹,施以嚴刑之典,而秋曹之不有一言聲罪,遽以循例回啓,殊係不實,烏可無警?當該堂上,亦施從重推考,斷不可已,臣無任云云。省疏具悉。爾言固是矣,而旣曰子而爲父,何可罪之?秋堂推考依施,爾其勿辭察職。
戊戌八月二十一日辰時,上御熙政堂。進講入侍時,原任提學鄭元容,參贊官宋持養,侍讀官沈承澤,假注書南性敎,記注官田栽五,記事官南秉哲,各持詩傳第一卷,以次進伏訖。上誦前受音一遍訖,元容讀自嘒彼小星,止小星二章,仍奏釋義。上讀新受音十遍訖,命陳文義。元容曰,南國之賤妾,見星來往,守禮安分,無逸志無怨辭者,未知何爲而然乎?上曰,夫人不妬而以惠,故衆妾感之而然矣。元容曰,果然矣,知命安分,士君子之所難,而賤妾能之,每夕進御之時,僭恣踰分,易得行焉,而不憚其勞,不越其限者,誠以在上者之敎化,有所孚感也,凡維世御邦之道,惟名與分而已,如公卿大夫士,是名也,卿守卿之職,士守士之職,是分也,賤者效貴,卑者效尊,則凌侮犯踰之患生,而亂之階也,是故明哲之辟,於朝臣則禮使義制,進賢退愚,於近習則惠逮威行,賞能罰愆,宮府一體,各知其分限之不可踰,命數之所當然,而閨門之內,朝廷之上,和泰平紓,治化自行矣,如講此等章,則以衆妾之安分,由於夫人之逮惠,體認推行好矣。上曰,玉堂陳之。承澤曰,寔命不同之義,卽所以戒夫卑賤者不敢踰越尊貴,各安其分之意,而若於尊貴之地,或行卑賤之所爲,亦非知命之道,伏願殿下,深軫天命之隨位異分,時加警省焉。上曰,參贊官陳之。持養曰,閣臣·儒臣所奏切實,臣無容更達矣。上掩卷命退,諸臣以次退出。
上在昌德宮。停常參·經筵。
韓鎭庭啓曰,明日常參·經筵,取稟。傳曰,停。
尹致秀啓曰,行大司憲曺鳳振,掌令姜英國,持平李濟達未肅拜,執義金圭瑞,掌令趙完植呈辭,持平李凝祥在外,監察茶時之意,敢啓。傳曰,知道。
趙秉龜啓曰,左承旨張敎根,右承旨宋持養,今日不爲仕進,竝卽牌招,何如?傳曰,允。
傳于韓鎭庭曰,進講入侍。
傳于宋持養曰,縕繹間進講停。
宋持養啓曰,縕繹間,視事,頉稟之意,敢啓。傳曰,知道。
兵曹,以金魯甲爲都監中軍。
尹致秀,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以備邊司言啓曰,卽見江原監司洪穉圭狀啓,則以爲,公都會合試都會,江陵爲當次,而本府旣經荐荒,今秋亦未免歉,又値實錄奉安,此際聚士設場,實爲民邑難便之端,公都會初擇及合試,竝姑停止,待明秋設行事,請令廟堂稟處矣,該邑事情旣如此,則都會移設,固無不可,而本道今年年事,不可曰少康,則當此許多供億之餘,均有主客俱困之患,初擇及合試,依狀請使之退行於明秋,道臣行部,方在此際,而實錄陪進擧行旁午,莊陵奉審,又添支站,列邑民情,實多關念,本道秋巡,亦依畿·湖例停止之意,分付,何如?傳曰,允。
又以備邊司言啓曰,向以使行從人及後市商賈禁飭事,有所筵奏,又伏承玩好不緊之物自今嚴防之慈敎,今已釐正磨鍊,而此不可不啓下行會,故禁飭節目·人共數爻·禁條物目,竝別單書入,而擧行諸條,別爲措辭申飭之意,敢啓。傳曰,知道。
又以禁衛營言啓曰,本營字內崇禮門東邊體城四間許頹圮處,今已畢築,把守軍兵,依例撤罷,女墻仍爲始築之意,敢啓。傳曰,知道。
戊戌八月二十二日辰時,上御熙政堂。進講入侍時,原任直閣徐俊輔,參贊官韓鎭庭,檢討官兪象煥,假注書金英秀,記事官卓宗述·南秉哲,各持詩傳第一卷,以次進伏訖。上誦前受音一遍訖,俊輔讀自江有汜,止騶虞二章,上讀新受音十遍訖,命陳文義。俊輔曰,此四章,別無文義之可陳,而大抵周南·召南,卽文王德化之盛,始於宮壼,及於朝野,而以至於婦人女子,皆知貞靜之爲女則,而凜然有不可犯之意矣,兩篇今已畢講,溫繹之時,必須深留聖意,一以文王之德化爲師法,而發之爲政令,則二南之詩,必當復作於東方,豈不休哉?此臣區區之望也。上曰,玉堂陳之。象煥曰,今方講四章,前三章備述文王入人之化,末章則言其及物之澤,而四章中最緊句,卽首章之其後也悔,觀於一悔字,有以驗文王之世,聖化行美俗成矣,以江沱之匹嫡,猶能知悔而改過,況帝王講學,尤貴用力於悔字上工夫,今我殿下,前講論語,今講此章,伏願體顔子不貳過之工,念子路喜聞過之勇,悔前日之間斷,益勉將就之道,則聖學日臻於高明之域矣,曷不休哉?是臣區區之望也。上曰,參贊官陳之。鎭庭曰,閣臣·儒臣,備陳無蘊,臣無容更達矣。上掩卷,仍命退,諸臣以次退出。
上在昌德宮。停常參·經筵。
尹致秀啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,李凝祥在外,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令趙完植·姜英國,持平李濟達牌不進罷職傳旨,傳于尹致秀曰,只推。
尹致秀,以備邊司言啓曰,卽見戶曹所報,則備陳本曹經用新捧前及明年條米太不足之狀,仍請大米二萬石,田米一萬石,啓稟指劃,本色運來矣,參以應入應下之事情,不可不及今區劃,俾無緩不及事之歎,就本司句管穀中嶺南濟民倉穀一千石,左兵營山城穀三千石,甲胄穀一千石,右兵營軍餉穀三千石,信需穀一千石,甲劃信需穀一千石,湖南守城倉穀三千石,山城軍餉穀四千石,餘軍布作米一千石,羅鋪穀二千石,竝以大米磨鍊,關西慈城補城穀二千石,渴馬倉穀一千石,戶曹句管穀中巡錢穀四千五百石,癸酉穀二千五百石,竝以小米,磨鍊劃給,令各該道臣,往復本曹,從長運輸,何如?傳曰,允。
刑曹判書李羲準,參判沈宜臣聯名疏曰,伏以臣等,卽伏見掌令趙完植疏本下者,臣等溺職,靡所逃罪,滿心惶恧,無地容措。噫,彼島配罪人睦台錫之當初兇書,非但我東臣子之所不敢萌於心而發諸口者也,況其滿篇旨意,兇譎陰慝,語犯莫重,罪著不敬,島配之典,在渠實屬末勘,而乃敢縱于鳴金,不止一再,今此給暇之訴,有若尋常罪謫之遭故者然,是父是子之無嚴無憚,去益叵測,吁亦痛惋,臣等固當聲罪致討,直請處分,而思未及此,循例移送,若論臣等之罪,奚止不審之失,而臺評問備,過加容貰,臣等顔騂背汗,甘心受罪,而因仍泯默,亦所不敢,玆庸短章自列,仰瀆崇嚴。伏乞聖明,俯賜鑑諒,下臣司敗,議以當律,以爲不職者之戒,惶恐顒祝焉,臣等無任云云。答曰,省疏具悉。法曹與三司有異,臺言不過一時規勉,何必深引乎?
上在昌德宮。停常參·經筵。
尹致秀啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,卽者義禁府都事來言,時囚無得過三日滯囚,曾有定式矣。時囚罪人曺柏承,當爲議處,鄭南燮·李寅協·柳泰東,當爲捧供,而同義禁李敦榮在外,李穆淵未肅拜,一員未差,只有判義禁鄭元容一員,不得備員開坐云,同義禁李穆淵,卽爲牌招,以爲開坐之地,何如?傳曰,允。
以大司諫李寅敎,正言任百經,執義金圭瑞,掌令趙完植,持平李濟達牌不進罷職傳旨,傳于尹致秀曰,只推。
韓鎭庭,以吏曹言啓曰,軍資監正鄭東勉,除拜後過限未肅拜,改差,何如?傳曰,允。
宋持養,以承文院都提調意啓曰,去癸巳年,曆咨官金學勉,回到三河縣地方,失去衣服·器皿等物,今自順天府,拿獲竊犯,刑部審結奏聞,奉諭旨擬罪後,所失物件,折價銀四十九兩九錢五分六毫,令刑部暫爲貯庫,以俟後便,使臣來京,使之帶回交付於該齎咨官事,禮部咨文,纔已出來矣。回咨措辭撰出,正書安寶後,定禁軍騎撥下送于彎府,使之傳給鳳城將處,以爲轉致北京之地,何如?傳曰,允。
尹致秀,以刑曹言啓曰,御營廳啓辭內,去夜初更量,幼學崔學玄,犯夜被捉於本廳巡邏,依例移送秋曹事,命下矣。崔學玄,依更數決笞三十度,放送之意,敢啓。傳曰,知道。
又以刑曹言啓曰,謹依判下,京囚殺獄罪人李命耇鬪毆殺罪,減一等決杖一百後,咸鏡道明川府,流三千里定配,殺獄被告鄭履亨,依律文平安道碧潼郡,永遠充軍,定配所竝卽押送之意,敢啓。傳曰,知道。
義禁府啓目,刑曹啓目內,今八月十一日動駕敎是時,衛外擊錚罪人西部幼學睦源曾,爲其父台錫定配請放事也,此非臣曹所管,令義禁府稟處事判付內,依允亦敎是白置,向前睦台錫事段,臺啓方張,負犯何如,而敢援輕謫給暇之例,至有蹕路鳴金之擧,法綱所在,極爲駭惋,原情勿施爲白乎旀,取考其原情,則卽請給暇歸葬,而該曹啓目中,以定配請放爲辭者,殊涉不審,當該堂上推考,何如?判付。啓依允。又啓目粘連,向前曺柏承亦,濫載固有罪,而旣遵京司條例,則此與私穀之濫載有異,晩裝本有律,而實緣船隻事故,則此與未捧而晩裝有間,然而滯發雖在於去後,操飭有失於在時,揆以漕法,有難全恕,以此照律,何如?判付。啓依允。又啓目,假注書柳泰東原情云云。傳旨內辭緣,泛稱遲晩,刑推得情,何如?判付。啓除刑推議處爲良如敎。又啓目,典獄署主簿鄭南燮原情云云。問目內辭緣,泛稱遲晩,刑推得情,何如?判付。啓除刑推議處爲良如敎。又啓目,中官李寅協原情云云。傳旨內辭緣,泛稱遲晩,所當請刑是白乎矣,長番內侍,勿爲請刑,載在大典通編,議處,何如?判付。啓依允。
淮陽府使趙錫龜疏曰,伏以臣以庸愚賤品,猥廁下大夫之列,進退邇班,素蔑絲毫之補,周旋下邑,未效尺寸之能,而丐縣情至,奉檄恩深,東淮日月,游泳洪私,自今臣母之齡,皆我聖主所賜,而抑朝家卑縣本意,非止孝理,則臣於是,亦豈無報答之誠乎?臣以外九倉捧釋之役,歷察數百里風土,淮皆山也,種惟粟麥,災偏風霜,遵南北之大路,則長短亭下,十餘寒店,趲東西之邃峽,則一二舍間,數抹人煙,覆屋以板瓦麻骨,饒不免殘,寄命於葛採橡拾,豐亦乏飱,況玆五六年來,東路告歉,淮尤菜色,室九空而往者不反,民四散而留者甚鮮,此無他,一夫而責十布,一家而徵百稅然耳,在在其瘼,如淮宜多,而淮徼之內,尤甚且存,卽所謂嵐谷一面也,環回二百二十里地,野宜黍稻,山出蔘茸,捨此樂土,民今何之?臣謹稽本府帳籍,乾隆六十二年乙卯,該面戶摠,爲六百四十二戶,考之近式,尙以六百餘戶載錄,而見今時存,爲一百十戶,壁破垣頹,只將歸墟,舍瓦田油,亦已荷擔,如過今冬,斷知無遺,臣言非妄,諒勢卽然,該面結摠,爲三十八結三負七束,而虛名之結,爲十八結九十九負一束,淮爲未量之邑,一結之直,爲百有餘金,且虛名之伍,爲二百七十六名,流逋之還,爲五百五十七石,以一百餘殘戶,當三千金白徵,戶結軍還,無一非督,則其爲免督,惟遠走爲長策耳,民情切惻,通變無由,玆敢疾聲呼籲於天地父母之前,竊附流民圖上之意,冀蒙半稅賜下之恩,伏願亟命該司,淮陽嵐谷面虛結十八結九十九負一束,特下限十年蠲減之令,則以勢以情,民返無慮,有土有民,稅復可期,其爲民國之幸,當如何哉?若其虛伍流逋,民聚可勘,顧臣衰朽賤質,智淺慮短,安能爲敗局下手之計,而專城養老,私情知感,一日盡責,微分卽當,況臣六世祖文簡公臣絅,崇品乞養,半年於此,氷蘗遺聲,如臣至迷,亦具彝性,集木之懼,忝先爲大,結草之願,活民是圖,玆於莅官後數箇月日,坊曲間目擊旣多,任掌處耳剽亦屢,庶無毫釐之差爽,乃敢本末之備陳,惟聖明,仰稟東朝,亟行損上之政焉,臣無任云云。省疏具悉。疏辭令廟堂稟處。
上在昌德宮。停常參·經筵。
藥房提調李憲瑋,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
尹致秀啓曰,行大司憲曺鳳振,持平李濟達未肅拜,執義金圭瑞,掌令趙完植·姜英國呈辭,持平李凝祥在外,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于尹致秀曰,時囚罪人李寅協,飭已施矣,分揀放送。
尹致秀,以都摠府言啓曰,今日入直內三廳武兼禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以都摠府言啓曰,副摠管金魯甲,以訓鍊都監中軍,本營諸將官射會監試事,訓鍊院晝仕出去之意,敢啓。傳曰,知道。
又以備邊司言啓曰,卽見忠淸監司趙冀永狀啓,則備陳年形災荒之狀,仍請今年條儒生公都會復試及選武馬兵等都試,竝待明秋退行事,令廟堂稟旨分付矣,本道年形,未能免歉,儒武來往,亦所當念,而道臣所請,實出於爲災民紓力之地,在前似此之時,多有退行之例,都會與都試,竝許退以明秋,何如?傳曰,允。
上在昌德宮。停常參·經筵。
尹致秀啓曰,行大司憲曺鳳振,持平李濟達未肅拜,執義金圭瑞,掌令趙完植·姜英國呈辭,持平李凝祥在外,監察茶時之意,敢啓。傳曰,知道。
傳于尹致秀曰,左承旨·左副承旨竝許遞,前望單子入之。
承旨前望單子入之,金公鉉·徐元淳落點。
尹致秀啓曰,新除授左副承旨金公鉉,同副承旨徐元淳,竝卽牌招,何如?傳曰,允。
傳于尹致秀曰,承旨房望,順房爲之,吏·工換房。
以同副承旨徐元淳牌不進罷職傳旨,傳于韓鎭庭曰,只推。
韓鎭庭,以吏曹言啓曰,因忠淸監司趙冀永狀啓,延豐縣監李象信,以覲親受由,發行江原道原州地,尙未還官,史閣實錄奉往時,路由該邑境,地方官之此時曠官,誠甚可悶,令該曹催促下送事,啓下矣。卽爲發關於江原監營,使之催促還官,則該道臣洪穉圭移文內,以爲廣探本州境內,初無築室居接之事云,受由發行,旣在原州地,而廣探本邑,尙不知所住處,至於還官與否,無處憑問,事未前有,誠極駭然,不可仍置,任其虛縻,該縣監李象信,罷黜,何如?傳曰,允。
金公鉉,以備邊司言啓曰,慶尙左兵使李亨權,以其身病,屢呈辭狀乞遞矣,閫任數遞誠可悶,而實病旣如此,則有難强令察任,今姑改差,何如?傳曰,允。
韓鎭庭,以義禁府言啓曰,時囚罪人李寅協,分揀放送事,承傳啓下矣,李寅協,放送之意,敢啓。傳曰,知道。
上在昌德宮。停常參·經筵。
夜自五更至二十八日開東,灑雨下雨,測雨器水深二分。
韓鎭庭啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹致秀啓曰,同副承旨徐元淳,今日不爲仕進,卽爲牌招,何如?傳曰,允。
傳于尹致秀曰,畿伯秋巡,旣已停止,各陵園墓奉審,道內曾經承旨·守令,使之分詣奉審事,分付畿營。
韓鎭庭啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令趙完植·姜英國,持平李濟達牌不進罷職傳旨,傳于韓鎭庭曰,只推。
以同副承旨徐元淳牌不進罷職傳旨,傳于韓鎭庭曰,只推。
金公鉉,以御營廳言啓曰,本廳千摠徐相五,身病甚重,勢難察任,改差,何如?傳曰,允。
義禁府照目粘連,咸平前縣監曺柏承矣本府議啓內,濫載固有罪,而旣遵京司條例,則此與私穀之濫載有異,晩裝本有律,而實緣船隻事故,則此與未捧而晩裝有間,然而滯發雖在於去後,操飭有失於在時,揆以漕法,有難全恕,以此照律,罪笞五十收贖,解現任別敍私罪,奉敎依允爲旀,功減一等爲良如敎。又啓目粘連向前鄭南燮亦,旣居管獄掌囚之任,乃有解繫升廳之擧,其在循法而防弊,難以昧例而曲恕,應禁不禁,自有其律,以此照律,何如?判付。啓依允。又啓目粘連,向前柳泰東亦,金門魚鑰,開閉有時,院官管監,進止有常,而因雨徑還,跡涉占便,慢職之罰,何可得逭?以此照律。何如?判付。啓依允。
韓鎭庭,以義禁府言啓曰,時囚罪人曺柏承,纔以笞五十,功減笞四十收贖放送矣,依前罪目,還發配所,而依例發遣府羅將,押送配所之意,敢啓。傳曰,知道。
漢城府判尹朴琦壽疏曰,伏以臣,積殃在身,親骨肉只有一女子,而年未四十,得病夭歿,臣以衰暮之齒,遽遭慘毒之境,哀猿之腸寸斷,老牛之䑛無地,顧念身世,罕有其比,且其歿也,適在臣所,夫家移殯,勢有所拘,喪葬之節,臣不得不終始照檢,窆期遲速,姑未可料度,而臨壙一慟,亦所不已,臣職非閑漫,不可暫曠,玆敢齋沐外舍,短章陳籲。伏乞聖慈,俯賜矜愍,將臣所帶實兼諸職,竝賜褫解,以便公私,以伸情事焉,臣無任云云。答曰,省疏具悉。所請依施。
上在昌德宮。停常參·經筵。
自開東至酉時,灑雨下雨,測雨器水深七分。
韓鎭庭啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹致秀啓曰,同副承旨徐元淳,今日不爲仕進,卽爲牌招,何如?傳曰,允。
又啓曰,假注書金英秀,身病猝重,勢難察任,今姑改差,何如?傳曰,允。
金英秀改差,代以金益文爲假注書。
傳于尹致秀曰,吏曹參判有闕之代,政官牌招開政。
尹致秀啓曰,行吏曹判書沈能岳,參議金英淳牌不進推考傳旨及罷職傳旨,今方捧入,而開政命下之後,如是違牌,事甚未安。參判未差,判書更爲牌招,何如?傳曰,允。參議只推,一體更爲牌招。
金公鉉,以兵曹言啓曰,宣傳官李熙昇,文臣兼宣傳官李寅奭,俱以病難供職,呈狀乞遞,竝改差,何如?傳曰,允。
有政。吏批,行判書沈能岳進,參判未差,參議金英淳進,右承旨尹致秀進。以閔致成爲吏曹參判,以權大肯爲副應敎,洪永圭爲副修撰,金弘根爲判尹,沈宜升爲禮曹參議,李益文爲兵曹參知,金道喜爲知經筵,金興根爲同義禁,金弘根爲弘文提學,尹敎成爲兵曹正郞,吳致成爲軍資正,韓宓履爲司成,黃起源·金履喆爲典籍,尹載成爲引儀,李羲甲爲司饔主簿,洪範猷爲典獄主簿,李東韻爲咸鏡都事,沈能淑爲延豐縣監,李基集爲武烈祠參奉,學錄單金圭衡,兼養賢直長單李昌廷,前郡守崔尙權今加通政加資事承傳,故吏參金明淳,贈吏判文衡奎提例兼,知事金弘根考,依法典追贈。
兵批,行判書朴岐壽進,參判南履懋病,參議丁庠敎入直,參知未差,左副承旨金公鉉進。以沈宜臣爲副摠管,李膺緖爲宣傳官,李周喆爲訓鍊主簿,李基豐爲加設主簿,李鼎敍爲文兼,金浩永爲武兼,尹禹鉉爲慶尙左兵使,李龍求爲高嶺僉使,崔祉鉉爲慶尙左兵虞候,李孝淳爲會寧浦萬戶,崔柔植爲咸興監牧官,同知朴榮成,僉知李熙昇,大護朴綺壽,護軍申緯·李穆淵,副護軍張敎根·閔致文·兪星煥·申在衡·李亨植,副司直趙然春,副司果金相稷,以上竝單付,前虞候朴最淳今加折衝加資事承傳。
金公鉉啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令趙完植·姜英國,持平李濟達牌不進罷職傳旨,傳于金公鉉曰,只推。
以同副承旨徐元淳牌不進罷職傳旨,傳于金公鉉曰,只推。
金公鉉啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
金公鉉,以都摠府言啓曰,今日入直內三廳武兼禁軍及軍兵等,當爲中日習射技放,而雨勢如此,不得設行之意,敢啓。傳曰,知道。
又以訓鍊都監言啓曰,本局千摠李濟完,身病甚重,勢難察任,改差,何如?傳曰,允。
又以摠戎廳言啓曰,本廳參軍吳致亨,不勤巡山,字內犯葬,不卽禁斷,萬萬駭然,使之嚴飭掘移,而其罪狀,不可仍置,爲先汰去之意,敢啓。傳曰,知道。
又以義禁府言啓曰,因本府草記,時囚罪人曺柏承還發配所事,傳曰,放送矣。曺柏承放送之意,敢啓。傳曰,知道。
義禁府照目粘連,假注書柳泰東矣本府議啓內,金門魚鑰,開閉有時,院官管監,進止有常,而因雨徑還,跡涉占便,慢職之罰,何可得逭?以此照律,罪笞五十收贖,解見任別敍私罪,奉敎依允爲旀,功減一等爲良如敎。又照目粘連,典獄署主簿鄭南燮矣本府議啓內,旣居管獄掌囚之任,乃有解繫升廳之擧,其在循法而防弊,難以昧例而曲恕,應禁不禁,自有其律,以此照律,罪笞五十收贖,解見任別敍私罪,奉敎依允。
吏曹參判李穆淵疏曰,伏以臣,本以一無可取之賤品,猥忝萬不近似之銓銜,揆分揣能,固何敢一日蹲據,而辭不獲命,淟涊因循,居然爲三箇月矣。蓋其暫膺,雖出於感恩怵分之意,及夫久叨,終歸於忘廉沒恥之科,以朝廷忠厚之風,得免彈駁之論,亦云幸耳。噫,唐臣陸䞇之言曰,量力知止,人臣所以事君之道,臣旣不能量力,而恬然冒當,如蚊之負山,又不能知止,而一味低徊,如馬之戀棧,則公而溺職之罪,無所逃焉,私而濫分之災,何以免夫?且臣稟質脆弱,早抱奇疾,乍寒則疝癖衝亘,暫勞則痰眩暴作,雖當暑月,猶處深室,殆若隆老疲癃之人,而適値節換之時,諸症迭發,沈淹床笫,彈束無望,銓衡亞貳,何等重任,而乃可爲賤臣養病之坊也,以職則旣難仍冒,實情悶隘,以疾則無由自力,實狀困頓,今若徒懷嚴畏,不思呼籲,則是自阻於天地父母之前也,玆敢略掇短章,冒控衷懇。伏乞聖明,俯垂鑑諒,仰稟東朝,亟遞臣所帶吏曹參判之職,以重公器,以安微分,千萬至祝,臣無任云云。答曰,省疏具悉。所請依施。
上在昌德宮。停常參·經筵。
藥房都提調李止淵,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿口傳問安。答曰,知道。
尹致秀啓曰,明日常參·經筵,取稟。傳曰,停。
韓鎭庭啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
趙秉龜啓曰,左承旨宋持養,同副承旨徐元淳,今日不爲仕進,竝卽牌招,何如?傳曰,允。
備忘記,鎭東萬戶柳得魯下直,長弓一張,長箭一部,片箭一部,筒兒一箇賜給。
傳于尹致秀曰,禮房承旨馳詣宗廟·景慕宮,奉審摘奸以來。
傳于金公鉉曰,大臣·備局堂上引見。
尹致秀啓曰,同義禁金興根,旣入闕中,不爲肅謝,直爲出去,事甚未安。推考,何如?傳曰,允。
趙秉龜,以內醫院都提調意啓曰,提調李憲瑋,今日問安,不爲仕進,卽爲牌招,何如?傳曰,允。
內醫提調前望單子入之,徐憙淳落點。
以大司諫李寅敎,正言任百經,執義金圭瑞,掌令趙完植·姜英國,持平李濟達牌不進罷職傳旨,傳于韓鎭庭曰,只推。
以左承旨宋持養,同副承旨徐元淳牌不進罷職傳旨,傳于韓鎭庭曰,只推。
尹致秀,以弘文館言啓曰,新除授副應敎權大肯,副修撰洪永圭,竝卽牌招察任,何如?傳曰,允。
以副修撰洪永圭牌不進罷職傳旨,傳于尹致秀曰,只推。
金公鉉,以司饔院監膳提調意啓曰,各殿日下生雉,全數代封矣,今則秋節已深,山雉漸出,明日爲始,日下生雉,依例復舊封進之意,敢啓。傳曰,知道。
又以兵曹言啓曰,今八月各廳堂下武臣朔試射,臣曹連因有故,不得爲之之意,敢啓。傳曰,知道。
又以都摠府言啓曰,副摠管金魯甲,以能麽兒堂上,本廳講坐起事,訓鍊院晝仕出去之意,敢啓。傳曰,知道。
又以濬川司言啓曰,本司都廳訓鍊都監別將李濟完改差,代以禁衛營千摠李玄大差下,使之察任,何如?傳曰,允。
戊戌八月二十九日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調李止淵,副提調趙秉龜,假注書南性敎,記事官卓宗述·南秉哲,檢校待敎金英根,左副承旨金公鉉,假注書金益文,事變假注書洪錫圭,行兵曹判書朴岐壽,行大護軍金蘭淳,刑曹判書李羲準,同知中樞府事李完植,行護軍金興根,校理李魯奎,以次進伏,醫官崔暄·金時中·南正吉·吳昌烈,進伏楹外訖。上曰,史官分左右。止淵等進前奏曰,嚮者猝寒之餘,日氣溫和矣,昨日雨後,冷意復緊,大抵換節之時,日候常多不調,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,醫官使之入診乎?上可之。暄等以次診候訖,退伏楹外奏曰,脈候左右三部調均矣。大王大妃殿曰,醫官先退,次對爲之。止淵曰,今番早霜之後,畓穀已無可言,而豆太亦不成實,民情騷動,都下穀價騰踊,冬春事誠不成說矣,日前見北伯私書,則深北穡事,亦大違所料云,遠外事雖未詳知,而荐歉之餘,民事實爲可悶矣。大王大妃殿曰,雖有淺深之不同,而旣若是違料,未知將何以爲計也。止淵曰,畿內·湖右,當有賑政,不可不移來他道穀,其外兩西·兩南·關東,雖有霜後少損,似乎免歉矣。大王大妃殿曰,未知將何以接濟,而廟堂亦須參量穀簿多寡,次次劃給,此時豈有穀裕處可移者,而亦何可已之乎?然運穀之際,果能無弊端乎?止淵曰,雖稍勝處,船粟之苦,與坐而待哺者無異矣。大王大妃殿曰,然矣。止淵曰,卽見平安監司鄭基善狀啓,則以爲,營下所管,有別武十部,馬兵六哨,巡別十二哨,而散在各邑,法久弊生,闕額轉多,代疤無實,入防時雇立替點,苟充老弱,全沒詰戎之意,且外邑赴操時,遠道雇人,倍輸其直,營下侵漁,任掌操弄,百弊層生,爲軍民刻骨之冤,取考營上謄錄,則或因虛伍而減額,或因歉荒而除番,多有援引之已例,就外邑所在別武四部,馬兵二哨,巡別十哨,竝令停番,依京營例收布,只使平壤所在別武六部,馬兵四哨,巡別二哨,排番入防,則諸弊可以釐革,闕伍可以防補,而事關軍制,請令廟堂稟處矣。各邑軍之輪回休番,旣是自來定制,營下軍之循次入防,亦係元摠名目,則此非全數停番之創行,特不過減省赴防數爻之小變通,其在軫軍弊除邑瘼之道,不須持難,而第該營壯十部之規模義意,專爲緩急所需,則今雖不得不隨時方便,有不可永爲收布,使設施本意,便歸更張,姑令限五年依狀請施行,而以漸次充伍,還復舊制後狀聞之意,分付,何如?大王大妃殿答曰,依爲之。出擧條止淵曰,松都句管關西穀見縮條今年耗米二千石,自該府報請給代矣。支放不足耗代劃,便成年例,以湖南所在本司句管各名穀會錄耗中折米劃給,使之取用,何如?大王大妃殿答曰,依爲之。出擧條止淵曰,淮陽府使趙錫龜,疏陳邑樣民勢凋弊難保之狀,仍請本府嵐谷面虛結十八結九十九負一束,特許限十年蠲減,至於虛伍流逋,則民聚可勘云,而批旨,有疏辭令廟堂稟處之命矣,臣於昨冬北關奉命之行,路過淮陽,因該面民人所訴,槪知其實狀矣,此非虛結,又非舊陳,卽不過民散土廢,而數亦不至夥多,營邑苟能商議,則豈無從長救弊之策,而該倅之張皇疏陳,道臣之曲循封啓,俱涉煩屑,竝推考,朝家旣聞之後,宜有爲峽民軫念之道,姑令降續,待十年還實,何如?大王大妃殿答曰,依爲之。出擧條止淵曰,年前大臣,以減價收逋事,筵奏禁斷,非止一再,而飭令未見效益,謬習尙復因襲,謂之收逋而逋日以滋,謂之完糴而糴日以枵,揆以紀綱,寧不寒心?其所謂減價,稱之曰小詳定,未知名色之誰所創始,而以法典所未有之規,行朝家所不知之事,曲爲吏利,莫恤民窮,又於小詳定之中,折而半之,稱之曰小小詳定,其價愈歇而其納愈艱,名雖立本,實則白奪,況其所出之價,亦年吏所自辦,卽是隣族所徵都結所剩,則此亦出於民者,而及其作穀之後,吏又從以偸竊之,吏曷嘗有毫髮所損,而民何以堪肥膚逼刻乎?苟使長吏,有一分畏法,一分愛民之念,則雖賞之勸之,豈忍爲此,而朝令視若弁髦,糴法任其漫滅,甚或竝與民還而減價代捧,以爲防口要譽之計,由是而倉廒俱空,簿錄徒虛,民無所資,國無所恃,一遇歉荒,更沒着手,寧有如許哀痛切迫之事乎?臣向以都結及徵族等事,有所仰奏,方觀外邑奉行之勤慢,而此亦蠹公病民之一大痼瘼,不可不更申前飭,見今捧糴不遠,令各該道臣,另加察禁,如有慢不悛改者,隨卽啓聞論勘,來頭按廉之行,亦使之以此考核,期有懲畏之地,何如?大王大妃殿答曰,近來各道各邑,多以吏逋登聞,常疑逋欠之何故至此,果有如許法外之事,而馴致於此也,如此而逋豈可完,民豈可保乎?前後屢月朝飭,而尙無實效,廟堂旣詳知事狀,而道臣·守令之不善奉行者,何不摘發論罪,而徒爲費辭申飭而已乎?道臣·守令,乃爲國分憂者,而不能行保民之政至此,朝家將何恃乎?此後自廟堂,益加察飭,可罪者勿爲饒貸,可也。出擧條止淵曰,景福宮雖是空闕,而所重則一也,守直之節,不容疎忽,而近年以來,宮墻漸致頹圮,間間有削成平地處,無賴閑雜之掉臂出入,蕩無防限,已不勝寒心,而最是樹木偸斫,無日無之,往昔鬱密,不可復見,而菜田增闢,一望彌亘,揆以紀綱,尤豈成說乎?此不可不一番修葺,以存體貌,而見今事力,有難責之地部,令三軍門,分掌字內,刻期董築,繼以成置節目,隨毁隨補,而其高廣尺數,雖未可一依舊式,必須務極堅固,俾支久遠之意,分付,墻役完訖以後,門禁尤當復舊法申嚴,而自兵曹,無時摘奸,如有現捉之類,則照法重繩,守直中官及衛將,草記勘處,以爲居常警飭之地,何如?大王大妃殿答曰,所陳好矣,依爲之。出擧條止淵曰,各道補賑人,幾皆區處,而咸興前守門將李德裕,以納錢三千兩,入於論賞中,該曹以實職調用回啓,而參上參下,歸屬無處,尙未得區處,向隅之歎,誠甚矜悶,若待其實職甄復,則事勢果多掣礙,依他例以加資施行似好,阿山前萬戶馬行逸,自備賑資與防弊蕩減,合爲二千四百餘石,爲諸邊將之首,自本道別爲狀聞,而該曹只以賑資數爻爲第次,故所被加資之賞,反在於森森坡萬戶全億祿之下,北人莫不稱冤,至有等訴籌司之擧,旣知其實狀之如此,則宜有優施之典,依全億祿例,實職調用之意,分付兵曹,何如?大王大妃殿答曰,依爲之。出擧條仍敎曰,補賑人,已盡區處乎?止淵曰,兵批則只餘此人,吏批則有六品職調用人未及區處者,爲一人云矣。大王大妃殿敎曰,來頭難保,更無補賑者,須令着實收用,無至失信,可也。止淵曰,咸平社壇位版作變罪人究覈狀啓,始到於屢朔之後,雖緣罪人身病云,而事關重辟,太涉稽緩,該道臣,從重推考,何如?大王大妃殿答曰,依爲之。出擧條止淵曰,聞日前太廟修改時,因工曹堂上之晩後進詣,不得趁時刻擧行云,揆以事體,極爲悚惶,其在飭勵責備之義,不可以爲日稍久而置之勿論,工曹判書李嘉愚,施以譴罷之典,何如?大王大妃殿答曰,依爲之。出擧條止淵曰,摠戎使金煐,今日賓對,又詣朝房,不爲入參,雖云病姑難强,而武臣之屢次闕參,有關事體,從重推考,此後則更毋敢如是之意,申飭,何如?大王大妃殿答曰,依爲之。出擧條止淵曰,藥房提調李憲瑋,今日問安,不爲進參,而聞有實病難强云,今姑許遞,何如?大王大妃殿答曰,依爲之。出擧條上命書傳敎曰,藥房提調有闕之代,前望單子入之。止淵曰,藥房年例進上藥蟹鹽,限三十次使之沈入,何如?上可之。止淵曰,進講停止,已至多日,今日是開講日字,而時已晩矣,自明日復開,似好矣。上曰,當爲之矣。仍命書傳敎曰,自明日進講爲之。止淵曰,雖在進講之時,亦於無故之日,間間設經筵似好,講規簡便,雖不如進講,筵體尊嚴,且參員旣多,自可爲博採廣聰之道矣。上曰,唯。大王大妃殿曰,大臣就座。公鉉曰,諸宰奏事。岐壽等曰,無所奏矣。公鉉曰,玉堂所懷陳之。魯奎曰,無所懷矣。公鉉曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿曰,大臣先退,史官就座。仍命退,諸臣以次退出。
上在昌德宮。停常參·經筵。
尹致秀啓曰,明日常參·經筵,取稟。傳曰,停。
金公鉉啓曰,來初五日,朝參日次矣,敢稟。傳曰,停。
韓鎭庭啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹致秀啓曰,同副承旨徐元淳,今日不爲仕進,卽爲牌招,何如?傳曰,允。
傳于尹致秀曰,進講入侍。
尹致秀啓曰,判尹金弘根,除拜後過三日不爲出肅,依定式,推考警責,仍卽牌招察任,何如?傳曰,允。
又啓曰,判尹金弘根,旣肅本職,兼帶弘文提學,不爲肅謝,直爲出去,事甚未安,推考,何如?傳曰,允。
韓鎭庭啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令趙完植·姜英國,持平李濟達牌不進罷職傳旨,傳于韓鎭庭曰,只推。
尹致秀,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
又以奎章閣言啓曰,卽接內需司牒報,則咸興·永興兩本宮十月別大祭時,造燭奉香吉日,今月十九日辰時,衣襨香燭奉詣吉日,同月二十日卯時爲吉云,以此日時擧行之意,敢啓。傳曰,知道。
又以弘文館言啓曰,副修撰洪永圭,旣有只推之命,卽爲牌招察任,何如?傳曰,允。
以副修撰洪永圭牌不進罷職傳旨,傳于韓鎭庭曰,只推。
金公鉉,以備邊司言啓曰,再昨日吏批政事中,旣出虛司果一望,復職一望,而司饔主簿首擬人,雖有承傳,不可以虛司果區處論,延豐縣監之又出甄復,尤非間差之意,司饔主簿·延豐縣監望筒,竝勿施,延豐之代,仍令口傳差出,催促下送,何如?傳曰,允。
又以都摠府言啓曰,副摠管沈漢永,以御營中軍,本營諸將官射會監試事,南別營晝仕出去之意,敢啓。傳曰,知道。
又以左邊捕盜廳言啓曰,本廳兼從事官李周喆,身病猝重,勢難察任,改差,何如?傳曰,允。
戊戌九月初一日辰時,上御熙政堂。進講入侍時,原任直提學金鏴,參贊官尹致秀,檢討官金基纘,假注書金益文,記事官卓宗述·南秉哲,各持詩傳第二卷,以次進伏訖。上誦前受音一遍訖,鏴讀自泛彼柏舟,止柏舟五章,仍奏釋義。上讀新受音十遍訖,命陳文義。鏴更爲詳釋章義而奏曰,柏舟者,以柏爲舟,喩其堅緻牢實也,又奏至心之憂矣,如匪澣衣,曰匪澣衣垢汚不淸潔之謂也,人有憂則心憒眊,如衣垢汚之衣,古人下句用字,如是其切近襯着,於此省覽焉。上曰,玉堂陳之。基纘曰,此章所云我心匪石不可轉也者,言其石可轉而心不可轉之謂也。莊姜,婦人也,蓋婦人之心,柔順軟弱,易於轉移,乃能堅定而牢確,轉改他不得,則其操心之義,可知矣,何況人君一心,萬化之本,本一動矣,甚事可做,必也堅固而不撓,操存而不捨,然後德業可以成就矣,氣質可以變化矣,義理可以秉執,而學問可以篤實矣。書曰,以禮制心,孟子曰,不動心,伏願殿下,每於此等句語,留心省察,堅固此心,操存此心,勿爲外物之所動搖焉。上曰,參贊官陳之。致秀曰,閣臣·儒臣敷陳無餘,臣無容更達矣。上掩卷,仍命退,諸臣以次退出。
上在昌德宮。停常參·經筵。
金公鉉,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
徐元淳啓曰,明日常參·經筵,取稟。傳曰,停。
金公鉉啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于金公鉉曰,進講入侍。
徐元淳,以奎章閣言啓曰,原任提學沈象奎卒哭日,依定式遣檢書官勸肉以來之意,敢啓。傳曰,知道。
又以弘文館言啓曰,副修撰洪永圭,旣有只推之命,卽爲牌招察任,何如?傳曰,允。
金公鉉啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令趙完植·姜英國,持平李濟達牌不進罷職傳旨,傳于金公鉉曰,只推。
吏曹口傳政事,以姜彝九爲延豐縣監。
金公鉉,以禁衛營言啓曰,本營字內崇禮門東邊頹城改築處女墻,今已畢築之意,敢啓。傳曰,知道。
戊戌九月初二日辰時,上御熙政堂。進講入侍時,提學徐有榘,參贊官金公鉉,侍讀官李魯奎,假注書南性敎,記注官金致坤,記事官南秉哲,各持詩傳第二卷,以次進伏訖。上誦前受音一遍訖,有榘讀自綠兮衣兮,止綠衣四章,仍奏釋義,上讀新受音十遍訖,命陳文義。有榘曰,今日自止,別無敷衍仰陳之文義矣,向來召南標有梅章進講之時,玉音瀏亮,文義仰質,則聖敎深契先儒之說,臣等退出閤外,相與忭祝,以爲聖學之日就月將,此政其機會矣。今日講筵,前受音通利,有遜於前日,至於新受音,多有間斷之時,大不及於前日,此無他,潛心與不潛心之致也,向者臣以讀書三到之說,仰陳矣。三到者,目到口到心到之謂也,而先儒以爲,三到中心到最爲肯䋜,誠以心苟不到,則目雖看過,口雖讀過,而不知其義,與不看不讀同也,讀書如是,雖一日千讀,有何資益於身心哉?繼自今深加留念,專精致一,是臣區區之望也。上曰,玉堂陳之。魯奎曰,此詩第三章,言我思古人,俾無訧兮,言其思古人善處者,而不至於有過之謂也,古人卽指先哲前聖而言也。書曰,監于先王成憲,其永無愆,孟子曰,遵先王之法而過者,未之有也,此是古人俾無訧之意也,伏願殿下,每於講讀之際,體古人俾無訧之義,則聖學日就,衮職無闕,伏願於此等處,深留聖意,是臣區區之望也。上曰,參贊官陳之。公鉉曰,閣臣·儒臣所奏切實,臣無容更達矣。上掩卷,仍命退,諸臣以次退出。
上在昌德宮。停常參·經筵。
徐元淳啓曰,明日常參·經筵,取稟。傳曰,停。
金公鉉啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
趙秉龜啓曰,左承旨宋持養,右副承旨韓鎭庭,今日不爲仕進,竝卽牌招,何如?傳曰,允。
傳于徐元淳曰,進講入侍。
傳于徐元淳曰,明日秋到記,當親臨矣,處所以仁政殿爲之,右承旨馳往泮宮,夕食堂收取以來。
徐元淳啓曰,明日秋到記,右承旨馳往泮宮,夕食堂收取以來事,命下矣。右承旨尹致秀,卽爲牌招,何如?傳曰,允。
傳于徐元淳曰,明日進講,停。
金公鉉啓曰,行大司憲曺鳳振,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令趙完植·姜英國,持平李濟達牌不進罷職傳旨,傳于金公鉉曰,只推。
以左承旨宋持養,右副承旨韓鎭庭牌不進罷職傳旨,傳于徐元淳曰,只推。
傳于徐元淳曰,吏判有闕之代,前望單子入之。
吏曹判書前望單子入之,曺鳳振落點。
徐元淳啓曰,吏曹郞廳來言,臺諫有闕,政事,取稟。傳曰,前望單子入之。
大司憲前望單子入之,洪敬謨落點。
傳于金公鉉曰,明日出宮門路,以協陽門爲之。
金公鉉,以都摠府言啓曰,今此殿座時,侍衛寶劍當爲備員,而都摠管金道喜,副摠管李敦榮呈辭在外,趙斗淳奉命在外,金邁淳在外,金魯甲·沈漢永俱有實病,無以備員,令政院稟旨變通,仍令該曹,以在京無故人口傳差出,待下批,牌招,以爲備員進參之地,何如?傳曰,在外與有實病竝許遞,前望單子入之,待下批,牌招察任。
摠管前望單子入之,都摠管金蘭淳,副摠管李升權·尹義儉·趙運永·柳相穆·李行敎落點。
金公鉉,以義禁府言啓曰,明日秋到記以仁政殿親臨試取時,本府都事十員內,六員赴擧,一員當直入直,只有三員,仁政門·光範門·崇範門禁亂官進參,而本府入直公事,回公都事,無以推移,假都事二員,令該曹口傳差出,以爲分排擧行之地,何如?傳曰,允。
行吏曹判書沈能岳疏曰,伏以,臣年迫桑楡,病又沈痼,寄身床笫,藥餌爲命,雖尋常閑漫之職,固不能自力陳就,況此天官冢宰,責任之重,事務之繁,豈臣衰耄聵劣者所可承當,而適値大政迫近,違牌路阻,不敢言私,雖不得不擔羿病軀,黽勉冒膺,而注措之際,瘡疣百出,上不能對揚明命,難逭辜負之罪,下不能厭服物情,自速疎闇之譏,而聖度包容,譴何不加,同朝忠厚,糾劾無聞,每自循省,慙悚交切,向控乞免之懇,冀垂體諒之恩,而辭不達意,誠未格天,至以重任不可數遞爲批,臣於是,惝怳失圖,不知所以爲計,誠欲更事呼籲,獲蒙生成之澤,而僭猥是懼,緘默不敢發,蹲仍盤礴,又再易月,是豈有一分堪承之望而然哉?只緣聖批之下,復事瀆擾,揆以義分,殊涉惶恐,囁嚅到今,而求解一念,寤寐如結,此誠通朝之所共知,而亦有爲之悶然者,豈待臣言之畢也?且日昨籌司草記,以司饔主簿·延豐縣監望筒事,至請勿施,臣之錯認注擬,益著昏謬,不職之失,滿心惶恧,益無措躬之所,而況又近日以來,秋氣漸値深涼,病情轉益添苦,寒痰壅膈,水穀不得消化,外氣乍入,咳喘隨以發作,寢食俱廢,眞元日脫,頭目眩暈,氣力澌敗,而日前赴政,觸冒風寒,諸般症情,一倍添劇,宛轉叫苦,不能運動於戶庭之間,似此醜穢之狀,固不敢一一仰陳於紸纊之下,而目前病情,雖在少壯之年,猶不可支吾,則況此癃老之時,將何以抵敵?銓部重地,緣臣疾恙,將作養病之坊,私心惶愧,有不暇言,而其在朝家綜核之政,豈不有傷事面哉?玆將疾痛之呼,仰瀆崇嚴之聽。伏乞聖慈,俯垂矜憐,仰稟東朝,將臣所帶銓衡之任,特許遞改,俾殘喘獲延,重務無曠,不勝幸甚,臣無任云云。答曰,省疏具悉。所請依施。
戊戌九月初三日辰時,上御熙政堂。進講入侍時,原任直閣徐俊輔,參贊官徐元淳,侍讀官沈承澤,假注書金益文,記注官趙相玉,記事官南秉哲,各持詩傳第二卷,以次進伏訖。上誦前受音一遍訖,俊輔讀自燕燕于飛,止燕燕四章,仍奏釋義。上讀新受音十遍訖,命陳文義。俊輔曰,此章別無文義之可陳者,而周南·召南,躬被聖人之化,固爲盡善盡美矣,此篇爲變風之始,其流風餘韻,亦有可觀之俗,伏望於其是非善惡,留心詳察焉。上曰,玉堂陳之。承澤曰,莊姜稱戴嬀之賢,必曰其心塞淵,蓋塞淵二字,非直美戴嬀之賢德,雖君子之大道,實不外是,集傳釋之曰,塞實淵深,存心之際,必以誠實沈深,爲之根基,然後可以凝道而濟事,若虛僞而不實,淺燥而不深,則雖閨閣之內,不足以自達,況君子存心之道,捨是塞淵而奚以哉?心苟有塞淵之德,譬若根培而木茂,源深而水達,萬事萬爲,從此依靠而行焉,故談詩之法,必於此等處,見得古人性情之正,然後始有下手着力之地,伏願澄省焉。上曰,參贊官陳之。元淳曰,閣臣·儒臣旣詳陳無蘊,臣無可達之辭矣。上掩卷,仍命退,諸臣以次退出。
上在昌德宮。停常參·經筵。
還內後,內閣·政院·玉堂·藥房口傳問安。答曰,知道。
尹致秀啓曰,明日常參·經筵,取稟。傳曰,停。
韓鎭庭啓曰,行大司憲洪敬謨,持平李濟達未肅拜,執義金圭瑞,掌令趙完植·姜英國呈辭,持平李凝祥在外,監察茶時之意,敢啓。傳曰,知道。
趙秉龜啓曰,今日殿座,承旨當爲備員,而左承旨宋持養不爲仕進,卽爲牌招,何如?傳曰,允。
傳于趙秉龜曰,科次入侍。
以左承旨宋持養牌不進罷職傳旨,傳于韓鎭庭曰,只推。
金公鉉,以訓鍊都監言啓曰,本局局別將李倫敍,身病甚重,勢難察任,改差,何如?傳曰,允。
韓鎭庭,以義禁府言啓曰,京畿水使具錫朋狀啓內,長峰島鎭萬戶王龍範爲先罷黜,其罪狀,令攸司稟〈處〉事,啓下矣。王龍範還爲下去任所云,依例發遣府羅將,交代後拿來,何如?傳曰,待待命拿囚。
刑曹判書李羲準疏曰,伏以,臣年紀衰邁,疾病侵尋,殊方專對,自非所長,而往役旣重,義不敢辭,辭陛出疆,只隔一朔,行將遠離,經歲反面,狗馬微誠,預切耿結之至,抑臣之所后家父母墳山,在於京畿安山地,本生家父母墳山,在於加平·廣州等地,而省掃久闕,霜露增感,乞於此時,特賜旬望之暇,以伸至情,伏地顒祝。仍伏念,臣待罪之職,卽刑獄詞訟之劇務也,近緣採薪之憂頻作,赴衙之日恒少,已不勝惶蹙之忱,而如蒙恩暇,得省先隴,則往還之間,又將多日曠務,瘝厥之罪,尤無所逃,亦願將臣職名,亟賜遞改,俾私心獲安,公務不廢焉,臣無任云云。答曰,省疏具悉。所請依施。
戊戌九月初四日辰時,上詣仁政殿。秋到記儒生分製講試取入侍時,行都承旨趙秉龜,右承旨尹致秀,左副承旨金公鉉,右副承旨韓鎭庭,同副承旨徐元淳,記事官兪錫煥,假注書金益文,別兼春秋李時愚,記事官南秉哲,檢校直閣李公翼·鄭㝡朝,直閣金左根,檢校待敎金英根,以次侍立。時至,上具翼善冠·衮龍袍,乘輿出宣化門,藥房提調徐憙淳,副提調趙秉龜進前奏曰,侵早勞動,聖體若何?上曰,一樣矣。仍出協陽門,由肅章門入仁政門,詣殿內,上降輿陞座,公鉉曰,儒生今將入庭,請下標信。上曰,以俄下標信擧行。秉龜曰,儒生之毋得白衣入場,卽是法典,親臨試士,事體尤別,而今日儒生,多有白衣入庭者,事甚駭然,不飭之大司成,推考警責,申飭嚴禁,何如?上曰,依爲之。出擧條秉龜讀奏入門單子,合爲六百九人,宣傳官跪稟入門試官及儒生次第入庭行禮如儀,讀券官行上護軍徐有榘,行護軍李若愚·李穆淵,對讀官吏曹參議金英淳,行副護軍洪鍾應,直閣金左根,副司果趙道淳,考官行上護軍徐俊輔,行護軍金興根·李景在,參考官大司成金鍏,行副護軍趙得林,副應敎權大肯,兵曹正郞尹敎成,以次進伏,上命書賦國風,限申時,有榘進前跪書,仍命懸題下,講冊望單子,落點于詩傳,秉龜讀奏訖。俊輔曰,考講以抽籤爲之乎?上可之。仍命開講,入小次,少頃,出次,通禮唱禮畢,上降座乘輿。秉龜曰,臣以試所承旨落後之意,敢達矣。上曰,唯。仍出仁政門,入肅章門,由協陽門還內,命出標信解嚴,諸臣以次退出。
戊戌九月初四日酉時,上御熙政堂。秋到記科次入侍時,行都承旨趙秉龜,記事官兪錫煥,別兼春秋李時愚,記事官南秉哲,讀券官行上護軍徐有榘,行護軍李若愚,行護軍李穆淵,對讀官吏曹參議金英淳,行副護軍洪鍾應,奎章閣直閣金左根,副司果趙道淳,以次進伏訖。上曰,史官分左右,科次爲之。道淳進前讀奏第一張訖,有榘曰,第一張書正字三下,第二第三張書草三下,第四第五張書次上乎?上可之。有榘書等訖,上親坼祕封還下,秉龜讀奏封內訖,命書傳敎曰,秋到記講居首通幼學沈宜元,製述居首賦三下生員李寅夔,竝直赴殿試,講之次通幼學李箕集,製述之次草三下生員尹肯鎭竝直赴會試,講之次通幼學鄭夔容,製述之次草三下進士洪友燮竝給二分,講之次略幼學李龍翼等九人,粗幼學趙遠永等十四人,製述之次次上生員鄭世昌等二人竝令該曹考例施賞。又命書傳敎曰,入格儒生明日待令,命試官先退,又命史官就座。仍命退,承史以次退出。
上在昌德宮。停常參·經筵。
藥房提調徐憙淳,副提調趙秉龜啓曰,臨殿試士,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
金公鉉,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
徐元淳啓曰,明日常參·經筵,取稟。傳曰,停。
金公鉉啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
趙秉龜啓曰,左承旨宋持養,右承旨尹致秀,右副承旨韓鎭庭,今日不爲仕進,竝卽牌招,何如?傳曰,允。
尹致秀啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
傳于金公鉉曰,入格儒生入侍。
傳于金公鉉曰,進講入侍。
以左承旨宋持養,右副承旨韓鎭庭牌不進罷職傳旨,傳于尹致秀曰,竝許遞,前望單子入之,待下批,牌招察任。
承旨前望單子入之,張敎根·徐戴淳落點。
傳于金公鉉曰,承旨房望,順房爲之,吏·工換房。
金公鉉啓曰,行大司憲洪敬謨,執義金圭瑞,掌令趙完植·姜英國,持平李濟達牌不進,持平李凝祥在外,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令趙完植·姜英國,持平李濟達牌不進罷職傳旨,傳于金公鉉曰,只推。
傳于金公鉉曰,發遣吏郞,諸執事淸齋與否,摘奸以來。
行戶曹判書趙寅永疏曰,伏以,臣之再膺文衡,實非臣晏若固有,全昧廉隅而然也,疏籲未格,批旨冞隆,諭之以宿趼,飭之以堂錄,臣私竊以爲,今玆重授,非爲宿趼而已,卽惟曰堂錄之備位耳,餘外無所事也,苟能劃卽磨勘,庶期因此體諒,而不至於上下相持,虧損義分,故遂乃自托於往役,不敢爲固辭計,及其完圈之後,又値先墓有事,倉卒拜章,涉歷兩旬,始也冒出於不宜出之地,終焉虛縻於不當縻之時,首尾橫決,秖增惶蹙。仍伏念是職也,不輕而重,其難其愼,非如尋常百執事之長帶其銜,不容暫曠者,有事則置,事過卽解,抑故例也,是以臣於夏間乞免也,亦以實錄告完,爲不可不辭之義諦,而至荷卽賜矜念,則實錄堂錄,事體雖殊,其爲是職之竣事一也,臣安敢不以向日已蒙之恩,更望於今日,而我殿下,亦旣施諸前,不施諸後乎?玆敢略具短章,仰冀鑑照。伏乞聖明,俯察衷悃,亟遞臣三館之任,以重公器,以安私分,千萬幸甚,臣無任云云。答曰,省疏具悉。文衡之任,今姑許遞。
戊戌九月初五日辰時,上御熙政堂。秋到記入格儒生入侍時,左副承旨金公鉉,假注書金益文,別兼春秋李時愚,記事官南秉哲,以次進伏,講居首通幼學沈宜元,製述居首賦三下生員李寅夔,之次通幼學李箕集,草三下生員尹肯鎭,進士洪友燮,略幼學李龍翼·金昌秀·金正根·李必濟·尹載善·李觀會·洪秉勳·朴景壽·李久榮,粗幼學尹星路·黃浩大·金弘均·尹顯夔·金思獻·朴天浩·金秉淵·尹萬求·洪復鉉·鄭基獻·李觀亨·鄭孝源·洪在信,之次生員鄭世昌·金尙鉉序立階下訖。上曰,史官分左右。公鉉進前奏曰,儒生使之次第陞堂乎?上可之。宜元等以次陞堂,奏職姓名訖,退立階下。公鉉曰,給分以上儒生,使之先出,其餘紙筆墨施賞乎?上可之。龍翼等,以次跪受賞,引儀唱四拜,儒生等行禮訖,使之退出,仍命史官就座,又命退,承史以次退出。
戊戌九月初五日辰時,上御熙政堂。進講入侍時,原任直提學徐憙淳,參贊官金公鉉,檢討官兪象煥,記事官兪錫煥,別兼春秋李時愚,記事官南秉哲,各持詩傳第二卷,以次進伏訖。上誦前受音一遍訖,憙淳讀自日居月諸,止日月四章,仍奏釋義訖。上讀新受音十遍訖,命陳文義。憙淳曰,此詩辭溫意惋,怨而不怒,至於報我不述一句,便說去義理上義理者,人心之裁制,而合乎天理者也。人之處事,一循義理,則無適不宜,莊姜處變之道,亦循義理,得其性情之正,而終無忿懟之語,雖以婦人而猶能如此,則先王之風澤深厚,從可想矣,於此省覽焉。上曰,玉堂陳之。象煥曰,此章之旨,與綠衣章一般,而綠衣旣言我思古人,此章又曰逝不古處,古之人雖處難處之地,言必稱古者,蓋爲不法古道,則必違於理故也。君子之處事,亦必以師古爲先,故傅說之告高宗曰,學于古訓,乃有獲,孔子之繫羲象曰,多識前言往行,以畜其德,此所以今人與居,古人與稽,非先王之法言不言,非先王之德行不行,一言一行,動合成憲,則此爲進大德多前功之大關棙也,伏願留念焉。且伏覩講讀之際,每多間斷,若間斷則他念已起,不得專一,故又此仰奏矣。上曰,參贊官陳之。公鉉曰,閣臣·儒臣所奏儘好,臣無容更陳矣。第近日連日進講,下情不勝欣忭,而帝王之學,與匹庶有異,古人云開卷有益,伏想朝御講筵,夕必有開發之效矣,淸燕之中,益加惜陰之功,是臣區區之望也。上掩卷,仍命退,諸臣以次退出。
上在昌德宮。停常參·經筵。
金公鉉啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹致秀啓曰,明日再明日,光陵忌辰祭齋戒正日相値,視事,頉稟之意,敢啓。傳曰,知道。
金公鉉啓曰,御營大將金祖根,禁衛大將李完植,以東南關王廟獻官,今方受香出去矣,所佩命召,竝來請還納,何以爲之,而將兵之任,不可一刻無摠察之人,何以爲之?敢稟。傳曰,仍佩往來,竝摠戎使兼察。
又啓曰,御營大將·禁衛大將竝摠戎使兼察事,命下矣。兼察御營大將·禁衛大將金煐,卽爲牌招聽傳敎,何如?傳曰,允。
傳于尹致秀曰,傳香承旨馳詣受香諸處,奉審摘奸以來。
傳于金公鉉曰,進講入侍。
以左承旨張敎根,右承旨徐戴淳牌不進罷職傳旨,傳于金公鉉曰,只推。
傳于金公鉉曰,左承旨·右承旨竝許遞,前望單子入之。
傳于金公鉉曰,同副承旨許遞,前望單子入之。
承旨前望單子入之,徐戴淳·南獻敎·姜時永落點。
尹致秀啓曰,新除授右副承旨南獻敎,同副承旨姜時永,竝卽牌招,何如?傳曰,允。
行大司憲洪敬謨啓曰,臣於日前,伏奉都憲除旨,自顧風裁,豈有玷冒之望,而牌召屢降,義分是懼,雖不得不章皇出肅,而第臣於合啓中,有私義之不可冒參者,在前引避,輒蒙體諒,到今處義,宜無異同,以此情蹤,其何可晏然於臺次乎?請命遞斥臣職。答曰,依啓。
以大司諫李寅敎,正言任百經,執義金圭瑞,掌令趙完植·姜英國,持平李濟達牌不進罷職傳旨,傳于金公鉉曰,只推。
金公鉉啓曰,吏曹郞廳來言,臺諫有闕,政事,取稟。傳曰,前望單子入之。
尹致秀,以承文院都提調意啓曰,本院提調,近甚數少,行兵曹判書朴岐壽,前大司憲洪敬謨,吏曹判書曺鳳振,行大護軍朴綺壽·金道喜,行護軍尹致謙·李光正·李寅溥,戶曹參判朴來謙,行護軍李寅泰,前參判尹命圭,行護軍安光直·尹聲大·李穆淵,吏曹參判閔致成,行護軍鄭禮容·李道在竝還差,禮曹判書趙秉鉉,行護軍金邁淳·李魯集·李景在·趙斗淳·尹秉烈·李同淳,行承政院都承旨趙秉龜,行護軍金興根,漢城府左尹徐英淳,行護軍李魯秉,禮曹參判李敦榮,行護軍徐箕淳,刑曹參判沈宜臣,漢城府右尹趙容和,兵曹參判南履懋,行護軍韓鎭㦿亦爲差下,使之察任,行護軍申緯年滿七十,依定式減下,何如?傳曰,允。
金公鉉,以備邊司言啓曰,本司有司堂上金蘭淳除拜摠管矣,職務相妨,摠管之任,今姑許遞,何如?傳曰,允。
判尹金弘根疏曰,伏以,臣曩接政紙,有文苑新通之望,賤名玷焉,眞古人所謂世間可笑事耳,諉以已通,循次檢擧,畢境有一番誤恩,臣竊懼之,今果然矣。夫文學之事,兩館主之,臣則不文而不學也,館職於臣,何嘗近似,而釋褐以來,屢忝歷塵,或黽勉焉,或力辭焉,竊自以爲,各有義諦,始也特授,在於唱名之日,恩敎鄭重,迥出尋常,感激居先,竭蹶是宜,猶復逡巡控免,不獲命則悚屢瀆而伸叩謝,此其所以黽勉也,及叨長席,地望愈峻,責任愈大,萬萬不可以一日冒據,則前後再除,輒懇籲而解之,此其所以力辭也,時値圈事,臣有不敢當者,則下之陳丐,上之體諒,人或謂之館規然也,而區區自劃於心,雖無其事,終亦無承當之理,永矢守株,質諸家人,實亦儕友之所共知也。今焉更進一步,地望責任,較益綦重,必辭後已,義諦自在,何可强存商量於無容更議之地乎?或以臣從前濫踐,執跡而泥觀,議臣自劃,突兀顚倒,臣之微諒,自無今昔之異,只坐是無文學耳,無文學而行文學之事,理之必無,此臣所以信心爲義諦,無疑於自劃,謗咻而不眩,棖礙而不計,惟威罰是準也,臣之不文不學之實,臣雖不自言,深知臣本末,淺知臣名面者,曾未有以文學待臣,是臣無幼學壯行,存諸中而發諸外,四十五十而無聞乎已,其不可掩,有如是矣,是以題目一出,嗤笑騰世,貽羞朝廷,孰甚於此,而强其所不可强,迫於所不宜迫,全喪其守,昌披僨敗,臣心慙痛,固不足恤,有識之歎,必謂以堂堂名器,殆爲玩人之具,大似乎戲劇云爾,世道之憂,諒亦非細,都緣臣名廁朝籍,每致爲累於聖朝淸平之政,臣罪至此,實合萬殞。伏乞聖慈,俯垂鑑諒,亟行刊斥,毋使臣重犯瀆擾之罪,千萬至祝,臣無任云云。答曰,省疏具悉。卿其勿辭行公。
戊戌九月初六日辰時,上御熙政堂。進講入侍時,檢校提學趙寅永,參贊官金公鉉,侍讀官李是鍊,假注書金益文,別兼春秋李時愚,記事官南秉哲,各持詩傳第二卷,以次進伏訖。上誦前受音一遍訖,寅永讀自終風且暴,上終風四章,仍奏釋義。上讀新受音十遍訖,命陳文義。寅永曰,此章只有釋音,別無深義,而莊姜當莊公之狂暴,猶不忍斥言,秖自傷悼而已,此處變之正,忠厚之至也。凡子之於親,臣之於君,不幸有似此處變,則亦宜以此義爲正,而詩之感發興起者,良以是也,伏願益加玩繹焉。上曰,玉堂陳之。是鍊曰,此章別無深緊文義,而莊公賦性狂蕩暴疾者,不能正心修身故也。莊姜以一箇女子,周旋處變,不外乎禮義,則莊公戲慢無禮之狀,豈可安心而無傷壞乎?以此觀之,正心修身,爲萬事之源,伏望體念焉。上曰,參贊官陳之。公鉉曰,閣臣·儒臣具已詳陳,臣無可奏之義矣。上掩卷,命退,諸臣以次退出。
上在昌德宮。停常參·經筵。
尹致秀啓曰,來十一日,朝參日次矣,敢稟。傳曰,停。
又啓曰,大司憲未差,執義金圭瑞,掌令趙完植·姜英國呈辭,持平李濟達未肅拜,持平李凝祥在外,監察茶時之意,敢啓。傳曰,知道。
傳于尹致秀曰,進講入侍。
傳于姜時永曰,留院公事入之。
大司憲前望單子入之,金陽淳落點。
徐戴淳,以戶曹言啓曰,時御所內各司,依定式發遣本曹正郞臣田栽五與兵曹參議臣丁庠敎,佐郞臣金震休,東所衛將臣金東翼,西所衛將臣張斗斌,南所衛將臣安墉,北所衛將臣黃載謙,眼同看審後,有頉處別單書入,而修改則擇日擧行之意,敢啓。傳曰,知道。
尹致秀,以訓鍊都監言啓曰,本局把摠南錫禹,哨官姜彝彧,俱有身病,勢難察任,改差,何如?傳曰,允。
戊戌九月初七日辰時,上御熙政堂。進講入侍時,檢校直提學徐憙淳,參贊官尹致秀,檢討官洪永圭,記事官兪錫煥,記注官田栽五,記事官南秉哲,各持詩傳第二卷,以次進伏訖。上誦前受音一遍訖,憙淳讀自擊鼓其鏜,止擊鼓五章,仍奏釋義訖。上讀新受音十遍訖,命陳文義。憙淳曰,此五章皆陳兵役之怨辭,土國城漕,非不勞苦,而猶獨恨於南行,喪馬求林,全無節制,而不復念於戰鬪,死生契闊,不憂國事,而惟繫情於室家,州吁之役民如此,則敗亡之速,固其宜矣,先王不得已而用兵,而說而使民,民忘其勞,此詩垂錄,鑑戒存焉,如是推覽,誠好矣。上曰,玉堂陳之。永圭曰,土于國城于漕,皆是勞苦之役,而從軍之危苦,尤有甚焉,故其自道者如此矣。夫使民以時,先急後緩,自是先王愛恤之政,而此則衆役竝興,民力疲困,愁苦怨咨,溢於辭表,本不固矣,邦豈寧乎?雖以講學上言之,邪色淫聲,煩于耳目,捨其當先,而徒作無益,則物欲交蔽,天理漸晦,心役於外,而不勝其勞矣,惟殿下念玆在玆,專心講究,必以寒曝爲戒焉。上曰,參贊官陳之。致秀曰,閣臣·儒臣所奏儘好,臣無容更奏矣。上掩卷,仍命退,諸臣以次退出。
上在昌德宮。停常參·經筵。
南獻敎啓曰,明日常參·經筵,取稟。傳曰,停。
徐戴淳啓曰,大司憲金陽淳,持平李凝祥在外,執義金圭瑞,掌令趙完植·姜英國呈辭,持平李濟達未肅拜,監察茶時之意,敢啓。傳曰,知道。
又啓曰,右承旨尹致秀,左副承旨金公鉉,今日不爲仕進,竝卽牌招,何如?傳曰,允。
傳于南獻敎曰,進講入侍。
傳于徐戴淳曰,都承旨許遞,前望單子入之。
承旨前望單子入之,金興根落點。
傳于南獻敎曰,承旨房望,順房爲之。
傳于姜時永曰,飭已施矣,祈雨祭時,定配祭官竝放送,罷職承旨敍用。
傳于姜時永曰,政官牌招開政。
姜時永啓曰,吏曹判書曺鳳振,參議金英淳牌不進推考傳旨及罷職傳旨,今方捧入,而開政命下之後,如是違牌,事甚未安。參判閔致成在外,判書更爲牌招,何如?傳曰,允。參議只推,待明朝一體更爲牌招。
以右承〈旨〉尹致秀,左副承旨金公鉉牌不進罷職傳旨,傳于徐戴淳曰,只推。
兵曹口傳政事,護軍單趙秉龜。
南獻敎,以奉常寺都提調·提調意啓曰,東籍親耕田所種稻打作,則所出爲一石五斗,皮稷打作,則所出爲一石二斗,皮粘粟打作,則所出爲五斗,皮唐黍打作,則所出爲一石二斗,豆打作,則所出爲十三斗,太打作,則所出爲十四斗之意,敢啓。傳曰,知道。
徐戴淳,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以備邊司言啓曰,法司堂上不備,詞訟曠務可悶,在外刑曹參議許遞,使之今日政差出,何如?傳曰,允。
又以訓鍊都監言啓曰,本局哨官梁柱夏,身病甚重,勢難察任,改差,何如?傳曰,允。
戊戌九月初八日辰時,上御熙政堂。進講入侍時,原任直提學金鏴,參贊官南獻敎,侍讀官李是鍊,假注書金益文,記注官田栽五,記事官南秉哲,各持詩傳第二卷,以次進伏訖。上誦前受音一遍訖,鏴讀自凱風自南,止凱風四章,仍奏釋義。上讀新受音十遍訖,命陳文義。鏴曰,凱風比母,棘心比子,喩棘心難長,而凱風養就之也,有七子之母,至於不安其室,則其國風俗可知,子乃稱其母之聖善,而自責以無令人,則蓋亦孝子也,伏望詳察焉。上曰,玉堂陳之。是鍊曰,此章別無奏達之文義,而凱風卽南風,有長養萬物之功,故舜彈五絃之琴,歌南風之詩,其詩曰,南風之薰兮,可以解吾民之慍兮,南風之時兮,可以阜吾民之財兮,於是時也,景星出卿雲興,成王命君陳治下都,其策命曰,爾惟風,下民惟草,風之義豈不盛且美歟?伏望體念焉。上曰,參贊官陳之。獻敎曰,閣臣·儒臣皆已詳陳,臣更無敷衍可奏之義矣。上掩卷,命退,諸臣以次退出。
上在昌德宮。停常參·經筵。
金興根啓曰,明日常參·經筵,取稟。傳曰,停。
南獻敎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于姜時永曰,進講入侍。
注書兪錫煥病,代以金英秀爲假注書。
金英秀在外,代以金正奎爲假注書。
傳于南獻敎曰,不爲公事,偃然取便之中官,竝令該府拿問嚴勘。
南獻敎,以兵曹言啓曰,宣傳官金宅基,兼司僕將申道顯,景福宮衛將金鏞奎,慶熙宮衛將成光璡·宋喆周·朴萬成,文臣兼宣傳官李經在,俱以病難供職,呈狀乞遞,竝改差,何如?傳曰,允。
金興根啓曰,吏曹判書曺鳳振,參議金英淳牌不進推考傳旨及罷職傳旨,今方捧入,而開政命下之後,如是違牌,事甚未安。判書更爲牌招,何如?傳曰,允。參議只推,一體牌招。
以吏曹參議金英淳再牌不進罷職傳旨,傳于金興根曰,只推。
金興根啓曰,吏曹參議金英淳,旣有只推之命,所當更爲牌招,而係是一日三牌,何以爲之?敢稟。傳曰,牌招,如有違牌,勿爲呼望。
又啓曰,吏曹判書曺鳳振疏批已下,卽爲牌招,何如?傳曰,允。如有違牌,勿爲呼望。
有政。吏批,判書曺鳳振進,參判閔致成在外未肅拜,參議金英淳式暇,同副承旨姜時永進。以金道喜爲刑曹判書,金弘根爲工曹判書,李寅泰爲戶曹參判,趙容和爲工曹參判,李是遠爲刑曹參議,申在植爲判義禁,金弘根爲知經筵,閔致成爲同經筵,韓鎭㦿爲同義禁,李止淵爲宗廟都提調,朴宗薰爲司饔都提調,李相璜爲軍器都提調,李相璜爲禁衛都提調,兪象煥爲兵曹正郞,吳泰雲爲社稷令,徐章淳爲司饔主簿,金善垣爲遂安郡守,承文提調單朴岐壽·洪敬謨·曺鳳振·朴綺壽·金道喜·尹致謙·李光正·李寅溥·朴來謙·李寅泰·尹命圭·安光直·尹聲大·李穆淵·閔致成·鄭禮容·李道在已上還差下,趙秉鉉·金邁淳·李魯集·李景在·趙斗淳·尹秉烈·李同淳·趙秉龜·金興根·徐英淳·李魯秉·李敦榮·徐箕淳·沈宜臣·趙容和·南履懋·韓鎭㦿已上差下。
兵批,行判書朴岐壽進,參判南履懋病,參議丁庠敎入直,參知李益文病,右副承旨南獻敎進。以金弘根爲都摠管,吳一善爲宣傳官,李惟時爲兼司僕將,印瑾永爲景福將,金精默·張漢傑·石振玉爲慶熙將,李時在爲文兼,李馨逵爲武兼,李秉喆爲馬梁僉使,胡泳瑗爲長峰萬戶,韓宅厚爲三田渡別將,判府事單李羲甲,知事單金時中,同知單宋喆周,北道參軍單金哲源,上護軍沈能岳,大護軍洪敬謨·李羲準,護軍尹命圭·朴來謙,副護軍張敎根·宋持養·金在田·韓鎭庭·徐元淳·成原默·崔尙權·朴最淳已上竝單付,前主簿李肯道,前守門將李德裕,已上今加折衝加資事,承傳。
南獻敎啓曰,大司憲金陽淳,持平李凝祥在外,執義金圭瑞,掌令趙完植·姜英國,持平李濟達牌不進,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令趙完植·姜英國,持平李濟達牌不進罷職傳旨,傳于南獻敎曰,只推。
金興根,以內醫院都提調意啓曰,本院提調例不得兼帶金吾之任矣,副提調金興根所帶同義禁,許遞,何如?傳曰,允。
又以禮曹言啓曰,全羅道觀察使封進來十月令宗廟薦新柚子,今初十日薦進,而景慕宮薦新柚子,則慶尙道例爲封進矣,本道所封,未及上來,莫重薦獻,不可後時,依前例,以宗廟薦新加封柚子,同日一體薦進,何如?傳曰,允。
又以成均館同知館事·大司成意啓曰,今九月初九日儒生課試,當爲設行,而大提學未差,限內不得爲之之意,敢啓。傳曰,知道。
南獻敎,以義禁府言啓曰,前祈雨祭大祝洪在重,祝史任廉,〈守〉門將權灝等,竝放送事,承傳啓下矣。慶尙道密陽府定配罪人洪在重,全羅道潭陽府定配罪人任廉,平安道肅川府定配罪人權灝等,知委配所官,竝卽放送事,分付各該道道臣之意,敢啓。傳曰,知道。
吏曹判書曺鳳振疏曰,伏以,臣頃蒙恩敍,除旨聯翩,荷洪造於曲貸,戴前愆而自訟,猥控陳籲,恭俟譴罰,及奉批旨下者,溫諭誕宣,字字鄭重,由前由後,慈天庇覆,雙擎九頓,感極而涕,誠不知無狀賤臣,何以得此也。臺銜虛縻,牌召課違,而欲伸私懇,則瀆擾是懼,自顧病情,則彈束無望,縮伏惶阨,歷數月如一日,千萬不自意,選部特點,有隕自天,華誥復侈於宿趼,誤恩遠邁於新授,臣於是,惝惶懍惕,莫省措躬之所。噫,是職,卽臣往日顚躓之地也,臣於當初除拜,夫豈有一分堪承之望,而辭不獲命,黽勉趨膺,伊時則聖簡委畀,尙在於試可,臣愚妄計,或冀於自效,其奈性質儱侗,才識淺薄,觸處生疣,不衷爲災,畢竟僨誤,乃出於意慮所未到之事,始昧量入之義,終孤眷注之私,至今追惟,惶汗浹背,藉使臣對揚無愆,報效可紀,汰免曾未幾月,差除纔間一人,殆無異於以臣代臣,天官冢宰,是何等重任,而事面之苟艱,國體之屑越,固不當若是也。況臣以昏謬之蹤,反忝優異之渥,除命一下,瞻聆胥瞠,萬萬非擧措之宜,或者聖念以臣之向來譴罷,不由於政注,容可以再試耶,則尤有所悚恧者,身居九卿之列,官忝六部之長,而幺麽儓隷,不能操束於常時,致生無前之變怪,尙可擬論於進退人才,激揚仕路之任哉?五朔行政,疵纇畢露,點檢前後,無往非罪,而特其鞶帶之遞,適因他事,銓衝之失,反歸掩覆耳,朝家苟擧核實之政,則臣之當斥,非僅在於薄罷之日矣。今若憑恃寵靈之出常,拚棄廉防之莫嚴,宿負則諉以已勘,見職則晏然再冒,頓忘僨轅之屬耳,殆同磨驢之踏跡,則不惟臣身之昌披放倒,自抛於四維之外,重累則哲之明,荐速負乘之譏,向後狼狽,將不止於旣往之比,昔人所云臣何足言,有辱朝廷者,正爲臣今日道也。顧今濟濟卿班,儲望於銓司者,磊落相望,臣是何人,乍解旋縻,有若非此莫可者,而轉罪爲榮,冒據妨賢,不識世間有羞恥事,則臣何辭自解於遠近之惑哉?且臣貞痼之疾,略暴於夏間丐免之章,聖明庶幾俯燭矣,症形始祟於七情之傷,源委沈淹於十載之久,客火上衝而氣閼胸膈,潮熱外肆而風眩頭目,方其苦劇之時,神息遁喪,語言顚錯,雖於家常酬接,漫無省覺,都不照管,卽一土木形骸耳,以此病狀,縱欲考閱班簿,甄別流品,其如聾瞽之於視聽,何哉?又値秋冬之交,涼燠無漸,所患諸證,一倍添劇,委頓床席,萬無蠢動之勢,政牌屢臨,承膺末由,玆敢披瀝肝血,疾聲哀籲。伏乞聖慈,俯垂矜諒,仰稟東朝,亟削臣職,俾得安意調息,復尋生路,千萬泣祝,臣無任云云。答曰,省疏具悉。往事不必深引,卿其勿辭,卽爲肅命。
水原留守李紀淵疏曰,伏以,臣之父母墳山,在於京畿長湍地,而臣職守有限,曠省滋久,今當霜露之節,倍切瞻慕之私,況塋域修治,工役將始,看檢無人,事情悶急,以程則不過百餘里,以日則僅可六七宿,而實無由離次擅行,故玆敢據實仰籲。伏乞聖慈,俯賜鑑諒,特許往來之暇,俾伸私願,千萬顒祝,臣無任云云。答曰,省疏具悉。卿其往省焉。
戊戌九月初九日辰時,上御熙政堂。進講入侍時,原任直閣徐俊輔,參贊官姜時永,侍讀官金輔根,假注書金益文,記事官卓宗述·南秉哲,各持詩傳第二卷,以次進伏訖。上誦前受音一遍訖,俊輔讀自雄雉于飛,止雄雉四章,仍奏釋義。上讀新受音十遍訖,命陳文義。俊輔曰,此篇別無文義之可陳者,而第四章不忮不求四字,實是聖學中懲忿窒慾之謂也,故孔子亦引之以稱子路,若於此體察用工,則學問之道,不外於此矣,伏願於此四字,留心體驗焉。上曰,玉堂陳之。輔根曰,德行不出於不忮不求二者,蓋難制者忿,而忮害生焉,難祛者慾,而貪求隨之,不忮是爲德,不求是爲行,是故論語,夫子稱子路縕袍之善,而引用此一句語,子路終身誦之矣,先儒亦以此二者,爲孔門克己求仁之方,推以觀之,則詩三百篇中,亦多有終身誦之之語,伏望於此等旨義,深加思繹焉。上曰,參贊官陳之。時永曰,瞻彼日月,悠悠我思,卽是婦人思其君子之辭,而亦可推類於學者造道之功,朱夫子勸學文曰,勿謂今日不學而有來日,勿謂今年不學而有來年,所以惜寸陰而詔後學者,其意深且切矣,伏願殿下,瞻彼日月,克勤講學,益懋殷后日新之功,以收周王月將之效,是臣區區之望也。上掩卷,命退,諸臣以次退出。
上在昌德宮。停常參·經筵。
藥房提調徐憙淳,副提調金興根啓曰,伏未審日間,聖體若何,寢睡·水刺之節,何如?臣等率御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
姜時永啓曰,明日常參·經筵,取稟。傳曰,停。
南獻敎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
金興根啓曰,右承旨尹致秀,左副承旨金公鉉,今日不爲仕進,竝卽牌招,何如?傳曰,允。
傳于金興根曰,進講入侍。
以興寅君最應妻父歸葬呈辭,傳于姜時永曰,給由馬。
以申寬吉·李寬馨·河擎天囚單子,傳于南獻敎曰,飭已施矣,竝分揀放送。
南獻敎啓曰,大司憲金陽淳,持平李凝祥在外,執義金圭瑞,掌令趙完植·姜英國,持平李濟達牌不進,監察茶時之意,敢啓。傳曰,知道。
以大司諫李寅敎,正言任白經,執義金圭瑞,掌令趙完植·姜英國,持平李濟達牌不進罷職傳旨,傳于南獻敎曰,只推。
以右承旨尹致秀牌不進罷職傳旨,傳于姜時永曰,只推。
金公鉉啓曰,卽者掌令趙完植,以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
金公鉉,以都摠府言啓曰,副摠管沈宜臣,以刑曹參判,本曹坐起進參事,晝仕出去之意,敢啓。傳曰,知道。
領府事李相璜箚曰,伏以,臣於昨政,伏蒙禁營提擧恩點,而臣方有御營兼帶矣,軍門提擧之毋得兩兼,古例卽然,玆敢短牘仰請。伏乞聖慈,俯賜鑑諒,許解臣一任,俾存公格焉。取進止。答曰,省箚具悉卿懇。禁營提擧之任,今姑許副。仍傳于金公鉉曰,此批答,遣史官傳諭。
掌令趙完植疏曰,伏以,臣之老母,方在忠淸道報恩地,而年今七十有五矣,自少善病,老益羸瘁,雖在少康之日,不移床褥之間,忽於月前,奄遭臣長兄之喪,老境疚瘝,過於哭泣,眞元以至澌爍,痰火乘時闖發,胃敗而食飮全却,氣乘〈而〉頭目昏睡,凜凜有朝夕難支之狀,急伻踵至,促臣歸視,臣自聞此報,五情如燬,按住不得,玆敢忙陳短章,徑尋鄕路。伏乞天地父母,俯賜鑑諒,亟遞臣所帶之職,以便往護,仍治臣擅行之罪,以肅朝綱焉,臣無任云云。省疏具悉。所請依施。
戊戌九月初十日辰時,上御熙政堂。進講入侍時,判府事朴宗薰,檢校直提學徐憙淳,參贊官金興根,檢討官金基纘,假注書金益文,記注官趙相玉,記事官南秉哲,各持詩傳第二卷,以次進伏訖。上誦前受音一遍訖,憙淳讀自匏有苦葉,止匏有苦葉四章,仍奏釋義。上讀新受音十遍訖,命陳文義。憙淳曰,匏者,佩而渡水之具也,其葉枯落,然後匏始堅固,可以用之,而今有其葉,則匏尙未熟,難以供用,且水則深矣,有非無匏可渡之時,詩人譏其反常矣。上曰,匏可佩之乎?宗薰曰,鑿匏佩之,則可以渡水不沈,濱海游泅之民,今亦有行之者矣。憙淳曰,大凡男女婚姻,必以正禮,而淫亂之人,則不由其道,至於棄禮妄行,如涉水者不度淺深而欲濟也,故人之遇事制宜,亦當如深厲淺揭,量度行之,而量度之道,在於明理,不明乎理,則無以審其宜矣,於此等處,推類省覽,甚好矣。上曰,玉堂陳之。基纘曰,首章所云深則厲淺則揭者,量其深淺而斟酌之意也,凡天下萬事萬理,各有淺深之不同,雖以經典言之,文理也旨意也,亦自有淺深處,蓋其平坦而易曉者淺也,微奧而難解者深也,就其平坦處而視之泛忽,就其微奧處而不之紬繹,則學問每患於粗率矣,伏願殿下,臨文講讀之際,先量其理義之淺深,反復乎章句,尋究乎箋註,益懋由淺入深之工焉。上曰,參贊官陳之。興根曰,就此章深厲淺揭之義,閣臣以量度,儒臣以深淺,敷衍仰陳,兩說皆好,而儒臣所奏,尤切於聖學之要,伏望省察焉。上曰,大臣陳之。宗薰曰,揭厲之義,所包甚廣,閣臣以量度事宜,從揭厲而言,玉堂以讀書致精,從淺深爲說,其意俱好,而實則兩說相因而互發矣。夫事務至煩,莫不有大小輕重緩急淺深,故必裁量斟酌,各適其義,然後可以厭服人心,而無顚錯之失,然苟不讀書窮理,則何以裁制乎萬事之宜哉?讀書之法,先從乎字句訓詁,通其大義,然後優游涵泳,存心玩繹,無所間斷,則久之自然浹洽貫徹,譬如暗室生明,深奧之旨,可以次第透到,此亦可言乎深淺揭厲之義,而天下之至味在此,天下之至樂在此,如是留神,深所望也。上掩卷,宗薰進前曰,秋候不調,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。宗薰就座,上命退,諸臣以次退出。
上在昌德宮。停常參·經筵。
金公鉉,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
尹致秀啓曰,明日常參·經筵,取稟。傳曰,停。
南獻敎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
尹致秀啓曰,工曹參判趙容和,同義禁韓鎭㦿除拜後過三日不爲出肅,竝依定式推考警責,仍卽牌招察任,何如?傳曰,允。
傳于尹致秀曰,進講入侍。
南獻敎啓曰,大司憲金陽淳,持平李凝祥在外,執義金圭瑞,掌令姜英國,持平李濟達牌不進,掌令一員未差,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令姜英國,持平李濟達牌不進罷職傳旨,傳于南獻敎曰,只推。
尹致秀啓曰,吏曹郞廳來言,臺諫有闕,政事,取稟。傳曰,前望單子入之。
掌令前望單子入之,洪龜燮落點。
戊戌九月十一日辰時,上御熙政堂。進講入侍時,原任提學鄭元容,參贊官尹致秀,侍讀官金輔根,假注書金正奎,記注官金致坤,記事官南秉哲,各持詩傳第二卷,以次進伏訖。上誦前受音一遍訖,元容讀自習習谷風,止如兄如弟,仍奏釋義。上讀新受音十遍訖,命陳文義。元容曰,此詩,婦人之詩也,夫婦,人倫之始,夫婦相和,然後家道成,關雎尙其德,而琴瑟鍾鼓之樂作焉,故敎化遍於天下,福祿綿於子孫,谷風取其色而對菲,涇渭之歎興焉,故變亂起於家室,鑑戒垂於後世,蓋婦人事夫,惟色與德,未敢知何如者爲重乎?上曰,德爲重矣。元容曰,然矣,色美者未必皆有德,而貌雖陋矣,有行有德,則賢哲之婦,家所以興也,豈顔色可美乎?同室長隨之際,言語事爲之間,微過細失,其勢易然,而勿爲疑怒,和平相愛,則此所謂黽勉同心,而不宜有怒者也。雖於色衰之後,思其勤勞德行之美,當期好音無違,至於偕老,則此所謂采葑采菲,無以下體者也。今此谷風之婦人,其持身之道,御家之法,居貧勤勞之節,睦隣周恤之情,眞是有德之賢婦也,竟至於色衰愛弛者,其人果何如?上曰,其人誠不善矣。元容曰,父子兄弟,天倫也,夫婦君臣朋友,以義合者也,婦之事父,如臣之事君,其道相同。上曰,然矣。元容曰,夫婦和順,如陰陽調而四時行焉,君臣交孚,如天地泰而萬物育焉,君上以聰明之姿,御至尊之位,接待群下,易於低視,然則君德損而治道虧矣,人雖有不契於意者,當察其心而勉强注庸,如此詩之黽勉同心,人雖有不優於才者,當取其長而各授任使,如此詩之采葑采菲,有勤勞之人,則雖有過而寬假之,有老成之人,則念其久而優待之,君之於臣,情志相交,恩禮無替,則孰不爲感激圖報,願忠效力乎?如此則爲國家之瑞,而朝廷之福,豈不盛哉?伏願如是推看焉。上曰,玉堂陳之。輔根曰,習習谷風,以陰以雨者,言其陰陽和而後,雨澤降之義也,陰陽卽天地之氣也,易曰,天地交泰而萬物成,大抵君臣亦一天地也,上下交孚,情意相通,則殆若陰陽和雨澤降矣,今我殿下,凡於召接臣隣之際,視若家人父子之間,經旨之討論也,治道之諮訪也,勿靳酬酢之頻繁,以至情志之交通,則豈不盛哉?伏願體念焉。上曰,參贊官陳之。致秀曰,閣臣·儒臣所奏切實,臣無可奏之辭矣。上掩卷,仍命退,諸臣以次退出。
上在昌德宮。停常參·經筵。
未時,雷動。
夜五更,灑雨下雨,測雨器水深一分。
姜時永啓曰,明日常參·經筵,取稟。傳曰,停。
南獻敎啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于南獻敎曰,進講入侍。
南獻敎啓曰,大司憲金陽淳,掌令洪龜燮,持平李凝祥在外,執義金圭瑞,掌令姜英國,持平李濟達牌不進,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令姜英國,持平李濟達牌不進罷職傳旨,傳于南獻敎曰,只推。
南獻敎,以備邊司言啓曰,卽見東萊府使成遂默狀啓,則枚擧渡海譯官手本,以爲島主尙未還島,而奉行倭言內,島主入往江戶,身病猝發,出來遲速,果未的知,島主之子,旣已代察事務,下船茶禮,及今設行,事甚便好云,故以事關交隣,卽速通報,還島之別加飭諭,仍行下船茶禮於島主家,書契別幅各三度,傳給於島主之子,則以關伯承襲致慶書契中紹襲右邊別行,添書遜位二字爲請,多日相持,終爲不捧,以至越海還送云,狡倭之敢請添書,雖極痛惡,旣不能卽地傳給,則有不敢直爲斥退,改給當否,請令廟堂稟處矣,今番渡海諸件中島主還島一款,亦係緊關約條,則渡海入島後,目見島主之不還,循例設宴,傳給書契者,雖緣未知其還期遲速,而交隣事體,不當若是疎忽,且書契一度之不能順傳,亦有不善周旋之失,該譯官待竣事回還,當有論罪,而雖以任譯言之,當初差倭之來請也,初不詳細探詰,只信其瞞告,以致轉達朝廷,差送渡海者,事係違約,慮存示弱,此不可仍置,其委折更爲査實登聞之意,分付該倅臣處,至於書契中二字之請爲添書,彼倭狡情,雖極可痛,今於還來之後,不足較挈,令該曹依其請改給,何如?傳曰,允。
又以兵曹言啓曰,逌瞻門東邊含春苑墻垣一間半頹圮處,今已畢築矣,守直衛軍解送之意,敢啓。傳曰,知道。
又以禁衛營言啓曰,臣完植進詣南廟有頉處,看檢修改後,別單書入之意,敢啓。傳曰,知道。
又以御營廳言啓曰,今九月十二日騎士都試時,各技優等人,別單書入之意,敢啓。傳曰,知道。
戊戌九月十二日辰時,上御熙政堂。進講入侍時,原任直提學金鏴,參贊官南獻敎,侍講官權大肯,假注書金益文,記注官田栽五,記事官南秉哲,各持詩傳第二卷,以次進伏訖。上誦前受音一遍訖,鏴讀自涇以渭濁,止匍匐求之,仍奏釋義。上讀新受音十遍訖,命陳文義。鏴曰,此章,婦人見棄於其夫,而言其治家艱難之狀也,其委曲懇到,怨而不怒,可謂賢而得性情之正者矣,伏願省察焉。上曰,玉堂陳之。大肯曰,此章卽賢婦人見棄於其夫之辭,其自敍治家之勤,睦隣之善,安貧之志,周急之義,比物連類,因事興詞,條理秩然有序,勤而不怨,怨而不怒,是皆可取也,古人多以臣之事君,比之於婦之事夫者,如君爲臣綱,夫爲婦綱者是也,若臣有可紀之績,可用之才,可錄之善,而人君置之如遺,不爲進用,則是何以異於谷風婦人之見棄於其夫者耶?伏願殿下,臣隣進用之際,體念此章之義,是所區區仰祝焉。上曰,參贊官陳之。獻敎曰,閣臣·儒臣皆已詳陳,臣無容更達矣。上掩卷,命退,諸臣以次退出。
上在昌德宮。停常參·經筵。
金興根啓曰,明日常參·經筵,取稟。傳曰,停。
姜時永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于姜時永曰,進講入侍。
以完昌君時仁加土呈辭,傳于徐戴淳曰,給由馬·澆奠床備給。
傳于金興根曰,右承旨·左副承旨·右副承旨竝許遞,前望單子入之。
承旨前望單子入之,洪羲錫·成原默·沈宜升落點。
傳于姜時永曰,承旨房望,順房爲之。
金興根啓曰,新除授右承旨洪羲錫,右副承旨成原默,同副承旨沈宜升,竝卽牌招,何如?傳曰,允。
以右承旨洪羲錫,右副承旨成原默牌不進罷職傳旨,傳于姜時永曰,只推。
姜時永啓曰,明日傳香禮房承旨,當爲齋宿,右承旨洪羲錫旣有只推之命,所當更請牌招,而拘於廳規,不得請牌,何以爲之?敢稟。傳曰,牌招。
又啓曰,大司憲金陽淳,掌令洪龜燮,持平李凝祥在外,執義金圭瑞,掌令姜英國,持平李濟達牌不進,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令姜英國,持平李濟達牌不進罷職傳旨,傳于姜時永曰,只推。
姜時永啓曰,卽者吏曹郞廳來言,遂安郡守金善恒憲府則雖已署經,諫院不備,不得署經云,除在外·未署經外,未肅拜·呈告人員,竝卽牌招,以爲署經之地,何如?傳曰,一司除署經。
戊戌九月十三日辰時,上御熙政堂。進講入侍時,原任直閣徐俊輔,參贊官姜時永,檢討官林肯洙,假注書金正奎,記事官卓宗述·南秉哲,各持詩傳第二卷,以次進伏訖。上誦前受音一遍訖,俊輔讀自不我能慉,止谷風六章,仍奏釋義。上讀新受音十遍訖,命陳文義。俊輔曰,此二章亦婦人自陳其治家勤勞之事,而別無仰奏者矣。上曰,玉堂陳之。肯洙曰,此章婦人爲夫所棄,自敍其勤勞之事也,昔育恐,育恐云者,謂其資生之理,而父母之於子,人君之於民,俱有愛育之義,君之育民,如父母之愛育其子,寒衣飢食,各遂其生,則民之視君,如子之視父母,汝墳章所云父母孔邇者是也,爲人君而孰不愛育民庶?苟不推仁心行仁政,則惠澤不能下究,民情不能上達,甚至有溝壑之患,可不懼哉?顧今聖姿天縱,誕承丕基,伏願爲政,必以愛民爲先,愛民必以推仁爲本,使八域群生,咸囿於惠澤,是臣區區之望也。上曰,參贊官陳之。時永曰,閣臣·儒臣所奏切實,臣無容更達矣。上掩卷,仍命退,諸臣以次退出。
上在昌德宮。停常參·經筵。
夜三更·四更,灑雨下雨,測雨器水深二分。
成原默,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
洪羲錫啓曰,明日常參·經筵,取稟。傳曰,停。
成原默啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于洪羲錫曰,禮房承旨,馳詣宗廟·景慕宮,奉審摘奸以來。
傳于沈宜升曰,進講入侍。
以大司諫李寅敎,正言任百經,執義金圭瑞,掌令姜英國,持平李濟達牌不進罷職傳旨,傳于成原默曰,只推。
成原默啓曰,大司憲金陽淳,掌令洪龜燮,持平李凝祥在外,執義金圭瑞,掌令姜英國,持平李濟達牌不進,監察茶時之意,敢啓。傳曰,知道。
以忠淸監司趙冀永狀啓,靑陽縣大同,以未發而謂之已發,竟至登聞之境者,萬萬駭妄,該縣監金章淳,爲先罷黜,其罪狀,令攸司稟處,臣亦不能覺察其虛報,遽然登聞,惶恐待罪事,傳于洪羲錫曰,卿則推考,令該曹口傳各別擇差,不多日內下送。
吏曹口傳政事,以沈遠悅爲靑陽縣監。
吏曹口傳政事,以鄭基轍爲宗廟令。
洪羲錫,以吏曹言啓曰,忠淸監司趙冀永狀啓堤川縣監尹應圭,以覲親受由上京,尙未還官,見今勘災在,卽捧糴不遠,此際曠官,一時可憫,令該曹催促下送事,啓下矣。自臣曹催促,則堤川縣監尹應圭明日下去云矣,敢啓。傳曰,知道。
成原默,以義禁府言啓曰,忠淸監司趙冀永狀啓內,靑陽縣監金章淳爲先罷黜,其罪狀,令攸司稟處事,啓下矣。金章淳時在任所云,依例發遣府羅將,拿來,何如?傳曰,待待命拿囚。
戊戌九月十四日辰時,上御熙政堂。進講入侍時,檢校直提學徐憙淳,參贊官沈宜升,侍讀官李魯奎,假注書金益文,記注官趙相玉,記事官南秉哲,各持詩傳第二卷,以次進伏訖。上誦前受音一遍訖,憙淳讀自式微式微,止式微二章,仍奏釋義。上讀新受音十遍訖,命陳文義。憙淳曰,此詩之詞,非怨之也,卽責衛之不救而激其君以歸也,黎之臣子,雖在霑濡陷溺之中,猶不失忠敬之心,衛之上下,無簡書相恤之義,殊失方伯連帥之職,錄詩之意,蓋在於此,而別無文義之可陳者矣。上曰,玉堂陳之。魯奎曰,此詩言黎侯失國而寓於衛,其臣自言己勞,以勸其歸,蓋憫其久於羈旅而,歎過時之甚也,然則時之不可失,非獨羈旅爲然,以農事言之,春而失耕,則秋而無收,少而失學,則長而無成,古語曰,時乎時乎不再來,伏願殿下於學問上,每念時不可失之意,效大禹惜陰之功,懋商宗時敏之學,曷不休哉,豈不盛哉?上曰,參贊官陳之。宜升曰,閣臣·儒臣所奏甚好,臣無容更達矣。上掩卷,仍命退,諸臣以次退出。
上在昌德宮。停常參·經筵。
藥房都提調李止淵,提調徐憙淳,副提調金興根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
洪羲錫啓曰,明日常參·經筵,取稟。傳曰,停。
成原默啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
姜時永啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于洪羲錫曰,進講入侍。
傳于洪羲錫曰,奉審禮堂留待。
傳于洪羲錫曰,奉審禮堂入侍。
傳于洪羲錫曰,九日製明日通方外爲之,試紙用大好紙,弘文提學待明朝牌招。
洪羲錫啓曰,吏曹判書曺鳳振,參議金英淳牌不進推考傳旨及罷職傳旨,今方捧入,而開政命下之後,如是違牌,事甚未安。參判閔致成在外,判書更爲牌招,何如?傳曰,允。參議只推,一體更爲牌招,如有違牌,勿爲呼望。
有政。吏批,判書曺鳳振式暇,參判閔致成在外,參議金英淳進,同副承旨沈宜升進。啓曰,判書曺鳳振式暇,參判閔致成在外未肅拜,小臣獨政未安,何以爲之?敢稟。傳曰,只出緊任。以李源庚爲修撰,李憲瑋爲判尹,趙秉龜爲右尹,閔致文爲禮曹參議,金獻淳爲禁府都事。
兵批,行判書朴岐壽病,參判南履懋病,參議丁庠敎入直進,右副承旨成原默進。以李一暹爲楊花別將,同知印瑾永,僉知李惟時,副護軍尹致秀·金公鉉·南獻敎·金宅基·李熙吉·具鏘和·李肯道·李德裕,副司直趙完植以上竝單付。
吏批,再政。左尹單趙秉龜,右尹單徐英淳。
成原默啓曰,大司憲金陽淳,掌令洪龜燮,持平李凝祥在外,執義金圭瑞,掌令姜英國,持平李濟達牌不進,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令姜英國,持平李濟達牌不進罷職傳旨,傳于成原默曰,只推。
洪羲錫,以奎章閣言啓曰,景慕宮望廟樓今望奉審,無頉之意,敢啓。傳曰,知道。
姜時永,以備邊司言啓曰,卽見江華留守朴永元狀啓,則備陳年形歉荒之狀,仍請本府今秋當捧還米太,最尤甚戶三分二,尤甚戶折半,之次戶三分一,以相當穀準折代捧,待明秋還作本色,而三營留餉,亦依府還例,分數代捧事,請令廟堂稟旨分付矣。本府年形,果未免失稔,民力所關,不可無軫恤,且其所請與停退有異,不必靳持,府還與三營留餉,竝依狀辭,許以相當穀準折代捧,待明秋還作本色,何如?傳曰,允。
成原默,以義禁府言啓曰,明日九日製通方外爲之時,本府都事皆爲赴擧,只有武都事一員,當直入直,而本府入直,公事回公都事,無以推移,假都事二員,令該曹口傳差出,以爲分排擧行之地,何如?傳曰,允。
戊戌九月十五日辰時,上御熙政堂進講,奉審禮堂同爲入侍時,右議政李止淵,檢校直提學徐憙淳,參贊官洪羲錫,檢討官洪永圭,假注書金正奎,記注官金致坤,記事官南秉哲,各持詩傳第二卷,禮曹判書趙秉鉉以次進伏訖。上曰,禮堂進前。秉鉉進前奏曰,五臺山史庫奉安後,莊陵奉審,則陵上無頉矣。上曰,有所懷事陳之。秉鉉起伏奏曰,關東黃腸封進之邑,各有分定之數,惟彼寧越,雖曰封山之地,初無可材之木,故每當封進之時,輒未免借封於他邑數百里之境,作板也輸運也,許多用費,畢竟害及於殘民矣,本邑凋殘,日以益甚,且妥奉陵寢,事體與他有別,今以黃腸板本定之數,移封於江陵·襄陽·三陟·麟蹄等宜材之邑,則元定立數,不見其縮,移封之邑,亦無添弊,在越民,優可爲紓力息肩之澤,而事係愼重,令廟堂稟處,何如?上曰,依爲之。出擧條又所啓,今番臣行之經歷東邑,不過數處而止,則凡係邑病民瘼,無由得聞,而以臣目擊耳聒者言之,江陵之瘡痍弊破,無復舊日樣矣,荐因歉荒,轉甚凋瘵,三政俱紊,百弊層滋,田土則往往荒蕪,村里則在在蕭條,雖謂之十室九空,非過語也,歷路人民之擁馬呼訴,齊聲乞活之狀,雖不敢一一仰聞,而最是指徵無處,流亡還爲目下難醫之大痼也,糶糴法意,本自嚴重,守土長吏,苟能不失經度,誠心施措,則固好矣,而諉無可救之道,輒有橫徵之患,以族以隣,仳離相屬,以今未蘇之民勢,雖在當納之公物,罄竭甁缸,猶患不及,況加之以科外之移疾,安保無散而之四之境乎?前道臣在營時,聞有疏請排捧之擧,而尙此窘礙,未就頭緖,所以有逋之官屬,可納之還民,藉說於疊秩,興咨於加錄,乃以流絶之戶,認作迷藏之竇,竝與當納而不納,可捧而未捧,皆由於此也,此若不早矯救,幾何成痼,末流之害,必至民穀俱失,言念還政,寧不憫歎?似此民隱,非徒此邑,釐救之際,易混虛實,則遽爾煩奏,極涉悚惶,而但璿閣史庫,俱奉此地,愚民冀望,或異他邑,朝家軫念,宜加常例,與其因循而莫可收拾,曷若釐剔而及今就完,本邑各穀虧欠,殆至萬包,官屬犯逋及民間未捧,恰爲三分之二矣,此則嚴飭營邑,使之區別督捧,就其中指徵無處流亡條,下詢廟堂,講究矯救之策,俾示另恤之意似好,故敢此仰達矣。上曰,依爲之。出擧條又所啓,各道公都會覆試之道臣主試,卽通行之規,而江原道則以江陵·春川·原州三邑,互相輪試,原州年次,則道臣主試,江·春年次,則邑倅主試,未知此例創自何時,而外道覆試,倣用陛庠之制,有非旬題之比,則揆諸試體,終涉未穩,自今依他道例,竝以道臣主試恐好,而此係科制,臣適忝春曹,故敢此仰達矣。上曰,依爲之。出擧條命禮堂先退,進講爲之,上誦前受音一遍訖,憙淳讀自旄丘之葛兮,止旄丘四章,仍奏釋義。上讀新受音十遍訖,命陳文義。憙淳曰,此詩與前篇,俱是一事,而葛誕裘弊,歎其流寓之久也,褎如充耳,責無救恤之意也,觀其辭語,委曲有序,忠厚之至也,蓋人處患難之中,不失性情之正者,皆有平日持守之學力而後能之,此可見先王敎化之深,而黎之臣子,必是近道之人也,如是省覽,好矣。上曰,玉堂陳之。永圭曰,此章別無仰陳之義,而黎侯爲狄所逐,棄國寓衛,若是之久,而君臣上下,猶不能奮發淬礪,亟圖匡復,而悠泛泄泄,只望叔伯之來救,宜其衰微而不振矣。在昔太王,亦不免狄人之患,去邠居岐,而修德施仁,以基王跡,由是觀之,居岐寓衛,雖有處地之不同,德之修不修,仁之施不施,允爲興衰之樞機,可不戒哉,可不懼哉?伏願殿下每於此,深留聖意焉。上曰,參贊官陳之。羲錫曰,閣臣·儒臣所奏切實,臣無容更達矣。上曰,大臣陳之。止淵曰,此章別無深義仰陳者,而弱國大夫,不見救於他國,不能無微怨,然但斥言其臣,而不斥其君,亦可見忠厚之心也,至於瑣尾流離,則是民之不得其所者也,以今民勢言之,如俄者禮堂所奏關東民流亡絶戶,卽是瑣尾者也,其瑣尾旣如是,不得無救焚拯溺之望於朝廷,若不見救於朝廷,其能無怨乎?又是畿·湖兩道,連年歉荒,當有別般周恤之政,而周恤之道,在乎愛民,愛民在乎節用,節用惟在祛奢崇儉而已,殿下宵旰之念,惟在愛民,而愛民之實,莫不由於聖學中做出來,伏願深加體察焉。上掩卷,止淵進前奏曰,近日日氣雖不甚寒,朝氣稍寒,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,講讀之際,玉音重濁,似有微感,不勝伏憫,此時日氣始寒,衣襨未厚,易爲觸寒,尤宜節宣,房室講讀,少無所損,其餘將攝之方十分審愼焉。又曰,臣等詣閤已久,今始召接,其間時刻,恐涉遲緩,伏想問寢之餘,講筵最是急務,似無外他時急之事,設或有事,莫先於講筵,且禮遇筵臣,不可不念,伏願繼自今趁時召接,毋或怠忽,以盡時敏日新之功,是臣區區之望也。止淵曰,京兆兩堂有闕,久未差代,詞訟劇地,曠務可憫,令政院政官牌招,開政差出,何如?上曰,依爲之。出擧條止淵曰,日前完昌君加土呈辭,有給馬澆奠牀備給之命,又於興寅君妻父歸葬呈辭,有給馬之命矣,宗臣之蒙此恩數,實是曠典,而況今畿內邑驛事勢,有難責之以常例,兩宗臣給馬及澆奠牀,竝賜還收,似好,故敢此仰達矣。上曰,依爲之。出擧條仍命退,諸臣以次退出。
上在昌德宮。停常參·經筵。
金興根啓曰,明日常參·經筵,取稟。傳曰,停。
徐戴淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于成原默曰,進講入侍。
金興根啓曰,九日製爲之,弘文提學牌招事,命下矣。弘文提學金弘根在外,藝文提學趙秉鉉,卽爲牌招,何如?傳曰,允。
又啓曰,卽者成均館官員來言,每於節製時,本館堂上一員例爲進參,而知成均未差,同成均朴岐壽·沈能岳俱有身病,大司成金鍏服制,無進參之員云。同成均朴岐壽·沈能岳,竝卽牌招,以爲推移進參之地,何如?傳曰,允。
又啓曰,藝文提學趙秉鉉牌不進推考傳旨,今方捧入,而九日製試取命下之後,如是違牌,事甚未安。更爲牌招,何如?傳曰,允。
又啓曰,藝文提學趙秉鉉再牌不進推考傳旨,今方捧入,而九日製試取命下之後,連事違召,無意承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招,如有違牌,勿爲呼望。
又啓曰,同成均朴岐壽·沈能岳牌不進推考傳旨,今方捧入,而九日製儒生試取,當爲進參,如是違牌,事甚未安。更爲牌招,何如?傳曰,允。
又啓曰,藝文提學趙秉鉉旣已承牌,內閣提學徐有榘,卽爲牌招,同參考試,何如?傳曰,允。
傳于徐戴淳曰,左承旨持此御題,與藝文提學偕往泮宮,試取以來。
徐戴淳啓曰,臣與藝文提學趙秉鉉,馳往泮宮,九日製儒生試取,則收券爲一千二百十五張矣。捧入之意,敢啓。傳曰,知道。
傳于金興根曰,右承旨許遞,前望單子入之。
承旨前望單子入之,金景善落點。
金興根啓曰,新除授左副承旨金景善,卽爲牌招,何如?傳曰,允。
傳于徐戴淳曰,科次入侍。
金興根,以弘文館言啓曰,新除授修撰李源庚,卽爲牌招察任,何如?傳曰,允。
徐戴淳啓曰,大司憲金陽淳,掌令洪龜燮,持平李凝祥在外,執義金圭瑞,掌令姜英國,持平李濟達牌不進,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令姜英國,持平李濟達牌不進罷職傳旨,傳于徐戴淳曰,只推。
以修撰李源庚牌不進罷職傳旨,傳于徐戴淳曰,只推。
沈宜升啓曰,卽者吏曹郞廳來言,靑陽縣監沈遠悅兩司當爲署經,而憲府則雖已署經,諫院則司諫鄭煥義,獻納李佑伯在外,正言徐有薰未署經,任百經未肅拜,只有大司諫李寅敎一人,不得備員署經云。正言任百經,卽爲牌招,何如?傳曰,一司除署經。
姜時永,以訓鍊都監言啓曰,本局把摠尹惠鎭身病甚重,勢難察任,改差,何如?傳曰,允。
又以御營廳言啓曰,去夜初更量,幼學金弼熙犯夜被捉於本廳巡邏,依例移送秋曹之意,敢啓。傳曰,知道。
徐戴淳,以刑曹言啓曰,因御營廳啓辭,去夜初更量犯夜幼學金弼熙移送秋曹事,命下矣。金弼熙依更數,決笞三十度,放送之意,敢啓。傳曰,知道。
戊戌九月十六日辰時,上御熙政堂。進講入侍時,檢校直提學徐憙淳,參贊官成原默,侍讀官李魯奎,假注書金益文,記注官田栽五,記事官南秉哲各持詩傳第二卷,以次進伏訖。上誦前受音一遍訖,憙淳讀自簡兮簡兮,止簡兮四章,仍奏釋義。上讀新受音,至左手執籥,上讀左字如座字之音?憙淳曰,左字音雖如座者,詩經多訓如者字音,此章諺解,亦如是釋音矣。上曰,然?關雎章左右流之之左字,亦音者矣。仍讀十遍訖,命陳文義。憙淳曰,夫以俁俁之碩人,而處伶官之賤職,自賢者祿仕之義而言,則亦無所不可,而在君上官人之方,豈可使如是?昔周文·武盛時,呂望起於屠釣,而號稱尙父,膠鬲擧於魚鹽,而爲時賢輔。若使簡兮之伶官,生於其時,必當翶翔於十亂之列。此所以思西方之美人,而重爲之詠歎也。因此而竊有仰陳者,昨日大僚以講筵之趁時召接,有所仰勉,而今日則侵早臨講,實由開納之聖德。臣等相告攢誦,不勝欽仰。凡用賢之道,在於言必卽從。言旣見從,則林樊宿德之士,亦皆于于而至,何患賢者之遯跡自晦也?九重雖䆳,殿下之一言一動,如上天之默運,而物莫不被其化,厥惟愼哉?且以講學言之,朝氣最好,淸明在躬,志慮方專,對越先聖,敬若神明,而其言易解,其效易收,此古人所以貴平朝之氣也。伏願益加省念焉。上曰,玉堂陳之。魯奎曰,此詩首章言日之方中,日者,光明而無微不照,無幽不燭。上天之照臨,莫若日也,下土之瞻仰,亦莫若日也。王者大公無私,有似乎是,故易曰勿憂,宜日中,宜照天下,書曰若日月之照臨,光于四方。伏願殿下,於修己進德之方,無一毫私意之蔽,則講讀之中,自有如日之光明,如日之無私矣。曷不休哉?上曰,參贊官陳之。原默曰,閣臣儒臣敷奏已詳,臣無更陳之辭矣。上掩卷。仍命退,諸臣以次退出。
戊戌九月十六日酉時,上御熙政堂。九日製科次入侍時,左承旨徐戴淳,假注書金益文,記事官卓宗述·南秉哲,試官藝文提學趙秉鉉,對讀官副校理沈承澤,副修撰洪永奎,兵曹佐郞安允中以次進伏訖。上曰,史官分左右,科次爲之。戴淳曰,對讀官使之進前,讀奏試券乎?上曰,唯,允中讀奏第一張。上曰,其餘置之。秉鉉進前奏曰,試券五張,預差二張,試取以入,而當書何等乎?上曰,第一張書三下,第二張書草三下,其餘三張,竝書次上,可也。秉鉉書等訖,奏曰預差二張,書外字乎?上可之。上曰,祕封,承旨坼奏。戴淳以次坼奏訖。上命書傳敎曰,九日製賦居首三下進士鄭基命直赴會試,之次草三下生員睦仁會給二分,之次次上幼學尹廷鉉等三人竝令該曹考例施賞,又命書傳敎曰,入格儒生明日待令。上命史官就座。仍命試官先退,遂命退,諸臣以次退出。
上在昌德宮。停常參·經筵。
申時,日有兩珥。
姜時永,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
沈宜升啓曰,明日常參·經筵,取稟。傳曰,停。
姜時永啓曰,來二十一日朝參日次矣,敢稟。傳曰,停。
徐戴淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
沈宜升啓曰,來二十一日輪對日次矣,敢稟。傳曰,當次人受點,後日次待令。
又啓曰,判尹李憲瑋除拜後過三日不爲出肅,依定式推考警責,仍卽牌招察任,何如?傳曰,允。
傳于徐戴淳曰,入格儒生入侍。
傳于金景善曰,進講入侍。
姜時永啓曰,假注書金益文身病猝重,勢難察任,今姑改差,何如?傳曰,允。
金益文改差,代以沈敦永爲假注書。
姜時永啓曰,明日傳香禮房承旨當爲齋宿,而行都承旨金興根不爲仕進,所當牌招,而拘於廳規,不得請牌,何以爲之?敢稟。傳曰,牌招。
又啓曰,大司憲金陽淳,掌令洪龜燮,持平李凝祥在外,執義金圭瑞,掌令姜英國,持平李濟達牌不進,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令姜英國,持平李濟達牌不進罷職傳旨,傳于姜時永曰,只推。
沈宜升,以弘文館言啓曰,修撰李源庚旣有只推之命,卽爲牌招察任,何如?傳曰,允。
傳于沈宜升曰,在外玉堂許遞,前望單子入之。
玉堂前望單子入之,應敎金左根,校理李殷相,修撰金在根,副修撰韓啓源落點。
吏曹口傳政事,兼直閣單金左根。
沈宜升,以司饔院都提調·提調意啓曰,慶尙道所封十月朔膳中石榴·柚子,自辛酉年奉承傳敎。咸興·永興兩本宮祭享進用次封進,入京日限以九月旬後望前,永爲定式,毋得違越矣。見今望日已過,尙不來納。方以罔夜封進之意,發關嚴飭,而莫重進獻,無端過限,事未前有。當該道臣罷職,封進官捧現告,令該府拿問處之,何如?傳曰,允。聞甚驚悚,道臣罷職,固不可已,此時遞易,大關民弊,姑先施以越俸之典。
又以禮曹言啓曰,卽接成川幼學李處大所志,則以爲,族弟黯錫,嫡妻俱無子,以其同姓八寸兄寬室第二子東球,欲爲繼後。兩家諸族,相議完定,而黯錫夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長李處大所訴旣如此。依定式李寬室第二子東球,立爲李黯錫之後,何如?傳曰,允。
廣州留守金敎根疏曰,伏以,臣垂死之年,忝叨重寄。已耗之精,殫竭蔑效,積敗之局,牽補無術,憒憒尸素,歲幾再周,瓜熟之期,又從以不遠矣。寤寐一念,如縛求解,而目下事勢,有不容暫時濡滯,重貽民國之憂者,蓋本府許多難支之弊,固非一朝一夕之故,而近以飢荒荐經,自致經用之日縮,到今一歲之中,量入爲費,則雖遇少康之時,漸無排比之望,而不幸今秋大歉,視前尤甚。收穫未畢,闔境嗷嗷,顚連流離之憂,不待明春而可知。災實也,糶糴也,將士之支放也,飢民之接濟也,俱係時急事務,設使有智思有幹諝之人,預備漏之袽,尙患無麪之飥,而以臣疎闇,以臣衰耄,尙可以出一謀發一慮,以圖分毫之益哉?且經夏間毒慼以來,疾病沈綿,長在床褥,特一未冷之尸耳,尋常簿書之末,亦不能躬執照察。今若更遲數月,須代始還,則後來之人,猝然遇燃眉之急,安有所着手之方,而環一府軍民,將不知至於何境,誠不大可惶憫乎?玆不得不收拾神魂,略暴情實。伏乞聖慈,俯賜矜諒,仰稟東朝,亟遞臣南漢留守之任。仍治其久縻溺職之罪,擇授可堪之人,另究備荒之策,得有所措處,則民國幸甚,私分幸甚,臣無任云云。答曰,省疏具悉。所請依施。
副修撰沈承澤疏曰,伏以,臣與同副承旨臣宜升,有親叔姪應避之嫌矣。臣所帶春秋兼銜,揆以格例,在下當遞。伏乞聖明,俯垂鑑諒,亟令選部照依遞改,俾存公格,不勝幸甚,臣無任云云。省疏具悉。所請依施。
戊戌九月十七日辰時,上御熙政堂。九日製入格儒生入侍時,左承旨徐戴淳,假注書金正奎,記注官趙相玉,記事官南秉哲以次進伏。賦三下進士鄭基命,草三下生員睦仁會,次上幼學尹廷鉉,生員鄭夔和,幼學李啓五序立階下訖。上曰,史官分左右。戴淳進前奏曰,儒生使之次第陞堂乎?上可之。基命等以次陞堂,奏職姓名訖,退立階下。戴淳曰,直赴會試與給分儒生,使之先出,其餘紙筆墨施賞乎?上可之。廷鉉等以次跪受賞,引儀唱四拜,儒生等行禮訖,使之退出。戴淳曰,今日入侍別軍職不卽待令,事甚駭然。竝所當重勘,而本院請推之外,無他可施之罰,何以爲之乎?上曰,拿處,可也。出擧條仍命退,承史以次退出。
戊戌九月十七日辰時,上御熙政堂。進講入侍時,檢校直提學徐憙淳,參贊官金景善,侍讀官沈承澤,假注書金益文,記事官卓宗述·南秉哲,各持詩傳第二卷,以次進伏訖。上誦前受音一遍訖。憙淳讀自毖彼泉水,止泉水四章,仍奏釋義。上讀新受音十遍訖,命陳文義。憙淳曰,大凡情之所發,能以禮義自制者,士猶爲難,而矧乎婦女思歸之情,豈得以自制?今泉水婦人,能以禮義而自止,誠賢矣哉?蓋禮義是克己之要道,故仲虺之告成湯曰以義制事,以禮制心,斯實萬世人君之柯則。伏願留神焉。上曰,玉堂陳之。承澤曰,此章之義,楊氏以爲發乎情而止乎禮義。閣臣亦以此意,已奏陳矣。夫人情者,放而行之,殆無量限,故君子之學,亦無他術,情動於中,則節以禮義而已。色之邪媚者悅於目,而知其非禮則勿視,聲之淫巧者娛於耳,而知其非禮則勿聽,戲言戲動,亦皆非禮,則勿言勿動,每當一事,必自顧是禮乎否乎,苟禮則雖不愜於情,勉强而行之,非禮則雖甚愜於情,勇斷而止之。此進德躋聖之門路也。伏願留念焉。上曰,參贊官陳之。景善曰,此章所云,不過是婦人女子細瑣之情私,別無文義之可以深究,而閣臣儒臣纔以章下註所論發乎情止乎禮義,有所敷陳矣。臣無容贅焉,而大抵人於思慮之發,必求其中於禮合於義而後動,則自無過不及之差,而不至有徑情直行之事。伏願殿下於此等處,亦無放過而留意焉。是臣區區之望也。上掩卷。仍命退,諸臣以次退出。
上在昌德宮。停常參·經筵。
沈宜升啓曰,明日常參·經筵,取稟。傳曰,停。
成原默啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于成原默曰,傳香承旨馳詣宣武祠,奉審摘奸以來。
沈敦永在外,代以金政源爲假注書。
金政源在外,代以徐相敎爲假注書。
傳于成原默曰,飭已施矣。時囚罪人趙元錫·李重根·成元鎭·咸永錫竝分揀放送。
沈宜升啓曰,昨日玉堂前望,應敎金左根蒙點矣。旣是居中,則未能趁卽啓稟,兼直閣單子之曚然捧入,臣不勝惶悚,而該曹之不待啓稟,徑付兼職,亦難免疎忽。原單子勿施,當該堂上,推考,何如?傳曰,允。
又啓曰,新除授應敎金左根方在居中,何以爲之?敢稟。傳曰,蕩滌。
沈宜升,以弘文館言啓曰,新除授應敎金左根,校理李殷相,修撰金在根,副修撰韓啓源,竝卽牌招察任,傳曰,允。
成原默啓曰,大司憲金陽淳,掌令洪龜燮,持平李凝祥在外,執義金圭瑞,掌令姜英國,持平李濟達牌不進,監察茶時之意,敢啓。傳曰,知道。
以大司諫李寅敎,正言任百經,執義金圭瑞,掌令姜英國,持平李濟達牌不進罷職傳旨,傳于成原默曰,只推。
以應敎金左根,校理李殷相,修撰金在根,副修撰韓啓源牌不進罷職傳旨,傳于成原默曰,只推。
沈宜升啓曰,卽者執義金圭瑞以其親病,投章徑行,原疏纔已捧入矣。所當直捧遞差傳旨及禁推傳旨,而此與無端下鄕有異,從重推考,何如?傳曰,允。
以慶尙監司權敦仁狀啓朔膳及薦新柚子色靑體小,惶恐待罪事,傳于成原默曰,卿則已有處分矣。
吏曹口傳政事,兼直閣單金左根。
備邊司,以徐憙淳爲廣州留守。
沈宜升,以吏曹言啓曰,新除授軍資監正吳致成以其身病,呈狀乞遞,成均館典籍金鎭顥除拜後過限未肅拜,竝改差,何如?傳曰,允。
金景善,以御營廳言啓曰,本廳軍色從事官金德喜身病甚重,勢難察任,改差,何如?傳曰,允。
成原默,以義禁府言啓曰,時囚罪人趙元錫·李重根·成元鎭·咸英錫等竝分揀放送事,承傳啓下矣。趙元錫·李重根·成元鎭·咸英錫,竝分揀放送之意,敢啓。傳曰,知道。
吏曹啓目,粘連觀此弘文館副校理沈承澤上疏,則以爲,臣與同副承旨臣宜升,有親叔姪應避之嫌矣。臣所帶春秋兼銜,揆以格例,在下當遞。伏乞亟令選部,照例遞改亦爲白有臥乎所,相避之法,在下當遞,弘文館副校理沈承澤所帶春秋館記注官之任,今姑減下,何如?判付。啓,依允。
刑曹參議李是遠疏曰,伏以,臣厚沐洪造,積負罪戾,泣血訟愆,恒自傷悼。向者銀臺特點,有隕自天,緘章未徹,旋蒙恩遞。今又伏奉秋曹除旨於闔門感泣之中,臣衷情隕越,實不知措躬之所也。臣爲子無狀而至恨弸結,爲臣不忠而身名僇辱,六年屛蟄,罪著孤負。兩次哀籲,情在疾痛,每當罔測之遭罹,輒徼非常之恩數。臣聞古人有言,天地父母,只能生臣,不能使臣當死復生。今臣已死而蘇,旣骨而肉,又以分外之光華,被之朽腐之質,陶鑄生成之澤,有非言語所可形容。感激思效,彝性所同,駕屨不竢,常分卽然。臣顧頑如無知,蠢然不動,莫伸叩謝之忱,重添逋慢之罪,是豈臣樂爲也哉?誠有大防之不可越,私痛之不可抑者。雖不敢復綴已陳之語,更瀆崇嚴之聽,然區區微諒之所以自矢永靖,庶爲同朝之所共知,日月之所照燭。只當扶將病母,歌詠聖澤,畢命溝壑,隕結來世,淸朝官爵,有非滓累之所可復玷。矧玆格外晉秩,頻繁寵除,豈宜加之於有罪未勘之蹤,以致褻恩命而辱名器乎?噫,古之陳情者,尙論短長之日,謂有圖報之期。臣則桑楡景迫,冞切知年之懼,蒲柳衰甚,已作望秋之零。本是木石之至頑,重以鐵限之當前,容足之外,更無移步之地,回遑踡跼,判爲公私之罪人。臣情到此,吁可慼矣。至若詞訟劇地,虛縻久瘝,又非賤分之所敢一日自安者,玆敢縣道陳疏,冒控衷懇。伏乞聖慈,察臣危苦之情,亟將前後除旨,竝行收還,因命刋名仕籍,議勘當律,以爲人臣辜恩慢命者之戒焉,臣無任云云。省疏具悉。爾其勿辭,上來察職。
執義金圭瑞疏曰,伏以,臣家在忠淸道淸州地,而臣之父母,年俱七耋,衰病日深,發作無時,委頓床玆,恒事刀圭之試,終鮮兄弟,無他扶將之人。臣所以不能遠離膝下,久淹京洛者,情勢實然,卽接家信,則臣母素患勞瘵之病,方値金水之交,益添風眩之症,氣悴而痰火上攻,胃敗而水穀下隔,奄奄有朝夕難保之狀。臣及聞此報,方寸攪亂,按捺不住,玆敢忙陳短章,蒼黃登途。伏乞聖慈,俯賜鑑諒,亟遞臣所帶之職,仍治臣擅離之罪,以肅朝綱焉,臣無任云云。省疏具悉。爾其勿辭救護。
戊戌九月十八日辰時,上御熙政堂。進講入侍時,原任直閣徐俊輔,參贊官沈宜升,檢討官林肯洙,假注書金正奎,記事官卓宗述·南秉哲各持詩傳第二卷,以次進伏訖。上誦前受音一遍訖。俊輔讀自出自北門,止北風三章,仍奏釋義訖。上讀新受音十遍訖,命陳文義。俊輔曰,此兩章,別無文義之可陳,而大抵賢者不得志而傷歎者也。草野固多賢者,旁招俊乂,縻以爵祿,使之展布所蘊,則豈有此等之詩乎?伏願殿下,必法明四達四之聖訓,招徠草野之賢俊,俾無不得志之歎,區區之望也。上曰,玉堂陳之。肯洙曰,此章,衛之賢者,不得其志,有所自歎者也。大抵國之有賢材,譬如屋之有棟樑,舟之有檣楫,屋非棟則無以維持矣,舟非楫則無以利涉矣。國非賢則無以爲治,故以堯·舜之聖,設旌進善,闢門徠賢,莫不汲汲於求賢,而後世則不然。時君世主,每患求賢而不以誠,用賢而不以禮,故以葩經觀之,周之賢者,處於伶官,衛之賢者,終窶且貧,有若杞梓之不遇良工,可勝歎哉。顧今聖姿純粹卓越,堯·舜之治,可以挽回。伏願設旌闢門之道,益加體念,以爲致治之本焉。上曰,參贊官陳之。宜升曰,閣臣儒臣所奏切實,臣無容更達,而今伏覩講讀之際,似不存心,夫讀書之法,雖一章二章,必專心致志,然後大有將就之功。聖學之要,在於專致而已。伏願體念焉。上掩卷。仍命退,諸臣以次退出。
上在昌德宮。停常參·經筵。
沈宜升啓曰,明日常參·經筵,取稟。傳曰,只晝講。
成原默啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于沈宜升曰,原任直閣金鼎集馳詣華寧殿,奉審摘奸,健陵·顯隆園,一體奉審以來。
傳于成原默曰,進講入侍。
金景善啓曰,明日傳香禮房承旨當爲齋宿,而行都承旨金興根不爲仕進,所當牌招,而拘於廳規,不得爲牌,何以爲之?敢稟。傳曰,牌招。
沈宜升,以弘文館言啓曰,應敎金左根,校理李殷相,修撰金在根,副修撰韓啓源旣有只推之命,竝卽牌招察任,何如?傳曰,允。
成原默啓曰,大司憲金陽淳,執義金圭瑞,掌令洪龜燮,持平李凝祥在外,掌令姜英國,持平李濟達牌不進,監察茶時之意,敢啓。傳曰,知道。
以大司諫李寅敎,正言任百經,掌令姜英國,持平李濟達牌不進罷職傳旨,傳于成原默曰,只推。
以應敎金左根,校理李殷相,修撰金在根,副修撰韓啓源牌不進罷職傳旨,傳于沈宜升曰,只推。
成原默,以兵曹言啓曰,今此咸鏡道道科武科試取時,本道直赴殿試人許赴事,前已草記蒙允矣。直赴殿試人親騎衛金見洙·洪達奎·安達燁·李景燁·張取翼·金興淳·林昌賢·朴宗儀等八人,當爲許赴,而其中親騎衛朴宗儀一人遭故,依法典陳試,其餘七人等,紅牌空其名安寶,原榜人紅牌下送時,一體下送于該道道臣處,何如?傳曰,允。
戊戌九月十九日辰時,上御〈熙〉政堂。進講入侍時,原任直提學金鏴,參贊官成原默,侍讀官沈承澤,假注書金正奎,記注官金致坤,記事官鄭基世各持詩傳第二卷,以次進伏訖。上誦前受音一遍訖。鏴讀自靜女其姝,止靜女三章,仍奏釋義。上讀新受音十遍訖,命陳文義。鏴曰,此章別無文義仰陳者,而聖人著之於經,以示後世,可謂懲戒處矣。上曰,彤管何物也?鏴曰,大註云未詳何物,小註云古者鍼筆皆有管,樂器亦有管,管蓋物之美者而相贈者也。上曰,玉堂陳之。承澤曰,此章別無文義之可以敷陳者,而章末匪汝之爲美,美人之貽一句,斷章取義,義甚好矣。蓋謂物雖不美,爲其所貽之人而美之也。昔晉平公,大國之君,亥唐一賢士,而平公之於亥唐,食云則食,雖蔬食菜羹,未嘗不飽。蔬食菜羹,豈悅於人君之口?爲賢人所貽,故不敢不美也。至於言辭亦然,雖均是平易之常談,旣出自聖賢之口,載之經傳,以貽後人,則不敢不尊信,而體究當然之道也。且旣有言端,臣敢不罄陳區區也。近日筵臣所奏之言,非出臆見,卽因經傳之旨,先儒之說而仰陳者,則自上宜勉諦聽信從之道,而臣竊伏見諸臣略陳文義之後,自上更無酬酢辨難之事,仍卽退出,如此則徒歸文具而已,將何望聖學之將就乎?非但講筵本意,不宜若是之不誠,當今第一急務,未有先於講筵一事,而未免草草了當,字句之義,尙未盡究,上下之情,終難交孚。夫君臣上下,猶家人父子也。家人父子之間,何事之有不可仰奏者也,何事之有不可俯詢者也?伏願繼自今開筵之時,勿以他念問之。筵臣所奏之言,終始諦聽,天顔溫粹,酬酢如響,則聖學日新,必躋於緝熙光明之域焉。鏴曰,玉堂所奏誠好矣。上曰,參贊官陳之。原默曰,閣臣儒臣所奏切實,臣無容更達矣。上掩卷。仍命退,諸臣以次退出。
上在昌德宮。停常參,只晝講。
自未時至人定,灑雨下雨,測雨器水深二分。
自人定至二十一日開東,灑雨下雨,測雨器水深二分。
藥房都提調李止淵,副提調金興根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮〈殿〉,口傳問安。答曰,知道。
姜時永,以都摠府言啓曰,今日入直內三廳武兼禁軍及軍名等,中日習射技放,請出標信。傳曰,知道。
沈宜升啓曰,明日常參·經筵,取稟。傳曰,停。
姜時永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金興根啓曰,左承旨徐戴淳今日不爲仕進,卽爲牌招,何如?傳曰,允。
姜時永啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于沈宜升曰,二十二日眞殿茶禮,自內親行矣。時原任大臣·閣臣·宗親·儀賓二品以上入參。
傳于金景善曰,故直提學趙鍾永夫人卒逝云。賻物依定式輸送事,分付該曹。
傳于沈宜升曰,政官牌招開政。
傳于沈宜升曰,在外經筵許遞,今日政差出。
姜時永啓曰,大司憲金陽淳,執義金圭瑞,掌令洪龜燮,持平李凝祥在外,掌令姜英國,持平李濟達牌不進,監察茶時之意,敢啓。傳曰,知道。
以大司諫李寅敎,正言任百經,掌令姜英國,持平李濟達牌不進罷職傳旨,傳于姜時永曰,只推。
以左承旨徐戴淳牌不進罷職傳旨,傳于姜時永曰,只推。
沈宜升啓曰,吏曹判書曺鳳振,參議金英淳牌不進推考傳旨及罷職傳旨,今方捧入,而開政命下之後,如是違牌,事甚未安。參判閔致成在外,判書更爲牌招,何如?傳曰,允。參議只推,一體牌招,如有違牌,勿爲呼望。
沈宜升,以吏批言啓曰,禁衛營都提調今當差出,而無故大臣只有二人,以二望擬入之意,敢啓。傳曰,知道。
有政。吏批,判書曺鳳振進,參判閔致成在外,參議金英淳進,同副承旨沈宜升進。以李遠翊爲戶曹參議,金敎根爲知經筵,李穆淵·徐英淳爲同經筵,閔致成爲同春秋,李止淵爲禁衛都提調,韓宓履爲軍資正,金坤爲校檢,鄭泰敎爲律學敎授,具濟遠爲南海縣監,徐得淳爲德山縣監。禁府都事韓鎭寓,掌苑奉事徐慶輔相換,廣州留守單徐憙淳,承文正字單尹昌錫,副正字單白宗佺,奉常副奉事單盧鎭衡,兼春秋二單沈膺泰·丁載榮。贈吏判申光蘊贈左贊成例兼,贈大司憲申韶贈吏判例兼,已上判義禁申在植兩代。故學生韓致九贈吏參例兼,故通德韓世憲贈僕正,已上同義禁韓鎭㦿考·曾祖考。
兵批,行判書朴岐壽,參判南履懋,參議丁庠敎病,參知李益文入直進,右承旨姜時永進。同知單張漢傑,上護軍金敎根,副護軍洪羲錫·權用經,副司直金德喜·李魯奎,副司果金基瓚·洪永圭以上竝單付。南漢守禦使單徐憙淳。
吏批,再政。以宋欽象爲景慕宮令。
傳于沈宜升曰,藥院提調有闕之代,前望單子入之。
沈宜升,以弘文館言啓曰,校理李殷相,修撰金在根,副修撰韓啓源旣有只推之命,竝卽牌招察任,何如?傳曰,允。
姜時永,以都摠府言啓曰,副摠管李行敎以文臣朔試射試官,訓鍊院晝仕出去之意,敢啓。傳曰,知道。
又以備邊司言啓曰,日前以薦新過限事因廚院草記,有封進官拿處之命矣。莫重薦新之未能趁期,誠極驚悚,而以昨日嶺伯狀辭觀之,旣有發送之日字,似非封進之稽滯。況今秋務方殷,諸倅之就理去來,必多民邑受弊之端,竝姑分揀,使之戴罪擧行,何如?傳曰,允。
又以禁衛營言啓曰,騎士都試時優等人,別單書入之意,敢啓。傳曰,知道。
戊戌九月二十日午時,上御熙政堂。晝講入侍時,特進官金炳朝,同知事李敦榮,參贊官金景善,侍讀官李是鍊,檢討官林肯洙,假注書徐相敎,記事官卓宗述·鄭基世各持詩傳第二卷,武臣白殷鎭以次進伏訖。上曰,史官分左右,上誦前受音一遍訖。是鍊讀自新臺有泚,止新臺三章,仍奏釋義訖。上讀新受音十遍訖,命陳文義。是鍊曰,此章別無敷奏之文義,而衛宣公不能正心修身,以致彝倫之斁絶。此等詩不宜載之於經傳,而持以垂戒後世之意,聖人存此。伏望殿下,亦以垂戒之意留念焉。上曰,下番陳之。肯洙曰,此章別無可陳之義,而其曰魚網之網者,亦有取義者。夫網者必有綱,故書曰若網在綱,有條而不紊。蓋網非綱則不能自張,絲非紀則不能自理,此所謂紀綱也。以紀綱言之,則有一家之紀綱,亦有一國之紀綱。家無紀綱,則家不得爲家,國無紀綱,則國不得爲國。故治國之道,必以紀綱爲先。夫紀綱者,非別件物事也。辨賢愚以定上下之分,核功罪以公賞罰之施,而苟究其本,則係於人主之一心矣。人主之心,公平正大,無一毫私意,然後以紀綱持之於上,則在下之人,莫不率從,敎化丕行,風俗歸美,是所謂人主一心,爲萬化之原者也。顧今聖姿天縱,講筵日開,伏願誠正之工,恒存加勉。雖燕居幽獨之中,毋少怠忽,存養此心,推以及於政令施措之間,則紀綱不待正而自正矣。懋哉懋哉。上曰,參贊官陳之。景善曰,玉堂上下番已有所奏對,而此章果無文義之可合更論矣。然而詩之爲義,貴在諷誦。此等處不必求其甚解,講讀之餘,命諸臣各出意見,敷陳於本章文義之外,而自上反覆問難,必有以開發聖志。況今久停之餘,特開法講,法講筵體,尤爲謹嚴矣。古之賢君,臨講必正色拱手而讀之。正色拱手,則自然心存這裏,句讀之間,不至有錯誤之患,而始有實得。伏願殿下,留意勿忽焉。上曰,特進官陳之。炳朝曰,儒臣參贊官備陳無餘,臣無容更達矣。上曰,同知事陳之。敦榮曰,此云燕婉之求,推此有反求之義。求者卽孟子所云求在我者也。求而得其正,則修齊治平之工,不外於是矣。求而不得其正,則將至於放辟邪侈,無不爲已。若以詩經所著訓者言之,如忮求之求,是不得其正之求也,如求福不回之求,是得其正之求也。求則一也,而差謬之幾,若是其嚴,惟殿下常懋得其正之道,先自講學而以實心求實工,是臣區區之望也。上掩卷。命史官就座。仍命退,諸臣以次退出。
上在昌德宮。停常參·經筵。
沈宜升啓曰,明日再明日齊陵忌辰祭齋戒正日相値,視事頉稟之意,敢啓。傳曰,知道。
姜時永啓曰,來二十五日朝參日次矣,敢稟。傳曰,停。
徐戴淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,高嶺僉使李龍求下直,長弓一張,長箭一部,片箭一部,筒兒一箇賜給。
傳于姜時永曰,進講入侍。
禮曹,來十一月初三日行景慕宮冬享大祭親傳香取稟,奉敎恭依。
內醫提調前望單子入之,趙秉鉉落點。
徐戴淳啓曰,大司憲金陽淳,執義金圭瑞,掌令洪龜燮,持平李凝祥在外,掌令姜英國,持平李濟達牌不進,監察茶時之意,敢啓。傳曰,知道。
以大司諫李寅敎,正言任百經,掌令姜英國,持平李濟達牌不進罷職傳旨,傳于徐戴淳曰,只推。
以校理李殷相,修撰金在根,副修撰韓啓源牌不進罷職傳旨,傳于成原默曰,只推。
成原默,以弘文館言啓曰,校理李殷相,修撰金在根,副修撰韓啓源旣有只推之命,竝卽牌招察任,何如?傳曰,允。
姜時永,以備邊司言啓曰,卽見京畿監司洪學淵分等狀啓,則坡州等十六邑置之尤甚,楊州等十五邑鎭置之之次,朔寧等三邑置之稍實,後錄諸條,竝請令廟堂稟旨分付,而抄饑賙賑與執災等節,追後登聞爲辭矣。其一,新還餉,尤甚邑尤甚面里折半,尤甚邑之次面里,之次邑尤甚面里三分一,尤甚邑稍實面里,之次邑之次面里,稍實邑尤甚面里四分一停退事也。其一,當捧還,尤甚邑三分二,之次邑及稍實邑,尤甚面里折半,之次面里三分一,以相當穀準折代捧,待明秋還作本色事也。其一,各樣軍布,尤甚邑折半,之次邑三分一停退,待明秋收捧,壬辰癸巳停退條及辛巳以前各年舊布,三等邑竝許仍停事也。其一,北漢平倉城餉,尤甚之次邑全數捧留,耗條代錢輸送事也。其一,大興·臨津·長山等餉穀,竝許捧留本邑,亦令分數代捧,而附近民之自願輸納者,依願施行,耗條代錢輸送事也。其一,禁御兩營江都留餉米太,以錢代捧,待明秋還作本色事也。其一,守摠兩營壯抄牙兵軍官等身米每斗四錢,以錢代捧事也。其一,各衙門各宮房屯土從實收稅事也。其一,沿海各邑拯劣米太,今年條,以錢代捧,甲午以後各年條,竝許仍停事也。其一,高陽·南陽敗船罪人移送原籍官事也。其一,推奴徵債限明秋防塞事也。分等依狀請施行,新還請停,出於爲災民不獲已之意,而本道還摠,旣甚不敷。若使今冬,應捧未準,必至明春,排巡難繼,賑捄之外,農民將何所恃乎?此一款有難遽議,而第今民勢,貧富俱困,除却若干峽邑,則便是通一道全歉,如數督納,實所矜悶,而所請分數,稍涉過多,尤甚邑尤甚面里三分一,之次面里之次邑,尤甚面里四分一,特許停退,以爲紓力之地,相當穀之準折代捧。雖不必靳持,各軍布之分等請停,終有所難愼,而例有可據,惠當特施,與各年舊布仍停事,一體許之,而新軍布則以尤甚邑三分一,之次邑四分一施行。城餉轉輸,雖關災歲民情,而北漢事勢,實難全數邑留,依昨年例,許令四分三捧留各邑,耗條係是支放之需,竝令本色輸納。楊州則今年當納,卽是元摠四分一,無足更爲分數,使之如數上城,其餘諸條,皆是歉歲恒有之例,竝依狀請施行,而其中敗船罪人等,囚推屬耳,不可遽然移送,置之,何如?傳曰,允。
又以備邊司言啓曰,卽見開城留守李彦淳狀啓,則備陳本府及舊豐德年形慘歉之狀,後錄諸條,竝請令廟堂,稟處矣。其一,本府城鎭餉三分一停退,三分二或以本色捧上,或以代穀,或以詳定代捧,待明秋還作本色事也。其一,本府放料條米太,折半停退,折半或以本色,或以詳定代捧,待明秋還作本色事也。其一,舊豐德禁御兩營所管江都留餉米太,詳定代捧,而耗條亦以代錢收送事也。其一,摠廳所管臨津餉穀,以相當穀分數代捧,留置本倉,而耗條代錢輸送事也。其一,新還餉折半停退,折半或以本色捧上,或以代穀,或以詳定代捧,待明秋還作本色事也。其一,各軍門各衙門身軍布之舊豐德所在辛巳壬辰癸巳停退條及大小南面壬辰癸巳停退條,竝許仍定事也。其一,當年身布限折半停退事也。本府歉形,與畿內尤甚諸邑無異。新還軍布之已爲許停於畿邑者,何可靳施於本府乎?城鎭餉與放料條及舊豐德新還停退與代捧,竝以三分一許施,詳定代捧,係非經法,置之。當年軍布,亦依此分數許停。其餘諸條,俱係目下紓力之方,且有各年已施之例,竝依狀請許施,何如?傳曰,允。
又以備邊司言啓曰,卽見平安監司鄭基善分等狀啓,則平壤等十邑置之稍實,永柔等二十七邑置之之次,德川等五邑置之尤甚,後錄諸條,竝請令廟堂稟旨分付,而各邑租簿,待其齊報,追後登聞爲辭矣。其一,各邑鎭帳外火田限四分一權減,各鎭屬給代,不足條,以各鎭間年儲留穀及營別置穀,從便區劃事也。其一,陳田火田還加起執摠姑許停免事也。其一,各宮房各衙門及奎章閣所屬屯土從實執摠事也。其一,當捧還穀,毋論尤甚之次邑,尤甚面里折半,以相當穀準折代捧事也。其一,楚山査逋未捧穀二千四十九石待明秋準捧事也。其一,尤甚邑限明秋勿定配所事也。其一,推奴徵債限明秋防塞事也。本道穡事,非不曰少康,而始之以旱乾,終焉有雹霜之患,晩後災形,稍違始料。今此三等分劑,必有斟量,依狀請施行,各邑鎭火田之四分一權減,各鎭屬給代之儲留穀區劃,陳火田之執摠停免,各樣屯土之從實執稅,便是年例,姑爲依施。還穀代捧,有違糴法,而被災之地,亦難以本色責捧。楚山還逋之課年仍停,大是可悶,而本府旣係尤甚,民勢似難强督,竝與配所勿定,推徵防塞,而一體許施,何如?傳曰,允。
又以備邊司言啓曰,卽見忠淸監司趙冀永狀啓,則備陳道內綿農歉荒之狀,仍請各邑軍布以木上納條,自今年十月至明年九月,兵曹及營各司限折半,訓局砲保三分一代錢,舒川等七邑苧納,亦許限明秋以錢代納事,令廟堂稟旨,分付矣。今年綿農,始有善就之望,終至失稔之境。但本道未必較甚於他道,軍布有難獨許其代捧,而年穀慘歉,民力大絀,此時軫恤,固當靡不容極,且其所謂分數,不至過濫。與舒川等七邑苧納代錢之請,特爲許施,何如?傳曰,允。
廣州留守徐憙淳疏曰,伏以,臣於日昨,伏奉南城居留之命,寵實紆於簡畀,懼則深於孤負,歷日踧踖,不知所以自措也。是職之責任綦重,誰昔然矣,固無待乎臣言之覶縷,而挽近凋弊,如水益深,浸浸然已到竿頭之步,繭絲保障,尙矣無論,補漏牽架,亦且無術。況今年成失稔,災荒溢目,滌場未畢,轉壑已形,將欲發棠,則殆同無麪之餺飥,將欲移粟,則又患缾罄而罍恥。凡所以仰體霄旰如傷之仁,勉殫保釐字恤之責,弛役而蠲征,修利而祛弊,兢兢乎寬一分惠一分之政者,苟非剸理通鍊之才,不容輕授。臣顧其人乎哉?以是人擬是任,何異强僬僥以千匀之擔,而不虞其顚仆也?噫,臣之一身,非臣之有,夷險燥濕,惟命之從,懷安卷縮,豈臣樂爲?誠以量材授官,明主之懿範,冒寵肩鉅,人臣之炯戒,臣誠愚騃,妄自托於急病讓夷之風,終自陷於毁瓦畫墁之歸,則臣固不足恤,其於累聖朝則哲之明,何哉?亦何以慰一都生靈嗷嗷望哺之情也?揣分量力,堪承無望,玆敢略綴短章,仰瀆紸纊之下。伏乞聖明,俯賜鑑諒,仰稟東朝,將臣新授職名,亟許鐫改,移授可堪之人,以幸國事,以安私分焉,臣無任云云。答曰,省疏具悉。卿其勿辭察任。
戊戌九月二十一日辰時,上御熙政堂。進講入侍時,原任直提學金鏴,參贊官姜時永,檢討官李源庚,假注書金正奎,記事官卓宗述·鄭基世各持詩傳第二卷,以次進伏訖。上誦前受音一遍訖。鏴讀自二子乘舟,止二子乘舟二章,仍奏釋義訖。上讀新受音十遍訖,命陳文義。鏴曰,此章實無可合之文義,今日則無所容達矣。上曰,玉堂陳之。源庚曰,此章別無敷衍可陳之義,而願言思子者,國人傷其二子之事而思之也。思者心也。凡事有心然後皆可爲之,故心之所之之謂思。以詩傳已講者推看,則曰寤寐思服,曰靜言思之,曰我思古人,實獲我心,天下萬事,無有不思而行者。然而思之之中,有善有不善者,卽由於人心之有邪正也。凡人厥初,無有不善,而物慾所蔽,不能守其本心,七情所發,靡思不出。故詩經三百篇,一言以蔽之曰思無邪。苟欲思得其正,則惟在於正心工夫。正心之道,亦係於學問上,若寓心於學問,則心不外騖,而非僻之心,無由生也。以講學言之,蘊奧之文義,思闡發焉,古人之事迹,思尋究焉,諸臣之奏對,思聽聞焉。然則所思者甚多,何暇思及於他事乎?念念在玆,專心致志,則非但有益於講學,實爲正心之工夫。人主一心,爲萬化之源,先正其心,則上自朝廷,下至百官萬民,無一不出於正矣。伏願留念焉。上曰,參贊官陳之。時永曰,此章別無敷奏,而臣於乘舟二字,竊有所推類而仰陳者。古人云,君猶舟也,民猶水也,水能載舟,亦能覆舟,誠切至之喩也。爲人上者,若能順民心而爲治,則如順水之御舟,其安如磐石,苟或違拂民情,則如逆浪之行船,其危如累卵。是以聖帝明王,莫不兢兢業業,慮其民心之或拂,至有舟水圖之揭壁而常目,伏願以此澄省焉。上掩卷。仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深七分。
徐戴淳啓曰,大司憲金陽淳,執義金圭瑞,掌令洪龜燮,持平李凝祥在外,掌令姜英國呈辭,持平李濟達未肅拜,監察茶時之意,敢啓。傳曰,知道。
沈宜升啓曰,三品官之毋得過三日循例請牌,曾有定式矣。戶曹參議李遠翊除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于徐戴淳曰,進講入侍。
徐戴淳啓曰,今日眞殿茶禮後,有大臣·儀賓·承史·閣臣留待之命。而司謁傳命之際,未免顚錯,致令參班諸臣竝爲留待,揆以擧行,萬萬可駭。當該司謁,令攸司從重科治,何如?傳曰,允。
傳于成原默曰,奉審閣臣入侍。
以校理李殷相,修撰金在根,副修撰韓啓源牌不進罷職傳旨,傳于沈宜升曰,只推。
以忠淸監司趙冀永狀啓藍浦縣監申鳳圭稱以上納,雜費不足,加斂於民間,怨聲藉藉,爲先罷黜,其罪狀令攸司稟處事,傳于沈宜升曰,令該曹口傳各別擇差,明日下送。
姜時永,以兵曹言啓曰,今九月二十二日卯初一刻立冬十月節改火進上時,宗廟署·社稷署·永禧殿·永寧殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
戊戌九月二十二日辰時,上詣眞殿茶禮親行入侍時,行都承旨金興根,左承旨徐戴淳,右承旨姜時永,左副承旨金景善,右副承旨成原默,同副承旨沈宜升,記事官兪錫煥,假注書徐相敎,記注官金致坤,記事官鄭基世,原任提學鄭元容,提學徐有榘,檢校直提學徐憙淳,原任直提學朴綺壽,原任直閣李景在,檢校直閣鄭㝡朝·李公翼,直閣金左根,原任待敎李憲瑋·金英淳以次侍立。時至,上具翼善冠·衮龍袍,出幄次。通禮導上詣板位,通禮啓請鞠躬四拜興平伸,上行四拜禮,大臣二品以上皆行四拜禮。通禮導上詣盥洗位,盥洗訖,通禮導上詣第一室尊所,執樽擧羃。通禮導上詣位前跪,興根奉香,宜升奉爐,三上香,仍行奠爵,興根奉爵,宜升奠爵。次詣第二室,第三室如右禮。通禮導上降復位,啓請鞠躬四拜,上行四拜禮,二品以上皆行四拜禮,禮畢。通禮導上還入幄次,諸臣以次退出。
戊戌九月二十二日辰時,上御熙政堂。進講入侍時,提學徐有榘,參贊官徐戴淳,檢討官李源庚,假注書徐相敎,記注官趙相玉,記事官鄭基世各持詩傳第二卷,以次進伏訖。上讀前受音一遍訖。有榘讀自汎彼柏舟,止柏舟二章,仍奏釋義訖。上讀新受音八遍,命諸臣少退,少頃,命入侍。上讀新受音二遍訖,命陳文義。有榘曰,今日自止之內,別無文義之敷衍仰達者矣。邶風柏舟之初章文勢,與此章恰相似,而在邶風則爲比,在鄘風則爲興,兩章六義之緣何異同?敢此仰質矣。上曰,卿試言之。有榘曰,興卽引彼起此之謂也,比卽全篇皆是比擬。以此觀之,兩柏舟之一比一興,自可瞭然矣。上曰,玉堂陳之。源庚曰,此時衰亂之世,共姜獨貞節,以死自誓,不失婦人之道。此非但苦心至誠之所致,亦能知禮而然也。夫禮者,聖人制之以遏人欲存天理。人之異於禽獸夷狄,以其有禮也,雖閭巷匹庶,有禮然後乃可以修身齊家。況人主之於禮以之導俗明倫,以之立紀綱定名分,以至于治國平天下,誠不可一日無者也。若其講究之方,則惟係於學問上。蓋使吾心無外馳,則起居動作,言語酬酢,皆有法度,自至不違於禮也。今日眞殿展謁,還次開講,殿下於禮於學,固已恪勤留神,在廷臣上,擧切欽仰,而若推此以往,念玆在玆,則修齊治平之化,不期致而致矣,伏願省察勿泛焉。上曰,參贊〈官〉陳之。戴淳曰,臣則無仰達之文義矣。上掩卷。仍命退,諸臣以次退出。
戊戌九月二十二日酉時,上御熙政堂。奉審閣臣入侍時,右副承旨成原默,假注書徐相敎,記事官洪在龍·鄭基世,原任直閣金鼎集以次進伏訖。上曰,史官分左右,閣臣進前。鼎集進前奏曰,臣承命馳詣華寧殿,殿上奉審則無頉,祭物祭器祭井看審〈則〉精潔,諸執事摘奸則無頉,仍留監祭,享事平安,仍詣健陵·顯隆園,奉審則無頉矣。上曰,史官就座。仍命退,諸臣以次退出。
上在昌德宮。停常參·經筵。
沈宜升啓曰,明日常參·經筵,取稟。傳曰,停。
成原默啓曰,大司憲金陽淳,執義金圭瑞,掌令洪龜燮,持平李凝祥在外,掌令姜英國呈辭,持平李濟達未肅拜,監察茶時之意,敢啓。傳曰,知道。
又啓曰,假注書徐相敎身病猝重,勢難察任,今姑改差,何如?傳曰,允。
傳于沈宜升曰,進講入侍。
徐相敎改差,代以金英秀爲假注書。
吏曹口傳政事,以成大璡爲藍浦縣監。
成原默,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以義禁府言啓曰,忠淸監司趙冀永狀啓內,藍浦縣監申鳳圭爲先罷黜,其罪狀令攸司稟處事,啓下矣。申鳳圭時在任所云,依例發遣府羅將拿來,何如?傳曰,待待命拿囚。
戊戌九月二十三日辰時,上御熙政堂。進講入侍時,原任直提學朴綺壽,參贊官成原默,侍讀官金輔根,記事官兪錫煥,記事官洪在龍·鄭基世各持詩傳第二卷,以次進伏訖。上誦前受音一遍訖。綺壽讀自墻有茨,止墻有茨三章,仍奏釋義訖。上讀新受音十遍訖,命陳文義。綺壽曰,此章別無可陳之文義,而大抵詩經中二南,正風也,故篇篇旨義,盡善盡美。邶風以下,有善有惡者,聖人刪詩之際,以寓勸懲之意也。至於此章,尤是大惡至醜之言也,宜刪而不刪,使天下後世爲惡者,有以知至如閨門之中隱微之事,莫之能掩,如此也。此下楊氏之論,正謂是也。昔孔子作春秋,而亂臣賊子懼,凡於此等處,聖人垂戒之意,蓋可想矣。伏願體念焉。上曰,玉堂陳之。輔根曰,此章旨義,極其醜惡,淫亂尤甚者也。孔子之不刪此章,其意深矣。夫中冓之言,似無有知者,而至其發於歌詩,播之天下萬世,則惡之不可掩,蓋如此矣。中庸曰莫顯乎隱,凡人有善,惟恐人之不知,有惡則容護隱祕,惟恐人之或知,此皆出於偏私之見,而闇於自知者。大抵人君出治之要,正在於察其善惡,嚴於勸懲。以聖人存此章之心爲心,則正風垂戒之道,不外於此矣。伏願於此等旨義,深加思繹焉。上曰,參贊官陳之。原默曰,閣臣儒臣所奏切實,臣無容更達矣。上掩卷。仍命退,諸臣以次退出。
上在昌德宮。停常參·經筵。
沈宜升啓曰,明日常參·經筵,取稟。傳曰,只朝講。
徐戴淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,注望之無難懸頉,前後飭敎,何等截嚴,而昨日假注書蒙點金英秀謂有實故,連加催促,終不入來,事未前有,萬萬駭然。所當重勘,而本院請推之外,無他可施之罰,何以爲之,而當該不審擬望之注書,從重推考,何如?傳曰,允。拿處。
傳于沈宜升曰,進講入侍。
金英秀拿處,代以沈敬澤爲假注書。
徐戴淳啓曰,大司憲金陽淳,執義金圭瑞,掌令洪龜燮,持平李凝祥在外,掌令姜英國,持平李濟達牌不進,監察茶時之意,敢啓。傳曰,知道。
以大司諫李寅敎,正言任百經,掌令姜英國,持平李濟達牌不進罷職傳旨,傳于徐戴淳曰,只推。
徐戴淳啓曰,卽者吏曹郞廳來言,德山縣監徐得淳當爲署經,而兩司不備,不得署經云。除在外·未署經外,未肅拜人員,竝卽牌招,以爲備員署經之地,何如?傳曰,允。
沈宜升,以弘文館言啓曰,校理李殷相,修撰金在根,副修撰韓啓源,竝卽牌招察任,何如?傳曰,允。
以副修撰韓啓源牌不進罷職傳旨,傳于沈宜升曰,只推。
沈宜升,以成均館同知館事意啓曰,本館入直久任郞廳外,他郞不得入直。若有代員替直之事,則草記代直事,曾有定式矣。司成未差,直講李元會呈辭在外,典籍李廷憲受由在外,時無入直之員,以他郞官姑爲代直,何如?傳曰,允。
姜時永,以備邊司言啓曰,北道先運襦衣作木三十八同零,去核木花二千一百五十八斤零,照數捧上。尺量稱量後,仍爲監封逢授於齎去禁軍處,沿路輸運及本道頒給時,各別惕念擧行,俾無尺寸斤兩從中閪失之弊事,別爲措辭關飭之意,敢啓。傳曰,知道。
行兵曹判書朴岐壽疏曰,伏以,臣之待罪本職,今已七改月矣。冒據非據,宜去不去,隨窠差除,莫保公議之允愜,按例支調,未有修擧之可稱,私心之悚恧。姑舍是,物議之嗤笑,當如何哉?藉令臣之才具器識,能稱其職,旣過大政,行將半歲,則不宜久居,以妨賢路,況臣駑鈍,已試蔑效,上無以稱塞委畀之隆寄,下無以允副期望之輿情哉?月前猥陳辭本,而言辭拙訥,不足以悉攄微蘊,忱誠淺薄,亦不能仰格淵衷,恩兪尙靳,華縻依舊,是豈臣一毫有貪榮冒進之心而然也?每自循省,顔騂背汗,與其許久忝冒,徒致瘝曠,曷若早自引退,毋重辜負,以爲不報之報哉?且臣痰癖之祟,便成貞疾,入秋以來,諸證越添,支體麻痺,神識迷霿,以此形證,實難强趨。玆敢不避僭猥,冒死申暴。伏乞天地父母,俯垂矜諒,亟遞臣所帶本兵之任,俾得安意調疴,以便公私,千萬幸甚,臣無任云云。答曰,省疏具悉。重任不可數遞,卿其勿辭行公。
戊戌九月二十四日辰時,上御熙政堂。進講入侍時,原任提學鄭元容,參贊官沈宜升,檢討官林肯洙,記事官兪錫煥,記事官洪在龍·鄭基世各持詩傳第二卷,以次進伏訖。上誦前受音一遍訖。元容讀自君子偕老,止君子偕老三章,仍奏釋義。上讀新受音十遍訖,命陳文義。元容曰,邶·鄘·衛三十九篇,多是亂詩,而惟柏舟之章有貞節,故特編於鄘風之首,以爲後世勸戒者也。此章旨義,別無可奏者,而若以作詩之體法言之,則此詩專爲服飾之盛而作。故初章曰象服是宜,二章言祭宗廟之服,故因神事而比之於天帝,三章言見賓客之服,故以人事而諭之於邦媛。蓋象服者,指法度之服,而形象摸象之象也,有儀可象之象也。黃帝制衣,象取乾坤之象,虞舜作絺繡,取日月之象,以至近世之品服命服,皆有象意。蓋欲其有位者之觀其服象,修德相稱也。故詩人之讚美譏刺,亦多指衣服而言。周公德稱其服,則以衮衣繡裳美之,曹人德不稱服,則以三百赤芾譏之。士之有位者,每衣法服,必勖德盡職,必期無媿於所衣之服,而亦惟君上,以其服而勸其臣,使才者得之,則不才者勉焉,賢者受之,則不賢者勸焉。故書曰五服五章,又曰車服以庸,然則此不可以輕施而濫受。當如聖人之惜繁纓而以重名器,昭主之愛弊袴而以待有功矣。此拈象服二字,敢此敷陳矣。上曰,玉堂陳之。肯洙曰,此章言宣姜服飾之盛,而不稱其服者也。蓋詩人以服飾,寓其美剌者多。羔羊之皮素絲五紽,美周大夫之節儉正直也,蜉蝣之翼衣裳楚楚,譏曹國人之玩細忘遠也。羔裘非其侈靡,而爲其人之節儉而美之也,蜉衣雖是鮮明,而惡其人之華麗而譏之也。夫君子積德而不尙文,崇儉而必厭奢,故孟子曰,令聞廣譽施於身,不願人之文繡者此也。以君德言之,大舜之被袗衣鼓琴,文王之卑服卽康,此莫非尙德崇儉之道,而爲後世人君所當法者,伏願殿下,益加體念焉。上曰,參贊官陳之。宜升曰,閣臣儒臣所奏切實,臣無容更達矣。上掩卷。仍命退,諸臣以次退出。
上在昌德宮。停常參,只朝講。
酉時,灑雨。
藥房都提調李止淵,提調趙秉鉉,副提調金興根啓曰,伏未〈審〉日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,〈何如?〉,臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
沈宜升啓曰,明日常參·經筵,取稟。傳曰,停。
傳于姜時永曰,大臣·備局堂上引見。
沈宜升,以弘文館言啓曰,副修撰韓啓源旣有只推之命,卽爲牌招察任,何如?傳曰,允。
以副修撰韓啓源牌不進罷職傳旨,傳于沈宜升曰,只推。
以持平李濟達,正言任百經牌不進罷職傳旨,傳于徐戴淳曰,只推。
徐戴淳啓曰,守令署經事,命下矣。持平李濟達,正言任百經旣有只推之命,竝更牌招,以爲備員署經之地,何如?傳曰,允。
以持平李濟達,正言任百經牌不進罷職傳旨,傳于徐戴淳曰,只推。
徐戴淳啓曰,守令署經事,命下矣。持平李濟達,正言任百經旣有只推之命,竝更牌招,以爲備員署經之地,何如?傳曰,允。
大司諫李寅敎,掌令姜英國,副校理金輔根,副修撰林肯洙等啓曰,噫嘻,痛矣。書九之罪,可勝誅哉?亂臣賊子從古何限,而窮凶絶悖,未有如裕賊,裕賊之根窩卽書九,庚申一疏是已。其疏之上下屢千百言閃忽疑眩,莫可摸揣,而旨意肯綮,專在於彼。固曰四條,外托義理之說,而內售沮戲之計,陽爲承順之態,而陰懷綦間之謀,語脈所歸,手脚莫掩,言之體栗,不敢痛陳其逆節,思之膽掉。不忍歷擧其罪案,而傳敎中前茅裕賊之敎,實是燭奸之禹鼎,照魔之秦鏡也。於戲,我正宗大王五晦筵敎,卽明諭御極後用舍進退,斷自淵衷之意,而書九乃敢杜撰聖旨,動搖大計,凶圖禍心,一轉而爲裕賊,如印一板,一貫一串,終至有宜學之遺醜餘孽,得以藉口,詡之以闡明,稱之以對揚。此豈一朝一夕之故哉?涓涓之流,始自書九,而滔天於裕賊,餘波於宜學。顧今拔本塞源之方,亶在乎先正書九之罪,而鬼誅已加。王章莫伸,輿情之憤鬱,何時可洩,世道之憂虞,何日可弭?請書九亟施追奪官爵之典。噫嘻,痛矣。洪奭周之罪,可勝言哉?賦性本自陰慝,行已無非詭譎,薄恃文藝而盜竊虛譽,傳襲凶論而作爲家計,欺誣一世之聰明,濫握三年之樞要,朝家之委寄何如,國事之艱虞何如,而罔念拂拭之洪造,專事沽衒之悖習,賣國市恩,看作能事,護援濟黨,未忘宿處,至於力主登對之擧,其一生包蓄,綻露無餘矣。今番逆獄,卽窮天亘宙千萬古所未有之大變也。倭館投書,捏造凶說,鞫庭亂招,倡肆詤譫,前後煽惑,專出稱亂,則爲今日北面者,孰不骨顫膽掉,而惟彼奭周,以何心腸,視爲陷人之奇貨,敢售樂禍之潛圖,倉黃求對,無異急書之告變,傅會請覈,有若賊駴之眞伏,其所設心,吁亦憯矣。謂其事之當覈,則是實其言也,謂其言之是實,則是袒其誣也。甘借彦膺輩凶言,必欲戕毒而後已者,顧其計雖出於疑亂,究其心同歸於譸張,是可忍也,孰不可忍也?及夫慈敎之屢勤,出於得其實而處之,則直陳無隱,反有何顧憚,而俄之爛漫酬酢者,今曰不聞於僚相禁堂,前所閱盡文案者,忽若不省爲何樣事端?當初脅持於外者,末乃面慢於前,於敵以下,尙不可爲,人臣事君,乃敢如此?蓋其讎視義理,根於夙生腸肚。我先王三十年秉執,卽建不悖俟不惑之天經地義,而諡冊纂畫之文,專闕揄揚之辭,其情跡之莫掩,分義之無嚴,此已爲斷案,而丁丑春凶錄構禍之計,手分現化,復露於今日,心術之憸祕,可謂愈往而愈怖,其在折亂萌靖世道之義,決不可一向容貸。請削黜罪人洪奭周,爲先加施中道付處之典。答三司曰,不允。洪奭周事,不允。
大司諫李寅敎,掌令姜英國等啓曰,噫嘻,痛矣。國榮之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極。主張者榮賊,亂逆之犯分干紀者,從古何限,而豈有若此賊之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉,而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而幸賴我正宗大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮亟施孥籍之典。噫嘻,痛矣。賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比。指意凶憯,卽此一段,其沮戲大婚之凶肚,背馳正宗大王之逆節,綻露無餘。渠以今日北面之臣,乘國運不幸之時,疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡在橫目之列者,莫不骨驚膽掉,直欲手磔口臠,而賦性寧慝,忍杖抵賴,王章未伸,鬼誅先及,神人之憤痛,容有其極哉?噫,原疏之陰憯,逆腸難掩,鞫招之凶慝,斷案已成。雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著。此與身死旣久之後追律之例,大有異焉。不可援用尙魯追施之律,請物故罪人裕亟施孥戮之典。噫嘻,痛矣。亂臣賊子,何代無之,而豈有如漢祿之窮天地亘古今至凶至憯罔測不道之賊耶?八字凶言,一世播傳,聽之骨顫,思之髮豎,而特以證據無人,根因莫知,聲討之擧,至今未行,遂使劇賊臥斃,輿憤莫泄,古今天下,寧有是耶?何幸乾道孔昭,元惡斯得,知申之疏,打破其眞贓,重臣之奏,繼而爲明證。嗚呼,尙忍言哉?一種不逞之徒,乃敢讎視我君父,必欲謀危我宗國,梟音獍舌,脈絡相通,蛇糾蚓結,腸肚互連,量·能之殊塗共轍,無不干犯於莫重莫大。煥·裕之護法傳神,莫非誣逼於不忍不敢言。國勢日就岌嶪,倫彝幾至斁喪,千怪百變,疊生層出,以至於達賊不道之奏,如貫一串,苟究其本,則莫不源委於漢祿。求之往牒,未有如此賊之窮凶絶悖者也。食肉寢皮,已矣無及,瀦宅破家,尙云輕典,追奪之律,雖幸蒙允,孥戮之請,尙此靳兪,至以自有受敎爲批。臣等誠不勝抑塞悲憤之至,殿下試思之。前乎漢祿而豈有如漢祿,後乎漢祿而豈有如漢祿?剖斬之律,劓殄之誅,設或創行而施之,誠未爲過當,則惟此追奪之名,雖謂之生前一律,而顧其擧行,則不過奪告身而已。以此律而施之於此賊,果可以夬雪君父之讎,少洩臣民之憤耶?适·雲之所不敢,而此賊敢爲之,鏡·夏之所不忍,而此賊忍爲之,烏可以曾有受敎,不之權變,一味膠鼓,致使當行之天討不行,必伸之王法不伸也哉?且況凶種逆孽,尙繁其徒,豈可使戴頭假息,依舊跳踉,以貽國家無窮之憂,以遺臣民共戴之恥耶?應行之律,不容晷刻少緩,請逆賊漢祿亟施孥戮之典。噫嘻,痛矣。亂臣賊子從古何限,而豈有如龜柱之窮凶絶慝也哉?其許多罪惡,許多逆節,擢髮難數,罄竹難書,而以渠地處,不念報效之道,徒懷凶譎之腸,始因傾軋之習而潛蓄禍心,長其覬覦之計而遂懷凶圖,必欲傾覆我宗社,動搖我國本。群聚凶徒,自作窩主,醞釀旣久,排布愈密,八字凶言,一串貫來,同室之內,腸肚相連,若其根柢也源委也。莫非此賊,而得保首領,臥斃牖下,凡今日含生之倫,孰不腐心痛骨,如不欲生,而最其大明律一事,卽有天地君臣以來所未有之極逆大憝也。思之膽掉,言之骨靑,直欲手磔口臠,食肉寢皮者也。且況不道之凶計,有自來於當時,潛藏之禍機,愈益肆於今日,譸張糾結,種下生種。裕·玉·煥·達之凶謀祕計,莫不傳神於此賊,護法於此賊,而跪敦之律,燃卓之典,尙未夬施,神人之憤,容有極哉?向來追奪之擧,不足爲此賊之當律,況其梟獍之凶種尙遺,國家之隱憂無窮。請追奪罪人龜柱支屬應坐之類,一依尙魯例施以散配之典。噫嘻,痛矣。凶魁亂本,從古何限,而豈有如鍾秀之至凶絶悖者哉?本以奰慝之性,濟以陰譎之行,撐腸柱腹,都是禍心,聽言觀眸,罔非戾氣,平生伎倆,專在於凶國而讎君,晝宵營爲,亦出於戕人而害物,好惡所到,忠逆立判,利勢所在,逋逃咸萃,附己者謂之向國而奬拔,汲引如恐不及,異己者謂之背馳而擠陷,網打無所不至。於是乎助虐逞凶之徒,擧皆爲其羽翼,逐臭舐瀝之輩,莫不受其指使,傳授凶圖,釀成煥·日滔天之禍,鼓唱悖論,馴致裕·玉讎國之計,一番逆變起,而罔不根柢於渠,一番凶獄出,而罔不窩窟於渠,渠之血黨死友,擧皆干犯天討,以誅以奪,而以渠鯨鯢之魁,獨爲漏網之魚者,蓋緣其凶焰雖死不衰,餘威歷久尙熾,根窩更有之論,指目有歸,而無敢連討者,明白洞快之敎,聖批昭揭,而無敢對揚者,一世腐心而擧朝緘口,有識憂歎,厥惟久矣。何幸乾道孔昭,自作難逭,渠之平生斷案,無端呈露於爲其卵育吹噓,感德思報,願爲鍾秀一死者之口,則雖使鍾秀對質於鞫庭,必將滿口輸款,而無一辭自明之端矣。噫,敬·觀之窮凶,而染成者渠也,龜·祿之絶慝,而掩護者渠也。渠以爲見驅,則觀·鎬曰見驅,渠以爲非逆,則觀·鎬曰非逆,耳濡口滑,看作茶飯,先入之見,掩諱不得,慣聞之處,丁寧納招,則龜·祿·秀·敬之和盤托出,打成一片之狀,至是而畢露無餘矣。大抵鍾秀之一生藉口,欺人而欺心者,卽不過渠所謂士流也,渠所謂義理也,而論其行己,則發跡於逆戚之門,而爲其私狎之客,托身於榮賊之家,而備盡謟諛之態,至勸其兄,願留榮賊,究其情狀,卽一患得失之鄙夫,渠所謂士流,吁亦醜矣。且夫渠所謂義理者,本出於逆祿之凶論,賊龜之陰圖,而直是作賊作逆之一大斷案耳。噫,彼龜·祿輩,包藏不軌,謀危宗社,及夫國本已固,凶計莫售之後,鍾秀以其血黨,自知無幸。乃以死中求生之計,說出渠輩所謂義理二字,以爲掩護龜·祿輩眞贓之妙籌長策,龜·祿之眞贓旣掩,則鍾秀之身計得矣,鍾秀之身計旣得,則龜·祿之眞贓掩矣。其一而二二而一之狀,不亦凶且憯乎?惟我正宗大王至精至微之義,昭揭日星,建天地而不悖,俟百世而不惑,則雖有怪鬼千千輩,寧或售疑亂之計,而鍾秀敢以掠美之術,欲爲立幟之資,指無謂有,眩惑群聽,有若怪鬼不逞之徒,眞箇爲朝夕壞亂之擧,而非渠則莫可扶植者然。肆然上逼於莫重莫嚴之地,以是而脅持君父,以是而威喝朝野,魯賢之逆變,由是而醞釀,達淳之邪說,由是而源委,候班不參之逆節在此,史局割席之凶肚在此,而改號時違牌,行幸後悖論,皆其逆謀慝計之昭不可掩者矣。至於逆敬之三條凶言,卽自鍾秀圈套中出來,賊觀之謂龜賊義理主人之招,亦由鍾秀悖舌中薰襲,則前後情跡,沕然相符矣。臣等合辭所陳剽竊先王之義理,矯誣先王之秉執者,政謂此也。及其家計已成,手段漸滑,則誣衊無所不至,譸張無所不有。筵本二跋,旣伏罔赦之案,讆言五條,莫掩自倡之跡,入告出語,變幻無常,左闔右押,機關至密,千罪萬惡,擢髮難數,而臣等之最所憤疾而痛惋者,又有在焉。以渠之眷遇也邇密也,逆祿之八字凶言,旣已自渠口傳說,賊龜之乙未冬悖說,亦必先他人聞知,則何不於正宗大王一初淸明?庶政維新之會,斷去宿處,嚴斥凶論,使夫迷溺不悟者,曉然知龜·祿之不可染跡,而乃反附麗依歸,推詡尊仰,壞亂世道,詿誤人心,以致許多逆變,無限厲階,而其惡稔矣。其禍極矣。若使當日朝廷之上,初不生一鍾秀,則龜·祿之賊勢,何由而鴟張?龜·祿之餘醜,孰從而蚓結乎?然則今日國勢所以至於痛哭流涕之境者,雖源於龜·祿,而助成者鍾秀也,雖發於敬·觀,而主張者鍾秀也,則論其罪犯,有浮於龜·祿·敬·觀,而敬賊已施之律,尙難貸也。龜·祿應坐之典,烏可已乎?特以大官之曾忝也,鬼誅之先加也。故依律處斷,雖恨未及,尙魯已例,在所不已,幸賴乾斷廓然。天討亟行,鍾秀黜享追奪之請,雖蒙夬允,而梟獍之凶種尙遺,國家之隱憂無窮,請追奪罪人鍾秀支屬應坐之類,一依尙魯·漢祿例施行。噫嘻,痛矣。今此鍾·振兩賊之凶,思之膽掉,言之骨靑,蓋其陰謀逆節,适·璉之今又出也,凶言悖說,雲·海之所不道也。是乃窮天地亘宇宙之極惡大憝,雖幸天討略行,王章少伸,尙何足夬洩神人之憤也哉?鍾一則藉其門蔭,獲沾祿仕,國家何負於渠,而梟心獍腸,與生俱生,幸西賊之有警,則以下十七字刀削分院兵助勢之策,湖南伯得差之願,無非劇逆之斷案,而乃與振采·友文等,結爲血黨,五字八字之凶言,猶爲不足,而必以二字至不道之言,和應於合有變通之說,甚至術路上訩訛而極矣。振采則伎倆妖慝,行止閃忽,出沒京鄕,左道誑惑,連腸接肚於鍾一·光友之徒,憑藉讖緯之書,濟其邪誕之術,二萬石軍糧之積庤,搢紳家火具之潛埋,以下八字刀削持卯日而擧事爲期云者,莫非做作妖言,煽動人心之計,而以下九字刀削十三日至凶之說,與鍾一一而二二而一,似此今古所無之逆,不可只施治逆之常典,适·雲已行之例,不用於此兩賊,而將何施乎?請大逆不道罪人鍾一·振采竝施适·雲之例,逆賊友文,跡本卑微,性又奸慝,投身於鍾一,甘作爪牙,許心於振采,結爲兄弟,托鍾一於振采,則謂以可用,薦振采於鍾一,則稱有神術,逆賊光友,本以鄕曲賤孽,托爲凶徒死士,父事振采,兄事友文,以下九字刀削欲輸軍糧,則轉到南陽,凡爲群凶之指使,率皆挺身而樂赴,以下十一字刀削將臣家將欲火攻,所營何事,店舍綢繆之言,致後丁寧和應,南中兵火之說,延壽爛熳酬酢,卽此數段,已足爲諸賊之眞贓斷案,至於正月十三日凶言,卽是窮宙亘宇所未有所未聞之極逆情節,而無不參聞,無不參知,則罪止誅身,失之太輕,王章不嚴,輿憤未洩,請逆賊友文·光友加施孥戮之典,致後·延壽竝施孥籍之典。今番逆獄之至凶至憯,實是亘古之所罕,鍾·振諸賊,雖已伏法,盤覈猶有未盡,情節尙多未究,治逆之法,豈容如是?噫。彼永喆,鍾一之姪子也。始以應坐而發配,致後之娚妹,旋因鞫招而就拿,則枝上之枝,種下之種,可以畢究。矧又鍾萬之猝斃,添一疑端,而鞫治未竟,竝加酌處,獄體疎虞,輿憤轉激。請永喆更爲設鞫嚴問,期於得情,夬正典刑。噫嘻,痛矣。亂逆之變,振古何限,而豈有如肇源之劇逆大憝,窮凶絶悖者哉?渠以世祿之臣,偏被聖朝之恩,八座兜攬,已極於榮顯,一門盤據,不離於權要。苟有一分人心,宜思百倍圖報,而其奈梟獍之性,與生俱生,鬼蜮之謀,非今斯今,攘臂弩眼,罔非戾氣,柱腹撐腸,都是禍心,至於甲戌之冬,肆發至凶至憯叵測不道之說而極矣。其罪犯於莫重莫嚴爲賊爲逆之狀,此誠神人之所共憤,王法之所不貸,凶如肇賊,逆如肇賊,而使之假息海島,共戴一天,已不可曰世有三綱,國有三尺。況今未伏顯戮,先被鬼誅,生前失刑,已極痛惋,死後當律,不容少緩。請物故罪人肇源諸子亟施散配之典。噫嘻,宜學以卑微之流,賦憯慝之性,行己則巧佞而善爲狐猸,發跡於陰邪而養成虺毒,屢竊踰濫之職而睯不知分,常蓄希覬之心而急於射利,敢以嘗試之計,投呈凶憯之書,其上段諸條,罔非爲人臣所不敢道者,而肆然筆之書,悍然發之於口,卽此一款,合施萬戮,而至若下段所云義理二字,卽我上下大小三十年秉執而遵守者也。安有晦明之可言,而渠乃陰懷惎譖之謀,公肆疑亂之說,反復閃忽,指意絶悖,此皆逆裕·書九輩所嘗沿襲之套語也。且以鞫招觀之,稱煥之以君子,詡書九以名疏,則裕賊之亂逆情節,書九爲之前茅,宜學爲之後殿,一串貫來,首尾和應之眞贓斷案,於此焉畢露矣。然渠以蟣蝨之賤,不識魚魯之辨,烏知義理之果爲何物,闡明之當用何道哉?此必有暗相綢繆,先設機關者,而盤覈許久,端緖未究,此已輿憤之所共切,隱憂之所愈深者也。況今天網甚恢,凶種尙遺,治逆之政,終有所未盡者,請正法罪人宜學諸子亟施散配之典。噫嘻,痛矣。亂臣賊子之凶國禍家,從古何限,而豈有如李鶴秀之至奸絶悖者哉?渠本梟獍成性,虺螫化身,百惡竝萃,萬妖俱備,能事則戕人害物之天生宵小,伎倆則樂禍饕勢之世濟元惡,狡黠狠愎,自是家庭之傳襲,狐朋狗黨,看作淵藪之陰祕,蓋其世守龜·祿之悖論,爲賊邊立幟,凶圖逆節所由來者久矣。特以門戶之爀舄,資歷之華膴始也聖念,未嘗不假借,則苟有一分秉彝,宜其百倍圖報,而只緣渠叔之罪惡綻露,國言喧騰,明知其難逭,則於是乎疑懼之心,翻成怨懟,壞亂之計,專出藉賣,甚至於欺君罔上,貪天爲功,干犯則莫重莫嚴之地也,排布則至凶至憯之謀也。幸賴聖鑑孔昭,莫售惎構,尙此王章未伸,倖逭收司,則渠乃偃處郊坰,出沒城闉,譸張訛訕,疑亂煽惑,齪齪之徒,蠅營蝨附,憯慝之狀,天地之所不容,叵測之情,國人皆曰可殺,執迹而誅心,沿流而溯源,則根柢於凶徒,偎儡於醜類,是可忍也,孰不可忍也?苟究巨憝,渠實爲首,國有三尺,萬剮猶輕,輿論愈久而愈激,義理由是而漸晦,如此敗倫斁理,蔑義圖亂之君讎國賊,決不可晷刻容貸於覆載之間。請放逐鄕里罪人李鶴秀設鞫得情,夬正典刑。噫嘻,痛矣。時煥之罪,可勝誅哉?渠以蟣蝨之微,素具梟獍之腸,不念聖朝陶甄之恩,積有平日怨懟之心,投呈凶疏,闖逞悖習,驟看外面,則雖似時弊之條陳,細究指意,則罔非禍心之包藏,手脚自露,肺肝如見,而至於上款一二句語,是豈爲人臣子所敢萌諸心而發諸口者乎?肆犯莫嚴之地,自干不敬之誅,民彝斁矣,臣分蔑矣。太陽中天,鬼魅莫逃其狀,關石在府,亂賊當服常憲,乃於盤覈之未,竟有此島置之徑勘,以若蔑倫之類,至擬傅輕之律,刑政之失,莫甚於此。雖仰慈聖涵容之德,出於好生,其奈國人沸鬱之情,皆曰可殺,況渠罪犯之關係莫重,供招之自成斷案,已是淵鑑之所盡燭,則尤不可一刻容貸於覆載之間。請楸子島安置罪人時煥更令王府,嚴鞫得情,夬正典刑。新除授掌令洪龜燮時在全羅道淳昌地,持平李凝祥時在慶尙道慶州地,司諫院司諫鄭煥義時在咸陽地,獻納李佑伯時在星州地,請竝斯速乘馹上來事,下諭。答兩司曰,不允。國榮事,裕事,龜柱支屬事,鍾一·振采事,友文·光友等事,永喆事,不允。肇源諸子事,不允。宜學諸子事,不允。李鶴秀事,不允。時煥事,姜時煥事,已爲酌處,不允。下諭事,許遞。
掌令姜英國啓曰,噫嘻,痛矣。世道詿誤,義理晦塞,至於今番秋曹罪囚而極矣。渠以鄙悖之流,潛蓄凶慘之計,肆發通文,投諸賢關,遣辭陰險,引用凶悖,字字狡慝,句句閃忽,耳目難掩,手脚盡露,聞者髮豎,思之膽掉,固當卽地設鞫,不日正刑,而只令秋曹,盤覈情節,略加刑訊,旋卽酌處,雖出於大聖人好生之德,豈有亂言不道自服遲晩,而罰止島配,假息覆載之間者乎?若以言出卑賤,事已勘處,置而不論,其可曰闡義理而嚴懲討乎?請古今島爲奴罪人韓鼎鎭亟令王府,卽爲拿來,嚴鞫得情,夬正典刑。噫嘻,王綱不振,世變層生,駸駸然自歸於凌犯之科者,至於申綱而極矣。渠以蟣蝨之賤,敢懷梟獍之心,假托狡官之復設,潛售賢關之投通,蜚訕作怪,包藏眩亂之許多罪惡,已是至凶絶悖,而至若秦坑之說,誣逼莫嚴,錢唐之比,指擬無倫。此爲渠罔赦之斷案,譸張傾陷,情狀難掩,誣上惑下,無所不至。噫,此豈如渠鄕曲愚蠢之類所可獨辦也哉?其暗地受嗾之狀,平日醞釀之計,明若燭照,賢關之聲討,旣盡且詳,大僚之回啓,至嚴且明,而兪音終靳,王章未伸,大聖人包容之德,雖出於忠厚鎭物不治爲治之道,而國之所以爲國,以其有刑章也。此而不問,一任其倖逭迷藏,則羸豕之戒,伏莽之憂,有不可勝言,思之及此,寧不懍然?至於今番奎·坤兩賊之凶,卽是振古所無之變,而綱之名,狼藉出於奎賊之口,有曰能文善生,有曰綱之論豐德事必被竄,有曰綱亦吾黨,苟非聲氣素相關通,脈絡素相連接,賊坤何以屢言於賊奎,賊奎何以悉吐於鞫庭乎?卽此綱之包藏禍心,讎視國家,要藉豐德之革合,作爲煽亂之張本者,實與奎·坤之凶書,相爲表裏,相爲影響,綱而不誅則奎·坤猶自在,奎·坤旣誅則綱何以獨漏,根窩未破,憂虞轉深。請充軍罪人申綱亟令王府,拿鞫嚴覈,夬施典刑。噫嘻,痛矣。義理堙塞,世變層生,至於今番睦台錫事而極矣。惟我毅宗烈皇帝,以三五之聖,當百六之運,殉社大節,卓越千古,而至若建虜猖獗,我邦濱危,則命將東援,閔覆之德,惻怛之意,與神宗皇帝壬辰再造,其揆一也。環東土含生之倫,莫不恩浹骨髓,愈久愈深,而英宗大王,特配壇壝之享,庸寓風泉之感,以何心腸,肆然誣詆,泚筆於章奏之間,顯然指斥,自犯於罔赦之罪者,萬萬痛惋,若其書中句語之挾雜,造意陰慘,遣辭駭悖,非一朝一夕之故也。論其情跡,彝倫斁絶,語其負犯,鈇鉞猶輕,不可絶島定配而止。請島配罪人睦台錫亟令王府,設鞫嚴問,夬正典刑。噫嘻,痛矣。人心陷溺,世變層生,至於今番尙度之疏出而極矣。渠以鄕曲愚微之品,濫廁臺閣淸顯之列,出沒京鄕,蹤跡閃忽,而敢以前銜,出位陳章,憑藉論人,誣逼莫重,全篇旨意,陰慘叵測,至以人所不忍爲等句語,肆然說去,無所顧忌,君綱臣分,壞損無餘,輿憤久而益切,國言去而愈騰,聖批鄭重,處分嚴正,旣墜之倫彝復明,莫嚴之邦憲可正,而第其負犯至重,酌處反輕,悲疚之聖衷,雖不欲索言,憤惋之群情,實無以少洩,如渠愚闇之類,必不能獨辦。此不可不到底窮覈,以正誣犯之罪。請楸子島荐棘罪人尙度亟令王府,嚴鞫得情,夬施當律。答府曰,不允。韓鼎鎭事,不允。申綱事,不允。睦台錫事,不允。尙度事,不允。
沈宜升,以吏曹言啓曰,今日次對入侍時,未下直守令當日辭朝,上京守令不多日內下送事,命下矣。自臣曹催促,則未下直守令南海縣令具濟遠當日辭朝,德山縣監徐得淳待署經辭朝,上京守令旌善郡守洪祐信,新寧縣監趙揆永二十六日下去云,連山縣監吳光默,魯城縣監徐光奎二十七日下去云。天安郡守金啓澧以省掃事,時在京畿漣川地,卽速還官之意,發關知委於該道道臣處,而昌寧縣監朴醇壽以其親病,不得下去云。親病旣如是,則有難强令還任,改差,何如?傳曰,允。昌寧縣監朴醇壽,近道守令相換。
又以內醫院都提調·提調意啓曰,駞酪粥自十月初一日當爲封進,依前例擧行事,預爲分付司僕寺之意,敢啓。傳曰,知道。
又以禮曹言啓曰,卽接鐵原幼學安擎國所志,則以爲,族姪㘽嫡妾俱無子,以其同姓二十二寸兄璐第二子快乭,欲爲繼後。兩家諸族相議完定,而璐夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長安擎國所訴旣如此,依定式安璐第二子快乭,立爲安㘽之後,何如?傳曰,允。
姜時永,以都摠府言啓曰,副摠管趙運永以騎兵點考坐起事,外兵曹晝仕出去之意,敢啓。傳曰,知道。
又以兵曹言啓曰,來十月十一月當上番騎兵二百二十八名所着襦衣,本曹點考後,仍令該曹題給之意,敢啓。傳曰,知道。
又以備邊司言啓曰,卽見水原留守李紀淵狀啓,則以爲,本府穡事,已判歉荒,目下民情,極爲遑汲。儒生公都會昨今兩年條與別驍士列校都試今春秋等明年春等,竝爲停止,待明秋合設,本營及所屬安山等五邑官門聚點一體停免事,請令廟堂稟旨,分付矣。似此歉年,都會都試之待年退行,多有已例。至於停點,揆以戎政,有難遽許,而災歲軫恤之政,合有闊狹之擧,竝依狀辭施行,何如?傳曰,允。
又以備邊司言啓曰,卽見黃海監司鄭基一災實分等狀啓,則海州等七邑置之尤甚,載寧等八邑置之之次,黃州等八邑置之稍實,仍以爲,事目災三百結外,不足畓災五千三百九十一結三十五負五束特許加劃,後錄諸條,竝請令廟堂稟旨,分付矣。其一,還穀中正荒租,以相當穀準折代捧,待明秋還作本色事也。其一,各軍門各衙門軍保米太,毋論三等邑,每名二兩式代錢收捧事也。其一,各宮各司火田從實執卜事也。其一,延安等四邑均廳免稅米太,以詳定價執錢上納事也。其一,辛未停退還餉依前仍停事也。其一,延安·白川癸亥甲子停退軍錢米布依前仍停事也。其一,金川所在大興城餉捧留本邑事也。其一,本營牙兵入防停止事也。其一,尤甚邑限明秋勿定配所事也。其一,推奴徵債限明秋防塞事也。本道穡事,始因旱乾之患,晩有風蟲之損,而通計全省,則道啓所云穴農,似或近之。三等分劑,必有斟量,依此施行,新災加請,至爲五千三百餘結之多,沿海之地,被損頗甚,念其事情,容或無怪,而較諸畓摠,參以年形,有不免稍過分數,元劃外三千五百結,特爲加劃,使之均俵,還穀代捧,雖非經法,而當此畓穀之失稔,難責本色之準納。姑爲準折許代,待明秋還作本色,各軍門各衙門保米太之以錢代捧,有難遽許,而其在爲民紓力之地,亦不可一切靳持,許令尤甚邑折半,之次邑三分一代錢,其餘諸條,俱係便民之政,亦多已行之例,竝依所請許施,何如?傳曰,允。
戊戌九月二十五日辰時,上御熙政堂。朝講入侍時,領事李止淵,特進官李憲瑋·尹命圭,同知事李穆淵,參贊官徐戴淳,大司諫李寅敎,侍讀官金輔根,檢討官林肯洙,掌令姜英國,記事官兪錫煥,記事官鄭基世·南秉哲各持詩傳第二卷,以次進伏訖。上曰,史官分左右。止淵曰,法講之體,有異於進講,講讀有法,必諷詠引長,一字三音,自是古規,而近來多不如是。故俄於閤外,與儒臣有所討論矣。自上亦必留念焉。新受音講讀之際,每以諷詠爲法,而命陳文義之後,繼以賜批,一依古規,是臣區區之望也。上誦前受音一遍訖。輔根讀自爰采唐矣,止桑中三章,仍奏釋義。上讀新受音十遍訖,命陳文義。輔根曰,觀於前註,有桑間濮上之音,此章卽桑間之音也。淫穢之甚,其政亂民散可知矣。宋時有獻議,請於經筵,勿以國風進講者,蓋謂如此詩,不可以陳於經筵也。龜山楊氏民深非其說,謂失聖經垂戒之意。夫聖人所以勸戒後世者槪以爲,觀乎其詩,如是故治,如是故亂。二南卽治世之音也,鄭·衛卽亂世之音也。指已然之迹,證其治亂之所由,聖人之爲後世慮者,至深且切矣。伏願每於講讀之際,深究治亂之迹,以體聖人垂戒之意,是臣區區之望也。上曰,下番陳之。肯洙曰,此章云誰之思字,雖是懷思之思,而凡百事爲,未有不思而得,故書曰不慮胡獲,思之得其正而行之,則爲聖爲賢,思之不得其正而行之,則爲狂爲愚,一念之間,聖狂判焉,可不懼哉?夫子有九思之訓,此爲一身修省之得其正也。且以葩經言之,三百篇宗旨,蔽一言曰思無邪三字矣。伏願殿下,思無邪三字,念念在玆,每於臨講之際,如有疑難處,思所以質問,或有微奧處,思所以潛究,思其善者法之,思其惡者而戒之,一日二日,積久不厭,則聖學自著於高明矣。伏願思之一字,益加體念焉。上曰,領事陳之。止淵曰,此章別無文義之可陳,而下番所奏思字,甚切實矣。大凡人不可以無思,必也發乎思而施諸事,至於學問,思之一字,尤爲緊切。如曰愼思明辨,思之愼然後辨之可明,如曰疑思問,有疑必問,然後疑可質矣。近日講筵,非但罕有,每有句讀不接續,字音或錯誤之時,此皆由於思慮不專,他念間之故也。雖博奕小技,專心致思而後,可以做精,況於學問,何可一向泛過,不思體認,以致書自書我自我之歎乎?伏願於儒臣所奏思字上,深留聖念焉。上曰,特進官陳之。憲瑋曰,上下番儒臣及領事所奏,備陳無餘,臣無容更奏矣。命圭曰,臣亦別無更奏矣。上曰,同知事陳之。穆淵曰,此章別無文義之可達者,大抵衛風率多淫佚之詩,而沬土卽是殷紂所都之地。流毒偏甚,染惡尤極,其風非但流蕩,其俗又爲酗亂。故周公作酒誥,以爲牖俗懲頑之道,然而沬之民,本非性惡而然,職由於其君之不能導率,以致下效之甚焉者。蓋堯·舜帥天下以仁,則天下從之,桀·紂帥天下以暴,則而民亦從之。如影之隨形,如草之偃風,民之善惡,國之治亂,專在於君上導率之如何。此等旨義,深加體念焉。上曰,參贊官陳之。戴淳曰,諸臣所奏旣已備陳,臣無更奏矣。上曰,兩司陳之。寅敎曰,臣亦無容更奏矣。英國曰,臣亦別無更奏矣。上掩卷。止淵進前奏曰,近日秋雨頻數,日候一直不調,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。仍敎曰,臺諫傳啓出去,臺廳爲之也。命史官就座。仍命退,諸臣以次退出。
戊戌九月二十五日辰時,上御熙政堂。大王大妃殿垂簾,大臣·備局堂上引見入侍時,右承旨姜時永,假注書沈敬澤,事變假注書洪錫圭,記事官鄭基世·南秉哲,右議政李止淵,行戶曹判書趙寅永,行上護軍鄭元容,行大護軍金蘭淳,漢城府判尹李憲瑋,禮曹判書趙秉鉉,同知中樞府事李完植,行都承旨金興根,大司諫李寅敎,副校理金輔根,掌令姜英國以次進伏訖。上曰,史官分左右。止淵進前奏曰,問候俄於講筵,已爲仰達矣。仍奏曰,年形已至慘歉,近日秋雨頻數,田穀收獲之際,亦多所妨。且運穀之時,日候連佳,然後可以善運以來,而見今冷雨連注,其爲憂念不少矣。大王大妃殿曰,誠然矣。秋雨連注,多有所妨處矣。止淵曰,禮曹判書趙秉鉉以寧越黃腸移封於他邑事及江陵流亡還中指徵無處條講究另恤事,有所仰奏,仍請廟堂,稟處矣。黃腸封進時,借財也轉輸也,若爾邑外,皆有此患,而寧越則以陵寢所奉,朝家軫恤之比他宜別,誠如禮判所奏,但其移封之際,他邑事情,易致難便。分付道臣,量宜劃定,狀聞施行,近來還逋,無邑不然,動稱流亡,輒望蠲蕩,吏輩則把作掩奸之藪,守令則視爲免罪之階,法將盡壞,恩實難繼,而重臣出外,以民隱歸奏,事體自別,合有採施,令道臣親執邑簿,査櫛其實數,登聞後稟處,何如?大王大妃殿答曰,依爲之。出擧條止淵曰,卽見慶尙監司權敦仁狀啓,則枚擧東萊府使成遂默牒呈,以爲該府別騎衛歲科初試入格人,一自兵營覆試之後,科弊漸增,不願赴擧,已非當初激勸之意。依灣府近例,該府別騎衛初試,則依前自該府擧行,覆試則以隣近守令差定參試官,與府使眼同試取後,轉報監營,別武士入格者,同爲修啓事,請令廟堂,稟處矣。都試之不由兵營,屬之該邑,有非重試法之意,而當初設施,專爲邊門奬才之地,到今痼弊,反成武士齎鬱之資,其在固圉詰戎之道,合有變通。況灣府近例之援用,不害爲一視本邑,舊規之還復,有異於創始,許令依狀辭施行,何如?大王大妃殿答曰,依爲之。出擧條止淵曰,卽見廣州前留守金敎根所報,則以爲,癸巳設賑時,請貸營庫留銀一萬兩,作錢取用於賑資,仍以留來舊逋,名以銀代錢,排年收納,隨所捧貿銀充代事,成置節目矣。伊後所捧六千一百兩零,已於丁酉,作穀於海西,餘外一萬八百兩零,皆是姻族之徵,而死亡相續,流離居多,萬無可捧之勢,銀代錢之移徵一款,永爲蠲蕩。湖西所在本府會外癸巳賑餘穀二千七百二十六石零,更換名色,以銀代米,逐年添耗,至辛丑作錢一萬八百七十二兩零,貿銀充上,事甚便好云矣。當初庫銀貸用,欲爲捧逋充銀云者,計慮未免疎闊,而逋至難捧之境,銀無還充之期,與其舊樁之仍歸虛簿,無寧他貨之代爲立本,湖西所在穀,旣無歸屬。姑爲換名殖耗,以爲從後貿銀之資,足可爲方便之道,依報辭許施。海西旣有作穀,則此穀亦不必於辛丑作來,姑令留置該道,以待原摠之稍裒,更觀來頭事勢而處之尤好。至於各人舊逋,本是餉穀所負,銀錢今雖從他移充,餉逋便是依舊自在,今何可遽議蠲蕩乎?此則待年豐次次收殺,畢捧後登聞之意,分付,何如?大王大妃殿答曰,依爲之。出擧條仍敎曰,其時留守誰也?止淵曰,似是金履載矣。止淵曰,卽見忠淸監司趙冀永所報,則備陳年形慘歉,民情切急,不可不賑救之狀,仍請道內水營劃得安興餉米五千石,營賑穀折米三千石,元山穀折米二千石,特爲許劃,以爲預先經紀,而明春糶分,計無依着,近道穀折米限一萬石,亦令移轉,待春充還繼分爲辭矣。湖西災荒,雖不至如畿甸之孔酷,右沿各邑,槪未免慘歉,賙捄之政,在所不已。姑未知當賑者爲幾邑,而賑資之欲以道內穀綽略取用,儘有斟量,依報請許施,還民之排巡勸農,其爲急務,不下賑政,以自來零星之穀簿,兼有賑資之取諸其中,則分還不足,勢所必至,不可不趁今添給,而近道湖南還摠,亦患不敷。又有度支所劃,無以優數割出,姑以湖南某樣各穀折米五千石,移送湖西,而春後輸運之節,往復商確,無至貽弊之意,分付於兩湖道臣處,何如?大王大妃殿答曰,依爲之。出擧條止淵曰,見今都下穀價日益騰貴,公儲已罄,私運未到,目下悶急,已無可言,而來頭資活,尤爲罔涯,聞其外道諸邑私商之貿穀境內者,多有防禁,不許出境云。內無沾漑之資,外絶貿遷之路,則部內民口,將何以聊生乎?前此値歉,每自本司,行關各道,俾不得防穀,而近來朝令之下,多見其漫不奉承,爲先出擧條星火知委於兩西·兩南諸道,雖一二船,如或有防遏之患,則該守令卽爲啓聞重勘之意,嚴飭,何如?大王大妃殿答曰,依爲之。出擧條止淵曰,當此秋務方殷之時,守令曠官,一時爲悶,未下直守令,皆令當日辭朝,受由上京人,亦爲催促,不日下送,何如?大王大妃殿答曰,依爲之。出擧條止淵曰,勳府見無主管堂上,而當差者只有完平君李鼎會一人,亞將之爲此任,亦有其家已例,李鼎會忠勳府有司堂上差下,使之察任,何如?大王大妃殿答曰,依爲之。出擧條止淵曰,外史庫三處所藏實錄,已爲奉安,鼎足山城奉安件,亦當次第陪往,而目下沁都歉形,卽畿內之最甚處,營樣民力,萬無擧行之道云。莫重祕史之經歲權奉,雖極悚悶,保障之地,亦宜別加軫恤,待明秋奉安似好,而事體重大,有不敢自下仰請,旣有愚見,茅此提達矣。大王大妃殿答曰,三處旣已奉安,則一體奉安,事體當然,而沁都事勢旣如此,不可不軫念,依所奏退行,可也。出擧條止淵曰,摠戎使金煐今日賓對,旣入闕中,不爲登筵,雖緣病狀之難,以陞降於殿陛,而武臣之連事闕參,大乖事面,將臣數遞,雖甚〈不〉可,國體所關,實難仍置,屢度問備,徒歸屑越,施以罷職之典,何如?大王大妃殿答曰,朝體則果不成說,而人旣老成,使之調理行公,可也。出擧條大王大妃殿曰,大臣就座。時永曰,諸宰奏事。寅永曰,海西長山以北黃州等十一邑田稅米太,本以作錢上納,而每當經用不足之時,則本色船運,多有已例矣。見今曹儲,各倉枵如,明春料祿之需,無以排備,且本道農形,幸得少康,長山以北十一邑戊戌條田稅米太,依已例竝以本色船運上納之意,分付該道,何如?大王大妃殿答曰,依爲之。出擧條寅永曰,頃以頒祿放料之不足,論報籌司,請劃兩南·關西之大小米矣。第於新捧前米縮,假量爲一萬四千石,而移劃者無以及此運來,他無變通之道,姑就惠廳米,先爲貸用,待新捧次次還報,則不過幾朔推移,而庶可支持於經用,設有貢下之相妨處,實有輕重緩急之顯殊者,不可不一番經稟,故敢此仰達矣。大王大妃殿答曰,依爲之。出擧條仍敎曰,惠廳穀用,亦有不贍之慮,貢價如不給,則亦不可悶乎,惠廳則有可貸之米乎?寅永曰,事勢不得不如是,而貸用之際,不過幾個月矣。自來年正月爲始,無頒祿之資,本曹新捧,當在五六月間,待此新捧,可以卽報矣。止淵曰,惠廳事勢,亦不成說,貢價原不足爲近三萬石,今又除出,則貢民將令無所受,而若値戶曹經用不足之時,則每有貸用之已例,或有未卽還報之時,惠廳會計中多有懸錄者,今番亦不得已貸用,待新捧卽爲還報,然後惠廳事勢,亦可舒力矣。時永曰,玉堂所懷陳之。輔根曰,無所懷矣。時永曰,兩司所懷陳之。寅敎曰,俄伏承出去臺廳傳啓之下敎,故今則無所懷矣。英國曰,無所懷矣。大王大妃殿曰,大臣先退,又命史官就座。仍命退,諸臣以次退出。
上在昌德宮。停常參·經筵。
夜自五更至二十七日開東,灑雨下雨,測雨器水深三分。雷動。
姜時永,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
沈宜升啓曰,明日常參·經筵,取稟。傳曰,停。
姜時永啓曰,合辭方張之時,兩司無詣臺之員,事甚未安。除在外·未署經·傳旨未下外,未肅拜·呈告人員,竝卽牌招,何如?傳曰,允。
備忘記,慶尙左兵使尹禹鉉下直,長弓一張,長箭一部,片箭一部,筒兒一箇,廣州府留守徐憙淳下直,長弓一張,長箭一部賜給。
注書兪錫煥病,代以李玄文爲假注書。
傳于姜時永曰,進講入侍。
姜時永啓曰,密符親納例也,而前廣州留守金敎根謂有身病,使其褊裨替納,事甚未安。推考,何如?傳曰,允。
沈宜升啓曰,今九月二十八日,祿都目政事爲之之意,敢啓。傳曰,知道。
以持平李濟達,正言任百經牌不進罷職傳旨,傳于姜時永曰,只推。
姜時永啓曰,守令署經事,命下矣。持平李濟達,正言任百經旣有只推之命,與大司憲金陽淳一體牌招,以爲備員署經之地,何如?傳曰,允。
以持平李濟達,正言任百經牌不進罷職傳旨,傳于姜時永曰,只推。
姜時永啓曰,持平李濟達,正言任百經旣有只推之命,一體牌招,何如?傳曰,允。
沈宜升啓曰,吏曹郞廳來言,臺諫有闕,政事,取稟。傳曰,政官牌招開政。
有政。吏批,判書曺鳳振進,參判閔致成在外未肅拜,參議金英淳牌不進,同副承旨沈宜升進。以金左根爲司諫,金英根爲掌令,兪致崇爲持平,李源庚爲獻納,尹秉烈爲同義禁,柳幼麟爲司成,白珩洙爲戶曹佐郞,沈樂憲爲社稷令,金耆升爲全羅都事,昌寧縣監朴醇壽,新溪縣令李德愚相換。
兵批,行判書朴岐壽病,參判南履懋病,參議丁庠敎入直進,參知李益文病,右承旨姜時永進,同知石振玉,副司直鄭煥義·洪龜燮·李凝祥·李佑伯以上竝單付。
吏批,再政。以金益鼎爲景慕宮令。
姜時永啓曰,德山縣監徐得淳憲府則雖已署經,諫院則尙未署經,新除授司諫金左根,獻納李源庚,一體牌招,以爲備員署經之地,何如?傳曰,一司除署經。
大司憲金陽淳啓曰,臣於見職,有除必辭,不但臣濫叨之爲懼也,合辭聯參,實關區區私義。今夏是銜之復授也,援例陳懇,亦蒙恩諒,間緣乞暇,在途聞命,宜卽趨膺,而臣所患風祟,遇寒輒劇,歸伏私次,今始來避,所失尤大,其何能蹲仍於臺次乎?請命遞斥臣職,答曰,依啓。
掌令金英根啓曰,臣於禁直持被之中,忽伏奉掌憲除旨。義重叩謝,雖不得不冒沒出肅,而第於合啓句語中,有不可聯參之私義,前叨諫臺,以此引避,已蒙體諒之恩,到今處義,與前無異,其何可蹲仍於臺次乎?請命遞斥臣職,答曰,依啓。
兵曹口傳政事,副司果單金英根。
沈宜升啓曰,吏曹郞廳來言,臺諫有闕,政事,取稟。傳曰,前望單子入之。臺諫前望單子入之,大司憲李翊會,掌令韓文爀落點。
姜時永啓曰,卽者義禁府都事來言,時囚無得過三日滯囚,曾有定式矣。時囚罪人金英秀當爲捧供,而判義禁申在植,同義禁韓鎭㦿在外,同義禁李敦榮呈辭受由,一員未差,不得開坐云,何以爲之?敢稟。傳曰,竝許遞,前望單子入之。
金吾堂上前望單子入之,判義禁徐俊輔,同義禁朴綺壽·李翊會落點。
吏曹口傳政事,知義禁二單朴綺壽·李翊會。
姜時永啓曰,卽者義禁府都事來言,時囚罪人金英秀當爲捧供,而新除授判義禁徐俊輔在外,知義禁朴綺壽·李翊會,同義禁尹秉烈未肅拜,不得開坐云。知義禁朴綺壽·李翊會,同義禁尹秉烈,竝卽牌招,以爲開坐之地,何如?傳曰,允。
沈宜升,以弘文館言啓曰,副修撰韓啓源旣有只推之命,卽爲牌招察任,何如?傳曰,允。
以大司諫李寅敎,正言任百經,掌令姜英國,持平李濟達牌不進罷職傳旨,傳于姜時永曰,只推。
以吏曹參議金英淳牌不進罷職傳旨,傳于姜時永曰,只推。
姜時永,以兵曹言啓曰,同知中樞府事金魯甲,忠翊衛將任希慶,文臣兼宣傳官李時在俱以病難供職,呈狀乞遞,竝改差,何如?傳曰,允。
又以備邊司言啓曰,卽見京畿監司洪學淵狀啓,則以爲,本道儒生公都會當爲設行,而當此災歲,諸邑擧子之裹糧往來,不可不念,竝與選武軍官等都試,而退行於明秋事,請令廟堂,稟處矣。當此災歲,儒武之齎糧往來,在所當念,都會都試之退行,其例不一,而省弊爲便,依狀請許施,何如?傳曰,允。
又以備邊司言啓曰,頃因京畿年分狀啓,北漢平倉城餉許令四分三捧留,耗條本色輸納,楊州則如數上城之意,覆啓行會矣。卽見該監司洪學淵狀啓,則更陳民情事勢萬萬憂悶之狀,仍請依前啓,元餉全數捧留,耗條代錢輸納,而楊州亦許一體準施事,令廟堂稟旨,分付矣。在前則北漢及平倉,猶有舊儲之餘存,故雖値城餉全數邑留之時,營屬支放及城民接濟,能有推移支過之道,近來則年復年有出無入,今至空城空倉之境,若又全數捧留,該廳之不成貌樣。姑捨,城內若干民戶,將向何處仰哺乎?此是朝家之不可恝視處,故非不知今年畿邑事勢之切悶,而使之四分一上城者,實出於不得已也。道啓申請雖如此,今無以更議變通,而當此米穀絶貴之時,一粒一包,在民情所關非細,另量彼此事勢,宜有多少闊狹,各邑城納條四分一內,更令折半加留,楊州則見在實數中,以四分一上城,耗條則竝依前稟處,本色輸納之意,分付,何如?傳曰,允。
敎廣州留守徐憙淳書。王若曰,設四都而作重鎭關防,國家所以係安危,控三輔而據上游居留,朝廷所以愼掄揀。玆撤八座崇秩,庸賁十行恩綸,眷彼南漢一隅,最稱左海巨障,城郭樓櫓之制置,無異觀察使衙門,錢穀甲兵之委輸,實兼守禦營管轄,與沁·華而爲唇齒,天作萬仞石城,枕湖·嶺而居咽喉,地開百世金湯,責兼捍衛,殆同宋西京之分司,職居保釐,有若周東郊之留後,邇來數百年升平之久,不無一二事解弛之歎,軍簽之黃白俱徵,多闕豼貅之隊,僧倉之紅腐常縮,難禁雀鼠之耗,理劇剸煩,擧切懷保之惠,移風易俗,誰任管理之方,苟不得宿望宏材,展布所蘊,將何使漏船欹器,奠安厥居?惟卿,受知先朝,蜚英妙歲,玉署長席,咸稱賢宰相風儀,奎璧華班,夙播眞學士聲譽,謙恭恬簡之操,繩墨自持,練達通敏之才,盤錯可試,成都之治績茂著,蔚然載路之碑,松京之惠澤浹深,儼乎在堂之像,遇事則必務綜理,尺寸靡差,莅官則不擇險夷,履屐皆適,籌司贊畫,姚侍郞之裁決如流,嶺臬旬宣,范孟博之澄淸自任,內外之歷踐旣遍,前後之望實俱隆。玆授卿以廣州府留守兼南漢守禦使,卿其益展良圖,祗服寵命。峙倉廩而修壁壘,須思紀律之申嚴,繕器械而總韜鈐,莫曰軍旅之未學,管南甸牧禦之職,寬威宜竝,寄外營節制之權,緩急可恃,伊陰雨綢繆之策,非不綦重於平時,況水旱歉荒之餘,尤當殫竭於今日,凡係便民而利國,何待勸勉而能?至若興學而備戎,自是施措間事,竹頭木屑,陶刺史之籌策亦恢,緩帶輕裘,羊太傅之風采可想,自餘裁稟,厥有彝章。於戲,往汝欽哉。得君重耳,玉樓高處,縱勞魂夢之歸,金華邇班,時伸起居之禮。故玆敎示,想宜知悉。知製敎金英根製進。
戊戌九月二十六日辰時,上御熙政堂。進講入侍時,原任直提學金鏴,參贊官姜時永,侍讀官李殷相,假注書沈敬澤,記事官鄭基世·南秉哲各持詩傳第二卷,以次進伏訖。上誦前受音一遍訖。鏴讀自鶉之奔奔,止鶉之奔奔二章,仍奏釋義。上讀新受音十遍訖,命陳文義。鏴曰,此章卽刺淫奔之詩,而文義則別無仰奏者矣。上曰,玉堂陳之。殷相曰,詩人之禽鳥起興者多,如燕燕·雄雉之詩也。而莫善於召南之維鵲有巢,莫不善於此章之鵲之彊彊。蓋南國之女子,被文王鳶魚作人之化,有專靜純一之德。故詩人歎美之,而以有鵲巢之鵲起興,若衛則淫風流行,至於宣姜之非匹耦相從,而人理之滅極矣。故詩人譏刺之,而鵲之彊彊起興,均是以鵲而起興也,而嘆美之譏刺之。若是不同,此乃正變而爲後人勸徵者也。伏願殿下,體文王作人之治,囿一世於鳶魚之化,是臣區區之望也。上曰,參贊官陳之。時永曰,此章則別無仰達之文義也。上掩卷。仍命退,諸臣以次退出。
上在昌德宮。停常參·經筵。
未時,雨雹狀如小豆。
沈宜升啓曰,明日常參·經筵,取稟。傳曰,停。
成原默啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,來初一日輪對日次,而宗廟冬享大祭齋戒相値,頉稟之意,敢啓。傳曰,知道。
傳于成原默曰,進講入侍。
成原默啓曰,知義禁朴綺壽,同義禁尹秉烈牌不進推考傳旨,今方捧入,而開坐命下之後,如是違牌,事甚未安。竝更牌招,知義禁未差之代,政官牌招,開政差出,何如?傳曰,允。前望單子入之。
知義禁前望單子入之,李光正落點。
吏曹口傳政事,同義禁單李光正。
成原默啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫金左根,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于成原默曰,只推。
沈宜升,以禮曹言啓曰,卽接全州幼學宋文九所志,則以爲,族姪故宣傳官在觀嫡妾俱無子,以其同姓十寸兄在琦第二子肇鉉,欲爲繼後。兩家諸族相議完定,而在琦夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長宋文九所訴旣如此,依定式宋在琦第二子肇鉉,立爲宋在觀之後,何如?傳曰,允。
成原黙,以訓鍊都監言啓曰,本局別將南錫圭身病甚重,勢難察任,改差,何如?傳曰,允。
義禁府啓目,假注書金英秀原情云云。傳旨內辭緣,泛稱遲晩,刑推得情,何如?判付。啓,飭已施矣,分揀放送。
戊戌九月二十七日辰時,上御熙政堂。進講入侍時,提學趙寅永,參贊官成原默,檢討官金在根,假注書李玄文,記事官鄭基世·南秉哲各持詩傳第二卷,以次進伏訖。上誦前受音一遍訖。寅永讀自定之方中,止定之方中三章,仍奏釋義。上讀新受音十遍訖,命陳文義。寅永曰,此詩乃美文公遷都作室之事也。此詩以前,皆衛之所以致亂者,故其詩皆出於不正,而此詩之結辭,卽騋牝三千,則其興衰撥亂,致此富盛者,豈無其本乎?卽惟曰大布大帛之崇儉而已。儉乃人君之盛德,則此非但創業中興之本也,守成之君,尤宜崇儉,然後國可保民可安矣。伏願於此等處,深加體念焉。上曰,玉堂陳之。在根曰,此章文義,秉心二字,最爲緊要。文公建國之初,種藝樹木,以計其用,勸課農桑,以示其勤,衣布冠帛,其儉又如此,以致生息之蕃,至於三千。此皆一心之誠實推之,而無所不成矣。夫心者,天地生物之心,而人得以爲心者也。人君存養此心,允塞廣淵,則天下之萬事萬物,皆從此心上做出來。故孟子以易羊之心,勸於時君,程子以避蟻之心,勉於哲宗。心之一字,操存舍亡之間,毫釐千里,夫以衛之中主秉是心,而元年季年之間,其效如此。況乎以堯·舜·禹相授心法,前聖後聖,其揆一也,則平章熙皞之化,今不可同日而語矣。伏願殿下於此等文義,深加留神焉。上曰,參贊官陳之。原默曰,閣臣儒臣所奏切實,臣無容更達矣。上掩卷。仍命退,諸臣以次退出。
上在昌德宮。停常參·經筵。
金興根啓曰,明日常參·經筵,取稟。傳曰,停。
徐戴淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于沈宜升曰,進講入侍。
司諫金左根啓曰,臣文學見識,本自無稱,言議風采,尤何足論,而薇垣除旨,忽下於千萬夢想之外,感激居先,叩謝是急,雖不得不章皇出肅,而第臣於合啓句語中,有不可隨衆聯參者。如臣所處,輒蒙恩諒,義無異同,跡難仍冒,請命遞斥臣職,答曰,依啓。
沈宜升,以吏批言啓曰,內贍寺主簿金斗河受由過限不上來,改差,何如?傳曰,允。
又以吏批言啓曰,補賑人副司果孟道性,依近例內贍主簿加設單付以入之意,敢啓。傳曰,知道。
有政。吏批,判書曺鳳振進,參判閔致成未肅拜,參議金英淳病,同副承旨沈宜升進。以李基華爲司諫,金英根爲應敎,朴齊憲爲修撰,尹秉烈爲戶曹參判,李穆淵爲禮曹參判,朴來謙爲同經筵,愼尙欽爲司藝,金長爀爲監察,朴宗敦爲漢城主簿,直閣單金左根,內贍加設主簿單孟道性。故學生申景洵贈吏參例兼,故學生申澮贈吏議,故都事申善涵贈僕正,已上同知申宅權三代。
兵批,行判書朴岐壽進,參判南履懋病,參議丁庠敎病,參知李益文入直,右承旨姜時永進。以朴綺壽爲知事,申命源爲同知,李羲溫爲曹司衛將,金魯確爲忠翊將,閔行鎭爲宣傳官,吳顯佑爲淸州營將,柳永魯爲忠淸兵虞候,知事崔俊植,同知金精默,僉知黃載謙·任翰·金最直,護軍金陽淳·李敦榮·李寅泰·金魯甲以上竝單付。
忠淸兵虞候李熙碩今加折衝加資事承傳。
以濟州防禦使李源達狀啓進上藥材靑皮未滿定例,惶恐待罪事,傳于徐戴淳曰,勿待罪事,回諭。
以大司諫李寅敎,獻納李源庚,正言任百經,掌令姜英國,持平李濟達牌不進罷職傳旨,傳于徐戴淳曰,只推。
姜時永,以備邊司言啓曰,卽見水原留守李紀淵災實狀啓,則以爲,地部劃下災八十結外,新舊災合二千六百二十七結八十負九束,特許加劃。今年還餉當捧中三分一本色,三分一代穀,三分一代錢,待明秋還作本色,身米竝純錢代捧,乙未停退還餉各穀六千九百七十七石限明年仍停,推奴徵債防塞事,竝請令廟堂稟旨,分付矣。本府地旣廣斥,備經眚損,歉形之慘,宜其災摠之多,而所請結數,未免稍過,事目外一千六百結,特爲加劃,使之均俵,新還餉代穀停退條,仍停,軍身米代錢,俱係災民紓力之方,與推徵防塞,一體許施,還餉代錢,有違經法,置之,何如?傳曰,允。
又以備邊司言啓曰,卽見全羅監司李憲球狀啓,則以爲,本道選武馬兵都試及公都會,今當設行,而年形未免歉荒,擧子齎糧之弊,試邑供億之費,必將有倍於常年。姑爲停退,待明秋合設事,請令廟堂稟旨,分付矣。都會都試退行,多有歉歲已例,而以本道今年年形論之,此等應行之事,至於說弊請退者,得無稍過分數乎?然而道啓旣如此,必有裁量,第令待明秋退行,何如?傳曰,允。
戊戌九月二十八日辰時,上御熙政堂。進講入侍時,原任直提學朴綺壽,參贊官沈宜升,侍讀官李殷相,假注書沈敬澤,記事官鄭基世·南秉哲各持詩傳第二卷,以次進伏訖。上誦前受音一遍訖。綺壽讀自蝃蝀在東,止蝃蝀三章,仍奏釋義。上讀新受音十遍訖,命陳文義。綺壽曰,文義之前,有所仰達者矣。臣自侍書筵時,前後登筵,已爲屢次,前受音之承聞,亦旣多矣,而未有如今日之多誤錯處。此無他,必是昨日新受音之未克勤講之致也。登筵諸臣,莫不失望矣。伏願自今益加警念,少無放過之歎,是臣區區之望也。仍奏曰,自閤外與諸僚有相議者矣。進講時刻,每以辰正入侍,而日寒漸劇,在節宣之道,侵早臨筵,誠極悚悶。自明日以巳正爲進講正時似好,故仰達矣。上曰,可也。綺壽曰,此章卽刺淫奔之詩,而以陰陽之氣不當交而交,喩男女非其耦而相從也。蓋婚姻之禮,不失其正,然後治化可見。故周南之桃夭,召南之標有梅,皆得其正者也。程子曰,飮食男女,人之所欲,只從其欲,而不守其正,則入於禽獸矣。且章句中以信字爲言,信卽天理之正也。又以知命爲訓,不知命則無信人而若無信也。故有淫奔之行,至於無所不爲,譬若陰陽之妄行也。大抵君子滿在於朝廷,則其像如和風慶雲之呈祥,小人登庸,則如淫穢混濁之氣相交,治忽安危,專在於君子之進用與否。伏願殿下,常加警念焉。上曰,玉堂陳之。殷相曰,命者天理之正也。在人曰信,在天曰命。人無貞信之節,則昧天理之正,昧天理之正,則人欲肆矣。人不能無欲,欲莫甚於男女,而惟欲是從,未有以遏之,則人道廢天理滅。不但男女之欲爲然,日用事爲,莫不有天理人欲之分,其間不能以寸。故孟子之遏人欲存天理,發前聖之所未發,惟殿下遇事發慮,輒以天理人欲較之,如此則人欲乎遏之,如彼則天理乎存之,是臣區區之望也。上曰,參贊官陳之。宜升曰,閣臣儒臣備陳無餘,臣無容更達矣。上掩卷。仍命退,諸臣以次退出。
上在昌德宮。停常參·經筵。
姜時永,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
沈宜升啓曰,明日常參·經筵,取稟。傳曰,只晝講。
姜時永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于金景善曰,進講入侍。
傳于沈宜升曰,同副承旨持北道道科試券入侍。
傳于沈宜升曰,北道試券預差二張,付之榜末。
姜時永啓曰,明日傳香禮房承旨當爲齋宿,而行都承旨金興根不爲仕進,所當牌招,而拘於廳規,不得請牌,何以爲之?敢稟。傳曰,牌招。
又啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于姜時永曰,只推。
沈宜升,以弘文館言啓曰,新除授修撰朴齊憲時在京畿驪州地,經筵入番事緊,請斯速乘馹上來事,下諭。答曰,依啓。
金景善,以戶曹言啓曰,臣寅永與正郞臣洪在果,進詣慶熙宮差備內,啓下手本中有頉處及內各司有頉處,眼同看審,則略有間間修補處,而節候差晩,土功爲難,待明春始役之意,敢啓。傳曰,知道。
又以戶曹言啓曰,文昭殿碑閣·蠶壇碑閣·追慕洞碑閣·淨業院·流霞亭·養正齋,依定式發遣本曹郞廳奉審,則姑無頉處之意,敢啓。傳曰,知道。
又以戶曹言啓曰,訓鍊院慕華館,依定式發遣本曹郞廳摘奸,則姑無頉處之意,敢啓。傳曰,知道。
姜時永,以都摠府言啓曰,副摠管尹義儉以摠戎中軍,本營諸將官射會監試事,南小營晝仕出去之意,敢啓。傳曰,知道。
戊戌九月二十九日辰時,上御熙政堂。進講入侍時,提學趙寅永,參贊官金景善,檢討官金在根,假注書李玄文,記事官鄭基世·南秉哲各持詩傳第二卷,以次進伏訖。上誦前受音一遍訖。寅永讀自相鼠有皮,止相鼠三章,仍奏釋義,上讀新受音十遍訖,命陳文義。寅永曰,此章別無深義,而亦可以覩時世矣。蓋衛之文公中興之前,衛俗多淫,民失其正,文公導之以化,民皆去邪歸正,蝃蝀·相鼠之作也,由是觀之。國俗之美惡,民心之邪正,惟在人君表率之如何,而詩之譏刺處,皆可感發懲創者,良以此也。雖於如此之詩,伏願句句演繹焉。上曰,玉堂陳之。在根曰,此詩首言威儀,次言容止,而至末章方言禮,自淺以至深,其旨義歸重於禮,可知矣。儀無禮外之儀,止無禮外之止,則威儀與容止,皆是禮中事也。夫禮者天理之節文,而人事之儀則也。故禮不可斯須去身,人君一言一行一動一靜,皆合乎中節,無太過無不及,則在外有粲然可觀之儀,在內有確然可守之則,威儀容止,於斯至矣,而禮之體用,無不備矣。伏願殿下,深究詩人言外之旨,克加體念焉。上曰,參贊官陳之。景善曰,閣臣儒〈臣〉備陳無蘊,臣無容更達矣。上掩卷。仍命退,諸臣以次退出。
戊戌九月二十九日午時,上御熙政堂。同副承旨持北道道科試券入侍時,同副承旨沈宜升,假注書沈敬澤,記事官鄭基世·南秉哲以次進伏訖。上曰,史官分左右。宜升進前奏曰,北道道科試券入來,坼封何以爲之?上曰,坼封。宜升坼封讀封內訖,宜升奏曰,預差有二張,何以爲之乎?上曰,亦爲坼封。宜升坼封讀封內。上曰,預差二人,亦付之榜末。上命書傳敎曰,北道試券預差二張,亦付之榜末。命史官就座。仍命退,承史以次退出。
上在昌德宮。停常參,只晝講。
藥房提調趙秉鉉,副提調金興根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
金興根啓曰,明日宗廟冬享大祭齋戒相値,視事頉稟之意,敢啓。傳曰,知道。
金景善啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金興根啓曰,左承旨徐戴淳今日不爲仕進,卽爲牌招,何如?傳曰,允。
金景善啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
傳于沈宜升曰,傳香承旨馳詣宗廟·景慕宮,奉審摘奸以來。
沈宜升啓曰,戶曹參判尹秉烈除拜後過三日不爲出肅,依定式推考警責,仍卽牌招察任,何如?傳曰,允。
以忠淸監司趙冀永狀啓林川郡民家失火事,大王大妃殿傳于成原默曰,觀此錦伯狀辭,林川郡民家失火,如是之多,當此漸寒之之時,失所之狀,誠甚矜然,元恤典外,別加顧助,俾卽奠接。
徐戴淳啓曰,明日傳香禮房承旨當爲齋宿,而行都承旨金興根藥院進,所當牌招,而拘於廳規,不得請牌,何以爲之?敢稟。傳曰,牌招,如有違牌,勿爲呼望。
又啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于徐戴淳曰,只推。
傳于沈宜升曰,發遣吏郞,諸執事淸齋與否,摘奸以來。
徐戴淳,以兵曹言啓曰,今秋等能麽兒考講時,訓鍊院僉正趙羲豐,主簿金秉遠,武臣兼宣傳官李熙忠·金遠浩·朴宗瑱·呂東冕·韓友善·權奎容,守門將吳泰煥·康龜涉,造紙署別提李承度二次不通,訓鍊院副正李觀熙,僉正李陶淵,主簿鄭在天·李鍾協,武臣兼宣傳官洪洛豐·徐貞淳,濟用監主簿李五榮,守門將崔鳳佐一次不通,依定式竝從重推考,何如?傳曰,允。
又以兵曹言啓曰,今九月各廳堂下武臣朔試射,臣曹連因有故,不得爲之之意,敢啓。傳曰,知道。
又以兵曹言啓曰,禁軍習陣當爲設行,而本曹連因有故,不得爲之之意,敢啓。傳曰,知道。
又以禁衛營言啓曰,本營騎士別將白殷鎭身病猝重,勢難察任,改差,何如?傳曰,允。
戊戌九月三十日午時,上御熙政堂。晝講入侍時,同知事李穆淵,特進官李光正,參贊官成原默,侍讀官沈承澤,檢討官韓啓源,假注書沈敬澤,記事官鄭基世·南秉哲各持詩傳第二卷,武臣李行敎以次進伏訖。上曰,史官分左右。上讀前受音一遍訖,承澤讀自孑孑干旄,止干旄三章,仍奏釋義。上讀新受音十遍訖,命陳文義。承澤曰,此章之旨,文公中興其國,衛人皆樂善好賢,故作此以美之也。蓋賢者雖如下篇考盤永矢之人,若有人君之致敬盡禮,則必幡然改圖,樂告以善,思所以報答鄭重之禮意。故昔伊尹之於成湯,三聘而就之,呂尙之於文王,俱載而歸之。古人尊賢之意蓋如此,且在我列聖朝,山林碩德之士,代不乏人,招徠敦諭,使蓋相望於草茅之間,若使詩人讚其事而詠以詩,則可與此章之言相侔矣。伏願每於此等詩興感,深軫草野賢俊禮羅列位之道焉。上曰,下番陳之。啓源曰,此章文義,可見人君求賢之誠也。盛其車馬旗服之物,而搜剔巖穴,廣求賢良者,政以其道在於尊師,而用之於治平之術。故其曰何以畀之,予之告之者,望其以道輔我也。此其鹿鳴章所言人之好我,示我周行,同一義也。殿下燕蜎濩蠖之中,法大堯衢室之義,遵夏后旌招之誠,孳孳一念,在於求賢致治,則國家億萬年無疆之休,其基於玆矣。伏願懋哉懋哉。上曰,同知事陳之。穆淵曰,此章美見賢之詩也。蓋賢者國之綱紀人所矜式,以衛大夫車馬之盛,威儀之美,往見賢者,而詩人之咨嗟詠歎,稱美如此。若於其時,衛文公誠心求賢,以身先之,如周文王之途遇太公,漢昭烈之三顧諸葛,求賢自輔,得賢共國,則衛國之粲然中興,指日可期,而惜哉文公,不能旁求,其所事業,無足稱道,此可以鑑戒後世,伏願體念焉。上曰,特進官陳之。光正曰,此章大義,美在好賢,詩人之意可見,而諸臣之奏至矣。臣謂此章下註不樂善道國其亡七字,甚合着眼,蓋不樂善道而其國亡,則樂善道而國不亡,可知也,其機誠可懼也。衛文公之大布大帛,務材訓農,通商惠工,敬敎勸學。此其所以興撥衰亂之善道也,而其所謂授方任能,卽屬用賢之一事也。自古君人者之爲國,蓋莫先於用賢,而古人有言曰,才不惜於異代,用賢之道,在求之誠不誠如何。顧今草澤之中,亦豈無隱遯可用之士乎?須自親賢士大夫爲先務,又車馬玉帛,思得與共國,則今之賢者,擧將于于而進,莫不願立於朝,而殿下之爲堯爲舜,直轉移間事耳。如衛君者,又何足道哉?伏望深留聖意焉。上曰,參贊官陳之。原默曰,衛文公不過戰國時中主,而當敗亂之餘,以大布之衣,大帛之冠,崇儉節財,興復舊業,而君人之道,不可以獨運,於是乎誠心盡禮,旁招俊乂,在野之賢,樂爲之用,顧今我殿下承祖宗重熙累洽,其所守成之道,非有別般難行之事,博求儒賢,延訪國事,毋使干旄詩專美於古。上命史官就座。仍命退,諸臣以次退出。
上在昌德宮。停常參·經筵。
金興根啓曰,明日常參·經筵,取稟。傳曰,停。
徐戴淳啓曰,來初五日朝參日次矣,敢稟。傳曰,停。
又啓曰,行大司憲李翊會,持平李濟達未肅拜,執義金圭瑞在外,掌令韓文爀·姜英國呈辭,持平兪致崇未署經,監察茶時之意,敢啓。傳曰,知道。
傳于金興根曰,禮房承旨馳詣宗廟,奉審摘奸以來。
傳于金景善曰,進講入侍。
傳于沈宜升曰,留院公事入之。
金興根,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
戊戌十月初一日辰時,上御熙政堂。進講入侍時,原任提學鄭元容,參贊官金景善,檢討官林肯洙,假注書沈敬澤,記事官鄭基世·南秉哲各持詩傳第二卷,以次進伏訖。上誦前受音一遍訖。元容讀自載馳載驅,止我思不閟,仍奏釋義。上讀新受音十遍訖,命陳文義。元容曰,今日自止,別無拈出之文義矣。凡讀詩,各章有可見之旨,一篇有可見之旨,或有通下篇可見之旨,鄘風十篇之內,治亂具載,而其機則在於禮之一字,上下之間,男女之際,無禮則亂,以禮則治。文公當極亂之餘,布衣帛冠,敬敎勸學,先以禮節臨下。故下亦觀感興起,定之方中下篇螮蝀章命字卽理,而理之節文,卽禮也。其下相鼠之詩,以禮而相奏,干旄之詩,以禮而相爲,至於載馳之婦人,當事變之會,而發乎情止乎禮者有如此。此皆文公之化,行於一國,而國人去邪反正,國安得不治乎?禮者雖不見於此章之內,而如是推看則爲好。論語曰,一日克己復禮,天下歸仁,禮之於爲國,不可斯須去者也。上曰,玉堂陳之。肯洙曰,此章大旨,閣臣已陳之,而其中我心則憂之憂字,實有所取義者,蓋人各有憂,而憂亦有大小。以百畝爲憂者,庶民之憂也,以職事爲憂者,卿大夫之憂也。至於人主,則處崇高之位,享錦玉之安,若無可憂之端,而上則天災時變,下則歲饑民困,外而疆場之憂,內而軍國之憂,無非人主之憂也。古語云,一家有一家之憂,一國有一國之憂。孟子曰,君子有終身之憂,君子猶然,況帝王乎?故古昔聖王,雖在治平之時,不弛憂危之念,舜·禹大聖也。一日二日,兢兢業業,至于文王,日中不遑暇食,則其憂可知也。伏願殿下,仰體三聖克勤之意,先自講學,心心念念,毋或間斷,常以君子終身之憂爲憂,則治平之道,自在其中矣。懋哉懋哉。元容曰,今日詣閤稍久,午初始許召接。昔程子侍上論治道,正午始趨出庭中,人曰不知上未食乎?近日臨講,每値朝水刺之時,講官亦未敢久留討論,未免悤遽退出矣。三講之法,朝講例在日出時矣。兩慈殿問寢之餘,殿下之當所先務者,豈有過於講學者乎?朝氣淸明之時,正好潛心講讀,且今日自上又有只付二章之敎,載馳一章,本爲不多,而分日進講如是,而豈有開發長進之效乎?此後講刻,每以早朝爲之,而一篇勿爲分講似好,故敢達矣。上曰,參贊官陳之。景善曰,此章文義,閣臣儒臣所奏,俱爲切實,臣無容更達矣。元容曰,今日是孟冬初日也。煖帽雖皆着之,而近日日氣稍暄。此後侍講之時,依近例從便脫着,何如?上曰,依此爲之,可也。上掩卷。仍命退,諸臣以次退出。
上在昌德宮。停常參·經筵。
成原默,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
沈宜升啓曰,明日常參·經筵,取稟。傳曰,停。
成原默啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
沈宜升啓曰,假注書沈敬澤身病猝重,勢難察任,今姑改差,何如?傳曰,允。
沈敬澤改差,代以沈敦永爲假注書。
傳于沈宜升曰,進講入侍。
成原默啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于成原默曰,只推。
成原默,以禁衛營言啓曰,本營把摠李昞植身病猝重,勢難察任,改差,何如?傳曰,允。
又以御營廳言啓曰,本廳中軍沈漢永身病甚重,勢難察任,改差,何如?傳曰,允。
戊戌十月初二日辰時,上御熙政堂。進講入侍時,提學徐有榘,參贊官沈宜升,侍讀官李是鍊,假注書李玄文,記事官洪在龍·南秉哲各持詩傳第二卷,以次進伏訖。上誦前受音一遍訖。有榘讀自陟彼阿丘,止載馳四章,仍奏釋義。上讀新受音十遍訖,命進文義。有榘曰,許穆夫人歸唁衛侯之心,何等懇切,而止於禮義,終不徑行,後世稱爲賢夫人,誠有以也。然若非春秋傳詳載其事,則閨中婦人之行止,由今數千載之後,曷從以討論哉?春秋傳之所記,又本於當時史官,史官之緊重,類如是矣。宋太祖皇帝一日朝罷歸宮,嗟歎悔懊不已。左右請其故,帝曰,俄對朝臣,因一微細之事,過加激惱,言語不擇,旣而顧見史官,執筆記其事,後世見者,必以朕爲量狹褊中之主,是以悔歎也。論者謂宋祖此言,實啓有宋三百年文明之治,此亦可見史官之綦重矣。今日講筵,左右史備員進伏矣,前受音之無滯記誦,新受音之潛心讀過,不暫間斷,史官等必已謹書於史冊,而但近於講筵,淵默太過,諸臣仰陳文義,一未承可否間批答。臣恐如是不已,則史冊中文義討論,長作闕文,豈非可悶之甚乎?繼自今深留聖意,臣等所陳,如有一得之愚,則卽賜許可之批,如有不槪於聖衷者,亦卽開聖意,以盡反復講劘之方,是臣區區之望也。是鍊曰,許穆夫人聞宗國顚覆之變,不忍至切之痛,告于穆公,蒼黃歸衛,事雖出於情私,實有妨於禮義。故大夫擧義直諫,繼又跋涉見夫人,備陳於禮之不可,蓋穆公之飜然改圖,夫人之慨然回車,俱是賢君哲婦也。大夫亦以三寸之舌,致君於禮義之地。以此推之,國家之不可無者,諫官也。書傳曰,后從諫則聖,又有從諫如流之言。伏願體念,而又以當今之事言之,講學上勤課爲第一急先務。故前後大臣諸臣之縷縷陳勉,俱是切實,伏望銘心采納焉。宜升曰,閣臣儒臣以史官諫官所奏皆切實,臣無容更達者矣。上掩卷。仍命退,諸臣以次退出。
上在昌德宮。停常參·經筵。
成原默啓曰,明日常參·經筵,取稟。傳曰,停。
姜時永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,事變假注書洪錫圭身病猝重,勢難察任,今姑改差,何如?傳曰,允。
洪錫圭改差,代以趙光濬爲事變假注書。
傳于成原默曰,進講入侍。
姜時永啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于姜時永曰,只推。
姜時永,以都摠府言啓曰,副摠管尹義儉以摠戎中軍,本營諸將官射會監試事,訓鍊院晝仕出去之意,敢啓。傳曰,知道。
兵曹,以李行敎爲御營中軍。
義禁府啓目,靑陽縣監金章淳原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。
左右捕盜廳啓目,忠淸道定山居禹炳謨·田佑聖等,謂有急變,來告臣廳,故觀其狀辭,則俱是窮兇絶悖之事,聞不勝驚駭。渠所云首倡禹東基等四漢,捉來推問是白置有亦,罪人禹炳謨段,含憾於禹東基與田佑聖,綢繆相議之跡,已著於東基之六月呈本官狀辭兺除良,兇書兇言,自作自書,虛張沒把捉之人,欲遂實其事之計,屢回盤詰,畢竟語窮,自初情節,到底自服是白如乎。白地誣人,從古何限,而因一微嫌,直驅惡逆,未有如炳謨之甚者,而不知朝廷之嚴畏,以虛詤孟浪之說,恐動嘗試,自以爲其計得售,則私憤可洩,公賞可取,究厥心腸,萬萬巧慝。此若尋常處斷,鄕曲愚迷之類,必將有從而效之,互相傾陷之患,法紀之陵夷,人心之騷惑,不知至於何境是白遣。田佑聖段,初雖見欺於炳謨之慫慂,不知裏面之包藏云云是白乎乃,同其去就,聯名擧狀,論其罪犯,難免知情是白遣。金致良段,名出於炳謨自服之後,故初不發捕是白乎旀。上項禹東基·李大春·姜文五·金宗祿四漢段,初無疑似之跡,明有被誣之冤,俱宜有參酌全釋之道是白乎矣,自臣廳不敢擅便,上裁,何如?判付。啓,令廟堂稟處爲良如敎。
戊戌十月初三日辰時,上御熙政堂。進講入侍時,提學趙寅永,參贊官成原默,檢討官林肯洙,假注書李玄文,記事官洪在龍·南秉哲各持詩傳第二卷,以次進伏訖。上誦前受音一遍訖。寅永讀自瞻彼淇澳綠竹猗猗,止淇澳三章,仍奏釋義。上讀新受音十遍訖,命陳文義。寅永曰,此章在詩爲最好,而此章之中,切磋琢磨之句,尤爲緊切於進學工夫。故曾子引用於大學傳,其旨深矣。蓋旣切而復磋,旣琢而復磨,然後可以成骨角玉石之器。況以君子之學,將欲進德作聖,而不爲之慥慥於此乎?衛之武公,眞實用工於此,得力於此。故詩人以此美之。伏願我殿下,亦於此句上,加意體念焉。上曰,玉堂陳之。肯洙曰,有匪君子,終不可諼兮者,大學所云盛德至善之民不能忘者也。蓋德與善,人心之所同然,而或爲氣質所拘,或爲物慾所蔽,不能保有全體。故自古聖賢,必以學問爲進德修身之本,而衛武公勤於自修,精而益精,存諸中者發於外,推諸己而及於民。此所云切磋琢磨者,學問進修之次序也,終不可諼兮者,德業成就之功效也。然而德與善,又有淺深大小之別,以其極盛而極至也。故民亦沒世不忘,於此尤可驗,敎化之入人深者也。顧今聖姿天縱,講筵日開,伏願以衛公之切磋琢磨,爲學問自修之本,進進不已,則德與善自在其中矣。懋哉懋哉。上曰,參贊官陳之。原默曰,此章之義,贊武公之德,而武公之德,卽從知行中做來,所謂如切如磋者卽知也,如琢如磨者卽行也。是以朱夫子亦以切磋屬之知,以琢磨屬之行者,取其由淺入深也。蓋知然後行,知行倂進,卽學問之根基也。伏願殿下,從此知行中做去,知得一善,行得一善,如武公之切磋琢磨,則聖德之成就,必致有斐君子之美,是臣區區之望也。上掩卷。命退,諸臣以次退出。
上在昌德宮。停常參·經筵。
沈宜升啓曰,明日常參·經筵,取稟。傳曰,停。
徐戴淳啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于姜時永曰,進講入侍。
傳于沈宜升曰,右副承旨許遞,前望單子入之。
承旨前望單子入之,李敦永落點。
傳于徐戴淳曰,承旨房望,順房爲之。
徐戴淳啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于徐戴淳曰,只推。
徐戴淳啓曰,卽者義禁府都事來言,時囚罪人金章淳當爲議處,而判義禁徐俊輔在外,次堂例不得擧行云,何以爲之?敢稟。傳曰,許遞。前望單子入之。
判義禁前望單子入之,朴岐壽落點。
徐戴淳啓曰,卽者義禁府都事來言,時囚罪人金章淳當爲議處,而新除授判義禁朴岐壽未肅拜,次堂例不得擧行云。卽爲牌招,何如?傳曰,允。
沈宜升,以成均館大司成意啓曰,文廟守僕,依宗廟·社稷守僕例,試才抄擇,別單啓下事,曾有定式矣。守僕鄭尙德瓜朔,代以事知守僕試才抄擇,備三望受點次,別單書入之意,敢啓。傳曰,知道。
金景善,以備邊司言啓曰,卽見江原監司洪穉圭災實分等狀啓,則高城等七邑置之尤甚,江陵等十三邑置之之次,寧越等六邑置之稍實。仍以爲,事目災七十結外,不足災八百八十四結五十五負二束,特許加劃,後錄諸條,竝請令廟堂稟旨,分付矣。其一,江陵等八邑乙未流絶戶還停退各穀五千五百三十三石零,姑爲仍停事也。其一,淮陽丙申流絶還各穀三百七十九石零,麟蹄虛勘還各穀一千四百十二石零,竝姑仍停,待明秋收捧事也。其一,新還餉尤甚邑三分一,之次邑四分一,以相當穀準折代捧,待明秋還作本色事也。其一,尤甚中平海·蔚珍兩邑當捧還及各軍門各衙門軍布,限折半停退,待明秋還捧,訓局軍布,事體有異,恭俟稟處事也。其一,各軍門屯稅及各宮房各衙門有土免稅從實收稅事也。其一,尤甚之次邑勿定配所事也。其一,推奴徵債限明秋防塞事也。分等依狀請施行,本道今年年形,雖有各樣災損,猶不至如再昨年之偏酷,而所請災結,反多於再昨年者,未免太過分數,特從寧失之義,事目外四百結,許令加劃,而此亦絶罕之例,必無不足之理,使之酌量均俵,無至白徵之弊,糴法雖曰嚴重,民勢在所軫念。江陵等八邑乙未停退還,淮陽丙申停退還,麟蹄丁酉虛勘各穀,竝令姑停,待明秋準捧,各穀旣有優劣,民力自多紓絀,依此分數,亦許準折代捧,還布停退,固非今年可議,而道啓之拈出兩邑爲請者,可知其事情之比他邑最悶,新還及軍布竝三分一,特許限明秋退捧。訓局砲保一體施行,各軍門屯稅,各宮房各衙門免稅,從實收稅,配所只令尤甚邑勿定,推徵亦令限明秋防塞,何如?傳曰,允。
又以備邊司言啓曰,捕廳啓目內,告變罪人禹炳謨含憾於禹東基,凶書凶言,自作自書,虛張沒把捉之人,欲遂實其事之計,畢竟情節,到底自服,究厥心腸,萬萬巧慝,此不可尋常處之。田佑聖則初雖見欺於炳謨,同其去就,聯名擧狀,論其罪犯,難免知情。被誣禹東基等四漢,初無疑似之跡,俱宜有參酌全釋之道爲辭,而判付有令廟堂稟處之命矣。今此禹漢挾撼誣人,設計告變之狀,非但諸招之俱的,又有渠供之自服,則究厥所犯,已是極罪,而況自倡凶言,自書凶錄,假托稱亂之說,甘歸不道之科,國有三尺,焉逭一律,而此等罪囚,若自京處斷,則衆目猶未快覩,群惑無以洞釋。罪人禹炳謨,令該廳押送本道監營,聚會軍民,梟首警衆,俾鄕曲愚迷之類,咸知誣人做凶之必殺無赦。田佑聖係是脅從,合施次律,移送秋曹,嚴刑減死島配。禹東基等四人,初無疑似,明是被誣,則果無可罪之端,竝令放送,何如?傳曰,允。
又以左右捕盜廳言啓曰,謹依備邊司草記批旨,罪人禹炳謨梟首警衆次,定校卒押送忠淸監營,田佑聖嚴刑減死島配次,移送秋曹,禹東基·李大春·姜文五·金宗祿等四漢,竝放送之意,敢啓。傳曰,知道。
徐戴淳,以刑曹言啓曰,備邊司啓辭內,捕廳啓目內,告變罪人禹炳謨含憾於禹東基,凶書凶言,自作自書,虛張沒把捉之人,欲遂實其事之計,畢竟情節,到底自服,究厥心腸,萬萬巧慝,此不可尋常處之。田佑聖則初雖見欺於炳謨,同其去就,聯名擧狀,論其罪犯,難免知情,被誣禹東基等四漢,初無疑似之跡,俱宜有參酌全釋之道爲辭,而判付有令廟堂稟處之命矣。今此禹漢挾憾誣人,設計告變之狀,非但諸招之俱的,又有渠供之自服,則究厥所犯,已是極罪,而況自倡凶言,自書凶錄,假托稱亂之說,甘歸不道之科,國有三尺,焉逭一律,而此等罪囚,若自京處斷,則衆目猶未快覩,群惑無以洞釋。罪人禹炳謨,令該廳押送本道監營,聚會軍民,梟首警衆,俾鄕曲愚迷之類,咸知誣人做凶之必殺無赦。田佑聖係是脅從,合施次律,移送秋曹,嚴刑減死島配,禹東基等四人,初無疑似,明是被誣,則果無可罪之端,竝令放送,何如?傳曰,允事,命下矣。謹依傳敎,罪人禹炳謨下送本道,令道臣聚會軍民,梟首警衆。田佑聖嚴刑一次後,全羅道康津縣薪智島,減死定配所,卽爲押送之意,敢啓。傳曰,知道。
戊戌十月初四日辰時,上御熙政堂。進講入侍時,原仕直提學金鏴,參贊官姜時永,侍讀官李是鍊,假注書沈敦永,別兼春秋趙徽林,記事官南秉哲各持詩傳第二卷,以次進伏訖。上誦前受音一遍訖。鏴讀自考槃在澗,止考槃三章,仍奏釋義訖。上讀新受音十遍訖,命陳文義。鏴曰,古之君子,必求澗谷,而永矢不諼者,爲其隱居求志,獨行其道也。非獨於古,今亦有之,伏願殿下,克軫無遺之念,廣施旌招之禮,則其於爲治之道,大有補矣。伏願極加警念焉。上曰,玉堂陳之。是鍊曰,此章賢者隱處澗谷,不求於世,可謂獨善其身矣。若使此人,擧而用之,可以兼善天下矣。是以伊尹耕於莘野,而成湯三騁,呂尙釣於渭水,而文王躬迎。此兩賢,始焉若將終身,而終爲誠禮之所感,出而濟世,大抵求賢與用賢,專係於人主誠禮之淺深。伏望誠禮二字,益加體念焉。上曰,參贊官陳之。時永曰,閣臣儒臣所奏,已盡無餘,臣別無更達矣。上掩卷。仍命退,諸臣以次退出。
上在昌德宮。停常參·經筵。
夜自四更至初六日開東,灑雨下雨,測雨器水深五分。
藥房都提調李止淵,提調趙秉鉉,副提調金興根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
姜時永,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
徐戴淳啓曰,明日常參·經筵,取稟。傳曰,停。
金景善啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金興根啓曰,行左承旨李敦榮,左副承旨姜時永今日不爲仕進,竝卽牌招,何如?傳曰,允。
姜時永啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
備忘記,淸州營將吳顯佑下直,長弓一張,長箭一部,片箭一部,筒兒一箇賜給。
金興根啓曰,假注書李玄文身病猝重,勢難察任,今姑改差,何如?傳曰,允。
李玄文改差,代以朴商壽爲假注書。
傳于徐戴淳曰,進講入侍。
金景善啓曰,判義禁朴岐壽牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。
又啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金景善曰,只推。
兵曹口傳政事,判府事單李羲準。
姜時永,以備邊司言啓曰,卽見廣州留守徐憙淳狀啓,則以爲,本府年形,闔境告歉,許多武士,齎糧往來,與屬邑馬兵遠路赴試之弊,俱所當念。各樣都試,竝待明秋設行,公都會一體退行事,請令廟堂稟旨,分付矣。在前歉荒之歲,果多退行之時,本府事體,似難如例設行,都會都試,許令一體停止,使之待明秋合設,何如?傳曰,允。
徐戴淳以司饔院監膳提調意啓曰,今日監膳時,供上生鮮,腐傷體小,屢次點退,終無改備。日勢漸晩,雖不得不捧入,而貢人輩所訴內以爲,當此江氷凝冷之時,捉得甚難,莫重御供,將不得如期進排,揆以擧行,萬萬駭痛。當該貢人,令攸司從重科治,臣亦惶恐待罪之意,敢啓。傳曰,知道。勿待罪。
姜時永,以備邊司〈言〉啓曰,卽見廣州留守徐憙淳災實狀啓,則事目災七十結外,不足災七百三十三結九十四負特許加劃。新還餉四分一停退,其餘則量宜準折代捧,癸酉庚辰丁亥排捧及壬辰停退,乙未未捧還餉,竝許仍停,推奴徵債限明秋防塞事,竝請令廟堂稟旨,分付矣。本府年形,未免歉荒,而災結加請,較諸帳付,終涉夥濫,事目外四百五十結,特爲加劃,使之均俵,還餉停退,有不可遽議,而旣已許之於畿甸,則一視之地,有難靳持,至於準折代捧,固多已例,亦不可無闊狹,竝依狀請施行。各年排捧未捧與仍停條,參以事勢,亦難竝督,一體姑停,推徵防塞,係是荒年應行之事,竝爲許施,何如?傳曰,允。
金景善,以刑曹言啓曰,以司謁口傳下敎內,武藝別監試射時亂雜之冶匠等,分付秋曹,各別照法嚴繩事,命下矣。謹依下敎,冶匠等處,嚴加査問,則其中黃今喆昨日試場砲放時,付標作奸之罪,無辭自服,依大典通編武科條科場用奸者邊遠充軍之文,全羅道雲峯縣,邊遠充軍定配所,卽爲押送。朴春永·朴三哲·崔壽業,雖不無從中亂雜之跡,觀於諸供,與黃今喆稍有間焉,竝嚴刑懲勵。其餘趙順哲等十一名,或有場內擧行,而別無所犯者,或有場外等待,而初不干與者,合有參恕之道,竝分揀放送之意,敢啓。傳曰,知道。
義禁府啓目,藍浦前縣監申鳳圭原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付。啓,依允。又啓目,粘連向前金章淳亦,大同米太之以錢代捧,囚供發明,雖云本邑之已報營門,至登道啓,難免不以實之罪,以此照律,何如?判付。啓,依允。
慶尙監司權敦仁疏曰,伏以,臣以無肖,叨玆匪據,才識闇於剸劃,威明短於彈戢,恒懼付寄不效,淵谷在心。今乃廚院草記,進獻愆限,而顧臣溺職,果大著矣。國體之至重且嚴,人臣之致敬而愼,未有過於進獻之需,則此而不盡分,其將謂何?物産各具月當,監封確有程期,臣亦遵例,焉容或慢,而中間淹滯,縱曰思慮未到,常時失飭,卽知臣罪攸在。該院請罷,實存常憲。特軫民邑之爲弊,姑置越捧之末勘。臣固感激含戴之不暇,一路迎送,較之朝家典則,其輕重有相懸焉,則執輕絀重,非但或欠於治理,無以勵畏於後人。抑臣之負罪自如,因弊倖逭,亦豈臣私情之所敢憑恃冒仍者哉?因竊惟念,臣忝涖玆土,亦旣五朔,殫竭魯鈍,以收尺寸,是臣區區日夜矢心者也。洊饑殘民,尙在近止,積敗鉅局,甚難做去。或庶幾天降之康,漸摩安撫,流柝者還,蒿萊復闢,則歲計之功,始可牽補支柱,現今旱種霜穎,次第登場,左右沿海若而邑,雖稍不至於失稔,其餘多歉憂溢目,民情不寧,重以綿農全道慘荒,徵斂在前,奠保無方。臣實茫然不知爲計也。顧嶠內今日形勢,卽民命安危之係,苟得鍊於治法,長於心智者,挈其綱要,方便鋪置,則亦豈不溝壑而袵席之哉,寒谷而春煦之哉?臣本疎謬,不閑民事,處於安樂無事之時,尙不克負荷。況如此庸劣之材,値如此艱棘之會,欲望其不仰孤隆畀之眷,俯觖萬民之望,得乎?與其徒懷寵遇,坐値僨誤,無寧趁此一分着手之時,讓于有能有才,以紓宵旰南顧之憂之爲猶或寡罪也。揣量已熟,益難堪膺,玆敢仰首嗚呼。伏乞聖慈,特垂照諒,仰稟東朝,亟遞臣見帶藩任,仍命攸司,勘臣當被之律,不勝大願,臣無任云云。答曰,省疏具悉。向來事已有處分,更何爲引?卿其勿辭,益勉對揚。
戊戌十月初五日辰時,上御熙政堂。進講入侍時,右議政李止淵,原任直提學朴綺壽,參贊官徐戴淳,檢討官金在根,假注書沈敦永,記事官洪在龍·南秉哲各持詩傳第二卷,以次進伏訖。上誦前受音一遍訖。綺壽讀自碩人其頎,止碩人四章,仍奏釋義訖。上讀新受音十遍訖,命陳文義。綺壽曰,柏舟以下諸篇,蓋多莊姜之詩,而此章則詩人於莊姜之來,只述其地處之盛,容貌之美,則別無文義之所可敷陳者,而此章中大夫夙退,無使君勞一句,其時國人,當莊姜初來之時,故其言如此,然其實爲人君者,不可以不勤勞也。昔者周公作無逸篇,以戒成王曰,君子所其無逸,所之爲言,以無逸作所之謂也。又於篇內,詳述文王之聖德,有曰至于日中昃,不遑暇食。此可見古先哲王憂勤之意,而以後世人君言之,漢光武銳意文學,躬親政事,勤勤孜孜,無或少忽,至有投戈講書,息馬論道,謂太子曰,我自樂此不爲疲。其後唐太宗使十八學士,分日更直,討論經旨之同異,商確古今之治亂,夜分視寢,不以爲倦。由此觀之,聖帝明王,未有不以勤而致太平之治也。逮至我列聖朝,憧憧一念,專在憂民,以基我萬億年無疆之休,式至于今。此而載在國乘,班班可考。伏願我殿下,於古昔聖王爲治之要及我列聖朝已行之事,體而法之,奉而行之,圖惟爲政,無時豫怠,則是臣區區之望也。上曰,玉堂陳之。在根曰,此章文義,別無深蘊,而衣錦褧衣一句,有可以取譬而言之者矣。夫衣之以錦,而加之以褧,惡其文之太著,而燦美之服,旣在乎中,則單檾之衣,雖揜於外,而其章也豈無耿耿然自著者乎?是以褧之爲字,從褧從衣,耿是光輝之發見處也。子思引此句,喩之於下學爲己之工,而君子處幽闇之中,戒謹恐懼,無所不至,則和順積中,英華發外,不求是文,而自不能不著見者,有如錦上加褧,而自然華采之莫能揜也。殿下讀是詩,深究子思引用之意,雖於燕涓蠖濩之中,克加謹獨之工,常以這一句,體念而服膺焉。上曰,參贊官陳之。戴淳曰,閣臣·儒臣所奏,俱已切實,臣別無仰達矣。上曰,大臣陳之。止淵曰,此章文義,閣臣·儒臣旣已敷奏,臣別無贅陳,而於其中,第有所仰質者,此章所謂碩人,與上章碩人之義,同乎否乎?上曰,上章所謂碩人,其非賢者之謂乎?此章所謂,其非莊姜之謂乎?止淵對曰,誠然矣。兩章所謂碩人,彼以隱者而言也,此以莊姜而言也。俱係有德之人,則碩人之稱,宜乎男女之無間,而試以二詩言之,均是衛人以考槃之賢者,在外而不得見用。以莊姜之碩德,居內以不以禮遇,則治固不足以用賢,德固不足以齊家,觀於此可知矣。蓋自古聖王治齊之法,必資內外交修,故詩人所以寓戒於此章者,深且切矣。伏願極加警念焉。上掩卷,止淵進前曰,日氣甚寒,至此月內稍和,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。仍奏曰,使行拜表期日不遠,正使李羲準,令該曹判中樞單付,口傳下批,何如?上曰,依爲之。出擧條止淵就座。上命退,諸臣以次退出。
上在昌德宮。停常參·經筵。
沈宜升啓曰,明日常參·經筵,取稟。傳曰,停。
金景善啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于金景善曰,進講入侍。
金景善啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金景善曰,只推。
沈宜升以司饔院監膳提調意啓曰,昨日供上生鮮,腐傷體小,當該貢人,已令攸司從重科治,而今日所封則雖爲新鮮。猶欠體小,連加申飭,終無改備,不得不捧入,而莫重御供,不善措備,惟事呼訴,願爲代封者,揆以擧行,萬萬痛駭。該貢人更令攸司另加科治,臣亦惶恐待罪之意,敢啓。傳曰,勿待罪。代封。
金景善,以兵曹言啓曰,咸鏡道道科入格人實數狀聞,今已啓下矣。紅牌與紅榜空名下送之意,前已節目啓下,而入格人姓名,旣已上來,紅牌之空名安寶,事涉未安。今番則紅牌與紅榜,塡名安寶,卽速下送之意,敢啓。傳曰,知道。
又以備邊司言啓曰,卽見忠淸監司趙冀永分等狀啓,則公州等二十九邑鎭置之尤甚,忠州等二十邑置之之次,丹陽等六邑置之稍實,後錄諸條,竝請令廟堂稟旨分付,而執災一款,追後登聞爲辭矣。其一,新還餉及各營各司所納身米布錢,訓局砲保樂工保米,守摠兩營牙兵收米,尤甚邑尤甚戶三分二,之次戶及之次邑尤甚戶折半,之次戶及稍實邑尤甚戶三分一,限明秋停退事也。其一,今年停退還餉,勿拘常例,均排懸停,而其中摠廳·統營·統禦營穀各限三分一懸停,儲置移錄穀,均廳穀,較量目下時在,分數懸停事也。其一,各營各司所納保米收米停退外餘數,尤甚之次邑,竝純錢代納事也。其一,各年舊還餉及丙申停退條三等邑仍停,上黨己丑未捧餘在條,亦許停退,待明秋收捧事也。其一,各年停退軍米布錢三等邑,竝許仍停事也。其一,當捧還餉,尤甚邑三分二,之次邑折半,稍實邑三分一,以相當穀準折代捧,待明秋還作本色事也。其一,漁鹽船稅今年秋等,明年春等條,尤甚邑尤甚戶三分二,之次戶及之次邑尤甚戶折半,之次戶及稍實邑尤甚戶三分一,限明秋退限收捧,壬辰秋等,癸巳春等停退條,亦許仍停事也。其一,南·北漢義僧番錢,尤甚邑三分二,之次邑折半,稍實邑三分一,限明秋停退,而定保處保軍入於抄戶者,依他軍例,分數停退事也。其一,各年拯劣米太及丙申條之折半停退者竝仍停,今年瑞山致敗分俵條限明秋停捧事也。其一,瑞山·泰安在囚敗船罪人移送原籍官事也。其一,安興餉米之散在各邑者,姑許仍留事也。其一,軍保歲抄勿爲定限磨勘,各鎭屬編伍軍歲末成冊一體退限事也。其一,沿海各邑鎭戰龜防兵船改造改槊當限者,竝限明秋退行事也。其一,洪州等十三邑各司所納箭竹量宜權減事也。其一,牙山貢津倉所屬邑大同追後裝發事也。其一,尤甚之次邑限明秋勿定配所事也。其一,推奴徵債限明秋防塞事也。一路被歉,不無淺深,三等分劑,宜有斟量,依此施行,糴法至嚴,軍需甚重,此不當輕議闊狹,而若論畿·湖之勢,殆同魯·衛之間,不可不用一視之政,俾無向隅之歎,新還餉及各樣身米布錢,尤甚邑三分一,之次邑四分一許停,而還穀代捧,亦令依此分數,保米收米停退外當捧者,尤甚邑折半,之次邑三分一代錢,各衙門穀通同懸停,宜多窒礙,而外此穀簿,如難分排,則有不可拘於常例。使之更量分數,報本司施行。新餉旣許停捧,舊還尤難竝督,竝與上黨餉穀未捧條軍米布錢停退條,而依請仍停,漁鹽船稅退限,多有各年已例,姑許尤甚邑折半,之次邑三分一,而稍實邑則不必一例論,置之。壬辰癸巳停退條亦爲仍停,義僧番錢停退,固非遇歉必施之例,置之。其餘諸條所請,俱係災歲軫恤之政,竝爲許施,而配所只令尤甚邑勿定。箭竹亦許限折半權減,敗船罪人,囚推屬耳,遽難移送,置之,何如?傳曰,允。
義禁府照目,粘連靑陽前縣監金章淳矣本府議啓內,大同米太之以錢代捧,囚供發明,雖云本邑之已例,襲謬亦非輕法,且以未發之船,謂之已發,瞞報營門,至登道啓,難免不以實之罪。以此照律,罪杖八十收贖,告身盡行追奪,徒二年定配,私罪,奉敎依允爲旀,功減一等爲良如敎。又啓目,粘連向前申鳳圭亦,上納雜費之加斂,囚供雖曰鄕會而發令,旋因營關而還收是白乎乃,加斂之跡,難以掩匿,烏得免因公擅科斂之罪,以此照律,何如?判付。啓,依允。
戊戌十月初六日辰時,上御熙政堂。進講入侍時,原任提學鄭元容,參贊官金景善,侍讀官李是鍊,假注書沈敦永,記事官洪在龍·南秉哲各持詩傳第二卷,以次進伏訖。上誦前受音一遍訖。元容讀自氓之蚩蚩,止以我賄遷,仍奏釋義訖。上讀新受音十遍訖,命陳文義。元容曰,此章與谷風同是婦人之作,而爲夫所棄者也。二詩之中,何詩爲勝乎?上曰,谷風詩爲勝矣。元容曰,然矣。谷風已先正而責之,故其情懇而其辭直,氓則已不正而怨之,故其情悲而其辭隱。谷風則賢婦人也,非氓婦之所可比論,而其言辭之妙,文章之工,果相同矣。婦人之德行,貞信爲上,而一爲失行,則雖悔何益?然而比之厭然無恥,不知爲悔之人則亦勝矣。氓婦旣有覺非自悟之意,則使此婦而若在化行俗美之世,則安知不爲守禮之人乎?此章無可拈句敷奏者,而大旨中悔之一字最好矣。凡人出言行事,豈得每善?若當悔而不知悔,知悔而不肯悔,掩過遂非,則豈可有遷善之路乎?若知悔而改之,則非但有益於自修之工,以其悔之大者而言之,則漢武帝求藥候仙,窮兵黷武,天下疲然,而汾水秋風,一萌悔心,降輪臺之詔,而漢業不衰,不失令名矣。悔之爲字,從悔從心,每存是心,則作事之際,當愼其始,豈有不善之過哉?如是推看好矣。上曰,玉堂陳之。是鍊曰,此章,淫婦爲人所棄,而自敍其悔悟之詩。非但此詩爲然,邶·鄘·衛三篇,亦多此等之詩,周·召二南之前,亦無異此三篇矣。及其文王興敎化之時,江·沱·汝·漢之間,莫不從化,竟爲禮義之邦,蓋天下萬事,專係於自上導率之如何,伏望體念焉。又以當今事言之,屢歉之餘,公私貯蓄俱空,而今年又値大歉,則民間困瘁,實爲可悶,殿下爲萬民父母,濟世安民之策,益加軫念焉。上曰,參贊官陳之。景善曰,此章別無文義之可以深究矣。蓋邶風·谷風章,婦人無罪而見棄於夫,此則反是,邪正雖不同,而文辭俱工麗,且其本事,不過閭巷婦女哀懇悲惻之情私,而反復模寫,有如是。故特著之篇,若於此等處,熟讀諷誦,以求其言外之旨,則可知聖人勸懲之意在是,而亦可以見人情物態矣。毋至闊略焉,是臣區區之望也。上掩卷。仍命退,諸臣以次退出。
上在昌德宮。停常參·經筵。
沈宜升啓曰,明日常參·經筵,取稟。傳曰,停。
又啓曰,來十一日朝參日次矣,敢稟。傳曰,停。
姜時永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于沈宜升曰,進講入侍。
姜時永,以兵曹言啓曰,今日監軍納牌時,二所監軍本曹佐郞金震休謂以身病,所受之牌,納牌巡將處,使之兼納云。御牌受納,何等重大,不有法意,任其占便,萬萬驚駭,而替納巡將之私相與受,難免稽忽,奉牌之宣傳官言之,一人之兼納兩牌,宜有察飭,而無一言循例捧納,亦極駭然,其罪狀竝令該府拿問處之,何如?傳曰,允。
金景善啓曰,卽見兵曹草記,則二所監軍金震休謂有身病,所受之牌,使巡將兼佩以納云。御牌受納,法意何等嚴重,而無難稱病,私相與受,事未前有,萬萬驚駭。宣傳官之循例捧納,亦極可駭,竝所當重勘,而本院請推之外,無他可施之罰,何以爲之,而雖以入直兵曹堂郞言之,不能趁時覺察,殊涉稽緩,竝推考,何如?傳曰,允。竝拿處。
姜時永啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于姜時永曰,只推。
姜時永,以備邊司言啓曰,卽見江華留守朴永元狀啓,則以爲,本府歲値大歉,民勢遑汲,此時聚點之如例設行,儒武之咸聚齊赴,不無留連往來之弊,邑村俱困之患,本府及四營所屬點兵,姑爲停止,儒生都會,武士都試今年春秋等與明年春等條,竝待明秋合設事,請令廟堂稟旨,分付矣。已有所許停於被歉諸處,此亦依狀請施行,何如?傳曰,允。
又以備邊司言啓曰,卽見忠淸監司趙冀永狀啓,則備陳道內災形孔酷之狀,仍請事目災二千結外,不足災三萬四千八百四十三結三負一束特許劃下事,令廟堂稟旨,分付矣。本道近年慘歉,輒稱甲戌壬辰,今年年形,未必甚於此兩年,而所請災結,反多於兩年所劃者,較量分數,殆欠稱停,事目外二萬五千結,特許加劃,使之均俵,何如?傳曰,允。
又以義禁府言啓曰,時囚罪人金章淳杖八十徒二年定配照律公事判付內,依允,功減一等事,命下矣。卽接金章淳戶奴呈狀內,其上典父年七十七,依法典收贖云。敢考律文,則大明律犯罪存留養親條有曰,父母老疾應侍家,無以次成丁者,若犯徒流,止杖一百,餘罪收贖。金章淳功減一等,杖七十,徒一年半,依律文收贖,只告身盡行追奪,放送之意,敢啓。傳曰,知道。
京畿監司洪學淵疏曰,伏以,臣以北漢平倉城餉全數捧留耗條代錢輸納事,再次狀請矣。卽伏奉回啓下者,各邑上京條四分一內,更令折半加留。楊州則見在實數中以四分一上城,耗條則竝依前稟處,使之本色輸納。臣於是,茫然失圖,不知所以爲計也。大抵邦畿之地,密邇輦轂,耳目聲聞,日相接續,民情之遑汲,餉米之難輸,不待臣之煩陳,而庶蒙朝家之俯燭矣。畿民難支之瘼,城餉爲最,當初之山耗一斗,今又加之以春三升秋一斗,外他城民倉屬之數外加斂,比他最甚,氷崖遠程,牛顚人仆,呼號宛轉,相與咨嗟曰,願毋受城餉而死,景色之愁慘,雖在樂歲,猶不忍言。況如今饑歲,强驅窮民於遠輸,則米未及倉,餓殍先至,此所以運留之間,卽斯民生死之機,轉輸之難,不以多少而有間者此也。竊伏念,餉出於民,而無民則無餉,目下市直,日益騰踊,比之甲乙壬癸,尤有甚焉。民皆荷擔,立而待散,若於此時,不施懷保之恩,惟行椎剝之政,則哀彼殿屎之類,將何以辦白地之米乎?勢同刮龜,徒至失民而已,與其强責而無得,孰與特施而紓力?城餉所重,臣非不知,而固本之策,卽是先務,該廳事勢,雖曰艱窘,切急之狀,無甚於畿民,而已往歉歲,俱蒙全留,代錢之特恩者,以其不如此,則不可以保民,而民重於餉,故不得不變通者也。臣目見災民塡壑之狀,而猶曰非我也勢也,徒懷嚴畏之心,終爲泯默之計,使我聖上如傷若保之盛德,竟未下究,則臣之孤負,罪當何居?歷日思惟,庸是憂懼,以啓以疏而不知止也。玆敢更爲據實,仰瀆崇嚴。伏乞聖明,俯察窮民難保之狀,臣所請尤甚之次邑城餉,竝與楊州,而元米全數捧留,耗條則代錢輸納之意,特令廟堂劃卽稟處。仍治臣猥越之罪,以安私分焉,臣無任云云。答曰,省疏具悉。疏辭令廟堂稟處。
開城留守李彦淳疏曰,伏以,臣猥以不才之質,久忝匪據之職,始未能以對楊休命,竟自歸於辜負隆眷,尋常凜惕,若隕淵谷,而何況半年沈痼?適當闔境歉荒,簿書期會,尙多愆時之歎,民命仳離,無異袖手之視,縱欲自力,其勢末由,所以向控情實,恭俟體諒,及伏奉恩批下者,不惟未蒙遞免。乃反邀媒榮寵,諭之以勿辭,勉之以懷保,臣雙擎九頓,不覺感淚之被面,念臣草莽跡蹤已迫桑楡晩景,考諸已試,曾無絲毫之報,驗以自分,亦蔑錙銖之稱,則惟我聖明,奚取於臣,而不加尸素之誅,重辱詡奬之恩哉?臣亦粗具彝性,此生無幾,固當不擇夷險,矢死爲期,而第緣宿祟,近因換節,諸症一倍添劇,眞元轉至落下,藥餌罔效,神識昏瞀,莅政之日常少,養病之時居多,以致溢目之歉憂,茫然無頭緖,以是而畢竟公私之狼狽,不待智者而知之,寧被煩瀆之罪譴,莫若早爲之自處,跡反涉於方命,事或近於占便,而斷斷寸心,可質于天,若得獲遂微願,遞解重任,上無負聖上如傷之至意,下不失災民全活之厚望,而馱歸鄕廬,安意調治,則臣死之日,猶生之年。伏乞聖慈,特推體下之仁,仰稟東朝,亟遞臣職,回授可堪之人,以幸民事,以伸至懇,千萬伏祝,臣無任云云。答曰,省疏具悉。所請依施。
戊戌十月初七日辰時,上御熙政堂。進講入侍時,檢校提學趙寅永,參贊官沈宜升,檢討官金在根,假注書朴商壽,記事官洪在龍·南秉哲各持詩傳第二卷,以次進伏訖。上誦前受音一遍訖。寅永讀自桑之未落,止二三其德,仍奏釋義訖。上讀新受音十遍訖,命陳文義。寅永曰,此章中桑之沃若,及其黃而隕,以比女容之美衰,而至於三歲食貧,漸車帷裳等語,不過自怨自悔之辭,則別無深意之可以敷奏者也。第伏念,經筵法意,至重進講,雖異於朝晝之講,而其爲經筵則一也。近者時刻之退定,雖是從權之道,而顧今晷刻,不過四箇時矣。臣於今日,巳時詣閣,午正登筵,則其間時刻,恐不無差晩之歎,而有非古聖人惜寸之道矣。且於章句之間,讀法頗有誤錯,此實由於心不專一之致,而心不專一,則聖學無由以將就矣。伏願繼自今益軫聖念焉。上曰,玉堂陳之。在根起伏奏曰,此詩大義,先儒以士君子立身之戒爲喩,其言果深切矣。夫人於天地之中,眇然有身,而是身之微,實爲萬事萬物之本,苟正其身,則源淸表端,自然做去,而如或蔽邪迷慾,一有敗失,則毫忽之間,萬事瓦裂,後雖悔悟,莫之及矣。是以小學以敬身立篇,大學以修身爲目者,蓋言君子修己之極工,而經一章曰,自天子以至於庶人,壹是皆以修身爲本。況乎人主一身,處於億兆之上,萬方之標準,萬化之根柢者乎?格致誠正,以身先之,則百體從令,無不正矣。伏願殿下於此等處,深究言外之旨焉。上曰,參贊官陳之。宜升起狀奏曰,閣臣儒臣所奏切實,臣無容更達矣。上掩卷。仍命退,諸臣以次退出。
上在昌德宮。停常參·經筵。
姜時永,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
金興根啓曰,明日常參·經筵,敢稟。傳曰,停。
姜時永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金興根啓曰,右承旨徐戴淳,右副承旨金景善今日不爲仕進,竝卽牌招,何如?傳曰,允。
傳于姜時永曰,進講入侍。
姜時永啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于姜時永曰,只推。
以右承旨徐戴淳,右副承旨金景善牌不進罷職傳旨,傳于姜時永曰,只推。
備邊司薦望,以李奎鉉爲開城留守。
姜時永,以都摠府言啓曰,副摠管尹義儉以摠戎中軍,本營諸將官射會監試事,訓鍊院晝仕出去之意,敢啓。傳曰,知道。
又以訓鍊都監言啓曰,本局局別將鄭瑋身病甚重,勢難察任,改差,何如?傳曰,允。
戊戌十月初八日辰時,上御熙政堂。進講入侍時,原仕直提學金鏴,參贊官姜時永,侍讀官金輔根,假注書沈敦永,記事官洪在龍·南秉哲各持詩傳第二卷,以次進伏訖。上誦前受音一遍訖。鏴讀自三歲爲婦,止氓六章,仍奏釋義訖。上讀新受音十遍訖,命陳文義。鏴曰,貧家之妻,譬如弱國之相,所以事其夫者,必將夙夜盡心,尙無朝朝之暇,況乎帝王之學,務在時敏,寧或有夙夜之遑暇乎?殿下今日臨筵進講,音讀之際,頗欠精通,此實由於心未專一而然也。繼自今雖字句間專心致志,毋令如是誤讀焉。上曰,玉堂陳之。輔根曰,此章有夙興夜寐之語,卽其婦人自言其治家之勤勞而自悼也。然此四字之旨,豈獨爲婦人治家之勤而已?以其大者而言之,則舜之鷄鳴而起,孳孳爲善,湯之昧爽丕顯,坐而待朝,文王之自朝至于日中昃,不遑暇食,先王爲治之際,其夙夜憂勤之意,蓋可知矣。夫如是然後,萬幾無曠,治道日隆,誠可法於後世者也。國朝舊制,有三晝之接,而亦有夜對召對之規,其勤於講學,訪求治道,若是其至且切也。蓋勿論家國,勤怠之間,隆替由焉。勤則百度咸擧,怠則萬事叢脞矣。伏願於夙興夜寐四字深加體念焉。上曰,參贊官陳之。時永曰,夙興夜寐之義,閣臣儒臣,旣已纖悉敷陳,而臣亦因是而有獻焉。夙興夜寐,卽學者日用常行之要法,而帝王之學,尤於此,請以祖宗朝故事陳之,昔我世宗大王,夜則讀書,未明求衣,旣行常參,又接宰樞,論以政事民情,因行朝晝夕三講,又或有召對夜對,未嘗或廢。宣祖大王,當壬辰播越之時,尙開日三講,故從臣有詩贊之曰,枕戈猶御日三筵,此則載羹墻錄者也。正宗大王,嘗戒近臣曰,靜居讀書一樂也。讀書至夜分,聞晨鷄第一聲,卽此心喚惺法,此則載日得錄者也。是皆聖學中夙興夜寐之工也。伏願殿下,以欲法堯·舜之意,先法祖宗,以副八域臣民顒望之情焉。上掩卷。仍命退,諸臣以次退出。
上在昌德宮。停常參·經筵。
徐戴淳啓曰,明日常參·經筵,取稟。傳曰,停。
金景善啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李敦永啓曰,右承旨徐戴淳今日不爲仕進,卽爲牌招,何如?傳曰,允。
傳于李敦榮曰,進講入侍。
姜時永啓曰,臣時永以入直禁軍戎器點考進去,下直之意,敢啓。傳曰,知道。
又啓曰,臣依定式,進詣仁政殿月臺,入直禁軍戎器點考則皆無頉,而仍以傳敎內辭意勞問,則亦皆好在云矣,敢啓。傳曰,知道。
傳于李敦榮曰,政官牌招開政。
徐戴淳,以吏批言啓曰,通禮院贊儀沈正禮,引儀洪憲榮俱以身病,呈狀乞遞,竝改差,何如?傳曰,允。
姜時永,以兵曹言啓曰,同知中樞府事申命源,景福宮衛將印瑾永,慶熙宮衛將金精默·張漢傑·石振玉,文臣兼宣傳官李鼎敍俱以病難供職,呈狀乞遞,竝改差,何如?傳曰,允。
又以兵批言啓曰,禁衛營槍劍把摠,滿二十四朔後,啓稟加資,曾有定式矣。槍劍把摠李昞植今已準朔,依定式加資,何如?傳曰,允。
有政。吏批,判書曺鳳振進,參判閔致成未肅拜,參議金英淳牌招不進,右承旨徐戴淳進。以李完植爲兵曹參判,李憲瑋爲知經筵,趙容和爲同春秋,閔致成爲同成均,金左根爲司僕正,鄭義恪爲直講,李晦榮爲典籍,韓用選爲智陵直長,曺錫冕爲義陵參奉,鄭元夔爲懷仁縣監。典籍單吳鍾翕,咸鏡道道科文科甲科第一人,造紙別提單許楠,咸鏡道道科武科甲科第一人,開城留守單李奎鉉,故平春君申純贈戶參例兼,同知申命源考。
兵批,行判書朴岐壽進,參判未差,參議丁庠敎入直,參知李益文病,同副承旨沈宜升進。啓曰,訓鍊正今當差出,而擬望之人乏少,外任竝擬,何如?傳曰,允。以金就煥爲同知,姜重燮爲景福將,李東民·姜時穆·朴尙元爲慶熙將,申觀浩爲訓鍊正,李豐翼爲文兼,朴宗喆爲群山僉使,金東侃爲廣梁僉使。乾川權管單李順龜,僉知單金魯學,護軍南履懋·李彦淳·李應植·申命源·李熙碩,副護軍李根友·成原默·李宜植,禁衛營槍劍把摠李昞植今加折衝加資事承傳,兼管理使單李奎鉉。
吏批,再政。以曺相振爲兵曹佐郞,李敦源爲贊儀,沈淳祖爲中部令,李圭白爲引儀,李景愚爲瓦署別提,韓用邁爲淑陵奉事,李南輔爲中和府使,兼直閣單金左根。
兵批,再政。同知李升權,文兼韓宓履,同知單姜時穆,副護軍單李昞植。
金景善啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金景善曰,只推。
以吏曹參議金英淳牌不進罷職傳旨,傳于金景善曰,只推。
姜時永,以備邊司言啓曰,頃因水原年分狀啓事目,八十結外新舊災合一千六百結,覆啓加劃矣。卽見該留守李紀淵狀啓,則復陳災形民勢,仍請見減災一千二十七結八十負九束依前請準劃事,令廟堂稟旨,分付矣。前此加劃,非不優厚,而守臣狀辭,又若是申複,朝家之軫恤華民,多用特例,且損益之際,無關於經費,災形之慘,宜付諸寧失,所請災結,特許準劃,俾爲實惠下究之地,何如?傳曰,允。
義禁府啓目,二所監軍金震休,巡將李櫓,宣傳官李兼熙等原情云云。傳旨內辭緣,泛稱遲晩,金震休·李櫓等段,刑推得情,李兼熙段,所當請刑是日乎矣,宣傳官勿爲請刑,載在大典通編,議處,何如?判付。啓,依允爲旀,金震休·李櫓等段,竝只除刑推議處爲良如敎。
戊戌十月初九日辰時,上御熙政堂。進講入侍時,原仕直提學朴綺壽,參贊官李敦榮,檢討官韓啓源,假注書朴商壽,記事官洪在龍·南秉哲各持詩傳第二卷,以次進伏訖。上誦前受音一遍訖。綺壽讀自籊籊竹竿,止竹竿四章,仍奏釋義訖。上讀新受音十遍訖,命陳文義。綺壽曰,文義則第當敷奏,而竊有所區區仰達者矣。臣承聆前受音,則誦讀之際,字音頗多誤錯,此由於昨日之全未講習,而且不專心故也。心不專一,故終未免於昨日如是,今日又如是。此臣等所以實不勝抑鬱者也。從今以往,字音與文義,詳細探索,無或放過焉。時刻之退定,臣於前日,輒已仰奏,而且以今日言之,巳時詣閤,及其登筵,午正已過矣。先朝講筵,亦旣屢年,而由前由後,未聞有如此之時,而殿下開講以來,亦未嘗不卽賜召接矣。乃於近日,漸不如前,無乃不計時之早晩,惟以文具應之耶?且伏聞再昨則至於未時,始開講筵云,而講筵法意,所係甚重,繼自今詣閤後,卽賜引接焉。此章文義,別無敷奏者,而章旨甚好,參看於泉水章,則旨義相同,而衛女之思歸寧而不得者,蓋以其發於情止於禮,而其不忘本之義,又可見矣。夫鄭·衛之詩,雖列於淫風,而衛多好詩。泉水·谷風等章,皆賢婦人之所作,則不可與鄭風比類,而情雖切迫,行不違禮者,可見於是已。書曰以義制事,以禮制心,大抵非惟婦人之事爲然也。天下萬事,皆出於禮義。故邦國也,天下也,非禮義而可爲者,未之有矣。禮義之於人,譬若防築之有堤,而易曰閑有家,言以禮義防閑其家也。然則莫重者禮義,而凡所欲爲,必擇其合於禮義而行之,無從己之欲焉。上曰,玉堂陳之。啓源曰,此篇衛女之嫁於諸侯者作,而初章先詠竹竿,以寓歸寧之思,次章結之以女子有行。遠父母兄弟,歸寧之思,非不至切且懇,必以女行之不可逾越爲辭,於斯大可見成周之遺風餘化。以禮防閑,覃被列國,至於婦人女子,皆以禮行自持,大凡人君之導率風敎,必以禮行,爲敦尙之本,則草尙之化,雖婦孺之微,莫不自勵焉。伏願殿下,出治立敎之際,必以禮行爲本,使靑邱帀域,俾變善俗,復作成周盛際焉。綺壽復奏曰,末章所云檜楫松舟,必曰以檜爲楫,以松爲舟者,雖非文義,而字義則異也。檜無旁枝,合於爲楫,而松則堅固可以爲舟。故古人之取義者,良有以也。四章之內,皆言淇水者,卽是眷眷不忘本之意也。駕言出遊,以寫我憂,亦是托辭,而與卷耳之陟彼崔嵬,同一義也。詩經中如此類者,蓋亦多矣。上曰,參贊官陳之。敦榮曰,閣臣儒臣所奏切實,臣無容更達矣。上掩卷。仍命退,諸臣以次退出。
上在昌德宮。停常參·經筵。
藥房提調趙秉鉉,副提調金興根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
徐戴淳啓曰,明日常參·經筵,取稟。傳曰,停。
金景善啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金興根啓曰,行左承旨李敦榮,左副承旨姜時永今日不爲仕進,竝卽牌招,何如?傳曰,允。
金景善啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
徐戴淳啓曰,臣戴淳依定式,進詣香室,奉審香祝櫃祝板栿子,則精潔之意,敢啓。傳曰,知道。
傳于沈宜升曰,進講入侍。
金景善啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金景善曰,只推。
以左副承旨姜時永牌不進罷職傳旨,傳于金景善曰,只推。
沈宜升,以禮曹言啓曰,郊壇四孟朔,遣禮郞看審有無頉,自該曹草記事,曾有定式矣。發遣郞廳,東郊先農壇·先蠶壇·馬祖壇,南郊南壇·雩祀壇·漢江壇·司寒壇,北郊祈雨壇·厲壇,次第看審,則壇上及四面紅箭門墻垣階砌,俱爲無頉,此後看護等節,另加申飭之意,敢啓。傳曰,知道。
金景善,以備邊司言啓曰,關西先運襦衣二百四十九領,紙衣二百六十六領,照數捧上稱量,綿品紙品,亦爲看審後,仍爲監封逢授於齎去禁軍處,沿路輸運及本道頒給等節各別惕念事,措辭關飭之意,敢啓。傳曰,知道。
又以備邊司言啓曰,京畿監司洪學淵疏請北漢城餉全數捧留,耗條代錢輸送,而批旨有疏辭,令廟堂稟處之命矣。再次稟施,多費裁量於民情軍需輕重之間,今無容更議闊狹,而道臣疏辭又如此。事雖煩屑,意實懇摯,其在去兵之義,宜盡便民之方,各邑元餉,依所請特許全數捧留,耗條則決不可代錢,使之依前稟處,本色輸納,何如?傳曰,允。
又以備邊司言啓曰,頃因海西年分狀啓,事目外不足畓災三千五百結加劃矣。卽見該監司鄭基一狀啓,則復陳畓農災損之狀,仍請見減災一千八百九十一結三十五負五束特許準劃事,更令廟堂稟旨,分付矣。本道災政,本與三南有異,而前此所劃,較諸元摠及已例,尙爲稍厚,則道臣之又此加請,實未知其稱當。雖不可全恝,今無以優施,更以二百結加劃,俾爲分排均俵之地,何如?傳曰,允。
又以備邊司言啓曰,卽見慶尙監司權敦仁狀啓,則備陳綿農慘歉之狀,仍請訓局砲保與各營各司軍身布樂工保布竝純錢代捧事,令廟堂稟旨,分付矣。本道綿農,初頭則豐聲甲於諸路,畢竟則歉形最於他道,荐荒之餘,今又如此者,可謂嶺民運數所關。道啓所請,益知其萬萬切悶,而一道之全數代捧,殆無其例,不可不稍存分數,各衙門納身布樂工保布竝純錢,兵曹及兩營三分二,訓局砲保,與他自別,特許三分一代錢,何如?傳曰,允。
又以禁衛營言啓曰,本營千摠李玄大身病猝重,勢難察任,改差,何如?傳曰,允。
義禁府照目,粘連藍浦前縣監申鳳圭矣本府議啓內,上納雜費之加斂,囚供雖曰鄕會而發令,旋因營關而還收是白乎乃,加斂之跡,難以掩匿,烏得免因公擅科斂之罪?以此照律,罪杖六十收贖,奪告身一等,私罪,奉敎依允爲旀,功減一等爲良如敎。又啓目,粘連向前金震休段,身爲騎郞,罔念御牌之嚴重,徒思自己之占便,無難替納,揆以事體,萬萬駭然是白遣。李櫓段,渠以巡將,不知法意之重,監軍所納之牌,私受代納,事極可駭,竝只以此照律爲白乎旀。李兼熙段,御牌授納,何等審愼,而兼納之際,未能摘發,矇然捧入,難免溺職之罪,以此昭律,何如?判付。啓,竝分揀放送。
戊戌十月初十日辰時,上御熙政堂。進講入侍時,原任提學鄭元容,參贊官沈宜升,侍讀官金輔根,假注書朴商壽,記事官鄭基世·南秉哲各持詩傳第二卷,以次進伏訖。上誦前受音一遍訖。元容讀自芄蘭之支,止河廣二章,仍奏釋義。上讀新受音十遍訖,命陳文義。元容曰,今日所講二章,別無深奧之文義,而芄蘭章,集傳以爲,不知所謂,不敢强解。蓋古語云,人君十二歲,冠佩爲成人,今惠公年爲十五六,則何可不爲成人之佩飾乎?然則不當以童佩責之矣。以章內之大意推之,則以童穉之徒,爲美飾而驕肆傲慢,譏之以才能之不如長老。凡人才能,固有老而無能,少而多才者,則才能賢否,固不可局限於年歲之老少。但閱歷世故,諳鍊事務,則年老以後,可能之矣。古制五十命爲大夫,與聞國政者,亦取其長知慮而愼猷爲。故朝廷之用人,當先其老成宿德,自古君上,春秋幼少之時,或有輕侮老人之慮,故每以詢黃髮任老成陳勉,此章則如是推看,河廣章則婦人之詩也。衛風中燕燕·栢舟·載馳·泉水·竹竿·河廣六婦人之詩,俱發乎情而止乎禮義。此詩尤切,以母子之情,在咫尺之地,而其先禮而後情,舍易而守難者,殆賢人君子之所難能也。衛之康叔,先君之澤,入人者深,而婦人女子之守正畏義,亦有如此者。蓋人君修德敷敎,則其效不但止一時,雖屢世之後,尙有遺風餘俗之存者矣。此章則如是推看,似好矣。上曰,玉堂陳之。輔根曰,此章言誰謂宋遠,跂予望之,言其不遠伊邇,而傳曰譬如行遠必自邇,升高必自卑。以言乎聖學,則今此進講詩經,方至第二卷,計其畢講全經,則姑尙遠矣。每於講讀之時,勿以欲速而求進,勿以支離而生厭,以日繼日,無少間斷,則將見樂意自生,終乃融會貫通,以至乎緝熙光明之域,豈甚遠哉?伏望體念焉。上曰,參贊官陳之。宜升曰,閣臣儒臣所奏切實,臣無容更達矣。上掩卷。仍命退,諸臣以次退出。
上在昌德宮。停常參·經筵。
金景善,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
沈宜升啓曰,明日常參·經筵,取稟。傳曰,停。
金景善啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于沈宜升曰,進講入侍。
金景善啓曰,假注書沈敦永身病猝重,勢難察任,今姑改差,何如?傳曰,允。
沈敦永改差,代以柳泰東爲假注書。
大王大妃殿,傳于沈宜升曰,畿·湖荐荒之餘,又遇如此慘歉,言念民情,寧欲無言?方議移粟而賙賑,且許還布之停代,而此何足以紓力而賴活哉?其在靡不用極之道,當有別般軫念之擧,京畿·湖西尤甚邑大同,竝限明秋退捧之意,廟堂措辭知委。
金景善啓曰,卽者吏曹郞廳來言,中和府使李南輔兩司當爲署經,而憲府則雖已署經,諫院則司諫李基華,獻納李源庚,正言任百經未肅拜,正言徐有薰未署經,只有大司諫李寅敎一人,不得備員署經云。未肅拜人員,竝卽牌招,何如?傳曰,一司除署經。
又啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金景善曰,只推。
沈宜升,以承文院都提調意啓曰,海住浦漂民出送事,盛京禮部咨文,今纔出來矣。以前頭使行奉表稱謝之意,盛京·北京先通咨文,依例撰出,正書安寶後,定禁軍騎撥下送于灣府,使之入送鳳城將處,以爲轉致盛京·北京之地,以無方物一起磨鍊,順付於今番節使行之意,分付該曹,何如?傳曰,允。
金景善,以兵曹言啓曰,今十月十一日武臣賓廳武經講書日次,而中日相値不得爲之之意,敢啓。傳曰,知道。
開城留守李奎鉉疏曰,伏以,臣才疎性懶,年衰病痼,蟄伏深巷,分甘投閒,乃於夢想之外,伏奉西都保釐之命。臣荷恩量力,感懼交極,歷日而莫省攸措。夫居留爲任,本自惎重,專管一府,總理庶務,實非如臣不才所可擔夯。矧玆崧陽分司,殿我內服,捍彼西坰,壤接畿·海而金湯壯關防之勢,路通箕·灣而舟車殷輻湊之會,冠蓋相望而民力疲於供億,廛肆交列而土俗趨於末利,戎政漸至弛疎,庫儲隨以枵罄,窳弊日滋,便成敗局。近又歉荒荐臻,軍民俱困,苟欲整已欹之器,扶將傾之廈,則必使才猷幹局,足以有爲者當之,亟講矯捄奠濟之策。此誠目下急務,而其責專在於守臣之能否,精揀愼擇,惟此時尤然。今忽以臣無似,擧以畀之,能所不能,强所不强,則畢竟僨誤,可立而待,思念及此,豈不大可懼哉?臣家世受國恩,與天無極,凡屬任使,何敢自擇夷險,而區區酬報之願?亦惟在於隨遇宣力,盡心民事,竊自附於古人之治郡自效,而臣嘗官字牧矣,亦嘗任旬宣矣。精力淺短,旣無望於剸理,知識鹵莾,亦莫能於修擧,絲毫蔑效,廩食徒費,每自循省,祗訟愆尤。又況衰癃昏瞀,神精全減於曩時,饑饉顚連,民勢尤急於今日,以已試蔑效之材,任殷憂方棘之際,欲望其懷保殿屎,整頓殘敗者,不幾近於北適而南轅乎?與其竟被辜負之罪,無寧先存量入之戒,左右參倚,冒膺無路。玆敢不避煩猥,畢暴情實。伏乞聖慈,仰稟東朝,將臣新授職名,亟行鐫改,回授可堪之人,公私幸甚。臣無任云云。答曰,省疏具悉。卿其勿辭察任。
戊戌十月十一日辰時,上御熙政堂。進講入侍時,檢校提學趙寅永,參贊官金景善,侍讀官李殷相,假注書朴商壽,記事官鄭基世·南秉哲各持詩傳第二卷,以次進伏訖。上誦前受音一遍訖。寅永讀自伯兮朅兮,止伯兮四章,仍奏釋義。上讀新受音十遍訖,命陳文義,寅永曰,先王盛際,非無役民民之事,必勞之恤之,克盡體下之政。故爲其民者,雖有征役之勞,別離之苦,不至於憂愁鬱抑,而此詩則王化已衰,民役不息,致有此首疾心痗之發於詩者,此等處正令體念矣。上曰,玉堂陳之。殷相曰,人情所患,莫切於征役之勞,先王盛時,亦不能無征役,而察其情而閔其勞,以人道使人,故雖勞而不怨,所謂說以使民,民忘其死者也。衰世則不然,上不察其情,故人不堪憂思之苦,至於首疾而心痗者也。征役之勞則一也,而在盛時則民忘其死,在衰世則民不堪其苦,惟在人情察與不察之間耳。非但征役之苦,雖在土木之勞,凡係役民,莫不皆然。伏願殿下,於察民情三字,每加體念焉。上曰,參贊官陳之。景善曰,閣臣儒臣所奏切實,臣無容更達矣。上掩卷,仍命退,諸臣以次退出。
上在昌德宮。停常參·經筵。
徐戴淳啓曰,明日常參·經筵,取稟。傳曰,停。
金景善啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于沈宜升曰,進講入侍。
金景善啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金景善曰,只推。
以黃海監司鄭基一狀啓安岳郡守徐憲淳遭母喪事,傳于徐戴淳曰,令該曹口傳差出,催促下送。
吏曹口傳政事,以尹正鎭爲安岳郡守。
姜時永,以備邊司言啓曰,卽見咸鏡監司徐畊輔分等狀啓,則稍實名色不爲擧論,利原等十二邑置之尤甚,文川等十三邑置之之次,後錄諸條,竝請令廟堂稟旨分付矣。其一,新還尤甚邑折半,之次邑三分一準折代捧,待明秋還作本色事也。其一,新還餉尤甚邑三分一,之次邑四分一許令停退事也。其一,尤甚之次邑各年舊還停退,未捧竝許仍停事也。其一,明川以南進捧吏停止事也。其一,尤甚邑限明秋勿定配所事也。其一,推奴徵債限明秋防塞事也。本道農形,備無俱極,咷笑屢變,畢竟免不得失稔,觀於分等之不擧稍實,可知一路之同然,荐荒之餘,民情可悶,然而旣與設賑之時,有異,又以嗣歲之資,爲念,則新還停退,無以遽議,置之。各年舊還,固難竝督,而丙申丁酉停退條,便是當年新還,癸未査得條,壬午排捧條,不可混歸舊還,停與捧間,宜有區別,而各名色所在處,俱入於尤甚,則以若民勢,紓力爲急,竝特許仍停,代捧雖非經法,歉歲多有闊狹,依所請分數,與其外諸條,竝爲許施,何如?傳曰,允。
又以備邊司言啓曰,頃因關東年分狀啓,事目外不足災四百結,覆啓加劃矣,卽見該監司洪穉圭狀啓,則復陳年形災損之狀,仍請見減災四百八十四結五十五負二束特許準劃事,更令廟堂稟旨分付矣。以本道畓結,較各年災摠,前此所劃,已爲優厚,道臣之又此煩請,誠未知其妥當,而旣以民勢之切悶,爲言,其在寧失之義,有難全然防塞,更以一百結,特爲加劃,何如?傳曰,允。
戊戌十月十二日辰時,上御熙政堂。進講入侍時,原任直提學金鏴,參贊官沈宜升,檢討官林肯洙,假注書朴商壽,記事官鄭基世·南秉哲各持詩傳第二卷,以次進伏訖。上誦前受音一遍訖。鏴讀自有狐綏綏,止有狐三章,仍奏釋義,上讀新受音十遍訖,命陳文義。鏴曰,此章,婦人以夫征役而未歸,故思念之切而憂歎之辭也,大槪,與上章同一義也。上曰,玉堂陳之。肯洙曰,狐之爲性,多疑,故世之稱持疑者,輒云狐疑,蓋人於事爲之間,不能無疑,古有臨大事決大疑之語,而至於學問,義理無窮,蘊奧多端,其所疑難,尤有甚焉。朱子曰,始讀書者,漸漸有疑,節節是疑,張橫渠曰,讀書實作,須有疑處,苟或有疑而不問,則是蓄疑也,故切問明辨,爲進學之要者,此也。見今講筵日開,葩經第二卷,幾已垂畢,而一未有親發討論,質疑問難,自上若明悟豁通,初無疑晦處,則是誠萬幸,苟或不然,則與橫渠所云實作有疑,聖門所著切問明辨之意,恐有相反,如是而安望其聖學之將就耶?且進講,與法筵有異,禮貌簡易,一堂從容,有若家人父子者然,父之於子,何事之不詢,何言之不問耶?伏願繼自今講讀之際,拈詢疑處,酬酢如響,則非但上下情志之交通,大有效於開發聖聰,將就睿工,益加體念焉。上曰,參贊官陳之。宜升曰,此章,亦無文義之可陳,而狐之爲物,至淫且妖,詩人所以取比於淫邪之女也。昏亂之世,則物類之雜糅,亦皆妖怪,無異狐狸之場,而至若聖明之世則不然,禽獸之發見,輒多靈異,伏羲之時,龍馬負圖,大禹之時,神龜呈書,卷阿之詩,亦以鳳凰之鳴,比諸吉士之多,此皆聖化感應之所致。是故,聖人之世,四靈以爲畜,四靈云者,麟鳳龜龍之謂也,若以當今言之,治化休明,誠敬孚格,則奇祥異瑞,自然日臻矣。伏願殿下,以三代聖王治法政謨,取以爲則,克底文明之域,則祥麟瑞鳳,不求而自至,豈不休哉,豈不盛哉?上掩卷,仍命退,諸臣以次退出。
上在昌德宮。停常參·經筵。
徐戴淳啓曰,明日常參·經筵,取稟。傳曰,停。
姜時永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金興根啓曰,右副承旨金景善今日不爲仕進,卽爲牌招,何如?傳曰,允。
傳于姜時永曰,進講入侍。
傳于徐戴淳曰,自明日進講停。
徐戴淳啓曰,溫繹間,視事頉稟之意,敢啓。傳曰,知道。
金興根啓曰,假注書朴商壽身病猝重,勢難察任,今姑改差,何如?傳曰,允。
朴商壽改差,代以金正奎爲假注書。
姜時永啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于沈宜升曰,只推。
以右副承旨金景善牌不進罷職傳旨,傳于徐戴淳曰,只推。
戊戌十月十三日辰時,上御熙政堂。進講入侍時,檢校直提學徐憙淳,參贊官姜時永,侍讀官李殷相,假注書柳泰東,記事官鄭基世·南秉哲各持詩傳第二卷,以次進伏訖。上誦前受音一遍訖。憙淳讀自投我以木瓜,止木瓜三章,仍奏釋義,上讀新受音十遍訖,命陳文義。憙淳曰,報微物以重寶,猶自以爲匪報者,非物之不足,而心之不足,其好之也,無窮矣。苟移此心,用之於好賢,則何患賢者之不我好也?如人君,用賢重祿以優之,尊官以寵之,而猶恐誠禮之或薄,則彼賢者皆欲願立於朝,而使其君爲堯·舜矣。夫如是則德業交修,臣主俱榮,豈不盛哉?於此等詩,推類省覽,儘好矣。上曰,玉堂陳之。殷相曰,永以爲好者,欲其好之永也,永好之道,亦在於心,非心誠好之,則好之其能永乎?夫以瓊琚瑤玖之重,報木瓜桃李之微,而我之心,猶不以是爲報,人我之輕重厚薄,未嘗較計於心,而惟以永好爲心,此乃心誠好之,爲永好之道也,永好二字,學問上亦有可寓者矣。古之帝王好學之勤,或有夜分不寐,樂此不疲之語,俱是心誠好之,久而不惓之之意也。伏願講讀之際,專心講讀,玩索之時,潛心玩索,則是爲好學之誠也,於此等處,深加體念,是臣區區之望也。上曰,參贊官陳之。時永起伏奏曰,閣臣儒臣所奏切實,臣無容更達矣。上掩卷,仍命退,諸臣以次退出。
上在昌德宮。停常參·經筵。
金景善,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
金景善啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
徐戴淳啓曰,左副承旨姜時永今日不爲仕進,卽爲牌招,何如?傳曰,允。
傳于徐戴淳曰,禮房承旨馳詣宗廟·景慕宮,奉審摘奸以來。
金景善啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金景善曰,只推。
以左副承旨姜時永牌不進罷職傳旨,傳于金景善曰,只推。
徐戴淳,以吏曹言啓曰,司僕寺正金左根以其身病,呈狀乞遞,改差,何如?傳曰,允。
吏曹口傳政事,直閣單金左根。
徐戴淳,以奎章閣言啓曰,明日,卽奉謨堂冬孟朔奉審日次,臣等進詣擧行之意,敢啓。傳曰,知道。
金景善啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
又以備邊司言啓曰,卽見全羅監司李憲球災實分等狀啓,則臨陂等八邑置之尤甚,羅州等三十六邑鎭置之之次,光州等十邑置之稍實,仍以爲,事目災一千九百結外,不足災三萬九百七十六結五十三負,特許加劃,後錄諸條,竝請令廟堂稟旨分付矣。其一,新還餉尤甚邑尤甚面里尤甚戶折半停退,之次面里及之次稍實邑尤甚面里折半準折代捧事也。其一,己巳丙子未捧及高敞己巳反作條,竝許仍停事也。其一,訓局砲保尤甚邑純錢,之次邑三分二,稍實邑折半代錢,禁御兩營番布尤甚之次邑純錢,稍實邑三分二代錢,兵曹及各衙門番布,毋論三等邑,竝純錢代捧事也。其一,己巳停退軍布,依已例仍停事也。其一,山城軍餉,近面則輸納城倉,程道稍間處,捧留邑倉,待明秋還納城倉事也。其一,三軍門樂工保米,毋論三等邑,每名六斗代錢二兩收捧,待明春上納事也。其一,京外所納箭竹尤甚邑全數,之次邑折半蠲減事也。其一,尤甚邑勿定配所事也。其一,推奴徵債,限明秋防塞事也。本道農形,非曰無多小災損,而沃瘠之成就不同,沿峽之優劣相錯,折長補短,足可曰較勝於他道,三等分劑,依此施行,所請災結,與已往慘歉之歲,無甚相懸,未免稍過分數。丁亥以後降沙之一無起墾,仍置舊頉,亦非詳核之政事,事目外二萬三千結,特爲加劃,本道穀簿,近漸耗縮,似此之歲,亦議停退,則嗣歲之資,將何所恃乎?新還使之如數準捧,各穀旣未均登,本色有難全責,尤甚邑折半,之次稍實邑三分一,許令準折代捧。各年舊還,旣係久遠,與高敞反作條及己巳停退軍布餘數,竝許仍停。軍布及保米代錢,旣許於他道,不可無一視之政,尤甚邑砲保三分一,兵曹及兩營番布保米竝折半,之次邑砲保四分一,兵曹及兩營番布保米竝三分一,稍實邑兵曹及兩營番布四分一,各衙門番布樂工保米,無論三等邑,竝全數代錢。京外所納箭竹,尤甚邑三分二,之次折半權減,城餉平留,旣多已例,與災邑勿配,推徵防塞,一體許施,何如?傳曰,允。
又以濬川司言啓曰,本司都廳禁衛營千摠李玄大改差,代以訓鍊都監別將韓應浩差下,使之察任,何如?傳曰,允。
上在昌德宮。停常參·經筵。
藥房都提調李止淵,提調趙秉鉉,副提調金興根啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
金景善啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
金興根啓曰,同副承旨沈宜升今日不爲仕進,卽爲牌招,何如?傳曰,允。
傳于姜時永曰,大臣·備局堂上引見。
傳于金景善曰,時·原任大臣來待。
金景善啓曰,時原任大臣依下敎來待矣。傳曰,入侍。
姜時永啓曰,吏曹判書曺鳳振,參議金英淳牌不進推考傳旨及罷職傳旨,今方捧入,而開政命下之後,如是違牌,事甚未安。參判閔致成在外,判書更爲牌招,何如?傳曰,允。參議只推,一體更爲牌招。
有政。吏批,判書曺鳳振牌招不進,參判閔致成在外未肅拜,參議金英淳進,右副承旨金景善進。啓曰,判書曺鳳振牌招不進,參判閔致成在外未肅拜,小臣獨政未安,何以爲之?敢稟。傳曰,只出緊任。以趙雲澈爲刑曹參議,兪星煥爲大司成,金弘根爲同義禁。
兵批,行判書朴岐壽病,參判李元植病,參議丁庠敎受由在外,參知李益文進,左副承旨姜時永進。同知單朴尙元,副護軍金鍏·李是遠·金秉溫·李容純·吳致文,副司果李鏞以上單付。
吏批,再政。知義禁單金弘根。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金景善曰,只推。
以同副承旨沈宜升牌不進罷職傳旨,傳于金景善曰,只推。
徐戴淳,以奎章閣言啓曰,臣等進詣奉謨堂,奉審無頉,而閣內諸處,亦爲無頉之意,敢啓。傳曰,知道。
又以奎章閣言啓曰,景慕宮望廟樓今望奉審,無頉之意,敢啓。傳曰,知道。
姜時永,以訓鍊都監言啓曰,本局把摠申命沆,身病甚重,勢難察任,改差,何如?傳曰,允。
義禁府啓目,長峯前萬戶王龍範原情云云。問目內辭緣,泛稱遲晩,刑推得情,何如?判付,啓,除刑推議處爲良如敎。
戊戌十月十五日辰時,上御熙政堂。大王大妃殿垂簾,大臣·備局堂上引見入侍時,左副承旨姜時永,假注書金正奎,事變假注書趙光濬,記事官鄭基世·南秉哲,右議政李止淵,行戶曹判書趙寅永,行上護軍鄭元容,行兵曹判書朴岐壽,守判中樞府事李羲準,禮曹判書趙秉鉉,兵曹參判李完植,行都承旨金興根,校理沈承澤,以次進伏訖。上曰,史官分左右。止淵進前奏曰,昨今日候乍解,而寒暖無漸,節序已爲深冬,朝夜甚冷,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵奏曰,日前慈殿下敎,畿·湖尤甚邑大同,特許停捧,不恤經費,曲軫民情之盛念,臣不勝萬萬欽仰,而道臣守宰,苟能克體德意,善爲對揚,則惟彼歉歲之民,庶免溝壑之患,可奠袵席之安,而若或不能善布德意,反滋奸弊之端,則適足爲朝家之恩竭,未可見爲民之實效,此是不可不爲慮矣。大王大妃殿敎曰,荐歉之餘,又當如此災年,若不別般軫念,則民將何以爲生乎?所以有此特施,而自下若能善爲擧行則固好矣,而難保無未能盡心處,誠不可釋慮矣。止淵曰,自下豈有不爲盡心之理,而奸僞百端,周察爲難,此甚爲慮矣。大王大妃殿曰,次對爲之。止淵曰,卽見摠戎使金煐所報,則以爲,本廳屬三鎭營別驍士今戊戌條都試,當爲設行,而當此歉歲,外邑武士裹糧赴試之弊,不可不念。請姑停止,待明秋合設矣。本道都試,旣令退行,本廳不宜異同,依所請使之待明秋合設,何如?大王大妃殿答曰,依爲之。出擧條止淵曰,頃因廣州年分狀啓,事目外不足災四百五十結,覆啓加劃矣,卽見該留守徐憙淳狀啓,則復陳年形災損之狀,仍請見減災二百八十三結九十四負特許準劃事,更令廟堂稟旨分付矣。本府稅率,與華城相同,見今年形,又是伯仲之間,華城旣已準施,本府亦宜一視,所請災結,特許準劃,何如?大王大妃殿答曰,依爲之。出擧條止淵曰,卽見京畿監司洪學淵,開城前留守李彦淳,江華留守朴永元所報,則俱陳歉形民勢不可不賙賑之狀,京畿則請以米各穀四萬石,松都則請以各穀二千石,江華則請以折米三千石劃下,而廣州留守徐憙淳亦以賑資穀限四千石區劃事,有所狀請矣。京畿則本道夏秋各穀五千石,海西移運小米五千石,關西移運小米四千石,湖南移運皮牟五千石,松都則關西移運小米五百石,沁都則關西移運小米七百石。湖南移運皮牟五百石,本府添餉錢三千兩,廣州則關西移運小米六百石,湖南移運皮牟五百石分劃,俾爲賑資,而年來荐饑,屢擧賑政,每多有名而無實,此卽由於各邑守宰,始不能殫誠於抄飢之際,又不能着意於給糧之時,以致濫入冒勘,畢竟歸於窮民口吻者,無幾,而皆爲消瀜於吏鄕輩手中,許多奸狀,便成利竇,爲道臣者,亦未免失於句檢,苟且磨勘,如此而何足爲賑濟之本意乎?見今京外俱竭,移運亦艱,賑資區劃,不能優厚,西江之水,何以救涸轍,而古人投醪之義,在均不在多矣。如或意在沽譽而忽於節費,稱以襲例而疏於防奸,虛實相蒙,僥濫如前,則當該守令,隨其現發,當用加倍之律,不察之道臣,亦當重究,以此意關飭,俾爲先事之警,而湖西道臣處,一體申飭,何如?大王大妃殿答曰,依爲之。當此慘歉,朝家以許多民命,付之於道臣守宰,若不盡心於賑救之政,只委之於奸鄕猾吏,而不顧民命之死生,則豈可曰有人心乎,亦可曰有臣分乎?來頭按廉之行,當知其勤慢,而先以此意申飭,雖以災政言之,當此國計板蕩之時,隨所請多數給災者,專爲災民也,若不仰體,則窮民將何以聊生乎?已往亦多見有名無實,今番則各別操束,俾有實惠之意,一體申飭,可也。出擧條止淵曰,頃以各道都試沒技者,更爲比較,取高等一人之意,筵奏定式矣。卽見平安監司鄭基善,咸鏡監司徐耕輔狀啓,則俱陳武士齎菀之狀,仍請都試沒技比較一款,令廟堂從長稟處矣。近來都試沒技雜亂之弊,年增歲加,實無可捄之術,不得已援據故事,定爲比較之式,西北雖曰尙武之地,何必違法容濫,然後爲勸奬慰悅之道乎?試體所貴嚴重,朝令不宜銷刻,兩道臣狀辭,置之,何如?大王大妃殿答曰,大臣所奏誠好矣,而西·北兩道,異於他道,道臣所請,亦不爲無見,自明年兩道沒技比較,置之,來頭如有雜亂之弊,則更議變通,無所不可,以此申飭,可也。出擧條止淵曰,慈敎至於如是,當以此申飭,而若於他道,又有此請,則當爲一切防塞矣,蓋自京冒錄之弊,誠甚可駭矣。大王大妃殿敎曰,他道則切勿撓改,可也。止淵曰,因此而又有仰達者,壬辰再造之恩,於戲不忘,而使三京收復,八路獲全,卽李提督之力也。甲申以後,遺孫東來,而正廟朝以風泉之思,起涒灘之感,別加奬擢,俾世其家,而令地部造給祠宇,遣內府鼓吹致侑,雖歲月寢久,而赫赫如昨日事矣。見今祀孫李熙章曾有防禦履歷,而未得一閫任,年限已過,貧無以奉香火,遺祠亦不蔽風雨,見者咨嗟,朝家之所以待提督者,豈可如是爲哉?聞熙章之子已成長云,令軍門依勸武例,先以哨官付料,使之肆習武藝,以爲漸次收錄之地,何如?大王大妃殿答曰,所陳好矣,依爲之。出擧條止淵曰,冬序已闌,儒生課試,不宜虛徐,而泮長聞有實故,方呈辭云,今姑許遞,令政院政官牌招開政,以在京無故人差代,仍爲申飭設試,使之限前磨勘,庠製一體申飭,何如?大王大妃殿答曰,依爲之。出擧條止淵曰,刑曹參議李是遠除拜數月,尙不上來,未知事故之如何,而詞訟劇務,不可任其久曠,今姑許遞,何如?大王大妃殿答曰,依爲之。出擧條止淵曰,眞寶前縣監李鏞十考居上,而六月本道殿最,始到於大政差代之後,未及遞付云,援以公格,不宜仍使作散,分付該曹,先付司果,待窠區處,何如?大王大妃殿答曰,依爲之。出擧條止淵曰,備局有司堂上有闕之代,禮曹判書趙秉鉉差下,宣武祠堂上有闕之代,行護軍金煐差下,使之察任,何如?大王大妃殿答曰,依爲之。出擧條止淵曰,故相臣李敬一家,向來隱卒之典,不及於錄孤,似緣其時嗣孫無長成者,而今至二十年間,家道旁落,香火難繼云。況此家以文忠公李恒福奉祀,久無祿仕,實係欠典,其嗣孫年或未滿,不可爲拘,令該曹問名初仕,待窠調用,何如?大王大妃殿答曰,依爲之。出擧條止淵曰,外邑催科方張,畿·湖則又將議賑,按廉之行,政宜此時,而向來繡衣抄啓中,除却陞資與外任,則餘者無幾人,在前亦多有加抄啓以入之時,故敢此仰達矣。大王大妃殿敎曰,繡衣當於早晩送之,而今日比他時,尤宜各別着意,加抄以入,可也。止淵曰,詩傳第二卷,不爲間斷,今旣畢講,下情甚爲欣祝,今雖以溫繹停講,待日限卽爲繼講,必於未甚寒之前,又畢講一卷,是臣區區之望也。大王大妃殿敎曰,咸平社壇作變罪人事,大臣收議纔見之,而當以予意言之矣。其所重犯,固無可論,而此是無知之乞兒,不耐飢寒之致而已,施之以次律,何如?止淵曰,以本道文案見之,則果是無知乞兒之所爲,而法律至嚴,秋曹之仰請問議者,似爲起疑於十五歲以前不爲刑訊之文,而在法則初無可議矣。大王大妃殿敎曰,欲爲圖生者,反歸於死罪,且年甚幼稚,有何可責乎?渠若年成,則予亦何以爲此言,而十四歲兒,豈有所知?若知其所犯,當至於死罪,則豈爲是也?特施次律,好矣。止淵曰,慈聖下敎,惻怛之德意,至及螻蟻之賤物,臣不勝欽仰,在法則果無以低仰,然而此在上天造化,惟在判付之何如耳。此實無知妄作,而律文,雖有十五歲以前不爲用刑之例,大辟則不然,而但以連坐例言之,則亦有待年之法,此或爲援據之端,而不至於大關後弊,執法之地,亦似不甚爭難矣。大王大妃殿敎曰,此事若以連坐律傍照則甚好,當以次律書下矣。罪固重矣,而惻隱之心則切矣,予則以爲,勿論何人,若至罪犯,則其責皆在於上矣,如以敎化導之,則豈有是乎?止淵曰,雖在堯·舜之時,不可無刑辟,故有曰刑期于無刑,此乃生道殺人之義也。雖以敎化之未盡,爲在上之責,而豈可不用法於當用法之地乎?大王大妃殿敎曰,大臣就座。時永曰,諸宰奏事。寅永等曰,無所奏矣。時永曰,玉堂所懷陳之。承澤曰,近因溫繹間停講,已有日矣,禁中淸讌之暇,日所臨視,臣未敢知在何事,而親宦妾之時,不宜多於親士大夫之時,雖於停講之間,必以召對,頻接臣隣,毋使聖工間斷焉。且伏念,惟經與史,相爲表裏,帝王之學,史記尤爲親切,必也經經而緯史,然後歷代之治亂,人物之臧否,始可瞭然如指掌,而近日召對之命,許久未下矣。繼自今頻賜進接,兼講史記,則必於聖學,益有將就之效,故玆敢仰奏矣。上曰,所陳好矣。出擧條時永曰,今日賓對,兩司無一人進參,事甚未安。違牌諸臺,竝推考,何如?大王大妃殿答曰,依爲之。出擧條大王大妃殿曰,大臣先退,史官就座。仍命退,諸臣以次退出。
戊戌十月十五日酉時,上御熙政堂。大王大妃殿垂簾,時·原任大臣入侍時,左副承旨姜時永,假注書金正奎,記事官鄭基世·南秉哲,判府事朴宗薰,右議政李止淵以次進伏訖。上曰,史官分左右。宗薰進前奏曰,近候甚不調,今日亦陰冷,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。宗薰曰,時·原任有來待之命,而領府事纔遭同氣之慼,未得來待矣。大王大妃殿敎曰,錦伯密啓入來,故召卿等矣。仍出示啓本,宗薰曰,民志陷溺,人紀斁敗,世變層生,無事不有,今見密啓辭意及凶書句語,心驚膽掉,無以爲達矣。渠以蟣蝨之賤,雖具梟獍之腸,焉敢萌諸心發諸口,而況敢筆之於書乎?此不過出於誣人之計,而旣以自書輸款,此不可晷刻容貸矣。凶言之中,尤有所萬萬痛惋者,我正廟聖德至仁,浹人肌髓,沒世不忘,雖木石豚魚,豈無感戴之彝性,而敢爲此擧,誠不意橫目之列,乃爲此也。臣所云事體甚重者,此耳,亟令王府,如法用律,斷不可已矣。湖中卽士夫之鄕,王化密邇,而昨年有大興掛書事,其時成漢,雖用極律,猶不如法設鞫,明正邦刑,其於聲罪致討,大畏民志之義,實有所未盡,故居未幾而復有此事,其在懲後戢頑之政,今番則不可草草矣。止淵曰,今見狀啓辭意,又見紙寫,心驚膽掉,難以盡達矣。近來湖中人心,至於此甚,如此蟣蝨之類,欲爲誣人之計,輒發向國之凶言,視作茶飯,如此變怪,課歲疊出,專由於倫綱之斁敗,已極傷痛,而指斥莫重之地,四字凶言,筆之於書,古今豈有是乎?此不可一時容貸於覆燾之間,如法處之,不待更論,亟下成命,令王府擧行焉。大王大妃殿敎曰,予亦見之,驚痛憤惋,無以爲喩。其在事體,當爲設鞫,而設鞫之意,爲覈其情節,此不過誣人之計,今雖査之,無以過此,令道臣酌處,似好矣。宗薰曰,王府設鞫,非專爲隱情之鉤覈也。事體重處,法亦重焉,或於情重而事輕處,固有下送本道,用刑警衆之時,而此則異於他事,卽逆律也,逆律之付諸道臣,古無是矣。軫念騷撓之聖意,臣亦豈不仰認,而大小輕重懸殊,且其爲騷撓,亦無甚相遠,實不敢奉承矣。止淵曰,如此罪人之自外道處置,古無其例矣,俄者判府事所奏昨年之不爲如法,民志之無以懲畏云者,誠然矣。聖王用刑,生道殺人,故置辟之際,必重其事而嚴其法,使人知懼而不得輕犯也,今何可以擧措之張大,而使外道草草擧行乎?宗薰曰,此時張大之爲悶,臣等豈不到底知之,而視諸王法之不得快申,凶醜之不得痛懲,其大小懸甚矣。似此變怪,豈或更有,而昨年旣出成漢事,今年又有此事,一番二番,草草磨勘,殆成事例,則後之視之者,必曰逆律之自本道處之,始自今日云爾,則豈不澟然處乎?止淵曰,情節渠旣自服矣,今無可更覈者,而旣是逆律,則自外擧行,反使國體輕損。且自王府設鞫,而旣無蔓延鉤覈之端,則不過捧結案正法而已,有何持久張大之慮乎?事體刑政,不可不顧矣。大王大妃殿敎曰,事體所在,設鞫爲宜。雖以婦人,豈可不知,而設鞫,卽盤覈其隱情也,旣無可覈之情節,而此時設鞫,只爲人心騷繹矣,昨年事之不善爲云者,大臣之言,是矣。宗薰曰,昨年事,是權道也,都事之一次往來則等耳,別無張大之慮矣。大王大妃殿敎曰,本道每多如此之事,自本道擧行,豈不爲本道人之懲戒乎?止淵曰,外道之三省罪人,猶必拿致設鞫,爲其重辟之意也,如此凶醜,非三省罪人之可比,則何可謂無更覈,而不自王府擧行,乃付之於道臣乎?大王大妃殿敎曰,雖自王府設鞫,後豈無如此事乎?大臣所奏,誠然矣,而予則欲爲本道酌處矣。宗薰曰,極律之自本道擧行,古無其例矣。大王大妃殿敎曰,前則未知何如,而昨年旣有已行之例,欲以本道擧行矣。宗薰曰,臣等非不知下敎本意,而事面之輕重大小,不可不顧,重事則以重從之,輕事則以輕從之。今番事之未得力請於前席者,非但爲目下懲戒,後日見之者,豈可曰善爲乎?止淵曰,於京於鄕用法則一也,外面觀之,似無關於輕重,而逆律大辟之道臣替行,其可曰國有象刑乎?大王大妃殿命書傳敎曰,觀此錦伯狀啓,罪人凶書,窮凶絶悖,萬萬驚惋。以事體則不可不設鞫用法,而本事不過誣人之計,別無隱情之可覈,若至設鞫,則中外騷擾,不可不念。宋黃圭令道臣捧結案以聞,金埈固難免知情之律,而特以愚蠢無識,爲人使喚而已,以次律減死島配,其餘諸囚,從輕重酌處,而朴哥父子,別無可罪,放送之意,分付。宗薰曰,下敎至此,臣等雖不敢一向爭執,而竊有所仰覆者,張大騷撓,卽一時之慮也,金石典刑,乃萬世之公也。以一時之過慮,撓萬世之經法,終非所以重事體而示後世也。伏願每事,必以經法爲重,勿以權宜爲歸,卽臣區區之望也。止淵曰,臣等以經法仰陳,而處分出於經法之外,臣等之奉承,旣非道理,朝家事面,亦未可曰妥當,此豈少憂乎?聖人不得已而用權,始可謂權而得中,此事則旣無不得已之端,而只行權宜,何可爲得中乎?大王大妃殿敎曰,大臣所奏,皆是矣,予以是知之,大殿亦當以是知之矣。宗薰曰,後若無如是之變則固幸矣,而若或有之,則必曰令本道擧行,前有是焉云,則甚是爲悶矣。大王大妃殿敎曰,狀啓當下政院矣,不得見者,恐有騷撓之端矣。止淵曰,啓本之以密啓爲之,未知其必然矣。大王大妃殿敎曰,然矣,狀啓中別封,將何以處之乎?令政院燒火,似好矣。仍敎曰,大臣先退,史官就座。仍命退,諸臣以次退出。
上在昌德宮。停常參·經筵。
姜時永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于姜時永曰,右副承旨許遞,前望單子入之。
傳于姜時永曰,吏曹參判許遞,前望單子入之。
姜時永啓曰,假注書柳泰東身病猝重,勢難察任,今姑改差,何如?傳曰,允。
承旨前望單子入之,李若愚落點。
吏曹參判前望單子入之,趙斗淳落點。
柳泰東改差,代以洪熙朝爲假注書。
傳于沈宜升曰,承旨房望,順房爲之。
姜時永啓曰,奏御文字,何等審愼,而昨日次對擧條書入之際,有所漏落,事極疎忽。臣之矇然捧入,不勝惶悚,而原擧條今方改付標以入,當該注書,所當重勘,而本院請推之外,無他可施之罰,何以爲之?敢稟。傳曰,推考。
刑曹啓目粘連,謹依判下,問議于大臣,則領中樞府事李相璜病未獻議,判中樞府事朴宗薰以爲,社壇位版首犯者,固當斷以大辟,而法曹起疑,寔在於年未成丁,考諸律令,無十四歲免死之條,大明律十五以下收贖者,指流罪以下也,釋之者明言死罪,不用此律,又有十五以下不合拷訊之文,卽指刑訊而言,亦非論置辟也。至若應死者,議擬奏聞,取自上栽云者,乃十歲以下之謂也,十歲猶然,則過十歲者之無容取裁,居然可見,十五成丁之云,乃謂軍籍充定,奴婢貢役之類,恐不當援用於此矣。蓋在輕典則限年稍寬,在重辟則立法愈嚴,此實制法之本意也,律令之外,不敢輒貢微見云。右議政李止淵以爲,社壇位版作變罪人之斷以大辟,在法無疑,而此非徒流刑訊所可傍照者,則律文所載十五歲以下之收贖,十歲以下之取裁,俱不當援以議之。法曹雖以未成丁爲疑,十四歲免死,旣無明證,則大辟之無容低仰,誠以律令爲重故也。臣於此別無他見云矣。大臣之議如此,上裁,何如?判付啓,依回啓施行爲良如敎。
大王大妃殿傳于姜時永曰,今見兩大臣收議,法律雖不可低仰,不過蒙騃之童,不耐飢寒,全昧所重之致,特以次律施行之意,知委本道。
姜時永啓曰,行大司憲李翊會,掌令韓文爀·姜英國,持平李濟達牌不進,執義金奎瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于姜時永曰,只推。
姜時永,以備邊司言啓曰,催科方殷之時,各邑曠務,一時爲悶,未下直守令,皆令當日辭朝,何如?傳曰,允。
又以備邊司言啓曰,卽見京畿監司洪學淵災實狀啓,則備陳本道歉荒之狀,仍請事目災一千結外,不足災一萬二千五百七十三結三十四負三束特許準劃事,令廟堂稟旨分付矣。今年歉形之慘,畿甸爲最,旱澇風霜,無災不備,況有流來未頉者,災摠之多,固所預料,其在憂恤之道,不必過加剋削,特以一萬一千結加劃,使之均俵,何如?傳曰,允。
上在昌德宮。停常參·經筵。
姜時永,以都摠府言啓曰,今日入直內三廳武兼·禁軍及軍兵等,中日習射技放,請出標信,傳曰,知道。
姜時永啓曰,來二十一日,朝參日次矣,敢稟。傳曰,停。
沈宜升啓曰,來二十一日,輪對日次矣,敢稟。傳曰,停。
姜時永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
沈宜升啓曰,三品官之無得過三日循例請牌,曾有定式矣,大司成兪成煥,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
姜時永啓曰,右邊捕盜大將沈日永以武臣堂上朔試射試官,今方慕華館出去矣,所佩命召及大將牌·傳令牌,何以爲之?敢稟。傳曰,仍佩往來。
又啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于姜時永曰,只推。
姜時永,以刑曹言啓曰,因咸平縣社壇位板作變罪人朴成巡結案啓本本曹收議回啓判付內,依回啓施行。大王大妃殿傳曰,今見兩大臣收議,法律雖不可低昂,不過蒙騃之童,不耐飢餓,全昧所重之致,特以次律施行之意,知委本道事,命下矣。謹依傳敎,首犯朴成巡,特施次律,隨從安南玉,依本律酌配之意,一體分付,何如?傳曰,允。
義禁府啓目,粘連向前王龍範亦,身爲鎭將,罔念察障之嚴重,恣意離鎭,揆以法例,萬萬可駭,以此照律,何如?判付啓依允。
大司成兪星煥疏曰,伏以臣,前後疾病之沈綿,已判任使之罔堪,外內踐歷之華膴,自知涯分之太過,日夜所冀願,惟在於投閒置散,安意調息,以歌詠聖朝之恩澤而已。伏聞日昨賓對,因大僚陳達,有儒生課試限前磨勘之命,而臣於玆際,猥蒙國子恩點,有若莫重考試之役之屬之臣身者然,臣豈其人乎哉?官制之輕重,職事之緊漫,今不暇張皇備陳,以襲飾讓之歸,而若其導正士趨,標式文程,卽今日國子之職耳,人雖至愚,皆有自知之明,臣之長短,臣亦知之。臣幼失學業,長無師受,未嫺功令之程式,亦蔑士友之推奬,雖有私好於臣,而謬相引重者,亦不見許以文識,絲毫無當於實用,蹉跎遂及於遲暮,臣之空疎湔劣如此,此已萬萬不堪承當。又況考試之法,必須屢次設課,叩其所蘊,硏精覃思,較短量長,務令懸鑑而平衡,切無遺珠而揀礫,然後始乃稱塞此任,而臣自經大病以後,神竭形敝,寧日恒少,對物則九遺,遇事則十失,朝之所見,夕已迷,昨之所聞,今不記。今若厭然自掩,竊據非據,將欲導正士趨,而反玷累於首善之地,將欲標式文程,而反取笑於諸生之列,則卽臣孤恩僨職之罪,固不暇恤,在聖朝量材授職之道,誠非細故,義在必辭,不敢徑進,玆隨召牌,冒死陳懇。伏願聖明,念重任之不可濫授,下情之不可强拂,將臣新授,亟行鐫改,以嚴公器,以安私分焉。臣無任云云。省疏具悉。爾其勿辭察職。
校理李是鍊·李殷相,副校理金輔根·沈承澤,修撰金在根,副修撰韓啓源·林肯洙等聯名疏曰,伏以臣等,伏見慈聖殿下傳敎下者,有凶書罪人宋黃圭令道臣捧結案之命矣,亂民奸徒,從古何限,而豈有如黃圭之窮凶絶悖者乎?計不過乎誣人逞憾,語自歸於犯上不道,渠亦謂如是凶言,始可以嫁禍湛滅,則又非鄕曲愚蠢無知妄作之擧,而始旣肆然筆書,無所顧忌,終乃恬然輸款,若昧干犯,苟究設心,直欲豎髮,神人之所共憤,覆載之所難容也。方事之始,鉤覈根因,雖是該道之事,而及夫啓聞之後,王府在焉,事體至重,設鞫正刑,法之當也。安有窮凶如此賊,絶悖如此賊,而自本道草草了勘者耶?中外騷擾,不欲張大,聖意所在,臣等豈不仰認,而臣等區區,竊以爲,似此罪犯,張大其事,然後王章益昭,民志可靖,自可無騷擾之慮矣。大僚所請,實合事面,群情所同,無以按抑,玆敢相率聯籲。伏乞聖明,淵然深思,仰稟東朝,收還成命,卽令王府,拿鞫嚴訊,不勝幸甚。臣無任云云。答曰,省疏具悉。此事關係莫重,故大臣亦有拿鞫之請,今此爾等之言,亦或無怪,而情節畢露,更無可覈之端,東朝處分,所以深存斟量,非專爲騷擾之慮也,如是爭執,不其過乎?所請不允。
應敎金英根疏曰,伏以人心陷溺,倫紀斁敗,世變殆無所不有,而至於今番凶書罪人宋黃圭而極矣。渠以至微之類,敢懷叵測之心,凶書則自作而自書,設心則至凶而至慘,其爲計,雖出於陷人而騙財,乃其罪自干於犯上而不道,則實是天地之所不容,神人之所共憤,設鞫得情,夬正典刑,在法當然,而今伏奉慈敎下者,有自本道捧結案以聞之命,臣於是有不勝憂歎者矣。方其端緖之未露,縱自該道而盤覈,及夫啓聞之後,自有王府之關和,似此凶犯,豈可自本道究竟,有若尋常罪囚之循例勘斷者耶?慮在騷擾,不欲張大,聖意所在,臣亦豈不仰認,而臣竊以爲,此等處,必須張大其事,明正其罪,然後方可以伸國法而靖民志,大僚所請,實合事體,輿情所同,不容泯默,玆敢仰籲。伏乞聖明,仰稟東朝,亟寢成命,卽令王府,設鞫嚴問,夬正典刑焉。臣無任云云。省疏具悉。已悉於聯名批矣,勿煩。
上在昌德宮。停常參·經筵。
姜時永啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李若愚啓曰,臣若愚今日方物封裹進去,下直之意,敢啓。傳曰,知道。
傳于姜時永曰,右承旨·左副承旨許遞,前望單子入之。
承旨前望單子入之,李景在·金鼎集落點。
姜時永啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于姜時永曰,只推。
姜時永以議政府右參贊意啓曰,方物看品時,六曹堂上當爲進參,而吏曹判書曺鳳振病不來,參判趙斗淳未肅拜,參議金英淳嫌不進,刑曹判書金道喜,參判沈宜臣病不來,參議趙雲澈未肅拜。吏曹判書曺鳳振,刑曹判書金道喜,參判沈宜臣,令政院竝卽牌招,以爲同參之地,何如?傳曰,允。
又以都摠府言啓曰,副摠管李行敎以御營中軍,本營諸將官射會監試事,南小營晝仕出去之意,敢啓。傳曰,知道。
又以備邊司言啓曰,頃因湖西災實狀啓,事目災二千結外,不足災二萬五千結,覆啓加劃矣,卽見該監司趙冀永狀啓,則復陳年形災損之狀,仍請見減災九千八百四十三結三負一束特許準劃事,令廟堂稟處矣。歉歲給災,實關民隱,則豈但以國計之贏絀,而專事裁削乎?無論豐儉,皆有比摠而照例故也,該道災結初劃,洽當已往最歉之摠,則可以綽略分俵,庶無不足之患,而又有此煩請,以準爲期者,誠未知其妥當。然而旣以難於均俵,爲辭,則其在寧失之義,宜有益下之政,更以三千結加給,使之廣布德意,無至有一夫呼冤之地,何如?傳曰,允。
又以訓鍊都監言啓曰,謹依右議政李止淵擧條批旨,李提督祀孫閑良鼎漢,本局加設哨官差下之意,敢啓。傳曰,知道。
又以義禁府言啓曰,統制使李鼎會狀啓內,薺浦萬戶金致聲爲先罷黜,其罪狀令攸司稟處事,啓下矣。金致聲仍爲還鎭云,依例發遣府羅將,交代後拿來,何如?傳曰,待待命拿囚。
又以義禁府言啓曰,錦營獄在囚罪人宋黃圭,令道臣捧結案以聞事,命下矣。旣將捧結案,則律名當自本府定送,以犯上不道罪,具格擧行事,就議大臣後,分付該道道臣之意,敢啓。傳曰,知道。
義禁府照目粘連,長峰前萬戶王龍範矣本府議啓內,身爲鎭將,罔念乘障之嚴重,恣意離鎭,揆以法例,萬萬可駭。以此照律,罪杖一百收續,告身盡行追奪,私罪,奉敎依允爲旀,功減一等爲良如敎。
上在昌德宮。停常參·經筵。
沈宜升啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于沈宜升曰,承旨房望,順房爲之。
沈宜升啓曰,行都承旨金興根,行左承旨李若愚,行右承旨李景在,左副承旨金鼎集不爲仕進,右副承旨姜時永式暇出去,院中只有臣一人,伴直無人。左副承旨金鼎集,所當牌招,而拘於廳規,不得請牌,何以爲之?敢稟。傳曰,牌招。
傳于沈宜升曰,承旨有闕之代,前望單子入之。
沈宜升啓曰,行都承旨金興根,行左承旨李若愚,行右承旨李景在不爲仕進,左副承旨未差,右副承旨姜時永式暇出去,院中只有臣一人,伴直無人。行右承旨李景在,所當牌招,而拘於廳規,不得請牌,何以爲之?敢稟。傳曰,牌招。
承旨前望單子入之,鄭德和落點。
傳于沈宜升曰,承旨房望,順房爲之。
沈宜升啓曰,行大司憲李翊會,掌令韓文爀·姜英國,持平李濟達牌不進,執義金奎瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于沈宜升曰,只推。
沈宜升啓曰,明日拜表,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
李景在,以禮曹言啓曰,各陵園墓所今秋植木播橡,依定式擧行後,株數斗數區別報來,故別單書入,而健陵·顯隆園植木,則本府留守已爲區別狀聞矣,敢稟。傳曰,知道。
沈宜升,以兵曹言啓曰,今十月二十日,文臣朔試射日次,而冬至使拜表相値,不得爲之之意,敢啓。傳曰,知道。
左副承旨金鼎集疏曰,伏以臣於行左承旨臣李若愚,爲女壻,揆以格例,自在當避,敢玆陳籲。伏乞聖慈,俯垂鑑諒,亟遞臣職,俾存公格焉。臣無任云云。省疏具悉。所請依施。
上在昌德宮。停常參·經筵。
藥房提調趙秉鉉,副提調金興根啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如,中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
李景在啓曰,明日常參·經筵,取稟。傳曰,停。
沈宜升啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而拜表相値,不得來會云矣,敢啓。傳曰,知道。
金興根啓曰,行左承旨李若愚,右副承旨鄭德和今日不爲仕進,竝卽牌招,何如?傳曰,允。
沈宜升啓曰,右邊捕盜大將沈日永今日拜表,慕華館出去矣,所佩命召及大將牌·傳令牌,何以爲之?敢稟。傳曰,仍佩往來。
傳于李景在曰,三使臣留待。
傳于李景在曰,三使臣入侍。
禮曹,來十一月初六日冬至朝賀時應行節目,參考前例磨鍊爲白去乎,依此擧行,何如?啓。權停爲良如敎。
沈宜升啓曰,今日拜表,憲府則監察代行矣。雖無諫院,仍爲行禮之意,敢啓。傳曰,知道。
傳于李若愚曰,左副承旨許遞,前望單子入之。
承旨前望單子入之,趙鶴年落點。
傳于李若愚曰,承旨房望,順房爲之。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于沈宜升曰,只推。
以右副承旨鄭德和牌不進罷職傳旨,傳于沈宜升曰,只推。
沈宜升,以都摠府言啓曰,今日入直內三廳武兼·禁軍及軍兵等,當爲中日習射技放,而拜表相値,不得設行之意,敢啓。傳曰,知道。
又以承文院,議政府右參贊意啓曰,慕華館査對時,六曹堂上當爲進參,而吏曹判書曺鳳振病不來,參判趙斗淳未肅拜,參議金英淳嫌不進,刑曹判書金道喜,參判沈宜臣病不來,參議趙雲澈未肅拜。吏曹判書曺鳳振,刑曹判書金道喜,參判沈宜臣,令政院竝卽牌招,以爲備員開坐之地,何如?傳曰,允。
又以備邊司言啓曰,頉因京畿災實狀啓,事目災一千結外,不足災一萬一千結覆啓加劃矣,卽見該監司洪學淵狀啓,則復陳年形災損之狀,仍請見減災一千五百七十三結三十四負三束特許準劃事,令廟堂稟處矣。前此所劃,已過於甲戌壬辰之摠,參以本道畓結,宜無不足之患,而加請又如此,近來勘災之必以準爲期者,實係謬弊,然而目今畿甸歉憂,卽朝家之所別般軫念者,災結之若干增減,何足較計?更以五百結加劃,使之一一均俵,實惠下究之地,何如?傳曰,允。
又以司僕寺一二提調意啓曰,大靜前縣監安允璟遞任進上馬二匹,今纔上來,禾毛色別單書入,依例內廏立養之意,敢啓。傳曰,知道。
戊戌十月二十日辰時,上御熙政堂。大王大妃殿垂簾,三使臣入侍時,行右承旨李景在,假注書洪熙朝,記事官鄭基世·南秉喆,冬至兼謝恩正使李羲準,副使尹秉烈,書狀官李時在以次進伏訖。上曰,史官分左右。三使臣進前,羲準等,以次進前奏職姓名訖。大王大妃殿曰,使行以不緊之物,不得出來之意,廟堂已有申飭,卿等亦當以此知之,而各別嚴禁,俾有實效,可也。羲準曰,臣等亦已仰悉,而今又伏承下敎,敢不實心奉行乎?又敎曰,今番入去之人數,雖多見減,至若彼中之作弊,不在人數之多寡,若或復有生梗之端,則其所貽羞,當如何哉?此亦嚴飭,可也。羲準曰,臣等亦當嚴束,而伏聞道伯·灣府已有所先事之飭云,今番似不至如前雜亂矣。仍命頒賜貂帽·臘藥等七種,羲準等以次祗受訖。又敎曰,董飭一行,善爲往還也。上命使臣先退,又命史官就座,仍命退,承·史以次退出。
上在昌德宮。停常參·經筵。
李若愚啓曰,明日常參·經筵,取稟。傳曰,停。
沈宜升啓曰,來二十五日,朝參日次,而翼陵忌辰祭齋戒相値,頉稟之意,敢啓。傳曰,知道。
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李若愚啓曰,左副承旨鄭德和今日不爲仕進,卽爲牌招,何如?傳曰,許遞,前望單子入之。
又啓曰,新除授同副承旨趙鶴年時在平安道定州牧任所,斯速乘馹上來事,下諭,何如?傳曰,許遞,前望單子入之。
承旨前望單子入之,金箕晩·李源益落點。
李若愚啓曰,新除授左副承旨金箕晩,同副承旨李源益,竝卽牌招,何如?傳曰,允。
傳于李若愚曰,承旨房望,順房爲之。
沈宜升啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于沈宜升曰,只推。
以左副承旨金箕晩牌不進罷職傳旨,傳于沈宜升曰,只推。
以京畿監司洪學淵狀啓,砥平縣監李用觀謂有身病,連呈辭狀,不得已罷黜事,傳于李若愚曰,令該曹口傳各別擇差,明日下送。
沈宜升,以義禁府言啓曰,平安監司鄭基善狀啓內,廣梁僉使金孝鎭爲先罷黜,其罪狀令攸司稟處事,啓下矣。金孝鎭遭父喪云,過成服後拿囚,係是法典,依例擧行之意,敢啓。傳曰,知道。
戶曹參判尹秉烈疏曰,伏以臣,文陛辭退,已經一宿矣,行將前進,終南漸遠,回首觚稜,不任耿結之忱。仍伏念臣,所帶地部佐貳之銜,有非出疆之臣所可虛縻,玆敢因縣道陳章。伏乞聖慈,俯垂鑑諒,亟令選部照例遞改,公私不勝幸甚。臣無任云云。答曰,省疏具悉。所請依施。
上在昌德宮。停常參·經筵。
李源益啓曰,明日常參·經筵,取稟。傳曰,停。
金箕晩啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,開城府留守李奎鉉下直,長弓一張,長箭一部,片箭一部,筒兒一箇賜給。
金箕晩啓曰,密符親納,例也,而前開城留守李彦淳謂有身病,使其褊裨替納,事甚未安。推考,何如?傳曰,允。
又啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金箕晩曰,只推。
吏曹口傳政事,以金晉敎爲砥平縣監。
李源益,以吏曹言啓曰,今此翼陵忌辰祭典祀官兼大祝,前郡守愼始徽塡差,而時無職名,令該曹口傳付軍職,何如?傳曰,允。
兵曹口傳政事,副司果單愼始徽。
金箕晩,以備邊司言啓曰,卽見慶尙監司權敦仁災實分等狀啓,則龍宮等十七邑置之尤甚,居昌等二十四邑置之之次,蔚山等三十邑置之稍實,仍以爲,事目災一千五百結外,不足災九千三百九十一結四十一員八束,特許加劃,後錄諸條,竝請令廟堂稟處矣。其一,新還尤甚邑限折半,以相當穀準折代捧,待明秋還作本色事也。其一,山城餉穀限折半捧留平倉事也。其一,尤甚之次邑丙申停退還仍停事也。其一,尤甚邑勿定配所事也。其一,推奴徵債防塞事也。分等依狀請施行,以本道幅圓之廣,以今年眚損之多,所請災結之止於此數,可謂不至太濫,何必過可裁削?事目外加給八千結,俾爲均俵究惠之地。昨年以田災之擧,擬於狀請前道臣施以重推,繼有疏陳,又爲防塞,則今此循例列錄於舊頉者,殊涉不審。該道臣從重推考,以更無得擧論之意,分付相當穀代捧,固非經法,丙申條仍停,亦關糴弊,而各穀之優劣相殊,七邑之荐歉宜念,與山餉之分數平留及災邑勿配,推徵防塞,竝爲許施,何如?傳曰,允。
敎開城留守李奎鉉書。王若曰,當方面則不辭也,視峻秩於東都保釐,遇錯節以別利乎,畀重任於西京留守。管我保障,藉卿老成。眷彼開城名區,實是勝國舊址。地列左馮翊三輔,控漢家畿甸之防,天設開封府一司,處宋朝藩鎭之職。按禮江·松岳之固,山河壯金湯之形,介沁府·海藩之交,舟車通水陸之路。自古分司之斯重,參廊廟之訏謨,至今管轄之不輕,兼營府之制度。第近年歉荒之荐至,伊生靈困悴之已多。驛路織冠蓋之行,奚但供億之爲弊?民俗競錐刀之利,抑亦爭訟之多端,漠然山高而水淸,莫曰昇平之歲久。嗟乎,賦繁而役重,若爲虞憂之日深。官惟其人,宜藉趙尹鐸之損戶,寸不借代,誰任晉羊叔之臨民?惟卿,鍾鼎故家,瑚璉令質。鍊金良玉,歐陽子之餘事文華,威鳳祥麟,張九齡之得如風度。潤色日月,胄筵著輔導之功,曳覆星辰,喉院掌出納之命。西州盡字恤之責,尙誦賢太守美規,南藩敷旬宣之治,菀有古刺史令譽。艱難險夷之不易其操,確然所守也堅,聰明智慮之大過於人,可見自任之重。肆惟居留愼簡之要,宜屬淸朝雅望之賢。玆授卿以開城府留守兼管理使,卿其益恢令猷,祗服寵命。增臺隍而廣暸望之所,固知履屐之皆當,繕樓櫓而無疎虞之歎,宜戒陰雨之有備。荷寧考簡拔之寵,詎忽追先而報今?體東朝憂勤之衷,尤急固內而捍外。高牙大纛,暫徹卿月之舊班,緩帶輕裘,更喜福星之新耀。膺予簡畀之眷,勉卿管理之猷。於戲,玉筍班聯,縱伸起居之禮,蓬萊宮闕,應切戀結之忱。故玆敎示,想宜知悉。知製敎韓啓源製進。
上在昌德宮。停常參·經筵。
金箕晩,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
金興根啓曰,明日常參·經筵,取稟。傳曰,停。
金箕晩啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金興根啓曰,行左承旨李若愚,行右承旨李景在,右副承旨沈宜升,今日不爲仕進,竝卽牌招,何如?傳曰,允。
傳于金興根曰,自再明日進講爲之。
傳于金興根曰,政官牌招開政。
金興根啓曰,吏曹判書曺鳳振,參判趙斗淳,參議金英淳牌不進推考傳旨及罷職傳旨,今方捧入,而開政命下之後,如是違牌,事甚未安。判書參判,竝更牌招,何如?傳曰,允。參議只推,一體牌招,如有違牌,勿爲呼望。
有政。吏批,判書曺鳳振陳疏,參判趙斗淳進,參議金英淳式暇,同副承旨李源益進。啓曰,判書曺鳳振陳疏入啓,參議金英淳式暇,小臣獨政未安,何以爲之?敢稟。傳曰,仍爲之。以閔致成爲戶曹參判,韓鎭㦿爲工曹參判,崔致憲爲敦寧都正,徐箕淳爲知義禁,金弘根爲同春秋,吳相昱爲刑曹佐郞,李晦淵爲司僕正,吳一善爲定州牧使。
兵批,行判書朴岐壽病,參判李完植受由,參議丁庠敎入直進,參知李益文病,左副承旨金箕晩進。同知姜重燮,護軍閔致成·尹秉烈·李敦榮,副護軍金景善·徐戴淳·金鼎集·姜時永·鄭德和·趙鶴年以上竝單付。
吏批,再政。知春秋單金弘根,同義禁單徐箕淳。
金箕晩啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金箕晩曰,只推。
以右副承旨沈宜升牌不進罷職傳旨,傳于金箕晩曰,只推。
金箕晩,以禁衛營言啓曰,本營把摠李明學身病猝重,勢難察任,改差,何如?傳曰,允。
知事朴綺壽疏曰,伏以臣,向蒙恩由,往見亡女息之入地,而顧臣積有釁殃,未乾哭挐之淚,又遭尙右之慼。臣以孤露餘生,老娚妹相依以過,纔喜烏哺之就養,遽經鴒原之纏痛,凶訃踵至,心膽摧裂,白首孔懷,直欲無生,聞其旅櫬,自西衙卽當來抵郊甸。臣雖病淹,而目下迎哭之行,未容少緩,日後會下之節,亦所不已。連次仰瀆,極知悚惶,而情理難抑,玆又煩籲。伏乞聖慈,俯賜矜諒,遞臣金吾之銜,許臣從便去來,俾伸至情焉。臣無任云云。答曰,省疏具悉。所請依施。
上在昌德宮。停常參·經筵。
李景在啓曰,明日再明日,翼陵忌辰祭齋戒正日相値,視事頉稟之意,敢啓。傳曰,知道。
金箕晩啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李景在啓曰,右副承旨沈宜升今日不爲仕進,卽爲牌招,何如?傳曰,允。
金箕晩啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金箕晩曰,只推。
以右副承旨沈宜升牌不進罷職傳旨,傳于李景在曰,許遞,前望單子入之。
承旨前望單子入之,李道在落點。
吏曹判書曺鳳振疏曰,伏以臣於見職之復叨,卽其冒進之日,便是求退之步,非敢自附於三揖一辭之義,誠以記簪之眷,逈出常格,守株之諒,不得自劃,感激居先,義分是怵,遂乃黽勉抗顔,章皇肅命,亦旣三數行政,而若其惶恧悶阨之心,蓋未嘗一日自安于中矣。藉使臣强壯無恙,尙堪驅策,天官重寄,本不近似,才器之無當也,聞望之無素也,鈍質戇性之不能調劑酸鹹也,無往非不稱之實,將此身叨此任,一之已濫,其可再乎?且臣狗馬賤疾,宿有源委,臣本受氣虛脆,而中年以來,情界切悲,心血盡銷,乖證敗兆,殆醫家所云望門而走者也。前後辭本,略已陳籲,或冀聖聰至今俯記,而病如浸紙,月計彌劇,榮脫衛轖,而形殼宛若土木,水竭火升,而神精常墜烟霧,生人百爲,專藉氣力聰明,而臣之病情,一切反是,平居運用,左窒右滯,家常應接,前忘後錯,似此貌樣,雖冗官漫務,猶難抖擻供奉。況可責之以疏帒啓事,銓綜甄別之職也哉?近因切至之憂故,數朔焦遑,諸症越添,委頓床席,轉側須人,顧此貞痼之祟,蓋緣七情之積傷,見今沈劇之狀,非第一時之旡妄。雜投藥餌,罔有變動,時月彈束,斷無其望,見銜之虛縻,若添一病,尤豈不萬萬惶阨乎?噫,臣之頂踵毛髮,罔非恩造,圖報之願,霣結是期,餘生鞠瘁,遑敢自恤,而病思顚錯,未能對揚萬一,以若簡畀之重,竟至僨誤之歸,則臣罪至此,雖死難贖。臣始失量入之戒,而旣入之後,今忽却顧求遞,揆諸進退,若久稱停,而此有不然者,恩不敢仰孤,而分不敢力抗,則前日所以叩謝也,材不可仍冒,而病不可久强,則今日所以懇籲也。辭受之間,竊庶幾各有義諦,斷斷此心,諒非飾辭,違牌路阻,轉益悚懍,玆敢披攊肝膽,干瀆崇嚴。伏乞聖慈,俯賜矜諒,仰稟東朝,亟遞臣職,以卒生成之澤,千萬血祝。臣無任云云。答曰,省疏具悉。卿其勿辭,調理行公。
上在昌德宮。停常參·經筵。
藥房提調趙秉鉉,副提調金興根啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如,中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
金箕晩啓曰,行大司憲李翊會,持平李濟達未肅拜,執義金圭瑞在外,掌令韓文爀·姜英國呈辭,持平兪致崇未署經,監察茶時之意,敢啓。傳曰,知道。
金興根啓曰,行左承旨李若愚,今日不爲仕進,卽爲牌招,何如?傳曰,允。
金箕晩啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
李景在啓曰,工曹參判韓鎭㦿,除拜後過三日不爲出肅,依定式推考警責,仍卽牌招察任,何如?傳曰,允。
傳于李景在曰,進講入侍。
傳于李源益曰,承旨房望,順房爲之。
李源益啓曰,新除授行右承旨李道在時在廣州地,斯速乘馹上來事,下諭,何如?傳曰,許遞,前望單子入之。
承旨前望單子入之,李敦榮落點。
傳于李源益曰,留院公事入之。
傳于李源益曰,左承旨右承旨竝許遞,前望單子入之。
承旨前望單子入之,金鼎集·洪鍾應落點。
李源益,以內醫院都提調·提調意啓曰,年例各殿進上臘藥所入牛黃捌拾柒部玖分肆里,麝香貳百參拾陸部陸分伍里壹毫,竝令戶曹·宣惠廳進排,而丙申定式牛黃貳拾貳部參分捌里捌毫以本院春秋兩等元貢中取用,何如?傳曰,允。
金箕晩,以備邊司言啓曰,北關後運紙衣七百一領,照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
又以御營廳言啓曰,去夜二更量,幼學鄭喆敎犯夜被捉於本廳巡邏,依例移送秋曹之意,敢啓。傳曰,知道。
戊戌十月二十五日辰時,上御熙政堂。進講入侍時,原任提學鄭元容,參贊官李景在,侍讀官沈承澤,記事官兪錫煥記事官鄭基世·南秉喆各持詩傳第三卷,以次進伏訖。上誦前受音一遍訖,元容讀自彼黍離離,彼稷之苗,止黍離三章,仍奏釋義訖,上讀新受音十遍訖,命陳文義。元容曰,講冊訖衛風而始王風矣。衛是殷之舊都,故周·召二南之下,編以衛風,如商頌之次周頌,而在於王風之上矣。衛詩中如凱風之孝子,北門之忠臣,北風之知者,干旄之賢大夫,簡兮之賢伶官,考槃之隱君子,俱卓卓可稱,而又如賢夫人之如燕燕,載馳等六夫人以外,雄雉之知德行,谷風之有德音,俱非諸國所有。蓋以定之方中之文公,淇澳之武公,勤學敎人,故衛多君子賢婦者,此也,故孔子論詩曰,於柏舟,見匹婦執志之不易,於淇澳,見學之爲君子,於考槃,見君子之遯世無悶,於木瓜,見苞苴之禮行。以此觀之,衛詩豈不誠美乎哉?王風是周東都之詩,而周之王業,公劉基於豳,太公造於岐,文王大於豐,武王·成於鎬,此謂西周,而幽王嬖褒姒,亂國政,犬戎攻周,平王遷東,東是洛陽,而周公於成王之時,爲諸侯朝覲之所而營之者也。東都之詩,皆勞人思婦之作,而敎化又不能偏於天下,止於一境,如諸侯之國,故以風名之,而又不可稱周,以王稱,而吳季札觀周樂,歌衛之後,爲之歌王,則古之編次,亦如是矣。文王得聖配,故敎化行而二南作,幽王惑嬖姬,故國政亂而王風作,詩經數卷之內,周之盛衰可見,豈非後世之所鑑戒者乎?此章別無拈句仰奏者,以編詩大旨,王風本義,敷陳之矣。上曰,玉堂陳之。承澤曰,此章文義,閣臣之奏,已備矣,然章末必三言悠悠蒼天,此何人哉?天人二字,最宜深玩,行邁之大夫,至于宗周,因所見而傷嘆,呼天而問人者也。大抵天心之從違,卽人事之所召,故周之將興,帝眷西顧,此維與宅,太王之所召也,周之東遷,舊都蓁蕪,幽王之所召也,爲國之道,必當先知敬天之意,而敬天之道,亦知其不過於盡人事而已,則天佑自至,邦基永固。伏願澄省焉。又因文義之端,竊有所區區仰達者矣。臣猥登筵席,前後屢次,而竊伏覩今日講讀之際,不能深留聖念焉。此無他,近日停講稍久,學問之工,有所間斷而然也。伏望繼自今燕閑之中,切勿留神於玩好之物,方冊之上,益勉將就於緝熙之域,念玆在玆,毋或放過焉。上曰,參贊官陳之。景在曰,閣臣儒生所奏儘好,臣無容更陳矣。上掩卷,仍命退,諸臣以次退出。
上在昌德宮。停常參·經筵。
李源益啓曰,明日常參·經筵,取稟。傳曰,停。
金箕晩啓曰,行大司憲李翊會,持平李濟達未肅拜,執義金圭瑞在外,掌令韓文爀·姜英國呈辭,持平兪致崇未署經,監察茶時之意,敢啓。傳曰,知道。
李源益啓曰,工曹判書金弘根旣肅知春秋,所帶知義禁,不爲肅謝,直爲出去,事甚未安。推考,何如?傳曰,允。
傳于金箕晩曰,進講入侍。
傳于金箕晩曰,中官宋載和放恣無忌憚,不可不嚴束,令該府拿問嚴勘。
以宋載和囚單子,傳于金箕晩曰,飭已施矣,分揀放送。
金箕晩,以都摠府言啓曰,今日入直內三廳武兼·禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以備邊司言啓曰,頃因湖南年分狀啓,事目災一千九百結外,不足災二萬三千結,覆啓加劃矣,卽見該監司李憲球狀啓,則復陳道內災損之狀,仍請見減災七千九百七十六結五十三負,更令廟堂稟旨劃下矣。事目本自嚴重,加請在古絶罕,而挽近以來,事目徒歸文具,加請便作恒例,一請再請,煩屑莫甚。固當一切防塞,以矯謬弊,而民情狃於見聞,每多厚望,王政先於懷保,常施優惠。況湖南一路,旣多舊頉,當年年事,亦未均熟,前劃雖多,排俵爲難云爾,則其在寧失之義,宜有拔例之擧。更以二千結加給,以爲廣布德意之地,更毋敢加請之意,分付,何如?傳曰,允。
又以備邊司言啓曰,頃因嶺南道臣狀請,各衙門納身布樂工保布竝純錢,兵曹及兩營軍布三分二,訓局砲保三分一代捧事,覆啓行會矣,卽見該監司權敦仁狀啓,則復陳綿荒民勢,仍請砲保與兵曹兩營軍布,竝依前啓,特許純錢事,更令廟堂稟旨分付矣。前此稟覆,爲念本道綿歉之尤甚,施以各年已例之最優,而道臣狀辭,又若是申複,益知其事勢之萬萬切悶。軍需雖重,民隱宜先,兵曹及兩營,竝許純錢代捧,至於砲保,固知責納之尤難,而此有事體之自別,實難全數許代,使之折半施行,何如?傳曰,允。
戊戌十月二十六日辰時,上御熙政堂。進講入侍時,檢校直提學徐憙淳,參贊官金箕晩,檢討官金在根,假注書洪熙朝,記事官鄭基世·南秉喆各持詩傳第三卷,以次進伏訖。上誦前受音一遍訖,憙淳讀自君子于役,不知其期,止君子于役二章,仍奏釋義訖,上讀新受音十遍訖,命陳文義。憙淳曰,先王之遣戍役也,必告之以還歸之期,勞之以室家之情,寧有不知其期,而家室怨咨者乎?蓋君道止於仁,而仁則能體下,旣能體下,則下雖勞而不怨。至於婦人女子,皆知其事上之義,而能勉其君子,如汝墳詩之婦人曰父母孔邇,此可見文王之仁,父母斯民也,爲人君而盡爲民父母之道,則仁之至矣,德莫尙焉。伏願如是省覽焉。上曰,玉堂陳之。在根曰,此章文義,別無深蘊,而苟無飢渴一句,可見詩人憂思之情,至此而切矣。蓋飢渴者,人情之所可深念者也,婦人之於君子也,思念之極,無所不至,而特以此爲言者,就其人情之最緊切處,自發於辭意之表也。詩經之旨,無非懲創感發,則人君亦於此,有可以推類而行之者,當此饑饉荐臻之時,雖一民之飢渴,若已恫瘝,念玆在玆,常軫懷保之道,則民之歸仁也,如飢渴之甘食飮矣。伏願殿下,懋哉懋哉。上曰,參贊官陳之。箕晩曰,閣臣儒臣所奏切實,臣無容更達矣。上掩卷,仍命退,諸臣以次退出。
上在昌德宮。停常參·經筵。
李源益啓曰,明日常參·經筵,取稟。傳曰,停。
又啓曰,來初一日,輪對日次矣,敢稟。傳曰,當次人受點,後日次待令。
金箕晩啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于李源益曰,進講入侍。
李景在啓曰,禁衛大將李完植時無職名,令該曹依例口傳付軍職,何如?傳曰,允。
兵曹口傳政事,護軍李完植。
金箕晩啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金箕晩曰,只推。
李源益,以觀象監提調意啓曰,本監天文學有修述官,命課學有修選官,而地理學相地官,則獨無陞付之階梯,相禮官四人前僉正李興聃,前判官安禹善·崔燁,前直長朴有喆,一依修述官·修選官之例,以爲階梯之職,以此陞付,何如?傳曰,允。
李景在,以都摠府言啓曰,副摠管李行敎以御營中軍,本營諸將官射會監試事,南小營晝仕出去之意,敢啓。傳曰,知道。
金箕晩,以刑曹言啓曰,今十月二十五日御營廳啓辭內,去夜二更量,幼學鄭喆敎犯夜被捉於本營巡邏,依例移送刑曹之意,敢啓。傳曰,知道事,命下矣。鄭喆敎依更數,決笞五十度,放送之意,敢啓。傳曰,知道。
義禁府啓目,廣梁前僉使金孝鎭原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
敦寧府都正崔致憲疏曰,伏以臣於日昨,伏奉除旨,以臣爲敦寧府都正者,臣誠感惶,祗肅恩命,而第臣於見職,旣無敦寧,揆以格例,在所當遞,玆陳短章,仰瀆崇嚴。伏乞聖慈,照例遞改,以存公格,以安私分,千萬幸甚。臣無任云云。省疏具悉。疏辭下該曹稟處。
檢閱鄭基世疏曰,伏以臣與新除授右承旨臣金鼎集,有娚妹應避之嫌,臣之所帶春秋兼銜,在所當遞,玆敢援例控籲。伏乞聖明,俯垂鑑諒,遞臣兼職,以存公格,不勝幸甚。臣無任云云。省疏具悉。疏辭下該曹稟處。
吏曹啓目,粘連觀此藝文館檢閱鄭基世上疏,則以爲,臣與新除授右承旨臣金鼎集,有娚妹應避之嫌,臣之所帶春秋兼銜,在所當遞。伏乞聖明,俯垂鑑諒,遞臣兼職,以存公格亦爲白有臥乎所,相避之法,在下當遞是白乎矣,史官春秋兼銜,法不得減下是白如乎,承政院右承旨金鼎集所帶春秋館修撰官之任,今姑減下,何如?判付啓依允。
戊戌十月二十七日辰時,上御熙政堂。進講入侍時,原任直提學徐憙淳,參贊官李源益,侍讀官李殷相,記事官兪錫煥,記事官鄭基世·南秉喆各持詩傳第三卷,以次進伏訖。上誦前受音一遍訖,憙淳讀自君子陽陽,止君子陽陽三章,仍奏釋義訖,上讀新受音十遍訖,命陳文義。憙淳曰,凡人處貧賤則有戚戚之容,而今此君子,則陽陽陶陶,其賢可知,不但其人之賢,其家人亦化之,而知其意焉,樂其貧賤,尤可見其人之賢,而猶此沈置下位,則其國之政,可知已矣。春秋時,冀缺,耨,其妻饁之,敬,相待如賓,臼季見而薦之,晉遂以競世爲盟主者,良以得人如是也,故古昔帝王,立賢無方,而漁釣版築,起爲股肱,斯實人主用人之柯監。伏願懋哉。上曰,玉堂陳之。殷相曰,此章之君子,卽仕於伶官者也,世治則君子知道之可行,而願立於其朝,世亂則君子知道之不行,而不立於其朝,君子而處亂世,或有爲祿而仕者,則辭尊居卑,辭富居貧,爲全身遠害之計。雖仕於伶官之賤,陽陽自得,若誠有樂乎此者,邶風簡兮章,碩人之若自譽實自嘲,亦此意也。爲人臣辭尊辭富,惟以全身遠害,爲計,固非聖賢出處之正,而若以爲君上道言之,使君子居卑居貧,豈非可恥之甚乎?伏願任賢使能,挽回三代之治,使君子皆願立於朝焉。上曰,參贊官陳之。源益曰,閣臣儒臣旣已備陳,臣無容更奏矣。上掩卷,仍命退,諸臣以次退出。
上在昌德宮。停常參·經筵。
李源益啓曰,明日常參·經筵,取稟。傳曰,停。
金箕晩啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于洪鍾應曰,進講入侍。
金箕晩啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金箕晩曰,只推。
李景在,以備邊司言啓曰,北兵使任聖臯以其身病,屢度呈狀乞遞矣。邊上重閫,數遞可悶,而實病旣如此,則有難强令察任,今姑改差,何如?傳曰,允。
金箕晩,以義禁府言啓曰,忠淸監司趙冀永啓本內,犯上不道罪人黃圭具格結案馳啓,令該府照法處斷事,啓下矣。謹按法文,則大典通編推斷條,有曰凡亂言干犯於上,情理切害者斬,籍沒家産,大明律死囚覆奏待報條,有曰其犯十惡之罪,應死者決不待時矣。犯上不道罪人黃圭,當爲不待時斬,而方囚錦營獄,已例發遣府都事與該道道臣眼同,依律正法,籍沒家産事,待罪人正法,狀聞擧行,何如?傳曰,允。
吏曹啓目粘連,觀此敦寧府都正崔致憲上疏,則以爲,臣於見職,旣無敦寧,揆以格例,在所當遞。伏乞聖慈,照例遞改,以存公格亦爲白有臥乎所,旣無敦寧,則揆以格例,不可仍置。敦寧府都正崔致憲,依例改差,何如?判付啓依允。
戊戌十月二十八日辰時,上御熙政堂。進講入侍時,檢校提學趙寅永,參贊官洪鍾應,檢討官韓啓源,假注書洪熙朝,記事官洪在龍·南秉喆各持詩傳第三卷,以次進伏訖。上誦前受音一遍訖,寅永讀自揚之水,不流束薪,止揚之水三章,仍奏釋義訖,上讀新受音十遍訖,命陳文義。寅永曰,此是戍卒思歸之作,別無深義,而大抵經傳文字,必也推演究索,庶有將就之效。雖以此章言之,王畿之民,遠戍侯邦者,輕重倒錯,民安得不怨乎?古昔聖王,以道使民,故勞而不怨,此則反是,故有是怨矣,我殿下方當臨御圖理之時,必於此等處,十分體念,然後役民而民可無怨也。上曰,玉堂陳之。啓源曰,此章其曰曷月予還歸哉者,征戍之士,歎其歸之無期,而怨從役之久勞也。蓋衰周之時,王綱解紐,侯服不庭,强國侵暴,小邦傾圮,故王師往戍,執殳袵革,不日不月,經歲經年,嗟怨之聲,發於歌謠,臨歸之期,不知在於何月,爲人上者,其可不惻然於是,而思所以弭其患歟?弭患之道,要在於廊揮乾斷,克詰師律,命將往征,聲罪執訊,使不得無故興兵,自相侵伐,則夫焉有畿民往戍之苦哉?是故,高宗之伐鬼方,文王之討崇密,皆所以振王綱而制侯服之道也。伏願殿下,體念於是焉。上曰,參贊官陳之。鍾應曰,閣臣儒臣所奏切實,臣無容更達矣。上掩卷,仍命退,諸臣以次退出。
上在昌德宮。停常參·經筵。
金箕晩,以都摠府言啓曰,今日入直內三廳武兼·禁軍及軍兵等,中日習射技放,請出標信,傳曰,知道。
李源益啓曰,明日常參·經筵,取稟。傳曰,停。
金箕晩啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,廣梁僉使金東侃下直,長弓一張,長箭一部,片箭一部,筒兒一箇賜給。
傳于洪鍾應曰,進講入侍。
傳于李源益曰,吏曹參判許遞,前望單子入之。
吏曹參判前望單子入之,鄭基一落點。
李源益啓曰,卽見咸鏡監司徐耕輔紅牌賜花祗受狀啓,則十七日封發者,始到於放榜狀啓啓下之後,撥路之如是遲滯,事甚未安。該道臣推考,宣傳官鄭夏源狀啓,職銜不書於各行,有違格例,從重推考,何如?傳曰,允。
金箕晩啓曰,行大司憲李翊會,掌令韓文爀·姜英國,持平李濟達牌不進,執義金奎瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金箕晩曰,只推。
備邊司薦望,以李存敬爲北兵使。
金箕晩,以都摠府言啓曰,副摠管尹義儉以摠戎中軍,本營諸將官射會監試事,訓鍊院晝仕出去之意,敢啓。傳曰,知道。
又以兵曹言啓曰,同知中樞府事全就煥,宣傳官李膺緖,忠翊衛將金魯學,景福宮衛將姜重燮,慶熙宮衛將姜時穆·朴尙元,文臣兼宣傳官韓宓履,俱以病難供職,呈狀乞遞,竝改差,何如?傳曰,允。
戊戌十月二十九日辰時,上御熙政堂。進講入侍時,原任提學鄭元容,參贊官洪鍾應,侍讀官李是鍊,記事官兪錫煥,記事官鄭基世·南秉哲各持詩傳第三卷,以次進伏訖。上誦前受音一遍訖,元容讀自中谷有蓷,暵其乾矣,止中谷有蓷三章,仍奏釋義訖,上讀新受音十遍訖,命陳文義。元容曰,此詩之取興,程子曰,以谷蓷之陰,潤則生,暵則乾,興夫婦之樂歲則相保,凶年則相棄也。蓋乾而修而至於濕,嘆而嘯而止於泣,艱難而不淑而止於何嗟及矣者,可見其物與人之一節深一節矣。年荒民散,至於此甚,則王政之衰,可知。雖或遇荒,使民不散,其道何由?上曰,其道在上矣。元容曰,然矣。王政之本,在於黎民之不饑不寒,今夫億兆至衆,君上何以人賜食而家授衣乎?常存愛恤之心而行仁政,則天心悅陰陽調,不至有水旱之災,雖或値氣數之所不免,省刑罰薄稅斂,移粟米發倉廩,使民無離散之患,則便是君上之賜食授衣也。人君之心,本仁且愛,而若不典學以明之,則物欲交蔽,心爲所移,故政令施措,不得一出於正,此自昔賢臣之所以以勤學二字,惓惓勉戒於君上者也,典學若或間斷,則聲色之娛,宮室之美,玩好之物,皆足以奪心志而害政事矣。周成王初政,周公曰,母皇曰今日耽樂,非天攸若,非民攸訓,宋哲宗嗣服,范祖禹曰,陛下之今日學不學,係他日治亂之本,此言豈非可以鑑法者乎?臣出入講對,已多年矣,殿下記誦則聰明特達,臨讀則玉音洪暢,庶有日就月將之望,而一月二月,前年今年,未見有長進光明之效。對卷或有厭倦之意,讀字多有錯換之時,講官之詣待移晷,而不卽召接,經旨之微奧多端,而不一發問,備例開筵,草草經過,此殿下之無好學之誠而然也。如是而何以望開發之工乎?閭閻子弟十二三歲時,少有聰明者,皆已讀通史經傳矣,殿下一經之講,將費許多日月,則其可謂之勤工乎?聖心若誠實勤學,則必將沛然莫禦,樂且不疲,然則非不能也,不爲也。伏願自今每早開講,反復討論,夕行召對,兼講古史,宮宵燕居,溫繹舊學,日爲課程,念念在玆焉。顧今八路荐歉之餘,今年因久暵早霜,諸道未免均荒,而畿湖爲尤甚,歲色未暮,而饑愁已甚,聞窮民拾橡咬菜,已多浮黃,而催科徵索,隣里蕭然,仳離流散之歎,安得無乎?無辜者小民也,至哀者小民也,一年勞作,手足腁胝,而若遇歉荒,救死不遑,古人詩云,窓下織紗女,手織身無衣,隴上扶犁兒,手種腹長飢,蔀屋艱難之狀,有如是矣。人君深居九重,難以詳知,故宋臣有進流民圖者,有進烏昧草者,蓋欲使君上如親聞而親見者也。向筵臣伏聞慈聖下敎,若曰國依於民而民今窮困,何可不思救濟乎?近日又有畿湖尤甚邑大同停退之敎,德音宣布,窮民必感泣攢頌矣,上之所以軫恤者如此,方伯守宰,豈不思仰體對揚?期使畿湖之民,不至有顚連之歎,而殿下當此歲災民窮之時,尤豈可自暇自逸乎?凡屬民事啓奏及賑政所關,殿下必詳覽而留心,則仁聲惠澤,必有下究者矣。臣以勤學愛民,前後屢達,而今因文義,又此敷陳,大抵國家之治亂,係於民生之休戚,民生之休戚,係於君政之得失,君政之得失,係於講學之勤不勤,殿下認以如是,則自有勤學之心,而不能止矣,深祝留念焉。上曰,玉堂陳之。是鍊曰,此章憫旱所作,而章內有女仳離四字,讀之誠可惻然處也。歲之大旱,民生之飢寒切骨,逢此仳離之痛,人主所當惕然而憂,悶然而恤,使斯民不至於流離漂散,然後可以無愧於人主之政也。自古人君遇災修省,汲汲於拯濟之道,慥慥乎懷保之政,殷湯桑林之禱,自責六事,周宣雲漢之詩,竝走群望,此所以上格天心,下慰民情,終底於斯民之奠安,則可不勉哉?發倉賑濟,卽荒歲之要務也。是故,武王發粟而周民不飢,文帝詔賑而漢民賴安,斑斑往牒,可以溯考矣。伏願殿下,如是體念焉。上曰,參贊官陳之。鍾應曰,閣臣儒臣所奏切實,臣無容更達矣。上掩卷,仍命退,諸臣以次退出。
上在昌德宮。停常參·經筵。
藥房都提調李止淵,提調趙秉鉉,副提調金興根啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如,中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
李源益啓曰,明日常參·經筵,取稟。傳曰,停。
金箕晩啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金興根啓曰,行左承旨李景在今日不爲仕進,卽爲牌招,何如?傳曰,允。
金箕晩啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李源益曰,禮房承旨馳詣宗廟·景慕宮,奉審摘奸以來。
傳于金鼎集曰,進講入侍。
金箕晩啓曰,兵曹郞廳來言,北兵使下批政事,取稟。傳曰,當日爲之。
李源益啓曰,卽者吏曹郞廳來言,政事當日爲之事,命下,而判書曺鳳振,參議金英淳俱以病不來,參判鄭基一在外,不得開政云。判書·參議,竝卽牌招,何如?傳曰,允。如有違牌,勿爲呼望。
金箕晩,以都摠府言啓曰,今此景慕宮冬享大祭香祝親傳時,侍衛·寶劍,當爲備員,而都摠管金弘根有實病,副摠管李忠運有實故,朴潤榮在外,李升權以禁軍別將,率領進,二員未差,無以備員。令政院稟旨變通,與未差之代,竝令該曹以在京無故人口傳差出,待下批牌招,以爲備員進參之地,何如?傳曰,允。
金箕晩啓曰,因都摠府草記,今此景慕宮冬享大祭香祝親傳時,侍衛·寶劍,當爲備員,而都摠管金弘根有實病,副摠管李忠運有實故,朴潤榮在外,李升權以禁軍別將,率領進,二員未差,無以備員,令政院稟旨變通,與未差之代,竝令該曹口傳差出,待下批,牌招事,允下矣。合有變通之道,何以爲之?敢稟。傳曰,實故實病竝許遞,今日政差出。
有政。吏批,判書曺鳳振陳疏,參判鄭基一在外未肅拜,參議金英淳進,右承旨金鼎集進。啓曰,判書曺鳳振陳疏入啓,參判鄭基一在外未肅拜,小臣獨政未安,何以爲之?敢稟。傳曰,只出緊任。以李若愚爲兵曹參判,金煐爲刑曹參判,金公鉉爲刑曹參議,曺鳳振·趙秉鉉爲觀象監提調,趙斗淳爲黃海監司。兼慶城府使單李存敬。
兵批,行判書朴岐壽進,參判未差,參議丁庠敎入直,參知李益文病,左副承旨金箕晩進。以金炳疇·南履懋爲都摠管,韓鎭㦿·李忠運爲副摠管,申在晩爲同知,李亨權·李元夏·李容純爲宣傳官,李泰林爲忠翊將,崔鍾和爲景福將,韓興道·徐懿大爲慶熙將,白樂聞爲都摠經歷,孫壽郁爲薺浦萬戶。同知李東民,護軍李道在·李若愚·李敦榮·趙斗淳·沈宜臣·任聖臯·全就煥,副護軍沈宜升·趙雲澈·崔致憲·李膺緖以上竝單付,咸鏡北道兵馬水軍節度使單李存敬。
再政。副摠管單南履懋,兼黃海道兵馬水軍節度使單趙斗淳。
金箕晩啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金箕晩曰,只推。
金箕晩啓曰,明日冬至望闕禮習儀,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
金鼎集,以戶曹言啓曰,時御所內各司雨漏,當爲修改,而時値寒節,依近例待明春擧行之意,敢啓。傳曰,知道。
李源益,以禮曹言啓曰,卽接山淸幼學鄭鑌毅所志,則以爲,族孫匡翊,嫡妾俱無子,以其同姓八寸弟匡勳第二子喜雄,欲爲繼後,兩家諸族相議完定,而匡翊夫妻俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長鄭鑌毅所訴旣如此,依定式鄭匡勳第二子喜雄,立爲鄭匡翊之後,何如?傳曰,允。
金箕晩,以兵曹言啓曰,今十月各廳堂下武臣朔試射,臣曹連因有故,不得爲之之意,敢啓。傳曰,知道。
吏曹判書曺鳳振疏曰,伏以臣,以病則見證添劇,實由十年之積祟,以職則爲任綦重,不容一日之虛縻,欲拚死承當,則動軃無望,欲冒恥仍蹲,則瘝曠是懼,進退郞當,衷情轉迫,一疏丐免,諒非獲已,憧憧蘄祝,如縛求解,及夫伏奉聖批,勉以調理行公,有若尋常微恙之將養卽瘳者然。臣於是,憮然失圖,冞增惶阨,竊恐仁天孔邇,慈覆聽卑,而猶有遺照於賤疾之實狀矣,夫疾病之來,賢愚之所未得免,膂力之愆,衰老之所不可强。今臣沈痾,判非飾辭,源委已久,膏肓難醫,種種醜狀,雖不敢一一煩達,最是疚慼荐剝,心肝積傷,潮熱衝上則胸膈痞塞,勺水不下,風眩交攻,則頭目疼痛。達宵失眼,證形迭變,往來無常,方其甚劇,若將頃刻之垂盡,雖或乍歇,難保朝夕之少康,此臣平日宿病之大略耳。近因憂瘁之內煎,遽致風寒之外襲,舊祟闖作,挾頑痰而愈肆,眞元漸耗,緣衰朽而尤苦,委身床笫,寄命刀圭,直一尸居餘氣。縱我殿下,不以臣不肖,姑許寬假,俾竭鹵鈍,其奈病不從心,徒增悚懍,何哉?噫,臣受恩如天,身非自有,赴蹈湯火,義固不辭,若使臣或數日療治,或一旬將攝,猶可以强策承命,冒沒供職,則何苦無端言病,故爲占便自甘於孤恩負國之歸,而顧此病狀之復起爲人,非可時月期耳。堂堂天官之府,非臣養病之坊,則揆以朝體臣分,何敢厭然久冒,重速罪戾?此臣所以疾聲屢呼,而不知止者也。臣情到此,吁亦窮且慼矣,斷斷至懇,寔出衷赤,而違召又阻呼望,見狀末由强策。伏乞聖慈,哀之憐之,俯垂愛欲生之德,仰稟東朝,早卽斥退,俾得安意調息,復尋生路,則從此桑楡餘景,皆我殿下之賜也,臣敢不銘鏤聖恩,隕結圖報也?疾痛所迫,言不知裁,伏地戰恐,恭俟誅罰。臣無任云云。答曰,省疏具悉。有何必辭之義乎?卿其勿辭,調理察任。
同副承旨李源益疏曰,伏以臣,頃蒙恩諒,獲伸至懇,毛檄供歡,感戴如天,更何敢以區區情事,猥煩登徹,重犯瀆撓之罪,厚招拚冒之譏,甘自歸於不顧事面,全抛廉隅之科,而憫迫之極,未暇緩聲,殆若疾痛之人,必呼父母也。臣之始願,只在於潘輿將老,烏哺展誠,而莅任以後,親病沈苦,請由歸覲,仍又遞解,惠養未遂於專城,寵渥虛紆於分符,情私缺然,尙有餘緖。今於數年之間,癃衰日加,朝夕支將,滋補是須,而奈臣荒疎,康濟無策,忍令七旬病母,啖啜屢空,榮衛漸損,羸脆之症,職此爲祟,焦煎之私,當復如何?臣聞事親之道,先質後文,飮食旨甘,猶屬外物,而如臣不肖,爲子無狀,有百貽憂,無一致力,竝與疏節之養,而亦不能自效,情理至此,良亦慼矣。臣若抱此悶切之懇,屢瀆是懼,不思所以陳籲,則是自阻於孝理之下也。伏願聖明,俯賜鑑諒,特命選部,畀臣一邑,俾得以銜洪恩而遂至情。臣不勝云云。答曰,省疏具悉。疏辭下該曹稟處。
戊戌十月三十日辰時,上御熙政堂。進講入侍時,右議政李止淵,原任直提學徐憙淳,參贊官金鼎集,檢討官韓啓源,假注書洪熙朝,記事官鄭基世·南秉哲各持詩傳第三卷,以次進伏訖。上誦前受音一遍訖。憙淳讀自有兔爰爰,雉罹于羅,止葛藟三章,仍奏釋義訖,上讀新受音十遍訖,命陳文義。憙淳曰,兔爰章,小人致亂而君子受禍也,葛藟章,流民失所,謂他人父母也,今以二章觀之,則世敎之衰微,可知,如欲救其弊,惟在乎親君子遠小人,凡爲人君,孰不欲懋於此,而辨別是難。苟欲辨別,在乎察理,苟欲察理,在乎格致,格致旣至,則心如鑑明,姸媸隨照,自當辨別。伏願懋哉。上曰,玉堂陳之。啓源曰,此章,兔以比小人之陰狡,雉以比君子之耿介,蓋爲治之要,先辨乎邪正之分,而可得其用捨之宜也。羲易揭陰陽消長之道,而君子小人,於是分焉,左傳有一薰一蕕之語,而君子小人,於是別焉,此詩兔雉之譬,亦猶是也。人君苟能昭晳於用賢退奸之道,則熙庶績而釐百工,不爲難矣。是故,用元凱而堲讒說,則有虞之所以雍熙也,親賢臣遠小人,則前漢之所以興隆也,今於兔爰,庶可見詩人辨別乎賢邪之分也。伏願殿下,念哉念哉。上曰,大臣陳之。止淵曰,今日進講二篇,別無章內之文義,而試以二篇觀之,周末之衰,民生之困,至於欲死而無知,又爲流離之他,謂他人父母,則其時光景,可以推知矣。此因周之末世,諸侯背叛,兵革不息,民不堪其苦而然也,卽今我國則雖無兵革,而饑饉荐臻,民皆失所,顚連流離之患,無異於此詩所言矣,朝家雖屢下惠澤,而終不能下究,此所以民生之窮困,如是甚矣。歉歲古豈無之,而近年則尤甚,一値荒年,民不能支保,此專由於在下之人,不能奉承德意,侵虐徵督之致也。其失固在下,而自上愛民恤民,一念憧憧,則孚感之理,至愚而神,必有恃賴,不至於散亡矣,每當如此篇章,如是推究,則民生可以蒙惠,聖學亦可以將進。伏願以此省察焉。憙淳曰,誠如大僚所達,而如尙寐無吪,亦莫我顧等句,皆自歎自悲之詞,而曾無歸怨於在上之義,亦可見先王之至仁厚澤,入人之深矣,此等處又可以觀焉。上曰,參贊官陳之。鼎集曰,大僚·閣臣·儒臣所奏切實,臣無容更達矣。上掩卷。止淵曰,日候雖不甚寒,而待雪之節,過雨非時,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,冬至日,雲觀提擧當爲詣闕進曆,而一則老病,一則在外,無以擧行云,竝姑許遞,今日政,以在京無故人差出,何如?上曰,依爲之。出擧條止淵曰,詞訟劇任,久曠可悶,呈告秋曹堂上許遞,使之今日政差出,何如?上曰,依爲之。出擧條止淵曰,嶺南貢蔘差員,必以秩高守令差送,蓋爲御藥所重,而武倅勿差,非但該營事例之所載,耳目所記,未或有違越之時,今以柒谷府使朱載彦差遣者,未知緣何委折,而有非格例,亦關事體,不可無警。該道臣從重推考,後毋得如是之意,嚴飭,何如?上曰,依爲之。出擧條上命大臣先退,仍命退,諸臣以次退出。
上在昌德宮。停常參·經筵。
李源益啓曰,明日景慕宮冬享大祭齋戒相値,視事頉稟之意,敢啓。傳曰,知道。
金箕晩啓曰,來初五日,朝參日次,而毓祥宮冬享祭齋戒相値,頉稟之意,敢啓。傳曰,知道。
又啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
金鼎集啓曰,右副承旨洪鍾應今日不爲仕進,卽爲牌招,何如?傳曰,允。
金箕晩啓曰,今日冬至望闕禮習儀,憲府則監察代行矣,雖無諫院,仍爲行禮之意,敢啓。傳曰,知道。
金鼎集啓曰,臣鼎集,今日冬至望闕禮習儀進去,下直之意,敢啓。傳曰,知道。
傳于金箕晩曰,進講入侍。
假注書洪熙朝書啓,臣於本月初一日辰時量,以外南山植木摘奸事,敬奉聖敎,出崇禮門,至南關王廟主山及案山植木處,看審是白乎則,松橡鬱密是白遣,自靑鶴亭至舊失火處,面面周審,則老本穉株,叢帀茂盛是白遣,自典牲署後面,至冷井洞,則大木參差,擁蓋一山是白遣,下詣南壇看審是白乎則,壇砌門墻,竝無圮傷處,而主山及案山,樹不甚盛是白遣,自文峴至梨泰院後麓水閣峴,則土性瘠确,略有穉松是白遣,前至馬石橋,則松林蒙翳是白遣,詣漢江壇看審是白乎則,亦爲無頉是白遣,自雁峰伏兵至畫景谷,則樹林茂密是白遣,由斗湖而詣司寒壇看審是白乎則,亦爲無頉是白遣,自無學峰所經外南山諸處,一一詳審是白乎則,別無斫痕之意,敢啓。傳曰,知道。
傳于李源益曰,發遣吏郞,諸執事淸齋與否,摘奸以來。
傳于李源益曰,明日出宮門路,以協陽門爲之。
傳于李源益曰,明日進講,停。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金箕晩曰,只推。
以右副承旨洪鍾應牌不進罷職傳旨,傳于金箕晩曰,只推。
李源益,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
又以弘文館言啓曰,修撰朴齊憲自鄕上來云,卽爲牌招察任,何如?傳曰,允。
吏曹啓目粘連,觀此承政院同副承旨李源益上疏,則以爲,臣頃蒙恩諒,獲伸至懇,毛檄供歡,感戴如天,更何敢以區區情事,猥煩登澈,重犯瀆撓之罪,厚招拚冒之譏,甘自歸於不顧事面,全抛廉隅之科,而憫迫之極,未暇緩聲,殆若疾痛之人必呼父母也。臣之始願,只在潘輿將老,烏哺展誠,而莅任以後,親病沈苦,請由歸覲,仍又遞解,惠養未遂於專城,今於數年之間,癃衰日加,朝夕支將,滋補是須,而奈臣荒疎,康濟無策,忍令七旬病母,啖啜屢空,榮衛漸損,羸脆之症,職此爲祟,情理到此,良亦慼矣。伏願特命選部,畀臣一邑,俾得便養之願亦爲白有臥乎所,李源益之家貧親老,菽水難繼之狀,卽通朝之所共知,許畀一邑,伸遂便養之願,允合於孝理之政是白乎矣,邇列之臣出補外邑,事體不輕,臣曹不敢擅便,上裁,何如?判付啓,依回啓施行爲良如敎。
義禁府啓目粘連,向前金孝鎭亦,囚供雖曰遭故而徑歸,道啓旣云占便而下陸,則爰辭未免爽實是白兺除良,公穀領運,何等嚴重,而私相交付,竟至一隻臭載之境。揆以法意,有難容貸,以此照律,何如?判付啓依允。
義禁府啓目粘連,廣梁前僉使金孝鎭矣本府議啓內,囚供雖曰遭故而徑歸,道啓旣云占便而下陸,則爰辭未免爽實兺除良,公穀領運,何等嚴重,而私相交付,竟至一隻臭載之境。揆以法意,有難容貸,以此照律,罪笞五十收贖,解見任別敍,私罪,啓奉敎依允。
戊戌十一月初一日辰時,上御熙政堂。進講入侍時,提學徐有榘,參贊官金箕晩,檢討官林肯洙,假注書洪熙朝,記事官鄭基世·南秉哲,各持詩傳第三卷,以次進伏訖。上誦前受音一遍訖,有榘讀自彼采葛兮,止采葛三章,仍奏釋義,上讀新受音十遍訖,命陳文義。有榘曰,此不過寥寥短篇,別無文義之敷衍仰陳者,而人心操存舍亡之機則亦可見矣。始則曰如三月兮,次曰如三秋兮,終曰如三歲兮,其由淺入深,若是之速,苟能反於此,而從善邊立志,則其進修之日就月將,亦當如是矣。雖以奢儉一事言之,允恭克讓,卽是方寸間一念之微,而及其著見,則有土階茅茨之效,象箸玉杯,始起霎時間華靡之念,而及其滋長,則致瓊宮瑤臺之侈,鷄鳴而起,孳孳爲善者,舜之徒也,鷄鳴而起,孶孶爲利者,蹠之徒也。聖狂之分,只在一念之間,此所以聖學之必貴乎立志也,此等處深加省察,區區之望也。上曰,玉堂陳之。肯洙曰,一日不見如三月三秋三歲云者,以其思念之深,未久而似久,蓋誠心好之,未嘗一日暫忘之意也。此非但男女之爲然,人君誠心好賢,不啻如渴者之思飮,必欲常常見之,故易曰晝日三接,書云,朝夕納誨,一日之間,至再至三,此蓋出於誠心好之故也。雖以學問言之,湯之盤銘曰,苟日新,日日新又日新,可見其力行不已,造次斯須之不容少懈也。大抵讀書之法,非但理會其本章大旨而已,字句之間,亦有斷章取義者。伏願殿下,好賢好學,必以誠心,一日間斷,視之若三月三秋三歲,則群賢安得不至,聖學安得不成乎?此等處益加體念焉。上曰,參贊官陳之。箕晩曰,閣臣儒臣,所奏切實,臣無容更達矣。上掩卷,仍命退,諸臣以次退出。
上在昌德宮。停常參·經筵。
還內後,內閣·政院·藥房·玉堂,口傳問安。答曰,知道。
李源益啓曰,明日常參·經筵,取稟。傳曰,停。
金箕晩啓曰,行大司憲李翊會,持平李濟達未肅拜,執義金圭瑞在外,掌令韓文爀·姜英國呈辭,持平兪致崇未署經,監察茶時之意,敢啓。傳曰,知道。
傳于李源益曰,禮房承旨馳詣景慕宮,奉審摘奸以來。
傳于李景在曰,侍衛軍兵毛具,從便爲之。
金興根啓曰,吏曹郞廳來言,本曹判書有闕,政事,取稟。傳曰,政官牌招開政。
有政。吏批,判書未差,參判鄭基一在外未肅拜,參議金英淳進,同副承旨李源益進。以李紀淵爲吏曹判書。吏批啓曰,判書李紀淵,參判鄭基一在外未肅拜,小臣獨政未安,何以爲之?敢稟。傳曰,只出緊任。以沈宜臣爲知義禁。
兵批,行判書朴岐壽,參判李若愚,參議丁庠敎病,參知李益文入直進,右副承旨洪鍾應進。同知單崔鍾和。
吏批,再政。同義禁單沈宜臣。
傳于李源益曰,留院公事入之。
傳于李源益曰,弘文提學有闕之代,前望單子入之。
弘文提學前望單子入之,洪敬謨落點。
李景在,以都摠府言啓曰,今日入直內三廳武兼·禁軍及軍兵等,當爲中日習射技放,而景慕宮冬享大祭香祝親傳相値,不得設行之意,敢啓。傳曰,知道。
又以禁衛營言啓曰,本營中軍沈日永身病甚重,勢難察任,今姑改差,何如?傳曰,允。
又以摠戎廳言啓曰,本廳哨官金哲源身病甚重,勢難察任,改差,何如?傳曰,允。
戊戌十一月初二日辰時,上詣仁政殿月臺,景慕宮冬享大祭香祝親傳入侍時,行都承旨金興根,行左承旨李景在,右承旨金鼎集,左副承旨金箕晩,右副承旨洪鍾應,同副承旨李源益,記事官兪錫煥,假注書洪熙朝,記事官鄭基世·南秉哲,檢校直閣李公翼·鄭㝡朝,直閣金左根,檢校待敎金英根以次侍立。時至,上具翼善冠·衮龍袍,乘輿出宣化門。藥房提調趙秉鉉,副提調金興根進前奏曰,侵早勞動,聖體,若何?上曰,一樣矣。由協陽門詣仁政殿月臺,通禮詭啓請降輿。通禮前導就褥位,南向立,引儀引獻官鄭元容陞詣褥位之左。通禮跪啓請跪,上跪,香室官奉香祝,跪授源益,源益奉東向跪進,上受香祝以授獻官,獻官西向跪受興。通禮跪啓請興,上興。通禮前導,降就階下祗送位,西向立,元容奉香祝,由正路出。通禮請鞠躬,上鞠躬,香祝過後,啓請平伸,上平伸。入幕次,問安勿爲之事。出榻敎通禮跪啓請乘輿,上乘輿出仁政門,由宣化門還內。諸臣以次退出。
上在昌德宮。停常參·經筵。
李源益啓曰,明日常參·經筵,取稟。傳曰,停。
洪鍾應啓曰,行大司憲李翊會,持平李濟達未肅拜,執義金圭瑞在外,掌令韓文爀·姜英國呈辭,持平兪致崇未署經,監察茶時之意,敢啓。傳曰,知道。
傳于李源益曰,進講入侍。
傳于李源益曰,柑製明日通方外爲之,試紙用大好紙,弘文提學待明朝牌招。
備邊司薦望,以沈能岳爲水原留守。
李源益啓曰,水原留守沈能岳當爲下批矣,政官牌招開政,何如?傳曰,允。
有政。吏批,判書李紀淵,參判鄭基一在外未肅拜,參議金英淳進,同副承旨李源益進。啓曰,判書李紀淵,參判鄭基一竝在外未肅拜,小臣獨政未安,何以爲之?敢稟。傳曰,只出緊任。水原留守單沈能岳,兼華寧殿提調單沈能岳。
兵批,行判書朴岐壽,參判李若愚,參議丁庠敎病,參知李益文入直進,右副承旨洪鍾應進。同知單韓興道,摠理使單沈能岳。
李源益,以吏曹言啓曰,今此冬至祭祭官當爲磨鍊,而除老病·公頉,實無推移排比之路,依近例刑官及司饔院官員年六十已上人,通融塡差,而其中時無職名人,令該曹口傳付軍職,何如?傳曰,允。
洪鍾應,以兵曹言啓曰,禁軍來春夏等都試,因政府及本曹有故,不得設行,今已過時矣。在前如此之時,有仍停都試,代行祿試射之例,今亦依此擧行,何如?傳曰,允。
又以訓鍊都監言啓曰,本局從事官沈承澤,以其親病,呈狀下鄕,此時此任,不可久曠,改差,何如?傳曰,允。
又以義禁府言啓曰,柑製明日通方外爲之時,本府都事皆爲赴擧,只有武都事一員,而當直入直,本府入直,公事回公都事,無以推移,假都事二員,令該曹口傳差出,以爲分排擧行之地,何如?傳曰,允。
右議政李止淵箚曰,伏以臣於昨日吏判薦望之時,只以舊望中諸人,按次備擬以入矣,追始覺得,則咸鏡監司徐耕輔,前有外補例施行之處分,不可諉以無故,而循例檢擬也,明矣。於是乎臣之昏謬做錯之失,無所自逃,惶蹙之至,未敢泯默,忙構短箚,仰瀆崇聽。伏乞亟賜威罰,以安私分焉。取進止。答曰,省箚具悉卿懇。此不過偶爾遺檢之致,至於引咎,誠過矣,卿其安心。仍傳于李源益曰,此批答,遣史官傳諭。
戊戌十一月初三日辰時,上御熙政堂。進講入侍時,檢校提學趙寅永,參贊官李源益,檢討官朴齊憲,記事官兪錫煥,記事官鄭基世·南秉哲,各持詩傳第三卷,以次進伏訖。上誦前受音一遍訖,寅永讀自大車檻檻,止大車三章,仍奏釋義訖,上讀新受音十遍訖,命陳文義。寅永曰,此以大夫之私邑刑政,尙能畏戢民心,有所不敢,則況乎人君之尊,導之以德化,其爲風敎之惇,當何如哉?是以,二南之詩,男女皆得性情之正,不待乎刑政,然後始有畏戢者,亶由文王之聖,自家而國故也。伏願於此等處,每加體念焉。上曰,玉堂陳之。齊憲曰,此章別無文義之可陳,而世衰道微,敎化不行,僅以刑政,能治其邑,未革其心,去二南之化,遠矣,方其盛世,導之以德,及其衰也,齊之以刑,觀於二南及此詩,周之盛衰,從可知矣。伏願於此等處,深加體念焉。上曰,參贊官陳之。源益曰,閣臣儒臣所奏切實,臣無容更陳矣。上掩卷,仍命退,諸臣以次退出。
上在昌德宮。停常參·經筵。
李源益啓曰,明日毓祥宮冬享祭齋戒相値,視事頉稟之意,敢啓。傳曰,知道。
金箕晩啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金興根啓曰,同義禁沈宜臣,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,假注書洪熙朝身病猝重,勢難察任,今姑改差,何如?傳曰,允。
洪熙朝改差,代以沈敦永爲假注書。
傳于洪鍾應曰,進講入侍。
李源益啓曰,弘文提學洪敬謨牌不進推考傳旨,今方捧入,而柑製試取命下之後,如是違牌,事甚未安。更爲牌招,何如?傳曰,允。如有違牌,勿爲呼望。
傳于李源益曰,弘文提學疏批已下,卽爲牌招。
李源益啓曰,弘文提學洪敬謨旣已承牌,內閣提學徐有榘,藝文提學趙秉鉉,竝卽牌招,同參考試,何如?傳曰,允。
傳于金興根曰,都承旨持此御題,與弘文提學偕往泮宮,試取以來。
金箕晩啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金箕晩曰,只推。
傳于李源益曰,發遣吏郞,諸執事淸齋與否,摘奸以來。
傳于李景在曰,在院承旨·入直閣臣·兵曹堂上,竝試官加差下,使之分考。
金興根啓曰,臣與弘文提學洪敬謨,偕往泮宮,柑製儒生試取,則收券爲一千四百九十七張矣,捧入之意,敢啓。傳曰,知道。
傳于金興根曰,科次入侍。
兵曹口傳政事,副司果李鼎敍·李宗秉,以上竝單付。
以李忠運爲禁衛中軍。
李源益,以成均館大司成意啓曰,本館入直久任郞廳外,他郞不得入直,若有代員替直之事,則草記代直事,曾有定式矣,司成柳幼獜,典籍李廷憲差祭進去,直講未差,時無入直之員。以他郞官,姑爲代直,何如?傳曰,允。
弘文提學洪敬謨疏曰,伏以臣,才非需世,學未通方,卽不過空疎蹇淺之一措大耳。蒙被兩朝之恩造,依藉先世之庥廕,前後華膴之揚踐,罔非分涯之陵躐,而陸陸墨墨,滾到于八座崇顯之列,感結憂畏,怵然不寧,惟思殫竭於筋力之勞,奔走於冗散之地,爲區區自效之圖,至於文苑一步地,初非夢想間所可擬及者,非亶臣自知也審。雖或薦紳章甫之所嘗慰藉臣甚者,亦未必屈指於此,此誠公議之所畫定,而不可誣者存焉耳,不意迺者,伏奉除旨,以臣爲弘文館提學者,臣於是神魂遁喪,惶汗逬漐,茫然四顧,若不知措躬之所也。噫,是職乃極選也,峻望也,以一官而兼數器之重,其代撰辭命,則如唐之內翰,而潤色乎皇猷,其參考科試,則如宋之知擧,而標式乎士趨,必也聲華藻采,蜚英詞掖,通敏賅贍,夙翊鴻匠者,始可得以膺是選而副是望,否則是冒玷也,非眞除也。是以,主司冬烘之譏,製誥陰陶之誤,至今爲藝苑之笑囮,而在如臣不藝不材者,尤足爲前車炯鑑耳。臣本蒙蔀之姿,少襲家庭之訓,而章句淺業,未能成就,硏槧末技,初不踰人。矧今齒宿志替,舊學廓落,加之近年以來,喪威震剝,痾恙纏攣,靈鞠之才,自知已退,李建之思,漸覺其遲,譬如眢井之溜涸矣,罌斗之儲罄矣。此而責應卒適用之備,誠亦難矣哉?凡百有位,孰非重任,而竭其心思,則尙可以效其才力,至於文苑之任,苟其中無素蓄,非可以致飾於外也,非可以求助於人也。臣若徒知寵除之爲感,職名之爲榮,揚揚翺翔乎淸遊邃嚴之地,于以掌辭命而主科試,如古人之爲,則以臣視臣,猶覺靦然,傍手之指,可勝揮乎?一身狼狽,固無足恤,而其如名器之貽累,官格之苟簡,何哉?此臣所以自知其不能,而未敢爲冒膺計也。柑製有命,庚牌屢臨,臣於是任,本非可堪,況又主試,事面尤重,其何可唐突承當乎?玆敢隨詣闕外,冒陳危懇。伏願聖明,念極選之不可誤授,諒匪才之不可冒居,亟遞臣新授職名,俾幸公私焉。臣無任云云。答曰,省疏具悉。卿其勿辭,卽爲肅命。
黃海監司趙斗淳疏曰,伏以臣於前月三十日,伏奉除旨,以臣爲黃海道觀察使者,龍光所及,駑質靡堪,聞命愧恐,莫知攸屆也。念臣,濫吹無漸,輥進不息,趻踔之步易頓,甁筲之受且溢,而庸昧疎淺,下劣之性,少威重闕計慮,本不給於隷人之用,加以恒疾,僅全神識,早自凋悴,視一切事無去處,曠然如穹林鉅谷,靡所方向,自知者審,無待底蘊之露也。惟我殿下曁我慈聖殿下,丕冒方內,爲斯民愼厥岳牧,是宜博選材良,布宣德意之萬一,而如臣者流,備數於此,臣竊惜之。臣於本省地方,屢有經涉矣,而使路吏役,今且爲四五年之久,民邑利病,未敢知近復何居,而第以臣昔者所賭,記,蓋亦弊敗之局耳。顧臣庸昧疎淺,初非剸理之具,威重計慮,未足以包括經畫,而徒以事務去處,徼倖爲自試之所,則塼埴觚圜之功,尙不可付之庸手。況藩維大器也,子産美錦之喩,得不爲今古之憂也哉?臣以弧生,過蒙陶甄之澤,一藝不名,厚竊華顯,酬報之忱,彝性則然,而所以爲此耿耿,明發恓惶者,此臣所謂自知者審,無待底蘊之露也。父母之愛其子才不才,均矣,而必不使不才子,營辦門戶重事者,誠出於其憫其愚而庇其拙也,臣之不才,不止於愚拙,屛翰之責,重於門戶之事,則以我殿下止慈之仁,宜有以處臣者矣。伏乞聖明,曲垂鑑諒,仰稟東朝,亟收臣所授職名,俾公器私分,不至兩隳,不勝大願。臣無任云云。答曰,省疏具悉。卿其勿辭往欽哉。
戊戌十一月初四日辰時,上御熙政堂。進講入侍時,提學徐有榘,參贊官洪鍾應,侍讀官金輔根,記事官兪錫煥,記事官鄭基世·南秉哲,各持詩傳第三卷,以次進伏訖。上誦前受音一遍訖,有榘讀自丘中有麻,止丘中有麻三章,仍奏釋義訖,上讀新受音十遍訖,命陳文義。有榘曰,此詩古註以爲,賢大夫退在鄕野,國人思之之詩,至朱子集傳,不從古註,定爲男女相悅之詞,朱子之一反毛,鄭以來相傳之說,而必歸之淫奔之詩者,必有微意之可得而言者矣,臣敢請聖心之作如何看矣。上披閱上下文而敎曰,朱子之必變舊說,果由何故,卿試言之。有榘對曰,此是東遷以後之詩,政當敎化陵夷,風俗頹敗之時,豈有賢士退野,國人思之如舊註之理乎?朱子之必以此爲淫奔之詩,政所謂讀其詩,必論其世之義也,此尤可見民俗之邪正,專由在上者敎化之汚隆矣。上曰,玉堂陳之。輔根曰,二南之化,降而爲王風,而此章又無異於鄭衛之淫,周道之衰,可知矣。夫國之治亂盛衰,其幾甚微,而及其終也,乃若是相反,試以此詩,比諸二南,果何如哉?此無他,不行先王之政敎也。伏望於此等處,深加思繹焉。上曰,參贊官陳之。鍾應曰,章內文義,閣臣儒臣所奏甚好,小臣別無可奏者,而聖學將就之效,專在於勿失其時,克勤二字,今日諸臣,巳正詣閤,幾至午末,始有入侍之命,竊念聖學,恐有欠於無時豫怠之義,且非禮待臣僚之道。伏願繼自今趁時召接,講讀之外,必須拈出發問,兼探討論,懋歸克勤之工,豈不美哉?上掩卷,仍命退,諸臣以次退出。
戊戌十一月初四日申時,上御熙政堂。科次入侍時,行都承旨金興根,記事官兪錫煥,記事官鄭基世·南秉哲,弘文提學洪敬謨,試官行左承旨李景在,同副承旨李源益,檢校直閣鄭㝡朝,兵曹參知李益文,對讀官副校理金輔根,修撰朴齊憲,兵曹佐郞金震休,以次進伏訖。上曰,史官分左右。仍命科次爲之,敬謨進前奏曰,試券五張,承命考取,而預差二張,亦爲持入矣。上曰,試券讀奏。震休讀第一券訖,敬謨曰,試券,書三中乎,書三下乎?上曰,書三下。敬謨曰,第二券第三卷,書草三下,其餘二券,書次上乎?上可之。敬謨曰,祕封或有自上親坼之時,或有令承旨坼奏之時,今番則何以爲之乎?上曰,第一券持來。興根跪上之,上親坼祕封,興根跪受讀奏封內,其餘試券,以次坼封讀奏訖。敬謨曰,預差二張,書外字乎?上可之。敬謨書外字,上命書傳敎曰,柑製賦居首三下生員趙秉駿直赴殿試,之次草三下生員朴興壽直赴會試,之次生員李聞榮給二分,之次次上進士李承圭等二人,竝令該曹考例施賞。出榻敎又命書傳敎曰,入格儒生明日待令。出榻敎命史官就座,仍命試官先退,諸臣以次退出。
上在昌德宮。停常參·經筵。
夜自五更至初六日開東,灑雨下雨,測雨器水深九分。
藥房提調趙秉鉉,副提調金興根啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如,中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候,一樣,中宮殿氣候,安順,卿等不必入侍矣。大王大妃殿·王大妃殿·中宮殿,口傳問安。答曰,知道。
李源益啓曰,明日常參·經筵,取稟。傳曰,停。
金箕晩啓曰,行大司憲李翊會未肅拜,報義金圭瑞在外,掌令韓文爀·姜英國呈辭,持平兪致崇未署經,李濟達差祭,監察茶時之意,敢啓。傳曰,知道。
李景在啓曰,右副承旨洪鍾應,今日不爲仕進,卽爲牌招,何如?傳曰,允。
又啓曰,備邊司郞廳來言,今日賓廳日次,而毓祥宮冬享祭齋戒相値,不得來會云矣,敢啓。傳曰,知道。
李源益啓曰,明日冬至望闕禮,依例爲之之意,敢啓。傳曰,知道。
傳于李源益曰,禮房承旨馳詣宗廟·永禧殿·景慕宮,奉審摘奸,仍詣受香諸處,奉審摘奸以來。
傳于金鼎集曰,入格儒生入侍。
傳于李景在曰,進講入侍。
傳于李源益曰,明日進講,停。
李景在,以都摠府言啓曰,今日入直內三廳武兼·禁軍及軍兵等,當爲中日習射技放,而毓祥宮冬享祭齋戒相値,不得設行之意,敢啓。傳曰,知道。
又以備邊司言啓曰,關西後運襦衣二百二十領,紙衣一百領照數稱量,木品紙品,亦爲看審,監封後逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
又以備邊司言啓曰,卽見東萊府使成遂默狀啓,則去月初三日封發者,始於昨日入來,邊報事體,何等嚴急,而過一朔遲滯,前所未有。苟能常時檢飭,寧容如是?該府使從重推考,撥路申飭,前後,何如,而去益慢忽,至於今番而極矣。本道及湖西·京畿道臣,亦竝推考,更以各別董飭,無得如前稽緩之意,措辭分付,何如?傳曰,允。
金箕晩,以義禁府言啓曰,卽接忠淸監司趙冀永啓本,則犯上不道罪人黃圭,今月初二日依律正法矣。籍沒家産事,令該司捧承傳擧行,何如?傳曰,允。
戊戌十一月初五日辰時,上御熙政堂。柑製入格儒生入侍時,右承旨金鼎集,記事官兪錫煥,記事官鄭基世·南秉哲,以次進伏,賦居首三下生員趙秉駿,之次草三下生員朴興壽,生員李聞榮,之次次上進士李承圭,幼學鄭基洛,序立階下訖。上曰,史官分左右。鼎集進前奏曰,儒坐使之次第陞堂乎?上可之。秉駿等以次陞堂,奏職姓名訖,退立階下。鼎集曰,給分以上儒生,使之先出,其餘,紙筆墨施賞乎?上可之。承圭等以次跪受賞,引儀唱四拜,儒生等行禮訖,使之退出,仍命史官就座。又命退,承·史以次退出。
戊戌十一月初五日辰時,上御熙政堂。進講入侍時,判府事朴宗薰,原任提學鄭元容,參贊官李景在,檢討官朴齊憲,假注書沈敦永,記事官鄭基世·南秉哲,各持詩傳第三卷,以次進伏訖。上誦前受音一遍訖,元容讀自緇衣之宜兮,止緇衣三章,仍奏釋義訖,上讀新受音十遍訖,命陳文義。元容曰,今日始講鄭風矣,國風編詩次第,向亦有奏,而鄭在周畿之內,又居天下之中,故其詩次於王風矣,此章甚好。夫子曰,於緇衣,見好賢之至,自古人君,雖存好賢之心,行養賢之禮,而前之廩者,後或薄焉,始之勤者,終亦怠焉。蓋賢者守道行義,責難於君,匡救其失,事必以正,言必以直,故苟非誠心如一而好,則厭疎之心易生,故楚王之醴酒,竟至不設,秦公之廈屋,終至不飽,如此則與初無愛好之心者,不幾近矣。此詩則其誠則篤,其情則至,衣欲其常新,食欲其常繼,館欲其常適,衣食居處,雖似疏節,而可見其情好之前後無間,而始終如一也,君上之所以禮待者,此至,然後賢者亦可以盡其所知,知無不言,展其蘊抱,裨益治道矣。記曰,好賢如緇衣,伏願禮賢之時,常思此章焉。上曰,玉堂陳之。齊憲曰,此章卽好賢之詩,而誠心愛之,欲其服之常新,粟之常繼,觀於敝予還予二句,可以想見其形容,篇下所云好賢如緇衣者,正謂此也。伏願以此省覽,必使賢士大夫,願立於朝,日開講筵,頻賜召接,則聖學之將就,亶在是矣,是臣區區之望也。上曰,參贊官陳之。景在曰,章句文義,閣臣儒臣,皆已仰陳,臣無容張大敷衍,而今日自止中,拈出一字,則好一字甚好矣。不但緇衣之好與好賢而已,雖臨筵講讀之際,如以誠心好之,自底於日新緝熙之域,而如或黽勉,則徒歸文具,譬若飮食,心誠好之,不但悅口,竟亦適胃,如或心不好而强啖,則畢竟爲害,理所必至,每於講誦,亦須存心於字義之間,好學之聖衷,不期然而自然矣。伏願留神焉。上曰,大臣陳之。宗薰曰,緇衣,好賢之詩也。諸臣旣以好賢之義,敷演仰奏,無容贅陳矣。第好賢,卽秉彝之心,人孰無之,而如或不知賢愚之別,以明好惡之分,則不可謂之好賢矣。如之何則可以辨賢而好之乎?願聞聖敎。上曰,何以則能知賢者耶?宗薰對曰,此唯在於勤學矣,學問進就,德性修明,則自然鑑別不差,賢愚易見矣。人主之職,尤以知人爲先,若其學問不至,識見不明,則雖有賢者,而或不知其賢,又或以不賢爲賢,則何以爲治乎?故記曰,好賢如緇衣,惡惡如巷伯,其本,只在於勤學而已矣。又奏曰,近日,果頻頻發問乎?臣嘗仰質,以爲問難之方矣,俄者承旨以好字之義,仰陳,緇衣之好兮與好賢,如緇衣兩好字,其旨同乎,異乎?願承下敎。上曰,其旨不同矣。宗薰曰,果然不同,聖敎當矣。上好字,美也,通言物之好也,下好字,愛也,卽好之之意也,美者,好字之本義也,愛者,好字之用處也,然不論人與物,必也美,然後人皆愛也,本同而用異矣,如是論難,然後始有講學之味。伏望留心焉。上掩卷,宗薰進前奏曰,近日寒暖不調,聖體,若何?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。上仍命退,諸臣以次退出。
上在昌德宮。停常參·經筵。
自開東至午時,灑雨下雨,測雨器水深四分。
大殿·大王大妃殿·王大妃殿·中宮殿,內閣·政院·玉堂·朝廷二品以上·六曹堂上·大司憲·奉朝賀冬至單子問安。答曰,知道。
李源益啓曰,明日常參·經筵,取稟。傳曰,停。
金箕晩啓曰,啓覆,例於陽復前擧行,而三公不備,不得如例擧行之意,敢啓。傳曰,知道。
金興根啓曰,時·原任大臣率禮堂來詣請對矣。傳曰,入侍。
傳于金興根曰,豐恩府院君·永興府院君,同爲入侍。
李源益,以禮曹言啓曰,今此冬至諸道所封賀箋中,草溪郡守吳鼎周,雖非應封官,以別軍職封箋矣,一體看審捧入之意,敢啓。傳曰,知道。
又以禮曹言啓曰,傳曰,慈敎如是懇惻,有不可更煩仰請,告布之節,依今春例擧行事,命下矣。今春告廟頒敎之禮,以元朝擧行,今亦依此擧行之意,敢啓。傳曰,知道。
又以禮曹言啓曰,來己亥年元朝大王大妃殿寶齡望六稱慶陳賀時儀節,當爲磨鍊,謹依今春例,以親上致詞·箋文·表裏後,親臨受賀磨鍊乎?敢稟。傳曰,依此磨鍊。
又以禮曹言啓曰,諸道正朝朝賀箋文及稱慶陳賀時箋文,當爲各定差員陪進,而自前如此之時,多有一差員兼進之例,亦爲依此擧行事,知委,何如?傳曰,允。
又以禮曹言啓曰,來己亥年元朝大王大妃寶齡望六稱慶陳賀時,大殿·大王大妃殿·王大妃殿·中宮殿陳賀箋文·方物·物膳,依例封進之意,知委京外,箋文頭辭,令文任撰出,何如?傳曰,允。
又以禮曹言啓曰,來己亥年正朝朝賀儀節,當爲磨鍊,而與稱慶陳賀相値矣。謹稽各年謄錄,則在前如此之時,正朝朝賀,以只進表裏磨鍊,今亦依此擧行,何如?傳曰,允。
大王大妃殿傳于李源益曰,來正月初一日陳賀時,各殿封進各道方物物膳,一竝停封,只進箋文,仍思之,畿·湖歉荒,方議賑政。如此之時,雖一物,減之爲宜,兩道正朝方物物膳,亦特爲停封。
李景在,以摠戎廳言啓曰,本廳中軍尹義儉身病甚重,勢難察任,改差,何如?傳曰,允。
戊戌十一月初六日辰時,上御熙政堂。大王大妃殿垂簾,時·原任大臣率禮堂請對,領敦寧同爲入侍時,行都承旨金興根,假注書沈敦永,記事官鄭基世·南秉哲,奉朝賀南公轍,領府事李相璜,判府事朴宗薰,右議政李止淵,領敦寧豐恩府院君趙萬永,永興府院君金祖根,禮曹判書趙秉鉉,參判李穆淵,參議閔致文,以次進伏訖。上曰,史官分左右。公轍等進前奏曰,今日卽南至之日,而明年之亞歲也,一陽復生,百祿鼎至,此時聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。公轍曰,臣之狗馬賤疾,日以漸加,且脚部不仁,文陛陞降之節,實所爲難,而第聞諸大臣有所登筵仰請之事,故下情不勝歡欣慶祝,僅僅扶曳隨入矣。止淵曰,今日卽明年之亞歲,而明年,卽我大王大妃殿下寶齡望六之歲也。我聖上以知年之孝,報暉之誠,圖所以賁飾洪慶,迓祝純嘏者,正在今日,尤倍明年,而擧國臣庶,涵育薰沐於慈天覆幬之下,其欣戴蹈忭之忱,自有油然不可遏者。謹稽邦典,英廟甲子聖壽望六,行西樓題帖,法殿進宴之禮,正宗乙卯貞純大妃春秋望六,兼行進宴上號之禮,先朝癸亥孝懿大妃春秋恰踰五旬,定爲合慶陳賀之擧,臣等之遇是年援是例,烏可已乎?今玆相率,敢以進冊稱觴告布等節,仰請成命,以爲備禮擧行之地矣。昨冬仰請時,雖因慈德之撝謙,聖孝將順,終未免黽勉奉承,而大庭呼嵩,未足爲稱揚萬一,大小群情,尙今觖然,況明年之慶,有大於今年,則懿典不可闕一。伏願仰稟慈旨,亟賜允從焉。大王大妃殿敎曰,前年以此事有所言者,其時予之私情,其不縷縷言之乎?諸大臣似亦記有矣。明年稱慶之事,別無異於前年所請之事,聽之者亦其人也,一年之間,心亦豈有所異乎?卽今以國事言之,畿·湖慘凶,時未及春,而已多流離顚連之患云,如此之時,雖不得已之大慶禮,上下相議。凡事宜乎節略,而今以此事,如是煩徹者,未知其爲可,似予處地之人,往牒所罕,雖朝夕憂懼以過,天意人事,果未知如何,而有何可喜之事,擧論稱慶之與否乎?公轍曰,簾前伏承慈敎,如是懇惻,此是我國家已行之禮也。昨年撝謙之慈德,臣等雖不得已將順至美,而明年之慶,尤有大於今年,八域臣民欣慶顒祝之心,明年尤切,此不但臣等之請。且伏念,以我大殿孝思,似已自內懇請矣,豈可一向靳許乎?今番則必賜允從,千萬顒祝。相璜曰,以謙抑之慈衷,下諄複之聖敎,臣等固不勝欽仰萬萬,而今春慶禮,只止於大庭呼嵩,大小輿情,尙不勝抑菀,觖然餘誠,惟今日是俟,而明年若又牢拒,則豈不念大殿孝思,而亦不顧臣民顒望乎?伏願允從,亟賜成命焉,禮堂當承命擧行,故亦爲登筵矣。宗薰曰,雖伏承昨今年無異同之敎,而至於望六之慶,事體之綦重,歡祝之轉深,尤非昨年之可比,此實我朝彝典,擧國輿情也,登筵者臣等數人,而所仰請者滿朝臣僚,中外民庶同聲之祝也,揄揚慈徽,闡明聖孝,亶在於斯,臣等不得請則不敢已矣。俄有兩道告歉之敎,而何可以一二道歉荒,有拘於億萬年慶祝乎?且今俯循群情,誕行縟禮,歡聲喜氣,洋溢區宇,則天人胥悅,祥和竝臻,屢豐之慶,必自今伊始,尤豈不休哉?臣等於昨年,黽勉奉承,所日夕顒俟者,亶在於今日此擧,而若又如昨年之未準所請,則非但臣等之抑菀,是豈述舊典飾大慶之義乎?止淵曰,臣俄已仰奏矣,簾前下敎,以明年稱慶之事,別無異於前年所請之事爲敎,正廟朝甲寅,只行告布之節,乙卯則備行進宴上號之禮,此乃乙卯之慶,尤大於甲寅也。在今繼述之道,政宜奉遵,而豈可以年事之告歉,廢其應行之彝典乎?且是臣民大同之情,則亦不可以張大爲嫌也。今此下敎,亶出撝謙之聖德,然禮典旣如此,群情又如此,監念及此,亟賜兪音,是所區區之祝也。萬永曰,明年慶禮,非今年可比,而自下仰請,不過卽循我家之彝典也,且以聖孝言之,値此大慶,謹稽邦典,揄揚慈徽,寔出飾慶之道。伏願勉抑謙光之德,俯循輿情焉。祖根曰,明年邦慶,尤有異於今年。伏乞亟賜允從,俾無群情之抑菀,千萬顒祝。大王大妃殿敎曰,但予所望之事,諸大臣與朝廷之人,期於盡心國事,以活民爲道,則是誠感喜,而見今百事之中,雖一事有何景況,而爲如許浮文之論乎?此等事非所望也。領敦與外朝有異,詳知予心,則何爲而有此言乎?國典雖曰如此,其時則與予所處有異,故事亦隨之,當今之時,亦當隨其人而爲之矣。予雖不知事體,亦有分數而欲已之,諸大臣若反而思之,則似以予言爲無怪,而如是屢煩者,平日不能見孚之致也。無論大小事,上下情志相通,然後實爲便宜,而一向如是强迫,情志則不通,只飾外面,未知其爲可矣,無論如何,雖如是爲請,必無允從之理,而予不過過爲固執,不識事體也,勿爲更煩。宗薰曰,不能見孚之敎,誠萬萬悚懍矣,然臣等亦豈不仰體慈聖謙抑之衷,而徒事强聒乎?以如此之聖德,膺如此之大慶,而秖緣臣等不能積誠勉回,克擧應行之典,則是臣等之罪也,雖以上下情志言之,昨年則群下旣已奉承慈意矣。今年則自上又許勉循群情焉,則此豈非上下交孚,情志流通乎?公轍曰,此乃列聖朝已行之禮,則彝典不可以不繼述也。伏況我殿下,自內似已懇請,則聖孝不可以不闡揚也,且以慶禮言之,明年非今年所比,則輿情不可以不勉從也。於斯三者,豈可一向終咈乎?今年慶禮,臣等雖於簾前,親承下敎之縷縷,未免將順,而至於外人,其何以知之乎?是以,昨年事,謂臣等之不能積誠準請,莫不落莫而歸咎,今又未蒙允兪而退,則大小顒望之群情,何以盡答乎?慶禮則尤大,而明年亦爲虛過,極爲悵菀矣。大王大妃殿敎曰,大殿自內屢有此言,故予告以予之所不欲者,承順爲可,則以大殿孝順,亦當承順予意矣。仍謂大殿曰,當如此之時,何可稱慶,而亦豈不縷縷言之乎?上曰,慈敎如此,當下傳敎矣。仍命書傳敎曰,慈敎如是懇惻,有不可更煩仰請,告布之節,依今春例擧行。大王大妃殿敎曰,然則陳賀乎?止淵曰,上告下布,當有陳賀之擧矣。大王大妃殿敎曰,大殿旣如是,則雖當以此爲之,而予意則誠不緊矣。相璜曰,慈衷謙挹,聖孝承順,臣等固不敢更奏,而下情抑菀之外,聖心亦當悵觖矣。大王大妃殿曰,事親之道,其所不肯之心,若爲强迫,則是豈孝乎?宗薰曰,聖孝卓越,承順慈意,此固萬萬欽仰,而以我聖上順志之孝,亦必不能無一邊悵然之心矣,此又臣等所竊仰揣者也。止淵曰,臣等遭此無前之慶年,其所仰請,豈爲一毫文具,而聖孝將順,有此傳敎,臣等雖不敢更事煩請,而以古事言之,登筵未承成命,則追後仰請,亦多節次,而今則只以草草數語陳達,仍卽奉承而退。有若塞責者然,慙悚無地,而撝謙之慈德,將順之聖孝,雖有光於後,緣臣等誠意之淺薄,使朝家應行之慶,遂成未備之欠典,其可曰今日朝廷有臣等乎?大王大妃殿敎曰,雖曰國典,以何心爲之乎?秉鉉曰,告布之節,旣承成命,儀節當爲稟定擧行矣。止淵曰,該曹儀節稟定,筵退後草記擧行,似好矣。上曰,唯。止淵曰,昨年入侍筵說,旣有所頒布中外者矣,今番亦依此爲之乎?上曰,依此爲之。上命大臣就座,仍命退,諸臣以次退出。
上在昌德宮。停常參·經筵。
金鼎集啓曰,明日常參·經筵,取稟。傳曰,停。
又啓曰,來十一日,朝參日次矣,敢稟。傳曰,停。
又啓曰,來十一日,輪對日次矣,敢稟。傳曰,當次人受點,後日次待令。
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,左副承旨金箕晩,右副承旨洪鍾應今日不爲仕進,竝卽牌招,何如?傳曰,允。
注書兪錫煥病,代以沈敬澤爲假注書。
傳于金鼎集曰,進講入侍。
金鼎集啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳予金鼎集曰,只推。
以左副承旨金箕晩,右副承旨洪鍾應牌不進罷職傳旨,傳于金鼎集曰,只推。
金鼎集啓曰,行都承旨金興根,左副承旨金箕晩,右副承旨洪鍾應不爲仕進,行左承旨李景在服制,同副承旨李源益式暇出去,院中只有臣一人,伴直無人。右副承旨洪鍾應旣有只推之命,卽爲牌招,何如?傳曰,允。同副承旨許遞,前望單子入之。
承旨前望單子入之,李穆淵落點。
傳于金鼎集曰,承旨房望,順房爲之。
金鼎集啓曰,同副承旨洪鍾應再牌不進,伴直無人。右副承旨金箕晩,旣有只推之命,更爲牌招,何如?傳曰,允。
以同副承旨洪鍾應再牌不進罷職傳旨,傳于金鼎集曰,只推。
金鼎集,以禮曹言啓曰,來己亥年元朝大王大妃殿寶齡望六稱慶陳賀時,告廟之禮,以元朝擧行事,啓下矣。宗廟·景慕宮告由祭,謹依已例,正朝節享兼行,永寧殿·社稷告由祭,同日一體設行,祝文添入撰出等事,令藝文館擧行,獻官依例以一品塡差事,分付,何如?傳曰,允。
又以禮書言啓曰,大王大妃殿傳曰,來正月初一日陳賀時,各殿封進各道方物物膳,一竝停封,只進箋文,仍思之,畿·湖歉荒,方議賑政,如此之時,雖一物,減之爲宜,兩道正朝方物物膳,亦特爲停封事,命下矣。在前陳賀,各道方物物膳及正朝方物物膳停封之時,各殿進獻議政府,六曹物膳及京廳方物,京畿物膳,則例爲封進,今亦依前例封進之意,敢啓。傳曰,知道。
又以御營廳言啓曰,本廳別將趙元錫身病甚重,勢難察任,改差,何如?傳曰,允。
又以義禁府言啓曰,全羅監司李憲球狀啓內,珍山郡守尹秀寅罪狀,令攸司稟處事,啓下矣。尹秀寅時在任所云,依例發遣府羅將拿來,何如?傳曰,待待命拿囚。
戊戌十一月初七日辰時,上御熙政堂。進講入侍時,原任直閣徐俊輔,參贊官金鼎集,檢討官林肯洙,假注書沈敦永,記事官洪在龍·南秉哲,各持詩傳第三卷,以次進伏訖。上誦前受音一遍訖,俊輔讀自將仲子兮,無踰我里,止將仲子三章,仍奏釋義訖,上讀新受音十遍訖,命陳文義。俊輔曰,此章別無敷演仰奏,而大抵鄭·衛之詩,感發人之善心,懲創人之逸志也。伏願殿下,於勸懲之道,常加警念焉。上曰,玉堂陳之。肯洙曰,此章別無可陳之義,臣請以可畏之畏字,敷陳矣。此云亦可畏矣者,畏其父兄之言也,大車章畏子不奔云者,畏其大夫之刑政也。凡在下者,無不畏在上之人,而夫人君之位,其尊無對,若無可畏,然最所可畏者,惟天惟民,是已。周頌曰,畏天之威,于時保之,天之明威,人君之固當敬畏,而天命之向背,係於民心之去就,故大舜之命禹曰,可畏非民,召公之戒成王曰,顧畏于民碞。蓋民者邦之本也,本固則國安,本不固則國隨而危,爲人君者,深知畏民之意,使民以時,保民以道,則其國治,苟或反是,則其國亂矣,畏民二字,益加體念焉。上曰,參贊官陳之。鼎集曰,閣臣儒臣所奏,已盡無餘,臣別無仰達矣。上掩卷,仍命退,諸臣以次退出。
上在昌德宮。停常參·經筵。
金鼎集,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
金鼎集啓曰,明日常參·經筵,取稟。傳曰,停。
又啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,同副承旨洪鍾應,今日不爲仕進,卽爲牌招,何如?傳曰,允。
傳于金鼎集曰,進講入侍。
金鼎集啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金鼎集曰,只推。
以右副承旨金箕晩牌不進罷職傳旨,傳于金鼎集曰,只推。
金鼎集,以摠戎廳言啓曰,本廳中軍今當差出,而擬望之人乏少外任竝擬,何如?傳曰,允。
戊戌十一月初八日辰時,上御熙政堂。進講入侍時,檢校提學趙寅永,參贊官金鼎集,侍讀官李殷相,假注書沈敬澤,記事官洪在龍·鄭基世,各持詩傳第三卷,以次進伏訖。上誦前受音一遍訖,寅永讀自叔于田,巷無居人,止叔于田三章,仍奏釋義,上讀新受音十遍訖,命陳文義。寅永曰,此詩乃國人美叔段而作也,然而叔段之不義,非眞美且仁也,特其黨私阿好之言也。是以,莊公不堪其逼,至於逐弟而後已,雖曰叔段之罪,亦由莊公之不仁也。苟使莊公,篤倫於兄弟之間,親愛之訓迪之,納於義方,則烏其有傷倫之變哉?此左氏之深責莊公者也。非特此也,凡國家萬事,莫不係於人君盡其道而已,豈非警惕處耶?上曰,玉堂陳之。殷相曰,仁者,心之德愛之理也,仁與義本無二致,而此章之美叔段曰,洵美且仁,安有不義如段,而可謂之仁乎?其黨私者爲阿好言耳。段,以國君介弟之親,據京城大叔之貴,未嘗學問,而所好者馳騁弋獵也,未嘗親賢,而所昵者巷里細民也。未嘗學問,未嘗親賢,故一種輕儇浮揚之態,卽于所美處而見之,仁者固如是乎?滕文公,衰世中主也,一見孟子,而學問之力,有不可誣者,程子,蓋孟子後一人也,而以接宦官宮妾時少,接賢士大夫時多,勉君德。伏願體念焉。上曰,參贊官陳之。鼎集曰,閣臣儒臣,已爲備陳,臣無容更達矣。上掩卷,仍命退,諸臣以次退出。
上在昌德宮。停常參·經筵。
洪鍾應啓曰,明日常參·經筵,取稟。傳曰,停。
金箕晩啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,假注書沈敦永身病猝重,勢難察任,今姑改差,何如?傳曰,允。
沈敦永改差,代以金英秀爲假注書。
傳于洪鍾應曰,上京未下直守令,竝令不日內催促下送。
傳于洪鍾應曰,進講入侍。
傳于金箕晩曰,都承旨許遞,前望單子入之。
承旨前望單子入之,趙秉龜落點。
兵曹,以李應植爲摠戎中軍。
金箕晩啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金箕晩曰,只推。
以京畿監司洪學淵狀啓,陽城縣監韓容鼎謂有身病,屢呈辭狀,不得已罷黜事,傳于洪鍾應曰,令該曹口傳差出,當日下送。
吏曹口傳政事,以李玄緖爲陽城縣監。
兵曹口傳政事,護軍單金興根。
金箕晩,以備邊司言啓曰,頃因全羅監司李憲球狀啓,不足災二千結,特爲加劃,以毋得加請之意,覆啓行會矣,卽見該監司狀啓,則復陳災狀民勢,仍請見減災五千九百七十六結五十三負,更令廟堂稟旨準劃矣。本道請災,昨年至於三次,特以所減頗多,未免分數加施,而今年則再劃已是曲費裁量,三請得無太涉煩屑,事目外加請,本非古法,而近則至再至三必準乃已。苟以是擧,作爲恒例,則其多其寡,便是道臣之直勘,何所取決於廟堂?此非謂道臣之有濫無精,而亦豈廟堂專以剋削爲主而然也?益下之政,雖無足較計,慮後之道,終有所難愼,所請置之,依前劃下分俵之意,嚴飭,何如?傳曰,允。
戊戌十一月初九日辰時,上御熙政堂。進講入侍時,檢校直提學徐憙淳,參贊官洪鍾應,檢討官林肯洙,假注書沈敬澤,記事官洪在龍·鄭基世,各持詩傳第三卷,以次進伏訖。上誦前受音一遍訖,憙淳讀自叔于田,乘乘馬,止抑縱送忌,仍奏釋義,上讀新受音十遍訖,命陳文義。憙淳曰,此與前篇,俱美叔段,而此則專言其才勇,蓋才者人之所愛也,有德而有才則爲君子,有才而無德則爲小人。叔段之見愛於鄭人,以其有才也,其曰,將叔無狃,戒其傷女,則愛之深也。以叔段之不義,而鄭人愛之如此,則甚矣小人之行私,而愚民之易惑也,苟非明王在上,示之以好惡之正,則其禍有不可勝言矣,此不可不明辨處也。伏願如是省覽焉。上曰,玉堂陳之。肯洙曰,此章,卽共叔段于田·于狩之事,而本章別無可陳之義,臣請以古人戒獵之意,仰陳矣。昔程子年十五六時,好田獵,旣已自謂已無此好,周茂叔曰,何言之易也?但此心潛隱未發,一日萌動,復如初矣,後十二年,暮歸在田野間,見田獵者,不覺有喜心,方知果未也。蓋周子用功之深,故知不可易言,程子治心之密,故能隨寓加察,古人省警克治之功,於此可見,此非但田獵爲然,凡屬悖德,人孰不知可惡?方其始也,不過一念之差,而漸染浸漬,自不覺反覆沈痼矣。人皆知儉素之爲好,而或於一器用一服飾之美,始以小節無害於儉,然此心漸滑,則末流之弊,有不可言矣。人皆知勤孜之爲好,而或於時刻斯須之際,乍占便宜,始以爲暫時逸豫,何傷於勤?然一日二日,心身狃安,則末流之弊,有不可勝言矣。故朱子曰,一念起處,萬事根本。伏願殿下,方寸幾微之間,益加省察,凡於勤始之道,愈小而愈勤,必思末流之弊,則聖德自底於至善之域矣,懋哉懋哉。上曰,參贊官陳之。鍾應曰,閣臣儒臣,備盡仰奏,臣則無容更達矣。上掩卷,仍命退,諸臣以次退出。
上在昌德宮。停常參·經筵。
藥房提調趙秉鉉,同副承旨洪鍾應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如,中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
洪鍾應啓曰,明日常參·經筵,取稟。傳曰,停。
金箕晩啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
傳于金箕晩曰,進講入侍。
傳于洪鍾應曰,政官牌招開政。
傳于洪鍾應曰,在外玉堂竝許遞,今日政差出。
洪鍾應啓曰,開政事,命下矣。吏曹判書李紀淵以前任水原留守未交龜,參判鄭基一在外,參議金英淳旣有只推之命,更爲牌招,何如?傳曰,允。
洪鍾應,以吏曹言啓曰,上京未下直守令竝令不日內催促下送事,命下矣。自臣曹催促,則未下直守令定州牧使吳一善明日辭朝云,上京守令牙山縣監李奎秀當日下去,靑山縣監李龍在明日下去,瑞山郡守宋在誼十一日下去,稷山縣監沈能格以省掃事,受由於慶尙道善山地云,斯速還官之意,發關知委於該道道臣處,而安邊府使朴容壽,靈光郡守洪在喆,俱以爲,親病沈重,不得下去云,親病旣如是,則有難强令還任,竝改差,何如?傳曰,允。
又以戶曹言啓曰,本曹正郞李玄緖移拜陽城縣監矣,本曹多有擧行事,不可付之生手,今姑仍任,何如?傳曰,允。
金箕晩,以兵曹言啓曰,今月十三日一羽禁軍番次矣,該番將李熙奎身病猝重,萬無供職之望,呈狀乞遞。改差,其代依承傳口傳擬入,何如?傳曰,允。
兵曹口傳政事,以李昞植爲羽林將。
金箕晩啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于金箕晩曰,只推。
有政。吏批,判書李紀淵,參判鄭基一在外未肅拜,參議金英淳進,同副承旨洪鍾應進。啓曰,判書李紀淵,參判鄭基一竝在外未肅拜,小臣獨政未安,何以爲之?敢稟。傳曰,只出緊任。
以李光正爲禮曹參判,以李敦榮爲左尹,以金在田爲安邊府使,以李謙在爲靈光郡守,以朴來亨爲陽城縣監。戶曹正郞單李玄緖仍任事,承傳。
兵批,行判書朴岐壽南別營禁軍祿試射進,參判李若愚,參議丁庠敎病,參知李益文入直進,右副承旨金箕晩進。同知單徐懿大,僉知加設單李景純,北道參軍單金鋼,副護軍李源益·朴容壽·洪在喆·趙毅存,以上竝單付。
傳于洪鍾應曰,見窠皆令差出。
吏批,再政。以金左根爲副應敎,以宋柱獻爲副校理,以李根友爲敦寧都正,以李紀淵爲知經筵,以李紀淵·李景在爲知春秋,以鄭基一爲同經筵,以李紀淵爲惠民提調,以鄭基一爲內資提調,以金興根爲觀象監提調,以白海運爲校書校理,以鄭老錫爲掌樂主簿,以李愚淵爲典牲副奉事。左尹單徐英淳,右尹單李敦榮,兼直閣單金左根,兼同春秋單李景在。
兵批,再政。僉知李昞植,副司直權大肯·沈承澤以上竝單付。
以吏曹參議金英淳牌不進罷職傳旨,傳于洪鍾應曰,只推。
金箕晩,以都摠府言啓曰,副摠管李忠運以禁衛中軍,本營諸將官射會監試事,禁衛營晝仕出去之意,敢啓。傳曰,知道。
又以兵曹言啓曰,每當儲窠之月,虛司果不得循例區處,而在前積滯之時,有勿拘擬入之例,今亦依此擧行,以爲次次疏滯之地,何如?傳曰,允。
又以兵曹言啓曰,今日禁軍祿試射時,騎芻當依定式試取,而馬路氷滑,勢難騎射。在前如此之時,以柳葉箭代射矣,今亦依此學行之意,敢啓。傳曰,知道。
又以備邊司言啓曰,頃因忠淸監司趙冀永狀啓,前劃外不足災三千結,覆啓加劃矣,卽見該道臣狀啓,則復陳災荒之狀,仍請見減災六千八百四十三結三負一束特許準劃事,令廟堂稟處矣。災結三請不得許施之由,昨已備陳於完啓稟覆中,旣爲防塞於湖南,何獨闊狹於湖西乎?湖右災形,雖曰偏酷,前此所劃,洽爲全道元摠之半,參互各年,亦旣優厚,而道臣之煩請至三,期於必準者,固出於曲念民情,廟堂之分數裁量,亦豈專顧國計而然哉?所請置之,以前劃均俵之意,分付,何如?傳曰,允。
戊戌十一月初十日辰時,上御熙政堂。進講入侍時,原任提學鄭元容,參贊官金箕晩,侍讀官金輔根,假注書沈敬澤,記事官洪在龍·鄭基世,各持詩傳第三卷進伏訖,上誦前受音一遍訖,元容讀自叔于田,乘乘鴇,止大叔于田三章,仍奏釋義,上讀新受音十遍訖,命陳文義。元容曰,此章,共叔段田獵之詩也。段是不仁不義之人,則其愛好之者,必是閭里閑遊之徒,固無足言,然上章戒其或傷,此章喜其無傷,凡人情愛好之則欲其無傷,此則出於情者也。臣下之於君上,愛如父母,常有庶幾無病之心,人君一身,爲宗社生靈之主,則亦不得自輕,故漢文乘駿馳坂,而袁盎諫曰,陛下縱自輕,其如太后高廟,何?此可見愛君之情矣。人主節宣六氣,保嗇頤養,淸明在躬,志氣如神,故心正而政令行,體康而年壽永,雖非馳騁田獵之事,觸寒暑而冒風霧,則易致受損,食堅梗而飮生冷,則必爲生病。至於聲色之娛,玩好之物,宴安遊佚之具,皆足以損性而害心,誰不知其此之爲害,而爲耽於一時之設志快意,而不能制其私欲而然,每於欲動之際,操省抑制,則自不至於循情而肆志矣。昔宋太祖問治世養身之術於處士王昭素,對曰,治世莫如愛民,養身莫若寡欲,太祖愛其言書于屛几,此言甚好矣,常爲留念焉。上曰,玉堂陳之。輔根曰,共叔段,以國君之弟,大叔之貴,其所處自異常人,而所好者不過馳騁田獵之事,所賢者只是射御足力之徒而已。以前章觀之,則人愛之有洵美且仁之語,此豈眞有其仁,而誠心愛之者也?實由於上敎不明,民心之是非好惡,不得其正,其所譽而好之者,未必誠善也,所毁而惡之者,未必誠惡也。古註謂以此詩刺莊公而作,蓋叔段,負才恃衆,必爲亂階,而公不知禁故爾,朱子雖不取此說,其意則亦似然矣。大抵風俗好惡,全係於君上之導率,伏願於此等旨義,反復思繹焉。上曰,參贊官陳之。箕晩曰,閣臣及儒臣所奏,俱極切實,臣無容更達矣。上掩卷,元容曰,今日自止,又因特敎,只付一大文矣,春秋將盛,聖學方進,雖大篇全章,不難講讀,而每以自止之減行,爲敎,似因厭讀而然也。臨講之際,一不發問,草草備例,如是則非但微奧之難解,雖講讀之工,詩經何時可訖,又始他經乎?下情甚爲悶菀矣。此後則自止稍稍加進,雖有厭意,必爲强勉,俾有將就之益焉。上曰,當體念矣。仍命退,諸臣以次退出。
上在昌德宮。停常參·經筵。
自未時至人定,灑雨下雨,測雨器水深五分。
大王大妃殿進御二錢重人蔘粟米飮,自今日一貼式限三貼煎入事,榻前下敎。
王大妃殿進御二錢重人蔘粟米飮,自今日一貼式限三貼煎入事,榻前下敎。
李穆淵,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
洪鍾應啓曰,明日仁陵忌辰祭齋戒,再明日永陵忌辰祭齋戒,三明日靖陵忌辰祭齋戒,十五日十六日永陵忌辰祭齋戒正日相値,視事頉稟之意,敢啓。傳曰,知道。
李穆淵啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于洪鍾應曰,進講入侍。
傳于洪鍾應曰,直閣金左根馳詣仁陵,奉審摘奸,仍留監祭,仍詣長陵,一體奉審以來。
李穆淵啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于李穆淵曰,只推。
李穆淵啓曰,卽者吏曹郞廳來言,陽城縣監朴來亨,憲府則雖已署經,諫院則司諫李基華,獻納李源庚,正言任百經未肅拜,正言徐有薰未署經,只有大司諫李寅敎一人,不得備員署經云。未肅拜人員,竝卽牌招,何如?傳曰,一司除署經。
以慶尙監司權敦仁狀啓,金海府人命渰死事,大王大妃殿傳于李穆淵曰,觀此嶺伯狀啓,金海府民命渰死至爲六人,三屍未拯,尤爲警慘。原恤典外,別加助給,未拯屍,待拯得厚埋,如有生前身還布,竝令蕩減事,分付。
傳于洪鍾應曰,自明日進講停。
洪鍾應,以弘文館言啓曰,新除授副校理宋柱獻,時在江原道原州地,經筵入番事緊,請斯速乘馹上來事,下諭,傳曰,許遞,前望單子入之。
副校理前望單子入之,金基纘落點。
李穆淵,以兵曹言啓曰,今日禁軍祿試射,日暮不得畢試,明日繼試之意,敢啓。傳曰,知道。
黃海監司趙斗淳疏曰,伏以臣於藩寄,辭不獲諒,旣冒昧膺命矣。臣父母墳山,在於忠淸道洪州地,而疾病所纏,恒闕汛省之行,今當遠離湖海,壤地益遼曠矣,及此未辭陛之前,得以奉戴新榮,躬掃霜雪之阡,小伸區區之情,則無往非聖恩攸及也。伏乞聖明,俯垂鑑察,許臣來往之暇,不勝禱祝。臣無任云云。答曰,省疏具悉。卿其往省焉。
戊戌十一月十一日辰時,上御熙政堂。進講入侍時,原任直提學朴綺壽,參贊官洪鍾應,檢討官朴齊憲,假注書金英秀,記事官洪在龍·鄭基世,各持詩傳第三卷,以次進伏訖。上誦前受音一遍訖,綺壽讀自淸人在彭,止淸人三章,仍奏釋義訖,上讀新受音十遍訖,命陳文義。綺壽曰,此章大旨,鄭文公之惡高克,將兵河上,久而不召,至於師自潰散,大抵人君使臣之道,必不可以私有好惡。若使高克有罪,則明正其罪,可也,而君之於使將也,推轂以致禮,授鉞以專征,此何等大事重任,而乃反授之假之以兵權,委諸境上,坐視其離散,而莫之恤焉,此所以有春秋之深責矣。易之兌卦有曰,說以使民,民忘其勞,說以犯難,民忘其死,苟以說使民,則民亦忘其勞而忘其死矣,今文公之使高克將兵,出於私惡之心,而久而不召,則民安得不潰散而歸乎?蓋在上之道,導民以敎化,而至於屯戍,尤當倍加撫恤矣,我國亦有西北屯戍之法,每歲襦衣之輸送者,此示軫恤之意,屯戊之兵,必當知所以感說矣。上曰,玉堂陳之。齊憲曰,文公,君也,高克,臣也。克苟有罪,則逐之,可也,罪之,可也,以此章觀之,則克罪別無著見,而文公有私惡於克而然也,人君好惡必公,豈可以私惡以黜斥也哉?且因克一人,所將之軍,抑何罪焉?虛老境上,至有潰散之境,軍者,民也,爲人君而不恤其民,則民亦無親君愛上之心矣,如此則國安得爲國乎?大抵人君,視臣以公,恤民以仁,然後臣竭補效之誠,民有愛戴之心。伏望體念焉。上曰,參贊官陳之。鍾應曰,閣臣儒臣備盡文義,臣無容更達矣。上掩卷,仍命退,諸臣以次退出。
上在昌德宮。停常參·經筵。
金箕晩啓曰,行大司憲李翊會,掌令韓文爀·姜英國呈辭,執義金圭瑞在外,持平兪致崇未署經,李濟達未肅拜,監察茶時之意,敢啓。傳曰,知道。
李穆淵啓曰,禮曹參判李光正,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之毋得過三日循例請牌,曾有定式矣。敦寧都正李根友,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于李穆淵曰,永陵受香承旨仍爲奉審摘奸,局內諸陵,一體奉審。
金箕晩啓曰,禁直法意,何等嚴重,而香室官員安永豐旣呈省記,不爲入來,李晉燁不待交替,徑先出去,以致闕直之境,事未前有,萬萬驚駭。竝所當重勘,而本院請推之外,無他可施之罰,何以爲之?敢稟。傳曰,拿處。
李景在,以兵曹言啓曰,禁軍來春夏等祿試射時,柳葉箭沒技人及別試鐵箭三矢俱越一百五十步人,別單書入之意,敢啓。傳曰,知道。
上在昌德宮。停常參·經筵。
夜自一更至五更,月暈。
金箕晩啓曰,行大司憲李翊會,掌令韓文爀·姜英國呈辭,執義金圭瑞在外,持平兪致崇未署經,李濟達未肅拜,監察茶時之意,敢啓。傳曰,知道。
傳于金箕晩曰,近來中官輩放恣無忌憚,日日尤甚,極爲可駭,竝令該府拿問嚴勘。
傳于洪鍾應曰,奉審閣臣入侍。
以宋喜哲·石興說囚單子,傳于金鼎集曰,飭已施矣,分揀放送。
李景在,以禁衛營言啓曰,本營騎士將申義恒身病猝重,勢難察任,改差,何如?傳曰,允。
戊戌十一月十三日申時,上御熙政堂。奉審閣臣入侍時,同副承旨洪鍾應,假注書金英秀,記事官洪在龍·鄭基世,直閣金左根,以次進伏訖。上曰,史官分左右。左根進前奏曰,臣承命馳詣仁陵,陵上奉審則無頉,碑閣·丁字閣奉審則無頉,祭物祭器祭井看審則淨潔,諸執事摘奸則無頉,仍留監祭,享事安寧過行,仍詣長陵,陵上奉審則無頉,碑閣·丁字閣奉審則無頉矣。上曰,史官就座,仍命退,諸臣以次退出。
上在昌德宮。停常參·經筵。
金鼎集啓曰,行大司憲李翊會,掌令韓文爀·姜英國呈辭,執義金圭瑞在外,持平兪致崇未署經,李濟達未肅拜,監察茶時之意,敢啓。傳曰,知道。
又啓曰,右副承旨金箕晩今日不爲仕進,卽爲牌招,何如?傳曰,允。
又啓曰,假注書金英秀身病猝重,勢難察任,今姑改差,何如?傳曰,允。
金英秀改差,代以李命允爲假注書。
傳于洪鍾應曰,禮房承旨馳詣宗廟·景慕宮,奉審摘奸以來。
傳于洪鍾應曰,自明日進講爲之。
以右副承旨金箕晩牌不進罷職傳旨,傳于洪鍾應曰,只推。
洪鍾應,以吏曹言啓曰,新除授靈光郡守李謙在戶奴呈狀內,矣上典親病猝劇,旬日內發程,萬無其望,卽速入啓遞改云。其親病旣如是,則有難强令赴任,改差,何如?傳曰,允。
金鼎集,以都摠府言啓曰,今日入直內三廳武兼·禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
又以備邊司言啓曰,諸道推奴徵債,旣已稟覆防塞矣。京外不宜異同,一體分付於秋曹·京兆,何如?傳曰,允。
上在昌德宮。停常參·經筵。
自辰時至人定,灑雨下雨,測雨器水深三分。
自人定至十六日開東,灑雨下雨,測雨器水深六分。
藥房都提調李止淵,提調趙秉鉉,副提調趙秉龜啓曰,伏未審日間,聖體,若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如,王大妃殿氣候,何如,中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿,口傳問安。答曰,知道。
金箕晩啓曰,行大司憲李翊會,掌令韓文爀·姜英國呈辭,執義金圭瑞在外,持平兪致崇未署經,李濟達未肅拜,監察茶時之意,敢啓。傳曰,知道。
趙秉龜啓曰,行左承旨李景在,今日不爲仕進,卽爲牌招,何如?傳曰,允。
金箕晩啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于金箕晩曰,永陵受香承旨,仍爲奉審摘奸以來。
傳于金箕晩曰,進講入侍。
注書兪錫煥病,代以徐相敎爲假注書。
金箕晩啓曰,行都承旨趙秉龜藥院進,行左承旨李景在牌不進,行右承旨李穆淵差祭,左副承旨金鼎集,同副承旨洪鍾應式暇出去,院中只有臣一人,伴直無人。行左承旨李景在,所當牌招,而拘於廳規,不得請牌,何以爲之?敢稟。傳曰,牌招,同副承旨許遞,前望單子入之。
傳于金箕晩曰,左副承旨許遞,前望單子入之。
承旨前望單子入之,李根友·洪祐順落點。
金箕晩啓曰,行左承旨李景在牌不進,伴直無人。新除授同副承旨李根友,卽爲牌招,何如?傳曰,允。
傳于李根友曰,留院公事入之。
李根友,以奎章閣言啓曰,景慕宮望廟樓今望奉審,無頉之意,敢啓。傳曰,知道。
慶尙監司權敦仁疏曰,伏以臣,溺職甚大,敢附自訟,且陳萬萬無能承堪之實,以仰祈裁許,及伏奉批旨,不惟照勘之不加,衷懇見帶,未蒙諒退臣之懷私抱鬱,情益慼迫,固未敢言,顧一路利害,不其重歟?臣方冒居一日之責,有係目下民命者,當歷陳於聽卑,以候明旨焉。嶺以南,地以沃衍,風俗厚本,民不務機利而樂田功,故重遷好蓄,出力征以事上,資富而取給者,誠尤於諸道,如一遇水旱饑饉,則茶毒困窮,皇皇不自存,又非諸道之與比,卽其勢然爾,比歲多天不降康,農絀而民弊久矣,因之丙·丁之間,大侵大癘,幾無孑遺,此全嶺之浩劫,生民之殊厄也。臣於陛辭之日,獲侍前席,伏承我慈聖殿下下敎,怛然於菑黎萬苦之命,憂厲愍惻,發於至誠,恩言浹髓,木石猶動。臣安得不感激流涕,思所以仰體德意之萬一也?臣竊觀數年以來,邑無不殘之邑,民無不札之民,而其受害之甚者,沿與峽,是已。沿峽之中,亦不無差殊,則慶州·蔚山·長鬐·機張·迎日·興海·淸河·盈德·寧海·眞寶·英陽·靑松·奉化·順興·豐基十五邑,卽其最甚者,而築窮到底,弊無奈何,則慶州·順興·英陽,又居諸邑之先耳。蓋濱海潟鹵,依山磽瘠,雖歲得稔,亦不及原野之利,乃復加之大無之年,復加之必死之疾於甚飢之民,溝壑之塡,爲其依歸,肝腦之塗,多於亂離。幸而不至於死者,叩心保抱,匍匐四之,入視其居,烟光荒斷,出而于野,汚萊滿地,昔之殷庶,猝然塗敗,本來巖邑,益無餘地,凡爲郡邑,爲其有民,無民而有邑,臣未之聞也。爲今沿峽諸邑之計,須日行便民之政,日去害民之事,瘡痍之餘,摩撫而安之,流析者反之,願者徠之,然後閭閻可復,田野可墾,而邑治成矣。今則反是,便民之不行,而從以不便之,害民之不去,而從以益害之,何也?有程租賦,不可蠲也,有籍額布,不可免也,京司限督,不可慢也,於民之出,不可不責之民也。夫以二人之役,役之一人,十戶之徵,徵之五戶,猶曰倍之,謂之厲民。況邑以戶萬者,今不滿三數千,坊里之幾百者,餘或三二十而止。由玆言之,將爲幾倍,彼零星見在之民,澟乎不自支拄者,徵其所當徵,擧患救之不贍,今以不身之庸,無名之調,以族以隣而徵,以坊以里而徵,排結斂戶,幾倍以徵之,一民一歲之費,立見其蕩産而不足,聞風者却走,已析者益駴,反之徠之之不暇言,零星見在者,亦仰天啜泣,重足而立,奔散之形,只爭朝夕耳。臣爲是之隱,訪採其實,以軍數則十五邑之故而絶者,或三之二焉,五之三焉,共計爲五千七百二十餘名,官擁虛簿,人鬼雜糅,雖欲塡補而新之,戶之縮,不啻軍之比,則裂戶而籌之,分丁而簽之,不能當故絶之一二,旣不得塡補而完其伍。又不得汰淘而減其簿,則以身役者,容可曰姑舍汝所役,以布役者,其身已亡,布從何出?置民於生滅不分之地,欲行其迫切難堪之事,是豈王政之所可忍乎?以稅賦則惟正之供,入公之務,少曠期會,亦以罪論,如慶州·順興·英陽此三邑,迄有易燧而未句當者,爲官守者,有不職事催科,甘自抵罪者哉?不藝之土,誰執而畝算,無夫之井,誰從而屋粟,顚連抱肚,盻盻然近止者,亦無所措其手足爾。所以軍賦興斂,汎濫於族隣坊里戶結之冤,其已輸勘於京者,皆不過族隣坊里戶結之膏血,而昨年之輸,引勘於再昨年,今年之輸,又引勘於昨年,昨逋未畢,今輸亦竭,而竝與族隣坊里戶結之膏血亦盡矣。藉令如是,而公無遺逋,邑無虧納,聖明在上,不可使斯民至斯,矧乃虧逋之尙夥,而年條之又遷乎?順興等六邑數年軍錢之零,爲六千三百餘矣,慶州等三邑去年稅納之未輸者,且萬有四千一百餘矣。追逋索欠,日不自給,椎剝以苦其身,搜剔以殘其家,只見其責津於枯株,下綆於眢井,其必無所收,易知之理也。玆復全省之農,始終大舛,竟未免歉,而秋後課督,新舊以倂之,其奔走無告,汲汲如濱死,猶甚於過去之殘毒呼號,繈至滿前而訴者。惟願朝家之寬蕩,如溺者叫救,望人之死力,赤子求哺,唯意之務極,揆時商情,良足戚焉,使臣爲說,臣亦曰如此則其民可保,不如此則不可保,特臣未敢擅言耳。夫軍與賦,國之大政,經費之是關,支調之多門,無是,財匱而已,財匱而國而爲國者,有之乎?然而民不實境,軍闕不可以釐也,土不闢荒,賦觖不可以貞也。臣之所憂,卽實民闢土之不得其宜也,軍闕不減,賦觖無寬,而橫濫冤罹,猶復前焉,則民當不至,民不至而土不闢,則其將講國計於何地乎?故曰百姓足,君誰與不足,百姓不足,君誰與足?國計民事之互爲輕重,亦如是矣。臣雖無狀,豈不知今日國計之誠哀痛也哉?臣之所縷縷爲說,不獲自已者,顧其情亦未必不爲國計地也。且念一郡一邑,有弊破民散,莫可釐救者,則近或因道啓,有蠲繇蕩稅大寬貸之特恩矣。至如尋常燒渰之類,輒蒙還布之減,此豈常典哉?以其死於非常之災,故施之非常之異數也,今十五邑生靈之枵竭虹潰,墊水火而迫存亡者,其視數邑之弊破,一民之燒渰,大小淺深,何如也?獨不得以數邑一民之所蒙被者處之,則蚩蚩者保其無抑鬱乎?臣愚死罪以爲,沿峽大勢,安危在此,苟不亟務通變,若治急疾,則後雖欲收拾,恐難矣。宜命攸司,先勘臣不能董飭之罪,下臣此章於廟堂,十五邑京案付各軍闕額五千七百二十餘名,自今限三年停疤,使稍待成聚,補全額而收原布。順興·慶州·靑松·英陽·寧海·盈德等六邑丙·丁條所納身布零數六千三百八十餘兩,慶州·順興·英陽等三邑丙申條所納兩稅及各衙門零數一萬四千一百二十餘兩,別加措處,俾盡優恤,以救盡劉之縷命,渙降恩言,曲垂懷柔,則南民之含戴,可謂旣死而生,已骨而肉矣。若道內各軍之納布於各營各鎭者,臣當與各邑長吏,方便安排,務爲息肩,宣布恩德,殫竭心慮,居者休養安業,無困侵擾,去者勞集收拊,搬尋舊土,則將見田野日墾,邑治復成。我殿下曁慈聖殿下宵旰南顧之憂,竊庶幾少寬矣,臣煩不敢附陳者,修成冊子,報于籌司。伏乞聖慈,詢于廟堂,仍令稟覆,特賜處分,以幸民事焉。臣無任云云。答曰,省疏具悉。疏辭令廟堂稟處。
戊戌十一月十五日辰時,上御熙政堂。進講入侍時,右議政李止淵,提學徐有榘,參贊官金箕晩,侍讀官李是鍊,記事官兪錫煥,記事官洪在龍·鄭基世,各持詩傳第三卷,以次進伏訖。上誦前受音一遍訖,有榘讀自羔裘如濡,止羔裘三章,仍奏釋義訖,上讀新受音十遍訖,命陳文義。有榘曰,首章曰,舍命不渝,此言其大夫正直之德也,二章曰,邦之司直,此言其正直之功效著見也,三章曰,邦之彦兮,此言其正直之極功也。三章之內,由淺入深,一節深於一節,以此觀之,臣之事上,不出乎正直二字,上之用人,亦必以正直爲主,然後上下情志,可以相孚,而欲知正直之人,則順受逆耳之言,此便是以直取人也,不然則反是矣。推以講學言之,必潛心玩究,臨講之際,一念慥慥,讀此篇之時,勿念他篇,則句讀字音,當不錯誤矣,朱夫子亦以此有所垂戒,以此體念,是臣區區之望也。上曰,玉堂陳之。是鍊曰,此章以羔裘之潤澤,美大夫之詩,而首曰,舍命不渝,次曰,邦之司直,大夫之守身事上,臨利害而不變,主正直而不阿,爲臣之道,固當如是,而爲君上者,亦納言容諫,翕受敷施,然後上下之情交孚,各盡其道矣。且進用賢大夫,大關於國家之治亂。伏願殿下,於此等處,益加體念焉。上曰,參贊官陳之。箕晩曰,閣臣儒臣,所奏切實,臣無容更達矣。上曰,大臣陳之。止淵曰,此章卽美其大夫之詩,而註云不知所指,鄭之大夫,合於舍命不渝,邦之司直者,蓋無多矣,此似指鄭子産而言也。孔子謂子産,古之遺直,又曰,惠人,此詩,雖未知的指此人,而子産可以近似矣。閣臣俄以直字,有所敷奏,而臣道以直爲主,故曰,直道事君,又曰,直哉惟淸,又曰,其直如矢,忠節由是而生,名義由是而立,諫諍輔弼,亦莫不由是而行。至於容直,專係於君上之明察,故曰,君明臣直,又曰,元首明哉,股肱良哉,君德之明,卽明理之謂也,明理而後,明於知人,而明理之道,學是已,故曰,欽明文思。堯之明也,濬哲文明,舜之明也,緝熙光明,文王之明也,學問高明,然後人之正直,始可以明辨矣。伏願以此體念,先自學問之上,克闡明理之工,則直民自可彙進矣。仍奏曰,文義中拈出發問焉。上曰,邦之司直,何義也?止淵曰,司直,卽主乎正直之謂也,閣臣已奏直字之義,伏想領會,而大夫司直,則一國皆有所矜式矣。上掩卷。止淵進前奏曰,冬雨頻仍,日候連爲不調,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,俄者咳嗽,或有微感之候乎?上曰,不然矣。止淵曰,近日雖不甚寒,而時候不調,外風尤妨節宣,講讀之餘,切勿受風焉。且近日久未診候,後日次使之診候,似好矣。上可之。仍命退,諸臣以次退出。
上在昌德宮。停常參·經筵。
李根友啓曰,明日常參·經筵,取稟。傳曰,停。
洪祐順啓曰,行大司憲李翊會,掌令韓文爀·姜英國呈辭,執義金圭瑞在外,持平兪致崇未署經,李濟達未肅拜,監察茶時之意,敢啓。傳曰,知道。
趙秉龜啓曰,行左承旨李景在今日不爲仕進,卽爲牌招,何如?傳曰,允。
傳于金箕晩曰,進講入侍。
金箕晩,以御營廳言啓曰,本廳千摠李惟穆身病甚重,勢難察任,改差,何如?傳曰,允。
戊戌十一月十六日辰時,上御熙政堂。進講入侍時,原任直閣徐俊輔,參贊官金箕晩,檢討官韓啓源,假注書李命允,記事官洪在龍·鄭基世,各持詩傳第三卷,以次進伏訖。上誦前受音一遍訖,俊輔讀自遵大路兮,摻執子之袪兮,止遵大路二章,仍奏釋義,上讀新受音十遍訖,命陳文義。俊輔曰,此章,別無文義之可奏矣。上曰,玉堂陳之。啓源曰,此章文義,別無可達之辭,而棄婦臨去之時,其情則實難原恕,而遣辭之際,必以不寁,故爲言詩人有忠厚之意,宛轉不迫之態,蓋人情之不可遽絶者,卽故舊也。雖不可以因此至微至卑之事,喩諸大義,而書曰,圖任舊人,又曰,人惟求舊,聖王哲辟應事接物之際,亦未嘗不以故舊注意焉。惟殿下體念焉。上曰,參贊官陳之。箕晩曰,此章別無文義之可陳,而蓋講學之要,專在於潛究玩賾,反復問難,而臣於近日數三次登筵,一未承發問之敎。竊伏念,聖學造詣,恐未及融會貫徹之域,而淵默太過,終靳一詢,此無他,必有護短恥問之病,苟如是也,實有欠於將就緝熙之方。且臨讀之際,每多句讀之錯誤,亦不無有時間斷,此實由於留心未專,用工不一之致。伏望繼自今深加體念。上掩卷,仍命退,諸臣以次退出。
上在昌德宮。停常參·經筵。
洪祐順,以都摠府言啓曰,今日入直內三廳武兼·禁軍及軍兵等,中日習射技放,請出標信。傳曰,知道。
李根友啓曰,明日常參·經筵,取稟。傳曰,停。
洪祐順啓曰,來二十一日,朝參日次矣,敢稟。傳曰,停。
李根友啓曰,來二十一日,輪對日次矣,敢稟。傳曰,當次人受點,後日次待令。
洪祐順啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于李根友曰,進講入侍。
洪祐順啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于洪祐順曰,只推。
戊戌十一月十七日辰時,上御熙政堂。進講入侍時,原任提學鄭元容,參贊官李根友,侍讀官李是鍊,假注書徐相敎,記事官洪在龍·鄭基世,各持詩傳第三卷,以次進伏訖。上讀前受音一遍訖,元容讀自女曰鷄鳴,止女曰鷄鳴三章,仍讀奏釋義訖,上讀新受音十遍訖,命陳文義。元容曰,此章甚好,朱子云,讀之使人不知手舞足蹈,伏覩臨講之時,有好之之聖意,三章中何章爲最好乎?上曰,知子之來之,雜佩以贈之,尤似好矣。元容曰,聖敎誠然。此婦人不惟治其門內之事,欲其君子之親賢輔仁,尤是加於人之事也,此章句句有意,鷄鳴昧朝,常憂勤也,視夜星爛,警趁時也,翺翔弋雁,勸修業也。旣警其夫,當修己職,故弋加與宜,婦之德也,飮酒偕老,家之和也,和樂而不知節,則易至蕩弛,故繼之曰,琴瑟靜好,此物用皆正,則敬謹可知也。閨門內外之事,旣治,則欲其夫之進業成德,而必資友善,故不愛服飾之玩,而欲其得賢友之歡心,此婦可謂賢矣。蓋論之,則鷄鳴昧朝以後許多事業,皆由於鷄鳴昧朝之時,一番警戒治家之本在勤,況治國乎?古人云,一日之計在於寅,早起然後,可以做業,舜·湯,大聖也,猶曰,鷄鳴而起,孶孶爲善,又曰,昧爽丕顯,坐以待朝,聖人豈待警戒,而凡人主之修德謹行,非惟資良臣忠直之規箴,亦有哲后賢妃之夙夜警戒。昔周宣王,因姜姬脫簪之規而勤政,成中興之功,楚莊,因樊姬諫獵之戒而勤政,成偏霸之業。若或宴安逸豫,則業何以修,德何以進?殿下他日勤政之本,亦由於今日之勤學,講此等章時,推以思之曰,如小民之治家室者,尙憂勤以成,而況玆國政乎?終始典學,一念勤孜,是臣區區之望也。上曰,玉堂陳之。是鍊曰,此章,夫婦相戒之辭,而女曰士曰,互有加勉之意,頓無宴昵之態,其相警之美,固已美矣,而與子偕老,琴瑟在御之句,樂而不淫,尤令人手舞而足蹈。此一篇,大可見二南餘化,覃被侯邦,而有閭巷間善俗美事,大抵御家邦之道,必本乎造端,草尙之化,爰及於庶人夫婦。伏願殿下,必以詩人旨意,沈潛玩繹,以爲廣被德化之資焉。上曰,參贊官陳之。根友曰,閣臣儒臣,所奏切實,臣無容更達矣。上掩卷。元容曰,近日過暄之餘,雨過風寒之威甚劇,時候不調,人多感冒。伏願益加節宣,宜愼觸冒,廈氈燕居,潛心書卷,勿受風寒,區區之祝也。上命退,諸臣以次退出。
上在昌德宮。停常參·經筵。
李根友啓曰,明日常參·經筵,取稟。傳曰,停。
洪祐順啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
趙秉龜啓曰,行左承旨李景在,行右承旨李穆淵,左副承旨金箕晩今日不爲仕進,竝卽牌招,何如?傳曰,允。
備忘記,水原府留守沈能岳下直,長弓一張,長箭一部賜給。
傳于洪祐順曰,日寒如此,內外各營入直軍兵及各門守門軍薄衣與流丐,摘奸以來。
傳于洪祐順曰,日寒如此,輕囚放釋。
傳于李根友曰,進講入侍。
洪祐順啓曰,臣祐順敬奉聖敎,馳往義禁府,取考囚徒案,則時囚罪人安永豐·李晉燁以香室官員闕直罪,係是輕囚,故依傳敎放。仍詣典獄署,取閱囚徒案,則結案罪人七名,殺獄罪人十八名,御寶僞造罪人一名,僞造曆書罪人一名,殺獄元犯就捕間代囚罪人一名,田稅未納罪人四名,俱是重囚,故仍囚。其餘潛屠雜技·他錢不報各司直囚罪人金漢甲·張元錫·金聖信·魚致淵·朱禧吉·金重煥·黃季心·李宗國·高重祿·趙福大·崔召史·金重玉·兪殷成·洪興伊·金光秋·張鉉九·孫玉汝·梁道元·柳夢仁·金義敬·姜春吉·金仁祿·李元植·李完成·金致寬·李鎭九·阿只·金德老·金千得·成宗伊·李千孫·安伊錫·張順得·金中成·李用伊·申翰周·朴弘鉉·朴永範等三十八名,係是輕囚,故竝依傳敎放送之意,敢啓。傳曰,知道。
又啓曰,密符親納,例也,而前水原留守李紀淵謂有身病,使其褊裨替納,事甚未安。推考,何如?傳曰,允。
又啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于洪祐順曰,只推。
以左副承旨金箕晩牌不進罷職傳旨,傳于洪祐順曰,只推。
洪祐順,以兵曹言啓曰,同知中樞府事申在晩,宣傳官李元夏,五衛將朴弘鎭,俱以病難供職,呈狀乞遞,竝改差,何如?傳曰,允。
義禁府啓目,香室官員安永豐·李晉燁等原情云云。傳旨內辭緣,泛稱遲晩,竝只刑推得情,何如?判付啓,竝只除刑推議處爲旀,雖以金圭衡言之,身爲原官,使假官入直,近一望不爲交替,今此事皆由於此,有不可置之勿問,亦爲拿問嚴勘爲良如敎。
刑曹啓目粘連,向前德源府殿牌作變罪人崔正大亦,殿牌作變節次,旣已箇箇承款,依例同推考覈,親問結案取招,令該曹差定敬差官,按覈後稟處。凡係一律案之修啓,自有格式,而罪人同推時,不施刑訊,已極疎忽,捧根脚時,父矣母,母矣母,一體混錄,俱違格例,同推官及考覈官,竝從重推考,該道臣亦難免不審之失,推考,何如?判付啓依允。
敎行水原府留守沈能岳書。王若曰,地同漢西京拱護,視三都而禮貌尤尊,職倣周東郊保釐,揀八座而望實俱著。玆敷予十行之誥,庸煩卿一出之勞。眷彼華城府設施,卽我正廟朝創始。龜墨協吉,襟帶壯天作之形,龍珠告祥,衣冠奉月遊之所。處嶺·湖水陸之會,允爲三道之要衝,擁樓櫓城池之雄,遂成一府之節制。山川草木,尙今被昭回之餘光,士農工商,於不忘陶甄之遺化。迺自靈兆繼卜之後,尤切重宸寓慕之誠。弓劍閟萬年之基,芬苾奉四時之享。仙寢之岡巒密邇,眞殿之簾陛邃嚴。伊來饑荒之荐臻,以致凋瘵之尤甚。實惠未究於窮蔀,政急撫摩之方,戎務或疎於撤桑,疇膺保障之責。惟卿,趾美華閥,羽儀明廷。休休焉心如有容,咸推敦厚之風範,恂恂若言不出口,自持謙約之規模。肇蔭路而躡雲衢,荷先朝簡拔之眷,躋卲齡而入耆社,著昭代壽老之祥。踐歷殆遍於淸要,參廟籌而長泮席,績庸旣茂於任使,掌邦禮而主本兵。往歲藩闑之三叨,用豈云究?近日銓衡之重授,意有所存。蓋卿才展布孔多,而予心委毗斯篤。玆授卿以水原府留守兼摠理使,卿其祗服寵命,克恢令圖。幕府之簿書難治,政須剛克而振發,公私之錢穀多缺,必也核實而充完。一念宜盡懷綏,喜精力之尙旺,百廢可期修擧,佇威惠之竝行。於戲,欽汝往哉,得君重耳。喬山之歲月屢改,益勉追先而報今,江·漢之裘帶優閑,將見拱內而捍外。故玆敎示,想宜知悉。知製敎林肯洙製進。
修撰朴齊憲疏曰,伏以臣與同副承旨臣李根友,有舅甥應避之嫌,今臣之所帶春秋兼銜,在法當遞,玆敢援例陳章。伏乞聖明,俯垂鑑諒,亟遞臣職,以存公格,不勝幸甚。臣無任云云。省疏具悉。疏辭下該曹稟處。
戊戌十一月十八日辰時,上御熙政堂。進講入侍時,原任直提學朴綺壽,參贊官李根友,檢討官韓啓源,假注書徐相敎,記事官洪在龍·鄭基世,各持詩傳第三卷,以次進伏訖。上誦前受音一遍訖,綺壽讀自有女同車,止山有扶蘇二章,仍讀奏釋義訖,上讀新受音十遍訖,命陳文義。綺壽曰,此章有女同車者,疑亦淫奔之詩,而卽男悅女之語也,下章不見子都者,淫女戲其夫之言,而卽女惑男之辭也。鄭國之俗,淫風大行,此等詩實不足取義,而至於昨日自止女曰鷄鳴章,甚好章也,淫佚習俗之時,猶有如此賢婦之警勤,小註亦云,觀民性善,此豈非推看勸懲處乎?蓋此章中佩玉瓊琚及佩玉將將云者,皆比德容德音而言也。夫君子比德於玉,玉不去身,有曰,趨以采齊,步以肆夏,此是有君子之德,然後取比於玉也,而至於此章,淫奔之女,豈眞有是德而取美哉?此由於循情肆欲,非美取美者矣。大學誠意章曰,如好好色,論語曰,好德如好色,好色,人之常情,而如以好色之心,誠能爲善,則自可成德進業,而且於邪正之別,尤有明辯矣。伏願殿下於此等處,推類而深省焉。上曰,玉堂陳之。啓源曰,有女同車章中,至於德音不忘,有可見世衰道降,遂成風俗之澆漓,非美取美者矣。大聖人所作爲,何莫非後世師範,而孔夫子不受女樂也,放鄭聲遠佞人,最是爲國治俗之大法。伏願殿下,凡於奢麗婉美之處,必以我夫子爲矜式焉。上曰,參贊官陳之。根友曰,閣臣儒臣所奏,備悉無餘,臣無容更達矣。上掩卷,仍命退,諸臣以次退出。
上在昌德宮。停常參·經筵。
李景在啓曰,明日常參·經筵,取稟。傳曰,停。
洪祐順啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李景在啓曰,行右承旨李穆淵今日不爲仕進,卽爲牌招,何如?傳曰,允。
傳于金箕晩曰,進講入侍。
傳于李根友曰,吏判與判尹有闕之代,前望單子入之。
吏曹判書前望單子入之,鄭元容落點。
判尹前望單子入之,朴晦壽落點。
洪祐順啓曰,新除授判尹朴晦壽方在譴罷中,何以爲之?敢稟。傳曰,敍用。
又啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于洪祐順曰,只推。
洪祐順啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
宣傳官閔行鎭書啓,臣於當日巳時量,衣薄摘奸事,敬奉承政院所下聖敎,自通化門至永肅門,闕內各所入直軍兵及各門守直騎兵軍等處,布諭聖念,一一詳審是白乎則,上下所着衣服,雖有厚薄不同,專賴周衣而禦寒是白乎矣,其中所着至薄寒苦最切者,這這抄出役姓名,竝以後錄于左是白齊。後,曜金門,竹山騎兵金光進,景秋門,朔寧騎兵方阿只,陽城騎兵李又得,竹山騎兵洪在成,金虎門,長水騎兵金時用,杆城騎兵金仁孫,麟蹄騎兵金得伊,永春騎兵咸德巡,敦化門,陽智騎兵孫吉伊·金千福,驪州騎兵崔險得·李甲龍,臨陂騎兵徐永孫,竹山騎兵金岳伊·崔元喆,驪州騎兵李才宮,丹鳳門,安城騎兵李守澤·金道成,平昌騎兵李興宅·金宗雲,旌善騎兵申元大,宣仁門,槐山騎兵朴孟孫,金堤騎兵金日成,龍潭騎兵鄭鳳雲,驪州騎兵李老味·尹大用,弘化門,忠州騎兵玄億孫,陽城騎兵朴孟得,通化門,南陽騎兵洪道喜·趙允國·朴先伊,竹山騎兵金得孫·卞金祿·金長卜,陽城騎兵朴大喆,公州騎兵卜楚烈以上三十六名。傳曰,薄衣軍衣資,令兵曹題給事,分付。
宣傳官金一永書啓,臣於本月十八日巳時量,以流丐衣薄摘奸事,敬奉承政院所下聖敎,馳往光熙門·興仁之門·惠化門·南別營南倉火藥庫·南小營南倉火藥庫·下都監·東別營·御營廳新營·東營·集春營·廣智營入直將領·軍兵等,竝依省記點考詳察是白乎則,所着衣服,別無至薄呼寒之弊是白乎遣,各處流丐,亦爲詳細摘奸是白乎則,南部段,元無結幕是白遣,東部段,結幕只有一處,而流丐爲八十三名是白如乎,領首流丐處,勿爲逐出幕外之意,申飭是白遣,各門卜直等,或有所着厚薄之不同是白乎所,其中薄着矜惻者,這這抄出姓名,後錄于左是白齊。後,惠化門卜直金尙祿·尹順喆,興仁之門卜直朴春得·李今福,光熙門卜直朴順南·崔用福。傳曰,守門軍薄衣,令該營題給事,分付,流丐則空石與顧恤之方,令該廳題給事,分付。
宣傳官鄭夏源書啓,臣於本月十八日巳時量,以流丐衣薄摘奸事,敬奉承政院所下聖敎,馳往崇禮門·昭義門·敦義門·彰義門·肅靖門·訓局新營·西營·北營·龍虎營·禁衛營新營·南營入直將官及軍兵等,依省記點考詳察是白乎則,竝無頉闕是白遣,衣袴厚薄,一一摘奸是白乎則,各門守門軍及各營入直軍段,別無薄着呼寒之弊是白乎遣,各處流丐結幕處,一一摘奸是白乎則,西部流丐段,爲三十三名,中部上坊流丐段,爲二十八名,廣通坊流丐段,爲三十名,北部段,元無結幕是白如乎,各幕領首流丐等處,勿爲逐出幕外之意,申飭是白遣,各門卜直等,或有所着厚薄之不同是白乎所,其中薄着矜惻者,這這抄出姓名,後錄于左是白齊。後,崇禮門卜直金三正·金甲伊,昭義門卜直林成喆·李成乭,敦義門卜直奉守吉·吳永吉,彰義門卜直金莫正·朴在碩。傳曰,守門軍薄衣,令該營題給事,分付,流丐則空石與顧恤之方,令該廳題給事,分付。
李景在,以禮曹言啓曰,卽接驪州幼學尹埼所志,則以爲,族孫永厚,嫡妾俱無子,以其同姓十二寸兄永大第三子翼采,欲爲繼後,兩家諸族,相議完定,而永大夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長尹埼所訴旣如此,依定式尹永大第三子翼采,立爲尹永厚之後,何如?傳曰,允。
金箕晩,以都摠府言啓曰,副摠管李忠運,以禁衛中軍,本營諸將官射會監試事,禁衛營晝仕出去之意,敢啓。傳曰,知道。
又以兵曹言啓曰,謹依薄衣摘奸宣傳官閔行鎭書啓判下,闕內各門騎兵金光進等三十六名處,依定式各木一疋,去核二斤,題給之意,敢啓。傳曰,知道。
又以訓鍊都監言啓曰,謹依宣傳官書啓判下,本局字內敦義門卜直南守吉·吳永吉,彰義門卜直金莫正·朴在碩等處,各木綿一疋,去核二斤,考例以給之意,敢啓。傳曰,知道。
又以禁衛營言啓曰,謹依宣傳官書啓判下,本營字內崇禮門入直金三正·金甲伊,昭義門入直卜直林成喆·李成乭等處,各木綿一疋,去核二斤題給之意,敢啓。傳曰,知道。
又以御營廳言啓曰,謹依傳敎,惠化門卜直金尙祿·尹順喆,興仁之門卜直朴春得·李令福,光熙門卜直朴順南·崔用福處,各木綿一疋,去核二斤,考例以給之意,敢啓。傳曰,知道。
義禁府啓目,香室官員金圭衡原情云云。判付內辭緣,泛稱遲晩,刑推得情,何如?判付。啓,除刑推議處爲良如敎。
吏曹判書李紀淵疏曰,伏以,臣之待罪華城,纔一年于玆矣。月遊之衣冠密邇,而瞻依愜願,天設之臺隍如舊,而俛仰憎感。竊庶幾畢誠汛掃,圖效修擧,而其奈保釐之方,不逮古人,整理之才,全蔑素具,上孤隆寄,下觖衆望,此臣所以若臨淵谷,靡安廩食者,而矧復災荒偏甚,邑里俱竭,彼黔待哺,如赤索乳,停代之請,縱荷曲循,賙賑之策,曷云豫講?焦心殫慮,中夜屢興,與其終底僨誤,莫如早自避讓,而義分爲懼,隱默至今。迺者天官新命,忽下於萬萬夢想之外,臣誠震悸駭惑,反不如分司卸免之爲幸也。噫,臣之前後颺歷,何莫非踰涯溢量,而承藉備數,猶有其說,奔走宣力,亦或自諉,至於銓衡重任,曷嘗毫分近似,而亦且視若儻來,無難兜攬耶?淸朝爵命,若是乖謬,末俗躁競,何以磨礪?臣於是,仰屋憂歎,非止爲一身之私也。然而職任之重輕,材器之稱否,臣不暇費辭張皇,只就私義之不得不自畫者而陳之,此非臣創爲之說也。夫政府政曹,均爲發政之地,有國所重,惟此二者,非如諸司汗漫之比。故一門竝時,從古罕有。今臣兄臣止淵,方居相職,而鼎席適缺,廟務全夯。臣於此際,又處銓任,則是擧朝廷權要,而只臣兄弟分據之也,天下寧有是哉?過福之憂,猶屬家故,偏重之譏,難防國言,臣雖至愚,亦具彝性,顧何忍貪榮戀寵,忘廉喪恥,累聖簡玷世道而不之卹耶?神道玄渺,而害盈則捷焉,天聽高邈,而遂物則周焉。臣之所矢心丐兌者,以是也,攢手蘄幸者,亦以是也,而況臣久忝任使之末,積被陶甄之化,以我聖上體下之仁,獨不可終始全保之耶?疾痛之呼,未容緩聲,玆敢悉暴衷懇,仰徹崇嚴。伏乞聖慈,諒臣情之在所必辭,念公體之不當强迫,仰稟東朝,亟削臣新除銓銜,回授無故之人,以重名器,以存微諒,不勝血祝。臣無任云云。答曰,省疏具悉。所懇如此,雖無應遞之例,今姑許施。
戊戌十一月十九日辰時,上御熙政堂。進講入侍時,原任提學鄭元容,參贊官洪祐順,侍讀官李是鍊,假注書李命允,記事官洪在龍·鄭基世,各持詩傳第三卷,以次進伏訖。上誦前受音一遍訖。元容讀自蘀兮蘀兮,風其吹女,止蘀兮二章,仍奏釋義。上讀新受音十遍訖,命陳文義。元容曰,此章,游女與所私者相戲之言也。別無敷衍之意,而古註云,木葉槁待風將落,以風喩號令,而嘆上下之不能倡和也。此說未知是否,而倡和二字,如是推看,好矣。倡是歌詩之有先倡而有和者,如言路之有問則有答,飮酒之有酌則有酬,君倡臣和,禮之正也。君上與臣工,同爲國政,而在上者若不先倡之,則臣工何以興起乎?臣才賢而君用之,然後可盡其才,臣言直而君容之,然後可盡其言。臣不能則舍其短而取所長,臣有過則察本心而恕微失,君有政事,臣工奉以宣之,君有號令,臣工奉以行之。君以禮倡之,而臣以忠和之,君以恩倡之,而臣以情和之。如是則上下相孚,情志相通,天地交泰之道卽如此,而國安世治,德化日隆矣。以書經所載,亦可見此。帝舜以元首股肱喩君臣,而帝庸作歌,皐陶賡載,君臣倡和之義,豈不盛哉?雖此等章,如是推究玩索,好矣。上曰,玉堂陳之。是鍊曰,此章,游女自述之詞,而風俗之渝變,人心之放蕩,至此而極矣,可不懼哉,可不戒哉?是故孔子論樂曰,必放鄭聲,季札觀樂曰,其細已甚,若使鄭國,出孔子之聖,有季札之賢,輔翼其君上,變化其風俗,則何患乎二南之治,而聲何有孔聖之所放,樂何有季札之所歎耶?以此觀之,則里巷風謠,專係於政治之得失。伏願殿下於此等處,益加體念焉。上曰,參贊官陳之。祐順曰,閣臣·儒臣所奏切實,臣無容更達矣。上掩卷。元容曰,今日自止,止於二行,所講誠太少矣。別無可以討論者,講席甚草草,明日若又止單章,則豈不有欠於將就之工乎?上曰,付入二章,可也。仍命退,諸臣以次退出。
上在昌德宮。停常參·經筵。
藥房都提調李止淵,提調趙秉鉉,副提調趙秉龜啓曰,伏未審日夜,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿口傳問安。答曰,知道。
金箕晩,以都摠府言啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
李景在啓曰,明日乃是小寒,自明日日暖間,視事頉稟之意,敢啓。傳曰,知道。
洪祐順啓曰,行大司憲李翊會,掌令韓文爀·姜英國,持平李濟達牌不進,執義金圭瑞在外,持平兪致崇未署經,監察茶時之意,敢啓。傳曰,知道。
禮曹,來十二月初六日孝裕王大妃殿誕日陳賀時應行節目,參考前例磨鍊爲白去乎,依此擧行,何如?判付。啓,旣承慈敎,權停爲良如敎。
傳于金箕晩曰,大臣·備局堂上引見。
傳于李景在曰,進講入侍。
傳于洪祐順曰,兩司諸臺,竝許遞,今日政差出。
金箕晩啓曰,密符親納,例也,而前摠戎使金煐,謂有身病,使敎鍊官替納,事甚未安。從重推考,何如?傳曰,允。
金箕晩,以兵曹言啓曰,左邊捕盜大將金煐,時無職名,依例口傳付軍職以入之意,敢啓。傳曰,知道。
兵曹口傳政事,護軍單金煐。
備邊司,以李惟秀爲摠戎使。
金箕晩啓曰,新除授摠戎使李惟秀,方在譴罷中,何以爲之?敢稟。傳曰,敍用。
兵曹,摠我使單李惟秀。
金箕晩啓曰,摠戎使李惟秀,時無職名,令該曹口傳付軍職,何如?傳曰,允。
兵曹口傳政事,護軍單李惟秀。
金箕晩啓曰,摠戎使李惟秀,卽爲牌招,密符及敎諭書,傳授,何如?傳曰,允。
以大司諫李寅敎,司諫李基華,獻納李源庚,正言任百經,掌令韓文爀·姜英國,持平李濟達牌不進罷職傳旨,傳于洪祐順曰,只推。
以濟州防禦使李源達狀啓,薦新與進上柑橘,俱不得如例封進,惶恐待罪事,傳于洪祐順曰,勿待罪事,回諭。
李根友啓曰,行吏曹判書鄭元容,參議金英淳牌不進推考傳旨及罷職傳旨,今方捧入,而開政命下之後,如是違牌,事甚未安。參判鄭基一在外,判書更爲牌招,何如?傳曰,允。參議只推,一體牌招,如有違牌,勿爲呼望。
金箕晩,以兵曹言啓曰,宣傳官李鳳周·金一求俱以病難供職,呈狀乞遞,竝改差,何如?傳曰,允。
有政。吏批,行判書鄭元容陳疏入啓,參判鄭基一在外未肅拜,參議金英淳進,同副承旨李根友進。啓曰,行判書鄭元容陳疏入啓,參判鄭基一在外未肅拜,小臣獨政未安,何以爲之?敢稟。傳曰,只出緊任。以李紀淵爲大司憲,沈宜臣爲大司諫,姜必魯爲執義,成好謙爲司諫,李殷相·崔尙儒爲掌令,李宗秉·李致五爲持平,金鍠爲獻納,金羽休·柳興吉爲正言,徐箕淳爲刑曹參判,徐章淳爲禁府都事,李鳳純爲德源府敬差官,尹敎成爲靈光郡守。
兵批,行判書朴岐壽進,參判李若愚受由,參議丁庠敎病,參知李益文入直,左副承旨金箕晩進。以鄭鴻觀爲同知,李鍾奎爲宣傳官,馬行逸爲五衛將,閔行鎭爲都摠都事,李容熙·徐相稷爲宣傳官,李厚植爲守門將,李熙敬爲西道參軍,張敦根爲南道參軍,大護軍李紀淵·李翊會·李憲瑋,護軍申在晩,副護軍金鼎集·洪鍾應·李寅敎·李謙在·李行淳·李元夏,副司直金圭瑞·李基華·韓文爀·姜英國·宋柱獻·李源庚·李濟達·兪致崇,副司果任百經·徐有薰·洪祐錫·宋在璿,副司勇金炳儀,以上竝單付。
李景在,以禮曹言啓曰,卽接濟州牧使李源達狀啓謄報,則十月令薦新柑子如數封進,唐金橘一一摘取,只爲五十二箇,而十六箇則肇慶廟薦新封進,所餘爲三十六箇,宗廟·景慕宮薦新,無以備數。故謹援已例,都封上送于禮曹,以爲稟旨進獻之地爲辭矣。在前橘果稀結之時,多有減數薦獻之例,今亦依前例分排,當日薦進,何如?傳曰,允。
金箕晩,以備邊司言啓曰,卽見濟州牧使李源達年分狀啓,則大靜勝於濟州,旌義遜於濟州,截長補短,猶足平年,而旌義被災六里民人明春救活之方,自本營隨其民勢,講究接濟,舊還姑爲仍停,新還期於準捧計料爲辭矣。今年島農,畢意成就,雖違始料,優劣相補,足曰少康,爲之多幸。旌義兩面被災處,該倅旣云講究接濟,不足爲慮,而年形旣未均登,則新舊竝督,在所當恤,依近例舊還則許令仍停,俾紓民力,何如?傳曰,允。
敎摠戎使李惟秀書。王若曰,君子抱靺韋之望,尙桓如虎,國家壯鎖鑰之任,摠戎揷貂,玆寓推轂之思,庸敷如綸之誥。惟卿,鞱靲宿業,忠武肖孫,郭汾陽之謙謹持心,歷三朝而播譽,劉太尉之深毅多識,按兩局而養威。朝廷之休戚與同,處地自別,閫臬之聲望已著,倚毗斯隆。眷彼北城一營,實我東方重寄,鎭以雲臺露峀,壯表裏之山河,環以漢水臨湍,列左右之襟帶。與廣府而各擅形勝,城池器械之繕修,竝沁都而分占關防,錢穀甲兵之充溢。邇來百度之解弛,久矣一廳之凋殘。居民成塡壑之形,罪非在歲,倉儲有如朽之歎,責將任誰?苟非兔置干城之材,曷任繭絲保障之責?向來薄譴,在卿何傷?今日宿趼,非此莫可。玆授卿以摠戎使,卿其祗服新命,克恢舊猷。隍堞軫綢繆之方,敉前功而益勵,廒廨盡營葺之制,撫來圖而咸宜。百年升平,戒尤切於姑息,一軍司命,威可仗於折衝。於戲,三令五申,宿將所以體注意之眷,一歲再援,寡人所以付熟手之心。故玆敎示,想宜知悉。知製敎韓啓源製進。
戊戌十一月二十日辰時,上御熙政堂。大王大妃殿垂簾,藥房入診,大臣·備局堂上引見入侍時,都提調李止淵,提調趙秉鉉,副提調趙秉龜,假注書李命允,記事官洪在龍·鄭基世,檢校待敎金英根,左副承旨金箕晩,假注書徐相敎,事變假注書趙光濬,行兵曹判書朴岐壽,行護軍李完植·金興根,副校理金基纘,以次進伏,醫官崔喧·金時中·金珪·秦慶煥,進伏楹外訖。上曰,史官分左右。止淵等進前奏曰,冬候漸深,數日寒事此劇,聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,醫官入診乎?上可之。暄等以次診候訖,退伏奏曰,脈候左石三部調均矣。大王大妃殿曰,醫官先退,次對爲之。止淵曰,向者前司諫李家淳疏陳禮安縣結役·還弊·軍額·籍法·吏額等民瘼,而結役一事,令道臣詳覈狀聞,其外諸條,亦爲矯革之意,筵奏行會矣。卽見慶尙監司權敦仁啓本,則枚擧會査官牒呈,以爲,今以疏語,參互報辭,或不無多少逕庭,而剩結二百五結之歸於公用,係是久例,不免襲謬。昨年給災中二結零之未俵,數雖甚些,猶有做錯,揆以結法,恐難全恕,令廟堂稟處。其餘諸條,從長措處計料爲辭矣。該縣以斗小之邑,官殘戶縮,自有結役偏苦之患,此非該邑獨有之弊,而至於結剩之襲謬,災俵之零餘,俱係違法,有難仍置。且有都結罷後不卽措處之失,該縣監,令該府拿問處之。剩結今旣現露,來頭自歸實摠,分付道臣,使之依法區處。雖以臺疏言之,居其土論其官,已非忠厚。況其遣辭,多有過實,未可曰殘邑救弊之要論,適足爲頑民拒納之口實,其在警後之道,不可以臺言而曲恕。前司諫李家淳,施以譴罷之典,何如?大王大妃殿答曰,依爲之。剩結還實,在法當然,而殘邑事情,必當尤不成樣,分付道臣,爛加商確,以爲民邑支存之道。臺臣之居其邑論其官長,已非道理,又言多爽實,不可罷職而止,施以削職之典,可也。出擧條止淵曰,卽見京畿監司洪學淵狀啓,則備陳振威縣民散凋弊之狀,仍請該邑甲午至丙申未納兩稅米五百七十二石零,太二十七石零,以詳定例代納,華城所管軍錢一千四百兩,特許限年排納事,令廟堂稟處,而犯逋吏奴,自本營從重勘處爲辭矣。近來畿邑之兩稅愆納,便成恒習,雖曰荐値歉荒,爲守令者,苟知稅法之嚴重,則豈容如是乎?向來陽智·竹山兩邑之特施闊狹,乃是格外之曠典,則道臣之視此爲例,又有煩請,雖出爲民之意,實非守經之道,該道臣推考警責。振威事勢之莫可支存,誠與陽·竹一般,今若責納本色,非但無期可捧,又將盡失餘民。朝家旣知其實狀,則似不當彼施此否。該邑兩稅各年久未收,依狀辭許令代錢上納。此路旣開,轉相望倖,則恩無可繼之道,法有永弛之患,來後則一切嚴防,更無敢煩陳之意,嚴飭。華城所管軍錢排年之請,比諸稅納,無甚關重,何足靳持?一體許施,何如?大王大妃殿答曰,依爲之。華城所管軍錢,數旣不多,特爲蠲減,可也。出擧條止淵曰,頃因禮曹判書趙秉鉉所奏,江陵流亡,還令道臣査櫛登聞之意,筵奏行會矣。卽見該監司洪穉圭狀啓,則以爲,該府丙申限五年排捧穀七千七百七石零內,丙申·丁酉全數未捧,兩年耗條三百四十六石零,亦爲虛勘,而其中時存民未捧及吏奴逋各穀三千二百五石零,方依排年,刻期準捧,流絶民還各穀四千八百四十八石零,區別衙門,修成冊上送爲辭,時府使罪狀,請令攸司稟處矣。向於禮判擧條稟覈時,已示採施之意,而令道臣査櫛者,不過欲知其實數也。民還區別之際,難保無逋穀相蒙,而道啓所陳如此,必有詳悉其實狀而然者,旣欲別般軫救,何足以其數之稍多,有所靳持乎?該府流絶民還四千八百石零,姑令停捧,以待年豐。大抵排捧之無實,類皆如此,爲守令者,安得免當勘,而此非時倅獨當之罪。且今歉歲弊邑,交遞可悶,姑爲分揀,使之戴罪擧行,以責來效,何如?大王大妃殿答曰,依爲之。出擧條止淵曰,近來莫痼之弊,未有甚於田政。試以八道時起元摠,較之三十年前所縮,無慮爲屢萬結,而次次上溯,以至庚子改量時,則殆減八分之一。下則奸僞日滋,上則經費日絀,爲今之道,只有改量一着。故臣於先朝,亦嘗疏請,至有成命,而旋以僉議不一而止,則姑無以更爲議到。第念結縮多由冒減,此固守令方伯不能査櫛之責,而至若陳廢之實未起墾者,亦爲不些。蓋其永作川浦,失其故形之外,雖有膏沃可耕之處,若田主不能自辯,他人無以侵占,又慮闢荒之後,卽懲稅役,遂使生穀之土,仍作汚菜之田,言念民天,豈不可惜?謹按宋太宗時,命州縣曠土,許民佃爲永業,仍蠲三歲租,而悉書守令勸墾之數,爲之旌賞,仁宗時,詔民流積十年者,其田聽人耕,三年後收賦,國典有過三年陳田許入告耕之文。又增註曰,陳田告及起耕者,三年後始令納稅,或田主來爭,則以所耕三分一給田主,二給起墾者,耕食十年,始許均分。此皆出於務農勸民之至意,而或恐尺寸之有荒廢也。今宜申明舊規,俾各遵行,參用宋朝已例,就各邑每年槪狀中新起條,另加考核,以爲黜陟之政,則其於民食國計,不爲無補。以此措辭嚴飭於諸道·諸都,何如?大王大妃殿答曰,依爲之。所奏深得務本之要道。以此意嚴飭諸道,俾有實效,守令之勸墾勤慢,當有殿最黜陟,而民人中如有出力廣墾者,隨卽狀聞論賞,以爲激勸事,一體分付,可也。出擧條止淵曰,近來畓農之偏被旱災者,卽寢廢付種,專尙移秧之故也。移秧古無是法,我國中古以後,始自南中,而諸路轉相倣效,至于今遂成通規矣。蓋付種則必四耘五耘而方能食實,移秧則不過二三耘,可收全功。故農民之惰於服力者,厭勞而取逸,一以移秧爲務。然殊不知付種之被旱者,一番得雨,便着根勃興,移秧之待雨者,少或値旱,遂束手失節,可勝嘆哉?民之所欲,天雖曲從,難保其趁移必雨,逐歲靡忒,則與其移秧而倖望食效,曷若付種之十全無虞也?古嘗設法而禁之。故移秧二字,不敢登聞於朝廷,到今雖無律文之可考,而在朝廷懋農之政,不當使之耽近利而昧遠害,則禁之也,誠宜矣。地形與水源之不可不移秧處,惟當循勢相時,不必苛禁。至於前所付種,而今爲移秧者及野地之强爲灌引者,高燥之專望天水者,令地方官躬行審視,曉告農民,必使付種,無復移秧,則雖或不幸有暵乾,庶不至全然無秋。以此意行會諸道,俾各遍飭列邑,揭諭坊曲,以爲慮患懋實之地爲好。故竝此仰達矣。大王大妃殿答曰,所奏好矣。依爲之。出擧條止淵曰,各司卯酉仕之法,欲使凡百有位,各執所事,未暇暫曠之意也。年前申飭之後,詞訟衙門,雖不至全弛,而錢穀衙門,則乍行旋廢,入直外諸郞之仕進者絶罕。故各所掌上納之來也,輒曰該郞之不坐,而或入庭日久,雇人守直,或入直代捧,出尺延拖,色吏逗留,多負烟債,畢竟其害,歸於邑民。且應下之遲滯,亦多各司各貢之貽弊,此皆卯酉仕不勤之致也。庶僚怠官,豈非紀綱攸關乎?無事之時,排日齊進,雖似無別般修擧,多務之際,趁時應接,不害爲恪勤奉職。自今詞訟及錢穀各衙門,逐日卯酉仕,各別申飭,進不進單子,每十日修呈本司,有時發遣郞廳摘奸,如有執頉,該官嚴處外,該司堂上,亦難免不飭之責。以此意申明分付,何如?大王大妃殿答曰,近來庶官之不有朝飭,專事取便,此由於寬恕太過,無所懲畏而然。此後則隨現論勘,勿爲饒貸,可也。出擧條仍敎曰,大臣如是爲奏,自上雖如是申飭,似必無見效矣。止淵曰,此後則進不進單子,當各別申飭矣。大王大妃殿曰,今雖以進不進單子言之,暫時仕進,秖書進字而退,有何所益乎?此是紀綱日頹,無所忌憚而然矣。且非但郞官爲然,無論官之大小,誰有恪勤奉職之人乎?止淵曰,如臣無似,不能董率,所以致此也。大王大妃殿曰,予婦人也,大殿春秋未盛,何以擧皆知之乎?今日所望者,惟大臣也。止淵曰,昨年大臣,以各陵各司假官替直事,筵奏申飭,而尙多有占便襲謬之習云。該曹之不有令飭,隨請曲循,是豈事體,而政院之一無考察糾正,亦甚慨然。更加嚴飭吏禮曹及政院,一依昨年擧條施行。以敦寧府言之,參奉外諸官員,若無敦寧,則除拜後便卽呈旬,故參奉長時獨直,如有不得已之事故,則不敢請番於僚官,而輒爲圖得假官,甚則假官在直,反多於原官,果何名色,亦何道理乎?銓曹差擬之際,若以有敦寧人備數,則宜無此弊,而近來蔭官之有敦寧者漸罕,故未免通融擬望,雖無敦寧,旣爲其官,則全無所事,任其瘝曠,實無義諦。自今敦寧府官員之無敦寧人,使之從權供仕,按例遞直之意,定式施行,何如?大王大妃殿答曰,依爲之。出擧條止淵曰,摠戎使金煐,向承調理行公之命,分義所在,固當更不稱病,而其後數次賓對,一未登筵。蓋其眼疾與脚病,果難是月可瘳,則將兵重任之一向虛縻,國體苟艱,誠非細故。其時旣有恩敎,到今姑不請譴,而若自上特賜體諒,則似爲公私兩便。故敢此仰達矣。大王大妃殿答曰,摠戎使許遞,可也。出擧條箕晩曰,摠戎使金煐許遞事,命下矣。將兵之任,不可一刻無摠察之人,何以爲之乎?上曰,以禁將兼察,可也。出榻敎箕晩曰,禁衛大將李完植,摠戎使兼察事,命下矣。兼察摠戎使李完植,旣已登筵,使之聽傳敎,何如?上可之。出榻敎止淵曰,摠使旣蒙體諒,而以若病狀,詞訟劇任,尤難强策,所帶刑曹參判,亦爲許遞,其代令政院政官牌招,開政差出,何如?大王大妃殿答曰,依爲之。出擧條止淵曰,日前畿伯,以安城郡殺獄罪人逃躱,限內未捕事,兼任竹山府使張洛賢,依定式來等殿最,降考施行之意,有所啓聞矣。失囚未捕邑守令,依松田失火例勿罷,只令降考示警,果有年前定式,而竹山以弊敗之邑,値賙賑之憂,且該倅自來有治績,因兼邑事罷譴,實爲可惜。今番則姑爲參恕之意,令畿伯知悉,似好,而蓋此定式,不無窒礙者,堂下守令降考,固不至官職去就,堂上守令,若被降考,便爲罷官,烏在其勿罷之意,而堂上堂下之罪同罰異,亦豈非斑駁之甚乎?臣意則自今凡失囚未捕之守令,令本道依例論啓,而金吾議律時,以公罪施行,降考一款,置之爲便。故因言端,竝此仰達矣。大王大妃殿答曰,所奏好矣。依爲之。出擧條大王大妃殿敎曰,日前嶺伯之疏,何如?止淵曰,今日欲爲稟處,而多有商確之端,未及仰奏矣。大王大妃殿曰,道臣亦豈不念今日國計之罔涯,而十五邑民勢,必有捨此而無着手之道,故似如是爲請矣。非但此邑爲然,到處皆如是,民事誠慘然矣。未知何以措處,而須商確善爲之也。止淵曰,崇品重臣,出按外藩,以民事陳疏,事體尤別矣。今此下敎誠至當,而曠蕩之典,若獨於此諸邑施之,則猶可格外請施。今則到處皆然,雖以畿·湖言之,亦多闕額,其何可到處輒施乎?三年停疤之請,最爲難處。大抵無論某邑,冒頉閑遊之民,不爲不多。朝家明知其如此,而使之勿爲疤定者,甚非綜核之政,此等處尤宜商量矣。以兩稅言之,雖望其蠲減,而此亦絶罕之例,是豈自下遽然議到者乎?大王大妃殿曰,無論如何,須思善爲之道也。自上旣聞之,道臣又如是陳疏,何可恝視乎?止淵曰,自廟堂事係經法之外,則實難許施矣。大王大妃殿曰,若有從便爲之之道,尤好矣。兩稅未納,合爲幾何?止淵曰,竝軍錢未收,合爲二萬餘兩。數雖不多,而非但兩稅法意甚嚴,他邑若皆寅緣希覬,則豈非難繼之道乎?大王大妃殿曰,大臣就座。箕晩曰,諸宰奏事。岐壽等曰,無所奏矣。箕晩曰,玉堂所懷陳之。基纘曰,無所懷矣。箕晩曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出擧條止淵曰,日前香室官員事,旣有處分,而訓導輪直,未可謂之假官。臣於年前待罪吏判時,以成均參下不足之時,則四學訓導通融遞直,有所定式,囚供之自稱假官,似甚模糊矣。日前輕囚放釋時,兩官旣已蒙放,則此亦別無加罪之端,而事近屑越,俄未敢仰奏矣。大王大妃殿曰,金圭衡身爲原官,出直已久,而在直之人,以其身病,屢次請番,仍不入來,至於闕直之境,是豈道理乎?今聞大臣所奏,與其供辭有異矣。且旣施飭,議處公事,當有處分矣。大王大妃殿曰,大臣先退,史官就座。仍命退,諸臣以次退出。
戊戌十一月二十日辰時,上御熙政堂。進講入侍時,原任直閣徐俊輔,參贊官李景在,侍讀官金基纘,假注書李命允,記事官洪在龍·鄭基世,各持詩傳第三卷,以次進伏訖。上誦前受音一遍訖,俊輔讀自彼狡童兮,止彼狡童兮二章,仍奏釋義訖。上讀新受音十遍訖,命陳文義。俊輔曰,此章別無敷陳者矣。上曰,玉堂陳之。基纘曰,此章別無文義之可陳者,而首章彼狡童兮,不與我言兮一句語,先儒以爲,鄭昭公年長而猶有童心,賢者欲與圖國之政事,而昭公不能受之,故詩人作此以譏之云。夫所謂狡童者,指昭公也,我言者,賢者自道之辭也。惟彼昭公,年長居位,而不改童時蒙騃之習,嘉謨嘉猷,一不聽受,以致國事之日非,狡童之譏,不亦宜乎?易曰非我求童蒙,童蒙求我,童蒙卽君上也,我卽賢臣也。君若誠心求賢,則賢亦盡心忠告。此眞蒙卦之吉象,則與鄭公狡童之譏,善惡懸殊矣。伏願於此等旨義,深加體聽焉。上曰,參贊官陳之。景在曰,此章別無可奏之義也。上掩卷。仍命退,諸臣以次退出。
上在昌德宮。停常參·經筵。
金箕晩啓曰,來二十五日朝參日次矣。敢稟。傳曰,停。
洪祐順啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
傳于李根友曰,進講入侍。
傳于洪祐順曰,時囚罪人金圭衡,飭已施矣,分揀放送。
洪祐順啓曰,行大司憲李紀淵,掌令李殷相·崔尙儒,持平李宗秉牌不進,執義姜必魯,持平李致五在外,監察茶時之意,敢啓。傳曰,知道。
以掌令李殷相·崔尙儒,持平李宗秉,司諫成好謙,獻納金鍠牌不進罷職傳旨,傳于洪祐順曰,只推。
洪祐順,以義禁府言啓曰,時囚罪人金圭衡分揀放送事,承傳啓下矣。金圭衡放送之意,敢啓。傳曰,知道。
又以義禁府言啓曰,禮安縣監金宜淳拿問處之事,傳旨啓下矣。金宜淳時在任所云,依例發遣府羅將,拿來,何如?傳曰,待待命拿囚。
吏曹判書鄭元容疏曰,伏以,臣受氣甚薄,年衰病湊,寒暑迭感,呻囈居半,聰明全減,志氣已頹,刪跡息慮,陳就無望。每思受恩隆重,而曾無塵露之少效,致位崇顯,而未有尺寸之可紀,老今至矣,報答何時?寤寐循省,獨自慨歎,日昨退自講綴,旋奉恩點,以臣長天官之部,臣惕朝典之慆褻,悸寵章之冒濫,傴僂屛息,靜俟駁議。今因秋官缺員,令臣補注,臣雖欲黽勉趨走,仰承明命,其如自審其僨誤顚沛,竟累特授之宸眷,何哉?臣向侍講幄,因論經義,聖敎有曰,生民之責在予,臣稽首獻賀曰,殿下此言,生民之福也,以海隅蒼生,視爲己分內事,殿下之爲堯爲舜,卽此言爲之本身,苟講爲民之政,當以擇官爲先。其後因講甘棠章,臣仍進三英以來歷世懿辟之崇尙吏術之說,聖上又怡然嘉納之。臣又於簾帷之前,屢聆慈聖辭敎,眷眷於民,孳孳於民,惻怛懇切於民,其所以救民濟民之策,率以愼揀民牧爲本。陽春若噓,木石可感,矧今財殖匱焉,年穀絀焉。環城內呼飢咨寒之類,被於溝澮阡陌之間,盻盻然早夜望朝廷德音,恃以爲生者,亦惟是來暮之歌,願借之謠耳。臣之所承聆者如此,所陳勉者如此,民情之所聞說者又如此,而今以擇循簡良之政,畀付於臣,臣牽循苟排,市恩梯利,則是自欺心,而辜負主渥也。品式徒循,按簿序次,則是自免謗,而貽害民國也。若其量授辨調,各適其用,苟非懸藻鏡而持衡石者,其果能乎?萬萬非如臣疎闇鈍劣所可比擬。且況九流四司,衆責咸箤,板題帒疏,非特除吏一事乎?疎遠未免淹滯,則銓臣之責也,遺逸不能搜訪,則銓臣之責也,考課有失精嚴,則銓臣之責也。自非毛玠之公正,山濤之簡靜篤素,顧譚之心精體密,其何以對揚天哲,而厭塞人望乎?臣自知明矣,自量熟矣。今日慢命之罪小,異日隳職之過大,殿下雖欲寬假而厚庇,朝論官評,其肯見捨?臣備任使之末,亦已久矣。終始全保之澤,齎誠攢祝,微臣守量而後入之戒,聖上懋官惟其人之政,則豈不爲上下胥得,而公私兩便乎?伏乞聖明,憐臣諒臣,廻光反汗,亟賜鐫免,以重名器,則非惟臣之大幸,抑亦民國之幸也。臣無任云云。答曰,省疏具悉。卿其勿辭行公。
戊戌十一月二十一日辰時,上御熙政堂。進講入侍時,原任直提學朴綺壽,參贊官李根友,檢討官金在根,假注書李命允,別兼春秋趙徽林,記事官鄭基世,各持詩傳第三卷,以次進伏訖。上誦前受音一遍訖。綺壽讀自子惠思我,褰裳涉溱,止褰裳二章,仍奏釋義。上讀新受音十遍訖,命陳文義。綺壽曰,此章與上章狡童章,俱是淫風也。女子之道,宜其從一,而以此章觀之,則眞左傳所謂人盡夫也。章內則別無可陳之文義,而以思字當敷衍,仰奏矣。大抵思之以誠,則雖遠皆感應,論語所云未之思也,夫何遠之有?古人亦有思友之切者,至於千里命駕矣。以人君思賢之道言之,雖深處九重之內,以誠思之,則草野巖穴之士,皆可以至矣。殷高恭默思道,而夢賚良弼,燕昭思賢築臺,而得用樂毅,漢昭烈三顧草廬,而聘至孔明。由此觀之,則求賢之道,專在於思,思之則得,不思則不得矣。天下萬事,蓋不出於思之一字,而思有邪正之分。書曰,惟聖罔念作狂,惟狂克念作聖。論語曰,詩三百篇,一言以弊之曰,思無邪。蓋聖狂之別,專由於邪正之間矣,可不懼哉?伏願雖此等章,勿爲看過,於思字上,深加留察焉。上曰,玉堂陳之。在根曰,此章別無文義之可陳,而其中子兮思我一句語,推類觀之,則不無義諦於其間矣。夫惠者,恩愛之謂也,思者,顧念之謂也。人君之於下民,猶父母之於赤子,憂其疾苦,念其飢寒,未嘗頃刻而忘于懷,愛之欲生,恫若在己,仁心善政,及人者遠,湛恩厚澤,浹民也深,則民之親上,亦猶赤子之慕父母矣。成湯之子惠困窮,文王之懷保小民,卽惠愛思念之義也。伏願此等字義,深加體念,存心於仁民愛物之上,是臣區區之望也。上曰,參贊官陳之。根友曰,閣臣·儒臣所奏,甚好,臣無容更達矣。上掩卷。仍命退,諸臣以次退出。
上在昌德宮。停常參·經筵。
洪祐順啓曰,行大司憲李紀淵,掌令李殷相·崔尙儒,持平李宗秉未肅拜,執義姜必魯,持平李致五在外,監察茶時之意,敢啓。傳曰,知道。
備忘記,北兵使李存敬下直,長弓一張,長箭一部,片箭一部,筒兒一箇賜給。
傳于洪祐順曰,進講入侍。
傳于洪祐順曰,左承旨許遞,前望單子入之。
承旨前望單子入之,徐念淳落點。
洪祐順啓曰,新除授承旨徐念淳,方在被謫蒙放,以前任永興府使,亦在解由未出中,何以爲之?敢稟。傳曰,蕩滌敍用,勿拘。
以濟州防禦使李源達狀啓,進上節果,不得如例封進,惶恐待罪事,傳于洪祐順曰,勿待罪事,回諭。
李根友,以奎章閣言啓曰,原任直提學金鏴喪,依定式遣檢書官,傳給內賜賻物以來之意,敢啓。傳曰,知道。
戊戌十一月二十二日辰時,上御熙政堂。進講入侍時,原任直提學朴綺壽,參贊官洪祐順,侍讀官金基纘,假注書徐相敎,記注官金致坤,記事官鄭基世,各持詩傳第三卷,以次進伏訖。上誦前受音一遍訖。綺壽讀自子之丰兮,止丰四章,仍奏釋義訖。上讀新受音十遍訖,命陳文義。綺壽曰,此章別無文義之可陳,而衣錦褧衣,裳錦褧裳者,旣衣錦而又加襌之謂也。與上篇碩人章衣錦尙絅之句同意,卽惡其文之著也。蓋人之道德光輝,涵畜於內,則自然有發外者,猶衣錦加襌,而文自著也。故中庸曰,君子之道,闇然而日章,此卽闇中有章之謂也,易曰,用晦而明,此是外暗內明之義也。雖以人君御下之道言之,如過於明察而無隱,則在下之人,難以進身。故昔魏徵大寶箴曰,勿察察而明,勿沒沒而暗,冕旒蔽前而視於無形,紸纊塞耳而聽於無聲,以其人君之聰明,毋或過察之謂也。書曰,視遠惟明,聽德惟聰,視不及遠,不足謂明,聽不以德,不可謂聰也。凡於視察之間,宜辯其邪正,而邪正之別,在於所聽者之德與不德而已,豈非今日殿下之所可勉哉?伏願此等處推究焉。上曰,玉堂陳之。基纘曰,此章不過淫奔之詩,則別無旨義之可言者,而其中悔之一字,實有字義。蓋悔者,前有所失,則恨歎於後,昨有所非,則覺悟於今之謂也。以人事言之,則少不勤學而到老則悔,身不攝養而生病則悔,以國事言之,則安不圖治而危而後悔,得不保守而失而後悔,此必然之理也。然而事無及矣,則悔之何益?如漢帝窮黷,幾乎亡秦之續,而輪臺之詔,悔無及矣。唐宗沈淫,至有祿山之亂,而西蜀之行,悔何益哉?是以古之哲辟,每於做爲之間,必爲愼始而慮後,無至於有悔之地。易繫曰,悔者,憂虞之象也,寓戒之意,槪可見矣。伏望於此等字義,深加尋究之工焉。上曰,參贊官陳之。祐順曰,閣臣·儒臣備陳無餘,臣無容更達矣。上掩卷。仍命退,諸臣以次退出。
上在昌德宮。停常參·經筵。
洪祐順啓曰,行大司憲李紀淵,掌令李殷相·崔尙儒,持平李宗秉未肅拜,執義姜必魯,持平李致五在外,監察茶時之意,敢啓。傳曰,知道。
趙秉龜啓曰,新除授右承旨徐念淳,時在京畿楊根地,斯速來馹上來事,下諭,何如?傳曰,允。
傳于洪祐順曰,進講入侍。
傳于趙秉龜曰,左承旨許遞,前望單子入之。
承旨前望單子入之,李圭祊落點。
傳于金箕晩曰,承旨房望,順房爲之,吏·工換房。
傳于金箕晩曰,自明日進講停。
傳于洪祐順曰,中官李相利定配。
金箕晩,以都摠府言啓曰,今日入直內三廳·武兼·禁軍及軍兵等,當爲中日習射技放,而停朝市相値,不得設行之意,敢啓。傳曰,知道。
洪祐順,以義禁府言啓曰,中官李相利定配事,承傳,啓下矣。李相利平安道泰川縣定配,而以承傳內辭意,具罪目依例發遣府書吏,押送配所,何如?傳曰,允。
戊戌十一月二十三日辰時,上御熙政堂。進講入侍時,提學徐有榘,參贊官洪祐順,檢討官金在根,假注書徐相敎,記事官鄭基世·南秉哲,各持詩傳第三卷,以次進伏訖。上誦前受音一遍訖。有榘讀自東門之墠,止東門之墠二章,仍奏釋義訖。上讀新受音十遍訖,命陳文義。有榘曰,此章別無可陳之文義,而此曰其人甚遠,豈不爾思等句,與論語唐棣詩之豈不爾思,室是遠矣之句,相似矣。唐棣卽逸詩,而未知其旨義之何居,孔夫子以其思道,釋之曰,不之思也,夫何遠之有?蓋天下萬事,未有不思而得者。雖以講學言之,旨義之疑晦處,若深思潛究,則豈有不解者乎?伏睹今日殿下臨講之法,瀜通時少,錯誤時多,此由句讀間不能潛心思繹之致也。雖些少事,必思之後乃得,而況於聖經賢傳微辭奧旨,豈可不深究潛思,而近取諸心哉?伏願此等處,勿爲泛看,深加推究之工,則聖學益有將就之效矣。上曰,玉堂陳之。在根曰,此章大旨,識其所居,而未得見之之詞也。夫知善而不能明,知賢而不能用,亦與此義之知而不見,相類矣。善之當爲,惡之當去,知之非難,而行之惟艱,進賢而退不肖,亦非知之爲艱,而行之惟難。故大學曰,見賢而不能擧,慢也,見不善而不能退,過也。旣知善善惡惡之別,而好善如好好色,惡惡如惡惡臭,則明善用賢,可謂至矣,而道不遠人,邇可在玆,不似乎室邇人遠之嘆矣。伏願此等文義,推類旁照於詩人言外之旨,深加體念焉。上曰,參贊官陳之。祐順曰,閣臣·儒臣所陳,俱爲切實,臣無容更達。此章亦不過游女相思之辭,別無文義之可拈,而第其首章邇遠二字,最合玩味。所懷人之居室雖邇,所懷之人,不得相見,則其人未可謂之近矣。大凡地雖有遠近之別,而或有邇可遠,遠可邇之時。以言乎人君之化民,則有東漸西被訖聲敎之美,以言乎來遠,則有闢四門天下一家氣像之盛,以言乎事天,則有上帝臨汝,毋貳爾心之義,以言乎擧賢,則有萬邦黎獻,共惟帝臣之謨。推此言之,則君上御世,不可以遠邇,有所分別,恒懋近悅遠懷之道。是臣區區之望也,惟殿下體念焉。上掩卷。有榘曰,今日自止太小,自明日使之付二章以入,何如?上可之。仍命退,諸臣以次退出。
上在昌德宮。停常參·經筵。
金基晩啓曰,合辭許久闕啓,事甚未安。除在外外,未肅拜人員,竝卽牌招,何如?傳曰,允。
又啓曰,卽者義禁府都事來言,時囚罪人金致聲,當爲捧供,而判義禁朴岐壽,同義禁李光正,俱有身病,二員未差,不得備員開坐云。判義禁·同義禁,竝卽牌招,未差之代,政官牌招,開政差出,待下批,牌招,以爲開坐之地,何如?傳曰,允。前望單子入之。
同義禁前望單子入之,尹命圭·李景在落點。
金箕晩啓曰,判義禁朴岐壽,同義禁李光正牌不進推考傳旨,今方捧入,而開坐命下之後,如是違牌,事甚未安。竝更牌招,何如?傳曰,允。
行大司諫沈宜臣啓曰,臣於日前,伏奉諫長除旨,自顧風裁,豈或近似,而召牌屢降,義分是懼,雖不得不章皇出肅,而第臣於合啓句語中,有私義之不可聯參者。如臣所處,輒蒙恩諒,義無異同,跡難仍冒,請命遞斥臣職。答曰,依啓。
以司諫成好謙,獻納金鍠,掌令李殷相牌不進罷職傳旨,傳于金箕晩曰,只推。
以東萊府使成遂默狀啓,島主未還,事係違約,初不詳詰,循例轉達,致有査實登聞之擧,惶恐待罪事,傳于金箕晩曰,觀此狀啓,雖是狡倭違約,而初不詳詰,至於見瞞,則安用任譯爲哉?廟堂更査嚴勘,該府使之不能先事察飭,亦不可不論,姑先施以從重推考。
李圭祊,以奎章閣言啓曰,原任直提學金鏴喪第三日,依定式遣檢書官,致弔恤孤,仍爲勸粥以來之意,敢啓。傳曰,知道。
金箕晩,以義禁府言啓曰,新除授同義禁李景在,時無職名,令該曹口傳付軍職,以爲冠帶常仕,何如?傳曰,允。
兵曹口傳政事,護軍單李景在。
判尹朴晦壽疏曰,伏以,臣以匪才,謬膺藩寄,官不稱人,用與實違,早晩僨誤,臣固自料,而感激低回,未敢言私,據若固有,行且歲餘,荒疎湔劣,無往非罪。迺於江界鎭將事,而臣之罪益無所自逃矣。稽諸國典,凡有犯越,爲觀察者,固有定罪,若其不能摘發,因他現露,則厥罪尤大。況名以邊將,是留防,而所犯者,又非愚民妄行,潛自涉境之比者乎?江之距浿,縱云踔遠,風傳至及京洛,而坐在省內,茫無聞知,竟未能登時掀發,眊聵若此,何事可了?執此而議臣罪,則不職之誅,卽其末減,是豈所以奉承委畀之眷,而亦豈臣矢心報效之素志也哉?使臣自解,亦將無辭,嶺海金木,實所甘心。若謂臣因循掩置云爾,則是直欺隱也。恒人之粗具彝性者,汚不敢出此,非徒不敢,抑亦不忍爲也。此臣所以窮隘迫蹙,欲暴無階者也。廟啓之只請譴罷,罰不蔽辜,臣何敢以重戾薄警,謂已經勘,厭然而自恕也哉?屛伏窮廬,日夕訟愆,千萬不自意,京兆特點,恩出格外,繼而有收敍之命,臣且驚且惶,疑若夢寐,未敢知罪負賤臣,何以得此於聖朝核實必罰之政也?聖念雖軫於拂拭,私心益切於媿懼,縱欲感戴恩私,竭蹶趨承,以伸積違戀結之忱,而自顧愆殃,無以抗顔,惟有斂跡周行,杜門自靖,以爲一分息補之道而已。玆敢不避猥越,冒死自列。伏乞聖慈,俯垂鑑諒,亟削臣職名,仍命攸司,議臣當勘之律,以爲不職者戒焉。臣無任云云。答曰,省疏具悉。向來事,卿亦不得無所失,故已處分矣。今不必如是更引,勿辭,卽爲肅命。
上在昌德宮。停常參·經筵。
藥房提調趙秉鉉,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
洪祐順啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
趙秉龜啓曰,左副承旨金箕晩,今日不爲仕進,卽爲牌招,何如?傳曰,允。
又啓曰,左承旨徐念淳,自鄕上來,卽爲牌招,何如?傳曰,允。
洪祐順啓曰,備邊司郞廳來言,今日賓廳日次,而大臣有身病,不得來會云矣。敢啓。傳曰,知道。
又啓曰,判義禁朴岐壽,同義禁李光正再牌不進,同義禁尹命圭·李景在牌不進推考傳旨,今方捧入,而開坐命下之後,連事違召,無意承膺,事體所在,誠極未安。判義禁朴岐壽,同義禁李光正,竝所當更請牌招,而係是一日三牌,何以爲之,而同義禁尹命圭·李景在,竝更牌招,何如?傳曰,竝更爲牌招,如有違牌,勿爲呼望。
李圭祊啓曰,吏曹郞廳來言,臺諫有闕,政事,取稟。傳曰,政官牌招開政。
洪祐順啓曰,行大司憲李紀淵,掌令李殷相·崔尙儒牌不進,執義姜必魯,持平李宗秉未署經,監察茶時之意,敢啓。傳曰,知道。
以司諫成好謙,獻納金鍠,掌令李殷相·崔尙儒牌不進罷職傳旨,傳于洪祐順曰,只推。
以左承旨徐念淳,左副承旨金箕晩牌不進罷職傳旨,傳于洪祐順曰,只推。
李圭祊啓曰,行吏曹判書鄭元容,參議金英淳牌不進推考傳旨及罷職傳旨,今方捧入,而開政命下之後,如是違牌,事甚未安。參判鄭基一在外,判書更爲牌招,何如?傳曰,允。參議只推,一體更爲牌招,如有違牌,勿爲呼望。
李根友,以吏批言啓曰,侍從臣父年七十以上人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十以上人,別單書入之意,敢啓。傳曰,知道。
洪祐順,以兵曹言啓曰,每都政,新資五窠,例爲差出,而營將準二十朔者,只有四窠,且舊堂積滯,亦不可不念。就未準朔中朔數多者,依例推移內遷,何如?傳曰,允。
又以兵曹言啓曰,五衛將安慵·張斗斌·徐春輔·任榦·黃載謙,忠壯衛將金錥·金最直,俱以病難供職,呈狀乞遞,竝改差,何如?傳曰,允。
有政。吏批,行判書鄭元容進,參判鄭基一在外未肅拜,參議金英淳式暇,同副承旨李根友進。以李祖榮爲大司諫,李孝淳爲校理,李憲瑋爲知敦寧,林景鎭爲兵曹參判,李道在爲左尹,鄭德和爲敦寧都正,宋持養爲工曹參議,朴晦壽爲知經筵,李魯秉爲同經筵,朴綺壽爲景慕宮提調,林基洙爲右通禮,鄭爲兵曹正郞,宋持宇爲厚陵令,崔元謙爲武烈祠參奉,李經在爲直講,禁府都事李時敏,濟用奉事洪準謨相換,學正單金圭衡,學諭單金尙一,承文正字單白宗佺,前郡守曺鵬今加通政加資事,兵曹覆啓判下。
兵批,行判書朴岐壽進,參判未差,參議丁庠敎病,參知李益文入直,右副承旨洪祐順進。以白魯洙·柳光魯·李健緖·李敏敎·崔笠爲五衛將,張興燮·姜棨爲忠壯將,趙羲豐爲宣傳官,金基纘爲文兼,許槃爲大興中軍,僉知單馬行逸,護軍李穆淵·沈宜臣·李若愚·徐英淳,副護軍李祖榮,以上竝單付。
李根友,以奎章閣言啓曰,原任直提學金鏴喪成服日,依定式遣檢書官,致祭以來之意,敢啓。傳曰,知道。
洪祐順,以都摠府言啓曰,副摠管李行敎,以御營中軍,本營諸將官射會監試事,禁衛營晝仕出去之意,敢啓。傳曰,知道。
又以兵曹言啓曰,來十二月己亥正月當上番騎兵二百二十八名所着襦衣,本曹點考,仍令該曹題給之意,敢啓。傳曰,知道。
又以備邊司言啓曰,頃以渡海譯官入送後,島主尙未還島委折,更爲査實登聞之意,草記行會矣。卽見東萊府使成遂默狀啓,則以爲,拿致訓別等,査問其委折,則渠等所供,雖云島主之匪久還島,渡海之六月內入送,差倭所告,不啻丁寧,而循例手本,自歸見瞞之科,揆以事體,難逭疎謬之罪爲辭,而判付內,觀此狀啓,雖狡倭違約,而初不詳詰,至於見瞞,則安用任譯爲哉?廟堂更査嚴勘,該府使之不能先事察飭,亦不可不論,姑先施以從重推考事,命下矣。渡海差送,亞於信行,其請其許,明有約條,非但我國之常所堅守,亦是彼人之不敢違越也。今以任譯所招觀之,彼人何嘗以島主已還爲言,而渠輩反不以實狀告于朝廷,使交隣重事,未免朦朧施行者,論其所犯,合置何典?設令只以關白承襲一事,請來渡海爲辭,朝廷宜無不許之理,而乃以未還之島主,謂之已還,必欲兩件之兼付者,如非與彼和應,必有自渠慫慂。此若尋常處之,不知來頭,做出何樣事端。侮辱朝廷任譯等,令該府拿問嚴勘。又見萊府所報,則査啓之前已修上者,爲任譯所從中阻遏,更爲封發,自至稽滯云。此亦無前變怪,尤極驚惋。待就囚,使之添問目覈實定罪。雖以倅臣言之,未察譯輩之瞞蔽,竟致國體之虧損,而査啓中無所請罪,只以疎謬二字爲結辭,有若循例擧行之偶有做錯者然。由前而有失審之歎,由後而涉周遮之嫌,不可以判付特推,謂已經勘,而仍置不論。該府使成遂默,施以譴罷之典,何如?傳曰,允。
義禁府啓目,薺浦前萬戶金致聲原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。又啓目,大靜前縣監安允璟原情云云。問目內辭緣,泛稱遲晩,所當請刑是白乎矣,曾經侍從,勿爲請刑,載在大典通編,議處,何如?判付。啓,依允。
吏曹啓目。粘連觀此弘文館修撰朴齊憲上疏,則以爲,臣與同副承旨臣李根友,有舅甥應避之嫌,今臣之所帶春秋兼銜,在法富遞。伏乞聖明,俯垂鑑諒,亟遞臣職,以存公格亦爲白有臥乎所,相避之法,自下當遞,弘文館修撰朴齊憲所帶春秋館記事官之任,今姑減下,何如?判付。啓,依允。
上在昌德宮。停常參·經筵。
金箕晩,以都摠府言啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
洪祐順啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
備邊司,以李明迪爲東萊府使。
洪祐順啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,掌令李殷相·崔尙儒牌不進罷職傳旨,傳于洪祐順曰,只推。
李根友,以吏曹言啓曰,今當儲窠之時,若出郡守以上窠,則京職中可擬之人,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?傳曰,允。
又以吏曹言啓曰,卽見忠淸監司趙冀永狀啓,則靑山縣監李龍在,八月受由上京,尙不還官,令臣曹催促下送事,爲辭矣。繼伏承委折知入之下敎,探問本家,則今十七日登程,中路得病,待差當前進云。今番促敎之下,謂以明日下去,而近旬稽淹者,已爲未安。且上京旣在於八月,則其間促還之時,初不付粘移者,有違新式,不可置而勿論。該縣監李龍在,爲先罷黜,其罪狀,令該府拿問處之。雖以道臣言之,四朔曠官之後,今始狀請促還者,亦不可無警,推考,何如?傳曰,允。
李圭祊,以弘文館言啓曰,新除授校理李孝淳,時在慶尙道禮安地,經筵入番事緊,請斯速乘馹上來事,下諭。傳曰,許遞。
洪祐順,以義禁府言啓曰,倭學訓導朴命澈,別差金東佑等,竝拿問嚴勘事,傳旨啓下矣。朴命澈時在東萊府云,依例發遣府書吏,拿來,金東佑下去全羅道靈巖地云,依例發遣府羅將,拿來,何如?傳曰,允。
義禁府啓目。粘連向前安允璟亦,身爲差員,貢馬與人物之漂流,若是夥多,不能愼風發船之失,在所難免是白乎矣,就囚遲晩段,知委之在於七初,下陸之在於十晦,該道公文,囚供之候風,俱有可據,駕海行色,宜有參恕,以此照律,何如?判付。啓,依允。又啓目。粘連向前金致聲亦,漕納旣畢,旋卽還鎭,自是法例是白去乙,稱以身病,屢朔逗遛,以其鎭務之壞弊,至登帥臣之論啓,以此照律,何如?判付。啓,依允。
上在昌德宮。停常參·經筵。
洪祐順啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
趙秉龜啓曰,左承旨徐念淳,今日不爲仕進,卽爲牌招,何如?傳曰,允。
李根友啓曰,知敦寧李憲瑋,兵曹參判林景鎭除拜後過三日不爲出肅,竝依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。工曹參議宋持養,敦寧都正鄭德和,除拜後過三日不爲出肅,事體所在,誠極未安。竝從重推考,仍卽牌招察任,何如?傳曰,允。
洪祐順啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于洪祐順曰,只推。
以京畿監司洪學淵狀啓,長湍府使李顯夔身死事,傳于李根友曰,口傳差出,催促下送。
洪祐順,以義禁府言啓曰,靑山縣監李龍在拿問處之事,傳旨啓下矣。李龍在下去任所云,依例發遣府羅將,拿來,何如?傳曰,待待命拿囚。
又以義禁府言啓曰,倭學別差金東佑下去全羅道靈巖郡,發遣府羅將拿來事,草記蒙允矣。金東佑,今方上來待命,卽爲拿囚之意,敢啓。傳曰,知道。
左承旨徐念淳疏曰,伏以,臣天地間一僇人耳。當千古所無之事,遭千古所無之變,驚慟震剝,尤倍凡庶,宜死不死,食息如昔,人之無狀,胡至此極?正名定罪,金木猶輕,聖度涵海,慈恩如天,處分不加於誅殛,竄典特止於善地,臣感惶怵迫,奔馳就謫,神悸魄,拊今靡定,北望紫極,以首頓地,戚戚嗟嗟,理必無全,曾未幾月,恩宥遽降,臣手擎鳳綸,有淚成血,歸復子母相對,感誦洪造,屛伏荒坰,杜門訟愆,餘罪加律,惟日是俟。忽於日前,承宣前望,特蒙恩點,繼下蕩敍之命,馹諭召臣,庚牌促臣,臣且感且悚,不知死所。第伏念,殿下之所以處臣者,始或以无妄之禍,特施寬大之恩,今乃以簪履之舊,有玆記念之盛,終始恩造,與天無極,而臣罪臣自知之。苟使臣先事檢飭,到底誠愼,念念慥慥,一飯不忘,有足以感木石而孚豚魚,則豈至有亘古今以來所未聞之凶賊,出於官守之地也?臣雖不忠,亦具彝性,報答一念,寤寐永矢,而命與仇謀,殃因時丁未能圖效於絲毫,乃反速戾於罔赦,不但爲殿下之罪人,乃爲先王之罪人,非特爲一國之罪人,實爲萬世之罪人。生旣無歸,死又靡依,懷痛窮宙,此何人斯?隆恩縱荷曲貸,臣罪無望復贖。且使臣今雖欲强情殫束,出入殿陛,浹背之惶汗,更難自收,離舍之危魂,莫能相守,日居月諸,痛已纏於骨髓,跼高蹐厚,罪難容於覆載,此生此世,抱玆冤恨,其將何顔,重入脩門,又將以何心,隨行逐隊,處乎縉紳之列也哉?噫,臣自通籍以來,厚被兩先朝拂拭之恩,姓名不離於銓注,蹤跡常廁於邇密,以及我殿下光御之初,玉署·銀臺,除旨聯翩,昵侍深嚴,獲近耿光。顧臣承聆玉音,辭陛北下,倏爾周年,冬又過半,今於逖違之餘,犬馬微忱,豈不欲復隨冠冕,仰瞻紫扆,而罪累如臣,不忠如臣,妄自僥倖,謂已徑勘,貪戀榮祿,敢思冒膺,重犯無忌憚之罪,非臣義分之所敢出,亦非臣情理之所敢安也。玆敢瀝血陳章,仰瀆崇嚴。伏願遄伏常刑,以爲爲人臣不忠不職者戒焉。臣無任云云。省疏具悉。昨年北殿事,何忍更提?爾其勿辭察職。
上在昌德宮。停常參·經筵。
洪祐順啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李圭祊啓曰,同副承旨李根友,今日不爲仕進,卽爲牌招,何如?傳曰,允。
吏曹口傳政事,以李玄大爲長湍府使。
洪祐順,以備邊司言啓曰,災邑曠官,一時爲悶,新除長湍府使,使之當日辭朝,湖西守令未差之代,亦令該曹口傳差出,當日下送,何如?傳曰,允。
傳于李根友曰,吏曹參議有闕之代,前望單子入之。
吏曹參議前望單子入之,朴齊明落點。
洪祐順啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于洪祐順曰,只推。
以同副承旨李根友牌不進罷職傳旨,傳于李圭祊曰,只推。
以全羅監司李憲球狀啓,茂長縣人命渰死事,大王大妃殿傳于李圭祊曰,觀此完伯狀啓,茂長縣人命渰死,如是之多,驚惻無比。原恤典外,別恤典題給,如有生前身還布,特爲蠲蕩,未拯屍,更爲嚴飭沿邑,期於拯得之意,分付道臣。
吏曹口傳政事,以申命淵爲靑山縣監。
李圭祊,以宣惠廳言啓曰,本廳郞廳宋基鼎,身病難强,呈狀乞遞,改差,何如?傳曰,允。
又以禮曹言啓曰,卽接高靈幼學崔命祚所志,則以爲,同姓八寸兄命臣,嫡妾俱無子,以其同姓八寸弟命柱第三子龍海,欲爲繼後,兩家諸族,相議完定,而命臣夫妻,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長崔命祚所訴旣如此,依定式崔命柱第三子龍海,立爲崔命臣之後,何如?傳曰,允。
又以禮曹言啓曰,卽接長淵幼學李漢喆所志,則以爲,族姪遠祿,嫡妾俱無子,以其同姓四寸弟逸祿第二子範錫,欲爲繼後,兩家諸族,相議完定,而生養父母,俱爲作故,拘於常規,不得循例禮斜,依定式草記稟處事,呈狀矣。凡係繼宗立後,兩邊與受,明有可據,而不得登聞者,許令該曹論理草記事,曾有筵奏定式,而門長李漢喆所訴旣如此,依定式李逸祿第二子範錫,立爲李遠祿之後,何如?傳曰,允。
洪祐順,以備邊司言啓曰,漢城判尹朴晦壽,除拜已至多日,間又陳疏承批,而尙不出肅,非但詞訟曠務之可悶,獻民數隔日,而如是逡巡,極爲未安。令政院嚴飭牌招,使之卽爲肅命,何如?傳曰,允。
又以義禁府言啓曰,時囚罪人金東佑,當爲捧供,而事係邊情,不可不到底盤覈,而姑俟訓導之拿囚,一體捧供以入,何如?傳曰,允。
義禁府照目。粘連大靜前縣監安允璟矣本府議啓內,身爲差員,貢馬與人物之漂流,若是夥多,不能愼風發船之失,在所難免是白乎矣,就囚遲緩段,知委之在於七初,下陸之在於十晦,該道之公文,囚供之候風,俱有可據,駕海行色,宜有參恕。以此照律,罪笞四十收贖,附過還職,私罪,奉敎依允。又照目。粘連薺浦前萬戶金致聲矣本府議啓內,漕納旣畢,旋卽還鎭,自是法例是白去乙,稱以身病,屢朔逗遛,以其鎭務之壞廢,至登帥臣之論啓。以此照律,罪杖八十收贖,奪告身三等,私罪,奉敎依允。
兵曹參判林景鎭疏曰,伏以,臣賦性庸愚,才識空疎,通籍四十七年,厚被三朝曲芘之恩。自簪筆而滾到卿班,頂踵毛髮,莫非陶甄中一物耳。補蔑絲毫,徒積罪戾,居常愧懼,若隕淵谷。昨年初秋,見差社壇修改移還安祭獻官,而不量精力之未逮,徒懷趨走之爲恭,及當受香時,還安香祝,不爲同封,固當往復于喉院,而矇然不省,只奉移安香祝,夤臣昏憒,致此不敬,祀典至重,勘罪猶輕。今春慶會,特蒙蕩敍,且惶且感,杜門自靖,豈意收簪之寵,遽紆於屛蟄之際?情踪轉益忸蹙,承膺實無其望,召牌儼臨,坐犯違傲。玆敢略陳短章,冒瀆崇嚴。伏乞聖慈,俯垂鑑諒,亟削臣職,仍治臣罪,以肅朝綱焉。臣無任云云。答曰,省疏具悉。往事不必更引,卿其勿辭行公。
吏曹參議金英淳疏曰,伏以,臣於見識,豈有一分堪承之望,而辭不獲命,黽勉蹲據,于玆幾半歲矣。間値長亞堂之遞代在外,政注數番,承乏代行,而瞢昧謬舛,莫掩疵瘢,不善之斵,每切惶汗,則不能者止,實爲義諦,而又自數日前,重患關格之病,委身床笫,蠢動無路。蓋此症祟,非一時无妄,緣臣稟質素薄,榮衛不調,痰濕壅閼,食飮恒滯。由是而課歲患此,每當寒節,如期闖發,方其始劇,胸脅若受鋒刃,人鬼未判頃刻。鍼藥交試,峻毒不擇,僅得回甦,而眞元凋鑠,氣息綿綴,經涉旬朔,始能起動。今此病作,而形証之危劇,比前有加,則雖幸少愈,束帶供職,杳無期限。玆將疾痛之呼,仰瀆崇嚴之聽。伏乞聖慈,特垂矜憐,亟遞臣見任,俾得安意調治,毋曠厥官,公私幸甚。臣無任云云。省疏具悉。所請依施。
上在昌德宮。停常參·經筵。
藥房提調趙秉鉉,副提調趙秉龜啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
金箕晩,以都摠府言啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
洪祐順啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
趙秉龜啓曰,右承旨徐念淳,今日不爲仕進,卽爲牌招,何如?傳曰,允。
金箕晩啓曰,備邊司郞廳來言,今日賓廳日次,而大臣有身病,不得來會云矣。敢啓。傳曰,知道。
傳于李□□曰禮房承旨馳詣宗廟·景慕宮,奉審摘奸以來。
以忠淸監司趙冀永狀啓,鎭岑縣監李哲永身死事,傳于李根友曰,令該曹口傳擇差,當日下送。
吏曹口傳政事,以李鳳來爲鎭岑縣監。
吏曹口傳政事,以沈元澤爲景慕宮令。
洪祐順啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于洪祐順曰,只推。
金箕晩,以兵曹言啓曰,今十一月各廳堂下武臣朔試射,臣曹連因有故,不得爲之之意,敢啓。傳曰,知道。
又以訓鍊都監言啓曰,本局攔後將鄭光澈,病難察任,改差,何如?傳曰,允。
上在昌德宮。停常參·經筵。
洪祐順啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,來初五日,朝參日次,而崇陵忌辰祭正日相値,頉稟之意,敢啓。傳曰,知道。
李圭祊啓曰,左副承旨金箕晩,今日不爲仕進,卽爲牌招,何如?傳曰,允。
洪祐順啓曰,卽者吏曹郞廳來言,靑山縣監申命淵,鎭岑縣監李鳳來當爲署經,而兩司不備,不得備員署經云。除在外·未署經外,未肅拜人員,竝卽牌招,何如?傳曰,允。
以大司諫李祖榮,掌令李殷相牌不進罷職傳旨,傳于洪祐順曰,只推。
洪祐順啓曰,靑山縣監申命淵,鎭岑縣監李鳳來,諫院則雖已署經,憲府不備,尙未署經。掌令李殷相,旣有只推之命,與行大司憲李紀淵,一體更爲牌招,以爲備員署經之地,何如?傳曰,一司除署經。
又啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,獻納金鍠,掌令李殷相·崔尙儒牌不進罷職傳旨,傳于洪祐順曰,只推。
以左副承旨金箕晩牌不進罷職傳旨,傳于李圭祊曰,只推。
李圭祊,以奎章閣言啓曰,景慕宮望廟樓,今朔奉審,無頉之意,敢啓。傳曰,知道。
洪祐順,以兵曹言啓曰,今十二月初四日宗廟·社稷·景慕宮臘享大祭時,守門當爲塡差,而本曹郞廳·都摠府郞廳·五衛將中在外與入直外,排擬苟艱,依定式軍門將官及前銜武臣,代差以入之意,敢啓。傳曰,知道。
敦寧都正鄭德和疏曰,伏以,臣伏奉除旨,以臣爲敦寧府都正者,臣惶霣感激,粗伸叩謝之忱,而臣本無敦寧,格例所拘,不可仍冒。玆敢援據,猥陳短章。伏乞聖明,俯垂鑑諒,亟遞臣職,以存公格,以安私分,千萬幸甚。臣無任云云。省疏具悉。疏辭,下該曹稟處。
上在昌德宮。停常參·經筵。
藥房都提調李止淵,提調趙秉鉉,副提調趙秉龜啓曰,節屆隆冬,寒事轉甚,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
洪祐順啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
趙秉龜啓曰,左承旨徐念淳,今日不爲仕進,卽爲牌招,何如?傳曰,允。
金箕晩啓曰,卽伏見兵曹監軍單子啓下者,則文兼金基纘之基字,誤書以箕字。奏御文字之如是不審,極爲未安。臣之矇然捧入,不勝惶悚,而當該堂上,不可無警,推考,何如?傳曰,允。
李圭祊啓曰,卽者社稷署官員來言,明日臘享大祭,神位出還奉安時,提調當爲進參,而都提調李相璜,提調金履載,俱有身病,不得進參云。提調金履載,卽爲牌招,使之進參,何如?傳曰,允。
又啓曰,社稷提調金履載牌不進推考傳旨,今方捧入,而明日臘享大祭,神位出還奉安時,當爲進參,如是違牌,事甚未安。更爲牌招,何如?傳曰,允。如有違牌,勿爲呼望。
洪祐順啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于洪祐順曰,只推。
以左承旨徐念淳牌不進罷職傳旨,傳于洪祐順曰,只推
傳于李圭祊曰,發遣吏郞,諸執事淸齋與否,摘奸以來。
備邊司薦望,以李升權爲統制使。
李根友啓曰,兵曹郞廳來言,統制使下批政事,取稟。傳曰,明日爲之。
李根友,以吏曹言啓曰,本曹正郞李必玉,以其身病,呈狀乞遞,依例改差,何如?傳曰,允。
洪祐順,以兵曹言啓曰,本曹正郞鄭,佐郞曺相振,俱以身病,呈狀乞遞。宿衛重地,不可久曠,竝改差,何如?傳曰,允。
李根友,以吏曹言啓曰,今此宗廟臘享大祭大祝兵曹正郞鄭,纔已遞職,時無職名,令該曹口傳付軍職,何如?傳曰,允。
兵曹口傳政事,副司果單鄭。
李根友,以吏曹言啓曰,德源府推考敬差官李鳳純呈狀內,矣身素患冷積之症,近因寒劇,一倍添苦,方此委頓,時日內萬無蠢動行役之望,卽速入啓遞改云。其身病旣如是,則有難强令遠赴,改差,何如?傳曰,允。
洪祐順,以都摠府言啓曰,副摠管韓鎭㦿,以宗廟臘享大祭終獻官,祭物看品事,晝仕出去之意,敢啓。傳曰,知道。
又以兵曹言啓曰,五衛將白魯洙,前任尙州營將,柳光魯,前任大丘營將,李健緖,前任慶州營將,李敏敎,前任三陟營將,崔笠,前任咸鏡監營中軍,忠壯衛將張興燮,前任慶尙監營中軍,姜棨,前任統虞候,俱在任所,上來間該廳番次苟艱云。五衛將馬行逸,景福宮衛將崔鍾和·尹仁謙,慶熙宮衛將韓興道·徐懿大,守門將李厚植,俱以病難供職,呈狀乞遞,竝改差,何如?傳曰,允。
吏曹啓目粘連啓下是白有亦,觀此敦寧府都正鄭德和上疏,則以爲,臣本無敦寧,格例所拘,不可仍冒。伏乞聖明,俯垂鑑諒,亟遞臣職,以存公格亦爲白有臥乎所,旣無敦寧,則揆以格例,不可仍置。敦寧府都正鄭德和,依例改差,何如?判付。啓,依允。
上在昌德宮。停常參·經筵。
洪祐順啓曰,行大司憲李紀淵,掌令李殷相未肅拜,執義姜必魯,持平李致五在外,掌令崔尙儒呈辭,持平李宗秉未署經,監察茶時之意,敢啓。傳曰,知道。
傳于洪祐順曰,禮房承旨,馳詣社稷·宗廟·永禧殿·景慕宮,奉審摘奸以來。
大王大妃殿,傳于洪祐順曰,畿·湖賑資,自廟堂已爲區劃,而言念明春民情,寢食實爲靡甘。內帑天銀二千兩,丹木三千斤,白礬三千斤,特爲出給,廟堂量宜分送,設賑各處,添補賑資。
洪祐順啓曰,行都承旨趙秉龜,同副承旨李根友式暇,左承旨徐念淳不爲仕進,右承旨李圭祊,左副承旨金箕晩監祭進,院中只有臣一人,伴直無人。左承旨徐念淳,所當牌招,而拘於廳規,不得請牌,何以爲之?敢稟。傳曰,牌招。
以左承旨徐念淳牌不進罷職傳旨,傳于洪祐順曰,口推。
洪祐順啓曰,伴直無人,左承旨徐念淳,旣有只推之命,所當更請牌招,而拘於廳規,不得請牌,何以爲之?敢稟。傳曰,牌招。
又啓曰,卽者吏曹郞廳來言,政事爲之事,命下,而行判書鄭元容病不來,參判鄭基一在外,參議朴齊明未肅拜,不得開政云。判書·參議,竝卽牌招,何如?傳曰,允。
兵曹,以尹義儉爲禁軍別將。
傳于洪祐順曰,留院公事入之。
傳于洪祐順曰,吏·刑換房。
洪祐順啓曰,行吏曹判書鄭元容,參議朴齊明牌不進推考傳旨及罷職傳旨,今方捧入,而開政命下之後,如是違牌,事甚未安。判書更爲牌招,何如?傳曰,允。參議只推,一體牌招,如有違牌,勿爲呼望。
又啓曰,行都承旨趙秉龜,同副承旨李根友式暇,左承旨徐念淳再牌不進,右承旨李圭祊,左副承旨金箕晩監祭進,臣吏兵批兼進之意,敢啓。傳曰,知道。
有政。吏批,行判書鄭元容進,參判鄭基一在外未肅拜,參議朴齊明式暇,右副承旨洪祐順進。以洪永圭爲校理,金英淳爲敦寧都正,宋台霖爲吏曹正郞,金輔根爲兵曹正郞,李圭復爲刑曹正郞,愼尙欽爲兵曹佐郞,崔在燁爲直講,劉錫爲寧陵令,閔璜世爲敦寧主簿,尹載成爲漢城主簿,徐兢輔爲東部都事,康仁默爲定陵參奉,李廷憲爲德源府敬差官,李熙庚爲肅川府使,吳致文爲碧潼郡守,卓宗述爲魚川察訪,出身崔昌益今超通政,侍從臣掌令崔尙儒父年七十三,加資事,承傳。東萊府使單李明迪。
兵批,行判書朴岐壽進,參判林景鎭,參議丁庠敎病,參知李益文入直,右副承旨洪祐順進。以徐格修爲同知,金賢根爲副摠管,閔致鳳·柳貞裕·李守益·李熙碩·孫應俊·洪憲範爲五衛將,馮學祖·洪羲象·李東弼爲忠壯將,金明敍爲訓鍊僉正,朴齊吉爲守門將,沈日永爲黃海兵使,朴潤榮爲南兵使,具載龍爲全羅右水使,慶聖熙爲忠淸中軍,僉知三單白魯洙·柳光魯·李健緖,護軍金相順,副護軍金英淳·鄭德和·許棨·趙德永·沈翊之·曺鵬·趙存卿·具廷鉉,副司直李孝淳,副司果李允植·王範疇,以上竝單付。統制使單李升權。
兵批,再政。都摠管單金賢根。
洪祐順啓曰,右邊捕盜大將沈日永,移拜黃海兵使矣。捕將之任,不可一刻暫曠。在前如此之時,有他邊大將兼察之例,今番則何以爲之?敢稟。傳曰,他邊大將兼察。
又啓曰,右邊捕盜大將,以他邊大將兼察事,命下矣。兼察右邊捕盜大將金煐,卽爲牌招,聽傳敎,何如?傳曰,允。
以左承旨徐念淳再牌不進罷職傳旨,傳于洪祐順曰,只推。
洪祐順啓曰,伴直無人,左承旨徐念淳,旣有只推之命,所當更請牌招,而拘於廳規,不得請牌,何以爲之?敢稟。傳曰,待明朝牌招,如有違牌,勿爲呼望。
洪祐順,以都摠府言啓曰,今日入直內三廳·武兼·禁軍及軍兵等,當爲中日習射技放,而宗廟臘享大祭齋戒相値,不得設行之意,敢啓。傳曰,知道。
又以備邊司言啓曰,大王大妃殿傳曰,畿·湖賑資,自廟堂已爲區劃,而言念明春民情,寢食實爲靡甘。內帑天銀二千兩,丹木三千斤,白礬三千斤,特爲出給,廟堂量宜分送,設賑各處,添補賑資事,命下矣。兩道歉形,無甚彼此,而賑資區劃,略有差等,今此內下賑資,亦當有參量分排。京畿天銀一千兩,丹木一千二百斤,白礬一千二百斤,湖西天銀七百兩,丹木一千二百斤,白礬一千二百斤,水原·廣州各天銀一百兩,丹木一百五十斤,白礬一百五十斤,江華·松都各天銀五十兩,丹木一百五十斤,白礬一百五十斤分劃,而在前賑資別下時,每自戶曹,折本價從便下送。今亦依此擧行之意,分付該曹,何如?傳曰,允。
上在昌德宮。停常參·經筵。
金箕晩啓曰,行大司憲李紀淵,掌令李殷相未肅拜,執義姜必魯,持平李致五在外,掌令崔尙儒呈辭,持平李宗秉未署經,監察茶時之意,敢啓。傳曰,知道。
兵曹,以具信喜爲右邊捕盜大將。
金箕晩啓曰,新除授右邊捕盜大將具信喜,卽爲牌招,傳授命召及大將牌·傳令牌,何如?傳曰,允。
洪祐順,以吏曹言啓曰,因大臣筵奏,才學最著者,勿拘幼學·生進·朝官前銜,諸道則道臣精抄啓聞,京中則銓官就議廟堂,指名啓下,向後收用之道,裁量稟定之地事,伏承慈敎,允下矣。臣就議廟堂,精抄四人,別錄入啓之意,敢啓。傳曰,知道。
吏曹,才學別薦別單,成近默·李敏行·李亮淵·洪直弼。
上在昌德宮。停常參·經筵。
藥房提調趙秉鉉,左承旨徐念淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
李根友啓曰,行大司憲李紀淵,掌令李殷相未肅拜,執義姜必魯,持平李致五在外,掌令崔尙儒呈辭,持平李宗秉未署經,監察茶時之意,敢啓。傳曰,知道。
徐念淳啓曰,右承旨李圭祊,今日不爲仕進,卽爲牌招,何如?傳曰,允。
金箕晩啓曰,備邊司郞廳來言,今日賓廳日次,而國忌正日相値,不得來會云矣。敢啓。傳曰,知道。
洪祐順啓曰,三品官之無得過三日循例請牌,曾有定式矣。敦寧都正金英淳,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于洪祐順曰,吏兵批歲抄點下者,依例捧傳旨。
洪祐順,以內醫院提調意啓曰,副提調趙秉龜,今日問安,不爲仕進,卽爲牌招,何如?傳曰,允。
以右承旨李圭祊牌不進罷職傳旨,傳于李根友曰,只推。
金箕晩啓曰,明日傳香,禮房承旨當爲齋宿,右承旨李圭祊,旣有只推之命,所當牌招,而拘於廳規,不得請牌,何以爲之?敢稟。傳曰,牌招。
以右承旨李圭祊再牌不進罷職傳旨,傳于洪祐順曰,只推。
洪祐順,以承文院都提調意啓曰,院寫字官實訓長金仁逑仕滿,代以預差訓長李圭煥陞實,預差訓長李圭煥陞實,代以副司果李重信差下,使之勸獎,而前銜劉晉祜·劉盛祜·李容懋·金泓陞實代,趙弘鼎·趙弘德·韓應耆·金秀敬,依例陞補,付軍職冠帶常仕,童蒙洪得範·朴尙吉·方喜喆·金順石·金慶祖·金德祖,筆才頗有成就之望,屬于本院肄習,使之鍊業,何如?傳曰,允。
金箕晩,以備邊司言啓曰,慶尙監司權敦仁,疏陳道內民邑凋弊之狀,仍請慶州等十五邑京案付各軍闕額五千七百二十餘名,限三年停疤,順興等六邑丙申·丁酉未納身布六千三百八十餘兩,慶州等三邑丙申條兩稅及各衙門未納一萬四千一百二十餘兩,別加措處,俾盡優恤,而批旨,有疏辭令廟堂稟處之命矣。崇宰按藩,疏陳民隱,在朝家委畀之意,豈或有靳惜留難,而第至重者經費也,莫嚴者程式也。經費暫絀,猶可牽補,程式一壞,將焉收拾?今此諸條所請,雖或擧槪略施,有難逐段輒許。軍伍之逃故卽塡,自有定制,貢賦之惟正所納,莫敢違法,則道臣疏論限年停疤,未收請蠲,雖緣事勢之切急,參以古例,實關後弊,決不可容易議到,竝置之。至於六邑未納身布,凶荒札瘥之餘,流者故者,身旣不在,布於何徵?此非當督於新軍,又難移疾於隣族。若使無中責有,將見餘民盡散。今依近日畿內數邑已施之例,特許蠲蕩,則各衙門所失,各不過千百內外,以所失而較所得,其緩急大小,果將何如也?又見其成冊列錄,則慶州未收中,移劃外劃兩條,旣非正稅元納,數亦無多,姑令停捧,從後區處,不害爲拔例示惠之道矣。向於筵中,伏承慈聖下敎,間與諸堂,多日斟商,而終未見其十分便宜之策。就以一二事,曲加闊狹者,庶或爲目前紓力,而其外勞徠存撫之節,竝加講究措處,俾有成效之意,飭諭於該道臣,何如?傳曰,允。
上在昌德宮。停常參·經筵。
李根友啓曰,行大司憲李紀淵,掌令李殷相未肅拜,執義姜必魯,持平李致五在外,掌令崔尙儒呈辭,持平李宗秉未署經,監察茶時之意,敢啓。傳曰,知道。
傳于李圭祊曰,留院公事入之。
金箕晩,以都摠府言啓曰,今日入直內三廳·武兼·禁軍及軍兵等,當爲中日習射技放,而國忌齋戒相値,不得設行之意,敢啓。傳曰,知道。
左尹李道在疏曰,伏以,臣於窮峽病伏之中,忽伏奉京兆亞尹除命,恩誥遠宣,村隣動色,臣於是,滿心惶惕,感淚被面,不知所以自措也。噫,臣本庸懦譾劣,不嫺世務,蚊山蚷河,隨處生尤,至於待罪畿邑時事而極矣。何幸聖度天大,慈恩海涵,薄勘始止於行遣,寬典旋及於全宥,曾不踰年,生還故里,瑕垢在身,不比恒人。竊自謂從玆以往,飮啄田畝,謌詠聖澤,以圖不報之報矣。豈意自春以來,承宣特點,再紆宸簡?雖以在外,輒蒙遞解,記簪之眷,迥出尋常,臣省躬揆分,慙悚益切,而今此新除,又及於夢想之外,臣誠未敢知無似如臣者,何以得此於聖明也?臣雖至愚,寧不思感激洪造,蹶趨進,一肅恩命,少伸積違之忱,而顧臣年至病來,癃癈已久,縷息僅存,奄奄牀笫,近因調將失宜,重添寒疾,痰火闖煽,眞元耗涸,有頃刻垂盡之勢,無時月彈束之望。候班在卽,而忱誠莫展於起居,縟儀將擧,而踪跡自阻於蹈抃,瞻望雲天,徒增戀結。玆敢以文字,披陳情病,附達縣道。伏乞聖慈,俯垂鑑諒,亟遞臣新授職名,仍令選部,永刊臣籍,以爲爲人臣僨事慢命者之戒焉。臣無任云云。答曰,省疏具悉。往事,何須更提?卿其勿辭,卽爲上來肅命。
上在昌德宮。停常參·經筵。
李圭祊啓曰,來十一日,朝參日次矣。敢稟。傳曰,停。
李根友啓曰,來十一日,輪對日次矣。敢稟。傳曰,當次人受點,後日次待令。
又啓曰,行大司憲李紀淵,掌令李殷相未肅拜,執義姜必魯,持平李致五在外,掌令崔尙儒呈辭,持平李宗秉未署經,監察茶時之意,敢啓。傳曰,知道。
李圭祊啓曰,左副承旨金箕晩,右副承旨洪祐順,今日不爲仕進,竝卽牌招,何如?傳曰,允。
傳于李圭祊曰,都承旨·左副承旨竝許遞,前望單子入之。
承旨前望單子入之,李光正·鄭基一落點。
傳于李圭祊曰,承旨房望,順房爲之。
傳于李根友曰,吏曹參判有闕之代,前望單子入之。
吏曹參判前望單子入之,徐左輔落點。
以右副承旨洪祐順牌不進罷職傳旨,傳于李圭祊曰,只推。
李圭祊啓曰,新除授行左承旨鄭基一,以前任黃海監司,方在任所,交龜後斯速乘馹上來事,下諭,何如?傳曰,許遞,前望單子入之。
承旨前望單子入之,金大根落點。
傳于李圭祊曰,右副承旨許遞,前望單子入之。
兵曹口傳政事,護軍單趙秉龜。
李根友,以吏曹言啓曰,軍資監正韓宓履,奉常寺判官金炳奎,俱以其身病,呈狀乞遞,竝改差,何如?傳曰,允。
又以禮曹言啓曰,卽接長陵令所報,則本陵忌辰祭享隔日,故齋室越房,依例點火矣。不意今日子時量,火從堗間,燃及於大廳,齋室十四間,全數燒燼云矣。雖非陵上至近之地,不能愼火,延燒齋室,極爲驚悚。當日入番陵軍,令本道照律嚴處,雖以入直官員言之,常時不能審愼之罪,在所難免,令該府拿問處之,何如?傳曰,允。
又以禮曹言啓曰,今初九日長陵忌辰祭享,本陵兩官,當爲備員將事,而令李景燁,方在拿命中,爲先改差,其代,令該曹以在京無故人,口傳差出,以爲備員擧行之地,何如?傳曰,允。
吏曹口傳政事,以李愚謙爲長陵令。
李根友,以司譯院都提調·提調意啓曰,因禮曹啓目,以東萊府使狀啓,別差玄學魯,絶影島前洋,救活渰沒人十名,令司譯院考例施賞事,前已判下矣。玄學魯,依已例加資施行,何如?傳曰,允。
李圭祊,以義禁府言啓曰,長陵令李景燁拿問處之事,傳旨啓下矣。李景燁,時在直所云,依例發遣府羅將,待替直後拿來,何如?傳曰,待待命拿囚。
上在昌德宮。停常參·經筵。
李圭祊啓曰,行大司憲李紀淵,掌令李殷相未肅拜,執義姜必魯,持平李致五在外,掌令崔尙儒呈辭,持平李宗秉未署經,監察茶時之意,敢啓。傳曰,知道。
又啓曰,左副承旨洪祐順,今日不爲仕進,卽爲牌招,何如?傳曰,允。
李光正啓曰,左承旨徐念淳,今日不爲仕進,卽爲牌招,何如?傳曰,允。
又啓曰,假注書徐相敎,身病猝重,勢難察任,今姑改差,何如?傳曰,允。
徐相敎改差,代以沈敦永爲假注書。
承旨前望單子入之,金鼎集落點。
李光正啓曰,新除授左承旨金鼎集,卽爲牌招,何如?傳曰,允。
傳于李光正曰,承旨房望,順房爲之。
傳于李光正曰,吏·工換房。
以右承旨徐念淳,右副承旨洪祐順牌不進罷職傳旨,傳于金鼎集曰,只推。
金鼎集啓曰,明日傳香,禮房承旨,當爲齋宿,右承旨徐念淳,旣有只推之命,卽爲牌招,何如?傳曰,允。
李圭祊,以御營廳言啓曰,去夜五更量,幼學李豐九·李廣億·李宗濂·李宜文等犯夜,被捉於本廳巡邏,竝依例移送秋曹之意,敢啓。傳曰,知道。
又以刑曹言啓曰,因御營廳啓辭,去夜五更量,犯夜幼學李豐九·李廣億·李宗濂·李宜文等,移送秋曹事,命下矣。李豐九等,待過齋,依更數,各決笞三十度,放送之意,敢啓。傳曰,知道。
上在昌德宮。停常參·經筵。
洪祐順啓曰,行大司憲李紀淵,掌令李殷相未肅拜,執義姜必魯,持平李致五在外,掌令崔尙儒呈辭,持平李宗秉未署經,監察茶時之意,敢啓。傳曰,知道。
金鼎集啓曰,同副承旨李根友,今日不爲仕進,卽爲牌招,何如?傳曰,允。
傳于徐念淳曰,禮房承旨,馳詣受香所,奉審摘奸以來。
以同副承旨李根友牌不進罷職傳旨,傳于金鼎集曰,只推。
洪祐順啓曰,明日次對,兩司當爲進參,而除在外·未署經外,未肅拜·呈告人員,竝待開門牌招,何如?傳曰,允。
洪祐順,以都摠府言啓曰,今日入直內三廳·武兼·禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以備邊司言啓曰,京畿水使具錫朋,以其身病,呈狀乞遞矣。實病旣如此,則有難强令察任,今姑改差,何如?傳曰,允。
又以義禁府言啓曰,全羅監司李憲球狀啓內,務安縣監曺雲承罪狀,令攸司稟處事,啓下矣。曺雲承時在任所云,依例發遣府羅將,拿來,何如?傳曰,待待命拿囚。
上在昌德宮。停常參·經筵。
夜二更·三更,月暈。
藥房都提調李止淵,提調趙秉鉉,副提調李光正啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
洪祐順啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
李光正啓曰,同副承旨李根友,今日不爲仕進,卽爲牌招,何如?傳曰,允。
傳于洪祐順曰,大臣·備局堂上引見。
注書兪錫煥病,代以南性敎爲假注書。
傳于金鼎集曰,不爲仕進承旨,竝許遞,今日政差出。
徐念淳,以內醫院都提調·提調意啓曰,本院提調,例不得兼帶刑獄之官矣。副提調李光正所帶同義禁,今姑許遞,何如?傳曰,允。
又以吏曹言啓曰,司僕寺正李晦淵,以其身病,呈狀乞遞,改差,何如?傳曰,允。
洪祐順,以兵曹言啓曰,五衛將閔致鳳前任晉州營將,柳貞裕前任平安兵虞候,李守益前任京畿監營中軍,俱在任所,上來間該廳番次苟艱云,宣傳官李鍾奎,羽林衛將李昞植,五衛將李熙碩·洪憲範·孫應俊,文臣兼宣傳官李豐翼·金基纘,南道參軍張敦根,俱以病難供職,呈狀乞遞,竝改差,何如?傳曰,允。
金鼎集啓曰,行吏曹判書鄭元容,參判徐左輔,參議朴齊明牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體更爲牌招,如有違牌,勿爲呼望。
有政。吏批,行判書鄭元容,參判徐左輔進,參議朴齊明式暇,左承旨金鼎集進。以吳取善·尹致秀爲承旨,曺錫亨爲副校理,鄭基一爲禮曹參判,沈宜臣爲左尹,趙雲澈爲刑曹參議,徐有榘爲判義禁,鄭禮容爲同義禁,金龍銓爲兵曹佐郞,金徵淳爲刑曹佐郞,金德喜爲司僕正,任百經爲軍資正,柳來維爲奉常判官,安泳爲南部令,李穆淵爲全羅監司,成近默爲慶尙都事,金仁根爲黃海都事,宋來熙爲平安都事,兼掌令單李廷憲。
洪祐順,以兵批言啓曰,前監司李憲球,自吏曹送西矣。瓜滿監司,例爲隨品付樞銜,而資級係是嘉善,同中樞有闕之代,依例下批之意,敢啓。傳曰,知道。
兵批,行判書朴岐壽進,參判林景鎭替直,參議丁庠敎病,參知李益文入直,左副承旨洪祐順進。啓曰,京畿水使,今當差出,而當品中可擬之人乏少,堂上曾經兵使竝擬,何如?傳曰,允。以李嘉愚爲都摠管,李應植爲副摠管,李應謙爲宣傳官,申在儉爲羽林將,鄭海柱·安養誠·金希泰·林輔榮爲五衛將,金夏赫·金錫奎爲景福將,李景鎬·金奎成爲慶熙將,鄭冕榮爲訓鍊判官,李基春爲南道參軍,白殷鎭爲京畿水使,同知單李憲球,僉知三單李敏敎·李熙碩·孫應俊,僉知加設單趙元錫,大護軍李嘉愚,護軍鄭基一·李道在·具錫朋·吳致豐,副護軍金箕晩·金大根·李圭祊·李根友·金公鉉·李㙽·趙亨復·閔晢·尹得燁·李鍾奎,以上竝單付。
吏批,再政。左尹單李敦榮,右尹單沈宜臣,京畿水使白殷鎭,今加嘉善加資事,承傳。兼喬桐府使單白殷鎭。
兵批,再政。全羅道兵馬水軍節度使單李穆淵。
以大司鍊李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于洪祐順曰,只推。
洪祐順,以兵曹言啓曰,卽接尙衣院牒報,則來己亥年春等別造弓矢進上在卽,而知弓品堂上有闕,不得擧行云。其代口傳啓下之意,敢啓。傳曰,知道。
又以義禁府言啓曰,卽接月令醫員朴基龍手本,則時囚罪人金東佑,素患疝積之症添劇,滯囚之餘,遍身浮高,食飮全却,目下症形,實有難保之慮云。罪人病勢如此,則一邊保放,一邊草記,曾有定式矣。金東佑,姑爲保放之意,敢啓。傳曰,知道。
義禁府啓目,禮安縣監金宜淳原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。又啓目,靑山縣監李龍在原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。又啓目,錦山兼任珍山郡守尹秀寅原情云云。問目內辭緣,泛稱遲晩,刑推得情,何如?判付。啓,除刑推議處爲良如敎。又啓目,長陵令李景燁原情云云。傳旨內辭緣,泛稱遲晩,所當請刑是白乎矣,年滿七十,法不當請刑,議處,何如?判付。啓,依允。
吏曹參議朴齊明疏曰,伏以,臣文質空疎,才器湔劣,雖冗官散秩,尙懼不稱,而偏蒙拂拭之恩,濫廁榮顯之塗,每自循省,罔非踰濫,受恩則天地莫量,圖報則塵刹蔑效,常懷兢惕,若隕淵谷。千萬不自意,伏奉除旨,以臣爲吏曹參議者,臣聞命惝怳,繼以踧踖,莫省措躬之所也。今玆銓銜,世所稱天官峻秩也。其地分之淸切,責任之綦重,非他閑漫差遣之所可比。佐長席而參論於通塞之間,居下位而注擬於代斵之際,苟非鑑識足以辨別姸媸,銓衡足以稱停輕重,則其何以上贊陶甄之化,下任激揚之政乎?其官也淸,故遴選極峻,其任也重,故稱塞尤難。雖前輩名碩之才學俱優望實相孚者,膺是識,則尙且逡巡却顧,擧懷循墻之思,不敢以節次推排,視若儻來。臣是何人,其敢憑恃寵靈,恬然承當也哉?雨露之澤,縱欲曲遂,日月之明,尙有遺照。臣之從大夫後,亦已多年,而性拙跡畸,朋儕之過從絶罕,班行之出入亦稀,朝紳無甚識面,政格未嘗留心。且喪威窮蟄之餘,精力衰散,神識昏眛,尤何承佐僚寀,平允物情耶?噫,騏驥之任,不可以駑駘而責之,楩楠之用,不當以樗櫟而代之。臣雖欲違逋是懼,趨承爲恭,而其於累聖簡而玷淸選,何哉?聖眷雖出於記簪,微諒難改於守株。召牌荐降,呼望路阻,雖不得不張皇出肅,粗伸叩謝之忱,而因此蹲冒,實愧廉隅,連値淸齋,未卽陳暴,爲日稍久,尤切惶恧。玆敢略控衷懇,仰瀆崇嚴。伏乞聖明,念名器之不宜濫授,察微分之非出飾讓,亟賜鐫改,俾便公私,仍治臣瀆撓之罪,以肅朝紀焉。臣無任云云。省疏具悉。爾其勿辭察職。
戊戌十二月初十日辰時,上御熙政堂。大王大妃殿垂簾,大臣·備局堂上引見入侍時,右副承旨洪祐順,假注書沈敦永,事變假注書趙光濬,記事官鄭基世·南秉哲,右議政李止淵,行吏曹判書鄭元容,行兵曹判書朴岐壽,行大護軍金蘭淳,禮曹判書趙秉鉉,行護軍李惟秀·李完植·金興根,校理洪永圭,以次進伏訖。上曰,史官分左右。止淵進前奏曰,自入此月,日寒數日內稍解,而朝氣甚寒,此時聖體,若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。王大妃殿氣候,何如?上曰,一樣矣。中宮殿氣候,何如?上曰,安順矣。止淵曰,冬候不調,感嗽輪行於閭巷,觸冒風寒,輒受傷損。伏願此時,常存受風之慮,加意節宣焉。大王大妃殿曰,次對爲之。止淵曰,卽見忠淸監司趙冀永狀啓,則以爲,公州等三十一邑鎭,當爲設賑,而前劃賑資,實有不贍之慮,空名帖,限八百張成送。道內穀簿,自來不敷,目下停退,數亦夥多,排邑糶分,莫可塗抹,無論道內還軍餉,量宜移轉事,竝請令廟堂稟旨分付矣。該道賑劃,一從道啓所請,而以今賑邑之多,無怪其不贍。空帖募粟,或爲補用之資,而多數反添民擾,以五百張成送,使之量宜分排。至若還餉裒益,依近例許施,而移運之際,易致生奸,道臣另加察檢,仍爲修成冊報來,以備憑考之意,分付,何如?大王大妃殿答曰,依爲之。出擧條止淵曰,頃以廣州支放不足,就華城軍身米代錢中,四千兩劃給矣。卽見廣州留守徐憙淳所報,則此係華城作穀者,不可不趁卽還報,而目下事勢,無他變通。第以本府句管嶺南所在統營錢代米中,除出一千三百三十三石零,以準四千兩,移報該府,本府年例作來嶺南耗一千三百四石零,明秋則留置會錄,以充元穀爲辭矣。華城府還之換置於他道,如無妨礙,則廣州之以穀還報,事甚兩便,使之依所報施行。嶺南道臣處,一體分付,何如?大王大妃殿答曰,依爲之。出擧條止淵曰,都下穀價,一直翔貴,又値塞江,貿遷益窘,窮班殘民,無以延活於冬春之交。從前如此之時,輒有發賣之擧。按戶分俵,沾漑雖似無多,課月排等,賴救亦自不些。今亦依已例,分付京兆,先爲抄戶,而濫則傷惠,固宜務精。若欲精而至於當入不入,則非但有向隅之歎,忽民命而遏國恩,所關非細。爲部官者,或有占便憚勞,委諸下屬,以致奸僞滋生,殘實相混,此不可但以慢命溺職言。另加申飭,無抵重究,各部中如有疲軟不堪任者,自京兆,卽爲草記相換,而至於時其緩急,排定幾巡,付之惠廳,使之量宜擧行,何如?大王大妃殿答曰,發賣之善不善,專在於抄戶。部官如有不勤擧行者,則判尹隨卽草記,如或掩置,自廟堂論勘判尹,可也。出擧條仍敎曰,發賣則升斗米價,爲幾何?止淵曰,抄大中小戶,稱等分給,以詳定納價受米,比市直可爲減半,此爲蒙惠矣。止淵曰,仕路多雜,由於銓格不嚴,固難一一指陳,而其中數件事之申飭修明,旋卽毁壞者,尤甚悶然。雜岐出六之無得遷轉,元是古規,況有故相臣筵白嚴防,而挽近則參奉·學官·檢書·引儀外,竝皆通同遷除,無所防限。都政時,忠臣·淸白吏子孫,初仕承傳,卽朝家別示存錄之意,而邇來則竝與散政而不拘,支派而混擧。武之五衛將,卽文之佐貳也。中間濫雜太過,大臣屢嘗奏飭,而曾不幾何,又復蕩然,甚至於無薦出身,纔經邊將假銜者,亦皆無礙得差。邊將厭避,本有其律,而借銜便成恒例,一政或至屢差。況又京外久勤,私自賣買,閑雜之類,坐得鎭將之名,烏在其積勞敍次之義乎?首醫·首譯之知事單付,卽通編所載,而近有不當爲而冒爲者,此皆不得不更加釐正處也。自今大政爲始,一依古式,無或違越之意,分付兩銓。凡政格之列朝受敎,諸臣筵奏之或行或否,皆由於文獻不備之致,令兩銓曹,廣加搜聚,參酌裁定,彙成冊子,以爲啓下遵行,永作條例之地,似好。故敢此仰達矣。大王大妃殿答曰,所奏甚好。依此申飭,俾有實效,而冊子彙定時,銓官就質于廟堂,以作永久法式,可也。出擧條止淵曰,京外才學薦單,今皆登啓,薦中諸人,或負望士林,或推重鄕里,而實踐篤學,可謂一代之雋選,豈非爲朝廷喜乎?抄選儲望,當在此中,而需用之道,是爲權輿。曾經六品以上,先就蔭正,外臺間勿拘通擬,參下前銜,先爲陞授六品職,士人則待窠先付初仕,竝以爲漸次獎晉之地。仍令吏曹及各該道臣,敦勸供仕,而此是振興儒術,維持世敎之急務。故竝此仰達矣。大王大妃殿答曰,依爲之。人才需用,國家大事,薦中諸人,當爲別例待之。當此聖學長進之時,尤急招延輔導之道。經筵官抄選,從速爲之,可也。出擧條止淵曰,當此政月,職務相妨,兵判所帶金吾之任,今姑許遞。詞訟曠務,可悶,在外法司堂上,亦爲許遞,令政院政官牌招,開政差出,何如?上曰,依爲之。出擧條止淵曰,南奉朝賀明年爲八旬,卽今朝廷之元老也。其在優禮之義,合軫惠養之道。其子芝耇,見在內職,令銓曹差送一邑,似好。故敢此仰達,而事涉干恩,不敢以擧條仰請矣。大王大妃殿曰,大臣旣不以擧條仰奏,故亦不以批答爲之,而元老大耋,極爲希貴,且朝家禮待,尤爲自別。吏判今旣登筵,須悉此意,趁卽差送,可也。止淵曰,全羅監司李憲球,瓜期已滿,其代,使之待開政差出,何如?上曰,唯。止淵曰,法講例於劇寒停稟,而進講雖値日寒,旣於溫堗內爲之,則似不有妨於節宣之方,而近又停撤。聖工之許久間斷,極爲可悶,召對體貌,尤爲簡便。伏願頻賜召接,如通鑑等書,從容討論,則實爲句檢身心之道,深留聖意,是臣區區之望也。上曰,當從近爲之矣。止淵曰,臣伏未知自內溫習舊讀,而如或悠泛度日,則豈不悶然乎?又奏曰,上疏批答,極爲重大。司謁以標紙來傳,則承宣受書,更爲考准後頒布,實出於審愼之意也。近聞政院,只因司謁口傳,有依例書出之事云,政院事,極爲不審。設令如因公格辭職疏,有該曹稟處之時,有直爲許施之時,此何可自下書出者耶?承旨所當請罪,而事屬旣往,有難追理,此後則雖例批,以標紙書下,似好。故敢此仰達矣。大王大妃殿曰,何可使政院,循例書出乎?批旨若無措辭,則使之依例書給。故似當因此而有是事矣。止淵曰,此所以政院之不爲仰稟,極爲非矣。大王大妃殿曰,大臣就座。祐順曰,諸宰奏事。岐壽曰,武將家子若孫之人器可用,而不肯爲武者,自臣曹筵稟別薦,多有已例。故將臣李漢豐之曾孫完熙,故將臣李潤成之孫熙麟,故將臣白東薳之孫澈洙,身手凡百,俱合獎拔,其中亦有越薦者,而不事箕裘,尙以儒業自處。此亦有關紀律,爲先哨官啓下,弓馬之技,使之專意肄習之意,分付三營門,似好。故敢此仰達矣。大王大妃殿答曰,依爲之。出擧條岐壽曰,出身金銘悳,卽前兵使金見臣之子也。登科多年,無論宣部薦,尙無歸屬云。其父屢經閫任,且遠人之許通宣薦,旣有新定式,則惟獨此人之不得越薦,在渠不無抑鬱之歎。依許楫已施之例,金銘悳,亦爲宣薦施行,恐好。故敢此仰達矣。大王大妃殿答曰,依爲之。出擧條祐順曰,玉堂所懷奏之。永圭曰,無所懷矣。祐順曰,今日賓對,兩司無一人進參,事甚未安。違牌諸臺,竝推考,何如?上曰,依爲之。出擧條止淵曰,才學薦中人需用事,旣蒙允兪矣。吏判今已登筵,且承政命,擧條雖未及啓下,隨其相當窠,先爲擧行,似好矣。大王大妃殿曰,好矣。將以何窠擬授乎?止淵曰,當隨闕敍次,而外臺卽各道都事也,以瓜近者,爲先作窠差擬,似無不可矣。大王大妃殿曰,依此爲之。大王大妃殿曰,大臣先退,史官就座。仍命退,諸臣以次退出。
上在昌德宮。停常參·經筵。
洪祐順啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
徐念淳啓曰,同副承旨吳取善,今日不爲仕進,卽爲牌招,何如?傳曰,允。
洪祐順啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于洪祐順曰,只推。
以同副承旨吳取善牌不進罷職傳旨,傳于徐念淳曰,只推。
徐念淳,以弘文館言啓曰,新除授副校理曺錫亨,卽爲牌招察任,何如?傳曰,允。
尹致秀,以兵曹言啓曰,明日本曹褒貶時,磨勘堂上,不可不備員,而參判林景鎭,參議丁庠敎,俱有身病,參知李益文入直,無以備員。參判·參議,令政院稟旨變通,仍令該曹,以在京無故人,口傳差出,待下批,牌招,同參磨勘之地,何如?傳曰,允。
又以訓鍊都監言啓曰,謹依兵曹判書朴岐壽擧條批旨,別薦閑良李熙麟,本局加設哨官差下之意,敢啓。傳曰,知道。
又以禁衛營言啓曰,謹依兵曹判書朴岐壽擧條批旨,別薦閑良李完熙,本營加設哨官差下之意,敢啓。傳曰,知道。
又以御營廳言啓曰,謹依兵曹判書朴岐壽擧條批旨,別薦閑良白胤洙,本廳加設哨官差下之意,敢啓。傳曰,知道。
上在昌德宮。停常參·經筵。
尹致秀,以都摠府言啓曰,今日入直內三廳·武兼·禁軍及軍兵等,中日習射技放,請出標信。傳曰,知道。
尹致秀啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,同副承旨吳取善,今日不爲仕進,卽爲牌招,何如?傳曰,允。
又啓曰,判義禁徐有榘,右尹沈宜臣,除拜後過三日不爲出肅,依定式推考警責,仍卽牌招察任,何如?傳曰,允。
又啓曰,三品官之無得過三日循例請牌,曾有定式矣。刑曹參議趙雲澈,除拜後過三日不爲出肅,事體所在,誠極未安。從重推考,仍卽牌招察任,何如?傳曰,允。
傳于尹致秀曰,檢校待敎金學性,馳詣顯隆園,奉審摘奸,健陵·華寧殿,一體奉審以來。
尹致秀啓曰,吏曹郞廳來言,守令有闕,政事,取稟。傳曰,當日爲之。
傳于尹致秀曰,左承旨·同副承旨竝許遞,前望單子入之。
傳于尹致秀曰,右承旨許遞,前望單子入之。
承旨前望單子入之,朴長復·金鼎集·朴宗休落點。
尹致秀啓曰,新除授同副承旨朴長復,卽爲牌招,何如?傳曰,允。
傳于尹致秀曰,吏·刑換房。
尹致秀啓曰,因兵曹草記,明日本曹褒貶時,磨勘堂上,不可不備員,而參判林景鎭,參議丁庠敎,俱有身病,參知李益文入直,無以備員,參判·參議,令政院稟旨變通,仍令該曹,以在京無故人,口傳差出,待下批,牌招事,允下矣。合有變通之道,何以爲之?敢稟。傳曰,竝許遞。
吏曹口傳政事,以金炳朝爲兵曹參判,韓鎭庭爲參議。
尹致秀啓曰,明日傳香,禮房承旨,當爲齋宿,右承旨朴宗休,所當牌招,而拘於廳規,不得請牌,何以爲之?敢稟。傳曰,牌招。
又啓曰,行都承旨李光正不爲仕進,左承旨金鼎集,右承旨朴宗休,同副承旨朴長復未肅拜,左副承旨洪祐順式暇,臣吏兵批兼進之意,敢啓。傳曰,知道。
有政。吏批,行判書鄭元容進,參判徐左輔,參議朴齊明病,右副承旨尹致秀進。以尹宅鎬爲監察,李寅在爲楊根郡守,李鳴遠爲丹陽郡守,李儒駿爲黃澗縣監,學諭二單金在灌·洪大奎,兼春秋單金龍銓。
兵批,行判書朴岐壽,參判金炳朝褒貶進,參議韓鎭庭入直進,參知李益文替直,右副承旨尹致秀進。同知單金夏赫,僉知單洪憲範·洪羲象·馮學祖,護軍林景鎭,副護軍徐念淳·吳取善·丁庠敎·權溭,以上竝單付。
吏批,再政。以李章培爲工曹正郞,李濟憲爲始興縣令,李益在爲兔山縣監。
兵批,再政。同知單金錫奎,僉知單鄭海柱·林輔榮·金希泰,以上竝單付。
尹致秀啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于尹致秀曰,只推。
以同副承旨朴長復牌不進罷職傳旨,傳于尹致秀曰,只推。
以刑曹參議趙雲澈牌不進罷職傳旨,傳于尹致秀曰,只推。
以副校理曺錫亨牌不進罷職傳旨,傳于尹致秀曰,只推。
尹致秀,以弘文館言啓曰,副校理曺錫亨,旣有只推之命,卽爲牌招察任,何如?傳曰,允。
又以都摠府言啓曰,副摠管李應植,以摠戎中軍,本營諸將官射會監試事,南別營晝仕出去之意,敢啓。傳曰,知道。
上在昌德宮。停常參·經筵。
朴長復啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李光正啓曰,左副承旨洪祐順,今日不爲仕進,卽爲牌招,何如?傳曰,允。
朴長復啓曰,卽者義禁府都事來言,時囚罪人尹秀寅·李龍在·金宜淳·李景燁等,當爲議處,而新除授判義禁徐有榘未肅拜,次堂例不得擧行云。判義禁,卽爲牌招,何如?傳曰,允。
傳于尹致秀曰,判義禁有闕之代,前望單子入之。
判義禁前望單子入之,金在昌落點。
朴宗休啓曰,今此春帖子製述人抄啓中,時無職名人,令該曹口傳付軍職,何如?傳曰,允。
兵曹口傳政事,副司果韓宓履·金炳奎,以上竝單付。
朴長復啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于朴長復曰,只推。
以左副承旨洪祐順牌不進罷職傳旨,傳于朴宗休曰,只推。
以副校理曺錫亨牌不進罷職傳旨,傳于朴宗休曰,只推。
朴長復啓曰,開坐事,命下矣。新除授判義禁金在昌,卽爲牌招,以爲開坐之地,何如?傳曰,待明朝牌招。
朴宗休,以弘文館言啓曰,副校理曺錫亨,旣有只推之命,卽爲牌招察任,何如?傳曰,允。
朴長復,以都摠府言啓曰,副摠管李應植,以摠戎中軍,本營褒貶坐起進參事,惠民署晝仕出去之意,敢啓。傳曰,知道。
判義禁徐有榘疏曰,伏以,臣病伏郊坰,涔涔待盡之中,忽伏奉金吾除旨,庚牌遠臨,蓽門動色,在臣叩謝之忱,豈敢昧不俟駕之義,而臣病猶可强策,臣之偏母,年深病痼,素患咳喘,遇寒輒發,數昨以來,挾滯而劇,食飮全却,氣息凜綴,扶護調將,在子惟臣而已。目下情理,實無晷刻離捨之望,屢違嚴召,冞增兢蹙。玆不得不忙構短章,仰瀆崇嚴。伏乞聖明,俯垂鑑諒,特命遞臣金吾之任,治臣逋慢之罪,俾議讞無滯,私分粗安,千萬幸甚。臣無任云云。答曰,省疏具悉。所請依施。
全羅監司李穆淵疏曰,伏以,藩寄重任也,而湖南爲最,控湖扼嶺,關防尤重於諸路。梯山航海,財賦專靠於一方。公私之所需,軍國之所資,雖昔殷富之日,尙云爲治之難,況今民窮財竭,全枰將廢,方有收拾不得之象,則此時此任,必愼其簡。威望足以彈壓州郡,才諝足以綜理事務,然後始可擬議,今忽畀之於臣,此何爲也?臣本以空疎湔劣之姿,厚蒙陶甄生成之澤,十年之間,屢典州郡,纔解西符,亦未逾歲,廩祿徒費,絲毫未效,每自循省,不覺面赧而心惕。百里分憂,已試無可,至於按察全省之大,擔夯簿書之煩,陟明黜幽,宣布德意,裒然處方面之任,是豈意慮之所及,夢寐之攸到也哉?且臣宦跡,偏在關西,西之規模,與南懸異。稅納之元有期會,災結之輒多濫雜,此是關西之所無也。糶糴之紊亂,草萊之陳荒,吏習民俗之日滋狡猾,又是湖南之巨瘼也。若以耳目之所未慣熟者,一朝付之生澁之手,責其措處之宜,則是何異於楚人之齊語,南行而北轅也?臣若徒懷榮寵,厭然冒當,則臣身狼狽,固不足恤,而民國僨誤,諒非細故。昔宋臣王覿有言曰,監司者,一路生靈·官吏休戚之所係也,而闒茸不才如王公儀者,得爲之,可不痛惜哉?臣未知公儀之闒茸,視臣,何如,而若使王覿,見臣今日之所叨,則將謂之何?歷日思惟,承膺無路。玆敢披瀝衷懇,冒瀆崇嚴。伏乞聖慈,俯垂鑑諒,仰稟東朝,亟遞臣職,回授可堪之人,以重藩任,以安賤分,千萬至祝。臣無任云云。答曰,省疏具悉。卿其勿辭,往欽哉。
上在昌德宮。停常參·經筵。
朴長復啓曰,行大司憲李紀淵,掌令李殷相未肅拜,執義姜必魯,持平李致五在外,掌令崔尙儒呈辭,持平李宗秉未署經,監察茶時之意,敢啓。傳曰,知道。
尹致秀啓曰,本院今秋冬等褒貶,當爲磨勘,而行都承旨李光正不爲仕進,不得如例磨勘之意,敢啓。傳曰,知道。
傳于朴宗休曰,禮房承旨,馳詣宗廟·景慕宮,奉審嫡奸以來。
朴長復啓曰,判義禁金在昌牌不進推考傳旨,今方捧入,而開政命下之後,如是違牌,事甚未安。更爲牌招,何如?傳曰,允。如有違牌,勿爲呼望。
又啓曰,判義禁金在昌,謂有身病,來詣闕外,陳疏到院,而原疏以顯隆園忌辰祭齋戒,纔已退却矣。飭敎之下,如是奉牌,事甚未安。推考,何如?傳曰,允。原疏捧入。
傳于朴長復曰,判義禁有闕之代,前望單子入之。
判義禁前望單子入之,趙寅永落點。
朴長復啓曰,開坐事,命下矣。新除授判義禁趙寅永,卽爲牌招,以爲開坐之地,何如?傳曰,待明朝牌招。
尹致秀,以吏曹言啓曰,成均館直講李經在,典籍李廷憲,俱以身病,呈狀乞遞,竝改差,何如?傳曰,允。
洪祐順,以都摠府言啓曰,副摠管李應植,以摠戎中軍,本營諸將官射會監試事,南別營晝仕出去之意,敢啓。傳曰,知道。
朴長復,以義禁府言啓曰,卽接月令醫員朴基龍手本,則時囚罪人李龍在,素患風痰之症,處冷猝劇,又添吐血,食飮全却,目下症形,實有難保之慮云。罪人病勢如此,則一邊保放,一邊草記,曾有定式矣。李龍在,姑爲保放之意,敢啓。傳曰,知道。
判義禁金在昌疏曰,伏以,臣伏奉金吾除旨,在臣分義,曷敢不蹶趨膺,而第臣自前月,風病復發,肢體戰掉,行步已無可論,舌縱語澁,諸症俱係危惡,今於召牌之下,萬無祗承之望,違慢之罪,實無所逃。玆敢疾聲呼籲。伏乞聖慈,俯垂鑑憐,亟命鐫削,仍勘臣瀆擾之罪,以嚴法綱,千萬幸甚。臣無任云云。答曰,省疏具悉。所請依施。
上在昌德宮。停常參·經筵。
藥房提調趙秉鉉,副提調李光正啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
朴長復啓曰,行大司憲李紀淵,掌令李殷相未肅拜,執義姜必魯,持平李致五在外,掌令崔尙儒呈辭,持平李宗秉未署經,監察茶時之意,敢啓。傳曰,知道。
洪祐順啓曰,備邊司郞廳來言,今日賓廳日次,而顯隆園忌辰祭正日相値,不得來會云矣。敢啓。傳曰,知道。
朴長復啓曰,判義禁趙寅永牌不進推考傳旨,今方捧入,而開坐命下之後,如是違牌,事甚未安。更爲牌招,何如?傳曰,允。如有違牌,勿爲呼望。
又啓曰,卽者吏曹郞廳來言,黃澗縣監李儒駿,兔山縣監李益在,兩司當爲署經,而諫院則雖已署經,憲府則行大司憲李紀淵,掌令李殷相未肅拜,執義姜必魯,持平李致五在外,李宗秉未署經,只有掌令崔尙儒一人,不得署經云。未肅拜人員,竝卽牌招,以爲備員署經之地,何如?傳曰,一司除署經。
朴宗休啓曰,卽伏見諸道今秋冬等褒貶啓本,則江原監司洪穉圭,黃海監司鄭基一,守令無一人居中居下,全羅監司李憲球,咸鏡監司徐耕輔,守令無一人居下,殊無嚴明殿最之意,竝推考警責,何如?傳曰,允。
又啓曰,卽伏見諸道今秋冬等褒貶啓本,則京畿水使具錫朋,忠淸水使金鍵,黃海水使李能權,全羅監司李憲球,左水使任泰淳,右水使趙德永,平安監司鄭基善,慶尙監司權敦仁,左水使尹永培,統制使李鼎會,邊將無一人居中居下,黃海兵使金相順,南兵使許棨,無一人居下,殊無嚴明殿最之意,竝推考警責,何如?傳曰,允。
又啓曰,春帖子製述人,旣已抄啓矣。弘文提學洪敬謨,待明朝牌招,以爲出韻科次之地,何如?傳曰,允。
朴宗休,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
又以奎章閣言啓曰,本閣今戊戌年秋冬等褒貶,當爲磨勘,而提學一員,直提學二員,待敎俱未差,不得擧行,外閣褒貶,亦不得爲之之意,敢啓。傳曰,知道。
又以中樞府言啓曰,本府郞廳及醫員·錄事等,今戊戌年秋冬等褒貶,當爲等第,而領中樞府事臣李相璜,判中樞府事臣朴宗薰,臣李羲甲,俱有身病,限內不得磨勘之意,敢啓。傳曰,知道。
又以耆老所言啓曰,本所堂上,多有身病,無參坐之人,今戊戌秋冬等褒貶,限內不得磨勘之意,敢啓。傳曰,知道。
又以儀賓府言啓曰,本府郞廳今秋冬等褒貶等第,當爲磨勘,而永明尉臣洪顯周在外,東寧尉金賢根,昌寧尉臣金炳疇,南寧尉臣尹宜善,俱有身病,限內不得爲之之意,敢啓。傳曰,知道。
又以敦寧府言啓曰,府郞廳等今秋冬等褒貶等第,當爲磨勘,而以領事趙萬永身病,不得爲之之意,敢啓。傳曰,知道。
又以吏曹言啓曰,曹所屬宗簿寺·司饔院官員等矣今秋冬等褒貶,當爲等第,而俱因提調有故,不得磨勘之意,敢啓。傳曰,知道。
金鼎集,以宣惠廳都提調意啓曰,本廳郞廳等今戊戌秋冬等褒貶,當爲等第,而臣有故,限內不得磨勘之意,敢啓。傳曰,知道。
又以戶曹言啓曰,本曹郞廳及所屬各司官員,今戊戌秋冬等褒貶,依前例磨勘以入,而軍資監·內資寺·長興庫·濟用監·司䆃寺·內贍寺·司宰監,因都提調·提調有故,不得磨勘。至於丁酉秋冬等褒貶,軍資監·內資寺·長興庫·濟用監·司䆃寺·內贍寺·司宰監·司圃署·平市署,因都提調·提調有故,不得磨勘,戊戌春夏等本曹郞廳及所屬各寺褒貶,因本曹堂上有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
朴宗休,以禮曹言啓曰,各陵·殿·園·墓·本曹郞廳·四學童蒙敎官·通禮院·圖畫署官員等,今戊戌年秋冬等褒貶,等第以入,而宗廟署·社稷署·景慕宮·弘文館·藝文館·春秋館·承文院·成均館·奉常寺·掌樂院·典牲署·東·西氷庫·東·西活人署·禮賓寺·觀象監·內醫院·司譯院·典醫監·惠民署·東·南關王廟官員等褒貶,各其司領事·都提調·提調及堂上有故或不備,不得一時磨勘之意,敢啓。傳曰,知道。
又以弘文館提學意啓曰,今秋冬等本館褒貶,當爲等第磨勘,而以領館事不備,限內不得爲之之意,敢啓。傳曰,知道。
金鼎集,以漢城府言啓曰,今此發賣命下之後,抄戶之節,申飭各部,今方次第擧行,而至於無籍之類,例不得許付。在前發賣時,每因下敎,一體抄付下戶矣。事係特恩,有不敢循例擧行,今番則何以爲之?敢稟。傳曰,雖無籍之類,是亦民也,一體抄付。
洪祐順,以都摠府言啓曰,今日入直內三廳·武兼·禁軍及軍兵等,當爲中日習射技放,而顯隆園忌辰祭正日相値,不得設行之意,敢啓。傳曰,知道。
又以都摠府言啓曰,本府郞廳及部將等,今戊戌年秋冬等褒貶,當爲磨勘,而都摠管金賢根有身病,限內不得設行之意,敢啓。傳曰,知道。
又以都摠府言啓曰,副摠管李應植,以摠戎中軍,本營諸將官射會監試事,南別營晝仕出去之意,敢啓。傳曰,知道。
又以兵曹言啓曰,本曹今戊戌年秋冬等褒貶等第,磨鍊以入,而曹所屬軍器寺·訓鍊院·司僕寺·典設司官員及部將等褒貶,因各其司提調及堂上有故,不得一體磨勘之意,敢啓。傳曰,知道。
又以訓鍊都監都提調意啓曰,本局從事官·禁松參軍及諸將官等,今戊戌年秋冬等褒貶,當爲等第,而都提調臣朴宗薰有身病,限內不得磨勘之意,敢啓。傳曰,知道。
又以禁衛營都提調意啓曰,本營從事官,及諸將官今戊戌秋冬等褒貶,當爲等第,而臣止淵有身病,限內不得磨勘之意,敢啓。傳曰,知道。
又以御營廳言啓曰,本廳從事官及諸將官,今戊戌年秋冬等褒貶,當爲等第,而都提調臣李相璜有身病,限內不得磨勘之意,敢啓。傳曰,知道。
又以濬川司都提調意啓曰,本司都廳及郞廳,今戊戌年秋冬等褒貶,當爲等第,而臣等俱有故,限內不得磨勘之意,敢啓。傳曰,知道。
朴長復,以義禁府言啓曰,今此秋冬等府郞廳褒貶等第,當爲磨勘以入,而堂上有故,限內不得擧行之意,敢啓。傳曰,知道。
又以刑曹言啓曰,今戊戌秋冬等褒貶,當爲磨勘,而判書金道喜有實病,限內不得磨勘以入之意,敢啓。傳曰,知道。
金鼎集,以工曹言啓曰,今秋冬等褒貶,當爲磨勘,而堂上有故,限內不得爲之之意,敢啓。傳曰,知道。
上在昌德宮。停常參·經筵。
朴長復啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金鼎集啓曰,左副承旨洪祐順,今日不爲仕進,卽爲牌招,何如?傳曰,允。
朴長復啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于朴長復曰,只推。
以左副承旨洪祐順牌不進罷職傳旨,傳于朴宗休曰,只推。
朴長復,以都摠府言啓曰,副摠管李行敎,以御營中軍,本營諸將官射會監試事,禁衛營晝仕出去之意,敢啓。傳曰,知道。
義禁府啓目。粘連向前金宜淳亦,結剩謂以襲謬,災俵歸之錯錄,罷結後結斂,亦稱以猝難變革,而俱係至重之田政,合用應施之本律,不可以囚供發明,有所容貸是白乎矣,今以該邑事情,細加參量,則結剩·結斂兩條,自是流來積謬,有不可全責於今倅是白遣,災俵差誤,所關非細,而數極零星,似無奸情,爰辭所辨,容或無怪。以此照律,何如?判付。啓,依允。又啓目。粘連向前尹秀寅亦,配囚逃失,在於兼任七日之內,則合有參恕之端,而不謹防守,亦不可全然無罪。以此照律,何如?判付。啓,依允。又啓目。粘連向前李景燁亦,凡係陵寢,域內禁火之節,何等嚴重,而常時不能審愼,致有此齋室燒燼之境,事極驚悚,難免重勘。以此照律,何如?判付。啓,依允。又啓目。粘連向前李龍在亦,供辭所稱月日,雖或參差,其在促敎後愆滯,則不可謂全然無罪,而粘移不付,亦違新式。以此照律,何如?判付。啓,依允。
朴長復,以義禁府言啓曰,保放罪人李龍在,還囚議處以入,而病勢一向未差,仍爲保放之意,敢啓。傳曰,知道。
上在昌德宮。停常參·經筵。
朴長復啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
洪祐順啓曰,來二十一日,朝參日次矣。敢稟。傳曰,停。
尹致秀啓曰,來二十一日,輪對日次矣。敢稟。傳曰,當次人受點,後日次待令。
朴長復啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于朴長復曰,只推。
尹致秀,以承文院都提調意啓曰,會寧交易事,禮部咨文出來矣。回咨依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
洪祐順,以兵曹言啓曰,拆見諸道褒貶啓本,則平安監司鄭基善啓本中,宣沙浦僉使郭完秀,以節飮斯可爲目,黃海兵使金相順啓本中,長壽別將李夢龍,以餘材胡多爲目,則俱宜置中考,而置諸上考,江華留守朴永元啓本中,月串僉使鄭興敏,以督餉何緩爲目,德津萬戶朴錫龍,以津察或疎爲目,平安兵使李寬奎啓本中,吾老梁萬戶金樂聲,以病亦難强爲目,植松萬戶金允河,以謗固難信,改圖是勉爲目,黃海兵使金相順啓本中,九月別將李時和,以收逋杜奸,勉在剛猛爲目,則俱宜置下考,而置諸中考,殊無嚴明殿最之意,各該守臣與道帥臣,竝推考警責,宣沙浦僉使郭完秀,長壽別將李夢龍,竝中考施行,月串僉使鄭興敏,德津萬戶朴錫龍,吾老梁萬戶金樂聲,植松萬戶金允河,九月別將李時和,竝下考施行,何如?傳曰,允。
又以兵曹言啓曰,慶尙監司權敦仁狀啓,道內別試武士入格人等起送事,纔已啓下矣。在前嶺南別試武士上來者,依本道入格技藝,自臣曹有更試草記之例。今日宣薦內禁衛試取時,同爲試取之意,敢啓。傳曰,知道。
又以司僕寺一二提調意啓曰,兼內乘徐相五,以身病呈狀乞遞,勢難强令察任,今姑改差,其代,令該曹口傳差出,何如?傳曰,允。
兵曹口傳政事,以李元夏爲兼內乘。
朴長復,以義禁府言啓曰,保放罪人李龍在還囚,照律以入之意,敢啓。傳曰,知道。
義禁府照目,禮安縣監金宜淳矣本府議啓內,結剩謂以襲謬,災俵歸之錯錄,罷結後結斂,亦稱以猝難變革,而俱係至重之田政,合用應施之本律,不可以囚供發明,有所容貸是白乎矣,今以該邑事情,細加參量,則結剩·結斂兩條,自是流來積謬,有不可全責於今倅是白遣,災俵差誤,所關非細,而數極零星,似無奸情,爰辭所辨,容或無怪。以此照律,罪杖六十收贖,奪告身一等私罪,奉敎依允爲旀,功議各減一等爲良如敎。又照目,長陵令李景燁矣本府議啓內,凡係陵寢域內禁火之節,何等嚴重,而常時不能審愼,致有此齋室燒燼之境,事極驚悚,難免重勘。以此照律,罪杖八十,告身盡行追奪,徒二年定配,依法文收贖,公罪施行,奉敎依允爲旀,功議各減一等爲良如敎。又照目,錦山兼任珍山郡守尹秀寅矣本府議啓內,配囚逃失,在於兼任七日之內,則合有參恕之端,而不謹防守,亦不可全然無罪。以此照律,罪笞五十收贖,解見任別敍私罪,奉敎依允爲旀,功減一等爲良如敎。又照目,靑山前縣監李龍在矣本府議啓內,供辭所稱月日,雖或參差,其在促敎後愆滯,則不可謂全然無罪,而粘移不付,亦違新式。以此照律,罪笞五十收贖,解見任別敍私罪,奉敎依允爲旀,功減一等爲良如敎。
上在昌德宮。停常參·經筵。
朴長復啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
李光正啓曰,左承旨金鼎集,今日不爲仕進,卽爲牌招,何如?傳曰,允。
朴長復啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于朴長復曰,只推。
以左承旨金鼎集牌不進罷職傳旨,傳于朴長復曰,只推。
以慶尙監司權敦仁狀啓,南海等邑人命渰死事,大王大妃殿傳于朴宗休曰,觀此嶺伯狀啓,南海·昆陽郡人物渰死,至於二十餘人之多,極爲驚慘。原恤典外,別加題給,如有生前身還布,特爲蕩減,未拯屍,更爲嚴飭沿邑,拯得後厚埋之意,分付道臣。
朴長復,以都摠府言啓曰,今日入直內三廳·武兼·禁軍及軍兵等,當爲中日習射技放,而雪勢如此,不得設行之意,敢啓。傳曰,知道。
又以兵曹言啓曰,嶺南別試武士,更爲試取事,草記允下後,以其本道入格技藝試取,則密陽閑良孫亮漢講書入格,金山閑良姜弼秀,晉州閑良具冽病不上來,興海閑良金致祚柳葉箭不,慈仁前五衛將李珌秀鐵箭不,玄風閑良金鍾灝擧沙不,未入格者,竝依例給糧下送,而在前抄上武士試取時,能講者閑良,直赴會試,依判下擧行矣。今此入格孫亮漢,別單書入之意,敢啓。傳曰,知道。
又以兵曹言啓曰,宣薦內禁衛取才三技入格別單及宣·部·守三薦參上武臣,前銜作散人別取才入格矢數,落仕年條·居住·薦名,各其名下懸註以入之意,敢啓。傳曰,知道。
上在昌德宮。停常參·經筵。
尹致秀啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金鼎集啓曰,同副承旨朴長復,今日不爲仕進,卽爲牌招,何如?傳曰,允。
傳于金鼎集曰,黃海監司留待。
傳于金鼎集曰,黃海監司入侍。
備忘記,黃海道觀察使趙斗淳下直,長弓一張,長箭一部賜給。
傳于尹致秀曰,都政勿拘齋日,以二十四日爲之。
尹致秀啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于尹致秀曰,只推。
以同副承旨朴長復牌不進罷職傳旨,傳于金鼎集曰,只推。
金鼎集,以漢城府言啓曰,拯活十五名以上者抄啓事,曾有定式矣。卽接南部令安泳所報,則今六月初十日,大雨暴霔,江水漲溢,箭串一二契全村民戶,盡爲漂沒,屢千人命,將至溺死之境,而一契良人李增訥·鄭鳳緯·李敬垕,二契出身劉大晉·洪文擧等五人,自辦船隻,突入風浪,拯活人命,或爲二十五六名,或爲三十二三名。北部都事鄭基信所報,則望遠亭·合井里契六月十一日,大雨暴霔,巨浸忽漲,兩契民戶,盡爲漂沒,數百人命,幾至溺死,而望遠亭出身高宗赫,前別提徐奎翰,合井里契嘉善田啓春,閑良金鴻逵等四人,持船突入,拯活人命,各爲二十七名之多云。故更加査實,果如各部所報矣。激勸之道,宜有褒賞之典,令該曹稟處,何如?傳曰,允。
朴宗休,以成均館大司成意啓曰,聖廟守僕,事體自別,而每年輪差,多未擇人,釋菜笏記,不能講習,揆以事面,極涉苟難。事知守僕之每請久任,旣有已例,守僕三窠中一窠,亦爲久任,似合事宜。時任守僕金應蕃,旣是久勤,且嫺儀節,單望啓下,以爲久任之意,敢啓。傳曰,知道。
又以禮曹言啓曰,圖畫署畫員李光埴有頉代,本署祿官窠,當爲塡差,而差備待令畫員中,加出實官,趙坪曾有摸寫都監時效勞,以此陞付之意,敢啓。傳曰,知道。
敎黃海監司趙斗淳書。王若曰,簡心用賢,國家所以必重方岳,鞠躬盡職,人臣所以不擇險夷。玆撤奎壁之班,庸畀鎖鑰之寄。眷玆黃海一路,實是靑邱重藩。環山河二十三州,密邇畿甸之壃理,控關塞數千餘里,綰轂浿都之要衝。地利則通商賈而産鹽魚,殆同吳會之殷富,民俗則重然諾而尙弓馬,無異燕代之精强。石潭之院規猶存,可想興學之敎,首陽之山名不偶,儻有立懦之風。第凋弊莫甚於近年,而憂虞有倍於他道。燕軺之來往相望,供億難支,唐舶之出沒無常,備禦多闕。閭里耗散,生民之徭役甚煩,倉庾空虛,頻年之饑饉荐至。惟宣化承流之任,在平時而猶難,況蘇殘祛弊之方,非其人而莫可。惟卿,故家賢胄,淸朝藎臣,贊黼黻於經帷,范淳夫之眞侍講,掌絲綸於壁府,竇學士之處深嚴。接物也寬厚溫恭,畦畛不設,處事則通敏練達,履屐皆當。彌綸訏謨,朝野之所倚望,文學政事,士類之所咸推。西郡分符,尙傳蔀屋之遺愛,東銓佐席,亦稱藻鑑之公平。宿德宏材,爲時出而待用,盤根利器,何所投而不宜?自先朝而已多受知,逮寡躬而眷注彌篤,以朝夕起居之列,豈欲捨予遠離?在邊郵專制之方,莫如得君爲重。玆授卿以黃海道觀察使兼兵馬水軍節度使·巡察使·海州牧使,卿其祗服寵命,益恢良猷。江·漢旬宣,宜先召·穆公之敷惠,杭浙賙賑,寧緩范文正之發財?勵俗恤民,佇見風草之化,修堡繕械,必軫雨桑之謨。明三考黜陟之規,貪墨者自當斂,任一方鎭撫之策,精白則固所存心。凡諸區劃,更何多言?至若稟斷,自有常憲。輕裘緩帶,羊叔子閒雅之量,攬轡登車,范孟愽澄淸之志。於戲,芙蓉夜月,奚但憂民之思。蓬萊曉雲,應切戀君之悃,行且召矣,其往欽哉。故玆敎示,想宜知悉。檢校待敎金英根製進。
大護軍李嘉愚疏曰,伏以,臣罪著溺職,罰止薄勘,屛蟄杜門,自訟愆尤,彈束一念,何嘗夢想攸及,而迺者恩敍遽降,繼而有周廬新命,臣誠惶隕震駴,莫省攸處。噫,人臣事君,盡職爲恭,雖百執事之末,其所隨處殫誠,亶在筋力奔走而已。況臣曩日辜犯,初非出謀發慮之事,亦非試功旋能之責,不過隨諸堂之後,董飭郞僚,暫時句當,此而不能修擧其職,則臣之瘝官隳分之罪,於是乎益無所逃矣。語其地則莫重莫嚴也,論其事則按例修改也。顧乃緣臣晏赴,致使工役稽滯,律以邦憲,合置何辟?畢竟大僚請譴,止於薄罷,而飭勵責備之語,猶屬過恕,至今思惟,惶汗浹背。今玆收敍,聖念雖出於記簪,私義無望於抗顔,揆以廉隅,諒非獲已。且念臣平日藉手立朝,自顧無他寸長,惟有不擇夷險,庶爲不報之報,斷斷此心,人必共諒,而今日所坐,一何相盭至此?撫心自悼,措躬無所,惶懍舍是,慙恧居先。今若諉以時月稍久,厭然自恕,揚揚爲冒膺之計,則是自放於四維之外也。臣雖無狀,豈忍爲此?玆敢不避煩猥,略暴衷懇。伏乞聖慈,曲賜照察,下臣司敗,亟勘當律,俾王法伸而臣分礪焉。臣無任云云。答曰,省疏具悉。往事不必深引,卿其勿辭行公。
戊戌十二月十九日辰時,上御熙政堂。黃海監司入侍時,左承旨金鼎集,假注書南性敎,記注官趙相玉,記事官南秉哲,黃海監司趙斗淳,以次進伏訖。上曰,史官分左右。大王大妃殿敎曰,監司進前,奏職·姓名。斗淳進前奏職·姓名訖。大王大妃殿敎曰,卿今辭陛下去,一路生靈,善爲撫摩,以副朝家倚毗之望焉。以守令之事,無不言之時,而生民之休戚,係於守令之臧否,守令之黜陟,專在於方伯,則非但爲一方伯之地也,國家之所係甚重。九重深邃,如不聞知,而自然有入聞之道矣。着念善爲之,可也。斗淳曰,臣於上疏,已有所奏,而臣才識空疎,初當重任,夙宵憂懼矣。大王大妃殿敎曰,期於除去一弊,無生一弊,以爲一半分圖報之地,是乃方伯之責也。斗淳曰,圖報之道,外職有勝於內職,而臣才分有限,學識淺短,畢竟不至僨誤,是所幸矣。今承慈敎鄭重,尤爲惶悚矣。大王大妃殿敎曰,民之所望,不在於他,專在於上官之無剝割之政也。哀矝之民,誠心撫摩,可也。仍命就座。鼎集奏曰,宣諭,何以爲之乎?上曰,宣諭爲之。斗淳退伏楹外,鼎集讀宣諭訖,復就座。仍命監司先退,又命退,承史以次退出。
上在昌德宮。停常參·經筵。
藥房都提調李止淵,副提調李光正啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
朴長復啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
洪祐順啓曰,備邊司郞廳來言,今日賓廳日次,而無時急稟定事,不得來會云矣。敢啓。傳曰,知道。
朴宗休,以內醫院都提調意啓曰,提調趙秉鉉,今日問安,不爲仕進,卽爲牌招,何如?傳曰,允。
議政府·吏曹同議,經筵官抄啓,金仁根·成近默·宋來熙。
洪祐順,以備邊司言啓曰,經筵官,纔已同議抄選以入矣。令政院,政官牌招開政,下批,何如?傳曰,允。
以京畿監司洪學淵狀啓,驪州牧使黃,謂有身病,屢呈辭狀,不得已罷黜事,傳于尹致秀曰,今日政差出。
洪祐順,以備邊司言啓曰,驪州牧使黃,纔因道啓論罷矣。該邑弊敗之狀,誠如狀辭,而數遞之餘,又當災歲,如無別般矯救,必將無邑乃已。其代無論文蔭,勿拘常格,各別擇差之意,分付銓曹,何如?傳曰,允。
尹致秀,以吏曹言啓曰,成均館典籍黃起源,受由過限不上來,依例改差,何如?傳曰,允。
有政。吏批,行判書鄭元容進,參判徐左輔,參議朴齊明牌招不進,同副承旨朴長復進。啓曰,安州牧使,今當差出,而本州以營下劇邑,物衆地大,素稱難治,不可不擇差,他道有聲績未準朔守令,竝擬,何如?傳曰,允。以朴綺壽爲刑曹判書,沈源祖爲漢城判官,李豐翼爲直講,兪致崇爲典籍,成載益爲禮賓主簿,李齊相爲和陵參奉,李賢耆爲驪州牧使,以下各書經筵官三單金仁根·成近默·宋來熙,學正單李澤,書題單崔昌植,贈吏判徐澈修贈左贊成例兼,前判義禁徐有榘考。
兵批,行判書朴岐壽進,參判金炳朝病,參議韓鎭庭入直進,參知李益文病,左副承旨洪祐順進。同知單李景鎬,僉知單安養誠,大護軍金道喜,副司果李廷憲,以上竝單付。
吏批,再政。以李衡遠爲安州牧使。
兵批,再政。同知單金奎成。
朴長復啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于朴長復曰,只推。
以吏曹參議朴齊明牌不進罷職傳旨,傳于尹致秀曰,只推。
尹致秀,以吏曹言啓曰,今日本曹開坼坐起時,考見諸道褒貶啓本,則淸風府使朴宗琬,以病實難治爲目,甑山縣令朴基鎬,以胡取任謗爲目,鎭海縣監林魯豐,以可哀非民所望惟官爲目,高敞縣監崔永錫,以差欠束濕爲目,泰川縣監沈能恕,以勉加分曉爲目,碧沙道察訪羅鵬南,以奚信塗說爲目,則俱宜置下考,而置諸中考,三和府使吳致賢,以始憂浮說爲目,則宜置中考,而置諸上考,殊無嚴明殿最之意,四道道臣,竝推考警責,上項六邑守令,一驛察訪,竝罷黜,何如?傳曰,允。
又以吏曹言啓曰,卽見咸鏡監司徐耕輔褒貶啓本,則本道都事李東韻,以盧尙默書啓,殿最啓本,所重,何如?而姓名換書,做錯非細,該道臣推考,何如,傳曰,允。
洪祐順,以都摠府言啓曰,副摠管李應植,以文臣朔試射試官,慕華館晝仕出去之意,敢啓。傳曰,知道。
又以訓鍊都監言啓曰,本局諸將官,自今年正月至十二月,射講居首人,別單書入之意,敢啓。傳曰,知道。
又以禁衛營言啓曰,本營諸將官,今年射講都計劃居首人,依例別單書入之意,敢啓。傳曰,知道。
又以御營廳言啓曰,本廳諸將官,今年射講都計劃居首人,別單書入之意,敢啓。傳曰,知道。
又以摠戎廳言啓曰,本廳諸將官,今戊戌年射講居首人,依例別單書入之意,敢啓。傳曰,知道。
上在昌德宮。停常參·經筵。
尹致秀啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
又啓曰,來二十五日,朝參日次,而徽慶園忌辰祭齋戒相値,頉稟之意,敢啓。傳曰,知道。
禮曹,來己亥二月初一日,行文宣王釋奠祭,同月初十日,行南壇祭親傳香取稟,奉敎敬依,同月初二日,行社稷大祭親傳香取稟,奉敎敬依,同月初八日,行景慕宮春享大祭親傳香取稟,奉敎恭依。
朴長復啓曰,今十二月二十四日,都目政事爲之之意,敢啓。傳曰,知道。
以江原監司洪穉圭狀啓,洪川縣人命爛死事,大王大妃殿傳于朴長復曰,觀此東伯狀啓,洪川人家燒燼,一門之內男女老少七人,一時竝命,心甚驚慘。恤典,道臣雖已擧行,別恤典,從速題給,更爲顧助,卽爲奠接事,分付。
傳于尹致秀曰,右承旨·左副承旨竝許遞,前望單子入之。
承旨前望單子入之,金鼎均·張敎根落點。
傳于尹致秀曰,承旨房望,順房爲之,禮·兵換房。
傳于尹致秀曰,吏·工換房。
尹致秀啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平兪致崇未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于尹致秀曰,只推。
以忠淸監司趙冀永狀啓,定山縣監金享淳遭父喪事,傳于朴長復曰,令該曹口傳擇差,不多日下送。
吏曹口傳政事,以李章培爲定山縣監。
朴長復,以漢城府言啓曰,今此抄戶之時,部官躬行摘奸,職務甚殷,西部令李憲溥,以其身病,有難强責,令該曹口傳相換,以爲及時擧行之地,何如?傳曰,允。
吏曹口傳政事,西部令李憲溥,活人別提沈承祖相換。
尹致秀,以都摠府言啓曰,今日入直內三廳·武兼·禁軍及軍兵等,當爲中日習射技放,而立春相値,不得設行之意,敢啓。傳曰,知道。
又以兵曹言啓曰,今十二月二十一日,武臣賓廳講書日次,而立春相直,中日旣已停止,則賓廳講亦不得循例爲之之意,敢啓。傳曰,知道。
又以備邊司言啓曰,卽見吏曹草記下者,以咸鏡道褒貶啓本中,都事姓名之換書,請推道臣矣。殿最嚴重,在所審愼,而有此做錯之非細,事體格例,俱不可以問備而止。該道臣徐耕輔,施以譴罷之典,何如?傳曰,允。
又以刑曹言啓曰,大王大妃殿,以司謁口傳下敎曰,江華府龍洞宮分宮庫直承宗萬·崔義淳,還穀庫封之後,私自開鑰,任意偸弄云,自本府刑配之意,分付刑曹事,命下矣。謹依下敎,分宮庫直承宗萬·崔義淳刑配事,分付守臣之意,敢啓。傳曰,知道。
慶尙監司權敦仁疏曰,伏以,臣向以本道綿歉之實,仰請軍布代錢,再瀆威尊,極知愚妄,而廟覆無異準施,聖批特賜曲允,臣衷感激,有未暇言。軍民之襤褸而號呼於塗者,讙然胥欣,如春振蟄,古之所謂挾纊者,未足喩其萬一也。大抵十年以來,嶺綿洊荒,及至當年,而其荒較酷,則旣乏舊蓄,又失今産,已自秋初,村屛機杼,市絶抱貿,此臣前啓之所悉陳者。現復冬窮而節過,則常時三疋之値,今不滿一疋,而竝與交易而且斷,一歲勤作,擧爲無麪之不托,全路同病,初無分劑之或差,新賦催科,行且開秩矣。民見軍布之許代,引領相告曰,軍布已代之,況於賦稅乎?其心認若已蒙被之恩數,彼猶饑者得食,不飽不止,其情亦悶且慼焉。臣伏念布之出於民者,軍與賦均矣。其徵調之廣,數爻之夥,賦又居其倍蓗矣。特任土,乃國之鉅典,所重不與身布等耳。夫力田出賦,惟正以供其上,民之分也,謹其征斂,時其委輸,守土者之其職也。處於所重而職分之寓焉,則固何可以利害而贏絀之哉?雖然今以甚歉之故,另寬軍民之力,而寬於先者,不寬於後,紓其少者,不紓其多,縱輕重有泥,施否隨異。臣恐全省之內,不無向隅之民,而軍布曠絶之澤,將不免有始而無終,可不惜哉?且在臣營已例,每値綿貴,輒懇錢代,或蒙特敎依請,民安得不厚望於今日,臣亦安得不以斯民之情實,一徹於黈纊,以裨我聖明一視博濟之政也哉?欲望殿下特加優恤,本道大同木邊,許以純錢代納,以慰南民如渴之望焉。臣於治疏將發之際,伏見廟堂之稟處臣前疏者,六邑軍布,特許蠲蕩,將納之許代,未收之特蕩,可謂無願不遂,受賜亦厚,而十五邑京案付故絶虛額之停疤,三邑舊稅未納之措劃,竝置之矣。臣之前疏條陳,雖出於民事之萬萬迫切,其言皆程式之外爾。臣承荷寄托,未能職事,每以僥濫,輒干裁畫,逾越章法,卽臣之罪,廟堂守經之論,臣亦固知其當然,而但停疤一事,臣不覺怛焉而憂,瞿然且悚矣。夫逃故塡代之爲定制,卽有邑有軍之通例,則臣亦非曰不知,而顧臣前疏之所汲汲如焚溺之憂者,卽無民而已。軍制雖曰至重,有民然後始可有軍。今擺布一無子空局,而以指畫曰,此當爲雁行,彼當爲馬目,雖奇正迭出,旁角俱明,其於無黑白之可執,何哉?不根之産,無脛之貨,猶或可以人力求之,無民之邑,有額之軍,其將誰塡而誰代?此之謂推不去也,行不得也。今不究未塡之委折,但責應塡之定例,則是與臣前疏之意,不趐剌謬,而臣言無民云者,適足歸於告不以實。此臣所以瞿然且悚,不知措躬也。臣雖無肖,粗知科條之有嚴,經用之不輕,若謂臣不塡其可塡之民,故爲此分外之請,則臣非敢出此也。臣自到營以來,齊民之以軍訴者,惟日棼如,或一身而疊三四役,或六七役,以至有十二役,之竝責者。噫,民散久矣。官以督塡,下無措手,隨役異名,疊而又疊,其實乃一人耳。夫一人一役,軍之常制,一有疊疤,民以爲苦,況三四六七而至於十二者乎?彼故而絶者,卽無可論,生而見在者,何以爲命,亦何以不散?故民之言曰,寧爲無役鬼,不作有布丁,其言如此,其情,何如?臣若知會各邑,使之塡闕,則其勢將至於已疊者復疊,亦不可勝疊,而畢竟收布之政,依舊族隣不支,戶結皆罹,向臣云云奔散之只爭朝夕者,此也。何暇爲勞徠安集之可計哉?此臣所以怛焉而憂,不知所爲也。且臣停疤之請,實非出於一日苟安也。若恬於姑息之狃,力此難强之事,則其當課歲而不止,又非直課歲然也。其當今年甚於昨年,明年又甚於今年,俄忽之頃,空邑乃已。塡與布,更責於誰?此易知之理,已具之形。故臣則以爲,與其厲民而究至於此,無寧姑紓三年,使居者息肩,流者還土,民聚則軍在其中,此之謂小失而大得,暫勞而永逸也。若又停疤,出於創智擅請者,則亦宜其有大家難愼,而記昔庚午,湖南道臣,疏請六千餘額停疤,廟堂覆奏許施,雖其限,少有二年三年之異,旣非無例之事,則朝家所已許於湖南者,何靳於嶺?坐視其民日蕩析,邑日殘虛,而獨不之恤乎?況臣陳籲已閱月矣。彼顚連無告者,日夜望稟覆回下,今遽頒令,則其鬰抑齎咨,如不欲生,將有十倍於前者。臣左右揣量,不能自已,復綴前辭,略附原疏。伏乞聖慈,更加諒察,十五邑故絶軍額五千七百二十餘名,依臣前疏所請,特許限三年停疤,俾墊危垂殘之民,得以保輯,不勝大幸。臣無任云云。答曰,省疏具悉。疏辭,令廟堂稟處。
上在昌德宮。停常參·經筵。
尹致秀啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
朴長復啓曰,刑曹判書朴綺壽,除拜後過三日不爲出肅,依定式推考警責,仍卽牌招察任,何如?傳曰,允。
諭經筵官金仁根處。予聞古人之言曰,道學之名,有國者之幸也。噫,士生斯世,幼而學之,壯而欲行之也。賢者之生,固不限乎世德,而凡其服習詩禮,砥礪名行,汲汲乎進德修業者,卽古君子成己成物之功,而擩染有素,不愧爲是祖是孫,則尤有光焉。爾家是誰之家也?粵自文正·文忠,世篤忠貞,學有淵源,蔚然爲古家之冠冕,而爾父爾祖,又克紹前光,以羽儀我正廟·純廟崇儒重道之治,則今日干旄之禮,舍爾家其誰?況爾早讀聖賢之書,夙負朝野之望者,予已聽之輿人之誦,而其賢可知也。此予所以選爾,必欲置經席之上,而爾之所以展布致澤之志者,亦在於是。夫豈欲懷瑾握瑜,獨善其身而可乎哉?顧予沖年涼德,以國事則危如綴旒,以民勢則急於漏船,此時側席之思,惟在於旁招俊乂,德懋懋官,則今日之招,非非其招而招之也。爾若幡然先膺,彼二賢者,亦將于于然共至矣,豈不盛哉?想悉此意,予不多誥。行都承旨李光正製進。
諭經筵官成近默處。我家以崇賢尙德,爲治明良之美,彬彬可述,而粵在穆陵盛際,有若文成·文簡,爲時而出,丕贊洪業,式至于今,國家賴之。文簡卽爾祖也。自見爾名之登于剡單,予已喜不自勝。蓋將資爾博洽,輔予寡昧,如穆陵之於文簡也。經禮,爾家之靑氈,而淵源不待他求,行懿,爾家之素履,而模楷自有所受,多士之標準,厥惟久矣。予又安得不側席而跂之,虛襟而訪之乎?顧今國事日非,士風日下,不知有儒學,亦久矣。苟不及時閑暇,尊賢使能,庸懋奮勵寅協之政,則將誰與爲國,而偕底大道也?玆授爾經筵之官,且數人者,皆以名賢之裔與焉。爾等,世臣也祿仕也。非如草澤遺逸,果於忘世者比,則迨此講學將就之時,克展君民致澤之志者,豈非爾趾先美而賁世道者哉?宜爾等之犂然而會,庶無待徵辟之勤,而白駒之縶,在我場藿矣。爾其體予必致乃已之誠,勉爾陳力向前之義,毋徒撝謙,卽起簉朝。行都承旨李光正製進。
諭經筵官宋來熙處。予惟側席求賢,明主之先務也,輔世長民,君子之所志也。昔我皇祖孝宗大王,奮發聖志,敷求哲人,時則有乃祖文正,以間世大賢,興於林下,克左右王室,契合之盛,冠絶今古,予甚慕之,今以是諭爾,可乎?噫,藐予沖人,叨受艱大,欲學而學未加進,欲治而治不見效,日夜危懼,終至奈何不下者,賢人不在左右故也。予雖否德,其深有望於當世之賢者,蓋久矣。誠欲得其人,使之啓乃沃乃,輔予講學,則今日之選,安得不先求之於爾家,而必以爾爲選者,豈徒然哉?卽惟曰予所勉勉而自强者,惟我孝廟之盛德大業,是繼是述焉耳。爾惟先正之裔,讀先正之書,服先正之訓,天人性命之奥,民國經濟之要,必有所講究而爲其家計者。夫士之爲道,强學以待問懷,忠信以待擧所,自立有如此者,則爾雖欲不以道學自命,混跡於常調蔭仕之間,其於士林之矜式,朝野之想望,何哉?爾尙念先正所以事孝廟者,勿謂予不足有爲,卽起造朝,日登筵席,竭論治道,以補予不逮,則于先正有光。予言不再,爾其諒之。行都承旨李光正製進。
傳于金鼎均曰,此敦諭,遣地方官傳諭。
尹致秀啓曰,行大司憲李紀淵,掌令李殷相·崔尙儒牌不進,執義姜必魯,持平李致五在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令李殷相·崔尙儒牌不進罷職傳旨,傳于尹致秀曰,只推。
備邊司薦望,以金炳朝爲咸鏡監司。
朴長復,以吏曹言啓曰,成均館直講鄭義恪,典籍金履喆,俱以除拜後過限未肅拜,竝改差,何如?傳曰,允。
又以吏曹言啓曰,今此徽慶園忌辰祭典祀官兼大祝,前直講李元會塡差,而時無職名,令該曹口傳付軍職,何如?傳曰,允。
兵曹口傳政事,副司果單李元會。
張敎根,以戶曹言啓曰,太倉員役偸弄之弊,多有入聞,故日前發遣本曹計士及掌吏,使之反庫矣。及至次夜,倉屬輩互相符同,洞開倉鑰,敢將已閱之穀,恣移未反之庫,欲掩其逋縮之跡,竟至被捉,無辭自服。近日法紀,雖曰解弛,似此變怪,曾所未聞,不可但以尋常作奸言。該員役等,今方自臣曹窮査,移送秋曹,所逋米太,刻日畢徵後,分首從,施以當律,而雖以當夜入直官言之,職在管庫,宜謹典守,慢於藏匙,以啓盜心者,亦合從重勘處。當該廣興令朴有壽,爲先汰去,其罪狀,令該府拿問處之,何如?傳曰,允。
金鼎均,以兵曹言啓曰,今十二月二十一日戌初初刻八分,立春正月節,改火進上時,宗廟署·社稷署·永禧殿·永寧殿·景慕宮·毓祥宮·宣禧宮·景祐宮·慶壽宮,依例改火,奎章閣·議政府·承政院·漢城府,一體頒火之意,敢啓。傳曰,知道。
又以兵曹言啓曰,知中樞府事金時中·崔俊植,同知中樞府事鄭鴻觀,宣傳官李亨權·李容純,五衛將安養誠·金希泰,忠壯衛將洪羲象,景福宮衛將金夏赫·金錫奎,慶熙宮衛將李景鎬·金奎成,俱以病難供職,呈狀乞遞,竝改差,何如?傳曰,允。
上在昌德宮。停常參·經筵。
尹致秀啓曰,行大司憲李紀淵,掌令李殷相未肅拜,執義姜必魯,持平李致五在外,掌令崔尙儒呈辭,持平李宗秉未署經,監察茶時之意,敢啓。傳曰,知道。
張敎根啓曰,右承旨金鼎集,今日不爲仕進,卽爲牌招,何如?傳曰,允。
以全羅監司李憲球狀啓,全州府民家失火事,大王大妃殿傳于朴長復曰,觀此完伯狀啓,民家燒燼爲二十餘戶,當此窮冬,失所棲遑之事,極爲慘矜。恤典,雖已題給,別加優助,改構奠接之方,各別申飭,俾無許久棲屑之意,分付。
傳于朴長復曰,留院公事入之。
以右承旨金鼎集牌不進罷職傳旨,傳于尹致秀曰,只推。
朴長復啓曰,來正月初一日,大王大妃殿寶齡望六稱慶陳賀頒敎文,當爲製進,藝文提學趙秉鉉,待明朝牌招,使之製進,何如?傳曰,允。
尹致秀,以備邊司言啓曰,慶尙監司權敦仁,疏請本道大同木邊,以純錢代納,慶州等十五邑京案付故絶軍額五千七百二十餘名,依前請限三年停疤,而批旨有疏辭,令廟堂稟處之命矣。嶺南以綿農洊歉之故,大同請代,便成歲課,民心狃於見聞,不知正供之爲重。由是而京司枵儲,以至於頒貢莫繼,揆以法意,誠非細憂,而第以疏啓所陳觀之,今年綿歉,殆有甚於曾往許代之時,群情必以已被而蘄惠,朝家寧以屢施而持難乎?本道大同木邊上納條,許令折半代錢,以爲紓力之地。至於停疤,雖有庚午湖南已例,其時恩出特施,到今事難援引,而況三十年之間,朝綱已底益下,諸路殆將胥溺,此路一開,必也群起而倖望,其將何施何否?大抵闕伍之難充,非但饑癘流散之故,苟究其本,專由於謀避冒頉者衆而然。閒丁之多於應役,到處皆是,今不思査汰塞源之道,而只諉民勢之無可奈何,隨闕輒停,則將見軍制全壞,國用盡匱而後已,更以何術,善其後?道臣申請,雖極懇摯,經法所關,終難闊狹,依前稟處,何如?傳曰,允。
春川府使金胤根疏曰,伏以,臣五十年窮酸一措大耳。吏才本自蔑蔑,世務尤所昧昧,自初祿仕,只出爲貧,中間踐歷,每愧匪分,向蒙天思,待罪南邑,妄欲有爲而未得便宜,自度不能而終乃謝免,不審朝廷,以臣爲何如人,而復以破弊之局,擧而畀之,有若通鍊之才可堪其任者哉?臣旣闇於揣分,嫌於辭難,厭然自居以民社之責,則惟宜殫竭心力,隨事句當,少效塵刹之報,而全邑凋瘵,百瘼俱痼,雖使倉扁當之,只應望之而走,況如臣之庸品短技,尙何處下藥哉?病至於革,時刻待盡者,雖自知其無幸,猶呼天而乞哀。臣請爲春民,一呼於聽卑之天,天之哀之,卽春民之命也。嗚呼,人之說春邑之病者,皆曰潦後谷遷,而靑山尙亦應稅,歉餘民散,而白骨未免輸布,公納半在吏腹,而徵出無期,戶斂不計民口,而愁怨載路。若其他瑣瑣屑屑之爲民疾苦者,更僕而不可數。此皆難治之危證,卒無通聖之妙劑,而苟究其病根所在,則皆還弊之爲之祟耳。本邑還穀,素稱完實,而壬癸以來,比歲大荒,貧乏者辦備沒策,流亡者指徵無處,民間之逋,忽地夥然,而倉廒之積,一齊枵然。故許多官屬,無所聊賴,窮而犯逋,如渴赴泉,逋而生耗,如壤成山,吏奸日滋,而民自受害,民生日瘁,而吏亦無靠,岌岌乎朝夕無邑之狀,擧一世所共知也。臣於到官之初,先問還簿,則元會付及營邑還各穀,合爲三萬一千二百七十碩零,而甲午未捧,爲一萬九千一百三十碩零。故翌年乙未,因道臣狀請,流亡還七百碩,則特許待稍豐停退,其餘則有限五年分排捧上之命,此乃朝家之曠典也,春民之異數也。庶乎其稍稍紓力,漸次復舊,而伊來四五年間,豐固勿論,而歉實洊酷,非但排捧之不能如數,竝與餘留而幾盡成逋,目下未捧之數,計以折米,則爲一萬五千三百五十碩零,而昨年登倉,止爲二千九百十七碩零。若於此中,除出原簿三萬餘碩耗條,則不出一二年還穀名色,都歸烏有,未知那時,經用何以策應,而殘民果能晏然而已乎?理宜汲汲徵推,淨淨完簿,而無論民間與官屬,流亡無去處者,極其浩多。故親執簿書,到底覈出,又以前府使臣李鐸遠査逋抄錄者,參互較驗,則民逋五千六百五十碩零內,流亡所負,爲二千三百二十碩零,吏逋二千八百四十碩零內,流亡所負,爲六百八十碩零,奴逋六千八百六十碩零內,流亡所負,爲二千六百四十碩零。外此時存之戶,亦皆至殘無依,徵索之難,無異流亡,豈其一邑之人,本自如此哉?蓋亦有所以然者故也。還上戶分,自是經法,而近世邑規,變爲里分,官簿不錄誰某,村民私自分排。故豪强者威喝而不受,孱疲者瑟縮而獨當,甚至有奸狡不法之民,圖差洞任,專管出納,變名偸食,移禍他人,而哀彼蠢氓,無以自辨,或蕩産以納,而力盡則逃,或逃遁不得,而只稱冤苦。亦有隣族替納者,而旣未能一時準捧,又重以逐歲加耗,焦釜之沃旋竭,而枯荄之萌漸長,此民逋之所以難捧也。還穀充牣之時,各倉庫子,例有沾漑,故諸般應役,從以繁氄,一年耗費,遠過千金,而隨處塗抹,尙能支保。穀簿大虛之後,所出無期,所入依舊,始也圖債而進排,末乃犯逋而彌縫,每經一番勘簿,則所犯之人十名,輪爲百名,所逋之物百碩,衍爲千碩,故稍有知覺者,見幾而規避,窮無不爲者,冒罪而投托,鈴下唱喏,都是鶉鵠,而名下逋負,少者滿百,此奴逋之所以難捧也。至於吏逋,則當初偸食,皆是自肥,年來排捧,猶不用力,律以法意,宜無參恕。然悖入之貨,竟歸虛地,釁負之身,不齒恒人。故貧殘去而益甚,事勢實亦罔措,此吏輩所以同歸於難捧也。是以犯逋之人,狃爲故常,收逋之策,渺無方向,耗條須用,剜肉醫瘡,元摠欠縮,如角入尖。若不一切釐革,區別虛實,則逋奸之淵藪,無時可拔,邑瘼之膏肓,與日俱深。故乃於秋成之後,趁早開倉,逐日董督,而旣絶之戶,且置勿問,現在之人,尤極可憫。臣雖抖擻威猛,忍加棰楚,而或叫痛乞命曰,今春受食之還,固不敢後時,而幾歲添剩之逋,實難措辦,或齊聲泣籲曰,自己擔着之穀,猶不能充數,而他人稱族之徵,尤爲冤枉,或私相告語曰,某也昨日逃走,某也今日身故,彼之所逋,必爲吾患,不如吾去之爲上策。墳墓無主,而有不暇顧,溝壑在前,而亦不知懼,扶携者呼號於街路,荷擔者徊徨於庭戶,村閭以是而日空,田野以是而歲陳。如是不已,則孑遺之民,餘者其幾?臣固無良,罹此大戾,而惸彼無辜,於何赴愬?玆不得不略陳遑汲之實,竊附芻牧之求,而至若某樣通變之方,固不敢自下煩請,一分希倖之情,亦未嘗不在於前日所蒙矣。蓋停退排捧,雖是常格之外,勞徠安集,實爲王政之先。故所以有乙未之特恩,而顧今滿目艱虞,比乙未不趐倍蓰,着手矯救,舍此道更無奈何,則一視之仁,庶無間於前後,再造之澤,實有望於終始。伏乞聖慈,俯垂鑑諒,亟詢廟堂,援据已事,流亡逋五千六百四十碩零,則待稍豐停退,難捧還九千七百十碩零,則限五年排捧,使闔境之人,知免夫椎剝之苦,替人徵納之冤,則已散者可以還集,將去者得以奠接,而春之爲邑,其自今伊始,臣雖以僭越之罪,萬被誅戮,亦所甘心。臣無任云云。省疏具悉。疏辭,令廟堂稟處。
上在昌德宮。停常參·經筵。
尹致秀啓曰,行大司憲李紀淵,掌令李殷相未肅拜,執義姜必魯,持平李致五在外,掌令崔尙儒呈辭,持平李宗秉未署經,監察茶時之意,敢啓。傳曰,知道。
傳于金鼎均曰,原任直閣金鼎集,馳詣徽慶園,奉審摘奸,仍留監祭。
大王大妃殿,傳于朴長復曰,今當都政,不欲別飭矣。更思之,則初仕與守令差除之際,不可無言。番番都政,以此事言之矣,未知如何爲之,而不見實效,申飭每歸虛言。不然則何故而守令善治之說絶罕,不治之人反多乎?本若擇出,則寧有是理?兵曹初仕,亦皆來頭守令之人,固當申飭,而以邊將言之,似不若大段,於百姓則相關非細,不可尋常差出,而況不擇送守令,則百姓尤何以支保乎?不欲爲之之言,又如是爲之,未知今番或有一分效驗乎?以此分付兩銓,忠臣·淸白吏子孫及軍功人及西北·松都人,各別收用之意,一體分付。
傳于朴長復曰,雖非親政,注書·尙瑞院官員,依例陞六。
傳于尹致秀曰,呈告金吾堂上許遞,今日政差出。
傳于金鼎均曰,玉堂與在外臺諫,竝許遞,今日政差出。
沈敦永陞六,代以白宗佺爲假注書。
南性敎陞六,代以金正奎爲假注書。
金鼎均啓曰,延祥詩製述人,旣已抄啓矣。弘文提學未差,藝文提學趙秉鉉,旣在闕中,使之出韻科次,何如?傳曰,允。
又啓曰,今此皇曆,京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·廣州府·江華府·開城府·江原監營·忠淸監營·全羅監營·慶尙監營·咸鏡監營,各一件營上事,自本院依例成有旨下送,京各司應爲頒赦二十三件,亦爲頒給之意,敢啓。傳曰,知道。
傳于金鼎均曰,頒敎文中,赦句添入。
金鼎均啓曰,頒敎文中,赦句添入事,命下矣。藝文提學趙秉鉉,旣在闕中,使之添入,何如?傳曰,允。
又啓曰,頒敎文中,赦句添入事,命下矣。某罪以下宥之乎?敢稟。傳曰,雜犯死罪以下,竝宥。
又啓曰,玉堂上下番俱空,事甚未安。今日政新除授玉堂,竝待下批牌招,推移入直,何如?傳曰,允。
朴長復,以吏曹言啓曰,今都目大政時,本曹堂上,不可不備員,而參判徐左輔病不來,令政院牌招,以爲同參開政之地,何如?傳曰,允。
都政。吏批,行判書鄭元容進,參判徐左輔牌招不進,參議朴齊明進,同副承旨朴長復進。啓曰,今都目大政,各岐仕滿應遷者,相避及未準朔監察,禁府都事,戶曹·刑曹·工曹·漢城府郞官,平市署官員,五部令,各司久任時推人員,竝擬,何如?傳曰,允。
又啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋冬等褒貶,不得爲之,故當出六品者,未免積滯,依例遷轉,何如?傳曰,允。
又啓曰,蔭仕六品官之陞五品者,每於過都政後照擬,而見今在職者,絶無經一考之人,五品官,無以推移備擬,依例勿拘陞擬,何如?傳曰,允。
又啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。以嚴錫鼎爲司饔主簿,崔鍾駿爲內贍主簿,洪邁燮爲禮賓主簿,李寅升爲仁川府使,李相佑爲淸風府使,咸鏡監司單金炳朝,金駿欽爲引儀,李俊英爲掌苑別提,洪準謨爲宗簿直長,洪在應爲平市直長,李先耆爲禮賓直長,典籍單李昌廷,軍資直長單李寅鳳,朴斅默爲內資直長,趙獻永爲義盈直長,李晉榮爲司饔奉事,權基憲爲禁府都事,李寅慶爲司宰奉事,廣興直長單兪致弘,尹豫鎭爲長興主簿,沈宜益爲造紙別提,鄭性秀爲長興奉事,閔致萬爲司䆃奉事,趙啓恒爲義盈奉事。又啓曰,黃州牧使,今當差出,而本州以營下劇邑,物衆地大,素稱難治,不可不擇差,他道有聲績,未準朔守令,竝擬,何如?傳曰,允。以鄭孝源爲典牲直長,申應模爲宣陵直長,金宇鉉爲廣興令,尹行定爲黃州牧使,尹致誠爲益山郡守,金用邦·尹滋一爲禁府都事,權大膺爲工曹正郞,蔡臣永爲軍資判官,李益秀爲江華經歷。又啓曰,咸興府判官,今當差出,而本府以營下劇邑,物衆地大,素稱難治,不可不擇差,他道有聲績,已準限未準朔守令,竝擬,何如?傳曰,允。以權錫孝爲活人別提,洪載顯爲司䆃僉正,尹稠爲廣興守,沈宜復爲咸興判官,趙秉憲爲金堤郡守,李魯集爲兵曹參判,徐左輔爲同成均,李若愚爲司圃提調,吳泰雲爲掌樂僉正,李漍爲密陽府使,直閣單金左根,鄭琬容爲敦寧判官,鄭老錫爲社稷令,全道海爲直講,金宜淳爲麻田郡守,李章鉉爲松禾縣監,李嘉愚爲知經筵,張錫愚爲掌樂主簿,尹豫鎭爲平市主簿,權大膺爲結城縣監,朴酆壽爲漣川縣監,金善一爲三和府使,沈樂承爲郭山郡守,鄭喆東爲熙川郡守,李鎭永爲海南縣監,金永璞爲高敞縣監,朴承圭爲靖陵直長,徐慶輔爲宗廟直長,尹宅鎬爲平市令,宋端和爲禮安縣監,鄭琬容爲泰仁縣監,金秉翼爲司饔奉事,金炳喬爲禁府都事,任百秀爲康陵令,朱榮達爲思陵令,嚴錫鼎爲監察,金老商爲司饔主簿,宋欽象爲敦寧判官,安永豐爲典籍,洪鍾薰爲甑山縣令,鄭老錫爲稷山縣監,趙能夏爲尙瑞直長,朴宗敦爲景慕宮令,權錫孝爲監察,韓挺虎爲鎭海縣監,李命瑞爲機張縣監,李憲球·鄭禮容爲同經筵,兪致善爲工曹正郞,徐有薰爲京畿都事,李亮淵爲忠淸都事,申命準爲尙瑞副直長,沈敦永爲典籍,金在晉爲社稷令,金老商爲漢城主簿,南永書爲軍資奉事。又啓曰,臺諫多窠,今當差出,而擬望之人乏少,外任竝擬,何如?傳曰,允。以吳夏哲爲持平,李憲周爲正言,金德喜爲應敎,任百經爲校理,李殷相爲副校理,趙能夏爲活人別提,鄭基三爲長興主簿,南性敎爲典籍,韓弼敎爲濟用副奉事,洪邁燮爲監察,朴齊憲爲副校理,曺錫亨爲修撰,李孝淳爲副修撰,金輔根爲司僕正,徐道裕爲軍資正,申命準爲尙瑞直長,任得常爲禮賓主簿,鄭基三·沈宜益爲工曹佐郞,金鎭右爲典籍,金大坤爲執義,具行益爲掌令,李元夏爲富寧府使,趙熙錫爲龍川府使,崔允瑾爲海美縣監,趙能夏爲禁府都事,成敎默爲尙瑞副直長,趙豐林爲戶曹佐郞,洪準謨爲造紙別提,申命準爲司饔主簿,兪世煥爲庇仁縣監,林基洙爲泰川縣監,李致五爲梁山郡守,權憲八爲黃山察訪,田栽五爲銀溪察訪,李啓榮爲典設別檢,趙文和爲宗廟副奉事,李時敏爲宗簿直長,崔瑗爲綏陵令,任翼常爲司僕主簿,校書副正字單黃履明·沈承澤爲修撰,金基纘爲副修撰,金履載爲判義禁,趙相玉爲戶曹正郞,鄭冕榮爲長興府使,成敎默爲尙瑞直長,崔遇亨爲濟用奉事,張錫愚爲監察,朴綺壽爲弘文提學,閔璜世爲工曹正郞,李愚淵爲尙瑞副直長,洪準謨爲監察,尹致英爲掌樂主簿,權大肯爲右通禮,李豐翼爲兵曹正郞,韓龍源爲典牲副奉事,金仁述爲造紙別提,崔井煥爲尙衣主簿,崔履植爲活人別提,文起珽爲禮曹正郞,曺相振爲吏曹佐郞,金致鉉爲司藝,崔鍾駿爲敦寧主簿,金炳喬爲廣興奉事,趙擇連爲碧沙察訪,洪若弼爲禁府都事,金大默爲司藝,柳相鍵爲監察,李俊英爲長興主簿,金在源爲內贍主簿,李魯奎爲校理,徐貞淳爲掌苑別提,兼春秋單文起珽,禁府都事金用邦,典設別檢李啓榮相換,禁府都事尹滋一,司䆃奉事閔致萬相換,禁府都事洪若弼,義盈奉事趙啓恒相換,靖陵直長朴承圭,司饔直長李彙載相換,以朴麟壽爲假監役,申錫寬爲貞陵參奉,李裕憲爲獻陵參奉,李源弼爲顯陵參奉,李秀鎭爲莊陵參奉,金箕魯爲昌陵參奉,李行淵爲恭陵參奉,朴承圭爲泰陵參奉,洪在赫爲穆陵參奉,趙錫耇爲徽陵參奉,韓重履爲崇陵參奉,柳鼎文爲惠陵參奉,洪秉琦爲仁陵參奉,金啓泳爲綏陵參奉,李啓弘爲禮賓參奉,崔爲順康園守奉官。
兵批,行判書朴岐壽進,參判李魯集在外未肅拜,參議韓鎭庭入直進,參知李益文進,右副承旨尹致秀進。啓曰,今日都目政事時,本曹堂上,不可不備員,而參判未差之代,待下批,令政院牌招,同參政事,何如?傳曰,允。
又啓曰,營將·虞候,今當差出,而擬望之入乏少,已準朔守令·虞候,竝擬,何如?傳曰,允。以李翊會·李嘉愚爲知事,李鍾和·趙玄鈺·崔元謙爲五衛將,訓鍊主簿李敏燮·金養德·李基豐,以上加設,依定式減下。訓鍊主簿金暎哲,本院去官,同知單李泰林,僉知徐斗榦·王熙澤·金基祚,副護軍朴宗休·洪祐順,副司果李羲平,以上竝單付。兼咸鏡道兵馬水軍節度使單金炳朝,以趙秉龜爲同知,趙元錫·柳相鼎爲宣傳官,李德裕爲五衛將,金灝源爲訓鍊主簿,朴東吉爲僉知,南正祐爲訓鍊判官加設,趙鼎煜·安愼良·林性洙爲主簿加設,朴來益爲慶州營將,尹惠鎭爲大丘營將,柳永魯爲三陟營將,申觀浩爲京畿中軍,權誨爲上土僉使,南景九·李鳳濂爲景福將,田敬仁·李春成爲慶熙將,申泰羲爲忠淸兵虞候,金秉浩爲晉州營將,金晉淵爲順天營將,曺敬麟爲宣沙浦僉使,趙宗淳爲德積僉使,崔致峻爲西生僉使,大護軍金時中·崔俊植,護軍鄭鴻觀,副護軍李亨權·李容純,以上竝單付。以康鵬老爲魚游澗僉使,金禹弼爲柔遠僉使,李致錫爲豆毛浦萬戶,柳志洋爲南桃浦萬戶,禹弘源爲助羅萬戶,金修德爲馬島萬戶,池億齡爲植松萬戶,陳宜敬爲德津萬戶,金錪爲山羊會萬戶,洪䂓鍍爲吾老梁萬戶,朴元植爲尙州營將,張南奎爲咸鏡中軍,趙永符爲慶尙中軍,金命爀爲加德僉使,金漢雄爲波知僉使,同知單田敬仁,三陟營將柳永魯,慶州營將朴來益,大丘營將尹惠鎭,京畿中軍申觀浩,上土僉使權誨,以上今加折衝,加資事,承傳。
又啓曰,訓鍊正,今當差出,而擬望之人乏少,外任竝擬,何如?傳曰,允。以李寅熙爲訓鍊正,李魯確·韓啓源爲文兼,李應祖爲武兼,趙果永爲平安兵虞候,同知單李鳳濂,以姜鳳彦爲阿吾池萬戶,金載爲廢茂山萬戶,金翊衍爲鳥嶺別將,崔文興爲黑山島別將,李孝溫爲金城別將,成燾爲鎭東萬戶,崔顯鼎爲格浦別將,康龜涉爲首陽別將,趙見龍爲九月別將,李養祐爲林土別將,同知單南景九,副司直姜必魯·李致五·金英根·李是鍊·洪永圭·曺錫亨·金基纘,副司果金羽休·金在根·朴齊憲·林肯洙·韓啓源,以上竝單付。以李膺緖爲平安中軍,成弼修爲全羅中軍,金春根爲統虞候,洪秉旭爲柔院僉使,宋在烈爲月串僉使,副護軍柳永魯·朴來益·尹惠鎭,以上竝單付。以朱星鎭爲忠壯將,白珩洙爲訓鍊副正,李根永爲都摠經歷,鄭冕榮爲訓鍊僉正,李圭鉉爲部將。
又以兵批言啓曰,僉知中樞府事朴東吉,五衛將李德裕,景福宮衛將南景九·李鳳濂,慶熙宮衛將田敬仁·李春成,俱以病難供職,呈狀乞遞,五衛將李鍾和前任平安監營中軍,趙玄鈺前任順天營將,崔元謙前任全羅監營中軍,俱在任所,上來間該廳番次苟艱云,竝改差,何如?傳曰,允。以金在仁爲僉知,康在鈺·李景濂爲五衛將,姜錫龍·林邦俊爲景福將,同知單李春成,以金致聖·安益鎭爲五衛將,金載裕爲慶熙將,金永求·林秉周爲訓鍊判官,同知單朱聖鎭·李南瑞·李圭容,李鍾華爲訓鍊主簿,鄭煥東爲左捕從,許瑢爲仁遮外萬戶,金文德爲慶熙將,金永求爲都摠經歷,南大重爲訓鍊僉正,李明錫爲武兼,同知單林邦俊,僉知康在鈺·李景濂,以上竝單付。以李鍾協爲都摠都事,洪永錫爲訓鍊判官,金永求爲西水羅萬戶,同知單姜錫龍,以閔致成爲副摠管,徐相益爲都摠經歷,李奎爲訓鍊僉正,蔡東健爲武兼,李元彬爲從浦萬戶,同知單金載裕,僉知金致聖·安益鎭,副護軍朴東吉,以上竝單付。
又以兵批言啓曰,僉知中樞府事金在仁,五衛將金致聖·康在鈺·李景濂·安益鎭,忠壯將朱星鎭,景福宮衛將姜錫龍·林邦俊,慶熙宮衛將金載裕·金文德,俱以病難供職,呈狀乞遞,竝改差,何如?傳曰,允。以姜斗祿·尹宇寬爲景福將,李熙鏽爲都摠都事,鄭在天爲訓鍊判官,洪近泳爲禁衛把摠,同知單金文德,以洪檼爲僉知,張斗斌爲五衛將,韓仁謩爲忠壯將,崔致獻·鄭完哲爲慶熙將,李橚爲五衛將,具載善爲都摠經歷,趙存恒·邊載文爲訓鍊主簿,蔡東健爲高山里僉使,李商球·李慶蕃爲五衛將,白樂賢爲都摠都事,梁建洙·趙達亨爲武兼,同知單姜斗祿,申致應爲都摠經歷,朴宗鎭爲訓鍊主簿,崔廣植爲黃海水虞候,同知單尹宇寬,以許樟爲都摠都事,柳琡爲訓鍊主簿,洪箕錫爲武兼,同知單崔致獻,以李景純爲兼內乘,金在源爲訓鍊主簿,李根元爲武兼,李應漢·任弘模·李根永·南履完爲宣傳官,鄭友永·尹錫夏·金茂根爲武兼,白春洙·洪祉燮·朴光鎭·權祥奎·李鉐·吳尙瑾爲部將,李鋈·林洪曄·趙栐觀·文廷顯·金應烈·尹畊烈爲守門將,李季淵爲東道參軍,權管秩小農李容德,栗浦金俊喆,廟洞鄭昌信,小吉號里金昌洽,黃拓坡高澤魯,副司果尹溵·金駿喜·崔世命·南錫龜·兪相台·金相有·洪大薰·趙秉德·金憲祖·趙安和·李載德·尹泰東·李元大·羅啓豐,以上竝單付。
傳于朴長復曰,留院公事入之。
傳于朴長復曰,守令·邊將初仕人,明日待令。
朴長復,以司饔院都提調·提調意啓曰,本院奉事朴承圭,今日都政,靖陵直長遷轉,而今年柴場摘奸後,明年燔造物力,已爲措處矣。莫重燔造之任,不可付之生手,本院直長中,依例相換,以爲竣事之地,何如?傳曰,允。
尹致秀,以都摠府言啓曰,今日入直內三廳武兼禁軍及軍兵等,當爲中日習射技放,而國忌正日相値,不得設行之意,敢啓。傳曰,知道。
又以訓鍊都監言啓曰,年終放砲習放,今二十五日,洗馬臺爲之之意,敢啓。傳曰,知道。
上在昌德宮。停常參·經筵。
大王大妃殿進御二錢重人蔘粟米飮,自今日一貼式,限二貼煎入事,榻前下敎。
藥房提調趙秉鉉,副提調李光正啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖侯爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
尹致秀啓曰,行大司憲李紀淵未肅拜,執義金大坤,掌令具行益,持平吳夏哲在外,掌令崔尙儒呈辭,持平李宗秉未署經,監察茶時之意,敢啓。傳曰,知道。
又啓曰,備邊司郞廳來言,今日賓廳日次,而徽慶園忌辰祭齋戒相値,不得來會云矣。敢啓。傳曰,知道。
傳于朴長復曰,守令·邊將初仕人入侍。
傳于尹致秀曰,當該承旨推考。
以應敎金德喜,校理任百經,副校理李殷相·朴齊憲,修撰曺錫亨·沈承澤,副修撰金基纘牌不進罷職傳旨,傳于尹致秀曰,只推。
以校理李魯奎牌不進罷職傳旨,傳于尹致秀曰,只推。
金鼎均啓曰,玉堂上下番俱空,事甚未安。應敎金德喜,校理任百經·李魯奎,副校理李殷相·相齊憲,修撰曺錫亨·沈承澤,副修撰金基纘,旣有只推之命,竝卽牌招,推移入直,何如?傳曰,允。
傳于朴長復曰,留院公事入之。
尹致秀,以兵曹言啓曰,謹依口傳下敎,左右番武藝別監技藝居首金鍾聲·玄興孫,木布各二疋,之次邊昌福·扈文興,木布各一疋,題給之意,敢啓。傳曰,知道。
戊戌十二月二十五日辰時,上御熙政堂。守令·邊將初仕人入侍時,左承旨張敎根,同副承旨朴長復,假注書金正奎,別兼春秋趙徽林,記事官鄭基世,三和府使金善一,龍川府使趙熙錫,長興府使鄭冕榮,郭山郡守沈樂承,甑山縣令洪鍾薰,結城縣監權大膺,漣川縣監朴酆壽,海南縣監李鎭永,高敞縣監金永璞,泰仁縣監鄭琬容,稷山縣監鄭老錫,鎭海縣監韓挺虎,海美縣監崔允瑾,庇仁縣監兪世煥,泰川縣監林基洙,貞陵參奉申錫寬,獻陵參奉李裕憲,顯陵參奉李源弼,穆陵參奉洪在赫,崇陵參奉韓重履,仁陵參奉洪秉琦,禮賓參奉李啓弘,宣傳官任弘模·李根永,以次進伏,宣沙浦僉使曺敬麟,德積僉使趙宗淳,西生僉使崔致峻,月串僉使宋在烈,馬島萬戶金修德,南桃浦萬戶柳志洋,豆毛浦萬戶李致錫,植松萬戶池億齡,山羊會萬戶金琠,吾老梁萬戶洪規鍍,宣傳官李亨夏,序立階下訖。上曰,史官分左右。上曰,守令初仕人進前。善一等以次進前,奏職·姓名訖。上曰,邊將則宣傳官,奏職·姓名,可也。宣傳官李亨夏·奏敬麟等職·姓名訖,以次退出。上曰,史官就座。仍命退,承·史以次退出。
上在昌德宮。停常參·經筵。
尹致秀啓曰,行大司憲李紀淵未肅拜,執義金大坤,掌令具行益,持平吳夏哲在外,掌令崔尙儒呈辭,持平李宗秉未署經,監察茶時之意,敢啓。傳曰,知道。
朴長復啓曰,判義禁金履載,除拜後過三日不爲出肅,依定式推考警責,仍卽牌招察任,何如?傳曰,允。
傳于尹致秀曰,奉審閣臣入侍。
以校理李魯奎再牌不進罷職傳旨,傳于金鼎均曰,只推。
以應敎金德喜,校理任百經,副校理李殷相·朴齊憲,修撰曺錫亨·沈承澤,副修撰金基纘牌不進罷職傳旨,傳于金鼎均曰,只推。
金鼎均啓曰,玉堂上下番俱空,事甚未安。應敎金德喜,校理任百經·李魯奎,副校理李殷相·朴齊憲,修撰曺錫亨·沈承澤,副修撰金基纘,旣有只推之命,竝卽牌招,推移入直,何如?傳曰,允。
以應敎金德喜,校理任百經·李魯奎,副校理李殷相·朴齊憲,修撰曺錫亨,副修撰金基纘牌不進罷職傳旨,傳于金鼎均曰,只推。
傳于朴長復曰,留院公事入之。
朴長復,以吏曹言啓曰,肇慶廟令羅漢基,以其身病,呈狀乞遞,改差,何如?傳曰,允。
金鼎均,以承文院都提調意啓曰,曆咨官回便帶來咨文中,有漂民金進明等二名,樸洗春等十名出送事矣。以前頭使行,奉表稱謝之意,依例撰出先通咨文,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?傳曰,允。
又以觀象監提調意啓曰,監屬禁漏兼敎授崔井煥遷轉代,前主簿崔圭永,依例差下,使之付軍職,冠帶常仕,何如?傳曰,允。
金鼎集,以兵曹言啓曰,今月二十九日,二內禁軍番次,而該番將尹永圭,身病猝重,萬無供職之望,呈狀乞遞,改差,其代依承傳口傳擬入,何如?傳曰,允。
兵曹口傳政事,以洪羲象爲內禁將。
戊戌十二月二十六日午時,上御熙政堂。奉審閣臣入侍時,右副承旨尹致秀,假注書金正奎,記注官金致坤,記事官鄭基世,原任直閣金鼎集,以次進伏訖。上曰,史官分左右。鼎集進前奏曰,臣承命馳詣徽慶園,園上奉審則無頉,碑閣·丁字閣奉審則無頉,祭物·祭器·祭井看審則淨潔,諸執事摘奸則無頉,仍留監祭則享事安寧過行之意,敢此仰達矣。上曰,史官就座。仍命退,承·史以次退出。
上在昌德宮。停常參·經筵。
朴長復,以都摠府言啓曰,今日入直內三廳武兼禁軍及軍兵等,中日習射技放,請出標信。傳曰,知道。
朴長復啓曰,合辭許久闕啓,事甚未安。除在外·未署經外,未肅拜·呈告人員,竝卽牌招,何如?傳曰,允。
金鼎均啓曰,來初一日,輪對日次,而陳賀相値,頉稟之意,敢啓。傳曰,知道。
金鼎集啓曰,右副承旨尹致秀,今日不爲仕進,卽爲牌招,何如?傳曰,允。
大王大妃殿傳于金鼎均曰,發賣之事,其間何以爲之?而先自抄戶善爲之,然後可以爲來頭救荒,而近聞抄戶之節,未有善爲之說,如是則烏在其發賣之意哉,京兆堂上及各部官,姑爲安徐,更加十分董飭,務盡抄戶,使之無怨之意,自政院更爲申飭。
金鼎均,以弘文館言啓曰,上番闕直,事甚未安。應敎金德喜,校理任百經·李魯奎,副校理李殷相·朴齊憲,修撰曺錫亨,副修撰金基纘,旣有只推之命,竝卽牌招,以爲推移入直之地,何如?傳曰,允。
又以弘文館言啓曰,新除授副修撰李孝淳,時在慶尙道禮安地,經筵入番事緊,請斯速乘馹上來事,下諭。傳曰,許遞,前望單子入之。
副修撰前望單子入之,金左根落點。
吏曹口傳政事,兼直閣單金左根。
朴長復啓曰,行大司憲李紀淵,掌令崔尙儒牌不進,執義金大坤,掌令具行益,持平吳夏哲在外,持平李宗秉未署經,監察茶時之意,敢啓。傳曰,知道。
以大司諫李祖榮,司諫成好謙,獻納金鍠,掌令崔尙儒牌不進罷職傳旨,傳于朴長復曰,只推。
以右副承旨尹致秀牌不進罷職傳旨,傳于金鼎均曰,只推。
以應敎金德喜,校理任百經,副校理李殷相·朴齊憲,副修撰金基纘牌不進罷職傳旨,傳于金鼎均曰,只推。
金鼎均啓曰,明日正朝望闕禮習儀,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
朴長復,以吏曹言啓曰,今此正朝祭祭官及告田祭祭官,當爲排比,而除老病公頉,實無推移排比之路,依近例刑官及司饔院官員年六十已上人,通瀜塡差以入,而其中時無職名人員,令該曹口傳付軍職,何如?傳曰,允。
金鼎均,以禮曹言啓曰,來正月初一日,大王大妃殿寶齡望六稱慶親上致詞·箋文·表裏·儀註及大王大妃殿·王大妃殿·中宮殿百官陳賀儀註,直爲書入各殿之意,敢啓。傳曰,知道。
朴長復,以刑曹言啓曰,卽接濟州牧使李源達牒呈,則大靜縣徒三年定配罪人康善尙,今已限滿云矣,取考曹上配案,則善尙,以假稱繡衣隨從,乙未十一月定配,限滿的實,知委該牧,依法典放送後,徒流案頉下事,分付道臣之意,敢啓。傳曰,知道。
義禁府啓目,廣興令朴有壽原情云云。傳旨內辭緣,泛稱遲晩,刑推得情,何如?判付。啓,除刑推議處爲良如敎。
全羅監司李穆淵疏曰,伏以,臣猥叨藩寄,辭不獲準,冒膺恩命,行將辭陛矣,臣之先隴,在於京畿砥平·廣州等地,頃蒙恩由,雖暫往來,今當遠出,勢將曠省,瞻望松楸,益切霜露之感,玆敢略掇短章,冒控衷懇。伏乞聖慈,俯垂鑑諒,更許臣榮掃之暇,俾伸至情,千萬至祝,臣無任云云。答曰,省疏具悉。卿其往省焉。
咸鏡監司金炳朝疏曰,伏以,韶陽節屆,天休鼎至,慈齡彌邵於望六,賀儀將擧於呼三,大小歡忭,曷有其極,臣於千萬夢想之外,伏奉除旨,新授以咸鏡道觀察使,聞命震惕,歷屢日而不省所以措躬之所也,噫,藩臬之任,是何等重寄也,承流宣化,係民命之休戚,察俗觀風,驗國政之汚隆,粵若唐虞十二牧之分職,西京二千石之共理,尙矣固勿論已,國朝官制,雖曰重內而輕外,凡屬是職,必愼其人,而至於關北一路,所重尤別,綿瓜瓞之基,而若周漆沮,寄鎖鑰之壯,而近宋北門,其秩則自崇品而止于宰列,其擬也詢廟堂而使之僉擧,簡選之峻,委畀之重,有自來矣,至若關防民俗弓馬財賦,臣未嘗足躡而目撃,而近年以來,荐逢歉荒,百弊之俱興,諸道中最甚,將至於收拾不得云者,亦蓋竊聽於輿人之誦矣,苟非地望俱隆才識兼備者,無以治已棼之絲,整將墜之哭,可不難且愼歟,臣之庸愚譾劣百無肖似,不但同朝之所共知,臣亦自知甚明,爵秩太驟而踐歷專無其實,才具素乏而剸理尤其所短,向在先朝,猥叨居留之任,纔過一朞,卽遭擯廢,而其時詬詈之說,多有攙及於松營之事,則此又已試而蔑效者也,噫,臣家臣身之保有今日,是誰之賜也,陽春復噓於枯木,坑坎忽變爲袵席,天地之高大,河海之深廣,固不足喩其恩造之萬一,臣之包羞忍恥,復起彈束,夫豈爲一身之榮利而已哉,苟可有毫分報答之地,則握湯赴火,當所不避,且況臣父母年老,寧日常少,憧憧一念,惟在便養,而今乃到底隆渥,至願將遂,則顧何敢備例飾讓,重犯孤負之罪,而猶此逡巡却顧,未遽爲冒膺之計者,誠以量才揣分,眞有所不堪故耳,玆敢悉暴衷懇,仰瀆崇嚴。伏乞聖慈,仰稟東朝,亟遞臣職,回授可堪之人,以重藩寄,以安賤分,不勝大幸,臣無任云云。答曰,省疏具悉。卿其勿辭,往欽哉。
上在昌德宮。停常參·經筵。
尹致秀啓曰,行大司憲李紀淵,掌令崔尙儒牌不進,執義金大坤,掌令具行益,持平吳夏哲在外,持平李宗秉差祭,監察茶時之意,敢啓。傳曰,知道。
張敎根啓曰,右承旨金鼎集,今日不爲仕進,卽爲牌招,何如?傳曰,允。
尹致秀啓曰,今日正朝望闕禮習儀,憲府則監察代行矣,雖無諫院,仍爲行禮之意,敢啓。傳曰,知道。
朴長復啓曰,臣長復今日正朝望闕禮習儀進去,下直之意,敢啓。傳曰,知道。
尹致秀啓曰,卽者義禁府都事來言,時囚罪人朴有壽,當爲議處,而判義禁金履載未肅拜,次堂例不得擧行云,判義禁,卽爲牌招,何如?傳曰,允。
又啓曰,卽者吏曹郞廳來言,長興府使鄭冕榮,郭山郡守沈樂承,甑山縣令洪鍾薰,結城縣監權大膺,稷山縣監鄭老錫,禮安縣監宋端和,鎭海縣監韓挺虎,機張縣監李命瑞,泰仁縣監鄭琬容,高敞縣監金永璞,松禾縣監李章鉉,諫院則雖已署經,憲府則行大司憲李紀淵未肅拜,執義金大坤,掌令具行益,持平吳夏哲在外,持平李宗秉未署經,只有掌令崔尙儒一人,不得署經云,行大司憲李紀淵,卽爲牌招,以爲備員署經之地,何如?傳曰,一司除署經。
金鼎均,以弘文館言啓曰,修撰曺錫亨·沈承澤差祭,下番闕直,事甚未安。應敎金德喜,校理任百經,副校理李殷相·朴齊憲,副修撰金基纘,旣有只推之命,與新除授副修撰金左根,一體牌招,以爲推移入直之地,何如?傳曰,允。
張敎根,以漢城府言啓曰,今此抄戶時,本府郞廳,當爲摘奸,職務甚殷,判官沈源祖,以其衰病,有難强責,令該曹口傳相換,以爲擧行之地,何如?傳曰,允。
吏曹口傳政事,漢城府判官沈源祖,懿陵令黃鍾林相換。
以右承旨金鼎集牌不進罷職傳旨,傳于張敎根曰,只推。
以大司諫李祖榮,司諫成好謙,獻納金鍠,掌令崔尙儒牌不進罷職傳旨,傳于尹致秀曰,只推。
以校理任百經,副校理李殷相·朴齊憲,副修撰金左根牌不進罷職傳旨,傳于金鼎均曰,只推。
金鼎均,以成均館同知館事意啓曰,本館入直,久任郞廳外,他郞不得入直,若有代員替直之事,則草記代直事,曾有定式矣,司成柳幼麟,典籍兪致崇,俱爲差祭,直講未差,時無入直之員,以他郞官,姑爲代直,何如?傳曰,允。
張敎根,以漢城府言啓曰,朝官年八十,士庶年九十以上,每年歲首,依法典陞資事,定式矣,令各該部,搜訪報來後,加資人職姓名,別單書入,而朝官年八十中,奉朝賀南公轍,旣已資窮,不爲入錄之意,敢啓。傳曰,知道。
又以漢城府言啓曰,未婚男女,每年歲首書啓,而成禮與否,趁歲末草記事,曾有定式矣,今春等抄啓人過婚形止,自該部修成冊報來,故別單書入之意,敢啓。傳曰,知道。
尹致秀,以禁衛營言啓曰,本營騎士別將趙元錫,身病猝重,勢難察任,改差,何如?傳曰,允。
又以義禁府言啓曰,卽接月令醫員洪麒成手本內,時囚罪人朴有壽素患疝積之症,處冷添劇,肚臍橫亘,呼吸不通,目下症形,實有難保之慮云,罪人病勢如此,則一邊保放,一邊草記,曾有定式矣。朴有壽,姑爲保放之意,敢啓。傳曰,知道。
上在昌德宮。停常參·經筵。
自巳時至人定,灑雨下雨,測雨器水深四分。
藥房都提調李止淵,提調趙秉鉉,副提調李光正啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿氣候一樣,中宮殿氣候安順,卿等不必入侍矣。大王大妃殿·王大妃殿·中宮殿口傳問安。答曰,知道。
尹致秀啓曰,合辭許久闕啓,事甚未安。除在外·未署經·差祭外,未肅拜·呈告人員,竝卽牌招,何如?傳曰,允。
備忘記,大邱營將尹惠鎭,尙州營將朴元植,晉州營將金秉浩下直,各長弓一張,長箭一部,片箭一部,筒兒一箇賜給。
金鼎集,以弘文館言啓曰,副應敎未差,校理李魯奎差祭,上番闕直,事甚未安。校理任百經,副校理李殷相·朴齊憲,旣有只推之命,與應敎金德喜,一體牌招,以爲推移入直之地,何如?傳曰,允。
兵曹口傳政事,副司果單權馦·白宗杰·羅漢基。
尹致秀啓曰,行大司憲李紀淵,掌令崔尙儒牌不進,執義金大坤,掌令具行益,持平吳夏哲在外,持平李宗秉差祭,監察茶時之意,敢啓。傳曰,知道。
以大司諫李祖榮,掌令崔尙儒牌不進罷職傳旨,傳于尹致秀曰,只推。
以應敎金德喜牌不進罷職傳旨,傳于金鼎均曰,只推。
大王大妃殿傳于金鼎均曰,觀此供辭,不但粧撰而已,推諉於李宜敎,姑莫知其眞僞,尤爲狡惡無比,李宜敎,旣緊出於招辭,則不可不問,李宜敎拿來,與朴命澈面質,到底窮覈以聞。
張敎根,以賑恤廳言啓曰,今年內貧寒宗室子女葬時顧恤數,別單書入之意,敢啓。傳曰,知道。
金鼎均,以禮曹言啓曰,今此徽陵正朝節享兩官,當爲備員,而參奉趙錫耇,身病猝重,無以進參云,今姑改差,其代令該曹,以在京無故人,口傳差出,以爲備員將事之地,何如?傳曰,允。
又以禮曹言啓曰,卽接孝昌墓守衛官所報,則今此正朝節享,兩官當爲備員將事,而一員未差,無以擧行云矣,未差之代,卽令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以鄭道和爲徽陵參奉,李爀爲孝昌墓守衛官。
金鼎集,以兵曹言啓曰,來己亥年各處頒給信符別單及文宰二品以上·武臣·蔭官·曾經摠管人員章標頒給別單,修整以入之意,敢啓。傳曰,知道。
又以訓鍊都監言啓曰,本局把摠李時榮,身病甚重,勢難察任,改差,何如?傳曰,允。
又以訓鍊都監言啓曰,今十二月二十九日·三十日年終放砲時次知將官將校姓名及兼別破陣等容貌年歲器械數爻,竝別單書入之意,敢啓。傳曰,知道。
又以禁衛營言啓曰,本營千摠李元緖,身病猝重,勢難察任,改差,何如?傳曰,知道。
尹致秀,以義禁府言啓曰,保放罪人金東佑還囚,捧供以入之意,敢啓。傳曰,知道。
義禁府啓目,粘連向前朴有壽亦,身任管庫,漫藏誨盜,溺職之罪,在所難免,以此照律,何如?判付。啓,依允。
義禁府啓目,倭學訓導朴命澈,別差金東佑等原情云云。傳旨內辭緣,泛稱遲晩,竝只刑推,嚴覈得情,何如?判付。啓,竝只除刑推議處爲良如敎。
上在昌德宮。停常參·經筵。
大殿·大王大妃殿·王大妃殿·中宮殿,內閣·政院·玉堂·朝廷二品以上·六曹堂上·大司諫·奉朝賀除夕單子問安。答曰,知道。
尹致秀啓曰,行大司憲李紀淵未肅拜,執義金大坤,掌令具行益,持平吳夏哲在外,掌令崔尙儒呈辭,持平李宗秉差祭,監察茶時之意,敢啓。傳曰,知道。
金鼎集啓曰,備邊司郞廳來言,今日賓廳日次,而除夕問安相値,不得來會云矣,敢啓。傳曰,知道。
傳于金鼎均曰,禮房承旨,馳詣社稷·宗廟·永寧殿·永禧殿·景慕宮,奉審摘奸,仍詣受香諸處,奉審摘奸以來。
金鼎均啓曰,明日正朝望闕禮,依例爲之之意,敢啓。傳曰,知道。
傳于金鼎集曰,明日出宮門路,以協陽門爲之。
尹致秀,以刑曹言啓曰,卽接西部居吳學哲所志,則以爲,渠與右邊捕校崔宗秀,因微事鬪閧,互相刃刺之際,渠之新生一七日兒,爲捕校所踏殺云,故事係人命,使之査實矣,左邊捕校輩,含憾於宗秀之被刃,捉去學哲之夫妻,瞞告捕將,直施惡刑,勒捧行賊之誣招,盡奪家産,而及夫自臣曹査實也,刃刺捕校,踏殺幼兒,俱是學哲之所爲,而欲爲嫁禍於捕校者,尤極凶獰,刃傷人與殺其親子,各有其律,爲先嚴囚,以待辜限,而取來該廳之執贓文書,應問各人處,到底窮覈,則竝歸脫空,蓋學哲罪固罔赦,依法處置,自是臣曹事,而捕廳之恃其威力,因私忿而淫刑以逞,勒加盜賦之目,事極寒心,後弊所關,不可無懲,故誤捉捕校,使該廳卽爲起送,則不惟不起送,乃反文移臣曹,必欲遂非,張皇說去,言辭噴薄,捕廳乃臣曹屬司,而不顧事體,務欲角勝,揆以紀綱,萬萬駭然,當該捕將金煐,施以罷職之典,何如?傳曰,允。
尹致秀啓曰,因刑曹草記,左邊捕盜大將金煐,施以罷職之典事,允下矣。捕將之任,不可一刻暫曠,在前如此之時,有他邊大將兼察之例,今番則何以爲之?敢稟。傳曰,他邊大將兼察,發牌聽傳敎。
金鼎均,以弘文館言啓曰,下番無他推移之員,不得已以上番,姑降入直之意,敢啓。傳曰,知道。
又以成均館同知館事意啓曰,每於歲末,圓點準點儒生別單書入事,曾有定式矣,依定式,當年條準圓點儒生,別單書入之意,敢啓。傳曰,知道。
又以宣惠廳言啓曰,各道今年結災,至爲八萬六千餘結之多,在前如此之時,有外方減分之例矣,京畿·關東·三南營邑需八分一,各樣價四分一,海西營邑需各樣價八分一,自明年減分磨鍊之意,敢啓。傳曰,知道。
張敎根,以漢城府言啓曰,卽接西部令沈承祖所報,則茵匠里契居通訓前縣監郭宗默,明年爲八十歲,當入於加資別單,而因事下鄕,今始上來,玆以追報云矣。郭宗默,以朝官年八十,係是應資,依例陞資之意,分付該曹,該部之有此遺漏,雖因本家之在鄕,不卽送單之致,而其不善擧行之失,在所難免,當該部官,令該府拿問處之,何如?傳曰,允。
金鼎集,以都摠府言啓曰,今日入直內三廳武兼禁軍及軍兵等,當爲中日習射技放,而除夕相値,不得設行之意,敢啓。傳曰,知道。
又以兵曹言啓曰,日前都政武兼望前郡守洪箕錫,以落仕最久人,首擬受點,而卽接該廳所報,則時在京畿楊州地,今月初七日遭故云,臣之矇然擬入,不勝悚惶,而原望筒勿施,何如?傳曰,允。
又以兵曹言啓曰,今冬等能麽兒考講時,訓鍊院僉正南錫羲,判官徐相益·朴豐鎭·閔重憲,主簿曺勉承·金秉遠·鄭岐源·李鍾協,濟用監主簿李五榮,通禮院引儀許雲老,武兼宣傳官趙鳳植·洪奎永·朴宗瑱·洪在儀·李麟九·鄭大鉉·朴正鎭·李忠求·洪洛豐·尹溵·金駿喜·徐貞淳·成華鎭,守門將崔弘元·李東暎·李仁輔,二次不通,守門將具羲榮,一次不通,依定式竝從重推考,何如?傳曰,允。
又以兵曹言啓曰,今十二月各廳上下武臣朔試射,依例停止之意,敢啓。傳曰,知道。
又以禁衛營言啓曰,本營哨官尹得儉,身爲兼參軍,全不巡山,事多駭妄,爲先汰去之意,敢啓。傳曰,知道。
