上在昌德宮。停常參·經筵。
大殿·大王大妃殿·中宮殿·惠慶宮·嘉順宮,內閣·政院·玉堂·朝廷二品以上,正朝單子問安。答曰,知道。
金明淳啓曰,行大司憲李敬一,掌令任厚常·李元八牌招啓辭未下,執義金孝秀在外,持平金處巖·申星模未署經,監察茶時之意,敢啓。傳曰,知道。
備忘記,國以民爲本,民以農爲本,農之本在勤,未聞不致人力而能致豐年也。省耕補不足,不奪民時,長吏之勤也。俶載南畝,深耕易耨,民之勤也。人力之勤如此,然後惟天降康,貽我穰穰,咨爾方伯居留守土之臣,欽哉各盡乃心,食哉惟時事,下諭于八道監司·四都留守。
以漢城府安春君烿及妻姜氏,知事洪檍,西春君爗及妻卞氏,安恩君歲饌題給別單,傳于尹益烈曰,衣資食物,亦爲輸送,一體存問。
傳于韓致應曰,捧納承旨,從重推考。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而正朝相値,不得爲之之意,敢啓。傳曰,知道。
金宗善,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
金宗善,以禮曹言啓曰,今此正朝朝賀大殿,大王大妃殿,諸道所封箋文中,熙川郡守張夢說,橫城縣監田義顯,雖非應封官,以別軍職封箋矣,一體看審捧入之意,敢啓。傳曰,知道。
金宗善,以禮曹言啓曰,製術文臣年滿五十一歲人員,專經文臣年滿四十一歲人員,竝依前例減下後,別單書入,而御覽官案,亦爲改修正以入之意,敢啓。傳曰,知道。
尹益烈,以戶曹言啓曰,故領議政李宗城夫人沈氏,衣資歲饌,優數輸送,令曹郞存問事,命下矣。本家時在京畿長湍地云,依例自本道擧行,仍令地方官,存問後狀聞之意,分付,何如?傳曰,允。
尹益烈,以戶曹言啓曰,今年內貧寒宗室子女婚扶助數,別單書入之意,敢啓。傳曰,知道。
右贊成宋煥箕疏曰,伏以臣衰病沈篤,鬼事日迫,卽伏聞仁政殿有火變,震驚殿宮,竊不勝駴隕之至。數百年法殿之一夕灰燼,實非尋常災異,仰惟聖心警惕,益復何極?綸音降宣,求助懇惻,凡在臣民驚懍之餘,孰不欽仰?噫,自古哲辟之遇災修省,以致轉災爲祥者亦多矣。今我聖上,德學日新,而益懋修省之道焉,則其災消祥臻,不日可期耳。顧所以修省者,其不在於端出治之本,淸應物之源耶?以此爲弭災之說者,寔出於前修明訓,似疎而實密,似易而實難,惟殿下念哉。臣殘喘奄奄,無以罄衷獻言,瞻望宸極,只增憂懼而已。仍竊念臣卽一癃陋人耳。廢處丘壑,乃分之宜,而虛縻貳公之職,今幾年矣。每擬連章累牘,以期獲蒙鐫遞,而不惟猥瀆是懼,神氣昏短,疏未易就,泯默以度,嚴譴是俟,頃於夢寐之外,祗奉聖諭,十行諄複,有非微分所敢承當,惶隕之極,危喘益促,略有附陳於史官之回,而草草數語,全失倫脊,臣之罪戾,於是益大,何可免違慢之誅乎?臣雖以癃癈之身,一未膺恩命,而愛君寸誠,根於秉彝,每聞講筵連開,聖學益進,則喜不自勝,孤衷耿耿,今於敦召之下,豈不欲竭蹶趨簉,獲近耿光,而顧非但疾勢危綴,萬無起動之望,重之以聾聵昏瞀,殆沒省覺,其可以得備顧問之後哉?伏乞聖慈,特垂矜諒,亟回召命,仍遞職名,俾得安意畢命,千萬大願,臣無任云云。答曰,省疏具悉卿懇。所勉良感,纔有敦召之命,此不復煩,卿其竢少間卽起登途。仍傳于金宗善曰,此批答,令地方官傳諭于右贊成。
前掌令李東萬疏曰,伏以臣卽聖世之棄物耳。向叨憲職,義難竭蹶,而聖敎截嚴,黽勉出肅,迺者長僚詣臺,公座發言曰,鄭昌順·柳協基事,律不當罪,公議歸一,合置停啓之中,臣粵自館職請急之後,親病凜綴,閱朔焦熬,凡於世間事,一切聾瞽,只憑長僚之言,無一言隨參矣。堂箚臺疏,次第峻發,臣實得罪公議之跡,顧何敢出位論事,自犯妄言之罪,而第於目下事,有不勝驚憤者,敢此附陳,惟聖明垂察焉。噫,顧今太母垂簾,聖主臨御,化理淸明,朝著肅淸,太平萬世之謨,可以永有辭於天下,而災異荐疊,求助方勤,仄伏聞趙鎭井,憑藉求言之敎,欲售嘗試之計,構出凶疏,雖未登徹,至被島配之典。嗚呼,聖念憂勤,昌言是問,則固當以民國謨猷,出謀獻替,以爲一半分對揚之道,而一直反是,必欲禍人家國而後已。此何計也,抑何心也?此非渠所可獨辦,伏聞前縣監洪履猷,自是恨愎,逞其私憾,主張陰計,儒生金元喜·鄭在民,奔走跳踉,相繼發通,顯售疑亂之計,欲遂敲撼之習,豈意聖明之世,有此怪鬼之徒哉?傳說狼藉,有口皆言,識者憂歎,寧不痛惋?臣謂洪履猷·金元喜·鄭在民等,亟施屛裔之典,以淑人心,以淸世道焉,無任云云。省疏具悉。爾疏亦駭怪矣。
兼春秋車信用狀啓,臣於本月二十七日卯時量,敬奉聖諭,馳往傳諭于京畿驪州州內面上洞成均館祭酒李直輔所住處是白乎,則以爲臣於日前,祗承御批,十行雲章,爛然盈幅,溫綸懇惻,迥越尋常,遇災致警之意,求助如渴之誠,溢於辭表,可以感動神明。玆又委遣史官,誕降天札,期勉之深,招徠之切,愈往而彌隆,拜稽之餘,以首頓地,感淚交橫,不知死所,而惶駭震灼。只自隕越于下,恭惟我聖上恐懼修省之道,靡不用極。博詢消弭之方,出於至誠,卽此聖德,乃轉災爲祥之機也。帀域臣民,翹首拭目,佇見洪化之流行,而顧臣之矯誣重戾,終無解脫之期。伏乞將臣爵秩,亟命鐫削,俾不齒於收召之列,則實是天地父母曲成萬物終始生成之澤也。勤敎之下,有不敢以附奏數語,仰塞明旨,而病勢沈篤,末由構疏,謹當收拾神魂,締成文字,悉暴螻蟻之忱,仰請鈇鉞之誅云矣。臣則仍爲復路緣由竝以馳啓云云。踏啓字。
上在昌德宮。停常參·經筵。
大王大妃殿進御人蔘粟米飮,自明日停止事。出榻敎
金明淳啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金宗善啓曰,吏曹郞廳來言,應資老人加資下批,政事,取稟。傳曰,當日爲之。
金宗善啓曰,卽者吏曹郞廳來言,政事當日爲之事命下,而判書徐邁修,參判金勉柱,參議朴宗來,俱以病不來,不得開政云,竝卽牌招,何如?傳曰,允。
金宗善啓曰,吏曹判書徐邁修,參判金勉柱,參議朴宗來牌不進推考傳旨及罷職傳旨,今方捧入,而開政命下之後,如是違牌,不卽承膺,事甚未安。判書·參判,更卽牌招,何如?傳曰,允。參議只推,一體牌招。
金宗善啓曰,吏曹判書徐邁修,參判金勉柱,參議朴宗來再牌不進,推考傳旨及罷職傳旨,今方捧入,而開政命下之後,連事違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
金宗善啓曰,吏曹判書徐邁修,參判金勉柱三牌不進推考傳旨,今方捧入,而開政命下之後,屢違召命,終不承膺,事體所在,萬萬未安。所當更請牌招,而係是一日四牌,三品官之無得一日三違,曾有定式,而參議朴宗來三牌不進罷職傳旨,不得循例捧入,何以爲之?敢稟。傳曰,參議只推,與判書·參判,更爲嚴飭牌招。
金宗善啓曰,吏曹判書徐邁修,參判金勉柱四牌不進推考傳旨,今方捧入,而嚴飭之下,一向違召,無意開政,事體所在,萬萬未安。所當更請牌招,而係是一日五牌,三品官之無得一日三違,曾有定式,而參議朴宗來四牌不進罷職傳旨,不得循例捧入,何以爲之?敢稟。傳曰,判書·參判·參議,竝待開門,更爲嚴飭牌招。
洪義浩啓曰,卽者兵曹郞廳來言,明日親臨犒饋擧行節次及別侍衛,本曹判書當爲進參,而判書金達淳,病不得入來云,卽爲牌招,何如?傳曰,允。
洪義浩啓曰,兵曹判書金達淳牌不進推考傳旨,今方捧入矣。明日親臨犒饋,多有擧行,而如是違牌,無意承應,事體所在,極爲未安。更爲牌招,何如?傳曰,疏批已罄,又復逡巡,何也?嚴飭牌招。
洪義浩啓曰,兵曹判書金達淳再牌不進推考傳旨,今方捧入,而嚴飭之下,又違召命,事體所在,誠極未安。所當更請牌招,而係是一日三牌,何以爲之?敢稟。傳曰,更爲嚴飭牌招。
洪義浩啓曰,兵曹判書金達淳三牌不進推考傳旨,今方捧入,而屢度嚴飭之下,又復違召,終不承膺,事體所在,萬萬未安。所當更請牌招,而係是一日四牌,何以爲之?敢稟。傳曰,更爲嚴飭牌招。
洪義浩啓曰,兵曹判書金達淳四牌不進推考傳旨,今方捧入矣。親臨犒饋擧行,事體自別,而屢度嚴飭之下,終不承膺,萬萬未安。所當更請牌招,而係是一日五牌,何以爲之?敢稟。傳曰,更爲嚴飭牌招。
洪義浩啓曰,兵曹判書金達淳五牌不進推考傳旨,今方捧入,而特敎嚴飭之下,連事違召,無意承膺,事體道理,俱極未安。所當更請牌招,而係是一日六牌,何以爲之?敢稟。傳曰,更爲嚴飭牌招。
洪義浩啓曰,兵曹判書金達淳六牌不進推考傳旨,今方捧入,而嚴飭之下,一向逡巡,終不承膺,事體極爲未安。所當更請牌招,而係是一日七牌,何以爲之?敢稟。傳曰,更爲嚴飭牌招。
金明淳啓曰,行大司憲李敬一,掌令任厚常·李元八牌不進,執義金孝秀在外,持平金處巖·申星模未署經,監察茶時之意,敢啓。傳曰,知道。
傳于金宗善曰,發遣吏郞,諸執事淸齋與否,摘奸以來。
以承傳色口傳下敎曰,左議政初度呈辭封還。
以大司諫李東稷,司諫玄重祚,獻納愼性眞,掌令任厚常·李元八牌不進罷職傳旨,傳于金明淳曰,只推。
傳于洪義浩曰,兵判疏批已下,更爲牌招。
洪義浩啓曰,明日犒饋時,入直禁軍·挾輦軍,金虎門·弘化門·集賢門·建陽門·銅龍門入直軍,永肅門,崇智門入直局出身,明禮門入直漢旅除出,標信請出之意,敢啓。傳曰,知道。
金宗善,以禮曹言啓曰,今正月初十日,聖上春秋鼎盛·親總庶政·養隆長樂·慈德彌光·稱慶頒敎陳賀時,大王大妃殿·王大妃殿·中宮殿·惠慶宮,百官進致詞箋文表裏行禮儀註,直爲書入各殿宮之意,敢啓。傳曰,知道。
金宗善,以禮曹言啓曰,今初十日稱慶陳賀時,方物物膳置之事,命下矣。在前各道方物物膳除減之持,京廳方物及議政府·六曹物膳,則例爲封進矣。今亦依前例知委封進之意,敢啓。傳曰,知道。
金明淳,以刑曹言啓曰,因成均館草記,南學投通悖儒李榮復·李容萬·李益鉉·李思甲等絶島充軍事,批下臣曹矣。李榮復,纔因本官指示,已爲捉得於泮齋,而此則二十四日獨通者也。至於李容萬等三人,卽二十二日聯名通文者,而成均館草記中,雖列姓名,莫知誰某。四處搜覓,不但歷日未捉,此係儒籍,臣曹無以査覈,當初成均館草記時,必有推問覈得之道,更令査出其的是何人居住何處。然後自本曹,始可捉來發配,而所謂李榮復,則今雖捉致本曹,一辭發明,以爲姓名雖同,實無投通之事云。語涉粧撰,事極疑眩,所當嚴刑取服,而聯通三人,旣未斯得,則證左無人,有難遽加訊問,姑待三人被捉,對質取服後,一體發配,何如?傳曰,允。何以査實而尙未捉得?事甚駭然,當該本館堂上,姑先推考。
兵曹判書金達淳疏曰,伏以三陽泰回,百祿鼎臻,四海之養方隆,萬機之聽親總,慈德彌彰,聖孝增光,臣民慶忭之忱,曷有其極?仍伏念臣濫膺匪據,旬有餘日,而疾病內鑠,情地外蹙。侍衛重任也,而甘自逋慢,京察大政也,而無難抛置,歲道起居之禮,卽臣子展誠之地也,而亦且一味縮伏,不知變動,是豈臣夷險不避生死向前之本意哉?噫,近日之事,誠一變怪,誰謂淸明之世,乃有是也。一紙無名之書,出自何處,傳之道路,布在人口,欲歸之浮言,則發通云有其人,欲尋其眞蹟,則爲說莫得以詳,臣名之廁在其間,誠不知有甚緣起,而要之醜辱則極矣。臣以綿薄之材,名位驟顯,人怒鬼嗔,卽其常理,且況寡識無聞,淺量多局,觸事生疣,無往非罪,則小而箴警,大而參評,臣固朝夕恭俟,而至若今之所遭,奇怪叵測,殆亦近古之所未聞覩者也。因之以時象潰裂,人志波蕩,遂至於推上朝廷,仰煩處分,如臣不肖,猥玷朝籍,無一報效,徒以此乖理非常之事,累聖朝而羞當世。臣罪至此,萬殞難贖,撫躬慙恨,靡所容措,顧何敢抗顔呈身,重貽辱於衣冠之列乎?日昨登對,只出於不遑他顧之義,非敢以職名自居,而見今阿睹之症,挾感添劇,闔眼委席,宛轉叫苦,情勢之外,病狀難堪,召牌屢勤,冒膺無路,伏地悚懍,惟願誅罰之遄加而已。玆敢冒入文字,仰瀆崇嚴。伏乞天地父母,哀臣憐臣,將臣所帶諸銜,竝行譴免,仍命有司,治臣瀆擾之罪,以肅朝綱,千萬幸甚,臣無任云云。答曰,省疏具悉。通文,雖有見之者,無倫之言,不足介意,況莫詳其眞蹟乎?如是撕捱,萬萬不當,明日擧行,事體自別,勿辭行公。
上在昌德宮。停常參·經筵。
犒饋罷還內後,內閣·政院·玉堂·藥房口傳問安。答曰,知道。
金明淳啓曰,行大司憲李敬一,掌令任厚常呈辭,李元八未肅拜,執義金孝秀在外,持平金處巖·申星模未署經,監察茶時之意,敢啓。傳曰,知道。
傳于洪義浩曰,侍衛軍兵毛具。
傳于金宗善曰,禮房承旨,馳詣宗廟·永寧殿,奉審摘奸以來。
洪義浩啓曰,卽者議政府錄事來言,左議政徐龍輔,以爲冒控辭單,誠未格天,衷情轉益隍隘,不敢偃處城闉,逬出鄕外,恭俟嚴命云,仍納命召,何以爲之?敢稟。傳曰,頃日箚批之後,庶幾卿諒予而幡然,昨尋辭單,今又出城,何若是浼浼乎?誠非所望於卿,卿須卽爲入城事,遣史官傳諭,仍傳命召。
徐瑩修啓曰,行吏曹判書徐邁修,參判金勉柱,參議朴宗來牌不進推考傳旨及罷職傳旨,今方捧入,而開政命下,已至經宿,如是違牌,不卽擧行,事甚未安。判書·參判,竝卽牌招,何如?傳曰,允。參議只推,一體牌招。
徐瀅修啓曰,吏曹判書徐邁修,參判金勉柱,參議朴宗來再牌不進推考傳旨及罷職傳旨,今方捧入,而開政命下,已至經宿,如是違牌,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲牌招。
徐瀅修啓曰,吏曹判書徐邁修,參判金勉柱三牌不進推考傳旨,今方捧入,政命經宿,一向違召,揆以事體,萬萬未安。所當更請牌招,而係是一日四牌,三品官之無得一日三違,曾有定式矣。參議朴宗來三牌不進罷職傳旨,不得循例捧入,何以爲之?敢稟。傳曰,竝更嚴飭牌招。
徐瀅修啓曰,吏曹參判金勉柱四牌不進推考傳旨,今方捧入,而開政命下,已至多日,連事違召,無意承膺,事體道理,俱極未安。所當更請牌招,而係是一日五牌,三品官之無得一日三違,曾有定式矣。參議朴宗來四牌不進罷職傳旨,不得循例捧入,何以爲之?敢稟。傳曰,參議只推,與參判一體更爲牌招。
傳于徐瀅修曰,當該承旨推考。
大王大妃殿,以諺書下敎于金明淳曰,予於日前,因左相引義,趙鎭井及通儒,特命嚴處矣。追後思之,如此怪鬼之輩,若循例竄配而止,則不足以使之懲戢,永杜後弊,及此事端之發,必思所以窮覈情節,打破窩窟。然後乃可使世道底定,朝象寧靖,凶疏之趙鎭井,悖通之儒生等,拿來嚴問,捧招以聞,此亦關於刑賞之大者,故不得不如是下敎,其令知悉。
金明淳啓曰,今此大王大妃殿諺書下敎,有凶疏之趙鎭井,悖通之儒生等,拿來嚴問,捧招以聞之命矣。趙鎭井則係是朝官,待傳旨啓下,當自王府擧行,而儒生,除非拿鞠,則例自秋曹擧行,何以爲之?敢稟。傳曰,儒生則令該曹擧行。
傳于韓致應曰,留院箚子入之。
金宗善,以禮曹言啓曰,太廟歲首展謁吉日,以何間推擇乎?敢稟。傳曰,以旬前擇入。
金宗善,以禮曹言啓曰,景慕宮展謁,每於孟春孟秋取稟事定式矣。今番展謁吉日,以何間推擇乎?敢稟。傳曰,以旬前擇入。
金宗善,以禮曹言啓曰,太廟歲首展謁取稟草記,傳曰,以旬前擇入事,命下矣。展謁吉日,令日官池景泌推擇,則今正月初七日·初十日俱吉云,而初十日則稱慶陳賀相値,以何日定行乎?敢稟。傳曰,以初六日爲之。
金宗善,以禮曹言啓曰,景慕宮展謁取稟草記,傳曰,以旬前擇入事,命下矣。展謁吉日,令日官池景泌推擇,則今正月初七日·初十日俱吉云,而初十日則稱慶陳賀相値,以何日定行乎?敢稟。傳曰,以初六日爲之。
金明淳,以義禁府言啓曰,前郡守趙鎭井,儒生李榮復等,拿來嚴問,捧招以聞事,傳旨啓下矣。趙鎭井全羅道康津薪智島定配事,草記蒙允後,已爲發配,發遣府羅將,所到處卽爲拿來。李榮復方在秋曹云,儒生囚置西間,曾無前例,拿囚南間之意,敢啓。傳曰,知道。
金明淳,以刑曹言啓曰,依下敎,儒生李榮復,移送禁府之意,敢啓。傳曰,知道。
金明淳,以成均館兼大司成意啓曰,因秋曹草記批旨內,何以査實而尙未捉得?事甚駭然,本館堂上,姑先推考事,命下矣。當初南學投通四儒中李榮復,則秋曹推問,一辭發明,李容萬等三人,則雖列姓名,莫知誰某,四處搜覓,無以捉得。故去月二十二日南學投通時居齋儒生曺錫老,捉來査問,則錫老言內,方外儒生鄭在民,時適來訪,有一書封,投在齋軒,而在民坼封見之,乃是通文云。故鄭在民卽爲捉來査問,則在民言內,臺疏儒通,皆是前縣監洪履猷,儒生洪宗益主張設施,而此事委折,聞諸金元喜云。故元喜亦爲捉來査問,則元喜之言,亦以爲洪履猷·洪宗益輩所爲,而投通人,則乃是洪履猷輩指使人李福三爲名漢也。若捉得福三,則李容萬等三人,可以覈知其的是何人居住何處云。令該曹捉得福三,期於査實覈得,何如?傳曰,一福三捉得,豈草記之事乎?極爲屑越,此草記還給。
甲子正月初三日辰時,上詣春塘臺。親臨犒饋入侍時,行都承旨徐瀅修,行左承旨洪義浩,右承旨金宗善,左副承旨金明淳,右副承旨尹益烈,同副承旨韓致應,記事官朴宗琦,假注書洪大浩,別兼春秋金蓍根·趙雲翊,直提學金近淳,檢校直閣徐榮輔·沈象奎·朴宗慶,待敎李敎信以次侍立訖。上具戎服,乘馬出宣化門,由協陽門·靑陽門,詣春塘臺前,下馬入陞座,黃門旗手义桿作門,兵曹判書金達淳跪啓稟小開門,宣傳官命起來應退,仍跪啓稟鳴金二下小吹打,少頃,宣傳宮跪啓稟鳴金三下吹打止。義浩曰,堂后實官之無故行公,仕滿十五朔,則筵稟後,以仕滿狀越送吏曹,例也。注書洪遇燮·朴宗琦,今皆仕滿,依例越送仕滿狀于吏曹之意,敢此仰達矣。上曰,依此爲之。瀅修曰,政院諺書書吏四人,日前因慈殿下敎,有待院吏有窠次次收用之命矣。渠輩中或有未堪院吏之類,屢年效勞,目下無料,亦涉可矜,在前或有外各司分差加出給料待窠陞實之例,今亦依此爲之似好,故敢此仰達矣。上曰,依此爲之。瀅修曰,臣以今日成均館草記事,有可仰達者,古人之論人主命令曰,意喩色授而六服震動,言傳號渙而萬里奔走,命令之嚴且重也,蓋如是矣。去月二十八日慈敎中,有儒生則令政院,使泮長査實充軍之命,故本院卽爲知委於成均館及刑曹,而翌日成均館現告草記批下後,亦卽分付於刑曹矣。及夫自刑曹,按名跟跡,四處搜覓,而一人外,竟無刑影,則卽此現告之人,虛實眞假,姑勿論,朝廷命令之下,今且五日,尙不擧行者,其於震動奔走之義,果何如也?至於今日草記,則以下隷李福三爲名者,移送秋曹之意爲辭,夫下隷捉送,自本館一紙移文,足矣。何可煩浼於奏御文字乎?朝體之屑越,紀綱之壞損,無復餘地,雖未知其間委折之如何,而當該大司成,終不可無警,從重推考,何如?上曰,依爲之。出擧條兵曹判書金達淳,宣傳官金益彬等,行參現禮後,武藝出身武藝別監軍牢巡視手內吹等分班,以次叩頭,命起去應退,達淳跪啓稟放陞壇砲,宣傳官跪啓稟陞壇號令,命以鼓代砲,鳴金二下,大吹打,牢子大喝三聲,牢子進跪大呼開門,旗手應聲揮旗退,宣傳官跪啓稟鳴金三下吹打止。義浩跪啓稟行犒饋禮,宣傳官跪啓稟聚官軍,號令掌號笛,禁軍別將番將,扈衛別將,禁軍扈衛軍官,武藝出身武藝別監別技軍,皆平列于臺上,局出身軍兵,各其將率領,平列于臺下止金。宣傳官跪啓稟跪,鼓禁軍別將以下各將領及軍兵皆跪,分班叩頭,命起去各齊應,宣傳官跪啓稟列坐,號令鳴鑼,列坐畢止金。宣傳官跪啓稟奏武桓之樂,鳴金二下,樂作擧床,內侍進御床,各賜饌于承史侍衛以下,少頃,宣傳官跪啓稟鳴金二下,樂作撤床,仍跪啓稟鳴金三下,樂止。各官兵山呼叩頭,承史侍衛以下,皆呼千歲三,宣傳官跪啓稟起立,號令吹哱囉,官兵皆起立,宣傳官跪啓稟回信地,吹打鳴金二下,大吹打,官兵皆退,宣傳官跪啓稟鳴金三下,吹打止,義浩跪告餉士禮成。義浩曰,宣傳官李東善,鳴金三下,以二下誤宣,記過,何如?上曰,記過待令,可也。仍命拿入,上曰,帳前擧行,何爲做錯乎?東善起伏奏曰,不善擧行,惶恐無地矣。上曰,今番則參酌,此後善爲之,可也。仍命拿出,上入小次。少頃,命侍衛前發出,乘馬由靑陽門·協陽門·宣化門還內,諸臣以次退出。
上在昌德宮。停常參·經筵。
藥房提調李魯春,行左承旨洪義浩啓曰,歲聿載新,景籙滋至,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區下忱,敢來問安,竝此仰稟。答曰,知道。慈殿·慈宮氣候一樣,卿等不必入侍矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金明淳啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義浩曰,召對爲之。
金明淳啓曰,行大司憲李敬一,掌令任厚常·李元八牌不進,執義金孝秀在外,持平金處巖·申星模未署經,監察茶時之意,敢啓。傳曰,知道。
以大司諫李東稷,司諫玄重祚,獻納愼性眞,掌令任厚常·李元八牌不進罷職傳旨,傳于金明淳曰,只推。
金宗善啓曰,行吏曹判書徐邁修,參判金勉柱,參議朴宗來牌不進推考傳旨及罷職傳旨,今方捧入,而開政命下,已經多日,如是違牌,不爲擧行,其在事體,殊極未安。判書·參判,竝卽牌招,何如?傳曰,允。參議只推,一體牌招。
金宗善啓曰,行吏曹判書徐邁修,參判金勉柱,參議朴宗來再牌不進,推考傳旨及罷職傳旨,今方捧入,而開政命下,已至多日,連事違召,終不承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體更爲嚴飭牌招。
金宗善啓曰,行吏曹判書徐邁修,參判金勉柱三牌不進推考傳旨,今方捧入,而開政命下,已至多日,一向違召,終不承膺,揆以事體,萬萬未安。判書陳疏入啓,參判所當更請牌招,而係是一日四牌,三品官之無得一日三違,曾有定式矣。參議朴宗來三牌不進罷職傳旨,不得循例捧入,何以爲之?敢稟。傳曰,參議只推,與參判更爲牌招。
金宗善啓曰,吏曹判書徐邁修,參判金勉柱四牌不進推考傳旨,今方捧入,而特敎嚴飭之下,又復違召,無意承膺,事體所在,萬萬未安。所當更請牌招,而係是一日五牌,三品官之無得一日三違,曾有定式矣。參議朴宗來四牌不進,罷職傳旨,不得循例捧入,何以爲之?敢稟。傳曰,參議只推,與判書·參判,嚴飭牌招。
洪義浩啓曰,右邊捕盜大將申應周有頉,在前如此之時,有他邊大將兼察之例,今番則何以爲之?敢稟。傳曰,訓將兼察。
洪義浩啓曰,右邊捕盜大將,訓將兼察事,命下矣。訓鍊大將金祖淳,卽爲牌招聽傳敎,何如?傳曰,從事官發牌聽傳敎。
兵曹,以尹得逵爲禁軍別將。
金宗善,以內醫院提調意啓曰,副提調徐瀅修,今日問安,不爲仕進,卽爲牌招,何如?傳曰,允。
金宗善,以禮曹言啓曰,傳曰,淑善翁主駙馬揀擇,當行於今月吉日,令該曹擇入事,命下矣。初揀擇吉日,令日官池景泌推擇,則今正月十六日午時爲吉云,以此日時定行,何如?傳曰,允。
金宗善,以禮曹言啓曰,今初十日稱慶陳賀時,諸道方物物膳,有置之之命,而再昨年冬至物膳除減之時,京畿物膳,則特軫貢弊,依京廳方物例封進事,草記,允下矣。今此陳賀時京畿物膳,依再所年冬至例封進之意,分付,何如?傳曰,允。
洪義浩,以兵曹言啓曰,今正月初六日,大駕詣宗廟展謁,詣景慕宮展謁時,何營軍兵隨駕,何營軍兵留陣?禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍五哨,馬軍二哨,全屬先廂,御營廳鄕軍四哨,騎士二番,全屬後廂,禁軍入直及出番二番隨駕,禁衛營留陣,扈衛軍官及餘軍留營,置之,可也。
洪義浩,以御營廳言啓曰,本廳把摠金植,身病甚重,勢難察任,改差,何如?傳曰,允。
洪義浩,以扈衛廳大將意啓曰,別將李甲會,身病猝重,勢難察任,改差,何如?傳曰,允。
金明淳,以義禁府言啓曰,政院啓辭批旨內,儒生則令該曹擧行事,命下矣。時囚罪人李榮復,移送刑曹之意,敢啓。傳曰,知道。
金明淳,以義禁府言啓曰,再明日擧動時,各差備都事,當爲備員,都事柳性均身病不仕之代,令該曹口傳差出,以爲分排之地,何如?傳曰,允。
金明淳,以義禁府言啓曰,開城留守徐美修狀啓內,本府經歷鄭繼忠罪狀,令該府拿問勘處事,啓下矣。鄭繼忠時在任所云,依例發遣府拿將,拿來,何如?傳曰,允。
弘文正字李敎信箚曰,伏以今日,卽我殿下躬親庶政履端正始之會也。苟不能奮發聖志,亟圖大有爲大振作之擧,則顧何以承先王付畀之重,體慈聖貽謨之意,用副此八方臣民翹首拭目之望哉?臣猥以庸愚,備員經帷,亦嘗以奮發二字,略有敷陳於講對之時,而聖問若曰,何以則能奮發也?登筵諸臣,莫不欽頌激昂,臣謹稽宣廟盛際,先正臣李珥,進講大學衍義,至克己復禮章,宣廟下敎若曰,顔子儘是有勇,故能向進不已,如云舜何人予何人者。此是勇處,臣竊以爲,殿下發問之聖意,卽聖祖當日之敎,而此誠聖志奮發之機也。方當親政之初,宜殿下堅定聖志,開張聰聽,以淬礪淸明之治,恢弘志士之氣,不宜徒自謙抑曰予何敢予何敢也。顧今讜論不聞,怪鬼跳踉,至使相臣逬出,銓官引入,氣象愁沮,庶事叢脞,泮渙之國勢,莫可收拾,而小大恬嬉,伈泄噤默,一日二日,直是熟睡樣子,是固今日廷臣之罪,而臣愚死罪竊以爲,殿下反省惕厲,赫然奮發之意,終有所未盡而然也。試以近日一二事言之,臘月之政期旣定,長銓疏批,亦以卽爲行政爲敎,則是宜親臨開政,不踰伊日,另加飭勵,大恢公道,以爲奮發之方,而殿下旣失此機焉。日前前銜之疏,萬口喧傳,指爲拔跡圖生之計,則譸張之陰謀自綻,鬼蜮之情狀畢露,是宜嚴加處分,明示好惡,以爲奮發之方,而殿下又失此機焉。昨者大僚之尋單,處義過當,適中其凶徒敲撼之計,則是宜特降明諭,期於敦勉,使之毅然中書之座,八面受敵,一心向國,以爲奮發之方,而殿下又失此機焉。至於常參·經筵,每日視事之常規,而又況歲首朝參,尤是不容緩之擧,則今日犒饋之親行,亦關戎政,雖曰不可已之事,較之於視事朝參之大朝會,不啻有輕重先後之別焉。殿下之先此後彼,亦非所以奮廢之方,而畢竟侍衛諸臣,拱手環立,儼然成列,而未有一人以陳勉之言,陳於黈纊之下者,臣竊不勝其憂歎之忱。臣嘗聞世宗朝,郊館動駕而還讀綱目至百遍,成宗朝,掌令洪貴達,請自今日行夜對,成廟卽御寶慶堂,召經筵官朴孝元等,講論治道。臣亦願自今日,先行召對,而歲首朝參,不日設行,常參·經筵,繼而行之,汲汲孜孜,奮發聖志,董飭群工,圖新庶政,臣不勝大願。取進止。答曰,省箚具悉。所陳切當,予可不自勉,犒饋則歲首卽行,朝參則取稟有期,皆是已例也。爾或不知而有此先後之言乎?然可見爾憂愛之悃,予庸嘉乃。
兼春秋白慶楷書啓,臣以右贊成宋煥箕處傳諭後附奏,纔已馳啓是白在果,臣敬奉聖諭,今月初一日酉時量,馳往傳諭于忠淸道懷德縣西面貞民里經筵官宋穉圭處是白乎,則以爲臣於違命俟罪之中,伏聞仁政殿火變。驚懍之極,心神飛越,不意玆者,史官遠臨,傳宣聖諭,十行絲綸,丁寧惻怛,警懼之意,溢於辭表,臣讀未終行,感涕自零,而至於末段下敎,殊非如臣妄庸者所敢承當。臣之前後自列,非敢一毫矯飾,而顧乃未蒙鑑諒,至於此極,臣惶隕靡措,直欲鑽地以入也。噫,愛君天性,臣亦有之。苟有襪線之資可以補衮者,則今當我聖上至誠求助之時,惟宜竭蹶趨承,他不暇顧,而臣實空疎鹵莽,百不猶人,徒辱寵命,無計圖報,臣撫躬自悼,不知所喩。臣宿疾方添,㱡㱡欲盡,而乃其不敢進,則亦非敢惜死而然矣。伏乞聖明,俯察微情,永棄溝壑,則實天地父母生成之恩也云矣。臣則仍爲復路緣由竝以馳啓云云。踏啓字。
甲子正月初四日未時,上御觀物軒。召對入侍時,參贊官洪義浩,侍讀官權晙,檢討官宋知濂,待敎李敎信,記事官朴宗琦,別兼春秋洪秉喆·趙雲翊以次進伏訖。上開卷,命讀之。晙讀自魏則凶奴,止人見也。上曰,下番讀之。知濂讀自權頗悟,止凶豎之刃。上曰,參贊官讀之。義浩讀自世人,止莫不悅。上曰,閣臣讀之。敎信讀自吳徙,止遂行。上曰,注書讀之。賤臣讀自冬十月,止長策也。上曰,上番讀之。秉喆讀自惟有進軍,止嚴兵。上曰,下番讀之。雲翊讀自吳兵,止能久。上曰,文義陳之。晙曰,呂岱十思之言甚好,蓋凡百事爲,未有不思而得也。書曰不慮胡獲,大學曰慮而後得,夫慮之爲言,思也。奏未畢,上曰,業欲下詢此義矣。諸葛恪,誦孔子再思之訓,以拒呂岱之言,而在凡人則非但十思,雖百思,可也。晙曰,聖敎然矣。蓋思之一字,爲致知工夫,則思豈有限節乎?周公聖人也,而仰而思之,夜以繼日,則何但十思而止哉?夫子再思之訓,蓋指其一事始末而論也。事君而思所以忠之道,事親而思所以孝之道,思得一事,則又平心細繹,是爲再思,而若夫思得其十分穩當底道理,則必須行之如不及。故中庸,言知仁勇三達德,知者,謂思而得之也,仁者,謂知而行之也,勇者,謂行而成功也。明日行一所思,又明日行一所思,則及其成功,與不思而得不勉而中,無以異矣。知行之不可偏廢,如車兩輪,如鳥兩翼,若徒思而不能行之,則其所思者,自歸於紛錯纏繞之病,而有何益哉?今日卽我殿下一初之會也。月正元日,親總萬幾,必須赫然奮發,快恢英斷,然後頹綱可振而百度惟貞矣。不然則終至於因循苟且,架補度日,而大有欠於聖人知行之工,伏願益加惕勵,俾有一新之效焉。上曰,下番陳之。知濂曰,習鑿齒曰,司馬師,引二敗以爲已過,過消而業隆,師固無足稱道,而彰已之過,能隆其業,則誠亦可稱矣。自非聖人,不能無過,顔子雖有過而能不貳,此其所以到得亞聖地位也。人之過也,有行過與心過,有形於事爲者,是行過也,有動於方寸者,是心過者也。形於事者,可得以諫諍,而每患於難改,動於心者,可得而自改,而每患於難言,大抵心有私焉,過也,仁而不私,則無過矣,心有偏焉,過也,公而不偏,則無過矣,心有利焉,過也,義而絶利,則無過矣,心過不作,則行過亦自無矣。殿下嗣服以後,政令施措,無一過擧,臣等雖欲進諫,實無行過之可言。然而臣不敢知殿下方寸之間,幾微毫忽之際,安知無心過之不著於事爲,而有所萌動也哉?此宜惕然猛省,戒愼乎不覩不聞之地也。伏況近日以來,躬摠萬幾,前日之仰成於東朝者,許多事務,今皆萃於殿下之一身矣。當此歲首發政之始,一向淵默,無所振發,月六賓對,每日講筵,非不勤接臣僚,而上下之情志,未能流通,就以召對言之,臣等之草草文義,便同課程,無甚新奇,若是而何望其裨益萬一乎?臣之無似,固不足比數於啓沷之責,而儻於引接之時,文義例陳之外,使諸臣,相與討論古今,而自上亦賜可否,考其得失,則非但聖學之有所開發資益,君臣之情,亦得以交孚矣,伏願留神焉。上曰,參贊官陳之。義浩曰,上下番所陳俱好,而上番所奏思字之義,卽指五官之思致知之工也。至於季文子之三思,夫子曰再思可矣者,乃是就事爲上垂訓也。凡百事爲,旣知爲合義當行之事,而猶復致愼,再加思究,而斷而行之而已。思而又思,至於三思則反惑,故有此聖人之戒矣。上曰,然則今人之恒言更加三思云者,何也?義浩曰,若以思字工夫論,則無往非思,反覆詳愼,固也。至於事爲上做去,則再思而行,斯可矣。三思尙不可,況十思百思乎?是故古人云,廣謀獨斷,雖以此篇下段觀之,有曰聞善速於雷動,從諫急於風移,此可見深思勇行之義矣。方當親總庶政之辰,便屬歲首一初之會,此等處深加體念,區區之望也。上曰,閣臣陳之。敎信曰,聖敎曰然則恒言何以云更加三思者,聖意所在,臣竊欽仰,蓋人君,處至尊之位,凡其發諸行事者,天威所加,每多沛然有莫能禦之勢。故人臣之進言,必以更加三思,爲恒言矣。然季文子之三思反惑,卽是不能勇往直前之病,則若其合於理而所當行者,豈或反加三思而遲疑乎?今殿下,聖學高明,凡於知一邊工夫,無容仰勉,而至於行一邊,猶有所未能擴充者,今若以十思之義,每存輕遽之戒,則將何以勇往直前乎?惟願加勉於勇行之義,勿疑十思之說焉。且此云明鑑所以照形,古事所以知今,宋儒黃庭堅,每讀漢書,嘗言胸中,久不用古今澆灌之,則塵俗生其間,照鏡則面目可憎,對人則語言無味。奏未畢,上曰,此是三日不讀書口中生荆棘之語耶?敎信曰,此則非黃山谷之言也。韓愈詩,有鞭背生蟲蛆之語,而無口中荆棘之句,未知口中生棘,爲何人之語也。朱子曰,君子學經以究聖人之心,考史以驗時事之變,蓋古命之得失,治亂之形迹,見於行事而深切著明者,莫近於史也。雖在學者工夫,尙欲鑑古而知今,矧惟帝王之學,經經而緯史者乎?東萊呂氏之言曰,大抵看史,見治以爲治,見亂以爲亂,見一事止知一事,則何取觀史?如身在其中,見事之利害·時之禍患,必掩卷自思,使我遇此等事,當作何如處之。如此觀史,學問亦可以進,知識亦可以高,方爲有益。又云讀史,先看統體,合一代綱紀風俗消長治亂觀之,如秦之暴漢之寬,皆其統體也。其偏勝及流弊處,皆當考驗,須識一君之統體,如文帝寬宣帝嚴之類是也。統體謂其大綱,如一代統體在寬,雖有一兩君稍嚴,不害其爲寬,一君統體在嚴,雖有一兩事稍寬,不害其爲嚴,讀史,自以意會之,可也。至於戰國三分之時,旣有天下之統體,復有一國之統體,觀之亦如右例,大要先識統體,須看機括,國之所以盛衰,事之所以成敗,人之所以邪正,於其幾微萌芽,察其所以然,是謂機括,讀史,旣不可隨其成敗以爲是非。又不可輕立意見,易出議論,須揆之以理,體之以身,平心熟看,參會積累,經歷熟練,然後時勢事情,漸可識別,呂氏此言,實千古讀史之良法也。今以其三分之時,觀其統體,亦如右例之說推之,尙嚴之治,蜀漢之統體也,虛僞之風,曹魏之統體也。昭烈之統體,則寬仁大度,恰似乎高祖,曹操之統體,則機詐智略,彷彿如孫·吳,沈謀勇斷,雄據自尊,保有一方,坐觀成敗者,孫權是也。以王佐之才,托魚水之契,自任以伸大義於天下,而名成八陣,功蓋三分者,諸葛亮是也。知雄守雌,以柔制剛,受巾幗之辱,而終能忍之,以至於不敗者,司馬懿是也。此則所謂一君一人之統體,而又以今日所講自止,若論其機括處,則諸葛恪,忽十思之戒,而終見禍敗,司馬懿,有引咎之擧,而莫不感悅,一得一失,此其所謂機括也。若以今日時象,論其統體,則直是委靡頹惰而已。苟欲振起其委靡之俗,警發其頹惰之習,則救病之藥,實在於奮發二字矣。然則奮發之方,實爲今日之機括,臣於昨日箚語,亦以奮發之機爲言者,區區愚悃蓋願殿下,審其幾微,察其機括,而不失其機會之意也。今殿下,躬親庶務,摠攬萬幾,政宜進陳昌言之時,若使古人遇此時,則都兪吁咈可否之論,必迭陳於前席而無虛日矣。況當歲首履端之會?雖在平常無事之時,固宜淬礪,顧此時果何如,而未有出一言論一事者,一日二日,上下沁泄,將至於莫可收拾之境,顧今八方拭目,日夕顒顒之望,惟在於殿下之赫然奮發而已。殿下若有大有爲之志,而苟或失此機括,不能奮發,則是必百僚解體,萬民失望,將何以發號施令,而爲從欲徯志之治乎?伏願聖明,益加體念焉。上曰,昨日箚語,果甚切當矣。敎信曰,此又云帝王之尊,與天同位,蓋人君,非但其尊如天,凡所以行天道合天德,同一造化之天。故先儒於人君,必以法天爲言矣。若以天道言之,則造化之生成,蓋由於四時之迭運,夫春之爲氣,氤氳和平,譪然爲生物之盛德,豈不是好底氣像?然若或一於春溫,而未有秋序肅嚴之氣,則何以成歲功而遂百物乎?今以殿下發之於政令施措者,比言於天道,則每多春溫底氣象,而至於秋肅底意思,常若不足。伏願法天道之迭運,無或有偏勝處,以爲造化之權,是臣區區之望也。上曰,虞喜以費褘之對碁,引喩於諸葛恪不遵十思之戒者,何也?知濂曰,恪則輕燥,褘則柔緩,均之爲二人之短處,而皆所以致敗,故對言也。上曰,費褘之對碁,如謝安之圍碁乎?晙曰,然矣。上曰,習鑿齒所謂雖百敗可也云者,未知其可也。晙曰,此上句行失而名揚云者,大是病處,行旣虧失,則豈有名揚之理哉?戰之成敗,或不利於前,而亦可收之於桑楡矣。行若一失,則復何所用哉?敎信曰,行雖失而改之爲貴,此指改過而言也。上曰,諸葛恪,何如人也?晙曰,才勝自用之人也。愎諫咈衆,畢竟取敗矣。知濂曰,其父遜,亦知其不能保家矣。上曰,恪之初政則善矣。知濂曰,初政果善矣。孫權亦於初政,大有可觀,而及其晩年,漸不如初矣。上曰,諸葛亮兄弟,分處各國,何也?晙曰,列國分爭,故各忠所事,而當時有龍虎狗之喩耳。上掩卷。義浩曰,向以禁火諸具事,伏承下敎,而分付該曹矣。燈燭房及昌慶宮差備,各有禁火諸具備入之定例云。故日前入稟,而未承發落矣。器用數爻,一依定例備入之意分付乎?上曰,依此爲之,而分付戶工曹,可也。義浩曰,此則自戶曹,知委各司而備入云矣。上命書弘文正字李敎信箚批。義浩承書讀奏訖曰,堂箚有聽批之例矣。玉堂今雖登筵,而出去後使之聽批乎?上曰,唯。仍命書傳敎曰,淑善翁主駙馬揀擇,當行於今月吉日,令該曹擇入。仍敎曰,使之今日內擇入,可也。又命書隨駕軍兵草記批旨。義浩承書讀奏。義浩曰,今初十日親臨陳賀時,頒敎文當爲製進,大提學李晩秀,待明朝牌招,何如?上曰,依爲之。出擧條仍命退,諸臣以次退出。
上在昌德宮。停常參·經筵。
金明淳啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
洪義浩啓曰,備邊司郞廳來言,今日賓廳日次,而左議政徐龍輔在外,右議政金觀柱有身病,不得來會云矣,敢啓。傳曰,知道。
傳于金明淳曰,頒敎文中,赦句添入。
金明淳啓曰,頒敎文中赦句添入事,命下矣。某罪以下宥之乎?敢稟。傳曰,雜犯死罪以下竝宥。
金明淳啓曰,頒敎文中赦句添入事,命下矣。大提學李晩秀,卽爲牌招,使之添入,何如?傳曰,允。
金宗善啓曰,明日大駕詣太廟入齋室後,大王大妃殿·王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
尹益烈啓曰,卽者漢城府郞廳來言,明日擧動時導駕,本府堂上一員,當爲進參,而判尹林蓍喆,左尹李尙度,俱有身病,右尹未差,不得擧行云。判尹·左尹,竝卽牌招,何如?傳曰,允。
金宗善啓曰,左議政徐龍輔,又使錄事,來納命召,何以爲之?敢稟。傳曰,卿之此行,予寡昧不明之致,不然,卿豈有此行乎?予竊愧心,卿去之後,國事尤爲罔涯,卿何不念予之此心,一向浼浼乎?僚相以卿之去,又爲求去,然則予將獨立於上乎?卿須卽起回途事,遣史官傳諭,仍傳命召。
傳于金宗善曰,發遣吏郞,諸執事淸齋與否,摘奸以來。
金明淳啓曰,行大司憲李敬一,掌令任厚常·李元八牌不進,執義金孝秀在外,持平金處巖·申星模未署經,監察茶時之意,敢啓。傳曰,竝許遞,今日政差出。
金明淳啓曰,大司憲·執義,掌令二員,持平二員未差,監察茶時之意,敢啓。傳曰,知道。
金宗善啓曰,吏曹參判金勉柱,參議朴宗來牌不進,推考傳旨及罷職傳旨,今方捧入,而開政命下,已至多日,連事違召,無意承膺,事體所在,誠極未安。判書疏批未下,參判更卽牌招,何如?傳曰,政命已至四日,不爲擧行,豈有如許國體乎,亞三堂亦有情勢乎?萬萬駭然,若有一分畏上之心,豈有如此乎?仍以前牌催促,使之開政,若不入來,當別般嚴處,以爲懲勵之地。
金宗善,以吏批言啓曰,大司憲今當差出,而前望中無故之人,只有二人,故以二望擬入之意,敢啓。傳曰,知道。
金宗善,以吏批言啓曰,侍從臣父年七十人,每於歲首,抄啓加資事,載在法典矣。侍從臣父年七十人,別單書入之意,敢啓。傳曰,知道。
金宗善,以吏批言啓曰,士族婦女年九十封爵,載在法典,而江原道老職啓本中,故都正崔昌迪妻淑夫人宋氏,今年爲八十歲,而混同修啓,有違法典,封爵一款置之,金城折衝尹貴雄妻淑夫人金氏,金化嘉善張業奉妻貞夫人申氏,俱無士族婦女區別之事,極涉稽忽,該道道臣申獻朝,推考警責,使之更爲修啓,何如?傳曰,允。
有政。吏批,行判書徐邁修牌不進,參判金勉柱,參議朴宗來進,右承旨金宗善進。以李書九爲知敦寧,兪漢謨爲右尹,李義秉爲禁府都事,瓦署別提金思說司䆃主簿李邦億相換,瓦署別提金性浹,軍器主簿羅東旭相換,分承旨沈象奎·李相璜·閔命爀·任希存·朴鍾淳·張錫胤,分兵曹參議李文會·申鳳朝,正郞洪羲膺·李勉求·李泳夏,以上減下。兼知實錄事單金載瓚·徐鼎修·鄭大容,兼同知實錄事單南公轍,上護軍金養直今加資憲,行護軍徐衍修·李秀夏·鄭彭敬,以上今加嘉義,行副護軍尹博圭·洪允五·韓芷·鄭德煥·洪繼哲·趙彦臣·朴來祖·金鎭源,以上今加嘉善,朝官年八十人,依例加資事承傳。以李直輔爲大司憲,閔師宣爲執義,李東煥·鄭彦仁爲掌令,李運恒·姜世白爲持平,沈象奎爲禮曹參議,李元八爲奉常正,金世根爲司饔僉正,李憲成爲監察,副護軍申大羽今加嘉善,侍從臣父年七十,加資事承傳。以李勉兢爲禮曹參判,南公轍爲大司成,吳泰賢爲同春秋,李審度爲永禧殿令。
兵批,判書金達淳病,參判吳泰賢受由,參議閔昌爀入直進,參知曺允遂病,同副承旨韓致應進。同知三十八單徐景修·朴輔仁·高漢應·趙海增·康俊英·黃時采·金成大·趙大呂·金萬興·張德紹·宋載厚·孫宗秀·沈柱礎·趙世大·金爾大·申聖度·張大仁·孔處三·成泰起·金永和·李萬起·朴時貞·鄭必之·金乭金·楊載秋·金世寶·鄭興標·文好雲·李澄世·張采翰·金起河·張萬才·金尙元·金有鼎·廉興寬·南光才·尹世儒·鄭聲大。僉知二單申永祿·鄭德昌,分副摠管金勉柱·尹東晩·申大顯,分都摠都事金魯甲·安㢞·白東衡以上減下。上護軍李秉鼎,護軍南公轍,副護軍金箕象·朴命燮·金聲和·李尙岳,副司正洪大浩,鷺梁別將車弘濟仍任事承傳。
韓致應啓曰,闕門開閉,何等愼重,而今日金虎門下鑰時,誤爲橫鎖,至有還開更鎖之擧,事甚駭然。當該司鑰,令攸司從重科治,不能檢飭之門考注書,從重推考,監鑰時守門將,所當重勘,而本院請推之外,無他可施之罰,何以爲之?敢稟。傳曰,允。守門將則嚴棍懲勵。
以大司諫李東稷,司諫玄重祚,獻納愼性眞牌不進罷職傳旨,傳于金明淳曰,只推。
金宗善,以奎章閣言啓曰,守宮檢校直提學鄭大容,待明朝牌招,何如?傳曰,允。
洪義浩,以兵曹言啓曰,謹依下敎,金虎門守門將閔章爀,嚴棍十五度懲勵之意,敢啓。傳曰,知道。
金宗善,以成均館兼大司成意啓曰,以投通儒生査實草記傳敎內,一福三捉得,豈草記之事乎?極爲屑越,此草記還給事,命下矣。當初南學投通四儒中,李榮復則秋曹推問,一辭發明,李容萬等三人,則雖列姓名,莫知誰某,四處搜覓,無以捉得。故臣捉致南學投通時居齋儒生曺錫老査問,則錫老言內,方外儒生鄭在民,時適來訪,而有一封書,投在齋軒,在民坼封見之,乃是通文云。故捉在民,卽爲捉來査問,則在民言內,臺疏儒通,皆是前縣監洪履猷,儒生洪宗益主張設施,而此事委折,聞諸金元喜云。故元喜亦爲捉來査問,則元喜之言,亦以爲洪履猷·洪宗益輩所爲云,而投通時使喚人福三,今始捉得査問,則乃是前掌令李東萬之下隷,而以東萬之指揮,與其門客延東藎,李明鉉,同往南學投通云。故延東藎卽爲捉來査問,則以的實自首,觀此諸人之供,則雖或有首從之分,而其爛熳參涉之跡,昭不可掩。究覈得實,恐不外此,而洪履猷·李東萬,則係是朝官,非本館所可擅便,儒生曺錫老·鄭在民·金元喜·洪宗益·延東藎·李明鉉等,竝移付秋曹,以爲窮覈得情之地,何如?傳曰,允。洪履猷·李東萬,令該府拿囚,待趙鎭井拿來,一體嚴覈。
以成均館草記,傳于金宗善曰,大司成事,極爲駭然。此草記,與初草記姓名人數判異,此何事也?前者之不謹可知,豈有如許道理乎?兼大司成吳載紹,施以刋削之典。
兼春秋金喆修書啓,臣於本月初三日申時量,敬奉聖諭,馳到廣州樵夫坊兩水頭左議政徐龍輔所到處,傳諭後仍傳命召是白乎,則以爲臣身旣汚辱,情又危蹙,逬出都門,以爲歸老松楸之計,跡涉擅離,罪犯瀆擾,踧踖竦息,惟嚴誅是竢,不意近侍之臣,遠辱荒店,傳宣聖旨,十行恩言,鄭重懇摯,諭之以庶幾諒予,申之以誠非所望,有非滓穢賤臣所敢承當,雙擎九頓,不覺淸淚之被面也。噫,臣受先朝罔極之恩,頂踵毛髮已非身有,而逮至我聖上嗣服之初,眷毗之全保之者,莫非我聖上曁我慈聖之恩之德,則追昔日之殊遇,感今辰之隆渥,夷險禍福,置諸度外,赴蹈湯火,銘在心曲,惟此斷斷愚衷,庶幾神天鑑臨,顧今三陽開泰,萬機親總,履端出治,此正其時,凡在臣隣,孰不欲竭智殫誠?以贊一初之政,伏況大庭呼嵩,吉日已涓,鏤玉揚徽,群情益切,尤豈敢不躬造朝端?以伸抃祝之悃,倡率庭僚,以祈慈衷之格,而猶且冥然頑然,知退而不知進者,是豈臣全無彝性而然哉?臣雖無似,亦嘗奉敎於君子矣。其爲言曰,士大夫寧可殺身報國,不可辱身報國,又曰,枉己而能致君者,未之有也。蓋人臣所以藉手事君者,不越乎廉恥禮義,而其身已辱,何廉恥之當責,其已先枉,何禮義之可論?今日所遭,左右拳踢,不啻慘毒,則辱已極矣。又從而怵於嚴命,包羞忍辱,冒沒周行,則是不可但以枉己言,廉恥禮義,喪盡無餘,輿儓婦孺,亦將唾罵之不已,尙何望上匡君德,下正百僚乎?抑臣又伏見慈敎下者,有趙鎭井及通儒拿來嚴問之命,臣於向日前席,猥以言者之不可罪,縷縷陳達,而緣臣一人之故,旣竄逐之,又拿致之,致使行路奔遑,聽聞駭瞠,尤豈不大有關於朝家擧措乎?此又臣不敢自安之一端也,恩諭之下,冒膺無路。伏地戰恐,惟俟威罰之遄加而已云矣,敢啓。傳曰,知道。
右議政金觀柱疏曰,伏以歲籥載新,三陽回泰,聖體日康,聖學日將,宗國無疆之慶,永基於此矣。抃祝之忱,曷有其極?仍念臣庸鈍無取之一愚夫耳。以數十年朝夕湛滅之身,荷先朝不世之恩造,起廢田間,備加拂拭,始登緋玉之列,逮聖上御極之初,荐被隆渥,朝陞夕遷,超除兩銓之長,歷數人臣非常之際遇,蓋未有如臣者也。臣非木石,寧不感泣隕結,一念圖報乎?然避權要三字,卽臣死生銘骨之符,故畢竟逡巡,遂效循墻之走,若其逋慢之嚴誅,駭笑之四起,臣固甘心,有不敢辭矣。不料伊時,聖恩天大,曲加寬貸,遂體微諒,許解所叨,臣庶幾自安愚分,永作祝堯之野氓矣。繼又千萬夢想之外,擢臣於三事之職,臣之驚惶震迫,於是益甚,而區區自來之株守,有不容壞却,故其時所自矢於心者,惟遄被鈇鉞而已。不圖中外士友,誚責四至,以爲見叨之職,異於銓衡,際此主少國危之時,旣蒙特眷,畀以重任,則只當黽勉進身,死生以之,成敗利鈍,非所逆覩,苟或不然,則乃是占便,不忠之大者,豈人臣授命之義哉?此所以銓衡可辭,而三事不可辭也。以臣愚昧,日聞四至之言,不能無戚戚有動於中者,於是輕變素守,冒沒膺命,惟此情實,天鑑庶或洞察矣。然自臣叨任以來,亦旣經年,而緣臣才識淺蔑,曾無絲毫自效,仰裨國事者,此則臣自知罪,雖萬被誅戮,亦何所辭?第念不能者止,古訓至嚴,則今臣當退,揆義甚明,而況今聖上,寶齡長成,德學日就,萬機摠斷,自中規度。故乃者慈聖殿下遹遵舊例,亟撤簾帷,而還政于殿下。此誠千一之盛事,肇基之永圖,慶祝之誠,臣誠不後於人,然揆臣去就之義,又有與前日大異者。蓋前日之冒膺,猶可諉之於主少國危,義無可辭者矣。至於今日,則寶齡旣長,慈聖還政,而乃猶不知自處,蹲仍尸素而已,則是臣自來咫尺之守,不免前後衡決,而眞爲貪饕權勢無忌憚之歸矣。臣雖無恥,豈忍爲此?惟此一段義諦,素所熟講鐵定,而矢死靡渝者也。敢此略陳短章,仰暴危悃。伏願聖上,特賜鑑諒,許解見任,以重國體,以安微分焉。抑臣有事係目下不得不一暴者,蓋臣命途本畸,平生飽經,無非疑謗詬斥。故臣常凜凜畏約,不啻集木而臨淵矣。間者怪疏悖通,忽生平地風波,傳說喧播,不勝紛紜。故臣於頃日登對時,仰陳事實,而冀降處分,以爲正人心靖世道之計,於是,聖斷赫然,處分嚴明,亟降島配充軍之典,中外聽聞,孰不欽仰而忭頌哉?不圖處分旣下之後,一種物議,猶復疑臣謗臣,不有餘力,至謂之宗黨親査之所譸張,渠敢曰不知。噫,臣之平日行己,苟有一分見孚之實,則豈容有是?臣誠驚懼慙恧之不暇。然臣於此輩悖擧,苟或有一毫與聞之跡,則雖聲罪狼藉,亟被誅罰,亦何所冤恨?今旣無可據之跡,而乃乘機詆訶,如恐不克何哉?夫以先正臣李珥之至公血誠,猶見疑於一隊士流,至曰不意吾輩死於叔獻之手,所謂叔獻,卽李珥之表德也。李珥只語之曰,苟如諸公之疑,則諸公不失爲君子,而珥爲無狀小人而已,願諸公勿慮也,此李珥赤心諷告之語也。況臣無似,本無李珥一半箇誠忠德量,則何敢望世人之諒察乎?且伏聞僚相,因此事端,纔已徑尋鄕路云,臣尤不勝愕然之至。豈謂怪鬼輩之壞了朝象,乃至於此耶?第今世道國事,渙無津涯,彌綸扶持之望,舍僚相其誰,而乃作此徑情之擧,臣竊爲之慨惜也。伏願更加嚴命,窮覈奸徒之情節,永杜方來之憂,仍降敦諭,勉回相臣之遐心,以慰國人之望焉。況臣冒據以後,所依賴而仰成者,惟僚相是倚,今僚相旣去,則便成失相之瞽矣。臣將何所依藉而獨據鼎席乎?臣之情勢,以此以彼,不可仍冒見職決矣。伏乞聖上,竝賜財察焉,臣無任屛營祈懇之至云云。答曰,省疏具悉卿懇。怪鬼事何干於卿,而所謂一種物議之疑謗卿者又誰也?卿何不明言其人,使予嚴加處分,如趙鎭井輩乎?一相之去,爲國事可悶,又一相去,則予誰與爲國乎?卿誤思矣,安心勿辭,卽起視事。仍傳于洪義浩曰,此批答,遣史官傳諭于右議政。
行吏曹判書徐邁修疏曰,伏以月正元日,親摠萬機,九官群牧,奔奏率職,此實虞廷喜起明良之所由歌,而臣幸躬覩之矣。億萬斯年,其始自今,宗社幸甚,臣民幸甚。仍念臣遭罹奇怪,踪地危蹙,大政申飭之下,冒控必遞之懇,及奉批旨,辭敎隆渥,曾不數日,政命又下,若以臣之乍登筵席,一疏陳暴,爲可以彌縫漫漶,自同無故者然。嗚呼,日月之明,容光必照,而獨於臣之情實,未蒙體諒如此,則此殆臣誠意淺薄,未足以孚格天心也。撫躬慙赧,無面可顯,今此人言,初不投於公車,亦未達於聖聰,雖若搏之無形,據之無跡,而若其飛騰喧傳,布播人耳目,則又非顯然露章之比,臣雖嗜進無厭,其何能巧自分別於形跡微顯之間,以爲淟涊蹲據之計乎?今我殿下,春秋方盛,庶務惟親,便若一初之會,則正宜淬勵名敎,禮使群工,于以嚴四維之防範,新八方之瞻聆,而如臣老悖者,徒知義分之可怵,罔念簡書之可畏,自處老成之論,徐待面唾之乾,則將不免爲喪廉隅貪勢利者之嚆矢欛柄,其所以累淸明之風敎,沮遠邇之想望者,豈獨臣一身之顚倒狼狽也哉?伏願聖明,念先王仁道使人之義,察微臣矢死自劃之情,卽賜鞶禠之恩,以保終始之澤,仍治臣孤負逋慢之罪,以嚴國綱,以尊朝廷焉,臣無任屛營祈懇之至云云。答曰,省疏具悉。其事則讒說肆行,其形則蜚語無痕,卿之以此爲引而必遞者,豈不過乎?大政漸退甚悶,卿其深念國體,勿辭行公。
上在昌德宮。停常參·經筵。
大駕詣宗廟入齋室後,內閣·政院·玉堂·藥房口傳問安。答曰,知道。展拜罷還入齋室後,內閣·政院·玉堂·藥房口傳問安。答曰,知道。仍詣景慕宮,入齋室後,內閣·政院·玉堂·藥房口傳問安。答曰,知道。展拜罷還入齋室後,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
金明淳啓曰,行大司憲李直輔,掌令鄭彦仁,持平姜世白在外,執義閔師宣,掌令李東煥,持平李運恒未肅拜,監察茶時之意,敢啓。傳曰,知道。
傳于洪義浩曰,侍衛軍兵毛具。
洪義浩啓曰,今日動駕時,入直禁軍·挾輦軍·槍劍軍除出,標信請出之意,敢啓。傳曰,知道。
洪義浩啓曰,司僕內乘來言,捲簾毛帳,取稟。傳曰,捲三面。
尹益烈啓曰,臣以大王大妃殿·王大妃殿·惠慶宮·嘉順宮問安進去,下直之意,敢啓。傳曰,知道。
傳于金宗善曰,右承旨·右副承旨·同副承旨,分詣受香所,奉審摘奸以來。
金明淳啓曰,同春秋吳泰賢,旣入闕中,不爲肅謝,直爲出去,事甚未安,推考警責,何如?傳曰,允。
金宗善啓曰,左右史不可不備,別兼春秋徐有恂,卽爲牌招入直,何如?傳曰,允。
洪義浩啓曰,金虎門開門,標信請出之意,敢啓。傳曰,知道。
洪義浩啓曰,崇禮門開門次,標信及符驗,請出之意,敢啓。傳曰,知道。
注書朴宗琦病,代以李潮爲假注書。
金宗善,以奎章閣言啓曰,守宮檢校直提學鄭大容,特敎申飭之下,謂有情病,奉牌朝房,無意承膺,牙牌事體,至爲嚴重,如是逡巡,萬萬未安。動駕在卽,守宮無人,何以爲之?敢稟。傳曰,此草記還給,嚴飭入來。
金明淳,以義禁府言啓曰,今日擧動時,各差備都事,當爲備員,而新除授參下都事李義秉,時在京畿廣州地,令該曹口傳相換,以爲分排之地,何如?傳曰,允。
傳于洪義浩曰,還宮路由館峴,該房知悉。
甲子正月初六日辰時,上詣太廟展謁。仍詣景慕宮展拜入侍時,行都承旨徐瀅修,行左承旨洪義浩,右承旨金宗善,左副承旨金明淳,右副承旨尹益烈,同副承旨韓致應,記事官朴宗琦,假注書洪大浩,別兼春秋洪秉喆·趙雲翊,直提學金近淳,檢校直閣徐榮輔·沈象奎·朴宗慶以次侍立訖。通禮跪啓請外辦,上具翼善冠·衮龍袍,乘輿出協陽門,通禮跪請降輿乘輦,上降輿乘輦,通禮跪請進發,由肅章門·進善門,出敦化門。義浩請出標信曰,駕至二石橋後,馬軍依例前進于通廣處事,分付,何如?上曰,依此爲之。仍進發至宗廟大門外,降輦乘輿入宗廟大門,至齋殿門外,降輿入齋殿,少頃,上具冕服,由東神門,詣廟庭版位,行四拜禮,仍陞詣殿內,奉審訖。宗善曰,冊寶奉審乎?上曰,置之。由西門,詣永寧殿庭版位,行四拜禮,仍陞詣殿內,奉審訖。還御齋殿,少頃,命入外辦,上具翼善冠·袞龍袍,出齋殿門,乘輿出宗廟大門外,降輿乘輦,進發過梨峴二石橋·新橋,至景慕宮大門外降輦乘輿,由東門,入齋室望廟樓行禮時,百官行禮置之事。出駕前下敎上具冕服以出,由東門,入詣望廟樓庭版位,行再拜禮,仍陞詣廟內,奉審訖,還御齋室。宗善曰,望廟樓行禮時,閣臣拜位地排,不卽待令,以致遲滯,事甚駭然,當該司鑰,令攸司從重科治,何如?上曰,依爲之。出擧條還宮門路,以弘化門爲之事。出駕前下敎上曰,牙牌事體自別,而終不承膺,鄭大容牌去來,承旨連爲催促,可也。少頃,命入外辦,上具翼善冠·衮龍袍,出齋室門乘輿。命宗善書傳敎曰,屢度飭敎之下,一向違傲,事體所在,萬萬駭然,檢校直提學鄭大容,畿沿定配。上出大門外,降輿乘輦,命禁喧郞廳拿處,駕後禁喧郞廳,事過後拿處事。出駕前下敎仍進發,上命承旨入侍。義浩進前,上曰,駕前後喧譁不爲禁飭兵判,記過待令,兵曹判書金達淳記過待令事。出駕前下敎過凝鑾橋,駕少駐,命宣傳官入都監前排。達淳趨入駕前,跪納命召後退出。上仍命拿入。上曰,身爲本兵,駕前後喧譁,何不禁飭乎?達淳起伏奏曰,不善申飭,致煩責敎,惶恐萬萬,無辭可達矣。上曰,今番則安徐,此後着念擧行,可也。仍命拿出。達淳趨入駕前,上命還授命召。義浩曰,祗迎班後之人馬雜沓,前後飭敎,何等申嚴,而今日東西班後人馬喧譁,全不禁飭,當該押班監察,所當重勘,而本院請推之外,無他可施之罰,何以爲之?上曰,事過後拿處,可也。出擧條至觀旂橋,降輦步過,仍乘輦進發,入弘化門,至明光門,降輦乘輿,至賓陽門外,義浩請出標信解嚴後,上由賓陽門還內。諸臣以次退出。
上在昌德宮。停常參·經筵。
午時,日暈。
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義浩啓曰,來十一日朝參日次矣,敢稟。傳曰,停。
尹益烈啓曰,來十一日輪對日次矣,敢稟。傳曰,當次人受點,後日次待令。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
金明淳啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
洪義浩啓曰,右承旨金宗善,今日不爲仕進,卽爲牌招,何如?傳曰,許遞。前望單子入之。
尹益烈啓曰,知敦寧李書九,禮曹參判李勉兢,除拜後過三日不爲出肅,依定式推考警責,仍卽牌招察任,何如?傳曰,允。
兵曹口傳政事,副護軍單金宗善。
傳于韓致應曰,召對爲之。
金明淳,以義禁府言啓曰,罪人趙鎭井,已爲就囚,臣昇源·東晩,今方來會矣。飭敎捧招,事體嚴重,事當備員究覈,而知義禁金達淳,同義禁金勉柱,俱以病不進,令政院稟旨牌招,以爲備員開坐之地,何如?傳曰,病不進,豈成說乎?爲先遞差,以此煩達,不卽開坐,亦涉稽緩,卿等亦爲遞差,前望單子入之,待下批,卽爲牌招開坐。
金吾堂上前望單子入之,判義禁李晩秀,知義禁李書九·韓晩裕,同義禁李尙度落點。
以知義禁李書九牌不進推考傳旨,傳于尹益烈曰,遞差。前望單子入之,待下批牌招察任。
同義禁前望單子入之,李勉兢落點。
金明淳啓曰,行大司憲李直輔,掌令鄭彦仁,持平姜世白在外,執義閔師宣牌不進,掌令李東煥陳疏入啓,持平李運恒未署經,監察茶時之意,敢啓。傳曰,知道。
以大司諫李東稷,司諫玄重祚,獻納愼性眞,執義閔師宣牌不進罷職傳旨,傳于金明淳曰,只推。
以別兼春秋徐有恂牌不進罷職傳旨,傳于尹益烈曰,只推。
金明淳,以義禁府言啓曰,奎章閣檢校直提學鄭大容,畿沿定配事,承傳,啓下矣。鄭大容京畿仁川府定配,而以承傳內辭意,具罪目,依例發遣府都事,押送配所,何如?傳曰,允。
刑曹啓目,李榮復段,證招迭出,渠亦不敢全諱,而終是呑吐,洪宗益段,雖以寫疏納供,而通文則以爲出於金元喜,元喜則謂之出於宗益,互相推諉,故使之對質,俱無分明立落。鄭在民段,前後形跡,渠無所逃,而一辭牢諱,延東藎段,不過卑微之類,傳通一款,渠與福三,竝皆首實。李明鉉段,延·金兩囚之招,俱以爲居在金城,間已下鄕云,故卽發祕移該道,以爲捉來之地。曺錫老段,自是鄕人之居齋者,偶値通文來到之日,似無奸情,聯通中李容萬等三人段,歷問諸囚,皆以不知爲對,眞的虛實,無以指的,而此事肯䋜,專在於鄭在民·金元喜等諸人。平問之下,難以取服,另加嚴刑,期於得情,何如?判付啓,依允爲旀,狼藉之眞贓,猶欲抵賴,益可見此輩眼無朝家之凶腸悖習,萬萬駭然,萬萬痛惡,更加嚴覈得情爲乎矣,所謂前後通文,必有在處,爲先使之現納爲旀,已露之事,不能覈出情節,卿等擧行,亦極寒心。更問若復如此,先自卿等,難逭玩愒無狀之習,以此知悉爲良如敎。
金明淳,以刑曹言啓曰,因曹啓目判付內,所謂前後通文,必有在處,爲先使之現納事,命下矣。依下敎,盤詰於諸囚,且招問南學庫直,則兩度通文,果爲受置矣。去月二十六日方外儒生李,入來索取以去云。故問於李處,則以爲右相,聞有通文怪駭之擧,使渠往奪以來,故卽往南學,索取通文二本,納于右相,則卽地燒火,果爲的實云。故不得現納,而罪人金元喜所招,以爲李東萬手草之通文二本,渠曾傳給於鄭在民云。故問于在民,推尋於儒生鄭益煥家,堅封以來,而乃是休紙草本,旣非南學所投之原本。且此與慝名書無異,其在事體,有不敢遽爾入啓,姑爲封置臣曹,以俟處分之意,敢啓。傳曰,的是原草乎?然則卽爲封入,可也。
知敦寧李書九疏曰,伏以歲籥載新,茀祿鼎臻,長樂降養,慈德彌彰,廟宮祗謁,聖孝增光,下情慶忭,曷有其極,仍伏念臣情地臲卼,疾病沈淹,幸蒙洪慈,獲解重任,跧伏鄕廬,安意將息,伏聞法殿告災,拚死奔慰,再登前席,仰瞻耿光,微誠少伸,私分已足,而不意昨者,伏奉敦府除命,恩及簪履,感深銘鏤。第臣狗馬賤疾,根委已痼,形殼徒存,氣血內彫,忽自月初,又添非時毒痢,宛轉牀第,今已五六晝夜,尙無分減。且聞近日儒通,便成鬧攘,而臣名亦在其中,擧世傳說,不啻喧藉云。雖未知其言之謂何,而以臣傷弓之蹤,驚曲木而懾虛彈,勢所固然,以情以病,實無以趨承嚴召,祗肅天陛,伏枕呻囈,倍切惶霣。伏乞聖慈,曲垂矜察,特解臣本兼諸任,俾得優遊散地,調治病軀,以延殘喘,以安拙分,千萬幸甚,臣無任云云。答曰,省疏具悉。卿之入於悖通,予始聞之。然有誰見之云云,何可信也?悖通,已飭秋曹査納,待其取呈,虛實可辨,卿之徑引,亦太過,勿辭行公。
甲午正月初七日申時,上御觀物軒。召對入侍時,參贊官韓致應,直提學金近淳,侍讀官李晦祥,檢討官申絢,假注書李潮,別兼春秋洪秉喆·金蓍根以次進伏訖。上曰,上番讀之。晦祥講綱目第二十二卷,讀自起癸酉,止使其子襲爵。上曰,下番讀之。絢讀自二月吳諸葛恪擊魏,止掌統留事。上曰,參贊官讀之。致應讀自夏四月姜維,止欲以致一戰耳。上曰,閣臣讀之。近淳讀自若攻城不拔,止可待也。上曰,注書讀之。賤臣讀自冬十月,止保家之主也。上曰,上番讀之。秉喆讀自陸遜常謂,止至是果敗。上曰,下番讀之。蓍根讀自吳群臣,止廢爲庶人。上曰,文義陳之。晦祥曰,費褘於蜀漢人物,自是英雄,而終爲郭循所害者,由於泛愛不疑之弊矣。語未畢,上曰,費褘泛愛過信而遇盜,諸葛恪,不爲撫恤士卒見敗,如此難如彼亦難,惟得中然後爲宜矣。晦祥曰,愛人固好,而孔子曰,泛愛衆而親仁,蓋愛人之道,能親仁然後,眞是仁人愛人之事,若不親仁,徒爲泛愛,則此乃徒善也。郭脩本非吉人,而欲爲心腹,親愛不疑,此乃愛人而不親仁也,無異於墨子之兼愛矣。上曰,下番陳之。絢曰,下敎以得中二字,爲仁愛之道,此誠然矣。古語曰,惟仁者,能愛人能惡人,爲其當愛而愛之,當惡而惡之之故也。蓋賢者所當愛,不肖者所當惡矣。若不論賢不肖,一以泛愛爲主,則非愛人之中道,而召禍必矣。此乃論語所謂泛愛而親仁者也。如郭脩者,在所當惡,而費褘之親愛如此,宜其及於禍也。上曰,綱不書郭脩而書之以盜殺者,有如盜殺韓相俠纍之類耶?絢曰,然矣。如此處皆書以盜,如荆軻之事,亦以盜書之矣。夫愛之之道,必知其當愛而愛之,然後方可謂能愛人也。此乃論語親仁之義,孟子亦以爲,君子無不愛也。惟以親賢之爲務,如不親仁親賢,而惟愛爲事,則此乃墨子之兼愛矣。姜維每欲大擧,而費褘一意裁制,此其意亦有見矣。惟其量力度勢,不足以恢復中原,則寧謹守社稷,保全民國之意也。語未畢,上曰,費褘此意,豈以蜀漢,爲自足而志滿故耶,或由於振作而然耶?絢曰,此非志滿而然也。其意以爲,以諸葛亮之才,猶不能定中夏,則如我輩,何敢生意,而若或興師無功,則一隅之保,亦不可得。故不爲僥倖之事,而爲謹守之計者也。然其亦振作之病,誠如下敎矣。上曰,然則諸葛亮則何不量力,而六出祈山耶?絢曰,諸葛亮則雖六出祈山,而必治內修之策,俾根本固,然後出師,故縱不能恢復,亦不至於禍敗矣。費褘則以爲,內而旣不能固其根本,則反爲必敗之道,故終不許之矣。上曰,諸葛亮則盡爲內固其根本,故如是汲汲於出師耶?晦祥曰,此固費褘量力之事,而亦由於偏安日久,狃於苟且,不復以興復爲事故也。諸葛亮,自臥南陽之時,只以討漢賊興漢室爲心,故其時一隅之蜀亦未得,尙且經營四方,專以討賊爲事,豈於得蜀日久之後,不復以討賊爲事耶?此其三分已久,各自狃安,討賊之心,不及亮矣。絢曰,諸葛亮已知費褘之才,故不以興復期之,而以全保期之矣。褘之意但以謹守社稷,爲鞠躬盡瘁之地,而不以恢復爲事,則亦非實心所以盡瘁也?蓋無意於恢復者,出於取便之計也。一心旣在於取便,則烏在其盡瘁之意也?褘之立志,旣以便安爲主,則豈有成事之望乎?每事須先立志,然後可以有爲矣。凡人之謙讓,非不好矣,而其於進就上,乃有病之語也。上曰,參贊官陳之。事有事則同而心不同者,恪之出戰,雖與諸葛亮相似,而其中有公私義理之別,亮則以鞠躬盡瘁死而後已爲期,此則實心爲國者也,而公也義也。恪則專有輕敵之心,望其僥倖之功,此則只爲勞兵,而私也利也,此乃事雖同而心不同者也。觀史,必於此等處,另加辨別焉。上曰,閣臣陳之。近淳曰,費褘之泛愛不疑,竟至遇盜,此乃褘之自取也。知其人之可愛而待之以愛,然後乃爲眞箇愛人之道,而且於待新附之道,尤當自別,雖或用之而若不深知其人,則不可不內爲備禦之道,而褘則初不爲此,宜其遇害也。漢光武之於馬援,唐太宗之於尉遲敬德,其待之甚親,愛之甚厚者,惟其度量天大,欲使反側之人自安,而亦已知其人之必無害已也。至於費褘,則非可擬論於此等度量,又不知其人之如何,而但爲泛愛不疑,安得不敗乎?張嶷之言,可謂善矣,而終不能見悟矣。俄以費褘事,由於不振作而然爲敎,下敎誠至當矣。其不許姜維之請師,惟以謹守社稷爲主,其於保國之道似是,而原其病則果亦出於不振作之弊矣。褘之才德,誠萬不及於諸葛亮,而論以當日爲國之道,但當內而固其根本,不務爲便安之圖,外而相機出師,思所以興復之計,方可爲盡內修外攘之道,而苟或不務內修,專爲外攘,則鮮有不敗亡者。費褘之言,蓋出於此意,而至於如其功業以俟能者云者,甚是慨然之事,如使費褘,自知其不能成功業,則早自引咎告退,擢能授任可也。豈可徒爲此退托之語,伈泄以度乎?其不能振作如此,尙何他望乎?絢曰,振作一事,非但政治也,學問亦然,而所可先務者也。故先正臣聖學輯要,以立志爲第一義,立志者,所以振作也。先爲立志,然後可以有爲,而不立志,則無所成焉。昔孔子十有五而志于學,蓋志云者,若但泛有志,則何可曰志于學乎?人之秉彝,好是懿德也。若其泛然好之之心,夫孰無之,而惟其志之所向,但在於學,而無他一毫之雜一時之間,而純一不貳,然後方何謂之志也。孔子志于學之後,三十而立,四十而不惑,五十而知天命,漸至道極德至之地,而其所曰立,曰不惑,曰知天命者,皆基乎志學二字,苟能志學之後,此不過上面次第件事而已矣。試以今日事言之,聖學日就,萬機親攬,此乃聖上一初之始,而今又値歲首矣。發政施仁,此政其時,而寶齡,又當孔子志學之年,尤宜卓然立志勇往直前,以舜何人予何人爲心,而無一毫退托底意,其爲進學出治,無所爲難矣。聖學輯要立志章,最爲緊要,燕閒之暇,常賜乙覽,以爲立志之根本,臣甚顒望矣。上曰,其言甚好矣。近淳曰,聖學輯要,乃先正所採取經傳切要之語者也。語未畢,上曰,是李文成公之書耶?絢曰,然矣。近淳曰,此非特先正之言,皆古聖賢格言也。其於帝王之學,甚爲要緊之書也。聖經賢傳,非不備矣,千言萬語,至爲博大,欲求切要之近功者,則誠莫如此書矣。絢曰,使先正在於今日,所奏不過如斯矣。自上若玩味體驗,則是先正,尙在左右矣。上仍命掩卷。晦祥曰,慈德光于日月,而千乘之養方隆,聖孝準于東海,而萬幾之務親攬,庭賀隔日,蹈舞歡忭,鼓聾咸聳,則況臣等欣慶頌禱之忱,曷有其極,而一種不逞之徒,凶疏悖通,際玆闖出,使大僚或尋鄕路,或陳疏辭,爻象波蕩,中外駭遑,宜別般處分,亟致靖謐之道。伏願殿下,特下敦諭,勉出相臣,縟儀之庭,大小咸造,俾頌太平萬世之休焉。上曰,爾言好矣。出擧條又敎曰,雖非玉堂之言,豈可不嚴處,而此皆由於近來紀綱解弛,故致有此等之事矣。仍命玉堂先退。下敎于近淳曰,向來校正閣臣頒賜八子百選,安寶以給乎?近淳曰,臣間不入直,未及聞知矣。上曰,閣臣先退。下敎于致應曰,俄已下敎,而趙鎭井等口招捧入,而禁堂雖一人不參,則不得開坐之意,申飭,可也。命承史以次退出。
上在昌德宮。停常參·經筵。
韓致應啓曰,合辭方張之時,兩司無詣臺之員,事甚未安,除在外·未署經·疏批未下外,未肅拜·呈告人員,竝卽牌招,何如?傳曰,允。
韓致應啓曰,掌令李東煥,疏批已下,一體牌招,何如?傳曰,允。
韓致應啓曰,金吾堂上有稟達事,來詣請對矣。傳曰,入侍。
以同義禁李勉兢牌不進罷職傳旨,傳于韓致應曰,何可無端違牌乎?嚴飭進去參坐。
以承傳色口傳下敎曰,右議政初度呈辭封還。
韓致應啓曰,議政府錄事來言,右議政金觀柱,以爲連呈疏單,未蒙體諒,衷情轉益惶隘,按住不得,逬出郊外,恭俟嚴命云。仍納命召,何以爲之?敢稟。傳曰,卿之此擧,誠萬萬意外,左相之去,尙可謂之有據,卿之去,求其說而不得,以卿爲國之誠,此時此擧,其果當乎否乎?驚歎之極,不暇長語,卿須卽爲入城事,遣史官傳諭,仍傳命召。
傳于韓致應曰,煩稟駭然,當該承旨推考。
韓致應啓曰,坐直無人,左副承旨金明淳,所當牌招,而拘於廳規,不得請牌,何以爲之?敢稟。傳曰,牌招。
韓致應啓曰,行大司憲李直輔,持平姜世白在外,執義閔師宣,掌令李東煥·鄭彦仁牌不進,持平李運恒未署經,監察茶時之意,敢啓。傳曰,知道。
以大司諫李東稷,司諫玄重祚,獻納愼性眞,執義閔師宣,掌令李東煥·鄭彦仁牌不進罷職傳旨,傳于韓致應曰,只推。
傳于韓致應曰,承宣疏批已下,竝牌招察任。
以都承旨徐瀅修,左承旨洪義浩牌不進推考傳旨,傳于韓致應曰,待開門更爲牌招。
以右副承旨尹益烈,同副承旨韓致應牌不進罷職傳旨,傳于韓致應曰,只推,待開門更爲牌招。
以黃海監司李存秀狀啓,白川郡守徐應輔,謂以情地之難安,投印徑歸,不得已罷黜,其罪狀,令攸司稟處事,傳于韓致應曰,令攸司稟處,置之。
韓致應,以禁衛營言啓曰,各軍門軍兵單巡沒技者,與將校一體草記,別單書入,曾有前例矣。今正月初七日番中日時,別破陣閑良李雲大,鳥銃貫三中沒技,依例別單書入之意,敢啓。傳曰,知道。
韓致應,以刑曹言啓曰,慶尙道泗川縣充軍罪人林魯豐,甲子式武科初試入格,自右兵營已爲修啓矣。取考律文,則大典通編諸科條有曰,幼學以下水軍充定者,初試入格則免役,武科同。林魯豐,依法典放送後,徒流案頉下之意,分付道臣,何如?傳曰,允。
應敎元在明疏曰,伏以三陽泰回,百祿鼎臻,養隆長樂,躬親萬機,祗謁廟宮,鸞輿穩旋,臣民慶忭,曷有其極?臣於昨日回鸞之路,伏見有本兵拿入之擧,臣竊以爲過矣。夫六卿重臣也,八座崇秩也。上之所以優禮,異於庶僚者明矣。司馬主兵,師律尙嚴,一時警礪,雖若無害於禮待,事有大小,罰有輕重,當此平常無事之時,因一微眚,遽使之免冠抑首,宛轉匍匐於通衢大道之中,殆非所以令衆庶見也。臣固知聖念,意或有補於紀綱之振肅,偶有是擧,而振肅紀綱之道,正在於禮遇臣工,審愼擧措,使具僚知所自重,群情有以悅服而已。今若徒尙嚴威,輕加督責,使群下,奔走震懾之不暇,則外面觀之,雖若紀綱之粗立,竊恐風節日壞,習俗日卑,漸頹之紀綱,益至於墜地矣。豈細故也哉?賈誼之言曰,廉恥節禮,以治君子,伏願殿下,繼自今深留聖意焉。抑臣又有所憂歎者,我殿下遇災求助,至誠惻怛,凡在瞻聆,莫不感悅,竊庶幾忠讜日進,仰裨修省之聖德,而不幸世變層生,怪鬼肆行,遂使朝象泮渙,人心波蕩,誠不勝痛惋。在聖朝堲讒折姦之道,不可以時値求言,有所曲恕,王府固不容少緩矣。至於蜚通儒生,情狀之駭悖,誠不足以士子論,嚴覈窮治,何所不可,而除非鞫獄,儒生之使王府擧行,大非法意,雖幸聖心覺悟,旋卽反汗,方其命下之初,喉院不卽覆難,金吾無一提稟,竟至有直囚南間之擧。此路一開,後弊無窮,關石和均,將置何地?不可以事屬旣往,置而勿論,臣謂當該承宣·禁堂,施以譴責之典宜矣,臣無任云云。省疏具悉。兵判事,予用師律,何傷於禮遇乎?補紀綱尙嚴威之說,爾何未思之甚也,予豈其然而故爲之乎?儒生事不囚王府,王府體尊故也,非非鞫則不敢囚儒生也。且拿來則王府擧行,囚則南間例也。爾又何不知之甚也?
行都承旨徐瀅修,行左承旨洪義浩疏曰,伏以臣等,卽伏聞昨日坐直承旨,因玉堂元在明疏,今方徑出,而堂疏所論,則以蜚通儒生之自王府擧行,謂非法意,斥喉院之不卽覆難於命下之初,至有當該承宣譴責之請云矣。夫喉院故事,分掌,雖各有該房,而停當,亦必待僉議,則頒布之時,不爲執奏,苟曰有罪,臣等與該房一也。但金吾·秋曹之分治,特問干犯之輕重關係之大小而已。鞫獄外儒名之自王府擧行,未必全無是例,則今此怵之以關和,憂之以後弊者,毋或近於魏其之所獨藏,而非尙書所有也乎?然論思之言,貴在矯礪,相規之來,不須較絜,況該房俟堪,兩僚引義,臣等去就,豈有異同?玆敢聯陳短章,乞被威罰,惟聖明之早賜處分,俾爲溺職者之戒,臣等所拱而俟也,臣等無任云云。答曰,省疏具悉。玉堂未諳格例,於卿等何有?卿等勿辭行公。
右副承旨尹益烈,同副承旨韓致應聯名疏曰,伏以臣等,昨伏見應敎元在明疏本,則以日前儒生王府擧行之命,喉院不卽覆難,至有該房譴責之請,臣等不勝瞿然慙悚之至。論勘雖止於該房,指斥惟均於在院,其豈可晏然在職乎?昨因門限已迫,未及回旋,今始陳章,徑出禁扃。伏乞聖慈,治臣擅離之罪,以肅朝綱,以安微分,臣等無任云云。省疏具悉。已諭於知申疏批矣。爾等勿辭察職。
掌令李東煥疏曰,伏以歲籥載新,邦慶荐疊,禮將告廟,嵩呼卜日,臣民歡祝,曷有其極?嗚呼,嚮時法殿之災,尙何言哉?仁天告警,忽地焚棟,以致大內驚動,城中震盪。於是,聖念警懼,避殿減膳,特降哀痛之綸,誕開不諱之門,大小臣僚,拚玆敎而孰不泫然感泣也哉?況臣忝居侍從之後,區區忠愛之誠,自根於性,豈容泯默,而第有情勢自異,不敢猥越出言,囁嚅至今,情益恧蹙,而衷誠所激,略陳愚見,惟聖明垂察焉。臣謹按國乘,中廟朝癸卯,明廟朝癸丑,亦粵英廟朝癸亥,回祿爲災,蓋非一再,今於舊甲回薄,又有此荐酷之災,此豈非懍然可懼者哉?春曹儀文之所自出,樂器神明之所由格,而次第燒盡,咸興·箕都之同時焚蕩,已極異事,而今此肅穆淸禁之中,垂衣出治之殿,蕩然爲灰,則玆豈偶爾?必是上天,威怒於冥冥之中,而警告之若諄諄者也。伏惟殿下,震惕於斯,恐懼於斯,于以責己之敎,備盡應天之實,大臣諸臣,又從以陳勉之已備矣。以臣矇愚,何敢贅及,而臣竊聞之,多難所以興邦,殷憂所以啓聖,仁覆之天,眷棐于賢聖之君,將以動忍之,故警之以災異,因以進益之。故畀之以景命,其機雖微,其應甚速,然則當此非常之災,必軫非常之念,將有大奮發大振作之擧矣。然而人情易狃,每於一番有事,輒致一番驚心,而若夫時移事往之後,自爾神安意泰,謂已妥帖,却將驚懼之初心,便屬過去之境界,而無復有竦動之念矣。伏未知殿下,於將來燕安之日,持守此心,警戒毋怠,亦將如今日遇災之時乎否乎?向者筵臣,亦以毋忘在莒仰勉,眞切至之嘉謨也。然而臣愚竊恐來後,若値昇平日久,則猶幸今番境界之無事捱過,而聖心自可妥安,戒慮漸益解弛,恐懼之念,未必今時若也,修省之實,未必今時如也。苟如是也,則又安知不何樣災沴,復作於何地耶?故人主,處安樂長如憂患之時,在昇平亦如板蕩之日,一念洞屬,孚感肸蠁,然後天心悅豫,百祥滋臻矣。伏願殿下,益加猛省,致意於本原之地,隨事懋實,恒軫於純一之工,斯須間勿以虛文備數,而盡心積誠,愈久愈警,一年如一日,十年如一日,而一日二日,常如遇災之日,以答天譴焉。臣於伊夜,蒼黃詣闕,目擊烈焰之狀,私忱震迫之外,竊有所慨歎于中者,火出倉遽,勢急疾雷,雖難救滅,而苟有常時豫備副急之具,則亦豈必至於此耶?雖以形地言之,仁化門廊閣之於仁政殿,相拒有間,而況其殿宇,巋然穹崇,此非率爾延燒之處,則及其行閣始也。鬱攸所從,事宜防備,高梯焉撤瓦,帷幄焉濟濡,桔槹焉導水,則于彼榱,於焉間豈可犯燒,而伊時相顧愕眙,束手無施,只有防民軍卒,奔走皇皇而止耳。其爲疎忽,孰有甚於此哉?大凡人事盡,然後可以言氣數,故詩言綢繆陰雨,易載重門擊柝,聖人所以先事慮患,良有以也。況有國之備,不過水火盜賊等患,而今於失火一事,其罔措沒策如此,則其他事事之無所豫備,推可知矣。臣不勝仰屋發歎,繼之以隱憂者也。伏願聖上,由今以往,特軫遠圖,隨處存警,亟令有司,繕修豫備之器,以爲不虞之需焉。臣且於近日事,竊有所憂歎者,夫人之妖孽,有甚於時災,彼怪鬼輩之闖呈凶悖之擧者,亦豈非聖世之一變怪乎?方今新化方暢,朝著稍靖,政宜小大戮力,協心共貞,而忽彼陰邪之徒,暗售網打之計,以疏以通,閃忽劻勷,掩翳奰慝之狀,可謂摸捉不得,雖不知悖疏悖通中指論誰某,而第大僚纔已蒼黃逬出,卿宰亦多逡巡引入,豈有如許爻象乎?古人有言曰,安危大臣在,況今國勢之維持,亶係於大臣之注意,而緣此平地鬧端,致使鼎席不安,此非細故也審矣。以殿下堲讒之明,處分嚴正,凶悖之類,行且究覈,而若於此等處,不爲別般痛處,以爲究竟,則無以懲毖後弊。伏願聖上,益嚴訊覈之方,俾根窩打破無遺,仍篤勉出之敎,使大僚不日復路,則其爲世道之幸,當何如哉?臣以草草數語,略控愚忱,而第有情私之不可不一暴者,玆敢附陳焉。臣向叨論思之職,妄論臺臣金事處分,閱月俟勘,及伏承批旨,未蒙採納,臣惶隕抑鬱,靡所容措。際得見前領相臣李秉模附奏,則以臺疏中紋席糞壤四字,謂之臣混淪稱述,而至有盤鞫之請,臣覽未及半,不覺毛骨之俱靑。噫,臺臣之論斥彼相臣,無非擧世共知萬口同然之辭,臣之所以言者,非爲臺臣地也,只爲臺臣之言出於公議,則臣亦扶公議而已。豈料大僚,不思所以自反,而反咎人乃爾耶?臺臣也,以臺臣論大臣,固當擧其大體已矣。其中或有瑣屑者,則猶可說也,而言則非誣,臣之所陳,不過論其大體也。非必指紋席一款,而大臣則剔出此一款,爲訟冤之端,臣誠不滿一哂也。然大臣忽以盤鞫,請於朝家,朝家以事體之不然,雖不準許,其在情地之危蹙,非獨臺臣爲然,臣亦豈晏然也哉?此不可以時月之稍久事端之已過,有所自恕,而縮伏悚蹙之中,忽伏承柏府新命,惝惶震懍,罔知攸措。召牌之下,以此情地,蠢動無路,猥犯逋傲,冞增悚惶,敢此自列,仰瀆崇嚴。伏乞聖上,俯諒微懇,特許鐫削,兼降威罰,以靖私分焉,臣無任云云。省疏具悉。近日事,爾言是矣。末端事,爾又何敢若是張皇乎?勿辭察職。
甲子正月初八日未時,上御觀物軒。金吾堂上請對入侍時,同副承旨韓致應,假注書李潮,別兼春秋洪秉喆·金蓍根,判義禁李晩秀,知義禁韓晩裕,同義禁李尙度以次進伏訖。上曰,口招盡捧之耶?晩秀曰,臣等承命,昨夜開坐,捧招趙鎭井·李東萬,則或有呑吐之言,而大體遲晩納招,所當書入捧招草記,而至於洪履猷,發問目捧供,則其言辭,多及於莫重莫嚴之處。蓋以故重臣徐有寧上疏事爲言,而以爲其疏,誣逼於宣懿王后慈聖殿下,而無人辨誣,義理晦塞。故忠憤所激,冒死爲之爲言。其言辭所及處,極爲重難,有非禁府供辭草記中所可書出之事,而其語及重難處句節,欲爲不書於草記中,則禁府文案,雖一字,例不得減削,故臣等不勝惶悚,草記則不得書入,而敢此請對仰達矣。上曰,其疏予亦盡見,而無所語及於莫重之地,而渠所謂誣逼者,以何句語,如是爲言耶?晩秀曰,臣近以史局事,日省錄盡爲考閱,而其疏本見之,則無所侵逼之語,而其所供則如是爲言,未知以何句語,執而爲辭也。上曰,然則以其草供入之,可也。晩秀曰,雖不時急,例有草供捧入之事,所捧口招,以草供當入之,而其語及莫重處,則空而不書以入之意,敢此仰達矣。上曰,刑曹啓目見之耶?晩秀曰,第末次供辭,則未及見之矣。上曰,其末供,皆以李東萬·洪履猷主張爲之爲言,蓋近來紀綱解弛,故致有怪鬼輩如此之事矣。晩秀曰,其所主張爲之之狀,無可更問矣。晩裕曰,洪履猷之供,則自初以自爲之事,大談言之,若爲發問目問之,則或假笑而言,小無嚴畏之心矣。上曰,此非予獨斷之事,當仰稟慈殿而處之矣。晩秀曰,今此請對者,其供辭語涉重難之地,故不敢直入草記。先爲仰達其由,而金吾堂上,如或每每請對,則事甚如何?此後不必更爲請對矣。上命退,諸臣以次退出。
上在昌德宮。停常參·經筵。
韓致應啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
韓致應啓曰,禁衛營將官來言,今日本營軍兵,日次私習云矣,敢啓。傳曰,知道。
韓致應啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義浩曰,左承旨,馳詣社稷·宗廟·永寧殿·景慕宮,奉審摘奸以來。
韓致應啓曰,卽者兵曹郞廳來言,明日陳賀別侍衛,本曹判書當爲進參,而判書金達淳有身病,不得進參云,待開門牌招,何如?傳曰,允。
傳于韓致應曰,是年是月十一日,卽惠慶宮嘉禮周甲也。追念昔日,予小子當作何懷?自內不得伸忱於慈宮,當日當行酌獻禮於景慕宮,該房知悉。
以都承旨徐瀅修,左承旨洪義浩牌不進推考傳旨,傳于韓致應曰,更爲牌招。
以右副承旨尹益烈,同副承旨韓致應牌不進罷職傳旨,傳于韓致應曰,只推,更爲牌招。
以左副承旨金明淳牌不進罷職傳旨,傳于韓致應曰,只推,更爲牌招。
以都承旨徐瀅修,左承旨洪義浩牌不進推考傳旨,傳于韓致應曰,仍以前牌催促。
以右副承旨尹益烈,同副承旨韓致應牌不進罷職傳旨,傳于韓致應曰,仍以前牌催促。
承旨前望單子入之,李相璜落點。
韓致應啓曰,新除授右承旨李相璜,卽爲牌招,何如?傳曰,允。
傳于徐瀅修曰,左副承旨疏批已下,牌招察任。
以左副承旨金明淳牌不進罷職傳旨,傳于徐瀅修曰,只推,更爲牌招。
以左副承旨金明淳再牌不進罷職傳旨,傳于徐瀅修曰,許遞。前望單子入之。
承旨前望單子入之,沈象奎落點。
大王大妃殿,以諺書下敎曰,噫,卿之尋鄕,此何擧措?訝惑之極,寧欲無言,向來封書中略爲敷告,而大抵卿之此擧,蓋因怪鬼輩上疏通文而然。所謂疏通,曾未登徹,則揆以先朝舊式,本非可以依據而自引者,旣未登徹,則予亦未知下語之何如。然蓋此輩此擧,不難知也。其爲計,不過傾陷善類,搖動朝廷之意,究厥情狀,寧不痛惋?況卿,先朝之所倚重,未亡人之所簡擢,是以主上之委任出常,朝野之期望益深,當此國勢孤危人心波蕩之日,其所以彈誠竭力,彌綸扶持之功,孰能與比?殆國人之所共知,則何許鬼蜮之類?乃敢媢嫉而怨仇,必欲斥逐,以疏以通,閃影弄跡,終使不安其位,蒼黃去國而後已,究其用心,可謂指意之痛惡甚矣。此眞所謂深惡痛絶,不可與同中國者,故已下特敎,使之窮覈,將欲次第嚴處,以卿體國之苦心,鎭物之洪量,何乃驚動於無形沒捉之一時浮說,自陷於怪鬼術中乎?竊爲卿慨歎不已,幾至明發不寐,況聞卿,以疏通之言及先故,爲自引之義,此則卿之辛酉上疏,卿已明言先卿之志,予旣信如金石,卿已質如神明,上下之間,貴相知心,予與卿相信如此,則雖使此輩,千百其計,推擠而敲撼之,何有於先卿,亦何有於卿?卿若以此,終欲引入,則是卿之所質者非也,予之所信者亦非也,寧有是乎?卿須細量,若以此輩之一番蜚語,大臣以下,輒以此處義,則朝廷將無一人之安其位者,如是則來頭無窮之弊,卿實啓之,卿亦思未及此乎?況今右相,因此無端之事,竝爲自引云。如許朝象,古有是否?卿必上來立朝,以鎭朝象,深所望也。卿之外,以此事處義者,皆以此諺敎之意諭之,俾勿更爲撕捱,可也。
傳于李相璜曰,明日陳賀,何等大慶,而豈可無大臣而行禮乎?姑爲退定,待大臣入來擧行。
李相璜,以弘文館言啓曰,本館下番闕直,事甚未安,副修撰宋冕載,卽爲牌招入直,何如?傳曰,允。
以大司諫李東稷,獻納玄重祚牌不進罷職傳旨,傳于沈象奎曰,只推。
以副修撰宋冕載牌不進罷職傳旨,傳于李相璜曰,只推。
洪義浩啓曰,左議政徐龍輔,又使錄事,來納命召,何以爲之?敢稟。傳曰,遣史官還傳。
注書洪遇燮狀啓,臣敬奉聖諭,本月初七日辰時量,馳往傳諭于砥平縣上西面長壽洞左議政徐龍輔所住處,則以爲臣情窮勢迫,求死不得,猥將瀝血之懇,敷陳史官之回,而竊冀憫覆之天,特紆曲遂之仁,不意近侍之臣,重辱窮山,十行辭敎,至嚴且摯。有非臣子所敢承聞,奉讀未半,心魂悸,直欲攢地以入而不可得也。噫,臣之追昔感今,身不自有之意,前已畢陳於附奏,苟使臣,情不至於萬萬臲卼,跡不至於萬萬窮蹙,方當簾帷之餘澤尙洽,黼扆之新化正敷,戴慈德之浩蕩,仗王靈之隆爀,得效尺寸之力,以圖涓埃之報,豈不誠至願大榮,而譬如已敗之器,不可以復完,已劓之身,不可以復補,朝端一步,鐵限千重,瞻望五雲,只有涕零,至於僚相之求去,此何事也?臣之自靖,直由於四維爲重,大防難越而已。顧何關於僚相,自古共貞之地,一去一留,何可悉數,而未聞以去者之故,留者亦至不安,今其所引,實非所望於僚相,而乃若言者之被罪,大有關於國家刑政,有非治世之美像。故身雖已退,不敢默然,前後陳籲,亦已再矣,而不徒不賜開納,竊聞數日以來,轉輾株連,逮繫相續,豈意一初淸明之日?乃有此萬萬非常之擧也。一事二事,臣之情踪,轉益窮隘,此殆死符已到,事機湊會而然也。命之窮矣,謂之何哉?伏地戰恐,惟願速被嚴誅云矣。臣則仍爲復路緣由竝以馳啓云云。答曰,日望卿回程之報,今見附奏之辭,一向深引,聽予邈邈,不意卿體國之心,不諒予悶鬱至此也。所謂悖通悖疏中侵及於卿之句語,出於昨今諸囚之供,而卽是卿辛酉春間所遭之已蒙慈殿之昭晰無餘者也。所謂構陷之端,便不滿一哂,卿若必退於今日,則不當復出其時,卿旣復出於其時,則不當必退於今日,予言止此,卿其諒之。至於怪類之盤問,不但因慈意爲之,亦不但爲卿一人之故,此若不窮覈嚴治,則此輩之流害,將不知至於何境,予豈得已也?右相亦已徑尋郊坰,廟堂空虛,諸宰亦多引入,試看今日,此何貌樣?卿不幡然,底定無期,望卿悶予此時艱虞之狀,勿復固執,隨史官還來事,遣史官傳諭,仍與偕來。
事變假注書朴長輿書啓,臣敬奉聖諭,馳到西部西江坊下中里契議政府右議政金觀柱所住處,傳諭後仍傳命召,則以爲臣於日前,伏承疏批,非但區區危懇,未蒙體諒,縷縷辭敎,溫諄懇摯,有如慈父之詔迷子。臣日夕感泣,有淚盈睫,而惟是株守難回,變動無路,昨纔冒控辭單,旋蒙封還之旨。臣於是,惶蹙冞深,按住不得,逬退江郊,恭俟嚴誅之加矣。不圖近侍踵臨,誕宣聖諭,所以責勵臣開牖臣者,嚴重深重,至以求其說而不得爲敎,臣雙手擎讀,惶汗浹背,益不知措躬之所也。噫,臣於疏中所引者,不過兩端,而一則自來迷執也,一則目下事也。目下事,旣有慈敎,窮覈方始,則臣所遭疑謗,虛實間庶可有剖判之路矣。然此猶屬餘事也。至於自來迷執,則在臣平日所秉之義,實爲鐵定不易,九死靡渝之大防限,而其不可放過於今日也決矣。故臣於疏中,不避煩猥之懼,而披瀝無餘,伏想聖鑑,庶幾俯燭,而及承批諭,反若有闊略而未蒙深省者,臣誠惶隕抑塞,莫知所以自處也。若其目下事,聖批中,有何不明言其人之敎,臣不勝危蹙震越之至。然此等疑謗之說,元來莫知根因,而喧藉傳播,無人不言,則顧臣自處之義,豈容泯默而自安?亦豈容强加指摘,謂某人做出此說乎?噫,以言乎鐵定素守,則辭拙誠淺,不能仰格天聽,以言乎目下事端,則疑謗溢世,無以鎭息物論,卽此兩端,俱係臣情地窮蹙,若無所歸者,則顧臣今日之逬出,豈是可已而不已者哉?日昨廟宮展謁之時,臣旣不得趨參扈班,今又賀禮隔日,而將無以進效呼嵩之忱,臣子情禮,到此都虧,跼高蹐厚,此何人哉?臣於諭旨之下,萬無承膺之望,席槀私次,祗竢鈇鉞之誅云矣,敢啓。答曰,知道。昨因急於挽回,草草數行,未罄予意,今覽附奏,所執彌固,不欲爲予改圖,良深慨歎,卿之處廟堂,今亦周歲,而予之所倚毗於卿,朝野之所屬望於卿者,今日猶前日也。卿之所秉之義,前日猶今日也,而卿之進退,必欲分開於前後者,獨不太過於分數乎?至於目下事,未知何許疑謗之侵及卿身,而旣無指的之根因,則固不足動卿一髮,而又況卿之驚駭禁斷之說?發於囚供,則設有眞箇疑謗之人,聞此,必當感服卿憂國之心鎭物之量,同聲稱道之不暇,在卿尤豈爲一毫難安之端?明日賀班,大臣將無參班之人,此豈成說乎?卿其亟回前見,諒予悶泄之心,卽爲安心還第事,遣史官傳諭,仍傳命召。
李相璜,以禮曹言啓曰,今十一日景慕宮酌獻禮親行時,自上當有散致齋之禮,而正日只隔二日,勢未及依禮文擧行,殿下自今日,散齋一日於別殿,致齋一日於正殿。諸享官及近侍之官應從升者,竝散齋一日於正寢,致齋一日於本司,陪享諸衛之屬守衛宮門者,各於本司,淸齋一宿事,知委,何如?傳曰,允。
洪義浩,以兵曹言啓曰,今正月十一日大駕詣景慕宮酌獻禮時,何營軍兵隨駕,何營軍兵留陣?禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍五哨,馬軍二哨,禁衛營鄕軍四哨,騎士與入直二番,訓將都領,爲先後廂,御營大將,率該營鄕軍二哨,騎士二番留陣,禁軍與入直三番隨駕,扈衛軍官有廳軍等隨駕,置之,可也。
洪義浩,以訓鍊都監言啓曰,今正月初十日明政殿親臨陳賀時,因兵曹節目,廣智營軍四十五名,哨官黃俊彦,軍餉色軍二十名,北營標下軍三十五名,入直千摠金珠淵率領,弘化門外北大路,排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
洪義浩,以御營廳言啓曰,今正月初十日明政殿親臨稱慶陳賀時,依兵曹節目,東營入直軍四十四名,集春營入直軍四十名,新營入直軍六十三名內,各留營直五名,餘皆除出,入直千摠盧尙樞,把摠李儒祥,哨官韓在祿·禹德遠率領,弘化門外南路,排立作門,事畢後各還本處入直,而東營·集春營入直軍,待標信擧行之意,敢啓。傳曰,知道。
禁府啓目,禁喧郞廳金相休原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,付過放送爲良如敎。又啓目,監察申錫耉,具毅和等原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,付過放送爲良如敎。
行判中樞府事李時秀箚曰,伏以歲籥載新,景運方開,長樂隆養,聖孝益光,丹扆履端,聖志冞勤,廟宮祗謁,鑾蹕穩旋,大庭鰲抃,縟儀將擧,歡欣忭祝,薄海惟均。伏念臣素有痰厥之病,積祟已久,濱死者屢,樂餌爲命,僅能捱過。向於元朝,曉赴侯班之際,宿症忽復大發,眩冒嘔逆,若將頃刻垂絶,不得已自朝房,擔舁徑退。今幾浹旬,諸症有加無減,略有飮啜,輒致痞塞,少或運動,便復暈倒,精神迷瞀,頭額旋轉,昏昏床簀,不省四到,陪班義重,而旣未趨參,講筵命下,而連爲頉稟,虧分闕禮,罪合萬殞。顧今怪鬼跳踉,輔相去國,朝象泮渙,人心驚惑,病裏憂歎,中夜繞壁,臣弟臣晩秀,歸自府坐,略傳囚供,所謂趙鎭井疏中,以向來賀儀停止之慈敎承順事,論斥大臣,至謂無喜懼之心云。臣於伊日,與左揆同登前席,恭聆懇惻之慈音,仰感警惕之慈意。臣之愚意,以爲與其呼嵩獻賀,以伸群下慶祝之情,不如對揚慈旨,頒示中外,使八方黎庶,咸仰我慈聖殿下遇災敬天之盛德,遂乃首先贊揚,奉承而退。今若以此爲罪,則臣實罪首,猗我慈聖寶齡,儼躋六旬,愛日之誠,秉彝所同,此而無喜懼之心,則是無人心也,無臣分也。藉曰未徹之疏,今旣出於囚供,至登天聽,何可以不擧臣名,晏然若無故而已乎?雖非目下難强之病狀,卽此一事,臣之不可抗顔於周行則決矣。明日賀儀,邦家大慶,百僚蹈舞,跛躄皆聳,而臣獨息偃私次,蠢動末由,伏忱惶隕,靡所容措。伏乞聖明,亟降威罰,以肅朝綱,以靖私義焉。取進止。答曰,省箚具悉卿懇。愼節彌留,奉慮無已,所引萬萬過當,賀儀停止,有光於慈聖盛德,實如卿言。故予先將順,而始敎於卿等。卿等亦爲奉承,卿若以次爲引,則其將何如也?卽此可見此輩構誣搢紳之禍心,寧不痛惡?明日賀班之無大臣,不成事體,卿其强力入參。仍傳曰,此批答,遣史官傳諭于判府事。
判義禁府事李晩秀疏曰,伏以景運方至,縟儀將擧,慈德彌尊,聖孝益光,歡欣忭祝,薄海同情。臣於昨日,退自前席,更招諸囚之際,洪履猷所供中,以頃日陳賀停止,慈敎承順之大臣,謂無喜懼之心,與趙鎭井構疏論斥,辭意危怖。其時入侍筵中,承順慈敎之大臣,卽臣兄與左揆,而臣兄,因臣職忝按獄,得聞囚供,陳箚自引,在臣私義,決不容冒當是職。按問此囚,王府奏當,專在判堂,目下擧行,尤屬嚴重,而臣身實難蹲仍,獄體不可瘝曠,略具短章,仰瀆崇聽。伏乞聖明,亟遞臣金吾兼銜,以安私心,不勝幸甚,臣無任云云。答曰,省疏具悉。判府事箚批已諭,卿其勿辭,待囚供判下,卽爲開坐。
右參贊黃昇源疏曰,伏以三陽回泰,百祿鼎至,長樂養隆,慈德彌彰,親摠萬幾,縟儀將擧,臣民頌禱,曷有其極?仍伏念臣桑楡已頹,疾病侵凌,當事顚錯,觸處罪尤,日前退自廟宮陪班,重添寒疾,沈淹床笫,而諸囚捧供,不容少緩。舁疾赴衙,適因僚堂之不備,草記煩稟,至蒙恩遞,惶隕震懼,如無自容。卽伏見堂疏頒布之本,則以儒生之直囚南間,金吾無一言提稟,論斥備至,至請譴責之典,臣尤不勝瞿然恧蹙也。在前儒生,或自該府擧行,則雖非鞫囚,除枷杻分囚東南間,自是已例也,臣則按例擧行而已。論思之章,旣出於相規之義,則臣何敢謂以已解金吾,而不思所以自處也哉?以情以病,蠢動無望,賀儀隔宵,百僚齊忭,而亦不得趨造於呼嵩之列,臣罪至此,尤合萬殞。伏願聖慈,俯垂諒察,亟令有司,重勘臣罪,以警具僚,以安微分,千萬幸甚,臣無任云云。答曰,省疏具悉。拿來則本府擧行例也。囚則南間,亦例也。有何覆難者?卿其勿辭行公。
左副承旨金明淳疏曰,伏以臣待罪是職,亦此屢矣。生疎闇劣,去益憒憒,近又病勢沈痼,未堪從仕,而時値賀儀隔近,不敢呈告,力疾隨行,徒積愆尤,果然應敎元在明之疏出,而溺職之罪,自無所逃矣。蓋以日前通,儒之自王府拿囚也。喉院不爲覆難,請該房譴責,至曰關石和勻將置何地?該房卽臣也。相規之言,固當拜而受之,而伊時事實,抑有所不然者,慈殿下敎,有悖通儒生拿來之命,拿來卽王府事也。臣於眞翻入啓之時,卽以除非鞫獄儒生例,自秋曹擧行之意,一體稟旨,則臣之意,卽儒臣之意,而儒臣今日之言,亦不出於臣之啓語矣。或者儒臣,未及照檢歟,何謂之無所提稟也?及承一體拿問之敎,則稽諸本府,亦多已例,於是乎不敢不知委擧行矣。若曰無論例之有無,罪之輕重,而只以覆難爲可,則實非愚迷之見所及也。噫,關石至嚴也,王命至重也。臣忝居出納之地,若能善爲容旋,以盡惟允之責,則人言奚爲而至哉?且況緣臣做錯,諸僚徑出,章疏紛然,惹起一場鬧端,莫非臣之罪也。玆敢短章自列,仰瀆崇嚴。伏乞聖慈,亟命鐫遞臣職名,仍治臣僨誤之罪,以謝人言,以安微分,千萬幸甚,臣無任云云。省疏具悉。爾則伊時已有提稟,堂疏云云,或者不知而然。別無可引之端,爾其勿辭察職。
執義閔師宣,獻納愼性眞,校理洪奭周·權晙啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀,而窩窟則此賊也。推戴逆禶,謀危宗社,範·能之逆節,而根底則此賊也。此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈止愛之德,如傷若保之恩,是固大聖人人倫之至耳。渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧。此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊凶如此賊者,任便居住,尙保腰領乎?在先朝則事關聖躬,雖或曲施寬假,而在今日,則其在必報之義,尤不容一刻暫緩於三尺之律,請鄭致達妻,亟令王府,快正典刑。噫嘻,痛矣。朴宗岳之罪,可勝誅哉?其亦凶且慘矣。性本癡蠢,濟以凶譎,憑藉薰·灼之勢,早竊華顯之職,粵自乙丙之間,旣多染汚之跡,積年見枳,不容淸議久矣。幸蒙先大王特施曠蕩,偏加拂拭之恩,纔起廢蟄,擢置三事之列,隕結之圖,宜倍他人,而翺翔廊廟,無一報效,不悛舊習,回戀宿處,與樂任輩失志怨國之類,暗通聲氣,日夜綢繆,至於壬子夏一疏,而包藏之腸肚,彰露而不可掩矣。其全篇意脈,外藉闡揚德美之辭,內售壞亂義理之〈計〉,至於己卯以來以下數轉句語,遣辭陰慘,用意叵測,章·蔡之矯詆宣仁,弘·瞻之誣逼聖母,蔑以加此,其語不道,昭不可掩。至若戕害仗義理之善類爲彼報仇,猶屬薄物細故,天討未伸,鬼誅先加,輿情憤惋,久而益激。當此明大義嚴懲討之日,不可以職是大官已爲身故,有所容措,請故判府事朴宗岳,爲先施以追奪官職之典。噫嘻,痛矣。金憙之罪,可勝誅哉?性本陰譎,跡又閃忽,罔念先大王拂拭之恩,惟事大義理背馳之計,必欲甘心於善類,顯作賊邊之血黨,凶逆巨魁,秉彝同憤,而肆發凶言,謂之無罪,其心所在,路人所知。且李義容之爲樂任切姻,則把作奇貨,市恩之資,惟恐不及,剡章皆出於其言,李㙖之凶窩徒黨,則引爲私援,愛護之心,不能按住,而初仕卽差於伊時。噫,義容之於樂任,締結綢繆,爛熳和應之情節,已悉於臺啓,今不必架疊,而李㙖則假托闡揚,暗售翻覆義理之計。乃以萬餘名疏錄,鋪張凶勢,脅持君父,其所設心,吁亦凶且慘矣。揆以輿情,孰不駭噴,而忽於此際,肆然擬望,殆若酬報者然。此已萬萬巧惡,而及其計未售志未成,則退處湖鄕,怨懟之形跡畢露,矯誣聖德,煽動之情狀莫掩,此不可以職是大官,身亦已故,置而不論。請故領府事金憙,施以追削官爵之典。答曰,不允。
執義閔師宣,獻納愼性眞啓曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋。此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興。究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲·桐宮之言,推戴逆禶之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也。逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲·桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?澤遂,爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,快施邦刑,獻遂設鞠得情。噫嘻,痛矣。從古亂逆何限,而豈有如夏賊之窮凶極惡者哉?語其凶言則雲·海之所不道,論其逆節則賊獍之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容小忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允。此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於獜·亮之稱兵,獍·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不遇幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事繆綢之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,快正典刑。噫嘻,痛矣。明謙之逆謀逆節,實是亘萬古所無之賊也。身爲閫帥,以下四五字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠以下五六字刀削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討決行,而誅殛之典?止及其身,收孥之律,尙未擧行,揆以獄體,不免疎虞,以謙,以逆復之子,傳襲其父之凶圖,以下五六字刀削鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典。雖已擧行,孥籍之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容小忽,而好石之以年未滿循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論。時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之日,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心?顯示不悅之意,章奏之上,力遏邦慶二字,酬酢之間,牢諱慶忭等語,公座稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何其太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而島棘之典,雖出於先大王好生之德,王章未施,輿憤益激。逆宇,以凶喆之子,藉其氣勢,罔念喣嚅之恩,益肆跳踉,擬率市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計。此已窮凶絶悖,而於渠猶屬薄物細故,潛藉逆復之姻婭,以下六七字刀削與同生死之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言。有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,快正王法,遲晩罪人宇鎭,捧根脚,快正王法。噫噫,痛矣。亂逆之變,從古何恨,而豈有若今番嶺啓中諸賊之窮凶極惡者哉?嗚呼,今日此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳。抑何凶肚,包藏禍心?聞此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京,擧兵除惡等語,究其逆節,實有浮於麟·亮,而鯨觬之戮未加,魑魅之形先滅,雖未及如法結案,而此等凶逆,當施孥戮之典。時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩。金樂敎則以玄慶之妻甥,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。玄卿則以逆景之子,初旣同惡,末又逃躱,尙今未捉,實有難言之深憂,凡此諸賊,雖或有首從之別,而其在誅亂根重獄體之道,不可自外勘斷而止。請時夏·時鼎·時楫·金樂敎等,亟令王府,設鞠嚴覈,快正邦刑,時景·時昱,竝施孥籍之律,玄慶督期詗捕,嚴鞫得情,依律處斷。噫嘻,痛矣。金履翼通天之罪,可勝誅哉?惟我先王所秉執之大義理,昭如日星,嚴於鈇鉞。使愚夫愚婦,咸有以知入於此爲忠,出於此爲逆,則雖頑如木石,迷如豚魚者,庶可以同歸於導率之化,而尙有一種不逞之徒,顯售角勝之計,甘心背馳之歸。乃有不率敎之金履載者出,闖呈一疏,計在嘗試,使莫重莫嚴之義理,敢欲漫漶之毁劃之,則其所設施排布,孰主張是?密勿慫慂,綢繆指嗾,一則履翼,二則履翼。噫,彼履翼,本以陰譎之性,常懷不滿之心,必欲岐貳淸議,戕害善類而後已。其潛滋暗長之計,粧出履載之疏,而昏夜往復之眞贓,自有所綻露者,則肝肺已入於淵鑑,魑魅莫逃於禹鼎,乃有五月三十日萬餘言筵敎,拈出矯俗二字。又許自明而自首,俾同歸於大中至正之域,則在渠輩,實是化鬼爲人之機,而渠乃迷不知變,延拖時日,及至六月十六日以後,上下群情,焦遑罔措之時,渠敢懷不忍不敢之心,少無嚴畏,竟不首實,以致淵衷之煩,漸至玉候之沈篤,興言及此,不覺腐心而痛骨。臣等誓不與此賊俱生,而今我慈聖殿下,闡明先王之義理,追念先王之志事,誕降明旨,使之自首,則渠當直吐情實,來伏鈇鉞,而其奈梟性不悛,狼心無懼,洞諭多日,依舊頑忍,其無君死黨之心,昭不可掩。極惡大憝,從古何限,而豈有如此賊之至頑絶悖者哉?其窮凶情節,不可不究覈,而雖以今番逆發之招觀之,其痛癢相關脈絡貫通之狀,明若觀火。可·發之凶言凶書,卽是載籍以來所未有者,則兩賊伏法之後,尤何可置而不問乎?請金甲島荐棘罪人履翼,亟令王府,設鞫嚴問,快正邦刑。噫,從古權奸之壞亂世道,禍人家國者何限,而豈有如徐有隣之至妖極凶者哉?惟彼凶從之干犯於其年大義理者,一轉再轉,至于六七轉,脈絡貫通,腸肚結連。而噫,彼有隣,乃於乙未冬故相臣徐命善陳疏之時,以宗廈復出之說,與象厚爛熳酬酢,頤指徒黨,俾不參於聽政陳賀,則其於代聽莫大之慶,顯有不滿之意,昭不可掩,而以我先大王聖德大度,包荒拂拭,節次推遷,視同無故,則生死肉骨之恩,於渠何如,而乃敢反懷疑懼,潛售掉脫之計,晝宵揣摩,無所不至,而及夫庚子以後,操國權柄,惟意所欲,爲賊淵藪,寔繁其徒,義理則期於背馳,善類則期於構陷,其所設心用意,專出於營護干犯,某年以來源頭凶逆,閃弄手勢,挺身報讐之計也。人心由此而陷溺,國勢職此而凜綴,駸駸入於人不人國不國之域,而淊淊末流,愈往愈甚。逮夫壬子之間,交結異類,面諛背毁,無所不極,至以莫重莫嚴典禮間事,作爲欛柄,或倡說而煽動之,或誘衆而威脅之,矯誣之說,肆行其間,苟究厥由,非渠而誰?惟我先大王日月之明,洞燭其奸狀,深惡其情態,六七年來,屛置於外,俾悔其罪則固當革心改面之不暇,而依舊跳踉,無少懲畏。今幸慈殿處分,乃在神人積憤之餘,而罪止荐棘,已是失刑之大者,王章未伸,鬼誅先加,窮凶情節,無以究覈,輿情憤鬱,尤當如何?次第應行之律,不可以身故,有所容貸,請慶興府物故罪人有隣諸子,亟施散配之典。噫,彼金履載,卽一至奸至妖之物也。潛受履翼之指嗾,外托官師之相規,闖呈一疏,指意閃忽,其府綢繆排布,必欲血戰義理,甘心於背馳,讐視士類,角勝於淸議,與乙丙以來群不逞之徒,一串貫來之心腸,昭昭莫掩。惟我先大王炳幾之明,燭其奸狀,而大聖人憂世慮患之念,丁寧致意於矯俗之敎,遂致聖候之添重,便作憑几之末命,思之及比,寧不崩心而痛骨乎?特以自首者之未顯,姑置投畀之寬典,今於履翼指嗾情節綻露之後,履載亦不可置而勿問。請古今島荐棘罪人履載,亟令王府,設鞫嚴問,期於得情。噫嘻,痛矣。亂臣賊子,從古何限,而豈有如李在學·沈頤之·吳載文之窮凶絶悖者乎?內下封書,卽我聖母之手札,則雖章·蔡之凶肚,何敢槌函?雖弘·瞻之逆腸,何敢坼封,而承望窩窟之指使,套襲梟獍之手勢,敢於至尊至敬母事之地,有此無嚴無忌凶賊之變,古今天下,寧有是乎?大僚嚴鞫之請,實是擧國共公之憤,而乃者批旨之下,以李在學異於邑倅,只命加律,臣等相顧驚愕,益切抑鬱。邑倅聽令於道伯,道伯締結於凶窩,眼無君母,敢售憯計,脈絡交通,腸肚相連,道伯邑倅,二而一也。如此千古所無犯分蔑紀之類,其何可分別於道伯邑倅之間,而不許大臣執法之請乎?情節未覈,鬼誅先及,公議莫伸,輿憤莫激。請物故罪人在學,爲先施以追奪官爵之典,追削罪人頤之·在文,爲先竝施追奪官爵之典。嗚呼,數十年來奸凶之徒,把弄權柄,惟意跳踉,義理將至湮晦,國勢幾乎岌嶪,而噫,彼徐有防,本以憸邪之性,濟之傾巧之行,戕善敗類,莫逃宵小之目。背公營私,無非兜攬之計,當榮賊擅弄之時,專事附麗,及浚賊誣眩之日,同聲相應,凡所以簧鼓邪說螮蝀太陽者,無不爲之嚆矢,而浚賊逆節彰露之後,語頗糢糊,亦不嚴斥,一世之所共憤,厥惟久矣。向者儒臣之疏請追奪也,與浚賊一而二二而一云者,臚列備至,可見公議之峻發,而今此大僚稟處之論,反涉惟輕。請故判書徐有防,亟施追奪官爵之典。噫嘻,痛矣。權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也。奈其狼性難改,梟音漸肆,持身汚下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下。故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知舊惡之難容宿習之莫售,遂復翻身換面,以爲迷藏龍斷之計,情態之巧黠,不啻如見其肺腑,有識之憂,厥有久矣。逮當昨夏崩坼之變,大小哀遑,罔知所爲。渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴。略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除。惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚。延禧禁地,縱賊傔而瘞理臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故。若其陰陽闔捭,左右欺賣,口蜜腹劍,不翅林甫之奸邪,詐僞反覆,專用蘇·張之手段,必欲戕害者士類,而陽附士類,必欲壞亂者義理,而假托義理,廊廟大臣,視之若無,僚寀兄弟,公行交構,讒慝之口,千百其舌,朝象之汹汹不寧,徒以渠也。廷紳之惴惴不保,豈非若耶?尤所痛惡者,奏蒿之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁·萼之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛〈獸〉之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮自頭至足無非罪惡者,渠亦人耳。持此安歸,情狀旣綻,到處狼狽,天地雖大,無所容身,則畢竟匍匐而歸,還他本色,至於粧出凶述之疏而極矣。蓋其千億化身,惟利是趨,利在浚賊則附浚賊,利在民始則附民始,利在隣·防則附隣·防,利在異類則附異類,利在邪黨則附邪黨,以下一行刀削天下之惡,始若殊塗,終必同歸,況渠之逆任,腸肚相連,脈絡交通,眞贓現捉,昭不可掩。況今可·發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛熳綢繆,如鬼如域,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日。此實雲·海之所不道,而苟究其根柢窩窟,一則行恁,二則行恁,何幸我慈聖殿下,俯察輿情?廓揮明斷,特下賜死之命,王章自此可伸,輿情得以少洩,而第伏念行恁,罪是劇逆,職非大官,則只賜其死,不施槀街之典者,實是四百年所未有之事也。況其從前至妖至慝之負犯情節,今番凶書言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸而未可謂克伸,輿情似洩而未可謂夬洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。以下十二行刀削噫噫,亂臣賊子,從古何限,而豈有若家煥·承薰·樂敏·哲身等之窮兇情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒儉輩鞫案觀之,其所綢繆排布至兇絶〈悖〉之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而獜·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱竦,恒儉諸賊,雖是兇獰,特不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,而羌胡伏於輦轂也。春間治獄之時,只以邪黨而誅鋤,或經先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典,噫噫,痛矣。國榮·陽澤及鄭民始之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極。主張者榮賊,而陽澤焉承望,指揮者榮賊,而民始焉和應,至於丙申節獻之闕封,己亥宮女之逮訊,而倫綱之斁敗無餘地矣。處在保護之任,而端陽之例供,肆然停廢,共坐深嚴之地,而宮人之拷掠,期於誣服,亂逆之犯分干紀者,從古何何,而豈有若比輩之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽悼,而髮豎眦裂也。當此義理大明凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無加施之律,而國榮則千罪萬惡,咸萃一身,其製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也。昨年春,幸賴我先大王,廓揮乾斷,特降允兪,而傳旨未卽頒下,典刑尙稽快施,神人之憤惋,容有極哉?請物故罪人國榮,亟施孥籍之典。答曰,不允。有隣諸子事,履載事,不允。在學等事,徐有防事,勿煩。行恁諸子事,不允。以下半行刀削家煥等事,國榮事,不允。
執義閔師宣啓曰,噫,彼金履載之罪犯何如,關係何如,而前道臣申耆之插入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡而,有此駭憤之擧也。履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,世竊欽誦不已,而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。噫,贈執義韓鍮,涅臂討賊之精忠孤節,可質神明,猗我先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心?身在惟允,肆然掩置,至使洗草之命,閼而不行,其心所在,吁亦痛矣。此等背公死黨悖義害正之類,不可竄配而止。請興陽縣竄配罪人申耆,竝施絶島安置之典。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以小洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。噫,樂洙窮凶絶悖之罪,履載難容,而王章未施,鬼誅先及,輿情之憤惋,久而益切。幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類背馳義理之計也。國言之喧籍,厥惟久矣。日前大僚稟處,雖已允下,而此等負犯至重之類,不可僅施屛裔而止。請屛裔罪人沈魯崇,亟施絶島定配之典,其餘諸子,亦爲依律散配。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩。而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終寤之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦已正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止。盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布施設,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號惟均,迷溺之丁寧,致詞各證,凶祕之跡,如印一板。寬基則本以箕延之從孫,詿誤湖民,賣其切姻之權勢,陰庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然,此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番鞫訊,情節則半吐而半吞,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。至如吳錫忠,尤極凶且憯矣。本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀。家煥之證招丁寧,屢次來往之跡,渠供之輸款昭然,敢生漫漶之計,或曰不無其力,或言以無形,終始吞吐,一向抵賴,究厥情節,萬戮猶輕,豈可以次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,快正典刑。噫嘻,凶逆之滅倫干紀,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極。顧今誣服之宮人,迄未究覈,聲討之輿論,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣?有此逆賊民始依臺啓施行之命,處分之嚴明磊落,凡在臣隣,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則其爲狼貙之種者,尤不可晷刻容貸也決矣。請民始諸子應坐之類,亟令王府,依律擧行。噫嘻,痛矣。李命植之罪,可勝誅哉?渠本奰慝之性,洚以憸邪之態,蝨附權門,叨竊銓柄,恣行凶臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲網打而後已。要爲賊邊之執仇,是可忍也,孰不可忍也?凶徒之熾蔓,人心之陷溺,一則命植,二則命植,伊時命植之指嗾凶疏,一世之所共知,則爲逆賊報仇者,豈非亦逆?受嗾之樂洙,旣是追奪,則指使之命植,合被同律。請故判府事李命植,亟施追奪官爵之典。噫嘻,痛矣。十數年來,賊勢益肆,人心靡定,顧瞻他日之徒,爲賊右袒之輩,踵相接也。周赫則身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠雖爲薄物細故,而亦可見隱若有恃縱恣無忌之一端。至於鴻山三賊,則闖乘事機,自入官庭,伸護逆魁,看作事業,其素蓄凶圖,拚死力戰之意,卽此可見。遐土賤類,締結凶窩,只知有賊,不知有國,思之及此,骨驚膽掉。今幸乾斷赫然,以下四字刀削削此等黨與,不可仍置。請周赫,亟令王府,嚴鞫得情,夬正典刑。三啓中諸賊,罪關宗社,憤切神人,往在先朝,旣允臺啓,傳旨未下。故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸我慈聖殿下,特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故〈罪〉人基讓子寵億,姑先施以竄配之典。新除授行大司憲李直輔,時在京畿驪州地,持平姜世白,時在慶尙道尙州地,請竝斯速乘馹上來事,下諭。答曰,亟停勿煩,沈魯崇等事,若銓等事,不允。民始諸子事,李命植事,周爀事,不允。三啓事,不允。寵億,不允。下諭事,依啓。
獻納愼性眞啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此適之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊。萬有一日後惡逆之如尙魯極凶者,抵賴不服,頑忍徑斃,則孥戮之典,其將不施乎?罪在罔赦,事關後弊,請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念?廓揮乾斷,特降允兪,而傳旨未及頒下,此乃先朝旣成之命未卒之志也。今當新化休明之日,不可使凶孽逆種,晷刻偃息於覆載之間。請亟下三啓傳旨,令攸司,卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典。擧國弸塞之冤憤,可以少洩,而今旣決案正法,則孥戮之法,便是應行之典。請正法罪人鏔,亟施孥戮之典。噫嘻,痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶猛,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,快施典刑。壬子南學之疏,吁亦凶且慘矣。締結翰逆之餘黨,傳襲師賊之凶論,乃於李㙖之假托闡揚暗售凶計之時,以爲此機可乘,至有不逞之徒朴夏源者,投呈凶疏,敢肆脅持君父之計,是可忍也,孰不可忍也?噫,彼李祖源,陰受浚賊之指使,甘與昌順而和應,譸張凶論,粧出悖疏,必欲壞亂我義理,戕害我善類,至於沈基泰之所爲,亦甚凶獰,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣。向日大僚之稟處,終涉惟輕,請放逐罪人李祖源·沈基泰,竝施島配之典。噫嘻,可·發兩賊,卽窮天地亘萬古所無之凶逆,而必基,乃可基之親弟,時發之密友也。參聽於乃兄之凶言,綢繆乎時發之逆肚,則其蛇虺之毒,梟境之惡,實與可·發兩賊,異身而同氣,換面而一心。兩賊旣已伏法,則以兩賊已施之律,施之於此賊者,允合於朝家治逆之法,而今此減死之典,雖出於我聖上好生之德意,其爲失刑則大矣。請慶興府定配罪人必基,亟令王府,更爲拿來,快正邦刑。噫,彼沈達漢,自來濟恭所卵育之醜類也,頃年三司之聲討蔡逆也。渠爲憲臺,百端規避,連事違逋,此則只知死黨之義也。及當孝元殿祥朞之夕,假托拘忌,不參入臨之庭班,此則專出無君之心也。坐枳數年,忽玷臺地,及夫人言之峻發,敢投自明之一疏,而飾詐粧撰,吐氣憤薄,其於賊恭之罪惡,初無一言之略及,又不露出其名字,泛稱大論也連啓也。渠所謂論與啓者,果指何逆而言耶?況今庭臣之所沬血致討者,卽德隣,而渠亦初不槪及,護逆腸肚,昭不可掩,日前諫長之疏,臚列已盡,蓋其謀避懲討一罪也,不參哭班二罪也,諱名賊恭三罪也,不討逆隣四罪也。人臣負此四大罪,其將自立於天地間乎?渠又昨者,投呈凶疏,而其語脈旨意之所在,不可但以叵測閃弄而言也。外假陳戒之言,而陰逞怨國之心,乃敢以朋比排擊等語,肆然誣及於朝廷,究厥心腸,不覺骨顫而膽掉也。噫,新化方降,無物或遺,則皇極之道建矣,而敢詆以朋比,朝象淸明,有罪必討,則凶邪之跡屛矣,而反謂之排擊,隱然以隣·恭諸賊嚴討之大義理,歸之於偏黨擠軋之科。此實梟獍腸肚,鬼蜮情狀,而其窮凶悖逆,反有倍於前日已著之四大罪案也。今又得見憲臺聲討之章,則其論情節本末,尤爲詳悉,渠爲賊恭之爪牙,前銜投疏,至比元惡於社稷之臣,又與家·鏞兩凶,連肚接腸,陰謀凶論,無不爛熳同惡,而其兄通漢,乃復左袒於斥兇之論,似此逆黨,尙今漏網,實爲世道之深慮。今玆天道昭昭,魑魅之形自呈,而鯨鯢之誅自干,此不窮覈極治,永拔根窟,則禍亂之萌自在,而亦可曰國有典刑乎?請放逐罪人沈達漢,亟令王府,設鞫得情,夬正王法。嗚呼,壬子夏南學之疏,卽禍國家壞世道之一大機關也。其時事尙忍言哉?凶徒鴟張,邪說橫流,讐視義理,斁滅倫常,幾乎國不國而人不人矣。惟彼鄭昌順,本以霄小之徒,兼以憸譎之性,晝霄經營,專事背公而濟私,平生伎倆,都是戕善而敗正,及當此時,謂機可乘,渠乃跡附浚賊,受其頤指,勢連逆恭,通其腸肚,仍與李祖源·沈基泰輩,綢繆和應,迭爲謀主,朴夏源募爲疏頭,柳協基從以製疏,嘯聚徒黨,闖然投呈,其包藏之禍心,醞釀之陰圖,於是乎綻露無餘,而況唱出四字凶言,密囑妖賊,譸張流入,藉爲操切脅持之欛柄,而自陷於誣聖之科者,卽爲眞贓斷案,則其通天之罪,萬誅猶輕,而臥死牖下,王章未加,及夫臺啓旣發之後,兪音尙靳,輿情久鬱矣。日前憲臺之臣,忽地混入於停啓之中,此雖出於對揚之意,大失嚴懲討謹隄防之義,物議愈激,公憤益切。如此之類,不可以已停之啓而仍以置之。請故判書鄭昌順,故僉知柳協基,竝施以追奪官爵之典。答曰,不允。第四五六件事,亟停勿煩。必基事,沈達漢事,鄭昌順等事,竝不允。
上在昌德宮。停常參·經筵。
親臨明政殿陳賀還內後,內閣·政院·玉堂·藥房口傳問安。答曰,知道。
樂房提調李魯春,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
大王大妃殿·王大妃殿·惠慶宮·嘉順宮,藥房口傳問安。答曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,備邊司郞廳來言,今日賓廳日次,而陳賀相値,不得來會云矣,敢啓。傳曰,知道。
李相璜啓曰,今日陳賀,姑爲退定,待大臣入來擧行事,命下矣。判府事李時秀,今方入來,賀儀依前擧行之意,卽爲分付該曹,何如?傳曰,允。
洪義浩啓曰,卽者兵曹郞廳來言,明日動駕時,別侍衛本曹判書,當爲進參,而判書金達淳有身病,不得進參云,待明朝牌招,何如?傳曰,允。
洪義浩啓曰,兵曹判書金達淳牌不進推考傳旨,今方捧入,而今日殿座,別侍衛不可不備,如是違牌,事甚未安,更卽牌招,何如?傳曰,允。
洪義浩啓曰,兵曹判書金達淳再牌不進推考傳旨,今方捧入,而別侍衛不可不備,如是違牌,不卽承膺,事體所在,極爲未安。所當更請牌招,而係是一日三牌,何以爲之?敢稟。傳曰,更爲牌招。
傳于洪義浩曰,侍衛軍兵毛具。
李相璜啓曰,頒赦事,命下矣。未承授推考傳旨,自本院,依例爻周之意,敢啓。傳曰,知道。
傳于徐瀅修曰,禮·刑換房。
傳于洪義浩曰,明日出宮門路,以弘化門爲之,路由板廛屛門,還宮則當由館峴,該房知悉。
徐瀅修啓曰,明日大駕詣景慕宮入齋室後,大王大妃殿·王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
洪義浩啓曰,右議政金觀柱,又使錄事,來納命召,何以爲之?敢稟。傳曰,遣史官還傳。
事變假注書朴長輿書啓,臣敬奉聖諭,馳到西部西江坊下中里契議政府右議政金觀柱所住處傳諭,仍傳命召是白乎,則以爲臣於昨日附奏,披瀝腔血,罄盡衷悃,自謂無復餘蘊,庶幾仰格天聽,俯賜鑑諒。然事近徑情,跡涉違慢,方席槀私次,恭俟鈇鉞之降矣。玆又簪筆近臣,侵夜來臨,宣示溫諭,所以剖析而開牖,慰藉而責勉者,丁寧深切,諄複懇摯,又非昨論之比,臣稽首祗承,不覺涕面交逬,五情惝怳也。況今賀禮方擧,百僚趨蹌,大庭呼嵩,跛躄皆踊,而臣獨株守莫變,鐵限在前,咫尺天陛,終阻鰲抃之班,情禮虧矣,義分蔑矣。有臣如此,萬殞奚辭,臣伏讀聖諭,若曰目下事旣無指的之根因,則不足動卿一髮,又況驚駭禁斷之說,發於囚供,則設有眞箇疑謗之人,聞此必當感服云云。臣讀未終行,尤不覺隕越震惕,聲淚俱發也。噫,人臣之橫遭疑謗,而見燭於君父者,從古何限,而恩言開釋,豈有如臣之所被者哉?臣雖隕結糜粉,不足以酬其萬一,則今於諭召之下,固當竭蹶趨膺之不暇,而惟是臣區區素守,終有不敢變改者,蓋臣所秉之義,卽向年懲討之一疏也。自來攻臣者,輒以爭權二字,把作誣捏之欛柄,賊勢之鴟張,義理之斁晦,職由於此。故臣於平日,自矢於心曰,權要二字,苟不斂避,則便與所懲討者,相去一間耳。此何以表此心於百世之下乎?斷斷此心,天神鑑臨矣。然則論其所秉之義,前日猶今日,誠如聖諭之所敎,而若其去就之節,則自有隨時之異宜,固不可以膠柱論也。噫,臣之前日冒進,猶有一端可諉之說,至於今日蹲仍,則只取貪戀尸素之譏而已。將復何說而爲諉乎?惟此危悃,臣於日前,蓋已悉暴無餘,以聖上之明,苟賜澄省,則豈或遺照,而終靳曲諒之恩哉?臣之迷見,如墮膠漆,雖欲强自灑濯,仰副勤諭之至意,其勢末由,只自悼心震慄,不知死所而已。臣又得見判府事臣李時秀箚本,則以囚供中無喜懼之心一句,據爲自引之端,臣聞來,不覺然而體粟也。臣於當日筵中,雖不得與諸大臣同入,而停賀命下之後,旣不能有所覆難,則其被斥自引之義,豈與諸大臣,有所差殊哉?此亦臣惶恧俟罪之一端,伏願聖上,竝賜財察而嚴處焉云矣,敢啓。答曰,知道。昨於史官之往,罄敷予衷曲,今覽附奏,益復浼浼,卿何不念予煩悶至此也?卿之所執,予豈不知,而但有一語之復於卿者,昨臘以前,予方仰賴慈化,猶且望卿,不啻如旱天之霖雨,矧今主少國危之歎,百倍於前,而卿又欲必退乃已。顧予寡昧,將誰與濟,此不特予舍卿之難?抑在卿當初出膺之義,果何如也?卿試思之,卿試思之。至於尾附引咎之端,判府批中,已有所諭,卿不當復提,予不多誥。卿須卽爲入來事,遣史官傳諭,仍與偕來。
徐瀅修啓曰,吏曹郞廳來言,百官加下批政事,取稟。傳曰,當日爲之。
備志記,中官李團宜·金重碩,百官加親授。
徐瀅修啓曰,卽者吏曹郞廳來言,政事當日爲之事命下,而判書徐邁修在外,參判金勉柱,參議朴宗來,俱以病不來,不得開政云。參判·參議,竝卽牌招開政,何如?傳曰,允。
李相璜,以義禁府言啓曰,明日擧動時,各差備都事,當爲備員,都事李義秉身病不仕,改差,其代令該曹口傳差出,以爲分排之地,何如?傳曰,允。今日政差出。
徐瀅修啓曰,吏曹參判金勉柱,參議朴宗來牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安。參判更卽牌招,何如?傳曰,參議只推,與參判一體牌招。
徐瀅修啓曰,吏曹參判金勉柱,參議朴宗來再牌不進,推考傳旨及罷職傳旨,今方捧入,而開政命下之後,連事違召,不卽擧行,事體所在,誠極未安。參判所當更請牌招,而係是一日三牌,何以爲之?敢稟。傳曰,參議只推,與參判,仍以前牌催促。
有政。吏批,行判書徐邁修在外,參判金勉柱進,參議朴宗來進,右副承旨尹益烈進,百官加下批,以金履永爲禮曹參議,李漢德爲禁府都事,田德顯爲价川郡守,朴性圭爲白川郡守,李述模爲三登縣令,前府使李秀林,今加通政加資事,承傳。
再政。以李晩秀爲知經筵,徐邁修爲掌苑提調,金宗鉉爲景慕宮令,沈應奎爲順安縣令。
兵批,判書金達淳,參判吳泰賢病,參議閔昌爀入直進,參知曺允遂病,右承旨李相璜進,百官加下批,護軍申大羽·劉錫亮·洪繼哲·任興龜,副護軍金明淳·任希存·朴鍾淳·尹命爀·張錫胤·李文會·申鳳朝,副司直金孝秀·任厚常,副司果金處巖·申星模,以上竝單付。
徐瑩修,以吏曹言啓曰,在前頒赦時,有別歲抄書入之例矣,今番則何以爲之乎?敢稟。傳曰,依例書入。
徐瀅修,以吏曹言啓曰,別歲抄書入事,命下矣。永不敍用,居中居下,一體書入乎?敢稟。傳曰,亦爲書入。
沈象奎,以禮曹言啓曰,今日與景慕宮酌獻禮齋戒相値,稱慶陳賀時,殿庭軒架鼓吹,陳而不作之意,敢啓。傳曰,知道。
沈象奎,以禮曹言啓曰,今此稱慶陳賀時,諸道所封箋文中,鳳山郡守趙岐,橫城縣監田義顯,雖非應封官,以別軍職封箋矣。一體看審封入之意,敢啓。傳曰,知道。
沈象奎,以奎章閣言啓曰,守宮檢校直閣金勉柱,待明朝牌招,何如?傳曰,允。
沈象奎,以弘文館言啓曰,本館下番,無他推移之員,不得已以上番,姑降入直之意,敢啓。傳曰,知道。
洪義浩,以兵曹言啓曰,今正月十一日,武臣賓廳武經講書日次,而動駕相値,不得爲之之意,敢啓。傳曰,知道。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而明政殿親臨頒敎陳賀相値,不得爲之之意,敢啓。傳曰,知道。
洪義浩,以訓鍊都監言啓曰,今正月十一日,景慕宮擧動時,因兵曹節目,步軍四十名,哨官金重鼎率領,與西營入直禁衛營鄕軍,替代入直,還宮後還爲替直之意,敢啓。傳曰,知道。
行景慕宮酌獻禮親行敎是時,進幣爵酒官行刑曹判書趙鎭寬,奠幣爵酒官吏曹參議朴宗來,贊禮禮曹判書尹光普,典祀官奉常正李元八,宮司令安廷瓛,執禮行副護軍金近淳,執尊校理洪奭周,大祝副修撰申絢,盥洗位禮曹佐郞尹致任,兵曹佐郞朴英載,爵洗位禮曹正郞李南圭·兵曹正郞李德升,掌牲令典牲判官金鳳淳,贊者引儀李儀逵·趙明益,謁者兼引儀高景漢·韓光徽,贊者兼引儀成海默,假引儀李鍵,祭監監察李國標·李翼榮。
敎中外大小臣僚耆老軍民閑良人書,王若曰,是歲也,上元甲子之歲也。是月也,三陽泰來之月也。是日也,虞舜氏格于文祖之日也。予小子,以我慈聖撤簾,祗告太廟,受群臣賀,斯實予踐位行禮基命定命之初也。玆用渙發大號,敷告八方,咨爾有衆,其敬聽之。洪惟我國家,聖繼神承,積德累慶,於千萬億,受天之祜,式至我先王,孝通神明,仁浹覆載,道配二帝,治侔三王,厥享國二十四年,臣民無祿,昊天降割。予小子始衣若干尺,嗣無疆大曆服,若涉大川,若履春氷,嬛嬛在疚,罔知攸濟。惟我慈聖,天縱聖哲,悶玆多難,爲宗社立命,爲生民立極,爲小子恩斯勤斯,右之翼之,裘冕簾幃,儼然臨朝,母道而君道,越若惟四載,邦之扤隉凜乎綴旒,而轉危措安,泰山而四維之,惟我慈聖之功也。宣昭先王之大義,光揚先王之遺志,日星麗天,百世不惑,惟我慈聖之功也。燕蓋稔惡,冀鳳煽亂,姦壬邪穢,若火潦原,而肅將天討,廓淸禍源,樹倫彝之正,絶地天之通,禹之治洪水,周公之驅猛獸,無以尙之,惟我慈聖之功也。一雨一暘,惟恐六氣之愆伏,曰寒曰暑,惟恐匹夫之怨咨,夙興夜寐,視民如傷,于以太和肸蠁,沛澤汪濊,寧我區宇,貽我康年,永保我子孫黎民,罔非我慈聖攸賜也。蓋我皇祖郅隆之世,惟玆聖協贊之,我先王授受之日,惟慈聖保翊之,燕及小子,駿惠我邦家,宏謨奕烈,彌大而遠,若稽惇史,漢之馬·鄧,朱之宣仁,曾不足以匹休,而亦越周家三母,德則似之,而功莫與京。予小子一日三朝,垂拱仰成,堯天舜日,不可得以名言,前年十有二月二十八日,召大臣宰執,爰降慈敎,若曰,主上春秋長成,可以裁決庶政,予豈不思尊國體而正大經乎?其自今日撤簾,又若曰,今玆之擧國之大慶,其上告陟降,下布民庶,與百姓咸與維新,猗歟大哉。予惟我慈聖,躬履端扆,誕敷洪化,小子之所依恃,國人之所愛戴,而今焉釋萬幾之繁,膺千乘之養,頤神穆淸,永享純嘏,于慈德益光,而卽小子順志致隆之道,亦惟予小子,上承皇天祖宗之付畀,下循百官萬民之蘄嚮,惟時惟幾,政事懋哉。不敢以寡昧辭,亦惟是年,卽我慈聖聖壽耳順之年,而我殿宮五紀七旬,三慶協湊,摹金而鏤玉,嵩呼而華祝,我家禮則有,而讓而不居,寢而不行,群情顒昂,鬱而莫伸,迺玆新元吉日,載陳縟儀,揚厲慈徽,布濩慶運,抃手蹈足,用獻岡陵松柏之頌,自天申休,若有相之,而予小子,深竊有幸焉。玆於本年正月初十日,進箋稱賀于大王大妃殿·王大妃殿·惠慶宮,寡躬曁坤殿,同日受賀,自本月初十日昧爽以前,除謀反大逆·謀叛子孫謀殺毆罵祖父母·父母,妻妾謀殺夫,奴婢謀殺主,謀故殺人,壓魁蠱毒關係國家綱常,贓汚强竊盜外,雜犯死罪以下,徒流付處,安置充軍,已至配所未至配所,已發覺未發覺,已決正未決正,咸宥除之。敢以宥旨前事,相告言者,以其罪罪之,在官者各加一資,資窮者代加。赦者,小人之幸,而推恩廣慶,先王以之,雷雨作解時之義也。於戲,予之今日,書所謂知今我初服也,詩所謂繼序其皇之也。日就月將,緝熙于光明,予之志業也,明作有功,惇大成裕,予之綱紀也,疾敬德以諴小民,諴小民以祈永命,予之準則也。咨爾公卿百執事,論思給諫,方岳守宰,耆耉士民等,毋曰予莫與有爲,毋曰予深居宸極,示我周行,納我嘉謨,交修勵翼,輔予不逮,以對揚我慈聖眷佑宗國之盛德徽音。故玆敎示,想宜知悉。大提學李晩秀製進。
甲子正月初十日辰時,上詣明政殿。陳賀入侍時,行都承旨徐瀅修,行左承旨洪義浩,右承旨李相璜,左副承旨沈象奎,右副承旨尹益烈,同副承旨韓致應,假注書洪大浩·李潮,別兼春秋洪秉喆·金蓍根,直提學金近淳,檢校直閣徐榮輔·朴宗慶,待敎李敎信以次侍立。上具遠遊冠·絳紗袍,出宣化門·協陽門,別侍衛以亞堂爲之事,出駕前下敎。仍由建陽門·銅龍門·景化門,集禮門·明政門,詣月臺,通禮跪啓請降輿陞座,上降輿陞座,引儀唱宗親文武百官行四拜禮訖。宣敎官洪奭周讀頒敎文,宣箋官元在明讀箋文訖。義浩曰,宣箋官元在明,讀箋之際,聲音低微,下端年月,亦不讀奏,而徑先退出,事甚未安,從重推考,何如?上曰,依爲之。義浩曰,侍衛誤由門路,前列未免錯雜,別侍衛兵曹堂上,推考,何如?上曰,依爲之。禮曹正郞安光宇捧慶科草記,跪授相璜,相璜讀奏訖,通禮跪啓禮畢。判府事李時秀等進前曰,早朝臨殿,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀曰,慈聖養降長樂,殿下親攬萬幾,縟儀誕擧,大庭呼嵩,蹈舞慶忭,曷有其極?第臣於賀班,如是仰達,雖甚惶悚,至於區區私義,有難容默,冒沒煩瀆矣。臣之自來病狀,無以强策,目下情勢,尤難蠢動,故昨日雖伏承恩敎,而實無進身趨造之望矣。夜以賀班無一大臣之入參,待大臣入來,陳賀退行爲敎,臣實不勝惶霣。雖壞損廉防,莫重慶禮,不得不入參,故他不暇顧,冒沒入來,而第囚供所言,雖是怪鬼輩之所爲,然其語意之關係,至重且大。其時同爲登筵之左相,尋鄕已久,至今不還,臣晏然在家,偃處無恥,其擧措之驚駭,處義之顚錯,實無以更立朝端,抗顔對人,而但今日賀儀,是何等慶禮?呼嵩將擧,百官盡會,緣臣無狀,至於旋退更會之境,其瞻聆之駭惑,國體之虧損,無以更達,伏願亟降威罰,臣實顒俟。上曰,卿之所引,甚過矣。判義禁李晩秀曰,有今日金吾開坐之命,而明日景慕宮酌獻禮齋日相値,何以爲之乎?上曰,齋日勿拘,爲之,可也。上仍降座,乘輿出殿門。義浩曰,解嚴標信啓請矣。上曰,可也。入賓陽門還內。諸臣以次退出。
上在昌德宮。停常參·經筵。
大駕詣景慕宮入齋室後,內閣·政院·玉堂·藥房口傳問安。答曰,知道。
展拜後,內閣·政院·玉堂·藥房口傳問安。答曰,知道。
洪義浩啓曰,司僕寺內乘來言,捲簾毛帳,取稟。傳曰,捲三面。
洪義浩啓曰,兵曹判書金達淳牌不進罷職傳旨,今方捧入,而今日動駕,別侍衛不可不備,如是違牌,事甚未安,更卽牌招,何如?傳曰,允。
洪義浩啓曰,今日動駕時,挾輦軍·槍劍軍·入直禁軍除出,標信請出之意,敢啓。傳曰,知道。
傳于洪義浩曰,侍衛軍兵毛具。
尹益烈啓曰,臣以大王大妃殿·王大妃殿·惠慶宮·嘉順宮問安進去,下直之意,敢啓。傳曰,知道。
沈象奎,以奎章閣言啓曰,大駕今已還宮,守宮檢校直閣金勉柱,依定式減下,何如?傳曰,允。
沈象奎,以禮曹言啓曰,永禧殿展謁,非酌獻禮年次,則每於歲首太廟展謁時,一體展謁事,曾有定式矣。今番則何以爲之乎?敢稟。傳曰,以望前後擇入。
沈象奎,以禮曹言啓曰,永禧殿展謁取稟草記,傳曰,以望前後擇入事,命下矣。展謁吉日,令日官池景泌推擇,則今正月十三日·十七日俱吉云,以何日定行乎?敢稟。傳曰,以十七日爲之。
義禁府啓目,向前李東萬亦,悖疏則目見而寫出渠家,悖通則面對而謀議其事,投疏者渠肄也,傳通者渠客也。至再至三,如恐不及,而終又闖呈一疏,有若初不參聞者然,其爛熳和應之狀,翻身拔足之計,明若觀火,昭著難掩。渠供中亦已一一遲晩,則發疏發通之自初肯䋜,無出於渠,而敢以爲因宗益而始知疏事,因元喜而始聞通議,誤認公議,末乃覺非云者,顯有呑吐本情掩諱實狀之跡,究厥所爲,尤極巧惡,所當請刑是白乎矣,曾經侍從勿爲請刑,載在大典通編。且有捧草供以入之命,上裁何如,判付啓,此囚爛熳綢繆之狀,不待渠供,秋曹諸囚之供,卽渠眞贓斷案,則渠安敢發明,至於末梢投疏拔足之計,其情態,尤不忍正視。此而尋常究問,則此輩之根窩,終無可破之時,除尋常出意見,爲先施威嚴問爲良如敎。又啓目,向前洪履猷亦,趙鎭井悖疏,與洪宗益爛熳和應,終是主張之狀,渠旣一一自服,敢以事關莫重之語,無難說去,欲掩譸張排布之跡者,明若觀火兺不喩,以渠供觀之,可知疏事首唱,專出於渠,而漫漶推諉,有若宗益主謀,渠則助成者然。悖疏悖通,便是一串貫來,而疏則無辭遲晩,通則抵死發明者,尤不成說。至於逞其私憾之說,網打朝紳之計,反覆嚴問,終不直陳,究厥情狀,萬萬痛惡,平問之下,有難取服,所當請刑是白乎矣,旣有捧草供以入之命,上裁何如,判付啓,故重臣己亥疏,渠所謂誣逼莫重莫嚴之地者,別有何事何語是隱喩,辛酉年間,已有慈聖昭晢晰之敎,則今此重爲提出者,豈非出於一段樂禍之心是旀,賀儀停止之擧,卽出於對揚修省之盛德,則此豈但大臣之所承順而已。以此欲爲構誣之欛柄者,尤萬萬凶譎是遣,至於悖通之主張,秋曹諸囚之供,綻露無餘,而猶敢發明者,尤爲獰頑,以此添問目施威嚴問,期於得情爲良如敎。又啓目,向前趙鎭井亦,今此悖疏,設如渠言,專出於洪履猷之指嗾是白良置,上疏是何等重事,而旣以渠名,着銜呈疏,謂以不見疏中語云者,全不成說,必有隱情,而反覆嚴問,終不直陳,究厥情狀,萬萬駭痛,所當請刑是白乎矣,曾經侍從勿爲請刑,載在大典通編。且有捧草供以入之命,上裁何如,判付啓,如渠老悖昏耗之類,豈是深責,而雖曰爲人諉脅,着名則着名,亦不可全付不治之科,待諸囚決處,直爲還發配所爲良如敎。
甲子正月十一日卯時,上詣景慕宮。行酌獻禮入侍時,行都承旨徐瀅修,行左承旨洪義浩,右承旨李相璜,左副承旨沈象奎,右副承旨尹益烈,同副承旨韓致應,假注書洪大浩·李潮,別兼春秋洪秉喆·趙雲翊,直提學金近淳,檢校直閣徐榮輔·朴宗慶,待敎李敎信以次隨駕。上具遠遊冠·絳紗袍,乘輿出萬寧門·內閣大門,由進善門·肅章門·建陽門·銅龍門·景化門·集禮門,至明政門外,降輿乘輦。義浩曰,別侍衛以亞堂擧行矣。上曰,依此爲之。出弘化門外,路由板廛屛門,詣宮大門外,降輦乘輿,入齋室。小頃,通禮跪啓請外辦,上出齋室,瀅修獻圭,上執圭就板位,引儀唱再拜禮訖,仍詣廟內奉審後,還御齋室。象奎曰,酌獻禮時,直入正時,不爲豫稟,則未知以何時啓請外辦,故敢此仰達矣。上曰,卽今入之,可也。時至,通禮跪啓外辦,上改具冕服,執圭就板位,仍詣廟內,行酌獻還復位,行再拜禮,仍詣望燎位,望燎訖,通禮跪啓禮畢,上還御齋室,改具遠遊冠·絳紗袍,乘輿。鎭寬曰,望廟樓房,在先朝時,每爲不時動駕,故猝地點火,易爲陋濕。故守僕上直,以望廟樓房爲之。長時炊火,而今則動駕時預爲出令,可以前期點火。且其處,距廟內至近,常時炊火甚未安,自令守僕上直,以守僕房爲之,望廟樓則勿爲炊火似好,故敢此仰達矣。上曰,依此爲之也。進發出宮大門外,降輿乘輦,至觀旂橋下輦所降輦,步過乘輦,由弘化門,至明政門外,降輦乘輿。義浩請出解嚴標信。上曰,可也。仍入賓陽門還內,諸臣以次退出。
上在昌德宮。停常參·經筵。
李相璜啓曰,合辭許久闕啓,事甚未安,除在外·未署經外,呈告人員,竝卽牌招,何如?傳曰,允。
李相璜啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李相璜啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李相璜啓曰,左副承旨沈象奎,今日不爲仕進,卽爲牌招,何如?傳曰,明日待開門牌招。
敎慶尙監司金羲淳書曰,予惟簡才授能,國家所以重鎖鑰,承流宣化,人臣所以作藩屛。是故於虞而有方岳之詢,於周而有江漢之頌,歷賢今昔,以此爲先,廣選朝廷,非汝莫可。惟卿,文忠賢胄,士流淸名,問學本乎家庭,充養有素,言議主於義理,秉執彌堅,不衒其技能而中貯才識,不露其聲氣而內蘊威明,早歲蜚英,同時之士友心許,一疏鷹擊,未死之姦諛骨寒。呂申公說經最精,先王屢勤崇奬,晏同叔居家好讀,寡人早得賢僚,前後之契遇由斯,外內之歷揚如彼,南服仗使者節,摘發如新,西湖佩長吏符,利澤載洽,任喉舌而惟允,佐銓衡而克公。謹畏私情,雖曾辭乎南臬,盤錯利器,必欲試乎外藩,維嶺表之封彊,寔方內之扞蔽,負太白而濱滄海,幅員數千,自新羅而曁本朝,城邑七十,人才興於鄒·魯絃誦,地利擅於梁·益膏腴。然而由近歲習尙之漸渝,致今日弊瘼之益甚,儒風頹而校院少揖讓之美,民俗狠而閭里多爭訟之端,列邑之穀簿枵虛,衆鎭之戰備疎略,重以逆獄屢梗,渠魁尙在逋逃,邪術難鋤,蚩氓最易漸染,豈惟蕭墻之內擾,實多疆場之外憂?矧予方在幼沖,最難撫字,法殿纔經燒燼,雖災異之非虛,深宮遠隔田疇,奈疾苦之莫察,與共憂者其惟良二千石,所僉擧者卽我小宗伯臣。玆授卿以慶尙道觀察使兼兵馬水軍節度使·巡察使大丘都護府使,卿其祗服寵章,往布德意。勸學有要,資平日心得之工,牖頑不難,遵古人耳提之敎,興利除害,悉循便宜。黜幽陟明,必稽功實,毋徒尙威猛而取快,毋或事煦濡而狃安,舟楫與强寇相通,詎忽綢繆之策,管轄視諸路尤重,須盡撫安之方。廉約公勤,固不待乎加勉,恢弘振厲,竊所勖於爲治,自餘稟裁,厥有典憲。於戲,嚮用未艾,豈暫離乎?憂虞方深,徒得重耳,杕杜舊路,必多驗於前聞,桐梓遺墟,亦深感於新寵,爲許將毋而往,克思體君之憂。故玆敎示,想宜知悉。知製敎李晦祥製進
傳于李相璜曰,慶尙監司留待。
傳于李相璜曰,慶尙監司入侍。
慶尙監司金羲淳下直,長弓一張,長箭一部賜給。
李相璜啓曰,慶尙監司金羲淳授符次,密匣請出之意,敢啓。傳曰,知道。
朴長輿奉命在外,代以洪晩燮爲事變假注書。
李相璜啓曰,事變假注書洪晩燮,時無職名,令該曹付軍職,冠帶常仕,何如?傳曰,允。
李相璜啓曰,假注書洪大浩,身病猝重,勢難察任,今姑改差,何如?傳曰,允。
洪大浩改差,代以柳訸爲假注書。
李相璜啓曰,行大司憲李直輔,持平姜世白在外,執義閔師宣,掌令李東煥·鄭彦仁牌不進,持平李運恒未署經,監察茶時之意,敢啓。傳曰,知道。
以大司諫李東稷,司諫玄重祚,獻納愼性眞,執義閔師宣,掌令李東煥·鄭彦仁牌不進罷職傳旨,傳于李相璜曰,只推。
甲子正月十二日辰時,上御熙政堂。慶尙監司入侍時,右承旨李相璜,假注書李潮,別兼春秋金蓍根·趙雲翊,慶尙監司金羲淳以次進伏訖。上曰,慶尙監司進前職姓名。羲淳進伏奏曰,慶尙監司臣金羲淳。上曰,善爲下去,着實爲政。羲淳曰,臣本無才,不知所以堪承之道矣。上曰,何日當發行耶?羲淳曰,今日發行,雖一站,前進伏計耳。上命承旨,讀傳宣諭,相璜讀宣諭訖,羲淳起伏。上命慶尙監司先退,承史各就座。仍命退,承史以次退出。
上在昌德宮。停常參·經筵。
李相璜,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李相璜啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
李相璜啓曰,禁衛營將官來言,今日本營軍兵,日次私習云矣,敢啓。傳曰,知道。
李相璜啓曰,御營廳將官來言,今日本廳軍兵,日次私習云矣,敢啓。傳曰,知道。
李相璜啓曰,右副承旨尹益烈,今日不爲仕進,卽爲牌招,何如?傳曰,許遞。前望單子入之。
專于沈象奎曰,諸承旨持公事入侍。
傳于沈象奎曰,永禧殿展謁時,儲慶宮亦當展拜,該房知悉。
傳于李相璜曰,當該承旨罷職。
韓致應啓曰,臣與右承旨李相璜伴直矣,纔已罷職出去,左副承旨沈象奎內閣直,右副承旨未差,伴直無人,左承旨洪義浩,所當牌招,而拘於廳規,不得請牌,何以爲之?敢稟。傳曰,牌招。
韓致應啓曰,左承旨洪義浩牌不進推考傳旨,今方捧入,而伴直無人,所當更請牌招,而拘於廳規,不得請牌,何以爲之?敢稟。傳曰,牌招。
韓致應啓曰,行左承旨洪義浩再牌不進推考傳旨,今方捧入,而伴直無人,所當更請牌招,而係是一日三牌,且拘於廳規,不得請牌,何以爲之?敢稟。傳曰,更爲牌招。
韓致應啓曰,右議政金觀柱,又使錄事,來納命召,何以爲之?敢稟。傳曰,遣史官還傳。
韓致應啓曰,行大司憲李直輔,持平姜世白在外,執義閔師宣,掌令李東煥·鄭彦仁牌不進,持平李運恒未署經,監察茶時之意,敢啓。傳曰,知道。
以大司諫李東稷,司諫玄重祚,獻納愼性眞,執義閔師宣,掌令李東煥·鄭彦仁牌不進罷職傳旨,傳于韓致應曰,只推。
沈象奎,以禮曹言啓曰,今正月十六日淑善翁主駙馬初揀擇時,揀擇人出入門路及揀擇處所,以何處爲之乎?敢稟。傳曰,處所熙政堂爲之,門路金虎門爲之。
沈象奎,以春秋館言啓曰,上番別兼春秋金蓍根,以訓鍊都監從事官,今日價布捧上坐起時,晝仕出去之意,敢啓。傳曰,知道。
韓致應,以兵曹言啓曰,今正月十七日大駕詣永禧殿展拜,儲慶宮展謁時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍九哨,馬軍三哨,爲先廂,禁衛營鄕軍五哨,騎士三番,爲後廂。御營大將,率該營鄕軍三哨,騎士二番留陣,禁軍五番隨駕,餘軍留營及扈衛軍官有廳軍等,置之,可也。
兼春秋鄭宗顯於啓,臣於本月初九日戌時量,敬奉聖諭,同月十一日卯時量,馳到砥平縣上西面長壽洞議政府左議政徐龍輔所住處,傳諭後,仍傳命召是白乎,則以爲,恩言雖極鄭重,衷情轉益崩迫,數行附奏,亦不敢爲厭然備例之計,跼高蹐厚,尤無所容。惟有涕泣窮山,顒俟鈇鉞之加,而至於王人相守,民邑受弊,益增賤臣之罪,亦乞趁卽召還云矣。臣旣承偕來之命,姑爲仍留緣由,竝以馳啓云云。踏啓字。
兼春秋白慶楷狀啓,臣於本月初十日寅時量,敬奉慈敎,同月十一日辰時量,馳到傳諭于砥平縣上西面長壽洞議政府左議政徐龍輔所住處,則以爲,臣才因史官之啓,略陳崩迫之私,而衷情抑塞,言不暇文,泥首戰恐,益增罪戾,不圖近侍之臣,聯翩遠臨,傳宣慈敎,首尾五百有四十有餘言,字字懇惻,所以全保之昭晰之者,靡不用極。從古人臣之負罪如臣而受恩又如臣者,果有幾人哉?以首頓地,有淚無從,慈敎事體尤別,亦不敢循例附奏,謹當收召心魂,略入文字,仰暴情實云矣。臣則仍爲復路,緣由竝以馳啓云云。踏啓字。
事變假注書朴長輿書啓,臣於本月十一日丑時量,敬奉聖諭,馳到西部西江坊下中里契議政府右議政金觀柱所住處,傳諭後,仍傳命召是白乎,則以爲,臣於再昨,荐承聖諭,而區區血懇,終未蒙體諒。是蓋臣辭拙誠薄,不能仰格之致,而第臣顒企之餘,心膽隕墜,終夜熬煎。遂乃抖擻病神,復控衷赤,而私語於心曰,披瀝傾竭,至於如此,而猶未蒙矜察,則是必臣運窮命盡,死期將至而然,亦將任運順受,無所怨尤而已。玆又伏承十行諭旨,玉音之過隆,天聽之逾邈,猶夫前日而反或有加,則臣於此,不覺悼心失圖,直欲籲天而不可得也。臣憂悸崩迫,病狀陡劇,雖欲更事敷暴,勢亦末由。然竊有一段悃誠,拚死畢義者,聖諭有曰,卿之所執,予豈不知?又有曰,矧今主少國危之歎,百倍於前,又有曰,在卿當初出膺之義,果何如也?惟此數句,辭敎切惻,旨意懇摯,有足以感豚魚而泣鬼神。況臣粗具省覺之性,則寧或全然冥昧,不知所以仰體乎?然臣之庸陋,亦嘗奉敎於君子矣。蓋曰人臣事君,不徒以趨走承命爲禮,而必以量己度分爲義,故義之所在,禮有時而變。然則可就而不就,可去而不去,均爲不義,而其所以藉手事君者,不過一義字而已。臣本才識蔑蔑,百無一取,則前日之冒膺,固未知必合於義。然河陽晨炊,君子有取焉,則才識堪否,在所不論,而百世尙論,猶或見諒,至於今日,則聖上春秋長成,德學漸就,宗國磐泰之勢,蓋有與前日大異者,而乃猶自諉曰,時勢艱危,吾不可去位云爾,則是果何等廉義,而士友之唾罵,百世之嗤鄙?臣雖有喙三尺,何以自解乎?且使臣,有一分才識,進可以仰裨國事者,則雖或冒唾罵而復進,猶有可據者矣。今則不然,臣之叨居是任,亦旣經年,而曾無一言一事少效塵露者,此不獨臣所自知,實聖上之所洞察,朝野之所共知也。以此伎倆,猶敢攘臂擔着,復效馮婦之下車,則不但百世之尙論,國人必將憤罵而驅逐之矣。臣雖無恥,豈忍爲此?以聖明體下之仁,亦豈忍使臣,喪其廉義,自陷於無忌憚之科乎?然則聖諭中,卿之所執,予豈不知一句?卽可見日月之明,靡有遺照,而臣之感泣攢祝,亶在於是。若蒙聖上,益加曲諒,俾遂至願,則臣雖卽日滅死,亦當隕結圖報於九原之下矣。至於奉命之臣,相守於江郊湫陋之所,不但在臣賤分,萬萬惶懍,其所貽弊於窮閭民村,實不鮮微。伏願特軫聖念,亟令召還焉云矣。臣旣承偕來之命,姑爲仍留緣由,竝以馳啓云云。答曰,卿之浼浼,何至此極?卿以今日異於前日,縷縷爲辭。然於此予亦有說,入新年未滿一望,昨冬今春,其間幾何?予之長成,能使國人,弛主少之憂乎?設如卿言,德學漸就,此政朝夕納誨,進進不已之時,居公孤之尊,任輔導之責者,其可半途而去之乎?顧今生民之倒懸,朝象之渙散可謂岌岌殆哉,而謂宗國有磐泰之勢者,卿欲慰藉予兢懼之心,而發乎三者,皆予所未敢曉也。君臣之間,貴在無隱,卿雖不屑於予,思欲自潔,予則不得不以存於中者諗卿,卿其諒予切懇,追古人不俟駕之義,幡然易圖,卽日簉朝,聽予面諭事,爾其更爲傳諭。
義禁府啓目,開城經歷鄭繼忠矣原情云云。問目內辭緣,惶恐遲晩,所當請刑是白乎矣,曾經侍從勿爲請刑,載在大典通編,議處,何如?判付啓,公罪勘放爲良如敎。
京畿監司徐榮輔疏曰,伏以日吉辰良,賀儀誕擧,閟宮行禮,鑾蹕穩旋,慶抃之忱,中外惟均,仍伏念臣猥以無似,忝叨重寄,居常隕懼,如集于木。乃於去月末,因前銜金應斗疏論麻田郡流民還弊事,有令本道査實之命,臣按道未久,道內事固未能周知,而至於麻田還弊,槪有所領略。蓋遇災代捧,轉生弊端,已十有餘年,昨冬麻民之聯訴,槪似應斗之今疏,臣聞而驚駭。問於該郡,則穀名還作,俱有依遽,幻弄染指,實無把捉,本郡還弊,又非今年之事,而土民之告訐地主,其習不可長,先將狀頭之罪,嚴加懲治,及應斗疏出,則其說比民訴尤重,曰流民曰白徵,件件可愕,臣遂差出査官,使之行査矣。昨忽有人,自稱前都事金應斗,委來臣營幕府,末乃直到臣之家,而其所爲辭,大段胡亂,臣不敢枚擧煩浼,而要之以營邑關節之說,爲恐喝脅持之計,此誠一大變怪也。因渠疏論,行査有命,渠言而是,則不患不立,如或未瑩,亦宜靜而俟之,今乃計出於鉗制按臣,于營于家,恣意歷抵,謊言醜語,公肆咆喝,何其着急之太甚,而縱恣之乃爾?今日紀綱,雖曰頹壞,亦不料其至于此極也。其在朝家事體,恐不宜仍以置之,一任其跳踉而無所忌憚也。臣雖人微,顧其職則按道之重任也,語其事則奉命而行査也。苟有威重,足以彈壓於平日,則豈有是也,而乃爲如應斗者所敢輕視,欲售其脅喝之習,尙何可以奉揚王靈,盤覈事實乎?區區私義,決難冒當。伏願聖明,俯垂諒察,亟命別遣按査,俾査事明白出場。仍治臣溺職之罪,以肅朝綱,千萬幸甚。臣無任云云。答曰,省疏具悉。金應斗事,聞甚駭然。此不嚴處,豈謂有國綱乎?施以定配之典,以此不欲當査事,卿事過矣。卽爲査啓,可也。
應敎元在明疏曰,伏以臣賦性疎迂,見識寡昧,遇事執迷,全沒較計,信心直行,未能周詳,卽一硜硜然小器量,而秪是一段衷赤,有懷無隱,隨闕必補之意,常所耿耿于中矣。日昨一疏,徒以過計之憂,妄效貢愚之忱,而至若喉院之請譴,亦不過一時相規之義。迺者都承旨臣徐瀅修等引嫌之疏,其所陳辨,下語深緊,引諭乖舛,臣誠駭惑之至,莫曉其意也。噫,彼悖儒之罪犯,若論其輕重大小,則雖用鞫囚之例,未爲不可而旣無設鞫之命,則朝官之繫金吾,士庶之屬秋曹,自是獄體之常,臣所謂關石和勻,政謂此也。臣意則蓋以事關一初刑政,或慮擧措失宜,因襲爲弊而已。至於拿來,則囚該府之例,臣誠未之察也。苟欲罪臣,謂之昧例,可也,謂之膠滯,可也。其曰怵之憂之云云,已是臣情外之誚,而若其所謂魏其獨藏等句,是果何等語耶?若以謂有爲而發,則誠非意慮之所及,若以謂無心之說,則可謂援引之不襯,此言奚爲而至哉?樞機之發,君子所愼,惜乎其亦妄發也已矣。然今此詆斥之來,徒緣臣妄有所陳,以致費辭之至此,是則臣之罪也,尙誰怨尤?在臣自處之義,惟宜謝跡名途,屛息自訟而已。玆敢不避猥越,仰瀆崇嚴。伏乞天地父母,俯垂鑑憐,特遞臣所帶之職,仍治臣僭妄之罪,以肅朝綱,以安微分焉。抑臣於今番獄情,竊有所區區憂慮者,敢此附陳焉。蓋其諸囚眞贓,幾盡綻露於渠供,則此誠嚴覈痛懲之一大機也。悖疏悖通,脈絡相貫,而猶復呑吐漫漶,情節隱現,此而一或放過,則如疏川而未滌其源,鋤草而未除其根,安知無漏網之魚,遺醜淵藪,釀盛他日之禍胎乎?言念及此,良覺凜然,此機甚急,不容少緩,嚴飭金吾·秋曹之臣,更加盤詰,反復査櫛,以杜後患,恐不可已也。噫,今日朝象,可謂寒心,輔相遜野,廟務委積,國事之艱虞,若涉無津。況又進講之資益,不可斯須間斷者,而許久曠闕,誠非細憂,顧今急務,惟當別下敦迫之諭,期於必致而後,庶有底定之期矣。都政愆期,民邑受弊,朝家之所宜軫念,而今因銓衡之撕捱,經年閱月,杳無期限,國體由是而解紐,民憂由是而廢閣,豈不泄泄之甚乎?大臣隆毗也,冢宰重任也,而一任怪鬼之揶揄,以致世道之板蕩,則其如紀綱之壞隳何哉,其如堂陛之凌夷何哉?伏願殿下,奮發聖志,淬礪初政,廓掃螮蝀之滓穢,誕啓化理之淸明,于以上答天休,下副民望焉。臣無任云云。省疏具悉。爾之昧例,無或怪矣。承宣之取譬爲言,豈有深意乎?附陳,甚是矣。爾其勿辭察職。
甲子正月十三日辰時,上御觀物軒。諸承旨持公事入侍時,右承旨李相璜,左副承旨沈象奎,同副承旨韓致應,假注書李潮·柳訸,別兼春秋金蓍根·趙雲翊,待敎李敎信,以次進伏訖。上曰,公事讀之。相璜曰,臣吏房代房,而無公事矣。致應讀奏忠淸監司閔耆顯狀啓,可興倉領運差使員差出事。象奎曰,臣禮房待罪,而無公事矣。致應曰,臣兵房代房,而無公事矣。致應讀奏江華留守韓用鐸狀啓,頒赦文祗受事。致應曰,臣工房待罪,而無公事矣。上命書判付訖,命退。諸臣以次退出。
上在昌德宮。停常參·經筵。
巳時午時,日暈。夜五更,月暈。
韓致應啓曰,合辭方張之時,兩司無詣臺之員,事甚未安,除在外·未署經外,呈告人員,竝卽牌招,何如?傳曰,允。
沈象奎啓曰,吏曹郞廳來言,承旨有闕,政事,取稟。傳曰,前望單子入之。
沈象奎啓曰,臣象奎依定式進詣香室,奉審香祝樻祝版袱子,則精潔之意,敢啓。傳曰,知道。
傳于韓致應曰,同副承旨,馳詣宗廟·景慕宮,奉審摘奸以來。
傳于沈象奎曰,諸承旨持公事入侍。
承旨前望單子入之,金宗善·朴鍾淳落點。
兵曹,以李仁秀爲右邊捕盜大將。
金宗善啓曰,行大司憲李直輔,持平姜世白在外,執義閔師宣,掌令李東煥牌不進,掌令鄭彦仁陳疏,持平李運恒未署經,監察茶時之意,敢啓。傳曰,知道。
以大司諫李東稷,獻納愼性眞,執義閔師宣,掌令李東煥牌不進罷職傳旨,傳于金宗善曰,只推。
事變假注書朴長輿書啓,臣於本月十三日戌時量,祗受聖諭,傳諭于西部西江坊下中里契議政府右議政金觀柱所住處是白乎,則以爲臣伏承敦諭中卿雖以下十字之敎,萬萬震懍,求死不得。今方出伏路傍村舍,席槀以竢鈇鉞之誅云矣。臣旣承偕來之命,因爲隨往大臣所到處,緣由竝以馳啓云云。答曰,予則悉告衷曲,而卿則惟以決退爲主。今此之擧,尤萬萬過當,是豈所望於卿哉?卿旣以此爲不安之端,敦諭中卿雖以下十字,特命還收,以便卿心,卿其諒此渴望之心,卽爲隨史官入城事,更遣史官傳諭,仍傳命召。
沈象奎,以奎章閣言啓曰,明日卽奉謨堂春孟朔奉審日次,臣等進詣擧行之意,敢啓。傳曰,知道。
沈象奎,以禮曹言啓曰,圖畫署,有別遞兒祿窠,而畫員中勤勞國役者,使之次次許付矣。付祿全祥直有頉代,畫員朴維城,前後國役,多有效勞,依例許付,何如?傳曰,允。
金宗善,以義禁府言啓曰,時囚罪人鄭繼忠原情公事判付內,以公罪勘放事,命下矣。鄭繼忠以軍器失火律,杖八十徒二年,公罪收贖放送之意,敢啓。傳曰,知道。
金宗善,以義禁府言啓曰,前都事金應斗,施以定配之典事,承傳啓下矣。金應斗平安道龜城府定配,而以承傳內辭意,具罪目,依例發遣府羅將,押送配所,何如?傳曰,允。
義禁府啓目,向前洪履猷亦,謹以判付內辭意,反覆究覈,施威嚴問是白乎,則前招中誣逼云云者,以徐有寧疏中兩句語爲說,而樂禍一款,抵死發明是白遣,賀儀停止事段,以自犯死罪,無辭遲晩,而至於構誣之本情,終不自服是白遣,通文一事,一如前招,稱以初不參涉,與李榮復·鄭在民對質,則可辨是如爲白如乎,其所初招,漫漶呑吐,終無輸款之意,究厥情狀,萬萬痛惡。刑曹囚鄭在民·李榮復,取來頭面後,還送該曹,履猷段,一次施威,無以取服,加刑得情何如,判付啓,秋曹兩囚對質,依允爲旀,紅袖傍捉之句,卽辛壬間凶徒,締結宦妾,表裏和應之明證,出於乙巳以後筵敎者,此豈故重臣誣逼之說,而一何相似之語?亦不過謂締結和應之狀,與辛壬相似也。從古文字間取譬之際,似此語暈,本自何限,則以此抉摘,驅人於罔測者,其可成說是旀,又況辛酉昭晰之擧,必無不知之理,而忽復提起者,豈非樂禍之心乎?外此抵賴之端,竝良嚴刑取服爲良如敎。又啓目,向前李東萬亦,謹奉判付內辭意,參以秋曹供案,另具問目,施威嚴問是白乎,則悖疏悖通,與洪宗益·金元喜之類,終始謀議,爛熳和應之狀,箇箇遲晩,渠之眞贓斷案,雖若到底彰露是白乎乃,悖疏根窟,只歸於洪履猷之主張,兩通手草,終諉之金元喜之構誣,至於經營排布網打朝臣之計,抵死漫漶,終不吐露,甚至連腸之元喜,謂之近漸疎厭,拔足之渠疏,托以爲人勸成,究厥情狀,節節狡慝。如此情犯痛惡之類,不可以曾經侍從,不爲請刑,一次施威,有難取服,加刑得情何如,判付啓,此囚之許多粧撰,益見其欲巧反拙是如乎,渠與洪履猷輩,自是風馬牛不及之間,則若疏若通,許多朝士中,必與渠相議者,可見其平日爛熳綢繆之跡,可推而知。朝家置而不問則已,旣問之後,豈可不覈根窩而止乎?加形嚴訊,期於輸情爲良如敎。
領中樞府事李秉模疏曰,伏以三陽泰回,萬祿鼎臻,殿宮之寶齡彌邵,長樂之孝養愈隆,東朝撤簾,北極垂衣,朝野頌元祐之餘化,父老聽山東之新詔,事光簡策,慶溢宗祊。仍伏念臣以分以禮,敢不竭蹶趨簉於大庭蹈舞之日,瞻五雲於逖違之餘,祝九如於班聯之末,歸與村翁野老,歌詠太平,而伏況向伏奉聖批,辭敎鄭重,德意隆洽,愍其棲屑,飭令還第,臣非木石,寧不感泣,思所以仰體萬一哉?第臣情地之外,疾病侵尋,經冬坏蟄,作一癃廢之人,雖欲自力,其勢末由,有臣如此,生不如死。伏乞聖明,亟降威罰,永刋朝籍,俾安賤分,千萬懇祝。臣於前後祿米輸送之敎,有萬萬惶悶者,臣旣未肅樞銜,則便同無官,無官受祿,有違法意,乞令道臣,更勿煩徹,以尊國體焉,臣無任云云。答曰,省疏具悉卿懇。慶禮之日,意謂見卿,跂予望之,忽見來章,悵失之外,愼節不勝悶慮,俸祿之辭,萬萬過當,卿其安心領受,竢少間卽起還第。仍傳于朴鍾淳曰,此批答,令地方官傳諭于領府事。
行吏曹判書徐邁修疏曰,伏以廟宮祗謁,聖慕克伸,載暄風日,鑾蹕穩旋,大小從邁,士女傾城,莫不欣瞻羽旄之盛,而臣獨何人?瘢穢遍體,其限如鐵,躑躅屛營,無敢進身,繞壁明發,不遑暇寐。嗚呼,人之成就,貴在晩節,而臣於垂死喘喘之境,不避高蹊,久阽焦原,畢竟疑怒積於無形,伏弩潛發,駭機密布,如使有識者觀之,必曰不知止足,宜其老白首而殆且辱矣。臣雖不識人間羞恥事,安得不忸怩若撻于市乎?臣之此心,實於中而達於辭,則庶幾上感至尊,有願得遂,而疏前後三上恩批,去益隆摯,天聽去益邈然,臣於是,自知其誠之不足以上格也。書曰,無曠庶官,庶官尙不可曠,天官冢宰,果何等重任,而虛縻旣久,大政無期,緣臣一人,厲彼萬民,此莫非臣罪戾之積,而其於國體,獨無所損也哉?況今諸囚之盤覈旁午,則尤豈敢晏然自處於無過之地,朶頤舒膝,揚揚對人客而恣笑譚乎?在臣私義,如針刺氈,不得已奔走鄕廬,恭俟處分,當此縟儀筮吉,嵩呼隔日,踽踽郊坰,回首終南,是豈人情天理之所可堪?顧其勢有不容不然者,言念臣身,吁亦悲矣。伏乞聖明,念九經體群臣之義,推匹夫獲自盡之道,亟削臣所帶之任,仍治臣擅離之罪,以肅朝綱,不勝血祝,臣無任云云。答曰,省疏具悉。卿之又此深引,何不諒也?適中其奸計,而徒損國體,決不可任卿去就,勿辭卽爲入城。
吏曹參判金勉柱疏曰,伏以三陽回泰,百祿鼎臻,養隆長樂,聖孝彌光,躬親庶政,賀儀載擧,臣民慶忭,曷有其極?仍伏念臣忝叨禁堂之列,日前開坐也,臣有衆所共知之實病,末由蠢動,不得已冒死未赴,縮伏俟勘,及伏承本府草記批旨,辭敎截嚴,譴遞之命,至及於赴坐之右僚,臣之罪,於是乎益無所逃矣。惶凜震越,萬萬靡措,臣於此際,晩又伏見玉堂元在明疏本,則以蜚通儒生之自王府擧行,謂非法意,論斥金吾之初不提稟,至有禁堂譴責之請,臣不勝瞿然惶恧之至。無論法例有無,參坐與否,臣亦伊時該堂中一人,況長僚,旣以此引義,則臣何敢諉以已遞,而獨自晏然乎?昨緣政牌屢降,促敎繼下,惶隕之極,不暇他顧,冒沒承膺,揆以廉防,尤切愧悚之忱,玆敢略暴短章,仰瀆崇嚴。伏乞聖慈,亟降威罰,以安私分,以謝人言,千萬幸甚,臣無任云云。答曰,省疏具悉。已諭於前判金吾之批,勿辭行公。
甲子正月十四日辰時,上御觀物軒。諸承旨持公事入侍時,左副承旨沈象奎,假注書李潮·柳訸,別兼春秋金蓍根·趙雲翊以次進伏訖。上曰,公事讀之。象奎讀奏江原監司申獻朝啓本,守令年終七事成冊上送事,慶尙監司南公轍狀啓,勸農有旨祗受事,東萊府使鄭晩錫狀啓,送使倭上船宴雜物入給事。象奎曰,兵刑工房,皆無公事矣。上命書判付訖。象奎曰,新除授右邊捕盜大將李仁秀,卽爲牌招,傳授命召及大將牌·傳令牌,何如?上曰,依爲之。出擧條上曰,新除授承旨,牌招察任。出榻敎象奎曰,凡外間書冊之新印者,例呈一件于內閣藏置矣。今番陶庵集新出,而自前有新出冊內入乙覽後還藏本閣之事,今番則何以爲之乎?上曰,入之。命退,承史以次退出。
上在昌德宮。停常參·經筵。
夜自初更至五更,月暈。
惠慶宮進服蔘吉茶,自明日一貼式煎入事,榻前下敎。
惠慶宮供上透耳筒,依前方明日製入事,榻前下敎。
藥房提調李魯春,右承旨沈象奎啓曰,伏未審日間,聖體何如,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮藥房口傳問安。答曰,知道。
金宗善啓曰,合辭方張之時,兩司無詣臺之員,事甚未安,除在外·疏批未下·未署經外,呈告人員,竝卽牌招,何如?傳曰,允。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,備邊司郞廳來言,今日賓廳日次,而左議政徐龍輔下鄕,右議政金觀柱出城,不得來會云矣,敢啓。傳曰,知道。
金宗善啓曰,行大司憲李直輔,持平姜世白在外,執義閔師宣,掌令李東煥牌不進,掌令鄭彦仁疏批未下,持平李運恒未署經,監察茶時之意,敢啓。傳曰,知道。
以大司諫李東稷,獻納愼性眞,執義閔師宣,掌令李東煥牌不進罷職傳旨,傳于金宗善曰,只推。
傳于金宗善曰,今夜弛禁。
金宗善,以都摠府言啓曰,今此永禧殿動駕時,侍衛·寶劍·守宮,當爲備員,而副摠管李健秀·白師誾陣上進,都摠管具㢞,副摠管柳孝源有身病,將不得備員,合有變通之道,令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,身病人許遞,令該曹口傳差出。
沈象奎,以奎章閣言啓曰,景慕宮望廟樓,今望奉審無頉之意,敢啓。傳曰,知道。
金宗善,以御營廳言啓曰,去夜初更量,前注書鄭觀綏,幼學元大中·李錫初·金鑏·尹惠東·尹弼東·李在梁,犯夜被捉於本廳邏卒矣。鄭觀綏係是朝官,依例移送義禁府,元大中等六人,依例移送秋曹之意,敢啓。傳曰,上元前夜,與上元夜無異,特爲分揀。此後則各別嚴飭事,分付巡邏各營。
禁府啓目,向前李東萬亦,謹以判付內辭意,嚴加刑訊,更加究問是白乎,則與洪履猷等,從前親熟,每事綢繆,以至今番疏通,屢次往復,爛漫關通之狀,幾盡自服。至於窩窟根因,則專歸之於洪履猷是白乎矣,受刑納供之際,始若輸款,旋又變辭,閃忽反覆,去益巧惡,一次刑訊,有難取服,更加嚴刑,期於得情,今已加刑,依例具枷杻移囚南間,何如?判付啓,此囚段,渠之綢繆設施,終不直招,惟以援引呑吐,爲粧撰漫漶之計者,尤極巧惡,更良嚴刑取招爲良如敎。又啓目,向前洪履猷亦,謹以判付內辭意,嚴加刑訊,反覆究問是白乎,則方其受刑之際,以誤認義理,自陷樂禍,無辭自服是白加尼,及其準次納供之時,更以徐有寧疏事,張皇臚列,末以判付嚴截,何敢自明等語,泛稱遲晩,言辭勃慢,擧措獰頑,究厥情狀,萬萬痛惡是白乎矣,囚供不得刪沒,依所供捧納是白遣,至於通文一事,秋曹兩囚面質之招,與初招相左,渠亦終始發明是白乎矣,頭面之際,鄭·李二囚,顯有畏㥘履猷之意,可知其自來卒徒,實狀之有無,有難取信。大抵悖疏悖通,憑藉莫重,網打朝紳之計,已盡綻露,今下判付,逐條辨破,洞燭情狀,而渠敢一向抵賴,有若爭抗者然,如此凶悍之類,一次刑訊,不可取服,更加嚴刑,期於得情。李榮復·鄭在民段,頭面後還送秋曹,而今日所供,與秋曹供辭,一切相反,更爲覈實之意,分付秋曹。洪履猷段,旣已加刑,依例具枷杻,移囚南間,何如?判付啓,依允爲旀,此囚之凶悖,愈往愈甚,己亥故重臣疏承批後,又有此家人之此事此言,非常情之外爲敎,則故重臣之論咸原,無論六十年後,雖百年後豈可謂無端聲討乎?此卽辛壬大義理關頭,則渠之急於驅人,不自覺其陷於背馳之科者,可謂逐鹿不見泰山是旀,況且紅袖云云。卽儉道·貞烈輩與凶徒表裏締結之端,而今乃囫圇爲說,歸重臣於借古而喩今者,渠雖自謂巧於陷人,而實則渠反變幻乙巳筵敎之本旨,自渠口誣逼古今也。卽此兩款,便渠罔赦之斷案,辛酉昭晢之陽若不知,猶屬餘事,渠以樂禍思亂之凶腸,嘯聚怪鬼無賴之徒。若疏若通,主張設施,將逞網打之計,及其陰圖已敗,眞贓畢露之後,則敢生死中求生之心,單擧故重臣疏語,抵死把持,有若辦得別般義理者然。嚴問之下,必欲角勝而掉脫,究厥情狀,萬萬險賊,萬萬悖譎,國有三尺,烏可免樂禍誣人,不敬無嚴之誅乎?以此嚴刑捧遲晩爲良如敎。
金宗善,以義禁府言啓曰,罪人洪履猷·李東萬草供結語,仰請移囚南間矣。洪履猷草供,旣已蒙允,依例具枷杻移囚南間,而李東萬,亦爲一體擧行,何如?傳曰,允。
金宗善,以義禁府言啓曰,罪人洪履猷·李東萬草供判付內,更加嚴刑事,命下矣。鞫囚外拷限前,法不得加刑,今此兩罪人,未滿五日之限,何以爲之?敢稟。傳曰,待拷限擧行。
行都承旨徐瀅修,行左承旨洪義浩聯名疏曰,伏以臣等,卽伏見應敎元在明疏本,以臣等日前自引之疏,過疑浪激,多費頰舌,勉之以樞機,譏之以妄發,何其不相諒也?臣等疏語,播在耳目,蓋以堂疏中關石和勻將置何地之句,遣辭命意,不啻深緊,故臣等亦不得不冒入文字,略暴事實,而儒名之非設鞫,而囚推於金吾者。故事卽勿論,且以百餘年間近例言之,凡係構誣廷紳者,用情科場者,無不自下陳請,得旨擧行,而竝未聞有喉院之爭難,則以儒臣之聰明强記,似無不知之理,苟知之而有心督過,尤豈臣等之所可堪也耶?於是乎或慮儒臣之自有所據,斷章取義,信筆書之,其曰怵憂,其曰獨藏,卽前輩茶飯拈用於章奏間者,而亦非臣等之所創引也。此果何有於駭惑,而過去冷語,看得太深,有爲無心,其然豈然,可謂淺淺乎知臣等也。聖批溫諄,曲察物情,豈有深意之敎?雖使臣等自爲之辭,蔑以復加,臣等固不當更與之較絜,而惟是跡忝近密,厚被人責,數日之中,說往說來,揆以朝體廉防,斯可以知所處矣。臣義浩之深夜屢違,諒非獲已,而未蒙恩勘,冞增惶蹙,玆敢不避煩瀆,申控危懇。伏乞聖慈,亟治臣等僨事妄言之罪,以快人心,以靖私義,臣不勝幸甚。臣無任云云。答曰,省疏具悉。何必說往說來?卿等勿辭行公。
同副承旨韓致應疏曰,伏以昨因禁府獄案判付之誤書,有該房承旨罷職之命矣。臣於此,竊有私義之萬萬難安者,臣於伊日,與前右承旨臣李相璜伴直矣。適値金吾囚供之修正入來,而更鼓已深,書役留滯,故臣亦取其一度之未了者,從旁隨寫,若論不察之罪,臣與該房一也,而譴罷之典,只及該房,而臣則倖逭,恧蹙之極,靡所容措,其何敢謂非該房而獨自晏然乎?連値守廳,今始冒控。伏乞聖明,亟降威罰,以安私分焉。臣無任云云。踏啓字。
掌令鄭彦仁疏曰,伏以海屋添籌,養隆長樂,親攬庶政,萬物咸睹,此正我殿下履端正始,罔不在初之時也。法殿告災,上下驚懼,怪鬼跳踉,朝著波蕩,亦殿下恐懼修省,不敢自暇之會也。臣未敢知殿下所以惕勵奮發,將大有爲之機,必有所堅定聖志,講究治體者,必不待於螢爝之仰補,而求言之敎,頒下已久。寂寥數三之封章,不過一時之應文塞責,而嘉言良猷,閴然而無聞,但見朝象之潰裂,位著之半空,中外駭視,聖念煩惱,譬如無楫之舟,駕之於層濤浩渺之中者。臣於此,不勝仰屋而流涕,臣於此時,濫蒙特點,備數臺閣,豈不欲披露心腹,仰答憂勤之聖心,而不但臣自來庸拙,素無經綸,重以情勢,不敢冒瀆而已。試以今日光景而論之,則縱有昌言嘉謨,未暇從頌於殿陛之間,而目下遑急之狀,固當先爲究竟,鋤治荊棘,使朝著雍和,上下無間,然後始可議到於陳善納誨之責也。臣請先擧當前之事,以備裁擇焉。目今金吾·秋曹,推訊方張,獄情嚴祕,臣未敢指的某事,而大抵一種不逞之輩,排布設施,擠陷我縉紳,剝害我朝廷者,有非造次猝辦之事。今以已著者言之,如洪履猷之自作窩主,李東萬之反覆傾詐,是豈草草究問所可覈出者,而雖以獄體言之,如許怪鬼之類,只使金吾開坐,從容按問,如尋常時囚者,求之古今,無此例也。且況悖疏悖通,其本則一串貫來,而一隊則囚之金吾,一種則問於秋曹,想必有齟齬違錯之端,亦豈無對質辨覈之事乎?以此以彼,設鞫嚴問,斷不可已也。至如趙鎭井之老悖無足責,誠如判付中聖敎,而渠旣着名於其疏,而怪鬼輩之藉其名跳踉者,若是狼藉,則渠敢曰不知疏中之句語乎?揆以獄體,決不宜還配而止也。臣謂亟命有司,卽日設鞫,金吾·秋曹之囚繫者,竝與趙鎭井,一竝嚴鞫得情,快施王章,宜矣。仍念臣百無肖似,屢忝言地,向以停啓事,厚被人言,其後復叨憲職,備辭引避,而爲喉院之還給,尙未得一伸廉隅,而日前除命之復降也。仰感恩造,且値賀儀,雖不得不冒昧出膺,而名以臺閣,旣被駁議於臺啓停連之際,則何敢諉以時月之稍久,而晏然冒據乎哉?伏乞俯賜鑑諒,亟許鐫免,以謝人言,以靖私分焉。臣無任云云。省疏具悉。怪鬼事,可勝痛惡,設鞫之請,非不知事體之當然,而自有深量者存焉。今番治囚,以拿鞫爲稱事,分付。爾其勿辭察職。
上在昌德宮。停常參·經筵。
金宗善啓曰,合辭方張之時,兩司無詣臺之員,事甚未安,除在外·疏批未下·未署經外,呈告人員,竝卽牌招,何如?傳曰,允。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈象奎曰,右承旨·左副承旨,率淑善翁主駙馬揀擇童蒙,入侍。
傳于沈象奎曰,右承旨入侍。
朴鍾淳啓曰,同副承旨韓致應上疏,啓字踏下矣。取見其疏本,則以亟降威罰爲辭,何傳旨捧入乎?敢稟。傳曰,罷職傳旨捧入。
傳于金宗善曰,都承旨·左承旨,疏批已下,卽爲牌招。
沈象奎啓曰,明日大駕詣永禧殿,入齋室後,大王大妃殿·王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
沈象奎啓曰,明日動駕,承旨當爲備員,而同副承旨未差,無以備員,何以爲之?敢稟。傳曰,前望單子入之。
承旨前望單子入之,金明淳落點。
金宗善啓曰,大司憲李直輔,持平姜世白在外,李運恒未署經,執義閔師宣,掌令李東煥·鄭彦仁牌招啓辭未下,監察茶時之意,敢啓。傳曰,知道。
以大司諫李東稷,獻納愼性眞,掌令李東煥·鄭彦仁牌不進罷職傳旨,傳于金宗善曰,只推。
金宗善,以兵曹言啓曰,明日永禧殿動駕時,本曹堂上侍衛,當爲備員,而參判臣吳泰賢,方在受由中,無以備員,參判,令政院,待開門牌招,以爲進參之地,何如?傳曰,旣已遞差,前望單子入之。
兵曹參判前望單子入之,尹東晩落點。
金宗善啓曰,摠管口傳差出事,命下,已至經宿,而兵曹判書金達淳,謂有情勢,屢度催促,終不擧行,事體所在,極爲未安,推考,何如?傳曰,允。兵判事未可知,初頭引入,猶可說也,旣出復入,又何爲也?欲永爲自靖而然乎?不然則復申旣處之義,一味逡巡,果何道理?口傳之不爲擧行,猶屬餘事,明日動駕別侍衛,又將使替行乎?此亦大關國體,所當嚴處,而嚴處則曲遂當者强引之義,適中怪鬼構逐之計,此兵判,雖至經年,決無體諒之理,使之知悉,去就望單,催促受入。
兵曹口傳政事,以洪義謨爲都摠官,吳泰賢爲副摠官。
金宗善啓曰,卽者兵曹郞廳來言,明日動駕時,別侍衛不可不備,而判書金達淳有身病,不得進參云,待明朝牌招,何如?傳曰,允。
事變假注書洪晩燮書啓,臣於本月十四日亥時量,敬奉聖諭,馳到西部西江坊倉前里契,議政府右議政金觀柱所住處傳諭後,仍傳命召是白乎,則以爲臣於再昨,伏承敦諭,縷縷辭敎,不啻嚴截,而其中卿雖以下十字之敎,尤不勝萬萬震懍,求死不得,席藁路傍,恭竢鈇鉞之降矣。玆又近臣來臨,宣諭以卿雖以下十字,特命還收,以便卿心,臣稽首祗承,不覺感涕被面,雖仁天之曲遂微物,慈父之愍恤赤子,不足以喩此恩造也。第臣旣承幡然簉朝,聽予面諭之敎,臣之違離天陛,已多日矣。戀闕之忱,不能自抑,則其欲恭承恩命,入瞻耿光,親聆面諭之玉音,因暴未罄之危衷,誠所至願,而顧臣區區迷執,不知變動者,誠以廉防之大閑,義理之所關,有不敢容易弁髦故也。臣極知猥越,而若蒙聖慈,曲加體諒,亟許解免見任,則臣敢不卽刻趨膺,仰承面諭之德意,仍住京輦。凡係起居之班,進講之筵,隨分竭蹶,以效微誠,則聖上曲念之恩,與天無極,而賤臣志願,亦千萬滿足矣。唯願聖明,俯垂哀愍,俾蒙始終生成之澤而已,臣病勢陡劇,神精昏瞀,耿結危悃,萬無自力敷陳之望,臣罪至此,尤合萬死云矣,敢啓。答曰,前後敦諭,已罄予衷曲,而卿之不諒,愈往愈邈,予實辭竭而意窮,唯有耿耿苦心,渴望卿幡然改圖而已。卿勿復執,卽爲簉朝登對事,遣史官傳諭,仍傳命召。
事變假注書朴長輿書啓,議政府右議政金觀柱,以其病勢之添劇,今方還接於下中里契前日所住處是白乎等以,臣旣承偕來之命,仍爲隨往之意,敢啓。傳曰,知道。
沈象奎,以奎章閣言啓曰,守宮檢校直閣金勉柱,待明朝牌招,何如?傳曰,允。
沈象奎,以禮曹言啓曰,今此駙馬揀擇人詣闕秩,一依漢城府擧案,別單書入,而卽接漢城府移文,則揀擇奉單中,幼學尹秉烈子致靖,奉事金敎根子炳朝,幼學金裕鎭子鶴祥,幼學權熤子快七,幼學兪祥煥子致鳳,幼學韓種馨子敎善,幼學韓成履子美祿,幼學洪秉珪子曰福,正郞趙厚鎭子文碧,生員沈能植子麟錫,俱得毒感,時日之內,萬無起動之路,幼學黃基素子興木,痘點發表,前郡守洪彦變子驪壽,日前下堂失足,受傷甚重,轉側不得,前府使姜彙鈺子漢七,幼學黃仁緝子海齡,俱患蛔癖,挾感添發,進士沈久之子午吉,猝得霍亂,胸膈痞滯,務功郞金䥐子甲元,遭其三寸叔母喪犯染,幼學崔弘謙·崔弘升遭父喪,弘謙子明男,弘升子壬男,俱以喪家子,不得進參云。尹秉烈·金敎根·金裕鎭·權熤·兪祥煥·韓種馨·韓成履·洪秉珪·趙厚鎭·沈能植·黃基素·洪彦燮·姜彙銈·黃仁緝·沈久之子,病勢如此,則姑待其差歇,金䥐子,待其朞制過葬,竝於前頭再揀擇日,使之入參,崔弘謙·崔弘升,方在喪中,其子明男·壬男單子,依例拔去之意,敢啓。傳曰,初揀擇已過,竝置之。
沈象奎,以禮曹言啓曰,卽接漢城府移文,則今此揀擇人捧單中,生員閔翊顯子致庚,忽得霍亂,蛔積又發,時日之內,萬無起動之望云。病勢如此,則姑待其差歇,前頭再揀擇日,使之入參,何如?傳曰,初揀擇已過,竝置之。
沈象奎,以禮曹言啓曰,卽接漢城府移文,則今此揀擇人捧單中,生員徐胤輔子大淳,猝得食滯之症,方在苦痛中,今日揀擇,萬無進參之路云。病勢如此,則姑待其差歇,前頭再揀擇日,使之入參,何如?傳曰,初揀擇已過,置之。
金宗善,以都摠府言啓曰,今日入直內三廳武兼禁軍及軍兵等,當爲中日私習,而揀擇相値,不得爲之之意,敢啓。傳曰,知道。
金宗善,以兵曹言啓曰,今正月十七日,武臣堂上朔試射日次,而動駕相値,不得爲之之意,敢啓。傳曰,知道。
金宗善,以訓鍊都監言啓曰,今正月十七日永禧殿擧動時,因兵曹節目,銅龍門軍三十七名,建陽門軍七十四名,西營軍四十名,各其將官率領,與禁衛營鄕軍,替代入直,還宮後還爲替直之意,敢啓。傳曰,知道。
甲子正月十六日午時,上御熙政堂。右承旨·左副承旨率淑善翁主駙馬揀擇童蒙入侍時,右承旨沈象奎,左副承旨金宗善,假注書柳訸,別兼春秋洪秉喆·趙雲翊,童蒙洪金昌等五十三人,以次進伏訖。上曰,承史進前。象奎等進前。上曰,童蒙進前。童蒙等進前。上命夾侍,賜饌于童蒙。上曰,承史先爲退出。承史以次退出。
甲子正月十六日申時,上御熙政堂。右承旨入侍時,右承旨沈象奎,假注書柳訸,別兼春秋洪秉喆·趙雲翊,以次進伏訖。上命書傳敎曰,前正郞洪仁謨子丑吉,幼學尹膺烈子丑慶,前郡守徐應輔子繼興,幼學鄭獻綏子喜昌,通德郞沈能烈子甲麟,竝再揀擇入參,餘皆許婚。上命退,承史以次退出。
上在昌德宮。停常參·經筵。
大駕詣永禧殿,入齋室後,大王大妃殿·王大妃殿·惠慶宮·嘉順宮,遣承旨問安。答曰,知道。還宮後,內閣·政院·玉堂·藥房口傳問安。答曰,知道。
金宗善啓曰,來二十一日,朝參日次矣,敢稟。傳曰,停。
沈象奎啓曰,來二十一日,輪臺日次矣,敢稟。傳曰,當次人受點,後日次待令。
金宗善啓曰,今日動駕時,承旨當爲備員,而行都承旨徐瀅修,行左承旨洪義浩不爲仕進,所當牌招,而拘於廳規,不得請牌,何以爲之?敢稟。傳曰,牌招。
沈象奎啓曰,行都承旨徐瀅修,行左承旨洪義浩牌不進推考傳旨,今方捧入,而今日動駕時,承旨不可不備員,所當更請牌招,而拘於廳規,不得請牌,何以爲之?敢稟。傳曰,仍以前牌催促。
金宗善啓曰,司僕內乘來言,捲簾毛帳,取稟。傳曰,捲三面。
傳于金宗善曰,侍衛軍兵毛具。
傳于洪義浩曰,兵判疏批已下,卽爲牌招。
以兵曹判書金達淳牌不進推考傳旨,傳于洪義浩曰,仍以前牌催促。
傳于金宗善曰,當該承旨推考。
洪義浩啓曰,御營大將李得濟,時無職名,令該曹,口傳付軍職,何如?傳曰,允。
兵曹口傳政事,以李得濟爲行護軍。
洪義浩,以都摠府言啓曰,新除授副摠管吳泰賢,時無職名,令該曹,依例口傳付軍職,以爲侍衛之地,何如?傳曰,允。
兵曹口傳政事,以吳泰賢爲護軍。
朴鍾淳啓曰,臣以大王大妃殿·王大妃殿·惠慶宮·嘉順宮問安進去,下直之意,敢啓。傳曰,知道。
傳于沈象奎曰,諸司預備。
沈象奎,以奎章閣言啓曰,大駕今已還宮,守宮檢校直閣金勉柱,依定式減下,何如?傳曰,允。
洪義浩,以兵曹言啓曰,卽接西所衛將李運春牒報,則中日閣東邊中松一株折傷云,令該所,依例斫去之意,敢啓。傳曰,知道。
金宗善,以義禁府言啓曰,兵曹判書金達淳,畿沿定配事,承傳啓下矣。金達淳,京畿富平府定配,而以承傳內辭意具罪目,依例發遣府都事,押送配所,何如?傳曰,允。
兵曹判書金達淳疏曰,伏以大庭嵩呼,縟儀誕擧,閟宮酌獻,聖慕克伸,孝光簡策,歡騰朝野,臣獨積抱危悃,自阻班聯,撫躬悼嘆,冞增惶隕。仍伏念臣於目下去就,前後所處,頗似逕庭,而區區迷執,蓋亦有斟量者存,夫豈全無所據,徒事强引,甘自陷於辜恩慢命之科哉?只緣忱誠素薄,無望聰聽之自格,瀆擾是懼,未敢文字之屢煩,徊惶跼蹐,唯竢譴罰之荐加。乃者口政有命,微諒莫改,十行綸敎,諄複嚴截,責之以旣出復入,諭之以大關國體,申之曰適中構逐之計,決無體諒之理。霜雪雨露,無非敎者,臣是何人,受恩君父,若是其夐越常格也?捧讀以還,且惶且感,唯有汗淚之盈襟而已。第其咫尺之守,艮限在前,而若又迫於嚴命,顚倒出膺,則曾所謂區區斟量者,眞不免强引無據之歸,而已往慢命之罪,臣雖喙三尺,而不能自明矣。玆敢累暴本情,以卒其鳴呼之私,伏願矜念而少垂察焉。噫,臣之今日所遭,未論其出處之誰某,爲說之如何,其爲醜詆詬辱,則蓋亦蔑以加矣。橫逆之來,處之宜若無難,蒙不潔而坐塗炭,亦非常情之所能安,則其於見帶職名,初豈有一刻蹲據之望,而短章呼籲,未蒙孚格,恩批開釋,反媒榮寵。繼以召牌八降,夜色將曙,時則臣之所聞,等於塗聽,從容進退,餘日尙多,而義之所安,未必在於目前之取快。竟未抗顔,暫出一再赴公,至若因此一出,遂爾盤礴,從他笑罵,恬若無事,則臣雖無狀,汚不至此。今則通儒之訊覈方張,處分至嚴,所謂無名之書,亦已上徹,而流布浸廣,査案狼藉,臣身之蒙被汚辱,於是明甚,前之所稱浮言,今皆昭昭然露其眞蹟矣。在臣私義,顧何敢一切歸之塗聽,以爲不知也者而過之乎?噫,朝廷之不尊,綱紀之不張,其亦殆哉汲矣。聖上之思欲整頓而振勵之者,在於群囚之嚴懲,諸臣之督出,而臣乃夤緣倖會,晏然自恕,處義廉隅,一例放倒,則竊恐不尊者益卑,不張者益頹,而啓鄙夫無恥之風,誠非細故,又何忍爲是也?南殿歲謁,事體自別,且況動駕陪扈之不宜暫曠,法意莫重,臣亦粗具省覺,豈不念此,而冷暖之際,自知甚審,參前倚衡,變改無路。臣罪至此,萬殞難贖,至如向來禁堂時事,還屬備例之懇,猥不敢贅陳,情窮勢蹙,言不知裁。伏乞天地父母,諒臣踪之不可復出,察臣情之非同假飾,將臣所帶諸銜,竝行鐫削,仍命有司,議臣當施之律,以肅朝綱,千萬血祝。臣無任云云。答曰,省疏具悉。塗聽橫逆也,眞蹟橫逆也,橫逆則一也,豈有一分近似於去就之義乎?噫,彼悖通之陰險,專出於構逐之計,則下之强引,上之曲遂,決無是理,況本兵之除屬耳,在卿尤無復引之端,動駕時至,卽爲入來侍衛。
甲子正月十七日辰時,大駕詣永禧殿展謁,仍詣儲慶宮。展拜入侍時,行都承旨徐瀅修,行左承旨洪義浩,右承旨沈象奎,左副承旨金宗善,右副承旨金明淳,同副承旨朴鍾淳,假注書李潮·柳訸,別兼春秋洪秉喆·趙雲翊,直提學金近淳,檢校直閣徐榮輔·朴宗慶,待敎李敎信,以次侍立訖。時至,上具翼善冠·袞龍袍,乘輿出賓陽門。命義浩書傳敎曰,以兵判事,尙未動駕,豈有如許國體乎?分義所在,萬萬駭然,兵曹判書金達淳,畿沿定配。上曰,別侍衛,以亞堂爲之。出駕前下敎上至仁政門外,降輿乘輦,出敦化門。上曰,貢市堂上,率貢市人,還宮時待令于通衢。出駕前下敎至永禧殿大門外,上降輦乘輿,由東門入,降輿入大次。上曰,入齋室後問安及展謁後問安,詣儲慶宮入齋室後問安,展拜後問安,竝勿爲之。出駕前下敎義浩曰,兵曹判書金達淳定配事,命下矣。發遣宣傳官,當爲奪符以來,標信請出之意,敢此仰達矣。上可之。展謁時至,上改具冕服以出,至東門外,執圭由正門入,詣版位行四拜,上由東階,陞詣各室奉審訖。上降自東階,還出東門外,釋圭入大次。義浩曰,貢市堂上趙鎭寬·李敬一,俱有身病,不得待令云,故敢此仰達矣。上曰,戶惠堂中一人,率貢市人待令。詣儲慶宮,時至,上改具翼善冠·袞龍袍,乘輿至大門外,降輿乘輦,至儲慶宮大門外,上降輦乘輿,至降輿所,降輿入大次。展拜時至,上出大次,詣版位行再拜,上陞詣廟內奉審訖,入大次。還宮時至,上乘輿出大門外,降輿乘輦,至通衢駐輦。上曰,戶曹判書率貢市人入侍。李晩秀率貢市人進前。上曰,貢市人等詢瘼後,原情戶判皆捧之,草記,可也。至敦化門外,上曰,解嚴。義浩曰,解嚴標信,當爲請出矣。上可之。至仁政門外,上降輦乘輿。晩秀曰,營建材木卜定時,只以四道分定矣。聞四道道臣所報,體小材木,則已爲斫取,而高柱大樑,則尙未得一株云。關西·嶺南兩道,一體知委,道內木物有裕處,廣求報來後,參量諸道事勢,從便取用,俾無役事愆期之患,何如?上曰,依爲之。出擧條晩秀曰,湖南·湖西兩道臣,報于營建都監,以爲材木輸運時,私船則不合使用,在前營建木物,有兵防船運致之例,而自本道,不敢擅便云,而大臣,皆方有故,無以稟定,木物輸運,有難等待,令道臣詳考前例,從長擧行似好,故敢此仰達矣。上曰,依爲之。出擧條上由賓陽門還內。諸臣以次退出。
上在昌德宮。停常參·經筵。
金宗善啓曰,合辭方張之時,兩司無詣臺之員,事甚未安,除在外·未署經·疏批未下外,呈告人員,竝卽牌招,何如?傳曰,允。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,右承旨沈象奎,今日不爲仕進,卽爲牌招,何如?傳曰,許遞,前望單子入之。
傳于洪義浩曰,諸承旨持公事人侍。
洪義浩啓曰,假注書柳訸,身病猝重,勢難察任,今姑改差,何如?傳曰,允。
柳訸改差,代以鄭祖榮爲假注書。
承旨前望單子入之,金近淳落點。
兵曹口傳政事,以沈象奎爲副護軍。
金宗善啓曰,行大司憲李直輔,持平姜世白在外,執義閔師宣疏批未下,掌令李東煥·鄭彦仁牌不進,持平李運恒未署經,監察茶時之意,敢啓。傳曰,知道。
以大司諫李東稷,獻納愼性眞,掌令李東煥·鄭彦仁牌不進罷職傳旨,傳于金宗善曰,只推。
朴鍾淳,以弘文館言啓曰,副校理尹久東,連呈辭單,不爲行公,卽爲牌招察任,何如?傳曰,允。
甲子正月十八日辰時,上御觀物軒。諸承旨持公事入侍時,行左承旨洪義浩,左副承旨金宗善,右副承旨金明淳,同副承旨朴鍾淳,假注書李潮·柳訸,別兼春秋洪秉喆·趙雲翊,待敎李敎信,以次進伏訖。上曰,公事讀之。義浩曰,臣吏·戶房代房,而無公事矣。鍾淳曰,臣禮房待罪,而無公事矣。義浩讀奏江華留守韓用鐸狀啓開寧堡別將差定事。宗善讀奏慶尙監司南公轍啓本,罪人孫昌文咸安郡到配事。明淳曰,臣工房待罪,而無公事矣。上命書判付訖。義浩曰,昨日動駕時貢市人原情,令戶判盡捧後草記事有命,而聞戶曹判書李晩秀言送,則貢市民人詢瘼草記,非廟堂大臣,則例不得爲之云,待大臣出後,草記似好,故敢此仰達矣。上曰,依此爲之,可也。鍾淳曰,全羅道儒生,以請李廷鸞不祧之事,陳疏伏閤有日,而不祧之典,甚重且大,故非自上特敎及大臣陳請外,例不得爲之。今儒疏陳請,有違法典,而凡儒生之法外陳疏者,招致啓板前,曉諭退送之意,有先朝受敎矣,今亦依受敎諭送之意,敢此仰達矣。上曰,依此爲之。命退,諸臣以次退出。
上在昌德宮。停常參·經筵。
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
朴鍾淳啓曰,合辭方張之時,兩司無詣臺之員,事甚未安,除在外·疏批未下·未署經外,呈告人員,竝卽牌招,何如?傳曰,允。
洪義浩啓曰,事變假注書洪晩燮,身病猝重,勢難察任,今姑改差,何如?傳曰,允。
傳于洪義浩曰,諸承旨持公事入侍。
以韓象默爲事變假注書。
傳于金近淳曰,右承旨·左副承旨入侍。
洪義浩啓曰,卽者兵曹郞廳來言,明日殿座,別侍衛不可不備,而判書未差,不得擧行云,何以爲之?敢稟。傳曰,以次堂擧行。
洪義浩啓曰,卽者兵曹郞廳來言,明日殿座時,侍衛節目,當爲磨鍊以入,而判書未差,不得擧行云,何以爲之?敢稟。傳曰,以入直堂上擧行。
傳于朴鍾淳曰,兵曹參判批下,待明朝卽爲牌招。
傳于金宗善曰,左副承旨,明日馳詣顯隆園·健陵奉審,華寧殿,一體奉審以來。
金宗善啓曰,行大司憲李直輔,持平姜世白在外,執義閔師宣疏批未下,掌令李東煥·鄭彦仁牌不進,持平李運恒未署經,監察茶時之意,敢啓。傳曰,知道。
洪義浩啓曰,明日殿座時,弘化門外排立次,北營·廣智營·東營·集春營入直軍除出,標信請出之意,敢啓。傳曰,知道。
以大司諫李東稷,掌令李東煥·鄭彦仁牌不進罷職傳旨,傳于朴鍾淳曰,只推。
以副校理尹久東牌不進罷職傳旨,傳于金近淳曰,只推。
金近淳,以弘文館言啓曰,副校理尹久東,旣有只推之命,卽爲牌招察任,何如?傳曰,允。
洪義浩,以兵曹言啓曰,今正月二十日文臣朔試射試官望,當爲擬入,而判書未差,不得擧行之意,敢啓。傳曰,知道。
洪義浩,以訓鍊都監言啓曰,今正月二十日明政殿親臨,人日製試取時,因兵曹節目,金虎門軍五十名,弘化門軍五十名除出,把摠尹載大,哨官李基秀率領。挾輦侍衛,廣智營軍四十五名,哨官金在喆,軍餉色軍二十名,北營標下軍三十五名,入直千摠白東運率領。弘化門外北大路,排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
洪義浩,以御營廳言啓曰,今正月二十日明政殿親臨,人日製試取時,依兵曹節目,東營入直軍四十一名,集春營入直軍四十名,新營入直軍六十四名內,各留營直五名,餘皆除出。入直別將沈鑏,把摠李儒祥,哨官趙明瑀·全致常率領。弘化門外南路,排立作門,事畢後各還本處入直,而東營·集春營入直軍,待標信擧行之意,敢啓。傳曰,知道。
洪義浩,以一所巡廳言啓曰,監軍朴英載,去夜三更量,行巡到弘化門外,逢見御營廳都巡及別巡哨官,問軍號則謂以互答,終不納號,言辭悖慢,擧措駭妄。巡監軍之奉御牌巡綽,事體自別,而幺麽營校之不納軍號,有此悖習,事未前有,大關後弊,此不可尋常處之,令該營査出,各別嚴懲事,分付,何如?傳曰,允。
兵曹參判尹東晩疏曰,伏以三陽泰回,百祿鼎至,大庭受賀,景運方開,南殿展謁,玉體彌康,歡欣忭祝,大小同情。臣昨伏奉騎省除命,動駕在卽,陪扈義重,雖不得不章皇出肅,而第臣情踪,竊有所難安者。蓋臣於前冬,待罪是職,適因病不堪任,呈告蒙解,而忽被情外辭說,謂以臣之去,由於堂郞之嫌。噫,臣雖巽劣,豈或以堂上而避郞廳,自壞事體,而至於長僚,則周旋一省,亦已有日,長僚旣不避臣,而臣乃先自引避,反使長僚,因此而不安其職者,尤豈有是理哉?判堂之疏出於匪意,偶然一遞,看作有心,而臣之去就,自歸無謂之科。此雖非臣之情實,而公然受人疑揣,良亦怪事,今於宿趼之復除,益切私心之恧蹙,顧安得晏然而已乎?且臣頃叨禁堂,因投通悖儒,自本府擧行一事,厚被堂箚之論斥。本事之有例無例,僚疏已陳,聖批備釋,臣無容更事分疏,而譴責之請,旣發於論思之地,則在臣處義,其不可以本任之已遞,而不思自引也,明矣。暫出雖因副急,仍冒實無其望,玆敢短章仰籲,冒瀆崇嚴。伏乞聖慈,亟許鐫遞,仍降威罰,以安微分,以謝人言,不勝幸甚。臣無任云云。答曰,省疏具悉。卿其勿辭行公。
甲子正月十九日辰時,上御觀物軒。諸承旨持公事入侍時,行左承旨洪義浩,右承旨金近淳,左副承旨金宗善,右副承旨金明淳,同副承旨朴鍾淳,假注書李潮·鄭祖榮,別兼春秋洪秉喆·金蓍根,以次進伏訖。近淳奏曰,臣吏房代房,而吏房無公事矣。鍾淳讀奏忠淸監司啓本,未婚男女數爻開坐事。近淳奏曰,禮房無公事矣。義浩讀奏慶尙監司狀啓,倭人去來月終成冊上送事。宗善讀奏江原監司狀啓,頒赦文祗受事。上命書判付訖。命退,諸臣以次退出。
甲子正月十九日申時,上御觀物軒。右承旨·左副承旨入侍時,右承旨金近淳,左副承旨金宗善,假注書鄭祖榮,別兼春秋洪秉喆·金蓍根,以次進伏訖。上命書傳敎曰,人日製,明日明政殿爲之,該房知悉。又命書傳敎曰,明日殿座時,侍衛,以入直擧行,挾輦軍,以弘化門·金虎門入直軍中一百名磨鍊。又命書傳敎曰,明日出宮內門路,以協陽門爲之。又命書傳敎曰,戶刑換房。近淳·宗善,承命書之。上命書公事判付訖。上曰,持公事入侍時,此後則狀啓隨有,盡爲持入,可也。宗善曰,狀啓中若有時急公事,則亦當入啓於入侍之前矣。上可之。近淳曰,近日進講,以領事不備,多日不得爲之矣。召對則頻頻設行,俾無間斷之患似好,故敢此仰達矣。上曰,近日適有事,故召對久未爲之,而數日後則當爲之矣。又敎曰,法講取稟,何時當入之乎?宗善對曰,日暖後則當取稟矣。上命退,承史以次退出。
上在昌德宮。停常參·經筵。
親臨明政殿,人日製儒生試取還內後,內閣·政院·玉堂·藥房口傳問安。答曰,知道。
藥房提調李魯春,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿,中宮殿·惠慶宮·嘉順宮,藥房口傳問安。答曰,知道。
洪義浩啓曰,合辭方張之時,兩司無詣臺之員,事甚未安,除在外·疏批未下·未署經外,呈告人員,竝卽牌招,何如?傳曰,允。
洪義浩啓曰,備邊司郞德來言,今日賓廳日次,而左議政徐龍輔在外,右議政金觀柱出城,不得來會云矣,敢啓。傳曰,知道。
傳于洪義浩曰,侍衛軍兵毛具。
傳于金近淳曰,右承旨入侍。
傳于徐瀅修曰,吏兵批歲抄點下者,依例捧傳旨。
傳于洪義浩曰,科次入侍。
承旨前望單子入之,李勉兢落點。
洪義浩啓,臣與同副承旨金明淳伴直矣,纔已陳疏徑出,伴直無人,右承旨李勉兢,卽爲牌招,何如?傳曰,允。
洪義浩啓曰,行右承旨李勉兢牌不進罷職傳旨,今方捧入,而伴直無人,更卽牌招,何如?傳曰,許遞,前望單子入之。
承旨前望單子人之,沈象奎·李溏落點。
承旨前望單子入之,金明淳落點。
傳于洪義浩曰,新除授承旨,待開門牌招。
洪義浩啓曰,奏御文字,何等愼重,而副校理尹久東牌不進罷職傳旨,有此誤書,事極駭然。臣之曚然捧入,不勝惶恐,當該注書,所當重勘,而本院請推之外,無他可施之罰,何以爲之?敢稟,傳曰,拿處,不飭之承旨推考。
傳于洪義浩曰,當該承旨,從重推考。
傳于洪義浩曰,坐直承旨入侍。
洪義浩啓曰,行大司憲李直輔,持平姜世白在外,執義閔師宣受由,掌令李東煥·鄭彦仁牌不進,持平李運恒未署經,監察茶時之意,敢啓。傳曰,知道。
以大司諫李東稷,掌令李東煥·鄭彦仁牌不進罷職傳旨,傳于洪義浩曰,只推。
以副校理尹久東牌不進罷職傳旨,傳于金近淳曰,只推。
金近淳,以弘文館言啓曰,副校理尹久東,旣有只推之命,卽爲牌招察任,何如?傳曰,允。
以副校理尹久東牌不進罷職傳旨,傳于金近淳曰,許遞。
金近淳,以成均館兼大司成意啓曰,每於歲末,圓點準點人姓名,具別單書入事,曾有定式矣。依定式,當年條圓點準點儒生,別單書入之意,敢啓。傳曰,知道。
事變假注書洪晩爕書啓,臣敬奉聖諭,馳往西部西江坊下中里契議政府右議政金觀柱所住處傳諭後,仍傳命召,則以爲,臣於前後附奏,瀝盡腔血,靡遺餘腸,而天聽愈邈,兪音終靳,臣於此,理窮勢劇,無辭自達。噫,臣之荐犯違傲,不敢進身,只以避權要之株守,決不容一向放倒,故臣以若蒙許副之恩,則卽當進身之意,仰達於再昨附奏中,蓋臣愚衷,將以仰承聽予面諭之恩敎也。及承回諭,天聽之未格,一如前日,而危苦之微悃,不少恕究,臣擎讀以還,心膽隕穫,若將發出狂疾者,不但傍觀哀愍,亦近臣之所親見也。臣到此地頭,更將何辭,仰暴衷悃乎?危蹙之極,只得血泣縮伏,嶺海金木,唯命是竢而已。伏況近日,連値動駕,聖體勞止,而臣於陪扈起居之班,一未趨效筋力,情禮都虧,分義全蔑,此尤臣難贖之大何也。伏願亟降威罰,以肅朝綱云矣,敢啓。答曰,見卿附奏,三日于玆矣。予亦千思而百量,蔽一言曰,今日國事,非卿入來,則莫可收拾也。卿試熟諒,古往今來,豈有如許時耶?世道日非,人心日陷,君綱日頹,民事日曠,予心之憂惱如此,而卿則一向恝然,唯以潔身爲期,寧不慨歎,寧不慨歎?卿須亟回所執,卽起入來事,遣史官傳諭,仍傳命召。
同副承旨朴鍾淳疏曰,伏以臣母,素患癖積之症,已成數十年貞痼之症,每當換節之際,輒一倍添劇,近緣日候之不適,以致宿症之復發,胸膈衝激,宛轉床褥者,已踰旬矣。臣終鮮兄弟,無人將護,實無多日離側之勢,而恩除之下,不敢違逋,離捨供職,亦有日矣。卽接家信,則臣母宿病之外,又添重感,寒熱交作,食飮全却,達夜失眠,至朝尤劇,臣自聞此報,方寸煎灼,按住不得,玆敢忙陳短章,徑出禁扄。伏乞聖慈,亟遞臣職,俾便救護,仍治臣擅離之罪,以肅朝綱焉。臣無任云云。省疏具悉。本職許遞。
同副承旨金明淳疏曰,伏以臣方坐直矣,卽接家報,臣之老母,素患風風痺之症,挾感添劇,食飮全廢,氣息凜綴。臣無他兄弟,藥餌扶護之節,專等臣出去,自聞此報,方寸煎灼,實難一刻按住,玆敢忙陳短章,徑出禁扄。伏乞聖慈,亟遞臣職名,以便救護,仍治臣擅離之罪,以肅朝綱,千萬幸甚。臣無任云云。省疏具悉。本職許遞。
執義閔師宣疏曰,伏以臣八耋偏母,素患痰眩之症,無時發作,已成貞疾,委頓床褥,寧日常少,近因換節之時,日候乖宜,舊祟新症,一倍添劇,臣不敢一一猥陳,以瀆崇聽,而跬步暫捨,束帶就列,實無其望,玆敢略入文字,仰暴衷懇。伏乞天地父母,諒臣至切之私,亟遞所叨之職,以便救護,仍治臣瀆擾之罪,以肅朝綱焉。臣方請急,何暇贅他,而事在目下,不容泯默,敢此附陳焉。噫,朝綱解紐,世變層出,至於今番怪鬼輩之若疏若通,排鋪設施,欲售網打之計而極矣。如李東萬者,初旣同心造謀,爛熳和應,及其情跡綻露之後,翻身換面,急投一疏,謂天可欺,敢生倖脫之計,渠疏所謂主張陰計,卽渠之所自道也。待其究竟,當伏常憲,其父遇濟,亦安得晏然?雖於一日之間,不可仍置於字牧之列,臣謂北靑府使李遇濟,爲先施以永刋仕籍之典,宜矣。臣無任云云。省疏具悉。李遇濟事,不允。爾其勿辭,救護母病。
甲子正月二十日辰時,上詣明政殿。人日製儒生試取入侍時,行都承旨徐瀅修,行左承旨洪義浩,右承旨金近淳,右副承旨金明淳,同副承旨朴鍾淳,假注書李潮·鄭祖榮,別兼春秋洪秉喆·金蓍根,檢校直閣徐榮輔·朴宗慶,待敎李敎信,讀券官兼戶曹判書李晩秀,右參贊黃昇源,禮曹參判李勉兢,對讀官吏曹參議朴宗來,行副護軍閔命爀,副修撰申絢,副司果金在昌,以次序立。通禮跪啓外辦,上具翼善冠·衮龍袍,乘輿出協陽門,由建陽門·銅龍門·明政門,詣明政殿,諸臣以次進伏。義浩讀奏儒生入門一百六十八人,引儀唱引試官以下,行四拜禮訖。晩秀等以次進伏。瀅修曰,雪朝臨殿,聖體,若何?上曰,一樣矣。瀅修曰,寢睡·水刺之節,何如?上曰,一樣矣。瀅修曰,大王大妃殿氣候,何如?上曰,一樣矣。瀅修曰,王大妃殿氣候,何如?上曰,一樣矣。瀅修曰,惠慶宮氣候,何如?上曰,一羕矣。瀅修曰,嘉順宮氣候,何如?上曰,一樣矣。上命書御題賦春王正月,限申時。昇源·勉兢,承命書之。上命懸題。晩秀曰,雪勢如此,若久而不止,則儒生輩,使坐於月廊乎?上可之。上乘輿出明政門,由集禮門·建陽門·協陽門還內。諸臣以次退出。
甲子正月二十日午時,上御觀物軒。右承旨入侍時,右承旨金近淳,假注書鄭祖榮,別兼春秋洪秉喆·趙雲翊,以次進伏訖。上曰,吏判承批後,猶不上來,已極駭然,而且非大臣,則豈可以尋鄕乎?近淳曰,雖非大臣,若有大段情勢,則或有尋鄕之事,而至於承批後,尙不上來,則誠爲未安矣。上命書傳敎曰,承批之後,尙不上來,吏判事甚未可知,令政院,使之當日上來事,分付。上曰,監軍之不答軍號,亦有所失,令兵曹,更爲査實草記,可也。上曰,別監金甲得·姜忠植事知之否?掖隷如此,其他可知,禁酒之外,有如此弊端,閭閻小民,必有搔擾之患,申飭刑曹,査實以聞,可也。近淳曰,向來次對,亦伏承大王大妃殿下敎,以此事有所申飭者矣。大體近來,憑藉酒禁,搜家之弊,間多有之云矣,出去後當以此下敎,申飭刑曹矣。上曰,刑曹被捉酒禁人與別監等事,竝令査實草記,可也。仍命書閔師宣疏批訖。上曰,試所捧券幾何乎?使之催促也。仍命書傳敎曰,王大妃殿進御加減流氣散,自明日一貼式煎入。仍命退,承史以次退出。
甲子正月二十日申時,上御熙政堂。科次入侍時,行左承旨洪義浩,假注書李潮,別兼春秋洪秉喆·趙雲翊,讀券官兼戶曹判書李晩秀,右參贊黃昇源,禮曹參判李勉兢,對讀官吏曹參議朴宗來,行副護軍閔命爀,副修撰申絢,副司直金在昌,以次進伏訖。上曰,科次爲之。在昌讀試券。上曰,非合作則不必盡讀矣。仍入小次,敎曰,徐徐善考,可也。諸對讀官,分軸讀訖,上出小次。義浩曰,五丈別置矣,二丈則置之落科,三丈被選矣。上曰,各書等,可也。晩秀曰,壯元文稍爲優作,可批點處批點,何如?上可之。晩秀曰,之次書三下,第三則書次上矣。上曰,依此爲之。義浩坼祕封,讀奏賦三中生員權佲,三下幼學金致益,次上進士閔毅顯。晩秀曰,人日製,旣無通方外之命,只當圓點生進入參,而龍崗幼學金致益以之次入參,爲先拔去。其冒赴之罪,極涉駭然,令本館,施以停擧之罰,何如?上曰,依爲之。出擧條晩秀曰,拔去之代,以別置中一丈更選矣。上可之。義浩讀奏進士金學淳。上命書傳敎曰,人日製居首賦三中生員權佲,直赴會試,之次三下進士金學淳,給二分,次上進士閔毅顯,令該曹考例施賞。又命書傳敎曰,入格儒生,明日來待。又命書傳敎曰,承旨有闕之代,前望單子入之,待下批牌招察任。晩秀曰,臣有區區愚見,敢此仰達矣。顧今悠悠萬事,無過於聖學之益勉,蓋進學之方,在於法講之頻開,此前則法講雖未久開,進講連日爲之,故無所間斷之慮矣。近來則以領事之不備,進學連入頉稟,方今聖學,日就月將,緝熙光明,此時間斷,實爲悶迫矣。法講之規,極寒盛暑,則不得設行,故雖爲姑停,而至於正月,在先朝時,亦有法講設行之事。且以講筵取稟時刻見之,朝講則以卯時入稟,今亦日出時刻,政當其時矣。然近間則日氣猶寒,特敎之外,不敢自下仰請,臣意則自來月初,經筵取稟,依例入之似好,故敢此仰達矣。上曰,昨聞右副承旨所奏,則經筵取稟,例於日暖後爲之云,故以二月初入之爲可之意,下敎矣。仍命晩秀曰,實錄廳,近間以禁府坐起事,不得往見耶?晩秀曰,近間則以坐起事,不得往赴矣。上曰,禁府事了當後,連往爲之,可矣。晩秀曰,此事了當後,可以連進矣。義浩曰,兩大臣命召,久置政院,事涉重難,在前如此之時,例自政院,警咳以稟,故今亦仰達此由矣。上命讀同副承旨朴鍾淳疏本訖。仍命退,諸臣以次退出。
甲子正月二十日酉時,上御觀物軒。坐直承旨入侍時,行左承旨洪義浩,假注書鄭祖榮,別兼春秋洪秉喆·趙雲翊,以次進伏訖。義浩奏曰,注書誤書傳旨,矇然捧入,不勝惶悚矣。上曰,此後則承旨詳見而捧入,可也。義浩曰,今日伴直無人,新除授承旨,所當牌招推移入直,而右承旨沈象奎在外,同副承旨李溏,卽爲牌招,何如?上曰,依爲之。在外承旨許遞,前望單子入之,可也。出擧條義浩曰,吏判有今日入來之命,而無入來之望云,故敢此仰達矣。上曰,連爲申飭,可也。命退,承史以次退出。上命承旨還入。上曰,今日以掖隷事,刑曹草記還給,使之査實矣。又以禁隷作挐於掖隷家事,有嚴處後草記之命矣。兩件事草記,申飭捧入,可也。仍命退,承史以次出。
上在昌德宮。停常參·經筵。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,來二十五日,朝參日次矣,敢稟。傳曰,停。
洪義浩啓曰,合辭方張之時,兩司無詣臺之員,事甚未安,除在外·疏批未下·受由·未署經外,呈告人員,竝卽牌招,何如?傳曰,允。
傳于洪義浩曰,諸承旨持公事入侍。
傳于金近淳曰,入格儒生入侍。
洪義浩啓曰,行大司憲李直輔,持平姜世白在外,執義閔師宣受由,掌令李東煥·鄭彦仁牌不進,持平李運恒未署經,監察茶時之意,敢啓。傳曰,知道。
兵曹口傳政事,副護軍單沈象奎。
以大司諫李東稷,掌令李東煥·鄭彦仁牌不進罷職傳旨,傳于洪義浩曰,竝許遞。
以右副承旨金明淳牌不進罷職傳旨,傳于洪義浩曰,只推,更爲牌招。
以假注書鄭祖榮拿處傳旨,傳于洪義浩曰,分揀。
傳于洪義浩曰,召對爲之。
傳于金宗善曰,奉審承旨入侍。
金明淳,以奎章閣言啓曰,原任直提學徐鼎修喪,依定式遣檢書官,傳給柩材及內賜賻物以來之意,敢啓。傳曰,知道。
洪義浩,以都摠府言啓曰,副摠管李健秀,以訓鍊中軍,本營諸將官射會監試事,北營晝仕出去之意,敢啓。傳曰,知道。
李溏,以漢城府言啓曰,孝烈表著者,每式年歲,首抄啓事,曾有定式矣。今當式年歲首,自各部報來者,合爲十人,故呈單則移送禮曹,孝烈各人姓名居住,別單書人之意,敢啓。傳曰,知道。
洪義浩,以御營廳言啓曰,一所巡廳啓曰,監軍朴英載,去夜三更量,行巡到弘化門外,逢見御營廳都巡及別巡哨官,問軍號則謂以互答,終不納號,言辭悖慢,擧措駭妄。巡監軍之奉御牌巡綽,事體自別,而幺麽營校之不納軍號,有此悖習,事未前有,大關後弊,此不可尋常處之,令該營査出,各別嚴懲事,分付何如事,允下矣。宮城巡綽,法意自別,軍門哨官之於巡監軍,軍號互答,爲其愼嚴也。去夜宮城,別巡哨官·都巡敎鍊官,逢着監軍,而於其問軍號也,先爲軍號,仍請答號,則終不答之。哨官監軍之互問互答,卽應行之法,而人之尊卑,非所當較則其請答,法也,不答昧例,而査出嚴懲,旣有成命矣。本廳哨官姜道彬,敎鍊官片匡輝,各決棍十五度,嚴懲之意,敢啓。傳曰,軍號以二字爲之者,以互答故也。今此兵曹草記,全不成說,當該堂上罷職,監軍爲先汰去。
金明淳,以刑曹言啓曰,依下敎,禁隷作挐掖隷家,委折査問,則本曹使令金太卜,果於昨日,以酗酒禁捉事,持牌出去。聞水門洞閭家雇婢十月,潛釀於廊底,故尋往伺察之際,見十月持砂椀,忙入其內舍。疑其爲禁物,呼令閉內窓,卽爲隨入中門,見其椀則非酒,故仍卽出來,雖無搜及堂室之事,誤入中庭,果是的實。追後聞之,此乃別監金甲得家云,問於十月,則其言一如禁隷所告矣。酒禁雖嚴,爲慮其騷擾,如非執捉賣買,則不許其搜見家內,前後操束,未敢或忽,而今此曹隷,徒然攔入,卒無所捉,則作挐閭家之罪,實所難免。該隷今方痛加懲治,而以其所現發者觀之,疲殘小民之家,其所憑藉作弊,尤難保其必無。曹所屬禁吏禁隷等處,使之一遵法式,毋或犯科事,更加各別嚴飭之意,敢啓。傳曰,知道。
金明淳,以刑曹言啓曰,依下敎,別監姜忠植毆打禁隷委折與禁隷頭面査實,則忠植以爲,渠之姑母姜女旣以潛釀見捉,則何敢毆打禁隷乎?毆打之說,實爲孟浪云。禁隷則以爲,姜女挾其二姪之爲掖隷與京兆吏者,而大釀亂賣於通衢,聽聞藉藉,莫敢誰何,故果爲伺察其沽賣之迹。入捉數三大甕及麯子漉器等物,仍欲捉去元犯姜女,則其姪忠植,突出挺打,以至手指傷製,流血狼藉。又以紅衣見失之說,構虛恐喝,故不得趁卽捉去姜女,只以贓物納官云。兩漢所告,雖相牴牾,而禁隷傷處,旣爲的實,則忠植之毆打,明白無疑。且於査庭,忠植不待招問,突入發惡,擧措頑悖,以此推之,尤見其蔑法恣橫之狀。掖隷此等之習,前後飭禁,何等截嚴,則今此忠植,欲脫其親屬之犯禁,以至於毆隷發惡官庭之境者,法綱所在,萬萬駭痛。此而尋常處之,後弊難防,姜忠植,考律嚴勘,何如?傳曰,俄筵聞承宣所奏,甚好矣,自該曹照律嚴治。
甲子正月二十一日辰時,上御熙政堂。諸承旨持公事,入格儒生同爲入侍時,行左承旨洪義浩,右承旨金近淳,右副承旨金明淳,同副承旨李溏,假注書李潮·鄭祖榮,別兼春秋洪秉喆·趙雲翊,以次進伏訖。上命入格儒生入侍。權佲進前奏職姓名。上敎曰,年幾何乎?佲對曰,三十六歲矣。上敎曰,親族中有從官者乎?佲對曰,前郡守臣權偗,爲十寸親矣。金學淳進前奏職名,閔毅顯進前奏職名。上命頒賞儒生外,先爲退出。引儀唱引入格儒生跪頒賞訖,行四拜禮退出。近淳以吏房代房,讀奏平安監司狀啓,應資老人敎旨頒給事,全羅監司狀啓,守令·邊將薦擧單子上送事,慶尙監司狀啓,應資老人敎旨頒給事。溏以戶房代房,讀奏咸鏡監司啓本,正朝老人歲饌題給事,京畿監司啓本,過婚未葬之類,助給物種成冊上送事。近淳讀奏忠淸監司狀啓,陳賀箋文上送事。義浩讀奏開城留守狀啓,還營事,慶尙監司狀啓,邪學無乎事,平安監司狀啓,江邊有薦出身金應晦上送事,全羅監司狀啓,順天鎭前營將李顯道親年七十令該曹稟處事。明淳讀奏全羅監司啓本,罪人李遇哲,光陽縣到配事,全羅監司啓本南宮絃古阜郡到配事。溏奏曰,工房無公事矣。上命書公事判付訖。義浩奏曰,當該假注書拿處,旣有分揀之命,代望勿施,何如?上可之。上曰,吏判去就問知乎?義浩對曰,伏聞以情勢·病勢爲辭,而終無入來之意云矣。上曰,今日內如不入來,則誠萬萬駭然,以筵敎截嚴之意,更爲傳之而催促,可也。上曰,奉審承旨,何時當入來乎?義浩對曰,日暮前,似復命矣。上曰,今日召對,左承旨入侍,可也。仍命退,諸臣以次退出。
甲子正月二十一日未時,上御觀物軒。召對入侍時,參贊官洪義浩,直提學金近淳,侍讀官權晙,檢討官申絢,假注書鄭祖榮,別兼春秋洪秉喆·趙雲翊,以次進伏訖。上命讀。晙讀自十七年,止乃止死。絢讀自初李恢,止詳議之。義浩讀,自師乃更召,止輿疾而東。近淳讀,自以弟昭,止不戰而克。賤臣讀,自乃遣,止數日中也。秉喆讀,自欽殊不悟,止可不愼哉?雲翊讀,自秋七月,止太廟。上曰,文義陳之。晙曰,此言何晏之好辯而無誠,夫何晏之爲人,祛本實而尙浮華,遂爲魏晉淸談之祖,則固無足評議,而誠者有實之謂也。傳曰,不誠無物,天下萬事,不以誠實做去,則皆是虛僞而已,今我殿上親摠萬機,此是一初之會也。凡於政令施措,唯在乎以實心行實政,試以王覇言之,王是行仁義之實者也,覇是假仁義之名者也,王覇之分,不過誠僞之間也。夫至誠無息者,天之道也,以其轉運有常,無時或間,故有行四時成百物之功,而文王之純亦不已,卽所以法天也。今以講學言之,尤不容少有間斷,近日講對,甚爲稀闊,臣等過計之憂,竊恐聖心,不能無少懈,有欠於誠好之道矣。臣謹稽本館日記,昔在英廟,講學唯勤,經筵視事,未嘗以隆寒盛暑,依例頉稟,臘晦正初,亦多行之,亦粵先朝,多有正月法講之時。伏願仰法祖宗克勤之德,雖機務浩繁之際,必隨隙設講,如無其隙,入夜之後,須行夜對,以爲逐日科程,俾無間斷之患焉。古人云夜對勝於晝對,蓋其事應旣已,群動畢息,夜氣淸明,精神聚會,政宜召接臣隣,從容講討,以至閭里疾苦,四方異聞,使之畢陳於前,而筵體,每以嚴敬爲主。諸臣雖有熟料豫講者,及至前席,其所陳達,十不一二,此理勢之必然,殿下以便服臨御,簡其禮貌,則聖體自無疲勞,而臣下得盡所懷矣,是臣區區之望也。上曰,是言甚好矣。自內適有事,以致多日停講矣。絢曰,上番所陳甚好矣。見今廟謨積滯,瘝曠已久,朝象泮渙,寧靖無期,而此猶屬餘事,近日講學之間斷,此實爲萬萬可悶矣。伏聞前後筵臣,以此陳達,不止一二,此豈有他哉?心無兩用,不在於彼則在於此,萬一殿下所好,不在於文字,則以諸臣過計之憂,或恐聖心轉移,所好反在於他處矣,伏願深加省察焉。此文曰貴同而惡異,常人之情,同於己則好之,異於己則惡之,殊不知所同之中,亦有可惡,所異之中,亦有可好,此由於私而不公之病也。況帝王御邦之治,豈容有一毫私意,取其所同,而棄其所異乎?書曰,有言逆于汝心,必求諸道,有言遜于汝心,必求諸非道,忠直之言,常逆于耳,阿諛之言,常遜于志,逆者是異於已者也,遜者是同於已者也。於此焉貴同而好異,則豈不至於阿謏日進,而忠直日遠乎?是故就其同異,而審其好惡,實爲接臣隣辨賢否之要道矣。非但聽言如是,至於事爲,上亦有同異之可言,安佚無事,人情之所喜也,勤勞不怠,人情之所厭也。所喜者是同於我者,所厭者是異於我者也,試以目下事言之,講學是勤勞之事,燕閒是安佚之類也。於此亦可不貴其所異,而惡其所同也哉?伏願深留聖意焉。上曰,上下番所陳俱好矣,參贊官陳之。義浩曰,今日自止中,別無文義之可以敷陳者,然觀史之法,當觀其書法,毋丘儉·文欽之兵敗降吳,而不以降書之,曰奔吳,曰走死者,槪以儉與欽之起兵討師,名正言順,能有盡忠所事之義,故不曰降,所以與之也。上曰,然則何故,書儉曰走死乎?義浩曰,儉則未及至吳而死於愼縣,故曰走死矣。上曰,走死與戰死有間乎?義浩曰,然矣。此非力戰而殉身者,故不書以戰死者也。且以上段李豐事言之,宜以豐等謀誅司馬昭書之,而乃以司馬昭殺豐等書之者,豐等之欲剪除司馬,非出於斷斷純忠,而又其謀事不密,自取禍敗也。故如是書之,亦非與之之意也,綱目書法,如此等處甚多,實合於留念詳覽矣。上曰,閣臣陳之。近淳曰,此編自止,不過亂時之事,別無文義之可陳,而兩儒臣陳勉之語,誠甚切實矣。上番則以講筵之間斷,致意於誠僞之間,下番則以上番之餘意,演及於公私之分,亹亹懇懇,誠意可見,臣實有感於四隣耒耟之義矣。大抵凡事之纔有曠闕,便是間斷,此心之少有弛放,亦便是間斷,事則在外而易見,心則在內而難知,然而存乎內者著乎外,則心與事,固非二致矣。雖以講筵一事言之,其間之久曠,固爲外著之間斷,而雖使按例設行,依分討論,苟無心誠好之之意,而姑爲强勉酬應之資,則卽此開筵之時,已便是間斷,此所以人主一心,爲萬化之源,而不可以或忽也。又若公私之別,則亦由一心之誠僞,誠則無私,私則不誠,其幾甚微,其應甚著。今我殿下,親摠庶政,撫臨群下,若內若外,若遠若近,皆殿下臣子,君臣之間,貴在無隱,又豈有內外遠近彼此之異視哉?漢臣諸葛亮,以開誠心布公道,眷眷於宮府一體之義,此可謂識治務之要也。近日講筵之久停,以間者有事而然爲敎,臣極知惶悚,而伏未知自內有甚靡暇之事耶?顧今春晷漸長,縱有自內酬應之不可已者,亦豈至於無日一開筵之暇耶?臣固知自內實有所事,未遑開筵,而如或因閒漫酬應,偶未開筵,而姑以有事未遑爲敎,則臣愚死罪,竊恐輕重緩急之或異,而亦或有欠於推誠待下之道矣。臣之此言,誠萬萬僭妄,而伏願深納儒臣之言,俯察愚愛之悃,益加留神於誠僞公私之際焉。上曰,言則好矣,而若無事,則豈以有事爲言乎?絢曰,閣臣所奏,語雖過而意甚好矣。上曰,此處以始作太廟書之者,何也?晙對曰,於魏則以始作太廟書之者,斥其僭也,於吳以始作太廟書之者,譏其晩也。上曰,師弟昭,自爲大將軍,自爲二字,可見其書法矣。晙對曰,上敎誠然矣。此等筆法,不啻嚴於鈇鉞矣。上曰,何晏之爲人,優於鄧颺耶?絢對曰,鄧颺不過輕淺之類,無足可稱,而何晏,則自是儒者輩流耳,故嘗著論語集解,而朱子於集註,多有取之者矣。上曰,傅嘏則未嘗爲淸談乎?絢對曰,何晏·傅嘏,同爲淸談之輩矣。上曰,文欽其初,爲魏臣乎?絢對曰,欽嘗爲曹爽所愛信,則其爲魏臣,明矣。故其起兵討賦,其心則固出於爲魏擧義,而顧其形勢危難,而不可成,故終至於敗走。上曰,欽子鴦,勇力可謂絶人,而畢竟歸趣,果何如耶?絢曰,其父旣已奔吳,以隨其父以往,而未及詳考矣。上命掩卷。絢奏曰,臣於庚申冬,以華城御史復命時,以遲遲臺立碑事,具別單以入,而卽有標石文字製進之命矣。其後延拖,以至于今,前冬臣以健陵祭官下往時,聞於留守及本官,則其時旣有成命,故碑石,已爲磨治以待,碑閣材木,亦已準備,而以碑文之尙不下來,至今不得就云。伏願更爲下敎於文任,標石文字,卽爲製進,以爲從近立碑之地,何如?上敎于義浩曰,後日大提學入侍時,更爲提稟,可也。仍命玉堂·閣臣先退。上曰,奉審承旨,何時當入來耶?義浩對曰,今日門限前,必當腹命矣。上命書公事判付訖。命退,承史以次退出。
甲子正月二十一日酉時,上御觀物軒。奉審承旨入侍時,左副承旨金宗善,假注書鄭祖榮,別兼春秋洪秉喆·趙雲翊,以次進伏訖。上曰,奉審無頉耶?宗善對曰,陵上·園上華寧殿,一體奉審,俱爲無頃矣。上曰,植木則何如?宗善曰,稠密處宜有疏拓,而稀疎處當爲補植矣。聞陵園官言,日氣姑未解凍,故不得補植云矣,萬年堤作畓時,則亦當有疏拓之處矣。華寧殿香門見樣,比永禧殿,稍長而狹,又不設夾門,若更設夾門則好矣。上命書公事判付訖。命退,承史以次退出。
上在昌德宮。停常參·經筵。
禮曹,來二月初八日,行社稷大祭親祭,取稟。奉敎敬依。
金明淳啓曰,行大司憲李直輔,持平姜世白在外,執義閔師宣受由,掌令二員未差,持平李運恒未署經,監察茶時之意,敢啓。傳曰,知道。
洪義浩啓曰,左副承旨金宗善,今日不爲仕進,卽爲牌招,何如?傳曰,許遞,前望單子入之。
承旨前望單子入之,閔命爀落點。
洪義浩啓曰,新除援同副承旨閔命爀,卽爲牌招,何如?傳曰,允。
兵曹口傳政事,副護軍單金宗善。
傳于金明淳曰,左副承旨入侍。
金近淳啓曰,行吏曹判書徐邁修,特敎申飭,已至多日,去夜口傳下敎,至有入來後,當有下敎之命,而謂有情勢,屢次催促,尙無動靜,分義事體,萬萬未安,從重推考,何如?傳曰,重臣尋鄕,昉於何典乎?屢番催促,而不知變動,分義所在,駭然甚矣。行吏曹判書徐邁修罷職。
行承政院左承旨洪義浩,右副承旨金明淳,同副承旨李溏啓曰,伏以臣等,於金吾兩囚酌處之命,有不勝憂歎者。噫,彼不逞之徒,憑藉莫重,敢售嫁禍之計,迭發疏通,顯肆網打之習,此實往牒所無之大變怪也。雖以渠輩供招言之,洪履猷之主張凶謀,李東萬之綢繆陰計,和盤托出,綻露無餘,其在昭法紀嚴獄體之道,豈可使此輩,生出獄門,以貽世道無窮之憂乎?臣等職忝近密,終夜繞壁,玆敢相率仰籲。伏乞聖明,穆然深思,亟收成命,更令王府,嚴加盤鞫,以絶亂萌,以伸王章焉,惶恐敢啓。答曰,不允。
洪義浩啓曰,院議啓辭之以承傳色出納,自是古例,事體重大,而卽者院啓批旨,別監來傳,事未前有,萬萬驚駭。當該中官,所當重勘,而本院請推之外,無他可施之罰,何以爲之?敢稟。傳曰,聞甚駭然,當該承傳色中官,差備中官,竝拿處。
傳于金近淳曰,山林及疏批未下外,兩司諸臺竝許遞,前望單子入之,待下批牌招察任。
臺諫前望單子入之,執義李基慶,持平李宗烈·李海淸,正言李元八·尹命烈落點。
持平李海淸啓曰,臣庸愚謭劣,百不猶人,淸朝耳目之任,本無堪承之望,而匪意栢府除命,忽下逖違之餘。義分是懼,叨謝爲急,雖不得不隨牌出肅,而臣旣經掌憲,則揆以格例,在所當遞,請命遞臣職。答曰,依啓。
正言李元八啓曰,臣於耳目之任,豈有一分堪承之望,而恩除遽下,召牌踵臨,怵畏義分,章皇叨謝,而第臣於本院,旣經納言,揆以格例,不可仍冒,請命遞斥臣職。答曰,依啓。
正言尹命烈啓曰,臣姿性庸愚,言議巽軟,本不合於淸朝言責之任,前望特除,出自恩造,他不暇顧,章皇出肅,而臣於本院,旣經司諫,揆以公格,不宜仍冒,請命遞斥臣職。答曰,依啓。
傳于金近淳曰,臺諫有闕之代,前望單子入之。
臺諫前望單子入之,大司諫閔昌爀,掌令趙台榮·姜彙鈺落點。
金近淳啓曰,新除授大司諫閔昌爀,掌令趙台榮·姜彙鈺,一體牌招,何如?傳曰,允。
傳于李溏曰,留院上疏入之。
傳于李溏曰,金吾堂上上疏入之。
傳于李溏曰,玉堂箚子入之。
以京畿監司徐榮輔啓本,罪人金達淳富平府到配事,傳于金近淳曰,特爲放送事,分付。
禁府啓目,向前罪人洪履猷亦,謹以判付內辭意,詳細盤問,嚴加刑訊是白乎則,憑藉莫重,構陷朝紳之前後情節,無辭自服,而以樂禍誣人,不敬無嚴,遲晩納招是白置,罪人直招,則雖未準次,停刑以啓事,曾有受敎定式矣。今此洪履猷,旣捧遲晩,關係深重,上裁,何如?判付啓,此囚段,樂禍誣人,不敬無嚴,渠旣遲晩納招,別無更問之端是如乎,大抵此輩之綢繆設施,非一朝一夕之故。若使其計得行,則搢紳當餘幾人,搢紳無餘,則國家亦將稅駕於何地,究厥腸肚,論厥罪狀,肆市之律,在渠猶非適重之典是乎矣,玆當一初之會,宜軫好生之德,姑從參酌之參酌,特爲減死,絶島定配爲良如敎。又啓曰,向前罪人李東萬亦,謹奉判付內辭意,嚴加刑訊,反覆究問是白乎則,悖疏悖通,自初綢繆之時,如何設施,如何經營之脈絡節次,始爲一一直招是白乎所,罪人直招,則雖未準次,停刑以啓事,曾有受敎定式矣。旣捧遲晩,而罪犯深重,上裁,何如?判付啓,此囚段,不但渠之情節,箇箇自服,諸囚之陰謀悖計,可謂和盤托出,豈必更有究問,以致此時之紛拏乎?大抵此囚,比之洪履猷,則雖不無首從主客之可分是乎矣,論其奔走綢繆之跡,則亦無減於履猷之凶譎是如乎,亦爲減死,絶島定配爲良如敎。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而停朝市相値,不得爲之之意,敢啓。傳曰,知道。
金明淳,以禮曹言啓曰,皇壇壇上及祭器等物,每年孟春,戶·禮曹堂上奉審事,定式矣。今正月二十七日,臣曹與戶曹堂上,奉審後稟處,何如?傳曰,允。
金近淳,以義禁府言啓曰,罪人洪履猷·李東萬等更招草供判付內,減死絶島定配事,命下矣。罪人洪履猷全羅道珍島郡金甲島,減死絶島定配,李東萬康津縣古今島,減死絶島,而竝以判付內辭意具罪目,依例發遣府羅將,押送于各其配所,何如?傳曰,允。
金近淳,以義禁府言啓曰,全羅道康津縣薪智島島配罪人趙鎭井,待諸囚決處,直爲還發配所事,命下矣。諸囚今已決處,趙鎭井前罪目,添書今番判付內辭意,依例發遣府羅將,薪智島還發配所之意,敢啓。傳曰,主張排布之洪履猷·李東萬,尙從惟輕之典,則始被誘脅,終又不呈者之一例島配,可謂不分首從,刑政豈容若是?趙鎭井陸地定配,配所更爲定入,可也。
金近淳,以義禁府言啓曰,趙鎭井全羅道康津縣薪智島還發配所草記批旨內,趙鎭井,陸地定配,配所更爲定入可也事,命下矣。趙鎭井慶尙道鎭海縣定配,而前罪目,添書今番罪目,依例發遣府羅將,押送配所,何如?傳曰,允。
金近淳,以義禁府言啓曰,京畿監司徐榮輔啓本內,定配罪人金達淳富平府到配事判付內,特爲放送事分付,啓下矣。富平府定配罪人金達淳,分付配所官,卽爲放送事,分付該道道臣之意,敢啓。傳曰,知道。
大司憲李直輔疏曰,伏以慈徽丕彰,而養隆長樂,寶齡漸長,而親摠萬幾,縟儀載擧,八域同歡,實是宗社無疆之慶也。頃於卄日之中,王人再臨,天書三降,收召寵章,愈益鄭重,有非賤臣所敢承當,伏地戰慄,求死不得,而我聖上遇災警惕之意,求助諮詢之誠,藹然溢於絲綸,可以感動木石,瞻聆所及,孰不欽誦?臣自歲初,關格彌留,瀝血控籲,不得自由,顧以憲職旣遞,安意待盡之際,前銜復授,馹召繼宣,聞命隕越,措躬無所。竊伏念連年火災,決非適然,乃無前災異,至于法殿之灰燼而極矣,中外驚遑,久而靡定,未敢知何爲而致此也。此殆仁愛之天,篤佑邦家,挺生大災,告戒不已,如慈父之敎穉子,丁寧反覆,委曲懇切,靡不用極。欲使聖上因此,而大驚動大振作,仰體天行,自强不息,至誠所到,轉危爲安,爲億萬年太平之基者也。苟或時移事往,懈意一生,忽焉忘之,無復修省之實,則天必震怒,而降非常之禍,以應其災,至此時雖欲斡旋,而不可得矣,豈不深可懼哉?思患預防,尙易收功,事至而應,實難爲謀,不能自强,則聽天所命,修德行仁,則天命在我,惟聖上,懋哉懋哉。修省之方,專在於勤聖學,勤聖學專在於頻接臣隣,討論經旨,爲端本出治之法,夫恭默思道,固是殷宗之至德,然聖賢言語,多有詳懇。且君臣,如一體如父子,所以有元首股肱耳目之喩,而父子之際,豈有間隔?日日召接,殆無虛時,如祖宗朝盛際,講究遺經之奧義,訪問當世之急務,從容親近,開心見誠,傾倒羅列,無復餘蘊。若曰,予今一念之發,一事之行,有如此者,此爲天理乎,此爲人欲乎?果天理也,則必推廣而充滿之,果人慾也,則必勇決而遏絶之。日日如是,率以爲常,如宋太祖之洞開重門曰,此如我心,少有邪曲,人皆見之。然後諸臣,亦皆得以隨時獻戒,匡救闕失,而上下之間,爛熳融洽,情志流通,氣象和樂,則是乃天地交泰之道也。臣知識空疎,無可以對揚明旨,謹取先賢之格言,仰備暬御之諷誦,程子曰,學而至於聖人,爲國而至於祈天永命,養形而至於長生,分明人力,可以勝造化,只是人不爲耳。又曰,惟上下,一於恭敬,則天地自位,萬物自育,氣無不和,而四靈畢至矣。朱子曰,孟子見得敏,見得快,見得聖賢大段易做,又曰孟子說成覸·顔淵·公明儀,三段敎人,如此發憤,勇猛向前,日用之間,不得存留一毫人慾之私,此外更無別法。又曰,非至明無以察其幾,非至健無以致其決,聖學高明必已於此,潛心服膺,而人力勝造化,大段易做之說,尤令人氣聳,有激昂感慨之意,伏願聖上,三復斯語,深留聖意焉。玆當三陽之開泰,宜軫聖德之益新,朝乾夕惕,不遑暇豫,慄慄憂懼,若已獲戾于神祗,察危微之幾,則赫然如日月之明,擴仁義之端,則沛然如江河之決。昭事上帝,誕膺休命,以述聖考之志事,以承千聖之淵源,則災異之徵,雲消霧滅,而百祥咸萃,景祿永鞏矣。至於獨不念先王眷遇隆恩之敎,莊誦百回,不知所達。噫,臣之告歸先朝,僅踰四年,而喬陵松栢,倐已成林矣。螻蟻殘喘,尙留人世,追惟先王繾綣之殊寵,每誦兩聖惻怛之明命,默數賤臣孤負之厚愆,肝腸如燬,直欲無生。卽其前後罪戾,雖萬被鈇鉞之典,誠所甘心,況招延,帝王之盛節也,列卿,朝廷之重任也,乃於情實畢露之後,尙猶混入收錄,久叨匪據,則不惟爲貽羞淸朝之大者,亦可以招災而致警矣。伏乞聖明,俯垂諒察將臣爵秩,改授賢俊,以臣所被恩禮,擧而授之,則庶乎爲消弭之一端矣。若夫生民之困悴,風俗之頹敗,紀綱之解弛,未有如今日,而以臣之愚昧迂拙,又此杜門病蟄,全無聞見,不敢强所不知,仰塞詢蕘之至意,惟在博採朝野之嘉猷而亟行之,俾不爲空言之歸也。正殿營建之役,値此天威震疊之餘,年荒民窮之秋,豈可以過費財力?重回舊觀,其經營規制,一以大禹之卑宮室爲法則,實有光於聖德矣。臣卽一欺天之罪人也,其何敢仰勉聖學乎?惟是淸問之下,終無一言之獻,則將增益其辜恩之科,故掇拾陳談,冒煩天聰,而設令臣,昵侍淸燕,其所稟達,不過如斯而已。風眩轉劇,神精全迷,聾聵特甚,有倍嚮時,重入脩門,此生永已,瞻望宸極,徒切犬馬之忱,臣無任云云。答曰,省疏具悉卿懇。翹佇之餘,見卿之章,如對卿面,滿幅陳勉,言言切實,可不服膺?世道日降,人心日陷,至於近日,怪鬼輩所跳踉,而朝象之乖亂,極矣。兩相俱去,兩銓俱空,予方獨憂於上,而罔知所以濟玆艱難,此固予寡昧不敏之致。苟使如卿之宿德宏儒,處我朝端,矜式我搢紳,糾整我世道,則今日國事,亦豈至此之甚乎?予於是,不得不深慨於卿之浼浼,而又切必致之心,玆因宣批,兼告心曲,卿須諒予如渴之望,俟少間卽圖幡然。仍傳于金明淳曰,此批答,令地方官傳諭。
判義禁李晩秀,知義禁韓晩裕,同義禁李勉兢·李尙度等疏曰,伏以臣等,夜伏見罪人洪履猷·李東萬草供判付,有減死絶島定配之命矣。噫,彼不逞之徒,憑藉莫重,綢繆叵測,悖疏悖通,左右迭投,欲售其網打搢紳,貽禍朝廷之計者,實是往牒所無之大變怪。凶腸已綻,悖跡畢露,鬼蜮情狀,莫逃於天日之下,而雖以兩囚輸款之招言之,履猷則誣人反坐,明載國典,不敬無嚴,自有漢法,三尺之律至重,兩觀之誅猶輕。東萬則終始排布之脈胳,中間反覆之情節,雖已略輸於屢訊之後,而閃忽狡慝,半呑半吐,陰謀祕蹤,猶未盡呈。政宜到底窮覈,快施常刑,以爲大懲創之圖,而乃今略施例訊,遽置末勘,大非聖王誅亂去慝之義也。今玆處分,固知出於天地好生之大德,而臣等職在按法,義難奉行,憂憤之極,聯陳短章。伏乞聖明,穆然深思,亟寢成命,益加盤鞫,明正典憲,以嚴王法,以靖世道,不勝幸甚。臣等無任云云。答曰,省疏具悉。兩囚事酌處,自有深量,勿復爭執,卽爲擧行。
弘文館應敎元在明,校理洪奭周·權晙,副校理李晦祥,修撰金邁淳·宋知濂,副修撰申絢·宋冕載等箚曰,伏以臣等,於金吾鞫囚洪履猷·李東萬減死島配之命,竊不勝憂歎之至。噫,人心陷溺,世變層疊,至於今日,此輩之出而極矣。蓋其暗地排布,爛熳和應,若疏若通,極其凶悖,憑藉莫重,顯肆嫁禍之計,嘯聚無賴,陰售網打之習,使朝象泮渙,人心危懼。國而無法則已,苟曰有之,不於此輩,而將何所施乎?端緖乍現,根柢未覈,徑施酌處,有若尋常罪犯之從輕勘斷者然,其爲世道之憂,容有極哉?伏願亟寢成命,更令盤鞫,以爲打破凶窩,永絶亂萌之地,不勝幸甚。取進止。答曰,省箚具悉。洪履猷輩事,爾等之言,非不是矣,酌處亦有深意,此輩雖無狀,若能悔罪而革心,亦皆我先王化育之餘,而予所當全保者也。從輕之典,不亦可乎?爾等其知之。
執義李基慶疏曰,伏以臣,賦性疎愚,觸事迷闇,尋常程式,尙多不知,冥生疣,理所必至,昨年夏初,伏奉亞憲除命於玉署直中,而疏陳情勢,經歸私次。不意更鼓已闌,疏竟未徹,門鑰雖留,跡涉擅出,至今追惟,惶愧交切,禁闥出入,是何等敬謹之地,而不能審愼,自速罪戾,豈可以時日之稍久,而自恕其妄率之罪哉?非獨此也,昨年儒臣,有不言三司慨惜之斥,而臣亦其時三司中一人也,顧安得自同無故,揚揚於周行哉?今玆前望特點,忽下於經歲逖違之餘,豈不欲竭蹶叩謝,以伸耿結之忱,而由前由後,蠢動無路。伏乞將臣職名,亟行鐫改,仍治臣瀆擾之罪,以肅朝網焉。臣於自引之章,不宜贅及他說,而事在目下,有不容泯默,惟聖明,垂察焉。伏惟我殿下,春秋漸盛,萬幾親摠,此政奮發有爲之志,自貽哲命之時也。環東土含生之倫,莫不拭目擧踵,以望新化之淸明,而迺於此際,忽有金吾罪囚酌處之命。嘻噫,此何事也?獄情嚴祕,傳聞疎略,雖未知事端之所由,情節之如何,而槪以昭布於朝紙者言之,則怪鬼輩之自相糾結,積有排布,若疏若通,前唱後喁,以爲綱打搢紳之計,則有不可掩者矣。洪履猷之憑藉莫重,李東萬之奸回傾險,已露於金吾之供,則此宜到底窮覈,以伸王章,而數次訊推,旣不能如例設鞫。末稍究竟,但止於島配末勘,如是則不逞之徒,將何所懲畏,而國綱之解紐,將何以整頓耶?雖以趙鎭井事言之,雖曰老悖之沒覺,而旣自着名,則疏中之事,萬無不知之理,而歸之昏憒,置而不問,論以刑政,豈非乖謬之甚乎?伏乞亟收拿鞫罪人洪履猷·李東萬·趙鎭井島配之命,仍命王府,設鞫嚴問,以重王法,以靖世道焉。臣無任云云。省疏具悉。兩囚之酌處,有所深量者,已悉於玉堂箚批矣。趙鎭井事,亦不允,爾其勿辭察職。
司諫玄重祚疏曰,伏以近日事,奇怪駭痛,不可名狀,殆往牒之所罕覩,而隣國之所羞聞也。一蔭官假名構疏,一儒生匿跡發通,暗傳潛投,流布道路,而大臣宰執,一時竝逐,朝著空虛而國事隳,人心波蕩而世道壞。噫,事之寒心,孰甚於此?若然則雖輿儓厮卒之微,苟欲階亂,則以一紙蜚書,皆可以空人之朝廷,禍人之家國矣,天下寧有是耶?何幸大僚筵奏,聖斷赫然,徒黨竝加盤覈,窩窟庶幾打破,金吾囚供,秋曹獄案,臣雖未及聞知,而第以文跡之所著者言之。洪履猷則追提旣往之事端,罔念昭晢之德意,外以藉重,內以構禍,濟陷朝紳,必欲甘心爲悖疏悖通之窩主謀首者,昭乎其難掩。李東萬則始也,腸肚相連,爛熳綢繆,及其事發之日,忙呈一疏,欲以掩蔽人目,欺罔天聰者,尤爲渠罔赦之案,而趙鎭井之爲人誘脅,洪宗益之同參謀議,其他諸囚之或爲和應,或爲指使者,今皆綻露無餘矣。端緖不紊,首從易辨,則此獄究竟,初非遲難,雖或有未及窮覈者,一番刑訊,卽可取服,而事出殆近一望,治獄已踰屢日,決折勘斷,尙此稽緩者,臣未知何故也。噫,目今國勢朝象,不可但以泮渙言,此時何如時也?太母初撤簾帷,聖上始摠庶政,萬機履端,一初之嘉會方新,三元回泰,百祿之景運肇基。當此之時,不可一日無大臣,而今乃廟堂都虛,百務隳廢,新正展謁,大禮也,而陪扈無大臣,大庭嵩呼,縟儀也,而首班無大臣。慈德揄揚,是不可已之事,而以無大臣而不得請,百僚朝參,是不可廢之政,而以無大臣而不得行。以至於都政過期,庶職多曠,流弊深害,下及民邑,中外人情,騷亂搖動,若無有安其位者,似此貌樣,古亦有之否?是宜汲汲救正,不踰時日,而非雍容暇豫之事也。殿下何不速卽處分,亟圖鎭安之策也?蓋今鎭安之道,莫如勉回大臣,而勉回大臣之道,莫先於獄囚之急急嚴勘。苟殿下,夬揮乾斷,亟降明旨,奮如風霆,嚴如霜雪,使陰邪鬼蜮,卽地掃除而後,先從左相,諭之以公義,勉之以國事。開慰之不足,敦迫之,敦迫之不足,竭誠禮而必致之,今日旣然,明日復然,勿徇常例,不憚頻煩,期於不日內幡然,則以左相體國之心,鎭物之量,豈可因一怪鬼輩,而便訣明時,浼浼長往哉?左相旣回,則以右相斷斷無他之誠,亦不敢徒守素執,而自當卽日入城,依舊寅協,大臣如此,則諸臣之撕捱引入者,亦將不期安而自安,朝象因以妥帖,人心因以底定,群工庶務,次第就緖矣。苟或不然,而有一毫緩忽於治囚,則雖欲鎭安此朝廷,其勢末由也,而又或有一分未盡於大臣之勉回,則雖彼怪鬼,誅之殛之,非但無益於目前,來後無窮之弊,難言之禍,亦將無救矣。國之安危,在此一着,則此非荏冉看過,遷延挨度之時者,明矣。一日遲緩,有一日之憂,二日稽滯,有二日之患,是豈不岌岌乎殆哉?臣憂悶泄鬱,晝宵繞壁,略控微忧,冒瀆崇嚴。伏願聖上,亟賜採納,速降處斷,以副國人之望焉。臣無任云云。省疏具悉。爾所云云,殊未知其何謂也。
甲子正月二十二日申時,上御觀物軒。左副承旨入侍時,左副承旨金明淳,記事官朴宗琦,別兼春秋洪秉喆·趙雲翊,以次進伏訖。上曰,吏判何以爲之云乎?明淳曰,昨今連爲催促,而以爲職名未解之前,寧被鈇鉞之典,而不敢入來,伏地竢勘云矣。上曰,誠駭然矣。仍命書吏曹判書推考啓辭批答,明淳承書讀訖。上又命書掌令玄重祚疏批訖,仍命讀公事判付。上曰,同副承旨,何爲緣故出耶?明淳曰,與都承旨,有私嫌云矣。上命書傳敎曰,禮·刑換房。明淳曰,臣有區區所懷,不敢不仰達矣。昨日以別監姜忠植事,刑曹査實草記批旨,有令渠廳嚴治之敎矣。傳敎之下,渠輩亦當各別嚴治,而但其本事,與禁吏相較,初非作罪於渠廳之事,而且因該曹草記,旣有更査之命,則無論罪之輕重,付之該曹,以爲科治。非但事面之正大,其在宮府一體之意,亦當如是矣。臣於伊時,非不欲卽爲仰稟,而旣命嚴治,則自外煩稟,有所不敢,擬待登筵而仰奏矣。此雖微細之事,若因此而或有一毫貽累於一初之政,則豈非可惜之甚乎?伏不勝憂愛之忱,猥此陳達,此後則每於此等處,特加聖念,是區區之望也。上曰,所陳甚好矣,而此適然之事也。仍命退,諸臣以次退出。
上在昌德宮。停常參·經筵。
金近淳啓曰,合辭方張之時,兩司無詣臺之員,事甚未安,除在外·疏批未下·陳疏外,未肅拜·呈告人員,竝卽牌招,何如?傳曰,允。
洪義浩啓曰,同副承旨閔命爀,今日不爲仕進,卽爲牌招,何如?傳曰,許遞,前望單子入之。
承旨前望單子入之,張錫胤落點。
傳于洪義浩曰,諸承旨持公事入侍。
金近淳啓曰,行大司憲李直輔,掌令趙台榮,持平李宗烈在外,執義李基慶陳疏,掌令姜彙鈺疏批未下,持平一員未差,監察茶時之意,敢啓。傳曰,知道。
傳于金明淳曰,發遣吏郞,諸執事淸齋與否,摘奸以來。
金明淳,以奎章閣言啓曰,原任直提學徐鼎修喪第三日,依定式,遣檢書官致弔恤孤,仍爲勸粥以來之意,敢啓。傳曰,知道。
金明淳,以吏曹言啓曰,今此東關王廟祭獻官護軍李得濟,謂有身病,無意出齋,將臣無他塡差之人,不得已以行護軍李健秀陞實,改付標以入,而李得濟之病勢,雖未知其何如,事體所在,誠甚未安。將臣體重,本曹請推之外,無他可施之罰,何以爲之?敢稟。傳曰,享官往役也,焉敢懸病以入乎?當該堂上推考,使之嚴飭淸齋受香。
金明淳,以禮曹言啓曰,大祀誓戒之夜,如値陵寢忌辰,誓戒正時,進定於齋所呼唱起寢之前,留門則初更爲之事,曾有甲寅年受敎定式矣。今番社稷大祭受誓戒,在來初一日三更四點子時正刻,而其日適與穆陵忌辰相値,誓戒正時,進定於二更,何如?傳曰,允。
金明淳,以禮曹言啓曰,來二月初八日社稷大祭親行時,省牲·省器之節,依例以親臨磨鍊擧行乎?敢稟。傳曰,依例磨鍊以入。
李溏,以漢城府言啓曰,文武科生進回榜人,每年歲首,各部搜訪報來草記事,曾有定式矣。今年回榜人職姓名年歲居住及登科年月,別單書入之意,敢啓。傳曰,知道。
金近淳,以刑曹言啓曰,以姜忠植事草記,傳曰,俄筵聞承宣所奏,甚好矣,自該曹照律嚴治事,命下矣。謹按律文,則大明律劫囚條,有曰私竊放囚人者,與囚同罪,凡潛釀者,依詐不以實律論,杖一百徒三年,同律拒毆追攝人條,有曰官司差人,句攝公事,而敺所差者,杖八十,名例云二罪俱發,以重者論,姜忠植,依此律從重論,與囚同罪,決杖一百後,江原道三陟府,徒三年定配所,卽爲押送之意,敢啓。傳曰,知道。
甲子正月二十三日辰時,上御勸物軒。諸承旨持公事入侍時,行左承旨洪義浩,右承旨金近淳,左副承旨金明淳,右副承旨李溏,記事官朴宗琦,假注書鄭祖榮,別兼春秋洪秉喆·趙雲翊,以次進伏訖。明淳以吏房代房,讀奏京畿監司狀啓疏批有旨祗受事。溏以戶房代房,讀奏開城留守啓本,過婚人題給物種開坐事。明淳以禮房,讀奏開城留守啓本,穆淸殿·敬德宮奉審事。義浩以兵房,讀奏慶尙監司啓本,京上忠翊衛等上送事。近淳以刑房,讀奏慶尙監司啓本,罪人李宗瑞興海郡到配事,慶尙監司啓本,罪人林魯豐放送事,黃海監司啓本,罪人洪龍臣安岳郡到配事。溏奏曰,工房無公事矣。義浩曰,新除授同副承旨張錫胤,卽爲牌招,何如?上曰,依爲之。出擧條近淳曰,金吾兩罪人酌處之命,雖仰好生之聖德,而論以刑政,誠不免失之太寬矣。昨日院啓,臣則以閣銜有拘,不得隨參,而諸僚之言,卽臣之言也。怪鬼輩迭發疏通,嫁禍朝紳之計,固已可惡,而此猶餘事,至於辛壬之大義理,昭布人耳目,婦孺輿儓,亦無不知,則如洪履猷者,雖甚狂悖,豈不如婦儒輿儓之識見,而急於陷人,不覺其自歸於背馳義理之科。此專由於人心陷溺,浸浸然至於此極,此不但爲履猷一人而已,其爲世道之憂,容有極乎?蓋辛壬年間,咸原府院君魚有龜之負犯,暗地譸張,實爲凶徒之根窩,苟非英廟朝,至仁盛德,豈得以全保乎?奏未畢,上曰,今番處分,卽自內仰稟,而非予獨斷,其勿復言。近淳曰,兩囚則雖已酌處,而臣所仰奏者,區區愚見,蓋出於世道之憂,而辛壬義理,或恐因是而漸晦故也。上曰,兩囚罪則雖重,而酌處之命,豈無商量?勿復煩陳,可也。近淳曰,原任直提學徐鼎修卒逝矣。閣臣卒逝,自內閣致弔恤孤,今當依式爲之矣。上可之。上曰,持公事入侍,閣臣何不入來耶?近淳曰,臣以內閣直入來矣。上命退,諸臣以次退出。
上在昌德宮。停常參·經筵。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
金近淳啓曰,行大司憲李直輔,掌令趙台榮,持平李宗烈在外,執義李基慶,掌令姜彙鈺疏批未下,持平一員未差,監察茶時之意,敢啓。傳曰,知道。
李溏啓曰,御營大將李得濟,以東關王廟獻官,今方受香出去矣。所佩命召,來請還納,何以爲之,而將兵之任,不可一刻無摠察之人,何以爲之?敢稟。傳曰,仍佩往來,訓將兼察。
李溏啓曰,御營大將,以訓將兼察事,命下矣。兼察御營大將金祖淳,卽爲牌招聽傳敎,何如?傳曰,從事官發牌,聽傳敎。
傳于金近淳曰,諸承旨持公事入侍。
承旨前望單子入之,朴命燮落點。
傳于金近淳曰,左承旨入侍。
傳于李溏曰,召對爲之。
兵曹口傳政事,副司果單尹命烈·李元八。
金明淳,以奎章閣言啓曰,御製校正閣臣頒賜八子百選,安寶次,奎章之寶請出之意,敢啓。傳曰,知道。
李溏,以禁衛營言啓曰,本營中軍白師誾,身病甚重,勢難察任,改差,何如?傳曰,允。
行護軍金魯忠疏曰,伏以臣以百不肖似之身,猥荷天地之洪造,位躋卿月,出入禁闥,揣分量已,宜速災咎,居常懍惕,若隕淵谷。不圖近日,怪疏悖通,次第迭出,慈敎誕下,亟令究覈,怪鬼之徒,庶可戢矣,主張之窩,亦可破矣。千萬料外,仄伏聞臣之姓名,頗騰於囚供云,臣不勝愕然而驚粟也。李東萬招中所謂左相吏判云云,臣於平日,雖或與渠相面,初未嘗語到於此等事,今其招中,乃指的言,去月念前,往見臣則臣爲此說云,誠所謂求其說而不得也。渠於去月念前,元無來見之事,而其爲說如此者,不過欲誣援戚家,以爲渠推諉自脫之圖,故乃敢勒稱日子,隱然若臨時綢繆者然,何其設計之巧惡至此也。其招中又曰,趙鎭井疏後,前後書札,雖閒漫往復,臣皆推去云云。卽此一端,尤可見其說之欲巧反拙也。假如渠言,眞有推還書札之事,則此果出於何意耶?若以爲書中,有一分干涉本事之說云爾,則是欲爲拔足之計也。然則渠何不留置以爲他日之證左,而一任臣之推去也?渠以如此不近理之說,瞞告招中,以爲構捏眩惑之計,其爲情狀,吁亦巧且憯矣。其招中,又以渠與洪履猷,初見於臣家,而臣稱頌履猷云者,亦極孟浪,履猷以臣連家之故,雖或往來臣家,昨秋以後,則居在江郊,往來尤罕,而元無與渠會面於臣家之事。且其前後,亦未嘗以履猷爲人,語及於渠,則其所謂稱頌云者,誠是皮不存之說也。設今眞有稱頌之說,以臣一言,謂之公議,而推仰履猷,爲此悖擧者,其可成說乎?渠招又以臣叔姪,勸成渠疏云者,此又變幻之說也。趙鎭井處分之後,渠忽來見臣及臣五寸叔臣龍柱,盛氣張皇,攻斥趙疏,不遺餘力,仍欲疏論洪履猷輩云。臣之叔姪,本不知渠之參涉本事,故誤認以爲公憤所發,只答曰,此非尋常變怪,君欲陳疏,非人勸沮,惟意爲之云云而罷矣。今乃曰臣等招渠,勸成疏事,至於存拔誰某云者,其設心之奰慝,何至於此也?渠招又引洪宗翊之言曰,李得濟·申應周,有南村金氏之世嫌云云。未知宗翊,果有是言,而應周之於臣家,固不無嫌怨之端,至於得濟,初無小嫌之可言矣。推此一款,益可見前後招語之專出於謊亂無倫,臣非不欲多辨也。第伏念臣等,俱以無似,猥忝戚畹,平生畏約,罕與人接,而東萬時或來見,有難無端斥絶,故只任其自往自來而已。今臣姓名,忽被騰倒於渠之供招,驚心靦顔,直欲無訛,臣若於常時,謹愼交遊,初不識如渠怪鬼輩,則復安有今日之被誣也?無非臣之自取,尙誰咎哉?玆敢冒萬死,略暴事實於天地父母之前,伏願聖明,俯賜諒察,亟降威罰,以爲戚臣不謹者之戒焉。臣無任云云。答曰,省疏具悉。卿之叔姪,忽入於囚供,無妄之甚,不幸之極,然予旣悉燭,人亦盡知,何煩費辭而自明?卿可益勉謹畏而已矣。
大司諫閔昌爀疏曰,伏以舜德重華,周命維新,太母還政,神孫繼體,千億大曆服無疆之休,實基於玆,臣民忭祝,曷有其極?仍伏念臣,直一倥侗鈍滯,擁腫無用之散材,雖云三朝之舊物,實無一能之可紀,抑亦聖上之俯燭矣。重以犬馬齒弊,阿覩病痼,尋常陳力之任,尙患不堪,凡爲耳目之地,何嘗近似,而前此一再承膺,只爲粗伸其義分耳。豈敢爲晏然固有之計,而待罪騎省,纔逾一月,薇垣之命,忽下於臣身,惶隘恧蹙,罔知攸措。況於先朝,以臣一言,不足爲世道輕重,親承聖敎於啓板之後,祗奉恩言,隨除逡巡,而輒蒙體諒,則微臣之區區迷執,恐不當以事在先朝,而有所別異也,明矣。不獨此也,三十年貞疾,不時加劇,滿前之眼花,作歇無常,則以若情與病,進身一路,便是鐵限。不爾則今於恩牌之下,慢命言私,實非所敢,殿下於臣,天地也父母也,豈不蒙慈覆而顧復乎?玆不避瀆擾之誅,冒陳披瀝之懇,惟聖明,垂察而矜諒焉。鐫免臣見帶職名,仍命選部,勿復注擬,以重公器,以安賤分,千萬幸甚。臣旣乞免,則何敢自處以言責,而目下之事端非細,則亦不可以微諒而虧大體,章旣上而可無言乎?臣竊伏見朝紙所頒下,則不但淸朝之變怪,實是往牒之所無,莫嚴之三尺,捨此而奚施?臣跧伏私次,日仰典刑之明示,而今日於兩囚判付下者,惝怳驚惑,不能無憾於天地之大也。噫,彼不逞之徒,敢藉莫重之地,或疏或通,交煽迭發,締連綢繆,用意叵測,而網打之習,嫁禍之計,昭布鞫案,綻露無餘。洪履猷,則爲凶謀囮主,李東萬,則倡祕計前矛,鬼蜮謎藏,表裏和應之跡,雖莫逃於天日之下,而次第輸款。然不敬無嚴,誣人反坐,俱是難逭之律,則顧何暇率爾傅生,付之輕典乎?以聖明好生之德,有兩囚酌處之敎,臣不勝欽仰之至,而恩言不足以服姦,而輕典有乖於懲頑,則臣恐朝象之泮渙,無以底定,世道之陷溺,無以挽回,豈非有欠於一初淸明之治乎?伏願聖明,亟寢成命,更加嚴訊,以覈呑吐之情節,永破窩窟之糾結,夬施常刑,以絶亂萌焉。因是而大僚遜野而屛郊,銓官鏟跡而自靖,廟謨委積,無弘濟之美,官守缺員,曠分憂之責,則民國之受病,已是不少,而朝體之乖損,誠非細故。今若以其不安於朝,而至竟勉副,則豈特進退之苟簡?抑亦奸計之適中,方當諸囚之拿鞫,宜亟鼎席之先備,而掌銓之臣,亦不宜鎭日備例,任其行止,臣愚亦願深留聖意焉。前兵判臣金達淳行遣之命,臣固知我聖上匪怒之敎,而霜雪雨露,自是造化,則本兵之瘝曠,宜所當念,反汗之恩,此正其時,幸勿謂臣僭妄而採納焉。臣無任云云。省疏具悉。目下朝象,爾言誠是矣。兩囚之酌處,自有商量,勿煩。前兵判反汗事,已放送矣。爾則許遞。
司諫玄重祚疏曰,伏以臣,目見怪鬼不逞之徒,潛售凶圖,禍人家國,朝著忽空於一時,危機若迫於頃刻,而時日漸久,盤覈差緩,根窩未破,誅討尙遲。朝象之泮渙,人心之波蕩,因是而有莫可收拾之慮,故臣不勝憂憤泄鬱之心,略陳一疏矣。忱誠淺薄,辭未達意,十字恩批,聖敎截嚴,悚惶恧蹙,無地自容,誠不敢以目下之事,更事張皇,而昨伏見金吾判下,兩囚酌處,止於島配,臣於是,尤不勝憂鬱之至。洪履猷,憑藉莫重,構誣朝紳,情節畢露,斷案已成,反坐之律,不敬之誅,國有三尺,渠焉能逭?李東萬,閃忽狡惡,反覆呑吐,陰謀祕蹤,猶不盡呈,嚴鞫取服,到底窮覈,獄體固然,其可忽乎?如此凶頑悖慝之類,決不可特從惟輕,不施當律,以貽來後無窮之憂。伏乞亟收成命,更令王府,設鞫得情,夬正典刑,以爲破凶窩而絶亂萌,嚴天討而靖人心焉。至若趙鎭井之着名悖疏,托以被脅者,不加刑訊,已是寬典,而陸地薄竄,尤爲失刑,亦願依前島配,以重王法焉。臣無任云云。省疏具悉。所陳兩囚事,竝不允。
掌令姜彙鈺疏曰,伏以今日殿下之朝廷,安乎,危乎?人心陷溺,國勢岌嶪,此正君臣上下,交相戒懼,凜如臨履之時,而鼎席中權,一朝俱空,執政任事,亦無其人,古今天下,寧有如此之爻象乎?言念時事,不覺寒心。大抵洪履猷·李東萬之醞釀禍心,有非一朝一夕之故,而其所由來者漸矣,近年以來迭發之悖疏,亦非一趙鎭井而已。李允行·鄭弼祚·李敬臣怪鬼之輩,改頭換面,敢售嘗試者,何莫非根柢於履猷,窩窟於履猷乎?嘻噫,履猷本以狠愎之性,濟以妖邪之行,而所好者勢力,所嗜者權利,苟或有無恥者,諂附於已也,雖趨向不同,綢繆聚謀,如或有自好者,忌憚於渠也。雖秉執素正,譸張陷害,憑藉言議,嚇喝縉紳,大小戰竸,如集于木,莫敢言而敢怒,則前後之外托言事,內售構誣者,果非一串來者乎?或乍啓而旋停,或放逐於鄕里,薄罰微勘,不足以逆折奸萌,故乃至於今番悖疏悖通而極矣。乙巳筵敎,渠獨不見乎?乃敢變幻本旨,決摘文字,急於構陷,自甘誣逼,究其情節,萬戮猶輕。今其奸狀盡露,獄案已具,而卽伏見金吾判付下者,有拿鞫諸罪人減死定配之命,此何擧也,此何事也?如此凶頑之類,若施薄竄而止,則將不知幾箇履猷,接跡而起,世道無以寧靖,朝象莫可底安,而國脈之危,不知至於何境。伏乞淵然深思,亟寢成命,更加設鞫,益復盤覈,快施當律,使旣亂之世道,有所底定,將危之朝象,得以復安焉。臣無任云云。省疏具悉。兩囚酌處,豈無商量而然?所論三人,爾何以的知,如是爲說,歸之於洪履猷之一圈乎?爾言太率爾,爾則從重推考。
甲子正月二十四日辰時,上御觀物軒。諸承旨持公事入侍時,右承旨金近淳,右副承旨李溏,同副承旨張錫胤,記事官朴宗琦,假注書鄭祖榮,別兼春秋金蓍根·趙雲翊,以次進伏訖。上曰,左副承旨何不入來乎?近淳對曰,傳香進去矣。錫胤以吏房代房,讀奏咸鏡監司啓本,才行表著人另擇開坐事。錫胤以戶房,讀奏江原監司狀啓,渰燒死人恤典題給事。錫胤以禮房代房,讀奏咸鏡監司狀啓,吉州牧使白東遠箋文上送事。近淳以兵房代房,讀奏咸鏡監司啓本,三水·甲山兩邑屬各鎭防布用遺在,成冊上送事,讀奏全羅監司狀啓,前營將李顯道親年七十,無兄弟獨身遞改事,令該曹稟處事,讀奏慶尙左兵使狀啓,捉虎申飭事,讀奏慶尙右兵使狀啓,捉虎申飭事。近淳以刑房,讀奏咸鏡監司啓本,罪人黃得海茂山府到配事。溏奏曰,工房無公事矣。明淳追入進伏奏曰,禮房無公事矣。上命書金魯忠疏批及公事判付。又命書傳敎曰,禮房承旨馳詣受香所,奉審摘奸以來。上敎曰,關王廟受香時,用何服乎?溏曰,用黑團領矣。上曰,行祭時,獻官用何服乎?溏曰,具甲胄矣。上命書姜彙鈺疏批。又命書傳敎曰,左承旨許遞,前望單子入之,待下批牌招察任。錫胤奏曰,臣竊有區區所蘊,敢此仰達矣。近來世道日汚,人心靡定,千怪百惡,無所不作,至于今番獄事而極矣。蓋義理之辨,莫嚴於辛壬,忠逆之所由分,淑慝之所由別,可謂俟百世而不惑,雖婦孺輿儓,亦莫不知,而何物洪履猷,憑藉莫重,欲售禍心,急於陷人之計,自歸背馳之科,究厥罪惡,焉逭常刑?此而若不嚴覈痛絶,則辛壬義理,駸駸然將至於閼而不章之境矣。雖以李東萬言之,暗地排布,爛熳和應之跡,直與洪履猷,二而一也,盤鞫未竟,酌處有命,刑章之失,未有大於此者矣。奏未畢,上曰,此是仰稟慈殿而處分者也,不必煩陳矣。仍命退,諸臣以次退出。
甲子正月二十四日午時,上御觀物軒。左承旨入侍時,左承旨金近淳,假注書鄭祖榮,別兼春秋金蓍根·趙雲翊,以次進伏訖。上命書閔昌爀·玄重祚疏批訖。命退,承史以次退出。
癸亥正月二十四日申時,上御觀物軒。召對入侍時,參贊官李溏,侍讀官洪奭周,檢討官宋知濂,待敎李敎信,記事官朴宗琦,別兼春秋金蓍根·趙雲翊,以次進伏訖。上開卷命讀之。奭周讀,自十九年,止怨維。上曰,下番讀之。知濂讀,自八月,止自殺。上曰,參贊官讀之。溏讀,自魏以盧毓,止驚悚。上曰,閣臣讀之。敎信讀,自魏楊州,止外執。上曰,注書讀之。賤臣讀,自詔基,止出降。上曰,上番讀之。蓍根讀,自姜維,止事乎。上曰,下番讀之。雲翊讀,自商周,止謀之矣。上曰,文義陳之。奭周曰,呂岱聞徐原諫諍公論之言,而能樂聞之,蓋諫諍之言,人能容受者蓋鮮矣,而況衆中公論之言,尤難涵容矣。奏未畢,上曰,以下文何所聞過之言觀之,則呂岱之眞能喜聞,可知矣。奭周曰,聖敎誠然矣。古之人君,立謗木而設諫鼓者,誠以不諱其過之意也。然而至於後世,則設誹謗之禁者,蓋面爭之言,猶或容受,而誹謗之言,最所惡聞故也。書曰,爾有嘉謨嘉猷,入告于后,順志于外曰,斯謨斯猷,乃我后之德,古人又或有焚其諫藁,使外人不知其君之過失。此等事,在人臣,則果出於忠心,而在人君,則不當求言者之不洩也。故陸贄之言曰,諫者之狂誣,明我之能恕,諫者之漏洩,彰我之能容,諫者之直,雖若揚君之過,而若能虛受樂聞,則適所以增君之德也。此言誠千古人辟之所當監法也,人主當以此持心,若有過而諫者直言,則此當虛受而改之也,若無過而言者爽實,則亦當加勉而容之也。然則雖誹謗日至,適足爲彰吾之德,而何患乎揚吾之過乎?彼呂岱,不過三國時之一偏將,而其樂聞之量,好善之心,若是其盛,故身顯當時,名流後世,福祿壽考,又無與比。況乎人君,以實心容諫,則太平萬歲之治,豈難致哉?伏願體念焉。上曰,其言好矣。仍敎曰,下番陳之。知濂曰,吳主亮,使黃門取蜜之事,誠爲明察,然衒其聰明,有作用之病痛矣。奏未畢,上曰,此段,業欲發問矣,吳主此事,近於察察,不可謂明矣。知濂曰,聰明固是人君之當勉,而明與察不同,公聽竝觀,事歸至當,此是明之公而大者也,任其小智,偏聽輕信,此乃察而不明者也。先儒有言曰,人君當務聰明之實,不可求聰明之名,務其實則初似不明,而久乃通悟,求其名則雖能一時竦動觀聽,如吳主亮之事,而畢竟暗而不能明矣。堯·舜之明目達聰,此實千古帝王可法處,而至若漢之昭帝,明而不察,宣帝明而不免於察,唐之德宗,純是察而不明,其得其失,皆可以監法矣。上番今以容諫之道,敷陳文義,臣伏覩近日章奏間批旨,或有欠於包容虛受之量,臣竊不勝私憂過計,敢此仰陳。向者李敎信箚言,犒饋之不當先於朝參之事,犒饋係是歲首應行之規,朝參間五日取稟者,則其箚之必言先後,似未知規例。聖批誠然,而新元之後,臣僚姑未召接,先行犒饋,此雖是戎政之大事,而有非聖人不答軍旅之義。批旨曰,爾或不知,而以先後爲言乎?聖敎辭意,有若分疏於言者之爲言,其所優批,終非虛受之意。元在明之疏陳兵判拿入事,辭不達意,其言補紀綱尙嚴威云云,尤不着題,殊非古人曉人不當如是耶之意,然其爲言,出於陳勉,且伊日拿入之命,自上果不免過中矣。法駕導前,異於郊幸,則此非用師律之時,批旨曰,爾何不思之甚也?斯非特不槪於聖衷而已,直示拒斥之意,臣之過慮,日後有能爲眞箇犯顔嬰鱗之言,殿下恐不能容受矣。繼自今進言之人,雖或狂讜失實,言屬衮闕,則必思虛心而優納焉。上曰,李敎信箚,雖以不行朝參爲言,而大臣不在,何以行朝參乎?元在明之疏不成說,批答中云云,良以此也。仍敎曰,參贊官陳之。溏曰,上下番已悉陳,臣無容更達矣。上曰,閣臣陳之。敎信曰,文義別無可陳,而下番以臣箚辭,擧以仰奏,實涉惶悚矣。小臣箚子,草草數語,無復可論,而臣於其時,果爲昧例而言之,則論其事狀,臣實爲不知者矣。聖批之丁寧開示者,非但爲臣心之榮惑而已,則下番所陳,此非如是仰奏之事也,又況分疏云云,尤不襯當矣。大抵章奏與筵席陳達之際,上下酬酢,曰可曰否,自是淸朝之美事,凡於是是非非,開示剖析,可否相濟,然後上下之情志交孚。今日臣隣之所仰望者,政在於此,苟或自上,不爲開示聖衷,而無論言之是非,一例許可,則亦豈擇善從諫之道乎?俄者上番,以呂岱事,敷陳文義,而若以人臣之義言之,則先自朋友交際,樂聞規箴,相與責善,如呂岱之於徐原,然後推之於事君之道,始可以責難而格君矣。此所謂未有不能正己,而能正君者也。然其在人君之道,凡於陳善納誨之言,必待其友直諒,而喜聞過,如呂岱者,然後始乃許可而容受,則如呂岱之爲人,亦不易得,是無可言之人,而亦無從諫之日矣。自上從諫之道,唯其言之是焉,則不以人廢言,此實爲好察邇言之方矣,伏願體念焉。上曰,閣臣之言,誠好矣。仍敎曰,呂岱之事,可比於子路之喜聞過乎?奭周曰,呂岱誠有喜聞過之實,其全保功名於危亂之世,卓然爲一代名臣,卒以壽終者,誠不偶矣。上曰,司馬昭始服袞冕·赤舄,何以著始字也?奭周曰,袞冕·赤舄,非人臣之所當常服,而司馬昭,始服之矣。上曰,王莽不服衮冕·赤舄乎?奭周曰,莽加九錫,則袞冕·赤舄,自在於九錫之中,此始字,專指司馬昭之始服而言也。上曰,始字可謂嚴矣。奭周曰,果是筆法之嚴,服飾儀章名器所係,一始字可見其履霜堅氷之戒矣。上曰,魏主髦,可謂聰明之主耶?奭周曰,魏主髦·吳主亮,俱是聰明之主,而髦之明於經學,較又爲優,亦竟無捄乎亂亡者,徒以小慧,衒其聰明之名,而不曾反之於身,以盡其躬行之實也。上曰,魏主旣知經義,何爲而性急也?奭周曰,此亦可見其全無體認之工也。上曰,漢高·少康優劣之辨,果何如也?奭周曰,漢高固不世之英主,而律以先王之道,固多未盡。少康當宗社傾覆之後,以一成一旅之微,而能成祀夏配天之業,則固必有大過人者,但世代邃古,事蹟莫詳,而謂其過於漢高,亦似非過論矣。上曰,王祥終作何如人也?奭周曰,仕魏至太尉,及司馬昭爲晉王時,獨能長揖不拜,其後竟亦事晉矣。上曰,求忠臣於孝子之門,而王祥竟不免失節,何也?奭周曰,此時敎化不明,義理湮晦,故漢魏之際,雖篤行之士,亦不免身事二姓者,蓋其不明於義理,駸駸然至於此也。上曰,王祥比華歆,則稍勝乎?奭周曰,較諸華歆,則不可同日而語矣。上曰,吳主亮,選十八已下,十五已上,欲何用也?奭周曰,此只取其習武也,使亮若移此心,選學術之士,處之左右,朝夕講論,則豈不好哉?此專由於有小小聰明,而不知大道故也。上掩卷,仍敎奭周曰,弘文館所在御製自省編及祖訓,竝入之也。溏曰,卽聞奉審承旨言,關王廟行祀時,例以甲胄行禮,纛祭,則以甲衣朱笠行禮矣。曾在先朝,以服色之非法,纛祭,亦以甲胄行禮爲敎云矣。上仍命書傳敎曰,兵工換房。命退,諸臣以次退出。
上在昌德宮。停常參·經筵。
藥房提調李魯春,右承旨金明淳啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
李溏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李溏啓曰,合辭方張之時,諫院無詣臺之員,事甚未安,除疏批未下外,呈告人員,牌招,何如?傳曰,允。
李溏啓曰,備邊司郞廳來言,今日賓廳日次,而左議政徐龍輔在外,右議政金觀柱出城,不得來會云矣,敢啓。答曰,知道。
李溏啓曰,禁衛營將官來言,今日本營軍兵,日次私習云矣,敢啓。答曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,事變假注書韓象默,時無職名,令該曹,依例付軍職,何如?傳曰,允。
傳于金明淳曰,諸承旨持公事入侍。
承旨前望單子入之,趙萬元落點。
金明淳啓曰,新除授左副承旨趙萬元,時在京畿水原地,斯速乘馹上來事,下諭,何如?傳曰,許遞,前望單子入之。
兵曹口傳政事,副護軍金近淳。
傳于□□□曰,召對爲之。
承旨前望單子入之,尹益烈落點。
掌令姜彙鈺啓曰,臣之儱侗憒裂,本不合於淸朝耳目之任,而前望特點,忽下於千萬夢想之外,繼以天牌儼臨,臣義分是懼,聲討方急,拚棄情勢,隨牌朝房,忙陳一疏,門鑰將下,草草數語,辭不達意。臣方愧悚之際,批旨鄭重,責臣以率爾,勘臣以重推,臣誠惶隕震懍,益不知措躬之所也。大抵洪履猷之平生伎倆,卽擧世之所共知也。故相臣沈煥之,義理之秉執何如,王室之勤勞何如,而相臣之生前譏斥者,履猷也,相臣之死後詆毁者,履猷也。李敬臣怪疏之狂悖構虛,一何蹈襲履猷也?至若鄭弼祚,則其疏中李錫夏·洪克浩·朴宗岳鬼蜮情狀之負犯至重者外,一二搢紳,卽是履猷之讐視者也。楚越同心,燕秦共謀,憑藉討逆,慘毒是事,銓地凶家之說,萬口喧傳,玉石俱焚之歎,滿朝驚駭,側目所視,皆歸於履猷矣。雖以李允行事言之,其疏中一二句悖慢,已登向時之白簡,而論一重臣,則白地構捏於常情之外,必欲湛滅其闔門而後已者,只是政望之不得一任渠輩之意也。公議峻發,至今未已,主其謀者則履猷也,不待臣言,自有定論矣。噫,彼履猷,狠愎成性,權利薰心,指意所向,人或不從,則必售嫁禍之計,一事如此,二事如此,終至於禍人家國,綱打搢紳,而急於陷人,自甘誣逼,卽渠之本末也。今其悖通之所欲構誣者,亦是允行·敬臣輩之所陷害者,則此非臣勒加之言也,雖使履猷自辨,何辭可明乎?然則悖通之根柢,卽是敬臣怪疏之根柢也,悖通之窩窟,亦是允行怪疏之窩窟也。悖通根窩,渠旣不免,怪疏根窩,渠何獨免?臣之日前所言,不能明白辨破,自速率爾之罪,臣之僨誤,於是爲大,以此情踪,其何可一刻晏然於臺次乎?請命遞斥臣職。答曰,爾之指陳如此,則何不先事,而今始云云乎?退待物論。
假注書韓象默書啓,臣敬奉聖諭,馳到西部西江坊下中里契議政府右議政金觀柱所住處,傳諭後,仍傳命召是白乎則,以爲臣,自頃附奏,于今三日,而未承發落之敎。臣方攢手祈祝,或意聖上,俯燭危苦之血懇,將垂曲副之異恩,故自有所商度於淵衷,而以至曠日矣。玆又伏承聖諭,一兪終靳,敦迫愈摯,臣擎讀未半,不覺愕然失圖,跼高而蹐厚也。臣伏見聖敎中,有曰今日國事,非卿入來,則莫可收拾也。又曰,古往今來,豈有如許時耶?爲臣子而承此下敎,猶不怛然心動,慼然淚下,則是眞無人心者,臣雖至頑,寧或如是?第念目今朝象,廟堂銓衡,一竝空虛,聖心憂惱,群情泮渙,當如許時,能任收拾之責者,是何等才識望實也?使臣所存,苟可以一分當此責,則雖湯火之赴,亦所甘心,況暫拚平日之株守,而進效一時收拾之勞者,臣其敢辭諸?天日在上,非敢誣也。然臣若無此所存,而徒畏嚴命,挺身冒膺,則不但鷦鷯鸛行,鮮不脚裂,其如徒失自己之廉防,而厚招當世之嗤罵,何哉?然則臣於此,豈敢爲容易承當之計乎?且臣前後血懇,非敢爲圖占便宜,永辭天陛之計也。故臣於近日附奏中,輒以若蒙恩遞,則卽當竭蹶入城,粗效筋力之意,冒死仰暴,今又未蒙體諒,則臣唯有心隕膽墜,求死不得而已。況臣自數日以來,嚴命所迫,憂悸成疾,宿症徒添,心魂荒錯,昏顚床簀,數行附奏,亦無以罄陳危悃,臨奏涕零,不知所言云矣,敢啓。答曰,卿無必去之義,予無必捨之心,一往一復,上下相持,徒煩逐日之酬應,滋致國人之訝惑,卿自輕去就而困予乃爾也。予不費千言萬語,只有致卿二字,卿亦除千言萬語,只有還入二字,卿其深諒事,更遣史官,傳諭,仍傳命召。
金明淳,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,南郊南壇·東郊先農壇·先蠶壇,東郊雩祀壇,北郊祈雨壇,東郊馬祖壇,北郊厲壇,次第摘奸,則南壇·先農壇·先蠶壇·祈雨壇·馬祖壇·漢江壇·司寒壇·厲壇壇上及四面紅箭門墻垣階砌,俱爲無頉,而雩祀壇,南邊紅箭門柱根塗灰剝落,箭木一箇朽折,卽爲修改事,分付該監,而此後看護等節,另加申飭之意,敢啓。傳曰,知道。
左議政徐龍輔疏曰,伏以臣,抱人子崩迫之痛,犯人臣違慢之罪,竊自念爲世大僇,無望生全,泥首窮山,唯鈇鉞是俟,乃蒙我聖上曲垂矜察,過加包容,旣寬威罰,反紆恩禮,溫音荐降,開釋備至,譬如陽和布澤,枯荄欲蘇,時雨浹物,垢穢畢滌。臣方戴罪銜恩,若夢疑眞,千萬不自意,慈敎誕宣,辭旨隆渥,惡讒言之罔極,則至諭之以傾陷善類,憫世道之壞亂,則更勉之以起鎭朝象。哀憐憫惻,諄複丁寧,有足以透金石而孚豚魚,臣雖不肖,亦具彝性,感極而涕,涕盡而血,誠不知滓累如臣,何以得此於慈天也?噫,人臣之橫被汚衊,從古何限,而若臣所遭,求諸往牒,亦所未覩,謂天可欺,謂人可誣,駭機迭發,危鋒交集。當此之時,臣之得免於卽地薤粉,誠亦異事,而唯其排布巧密,情狀閃忽,倐隱倐現,如鬼如蜮,傳說流播,雖甚喧藉,誣辱多端,莫測淺深,則臣之一身,正在於俯仰不得,人鬼未分之中,今焉爲日已久,情跡盡露,綸諭昭布,則亦可以瀝血和淚,冒死而一暴矣。嗚呼,先臣之斷斷本心,臣之辛酉一疏,已盡陳暴,惟我慈聖殿下,以天地之深仁,垂日月之明照,旣洞燭之,又昭晢之。臣之感激攢頌,鉻鏤心肝,只願隕首結草,仰籲慈德之萬一,惟此衷悃,庶幾神天之所共鑑,而秪緣臣不忠不孝,久據匪據,釁咎日積,怨憾叢集。致使伏莽之毒弩,至及於旣骨之先故,而敢以爲聖祖討亂逆之擧,架鑿捃摭,擬之於不敢擬之地,甘自歸於自做凶言,詆誣莫重,立幟凶魁,讐視大義之科。噫嘻,渠亦我聖朝化育中物,苟有人心,尙忍爲此?臣之腐心痛骨,如不欲生,不獨爲臣一家之私而已。及伏見金吾判批,所以剖破段落,逆折凶圖者,纖悉光明,嚴正磊犖,不啻爀日中天,萬物咸覩,禹鼎昭揭,魑魅破膽,義理旣晦而復明,亂萌將滋而旋消。臣雖卽日溘然,抱此入地,庶可以歸見先臣,更無餘憾,第臣區區私義,終不敢因此而有所自安。向奉聖諭,以臣前日之復出,爲今日不可退之證,臣誠惶恐,然臣之前者復出,豈得己也?感慈眷之隆摯,怵聖旨之鄭重,身不自有,念切圖報,遂至於冒沒趨承,而到今追思,惟玆一出,未嘗不爲今日之禍兆,則臣之痛泣悔恨,正在於此,尙以何心,徒藉曲庇之恩,重蹈已覆之轍,而以殿下至仁盛德,亦豈忍使之强所難强,匍匐就死,復煩聖朝拯濟之勞乎?至若多少誣衊之屬於臣身,固未暇費辭張皇而又伏讀慈諭,若曰,因一蜚語,大臣以下,輒皆處義,則來頭無窮之弊,卿實啓之。責勉之聖意,豈不仰認,而臣愚死罪,竊以爲天下之可畏,莫過於蜚語,而名忝大官,辜恩僨事,速此蜚語,已爲朝廷之羞辱,如是而猶且忘廉蔑義,不思自靖之道,則其爲流弊,抑又甚焉。況其構捏憯毒,左右迭攻,又非一時蜚語之比,則臣雖欲憑依寵靈,抗顔於具瞻之地,其可得乎?今臣之不可復出,卽是天理人情之所不容而已。神魂散落,踪地窮蹙,日前附奏之後,亦不敢唐突陳籲,徒煩王人,久辱荒村,以致民邑之受弊,私心兢惕,轉益靡措。玆不得不猥瀝衷懇,疾聲鳴呼,伏惟聖慈,察臣情之萬萬悲切,念臣身之萬萬危臲,先收偕來之命,亟將臣本兼諸任,竝行鐫免,仍令攸司,擬臣當勘之律,以爲爲人臣爲人子,不忠不孝者之戒焉。臣無任云云。答曰,省疏具悉卿懇。橫逆之來,聖且不免,卿其如怪鬼之揶揄,何哉?噫,彼不逞讒賊之心,狃于陷害,天誘其衷,自干背馳亂常之科,予雖不武,事關辛壬,其敢不秉之嚴而闡之明乎?卿所云云,予實與榮,而不敢不自任也。但卿之不欲復出,揆以人情,予亦不敢誚卿,然先卿之誣辱,今已自白矣,凶人之肝膽,庶幾驚破矣。慈殿所以昭晢卿眷待卿,不啻十倍於予小子,而今日板蕩之朝象,非卿則莫可爲也,卿豈可以身家之私諒,忍忘盡瘁之大義乎?蜚語雖可畏,上有慈聖之明燭,予與國人之公論在焉,卿勿復憂,卽日言還,整我日非之國事。仍傳曰,此批答,遣史官傳諭于左議政,仍傳命召。
甲子正月二十五日辰晴,上御觀物軒。諸承旨持公事入侍時,右承旨金明淳,左副承旨李溏,右副承旨張錫胤,同副承旨朴命燮,記事官朴宗琦,假注書鄭祖榮,別兼春秋金蓍根·趙雲翊,以次進伏訖。上曰,左承旨何不入來乎?明淳曰,聞昨夜有産故,不得仕進云矣。明淳以吏房代房,讀奏忠淸監司狀啓,應資老人見漏者追後抄啓事,慶尙監司狀啓,到營事。錫胤以戶房無公事。明淳以禮房無公事。溏以兵房,讀奏江華留守狀啓,昇天堡別將張智明到防事。溏以刑房代房無公事。命燮以工房,讀奏黃海監司狀啓,進上墨上送事。上命書判付訖。仍命書傳敎曰,左承旨許遞,前望單子入之,待下批牌招察任。又命書榻敎曰,大王大妃殿進御順氣養胃湯前方中,去蘇子加官桂一錢,自今日五帖式日次製入。又命書榻敎曰,王大妃殿進御加減流氣散,自今日停止。仍命退,諸臣以次退出。
甲子正月二十五日申時,上御觀物軒。召對入侍時,參贊官張錫胤,侍讀官洪奭周,檢討官宋知濂,待敎李敎信,假注書鄭祖榮,別兼春秋金蓍根·趙雲翊,以次進伏訖。上命讀。奭周讀,自景耀元年,止不戰而破也。上曰,下番讀之。知濂讀,自吳賊,止聞諸葛誕死而還。上曰,參贊官讀之。錫胤讀,自夏五月,止當宿衛臨橋。上曰,閣臣讀之。敎信讀,自且曰,止遷全公主於豫章。上曰,注書讀之。賤臣讀,自以休未至,止以誅之。上曰,上番翰林讀之。蓍根讀,自十二月臘會,止捍之。上曰,下番翰林讀之。雲翊讀,自敵攻關,止三年。上曰,文義陳之。奭周曰,祗以巧侫而有寵,人君豈不知正直之可貴,巧侫之可惡,而惟其正直之言,恒多逆耳,巧侫之言,遜于汝心。只緣一時之私意,徒喜其不拂於吾之所欲,而獨不念亡國敗家之禍,鮮不由於巧侫之得進。雖以後主之時而言之,蔣琬·費禕·董允·姜維等人,皆是正直之士,布列朝廷,而一陳祗,介于其間,竟致黃皓之專恣,終致漢家之覆亡,巧侫之害,寧不凜然而可懼乎?且當是之時,姜維身都將相,爲國大臣,而寵任之專,反不如陳祗,內外親疎之勢,若是不同矣。後世君臣之際,漸不如古,公卿輔相,接見常疎,委任常輕,雖非如姜維之出鎭邊陲,而其實與居外無異。人君深居九重,所與朝夕而左右者,非宦官宮妾,則䙝御近習而已。此輩惟知以容悅爲忠,迎合爲恭,諮訪之益,嚴憚之效,尙矣無論,而浸潤膚受之言,便辟側媚之態,所以蠱人主之心術,移人主之好尙者,孰得以杜之?此人君所以必務乎親賢士大夫,而親之之道無他,亦惟在於頻加晉接,與之討論,苟其晉接之不頻,則雖使俊乂盈廷,復何益於一曝十寒之工哉?魏徵有言曰,禮重君子,輕䙝小人,不如親君子而遠小人,此實爲格言,而所謂小人者,亦非大奸巨慝之謂也。凡人君之所䙝近親暱,無足以敬憚,而工於承順,善於趨走者,皆足以貽國家無窮之害,伏願於此,深加警省焉。上曰,是言好矣。知濂曰,桓彝之不肯署名而終以被害,可謂全節矣。吳是僭竊之偏邦,而桓彝生於其時,雖無事功之可見,而能完其名節,誠亦不易得者。漢亡以來,易世頻數,而其間人物,非無才德之兼備者,至於名節之士,則寥寥無聞。雖以魏末言之,王祥之孝行,而後爲晉朝之臣,羊祜之碩德,而乃作司馬之佐,名節之難,固如是矣,此則專係於君上作成導率之化,有以致之耳。唐太宗之言曰,板蕩識誠臣,板蕩之時,能爲誠臣者,卽治世之賢輔也。魏徵曰,願爲良臣,不願爲忠臣,此亦勉君以長享治平之意也。夫君之使臣,臣之事君,何必以遇板蕩立名節爲期,而若於平時,崇以德敎,勵以廉恥,雖或不幸而當於亂世,自爲輸忠秉節之士矣。古語曰,伏節死義之人,卽是平日犯顔諫諍之士,以此而言,平日之持祿保位,專以苟容爲道者,當亂而安能有可觀之節乎?故臣以爲名節之士,專由於人君平日作成之如何耳,伏願於此等處,留神焉。錫胤曰,方當三國之末,乖亂已極,殆所謂曹檜無譏,而最是蜀漢形勢,方垂危亡,而又有小人如陳祗者,固處朝廷,巧侫而有寵。姜維雖位在其上,而常在境外,不能制其奸謀,當時若使正直之人,處於朝廷,又有人主之委任,則一陳祗,安能肆其惡乎?故諸葛亮在時,則陳祗不能售其巧侫,雖以後主之昏暗,能免內訌之患,以此觀之,則善人之在朝,其維持鎭壓之力,豈淺淺哉?姜維但知戰伐外禦之事,而不知內固朝廷之道,故不能引進善類,左右其君,而使陳祗之巧侫,獨居于內。夫內外親疎之勢,固不可敵,而又無深憂遠慮,思所以維持君心,鎭壓朝廷,則雖有强邊固圉之功,何救乎內亂乎?雖然進賢退邢之權,只在人主之明且公矣。彼人主一心,大公至正,常如明鏡止水,不蔽於私意,不眩於任用,則朝廷之上,初無邪正雜進之患矣,何畏乎巧言侫色哉?敎信曰,此云龍者,君德也,蓋龍是純陽之物,而周易乾卦之取象於龍者,亦爲其卦體之純陽故也。君德之取譬於龍者,所貴乎純陽剛健之德,而所謂剛健者,亦非厲威嚴,尙强猛之意也,必須法天道之行健,如文王之純亦不已者,是也。且乾卦,以亢龍爲戒者,以人君之地位,易致崇高自尊,而便有傲然自聖之慮故,聖人以此,設敎垂戒,欲其君道下濟,爲天地交泰之美矣。近日諸臣,以頻接臣僚爲言者,亦願交泰之意,如臣之備數講讀,固無足以有槪於聖衷,而若以臣等之無似,遂以謂無益於講論,而或有厭倦之意。不但講讀之工,或致間斷之患,亦不爲爲上下交泰之道,而無以成乾健不息之工矣。且以臨筵講討之際言之,開卷之初,上下肅穆,嚴敬整飭,而及夫臣等之敷陳文義,不過拈出句語,臨文强覓,陳陋常談,無足以開發聖聰,則何望其聖心之不厭不倦乎?雖然若或因此,而有一毫怠倦之念,則此非獨爲臣等地也,其在對越黃卷之際,若將與卷中古人,左右相接,是宜有主一無適之工,雖霎時之頃,豈容有懈怠之念哉?伏願以此體念焉。上曰,此書孫綝伏誅者,明正其罪之辭,而前此有罪大於孫綝者,而或書以殺,或書以自殺,何也?奭周曰,孫綝放其主,卽亂逆也,罪豈有大於此者乎?前此或書以殺,或書以自殺者,蓋以其不可誅而誅之,或不以其道而誅之,或不以君命而討之,今孫綝,以君討臣,又聲其廢主之罪,故以伏誅書之矣。上曰,魏主髦之養老乞言,其能行古之體乎?奭周曰,養老乞言,固是三代盛禮,而王祥之至孝篤行,鄭小同之名家宿學,亦不可謂非其人也,而魏主此擧,只出於慕虛名,尙浮文之意,而先王所以崇學行禮之實,未有聞焉,有何可取者乎?雖以昨日所陳之義言之,魏主之病,在於性急,他日車下之禍,亦出於乘一時之忿而然,苟能有得於乞言之實,而自治以先王之禮,則豈不能變化其氣質乎?上曰,諸葛誕麾下數百人之同死,可見其得衆心矣。奭周曰,諸葛誕得士之效,與田橫之五百義士,無以異矣。上曰,司馬昭自爲相國晉公,加九錫而復辭不受,何也?奭周曰,昭之奸詐,將欲以欺人耳目矣。上曰,要得名譽而然乎?奭周曰,曹操之逆謀,人孰不知,而渠乃曰,吾其爲周文王乎?奸雄欺人,可謂前後一轍矣。昭旣辭之,則其始拜也,亦必假其君之命,而綱目之書曰自爲,卽誅心之筆也。昭雖欲掩人耳目,而千載之下,特書史策,如見其肝肺,此政所謂欲巧而反拙,欲蓋而彌彰者也。上曰,鄭玄之孫,亦嘗仕漢乎?奭周曰,鄭小同,生於漢時,而似未及策名於漢時矣。上曰,小同之未梢,作何如人耶?奭周曰,小同嘗詣昭,昭適如廁,而床上有密書,小同實未見其書,而昭乃疑之,恐其漏洩而殺之,以此觀之,小同亦非趨附於權奸者也。上命掩卷。玉堂先退。敎信奏曰,內閣經費一年應捧,爲六千七百兩,而昔在先朝,經用之外,隨其多少,以爲別備,見今年年別備封不動傳掌之數,亦爲六千七百餘兩矣。近年以來,別備之規,因循廢却,至於今番,則會計磨勘,幸有餘數,及今修明舊例,依前別備,似好矣。上曰,依此爲之。敎信曰,先朝御製粧冊及欌造成時所入,爲三百餘兩,又小酉齋營建時所入,爲七百八十餘兩,其他又有略干所用,合爲一千九十兩。此是先朝時俯燭之事,只緣文簿之未及修正於庚申以前,故因循至今,尙未會勘,而顧其所用,事體自別,宜有經稟釐正之道,故敢此仰達矣。上曰,卽爲修正,可也。敎信曰,上年歲末會計時在錢,爲四千五十兩,而一千九十兩,當爲會勘,又其中一千二百兩,是甲子應捧條,其外上年用餘條,爲一千七百餘兩。所當盡爲別置,而今年用度,亦未可預料,姑先以一千兩別置似好,其餘七百兩與甲子應捧條,移付於今年經用之內,何如?上曰,會計案內在件,修正以入,可也。仍命退,諸臣以次退出。
上在昌德宮。停常參·經筵。
李溏啓曰,行大司憲李直輔,掌令趙台榮,持平李宗烈在外,執義李基慶疏批未下,掌令姜彙鈺引避退待,持平一員未差,監察茶時之意,敢啓。傳曰,知道。
傳于李溏曰,諸承旨持公事入侍。
傳于李溏曰,右承旨入侍。
承旨前望單子入之,李勉兢·洪義浩·沈象奎·金宗善落點。
傳于洪義浩曰,左承旨·右承旨入侍。
沈象奎啓曰,卽伏見前慶尙監司南公轍星州牧民家失火事狀啓,則本月十六日封發,而今始來到於新道臣到營狀啓登徹有日之後,民事之遲緩,撥路之稽滯,俱極未安,推考,何如?傳曰,允。
以慶尙監司南公轍狀啓,星州牧民家失火事,傳于沈象奎曰,聞甚驚惻,元恤典外,別加顧恤事,令廟堂分付。
傳于沈象奎曰,承旨前望單子入之。
都承旨前望單子入之,南公轍落點。
吏曹口傳政事,兼大司成單南公轍。
洪義浩啓曰,新除授都承旨南公轍,時在慶尙監營任所,斯速秉馹上來事,下諭,何如?傳曰,允。
金宗善啓曰,卽者義禁府都事來言,平安道·黃海道·江原道放未放回啓,當爲擧行,而判義禁李晩秀病不進,次堂例不得擧行云,判義禁,卽爲牌招,何如?傳曰,允。
吏曹口傳政事,前吏曹判書徐邁修,前兵曹判書金達淳仍任事,承傳。
傳于洪義浩曰,右承旨·同副承旨許遞,前望單子入之,待下批牌招察任。
承旨前望單子入之,趙萬元·曺錫中落點。
洪義浩啓曰,新除授同副承旨趙萬元,時在京畿水原地,斯速乘馹上來事,下諭,何如?傳曰,許遞,前望單子入之,待下批待開門,牌招察任。
承旨前望單子入之,李溏落點。
以右副承旨曺錫中牌不進罷職傳旨,傳于洪義浩曰,只推,待開門更爲牌招。
沈象奎啓曰,執義李基慶疏批已下,卽爲牌招,何如?傳曰,允。
洪義浩啓曰,前兵曹判書金達淳,復授前任事,命下矣。卽爲牌招,傳授命召,何如?傳曰,允。
洪義浩啓曰,兵曹判書金達淳牌不進推考傳旨,今方捧入,而命召傳授,一時爲急,如是違牌,事甚未安,更卽牌招,何如?傳曰,待開門更爲牌招。
洪義浩啓曰,別兼春秋金蓍根,纔已奉命出去矣。左右史不備,別兼春秋洪秉喆·徐有恂,竝卽牌招,何如?傳曰,允。
傳于洪義浩曰,坐直承旨入侍。
傳于洪義浩曰,政官待開門,牌招開政。
事變假注書韓象默書啓,臣敬奉聖諭,馳到西部西江坊下中里契議政府右議政金觀柱所住處傳諭後,仍傳命召,則以爲臣,自頃附奏以後,狗馬之疾,日益添劇,膈上殘喘,㱡㱡待盡,而唯有一段戀闕之忱,蘊結而不能捨矣。玆又伏承恩諭,臣於垂死之中,怳若親瞻耿光,承聆玉音,惶隕之餘,自不禁感涕無從也。第臣區區株守,次不敢弁髦之意,前後章奏,披露無餘,而天聽愈邈,一兪終靳,則臣於此,只恨誠意淺薄,無以仰格淵衷,罪實在臣,尙誰咎哉?況今朝象波蕩,人心靡泊,譬如萬斛之舟,泛于中流,而無人操楫,臣雖至頑,苟有一分可濟之具,則何敢惜拚一時之廉防,效蹶之微勞哉?特以臣才識力量,萬無一堪當之望,故臣於頃日附奏中,蓋已微發其端,而終不敢以冒進爲說焉。惟此衷赤,庶幾天鑑之洞察矣。及承諭旨,不惟未蒙洞察,辭敎之懇迫嚴切,反益加前,到此地頭,臣誠理窮勢劇,莫知所以自處。將不得不姑拚株守,冒沒暫膺,痛陳哀懇於前席,冀蒙聖慈之曲諒而已。然目今賤疾,不幸越添,痰喘危促,神精謊錯,飮啖全却,臥起須人,昏昏顚顚,便一殭尸,似此病狀,實無跬步自力之勢,如或加意調將,稍尋生路,則謹當拚死冒進,以俟聖上之裁處矣。噫,臣於一身處義,不遑自恤,則何暇念及於僚席去就,而第念目下朝象,若是岌嶪,汲汲扶危之責,惟在鼎席得人,而如臣無似,初不足有無,則顧今當此責者,捨僚相其誰?況伏念金吾·秋曹諸囚,皆已窮覈根因,嚴加處分,而聖上昭釋之敎,亦已十分明備,靡有餘憾,則在僚相體國之義,實與辛酉所處,無少異同矣。豈可一向深引,不思所以出膺明命,少效扶顚之力乎?伏願益勤敦勉,荐降召旨,期於不日入城,丕濟時艱焉云矣,敢啓。答曰,渴望之餘,見此附奏,知卿將欲還朝,不我遐棄之心,實甚感幸,但愼節奉慮,而此必棲屑江郊,失於將攝之致。卿須强力還第,安意調理,左相予亦方欲必致乃已,自餘待卿登筵面剖事,更遣史官,傳諭。
以京畿監司徐榮輔狀啓,領府事李秉模祿米不爲領受事,傳于沈象奎曰,更爲輸送事,回諭。
禁府啓目,承傳色中官李憲碩,差備中官金履義等原情云云。傳旨內辭緣,泛稱遲晩,李憲碩段,所當請刑是自乎矣,長番內侍,勿爲請刑,載在大典通編,議處爲白乎旀,金履義段,刑推得情,何如?判付啓,附過放送爲良如敎。
禁府啓目,粘連京畿放未放修啓冊子中,本府所管定配罪人仍秩鄭大容乙良,依啓聞施行爲白乎旀,稟秩朴載元段,渠雖稱以謬例,邊將之擅離鎭所,有關後弊,不敢遽議疏釋,上裁爲白乎旀,他與罪人等,令刑曹稟處,何如?判付啓,依回啓施行爲旀,仁川鄭大容,旣已放送爲遣,德浦鎭朴載元,亦爲放送爲良如敎。又啓目,粘連江原道放未放修啓冊子中,本府所管定配罪人未放秩乙良,依啓聞施行事,分付該道道臣,何如?判付啓,依所啓施行爲良如敎。又啓目,粘連忠淸道放未放修啓冊子中,本府所管定配罪人放秩權玭,未放秩柳洵等三人乙良,竝只依啓聞施行爲白乎旀,稟秩許㶏段,當初所犯,雖極可駭,與犯贓虐民等重罪,差有間焉。方當大霈,合有疏釋之典,上裁爲白乎旀,他餘罪人等,令刑曹稟處,何如?判付啓,依回啓施行爲良如敎。又啓目,粘連黃海道放未放修啓冊子中,本府所管定配罪人未放秩乙良,竝只依啓聞施行爲白乎旀,稟秩廉允範段,兵符漂失,合被重典,而遇風蒼黃,事非故犯。李秉天段,出肅雖乖朝體,本事有異重罪。李義和段,不謹守護,在法當勘,事出無妄,容有可恕。右項三人,到配雖未限滿,方當無前大霈,俱合疏釋之典,上裁爲白乎旀,他餘罪人等,令刑曹稟處爲白遣,修啓冊子中,放秩刑曹所管罪人,不爲區別懸錄,有違格例,當該道臣,推考警責,何如?判付啓,依回啓施行爲良如敎。又啓目,粘連平安道放未放修啓冊子中,本府所管定配罪人仍秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依所啓施行爲旀,朔州金命甲,放送爲良如敎。
刑曹啓目,粘連罪人李榮復·金元喜·鄭在民·洪宗益等更招云云。大抵此輩所犯,今已盡露,而自其主張設施者言,則諸招皆歸之於洪履猷·李東萬,而金元喜·鄭在民·李榮復等,乃其指使是白如乎,在民則二十二日投通,旣已自服,二十四日獨通,則榮復雖曰,不見通文,而書給名帖,亦已吐實。若其終始居間,紹介慫慂,必欲傳布之狀,元喜又爲箇箇承款,而東萬所給之通草,歷元喜,在民之手,而今乃現發推得,則此尤其不可掩之眞贓是白乎所,渠等俱以幺麽白徒,受人唆誘,藏形匿名,暗地奔走,欲售其網打朝紳之計者,究厥所爲,萬萬叵測,右項三囚,更加嚴刑,繩以重律,斷不可已是白遣,通文現納事段,已陳於昨日草記中是白在果,南學所投之通文,原有先後二本,而今此推得之草本二件,乃是後通之草本及欲爲繼起而未及發者是白遣,至於初通,則在民所招,旣以爲原本與草本,俱爲燒火,更無推現之路是白乎旀,初通列書之李容萬等三人段置,在民亦以虛名納供,則今無可論是白乎旀,洪宗益段,寫疏一款,誠極痛駭,而通文則參以諸招,別無分明同謀之跡是白遣,其餘延東藎·全福三等傳通之狀,前已自服,曺錫老,只是居齋參見,亦無奸情之可以更覈者,竝只分輕重勘處,何如?啓,端緖盡露,金吾兩囚,已爲酌處,此輩不過倀鬼而已,何必更問?金元喜·鄭在民·李榮復,加刑一次後島配,洪宗益段,亦爲嚴刑一次,一體島配爲旀,其餘諸囚,依啓目施行爲良如敎。
刑曹啓目,粘連罪人內官金兌彦·鄭有祥·元仁成,軍士方斗明等失火委折,更加訊覈,期於得情,何如?判付啓,觀此諸供,蔽一言曰,守直不謹,致使失火,以此分等照律勘處爲良如敎。又啓目,罪人婢更助味,婢福連等失火委折,更加嚴訊,期於得情,何如?判付啓,此兩囚,別無更問之端,只爲分等勘處爲良如敎。又啓目,悖通儒生金元喜·鄭在民·李榮復·洪宗益·延東藎·李明鉉·曺錫老·全福三等,分輕重加刑勘處,何如?判付啓,端緖盡露,金吾兩囚,已爲酌處,此輩不過倀鬼而已,何必更問?金元喜·鄭在民·李榮復,加刑一次後島配,洪宗益段,亦爲嚴刑一次,一體島配爲旀,其餘諸囚,依啓目施行爲良如敎。
洪義浩,以禮曹言啓曰,聖上春秋鼎盛,親摠庶政,養隆長樂,慈德彌光,祗告廟社,頒敎八方,此實億萬年莫大之慶。其在中外同慶之意,設科取人,自是應行之典,今番慶科,以何科設行,而日子,以何間推擇乎?敢稟。傳曰,以庭試爲之,日字,二月擇入。
洪義浩,以禮曹言啓曰,聖上春秋鼎盛,親摠庶政,養隆長樂,慈德彌光,慶科取稟草記,傳曰,以庭試爲之,日子,二月擇入事,命下矣。在前庭試,有有初試設行之例,或有除初試設行之例,而若以除初試設行,則有卽日放榜之例,或有擇日放榜之例,今番則何以爲之乎?敢稟。傳曰,日子,二月則似太促,鄕儒之上來,不可不念,以三月擇入,除初試卽日唱榜。
洪義浩,以禮曹言啓曰,以慶科庭試有初試除初試取稟草記,傳曰,日子,二月則似太促,鄕儒之上來,不可不念,以三月擇入,除初試卽日唱榜事,命下矣。慶科庭試吉日,令日官池景泌推擇,則來三月初七日爲吉云,以此日定行,何如?傳曰,允。
沈象奎,以戶曹言啓曰,卽接廣興倉所報,則來二月朔頒祿次,倉官進去于西部西江坊下中里契右議政金觀柱所住處,祿牌請受,則以爲方在乞免中,祿俸不敢循例祗受,祿牌不爲出給云,何以爲之?敢啓。傳曰,祿牌,更爲受出輸送。
沈象奎,以戶曹言啓曰,卽接廣興倉所報,則來二月朔頒祿次,倉官進去于左議政徐龍輔家,祿牌請受,則今月初三日,下往砥平地,故不得受出云。議政在鄕外,則令地方官,月廩輸送,載在大典通編,依此擧行之意,分付該道,何如?傳曰,允。
沈象奎,以漢城府言啓曰,過期未婚之類,分付各部,搜訪報來,故別單書入之意,敢啓。傳曰,知道。
金宗善,以刑曹言啓曰,義禁府啓目內,李榮復·鄭在民,頭面後還送秋曹,而今日所供,典秋曹供辭,一切相反,更爲覈實之意,分付秋曹,何如?判付內依允事,命下矣。依判下,罪人李榮復·鄭在民處,更爲嚴訊盤覈,則李榮復以爲,渠與洪履猷,金吾面質時,與前招一變者,不但當面指斥之爲難,平問異於訊問,果爲變辭矣。今於更覈之下,何敢欺罔乎?通文則雖不見之,名帖則因履猷之所托,書給的實,一如前招云。鄭在民則以爲,南學初次投通事,前已直陳,而至於金吾面質時,亦無變招之事,蓋通文指使一款,實非渠親聞於履猷者。履猷之主張設施,果因李東萬·洪宗益·金元喜輩,而狼藉傳聞,故雖明知其履猷所倡,而不得對履猷質言云矣。榮復則始頗抵賴,及其嚴訊之後,掩諱不得,一如前招,其所反覆,尤極痛惡。在民則本曹前招,亦不直言親受履猷之指使,則金吾所供,別無大段差爽之事。兩囚之所犯情節,前旣臚列於啓目中,今不敢更爲論斷,只以金吾面質時相左一款,取招以聞之意,敢啓。傳曰,知道。
金宗善,以義禁府言啓曰,仁川府定配罪人鄭大容放送事,承傳啓下矣。鄭大容卽爲放送事,分付該道道臣之意,敢啓。傳曰,知道。
金宗善,以義禁府言啓曰,安州牧定配罪人林漢浩放送事,承傳啓下矣。林漢浩卽爲放送事,分付該道道臣之意,敢啓。傳曰,知道。
司諫玄重祚啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通。今此追孥之禁,自近年斷然定行,守之大固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切。何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司,卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔,亟施孥戮之典。噫嘻,痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使。脅驅村丁,自作前矛,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。壬子南學之疏,吁亦凶且慘矣,締結翰逆之餘黨,傳襲師賤之凶論。乃於李瑀之假托闡揚,暗售凶計之時,以爲此機可乘,至有不逞之徒朴憂源者,投呈凶疏,敢肆脅持君父之計,是可忍也,孰不可忍也?噫,彼李祖源,陰受浚賊之指使,甘與昌順而和應,譸張凶論,粧出悖疏,必欲壞亂我義理,戕害我善類。至於沈基泰之所爲,亦甚凶獰,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣。向日大僚之稟處,終涉惟輕,請放逐罪人李祖源·沈基泰,竝施島配之典。噫嘻,可·發兩賊,卽窮天地亘萬古所無之凶逆,而必基乃可基之親弟,時發之密友也。參聽於乃兄之凶言,綢繆乎時發之逆肚,則其蛇虺之毒,梟獍之惡,實與可·發兩賊,異身而同氣,換面而一心。兩賊旣已伏法,則以兩賊已施之律,施之於此賊者,允合於朝家治逆之法,而今此減死之典,雖出於我聖上好生之德意,其爲失刑則大矣。請慶興府定配罪人必基,亟令王府,更爲拿來,夬正邦刑。噫,彼沈達漢,自來濟恭所卵育之醜類也。頃年三司之聲討蔡逆也,渠爲憲臺,百端規避,連事違逋,此則只知死黨之義也。及當孝元殿祥朞之夕,假托拘忌,不參入臨之庭班,此則專出無君之心也。坐枳數年,忽玷臺地,及夫人言之峻發,敢投自明之一疏,而飾詐粧撰,吐氣噴薄,其於賊恭之罪惡,初無一言之略及。又不露出其名字,泛稱大論也連啓也,渠所謂論與啓者,果指何逆而言耶?況今廷臣之所沫血致討者,卽德隣,而渠亦初不槪及,護逆腸肚,昭不可掩。日前諫長之疏,臚列已盡,蓋其謀避懲討一罪也,不參哭班二罪也,諱名賊恭三罪也,不討逆隣四罪也。人臣而負此四大罪,其將自立於天地間乎?渠又昨者,投呈凶疏,而其語脈旨意之所在,不可但以叵測閃弄而言也。外假陳戒之言,而陰逞怨國之心,乃敢以朋比排擊等語,肆然誣及於朝廷,究厥心腸,不覺骨顫而膽掉也。噫,新化方隆,無物或遺,則皇極之道,建矣,而敢詆以朋比,朝象淸明,有罪必討,則凶邪之迹,屛矣,而反謂之排擊。隱然以隣·恭諸賊嚴討之大義理,歸之於偏黨擠軋之科,此實梟獍腸肚,鬼蜮情狀,而其窮凶悖逆,反有倍於前日已著之四大罪案也。今又得見憲臺聲罪之章,則其論情節本末,尤爲詳悉,渠爲賊恭之爪牙,前銜投疏,至比元惡於社稷之臣。又與家·鏞兩凶,連肚接腸,陰謀凶論,無不爛熳同惡,而其兄通漢,乃復左袒於斥凶之論,似此逆黨,尙今漏網,實爲世道之深慮,今玆天道昭昭,魑魅之形自呈,而鯨鯢之誅自干,此不窮覈極治,永拔根窟,則禍亂之萌自在,而亦可曰國有典刑乎?請放逐罪人沈達漢,亟令王府,設鞫得情,夫正王法。嗚呼,壬子夏南學之疏,卽禍國家壞世道之一大機關也。其時事,尙忍言哉?凶徒鴟張,邪說橫流,讐視義理,斁滅倫常,幾乎國不國而人不人矣。唯彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗正。及當此時,謂機可乘,渠乃跡附浚賊,受其頣指,勢連逆恭,通其腸肚。仍與李祖源·沈基泰輩,綢繆和應,迭爲謀主,朴夏源募爲疏頭,柳協基從以製疏。嘯聚徒黨,闖然投呈,其包藏之禍心,醞釀之陰圖,於是乎綻露無餘,而況倡出四字凶言,密囑妖賊,譸張流入,藉爲操切脅持之欛柄,而自陷於誣聖之科者。卽爲渠眞贓斷案,則其通天之罪,萬戮猶輕,而臥死牖下,王章未加,及夫臺啓旣發之後,兪音尙靳,輿情久鬱矣。日前憲臺之臣,忽地混入於停啓之中,此雖出於對揚之意,大失嚴懲討謹隄防之義,物議愈激,公憤益切,如此之類,不可以已停之啓,而仍以置之。請故判書鄭昌順,故僉知柳協基,竝施追奪官爵之典。噫嘻,人心日陷,世變層生,至於今番怪鬼輩而極矣。唯彼洪履猷,賦性狠愎,行己悖譎,以譸張藉賣爲伎倆,以傷害排擊爲能事,擧世指目,畏之如蛇虺者,厥惟久矣,而乃於今日,忽生擠陷朝廷,網打搢紳之計,渠敢憑藉莫重,倡爲構誣之欛柄,嘯聚不逞,打成綢繆之謀議。左誘右脅,假名匿跡,一疏二通,迭發互出,必欲空我朝著,禍我家國而後已,其設心造謀,吁亦凶且慘矣。今幸陰圖自敗,奸計未售,鬼蜮情狀,莫逃於日月之下,而自陷背馳,終歸反坐。其樂禍誣人,不敬無嚴之罪,渠已輸款,則是宜亟加刑章,用昭法紀,而遽從惟輕,罰止島配。李東萬則本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之後,慌忙投疏,欲爲掩匿欺蔽之圖。終於訊推之際,反覆呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘。噫,今此兩囚酌處,雖出於好生之德意,其在誅亂去慝之道,決不可撓屈王章。請金甲島定配罪人洪履猷,古今島定配罪人李東萬,竝令王府,設鞫得情,夬施典刑。新除授司憲府掌令趙台榮,時在京畿驪州地,持平李宗烈,時在全羅道靈光地,請竝斯速乘馹上來事,下諭。掌令姜彙鈺,以儱侗憒裂,本不合於淸朝耳目之任,而前望特點,忽下於千萬夢想之外,繼以天牌儼臨。臣義分是懼,聲討方急,拚棄情勢,隨牌朝房,忙陳一疏,門鑰將下,草草數語,辭不達意。臣方愧悚之際,批旨鄭重,責臣以率爾,勘臣以重推,臣誠惶隕震懍,益不知措躬之所也。大抵洪履猷之平生伎倆,卽擧世之所共知也。故相臣沈煥之,義理之秉執何如,王室之勤勞何如,而相臣之生前譏斥者,履猷也,相臣之死後詆毁者,履猷也。李敬臣怪疏之狂悖構虛,一何蹈襲履猷也?至若鄭弼祚,則其疏中李錫夏·洪克浩·朴宗岳鬼蜮情狀之負犯至重者外,一二搢紳,卽是履猷之讐視者也。楚越同心,燕秦共謀,憑藉討逆,慘毒是事,銓地凶家之說,萬口喧傳,玉石俱焚之嘆,滿朝驚駭,側目所視,皆歸於履猷矣。雖以李允行事言之,其疏中一二句悖慢,已登向時之白簡,而論一重臣事,則白地構捏於常情之外,必欲湛滅其闔門而後已者,只是政望之不得一任渠輩之意也。公議峻發,至今未已,主其謀者則履猷也,不待臣言,自有定論矣。噫,彼履猷,狠愎成性,權利熏心,指意所向,人或不從,則心售嫁禍之計。一事如此,二事如此,終至於禍人家國,網打搢紳,而急於陷人,自甘誣逼,卽渠之本末也。今其悖通之所欲構誣者,亦是允行·敬臣輩之所陷害者,則此非臣勒加之言也,雖使履猷自辨,何辭可明乎?然則悖通之根柢,卽是敬臣怪疏之根柢也,悖通之窩窟,亦是允行怪疏之窩窟也。悖通根窩,渠旣不免,怪疏根窩,渠何獨免?臣之日前所言,不能明白辨破,自速率爾之罪,臣之僨誤,於是爲大,以此情踪,其何可一刻晏然於臺次乎?引嫌而退,先事不言,雖欠後時,公憤所發,可見輿論,不可以此輕遞言官,請掌令姜彙鈺出仕。答曰,不允。第四五六件事,亟停勿煩。必基事,沈達漢事,鄭昌順等事,不允。洪履猷·李東萬事,不允。下諭事,許遞。處置事,依啓。
以掌令姜彙鈺牌不進罷職傳旨,傳于沈象奎曰,只推。
沈象奎啓曰,臺啓事體,何等重大,而今日院啓中,有一字誤書處,事甚駭然,臣之矇然捧入,不勝惶恐,當該注書,所當重勘,而本院請推之外,無他可施之罰,何以爲之?敢稟。傳曰,拿處。
執義李基慶,司諫玄重祚,校理洪奭周,修撰金邁淳啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範能之逆節,而根柢則此賊也。此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳。渠若有一半分人心,則惟當持身謹畏,仰答聖意而,獨奈狼性難馴,虺毒潛肆,締結凶醜,圖危國本。究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧。此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日則其在必報之義,尤不容一刻暫緩於三尺之律。請鄭致達妻,亟令王府,夬正典刑。噫嘻,痛矣。朴宗岳之罪,可勝誅哉?其亦凶且慘矣。性本癡蠢,濟以凶譎,憑藉薰灼之勢,早竊華顯之職,粵在乙丙之間,旣多染汚之跡,積年見枳,不容淸議,久矣。幸蒙先大王特施曠蕩,偏加拂拭之恩,纔起廢蟄,擢置三事之列,隕結之圖,宜倍他人,而翺翔廊廟,無一報效,不悛舊習,回戀熟處。與樂任輩失志怨國之類,暗通聲氣,日夜綢繆,至於壬子夏一疏,而包藏之腸肚,彰露而不可掩矣。其全篇意脈,外藉闡揚德美之辭,內售壞亂義理之計,至於己卯以來以下數轉句語,遣辭陰慘,用意叵測。章·蔡之矯詆宣仁,弘·瞻之誣逼聖母,蔑以加此,其語犯不道,昭不可掩。至若狀害仗義理之善類,爲彼報仇,猶屬薄物細故,天討未伸,鬼誅先加,輿情憤惋,久而益激。當此明大義嚴懲討之日,不可以職是大官,已爲身故,有所容貸,請故判府事朴宗岳,爲先施以追奪官職之典。噫嘻,痛矣。金憙之罪,可勝誅哉?性本陰譎,跡又閃忽,罔念先大王拂拭之恩,惟事大義理背馳之計,必欲甘心於善類,顯作賊邊之血黨。凶逆巨魁,秉彝同憤,而肆發凶言,謂之無罪,其心所在,路人所知。且李義用之爲樂任切姻,則把作奇貨,市恩之資,惟恐不及,而剡章皆出於其言。李㙖之爲凶窩徒黨,則引爲私援,愛護之心,不能按住,而初仕卽差於伊時。噫,義用之於樂任,締結綢繆,爛熳和應之情節,已悉於臺啓,今不必架疊,而至於李㙖,則假托闡揚,暗售翻覆義理之計。乃以萬餘名疏錄,鋪張凶勢,脅持君父,其所設心,吁亦凶且慘矣。揆以輿情,孰不駭憤,而忽於此際,肆然擬望,殆若酬報者然,此已萬萬巧惡,而及其計未售志未成,則退處湖鄕,怨懟之形跡畢露,矯誣聖德,煽動之情狀莫掩。此不可以職是大官,身亦已故,置而不論,請故領府事金憙,施以追削官爵之典。答三司曰,不允。
執義李基慶,司諫玄重祚啓曰,噫嘻,痛矣。以能賊萬古所無之逆魁,不卽正刑,經先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說。爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊一席,酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,夬施邦刑,獻遂,設鞫得情。噫嘻,痛矣。從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允。此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧。此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻,痛矣。明謙之凶謀逆節,實是亘萬古所無之賊也。身爲閫帥,饋四字刀削已是劇逆之斷案,而乙巳春諸賊指日擧兵之時,自擬內應大將。至於書給四柱,先占身數,其所爲計,至凶極獰,而況渠五字刀削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自縱,天討夬行,而誅殛之典,止及其身,收孥之律,尙未擧行,揆以獄體,不免疎虞。以謙以逆復之子,傳襲其父之凶圖,六字刀削鉤覈之路,惟在此賊之盤問,而不加究覈,不捧結案。遽爾用刑,只施應坐,而籍産之典,雖已擧行,收拏之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論。時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妋宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主。及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語。公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩。揆以邦憲,在所必鞫,而島棘之典,雖出於先大王好生之德,王章未施,輿憤益激。逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故。潛藉逆復之姻婭,七字刀削與同死生之說,旣已遲晩,顧瞻他日之計,明白納招。甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,荐棘罪人時偉,設鞫得情,夬正王法,遲晩罪人宇鎭,捧根脚夬正王法。噫嘻,痛矣。亂逆之變,從古何限,而豈有若今番嶺啓中,諸賊之窮凶極惡者哉?嗚呼,今日此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳。抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京,擧兵除惡等語。究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩。金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。玄慶則以逆景之子,初旣同惡,末又逃躱,尙今未捉,實有難言之深憂。凡此諸賊,雖或有首從之別,而其在誅亂根重獄體之道,不可自外勘斷而止。請時夏·時鼎·時楫·金樂敎等,亟令王府,設鞫嚴覈,夬正邦刑。時景·時昱,竝施孥籍之律,玄慶督期詗捕,嚴鞫得情,依律處斷。噫嘻,痛矣。金履翼通天之罪,可勝誅哉?惟我先大王所秉執之大義理,昭如日星,嚴於鈇鉞,使愚夫愚婦,咸有以知入於此爲忠,出於此爲逆,則雖頑如木石,迷如豚魚者,庶可以同歸於導率之化,而尙有一種不逞之徒,顯售角勝之計,甘心背馳之歸,乃有不率敎之金履載者,闖呈一疏,計在嘗試。使莫重莫嚴之義理,敢欲漫漶之毁劃之,則其所設施排布,孰主張是?密勿慫慂,綢繆指嗾,一則履翼,二則履翼。噫,彼履翼,本以陰譎之性,常懷不滿之心,必欲歧貳淸議,戕害善類而後已。其潛滋暗長之計,粧出履載之疏,而昏夜往復之眞贓,自有所綻露者,則肝肺已入於淵鑑,魑魅莫逃於禹鼎。乃有五月三十日萬餘言筵敎,拈出矯俗二字,又許自明而自首,俾同歸於大中至正之域,則在渠輩,實是化鬼爲人之機,而渠乃迷不知變,延拖時日,及至六月十六日以後,上下群情焦遑罔措之時,渠敢懷不忍不敢之心,少無嚴畏,竟不首實,以致淵衷之煩惱,慙至玉候之沈篤,興言及此,不覺腐心而痛骨。臣等誓不與此賊俱生,而今我慈聖殿下,闡明先王之義理,追念先王之志事,誕降明旨,使之自首,則渠當直吐情實,來伏鈇鉞,而其奈梟性不悛,狼心無懼,洞諭多日,依舊頑忍,其無君死黨之心,昭不可掩,極惡大憝,從古何限,而豈有如此賊之至頑絶悖者哉?其窮凶情節,不可不究覈,而雖以今番逆發之招觀之,其痛癢相關,脈胳貫通之狀,明若觀火。可·發之凶言凶書,卽是載籍以來所未有者,則兩賊伏法之後,尤何可置而不問乎?請金甲島荐棘罪人履翼,亟令王府,設鞫嚴問,夬正邦刑。噫,從古權奸之壞亂世道,禍人家國者何限,而豈有如徐有隣之至妖極凶者哉?惟彼凶徒之干犯於某年大義理者,一轉再轉,至于六七轉,脈絡貫通,腸肚結連,而噫,彼有隣,乃於乙未冬故相臣徐命善陳疏之時,以宗廈復出之說,與象厚爛熳酬酢,頣指徒黨,俾不參於聽政陳賀,則其於代聽莫大之慶,顯有不滿之意,昭不可掩,而以我先大王聖德大度,包荒拂拭,節次推遷,視同無故,則生死骨肉之恩,於渠何如,而乃敢反懷疑懼,潛售掉脫之計,晝宵揣摩,無所不至,而及庚子以後,操國權柄,惟意所欲,爲賊淵藪,寔繁其徒。義理則期於背馳,善類則期於構陷,其所設心用意,專在於營護干犯,某年以來源頭凶逆,閃弄手勢,挺身報讐之計也。人心由此而陷溺,國勢職此而凜綴,駸駸入於人不人,國不國之域,而滔滔末流,愈往愈甚。逮夫壬子之間,交結異類,面諛背毁,無所不極,至以莫重莫嚴典禮間事,作爲欛柄,或倡說而煽動之,或誘衆而威脅之,嬌誣之說,肆行其間。苟究厥由,非渠而誰?惟我先大王日月之明,洞燭其奸狀,深惡其情態,六七年來,屛置於外,俾悔其罪,則固當革心改面之不暇,而依舊跳踉,無少懲畏。何幸慈殿處分,乃在神人積憤之餘,罪止荐棘,已是失刑之大者,王章未伸,鬼誅先加,窮凶情節,無究覈,輿情憤鬱,尤當如何?次第應行之律,不可以身故,有所容貸。請慶興府物故罪人有隣諸子,亟施散配之典。噫,金履載,卽一至奸至妖之物也。潛受履翼之指嗾,外托官師之相規,闖呈一疏,指意閃忽,其所綢繆排布,必欲血戰義理,甘心於背馳,讐視士類,角勝於淸議,與乙丙以來群不逞之徒,一串貫來之心腸,昭昭莫掩。惟我先大王炳幾之明,燭其奸狀,而大聖人憂世慮患之念,丁寧致意於矯俗之敎,遂致聖候之添重,便作憑几之末命,思之及此,寧不萌心而痛骨乎?特以自首者之未顯,姑置投界之寬典,今於履翼指嗾情節綻露之後,履載亦不可置而勿問。請古今島荐棘罪人履載,亟令王府,設鞫嚴問,期於得情。噫嘻,痛矣。亂臣賊子,從古何限,而豈有如李在學·沈頣之·吳在文之窮凶絶悖者乎?內下封書,卽我聖母之手札,則雖章·蔡之凶肚,何敢槌函,雖弘·瞻之逆腸,何敢坼封,而承望窩窟之指使,套襲梟獍之手勢。敢於至尊至敬,母事之地,有此無嚴無忌凶賊之變,古今天下,寧有是乎?大僚嚴鞫之請,實是擧國共公之憤,而迺者批旨之下,以李在學,異於邑倅,只命加律,臣等相顧驚愕,益切抑鬱。邑倅聽令於道伯,道伯締結於凶窩,眼無君母,敢售憯計,脈絡交通,腸肚相連,道伯·邑倅,二而一也。如此千古所無犯分蔑紀之類,其何可分別於道伯·邑倅之間,而不許大臣執法之請乎?情節未覈,鬼誅先及,公議莫伸,輿情益激。請物故罪人在學,爲先施以追奪官爵之典,追削罪人頤之·在文,爲先竝施追奪官爵之典。嗚呼,數十年來奸凶之徒,把弄權柄,惟意跳踉,義理將至湮晦,國勢幾乎岌嶪,而噫,彼徐有防,本以憸邪之性,濟之傾巧之行,戕善敗類,莫逃宵小之目,背公營私,無非兜攬之計。當榮賊擅弄之時,專事附麗,及浚賊誣眩之日,同聲和應,凡所以簧鼓邪說,螮蝀太陽者,無不爲之嚆矢,而浚賊逆節彰露之後,語頗糢糊,亦不嚴斥一世之所共憤,厥惟久矣。向日儒臣之疏請追奪也,與浚賊,一而二,二而一云者,臚列備至,可見公議之峻發,而今此大僚稟處之論,反涉惟輕。請故判書徐有防,亟施追奪官爵之典。噫嘻,痛矣。權奸之凶國禍家,從古何限,而豈有如尹行恁之至妖慝,絶巧憯者哉?渠本天生宵小,薄有文技,惟我先大王,念其家聲,置之邇班,自簪筆而躋緋玉,恩至渥也,德至厚也。奈其狼性難改,梟音漸肆,持身汙下,不以士夫而自處,宅心回譎,不識名義之何物,賣寵招權,無所顧忌,利已傷人,看作能事。平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎。雖以包容之德,姑緩屛黜,深察跳踉之漸,嚴加裁抑,大聖則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當昨夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進。人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑。以奔走號召奊詬無恥之徒,廣植黨與,援助爲聲勢,而錢穀甲兵,無不管轄,政注差除,惟意所欲。甚則矯稱先旨,使人莫敢誰何,陰濟其私,鄙夫無所不爲,夸張氣熖,大開賂門,親黨家客,口厭四方之贈遺,僕隷賤流,動藉宮掖之嚴密。勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父。乾沒公貨,與私人而分利,鬻賣腴邑,共癡甥而論價,此猶渠之薄物細故。若其陰陽闔捭,左右欺賣,口蜜腹劍,不趐林甫之奸邪,詐僞反覆,專用蘇張之手段,必欲戕害者士類,而陽附士類,必欲壞亂者義理,而假托義理。廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露。至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁·萼之論,卽渠素所蓄積,章·蔡之事,是渠他日排布,則每到事會之滚急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水,驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此。此等小人,眞朱夫子所謂自朝至暮,自頭至足,無非罪惡者,渠亦人耳,持此安歸?情狀旣綻,到處狼狽,天地雖大,靡所容身,則畢竟匍匐而歸,還他本色,至於粧出凶述之疏而極矣。蓋其千億化身,惟利是趨,利在浚賊則附浚賊,利在民始則附民始,利在隣·防則附隣·防,利在異類則附異類,利在邪黨則附邪黨。一行刀削天下之惡,始若殊塗,終必同歸,況渠之逆任,腸肚相連,脈絡交通,眞贓現捉,昭不可掩。況今可·發之凶言凶書,卽窮天地亘萬古,載籍以來所未有之逆變也。可基則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言。手投凶書,詬罵天日,此實雲·海之所不到,而苟究其根柢窩窟,一則行恁,二則行恁。何幸我慈聖殿下,俯察輿情,廓揮明斷,特降賜死之命,王章自此可伸,輿憤得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其筵前至妖至慝之負犯情節,今番凶言凶書之根因脈絡,不一盤覈,經先處斷,臺臣設鞫之請,迄未蒙允。薪島復命之啓,纔已登徹,王章似伸,而未可謂克伸,輿情似洩,而未可謂共洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。噫嘻十行刀削噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱悚,恒·儉諸賊,雖是凶獰,特不過鄕曲卑微之類,而乃其首惡而指使者,則家煥輩是已。觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手磔口臠,而不可及矣。恒·儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻,痛矣。國榮·陽澤及鄭民始之通天罪惡,萬戮猶輕,千剮難續,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望,指揮者榮賊,而民始焉和應。至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也。昨年之春,幸賴我先大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。答兩司曰,不允。有隣諸子事,履載事,不允。在學等事,徐有防事,勿煩。行恁諸子事,不允。十字刀削家煥等事,國榮事,不允。
執義李基慶啓曰,噫,彼金履載之罪犯何如,關係何如,而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。噫,贈執義韓鍮涅臂討賊之精忠孤節,可質神明,猗我先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命,閼而不行,其心所在,吁亦痛矣。此等背公死黨,悖義害正之類,不可竄配而止。請興陽縣竄配罪人申耆,亟施絶島安置之典。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切。幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉。乃以持衰之身,出沒權奸之門,晝宵綢繆,罔非戕害善類,背馳義理之計也,國言之喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止。請屛裔罪人沈魯崇,亟施絶島定配之典,其餘諸子,亦爲依律散配。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耿惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒·儉之獄案出後若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落。凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪。卽此一節,邪術淺深,有不可論,學逵·與權,俱以家煥之甥姪,承薰之至親,標號之陰慘,花肋惟均,迷溺之丁寧,致·嗣各證,凶祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露。至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒·儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩,莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測。邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命。刑政之失,姑置勿論,宗社之憂,實爲無窮,至如吳錫忠,尤極凶且憯矣。本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀。家煥之證招丁寧,屢次來往之跡,渠供之輸款昭然,敢生漫漶之計,或曰不無其力,或言無以形容。終始呑吐,一向抵賴,究厥情節,萬戮猶輕,豈可以次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,夬正典刑。噫嘻,凶逆之滅倫于紀,從古何限,豈有若民始之符同榮賊,危逼國母者哉?究厥罪犯萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始,依臺啓施行之命,處分之嚴明磊落,凡在臣隣,孰不欽頌?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也,決矣。請民始諸子應坐之類,亟令王府,依律擧行。噫嘻,痛矣。李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏。至謂士類以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植,伊時命植之指嗾凶疏,一世所共知,則爲逆邊報仇者,豈非亦逆?受嗾之樂洙,旣施追奪,則指使之命植,合被同律,請故判府事李命植,亟施追奪官爵之典。噫嘻,痛矣。十數年來,賊勢益肆,人心靡定,顧瞻他日之徒,五字刀削之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故。此於渠,雖爲薄物細故,而亦可見隱若有恃,縱恣無忌之一端,今幸乾斷赫然,三字刀削此等黨與,不可仍置。請周爀,亟令王府,嚴鞫得情,夬正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。噫嘻,痛矣。不逞怪鬼之徒,壞世道而禍家國者,從古何限,而豈有如今玆之變哉?蓋其一種虺毒之類,自成暗地蚓結之勢,千奇萬怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所鍾,渠以幺麽蔭吏,常欲兜攬朝權,陰懷網打之計,倡爲憯毒之擧。昂然自處以窩主渠魁,而嘯聚無賴之類,做出平地之浪,掃盡朝著,將欲何爲?此在渠,猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案。李東萬則言之,便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀。綢繆設施,經營脈絡,卽與履猷,一串貫來,則主客輕重,初無可論,趙鎭井則旣曰,着名於此疏,而又曰,不知其疏語,天下寧有是理?安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請金甲島定配罪人洪履猷,古今島定配罪人李東萬,鎭海縣定配罪人趙鎭井,竝令王府,設鞫嚴問。秋曹諸罪人中,如李榮復·金元喜·鄭在民·洪宗益等情犯深重者,亦爲移囚王府,到底盤覈,夬施典刑。答曰,亟停勿煩。沈魯崇等事,若銓等事,不允。民始諸子事,李命植事,周爀事,三啓事,不允。寵億事,不允。洪履猷等事,不允。
都承旨徐瀅修疏曰,伏以臣崦嵫景迫,鍾漏智短,凋謝之形,捏頹之志,無望陳力於當世,而祗緣受先朝恩,與天無極,欲以再造之餘生,自效其追先報今之義者,炳然寸忱,寤)寐如結。是以恭命趨造,隨分殫竭,夙夜劇地,四朔奔走,則竿頭之步,移上不得,引滿之弓,分外難開,數日以來,積聚寒感,交祟竝發,而居然作床玆之身矣。此際僚寀之間,抑有難安之端,臣跡雖不及院,臣情已蒙見諒,旣入旋出,似爲臣而處義,則私心恧蹙卽勿論,已在朝廷敦禮讓,勵廉恥之道,獨可使臣,靦顔苟蹲於僚員引去之後哉?方當聖志奮發,庶政躬親,平臺煖閣,晉接頻繁,經筵午朝,顧問勤摯,喉舌之長,尤不容任他虛縻,玆敢冒入文字,顒俟體諒。伏乞聖慈,特遞臣見帶職名,俾不至瘝厥官而益厥辜,區區之幸也。臣無任云云。答曰,省疏具悉。所請許施。
執義李基慶疏曰,伏以臣昨陳一疏,未蒙允兪,竊伏愧誠淺辭拙,未能格聽,而上念王綱之解弛,下痛鬼蜮之跳踉,終宵繞壁,不能成寐。際又伏見趙鎭井陸地定配之命,於是乎前之隱憂長慮者,變以爲痛哭流涕而不能自止也。殿下誠以此諸罪人,謂可以從輕勘處,望其悔革也耶?聖王之務從寬大,許其自新者,卽指微眚薄過之可以息補者言耳。雖以大舜之德,猶曰,罪疑惟輕,怙縱賊刑,曷嘗於當用賊刑之處,反施惟輕之典哉?唯彼不逞之徒,潛懷無饜之慾,暗地綢繆,嘯聚無賴,排布設施,莫非至毒而至憯,則其勢將至於凶國害家而後已,思之及此,不覺心寒。雖然臣於昨日之疏,略已臚列,而目今臺僚不備,雖未能卽發應發之論,然公議之峻發,卽次第事耳。臣不必更事張皇,而至於趙鎭井陸配之命,則殿下,旣失刑於洪履猷·李東萬,而至於此而又再失之矣。殿下所以恕鎭井者,不過曰被人誘脅也,老悖而無知也,然至於自着其名,則亦不能恕之。噫,旣曰被誘,則誘之者,誠爲凶悖,而甘其說而從之者,獨非同一心腸乎?考其年則雖曰老耗,而若使全沒視聽,不識世間事,則渠輩機密情跡,其孰肯爛熳謀議,終至挺身而着名乎?若無鎭井,則雖以凶譎之履猷,傾邪之東萬,將無以肆其爪牙之毒。然則窩窟雖是履猷,而鎭井亦履猷也,指使雖是東萬,而鎭井亦東萬也,今迺分其首從,顯示輕重,有此善地之薄竄,四方觀聽,安得無駭惑哉?伏願還收趙鎭井陸地定配之命,竝與洪履猷·李東萬,設鞫嚴問,以正常刑焉。臣之情勢,昨已備陳,而與臣同所遭者,輒皆陳疏見諒,臣若諉之以大論之方張,不顧自己之廉防,則其於笑罵,何哉?伏乞聖明,俯察微諒,特許鐫免焉。臣無任云云。省疏具悉。酌處之適輕適重,有所斟量者,不允。爾其勿辭察職。
獻納愼性眞疏曰,伏以三陽回泰,百祿鼎臻,養隆長樂,躬親萬機,日吉辰良,嵩呼華祝,臣民慶忭,曷有其極?臣本遐土賤品,跧伏鄕廬,望絶榮途,而臣之偏母,年今八十一歲,夙抱奇疾,氣息懍綴,臣左右扶將,不忍遠離,跡阻京輦,已過周年矣。千萬夢外,昨年十二月初九日,忽伏奉承政院成貼有旨,以臣爲司諫院獻納,斯速上來者,馹召臨門,蓬蓽動色,臣誠感激惶縮,罔知攸措。仍伏念臣,百無肖似,最居人下,淺拙之辭,無足日贊,衰謝之質,全沒風裁,本不合於淸朝耳日之任,從前言責之地,凡幾遭矣,而自知甚明,輒事逡巡。況今新除職名,古所稱納言之任,而地望稍異,則尤何敢有一分堪膺之計也哉?第當邦運重熙,天休滋至,殿宮之寶齡彌隆,獻祝之縟儀將擧。揆以情禮,不敢晏然,暫移老母,竭蹶登途,風寒爲祟,宿疾添劇,僅到旅次,委頓涔涔,痰濕內牽,風眩外作,食飮全却,精神昏憒,胸脅疼痛,手足痿痺,坐立屈伸,不能任意。天牌下臨,屢犯違傲,怵畏分義,尤增罪戾,向日之力疾趨承,蓋出於祗謝洪恩,粗伸鰲忭之忱,而越添別症,喘息危急,昏倒不省,蠢動無路,疾痛之極,仰首鳴呼。伏乞天地父母,諒察臣人器不稱之實,哀憐臣疾病難强之狀,亟命鐫削臣見帶職名,以安微分,仍治臣瀆擾之罪,以肅朝綱焉。臣方告病乞免之不暇,而憂愛之忱,根於秉彝,敢以伸吟之得,仰效芹曝之獻,伏願聖明,垂察焉。嗚呼,法殿回祿之災,尙何言哉?時日稍久,驚懍冞切,仰惟震惕警懼之聖心,當復如何?臣於病伏之中,得伏見伊時聖敎曁慈敎下者,責躬求助,減膳避殿,渙發十行,辭旨懇惻。臣百回奉讀,感極而涕,苟有一見一得,可以仰答聖旨者,顧何敢自阻明時,不效其願忠之志哉?噫,災不虛生,必有所召,在昔魏崇華殿災,太史高堂隆曰,上不儉下不節,孽火燒其室,夫魏君務飾宮室,不知百姓空竭,則旱火之應,固其宜也,而今我殿下,睿質天縱,聖學日躋,克勤克儉,勵精圖治,樂善之誠,好問之德,有侔於殷湯,懷保之仁,惠鮮之澤,無損於周文。是宜上天垂騭,休徵時若,而夫何近年以來,非常之災,太涉頻數,熇熇之炎,烈烈之威,自外而內,由遠而近。丁寧戒告,不止一再,則其或上天仁愛,欲以災異,示我聖上,使之大警動大奮發,增益其所不能,以爲淬勵初政,將升大猷也耶?其所以對越修省之方,恐不可以一時無妄之災,而頃刻忽之也,明矣。臣謹按中庸曰,惟天下至誠,爲能立天下之大本,朱夫子封事曰,天下之大本者,陛下之心也。程夫子曰,心旣正而後,天下之事,可從而理也。噫,天下之事,千變萬化,其端無窮,而無一不本於人主之心者,此自然之理也。故漢儒董仲舒之言曰,爲人君者,正心以正朝廷,正朝廷以正百官,正百官以正萬民,正萬民以正四方。四方正,遠近莫敢不一於正,而陰陽調,風雨時,諸福之物,可致之祥,莫不畢至,此誠切至之言也。大抵治心之要,莫過於存養以培其本,省察以達其枝,省察愈密,則存養愈熟,而內外交相養矣。臣未敢知殿下,燕蠖之中,用功者如何,幽獨之地,自修者如何,而大而政令注措,果純天理耶?細而動靜云爲,果絶私意耶?必也謹獨以精之,戒懼以約之,以至於至靜之中,應物之處,無所偏倚,無少差謬,則方寸之地,光明洞澈,而古聖賢精一執中之法,格致誠正之工,不外於是矣。苟以是心,措諸事業,則三綱正而九法敍,四維張而百度貞,用捨得宜,而紀綱立矣。義理得明,而隄防嚴矣,公道恢張,而請托不行矣,俗尙敦朴,而躁競自息矣。然則轉異爲祥,反危爲安之機,顧不在於我聖上一心操捨之間哉?今我聖上,兢兢業業,持守此心,大小臣僚,以箚以疏,有懷畢陳,凡所以對揚明命,仰答天戒者,無有餘蘊,則今何敢以掇拾之餘論,架疊爲說,仰瀆崇聽也哉?竊念天人之際,一理貫通,弭災之道,莫若乎恤民,恤民之政,莫先於釐弊,而今日之弊,指不勝屈,百弊中最切急者,軍田糴三政是已。三政中尤切急者,糴弊是已,夫國之有糶糴,所以爲民也。豐年則斂之,凶年則散之,一以儲軍餉,一以濟貧民,則當初設施,豈不儘美,而法久而弊,弊久而瘼,至於今日而極矣。就以臣見聞之先及言之,嶠之南七十州,只緣穀摠太多,耗剩漸滋,一夫所受,多者或過數十石,小者亦不下十餘石,樂歲之粒米狼戾也,尙且取盈而不給,而況糞其田不足之歲乎?是故捧糴之際,每致一番騷擾,監司督迫州縣,州縣督迫民人,朱夫子所謂不必留心民事,惟務催督財賦者,不幸近之,而及其歲色垂窮,民多逃散,則乃至於徵族,徵族不足,又至於徵隣徵洞,甁罌罄盡,而閭巷之景色愁沮,鞭捶狼藉,而婦孺之呼號慘毒。甚至於父子兄弟之親,事育無賴,而恩情阻絶,隣里族戚之間,讐怨輒生,而風俗乖戾,如是之際,穀安得以無逋,色安得以盡精乎?此非但一邑之弊也,邑邑焉若是,此非獨一道之弊也,道道焉皆然,生民之困瘁如是,而何以迓續休命乎?生民之疾苦如此,而何以導迎和氣乎?易曰,窮則變,變則通,然則亦何可諉以國穀之重,而不爲變通,以思懷保之道哉?苟欲永祛此弊,必也減多爲小,計州縣之民戶,定穀摠之衆寡,而元會穀及各營穀,量宜作錢。元會錢則納于地部,以補經費,各營錢則歸于該營,以爲需用,至於耗條,則勿論山郡沿邑,年年通同發賣,不爲偏留。使之穀有定數,耗無剩滋,而及其秋糴,一直精捧,則十萬之包,雖爲七八萬石,七八萬之包,雖爲四五萬石,軍餉可給也,農糧可助也,而民心悅天意得矣。此豈非發政施仁之先務乎?方今國儲垂竭,經用不足,臣愚此言,固知自歸於迂闊,而有若·盍徹之對曰,百姓足,君孰與不足,百姓不足,君孰與足,伏願深留聖意焉。嗚呼,先正臣李珥,論貢納誅求之弊曰,世道寢降,弊習日滋,奸猾之隷,桀黠之吏,愚弄官司,阻當百姓。又曰吏胥,緣文舞術,百物納官之際,精麤不分,多寡不計,惟以貨賂等級而取舍之,以至一皁一隷,稍有所管,則輒事漁奪。噫,百歲之前,已有此弊,況今爲日已久,自成謬例,而民力漸極殫竭者乎?某道某州之弊,臣不能遍以條知,遍以枚擧,然試以臣所居地安義及隣近居昌·咸陽·山淸等邑言之,田稅木上納之際,元情錢外,又有別情錢,無名之浮費,科外之橫徵,不下六七百金,此路一開,歲以爲常。故輸納之吏,亦無措手處,自邑捧稅之時,必也倍數徵錢於民,以爲上納木及別人情之計。原其爲弊,雖出於奸吏,而畢竟爲害,專歸於窮民,今年而如是,明年而如是,將不知幾許年之爲弊,則哀哀赤子,何以保生?噫,一夫含冤,猶且召沴,而況萬生靈之呼冤乎?且夫沿邑之納米,野邑之納木,固是常規,而惟此四邑,俱是山縣,初非木鄕,則以無花之鄕,而稅納之以木,納木之時,又有此無限之弊。苟究便宜之道,思所矯革之方,山邑稅木,以錢代納,則因緣徵索之弊,自可以息,徵索之弊息,則流來沈痼之弊,亦可以祛矣。竊願依朝家定式,每疋納木,以二兩錢,變通代捧,則其於國用,恐無一毫之損,而民事將有復蘇之益矣。亦豈非發政施仁之急務乎?嗚呼,一國之糴弊皆然,而嶺南爲最,各邑之稅納有弊,而四邑爲甚,此非臣風聞而知者,卽是鄕邑道內耳聞目覩之事,故今當我聖上遇災求助之時,敢忘僭率而陳之。伏願下詢廟堂,博採輿議,苟可以革弊捄民者,不擇難易,悉擧行之,自一道而推於八道,自四邑而施於各邑,務使積弊盡祛,深仁浹洽,則豈不猗歟休哉?書曰,民惟邦本,本固邦寧,又曰知之非罪,行之惟艱,更伏願益加裁察焉。嗚呼,近日之事,誠一變怪也,臣衷情所激,竊不勝憂歎,敢此附陳焉。自古憸邪之徒,變幻黑白,顚倒是非,濁亂朝廷,戕害搢紳,故書云讒說殄行,詩云爲鬼爲蜮,而不幸復覩於今番諸囚矣。顧今新化方暢,朝野咸仰,而惟彼一種怪鬼,忽地跳踉,以疏以通,脈絡相貫,闖肆凶悖,暗售網打。至使大僚,相繼逬出,卿宰亦多引入,廟務委積,大政漸退,而朝象潰裂,人心波蕩,國計民憂,誠非細故也。朱夫子曰,此輩其類不同,蓋有本出下流,不知禮義而稍通文墨者,亦有服儒衣冠,叨竊科第而全無行檢者,又曰甚則至於沮謀敗國,妨德亂政,而其害有不可勝言者。噫,奸怪陰譎之狀,豈有古今之異哉?金吾·秋曹,推訊方張,而爛熳關通之眞贓,主張設施之陰圖,幾盡綻露於渠輩之供,則此誠窮覈痛懲之一大機也。今我殿下,昭日月之明,以審幾微,奮夬決之斷,以嚴査櫛,臣固欽仰大聖人處分,出尋常萬萬,而區區愚慮,竊恐於此等處,一或放過,不爲究竟,則安知無漏網之遺醜,釀成他日之禍貽乎?伏願聖明,益揮乾剛,嚴飭有司,金吾·秋曹之囚繫者,別般究覈,期於得情,俾根窩打破無遺,連降敦諭,勉回相臣,使卽造朝。亦越卿宰,同心協贊,則國家幸甚,世道幸甚。臣無任云云。省疏具悉。所陳當體念,三政之弊,令廟堂稟處。近日事,皆已酌處,爾其勿辭察職。
定平幼學李宗燁疏曰,伏以殿下,以聰明睿智,夙膺天命,誕承丕烈,卓冠百王,心存萬機,宵衣旰食,勵精求治,四境之內,延頸拭目,佇見至治者,四年于玆矣。恭惟殿下,因回祿之災,警惕兢懼,反求修省,避殿減膳,靡不庸極,繼以十行綸音,播頒八域,廣開言路,不擇蒭蕘。懇惻聖旨,藹然辭表,大哉王言,一言足以轉災爲祥,深山窮谷,扶杖聽詔者,孰不欽仰而感泣哉?臣遐方賤蹤,草野微物,謏聞懵識,不辨菽麥,豈敢有仰答聖意之萬一乎?雖然臣亦化中之一物,耳聞目見,不能泯默,罄竭聾瞽之誠,先言時弊,後及民瘼,猥冒萬死,敢陳日月聖明之下,伏願殿下,特垂睿覽焉。臣聞災不虛生,災必由人,惟在其人心世道之如何耳。當今之世,時弊有三焉。一曰,風俗不正,二曰,科試不公,三曰,奢侈過度也。民瘼有二焉,一曰,還餉糶糴之濫也,二曰,進上瓜魚物産之嗇也,所謂風俗者,治亂之機也。程子曰,治天下,以正風俗,得賢才爲先,風俗不正,則紀綱解弛,名分乖亂,敎化不明,必然之勢也。是故昔我正宗大王下敎曰,觀政在朝,觀俗在野,又曰,化民成俗,莫如鄕約之敎,親製鄕飮鄕約,五倫行實等篇,頒布八道各邑,邑置鄕約長,里置直月。使民月朝講約,家喩戶說,書籍勸懲,聖所謂匡直輔翼,又從而振德者也。行之一年,民有老老之禮,鄕有長長之風,庶幾於變三代雍熙之化,若將可見矣。未幾,上焉而不爲勸勉,下焉而怠自撤約,惡者以肆,善者以怠,民俗日益渝薄,乖倫亂常,其不近於禽獸者幾希,此豈無干和召災之理乎?詩曰率由舊章,不愆不忘,又曰儀刑文王,伏願殿下,遵先王之政,廣擧鄕約,使民講習,不有作撤,則風俗以正,敎化以明,小民咸知尊尊貴貴親上死長之義,而民俗從此化矣,民俗旣化,則天地之和亦可應,而諸祥畢至矣。所謂科試者,以得賢才爲先,而挽近以來,公道泯滅,士風躁競,干請相連,賄賂潛通,窮經讀書之士,百發不中,買文借筆之類,每戰必勝,其故何哉?非富則勢,此豈國家設科取人之本意耶?埋沒草野,幾多賢才之遺逸,悲歎窮廬,不盡騷人之飮恨,士氣鬱結,詎無災異之成乎?科弊其來久矣。昔我英宗大王,奮然振刷,一行面試之典,而積弊已祛,謬規自止,誠可謂千載一時之盛擧矣。方今之時,復古之道,遵先王之法,而勿論其大小科,自鄕擧至覆試,而皆以面試取之,則公道可見矣。臣謂鄕試則發解者,都會營門而試取,覆試則生進者,召進榻前而面試,則不才者,自知不能,安分讀書,抱才者,從此售藝,展其所蘊,此不但爲擢拔俊乂,亦爲作成人才之道也,其效豈淺淺哉?所謂奢侈過度者,古人有言曰,奢侈之害,甚於天災,豈不信乎?風俗奢侈,莫甚於今日,食不爲充腹,而盈案以相誇,衣不爲蔽體,而奢靡以相競,一卓之費,可爲飢者數月之糧,一襲之費,可爲寒者十人之衣,卿士大夫窮奢極靡姑舍,而市人街童,非金帛不衣,非唐鞋不着,罔有法禁,暴殄天物,莫此爲甚,是足爲召災之徵,而亦有昭昭可驗者,請陳之,箕城,物貨之都會,衣食之奢靡,爲諸道之最,而一朝燒盡,咸興家舍之侈,衣食之奢,爲北道之最,而一朝灰燼,此非偶然之災也。上天疾怒,降此災酷,震驚民心者,明若觀火,今於春曹之火,社稷之火,宮殿之火,出於千萬夢寐之外,此亦不常之變也,何莫非都城奢侈過度,爲一國之最而然也?一年之內,災異荐臻,天必欲使殿下,警惕修省,損抑奢靡之風也。伏願殿下,躬先節儉,法大舜之飯糗,體周文之卑服,痛禁崇奢,內自京城,外至州郡,俾知惡衣惡食之不恥,則民俗質厚,民財餘饒,國用恒足,豈無轉災爲祥者乎?所謂還餉糶糴之濫者何謂也,其弊有三,一曰民分之濫也,二曰漏戶之濫也,三曰幻作之濫也。民分者,莫重國穀,蓄庫有常數,戶分有定法,而近歲以來,戶分比前倍增,一戶所受者,每不下三四十石,如非法外之加分者,豈若是石多之致乎?不有元會之犯分,則必也營閫剩耗之濫分審矣,還政之紊亂,謂如何哉?所謂漏戶者,還餉之爲弊,春給所受者極少,秋捧所納者極多,人心巧詐,土豪富勢之民,締結監色,圖免受還,漏戶糶案,貧窮殘劣之氓,勢力莫逮,專付還案,今之一戶所受者,卽昔之二三戶所分者也。以一農夫之作,不能當一夫之還,至於罄賣家庄,家庄不足,則必至隣族之徵,是所謂哿矣富人,哀此惸獨也。所謂幻作者,奸猾吏胥,憑公營私,緣文舞術,精粗相換,其間盜竊,已無可論,而至於營閫耗穀發賣之際,以皮穀雜色,幻作精米太,凶年則以時直,準價賣之,豐年則以詳定所載之價,發關勒賣,實爲民間白地之斂多矣,若是則莫重國穀,一爲奸吏謀利之器,一爲營閫潤橐之資,痛何言哉?以一邑推之,則一道可知,一道如是,則諸道亦然,弊莫甚焉,其曰矯捄之策,唯在朝家嚴飭之如何,而贓奸之律,載在國典,臣夫何敢贅議哉?所謂瓜魚物産之嗇者,何謂也?咸興·永興·定平所擔進上是已,其弊有三,一曰漁捉之難,二曰物産之嗇,三曰世傳之役也。所謂漁捉之難者,瓜魚封進之期,在於至月之令,而物不得代封,封不得越朔,每當隆冬,剖氷設網,冒風觸雪,罔有晝夜,期於捉得,則或溺致斃,或凍致死者,間多有之,手足俱凍,仍爲廢疾者,亦不知其幾,漁捉之難若是,而且鄕色之督勅,營校之揮鞭,絡繹道路,人情所費,支供所入,不知其幾百金之多,而其弊去去益甚,民安得支保乎?所謂物産之嗇者,瓜魚物産之貴,從古爲然,而況十餘年來,水勢變改,物種永嗇,三邑之川,則雖百入罟,而一不捉得,三邑之民,提綱挈網,散之列邑,以至嶺東通川·歙谷之境,而尾尾捉得封進者,五六年矣。去辛酉,捉不及期,封旣越朔,遽至三邑守令狀罷,守令卽崔守魯·尹心約·朴命勛,幸賴我大妃殿寬宥之盛典,仍任守宰,赦民愆封之罪,實爲骨肉之澤,再造之惠,民到今頌祝無地而已。所謂世傳之役者,咸興海戶之所擔也,永興民戶之所擔也,定平結卜之所擔也,一則偏苦之役,一則偏惡之役也,此雖曰三邑之痼瘼,而實一道之巨弊也。瓜魚之爲鮮,其體甚微,其味甚淺,似不合御供之羞,而其爲民瘼之最苦者,不但一道之所共知,道內牧伯之所見聞也。唯彼瓜魚,漁捉之難如此,物種之嗇又如此,若不及今變通,則三邑水邊社世擔之民,靡有孑遺,可不憐哉,可不矜哉?傳曰,窮則變,變則通,伏願殿下,特軫變通底道,推不忍之心,行不忍之政,以他海魚富産之物,許代封進,則上無供御之欠缺,下有正貢之便宜,積弊可蘇,民勞可息,天怒亦可回也,凡此五件事,時弊民瘼之最爲寒心者也。言雖淺近,事實急務,臣裹足千里,不避鈇鉞之誅,敢此仰達于天地父母之前,伏願聖明,特垂裁察焉。不以人微而廢言,擧以時措,可變通者變通,可施行者施行,以爲捄弊蘇瘼之政,此眞今日迓續天命,啓萬億年無疆之休,宗社幸甚,生民幸甚。臣無任云云。省疏具悉。所陳甚好,予庸嘉乃,時弊三條當留念,民瘼二條還餉事,當令廟堂稟處,瓜魚事,亦令道臣,矯弊之道狀聞稟處。
甲子正月二十六日辰時,上御觀物軒。諸承旨持公事入侍時,右承旨李溏,左副承旨尹益烈,右副承旨張錫胤,同副承旨朴命燮,記事官朴宗琦,假注書鄭祖榮,別兼春秋金蓍根·趙雲翊,待敎李敎信,以次進伏訖。命燮以吏房代房,無公事,錫胤讀奏咸鏡監司啓本遺棄兒給料事,命燮以禮房,無公事,溏以兵房,無公事,益烈以刑房,讀奏慶尙監司啓本,罪人金弘默昌原府到配事。又啓本,罪人姜亥金尙州牧到配事,命燮以工房,無公事,上命書判付訖。上命書傳敎曰,左承旨許遞,前望單子入之,溏承命書之,上敎于敎信曰,內閣會計案,修正以入也。敎信曰,會計案冊,請出而後,可以修正以入矣。上曰,因差備讀出,可也。上命書榻敎曰,王大妃殿進御二錢重人蔘粟米飮一貼,明日煎入。仍命退,諸臣以次退出。
甲子正月二十六日午時,上御觀物軒。右承旨入侍時,右承旨李溏,記事官朴宗琦,別兼春秋金蓍根·趙雲翊,以次進伏訖。上命書傳敎曰,各道水陸操,昨秋年事,不如前年,特竝停止,只官鎭門聚點,依例各別爲之事行會,溏承書訖。上曰,招致有司堂上,聚點各別爲之事,分付,可也。又命書傳敎曰,飭已施矣,仁川府定配罪人鄭大容,特爲放送。又命書傳敎曰,今已經年,足懲其罪,安州牧定配罪人林漢浩,特爲放送。又命書傳敎曰,左副承旨·右副承旨·同副承旨竝許遞,前望單子入之,待下批牌招察任,仍命以李勉兢·洪義浩·沈象奎·金宗善書下。又命書都承旨徐瀅修,獻納愼性眞,定平幼學李燁,執義李基慶疏批,又命書禮曹慶科草記批答訖,又命書判付公事。上曰,入直閣臣,上番玉堂入侍,賤臣承命出傳,奭周·敎信,以次入來進伏。上曰,英廟朝御製自省編編次人入侍時,至項羽論,有論春秋筆法之事矣,玉堂·閣臣出去,考出以入,可也。奭周·敎信先退。上命退,承史以次退出。
甲子正月二十六日申時,上御觀物軒。左承旨·右承旨入侍時,左承旨洪義浩,右承旨李勉兢,假注書鄭祖榮,別兼春秋金蓍根·趙雲翊,以次進伏訖。上命書傳敎曰,飭已施矣,前吏曹判書徐邁修敍用,前兵曹判書金達淳,蕩滌敍用,復授前任,勉兢承命書之。上命書公事判付訖,義浩奏曰,金吾兩囚酌處之命,實爲刑政之失,臣等纔上院議之啓,未蒙允兪,誠不勝抑鬱矣。勉兢曰,臣則待罪金吾,參座盤鞫,而罪人供辭,多有可以覈問者,特以拿鞫,異於設鞫,未能直請嚴覈,而酌處之命遽下,臣等溺職之罪,不勝惶悚,而朝家刑政之失,亦非細事矣,奏未畢。上曰,處分自有商量,不須煩陳矣。仍命退,承史以次退出。
甲子正月二十六日酉時,上御觀物軒。左承旨入侍時,左承旨洪義浩,假注書鄭祖榮,別兼春秋金蓍根·趙雲翊,以次進伏訖。上命書金觀柱疏批訖。上曰,此批答,上番翰林持往傳諭,而且以命召,不可經宿於江郊之意,私自傳之也。蓍根承命先退,上命書公事判付訖。上曰,兵判入城內云乎?義浩對曰,在於江上,尙未入城云矣。上命書傳敎曰,兵曹判書,待開門牌招,仍敎曰,金虎門留門,出送傳諭史官,可也。仍命退,承旨以次退出。
上在昌德宮。停常參·經筵。
金宗善啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
沈象奎啓曰,來初一日,輪對日次,而穆陵忌辰祭正日相値,頉稟之意,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義浩曰,諸承旨持公事入侍。
鄭祖榮拿處,代以鄭觀綏爲假注書。
洪義浩啓曰,假注書鄭觀綏,時無職名,令該曹,依例付軍職,冠帶常仕,何如?傳曰,允。
洪義浩啓曰,摠戎使金思穆,以南關王廟修改事,明日出去矣,所佩密符,何以爲之?敢稟。傳曰,仍佩往來。
沈象奎啓曰,吏曹參判金勉柱,參議朴宗來牌不進,推考傳旨及罷職傳旨,今方捧入,而開政命下之後,如是違牌,事甚未安,判書徐邁修在外,參判更卽牌招,何如?傳曰,參議只推,參判一體更爲牌招。
有政。吏批,行判書徐邁修在外,參判金勉柱進,參議朴宗來進,右副承旨李溏進。以李文會爲大司諫,兪漢人爲掌令,鄭日泰·鄭淳民爲持平,安光宇·尹孝植爲正言,申溆爲副校理,吳泰賢爲禮曹參判,李尙度爲刑曹參判,朴奎淳爲兵曹參議,朴崙壽爲參知,李光憲爲刑曹正郞,姜學濬爲兵曹佐郞,金鳳淳爲工曹佐郞,尹尙圭爲奉常正,尹羽烈爲司成,洪羲謙爲掌樂主簿,李鼎烈爲江華經歷,申大尹爲安岳郡守,金達淳爲軍器提調,訓鍊都監提調單金達淳,御營提調單金達淳,禁衛提調單金達淳,承文博士單許珩,行護軍姜瀗·李錫增,今加嘉善,已上朝官年八十,依定式加資。
傳于沈象奎曰,右承旨入侍。
沈象奎啓曰,吏曹郞廳來言,承旨有闕,政事,取稟。傳曰,前望單子入之。
承旨前望單子入之,朴命燮落點。
傳于金宗善曰,召對爲之。
傳于洪義浩曰,兵判疏批下,牌招傳授命召。
傳于李溏曰,當該承旨,爲先從重推考。
金宗善啓曰,行大司憲李直輔在外,執義李基慶,掌令姜彙鈺陳疏入啓,掌令一員,持平二員未差,監察茶時之意,敢啓。傳曰,知道。
以司諫玄重祚,獻納愼性眞牌不進罷職傳旨,傳于金宗善曰,只推。
傳于李溏曰,誓戒隔日,吏曹判書徐邁修,卽爲上來之意,令政院催促。
以兵曹判書金達淳更爲牌招啓辭,傳于洪義浩曰,仍以前牌催促。
以別兼春秋洪秉喆·徐有恂牌不進罷職傳旨,傳于李溏曰,只推。
以鄭祖榮囚單子,傳于金宗善曰,附過放送。
別兼春秋金蓍根書啓,臣敬奉聖諭,馳到西部西江坊下中里契議政府右議政金觀柱所住處傳諭,則以爲,臣於朝者附奏,旣以姑拚株守,冒沒出膺之意仰達,雖緣病勢㱡㱡,未卽進身,而仰瞻耿光之日,不遠而邇,故昏顚痛楚之中,深以是自慰,而加意將攝矣,玆者簪筆近臣,侵夜臨宣恩諭,辭旨隆渥,益越尋常,至以實甚感幸,還第調理爲敎,是豈糞土賤臣所敢承當者哉?惶隕之極,不知死所,第臣目下病狀,十分危劇,房闥之內,動輒須人,此近臣之所親見也。誠無以自力運身,然聖敎之勤摯,至於如此,臣敢不益自護攝,期於一兩日間,擔舁竭蹶,入處城闉乎云矣,敢啓。答曰,知道。
事變假注書朴長輿書啓,議政府右議政金觀柱,今方入城,臣旣承偕來之命,仍爲復路之意,敢啓。傳曰,知道。
傳于金宗善曰,聞卿還第,不勝欣喜,病患如可强,明日登對事,遣史官傳諭于右議政。
沈象奎,以吏曹言啓曰,今此宗廟朔祭獻官,前承旨徐瀅修,塡差以入,而時無職名,令該曹,口傳付軍職,何如?傳曰,允。
兵曹口傳政事,行護軍徐瀅修。
沈象金,以禮曹言啓曰,臣與戶曹判書臣李晩秀,進詣皇壇奉審,則黃帕二件,饌卓床巾五件,籩二十箇,籩羃五箇,鼎羃五箇,尊羃十四箇,鼎扄四箇,鼎匕二箇,鼎篳二箇,幣篚一箇,奉室草芚二浮,敬奉閣草芚一浮,御齋室草芚二浮,座面紙一件,雉尾箒一柄,從享位紫的褥一件,花方席一件,紅紬衣十一件,皁紬衣二十件,白紬中單十二件,白紬裙八件,白紬帶十件,价幘冠四十二件,皮弁冠二十二件,進賢冠三十件,幞頭一件,白布襪五部,烏皮履二十部,金銅帶五件,冠服所盛柳笥一部,照燭一坐,磬匣三件,干六箇,戚二箇,舞翟三箇,壇上甲黃幕一浮三十一幅內十二幅,甲黃帳一浮三十四幅內六幅,內簷甲黃帳二浮各十一幅內六幅,油遮日四浮,白細木內揮帳二浮各十四幅內三幅,前面黃帳一浮,白木外揮帳二浮各十四幅內二幅,黃大束乼一艮衣,中束乼二艮衣,小束乼三艮衣,三甲所三艮衣,廣別大束乼一艮衣,大束乼二艮衣,中束乼四艮衣,小束乼三艮衣,排設竹八箇,從享位白布遮日一浮二十幅內三幅,白布揮帳一浮十幅內二幅,油遮日二浮各二十張內六張,三甲所二艮衣,排設竹三箇,饌幕白布遮日一浮二十幅內二幅,油遮日各三十張內三張,典祀廳油遮日一浮,白布揮帳一浮十幅內二幅,小束乼二艮衣,尊俎所油遮日二浮,各二十張內四張,竝破傷色渝,趁卽改備修補之意,分付各該司,而洌泉門正門左右夾門,屢經滲漏,椽木擧多朽傷,仰土亦多剝落,姑待解凍,擇日修改,何如?傳曰,允。
金宗善,以刑曹言啓曰,在囚罪人金元喜等酌處,斯速擧行事命下,而臺臣已於昨日,以秋曹諸罪人,移送王府發啓,則其在法例,臣曹不得擧行之意,敢啓。傳曰,知道。
金宗善,以刑曹言啓曰,因罪人婢更助味·福連等加刑啓目判付內,此兩囚,別無更問之端,亦爲分等勘處事,命下矣。兩囚雖似一串,厥罪各自不同,以失火事言,則婢福連,執㸑炊飯,實出渠手,而前後供招,專欲推諉於內官,有若內官之推諉於渠,情節雖極巧惡,到今有難的斷其由於此由於彼,而律無的當可擬者,姑爲遠地定配,至於柴火惹驚之事,婢更助味,乃以火枝持擬,專諉他人之酬酢,雖似粧撰,差異實犯,亦爲參酌定配,何如?傳曰,允。
金宗善,以刑曹言啓曰,因罪人金兌彦·鄭有祥·元仁成·方斗明等加刑啓目判付內,觀此諸供,蔽一言曰,守直不謹,致此失火,以此分等,照律勘處事,命下矣。謹按大明律,失火而延燒宮闕者絞,蓋以失火,非必由於故犯,而延燒旣及於莫重,則處之以一律者,卽所以嚴法而致愼也。罪人金兌彦,以守直內官之頭目,當夜失警,變起所掌,則藉無奸情,自有當律,此不置法,何以嚴事體而杜後患乎?渠之所供,不過以內人處所之接連,爲推諉之端,而始燃之際,渠旣莫覩,則雖欲區別,有誰證之,推諉之說,都屬粧撰,判付中不謹守直四字,卽渠斷案,依法處斷,不容少緩,罪人金兌彦,更爲嚴訊得情捧遲晩,具格啓聞之地,元仁成,則擁葉烘房,渠雖躬執,而其於守直一事,兌彦爲首,則渠不無差等之別,參酌定配,鄭有祥則適當代番,晩歸直所,未親火燃之始,方斗明,則初無午燃之事,又先已出去,實無所干,此兩囚,俱不無參恕之端,竝放送,何如?傳曰,允。失火之由,有難的知,其於此於彼,則金兌彦之獨用當律,有非愼刑之意,亦爲定配可也。
金宗善,以義禁府言啓曰,平安道放未放回啓判付內,朔州金命甲,放送事,命下矣。朔州府定配罪人金命甲,卽爲放送事,分付該道道臣之意,敢啓。傳曰,知道。
金宗善,以義禁府言啓曰,因忠淸道放未放修啓冊子,本府回啓內,本府所管定配罪人放秩權玭,依啓聞施行,稟秩許㶏,方當無前大霈,合有疏釋之典事判付內,依回啓施行事,命下矣。公州牧徒配罪人權玭,文義縣徒配罪人許㶏,竝卽放送事,分付該道道臣之意,敢啓。傳曰,知道。
金宗善,以義禁府言啓曰,因黃海道放未放修啓冊子,本府回啓內,本府所管定配罪人廉允範·李秉天·李義和,方當無前大霈,俱合疏釋之典事判付內,依回啓施行事,命下矣。白川郡徒配罪人廉允範,鳳山郡徒配罪人李秉天,平山府徒配罪人李義和,竝卽放送事,分付該道道臣之意,敢啓。傳曰,知道。
金宗善,以義禁府言啓曰,京畿放未放回啓判付內,德浦鎭朴載元,亦爲放送事,命下矣。通津府德浦鎭定配罪人朴載元,卽爲放送事,分付該道道臣之意,敢啓。傳曰,知道。
刑曹判書趙鎭寬,參議尹光顔聯名疏曰,伏以臣等,俱忝法曹之列,所按悖儒投通事及大內失火根因事,俱係重獄,正俟判付之降,而諸囚情犯,庶幾鉤得置法,以洩輿憤,卽伏奉三度啓本下者,至有諸罪人一竝酌處之命,臣等相顧愕貽,竊不勝憂歎之至。噫,今番悖通之事,卽往牒所無之一大變怪也。唯彼蟣蝨白徒,以半幅沒名之帖,售滿朝網打之計,致使朝象泮渙,人心震蕩,究厥所爲,誠萬萬叵測,其所主張而排布,慫慂而指揮者,雖出於洪履猷·李東萬輩,而如金元喜之奔走謀議,鄭在民之匿名潛投,李榮復之受嗾擔當,洪宗益之手寫悖疏,其凶腸悖肚之相連,畢露於前後供招,則三尺至嚴,焉敢倖逭,今此處分,雖或歸之以卒徒,治之以枝葉,而以治獄之法言之,指使者,固宜首治,身犯者,亦豈末減?今若使此輩,生出獄門,則竊恐亂類無懲,世道莫靖,而方來之憂,可勝言哉?至於失火時守直宦婢輩,數次盤問之際,端緖雖未及盡綻,而關係旣屬莫重,形跡又多殊常,則所當窮詰嚴訊,期於得情,而分等照勘之命,遽下於未及究竟之前,其在獄體,已極疎漏。且考法文,失火延燒宮闕者,原係一律,勢當待其覈出正犯,具格取服,然後始可用法,尤不容不加審覈,徑加勘斷也,玆以執藝之義,相率齊籲。伏乞聖明,穆然深思,亟收成命,在囚諸罪人,竝令更覈,明正典刑,以嚴國綱,以杜後弊,不勝幸甚。臣等無任云云。答曰,省疏具悉。諸囚事,斯速擧行,宦婢事,不過守直不謹,至於失火,旣無所犯之可言,亦卽擧行。
兵曹判書金達淳疏曰,伏以臣,情窮籲天,罪極方命,而善地行遣,未滿數舍之程,特旨全釋,遽在旬日之內,臣於鵩舍病伏之中,以首頓地,不覺感涕之縱橫,曳還郊閭,終南在前,瞻望城闕,冞增戀結,進處京第,跡涉唐突,退還鄕廬,義有不敢,祗伏江干,撫躬悼慙,千萬匪意,前任復授之命,有隕自天,繼以牌召連降,臣於是,惶駭失圖,又不知所以處此也。嗚呼,臣罪臣自知之,國家之設置本兵,責任果何如?動駕陪扈之不可或闕,非但夫人皆知,抑亦法意至重,矧又啓蹕之時刻漸差,問例之嚴命荐下,到此地頭,顚倒竭蹶,卽是臣子之常分,而臣獨冥然頑然,莫知變動,論厥負犯,誅殛猶輕,是尙可以乍配旋宥,轉罪爲榮,有若微眚薄過,略施警勵者然哉?垢穢已遍,終非千斛之可洗,廉恥將喪,深恐四維之不張,有死而已,不敢聞命,揆臣私義,非出於全沒嚴畏,而孽由自作,法無可貰,則其於朝廷大體,亦焉容若是輕勘,失於刑賞而乖於勸懲也。噫,無狀賤臣,荷兩朝不世之恩,年除歲遷,名位驟顯,而罔念綿薄之蔑用,妄意塵刹之或報,有除輒膺,無官不做,古人所謂知進而不知退者,臣實不免,則物理惡盈,早晩狼狽,固不待知者,而豈意蒙士夫難湔之羞,致往牒罕有之變,若是之奇怪也哉?從今以往,臣雖欲竭其魯鈍,少效絲毫之補,此不過憑恃寵靈,拚棄大防者,則在聖朝器使之方,得失輕重,固已相懸,況臣不肖,萬萬無此而徒竊爵祿,見罪而猶不止,又致幾番風波,騰於平地,則當此之時,乖亂朝著,貽害世道之罪,臣雖百喙,何以自脫,此臣所以徊徨太息,不敢復爲冒進之計者也。且念將兵之任,不得一刻暫曠,祖宗朝以來,莫之或改,而今也國無本兵之長,果幾日也?畢竟以臣代臣,殆若非此莫可,國體之虧損,師律之頹廢,由臣身而至於此極,此尤臣得罪邦憲之大端也,跼高蹐厚,若窮無歸,玆不得不重犯瀆撓之誅,仰干崇聽。伏乞天地父母,亟收新命,叧加威罰,上以振勵朝綱,下以得循微分,臣雖死之日,猶生之年也。臣無任云云。答曰,省疏具悉。在卿無一毫可引之端,予之復授,豈無義乎,卿其勿辭,卽爲肅命。
右副承旨曺錫中疏曰,伏以臣於見職,夫豈有堪承之望,而偏蒙我聖上隆眷,前後除旨,殆無虛月,每一承命,感愧交切,惟以奔走殫竭,爲一分自效之道,今此新除,又出特恩,竭蹶之忱,豈容少緩,第臣目下私情,有萬萬煎迫者,臣父今年七十有一矣。素患風眩,寧日恒少,自昨秋重經危域之後,轉成泄痢,于今七朔,進退無常,間者臣之一再供職,亦幸其少安之時,而猶且陳章請急者屢矣。近日以來,又添別症,痰火迭升,夜不交睫,食飮全却,氣息綿綴,而最是昏眩之症,或至於窒而僅甦,如是者日輒數三,臣方左右扶將,日夕煼灼,暫時離捨,實無其望,鎭日赴公,尤非可論,恩牌夜降,未暇陳情,坐犯違傲,達曙惶懍,乃者威罰不加,更招有命,臣且感且悚,益不知措躬之所,而情私如右,承膺無路,玆不得不疾聲呼籲於慈覆之下,瀆撓至此,尤增隕越。伏乞天地父母,俯垂矜諒,亟遞臣職,以便救護,仍治臣違慢之罪,以肅朝綱焉,臣無任云云。省疏具悉。所請依施。
掌令姜彙鈺疏曰,伏以臣,昏憒巽軟,百不猶人,忝叨臺地,亦已屢矣,言議風采,曾未效一日之責,每奉除旨,未嘗不踧踖惶愧,而至於南邑待罪之時,未能見孚於水閫之臣,致有狀罷之擧,眞古人所謂說將不下者也,安得以掌風憲之職,當言責之任乎?卽此一事,已爲臣難進之端,而臣未敢費辭張皇,仰瀆崇嚴者,不是自同無故而然也。日前前望之特點,恩出常格,目下變怪之層出,事係聲討,草草一疏,竊附溯本之義,而寥寥數語,未免後時之歎,自顧慙恧,無地自容。蓋李允行·鄭弼祚之承望風旨,前後和應,俱在辛酉年間,而鬼蜮之情狀,始隱而終露,朝野之傳說,旣久而乃播,臣之不能卽地覷破,先事預陳者此也,中間歲月,或身縻郡紱,或名在罪籍,逖違天陛,于今三年,而李敬臣之悖疏,又出於其間,臣雖欲一陳所蘊,蓋亦無其路矣。然而允行·弼祚之前後迭發,卽臣在朝之時,則當日之見事甚遲,不能逆折其奸萌,晩後之聲罪雖嚴,已至無救於燎原,僚臺處置中,雖欠二字,臣安得免乎?從今以往,臺端一步,鐵限在前,而庚牌儼臨,日事違傲,徒積逋慢之辜,迄無出場之期,玆敢更陳短章,悉暴事狀,伏願聖明,亟治臣前後不職之罪,仍命銓曹,永拔臣臺閣之望,以重公器,以嚴王章,不勝大願,臣於乞免俟勘之章,不宜贅及他說,而愚憤所激,有不容泯默者,洪履猷·李東萬·趙鎭井窮凶情節,斷案已具,而雖以渠供觀之,爲相爲銓之說,尤極凶悖,所宜嚴覈,而遽先勘配,此豈非失刑之大者乎?至於秋曹諸罪人,則凶譎陰憯之情,締結綢繆之狀,與履猷·東萬輩,二而一也,設施排布,昭著難掩,而半呑於金吾,半吐於秋曹,巧惡情態,尤可痛也。獄情旣重,酌處遽下,公議轉激,輿憤益切,唯願殿下,廓揮乾斷,亟允臺啓,使根窩永拔,世道底定焉。臣無任云云。省疏具悉。所引不當,諸囚已勘,爾其勿辭察職。
甲子正月二十七日辰時,上御觀物軒。諸承旨持公事入侍時,行左承旨洪義浩,右承旨沈象奎,左副承旨金宗善,同副承旨李溏,記事官朴宗琦,別兼春秋金蓍根·趙雲翊,待敎李敎信,以次進伏訖。上命讀公事,義浩曰,臣吏房代房矣。讀奏慶尙監司交龜狀啓。象奎曰,戶房無公事矣。義浩讀奏江原監營孝烈狀啓,溏曰,臣刑房代房矣。讀奏江原監營啓本,罪人朴信謙襄陽府到配事,罪人趙鎭瑞物故事,罪人尹有衡高城郡到配事,又讀奏京畿監營啓本,鄭大容放送事。上命判付訖,命書傳敎曰,承旨房仍,左承旨爲兵房,右承旨爲禮房,左副承旨爲刑房,溏承書訖,仍奏曰,兵曹判書金達淳牌不進,推考傳旨當爲捧入,而傳授命召,一時爲急,更爲牌招,何如?上曰,依爲之。出擧條王大妃殿進御二錢重人蔘粟米飮一貼,明日煎入。出榻敎上命退,諸臣以次退出。
甲子正月二十七日申時,上御觀物軒。召對入侍時,參贊官金宗善,檢校直閣沈象奎,侍讀官權晙,檢計官金邁淳,假注書鄭觀綏,別兼春秋洪秉喆·金蓍根,各持綱目第二十二卷,以次進伏訖。上開卷命讀之。晙讀,自三年魏元帝,止況不必死耶。上曰,下番讀之。邁淳讀,自於是入白太后,止不如泰也。上曰,參贊官讀之。宗善讀,自子弟逼之,止年十五矣。上曰,閣臣讀之。象奎讀,自浦里溏,止不言之有。上曰,注書讀之。賤臣讀,自䂮曰堯·舜,止事之危者。上曰,上番讀之。秉喆讀,自嘉平以來,止不罹其禍。上曰,下番讀之。蓍根讀,自帝弟甘陵王,止資治通鑑綱目第十六上。上曰,文義陳之。晙曰,王沈之以穀斛購言陋矣,誠不足道,而古者賞諫,或賜絹帛,而要之在於進言之後,夫豈有懸賞而購言之擧哉?上以利誘言者,言者又見利而進言,則其所言,亦豈出於忠直之心哉?唯其進言,而有採用之實,然後其所以來言,反有勝於賞諫,奏未畢。上曰,陳廞禇䂮之言,似賢於王沈耶?象奎曰,禇䂮之言誠是矣,求言之道,豈在賞賜與否乎?晙曰,誠然矣。上曰,魏主髦之與王沈王業,討司馬昭,殆有似於漢獻帝衣帶詔耶,此事誠與獻帝事相類,懷中黃素詔,尤爲相似,而但爲沈業之所洩,至於敗事,此可見不得其人之失矣。邁淳曰,此事雖若相類於獻帝,而其急於憤忿,不顧時勢,徑自取敗,還不及於獻帝矣。上曰,此事若不先洩,而得其人任之,則可以制之耶?象奎曰,事雖不洩,當時魏之群臣,皆爲司馬昭之腹心,成事未可知也。晙曰,當時朝廷,只爲司馬氏致死,不顧逆順之理,大勢已去,固無奈何,而若果得王經之類,布列左右,則亦何司馬昭之不可圖也。上曰,王經之言,以權在其門,宿衛寡弱爲說而止之,然則其將坐而待亡耶?晙曰,經之言,亦豈欲如是乎?唯當姑忍一朝之憤,觀勢度力,待時而制之之意也。邁淳曰,此時魏之朝權,雖歸於司馬氏,若使賢君當之,則亦豈無制之之道乎?若能擧賢拔能,以爲腹心,沈機獨斷,待時而動,則司馬昭,亦豈無制之之道,而思不出此,擧措之急遽乖錯如此,雖小於此之事,豈有可成之理乎?上曰,綱書以魏主奐立,此有書法之可言歟。晙曰,謹按發明綱目,奐爲昭所迎立,而立不能討賊,則與平時奚異,故以恒辭書之,以罪奐也。上曰,然則孫休之誅孫綝,雖非出於討賊之文義,而猶有愈於奐耶?晙曰,果然矣。象奎曰,休雖誅綝,而亦不能明正其罪,是猶無誅也,然猶勝於曹奐之不能誅司馬昭矣。上曰,荀顗之父子,皆不能全節矣。晙曰然矣。象奎曰,父失節於漢,子失節於魏,可謂世濟其惡。晙曰,臣俄以禇䂮之言,有所陳達,而大抵來諫之道,誠實爲貴,上以誠求之,而下不以誠應之者,未之有也。氷之質本冷,故不自言而人自知冷,炭之質本熱,故不自言而人自知熱,人主之好忠直,誠如氷炭之本有其質,則雖不待向人稱說曰我好忠直,而忠直之士,亦必知其實然,而望風自至,此爲切近取譬之言也。象奎曰,好忠直之好字,尤爲有味矣,所謂好者,乃誠心好之之意也。上曰,下番陳之。邁淳曰,薛珝之論漢得失,可謂善覘人之國矣,其時漢之君臣,眞如珝言矣。上曰,此時非但漢也,三國似皆如此矣。邁淳曰,然,而漢似尤甚矣。上曰,此時三國治亂,吳似少勝矣。邁淳曰,等是亂也,不足稱少勝矣。蓋薛珝所言,切中蜀漢時弊,使蜀漢君臣上下,皆如珝之所見,必惕然警懼,圖所以改過修德,防患未然,豈眞有突決棟焚之禍哉?惟其懵然不知,漠然不悟,故畢竟顚敗,一如珝言,以常理推之,過去客使之所覘,宜不如國人之詳細,而今乃一切反是者何也。譬諸奕碁,當局者迷,局外傍觀,每多高着,此無他,當局者,私意所蔽,失其正見,傍觀者,無所掩蔽,心公而眼自明故也。大抵國之將危,必有兆朕之先現,而以一世言之,則隣國知之,而國中不知,以國中言之,則草野知之,而朝廷不知,以朝廷言之,則臣下或有知之者,而惟君上,全然不知,愈近愈內,而其弊愈甚,蓋禍患之幾,常伏於冥冥,而方來未然之事,異於卽地撞着,假令明日,將有事變,而今夜以前,晏然是無事底貌樣也,肥甘足於口矣,輕煖足於體矣,便嬖使令,足於前矣,喜有賞怒有罰,擧一國之事,唯吾之所欲爲,而無敢有越厥志者矣。當此之時,或有以明日之事變,先期預言,則不以爲妄言而怒之,必以爲常談而忽之,及夫事至之後,安危變於俄頃,榮辱判於跬步,雖痛悔前日之執迷,追思先事之忠言,亦無及矣,此千古衰世之通患,非獨蜀漢爲然也,然此皆已往陳蹟也。以目下事言之,顧今國勢之孤危,不可謂之泰平治安,而何幸三四年來,連得豐稔,民生粗康,此誠不易得之天休,而昨秋年事,未免告歉,冬節旱乾,又是農家之所忌,嗣歲民憂,不能弛心,際此非常之災,出於意外,非但上天譴告,深可憂懼,人情震駭,底定未易,且營建之擧,雖是不可已之事,而大役方興,貽弊必多,近聞以輸材造筏事,卜定於水上諸邑,而官吏擧行,不能無夤緣作奸之弊,沿峽民情,已多騷然,此乃民事遑汲中一二大端,而試觀乎朝廷根本之地,則讜直之言,寂然無聞,近日爻象之危惡,又是前史所無,使隣國客使如薛珝者,過而覘之,則其所憂歎,將不知如何爲說,蓋目今形勢,內而朝,外而野,環顧四方,了然無一可恃,而所恃而期望者,唯有一事,卽聖德之成就也。宗社之基業係於此,臣民之命脈懸於此,夫願吾君之爲堯爲舜,從古及今,何時不然,而在今日,尤有別焉者,誠以時勢之艱危,非比常日,衆情之依靠,更無他事故也。此乃民彝天則油然自發之至情,而抑亦爲其身切已利害計也,伏願深加聖念,隨事自勉,警惕淬勵,恒若禍患之迫於目前,無孤此許多臣民攢手渴望之情焉。上曰,參贊官陳之。宗善曰,玉堂所奏已盡,臣別無可達矣。上曰,閣臣陳之。象奎曰,下番所奏隣國之知,明於本國,草野之知,明於朝廷者,由於私意所蔽云者,其言甚善矣。歷觀前史,主闇之世,人臣本無直言,皆以容身爲主,是豈不知其君之過而不言哉?雖或有知過者,人主旣不能自知,則必不能以過爲過也,旣不能以過爲過,則人臣之規過也,受罪必矣。此人臣所以不能言也,若使忠臣當之,則豈以受罪爲難,而不爲之規過哉?然此固不可人人而責之,則滔滔泛泛之類,但以免罪保位爲心,則主闇之世,不聞直言,固其宜也。人主之於言者,雖虛心而翕受,尙或囁嚅而不敢發,況不能翕受者乎。在上者,旣無知過之工夫,又無翕受之德量,則爲其下者,憚於受罪,不敢爲逆耳之言,此皆人君所以自反處也。且人主雖以來諫爲言,而政令施措之間,如無眞箇好善可以感服人者,則其心之不在於好善納言明矣,故終亦不能致直言之來也。上命掩卷,象奎曰,試以今日朝廷言之,玉堂卽論思之任也,處其任而所欲言者,亦豈淺鮮,而終不能盡言,則是亦不過爲容身免罪之地而已,此亦自上不能導之使言故也。人臣進言,非但章奏,如此筵席,討論古今,有懷無隱,莫非進言之道,若自上虛心開納,則群下孰敢不以直言聞之乎?上曰,其言好矣,昨日玉堂下番入番乎?邁淳曰,昨始入番矣。上曰,昨日國朝寶鑑仁廟朝卷考出事爲之乎?邁淳曰,閣臣承命,而必須更承下敎,然後可以考出矣。上曰,與玉堂參考之意,昨已言之,閣臣豈漏而不傳耶?邁淳曰,臣未及聞之矣。晙曰,綱目召對之卷,今日畢講,明日新卷入之之時,大王大妃殿案冊,依前入之乎?一番稟定,然後可以擧行矣。上曰,姑待下敎而爲之,可也。上命玉堂先退,晙·邁淳先退,上仍下公事,命書判付。上曰,鄭祖榮囚單子姑未下,而供辭入來,囚單子未下之前,捧供以入,亦有前例乎,使之知入。仍命退,諸臣以次退出。
甲子正月二十七日酉時,上御觀物軒。右承旨入侍時,右承旨沈象奎,假注書鄭觀綏,別兼春秋洪秉喆·金蓍根,以次進伏訖。上曰,吏判前日上疏承批後,終不入來,故至於罷職,而今此復授前任,又下飭敎,而尙不入來,豈有如許道理,鍾漏將下,須於末下之前,卽爲入來之意分付,兵判則仍以前牌催促事,史官出去,爲先嚴飭分付。上曰,吏判入來與否,聞之乎?象奎曰,初頭下敎後,連爲嚴飭,則回報入來,而以爲以其情勢,不得入來,至於再次下敎,以誓戒隔日,若不入來,無以行誓戒之意,連爲催促,而相距稍遠,回報姑未入來矣。上曰,誓戒時節目,當待兵判擧行,而非但節目,前日動駕時,旣無別侍衛,而今番則決不可如前,若無別侍衛,則誓戒不可爲之,卽刻入來之意,史官又爲出去分付,賤臣承命出傳,上下公事判付訖,承旨前望單子入之,朴命燮落點。象奎曰,新除授承旨,待開門牌招,何如?上曰,依爲之。出擧條
上在昌德宮。停常參·經筵。
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金宗善啓曰,合辭方張之時,兩司無詣臺之員,事甚未安,除在外疏批未下外,未肅拜·呈告人員,竝卽牌招,何如?傳曰,允。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,臣義浩依定式,今日入直禁軍戎器點考進去,下直之意,敢啓。傳曰,知道。
洪義浩啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
傳于洪義浩曰,諸承旨持公事入侍。
傳于洪義浩曰,左承旨·右承旨入侍。
金宗善啓曰,奏御文字,所當審愼,而全羅監司韓用龜,濟州三邑守令去癸亥年秋冬等褒貶啓本中,濟州判官趙慶遠等第,只書七字,事極疎忽,不可無警,推考,何如?傳曰,允。
金宗善啓曰,執義李基慶疏批已下,卽爲牌招,何如?傳曰,允。
傳于金宗善曰,召對爲之。
傳于洪義浩曰,坐直承旨入侍。
以大司諫李文會,司諫玄重祚,獻納愼性眞,掌令姜彙鈺牌不進罷職傳旨,傳于金宗善曰,只推。
以濟州牧使柳畊狀啓,靑橘今始就熟,不得如例封進,惶恐待罪事,傳于沈象奎曰,卿其勿待罪事,回諭。
吏曹口傳政事,以趙尙鎭爲內醫提調。
兵曹,以柳孝源爲禁衛中軍。
事變假注書韓象默書啓,臣敬奉聖諭,馳往傳諭于南部明禮坊鍾峴契議政府右議政金觀柱所住處,則以爲,臣於昨夜,以一兩日間調病入城之意,仰達於附奏中,而信宿郊外,不卽進身,揆以義分,萬萬惶憫,故纔於夕間,力疾擔舁,還伏私次,而觸寒越添,㱡㱡昏倒,忽於此際,近臣來臨,恩諭荐降,至有明日登對之敎,臣於是,惶隕感泣,益無所措,臣之離違天陛,遽已數旬餘矣。其在戀結之忱,豈不欲卽登前席?仰瞻耿光,而顧以目下病勢,萬無跬步蠢動之望,恩召之下,又將不免坐犯違傲,臣罪至此,萬隕猶輕,如得數日將攝,少可自力,則謹當卽地趨造,仰請威罰云矣,敢啓。答曰,知道。
兼春秋金喆修狀啓,臣於本月二十五日酉時量,敬奉聖諭,同月二十六日戌時量,馳倒砥平縣上西面長壽洞議政府左議政徐龍輔所住處傳諭後,仍傳命召是白乎,則以爲臣,隱痛在中,魂莫收,咫尺短疏,亦未諦構,晩後一暴,猶不盡意,惶隕戰恐,尤無所容,而竊冀聽卑之天,憫其情之至苦,察其言之切懇,先降遞鞶之音,繼議方命之辜,下以伸匹夫之諒,上以昭朝廷之綱,不圖史官遠臨,恩批誕宣,首尾二百言,字字嚴正,句句鄭重,痛讒賊之亂常,則至諭之以天誘自干,懼大義之將墜,則申告之以敢不自任,憂之也深故辨之也明,慮之也遠故討之也嚴,遂使幾晦之義理,如日中天,潛滋之奸萌,如雪見睍,此實虞典堲讒之盛節,麟經誅亂之大範,凡在瞻聆,孰不欽誦,而至若下款之飭勉臣誨諭臣者,諄複丁寧,逈出尋常,累臣悲絶之情,非不照燭,而上天仁愛之心,過於包涵,威罰不加,恩禮太侈,萬萬非負罪如臣所敢承當,伏況慈聖所以昭晢卿眷待卿,不啻十倍之敎,奉讀未竟,不覺聲淚俱發。噫,臣自庚申以後,所仰恃而爲命者,惟我聖上曁我慈聖殿下憫覆之德而已。臣雖至愚至迷,亦具省覺,豈不仰認我慈聖日月之明,無一毫之不燭,天地之仁,無一物之不遂,而前後慈諭,至隆且摯,臣常感激銘鏤,隕結是期,今此恩言,尤爲曠絶,從古人臣,得此於君父,尙亦罕有,況得之於慈天者,又幾人哉?嗚呼,未死賤臣,身不自有,已陳於日前附奏,奉此恩命,恬不知變,豈本心哉?誠以此生之至痛,不可湔也,百世之大防,不可越也,寧伏辜恩慢命之罪,不忍爲冒沒唐突之計,臣情到此,吁亦窮且悲矣,恩諭愈隆,而罪負愈重,伏地涕泣,惟願遄被嚴命云矣。臣則仍爲復路,緣由竝以馳啓云云。踏啓字。
沈象奎,以吏曹言啓曰,今此景慕宮春享大祭,亞獻官前承旨李勉兢,薦俎官前參議尹序東塡差以入,而俱無職名,今該曹,口傳付軍職,何如?傳曰,允。
兵曹口傳政事,護軍李勉兢,副護軍尹序東竝單付。
李溏,以戶曹言啓曰,卽接廣興倉所報,則謹奉傳敎,倉官進去于西部西江坊下中里契右議政金觀柱所住處,祿牌更爲受出後,來二月朔祿俸,仍爲輸納,則領受云矣,敢啓。傳曰,知道。
洪義浩,以兵曹言啓曰,來二月初七日,大駕詣社稷齋宿,初八日,大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍十哨,禁衛營鄕軍三哨,御營廳鄕軍二哨,訓將都領爲先後廂,馬軍五哨,兩營騎士各一番,禁軍四番隨駕,禁衛大將率該營鄕軍二哨,騎士一番,御營大將率該營鄕軍三哨,騎士一番竝留陣,扈衛軍官有廳軍及餘軍留營,竝置之可也。
金宗善,以刑曹言啓曰,因本曹草記傳曰,失火之由,有難的知,其於此於彼,則金兌彦之獨用當律,有非愼刑之意,亦爲定配可也事,命下矣。依傳敎,罪人金兌彦,慶尙道機張縣,元仁成,全羅道光陽縣,竝定配所,卽爲押送,鄭有祥·方斗明,放送之意,敢啓。傳曰,知道。
金宗善,以刑曹言啓曰,因本曹草記,罪人婢福連,遠地定配,婢更助味,參酌定配事,允下矣。罪人福連,慶尙道泗川縣,更助味,忠淸道保寧縣,竝定配所,卽爲押送之意,敢啓。傳曰,知道。
洪義浩,以御營廳言啓曰,東關王廟有頉處,臣監董修改後,別單書入之意,敢啓。傳曰,知道。
洪義浩,以摠戎廳言啓曰,臣依下敎,進詣南廟,有頉處監董修改後,別單書入之意,敢啓。傳曰,知道。
執義李基慶啓曰,臣儱侗譾劣,百不猶人,淸朝耳目,本不近似,而前望特點,忽下於逖違之餘,且値怪鬼跳踉,情跡凶憯,而援引至及於戚臣,臣亦非謂其必然,而蓋其事則獄體也,其人則戚畹也,苟或顧憚於其間,以廢質覈之常法,則國體之壞損,更無餘地,方來之弊源,實自今日,臣爲是之懼,略陳一疏,及承批旨,諭之以貴在簡約,責之以不緊甚矣。只緣臣忱誠淺薄,言未仰格,有若不當言而言者,臣以此情踪,何敢一刻晏然於臺次乎,請命遞斥臣職。答曰,勿辭。亦勿退待。
禁府啓目粘連,慶尙道放未放修啓冊子中,本府所管定配罪人未放秩乙良,竝只依啓聞施行爲白乎旀,稟秩朴守彬段,身居搜討之職,任縱潛採之奸民,論以法意,實合重勘是白乎矣,旣是年過七十,且値無前大霈,容有參恕之道,而係干恩典,上裁爲白乎旀,他餘罪人等,令刑曹稟處爲白遣,修改冊子中,放秩刑曹所管,稟秩本府所管,不爲區別懸錄,有違格例,事極不審,當該道臣,推考警責,何如?判付啓,依回啓施行爲良如敎。
刑曹啓目粘連,忠淸監司閔耆顯放未放修啓冊子,本曹所管定配罪人放秩未放秩乙良,竝依啓聞施行爲白乎矣,稟秩中永春奴石得·德山李福信等,當初所坐,不至深重,且當無前大霈,合有疏釋之典,竝放送爲白乎旀,泰安李繼宗等,所犯俱係不輕,放送一款,非所可論,竝仍配之意,分付各該道臣,何如?判付啓,依允爲旀,罪人放釋,何等愼重,而平安道,旣多誤書,此亦有人名之誤書,竝爲厘正爲良如敎。又啓目粘連,平安監司金文淳放未放修啓冊子,本曹所管定配罪人放秩未放秩乙良,竝依啓聞施行爲白乎矣,稟秩中龜城李潤德等,當初所犯,不爲深重,當此大霈,合有疏釋之典,竝放送爲白乎旀,三和高命恒等,所坐俱爲不輕,竝仍配之意,分付各該道道臣,何如?判付啓,依允爲旀,邑名與人姓,音同字異,該道與該曹,何爲相左乎,卿等推考爲良如敎。
工曹判書李魯春疏曰,伏以臣,猥叨嘗藥之班,獲伸起居之誠,今已數月于玆矣,念臣以一介無似之賤品,偏蒙兩朝不世之恩造,區區報答之願,惟在於赴湯而蹈火,則筋力奔走,是豈臣辭免之地哉?不意臣老母之病,粵自歲初,重添風眩宿疾,氣息綿綴,轉側須人,臣左右扶將,實無暫時離捨之勢,而適値都相之在外,未敢言私,黽勉赴公,一日二日,或冀其少愈矣,近又忽添浮脹之症,四體麻木,呼吸不通,膈痰痞塞,食飮全却,凜凜有晷刻難保之慮,臣達宵焦泣,罔知攸措。今日監煎,推移無路,不得不割斷情私,竭蹶趨進,而坐待午漏,方寸煎熬,此豈人理之所可忍哉?保護之任,不宜暫曠,切急之私,終難自抑,玆敢冒萬死,疾聲哀籲於仁覆之下。伏乞天地父母,俯垂矜諒,亟命鐫遞臣所帶藥院之任,以便救護,仍治臣瀆撓之罪,以肅朝綱,千萬幸甚。臣無任云云。答曰,省疏具悉。藥院之任許遞。
行護軍徐瀅修疏曰,伏以臣,見差宗廟朔祭獻官,明當出齋矣,第臣蒙恩解官,調治有日,而諸症彌苦,尙不離床席,目下實狀,萬無自力駿奔之望,玆不得不冒萬死猥入文字,乞令該曹,趁卽變通,仍治臣瀆撓之罪,以嚴紀綱,千萬幸甚,臣無任云云。答曰,省疏具悉。疏辭許令該曹付標。
執義李基慶疏曰,伏以臣,伏見行護軍金魯忠上疏批旨,其所以全保庇覆,慰之以旡妄,勉之以謹畏者,藹然如陽春之被物,盛德至意,溢於辭敎之外,臣不勝欽仰讚誦,而不意以若地處,何以得此,重貽聖上拯拔之勞也?繼又見其疏本,則尤不任惝怳而驚怪也,臣旣未見獄案,雖未知李東萬之如何援引,而只以出於其疏者言之,平日過從之狀,臨急往見之事,亦旣自道,而其所謂初若不識,則安有被誣云者,人亦不能爲之曲解也。惟彼李東萬之狡黠變幻,萬惡咸萃者,乃於死中求生,百計圖脫之際,其憑藉援引者,必當無所不有,則供招之說,固不可一一準信,而揆以獄體,律以王章,囚供援引,則卽請質覈,乃是不可已之常典也,金吾議啓,未聞及此,臣誠莫曉其所以也。苟使一經盤覈,囚供歸虛,則被引者,自歸無累,而在朝家全保戚臣之道,亦爲光明灑落,可以有辭於當世,如有實狀,則典章者,非殿下之典章,乃祖宗之典章也,亦安得以戚畹而低仰也?今也不然,援引者已爲酌配,秩引者追後自明,而聖批又爲之慰藉而勿問之,縱使得逭於威罰,不免長在於䵝䵢,而臺閣亦不敢一言議到,則將使四方之竊議者,皆謂事關戚臣,滿朝却立,不復究覈云爾,則臣輩之罪,固無足言,而其爲貽累於一初之刑政,當如何哉?噫,金魯忠,卽王室近戚也,殿下所以庇覈而愛惜者,在廷之臣,孰不仰認,而朝廷之所賴而維持者,惟此紀綱與典章耳。伏惟我慈聖殿下,德配天地,明竝日月,四載簾帷之間,發號施令,動合經法者,亦惟曰振紀綱而嚴典章而已。今者如法盤覈,明有究竟,乃所以益闡慈德,尤有光於順志之孝也,以殿下特達之聖,獨不念及於此乎?臣之庸愚巽軟,最居人下,而適忝言官之列,目見國體事面之不得不如是,而若復畏縮退沮,陰拱噤默,則是上負聖恩,下欺方寸,而國家之設官分職,委之以耳目之任者,是亦何所爲而爲哉?玆敢干冒嚴威,披瀝愚衷,伏願殿下,淵然深思於公私之分,亟命有司,還鞫李東萬,而對質虛實,一如王府事例,以存關和之典,以解觀聽之惑焉。臣無任云云。省疏具悉。今番事,洪履猷輩之拿鞫,豈予得已也,治獄貴在簡約,若以其援引之故,盡爲拿問,則其弊尤何可勝乎?怪鬼纔得屛去,朝象正急收拾,而爾又欲尋出事來,不緊甚矣。
甲子正月二十八日辰時,上御觀物軒。諸承旨持公事入侍時,行左承旨洪義浩,右承旨沈象奎,左副承旨金宗善,右副承旨李溏,記事官朴宗琦,假注書鄭觀綏,別兼春秋洪秉喆·金蓍根,以次進伏訖。象奎曰,臣吏房代房矣。讀奏史官金喆修書啓,左議政徐龍輔附奏事。濟州牧使柳畊啓本,封進物種開錄事。溏曰,臣戶房矣。讀奏濟州牧使柳畊啓本,老人歲饌題給事。濟州牧使柳畊啓本,收租成冊上送事。溏曰,卽伏見濟州牧使柳畊老人歲饌題給事啓本,則年月不書於另貼,有違格例,推考,何如?上曰,依爲之。出擧條象奎曰,臣禮房,而無公事矣。義浩曰,臣兵房,而無公事矣。宗善曰,臣刑房矣。讀奏京畿監司徐榮輔啓本,罪人朴載元放送事,江原監司申獻朝啓本,罪人奴千得襄陽府到配事,江原監司申獻朝啓本,奴最得淮陽府到配事。溏曰,臣工房代房矣。讀奏濟州牧使柳畊啓本,各邑各果園所在黃漆木等,株數成冊開錄事,上下公事判付訖。仍命退,承史以次退出。
甲子正月二十八日午時,上御觀物軒。左承旨右承旨入侍時,左承旨洪義浩,右承旨沈象奎,假注書鄭觀綏,別兼春秋洪秉喆·金蓍根,以次進伏訖。上命書李基慶疏批,義浩承書讀奏。上命書傳敎曰,吏判之縣道呈疏何也,萬萬不可,此上疏還下送,該道道臣,從重推考,使之催促上來,象奎承書讀奏。上曰,小有事輒往縣獄,是何道理,今日內渡江入城與否,令畿伯知入事,史官出去分付,賤臣承命出傳,義浩讀奏兵曹軍兵磨鍊草記,上下公事判付訖。義浩曰,臣待罪該房,有可仰達之事矣,日前因兵曹査實草記,有該堂及監軍處分矣。伊日兵曹草記,果有未瑩之歎,而以監軍草記觀之,則該營將官,不答軍號,而直請監軍之親答者,亦關紀綱,大抵巡監軍,事體與他自別,奉出大內之御牌,專管當夜巡綽之政,比之於兵判及軍門大將,反有重焉,故臣亦屢經巡監軍之役,而未嘗互答於軍校,雖逢兵判·將臣之都巡,必先問而索答,事體之重,有如是矣。日前處分,則今雖無更達之辭,而其後營校捕校輩,亦皆索答於監軍云,非但事體之所關而已,實有日後葛藤之慮,臣意則下詢本兵及將臣,以勿爲互答,一番定式,以尊巡監軍事體似好,故敢此仰達矣。上曰,向者兵曹草記,則果不善爲之,而此後次對時,當有詢處之道矣。仍命退,諸臣以次退出。
甲子正月二十八日申時,上御觀物軒。召對入侍時,參贊官洪義浩,檢校直閣沈象奎,侍讀官權晙,檢討官金邁淳,記事官朴宗琦,別兼春秋洪秉喆·金蓍根,以次進伏訖。上開卷命讀之。晙讀,自資治通鑑綱目第十六中,止亦何損。上曰,下番讀之。邁淳讀,自君特恐,止放達。上曰,參贊官讀之。義浩讀,自鍾會,止今之世矣。上曰,閣臣讀之。象奎讀,自魏以鍾會,止群臣莫知。上曰,注書讀之。賤臣讀,自炎興元年,止鎭西軍司。上曰,注書出去,吏判入來與否,知入,可也。賤臣承命出傳,仍回奏曰,尙無回報云矣。上曰,史官更爲出去,吏判入來與否知來後,入奏,可也。賤臣承命出來,上曰,上番讀之。秉喆讀,自會過幽州,止器重之。上曰,下番讀之。蓍根讀,自衛將軍,止冒陣而死。上曰,文義陳之。晙曰,魏末晉初,承東漢黨錮之餘,以名節爲深戒,輕蔑禮法,競爲淸談,當時士大夫,爭慕效之,遂成一代風習,或者以爲,此係氣數所使,亦無奈何,而臣竊以爲不然也。夫氣數猶氣質,氣質有變化之道,則氣數又豈無挽回之理乎?故人主不言氣數,以其有挽回之理也。如使魏晉之君,果能貴名檢而賤浮華,以此導率,則亦豈無變移之機,而因仍頹隳,畢竟誤俗而止,豈不重可惜哉?以今世之弊習論之,則躁競是已,苟不能及今矯革,而一任放倒,則其爲世道之害,將不止於魏晉之淸談而已。夫所貴乎士者,以其有自修之具,夫然後出而事君,發之爲事業也,今之所謂士者,未有素養之實,而專以進取爲心,以言乎仕路,則以奔走鑽刺,視作能事,以言乎科場,則以圖囑借文,不爲羞恥,至於升庠,卽年少人士肄業之場,而其得失,亦不過一解也,其所奔競之習,尤有甚焉。其或有高等優劃,與我相埒者,則亦必吹覓人之疵累,暗售擠排,夸詡已之才能,公肆衒鬻,自其血氣未定,蒙養必端之年,利欲奄成窠臼,病根已在心術,以是而決科出身,以是而登仕從官,擧世滔滔,其流之弊,終至於爭奪傾軋之地,此豈不大可寒心哉?爲今之計,唯當急急矯革,以爲丕變之機,而其所以矯革者,亦唯在於養廉恥而已。官人則必取難進易退介然自守之人,設科則亦取杜門讀書不求聞達之士,使夫一世之人,曉然知如此而得,不如此而不得,則其所以自修者,亦未必不及於進取之心矣。殿下處君師之位,任導率之責,而況當一初淬勵之會,苟欲有爲,特一轉移間事,伏願深留聖意焉。上曰,下番陳之。邁淳曰,張布言便嬖近習,專擅國政,夫小人之居寵秉權,日日所爲,無非罪惡,不惟人所指目,渠亦自知甚明,蚤夜所防慮者,惟恐奸狀之摘發,主聽之開悟,而韋昭·盛沖,亦足謂當世之端士也。文學正直,數被晉接,故深懷忌嫉,力加沮遏,必欲使情志阻隔,聰明擁蔽,此乃千古宵小一般伎倆,人主於此,或不能洞燭其情狀,而一隳其術中,則國家之禍,有不可勝言矣。以前代一二事,推類而證之,唐之末葉,宦官之禍,罔有紀極,而內侍監仇士良之致仕歸家也,敎其黨以固權寵之術曰,天子常宜以奢靡,娛其耳目,使日新月盛,無暇更及他事,愼勿使之讀書,親近儒生,彼見前世興亡,心知憂懼,則吾輩疎斥矣,其黨拜謝而去,奏未畢。上曰,孫休初旣欲與之講論,而終不能成何也。邁淳曰,是其講學之誠不切故也,且布所謂懼妨政事云者,尤不成說,而孫休之王務學業,其流各異云者,亦極未穩矣,學業與政事,豈有一歧乎?政事皆從學業中流出來,則講明學業,所以爲王務之本也。今乃曰其流各異,則其終之不能成,無足爲怪矣,且張布奸狀,已被吳主所燭破,而猶不知畏,又以懼妨政事,文飾辭說,以爲愚弄其君之計,其眞小人之無忌憚者也,吳主旣不能嚴辭痛斥,折其奸情,又恐其疑懼,卒廢講學,處事可謂節節乖當矣。昔皇明世宗皇帝,專任奸臣嚴嵩,嘉靖中年以後,絶不接朝臣,大小政事,惟嵩之所欲爲,而莫敢誰何,又慮章疏之或有糾劾,科道御史言責之任,悉以熟軟圓融出自門下者處之,當是時,天下之不亡者幸耳。此已往覆轍之尤彰明者也,然非必大奸巨慝,如右數人者然後,方有此弊,凡身居貴近親昵之地,而無見識嗜權利者,大抵皆有此箇意思,所宜深察而痛斥者也。昔在孝廟盛際,嚴束近習,而親接賢士,每朝臣登對,中官掖隷輩,面無人色,悚惕思愆曰,今日筵中,得無以吾輩罪過仰陳乎?及筵罷而無譴罰,然後始得降心,聖朝齊治之化,此可以窺見一端,而載在國史,傳爲美談,伏願遠戒前代之痼弊,近法聖祖之徽範,以爲御世臨下之道焉。上曰,其言好矣。仍敎曰,參贊官陳之。義浩曰,上下番所陳俱好,無他可達之辭矣。上曰,閣臣陳之。象奎曰,今日自止,無可陳之文義矣。上曰,姜維不知鄧艾之至,而不拒陰平耶?若早拒陰平,蜀不至於亡耶?晙曰,姜維曾使張翼廖化,分護陰平橋頭陽安關口,蓋慮鄧艾之由此徑入,而竟爲黃皓之所啓寢,若使維計得行,則鄧艾不得入矣。鄧艾不入,則鍾會亦當自退,蜀豈至於亡乎?上曰,諸葛瞻父子,曾欲誅黃皓乎?晙曰,未知其能如是也。邁修曰,史稱黃皓用事,諸葛瞻·董厥等,不能匡矯,尙之此言,亦似追悔其不能早圖也。宋儒張栻,嘗以瞻尙,不當以死節許之,蓋以其不能除皓,致國危亡,後來一死,不足以贖其罪也。朱子亦以爲,此論甚高矣。上曰,綱目特書以死之,此是許之之辭也。邁淳曰,誠然矣,此責備之論,而豈可以前日之罪,掩其大節乎?上曰,吳人來援云者,何不曰遣將,而只曰吳人,何不曰救而曰援也?晙曰,是在發明吳見與國之阽於危亡,而曾無大擧兵衆,如救焚拯溺之意,故書之如此矣。上曰,發明綱目之意如此乎?晙曰,然矣,爲其弛緩而譏之也。邁淳曰,至如丁奉,官是大將,不可謂人微,而只是分魏兵力之計,初非直來救漢也。且丁封·孫異,不過褊師之將,雖曰求救,而未免有名無實,故書人而不名,且援之爲言,緩辭也。上掩卷,命玉堂先退,晙·邁淳先退,賤臣入奏曰,自畿營言送院中,以爲吏判,尙在縣獄,只竢威罰,而無意變動云矣。上曰,此等語,勿爲入稟,而但以上來一節知入事,最飭于畿伯,此意,史官又爲出傳,可也。賤臣承命出傳,上曰,兵曹軍兵磨鍊草記,更爲入之。秉喆承命持入,上命義浩書批答訖。仍命退,諸臣以次退出。
甲子正月二十八日酉時,上御觀物軒。坐直承旨入侍時,左承旨洪義浩,左副承旨金宗善,假注書鄭觀綏,別兼春,秋洪秉喆·金蓍根,以次進伏訖。上命書左議政傳諭曰,見卿附奏,卿之情事,爲之悲歎,然卿之昭晢,今無餘憾,予之苦心,始亦可以向卿言之矣,卿試思之,卿之於予,豈但泛稱君相之際而已哉?自在胄筵,予所資益於卿者,非他人之比,而又況庚申以後,國勢孤危,人心波蕩,時予惸然銜恤,茫然昧方,惟卿與故領相,是倚是恃,此則國人之所共知也。今卿不幸遭此,此實予不明之咎,而國事之罔涯,更甚於數年以前,予將疇倚而疇恃乎?自古國家之藎臣,不惟先公而後私,抑亦不以潔身全名爲能,惟以國安與安,國危與危爲心,卿試看吾國,其安乎危乎?卿若謂之安,則非予之所望於卿,而卿若謂之危,則通朝之人,雖盡爲退去之計,卿則不可退也,卿其諒之。卿其諒之,右相昨已還第,而且慈殿進號之請,卿旣發端,予亦將自內仰請,而時日之晼晩,甚是憧憧,卿亦遄歸,予所望也。予所望也事,更遣史官,傳諭于左議政所住處,仍傳命召,義浩承書讀奏。上曰,宣傳官二員,招致殿庭,金虎門·興仁門符驗標信,卽爲出給,使之卽速開門,出送史官,傳諭于左議政所住處,賤臣承命招宣傳官二員,進伏階下,義浩奉傳標信及符驗。上曰,吏判俄以不閉城門,以待入來之意,下敎於畿伯,若有不爲上來之語,不爲捧入,卽刻嚴飭入城,而如不入來,該道道臣當論勘,注書出去分付,賤臣承命出傳,上下公事判付訖。仍命退,承史以次退出。
上在昌德宮。停常參·經筵。
金宗善啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
朴命燮啓曰,刑曹參判李尙度,除拜後過三日,不爲出肅,依定式推考警責,仍卽牌招察任,何如?傳曰,允。
洪義浩啓曰,假注書鄭觀綏,身病猝重,勢難察任,今姑改差,何如?傳曰,允。
傳于洪義浩曰,諸承旨持公事入侍。
傳于南公轍曰,前慶尙監司入侍。
金宗善啓曰,行大司憲李直輔,掌令兪漢人,持平鄭淳民在外,執義李基慶,掌令姜彙鈺牌不進,持平鄭日泰未署經,監察茶時之意,敢啓。傳曰,知道。
以大司諫李文會,司諫玄重祚,獻納愼性眞,執義李基慶,掌令姜彙鈺牌不進罷職傳旨,傳于金宗善曰,只推。
傳手沈象奎曰,右承旨入侍。
鄭觀綏改差,代以朴宗薰爲假注書。
沈象奎,以吏曹言啓曰,卽接典牲署牒報,則以爲,今此社稷大祭親行時,掌牲令,當以本署判官塡差,而判官金鳳淳,日前政移拜他職矣,其代卽速變通差出,以爲擧行之地云,典牲署判官未差之代,口傳備擬以入之意,敢啓。傳曰,知道。
洪義浩,以兵曹言啓曰,來月初一日親臨誓戒時,別雲劍林蓍喆,時無職名,依例口傳付軍職,何如?傳曰,允。
吏曹口傳政事,大護軍林蓍喆,副司果元在明·申龜朝·宋冕載,竝單付。
沈象奎,以弘文館言啓曰,副校理李晦祥,連呈辭單,不爲行公,卽爲牌招察任,何如?傳曰,許遞。
沈象奎,以弘文館言啓曰,新除授副校理申溆,時在京畿長湍地,經筵入番事緊,請斯速乘馹上來事,下諭。傳曰,許遞。
沈象奎,以春秋館言啓曰,下番別兼春秋金蓍根,以訓鍊都監從事官,今日將校軍兵春等奉足上下坐起時,晝仕出去之意,敢啓。傳曰,知道。
判義禁李晩秀疏曰,伏以臣,卽伏見執義李基慶上疏,其論金魯忠不請盤覈事,眞不易之公議也。臣於此,誠不勝慙惶震懍,措躬無所。噫,今番諸鞫囚,嘯聚不逞之徒,憑藉莫重之地,欲售其亂我國家,禍我簪紳之計,而其所暗地譸張,公肆跳踉者,決非一朝一夕之故,天網不疎,群醜就訊,鬼蜮情狀,幾盡呈露,而至於李東萬招中所援金魯忠事,酬酢之和應,書札之往復,前後所供,爛漫現發,是宜卽請逮問,窮覈根窩,而拿鞫事體,異於設鞫,只以囚供諸條,成案登聞,鞫事徑撤,酌處旋降,執藝一疏,亦未蒙兪,臣心不獨痛惋,輿論莫不驚歎,今玆臺言之來,臣實受以爲罪,何敢費辭自辯乎?雖尋常議讞,宜此嚴愼,此何等關係,而若是疎謬,臺疏雖不論勘,臣罪實難自恕,略具短籲,仰瀆崇聽。伏乞聖明,亟降重勘,以爲按獄失職者之戒焉。臣無任云云。答曰,省疏具悉。臺言卽不知囚供裏面之論,若使囚供,謂以宰臣之指使,請與之對質,則卿等豈不直請盤問乎?此則不然,只是漫漶挾雜之供也,豈可以此,遽加逮覈?卿等得體也,非有失也。況今番事面,與設鞫大相不同者乎?卿之遽以爲引,有若自訟者,豈不萬萬過當乎?卿其勿辭行公。
知義禁韓晩裕,同義禁李勉兢等疏曰,伏以臣等,職忝議讞,處事疎謬,囚供爛漫,而盤問不能到底,獄事徑撤,而疏籲亦未回天,公而痛惋,私而恧縮,臣自知罪,人謂斯何?果然執義李基慶之疏出,而其論金魯忠事,眞堂堂不易之論也,臣等溺職之罪,益無所逃,惶愧震懍,靡所容措。噫,今番諸鞫囚糾結醞釀之狀,雖盡綻露,窩窟根柢之實,猶未窮覈,而李東萬所援金魯忠事,前後酬酢之和同,中間書札之推去,姓名屢出,供招昭在,卽請逮問,事理卽然,而思慮未周,不能辦此,只以援引供案,列錄以聞,旋有酌處之命,竟失質覈之政,臺評之來,愧服不暇,尙何敢以拿鞫事體之稍異,爲一分自恕之端也。玆敢聯陳短章,仰瀆崇聽。伏乞聖上,亟降威罰,以爲獄官失職之戒焉。臣等無任云云。答曰,省流具悉,卿等須見判金吾疏批,勿辭行公。
刑曹參判李尙度疏曰,伏以今歲,卽我殿下一初履端之會也,大小臣庶,孰敢不齎心竦體,涵戴至化,而不意淸平世界,忽生一隊怪鬼,敢藉莫重之地,欲遂網打之計,其排布設施,吁亦巧慝而凶慘矣。如臣無似,猥承金吾特點之命,得隨諸僚之後,連忝拿鞫之坐,訊覈未竟,酌處遽下,執藝一疏,誠未格聽,終使三凶,生出獄門,律止島配,溺職之罪,臣方自訟之不暇,而卽接執義臣李基慶疏,臣於是,滿心慙惶,靡所容措,而亦幸聖明臺閣,有此司直之論也。李東萬供招中,書札之往復,酬酢之爛漫,眞如其說,則足爲和應之證,其在獄體,所當直請推問,卽令對質,以覈其虛實,而祗緣拿鞫,終異於設鞫。但以囚供,成案以徹,而獄事遽罷,遂不得窮覈乃已,非但臣等之心,歷日痛惋,抑恐一世之議,亦必驚歎,今玆臺斥之來,臣固拜而受之,何敢有自辯之意乎?臣於日前,移拜秋曹,例遞金吾,而似此關係甚重之地,乃有疎謬不審之失,豈可以官職之稍改,而不思引罪之道哉?召牌之下,冒膺無路,玆敢略控短章,仰瀆崇聽。伏乞聖明,勘臣失職之罪,以嚴獄體,以肅朝綱焉。臣無任云云。答曰,省疏具悉。已諭於判金吾疏批,勿辭行公。
知事具㢞疏曰,伏以,三陽回泰,百祿鼎臻,養隆長樂,慈德彌尊,親摠萬機,縟儀載擧,臣民頌抃,曷有其極?仍伏念臣以李漌事,長在人鬼關頭者,凡爲四載,而曲蒙天日之照臨,昭燭無餘,開釋備至,遂廁衣冠之列,心常感祝,不啻若枯楊之生華,覆盆之回照而已。近聞趙鎭井之疏,更擧臣此事,論列檢擬之銓長云,臣雖未見其疏本,傳說丁寧,供招兼發,臣誠惝怳驚懍,不覺心魂之飛越也。區區自靖之義,不可以事屬陳談,已至妥帖,有所自恕,而但有一巧湊疑怪者,李東萬,曾於庚申秋,以此事構捏陳疏者也。今番疏事之爛漫參涉,卽是東萬,而又忽更起初發之事,攙及論人之章,必欲湛滅而後已,良亦異矣,始旣執臣瓜田之嫌,而粧出無根之語,末又竝及地方官,而欲實通謀之跡,人皆畏法,言不近理,此乃初疏所無,而精神專在臣身,東萬作隻於臣,而臣無恩怨,則今至五年之久,李漌放還之後,終始齗齗者,實未可曉也。臣於立朝四十四年,亦多閱歷憂畏,而似此奇怪所遭,今乃初有,實關命數,只自撫躬悼歎而已。臣方惶懼縮伏之中,見差景慕宮春享大祭初獻官,名帖來傳,以臣滓歲之蹤,莫重享官之冒赴,已無可論,而且於數日以來,重患輪行毒感,晝宵叫苦,頭疼如碎,咳喘兼劇,宛轉床玆,實無時日內强起受香之望,以情以病,轉動無路,玆敢略控危蹙之私,兼申疾痛之呼於天地父母之前。伏乞聖慈,俯賜矜察,亟命變通,以便公私,不勝幸甚。臣無任云云。答曰,省疏具悉。疏辭許令該曹付標。
行護軍金魯忠疏曰,伏以臣,頃因囚供,略控短章,仰暴危蹙之悃,及承批旨,所以慰藉全保之聖意,夐越尋常,雖朽骨之傅肉,死灰之復燃,不足以喩此異渥,臣方戰慄感泣,不知死所矣。玆者,臺疏繼發,至以事關戚臣,不復究覈,則貽累於一初之政爲言,臣聞之,不覺惶汗身粟,跼高而蹐厚也。噫,囚供之虛實,臣罪之有無,姑無論已,苟以關涉賤臣之事,而終始貽累聖政之境,則雖萬被誅戮,其罪奚贖?臣雖萬萬不肖,有不敢以聖明之俯燭而晏然自安於心,玆敢更暴危悃,仰籲宸聽。伏乞聖上,亟命王府,拿致李東萬,俾與臣面質究覈,以正典章,以光聖德焉。至於臺疏中被引者,追後自明云云。竊恐臺臣,未深諒察而發也,罪囚酌處之前,其所誣招,姑不知至於何境,而且不知朝家處分之如何,則在臣私義,豈敢徑先投疏,以爲自明之計乎?伏願聖慈,竝賜財察焉。臣無任云云。答曰,省疏具悉。俄於判金吾疏批,已洞諭矣,卿豈有對質之事乎?至於日前疏辨之不可經先,予亦洞悉,更勿煩提。
甲子正月二十九日辰時,上御觀物軒。諸承旨持公事入侍時,行左承旨洪義浩,右承旨沈象奎,左副承旨金宗善,右副承旨李溏,同副承旨朴命燮,記事官朴宗琦,假注書鄭觀綏,記注官車信用,別兼春秋洪秉喆,以次進伏訖。上曰,監軍單子,濃墨更爲書入,可也。宗琦承命出傳,象奎曰,臣吏房代房,而無公事矣。溏曰,臣戶房矣,讀奏全羅監司韓用龜狀啓,老人歲饌題給事。象奎曰,臣禮房矣,讀奏咸鏡監司李翊模狀啓,箋文封進事。義浩曰,臣兵房,而無公事矣。宗善曰,臣刑房矣,讀奏咸鏡監司李翊模啓本,罪人僧日律洪原縣到配事,慶尙監司南公轍啓本,罪人李再興尙州牧到配事,全羅監司韓用龜啓本,罪人奴毛金淳昌郡到配事,命燮曰,臣工房,而無公事矣。上曰,吏判入來與否,斯速知入,賤臣承命出傳。上曰,玉堂中行公者幾人,不爲行公者幾人,令弘文館,詳細書入。賤臣承命出傳。義浩曰,明日出宮內門路,當預爲稟定矣。上曰,出宮則以協陽門爲之,還內則當由賓陽門矣。義浩曰,兵曹節目,只以弘化正門東西挾門,留門磨鍊,而出宮門路,由協陽門,則敦化東西挾門·金虎門,當一體留門,以爲侍衛諸臣及軍兵入來之地矣。上曰,唯。仍命書榻敎曰,明日誓戒時挾輦軍,以弘化門·金虎門入直軍各五十名爲之,大王大妃殿進御順氣養胃湯停止,加減正氣散一貼煎入事。出榻敎大王大妃殿進御加減正氣散一貼,更爲煎入事。出榻敎玉堂中不爲行公人,竝許遞事。出榻敎上命退,承史以次退出。
甲子正月二十九日申時,上御觀物軒。前慶尙監司入侍時,行都承旨南公轍,記事官朴宗琦,記注官車信用,別兼春秋洪秉喆,以次進伏訖。上曰,其間好在否,公轍曰,王靈攸曁,連爲好在矣。上曰,本道有何弊瘼乎?公轍曰,昨年再昨年,幸免大歉,故目下別無大段民瘼矣。又奏曰,臣以承旨登筵,故他承旨,不爲同入矣。上命退,諸臣以次退出。
甲子正月二十九日人定時,上御觀物軒。右承旨入侍時,右承旨沈象奎,記事官朴宗琦,別兼春秋洪秉喆·金蓍根,以次進伏訖。上命書傳敎曰,吏判事豈不怪乎?所謂悖疏悖通之姦狀,已盡綻露,怪鬼亦已屛逐,則有何更爲拘礙之端?前後飭敎何如,而偃處鄕廬,不肯上來,國體所在,不可以老臣而有所恕,其委折,下義禁府推問。仍敎曰,宣傳官使之待令也。又敎曰,宣傳官,幾人入來乎?象奎曰,一人待令矣。上曰,一人使之加入,可也。又命書金魯忠疏批,又敎曰,符驗今方出送,禁軍使之待令於閤外,可也。又命書榻敎曰,禮·刑換房。又敎曰,金虎門標信,先爲出送,當直都事,藥房提調,使之出入,可也。象奎曰,城門事體自別,許久仍留,誠爲可悶矣。上曰,禁府都事出去後,卽爲下鑰,可也。又敎曰,新除授承旨,待開門牌招。出榻敎仍命退,諸臣以次退出。
上在昌德宮。停常參·經筵。
藥房提調趙尙鎭,副提調南公轍啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
親臨明政殿,受誓戒還內後,內閣·政院·玉堂·藥房,口傳問安。答曰,知道。
洪義浩啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
沈象奎啓曰,行大司憲李直輔,掌令兪漢人,持平鄭淳民在外,執義李基慶,掌令姜彙鈺呈辭,持平鄭日泰未署經,監察茶時之意,敢啓。傳曰,知道。
金宗善啓曰,明日,穆陵忌辰祭正日相値,視事頉稟之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,假注書朴宗薰,時無職名,令該曹,依例付軍職,冠帶常仕,何如?傳曰,允。
洪義浩啓曰,明日親臨誓戒時,入直禁軍,出番禁軍,挾輦軍,搶劍軍,駕前別抄甲士騎士把門甲士,除出標信,請出之意,敢啓。傳曰,知道。
傳于金宗善曰,禮房承旨,馳詣宗廟·景慕宮,奉審摘奸以來。
傳于南公轍曰,都承旨·左承旨·右承旨·左副承旨·右副承旨入侍。
傳于洪義浩曰,左承旨入侍。
傳于金宗善曰,召對爲之。
金宗善啓曰,卽者,義禁府都事來言,吏曹判書徐邁修,今已拿來矣,耆社人,勿以輕罪繫囹圄,載在法典,當援例草記,待批下擧行,而判義禁李晩秀,知義禁韓晩裕,同義禁李勉兢,俱有情勢,不爲擧行云,判義禁·知義禁·同義禁,竝卽牌招,以爲擧行之地,何如?傳曰,只存國體,吏判禁推分揀,使之入侍。
傳曰,吏曹判書入侍。
金宗善啓曰,兼戶曹判書李晩秀牌不進推考傳旨,今方捧入,而親臨誓戒薦俎官,不可不備,如是違牌,事甚未安,更卽牌招,何如?傳曰,允。
以戶曹判書李晩秀三牌啓辭,傳于洪義浩曰,此啓辭還給,仍以前牌催促。
傳于金宗善曰,右議政箚子入之。
傳于朴命燮曰,留院上疏入之。
洪義浩啓曰,金虎門仍留標信,請出之意,敢啓。傳曰,知道。
洪義浩啓曰,弘化正門及左右夾門,敦化左右挾門開門標信,請出之意,敢啓。傳曰,知道。
傳于洪義浩曰,侍衛軍兵毛具。
以京畿監司徐榮輔狀啓,領府事李秉模祿米不爲領受事,傳于李溏曰,更爲輸送事,回諭。
金宗善,以奉常寺提調意啓曰,東耤親耕田所種九穀,先農祭後,卽爲起墾付種之意,敢啓。傳曰,知道。
南公轍,以議政府右議政意啓曰,本府每於歲首,議薦觀察使·節度使薦,而領議政未差,左議政在外,限內不得爲之之意,敢啓。傳曰,知道。
洪義浩,以兵曹言啓曰,今正月各廳堂下武臣朔試射,臣曹連因有故,不得爲之之意,敢啓。傳曰,知道。
洪義浩,以訓鍊都監言啓曰,來二月初一日,明政殿階上親臨,社稷大祭誓戒時,因兵曹節目,金虎門軍五十名,弘化門軍五十名除出,把摠尹載大,哨官林麓率領,挾輦侍衛,廣智管軍四十五名,哨官李濟元,軍餉色軍二十名,北營標下軍三十五名,入直千摠金珠淵率領,弘化門外北大路,排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
洪義浩,以御營廳言啓曰,來二月初一日,明政殿階上親臨,社稷大祭誓戒時,依兵曹節目,東營入直軍四十一名,集春營入直軍四十名,新營入直軍六十一名內,各留營直五名,餘皆除出,入直千摠盧尙樞,把摠李東榮,哨官韓世裕·金兌瑞率領,弘化門外南路,排立作門,事畢後各還本處入直,而東營·集春營入直軍,待標信擧行之意,敢啓。傳曰,知道。
右議政金觀柱箚曰,伏以,臣於日昨,伏承召命,而病未趨膺,敢以調理登對,仰達於史官之回矣,伊後已經數日,症形愈往愈劇,藥餌罔效,飮啖全却,眞元澌脫,痰眩乘作,呼吸短促,轉側須人,百爾思量,萬無强策呈身之路,罪積逋慢,唯俟嚴誅,忽於此際,伏奉社稷大祭享官特差之命,臣於是,尤不勝萬萬惶隘,莫知所以自措也。噫,臣於數十日江郊逬伏之餘,終不免冒沒還入者,非惟荐承恩諭,義分是懼,抑亦區區前懇,庶蒙體諒於筵暴之日矣,豈意疾病爲魔,微願稽遂,而徒犯違傲之罪,至於此極耶?臣之情勢,可謂窮且慼矣,況今親享有命,誓戒隔宵,固當竭蹶陪班之不暇,而夜來病勢,一倍添劇,貼席危喘,末由自力,又將闕禮,重速大何,有臣如此,生不如死,玆不得不略入文字,據實呼籲。伏乞聖慈,俯垂矜諒,亟令變通,仍勘臣瀆擾之罪,以嚴朝綱焉。取進止。答曰,省箚具悉卿懇。愼節之彌留,不勝奉慮,獻官令該曹付標,卿其安意善攝,從近登筵,仍傳曰,此批答,遣史官傳諭于右議政。
甲子正月三十日辰時,上御觀物軒。都承旨·左承旨·右承旨·左副承旨入侍時,行都承旨南公轍,行左承旨洪義浩,右承旨沈象奎,左副承旨金宗善,假注書朴宗薰,別兼春秋洪秉喆·金蓍根,以次進伏訖。上命讀公事,公轍讀奏忠淸監司閔耆顯啓本,纔行表著人姓名開錄事。金羅監司韓用龜啓本,纔行表著人姓名開錄事。義浩讀奏江華留守韓用鐸狀啓,饑口賑恤事。宗善讀奏忠淸監司閔耆顯啓本,孝烈卓異者精抄開錄事。全羅監司韓用龜啓本,孝烈抄出開錄事。開城留守徐美修啓本,孝烈抄啓事。東萊府使鄭晩錫狀啓,送使倭上船宴設行事。義浩曰,兵房無公事矣。象奎讀奏全羅監司韓用龜啓本,罪人安聖信玉果縣到配事,仍奏曰,臣工房代房,而無公事矣。上命書判付訖,義浩曰,今日入侍,以在院承旨入侍書出乎?上曰,以都承旨·左承旨·右承旨·左副承旨入侍書出可也,右副承旨李溏,追入進前奏曰,臣承命詣宗廟奉審訖,仍詣景慕宮奉審,則尊所精潔,祭品祭器祭井,俱爲精潔,諸執事進排官,俱爲無頉矣。上曰,今日諸承旨,皆當坐直耶?義浩曰,坐直承旨外諸承旨,則申後當退處待漏院,待留門入來矣。上曰,坐直承旨誰耶?義浩曰,臣與左副承旨金宗善,當爲坐直矣。傳曰,大王大妃殿進御加味橘薑茶一貼煎入。出榻敎傳曰,大王大妃殿進御加味香橘飮,調蘇合元五丸,一貼煎入。出榻敎傳曰,王大妃殿進御加減流氣散,依前方,自今日一貼式煎入。出榻敎傳曰,惠慶宮進服蔘吉茶,自今日停止。出榻敎上命退,諸臣以次退出。
甲子正月三十日未時,上御觀物軒。左承旨入侍時,行左承旨洪義浩,假注書朴宗薰,別兼春秋洪秉喆·金蓍根,以次進伏訖。上命夾侍,下右議政金觀柱箚子,命讀之。義浩讀奏訖。上命書批答,義浩承書讀奏訖,賤臣出頒,上下公事,命義浩讀奏,書判付訖。上命夾侍,下二十八日召對筵說,仍敎曰,此筵說自止,當以資治通鑑綱目十六止記之,而此則有誤,使之改入,可也。義浩曰,讀誓文官,方自政院,連爲申飭,而薦俎官李晩秀,亦以判義禁,方爲引義,若至臨時,則必有窘束之慮,故敢此提奏矣。上曰,從當有下敎也,傳曰,大王大妃殿進御加味橘薑茶一貼,更爲煎入。出榻敎傳曰,大王大妃殿進御加減正氣散前方中,去枳殼加枳實一錢,一貼煎入。出榻敎上命退,諸臣以次退出。
甲子正月三十日申時,上御觀物軒。召對入侍時,參贊官金宗善,檢校直閣沈象奎,侍讀官洪奭周,檢討官申絢,假注書朴宗薰,別兼春秋洪秉喆·金蓍根,以次進伏訖。上開卷命讀,奭周讀,自鄧艾至成都,止亦已久矣。上曰,下番讀之。絢讀,自故淮南,止鍾會爲司徒。上曰,參贊官讀之。宗善讀,自魏咸熙元年,止不可大任。上曰,閣臣讀之。象奎讀,自及將伐漢,止及三族,上曰,注書讀之,賤臣讀,自比至鷄鳴,止無所復憚。上曰,上番讀之。秉喆讀,自維欲使會,止悉被誅。上曰,下番讀之。蓍根讀,自會功曹,止見顧之重也。上曰,文義陳之。奭周曰,司馬昭之言曰,人心預怯,則智勇竝竭,此特以伐蜀而言也,然推此言以觀,則甚切於事情,大凡做事,必要勇往底意,智亦從勇中出來,若所謂臨事而懼者,乃敬謹之謂也,非畏怯之謂也,懼與勇竝行不悖,然後始得做事之要矣。大而言之,則治國而至於三代,爲治而至於聖人,只在立志之初,辦得一箇勇字而已。若自恕曰,學何以至於周孔,治何以至於唐虞,第一等事業,吾不敢當,姑以少康自期,則心旣退托,氣隨而餒,所謂少康,亦不可致矣,臨事則欲其小心,立志則欲其勇往者,正所謂膽欲大而心欲小也。立志旣固,勇往不撓,則氣由是而飽,智由是而生,堯·舜三代,不難至矣,雖以講學一事言之,縱有卷秩浩多,文句艱澁之處,勿生厭懼畏難之心,銳志勘破,則有味而有效,其於窮理思索之方,亦易爲力矣,如是推看,則儘有深意矣。上曰,下番陳之。絢曰,上番所奏誠好矣,小臣向亦以聖學輯要中立志之說,有所仰陳矣。蓋志不立之病,一則不信聖人之言也,二則自暴自棄也,三則無勇進底意也。孟子曰,志氣之帥也,立志牢確,則氣自奮發,無不可爲之事,故程子曰,誠心而王則王矣,伯則伯矣,三代以後,少康之治,無如漢室,而終是雜伯,故先儒之論,未嘗許與矣。苟欲治其國,則必以唐虞三代自期,然後可以成就,聖上立志之如何,臣未敢知,而必以高遠爲期,是所望也。上曰,參贊官陳之。宗善曰,上下番所陳皆切實,臣則別無可陳者矣。上曰,閣臣陳之。象奎曰,臣亦無可陳矣。上曰,姜維降於鍾會,欲與會圖復漢室耶?奭周曰,其所謂使社稷危而復安,日月幽而復明,其意蓋有在矣。上曰,不降爲是矣。奭周曰,以正義言之,則不降爲是,背城一戰,死於社稷,斯爲正矣,雖有恢復之志,旣一降則餘無足觀矣。絢曰,當是時,北地王諶之義爲是,唯有一死而已,雖使暫屈而終伸,終不合於義理之正矣。上曰,此時諸葛亮尙在,則漢可以不亡耶?奭周曰,國有人焉,則其國不亡,如使亮而在焉,非但不亡,可以興復漢室矣。上曰,興復則似不可必矣。象奎曰,亮在則必能屛黜姦佞,進用賢才,必有興復之效,此時內而姦臣弄國,外而庸將敗事,漢之所以速亡,實由於此矣。奭周曰,姜維爲人,實多病敗,若不用黃皓,則漢之亡,必不如是之急,大抵國不亡於外,而亡於內,內患先作,然後外患乃至矣。象奎曰,小人情狀,千古一轍,黃皓旣己稔惡,覆漢宗社,又欲售其習於他國,賂左右以免,其情狀可見矣。上曰,吳人不知唇亡齒寒之義,而不救漢耶?象奎曰,下敎誠然矣,是故華覈上表,張悌隱憂,實能見得此義矣。上曰,吳人以漢之亡,謂無關於吳耶?奭周曰,此理知之不難,而當時惟覈一人言之,時人之無遠慮,此亦可見,若能外援與國,內修政事,則豈至於亡乎?上命退,諸臣以次退出。
甲子正月三十日酉時,上御觀物軒。吏曹判書,入侍時,行左承旨洪義浩,記事官朴宗琦,別兼春秋洪秉喆·金蓍根,行吏曹判書徐邁修,以次進伏訖。上曰,耆社之臣,至於推問者,非不知欠於禮待,而欲緣此而勉出故也,今則非但爲都政誓戒此迫,讀誓爲急,勿爲多言,卽爲出肅,可也。邁修曰,聖敎至此,此則便是往役也,謹當奉承,而決不可以今番之出肅,諉以出脚而復有行政之望矣,咫尺前席,極爲惶悚,而株守難改,伏望體諒焉。上曰,此則從後言之,須卽出肅,勿復多言也。邁修先退,上曰,親臨誓戒時,三嚴以二更五點爲之,可也。義浩曰,今此親臨誓戒時,兼戶曹判書李晩秀,當以薦俎官進參,而謂有情勢,不爲入來云,卽爲牌招,何如?上曰,依爲之。出擧條仍命退,諸臣以次退出。
甲子正月三十日二更,上詣明政殿,親臨誓戒入侍時,行都承旨南公轍,行左承旨洪義浩,右承旨沈象奎,左副承旨金宗善,右副承旨李溏,同副承旨朴命燮,記事官朴宗琦,假注書朴宗薰,別兼春秋洪秉喆·金蓍根,直提學金近淳,檢校直閣徐榮輔·朴宗慶,以次序立訖。時至,左通禮跪外辦,上具遠遊冠·絳紗袍,乘輿以出,藥房提調趙尙鎭,進前奏曰,侵夜勞動,聖體,若何?上曰,一樣矣。尙鎭曰,大王大妃殿滯候諸節若何,今日加減蔘橘茶進御之後,加減,何如?上曰,一樣矣。尙鎭曰,自明日當爲口啓乎?上曰,從當下敎矣,左右通禮前導,由協陽門·建陽門·銅龍門·集禮門·明政門,至降輿所,左通禮跪啓請降輿,上降輿。左通禮跪啓請執圭,公轍跪進圭,上執圭,左右通禮導上,至版位南向立,典儀曰四拜。贊儀唱鞠躬四拜興平身,諸祭官及宗親文武百官,鞠躬四拜興平身,讀誓文官徐邁修,刑曹判書趙鎭寬,陞自東階,就讀誓文位西向立,邁修讀誓文訖,邁修·鎭寬降復位,典儀曰四拜。贊儀唱鞠躬四拜興平身,諸祭官及宗親文武百官,鞠躬四拜興平身,左通禮跪啓禮畢。啓請還內,仍啓請釋圭,上釋圭,公轍跪受圭。左通禮跪啓請乘輿,左右通禮前導,由賓陽門還內,諸臣以次退出。
上在昌德宮。停常參·經筵。
金宗善啓曰,明日經筵,取稟。傳曰,停。
洪義浩啓曰,來初五日,朝參日次,而社稷親祭致齋相値,頉稟之意,敢啓。傳曰,知道。
沈象奎啓曰,行大司憲李直輔,掌令兪漢人,持平鄭淳民在外,執義李基慶,掌令姜彙鈺呈辭,持平鄭日泰未署經,監察茶時之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于南公轍曰,都承旨·左承旨·右承旨·左副承旨·同副承旨,入侍。
傳于洪義浩曰,左承旨入侍。
南公轍,以吏曹言啓曰,今此先農壇祭,亞獻官前承旨尹益烈,預差前承旨閔命爀,俱無職名,令該曹,口傳付軍職,何如?傳曰,允。
兵曹口傳政事,副護軍尹益烈·閔命爀竝單付。
傳于金宗善曰,發遣吏郞,諸執事淸齋與否,摘奸以來。
金宗善,以禮曹言啓曰,每年各陵展謁,春則二三月,秋則八九月取稟事,曾有定式矣,今春展謁,定於何陵,而擇日於何間乎?敢稟。傳曰,已下敎矣。
金宗善,以禮曹言啓曰,傳曰,祗奉仙寢之時,小子不克自盡情禮,銜痛茹鬱,倏焉五載,今春將祗謁健凌,少伸孺慕之忱矣。殿宮以行役未慣,程途稍遠,多日經宿,甚貽憂慮,縷縷力挽,不敢不抑情而仰承,以俟秋來,而當日往還之地,則亦不必不行,今番當展謁明陵·弘陵,日字以今月念前後擇入事,命下矣。幸行吉日,令日官池景泌推擇,則今二月十九日二十二日二十八日俱吉云,以何日定行乎?敢稟。傳曰,以十九日爲之。
金宗善,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
洪義浩,以兵曹言啓曰,今二月十九日明陵·弘陵幸行時,何營軍兵隨駕,何營軍兵留都,禁軍及馬步軍,以幾番幾哨磨鍊乎?敢稟。傳曰,訓局步軍八哨,大將率領,全屬先廂,訓局步軍三哨,禁衛營鄕軍五哨,大將率領,全屬後廂,禁軍四哨,馬軍四哨,禁衛營騎士三番竝隨駕,御營大將率該營鄕軍五哨,騎士三番留都,摠戎使率訓局餘軍,弘化門外留陣,先廂步軍一哨,晝停所連爲作門,挾輦軍依己亥年例,以四百名,餘軍二百名磨鍊可也。
洪義浩,以兵曹言啓曰,在前明陵幸行時,晝停所以黔巖磨鍊,而近年連因下敎,碑閣所少駐矣,今番何以擧行乎?敢稟。傳曰,依近年例爲之。
洪義浩,以兵曹言啓曰,今此幸行時,侍衛當爲磨鍊,而取考謄錄,則乙巳年明陵幸行時,全數磨鍊,丙午年孝陵幸行時,兵曹都摠府堂上·郞廳·五衛將各二員,武兼十員隨駕,甲寅年明陵幸行時,兵曹都摠府堂上郞廳各一員,五衛將二員,武兼六員隨駕,昨年元陵幸行時,全數磨鍊矣,今番則何以爲之乎?敢稟。傳曰,依昨年例爲之。
洪義浩,以兵曹言啓曰,陵幸回鑾後,隨駕將官將校·軍兵各差備等犒饋,近年連以乾物分給矣,今亦依此擧行,何如?傳曰,允。
洪義浩,以兵曹言啓曰,在前幸行時,十里外斥候伏兵及傳語軍,摠戎廳廣州府,各隨地方,以所屬束伍步軍排立矣,今亦依此擧行之意分付,何如?傳曰,允。
甲子二月初一日辰時,上御觀物軒。都承旨·左承旨·右承旨·左副承旨·同副承旨入侍時,行都承旨南公轍,行左承旨洪義浩,右承旨沈象奎,左副承旨金宗善,同副承旨朴命燮,假注書朴宗薰,別兼春秋洪秉喆·金蓍根,以次進伏訖。上命書傳敎曰,祗奉仙寢之時,小子不克自盡情禮,銜痛茹鬱,倏焉五載,今春將祗謁健陵,少伸孺慕之忱矣,殿宮以行役未慣,程途稍遠,多日經宿,甚貽憂慮,縷縷力挽,不敢不抑情而仰承,以俟秋來,而當日往還之地,則亦不必不行,今番當展謁明陵·弘陵,日子以今月念前後擇入,義浩承書,讀奏訖,賤臣承命出頒。上曰,明陵·弘陵,則當爲親祭,局內諸陵,則當遣大臣攝行,擇日草記入來後,更當有下敎者矣。仍命讀公事。公轍讀奏咸鏡監司李翊模狀啓,北靑府使李遇濟罷黜事。命燮讀奏慶尙監司金羲淳狀啓,老人歲饌題給事。宗善讀奏全羅監司韓用龜啓本,濟州牧使柳畊封進箋文上送事。義浩讀奏水原留守曺允大啓本,還穀成冊上送事。象奎讀奏江原監司申獻朝啓本,罪人金相眞三陟府到配事。義浩曰,南兵使鄭忠達卒逝狀啓入來,而値齋日,故留政院矣。上曰,入之。象奎曰,連山殿牌作變罪人査實狀啓入來,而亦以齋日,留政院矣。上曰,此亦入之。仍命書判付訖,公轍曰,昨今慈殿,連入湯劑,尙未承有差復之候,下情不勝焦迫矣,前亦有如此時,或多夜間擧行之事,醫女使之入宿本院矣,今亦依此爲之乎?上曰,今亦依此爲之,而醫女與首醫,輪回入宿,可也。公轍曰,提調則當待門鑰,退宿於闕下,逐日早詣,以爲問安監煎之地似好,故敢此仰達矣。上曰,退宿於私次,逐日早入好矣。傳曰,大王大妃殿進御桂枝養胃湯一貼煎入。出榻敎傳曰,大王大妃殿進御加味香橘飮前方中,加半夏一錢五分·神麯一錢,一貼煎入,加味橘薑茶一貼,依前方煎入。出榻敎上命退,諸臣以次退出。
甲子二月初一日未時,上御熙政堂。兵曹判書持軍令入侍時,行左承旨洪義浩,記事官朴宗琦,別兼春秋洪秉喆·趙雲翊,以次進伏訖。義浩曰,今日入侍上番別兼春秋洪秉喆,未及待令,事甚未安,推考,何如?上曰,依爲之。出擧條上命兵判入來,兵曹判書金達淳入來,跪請軍令捧傳,承旨義浩讀奏訖。以夾侍奉上,踏啓字訖。達淳先退,義浩曰,今此明陵幸行時,局內諸陵,當遣大臣攝行,其外園·墓,遣官奉審乎?上曰,依前陵幸時已例,磨鍊以入,而以傳敎教書出,可也。義浩曰,俄者,禮曹陵幸草記,以休紙還下,而其在事體,宜有批旨,故敢此仰達矣。上曰,草記還入,可也。仍命退,諸臣以次退出。
甲子二月初一日未時,上御觀物軒。左承旨入侍時,行左承旨洪義浩,假注書朴宗薰,別兼春秋洪秉喆·趙雲翊,以次進伏訖。上命讀公事,義浩讀奏。上命書判付訖,上曰,軍令一通,謄書以入,可也。又敎曰,兵曹儀註節目,亦於今日內促入也。仍命退,諸臣以次退出。
上在昌德宮。停常參·經筵。
金宗善啓曰,明日,景慕宮春享大祭齋戒相値,視事頉稟之意,敢啓。傳曰,知道。
沈象奎啓曰,合辭方張之時,兩司無詣臺之員,事甚未安,除在外·疏批未下·未署經外,呈告人員,竝卽牌招,何如?傳曰,允。
傳于朴命燮曰,同副承旨馳詣先農壇,奉審摘奸以來。
傳于南公轍曰,諸承旨持公事入侍。
傳于南公轍曰,都承旨·左承旨·右承旨入侍。
沈象奎啓曰,卽者,義禁府都事來言,全羅道·咸鏡道放未放,當爲回啓,而判義禁李晩秀,知義禁韓晩裕,同義禁李勉兢,俱有身病,一員未差,不得開坐云,判義禁·知義禁·同義禁,竝卽牌招,以爲開坐之地,何如?傳曰,允。
沈象奎啓曰,判義禁李晩秀,知義禁韓晩裕,同義禁李勉兢牌不進,推考傳旨,今方捧入,而放未放回啓,當爲擧行,如是違牌,事甚未安,竝更牌招,何如?傳曰,允。
南公轍啓曰,今此京外守令·邊將薦擧單子,依例捧入,而其中應薦不薦人,令該曹察推,何如?傳曰,允。
傳于金宗善曰,發遣吏郞,諸執事淸齋與否,摘奸以來。
以司僕寺明陵·弘陵行幸時,各差備入把馬別單,傳于洪義浩曰,依昨秋行幸時例爲之。
以大司諫李文會,司諫玄重祚,執義李基慶牌不進罷職傳旨,傳于沈象奎曰,只推。
以江華留守韓用鐸狀啓,今春點兵停止與否,令廟堂稟旨分付事,傳于洪義浩曰,賑事方張,聚點亦難,何待回啓,特爲停止事,回諭。
洪義浩,以兵曹言啓曰,聖上春秋鼎盛,親摠庶政,養隆長樂,慈德彌光,慶科庭試別試文武科,來三月初七日設行事,自禮曹,推擇啓下矣。武科則例有初試吉日,令日官金性錡推擇,則來二月二十八日爲吉云,以此日擧行,而取考謄錄,則在前慶科庭試,初試取人之數,多寡不同,或取二百人,或取三百人,或取五百人,或取六百人,或取八百人,或取一千人,今番則取幾人乎?敢稟。傳曰,取三百人。
洪義浩,以兵曹言啓曰,武臣兼宣傳官禹文圭,身病猝重,時月之內,無望供職,呈狀乞遞,輪番之任,不可久曠,改差,何如?傳曰,允。
洪義浩,以兵曹言啓曰,今此明陵·弘陵幸行時各差備所把驛馬,別單磨鍊以入,而本曹驛馬外不足之數,依前例,京畿驛馬十五匹補把事,分付本道之意,敢啓。傳曰,知道。
洪義浩,以司僕寺提調意啓曰,今此明陵·弘陵行幸時,追慕峴·碌磻峴道路險峻處,依前例臨時啓稟,以人夫奉駕之意,敢啓。傳曰,知道。
洪義浩,以司僕寺提調意啓曰,今此明陵·弘陵行幸時各差備入把馬磨鍊,別單書入,而其中驛馬,則令兵曹,依例知委各驛,使之直爲入把,何如?傳曰,依昨秋行幸時例爲之。
洪義浩,以司僕寺提調意啓曰,今此明陵·弘陵行幸時捕把驛馬,勿論遠近道,限五十匹,分排知委各驛,以爲入用之地,何如?傳曰,依昨秋行幸時例爲之。
平安監司金文淳疏曰,伏以,天休滋至,我殿下,寶籌鼎盛,睿學高明,承順志事,躬親庶務,隆養彌篤於長樂,賀儀誕擧於昕庭,慈德愈光,聖孝益彰,此實吾東方億萬年無疆之大慶。歡欣攢祝,中外同情,仍伏念臣,直一衰朽癃疾之人耳,旬宣按察之重任,夫豈有一毫堪勝之望,而夷險燥濕,竭蹶趨承,卽臣平常所自勉者,故初叨見職,陳情丐免,而誠淺辭拙,終未蒙體諒之恩,拚着惶恧,黽勉赴任,居然一歲于玆,而輕蔑之威望,旣不能彈壓一路,空疎之才諝,又無以剸理事務,手到破綻,罅漏百出,雖荷大度之包容,獲免司敗之歸身,靜言考檢,無往非罪,騂顔浹背,食息靡安,乃於數朔以來,宿疾復作,痰癖暈眩之症,風痺麻木之祟,比之昨夏,一倍苦劇,如水漬紙,日甚一日,神精昏瞀,尤難收拾,行步躝跚,無以動作,刀圭日事而奏效無期,簿牒雲委而聽決多滯,遂以宣化之地,徒作養痾之坊,非直妨功而害事,眞箇尸位而素餐,臣之惶愧悶隘,猶屬餘事,重寄之一日瘝曠,於民事何,國體何?抑臣區區之懇,尤有不能自抑者,臣之一辭脩門,天星已周,遙瞻觚稜,夢魂長勞,而桑楡漸迫,每切入玉關之願,歲籥載新,尤深倚北斗之憐,若得卸此重負,遄歸私次,調治狗馬之賤疾,瞻依日月之耿光,則餘生庶免譴何,至願可得酬償,玆敢不避瀆擾,略入文字。伏乞聖慈,俯賜鑑諒,亟命鐫遞臣所帶藩任,俾此重務,不至於緣臣而荒廢,則公私幸甚,臣無任云云。答曰,省疏具悉。藩任不可數遞,卿其調理察任。
大司諫李文會疏曰,伏以三陽泰回,百錄鼎至,臨殿受賀,慈德彌光,履端出治,聖化方洽,我東億萬年無疆之休,實基於今日,臣民慶忭,曷有其極?仍伏念臣,魯莽譾劣,最出人下,凡於群工之末,無足備使,若夫言責之任,尤非可論,方當一初之會,正湏敢言之士,而一院之長,地望自別,責任愈重,則如臣骫骳者,豈敢諉之以宿趼,而揚揚冒膺,以招識者之譏也哉?況臣於見職之通擬也,時無長銓,以其政格之有乖,厚被臺言之峻發,伊時參政銓官,亦皆露章引咎,則臺端之已成鐵限,卽通朝之所共知,而前此屢叨,輒犯違傲者,誠以公議不可違拂,廉防不可拚棄故也。庚牌荐臨,承膺無路,玆敢瀝血陳懇,仰瀆崇嚴。伏乞聖慈,俯垂鑑諒,亟遞臣職,仍命選部,勿復檢擬於諫長之望,以謝物議,以安微分,千萬幸甚,臣旣不以臺職自居,而事在目下,不勝駭憤,敢此尾陳焉。噫,世道汚下,人心陷溺,怪鬼不逞,寔繁其從,至於洪履猷·李東萬事,而可謂無變不有矣。惟彼履猷凶悖陰慝之情,東萬閃忽巧惡之態,久爲一世之所指目,而及夫今番鞫招之出,則鬼蜮同情,燕越一轍,其所排鋪設施,實非一朝一夕之故,渠輩窮凶情節,已悉於前後疏啓,臣不必架疊,而蓋其陰肆凶圖,必欲嫁禍於搢紳,背馳大義,甘自誣逼於莫重,究厥心腸,將欲何爲?且況誣人不敬,履猷旣已輸款,則烏得免漢法之誅,而東萬之始也,連腸造謀,末乃幻身呈疏者,初未有首從之分,則亦安免凶國罔上之律哉?至若趙鎭井,渠旣挺身應募,署名投章,而及至推問之際,假作昏憒之伏,刑訊不加,奸計得遂,噫,渠疏渠曰不知者,決是理外之事,而畢竟薄竄,改島而陸,律以王法,寧有是耶?雖以秋曹諸囚言之,俱以無賴白徒,敢生壞亂朝廷之心,匿影迷藏,迭投悖通,其至㦧絶慝之狀,狼藉於訊推之下,則直與履猷·東萬,一而二,二而一者也,國有三尺,焉逭當律,而獄情未究,遽降酌處之命,亂徒無所懲畏,輿情轉益拂菀,此而不大加鋤治,永拔根窩,則又不知幾箇樂禍之徒,其將繼起,以貽世道無窮之憂,言念及此,不覺骨顫。伏願聖明,淵然遠覽,亟寢諸罪人發配之命,一倂更令王府,設鞫嚴問,夬正典刑焉。且臣於司諫玄重祚初疏,竊有所萬萬駭惋者,蓋重囚盤鞫,自有次序,矧又今番獄囚,蛇蚓糾結,醞釀旣久,一招再招,乍呑乍吐,則窩窟端緖,在所窮覈而後巳,而其不可徑先了當也明矣。渠獨何心,初旣曰此獄究竟,初非遲難,又曰速卽處分,又曰急急嚴勘,抑未知有何忙急之端,而乃於鞫事方張之際,必欲速速收殺,以至重言復言耶,此可見惟恐援引之畢露,隱情之盡綻,而不自覺其欲巧而反拙也。且以全篇疏語觀之,閃弄慌惚,旨意叵測,假托懲討之章,暗售疑亂之計者,情跡莫掩,肝肺如見,如此陰譎不正之類,不可以事係僚臺,而置而不論,臣謂司諫玄重祚,爲先施以竄配之典,斷不可已也。臣無任云云。省疏具悉。金吾秋曹諸囚事,已諭於前後疏啓之批矣。玄重祚事,不允。爾其勿辭察職。
掌令姜彙鈺,獻納愼性眞,校理洪奭周,副修撰申絢啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心,噫,當先朝在儲之日,危逼聖躬,沮遏大策,厚·麟之凶謀,而窩窟則此賊也,推戴逆禶,謀危宗社,範·能之逆節,而根柢則此賊也,此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳,渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則黜置近島,轉而止於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝,則事關聖躬,雖或曲施寬假,而在今日,則其在必報之義,尤不容一刻暫緩於三尺之律,請鄭致達妻,亟令王府,夬正典刑。噫嘻痛矣,朴宗岳之罪,可勝誅哉?其亦凶且憯矣,性本癡蠢,濟以凶譎,憑藉熏灼之勢,早竊華顯之職,粵在乙丙之間,旣多染汚之跡,積年見枳,不容淸議久矣。幸蒙先大王特施曠蕩,偏加拂拭之恩,纔起廢蟄,擢置三事之列,隕結之圖,宜倍他人,而翺翔廊廟,無一報效,不悛舊習,回戀熟處,與樂任輩失志怨國之類,暗通聲氣,日夜綢繆,至於壬子夏一疏,而包藏之腸肚,彰露而不可掩矣。其全篇意脈,外藉闡揚德美之辭,內售壞亂義理之計,至於己卯以來以下數轉句語,遣辭陰慘,用意叵測,章·蔡之矯詆宣仁,弘·瞻之誣逼聖母,蔑以加此,其語犯不道,昭不可掩,至若戕害仗義理之善類,爲彼報仇,猶屬薄物細故,天討未伸,鬼誅先加,輿情憤惋,久而益激,當此明大義嚴懲討之日,不可以職是大官,已爲身故,有所容貸,請故判府事朴宗岳,爲先施以追奪官職之典。噫嘻痛矣。金憙之罪,可勝誅哉,性本陰譎,跡又閃忽,罔念先大王拂拭之恩,惟事大義理背馳之計,必欲甘心於善類,顯作賊邊之血黨,凶逆巨魁,秉彝同憤,而肆發凶言,謂之無罪,其心所在,路人所知,且李義用之爲樂任切姻,則把作奇貨,市恩之資,惟恐不及,而剡章皆出於其言,李瑀之爲凶窩徒黨,則引爲私援,愛護之心,不能按住,而初仕卽差於伊時,噫,義用之於樂任,綿結綢繆,爛漫和應之情節,已悉於臺啓,今不必架疊,而至於李瑀,則假托闡揚,暗售翻覆義理之計,乃以萬餘名疏錄,鋪張凶勢,脅持君父,其所設心,吁亦凶且慘矣。揆以輿情,孰不駭憤,而忽於此際,肆然擬望,殆若酬報者然,此已萬萬巧惡,而及其計未售志未成,則退處湖鄕,怨懟之形跡畢露,矯誣聖德,煽動之情狀莫掩,此不可以職是大官,身亦已故,置而不論,請故領府事金憙,施以追削官爵之典,答曰,不允。
掌令姜彙鈺,獻納愼性眞啓曰,噫嘻痛矣,以能賊萬古所無之逆魁,不卽正刑,輕先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕類,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服,又以爲如欲殺之,則速出斬之等語,肆然發惡,而且太甲桐宮之說,果與諸賊一席,酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之穉少者,梟種稍長,安知不更肆獍惡,如範·吉等所爲者耶?澤遂爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,趾賊等凶種,快施邦刑,獻遂,設鞫得情。噫嘻痛矣,從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也。此豈渠一人之所作爲,一時之所做出,和同之類,必有其人,黨與之討,不容少忽,而旣搜之文書,竝皆付丙,未露之端緖,全不究覈,獄體疎虞,寧不凜然,到今追究之道,惟在於親屬奴傔之及時訊鞫,而章疏之請,尙未蒙允。此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然,夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦宅,不可謂當其律,夏賊之變,已用适·雲之例,則今於此賊,決不可異同也明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可淹,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻痛矣,明謙之凶謀逆節,實是亘萬古所無之賊也,身爲閫帥,四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠五字刀削逆復之愛姪也。一門之內,日夜綢繆,兩賊之間,出沒紹介,危機急變,迫在呼吸,何幸賊謀自緩,天討夬行,而誅殛之典,止及其身,收孥之律,尙未擧行,揆以獄體,不免疎虞,以謙,以復之子,傅襲其父之凶圖,四字刀削鉤覈之路,惟在此賊之盤問,而不加究覈,不捧結案,遽爾用刑,只施應坐,而藉産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿,循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孼之待年與否,更無可論。時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣,暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,揆以邦憲,在所必鞫,而島棘之典,雖出於先大王好生之德,王章未施,輿憤益激,逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠,猶屬薄物細故,潛藉逆復之姻婭,顯主四字刀削與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二,二而一也,兩賊伏法之後,獨使已結案之凶逆,得保首領,偃處近島,古今天下,寧有是哉,義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,夬正王法。噫嘻痛矣,亂逆之變,從古何限,而豈有若今番嶺啓中諸賊之窮凶極惡者哉?嗚呼,今日此何時也,皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蚩蠢之村氓,乘夜直犯於官府,肆發縛官上京,擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典,時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩,金樂敎,則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,玄慶則以逆景之子,初旣同惡,末又逃躱,尙今未捉,實有難言之深憂,凡此諸賊,雖或有首從之別,而其在誅亂根重獄體之道,不可自外勘斷而止。請時夏·時鼎·時楫·金樂敎等,亟令王府,設鞫嚴覈,快正邦刑,時景·時昱,竝施孥籍之律,玄慶,督期詗捕,嚴鞫得情,依律處斷。噫嘻痛矣,金履翼通天之罪,可勝誅哉?惟我先大王所秉執之大義理,昭如日星,嚴於鈇銊,雖愚夫愚婦,咸有以知入於此爲忠,出於此爲逆,則雖頑如木石,迷如豚魚者,庶可以同歸於導率之化,而尙有一種不逞之徒,顯售角勝之計,甘心背馳之歸,乃有不率敎之金履載者出,闖呈一疏,計在嘗試,使莫重莫嚴之義理,敢欲漫漶之毁畫之,則其所設施排布,孰主張是,密勿慫慂,綢繆指嗾,一則履翼,二則履翼。噫,彼履翼,本以陰譎之性,常懷不滿之心,必欲岐貳淸議,戕害善類而後已,其潛滋暗長之計,粧出履載之疏,而昏夜往復之眞贓,自有所綻露者,則肝肺已入於淵鑑,魑魅莫逃於禹鼎,乃有五月三十日萬餘言筵敎,拈出矯俗二字,又許自明而自首,俾同歸於大中至正之域,則在渠輩,實是化鬼爲人之機,而渠乃迷不知變,延拖時日,及至六月十六日以後,上下群情,焦遑罔措之時,渠敢懷不忍不敢之心,少無嚴畏,竟不首實,以致淵衷之煩惱,慙至玉候之沈篤,興言及此,不覺腐心而痛骨,臣等誓不與此賊俱生,而今我慈聖殿下,闡明先王之義理,追念先王之志事,誕降明旨,使之自首,則渠當直吐情實,來伏鈇銊,而其奈梟性不悛,狼心無懼,洞諭多日,依舊頑忍,其無君死黨之心,昭不可掩,極惡大憝,從古何恨,而豈有如此賊之至頑絶悖者哉?其窮凶情節,不可不究覈,而雖以今番逆發之招觀之,其痛癢相關,脈絡貫通之狀,明若觀火,可發之凶言凶書,卽是載籍以來所未有者,則兩賊伏法之後,尤何可置而不問乎?請金甲島荐棘罪人履翼,亟令王府,設鞫嚴問,夬正邦刑。噫,從古權奸之懷亂世道,楇人家國者何限,而豈有如徐有隣之至妖極凶者哉?惟彼凶徒之干犯於某年大義理者,一轉再轉,至于六七轉,脈絡貫通,腸肚結連,而噫,彼有隣,乃於乙未冬故相臣徐命善陳疏之時,以宗廈復出之說,與象厚爛漫酬酢,頤指徒黨,俾不參於聽政陳賀,則其於代聽莫大之慶,顯有不滿之意,昭不可掩,而以我先大王聖德大度,包荒拂拭,節次推遷,視同無故,則生死肉骨之恩,於渠何如,而乃敢反懷疑懼,潛售掉脫之計,晝宵揣摩,無所不至,而及夫庚子以後,操國權柄,惟意所欲,爲賊淵藪,寔繁其徒,義理則期於背馳,善類則期於構陷,其所設心用意,專出於營護干犯,某年以來,源頭凶逆,閃弄手勢,挺身報讐之計也。人心由此而陷溺,國勢職此而凜綴,駸駸入於人不人國不國之域,而滔滔末流,愈往愈甚,逮夫壬子之間,交結異類,面諛背毁,無所不極,至以莫重莫嚴典禮間事,作爲欛炳,或倡說而煽動之,或誘象而威脅之,矯誣之說,肆行其間,苟究厥由,非渠而誰,惟我先大王日月之明,洞燭其奸狀,深惡其情態,六十年來,屛置於外,俾悔其罪,則固當革心改面之不暇,而依舊跳踉,無所懲畏,何幸慈殿處分,乃在神人積憤之餘,而罪止荐棘,已是失刑之大者,王章未伸,鬼誅先加,窮凶情節,無以究覈,輿情憤鬱,尤當如何?次第應行之律,不可以身故,有所容貸,請慶興府物故罪人有隣諸子,亟施散配之典。噫,彼金履載,卽一至奸至妖之物也。潛受履翼之指嗾,外托官師之相規,闖呈一疏,指意閃忽,其所綢繆排布,必欲血戰義理,甘心於背馳,讐視士類,角勝於淸議,與乙丙以來群不逞之徒,一串貫來之心腸,昭昭莫掩,惟我先大王炳幾之明,燭其奸狀,而大聖人憂世慮患之念,丁寧致意於矯俗之敎,遂致聖候之添重,便作憑几之末命,思之及此,寧不崩心而痛骨乎?特以自首者之心未顯,姑置投畀之寬典,今於履翼指嗾情節綻露之後,履載亦不可置而勿問,請古今島荐棘罪人履載,亟令王府,設鞫嚴問,期於得情。噫嘻痛矣,亂臣賊子,從古何限,而豈有如李在學·沈㶊之·吳在文之窮凶絶悖者乎?內下封書,卽我聖母之手札,則雖章·蔡之凶肚,何敢搥函,雖弘·瞻之逆腸,何敢坼封,而承望窩窟之指使,套襲梟獍之手勢,敢至尊至敬母事之地,有此無嚴無忌凶賊之變,古今天下,寧有是乎?大僚嚴鞫之請,實是擧國共公之憤,而迺者批旨之下,以李在學,異於邑倅,只命加律,臣等相顧驚愕,益切抑鬱,邑倅聽令於道伯,道伯締結於凶窩,眼無君母,敢售憯計,脈絡交通,腸肚相連,道伯邑倅,二而一也。如此千古所無犯分蔑紀之類,其何可分別於道伯邑倅之間,而不許大臣執法之請乎?情節未覈,鬼誅先及,公議莫伸,輿憤益激,請物故罪人在學,爲先施以追奪官爵之典,追削罪人㶊之·在文,爲先施以追奪官爵之典。嗚呼,數十年來,奸兇之徒,把弄權炳,惟意跳踉,義理將至湮晦,國勢幾乎岌嶪,而噫,彼徐有防,本以憸邪之性,濟之傾巧之行,戕善敗類,莫逃宵小之目,背公營私,無非兜攬計,當榮賊擅弄之時,專事附麗,及浚賊誣眩之日,同聲和應,凡所以簧鼓邪說,螮蝀太湯者,無不爲之嚆矢,而浚賊逆節彰露之後,語頗糢糊,亦不嚴斥,一世之所共憤,厥惟久矣,向者儒臣之疏請追奪也。與浚賊一而二,二而一云者,臚列備至,可見公議之峻發,而今此大僚稟處之論,反涉惟輕,請故判書徐有防,亟施追奪官爵之典。噫嘻痛矣,權奸之凶國禍家,從古何限,而豈有如尹行恁之至妖慝絶巧㦧者哉?渠本天生宵小,薄有文技,惟我先大王,念其家聲,置之邇列,自簪筆而嚌緋玉,恩至渥也,德至厚也。奈其狼性難改,梟音漸肆,持身汙下,不以士夫而自處,宅心回譎,不識名義之何物,賣寵招權,無所顧忌,利已傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行已卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黜,不啻如見其肺肝,有識之憂,厥惟久矣。逮當作夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號石,奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何。陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口密腹劍,不翅林甫之奸邪,詐僞反覆,專用蘇張之手段,必欲戕害者士類,而陽附士類,必慾壞亂者義理,而假托義理,廊廟大臣,視之若無,僚寀兄弟,公行交構,䜛慝之口,千百其說,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁蕚之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾,向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者,渠亦人耳。持此安歸,情狀旣綻,到處狼狽,天地雖大,靡所容身,則畢竟匍匐而歸,還他本色,至於粧出凶述之疏而極矣。蓋其千億化身,惟利是趨,利在浚賊則附浚賊,利在民始則附民始,利在隣·防則附隣·防,利在異類則附異類,利在邪黨則附邪黨,一行刀削天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,況今可發之凶言凶書,卽窮天地亘萬古載籍以來所未有之逆變也,可基則本以行恁之外育,傳襲行恁之凶肚,爛熳綢繆,如鬼如蜮,爲世指目,厥惟久矣。而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁,何幸我慈聖殿下,俯察輿情,廓揮明斷,特降賜死之命,王章自此可伸,輿憤得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也,況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允。薪島復命之啓,纔已登徹,王章似伸而未可謂克伸,輿情似洩而未可謂夬洩,到今次第應行之律,不可以誅及其身而止,請賜死罪人行恁諸子應坐之類,亟令王府,依律擧行,無俾易種焉。十二行刀削噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉。主張邪敎,詿誤迷俗,相率入於無父無君之域者,已是亘古所無之變怪,而就以今番恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱竦,恒儉諸賊,雖是凶獰,特不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎,請物故罪人家煥·哲身,正法罪人承薰·樂敏,施以孥籍之典。噫嘻痛矣,國榮·陽澤及鄭民始之通天罪惡,萬戮猶輕,千剮難贖,而尙屈王章,是可曰國有常刑乎,噫,諸賊之眼無國母,恣行胸臆,危逼之逆節,㦧毒之凶計,暗相綢繆,罔有紀極,主張者榮賊,而陽澤焉承望,望指揮者榮賊,而民始焉和應,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人栲掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,耒黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉而髮豎䀝裂也,當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也,昨年之春,幸賴我先大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉,請物故罪人國榮,亟施孥籍之典。噫嘻,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥有久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉,請物故罪人時偉諸子,亟施散配之典。答曰,不允。有隣諸子事,履載事,不允。在學等事,徐有防事,勿煩,行恁諸子事,不允。十五字刀削家煥等事,國榮事,不允。末端事,不允。
甲子二月初二日午時,上御觀物軒。諸承旨持公事入侍時,行都承旨南公轍,行左承旨洪義浩,右承旨沈象奎,左副承旨金宗善,右副承旨李溏,同副承旨朴命燮,記事官朴宗琦,假注書朴宗薰,別兼春秋洪秉喆·趙雲翊,直提學金近淳,以次進伏訖。命燮曰,臣詣先農壇上,神位版奉審則無頉,祭器祭品祭井看審則精潔,諸執事·進排官·佾舞工人摘奸則無頉矣。上命讀公事,公轍讀奏平安監司金文淳狀啓,順安縣令沈應奎到任事,溏讀奏水原留守曺允大狀啓,燒死人恤典題給事,宗善讀奏水原留守曺允大啓本,陵所·園所·華寧殿奉審事。上曰,此狀啓入之也。宗善奉進訖,讀奏禮曹啓目,永宗印信改造事,義浩讀奏平安監司金文淳狀啓,城山別將李德隆到任事,水原留守曺允大啓本,境內邪學無乎事,又啓本,各驛入把馬開錄事,摠戎使金思穆啓本,還穀磨勘成冊上送事,象奎曰,刑房無公事矣。命燮曰,工房無公事矣。上命書判付訖,宗善曰,今番幸行時,禮曹吉時單子,當爲修正以入,而出宮早晩未敢知,預爲稟定,然後植炬等節,亦當擧行矣。上曰,今亦依昨年例爲之也,昨年出宮時刻,乃甲時乎?宗善曰,然矣。上曰,此則三十里耶?宗善曰,三十六里矣。上曰,部字內當爲植炬矣,仍敎曰,右副承旨兼帶內乘矣,出宮時則駕轎待令,天明後則坐馬待令,可也。象奎曰,二月以後,則駕轎例不用毛帳,而若値日氣之稍寒,則亦有進用之例矣。上曰,臨時當有下敎矣。仍命退,諸臣以次退出。
甲子二月初二日未時,上御觀物軒。都承旨·左承旨·右承旨入侍時,行都承旨南公轍,行左承旨洪義浩右承旨沈象奎,假注書朴宗薰,別兼春秋洪秉喆·趙雲翊,以次進伏訖。上命義浩,書平安監司金文淳疏批。義浩承書,讀奏訖。又命書大司諫李文會疏批。義浩承書,讀奏訖。又命書傳敎曰,今番幸行,諸凡擧行,必欲省約,出宮時植炬置之,外此屬於役民者,皆以儲置米會減事,分付。義浩承書,讀奏訖,賤臣承命出頒,仍下公事,命讀奏,各承書判付訖。象奎曰,大司諫李文會疏批已下,卽爲牌招,何如?上曰,依爲之。出擧條,象奎曰,京外薦單,纔已齊到,應薦不薦者,當自該曹察推矣,慶尙一道薦單,則新監司到任後,足可趁限上送,而竝未及入來,事甚未安,推考,何如?上曰,依爲之。出擧條上命書傳敎曰,久任玉堂外,竝許遞,前望單子入之,義浩承書,讀奏訖,傳曰,大王大妃殿進御桂枝養胃湯前方中,人蔘加一錢,一貼煎入。出榻敎傳曰,大王大妃殿進御桂枝養胃湯一貼,更爲煎入,加味橘薑茶一貼煎入。出榻敎上命退,諸臣以次退出。
上在昌德宮。停常參·經筵。
金宗善啓曰,明日經筵,取稟。傳曰,停。
沈象奎啓曰,大司憲李直輔,掌令兪漢人,持平鄭淳民在外,執義李基慶,掌令姜彙鈺呈辭,持平鄭日泰未署經,監察茶時之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金宗善曰,禮房承旨馳詣景慕宮,奉審摘奸以來。
傳于金宗善曰,召對爲之。
玉堂前望單子入之,應敎金在昌,副應敎尹行直,校理李勉昇,副校理金會淵·朴宗正,修撰宋應奎,副修撰李好敏落點。
兵曹口傳政事,副司果單權晙·宋知濂。
金宗善,以吏曹言啓曰,今此文宣王釋奠祭亞獻官,以大司成,當爲塡差,而從二品大司成,則草記塡入事,曾有定式矣,時任大司成南公轍資級,乃是嘉義,依定式塡差以入之意,敢啓。傳曰,知道。
甲子二月初三日申時,上御觀物軒。召對入侍時,參贊官沈象奎,直提學金近淳,侍讀官洪奭周,檢討官金邁淳,假注書朴宗薰,別兼春秋金蓍根·趙雲翊,以次進伏訖。上開卷命讀,奭周讀自魏封故漢帝,止皆笑之。上曰,下番讀之。邁淳讀自夏五月,止皓相善。上曰,參贊官讀之。象奎讀自稱皓才識,止罷屯田官。上曰,閣臣讀之。近淳讀自魏咸熙二年,止罷將吏質任。上曰,注書讀之,賤臣讀自時晉主,止皆不得隱情。上曰,上番讀之。蓍根讀,自晉泰始二年,止晦日食。上曰,下番讀之。雲翊讀自秋八月,止惜哉?上曰,文義陳之。奭周曰,晉武承魏氏刻薄奢侈之後,欲矯以仁儉,此特假仁假義之類而仁儉之效,能以混一南北,如御牛之紖,以麻代絲,此是小事,似不足言,而特紀諸史策者,亦所以著其儉也,若能事事如是,則雖移風易俗,亦不難矣。晉武躬行是事,親見其效,而亦不能始終悠久,及夫平吳之後,頗好游宴,怠於政事,至以竹葉鹽汁引羊車,晉祚之衰,已兆於當世矣,奢儉之應,豈不較然哉?臣伏見近日,內無聲色狗馬之娛,外無土木營築之費,而國用漸至罄竭,民生日見困瘁,實莫省其故也,雖以在下者言之,亦無如何曾之日食萬錢,石崇之錦步障,不過巧取奇妙,細加粧點而已。然積小成大,由細至鉅,駸駸然至於耗財害本,民國俱困,苟欲捄此弊,則必有一番大矯革,然後可見其效,此專在於自上躬率之如何耳,臣向以先正臣李珥所告於宣廟者仰陳矣。殿下以大堯之第宮土階爲法,中宮殿以馬后之身服大練爲法,先自宮掖,導率臣民,其曰先自宮掖云者,甚是切要之言也。古語云,宮中好高髻,四方高一尺,宮中好廣袖,四方全疋帛,上行下效有如是矣,今以外間風俗之侈靡,溯本言之,則誠恐猶有未盡於端本淸源之地,伏願深加體念焉。上曰,當留念矣,仍敎曰,下番陳之。邁淳曰,傅玄所謂士風頹敝者,可謂切中其病,然其論弊源,則不過歸之於魏武之好法術,魏文之慕通達,此猶非窮源之論也,苟欲到底溯本而言,則東漢黨錮是也。蓋天下風俗,係上導率,西漢去三古未遠,遺風猶存,故忠厚質樸,恥言人過,此乃美俗,然偏尙乎此,而無所交濟,則亦不無末流之患,如三代忠質文之弊,故西漢之無名節,只取容身保位,而不知樹風勵節者,由來漸矣,如劉歆·楊雄,當世之大儒,而仕於王莽,不復知恥,此皆不尙名節之致也,及至光武,見得此箇義理,故嚴光·周黨之流,褒揚奬勵,俾全其名,東漢之多名節,光武之力也。桓靈之世,風敎頓廢,然一邊則殺戮狼藉,一邊則名節崢嶸,一脈淸議,能自維持,撐拄於濁亂混淆之中,而時君不知盛衰之漸,不務扶抑之權,一向摧摺,不加崇奬,故時人見其名著於外,則害及其身,遂相詔戒,以名爲諱,漸至於消沮挫頓,如陳寔之賢士,而往弔張讓,以荀彧之名族,而壻於唐衡,滔滔淪胥,背馳名義,以至魏晉以來淸虛老·莊之說而極矣。今論其蔽,而歸之魏武·魏文者,非知本之說也,如曹丕曹叡,不足責以變化風俗之道,而晉武則能致混一於鼎峙之後,正是一變之機也,旣失此機,流害益遠,可勝惜哉。大抵淸議者,最難扶植,威福出於人君而能盡諫諍,權勢在於貴近而不避觸忤,不亦難乎?其在平時,扶植導養,則所以有補風敎者大矣,或遇不幸之會,忘身殉國,伏節死義者,皆平時持淸議之人,若夫背馳淸議,務爲通達者,雖似圓好,而或當禍亂,則交臂降反,頓首賊庭者,皆此輩也。夫持淸議則甚難,務通達則甚易,其難者雖勸之,亦難成就,況一經推折,則難者漸衰,易者漸盛,莫可捄正矣,在淸議漸衰之時,當一倍扶植,然後一脈種子,庶不至於消磨盡了,此等處,願加體念焉。上曰,參贊官陳之。象奎曰,上下番之言皆好,此外別無他義之可以敷陳者矣。上曰,閣臣陳之。近淳曰,儒臣所陳,果皆切實,臣亦別無可陳矣。上曰,後主若於司馬昭初問時,對之如却正之言,則猶有勝耶?邁淳曰,恐未必以此言有助矣。上曰,昭亦已知後主爲人矣。邁淳曰,頗思蜀否云者,亦是侮弄之言也。上曰,炎與攸孰勝,此後攸則見害耶?邁淳曰,以名譽見忌,憤怨發病而卒矣。上曰,炎雖篡奪,亦勝於攸耶?邁淳曰,攸之賢否,有未可詳,而炎則有英才,然亦不能保其終,已衰於當代矣。上曰,炎雖不能服三年,而其心則孝矣,羊祜之言果善,而傅玄之說,果何如耶?奭周曰,下敎至矣,傅玄之說甚非,故司馬公,斥之以固陋庸臣,習常玩故矣。上曰,三年之喪,此時果不能復耶?奭周曰,三年之禮,果未復行,而疏素終三年,亦可謂難矣,臣下不能將順,終未克外盡其禮,司馬公,亦甚惜之矣。象奎曰司馬公,亦多許與之意,故謂之不世之賢君矣。上曰,除五帝座,可謂難耶?奭周曰,周禮有五帝之說,蓋主五行之精,後世此說甚盛,如鄭玄所謂東方蒼帝靈威仰,南方赤帝赤熛怒,西方白帝白招拒,北方黑帝汁光紀,中央黃帝含樞紐者,有如近世所謂神將之類,出於讖緯之書,朱子亦嘗非之,今罷其祀果是矣。上掩卷命退,奭周等先退,上敎象奎曰,都承旨入來監煎耶?象奎曰,今日懸病矣。仍奏曰,右相使錄事來言,向有從速登筵之敎,而病未趨造矣,今則病勢少差,而不敢進詣請對,通此意於政院云,故敢此提奏矣。傳曰,大王大妃殿進御桂枝養胃湯一貼煎入。出榻敎傳曰,大王大妃殿進御桂枝養胃湯前方中,乾薑減五分,去丁香加唐木香五分,一貼更爲煎入,加味橘薑茶一貼煎入。出榻敎上命退,承史以次退出。
上在昌德宮。停常參·經筵。
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈象奎啓曰,合辭方張之時,兩司無詣臺之員,事甚未安,除在外未署經外,未肅拜呈告人員,竝卽牌招,何如?傳曰,允。
金宗善啓曰,自明日至初七日,社稷大祭親祭齋戒相値,視事頉稟之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,臣宗善,今日社稷大祭親祭肄儀進去,下直之意,敢啓。傳曰,知道。
傳于洪義浩曰,諸承旨持公事入侍。
洪義浩,以都摠府言啓曰,今此社稷大祭親行時,侍衛寶劍守宮,當爲備員,而副摠管李健秀,以訓鍊中軍陣上進,都摠管李義弼,副摠管吳泰賢·白師誾,俱有身病,將不得備員,合有變通之道,令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,允。
洪義浩啓曰,因都摠府草記,今此社稷大祭親行時,侍衛寶劍守宮,當爲備員,而副摠管李健秀,以訓鍊中軍陣上進,都摠管李義弼,副摠管吳泰賢·白師誾,俱有身病,不得備員,令政院稟旨變通事,允下矣,合有變通之道,何以爲之?敢稟。傳曰,身病人許遞,令該曹口傳差出。
兵曹口傳政事,以蔡弘履爲都摠管,宋銓·申大羽爲副摠管。
兵曹口傳政事,以安光質·李悌彬·尹儀儉爲宣傳官。
李溏啓曰,社稷大祭親祭祭文,當爲製進,大提學李晩秀,待明朝牌招,何如?傳曰,允。
以大司諫李文會,司諫玄重祚,獻納愼性眞,執義李基慶,掌令姜彙鈺牌不進罷職傳旨,傳于沈象奎曰,只推。
李溏,以弘文館言啓曰,本館上番校理臣洪奭周,修撰臣金邁淳,俱以社稷親祭祭官,今日議政府肄儀時,晝仕出去之意,敢啓。傳曰,知道。
李溏,以弘文館言啓曰,新除授副應敎尹行直,副校理朴宗正,修撰宋應圭,副修撰李好敏,竝卽牌招察任,何如?傳曰,允。
李溏,以弘文館言啓曰,校理李勉昇,時在忠淸道忠州地,經筵入番事緊,請斯速乘馹上來事,下諭。傳曰,許遞。
洪義浩,以兵曹言啓曰,今此社稷大祭親行時,本曹郞廳侍衛及守宮各差備,不可不備員,而正郞一員,佐郞一員未差之代,令該曹,以在京無故人口傳差出,以爲備員之地,何如?傳曰,允。
洪義浩,以兵曹言啓曰,留都營狀啓,例爲付撥,而或有時急之事,則京畿驛馬待令事,曾有定式矣,今亦依化擧行,何如?傳曰,允。
兵曹,來二月二十八日慶科庭試武科初試時規矩,鐵箭三矢一百二十步,柳葉箭五矢一百二十步,一巡三分,講書粗以上取二技。
大護軍李義弼疏曰,伏以長樂養隆,聖孝益彰,庶務親摠,治化漸洽,此實宗社無疆之休,臣民慶忭,曷有其極,仍伏念臣,蒲質本脆,楡景又迫,枵然空殼,蝡然動息者,乃是尸居餘氣耳,兼以素抱貞疾,已入膏肓,每當換節,如期發作,近因春候之不適,榮衛外傷,臟腑內損,舊祟新症,表裏交攻,癖氣無時衝上,種種昏窒,食飮不下,藥餌無效,實有頃刻難支之慮,故日前親臨誓戒,今番親享動駕侍衛單子,再次懸頉,奄奄床笫,惶蹙俟勘,此際又差文廟享官,臣之目下病狀,決難自力,莫重親臨享事,猶敢懸病,則今此享役,實無其望,故玆敢不避猥越之誅,仰瀆崇嚴之聽。伏乞天地父母,俯垂諒察,臣之所差享官,亟令該曹,卽爲變通,仍治臣瀆擾之罪,以肅朝綱,以安私分,千萬幸甚,臣無任云云。答曰,省疏具悉。疏辭許令該曹付標。
行都承旨南公轍疏曰,伏以長樂養隆,萬機親摠,大庭呼嵩,縟儀誕擧,中外慶忭,曷有其極,臣在外三年,重入脩門,瞻望天顔,承聆玉音,逖違之餘,感喜交竝,豈敢遽上辭遞之章,而情至於切急,則義有時較輕,今玆請急,諒非獲已,臣之偏母,今踰七十,常時筋力,極其凜綴,而近蒙錫類之恩,多賴滋補之功,僅能扶持,不至此甚,忽於秋冬之交,將攝失宜,遇風則傷風,當寒則感寒,雜試藥餌,迄未見效,値臣遞職,間關登途,長路撼頓之餘,食飮全却,目下所見,尤極焦迫,人或視以宿病,而症與年深,自不覺其苦痛,而氣則日下,眞元旣虛,心力又弱,臣之在側,賴而扶將,臣所暫離,如有所失,似此症形,有難時日內責效,而臣身縻夙夜,實無抑情供職之望,至於經宿公故,尤非可論,卽伏見吏曹牒移,以臣之方忝泮任,見差文廟獻官,淸齋受香之際,當費多日離次,而顧此情理,萬無暫捨竭蹶之路,其爲悚悶,尤當如何?再昨在院,得聞急報,蒼黃退公,敢將實狀,謁之於閔覆孝理之下,伏望聖慈,俯垂矜諒,特遞臣本兼諸任,仍令該曹,亟速付標,俾得安意將護,又治臣瀆擾之罪,以肅朝綱,公私千萬幸甚,臣無任云云。答曰,省疏具悉。享官許令該曹付標,卿其勿辭救護。
甲子二月初四日辰時,上御觀物軒。諸承旨持公事入侍時,行左承旨洪義浩,右承旨沈象奎,右副承旨李溏,同副承旨朴命燮,假注書朴宗薰,記注官白慶楷,別兼春秋金蓍根,以次進伏訖。上命讀公事,命燮曰,臣吏房代房,而無公事矣。溏曰,戶房無公事矣。命燮讀奏京畿監司徐榮輔狀啓,始興鄕校修改告由祭香祝磨鍊事,義浩讀奏開城留守徐美修狀啓,靑石洞築城設關事,忠淸監司閔耆顯狀啓,官鎭門聚點知委事,義州府尹徐有榘狀啓,大國人去來事,平安監司金文淳狀啓,義州府尹狀啓,謄報事。象奎讀奏忠淸監司閔耆顯狀啓,罪人權玭·許㶏等放送事。命燮曰,工房無公事矣。仍讀奏都承旨南公轍上疏,上命義浩書批答,義浩承書,讀奏訖。上命書判付訖,上曰,宣傳官差備不足有闕者,令該曹口傳差出事,出去分付,可也。上曰,右副承旨旣兼內乘,後苑調馬,一依昨年例擧行,可也。上曰,初十日,非齋日耶?義浩曰,初十日,卽馬祖祭,而獻官,例以堂上內乘塡差矣,今則右副承旨方帶內乘,如非下敎,則該曹似不得塡差矣。上曰,然則以右副承旨差送,而仍兼承旨奉審,可也。仍敎曰,初十日旣有故,後苑調馬,以十一日爲之,可也。傳曰,大王大妃殿進御桂枝養胃湯一貼煎入。出榻敎傳曰,大王大妃殿進御桂枝養胃湯一貼,更爲煎入,加味橘薑茶前方中,蓽撥減一錢,丁香減五分,一貼煎入。出榻敎上命退,諸臣以次退出。
上在昌德宮。停常參·經筵。
午時未,日暈。
藥房提調趙尙鎭,行左承旨洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
洪義浩啓曰,備邊司郞廳來言,今日,賓聽日次,而社稷大祭親祭齋戒相値,不得來會云矣,敢啓。傳曰,知道。
洪義浩啓曰,今此明陵·弘陵行幸時,何大臣留都乎?敢稟。傳曰,領府事留都。
金宗善啓曰,大提學李晩秀牌不進推考傳旨,今方捧入,而社稷大祭親祭祭文,當爲製進,如是違牌,事甚未安,更卽牌招,何如?傳曰,允。
金宗善啓曰,大提學李晩秀再牌不進,推考傳旨,今方捧入,而親祭祭文製進,一時爲急,如是違牌,事甚未安,所當更請牌招,而係是一日三牌,何以爲之?敢稟。傳曰,更爲牌招。
金宗善啓曰,大提學李晩秀三牌不進,推考傳旨,今方捧入,而親祭祭文製進,一時爲急,連事違召,無意承膺,事體所在,誠甚未安,所當更請牌招,而係是一日四牌,何以爲之?敢稟。傳曰,更爲牌招。
李溏啓曰,卽者,戶曹郞廳來言,再明日動駕時,本曹堂上一員,當爲導駕,而判書李晩秀,參議朴宗慶俱爲差祭,參判鄭日煥在外,無進參之員云,何以爲之?敢稟。傳曰,在外參判許遞,前望單子入之,待下批,待開門牌招察任。
戶曹參判前望單子入之,兪漢謨落點。
傳于洪義浩曰,原任直提學鄭大容,給牒敍用,令該曹,口傳付軍職。
兵曹口傳政事,大護軍單鄭大容。
韓象默奉命在外,代以白致樂爲事變假注書。
傳于洪義浩曰,左承旨入侍。
以承傳色口傳下敎曰,右相入侍事,遣史官傳諭。
洪義浩啓曰,右議政金觀柱,依下敎來待矣。傳曰,入侍。
金宗善啓曰,時原任大臣,有稟達事,率禮堂來詣請對矣。傳曰,入侍。
以承傳色口傳下敎于賓廳曰,今已日暮,大臣以下,姑爲退去,明日來會。
洪義浩啓曰,今此社稷大祭親祭時,承旨當爲備員齋宿,而行都承旨南公轍,方在受由中,何以爲之?敢稟。傳曰牌招。
金宗善啓曰,今此社稷大祭親祭時,左右史當爲備員,而別兼春秋洪秉喆守宮,金蓍根,以訓鍊都監從事官,陣上進,只有趙雲翊一人,別兼春秋徐有恂,卽爲牌招,以爲備員齋宿之地,何如?傳曰,允。
以別兼春秋徐有恂牌不進罷職傳旨,傳于金宗善曰,只推,更爲嚴飭牌招。
以別兼春秋徐有恂再牌不進罷職傳旨,傳于金宗善曰,仍以前牌催促。
以京畿監司徐榮輔狀啓,領府事李秉模祿米不爲領受事,傳于李溏曰,更爲輸送事,回諭。
以京畿監司徐榮輔狀啓,左議政徐龍輔祿米不得輸納事,傳于李溏曰,更爲輸送事,回諭。
金宗〈善〉,以吏曹言啓曰,今此文宣王釋奠祭亞獻官前承旨朴鍾淳,南壇祭終獻官前校理李晦祥塡差,而俱無職名,令該曹,口傳付軍職,何如?傳曰,允。
兵曹口傳政事,副護軍朴鍾淳,副司果李晦祥竝單付。
判義禁李晩秀疏曰,伏以臣,罪未蒙勘,情實難冒,束帶供職,艮限有截,而日昨親臨誓戒,嚴召屢降,鑾儀將戒,牌望路阻,遂不得不怵迫冒沒,抗顔參班,去就之郎當,擧措之昌披,自顧慙恧,人其謂何,今因赦典回啓事,天牌又至再矣,公議峻發之後,臣之不可復冒於金吾,四維至嚴,同朝共諒,惟有威罰之俟,斷無趨膺之理,且臣兄,見差閟宮春享獻官,今方虔齋,待曉受香,太常祭品,封進在卽,而亦臣兼管之職,雖非情勢,府坐議讞,例不當擧行,玆敢略具短牘,仰塵崇聽。伏乞聖上,亟鐫臣金吾之任,仍治臣屢逋之罪,以肅朝綱,以靖私義,不勝幸甚,臣無任云云。答曰,省疏具悉。如是更引,萬萬過矣,而職務則相妨,金吾之任,特爲許遞。
行吏曹判書徐邁修疏曰,伏以臣,以必不可强之情勢,當萬不獲已之威命,自江外而泥首於縣獄,自縣獄而待命於金吾,畢竟冒登前席,仍肅恩旨,靦顔讀文於誓戒之班,雖緣進退維谷,逃遁無路,而可謂不識人間有羞恥事者,歸伏私次,默自點檢,事事咋指,節節噬臍。嗚呼,臣今視蔭殘喘,餘日幾何,無一分報效明時,徒以昌披放倒之去就,貽累聖朝禮使之政,撫躬慙赧,如不欲生,雖然從後息黥之道,惟在於筵奏一語,臣旣以目下暫出,義同往役,固不敢更費辭遜,而至於政注之夤緣復當,株守難改之意,質言於君父之前矣,使臣無是心而有是言,是欺君也,有是言而無是實,是負心也。臣雖萬萬無狀,曾以質直無僞,蒙被先朝之奬許,汚不至於欺君負心,苟保嚼蠟之名位,況臣所處之位,公孤崇秩也,見職之名,天官冢宰也,則百僚之矜式,一世之觀瞻,其爲關係,果何如也?臣或以官師之規箴,字句之攙論,顧惜身家,較計夷險,不念朝體之虧損,但要駴機之避遠,則其徇私蔑公之罪,縱荷聖慈之曲貸,神明必殛之矣,而臣之今日情地,大異於是,行途之人,逢此刦辱於狂夫醉漢,猶且毁冠裂冕,望望然去之,矧於白首限滿之年,有何絲毫係戀之端,而憑藉眷毗,忍詬耐彈,更執掣籤之筒,重理京察之案哉,卽其風霜震剝之餘,精神之無望抖擻,且置無論,吾身之不正,又何有於甄別激揚,而今之士大夫,誠有操守,孰肯聽黜陟於臣手哉?夫都政之因循,細節也,名檢之蕩然,大防也,當此一初淸明之會,必務以寜激無渝之義,董率群工,敦尙廉節,然後人心悅服,禮義興行,雖怪鬼梗頑之輩,亦可以化龍蛇而爲赤子矣。此比諸銓格之按例趣辦,命令之有行無反,輕重緩急,奚啻較著,則臣之期於必伸,不特爲臣自處之義而已,在朝家風動淬礪之治,抑尤當瞿瞿却顧之不暇也,一日虛縻,如縛求解,玆敢披瀝弸中之懇,冀垂體下之仁,情迫辭溢,言不知裁。伏乞聖明,終始憐察,特遞臣銓銜,仍治臣積愆,使國綱不至掃地,私義得以自靖,臣不勝攢手血祝之至云云。答曰,省疏具悉。怪鬼悖說,何可至今提道,予之復授,卿之出膺,豈無啇量,而又何持難於行政,卿其勿辭行公。
甲子二月初五日未時,上御觀物軒。右議政入侍時,行左承旨洪義浩,假注書朴宗薰,別兼春秋金蓍根·趙雲翊,右議政金觀柱,以次進伏訖。觀柱曰,春日猶寒,近日聖體,若何?上曰,一樣矣。觀柱曰,寢睡·水刺之節,何如?上曰,一樣矣。觀柱曰,大王大妃殿氣候,何如?上曰,近日靡寧以過,昨今則比數三日前,少有差勝之候矣。觀柱曰,伏聞慈殿有靡寧之候,不勝焦慮矣,今伏承差勝之敎,下情慶幸,難以盡喩矣。觀柱曰,王大妃殿氣候,何如?上曰,一樣矣。觀柱曰,惠慶宮氣候,何如?上曰,一樣矣。觀柱曰,嘉順宮氣候,何如?上曰,一樣矣。仍敎曰,間有愼節云矣,今則如何?觀柱曰,臣出處江郊,寒感頻作,且素有神昏氣促之症,近復孔棘,今亦未得夬差矣,新年尙未仰瞻天顔,區區下情,不勝耿結之忱矣,今登前席,深切歡忭矣。上曰,卿之出城,萬萬過當矣,向見疏本,垂簾時則作相,撤簾時則求去,果有何依據,撤簾後則大臣,皆可不行公耶?觀柱曰,今承此敎,臣實萬死無惜矣,臣有自來避權要之株守,今未記其時,如何爲說,而辭不達意,臣之秉心,若有一毫近似於此,則是豈臣分乎?上曰,雖一日,湏行公也,不然則雖萬番辭遜,必無許副之理矣。觀柱曰,臣雖無狀,安敢欺心以達乎?上曰,書啓所陳,則予皆見之矣。觀柱曰,臣豈敢以前後有異乎,若然則已往,旣自殫竭駑鈍,以事我殿下,到今寧或以此萌於心乎?上曰,如卿所言,則今於撤簾之後,乃不行公,豈成說乎?觀柱曰,本有避權要之株守,故敢有此擧矣。上曰,雖然大臣其可盡去乎?觀柱曰,推庚申之心,見今日之勢,則殿下春秋,漸至鼎盛,聖學幾至成就,國勢比諸其時,不可同日而語,故臣有此語矣,聖衷未盡洞燭於小臣之心,誠有一毫此意,則臣將死不瞑目矣。上曰,怪鬼輩雖已收殺,今日世道,非卿莫可鎭安,予不復多誥,左相亦當勉出,卿湏自今行公,可也。觀柱曰,臣誠萬萬惶悚,而敢此仰陳矣,其間四五年,臣之本末長短,殿下旣已洞燭無餘,自來儱侗憒劣之物,蟄處鄕曲,百無所知,而猝地誤當委任,不識頭尾,莫省攸爲,至於殿陛出入之際,筵席奏對之間,觸處生疣,無一報效,殿下何所取於臣哉?上曰,所奏過當,予意俄已言之,出去視事,可也。觀柱曰,國家之置相,將以有益於國事也,如臣無似,聖鑑旣燭,安有一分所補哉,亟賜遞免,則臣當殫誠竭蹶,以報聖恩之萬一,願蒙生成之澤焉。上曰,所言皆過矣,慈殿尊號,尙未擧行,下情抑鬱,卿湏出去,與判府事相議,卽爲賓啓,可也。予亦當自內仰請,而賓啓,今日內爲之,可也。觀柱曰,尊號乃莫重莫大之典禮,今遇無前之大慶,尙未擧行,下情渴望,日以益深,方欲仰請矣。上曰,左相曾以此發端矣,今當勉出,而請號一時爲急,尊號若爲擧行,則左相亦豈不入來乎,雖今日,卽爲賓啓也。觀柱曰,下情尤以一時爲急,謹當積誠仰請矣,第左相,以體國大臣,必無不入之理,而一向尋鄕,甚悶矣,自上若不期於必致,則國事誠罔涯矣。上曰,左相所遭,乃故重臣事也,安得不處義,然亦當勉出,期於必致矣。觀柱曰,左相情勢雖然,今則慈聖殿下曁我殿下,昭晰無餘,古人則雖事係先故,自上洗滌之後,無不復出矣,見今朝象泮渙,世道波蕩,左相若不入來,實無收拾之望矣,臣雖在朝,卽一木偶人,向則隨左相後,與聞餘論,曾無一言一事之補助者,今日鎭定朝象之道,唯在左相之勉出,固知自上靡不用極,而竊不勝區區之望也。上曰,湏卽出去擧行也。觀柱曰,請號當與判府事相議爲之,而歲前筵中,旣承聖敎,便是已蒙允之事也。上曰,今則當爲仰請於慈殿矣。觀柱曰,其時慈聖,亦以今番則尤有異於向者所請爲敎,故自下皆以爲,今則只當擧行而已矣。上曰,出去與判府事相議,爲賓啓,可也。觀柱曰,自內亦卽仰請,期於準請,是臣之望也。上曰,如是也故,卿今出去,以文字入請,則予亦當自內仰稟矣。觀柱曰,俄承聖敎,不覺四體之投地,更無可達矣,第僚相入來之前,凡係廟謨,臣不敢獨爲擧行矣。上曰,右相亦豈不可做事乎?觀柱曰,旣有右位,則下位之不敢專,卽中書故事云矣,如今上號之事,則不可以常例言,謹當與判府事,相議擧行,而其外諸務,實難獨當矣。上曰,俄亦已言矣,鎭定世道,非卿無可恃矣。觀柱曰,是我聖上,猶有遺照於愚臣也,凡百事務,有才有知識,然後可以做去,如臣愚迷,雖於尋常格例,亦且矇然,此非但聖上之所洞燭,實是通朝之所共知也。上曰,過矣,俄已悉矣,出去卽爲賓啓也,且卿所愼,旣未夬差,不必長語,早爲出去,休息好矣。觀柱曰,煩瀆雖極惶悚,徐當更爲仰懇矣。上曰,不必更煩矣。觀柱曰,臣之逬出,固極惶悚,而臣於當初,聞有怪鬼之事,旣已奏達,欲見終始,故左相尋鄕之後,亦留數日矣,獨相專權之說,波蕩一世,以臣避權要之素守情地,百倍危蹙,按住不得,退出城外,前後逋慢之罪,萬死猶輕,而情則然矣,臣若復當權要之地,則狗彘將不食其餘矣,下敎如是,僚相入來之後,謹當隨衆出入,而姑俟日後,續當陳懇,垂終始之澤,臣實千萬血祝焉,上曰,所奏皆過矣。觀柱退出,上命退,承史以次退出。
甲子二月初五日酉時,上御觀物軒。時原任大臣,率禮堂請對入侍時,左副承旨金宗善,假注書朴宗薰,別兼春秋金蓍根·趙雲翊,行判中樞府事李時秀,右議政金觀柱,禮曹判書尹光普,參判吳泰賢,以次進伏訖。時秀曰,春寒猶不解,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。仍敎曰,俄者,以卽爲賓啓之意,言于右相矣,何爲請對乎?時秀曰,今玆上號,實非至今遷就之事,且於頃筵,慈敎已示許可之意,而間者臣等,或有情勢,或有疾病,尙今不能齊聲仰籲,聖上孝思,尙未克伸,臣等情理,益切顒望,蓋今番所請,與前日尤有別焉,聖母撤簾,隆養益至,鏤金刻玉,闡揚慈德,乃國家常行之典,臣非不知卽爲賓啓,而今此入侍,若蒙允許,則卽欲直爲擧行,故敢請登對矣。上曰,今爲賓啓,則當自內仰請,卿等出去,卽爲啓辭,可也。仍敎曰,判府事以情勢自引,萬萬過當矣,陳賀停止,慈敎縷縷,自予承順,非判府之所自奉承者,則有何可引之端乎?時秀曰,伊日臣與左相登筵,而自下承順,實從臣始,臣豈敢安於心乎,且以賤疾連苦,夙宵惶恐待罪矣,今承此敎,萬萬感惶矣,臣謹當依下敎,以賓啓仰籲矣。上曰,社稷親祭時,亞獻官判府事爲之,終獻官右相爲之,可也。時秀曰,社壇親享,乃盛擧也,群情欽頌,不容盡達,第今仲春,寒威尙不弛,侵夜勞動,恐有妨於愼攝之方,且爲慈殿釋慮之道,特命停止,是臣區區之望也。觀柱曰,俄亦仰聆玉音,似有感候,實不宜當寒勞動矣。上曰,觀其時日氣,當有下敎矣。時秀等先退,宗善曰,分內局提調兵曹郞廳差出,一時爲急,而吏判尙不擧行,何以爲之乎?上曰,此豈成說乎,連加申飭,可也。宗善曰,別兼春秋徐有恂,屢度催促,終不入來,方陳疏到院矣。上曰,幾度嚴飭,尙不入來,豈有如許事體,仍以前牌催促,違牌勿爲呼望,疏本亦勿捧入,可也。仍敎曰,卿宰出去時,金虎門當爲仍留,宣傳官使之待令,可也。宣傳官入來。上曰,宣傳官誰也?宗善曰,堂上宣傳官許溟矣。上曰,堂下宣傳官,使之更爲待令,可也。仍下標信,宗善傳于宣傳官。上命退,承史以次退出。
甲子二月初五日初更,上御觀物軒。左承旨入侍時,左承旨洪義浩,記事官朴宗琦,別兼春秋金蓍根·趙雲翊,以次進伏訖。上曰,都承旨牌去來,何以爲之乎?義浩曰,牌望姑未入來矣。上曰,待都承旨入來,當下鑰耶?義浩曰,都承旨入來,卽當下鑰矣。上曰,牌去來,注書出去知入,可也。賤臣承命出傳入奏曰,牌望姑不入來矣。上曰,許久留門爲難,姑爲下鑰,待都承旨入來,更爲留門,可也。仍命宣傳官待令,出給標信,上曰,別兼春秋徐有恂,牌去來催促,如入來,以仍留門許入,可也。又敎曰,戶曹參判兪漢謨,方直摠府云,俄下啓辭批答置之,今日內出牌,可也。賤臣承命出傳,義浩曰,戶曹參判,今夜出牌,則召牌,當以宣仁門隙入去矣。上曰,然則待下批,待明朝牌招,可也。賤臣承命出傳,義浩曰,別兼春秋徐有恂,特敎申飭之下,謂有情勢,來到朝房,屢度催促,無意承牌,事體所在,極爲駭然,所當重勘,而本院請推之外,無他可施之罰,何以爲之乎?上曰,吏判前後疏批,洞悉無餘,而旣已出膺,則其姪,有何獨自引義者,而焉敢如是乎,左右史其將不備乎,從重推考,各別嚴飭,更勿煩稟。出擧條義浩曰,徐有恂,渠有情勢,俄者上疏,不得上徹,故飭敎之下,如是違牌矣,上命書公事判付。大王大妃殿進御桂枝養胃湯一貼煎入,大王大妃殿進御桂枝養胃湯一貼煎入,王大妃殿進御加減流氣散停止,加減養胃湯,自今日一貼式煎入。竝出榻敎上命退,諸臣以次退出。
上在昌德宮。停常參·經筵。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金宗善曰,禮房承旨馳詣文廟,奉審摘奸以來。
傳于洪義浩曰,左承旨入侍。
藥房提調前望單子入之,尹光普落點。
李溏啓曰,卽者,漢城府郞廳來言,明日動駕時,本府堂上,當爲導駕,而判尹·左尹·右尹,俱爲未差云,未差之代,政官牌招,開政差出,待下批仍卽牌招察任,何如?傳曰,亞三銓旣入闕中,卽爲開政差出。
南公轍啓曰,分內醫提調·兵曹郞廳口傳差出之命,已至多日,而吏曹判書徐邁修,謂有情勢,屢度催促,無意擧行,事體所在,誠極未安,從重推考,何如?傳曰,允。今日政差出。
沈象奎,以義禁府言啓曰,明日擧動時,各差備都事,當爲備員,而都事洪羲謙移拜掌樂院主簿,其代令該曹,口傳差出,以爲分排之地,何如?傳曰,今日政差出。
洪義浩,以兵批言啓曰,訓鍊正前望中,在京無故人,只有二人,以二望擬入之意,敢啓。傳曰,知道。
有政。吏批,行判書徐邁修病,參判金勉柱進,參議朴宗來進,行都承旨南公轍進,以金邁淳爲校理,林蓍喆爲工曹判書,鄭大容爲判尹,徐瀅修爲左尹,申大羽爲右尹,趙尙鎭爲判義禁,宋銓爲同義禁,李義弼爲分內局提調,金達淳爲司䆃提調,徐邁修爲掌樂提調,徐邁修爲惠民提調,吳聖根爲兵曹正郞,盧爲禮曹佐郞,趙象基爲兵曹佐郞,李翼榮爲刑曹佐郞,朴宗祐爲英陵令,金民柱爲禁府都事,申光軾爲北靑府使。
洪義浩,以兵批言啓曰,南兵使,今當差出,而擬望之人乏少,承旨竝擬,何如?傳曰,允。
兵批,判書金達淳進,參判尹東晩病,參議朴奎淳病,參知朴崙壽入直進,行左承旨洪義浩進,以尹博圭·李晉祥爲同知,朴漢斗爲五衛將,具泓愼爲慶熙將,李春英爲訓鍊正,金樂淳爲管城將,李師春爲蟾津別將,護軍姜瀗·崔雲羽·尹博圭·韓芷,副護軍張錫胤·趙萬元·金明淳·曹錫中·李顯默·李東稷·閔昌爀·李民秀·李翼鉉·申百祿·李秀林·宋應休·李海升·金致煥·李遇·柳成逵副司直閔師宣·李東煥·趙台榮·鄭彦仁·李勉昇·申溆·李海淸·李宗烈·姜世白·李運恒,副司果具康·李久源,副司正朴宗薰竝單付,以沈鑏爲南兵使。
金宗善啓曰,內醫院官員來言,分提調李義弼,身病甚重,明日監煎,不得入來云,卽爲牌招,何如?傳曰,許遞。
再政。以黃昇源爲分內醫提調。
行判中樞府事李時秀,議政府右議政金觀柱,領郭寧府事金祖淳,兼戶曹判書李晩秀,判敦寧府事朴準源,行議政府左參贊趙尙鎭,行刑曹判書趙鎭寬,行議政府右參贊黃昇原,行吏曹判書徐邁修,知敦寧府事李彦植,行大護軍崔東岳·金思穆·洪明浩·李集斗,知中樞府事洪義謨,禮曹判書尹光普,行大護軍蔡弘履·李義弼·韓晩裕·林蓍喆,兵曹判書金達淳,行護軍申大顯·李健秀,吏曹參判金勉柱,刑曹參判李尙度,戶曹參判兪漢謨,行護軍李勉兢·宋銓·徐瀅修,兵曹參判尹東晩,禮曹參判吳泰賢,行護軍李儒慶·李得濟·李仁秀·崔景岳·李儒敬·柳孝源·尹得逵·柳文植·朴基豐·申鴻周·白師誾·李堯憲,同知中樞府事鄭觀采,行護軍申大羽,吏曹參議朴宗來,戶曹參議朴宗慶,兵曹參議朴奎淳,參知朴崙壽,刑曹參議尹光顔,工曹參議李壽咸啓曰,今日臣等之請,不惟臣等之言,卽八域含生日夜顒祝之情也,不惟八域之情,卽我慈聖撤簾命下之日,臣等之所已仰奏於簾前者也,昨日筵席,我聖上所以特下溫音,指導臣等者也。天理人情之所同然,古禮國典之所當行,上下相孚,一言而定,春官筮吉,詞臣撰冊,刻畫金石,模繪日月,闡發我慈德,對揚我聖孝,何待臣等之費辭陳請,而臣等之率卿宰齋聲仰籲,所以重其事也,尊其禮也。惟我慈聖殿下,以妊姒之德,兼勛·華之功,毋臨一國,四十六年于玆,光贊聖祖,五紀之治,黃裳玄紞之儀,樛木葛覃之頌,著自宮壼,被之海宇,詩·書所載,莫之與京,我慈聖有焉。當乙丙授受之日,默運慈衷,保翊寧考,破群兇螮蝀之翳,尊宗社磐泰之鞏,我慈聖有焉,逆宗權兇,蛇結蚪蟠,伏莽之禍,迫在呼吸,而十行慈綸,昭揭討復之義,誔擧吉嘉之禮,以篤迓庚戌生聖之慶,我慈聖有焉。庚申天崩之變,國勢綴旒,人心波盪,岌岌乎莫可底定,而穆臨簾帷,護我聖躬,四百年宗國,幾危復安於一轉移之間,我慈聖有焉,臨朝四載之間,所追述者,先王之志事也,所闡明者,先王之大義也。掃蕩兇窩,誅極姦壬,廓邪沴之滔天,煥彝倫之揭日,區宇寧謐,朝野淸明,以至一政一令,動合天則,嘉謨徽烈,史不勝書,惠澤旁流於蔀屋,至誠上格於穹玄,茀祿滋至,景運無疆,猗歟盛矣,臣等拙訥之辭,固不能形容萬一,而古所稱女中堯舜,亦何足比擬於今日之慈德哉?伏況聖籌鼎盛,慈心愉悅,誕宣明命,爰撤簾儀,釋王務之憂勤,膺內朝之隆養,此尤載籍以來所未有之盛事也,又伏況今歲甲子,卽我慈聖寶籌六旬之年也。昔我寧考在宥之日,以擬待是年,揚徽致隆,明詔于臣隣,天序載回,玉音如在,以我慈聖念昔之聖懷,我聖上繼志之孝思,戚然而感,犁然而契,夫豈待臣等之言哉?壬戌上號之請,常典所載,而慈意執謙,終靳允兪,元月呼嵩之禮,吉日已涓,而慈心警災,旋命寢閣,臣等雖將順慈旨,黽俛退竢,而群情之抑鬱,邦禮之虧闕,亦已多矣。今者慈德益光,慈烈益宏,慈齡益邵,慈庥益盛,値此千年一有之會,久稽列朝應行之典,則豈可曰今日國有臣乎,此聖上所以有昨筵之敎也,臣等所以有今日之請也,亦惟我慈聖,功化旣成,福祿彌隆,享頤壽於長樂,受鴻名於聖上,光莫尙焉,慶之大也,雖以撝謙之慈德,豈不怡然俯循於臣等之請乎?謹稽國朝故事,賓啓請號,不待屢瀆而始允,誠以擧國同情,不可終遏也。伏乞仰稟慈聖,亟擧縟禮,以答億兆蹈忭之忱,千萬顒祝,惶恐敢啓,答曰,昨今連爲自內仰請,而慈心過加謙抑,不卽允許,方切悶鬱矣。
南公轍啓曰,明日大駕詣社稷,入齋室後,大王大妃殿·王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
傳于金宗善曰,發遣吏郞,諸執事淸齋與否,摘奸以來。
以副校理朴宗正牌不進罷職傳旨,傳于金宗善曰,只推。
以開城留守徐美修狀啓,今年聚點,待秋成擧行,令廟堂稟旨分付事,傳于洪義浩曰,依狀請施行事,回諭。
南公轍,以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣,侍從臣父年七十人,別單書入之意,敢啓。傳曰,知道。
金宗善,以奎章閣言啓曰,守宮檢校直提學鄭大容,待明朝牌招,何如?傳曰,允。
甲子二月初六日初更,上御觀物軒。左承旨入侍時,行在承旨洪義浩,假注書朴宗薰,別兼春秋洪秉喆·趙雲翊,以次進伏訖。上曰,雖非毛具之時,若値日寒,則或因下敎,百官煖帽,侍衛毛具,有爲之之例耶?義浩曰,然矣。上曰,然則明朝毛具令,書出文跡,可也。義浩曰,百官煖帽,亦使之一齊着之乎?上曰,使皆一齊着之,行祭時,亦皆着之,可也。仍敎曰,別兼春秋徐有恂入來乎?義浩曰,以有情勢,尙不入來,所當請罪,而旣有更勿煩稟之敎,故不得請罪矣。上曰,事甚駭然矣。義浩曰,藥房提調趙尙鎭,俄於門限前退歸時,吐血之症大作,雖是本病,明日擧動,勢難隨駕云,故敢達矣。上命書傳敎曰,藥院提調,聞有實病,許遞,前望單子入之,義浩承書,讀奏訖。上下公事,義浩讀奏,承書判付訖,傳曰,大王大妃殿進御桂枝養胃湯前方中,人蔘加一錢,一貼煎入,一貼製入。出榻敎傳曰,大王大妃殿進御三錢重人蔘粟米飮,自明日一貼式煎入。出榻敎上命退,諸臣以次退出。
上在社稷。停常參·經筵。
大駕詣社稷,入齋室後,內閣·政院·玉堂·藥房,口傳問安。答曰,知道。仍詣壇上奉審,省牲省器後,內閣·政院·玉堂·藥房口傳問安。答曰,知道。大王大妃殿·王大妃殿·惠慶宮·嘉順宮,遣承旨朝問安。答曰,知道。遣承旨夕問安。答曰,知道。行祭後,內閣·政院·玉堂·藥房,口傳問安。答曰,知道。朝廷二品以上,單子問安。答曰,知道。
金宗善啓曰,明日,動駕相値,再明日,毓祥宮春享祭齋戒相値,視事頉稟之意,敢啓。傳曰,知道。
洪義浩啓曰,來十一日,朝參日次矣,敢稟。傳曰,停。
金宗善啓曰,來十一日,輪對日次矣,敢稟。傳曰,當次人受點,後日次待令。
洪義浩啓曰,今日動駕時,入直禁軍·挾輦軍·槍劍軍,除出標信請出之意,敢啓。傳曰,知道。
洪義浩啓曰,司僕內乘來言,捲簾,取稟。傳曰,捲三面。
傳于洪義浩曰,侍衛軍兵毛具。
金宗善啓曰,卽者,社稷署官員來言,今日親祭時,本署提調,當爲進參,而提調趙尙鎭,身病猝重,不得進參云,卽爲牌招,何如?傳曰,許遞,前望單子入之。
社稷提調前望單子入之,李集斗落點。
洪義浩啓曰,百官入參時,社稷大門及作門開門次,標信請出之意,敢啓。傳曰,知道。
金宗善啓曰,禮貌官來言,百官稟旨就次。傳曰,知道。
朴命燮啓曰,臣命燮,以大王大妃殿·王大妃殿·惠慶宮·嘉順宮問安進去,下直之意,敢啓。傳曰,知道。
南公轍啓曰,大王大妃殿·王大妃殿·惠慶宮·嘉順宮夕問安,何承旨進去乎?敢稟。傳曰,右副承旨進去。
李溏啓曰,臣溏以大王大妃殿·王大妃殿·惠慶宮·嘉順宮夕問安進去,下直之意,敢啓。傳曰,知道。
傳于洪義浩曰,還宮內門路,以賓陽門爲之。
傳于金宗善曰,發遣吏郞,諸執事淸齋與否,摘奸以來。
金宗善,以奎章閣守宮檢校直提學意啓曰,夜間閣內諸處,無事之意,敢啓。傳曰,知道。
洪義浩,以訓鍊都監言啓曰,今二月初七日社稷擧動時,因兵曹節目,銅龍門軍三十七名,建陽門軍七十四名,西營軍四十名,東營軍四十二名,集春營軍四十名,各其將官率領,與禁衛營·御營廳鄕軍,替代入直,還宮後,還爲替直之意,敢啓。傳曰,知道。
洪義浩,以御營廳言啓曰,今二月初七日社稷動駕時,東營·集春營入直軍,以訓局餘軍替代事,自兵曹節目啓下矣,東營·集春營入直將官軍兵,依定式待標信,與訓局餘軍,替代出用,而還宮後,還爲入直之意,敢啓。傳曰,知道。
甲子二月初七日辰時,大駕詣社稷。大祭親行入侍時,行都承旨南公轍,行左承旨洪義浩,右承旨沈象奎,左副承旨金宗善,右副承旨李溏,同副承旨朴命燮,記事官朴宗琦,假注書朴宗薰,記注官白慶楷,別兼春秋趙雲翊,直提學金近淳,檢校直閣徐榮輔·朴宗慶,以次隨駕,鼓三嚴,左通禮詣閤外,跪啓外辦。上具遠遊冠·絳紗袍,乘輿以出。宗善曰,今日動駕時,嚴鼓徑打於三嚴未下之前,事極駭然,當該禁漏官,令攸司從重科治,何如?上曰,事過後,從重科治,可也。出擧條宗善曰,別兼春秋徐有恂,前後飭敎,何等截嚴,而奉牌朝房,已至多日,連爲催促,終不入來,今日動駕,以致左右史之不備,道理分義,萬萬未安,所當重勘,而本院請推之外,無他可施之罰,何以爲之乎?上曰,拿處,可也。出擧條上由協陽門·肅章門,至仁政門外。左通禮跪啓請降輿乘輦,上降輿乘輦,左通禮跪啓請執圭,公轍跪進圭,上執圭。左通禮跪啓請進發,左右通禮前導,由進善門至禁川橋,上敎義浩曰,守宮閣臣入來耶?義浩曰,今已入來矣,至敦化門外。左通禮跪啓請少駐,敎侍臣上馬,贊儀傳唱,侍臣上馬訖。左通禮跪啓請進發,駕動,宗親文武百官鞠躬,駕過平身,以次侍衛,至社稷大門外。左通禮跪啓請釋圭,上釋圭,公轍跪受圭。左通禮跪啓請降輦乘輿,上降輦乘輿。左右通禮前導,由東門以入,駕至神門外。左通禮跪啓請降輿,上降輿,步過前路。左通禮跪啓請乘輿,上乘輿,左右通禮前導,至大次前。左通禮跪啓請降輿,上降輿,左右通禮前導入大次,省牲器,時至,左通禮詣大次前,跪啓外辦。少間,又啓請出次,上仍具遠遊冠·絳紗袍以出,左右通禮前導,至西門外。左通禮跪啓請執圭,公轍跪進圭,上執圭,左右通禮前導以入,陞自北陛,詣省器位,以次視滌濯,執事者,以次擧羃告潔訖。左右通禮導上,還出西門外,禮曹判書導上,詣省牲位北向立,禮曹判書進前俯伏,跪啓請省牲,退立於左,掌牲令,率其屬牽牲,自西行過少進,南向跪擧手曰腯,還復位,大祝各巡牲一帀,東向擧手曰充,俱還復位訖。判府事李時秀等,進伏奏曰,親臨省牲,勞動旣多,聖體,若何?上曰,一樣矣。時秀曰,春陰猶濃,峭寒不解,侵夜將事,實不宜於節宣之方,亟命回鑾,是臣等區區之祝也。上曰,不至甚寒,欲觀晩後日氣爲之矣,禮曹判書導上,還至大次前,禮曹判書跪啓請釋圭,上釋圭,公轍跪受圭,上入大次,贊儀稟旨,敎群臣各就次,宿衛如常,日入,義浩稟旨,令宣傳官,命各營懸燈,刁斗如常,三更五點,左通禮詣大次前,跪啓外辦。上具冕服以出,禮儀使導上至西門外,禮儀使跪啓請執圭。公轍跪進圭,上執圭,禮儀使導上入自西門,詣版位南向立,禮儀使跪啓有司謹具請行事,大祝各瘞毛血於坎,協律郞跪俯伏擧麾興,工鼓祝,軒架作順安之樂,烈文之舞,樂七成,禮儀使啓請鞫躬四拜興平身,上鞠躬四拜興平身,樂八成,協律郞偃麾,工戞敔樂止,近侍與進幣爵酒官,奠幣爵酒官,以次盥洗就位訖,禮儀使導上,詣盥洗位南向立,禮儀使啓請搢圭,上搢圭。近侍取匜沃水,取槃承水,上盥手,近侍跪取巾於篚以進,上帨手訖,禮儀使啓請執圭,上執圭。禮儀使導上詣國社壇,陞自北陛,登歌作肅安之樂,烈文之舞,禮儀使導上,詣國社神位前南向立,禮儀使啓請跪搢圭,上跪搢圭。禮儀使啓請三上香,上三上香訖。進幣爵酒官,捧幣篚跪進,禮儀使啓請執幣獻幣,上執幣獻幣,奠幣爵酒官,傳捧奠于神位前。禮儀使啓請執圭俯伏興平身,上執圭俯伏興平身,禮儀使導上,詣后土氏神位前西向立,上香奠幣如右,登歌止,禮儀使導上降自北陛,詣國稷壇,上香奠幣如初訖。禮儀使導上,降自北陛復位,祝史抽扄委于鼎右,除羃加匕于鼎,典祀官以次升,牛羊豕,各實于牲匣,薦俎官捧俎,捧俎官,各捧牲匣,典祀官引饌入,軒架作雍安之樂,諸大祝,迎饌於壇上,薦俎官,以次跪奠,啓牲匣蓋訖。禮儀使導上,詣國社尊所東向立,登歌作壽安之樂,烈文之舞,進幣爵酒官,酌醴齊訖。禮儀使導上,陞自北陛,詣神信前南向立。禮儀使啓請跪搢圭,上跪搢圭,進幣爵酒官,捧爵跪進,禮儀使啓請執爵獻爵,上執爵獻爵,奠幣爵酒官,傳捧奠于神位前。禮儀使啓請執圭俯伏興少退南向跪,上執圭俯伏興少退南向跪,樂止,大祝進神位之右,西向跪讀祝文訖,樂作。禮儀使啓請俯伏興平身,上俯伏興平身,樂止。禮儀使導上降自北陛,詣后土氏位,行初獻禮如右,次詣國稷壇,行禮如初訖。禮儀使導上降復位,文舞退武舞進,軒架作舒安之樂,舞者立定,樂止。禮儀使啓請入小次,導上至小次前,啓請釋圭,上釋圭,公轍跪受圭,上入小次,軒架作壽安之樂,昭武之舞,亞獻官行亞獻禮訖,終獻宮行終獻禮訖。禮儀使啓請出次,上出次。禮儀使啓請執圭,公轍跪進圭,上執圭。禮儀使導上陞自北陛,詣飮福位南向立,大祝以爵授進幣爵酒官,進幣爵酒官,捧爵東向跪進。禮儀使啓請跪搢圭,上跪搢圭。禮儀使啓請受爵,上受爵飮訖。進幣爵酒官,受爵以授大祝,大祝受復於坫,大祝以俎授薦俎官,薦俎官捧俎東向跪進。禮儀使啓請受俎,上受俎,以授近侍,近侍捧俎以出。禮儀使啓請執圭俯伏興平身,上執圭,俯伏興平身,禮儀使導上降復位。禮儀使啓請鞠躬四拜興平身,上鞠躬四拜興平身,諸大祝進徹邊豆,登歌作雍安之樂,徹訖,樂止,軒架作順安之樂,禮儀使啓請鞠躬四拜興平身,上鞠躬四拜興平身,樂一成止,禮儀使導上至望燎位北向立,大祝取祝幣,詣望燎位,以幣焚於爐,又取黍稷飯,藉用白茅,束之以篚,取祝板置於坎,置土半坎,禮儀使跪啓禮畢,導上出西門。禮儀使啓請釋圭,上釋圭,公轍跪受圭。禮儀使導上還大次,還宮時至,左通禮跪啓外辦。上具遠遊冠·絳紗袍以出,左通禮跪啓請乘輿。上乘輿,上曰,還宮問安,勿爲之。出榻敎左右通禮前導,至神門外,左通禮跪啓請降輿,上降輿步過前路。左通禮跪啓請乘輿,上乘輿,左右通禮前導,至大門外,左通禮跪啓請降輿乘輦,上降輿乘輦。左通禮跪啓請執圭,公轍跪進圭,上執圭。左通禮跪啓請進發,駕動,宗親文武百官鞠躬,駕過,平身以次侍衛,還宮如來儀,上由賓陽門還內,左通禮跪啓解嚴,放仗訖。傳曰,大王大妃殿進御桂枝養胃湯一貼煎入。出榻敎諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·藥房,經宿口傳問安。答曰,知道。朝廷二品以上,單子問安。答曰,知道。
洪義浩啓曰,司僕內乘來言,捲簾,取稟。傳曰,捲三面。
沈象奎啓曰,合辭方張之時,兩司無詣臺之員,事甚未安,除在外未署經外,未肅拜·呈告人員,竝卽牌招,何如?傳曰,允。
金宗善啓曰,判義禁趙尙鎭,同義禁宋銓除拜後過三日,不爲出肅,事甚未安,竝依定式,推考警責,仍卽牌招察任,何如?傳曰,允。
金宗善啓曰,漢城判尹鄭大容,旣入闕中,不爲肅謝,直爲出去,事甚未安,推考,何如?傳曰,允。
金宗善啓曰,今日問安,玉堂未及進參,事甚未安,推考,何如?傳曰,允。
傳于金宗善曰,禮房承旨·右副承旨·同副承旨,分詣受香所,奉審摘奸以來。
傳于南公轍曰,諸承旨持公事入侍。
右副承旨金宗善書啓,臣承命馳詣南壇,壇上神位版奉審則無頉,祭物祭器祭井看審則精潔,諸執事·進排官·佾舞工人摘奸則無頉矣,臣則仍留享所,待將事畢,神位版還奉安後,復命之意,敢啓。傳曰,知道。
沈象奎啓曰,行大司憲李直輔,掌令兪漢人在外,執義李基慶,掌令姜彙鈺牌不進,持平鄭日泰未署經,鄭淳民陳疏入啓,監察茶時之意,敢啓。傳曰,知道。
以大司諫李文會,司諫玄重祚,獻納愼性眞,執義李基慶,掌令姜彙鈺牌不進罷職傳旨,傳于沈象奎曰,只推。
行判中樞府事李時秀,議政府右議政金觀柱,領敦寧府事金祖淳,兼戶曹判書李晩秀,知中樞府事具㢞,行刑曹判書趙鎭寬,行議政府右參贊黃昇源,行吏曹判書徐邁修,知敦寧府事李彦植,行大護軍崔東岳·金思穆·蔡弘履·李集斗,知中樞府事洪義謨,禮曹判書尹光普,行大護軍韓晩裕,兵曹判書金達淳,工曹判書林蓍喆,行護軍申大顯·李健秀,吏曹參判金勉柱,行護軍李勉兢,刑曹參判李尙度,戶曹參判兪漢謨,漢城府左尹徐瀅修,兵曹參判尹東晩,禮曹參判吳泰賢,行護軍李儒慶·李得濟·李仁秀·崔景岳·柳孝源·尹得逵,同知中樞府事鄭觀采·柳文植,行護軍朴基豐·申鴻周·白師誾·李堯憲,漢城府右尹申大羽,吏曹參議朴宗來,戶曹參議朴宗慶,兵曹參議朴奎淳,參知朴崙壽,刑曹參議尹光顔,工曹參議李壽咸啓曰,臣等覩逞牒所希之慶,述我家卽然之禮,同聲仰籲,恭竢明命,迺者,慈衷執謙,一兪遽靳,臣等誠不禁徊徨抑鬱之至,猗歟今日,卽我慈聖釋煩就閑之後,而我聖上千乘致養之初也。恭惟國朝故事,實爲今日之權輿,而百世之準則,時之相符,事之相侔,前聖後聖,其揆一也,伏況我慈聖殿下,尤有大焉。嗚呼,自丙丁以還,至于今日,國勢之難虞,凡幾遭矣,翊扶密贊,轉危爲安,回綴旒而盤泰,廓氛翳而淸明,致有我聖考二紀之至治者,繄誰之力也。當天地崩坼之日,循群下涕泣之請,上而保護聖躬,下而登崇善類,朝野晏如,人心帖然,使我四百年宗社,得至有是日者,翳誰之力也。一日無義理,國而不國,揭日星於中天,森衮銊於黜陟,俾環東土民生,曉然知陰陽黑白之分者,翳誰之力也。討邪誅妖,闢之廓如,掃盡腥穢之氣,全我禮義之邦,唉彼愚夫愚婦,得免於夷狄禽獸之歸者,翳誰之力也。至若光撤簾帷,躬釋萬機,斷自聖衷,允合常經,慈覆之至化普訖,長樂之隆養是享,天休滋至,福祿無疆,此又千古后妃之所未有也,豐功嵬烈,史不勝書,至仁盛德,民無能名,此非臣等之言,卽國人之言也。非國人之言,實天下萬世之公議也,於乎盛哉。夫有非常之德,必有非常之名,古今有國之所同,而節文儀則之所由起也,設或考之邦禮,創未曾有,行之而宜,則謂之義,上自合於天理,下允叶於人情,矧惟邦家舊例,式成彝章,而非今日之義起者乎?臣等雖鹵莽淺薄,豈敢以多華少實之辭,違經遜義之擧,莫體沖挹之慈德,徒煩覼縷之强請哉?伏願殿下,申將舊典之不可不遵,群情之不可不從,積誠仰勉,亟回慈心焉,答曰,屢屢仰請,今始蒙允,不勝喜幸矣。
洪義浩啓曰,時原任大臣,有稟定事,率禮堂來詣請對矣。傳曰入侍。
傳于金宗善曰,發遣吏郞,諸執事淸齋與否,摘奸以來。
南公轍啓曰,吏曹判書徐邁修,參刑金勉柱,參議朴宗來牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更牌招,何如?傳曰,允。
南公轍啓曰,吏曹判書徐邁修,參判金勉柱,參議朴宗來再牌不進,推考傳旨及罷職傳旨,今方捧入,而特敎申飭之下,如是屢違,不卽擧行,事體所在,誠極未安,判書·參判,所當更請牌招,而係是一日三牌,何以爲之?敢稟。傳曰,今日開政,所重何如,而吏判之如是屢違,豈可成說乎?此啓辭勿施,仍以前牌催促。
以吏曹參議朴宗來牌不進罷職傳旨,傳于南公轍曰只推,一體更爲牌招。
傳于洪義浩曰,坐直承旨入侍。
以別兼春秋徐有恂拿處傳旨,傳于沈象奎曰分揀。
南公轍,以吏批言啓曰,大司憲今當差出,而前望中,無故之人,只有二人,故以二望擬入之意,敢啓。傳曰,知道。
有政。吏批,行判書徐邁修進,參判金勉柱進,參議朴宗來進,右承旨沈象奎進,啓曰,副提學今當差出,而擬望之人乏少,承旨及外任,竝擬,何如?傳曰,允。以李敬一爲大司憲,南公轍爲副提學,金觀柱爲上尊號都監都提調,提調李晩秀·尹光普·林蓍喆,郞廳宋欽詩·金世根·尹致任·徐有昌·金鳳淳,以上竝單付,司導奉事趙宅謙繕工奉事趙煐相換。
洪義浩啓曰,兵批無緊窠,吏批無送西之人,無政事之意,敢啓。傳曰,知道。
以忠淸水使金守基啓本,殿宇材木所載船致敗,護送官及領運差使員等罪狀,令攸司稟處事,傳于洪義浩曰,觀此狀辭,材船之致敗姑無論,人命之致傷,至於三人,其爲驚慘,非比尋常,載運與護送之節,若能十分惕意,豈有是患,爾則從重推考,護送官及領運差員,竝拿致爾營,決棍懲勵,因此思之,今番材力斫運之際,難保其無弊,若或有一毫害及小民之事,則豈可成說,殿役可停,民弊不可貽也,爲道帥臣守宰者,若不體予此意,則其罪當何居,廟堂將此辭意,卽爲星火行會於各該道事,分付。
金宗善,以奎章閣言啓曰,大駕今已還宮,守宮檢校直提學鄭大容,依定式減下,何如?傳曰,允。
南公轍,以吏曹言啓曰,因承政院啓辭,守令薦應薦不薦人,令該曹察推事允下矣。行廣州府留守金載瓚,行上護軍李秉鼎·尹師國,行知中樞府事具㢞,行上護軍徐秉德·李邦一·鰲恩君李敬一,知敦寧府事李書九,行大護軍金思穆·洪明浩·李義弼·李集斗,知中樞府事洪義謨,行護軍李鼎揆,同知中樞府事宋鍈,行護軍白師謹·姜彝正·李勉兢·宋銓·李儒慶·鄭日煥·金魯忠,漢城府右尹申大羽,行護軍申大顯·李仁秀,完恩君崔弘毅,禮曹參議金履永,敦寧府都正尹昌淳,北兵使金爔,定州牧使沈能弼,軍資監正鄭最成,俱爲應薦而不薦,竝推考警責,何如?傳曰,允。
洪義浩,以兵曹言啓曰,因承政院啓辭,邊將應薦不薦人,令該曹察推事允下矣,行廣州府留守金載瓚,行上護軍李秉鼎·尹師國·徐秉德,行知中樞府事具㢞·鰲恩君李敬一,知敦寧府事李書九,行大護軍金思穆·洪明浩·李義弼·李集斗·李邦一,知中樞府事洪義謨,同知中樞府事宋鍈,行護軍李鼎揆·白師謹·姜彝正·李勉兢·宋銓·李儒慶,禮曹參判吳泰賢,漢城府右尹申大羽,行護軍鄭日煥·金魯忠·豐寧君趙觀鎭·韓恩君李元采·完恩君崔弘毅,行護軍申大顯·李仁秀,北兵使金爔,禮曹參議金履永,敦寧府都正尹昌淳,定州牧使沈能弼,司僕寺正李東冕,軍資監正鄭最成,俱爲應薦而不薦,竝依定式,推考警責,何如?傳曰,允。
金宗善,以禮曹言啓曰,卽接大丘幼學全弼舜呈狀,則以爲,矣身,嫡妾俱無子,以同生兄弼宗第二子載祜,欲爲繼後,兩家相議完定,而未及禮斜之前,弼宗夫妻俱歿,不得循例禮斜,依定式草記稟處事呈狀,而一邊之言,有難準信,使其門長,具由呈狀,則門長幼學全弼邦之狀辭,亦如全弼舜所訴矣,曾因大臣筵達,兩邊與受,明有可據,而不得登聞者,許令該曹,論理草記事允下,而全弼舜所訴旣如此,依大臣筵奏定式,全弼宗第二子載祐,立爲全弼舜之後何如,傳曰,允。
洪義浩,以兵曹言啓曰,卽接慶熙宮入直衛將殷連興牒報,則崇義門內中松一株,拔根顚仆云,令該所,依例斫去之意,敢稟。傳曰,知道。
行史曹判書徐邁修疏曰,伏以親祼方邱,禮擧春社,天氣淸明,鑾蹕穩旋,臣民慶忭,曷有其極,仍伏念臣,一自向筵陳暴之後,尙庶幾上天至化,大防有截,此生此職,不復以去就爲憂,而惟是進幣爵酒之任,義同往役,誠切駿奔,拚棄廉隅,冒沒承當,傍手之嗤點,知應如屋,而凡屬於銓注者,雖在家口傳,視作鐵限,力抗威命,則臣固老悖,豈其於自已冷煖,無所斟量而然哉,今焉祀典成矣,臣責塞矣,以朝廷處臣之道言之,決不當一向羈馽,重貽瞻聆之駭笑,以大政愆期之弊言之,尤不容一刻虛縻,滋致中外之瘝曠,臣之遞此正其時,而臣竊覸聖朝禮使之政,每軫古聖王敬蠲朝集之訓詞,非不曲諒其不得不去之情勢,而必待其人之自陳者,所以存體貌也,礪名檢也,臣何敢以屢瀆爲懼,而趑趄囁嚅於不可失之機會哉,況今慈德揄揚,群情顒仰,賓啓日上,廷紳咸簉,而臣獨職名所拘,息偃其家,微忱莫效於同聲,義分都虧於占便,有臣如此,生不如死。伏乞聖慈,天地父母,哀憐臣生成臣,俾臣得以缷此重擔,快脫於睢盱傾軋之場,以全晩節,以保餘齒,不勝泣懇血願之至云云。答曰,省疏具悉。雖百疏千章,不行政之前,萬無曲循之理,卿出而行政之日,卽卿遞去之期也,卿誠欲必遞,湏早起行政,卿其自諒去就。
漢城判尹鄭大容疏曰,伏以親祼壇享,誠禮允備,夙戒鑾輅,聖體益康,臣民慶幸,胥告欣欣,仍伏念臣於歲初,以內閣守宮,荐承敦迫,冒犯違激,臣分虧矣,國體損矣,勘以當律,嶺海猶輕,而近畿行遣,特蒙寬典,曾未幾何,恩宥霈然,有若迷子之得罪,提誨以義方,顧復以慈恩,生成之澤,曲費造化,如臣不肖,何以得此於聖明之主也。北望攢祝,感極涕逬,竊自悼積釁難洗,大質已虧,此生此世,終無以報答洪私,不自意京兆除旨,遽及於含恩訟罪之中,臣聞命惝怳,撫躬踧踖,益無容措之地矣。臣於官職,苟可以黽勉行公,則前何敢終始力辭於守宮之命哉?守宮雖與官職差異,一番出膺,則便已束帶赴公,廁跡於簪紳之列也,不惟臣告退之義,由是徑庭,簡書在彼,醜穢逼人,其孰不望望然去,恥與之比肩乎,此臣所以寧被嚴譴,而不敢爲進身之計也。然日昨守宮,臣旣怵迫天威,冒沒趁召,反顧初心,只切忸怩于中,臣之從今處身,惟願屛跡仕路,稍存界限,爲一分自靖之道也,若使逡巡於守宮,而竭蹶於官職,則不啻爲辭萬而受十萬,旣不避慢命之誅,反自歸饕榮之科矣。臣雖甚愚頑,亦具一段彝性,豈不識屢違恩命之萬萬非義分所敢出,而冒進於不當進之地者,亦不免爲鄙夫之事君也,堂堂朝列,肅肅崇班,將焉用彼患失之類哉?旣入禁中,未克祗謝職名,退伏私次,自知罪上添罪,戰恐俟勘,寧欲溘然而不可得也。噫,臣本家世食祿,宦業相承,區區犬馬之誠,庶幾不後於人,忍欲便訣明時,歸身蓬蓽者,此豈臣所樂爲,而臣自釋褐之初,出入邇列,昵近淸光,瓊樓蓮燭,夢着不迷,乃今逖違天陛,安得無戀結之忱哉?第念莫嚴者廉防也,可畏者公議也,昭代之砥礪名檢,維持世道,卽公議與廉防,此或踰越,則上以辱朝廷之名器,下以壞士夫之風節,故朱夫子,以去就得失,謂有關於風俗之盛衰,大賢一言,誠可爲萬世法也。臣固百無肖似,而亦嘗備數於正卿之列,忝叨於冡宰之名,人微器濫,顚沛立至,瘡疣遍體,詬謗溢世,孤恩眷而爲君父之罪人,背義理而爲名敎之罪人,居銓地者,視臣相戒,而臣則爲薦紳之罪人,擬政望者,緣臣橫罹,而臣則爲士友之罪人,論其犯,則奚但以屛黜而勘斷也,語其材,則非特爲尺朽而廢棄也,臣於是,出無以藉手於奔走,居無以抗顔於稠廣,退蟄窮巷,默省愆尤,永絶當世之念,此實出於裁量參倚,勢不獲已而然耳,在朝家禮使之方,特許其謝公議而守廉防,則不爲無補於聖朝淸明之治矣。餘生不報之報,至願止此,抑臣自來譾劣,近益衰朽,雖使之陳力就列,了無一能之自效,而出處之踉蹌可笑,適足爲同朝唾罵之資而已,眞所謂非徒無益,而又害之,臣之可斥不可用,亦豈不審決於斯乎?臣聞明主,可以理奪,今臣株守之見,竊謂不至於無理,則雖淺誠拙辭,庶有望於至尊之孚感,玆敢披瀝血懇,冒瀆崇嚴。伏乞聖慈,天地父母,俯腸矜察,曲遂微諒,永判臣仕籍,俾得視息田間,歌詠聖澤,仍治臣逋慢瀆擾之罪,以昭法紀,以安私分,千萬幸甚,臣無任云云。答曰,省疏具悉。尙此爲引,過矣,卿其勿辭行公。
同義禁宋銓疏曰,伏以日吉辰良,有事方社,親薦馨香,禮成受福,竊不勝欣欣慶賀之忱,仍伏念臣,頃於諫職,自速重戾,善地薄竄,未足以少贖萬一,而伏蒙我慈聖與我聖上,天地於臣,日月於臣,俯諒情實,曲加涵貸,編配未幾,特賜宥還,以臣罪累,夫豈夢想攸料,歸對家人,聚首而泣,攢手而祝,不知此生此世,將何以少酬此恩山德海也,迺於屛伏兢惶之中,除旨聯翩,召牌踵臨,逖違之餘,固當感激殊私,顚倒叩謝,而第於其時,堂箚論列,極其深峻,至今追思,汗顔怔心,以臣愚昧,前後臺地,亦旣多且久矣。宜若略曉於體例間事,而去益昏滯,慮不周詳,所欲存者臺體,而竟歸於壞損,所當勉者對揚,而反涉於規避,撫躬慙恨,有難自明,人言之來,臣不敢逐一辨論,以傷體面,而第其事實,有不可不略暴者,僚臺狼狽之後,忝長一院,義難獨逭,則一番引退,臺體卽然,人或咎臣以不爲往復喉院,期於前啓之承批,而徑先退出,是固委曲周旋之論,而顧事面有掣礙者,臺廳封置之啓,卽被削諸臺之列書姓名者也,旣異補牘之還奏,又無已例之可援,仍以此紙,遽然更傳,是豈賤慮之所敢出乎?區區膠守,不過臺垣之故常也,彼蓋初不審量於事勢之如何?處義之當否,而徑加譏斥,辭氣崢嶸,相規之義,固如是乎,況合辭聯名之兩玉堂,卽與被勘兩臺一也,似當自引之不暇,而乃反聯章而論人,吁亦異矣。臣以此情地,雖時月已久,職名有異,而束帶周行,斷無其望,賓啓連日,群情顒祝,而一未趨參於齊籲之末,徊徨抑鬱,尤增罪戾。伏乞聖明,俯垂鑑察,將臣所縻,竝賜鐫削,俾全微諒,仍治臣逋傲之罪,以肅朝綱,千萬幸甚,臣無任云云。答曰,省疏具悉。卿其勿辭行公。
持平鄭淳民疏曰,伏以臣,以材則樗櫟也,以跡則鳧雁也,有無不關於淸朝,志見不媚於時樣,登第十年,一味塞兌,栢府新命,不意自致,且以臣母,年今八十有一,病淹床笫,縷息奄奄,臣無他兄弟,隻身相守,左右扶將,以若情勢,實難供職,臣非不知召命之不可違,分義之不可慢,而事親日短,至情攸在,庚牌之下,不敢承膺,伏願聖明,推錫類之孝,許禠鞶之恩,使臣得以救護母病,俾伸私情焉。臣於乞免之章,不宜攙及他說,而竊有區區憂歎者,今番洪履猷·李東萬·趙鎭井事出,而國事無可爲矣。噫,天之所以爲天者,不過有雨露霜雪之權,流行於兩間,可生者生,可殺者殺,而然有邪蜺之薄蝕,陰沴之孼芽,故天道戒消長之機,聖人愼扶抑之政,此其意豈亶然哉?誠以不如是則殆已,可不懼哉,近因履猷輩,公車堆積,尙殿下,一向靳持,不少開納,公議未伸,輿情轉激,而若其窩窟之所在,根柢之所關,猶未打破,依舊鶻圇,雖以渠供言之,爛熳和應,不無其人,未盡究覈,徑加酌處者,於刑不可,於恩不當,以殿下體天之道,何若是相反也?臺臣之章,金吾之疏,辭意灼然,公案昭然,雖使渠輩,自爲之說,渠不免於樂禍而誣人,何況憑藉莫重之地,醞釀不逞之計,嘯聚鬼蜮,網打搢紳,此若置而不問,則國勢之凜凜,直一髮耳。前後疏啓,不啻嚴正,臣不必更事疊床,而至於玄重祚疏,尤有所駭惋者,渠於鞫事方張之時,一疏再疏,旨意閃忽。噫,天下無心外之跡,跡苟是也。心亦可疑,司直之論,渠何敢自明,況秋曹諸囚,腸肚相連,一爲履猷,二爲東萬,三爲鎭井,打成一圈,和盤托出,今若不窮治其姦狀,明覈其根因,以爲塞源懲後之道,則竊恐種下生種。又不知生出幾履猷輩。伏願聖明,廓揮乾斷,三罪人及秋曹諸囚,更令王府,設鞫嚴覈,快正典刑,臣無任云云。省疏具悉。所陳諸囚事,他批已諭,爾其勿辭救護。
持平姜世白疏曰,伏以。歲籥載新,天休滋至,東朝撤簾,養隆千乘,北極臨扆,親摠萬機,慈德光于簡冊,聖孝準諸河海,縟儀已擧,輿情普歡。仍伏念臣,直一遐陬賤跡耳。濫竊科第,自甘樗散,于今十有一年矣,栖遑下僚,自知踰分,媒進榮塗,非所素期。況今蒲柳之質,已迫桑楡,更有何當世之念哉?迺於千萬夢寐之外,伏奉聖旨,以臣爲司憲府持平,繼而有馹召之命,受誥之日,鄕閭動色,蓬蓽生輝,臣是何狀人,蒙被特拔之恩於始初淸明之會,若是之隆也,臣雙擎震懍,實不知措躬之所也。念臣才至魯也,性至愚也,百無肖似,最居人下,而猥蒙先大王特達之知,簡拔於應製之列,褎然置多士之首,欲報知遇,際天無極,而滄桑遽變,萬事已訖,追先報今,臣亦具一端秉彝,而臣身臣自知之,尋常職事,猶不堪備任使,況臺閣言責,是何等峻選也?風采蔑劣,旣之警動之姿,言議巽軟,又無彈壓之具,則臣豈有一分堪承之望,而恩命鄭重,逋慢是懼,驅策登途,以爲拜章冀免之計矣。行未半塗,宿祟痰咳之症,猝地食滯之病,交發於冒風趲程之餘,嘔泄無數,喘咳斗劇,飮啖全減,氣息綿綴,鳥棧一步,更無前進之望,不得已縣道呼籲,仰暴情病。伏乞天地父母,曲加矜諒,亟收成命,仍治臣違傲之罪,以肅朝綱,以安私分焉。臣於乞免之章,何敢贅及他說,而第今遇災求助,綸綍懇至,奉讀以回,感淚自零,臣雖蒙無知識,敢不竭其愚忠,以效芹曝之誠乎?惟我殿下,以神聖之德,英睿之資,承天休命,際時多艱,沖齡御扆,深惟負荷之重,隻日臨筵,克勵講學之志,對越之誠,匪懈於夙宵,懷保之仁,罔間於斯須,殿下之於敬天勤民之道,可謂至矣,而夫何天心未豫,鬱攸爲災,自西自北,大都灰燼,摠土之庫,宗伯之府,以至數百年法殿,盡入於回祿。嗚呼,此非水旱風霜尋常災眚之比,則豈非大可懼哉?臣不敢知今日召災之由,果在何事,而臣伏讀引咎聖旨中,有曰其或典學不篤,莅事不勤,使百工恬憘,庶績叢脞,則咎徵何所不由,大哉,王言,推此心以往,成湯之雨,可致也,景公之星,可徙也。何患乎轉災而爲祥也?臣請推演聖旨,以進蕘說,可乎?夫學之一字,固是老生常談,而前後廷臣之必以此進戒者,以其御世出治之大本·大要,不外此也。嗚呼,典學將以進德也,今我殿下,日御延英,講論經籍,聖學日就,聖德日進,則殿下之學,不可謂不篤,而仁愛之天,告警若是,則殿下之典學,或有所未盡於進德之實耶?臣聞德惟善政,夫政者,人主所以爲治之方也,德者,人主所以出治之本也,有是德則有是政,無是德則無是政矣。是故,古之哲辟,欲修其政,則必先懋德,德旣進而政之不擧者,未之有也,德者,何也?行道而有得於心之謂也。是故,躬行心得,踐履眞實者,德也,或貳或參,間以虛假者,非德也,服膺古訓,充養體驗者,德也,記誦章句,無得於己者,非德也。我殿下,天資卓越,問學高明,造道之深,育德之厚,有非疎逖賤臣所可窺測,而有諸中者,必形諸外,臣竊以今日之災,推之,今日之政,臣恐殿下之於進德,勤於記誦,而或歉於體驗之工歟,忽於操存,而或怠於躬行之實歟?箚批之間,或加摧折,而有遜虛受之量,辭敎之下,或露鋒潁,而有欠沈厚底意,則殿下之德,或未臻於純一之域歟?典學雖篤,而進德之方,猶有所一分未盡,則我殿下誠敬之工,未至而然歟?誠敬者,乃典學進德之根柢也。傳曰,不誠無物,先儒曰,涵養須用敬,夫眞實不息之謂誠,主一無適之謂敬,誠焉而苟有一息之間斷,則非所謂不息也,敬焉而苟有一念之貳參,則非所謂主一也。臣未敢知殿下,於宮庭屋漏之間,果能無間斷乎,幽獨隱微之處,果能不貳參乎?愚臣仰勉之言,苟或有一分近似,則殿下之典學,宜乎不篤,而其進德也,亦恐未實矣。是故,以之事天,而所以事天者,或近文具,以之莅事,而所以莅事者,或涉例套,則百工之恬嬉,庶績之叢脞,顧安得不爾哉?伏願殿下,非徒講誦而已,慥慥於眞實之地,非徒記問而已,孳孳於主一之工,萬幾酬接之際,嚮晦宴息之頃,默驗體認,無有一息之間斷,一念之貳參,則可見聖學日篤,聖德日進,而政於是擧矣。堯·舜之所以爲堯·舜,亦如斯而已,惟殿下懋哉。目下悠悠萬事,固無過於勉聖學一端,而至於時政得失,人物臧否,臣僻在圭竇,聾瞽於世,固何敢剌口論列,而以鄕曲愚賤之見,亦有所耳剽目擊,隱憂永歎者,曰紀綱之不立也,言路之不開也,民生之倒懸也,貪汚之日肆也,經用之不敷也。凡此數者,皆係病國之大者,而伈伈泄泄,莫之救焉,則周綱之日紊,衛事之日非,不幸近之,蔀屋之歎,漆室之憂,安得無賈生之太息流涕者乎?臣請略擧一二,以冀殿下之澄省。嗚呼,何以謂紀綱之不立也?惟我先大王,光御二紀,總攬權綱,上自大官,下至百僚,而莫不風勵草動,奔走率職,堂皇有儼,章程不僭,以之國體日尊,治道日隆,則猗歟盛哉。一自庚申秋冬以來,百千事爲,一朝解紐,內而朝廷,外而坊曲,紀綱之凌夷,風俗之頹敗,殆至於莫可收拾之境,賤之凌貴,下之慢上,看作茶飯,而管下之詬罵上官者,有之,邑民之戕殺長吏者,有之,可驚可愕之事,殆無虛歲,以之貴賤之衣章無別,上下之名分掃地,見者不以爲怪,聞者不以爲駭,有識之寒心,固已久,而況復百隷怠慢,振刷無期,大政或踰月而未行,則外邑之貽弊,何如也?簿書或經年而未勘,則各司之曠務,可知也。賓對則籌堂專事懸病,而廟謨委遲,庭賀則大臣不得押班,而國體虧損,朝廷有事,則言責之臣,尋鄕者相望,而規避成風,廟堂行會,則營邑之間,警惕者無人,而委靡成習,淬礪振作,尙矣無論,而節目期會,亦未之見焉,若是而國何以爲國,政安得不紊乎?臣聞國之有紀綱,猶人之有元氣也。人無元氣,則百骸無所管束,四體無不受病,而人不得爲人矣。推之於家,無一家之紀綱,則家不得爲家矣,推之於國,無一國之紀綱,則國不得爲國矣。此朱夫子所以綱無綱不能自張,絲無紀不能自理之說,眷眷於庚子封事者也。伏願殿下,先從聖躬上,痛下刻勵之工,夕惕朝乾,奮發警動,毋或一事之放過,一日之因循,于以尊國體而正朝廷,于以董百僚而警八方,則庶幾紀綱振肅,風俗丕變,惟殿下懋哉。何以謂言路之不開也?臣聞王者師諫,伯者賞諫,人君處崇高之位,臨億兆之衆,志氣滿盈,意欲皆遂,則固是多過之地,故人君之患,莫大乎直言之不聞,孟子曰畜君何尤?畜君者,好君也。世之人君,能知畜君之好者,鮮矣,人君挾雷霆之威,萬勻之重,雖導之使言,惟恐其不盡言,又或一有觸犯,罪罰輒至,則其孰肯有言乎?殿下臨御以來,批鱗之誅,不加於人,逆耳之怒,不見於色,則聽納之際,豈憂其未盡,而忠讜未聞,忌諱多端,妄自疑阻,惟事苟容,一當言官,朝廷或慮其生事,親戚每戒其妄發,臺啓停連,或出奉承,官師規箴,都歸寂寥,不罪而畏罪,宜言而不言,則此固殿下,無拒諫之名,而欠師諫之工也,以諫爲師,固不可以易言也。禹之拜昌,高宗弗咈,非師而何?臣之所以期望於殿下者,豈欲讓一等於夏禹·殷宗也哉?伏願殿下,恢德量祛私意,益懋如流,洞開不諱,法語之言,從而改之,巽與之言,悅而繹之,不惟拒之,使之來之,不惟來之,用而行之,以盡天下之言,而用集天下之善,唐虞吁咈之治,不患不復矣,惟殿下念哉。何以謂民生之倒懸也?嗚呼,民生之困瘁,莫今時若也,苟求其困瘁之本,不外乎軍田糴三政矣。以言乎糴政,則營耗之執錢,輒隨市直之高處,則穀摠之多寡,山沿顯殊,吏逋之如山,專由官用之的定,而畢竟收殺,平民受害,京司句管,都歸盡分,而下戶所受,厥數夥然,倉庭雜費,逐歲濫觴,而科外所納,殆無限節,其他蠧國病民之道,孔穴多端,手段漸闊,生民膏血,於是乎渴矣。以言乎軍政,則富民實戶,盡歸吏鄕之保率,稧房完戶,率多投托之窩藏,而丁布也,軍簿也,名色多端,則朝簽某軍,捧賂則頉,暮差這役,納錢則免,使吾君之赤子,盡作奸鄕猾吏輩口吻中物,白骨黃口,依舊在籍,窮閭貧戶,半是疊役,流離逃散,項背相望,隣族侵徵,景色干和,此尤小民難支之痼弊也。以言乎田政,則量田久廢,結稅不均,吏緣爲奸,橫斂無藝,上司關飭,督責於新墾,則山腰水濱,不起而起,胥吏囊橐,多在舊量,而上平下平,不陳而陳,經用之縮依舊,農民之病日甚,惟此數事,最爲切膚戞骨之苦矣。廈氈深邃,林蔥逖遠,其顚連疾痛之狀,何從而知之乎?民生之倒懸如是,而國不阽危者,幸耳。苟求受病之源,專係於守宰之不得其人,此臣所以以貪汚日肆,繼之於民生倒懸之下者也。近民者,莫如守令,而試觀今之爲守令者,平居揣摩,不出肥己,轉相慕效,遂成大同,不問生民之利病,先計邑力之饒瘠,陸載水運,不知羞恥,廣田侈宅,坐享燕樂,習俗之弊,良可寒心。大抵廉白簡潔,出於天性者,固難多得,中人以下,猶有法制可以檢束,而挽近以來,贓法太弛,烹阿之典,雖難輕施,而罰止薄勘,乍枳旋錄。又況考績不嚴,廉貪莫別,大州雄府,未嘗下手,殘蔭冷武,輒歸塞責,滔滔一世,能免脂膏之自汚者,蔑然無聞,如是而欲求官無剝害之政,民有晏堵之樂,其可得乎?孟子曰,保民而王,莫之能禦,目下保民之道,實無過於擇守令懲貪汚也。伏願殿下,嚴飭銓臣,愼簡守令,若所擧非其人,則以謬擧之罪,罪之,旣得其人,久任而責成之,亦命諸道道臣,重考課以別廉貪,嚴贓法知所警懼,則西漢循良之盛,復見於今日矣。何以謂經用之不敷也?古人有言,國無九年之儲曰不足,無六年之儲曰乏,無三年之儲曰國非其國。蓋周家之法,上自天子,下至庶人,用財莫不有制,計一年之入,四分而用其三,而儲其一分,積三年之儲,則又支一年之用,所謂三年耕,餘一年之食,九年耕,餘三年之食者,此也。是故,雖有水旱之災,兵革之用,民不加賦,國不乏用矣。今之經用盈縮,臣固不能詳知,而掌賦之臣,其能量入而爲出,幾分用幾分儲,果能如古法乎?臣竊聞近來經費之數計一年之入,供一年之用,太倉之頒祿,或多匱乏,惠廳之米·布,未聞贏儲,往來那移,事面苟艱,堂堂千乘之家,不免爲閭閻間契活,似此而烏可以爲國乎?爲今日計,非有大更張,則難以救藥,而救藥之方,亦不外於崇節儉祛冗費,宋臣蘇轍有言曰,豐財者,非求財而益之也。祛事之所以害財者,苟原其害財,則皆由於一奢字·一冗字壞之也。夏禹卑宮,而盡力乎溝洫,文王菲服,而卽康切田功,此皆薄於自奉,而勤於民事也。先儒論善爲國者,必曰祛冗費而祛冗食,汰冗兵而除冗官。伏願殿下,惕然深思於裕民足國之道,上自官省之費用,下至各營各司凡係可節而可祛者,亟令廟堂,爛商擧行,殿下亦宜以實心行實政,如上所謂夏后之卑宮,周文之菲服,則又何患乎民國之不舒也?嗚呼,凡此目下弊政,絲紛而絮繁者,皆可爲干和之端,則臣所以隱憂永歎,懇懇不已者,此也。噫,不畏災異則已,如其知畏,則盍亦盡其實以應之哉?其所以應天之實,不外乎上所陳修德二字,修德之實,亦不外乎上所陳誠敬二字,其所以盡誠敬,以修其德者,又必本之於上所陳典學二字,書曰,念終始,典于學,厥德修,罔覺,欲修其德,而不懋其學,是猶行不由道,而入不由門也,其可乎哉?惟殿下,留意於帝王之心學,精而察之於危微之際,一而守之於戒懼之中,以至存誠而無一念之自欺,以至居敬而無一息之或怠,常使此心之體,虛明靜一,正大齊莊,邪私淨盡,義理充塞,盛德光輝,日新又新,而中和可致,天地可位,萬物可育,災沴消吉祥至矣。倘殿下,不以芻狗而棄之,以實德行實政,則宗社幸甚,臣民幸甚,臣無任云云。省疏具悉。諸條所陳切實,予甚嘉尙,竝當體念矣。
社稷大祭親行時,亞獻官判府事李時秀,終獻官右議政金觀柱,進幣爵酒官行吏曹判書徐邁修,奠幣爵酒官吏曹參議朴宗來,薦俎官兼戶曹判書李晩秀,禮儀使禮曹判書尹光普,典祀官奉常正尹尙圭,壇司令朴榮東,壇上執禮行副護軍金近淳,壇下執禮副司果元在明,第一位執尊副修撰申絢,第二位執尊副校理金會淵,第三位執尊副司果尹命烈,第四位執尊執義李基慶,第一位大祝校理洪奭周,第二位大祝校理金邁淳,第三位大祝副司果權晙,第四位大祝應敎金在昌,第一位祝史副司果宋冕載,第二位祝史副校理朴宗正,第三位祝史副司果金啓溫,第四位祝史持平鄭日泰,第一位齋郞副司果宋知濂,第二位齋郞副司果趙晉和,第三位齋郞副司果鄭取善,第四位齋郞正言尹孝植,第一位捧俎官戶曹正郞金思羲,刑曹佐郞李大遠,工曹佐郞金鳳淳,第二位捧俎官戶曹正郞趙厚鎭,典簿徐興輔,刑曹正郞李光憲,第三位捧俎官副司果金履錫,義禁都事金民柱,司饔直長韓克裕,第四位捧俎官司饔僉正金世根,漢城庶尹金喆淳,司饔奉事趙鎭翼,盥洗位禮曹正郞李南圭,兵曹正郞吳聖根,爵洗位禮曹佐郞尹致任,兵曹佐郞趙象基,亞·終獻盥洗位典籍金洛一,掌牲令典牲判官鄭有淳,協律郞掌樂正李東植,贊者引儀趙明益,兼引儀成海默,謁者兼引儀高景漢·韓光徽,贊引兼引儀安聖謩,假引儀李鍵,祭監監察南達孫·朴昌壽。
甲子二月初八日午時,上御觀物斬。諸承旨持公事入侍時,行都承旨南公轍,行左承旨洪義浩,右承旨沈象奎,記事官朴宗琦,假注書朴宗薰,別兼春秋金蓍根·趙雲翊,以次進伏訖。上命讀公事,公轍讀奏平安監司金文淳狀啓价川郡守田德顯到任事,江華留守韓用鐸狀啓經歷李鼎烈到任事,平安監司金文淳狀啓三登縣令李述謨到任事,象奎讀奏咸鏡監司李翊模狀啓渰·囕·燒死人恤典題給事,黃海監司李存秀狀啓渰·囕·燒死人恤典題給事,遺棄兒更加隨所得報來之意申飭事,仍奏曰,禮房無公事矣。義浩讀奏黃海監司李存秀狀啓道內邪學無乎事,咸鏡監司李翊模狀啓道內邪學無乎事,京畿監司徐榮輔狀啓道內邪學無乎事,黃海兵使徐有和狀啓騎步兵價布上納數爻成冊上送事,象奎讀奏平安監司金文淳狀啓安州牧定配罪人林漢浩放送事,龜城府定配罪人金應斗到配事,忠淸監司閔蓍顯狀啓罪人閔惡金等放送事,全羅監司韓用龜狀啓罪人奴大福和順縣到配事,黃海監司李存秀狀啓罪人金珉遂安郡到配事,慶尙監司金羲淳狀啓罪人朴五福·閔慶孫到配事,象奎曰,工房無公事矣。上曰,明日有朝廷問安耶?義浩曰,明日當有翌日問安矣。公轍曰,每當陵行時,或有江心水進排之例,今番則何以爲之乎?上曰,昨年幸行時,何以爲之耶?公轍曰,其時因下敎置之矣。上曰,今番亦置之,可也。公轍曰,每當春分時,以消毒保嬰丹進御次,有甘草湯煎入之例矣,見今春分在卽,甘草湯,當依例煎入矣。上曰,置之。公轍曰,向因下敎,醫女與醫官,使之輪回入宿矣,今則慈候已臻復常,醫女似當出送,而未及經稟,不敢擅便,故敢此仰達矣。上曰,醫女·醫官輪直,竝置之,可也。義浩曰,前持平姜世白,縣道陳疏,本職旣已蒙遞,所當勿捧,而陳勉之疏,與辭職有異,何以爲之乎?上曰,捧入,可也。仍命書判付訖,命退,諸臣以次退出。
甲子二月初八日酉時,上御觀物軒。時·原任大臣,率禮堂請對入侍時,行左承旨洪義浩,記事官朴宗琦,別兼春秋金蓍根·趙雲翊,判府事李時秀,右議政金觀柱,禮曹判書尹光普,參判吳泰賢,以次進伏訖。時秀曰,徹宵將事,侵曉回鑾,勞動旣多,聖體若何,上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣俟,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。時秀曰,臣等仰遵列朝之彝典,俯抹一國之輿情,相率仰籲,日夜顒望矣,慈衷克回,兪音誕降,仰惟聖心之慶幸,曷有其極?八域臣民,誠不勝蹈忭之至。上曰,卿等之慶祝,如此,予心之欣幸,尤當如何?尊號允從之後,陳賀似當卽爲擧行矣。時秀曰,非陳賀而先以上箋擧行矣。上曰,前亦有當日擧行之例乎?時秀曰,有當日擧行之例矣。上曰,今則已値日晩,明日擧行,似好矣。時秀曰,徹宵勞動之餘,若今日內擧行,則勢將侵曉,下情誠悶矣。前亦有當日擧行之例,或有擇日擧行之例,明日則毓祥宮仲朔大祭齋戒相値,而再明與三明日,俱吉云矣。上曰,不必以齋戒爲拘,而猶不如他日矣。時秀曰,議號與上箋,皆擇日擧行,好矣。上曰,議號單子,當爲親上乎?時秀曰,議號單子則親受,而箋文則當親上矣,禮判登對,擧行節目,當出擧條矣。光普曰,議號及尊號上箋,有卽日擧行之例,有擇日擧行之例,今番則何以爲之乎?上曰,以再明日擇入,可也。出擧條觀柱曰,上尊號事,今旣蒙允,則固當設都監擧行,而堂郞,不可不及時備員,政官牌招,使之差出,何如?上曰,依爲之。出擧條觀柱曰,尊號議定時,三司長官,例當備員擧行,而大司憲李直輔在外,副提學未差,都憲今姑許遞,與副學未差之代,今日政差出,何如?上曰,依爲之。出擧條光普曰,定尊號上箋文頭辭及箋文,令藝文館·承文院,依例擧行,何如?上曰,依爲之。出擧條光普曰,今此慶名,以大王大妃殿加上尊號,稱號,何如?上曰,依爲之。出擧條光普曰,上冊寶行禮,卽日頒敎·陳賀等節,當以親臨磨鍊乎?上曰,依爲之。出擧條上曰,議號單子親受後,有親上箋文之擧乎?時秀曰,然矣。義浩曰,議號單子,則當於便殿親受,箋文,當於正殿親上乎?時秀曰,正殿·便殿,未有一定之例,處所每有臨時取稟之擧矣。上曰,皆以明政殿爲之。光普曰,冊寶以親上磨鍊,則多有內庭擧行之事矣。上曰,時急擧行者,當卽稟定,而從後擧行者,以草記爲之,可也。又敎曰,兵曹·禮曹節目儀註,催促以入,大王大妃殿進御桂枝養胃湯前方中,去桂枝·乾薑,人蔘減一錢,蒼朮減五分,一貼煎入。出榻敎上命退,諸臣以次退出。
甲子二月初八日初更,上御觀物軒。坐直承旨入侍時,左承旨洪義浩,右承旨沈象奎,記事官朴宗琦,別兼春秋金蓍根·趙雲翊,以次進伏訖。上曰,吏判,何以爲之云耶?義浩曰,俄者出牌,尙無牌望矣。上曰,今番政命,與他政自別,何可不爲入來乎?旣承批旨之後,雖在他政,猶不可逡巡,況尊號都監堂郞差出有命,分義所在,焉敢不入來乎?史官出去,以此下敎,書報於吏判,牌去來斯速知入,可也。賤臣,承命出傳後還入。上曰,爲吏判之入來,金虎門留門,闕門之許久留門,豈不未安乎?此意史官出去,更爲書報於吏判,使之斯速入來,參判,參議,一體催促,可也。賤臣,承命出傳,象奎曰,俄者自院中,書探於吏判則以爲,行政,則實無奈何云矣。上曰,若再牌不進,更勿啓辭,以前牌催促,可也。義浩曰,啓辭入啓後批下,似好矣。上曰,啓辭速入,可也。又敎曰,留門,當待政官到闕外後,爲之乎?義浩曰,今日卽南壇享事也,自前爲標信出入,例爲留門矣。上曰,宣傳官,使之待令,可也。又敎曰,參議罷職傳旨,以只推書下,上番出去,以一體牌招之意,嚴飭,可也。蓍根,承命出傳,上曰,深夜留門,爲難,此意更爲通及於銓官,可也。象奎,讀奏公事訖,上曰,親上箋文時,當於階上爲之乎?義浩曰,儀註見之,然後可以知之矣。上曰,禮曹儀註,今日內修入,可也。象奎曰,議號若於便殿親受,則承旨出受於閤外以入,而今番以正殿親受磨鍊,則大臣入殿內跪進,殿下降坐跪受,仍授承旨,則承旨,承書判付敬依二字矣。義浩,讀奏兵曹節目訖,上命書判尹鄭大容,持平鄭淳民,前持平姜世白疏批,義浩,承書讀奏訖,上命退,諸臣以次退出。
上在昌德宮。停常參·經筵。
藥房提調尹光普,副提調南公轍啓曰,親享社壇,徹宵將事,侵曉回鑾,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂翌日口傳問安。答曰,知道。朝廷二品以上單子問安。答曰,知道。
沈象奎啓曰,行大司憲李敬一未肅拜,執義李基慶,掌令姜彙鈺呈辭,掌令兪漢人在外,持平鄭日泰未署經,鄭淳民受由,監察茶時之意,敢啓。傳曰,知道。
金宗善啓曰,明日殿座相値,視事頉稟之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,大王大妃殿定尊號親上箋文,當爲製進,大提學李晩秀,卽爲牌招,何如?傳曰,允。
傳于金宗善曰,禮房承旨,馳詣受香諸處,奉審摘奸以來,史官一員馳詣開氷祭所,奉審摘奸以來。
傳于洪義浩曰,左承旨·右承旨入侍。
傳于南公轍曰,都承旨入侍。
傳于李溏曰,右副承旨入侍。
白致樂,奉命在外,代以李南翼爲事變假注書。
以寶劍望筒,傳于洪義浩曰,以社稷擧動時,寶劍爲之。
以司謁趙廷舜手本,別監金榮大,被打於院隷,爲先除下事,傳于金宗善曰,兩漢所爲,俱極痛惡。竝出付秋曹,照法嚴繩。
記事官朴宗琦書啓,臣承命馳往司寒壇,壇上奉審則無頉,神位版奉審則無頉,祭物·祭器·祭井看審則精潔,諸執事進排官摘奸則無頉矣。臣則仍留享所,待將事畢,神位版還奉安後,復命之意,敢啓。傳曰,知道。
事變假注書韓象默書啓,臣於本月二十八日亥時量,敬奉聖諭,同月三十日卯時量,馳到砥平縣上西面長壽洞議政府左議政徐龍輔所住處,傳諭後,仍傳命召是白乎,則以爲臣,前後哀籲,亦已屢矣。雖其忱誠淺薄,文辭短拙,猶未能披瀝萬一,而所仰恃而竊祝者,惟是閔覆之天,曲遂之仁,玆又近臣馳馹,傳宣聖諭,十行辭敎,惻怛懇摯,丁寧繾綣,權衡於公私輕重之間,溯洄於君臣遭逢之際,仍又反復乎國勢安危之機,人臣出處之義,有足以泣鬼神而孚豚魚。臣非木石,當作何懷?奉讀以還,惟有失聲長號,涕血交頤。顧今聖學將就,初政淬勵,天命之眷顧方新,人心之蘄向愈切,而若其朝象之泮渙而底定無期,災異之荐疊而消弭無術,臣亦不敢曰已治已安,此其故,何哉?秪緣如臣駑劣,猥忝輔相,上不能贊襄聖治,下不能董整具僚,遂使國事日非,世道日壞,畢竟所自成就,徒爲忠孝之罪人而已,此臣所以撫躬悼傷,矢心自靖者也。苟非然者,臣旣一息未泯,彝性尙存,忍忘我先大王至恩大德,我聖上殊眷異渥,甘爲此竄伏窮山,麋鹿與群之計乎?臣之從前孤負,已至此極,固不足有無輕重,而設令有一毫可以仰副責勉之聖意,抱此至痛,拚此大防,不識羞恥,旣去復來,則其身已自不正,將何所藉手以立於淸明之朝乎?君親恩義之分,卽天理人情之極處,以臣今日之情地,奉今日之恩言,猶不知變者,是豈可已而不已者也?天下後世,必有諒臣心而悲臣情者,言之及此,不覺嗚咽。至於鏤金刻玉,闡揚慈徽,揆之邦禮而允合,參以群情而益切,故臣於向日前席,不敢以蹤跡之危臲,事會之蒼黃,有所虛徐,亦已略陳微忱,而今臣之大質已虧,積罪未勘,萬重鐵限如上所陳,賀儀之擧,已至經旬,邦家莫重之典,何可以累臣去就,尙今遲遲乎?惟願亟擧盛禮,以答群誠,則臣雖於蹙伏求死之中,謹當與村夫·野老,北望攢手,以效祝聖之悃。每奉一番敦命,輒增一層方命之罪,竦息隕泣,恭竢鈇鉞云矣,臣則仍爲復路緣由,竝以馳啓云云。踏啓字。
以左議政傳諭史官書啓,傳于沈象奎曰,向諭悉敷心曲,謂卿體予切懇之情,幡然之行,不俟其駕,今見附奏,一味邁邁,卿眞欲捨予而去耶?不意卿恝然若是也。今番事,若在䵝昧之間,則予將不忍强迫,而卿之先故,昭晳已盡,毫無所憾,如是而猶復引處,然後方合於古人之義乎?予不多言,卿湏更諒,矧今慈徽闡揚,縟禮誕擧,一國上下,歡慶莫大,此時卿豈可久在鄕外?勿復堅執事,更遣史官傳諭,仍傳命召。
沈象奎,以奎章閣言啓曰,景慕宮望廟樓今春大奉審,臣近淳,與提調趙鎭寬,進詣展奉奉審無頉之意,敢啓。傳曰,知道。
沈象奎,以禮曹言啓曰,今此大王大妃殿加上尊號吉日,以何間推擇乎?敢稟。傳曰,以今月內擇入。
沈象奎,以禮曹言啓曰,大王大妃殿上尊號吉日,以今月內擇入事,命下矣。卽令日官池景泌推擇,則今二月二十八日卯時爲吉云,以此日時定行,何如?傳曰,允。
沈象奎,以禮曹言啓曰,今此大王大妃殿加上尊號稱慶陳賀時,大殿·大王大妃殿·王大妃殿·中宮殿·惠慶宮,京外進箋方物·物膳,亦爲依例封進事,分付,箋文頭辭,令文任撰出,何如?傳曰,允。
沈象奎,以禮曹言啓曰,上冊寶時,內外習儀初二三度,當爲擇日擧行,而見今正日不遠,在前如此之時,多有內外習儀各一度爲之之例矣。今番則何以爲之乎?敢稟。傳曰,今番亦依此爲之。
沈象奎,以禮曹言啓曰,上冊寶內庭行禮時用樂,例以瞽師女伶擧行,近年則連因特敎除之矣。今番,何以爲之乎?敢稟。傳曰,今番亦爲置之。
洪義浩,以訓鍊都監言啓曰,今二月初十日明政殿,大王大妃殿加上尊號議號單子親受時及親上箋文時,因兵曹節目,廣智營軍四十五名,哨官康國愼,軍餉色軍二十名,北營標下軍三十五名,入直別將李顯宅率領,弘化門外北大路,排立作門,雜人一切嚴禁,事畢後各還直所,而竝待標信擧行之意,敢啓。傳曰,知道。
洪義浩,以御營廳言啓曰,今二月初十日明政殿,大王大妃殿加上尊號議號單子親受時及親上箋文時,依兵曹節目,東營入直軍四十一名,集春營入直軍四十名,新營入直軍五十八名內,各留營直五名,餘皆除出,入直千摠閔百履,把摠李東榮,哨官韓在祿·李亨煒率領,弘化門外南路,排立作門,事畢後各還本處入直,而東營·集春營入直軍,待標信擧行之意,敢啓。傳曰,知道。
義禁府啓目,康津前縣監李安默原情云云。道啓臚列,不啻狼藉,吏鄕供招,亦皆明白,而今此所供,一切相反,許多犯贓,欲爲牢諱是白乎矣,其所發明,率多窘遁,徒見粧撰之跡,全無昭脫之證。負債之說,旣已自服,歛民之罪,泛稱謬例,而反復盤問,一向漫漶,究厥情狀,萬萬痛駭。贓吏按覈,法意至重,所當直請加刑,期於得情,而曾經侍從,勿爲請刑,載在大典通編,上裁,何如?判付啓,此囚之贓,言之汚口,而其所發明,一無證據,漫漶推諉,情狀尤極痛惡。爲先嚴刑,更爲取招爲良如敎。
水原幼學禹夏永疏曰,伏以臣,一介蝡躶之微也,壤蠢穴蟄,蔑有省覺,而第惟一段憂愛之忱,自切於漆室之中,凡係民國之事,每竭狂瞽之見,裒輯成書矣。粵在先朝丙辰春,遇災求言之恩敎,至及於草野韋布,故臣於其時,略爲抄刪於平日所錄中,成一冊子,敢效應旨之具,而名之曰千一錄,蓋謂千慮之或有一得也。惟我先大王,過加褒諭,特降恩批,若曰爾所陳十有三條,皆關民國之實用,逐條賜批五百餘言,仍令備局,謄置一本,而原本還入事,下敎于廟堂,又以恩批,大書特下,命臣祗受,俾作傳家之寶,滿紙天香,宛如昨日,臣每一擎讀,不覺淸淚之被面也。臣今不死,伏見我殿下遇災求言之敎,又下此際,側怛之旨,勤懇之敎,有足以格神明孚豚魚,臣怵然·愴然,且感且泣,以昔年進蕘之餘忱,效今日獻芹之微誠,惟聖明,垂察焉。嗚呼,惟今之火災,何爲而若是其荐疊也?聖上臨殿,太毋垂簾,至化陰功,洋溢於四載之內,春臺玉燭,帀域含生,翹首佇待,而回祿告災,至再至三,以至於嚮明出治之正殿,警動我殿下之淵衷,震恐我太母之聖心,殿宮之驚惶,臣民之焦灼,歷日靡定,實是國朝以來所未有之災也,臣愚死罪,竊以爲此實我東方大有爲之一大機會也。先儒之言曰,災異有二,失道之君,與天隔絶,災異之應,常遲,賢君與天貫通,災異之應,常速,高宗恭默精神,素與天通,故祀事過豐,雉隨卽應,今日之火,其猶是也。嗚呼,皇天之所以眷佑我東方者,可謂至且切矣。永興,卽我聖祖豐沛之鄕也,自十數年來,樗亭之枯根,有再茁之祥,宛若聖祖龍興之日,瑤池之舊源,重流,怳如聖祖誕降之時,而天乃錫我殿下以上聖之姿,誕膺維新之命。四載光御,一念圖治,而姑且淵默,有似乎潛雷之未奮,故仁愛之天心,警之以荐災,有若耳提而面命,使我聖上,惕然作興,赫然奮發,誕宣求助之恩綸,轉災爲祥,此其會也,而臣今老矣,雖欲少須臾無死,思見德化之盛,猶恐不可得也。故不避僭妄之誅,敢效秒芒之見,以一私字,爲今積痼之病根。若其矯革之方,惟在乎我殿下一心上,自古人臣之進言於君者,莫不以此爲說,故下之所言,便屬陳談,上之所聞,別無神奇,然心是萬化之本,則人臣陳勉之謨,帝王出治之要,捨是而奚以哉?是故,堯·舜,以此心傳授,以做堯·舜之治,下此而雖小康之世,亦莫不先立此心而成其治,惟其立心,有大小高下之分,故文帝之治,止於文帝,貞觀之治,止於貞觀,而悠悠千古,終未復見堯·舜之治,可勝歎哉?易之乾卦曰,大明終始,又曰,龍德正中,大明者,如堯光之被四,是也,正中者,如皇極之無偏,是也。恭惟我殿下,以乾剛之德,御九五之位,峻德克協于大明之象,聖學已造乎正中之域,大明之所臨,宜無一物之不被其光,正中之所推,宜無一事之不歸其極,而臣愚死罪,竊恐殿下之立心,不以堯·舜自期也。夫堯·舜之道,豈高遠難行之事哉?只在人道心公私之間而已,故臣敢以公之一字,爲殿下治平之具焉。倘殿下,先立此心於淵衷之內,推此心責礪群下,使大小臣工,莫不以此心,各自勉戒,君臣上下之際,政令施措之間,藹然天理,隨處流行,則殿下,亦今日之堯·舜也。夫何患乎災異之難消也哉?臣旣有區區愚見,故敢依先朝所進續成冊子,因名千一錄,而敢冒猥越之誅,妄效進御之忱。伏願聖明,勿以人微而廢言焉,臣無任云云。省疏具悉。爾以草野疎遠之蹤,言此良箴,其心可尙。豈比芹曝?冊子披覽之餘,當令廟堂採之也。
甲子二月初九日辰時,上御觀物軒。左承旨·右承旨入侍,都承旨追後入侍時,行都承旨南公轍,行左承旨洪義浩,右承旨沈象奎,假注書朴宗薰,別兼春秋洪秉喆·金蓍根,以次進伏訖。上曰,明日殿座時刻,乃午時耶?義浩曰,然矣。上曰,午時太晩,辰·午間,有何吉時乎?使之更爲修啓,可也。賤臣,承命出傳,上曰,副提學,有承旨兼帶之例耶?義浩曰,副提學乃實職,故非兼副學,則例不得兼帶矣。上曰,明日議號時,時·原任大臣命招,館閣堂上·九卿·三司長官·六曹參判以上,竝待開門牌招。出榻敎又命書傳敎曰,禮·刑換房。象奎,承書讀奏訖,義浩曰,議號時無都憲,然後次官,始得入參,而新除授都憲,則有情勢,屢次違牌之際,似致遲滯,故預此仰稟矣。上曰,明日早爲出牌,可也。仍命書左議政徐龍輔敦諭,義浩,承書讀奏訖。又命書水原儒生禹夏永疏批,義浩,承書讀奏訖,象奎曰,明日親上箋文奉詣門路,何以爲之乎?上曰,以泰秋門爲之。義浩曰,明日出宮門路,何以爲之乎?上曰,出還宮門路,皆以協陽門爲之。仍下初五日入侍筵本敎曰,此筵說中,有差誤處,使之改入,可也。仍敎曰,上號時儀仗,當用法駕乎,大駕乎,小駕乎?公轍曰,未及詳知,當考謄錄儀軌矣。上敎義浩曰,三明日內苑調馬時,依昨年例,只前排內吹入之,龍旗近仗軍士亦勿入事,分付於堂上承傳宣傳官,可也。仍命夾侍下公事,公轍等,承書判付訖,上曰,堂下入直內乘召入,後苑調馬時坐馬,待令于協陽門事,分付,可也。義浩承命分付訖,傳曰,大王大妃殿進御加味養胃湯一貼煎入。出榻敎上命退,諸臣以次退出。
甲子二月初九日申時,上御觀物軒。右副承旨入侍時,右副承旨李溏,假注書朴宗薰,別兼春秋洪秉喆·金蓍根,以次進伏訖。上曰,濟州牧使·三邑守令褒貶啓本,還入,可也。賤臣,承命持入,上命召宣傳官,以明日弘化門排立軍標信出給,溏,承命分付訖,上曰,承旨之兼帶副學,前亦有之矣。日省錄中有之,此果因特敎耶,因口傳下敎耶?溏曰,未及詳知矣。上曰,知入,可也。仍命退,諸臣以次退出。
上在昌德宮。停常參·經筵。
藥房提調尹光普,副提調南公轍啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安,答日知道。
親臨明政殿,大王大妃殿加上尊號議號單子親受,親上箋文後,大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,知道。
沈象奎啓曰,明日常參·經筵,取稟。傳曰,停。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,備邊司郞廳來言,今日賓廳日次,而議號相値,不得來會云矣,敢啓。傳曰,知道。
洪義浩啓曰,今日殿座,承旨當爲備員,而都承旨南公轍移拜副提學,無以備員。未差之代,政官牌招,開政差出,待下批牌招察任,以爲備員入侍之地,何如?傳曰,前望單子入之,待下批牌招察任。
李南翼有頉,代以金圖遠爲事變假注書。
洪義浩啓曰,事變假注書金圖遠,時無職名,令該曹依例付軍職,冠帶常仕,何如?傳曰,允。
沈象奎啓曰,今二月十三日,都目政事爲之之意,敢啓。傳曰,知道。
以別兼春秋徐有恂牌不進罷職傳旨,傳于沈象奎曰,只推,更爲牌招。
傳于沈象奎曰,別兼春秋徐有恂疏批已下,卽爲牌招。
沈象奎,以上號都監都提調意啓曰,玉冊文製述官·書寫官及樂章文製述官·玉寶篆文書寫官實預差,別單書入之意,敢啓。傳曰,知道。
沈象奎,以上號都監都提調意啓曰,都廳·郞廳二員,別單書入之意,敢啓。傳曰,知道。
沈象奎,以上號都監都提調意啓曰,本都監監造官三員,別單書入之意,敢啓。傳曰,知道。
沈象奎,以上號都監都提調意啓曰,本都監各房郞廳·監造官分房,別單書入之意,敢啓。傳曰,知道。
沈象奎,以上號都監都提調意啓曰,本都監別看役,振威縣令卞世義,前五衛將李得淵差定,使之看役,何如?傳曰,允。
沈象奎,以上號都監都提調意啓曰,本都監各房,自今日始役,監造官一員,依例輪回直宿之意,敢啓。傳曰,知道。
沈象奎,以上號都監都提調意啓曰,闕內待令郞廳,以入直武臣兼宣傳官,輪回察任,何如?傳曰,允。
上號都監都廳應敎金在昌,修撰申絢,玉冊製述官判府事李晩秀,預差右參贊黃昇源,書寫官兵曹判書金達淳,預差水原留守曺允大,樂章文製述官領敦寧金祖淳,預差刑曹判書趙鎭寬,玉寶箋文書寫官大護軍韓晩裕,預差大護軍李義弼,監造官金翼行·李羲贊·金思稙,以上竝單付。
沈象奎,以上號都監都提調意啓曰,本都監監造官前參奉李羲贊,前參奉金思稙,時無職名,令該曹口傳付軍職,使之冠帶常仕,何如?傳曰,允。
兵曹口傳政事,副司勇李羲贊·金思稙,竝單付。
沈象奎,以成均館兼大司成意啓曰,文廟守僕,依宗社守僕例,試才啓下事,曾有定式矣。守僕金鼎完,朔數已滿,其代以生徒守僕,試才抄擇,備三望受點次,別單書入之意,敢啓。傳曰,知道。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而大王大妃殿定尊號後親受單子,親上箋文相値,不得爲之之意,敢啓。傳曰,知道。
金宗善,以義禁府言啓曰,因慶尙道放未放修啓冊子,本府回啓內,本府所管罪人稟秩朴守彬,旣是年過七十,且値無前大霈,容有參恕之道事判付內,依回啓施行事,命下矣。熊川縣天城堡充軍罪人朴守彬,卽爲放送事,分付該道道臣之意,敢啓。傳曰,知道。
行大司憲李敬一疏曰,伏以,親御萬機,養隆長樂,揄揚慈德,寶冊將擧,臣民慶忭,曷有其極?伏念臣於去歲,伏承見職特授之命,嚴敎荐下,震懍罔措。拚棄廉隅,冒沒出膺,而臺啓停連,不輕而重,臣雖急於對揚,豈敢獨主己見,擅自裁斷,自以爲參諸公論,務歸稱停矣。及夫承宣·儒臣之相繼陳達,堂箚臺疏之迭發聲罪,然後始知兩啓之不當停而混停,以致物情之拂鬱,臣滿心慙恧,無面可顯,至於知申筵奏中四字凶言之說,臣所初聞,雖未知其裏面之如何,而看來,不覺毛骨俱竦。臣本與人罕接,一切世間事,便同聾聵,而壬子儒疏之時,則臣又出在外藩,尤未詳其事實,及見前啓措語,意謂律或過當,至於率爾停啓,不免妄鑿之歸,此莫非臣昏謬顚錯,自速愆尤,拳踢之來,固所甘受,而若夫臺疏所謂外託對揚,濟其私心云者,何太深刻?臣旣寡合尠親,立朝本末,無所見知於人,而惟是平生藉手而事君者,未嘗以偏私二字,致人疑謗者,不但臣所自矢而自勉,人亦旣或知之而信之矣,今於白首之年,忽被疑怒,至於此極,撫躬慙歎,寧欲無訛。臣固當卽陳避辭,仰暴情實,而臺臣·儒臣,旣請重律,則束帶詣臺,義所不敢,以疏代避,法不得呈徹,只自杜門訟愆,恭俟威罰之加矣。乃於向者,特蒙恩遞,臣誠惶霣感頌,隕結難酬,而未蒙勘處之前,無非臣蹙伏自訟之日,昕庭賀儀,跛躄皆起,而臣獨以情地之惶隘,亦未得隨參百僚之後,伊後動駕,陪班侍衛特點,一未得進身,俯仰跼蹐,無地自容,忽於千萬夢想之外,都憲除命,又下於此際,臣驚惶感激,罔知攸措。議號大禮,三司進參,法例則然,玉冊揚徽,何等盛擧,而以臣滓穢之蹤,濫廁於其間,則非但臣心之萬萬惶恧,國體之苟艱,當復如何?且臣自前月初猝患風痺之症,口眼喎斜,言語蹇澁,閱朔沈綿,食飮全廢,實無蠢動趨赴之望,而假令臣之病勢,足以擔舁强進,前後人言,有非等閑論劾之比,或請譴罷,或請譴削,或請重勘,則雖微官末職,遭此彈駁者,固難抗顔於朝端,名以風憲之長,負此罪名,冒沒行公者,求諸古今,萬萬無是理也,玆敢披瀝肝血,仰瀆崇嚴。伏乞亟命下臣司敗,卽施威罰,以嚴公議,以昭法紀焉。臣於自列之章,未遑及他,而憂憤所激,略此附陳,惟聖明,垂察焉。噫,世變層生,怪鬼跳踉,不逞之輩,寔繁其徒,暗地蚓結,潛伺蜮弩,以一紙怪疏悖通,構捏朝紳,欲售網打之計者,乃是往牒之所未聞,寧不痛心?其所設施排布,誠非一朝一夕之故,此而鋤治之不嚴,則伏莽之憂,抵隙之慮,將無所不到,何聖慮之不及於此,而有若尋常鞫囚之從輕勘斷也?趙鎭井則渠旣署名,敢曰不知者,謂天可欺,尤極狡慝,而遽從惟輕之典,尤是失刑之大者。臣謂亟允臺啓,竝與洪履猷·李東萬及秋曹諸囚之酌處者,一竝拿來,嚴加鞫問,盤覈根窩,使一種姦兇之徒,無滋蔓之患,斷不可已也。臣無任云云。答曰,省疏具悉。所懇合有體諒,依施,尾陳事,悉諭於諸批,不允。
別兼春秋徐有恂疏曰,伏以臣,菲才魯識,百無肖似,而僥倖一第,進取名韁,數年之間,周旋於簪筆之列,趨走於香案之前,休沐無幾,榮耀已極,而且臣仲父臣邁修,偏荷兩朝不世之恩,位已蹄於崇班,職不離於要津,門闌赫舃,爲人艶羡。臣每退食在家,叔侄相對,以爲受恩如此,圖報無地,惟有小心謹愼,或可以少效塵刹之至願,而過福之災,招損之懼,日夕兢慄,如集于木,果然幽暗之中,駴機潛發,以疏以通,閃映怳惚,未及顯耳目而登公車,要其歸,直欲汚衊臣一門而止。嗚呼,臣若於家而盡子侄之職,於世而愼言行之實,此言奚爲而至哉?臣於是,羞悔弸中,痛心刻骨,寧欲溘然而不可得矣。臣之通籍纔四年,如木方芽,驟被嚴霜,如車發靭,猝遇泥坂,若或係戀榮寵,冒昧貪進,則終必至於披其枝敗其轅而乃已者,明若執契,臣雖無狀,豈忍爲是哉?念臣有無,不過鵠背之毛羽,顧臣所處,殆若雀丸之傍伺,今臣息補黥劓之方,惟有永謝簪笏,斂跡匿影而已。以此自靖,杜門蹙伏,適値社壇親祼之辰,召牌荐降,飭敎截嚴,而分義雖重,廉防亦大,屢犯違逋,迷不知動,秪緣情勢之不得不然,而論其罪犯,合被重典,豈意禁推有命,曾不數日,分揀之典,又出特恩,惶隕感激,何以得此於聖明也?臣如有一分可强之勢,歲籥之改,已帀月矣,大庭之籲,已得請矣。當此天休滋至,邦慶曠古之日,區區耿結之忱,曷嘗暫離於軒陛之間,而遭罹奇怪,蹤跡危臲,一未得隨諸臣後,自暴愛戴之誠禮,撫躬自悼,生不如死,玆敢披露衷赤,泣訴於閔覆之天。伏乞聖慈,諒臣至切之懇,遞臣所帶之銜,俾安微分,仍治臣瀆擾之罪,以肅朝綱,不勝血祝,臣無任云云。省疏具悉。悉諭於爾叔前後之批,爾叔已行公,則爾之尙此爲引,可乎?勿辭察職。
甲子二月初十日巽時,上親臨明政殿,大王大妃殿加上尊號議號單子親受,親上箋文入侍時,行左承旨洪義浩,右承旨沈象奎,左副承旨金宗善,右副承旨李溏,同副承旨朴命燮,記事官朴宗琦,假注書朴宗薰,別兼春秋洪秉喆·金蓍根,直提學金近淳,原任直閣金勉柱,檢校直閣徐榮輔·朴宗慶,以次侍立訖。通禮跪啓外辦,上具遠遊冠·絳紗袍,乘輿以出,左右通禮前導,由協陽門·建陽門·銅龍門·集禮門·明政門,至降輿所,左通禮跪啓請降輿,上降輿,又啓請執圭,義浩跪進圭,上執圭陞座訖。右議政金觀柱等,奉尊號單子函,盛龍亭,細仗鼓吹前導,至殿階上,左通禮跪啓請降座,上降座,觀柱奉尊號單子函,跪授象奎,象奎跪受,入詣殿內,左通禮跪啓請搢圭,上搢圭,象奎奉尊號單子函,西向跪進,上受之,奉覽訖。象奎跪讀訖,擎奉還盛龍亭以出,左通禮跪啓請興,上興,左通禮跪啓請執圭,上執圭,左右通禮前導,詣版位北向立,左通禮跪啓請鞫躬四拜興平身,上鞠躬四拜興平身。左通禮跪啓請跪搢圭,上跪搢圭,承文都提調捧箋文函,以授象奎,象奎傳捧西向跪進,上受之,以授象奎,象奎東向跪受,還置於案,左通禮跪啓請執圭俯伏興平身,上執圭俯伏興平身,左右通禮導上,詣祗迎版位西向立,象奎捧箋文函,盛龍亭以出。左通禮跪啓請鞠躬,上鞫躬,旣過,啓請平身,上平身,仍啓請入小次,又啓請釋圭,上釋圭,義浩跪受圭,上入小次,象奎等,詣大王大妃殿閤門外,進箋文函訖。少間還來,左通禮跪啓請出次,上出次,左通禮跪啓請執圭,上執圭,左右通禮前導,詣版位北向立,左通禮跪啓請跪,上跪,象奎進當版位前,跪復命訖,左通禮跪啓請俯伏興四拜興平身,上俯伏興四拜興平身,左通禮跪啓禮畢。象奎曰,今日行禮時,版位前導,不善擧行,搢圭笏記,亦爲漏讀,事極駭然。當該左右通禮及贊儀,所當重勘,而本院請推之外,無他可施之罰,何以爲之乎?上曰,通禮罷職,贊儀拿處,可也。出擧條左通禮跪啓請釋圭,上釋圭,義浩跪受圭,左通禮跪啓請乘輿,上乘輿至銅龍門外,義浩進駕前奏曰,駕後攔入喧譁,不能禁飭,事極駭然。當該禁喧郞廳,所當重勘,而本院請推之外,無他可施之罰,何以爲之乎?上曰,拿處,可也。出擧條傳曰,大王大妃殿進御加味養胃湯前方中,縮砂減五分,自今日五貼式,日次製入。出榻敎仍還內,諸臣以次退出。
上在昌德宮。停常參·經筵。
申時酉時,灑雨下雨,測雨器水深四分。
沈象奎啓曰,明日常參·經筵取稟。傳曰,停。
沈象奎啓曰,來十六日,日次儒生殿講日次,而英陵忌辰祭齋戒相値,頉稟之意,敢啓。傳曰,知道。
金宗善啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
洪義浩啓曰,同副承旨朴命燮,今日不爲仕進,卽爲牌招,何如?傳曰,許遞,前望單子入之。
洪義浩啓曰,假注書朴宗薰,身病猝重,勢難察任,今姑改差,何如?傳曰,允。
傳于李溏曰,右副承旨馳詣受香所,奉審摘奸以來。
傳于洪義浩曰,諸承旨持公事入侍。
承旨前望單子入之,南公轍·朴宗來落點。
金宗善啓曰,卽者義禁府都事來言,全羅道·咸鏡道放未放回啓及時囚罪人李安默嚴刑取招,當爲擧行,而判義禁趙尙鎭,知義禁韓晩裕,同義禁李勉兢,俱有身病,只有同義禁宋銓一人,不得擧行云,判義禁·知義禁·同義禁,竝卽牌招,何如?傳曰,允。
傳于沈象奎曰,禮房承旨·軍士房承旨入侍。
傳于洪義浩曰,坐直承旨入侍。
朴宗薰改差,代以洪大浩爲假注書。
傳于沈象奎曰,右承旨入侍。
金宗善啓曰,判義禁趙尙鎭,知義禁韓晩裕,同義禁李勉兢牌不進推考傳旨,今方捧入,而放未放回啓及罪人李安默嚴刑取招事,命下之後,如是違牌,事甚未安,竝更牌招,何如?傳曰,判義禁·知義禁·同義禁竝許遞,令該曹口傳差出,待下批待開門牌招,使之卽爲擧行。
吏曹口傳政事,以李集斗爲知義禁,申大羽爲同義禁。
以大司諫李文會,司諫玄重祚,獻納愼性眞,掌令姜彙鈺,持平鄭淳民牌不進罷職傳旨,傳于金宗善曰,只推。
沈象奎,以禮曹言啓曰,今此大王大妃殿加上尊號,實是國朝罕有之大慶,其在中外同慶之意,設科取人,自是應行之典,今番慶科,以何科設行,而以何間推擇乎?敢稟。傳曰,纔有慶科之頒令者,不必別設,以合慶磨鍊試取,可也。
沈象奎,以禮曹言啓曰,今此大王大妃殿上冊寶,當遵已例,以外殿親上,內庭行禮磨鍊,而進致詞·箋文·表裏之節,亦以自內親上磨鍊乎?敢稟。傳曰,外庭行禮及內庭親上,謹遵乙卯例磨鍊,可也。
洪義浩,以都摠府言啓曰,副摠管申大羽,以漢城府右尹,本府坐起,晝仕出去之意,敢啓。傳曰,知道。
朴宗來以忠勳府言啓曰,本府書寫忠義衛金時吉瓜滿代,嫡長忠義衛李九會差下,依例以假郞廳稱號,何如?傳曰,允。
洪義浩,以兵曹言啓曰,五衛將申永祿·鄭德昌,俱以身病猝重,時月之內,無望供職,呈狀乞遞。宿衛輪番之任,不可久曠,竝改差,何如?傳曰,允。
洪義浩,以備邊司言啓曰,南兵使鄭忠達,在任卒逝矣。曾經閫帥,依法典,返柩時擔軍題給事,分付所經各道,何如?傳曰,允。
執義李基慶啓曰,噫,彼金履載之罪犯何如,關係何如,而前道臣申耆之插入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中挾雜嘗試之習,又當不知爲幾倍者,聖人先見,實仰出尋常萬萬矣。噫,贈執義韓鍮涅臂討賊之精忠孤節,可質神明,猗我先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命,閼而不行,其心所在,吁亦痛矣。此等背公死黨,悖義害正之類,不可竄配而止。請興陽縣竄配罪人申耆,亟施絶島安置之典。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切,幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也。國言之喧藉,厥惟久矣,日前大僚稟處,雖已允下,而此等負犯至重之類,不可薄施屛裔而止。請屛裔罪人沈魯崇,亟施絶島定配之典,其餘諸子,亦爲依律散配。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配·定配而止。盤覈情節,掃湯窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖具備,嘯聚邪黨,養成部落,凡諸排布設施,皆出其手,而今番訊問之下及,反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥侄,承薰之至親,標號之陰慘,花助惟均,迷溺之丁寧,致嗣各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然,此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書以爲,渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,從黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。至如吳錫忠,尤極凶且㦧矣,本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孼,暗地綢繆之狀,家煥之證招丁寧,屢次來往之跡,渠供之輸款昭然,敢生漫漶之計,或曰不無其力,或言無以形容,終始呑吐,一向抵賴,究厥情節,萬戮猶輕,豈可以次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,夬正典刑。噫嘻,凶逆之滅倫干紀,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始,依臺啓施行之命,處分之嚴明磊落,凡在臣隣,孰不欽頌?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也,決矣。請民始諸子應坐之類,亟令王府,依律擧行。噫嘻痛矣,李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植。伊時命植之指嗾凶疏,一世之所共知,則爲逆邊報仇者,豈非亦逆,受嗾之樂洙,旣施追奪,則指使之命植,合被同律。請故判府事李命植,亟施追奪官爵之典。噫嘻痛矣,十數年來,賊勢益肆,人心靡定,顧瞻他日之徒,四字刀削之輩,踵相接也,惟彼周爀,身在衿紳之列,而敢生覬覦之計,肆發凶言,顯然立幟。其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端,今幸乾斷赫然,四字刀削此等黨與,不可仍置。請周爀,亟令王府,嚴鞫得情,夬正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行上下慶忭之日,仰承縷縷下敎,仍出姑停矣,今於一年·二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓子,有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。噫嘻痛矣,不逞怪鬼之徒,壞世道而禍家國者,從古何限,而豈有如今玆之變哉?蓋其一種虺毒之類,自成暗地蚓結之勢,千奇百怪,萃爲淵藪,悖疏·悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一氣所鍾,渠以幺麽蔭吏,常欲兜攬朝權,陰懷綱打之計,倡爲㦧毒之擧,昻然自處以窩主渠魁,而嘯聚無賴之類,做出平地之浪,掃盡朝著,將欲何爲,此在渠,猶屬薄物細故,尤有所絶悖而窮凶者。渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案。李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論。趙鎭井,則旣曰着名於此疏,而又曰不知其疏語,天下寧有是理,安知非外托老悖,內欲掉脫耶?至於秋曹諸罪人,則疏通本自相貫,旨意如印一板,旣可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請金甲島定配罪人洪履猷,古今島定配罪人李東萬,鎭海縣定配罪人趙鎭井,竝令王府,設鞫嚴問。秋曹諸罪人中如李榮復·金元喜·鄭在民·洪宗益等情犯深重者,亦爲移囚王府,到底盤覈,快施典刑。新除授掌令兪漢人,時在忠淸道靑陽地,請斯速乘馹上來事,下諭。答府曰,亟停勿煩。沈魯崇等事,若銓等事,不允。民始諸子事,李命植事,周爀事,三啓事,不允。寵億事,不允。洪履猷等事,不允。下諭事,依啓。
右議政金觀柱箚曰,伏以,長樂隆視膳之養,虞殿儼垂衣之治,大庭嵩呼,寶牒徽揚,聖孝彌光,慈德丕彰,臣民蹈忭,曷其有極?仍念臣,以向年萬死之危蹤,荷先朝不世之異渥,踵頂毛髮,罔非恩造,莫效涓埃之報,徒切攀弓之慟,銘鏤在心者,唯欲一分自盡於追先報今之義,斷斷孤衷,庶幾天神鑑臨矣。故臣自叨任以來,不計才力之不堪株守之難變,而冒沒出膺,隨分蹶,誠以當國勢孤危之日,少效於筋力奔趨,猶爲萬分一追報之端故也。今幸少須臾無死,得見我聖上寶齡漸長,德學益就,而萬機親摠,宗國之勢,視向來不啻相懸,則臣之抃手祈祝,於是萬倍,而自念區區株守,實係平日秉執之大閑,則亦不容一向放倒,久冒匪據,故敢入文字,略暴血懇,冀蒙體諒之恩矣。不圖誠意淺薄,淵衷莫格,諭旨嚴截,愈往愈摯,臣誠怵畏義分,又不得不姑拚株守,冒膺明命焉,惟此本末,庶蒙天鑑之洞察矣。只緣臣不肖無狀,辭不達意,誠未仰孚,前席登對,伏承萬萬震懍之敎,五情崩剝,鑽地不得,固知我聖上至仁至慈,愍臣無知,自陷死罪,面加誨諭,俾尋生路,而爲人臣子,承此不敢聞之嚴敎,則豈敢晷刻視息於覆載之間哉,而然臣頑迷,乃不能辦却一死,以暴其心,臣罪至此,尤合萬死。臣於承敎之日,理宜卽地泥首,仰請嚴誅,而乃緣上號之禮,義急擧行,繼有社享陪班之命,不敢以私義,唐突陳籲,今始收召散魂,略露危悃,仰徹宸聽。伏乞聖明,亟降嚴命,置臣重辟,以肅朝綱,以礪臣分焉。取進止。答曰,省箚具悉卿懇。向筵云云,責卿也備,挽卿也切,故有是言,豈有他哉?卿若以此不安,則予亦豈能安于心乎?望卿勿復介意,勿復控辭,起而視事,弘濟時艱。仍傳于沈象奎曰,此批答,遣史官傳諭于右議政。
副應敎尹行直疏曰,伏以臣,庸愚湔裂,最出人下,前後踐歷,罔非逾濫,尋常愧懼,惶汗浹背,況此玉署東壁,世所稱峻選也。雖使古之才彦當之,猶此逡巡退却,不敢爲遽膺之計,以臣駑下,豈有一毫堪承之望,而夤緣事會,怵畏義分,雖不得不一再肅命,固仍蹲冒,有愧廉防。伏願聖明,諒臣不稱之實,特許鐫遞,以重公器焉。臣旣不敢以見職自居,則揆以私義,豈敢爲陳情丐恩之計,而第臣老母,年今七十四歲矣。素抱痼疾,長委床笫,近來以來,年益高而病益深,雖在少安之時,奄奄若下山之勢,又自昨冬,重患風痺,關格之症,幾危僅甦者,屢矣。見今榮衛銷鑠,氣息凜綴,若不保朝夕,如得藥餌調補,則少有差勝之望,而臣家本食貧,計拙謀生,菽水之供,猶患不繼,刀圭之須,尤無其路,有子如此,生亦何爲?況臣母病裏諄諄夢囈之語,惟在於臣之奉檄而入告,專城而出養,臣情到此,寧不悲且憫哉?臣昔在戊午,伏蒙我先大王錫類之恩,周歲畿邑,得以便養,至今追惟,感恩如天,今於六七年之間,又此乞養,固知萬萬猥越,而崦嵫暮景,餘日無多,古人所謂子欲養而親不待者,恐爲臣沒身之恨,情急勢迫,不遑他顧,玆敢冒死仰籲於天地父母之下。伏乞聖慈,特命選部,畀臣一小邑,俾得奉養病母,少伸人子之至情焉,臣無任云云。省疏具悉。疏辭下該曹稟處。
甲子二月十一日辰時,上御觀物軒。諸承旨持公事入侍時,行在承旨洪義浩,右承旨沈象奎,左副承旨金宗善,記事官朴宗琦,假注書朴宗薰,別兼春秋洪秉喆·金蓍根,直提學金近淳,以次進伏訖。象奎曰,臣吏房代房,而無公事矣。宗善,讀奏江華留守韓用鐸狀啓饑口賑恤事,象奎曰,禮房無公事矣。義浩,讀奏廣州留守金載瓚狀啓境內邪學無乎事,開城留守徐美修狀啓離營上京事,平安監司金文淳狀啓大國人去來事,宗善,讀奏平安監司金文淳啓本罪人李興奎陽德縣到配事,江原監司申獻朝啓本罪人高應七旌善縣到配事,仍奏曰,臣工房代房,而無公事矣。上命夾侍下公事,義浩等,各承書判付訖。義浩曰,留都大臣,領府事受點,而有病不得上來云,故敢此仰達矣。上曰,前年則何以爲之耶?義浩曰,前年,陳章許副矣。象奎曰,今番行禮,議號單子親受及親上箋文,同行於正殿,該曹儀註,所宜博考審定,務歸正當,而議號單子奉入之前,旣以陞座磨鍊,則當有百官行禮節次,而儀註中,初不磨鍊,箋文函,則當待親受禮畢,入小次後,始爲奉入行禮,而儀註中,以先奉殿內磨鍊,俱未免失儀,朝儀莫重,而有此疎忽,不可以事過而勿論,當該禮堂,從重推考,何如?上曰,依爲之。出擧條仍敎曰,禮判旣已請罪,而此非但判堂之不察,乃下吏不善擧行之罪,何不竝論耶?象奎曰,果是下吏之罪,而旣請判堂之罪,則下吏之同爲論罪,似涉屑越,故置之,而當自政院科治矣。上曰,下吏科治,宜矣。上曰,昨日擧條,則只以贊儀請罪,而實則通禮不善擧行之致也。象奎曰,然矣。上曰,擧條改措語以入,可也。一擧條同爲請罪,而批答則以通禮罷職,贊儀拿處可也,書入也。象奎曰,上號日字不遠,凡干擧行,專在於儀軌考出,而丁未年儀軌內入,姑不下云,以春秋館儀軌內入,而禮曹儀軌則還下,以爲考例之地,似好,故敢此仰達矣。上曰,禮曹儀軌當還下,春秋館儀軌入之,可也。象奎曰,各都監之必有儀軌,所以備掌故而徵文獻也,藏諸史庫,置于儀曹者,法意甚重,而今因考出事,聞禮曹所在儀軌,多有閪失者云,掌禮之地,考據文字之不謹典守,致此散佚者,事極駭然。閪失旣不知的在何時,則當該郞吏,雖不可到今査勘,而此後則守藏之節,另加嚴飭,著爲定式,使之恪遵,而如是之後,若復有遺失之弊,則當該郞官與下吏,各別重勘之意,分付,何如?上曰,依爲之。出擧條上命書傳敎曰,新除授承旨,竝牌招察任。義浩,承書讀奏訖,上敎象奎曰,上冊寶時儀仗等節,溯考前例,以最省約例知入,可也。仍命退,諸臣以次退出。
甲子二月十一日午時,上御觀物軒。禮房承旨·軍士房承旨入侍時,行左承旨洪義浩,右承旨沈象奎,記事官朴宗琦,別兼春秋洪秉喆·金蓍根,以次進伏訖。上曰,大王大妃殿儀仗中鳳雀扇·陽繖扇,以侍衛內入,水晶杖·金銊等屬,只於差備門外排立,而進箋時各差備,以八十一名磨鍊,儀仗·繖扇等差備,皆入其中,而雖或不足,不必充數,可也。象奎曰,小駕差備,則爲五十六名,而各差備,亦不無加數磨鍊矣,今以八十一名磨鍊,則僅僅充用矣。謹考乙卯年進號時例,則其時因慈敎,儀仗差備,一竝置之矣。上曰,禮曹謄錄中最爲精約者,知入,可也。賤臣,承命出傳,持禮曹抄出謄錄還入。上曰,儀仗差備磨鍊,一依辛未年例爲之,可也。仍命磨鍊大王大妃殿及大殿各差備女官數爻,義浩·象奎,計數以奏。上曰,若於景福殿行禮,則儀仗排立,當於泰秋門外爲之,補階板,當臨時設置矣。義浩曰,處所則當自禮曹,草記稟定矣。上曰,都監堂上,亦爲隨入於內差備乎?象奎曰,乙卯年上冊時,因特敎,都監堂上,隨入於內差備門外矣。昨日進箋時,臣等入泰秋門內延和門外擧行矣。上曰,今依乙卯已例,則有內庭行禮,而女官八十一名外,內醫女及各司針線婢,亦爲充用於差備,可也。仍命司僕內乘待令,敎曰,明日坐馬,待令於貳極門,可也。又敎義浩曰,明日調馬時,承史隨參,以持公事入侍,書出,可也。又敎曰,左承旨·右承旨今日坐直乎?義浩·象奎曰,臣等俱坐直矣。上仍命退,諸臣以次退出。
甲子二月十一日申時,上御觀物軒。坐直承旨入侍時,左承旨洪義浩,右承旨沈象奎,記事官朴宗琦,別兼春秋洪秉喆·金蓍根,以次進伏訖。上命書右議政金觀柱箚批,義浩,承書讀奏,又命書禮曹慶科草記批答及磨鍊草記批答,象奎承書訖,奏曰,今此進號時,各差備有不足之慮,而自下不敢擅自除減矣,書啓後,自上可除者除之,好矣。上曰,乙卯年例,卽收議磨鍊者也,一用此例,好矣。又敎曰,內庭行禮時,女官差備,亦一體磨鍊以入,可也。仍命退,諸臣以次退出。
甲子二月十一日酉時,上御重熙堂。右承旨入侍時,右承旨沈象奎,記事官朴宗琦,別兼春秋洪秉喆·金蓍根,以次進伏訖。上曰,各差備及儀仗都數,果已考出乎?象奎曰,纔見都監所錄來者,則大王大妃殿各差備,爲二十八,儀仗爲五十五,大殿各差備,爲三十二,而儀仗則陽繖扇·水晶杖·金銊斧·龍鳳扇·靑紅蓋外,不入於內庭云矣。上曰,大殿·大王大妃殿各差備錄入,待點下除減,可也。又敎曰,內醫女·針線婢,亦爲錄入,以爲存拔之地,可也。又敎曰,中宮殿行禮時,各差備及儀仗,亦當別爲磨鍊,其數爻一體知入,可也。象奎曰,此則當詳載於乙卯儀軌,而該曹所藏,閪失一卷,故無從考出云,更令詳細考來矣。上曰,速爲知入,可也。仍命退,諸臣以次退出。
上在昌德宮。停常參·經筵。
沈象奎啓曰,明日常參·經筵,取稟。傳曰,停。
金宗善啓曰,合辭方張之時,兩司無詣臺之員,事甚未安。除在外·未署經外,呈告人員,竝卽牌招,何如?傳曰,允。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于南公轍曰,諸承旨持公事入侍。
傳于洪義浩曰,左承旨·右承旨入侍。
洪義浩啓曰,假注書洪大浩時無職名,令該曹依例付軍職,冠帶常仕,何如?傳曰,允。
注書朴宗琦病,代以李潮爲假注書。
金圖遠奉命在外,代以柳榮五爲事變假注書。
金宗善啓曰,大司憲未差,執義李基慶,掌令姜彙鈺,持平鄭淳民牌不進,掌令兪漢人在外,持平鄭日泰未署經,監察茶時之意,敢啓。傳曰,知道。
以大司諫李文會,司諫玄重祚,獻納愼性眞,執義李基慶,掌令姜彙鈺,持平鄭淳民牌不進罷職傳旨,傳于金宗善曰,竝只推,待明朝更爲牌招。
以江華留守韓用鐸狀啓,麰還盡分,不待回啓,擅自分給,惶恐待罪事,傳于李溏曰,勿待罪事,回諭。
以贊儀任藗拿處傳旨,傳于金宗善曰,分揀。
兼春秋鄭宗顯狀啓,臣伏承偕來之命,仍留於砥平縣上西面長壽洞議政府左議政徐龍輔所住處之意,前已馳啓爲白有在果,大臣胥命次,方向本縣縣獄,臣亦隨往,緣由馳啓云云。踏啓字。
事變假注書白致樂狀啓,臣於本月初九日午時量,敬奉聖諭,同月初十日未時量,馳到砥平縣上西面長壽洞議政府左議政徐龍輔所住處,傳諭後仍傳命召是白乎,則以爲,生成之澤,愈隆,孤負之罪,愈深,今下恩諭,尤非臣子所敢承聞,而有死而已,萬無趨膺之路,亦不敢偃處私次,走伏縣獄之外,恭俟鈇銊之誅云矣。臣則仍爲復路緣由馳啓云云。踏啓字。
以左議政傳諭史官書啓,傳于沈象奎曰,尋鄕萬萬過矣,縣獄之胥命,尤何等擧措也?慨歎慨歎。多少急於奉勉,不暇他語,卿其卽撤上來,聽我面諭事。更遣史官傳諭,仍傳命召。
義禁府,吳聖根囚單子啓,付過放送爲良如敎。
同副承旨李溏書啓,臣祗奉香祝,進詣馬祖壇,壇上神位版奉審則無頉,祭物·祭器·祭井看審則精潔,諸執事·進排官摘奸則無頉矣。臣則仍留將事,神位版還奉安後,復命之意,敢啓。傳曰,知道。
沈象奎,以禮曹言啓曰,大王大妃殿加上尊號慶科取稟草記,傳曰,纔有慶科之頒令者,不必別設,以合慶磨鍊試取可也事,命下矣。科名以聖上春秋鼎盛,親總庶政,養隆長樂,慈德彌光,大王大妃殿加上尊號合二慶慶科庭試,稱號,何如?傳曰,允。
沈象奎,以禮曹言啓曰,今此大王大妃殿加上尊號稱慶陳賀時,大王大妃殿·王大妃殿·中宮殿·惠慶宮,百官所進箋文·致詞·表裏,竝於大殿陳賀日行禮,已有前例,今亦依此擧行,何如?傳曰,允。
沈象奎,以禮曹言啓曰,今此大王大妃殿加上尊號時,冊寶內入內出,以何殿擧行乎?敢稟。傳曰,以明政殿爲之。
沈象奎,以禮曹言啓曰,今此大王大妃殿加上尊號時,外庭行禮及內庭親上,謹遵乙卯例磨鍊事,命下矣。外庭親上冊寶,當以明政殿磨鍊,而大王大妃殿親受冊寶處所,以何殿磨鍊乎?敢稟。傳曰,以景福殿磨鍊,可也。
沈象奎,以禮曹言啓曰,今此大王大妃殿加上尊號時,內外習儀,各一度爲之事,命下矣。當爲擇日擧行,而外習儀,則依前例,都監堂郞及諸執事,行於議政府,內習儀,則依正日例,百官當爲入參於明政殿庭,而內庭習儀處所,以何殿磨鍊乎?敢稟。傳曰,內庭習儀處所,亦以景福殿爲之,可也。
沈象奎,以社稷樂器造成廳言啓曰,社稷樂器鍾石磬之役,上年十一月初九日,因兵曹判書趙鎭寬上疏,備局回啓內,待明春退行事草記蒙允矣。今已春和,鍾石磬造成之役,趁時擧行之地,何如?傳曰,允。
沈象奎,以奉常寺官員,提調意啓曰,祭享所用春等中脯,依定式,今二月十二日始造之意,敢啓。傳曰,知道。
洪義浩,以兵曹言啓曰,內吹螺赤及龍虎營兼內吹今春等習角賞木,依判下,別單分等施賞之意,敢啓。傳曰,知道。
金宗善,以義禁府言啓曰,平安監司金文淳狀啓內,幕嶺前萬戶金泰福·金成大等罪狀,令攸司稟處事,啓下矣。金成大,今方待命,拿囚,金泰福,下去京畿楊根地云,依例發遣府羅將拿來,何如?傳曰,待待命拿囚。
領府事李秉模疏曰,伏以,壇享旣成,陵幸戒期,慈德光闡,縟儀將擧,聖孝冞隆於準四,景運潛周於於千,臣民慶忭,中外惟均,臣雖癃廢,亦動息中一物耳。豈不思趨造大庭,覩金石之刻畫,陪護羽衛,瞻日月之光華,然後退塡邱壑之爲無憾也哉?況於此際,伏奉留都恩命,尤敢不蹶承膺,不俟駕屨,而情病益痼,轉動無路,伏枕震越,惟鈇鉞是俟,抑臣於臺臣李東煥疏,有不容泯默者。向來臺評,其言雖多,別無新語,皆是先朝所照燭,聖上所監臨,不欲更提之意,曾已仰陳,惟是矯誣一款,言之者不可囫圇說去,當之者不可糢糊受之,而及夫東煥之前疏出,混在稱述之中,漫無指的之證,臣之附奏中下理之請,豈得已也?前後大官之如臣情地者,不敢以大官,自居,輒請歸身司敗,嚴加辨覈,卽臣子之常分,非臣之所創說也,今忽拖而引之於其身,替當盤鞫之請,不亦異乎?無乃初不照檢於故事而然歟,抑亦言沒把捉,自不得不漫漶其跡而然歟?今古人臣之慘遭蜚語者,何限,而便以單辭句斷曰,公議也,喧傳也云爾,則能有一人得免者乎?其亦不思之,甚矣。朝廷之上,禮敎爲先,故臣之自初對章,一切平說,世必譏其太巽,而區區愚見,竊自附於反其敬之義,人之蹈藉,又復如此,如臣孑孑垂死之喘,惟有囚舌緘口,以沒其齒而已,第念於斯之際,徒增淸朝之恥。伏乞聖明,鑑此事理,亟寢臣留都之命,仍除臣朝籍,以存國體,以安賤分,千萬幸甚,臣無任云云。答曰,省疏具悉卿懇。李東煥疏語,予亦深惡而斥之,卿又何介意?留都事係重大之外,見今縟禮將擧,卿豈可在外,不伸同慶之忱乎?卿其勿復辭巽,卽日上來。仍傳曰,此批答,遣史官傳諭于領府事。
甲子二月十二日辰時,上御映花堂。諸承旨持公事入侍時,行都承旨南公轍,行左承旨洪義浩,右承旨沈象奎,左副承旨金宗善,右副承旨朴宗來,同副承旨李溏,記事官朴宗琦,假注書洪大浩,別兼春秋金蓍根·徐有恂,直提學金近淳,以次侍立訖。上具戎服,乘馬出重華門,由貳極門·靑陽門,至春塘臺下馬,陞詣映花堂,諸臣以次進伏,溏曰,調馬爲之乎?上曰,唯。溏曰,座馬前及駕轎馬前前排,各以三雙,分排立之乎?上曰,唯。溏曰,駕轎馬五雙,而御乘馬三匹矣。餘馬二匹,充數加定,同爲調習乎?上曰,唯。上曰,稟旨宣傳官之跪告,例也,而發號宣傳官之竝跪,未知何故,査問,可也。義浩承命問于宣傳官李東善,東善曰,南熙是發號宣傳官,而嚴威之下,莫知爲而隨跪云矣。上曰,記過待令。東善,承命拿入,上曰,帳殿擧行,何爲做錯乎?熙曰,不善擧行,致煩責敎,惶恐萬萬,無辭可達矣。上曰,此後則善爲擧行,可也。仍命拿出,義浩曰,公事入之乎?上曰,唯。上仍乘馬,由靑陽門·貳極門·重華門還內,諸臣以次退出。
甲子二月十二日午時,上御觀物軒。左承旨·右承旨入侍時,行左承旨洪義浩,右承旨沈象奎,假注書洪大浩,別兼春秋金蓍根·徐有恂,以次進伏訖。上曰,今番行禮時儀仗數爻,果皆知入乎?象奎曰,前所錄入者爲實數,而各司醫女·針婢,多所不足云矣。上曰,不足之數,當以各宮婢子,用之,以此分付于都監,可也。命義浩,書領府事疏批,又命書左議政敦諭,義浩,承書讀奏訖,命退,諸臣以次退出。
上在昌德宮。停常參·經筵。
金宗善啓曰,大司憲未差,執義李基慶,掌令姜彙鈺,持平鄭淳民牌不進,掌令兪漢人在外,持平鄭日泰未署經,監察茶時之意,敢啓。傳曰,知道。
李溏啓曰,臣溏,以兼內乘,今日旗軍洗馬進去,下直之意,敢啓。傳曰,知道。
洪義浩啓曰,訓鍊大將金祖淳,以司僕提調,今日旗軍洗馬出去矣。所佩命召,何以爲之?敢稟。傳曰,仍佩往來。
金宗善啓曰,今都目大政,各岐仕滿應遷者,相避及未準朔監察·禁府都事·戶曹·刑曹·工曹·漢城府郞官,平市署官員·五部令各司久任時推人員,竝擬,何如?傳曰,允。
金宗善啓曰,四館陞出六品時,例有九處講後遷轉之規,而承文院褒貶,如或有故過限,則四館積滯不可不慮,故自前雖未經九處講,亦有陞六之規矣。去秋冬等褒貶,不得爲之,故當出六品者,未免積滯,依例遷轉,何如?傳曰,允。
傳于金宗善曰,雖非親政,注書·尙瑞院官員,依例陞六。
傳于金宗善曰,大政經歲,各邑之弊,不言可知,守令各別擇差,皆令一兩日內辭朝,初仕亦爲擇差事,分付。
傳于金宗善曰,每當大政,歸於例飭而止,今政則忠臣·淸白吏子孫,西北·松都人,各別收用事,分付兩銓。
金宗善啓曰,注書有闕代,被薦人洪在敏·韓用儀·韓兢履薦狀,依例成送吏曹之意,敢啓。傳曰,知道。
洪大浩陞六,代以李墷爲假注書。
李潮陞六,代以朴宗薰爲假注書。
洪義浩啓曰,假注書朴宗薰,時無職名,令該曹依例付軍職,冠帶常仕,何如?傳曰,允。
柳榮五有頉,代以金用默爲事變假注書。
洪義浩啓曰,事變假注書金用默,時無職名,令該曹依例付軍職,冠帶常仕,何如?傳曰,允。
沈象奎啓曰,明日·再明日弘陵忌辰祭齋戒正日,十六日·十七日英陵忌辰祭齋戒正日,十八日明陵·弘陵親祭齋戒,十九日動駕相値,視事頉稟之意,敢啓。傳曰,知道。
傳于沈象奎曰,閣臣番次苟艱,待敎李敎信許遞,與直閣未差之代,會圈事,分付。
沈象奎,以奎章閣言啓曰,直閣待敎明日會圈事,命下矣。檢校提學金祖淳·李晩秀,直提學金近淳,檢校直閣徐榮輔·朴宗慶,待開門牌招,以爲會圈之地,何如?傳曰,允。
沈象奎,以奎章閣言啓曰,直閣待敎會圈事,命下矣。本閣時無行公提學,主圈無人,在前如此之時,有檢校提學望筒書入受點之例矣,今番則何以爲之乎?敢稟。傳曰,望筒書入。
以金祖淳·李晩秀爲檢校提學。
以大司諫李文會,司諫玄重祚,獻納愼性眞,執義李基慶,掌令姜彙鈺,持平鄭淳民牌不進罷職傳旨,傳于金宗善曰,只推。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
金宗善,以吏批言啓曰,大司憲今當差出,而前望中無故之人,只有二人,以二望擬入之意,敢啓。傳曰,大司憲苟艱莫甚,今日政,無故人更爲擬入。
金宗善,以吏批言啓曰,守令之年滿七十者,例爲遞改,而順興府使韓大裕,今年已滿七十之限,尙不啓聞。該道臣金羲淳,推考警責,韓大裕,依例改差,何如?傳曰,允。
金宗善,以吏批言啓曰,每冬大政,如有應製除職承傳之未及收用者,一人必爲調用,然後始擬他人,如無調用之人,銓曹具由草記,然後始出初仕之望事,定式施行事,曾有先朝受敎矣。今無應製捧承傳之人,故不得擧行之意,敢啓。傳曰,知道。
有政。吏批,行判書徐邁修進,參判金勉柱進,參議朴宗來進,左副承旨金宗善進。以鄭東觀爲吏曹參議,李希延爲引儀,權伋爲禮賓主簿,沈公著爲三陟府使,洪羲眞爲加平郡守,曹文檢爲司僕主簿,宋雲載爲敦寧主簿,朴榮壽爲司圃別提,南周獻爲振威縣令,崔文顯爲魯城縣監,典籍二單崔仁簡承文博士閔養世,已上四館去官。
傳于金宗善曰,在外吏曹參議許遞,今日政差出。
以趙鎭球爲掌樂僉正,李希延爲監察,柳相亮爲宣川府使,李商采爲朔州府使,李昌會爲渭原郡守,洪允厚爲禮賓直長,金敎根爲義盈直長,朴宗恕爲順陵直長,李審度爲果川縣監,宋啓馨爲抱川縣監,廣興直長二單李英玉·李寧載,以尹時東爲禧陵直長,趙煐爲泰陵直長,尹守晩爲司饔奉事,南巖老爲木川縣監,洪羲謙爲稷山縣監,閔師膺爲禁府都事,洪顯謨爲繕工奉事,許爲司宰奉事,吳贊述爲居山察訪,趙處仁爲輸城察訪,李厚典爲禁府都事,李勉益爲司䆃奉事,李德升爲延華察訪,崔心健爲自如察訪,金洛一爲金泉察訪,權中執爲中部令,崔東岳爲竹山府使,趙萬元爲慈山府使,李熙采爲祥原郡守,金宗鉉爲松禾縣監,尹毅東爲引儀,愼宜默爲長興主簿,韓元履爲平市主簿,尹鎰爲工曹正郞,金民柱爲景慕宮令,朴宗來爲吏曹參議。
金宗善啓曰,新除授本曹參議朴宗來,令政院牌招,同參政事,何如?傳曰,允。
魚在瓚爲漢城主簿,李經九爲掌苑別提,尹光昌爲金井察訪,咸增文爲沙斤察訪,禁府都事李厚典,繕工奉事洪顯謨相換,以李大遠爲宗廟令,洪邁源爲宗廟直長,趙明漢爲司圃直長,尹弘鎭爲咸昌縣監,曺龍玩爲龍宮縣監,故直長申晟贈吏參例兼,右尹申大羽考,李魯簡爲尙瑞直長,申錫耉爲戶曹佐郞,宋雲載爲刑曹佐郞,閔致儉爲禁府都事,沈能俊爲巨濟府使,李海魯爲掌苑奉事,徐英修爲內資奉事,權思穆爲平海郡守,宋哲文爲藍浦縣監,吳文常爲定州牧使,權丕應爲尙瑞副直長,曹文檢爲禁府都事,李永耆爲永禧殿令,李翼榮爲景慕宮令,李魯簡爲敦寧主簿,尹定鎭爲顯隆園令,閔致信爲龜城府使,金翰周爲柒谷府使,金爲海美縣監,許鏛爲雲峰縣監,權丕應爲尙瑞直長,任希季爲繕工副奉事,李種德爲慶安察訪,崔宗錫爲重林察訪,金喆修爲參禮察訪。承旨前望單子入之,李廷顯落點。李經九爲工曹佐郞,愼宜默爲監察,李彙梧爲掌苑別提,金弼龍爲大靜縣監,尹在陽爲順興府使,李集麟爲尙瑞副直長,朴榮壽爲漢城主簿,尹毅東爲刑曹佐郞,宋應圭爲康津縣監,李喜孫爲平陵察訪,朴師燮爲濬源殿令,朴宗琦·具明源·洪祐燮·洪遇燮爲典籍,李羲溫爲宗廟副奉事,沈厚鎭·朱弼相·朴廷儉爲典籍,李魯簡爲監察,韓淳爲智陵直長,沈豐祖爲熙川郡守,李應會爲寧遠郡守,朴思弼爲長連縣監,白恒鎭爲陽德縣監,李翊會爲濟用判官,申在明爲宗簿主簿,洪達勛爲奉常主簿,姜學濬爲禮曹正郞,黃明漢爲兵曹正郞,張翊洙爲淑陵奉事,李光顯爲儀賓都事,廉德隅爲社稷令,林以存爲懿陵令,金近淳爲春川府使,朴昌壽爲顯陵令,金應一爲光陵令,洪遇燮·朴宗琦爲兵曹佐郞,任希鐸爲禮曹佐郞,李義弼爲分內局提調,李圭鎭爲江原都事,承膺祚爲咸鏡都事,黃昇源爲判義禁,洪大浩·李潮爲典籍,閔命爀爲安東府使,白慶楷爲戶曹正郞,柳楨爲司藝,姜時煥爲吏曹佐郞,宋冕載·任厚常爲修撰,權伋爲掌樂主簿,金初燮爲承文判校,李勉兢爲內贍提調,徐瀅修爲掌苑提調,金達淳爲宗簿提調,鄭大容爲觀象提調,南公轍爲繕工提調,李集斗·李晩秀爲知春秋,金勉柱爲同經筵,任希彦爲齊陵令,李書九爲同成均,盧尙熙爲司藝,洪儀泳爲禮曹正郞,安策爲左通禮,朴瑞源爲右通禮,沈厚鎭爲監察,兼春秋單盧,曺翬振爲敦寧都正,黃昇源爲知經筵,成在基爲省峴察訪,朴思默爲昌樂察訪,李若洙爲景陽察訪,具㢞爲知敦寧,洪在敏爲注書,趙道宇爲直講,李文植爲監察,李喜大爲戶曹佐郞,李泳爲引儀,鄭枻爲長興主簿,池景泌爲掌苑別提,洪栻爲引儀,李周虎爲內資主簿,韓命九爲典設別提,韓世彧爲司圃別提,全萬昌爲禮賓主簿,徐鼎輔爲司僕主簿,尹守翼爲軍資正,李基鼎爲監察,鄭大容爲大司憲,南熙爲監察,兪應煥爲孝陵別檢,吳洪錫爲順康園守奉官,夫宗仁爲直講,禹錫龜爲溫陵令,權·孔胤恒·安濟元爲典籍,李英裕爲敦寧主簿,金載華爲掌樂主簿,金獻行爲引儀,李厚老爲監察,洪旭浩爲禁府都事,李敬一爲判尹,金致龍爲奉常主簿,李道明爲童蒙敎官,林頤鎭爲光陵參奉,李憲來爲翼陵參奉,李基弘爲禧陵參奉,金允秋爲孝陵參奉,趙雲會爲顯陵參奉,尹凝烈爲慶基殿參奉,趙鎭翊爲穆陵參奉,柳喆祚爲溫陵參奉,鄭煥祖爲明陵參奉,李永純爲獻陵參奉,李度天爲徽陵參奉,李仁榮爲昭顯墓守衛官,吳漢復爲淑陵參奉,朴齊圭爲昭寧園守奉官,西學訓導單任弘植,奉常奉事單朴思彦,養賢直長單文尙中。
金宗善啓曰,新除授同副承旨李廷顯,時在春川府任所,斯速乘馹上來事,下諭,何如?傳曰,許遞,前望單子入之。
沈象奎啓曰,新除授注書洪在敏,卽爲牌招入直,何如?傳曰,允。
洪義浩,以兵曹言啓曰,文臣兼宣傳官徐有恂,素患痰癖之症,近益添劇,時月之內,無望供職,呈狀乞遞。實病旣如此,則不可强令察任,今姑改差,何如?傳曰,允。
洪義浩啓曰,各道邊地僉使·營將·虞候,今當差出,而擬望之人乏少,已準朔守令及未準朔虞候,竝擬,何如?傳曰,允。
洪義浩啓曰,守令多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?傳曰,允。
洪義浩,以兵批言啓曰,訓鍊正前望中,在京無故人,只有二人,以二望擬入之意,敢啓。傳曰,知道。
洪義浩,以兵批言啓曰,同知中樞府事尹博圭·李晉祥,病在鄕廬,末由上來,內禁衛將韓泳,羽林衛將韓根馨,五衛將安大進·李潤度·崔慶麟,俱以身病猝重,時月之內,無望供職,呈狀乞遞。宿衛領軍之將,輪番之任,不可久曠,竝改差,何如?傳曰,允。
洪義浩,以兵批言啓曰,同知中樞府事韓芷·李定濟,僉知中樞府事鄭世默,五衛將韓鐸謩,俱以病難供職云,柳弘源,前任羅州營將,時在任所,上來無期,竝改差,何如?傳曰,允。
洪義浩,以兵批言啓曰,同知中樞府事崔景翼·李鄘,僉知中樞府事李晩運,景福宮衛將黃仁悅,慶熙宮衛將李世膺,俱以病難供職云,竝改差,何如?傳曰,允。
兵批,判書金達淳進,參判尹東晩進,參議朴奎淳進,參知朴崙壽進,行左承旨洪義浩進。以李書九·韓晩裕爲知事,李仁秀爲訓鍊都正,金煐·元晦鎭爲五衛將,僉知二單朴漢斗·具泓愼,副司正洪大浩。以李石求爲內禁將,李秀林爲羽林將,申昕·禹亨圭爲五衛將,洪秉喆爲文兼。
洪義浩,以兵批言啓曰,五衛將元晦鎭前任淸州營將,金煐前任江原監營中軍,俱在任所,朴漢斗,慶熙宮衛將安文得,景福宮衛將李正中,病在鄕廬,末由上來供職云,竝改差,何如?傳曰,允。
以李正中爲景福將,安文得爲慶熙將,金錫衡爲中樞都事,尹勉鎭·李尙德爲守門將,訓鍊主簿單曺彦楨,判官李基定,主簿宋履慶·閔道祥·金載謙,以上依定式減下。
以李春英爲順天營將,申偗爲淸州營將,金樂海爲慶州營將,李彬爲江原監營中軍,尹載大爲咸鏡監營中軍,同知單安文得,僉知三單金煐·元晦鎭·禹亨圭,以咸致道爲登山僉使,徐有祁爲德積僉使,張軫彩爲蒜山僉使,金鼎爀爲吾叉浦僉使,孫錫謨爲柔院僉使,同知李正中,大護軍李直輔,副護軍朴命燮,以崔泰福爲西林僉使,金福顯爲許沙僉使,洪翼彬爲潼關僉使,趙明憲爲永登萬戶,盧聖麟爲木浦萬戶,柳弘源爲五衛將,金載謙爲訓鍊判官,鄭宅亨·崔胄敎·韓守儉爲加設主簿,金啓漢爲包伊萬戶,朴東源爲助羅萬戶,朴仁浹爲所已萬戶,咸麟遇爲水口萬戶,崔貴剛爲吾老梁萬戶,李宗祥爲羅州營將,金啓煥爲防垣萬戶,尹命來爲仇寧萬戶,朴文行爲永達萬戶,宋眞明爲阿吾地萬戶,韓芷·李匡齊爲同知,鄭世默爲僉知,柳相斗爲訓鍊正,權思漢爲副正,安思默爲撫夷萬戶,李苾爲廢茂山萬戶,崔喜得爲長木浦別將,李鎭國爲舊所非別將,李東協爲南村別將,鄭億祚爲羅暖萬戶,丁海翼爲魚面萬戶,金禹鼎爲保山別將,金世章爲浦項別將,金成琦爲金烏別將,李長喆爲慶尙左兵使,閔百履爲水原中軍,李喆純爲江華中軍,崔禹鉉爲上土僉使,李輔國爲昌洲僉使,護軍卞世義,副護軍李宗爀,李彦植爲都摠管,盧尙樞·金大宅爲五衛將,李忠運爲訓鍊主簿,金鎭漢爲方山萬戶,副護軍單李春英·申偗·金樂海,以元永麟爲多大浦僉使,李運春爲滿浦僉使,李海範爲惠山僉使,尹後東爲訓戎僉使,沈公協爲慶尙左兵虞候,順天營將李春英,淸州營將申偗,慶州營將金樂海,江原中軍李彬,咸鏡中軍尹載大,以上今加折衝加資事,承傳,鄭·崔鎭一·魏光軫爲五衛將,李德謙·鄭煥宗爲訓鍊主簿,僉知單金處漢,護軍單吳載重·李晩遠,以朴宗㯙爲五衛將,南錫九爲都摠經歷,李文植·金載澤爲訓鍊僉正,申爲判官,南錫九爲宣傳官,安光質爲都摠都事,李觀德爲訓鍊判官,沈鍾奎爲主簿,李基敬爲武兼,僉知單李秀林·柳弘源,副護軍單鄭東觀,以黃仁悅爲景福將,李世膺爲慶熙將,李在永爲都摠經歷,李德謙爲宣傳官,權應祜爲訓鍊主簿,僉知二單金煐·元晦鎭,副護軍單具剛·李漢籌·沈公燁·韓命祺·文載玄·韓光迪·權琇,以李鄘·崔景翼爲同知,李晩遠爲僉知,金㝡煥·姜碩儒爲五衛將,僉知三單魏光軫·鄭·崔鎭一,副司勇金用默,以徐敬輔爲訓鍊判官,權聖彦爲主簿,安光質爲宣傳官,南熙爲中樞經歷,同知單李世膺,僉知單金大宅·黃仁悅,以金麟鍾爲高山里僉使,鄭宅休爲宣傳官,副護軍單李廷顯·趙恪·李寅植,以李奎昇爲都摠都事,許浣爲平南萬戶,申絅爲都摠經歷,申在恒爲宣傳官,趙德壤爲部將,洪繼哲·韓德樹爲同知,趙相一爲僉知,池成采爲景福將,李洽爲慶熙將,僉知單姜碩儒,護軍單尹博圭·李晉祥·韓芷·李寅濟,副護軍單鄭世默,申綋爲訓鍊副正,尹商大爲都摠都事,副司正單朴宗薰,以權思正爲訓鍊主簿,同知單池成采,僉知二單張夢說·李洽,護軍單崔景翼·李鄘,副護軍單沈能弼·李晩運,以韓國養爲武兼,蔡翼永爲中樞經歷,尹致章爲訓鍊僉正,徐敬輔爲宣傳官,白翼鎭爲都摠都事,申在恒·諸景彧爲訓鍊判官,沈能完爲宣傳官,李勉植爲訓鍊主簿,柳興源爲武兼,卞浩德爲武兼,成樂鎭爲部將,金宗源爲守門將,李永健·吳慶億·李文達爲宣傳官,張翼·白師健爲武兼,洪聖一·李勉植·鄭蓍爲武兼,金義堉·趙廷㻐爲部長,車億萬·李萬柱·權尙正·金有玉爲守門將,小農權管李源會,栗浦權管金應潤,三千里權管浪世熙,嗭洞權管吳復運,小坡兒權管鄭,甲巖權管朴聖熙,廟洞權管金處吉,黃拓坡權管康思逸。
傳于金宗善曰,承旨有闕之代,前望單子入之。
以京畿監司徐榮輔狀啓,領府事李秉模祿米不爲領受事,傳于金宗善曰,更爲輸送事,回諭。
以京畿監司徐榮輔狀啓,左議政徐龍輔祿米不得輸納事,傳于李溏曰,更爲輸送事,回諭。
吏曹啓目粘連,觀此弘文館副應敎尹行直上疏,則以爲臣老母,年今七十四歲矣,素抱痼疾,長委床笫。近年以來,年益高而病益深,氣息凜綴,如得藥餌調補,則少有差勝之望,而臣家本食貧,計拙謀生,菽水之洪,猶患不繼,刀圭之須,尤無其路。特命選部,畀臣一小縣亦爲白臥乎所,尹行直家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判府啓,依回啓施行爲良如敎。
上在昌德宮。停常參·經筵。
金宗善啓曰,行大司憲鄭大容未肅拜,執義李基慶,掌令姜彙鈺,持平鄭淳民呈辭,掌令兪漢人在外,持平鄭日泰未署經,監察茶時之意,敢啓。傳曰,知道。
傳于沈象奎曰,禮房承旨馳詣宗廟·永寧殿·景慕宮,奉審摘奸以來。
傳于李溏曰,左副承旨馳詣弘陵,奉審摘奸,局內諸陵,一體奉審以來。
傳于洪義浩曰,閫帥·守令·邊將·初仕人留待。
傳于洪義浩曰,吏·兵房承旨與閫帥·守令·邊將·初仕人入侍。
洪義浩啓曰,吏曹郞廳來言,本曹判書有闕,政事取稟,傳曰,前望單子入之。
洪義浩啓曰,卽者吏曹郞廳來言,巨濟府使沈能俊,祥原郡守李熙章,寧遠郡守李應會,平海郡守權思穆,振威縣令南周獻,抱川縣監宋啓馨,稷山縣監洪羲謙,藍浦縣監宋哲文,咸昌縣監尹弘鎭,龍宮縣監曺龍玩,大靜縣監金弼龍,松禾縣監金宗鉉,陽德縣監白恒鎭,果川縣監李審度,兩司俱未署經云,除在外·未署經外,未肅拜·呈告人員,竝卽牌招,以爲備員署經之地,何如?,傳曰,允。
以大司諫李文會,司諫玄重祚,獻納愼性眞,執義李基慶,掌令姜彙鈺,持平鄭淳民牌不進罷職傳旨,傳于金宗善曰,只推。
洪義浩啓曰,守令署經事,命下矣。大司諫李文會,司諫玄重祚,獻納愼性眞,執義李基慶,掌令姜彙鈺,持平鄭淳民,旣有只推之命,與行大司憲鄭大容,竝更牌招,以爲備員署經之地,何如?,傳曰,允。
洪義浩啓曰,守令署經事,命下矣。憲府則行大司憲鄭大容,掌令姜彙鈺牌不進,執義李基慶陳疏留院,掌令兪漢人在外,持平鄭日泰未署經,鄭淳民再牌不進,諫院則大司諫李文會,司諫玄重祚,獻納愼性眞牌不進,正言安光宇·尹孝植未署經,不得署經,何以爲之?敢稟。傳曰,違牌人只推,竝更爲牌招。
洪義浩啓曰,直閣待敎會圈事,命下矣。政官牌招開政,以爲下批之地,何如?傳曰,允。
洪義浩啓曰,注書有闕之代,被薦人韓用儀·韓兢履·趙璜鎭薦狀,依例成送吏曹之意,敢啓。傳曰,知道。
奎章閣直閣圈點,五點金邁淳,四點吳淵常·洪奭周,以上取三人,奎章閣待敎圈點,五點朴宗薰,四點曺錫正,以上取二人。
洪義浩啓曰,今十九日明陵·弘陵親祭祭文,當爲製進,大提學李晩秀,待明朝牌招,何如?傳曰,允。
有政。吏批,判書未差,參判金勉柱進,參議朴宗來牌不進,左副承旨金宗善進。啓曰,判書未差,參議朴宗來牌不進,小臣獨政未安,何以爲之?敢稟。傳曰,仍爲之。以金邁淳爲奎章閣直閣,朴宗薰爲奎章閣待敎,韓用儀爲注書,兼直閣單金邁淳,兼校書校理單金邁淳,兼校書正字單朴宗薰。
兵批,判書金達淳受由,參判尹東晩入直進,參議朴奎淳病,參知朴崙壽病,行左承旨洪義浩進。上護軍單徐邁修,護軍單鄭日煥。
金宗善啓曰,新除授注書韓用儀,卽爲牌招入直,何如?傳曰,允。
沈象奎,以奎章閣言啓曰,新除授直閣金邁淳,待敎朴宗薰,卽爲牌招察任,何如?傳曰,允。
傳于洪義浩曰,留院上疏入之。
傳于洪義浩曰,坐直承旨入侍。
傳于金宗善曰,騎馬二匹立之,史官一員待命。
以吏曹參議朴宗來牌不進罷職傳旨,傳于洪義浩曰,只推。
沈象奎,以奎章閣言啓曰,新除授直閣金邁淳,待敎朴宗薰,敎旨安寶次,濬哲之寶請出之意,敢啓。傳曰,知道。
沈象奎,以禮曹言啓曰,今此大王大妃殿加上尊號內庭行禮時,大殿所進致詞·箋文中宮殿所進致詞,依乙卯年例,前期撰進,以爲肄習之地,何如?傳曰,允。
沈象奎,以禮曹言啓曰,今此大王大妃殿加上尊號時,中宮殿行禮,依乙卯年例磨鍊事,命下矣。當有習儀之節,而取考乙卯謄錄,則內習儀日,同爲擧行矣,今亦依此擧行,何如?傳曰,允。
沈象奎,以禮曹言啓曰,今此大王大妃殿加上尊號時,殿下外殿親上冊寶,內庭親進致詞·箋文·表裏儀註及中宮殿進致詞·表裏儀註,直爲書入大王大妃殿·中宮殿之意,敢啓。傳曰,知道。
沈象奎,以禮曹言啓曰,寧陵各祭享時,以程道稍遠,陵官例爲前期受香矣。本陵寒食祭香祝,當於今月二十三日陪往,而與本陵忌辰祭齋戒日,相値,陵官無以及期上來矣。忌辰祭受香時,寒食祭香祝,兼受陪往之意分付,何如?傳曰,允。
事變假注書金圖遠書啓,臣於本月十二日申時量,敬奉聖批,同月十三日未時量,馳到傳諭于楊根郡西始面醍灘里領府事李秉模所住處是白乎,則以爲臣,猥控危懇,恭俟嚴譴,不意史官遠臨,恩批誕宣,諭之以留都之重,申之以同慶之義,辭旨鄭重,德意溫諄,臣雖昏愚,豈不念事體之重大,情禮之當然,而目下宿疾,添以外感,委頓枕席,轉側須人,萬無自力蠢動之勢,伏地惶隕,惟望遄被慢命之誅云矣。臣則仍爲復路緣由馳啓云云。踏啓字。
副校理朴宗正疏曰,伏以臣,綿才薄識,百無一能,論思之任,極知不合。且有自來情勢,理難復叨見職,前望特點之下,不得不坐違嚴召,恭俟譴何,而只承例推之罰,旋縻將事之役,冒沒肅命,因仍持被,循省恧蹙,歷日未已,此際得伏見同義禁宋銓疏本,則以昨夏聯箚事,滿紙張皇,盛氣譏斥,臣於是,不勝瞿然之至。向來諸臺之不善周旋,自速郵罰,自有一世之公議,人或不能自反,强事呶呶,臣不欲與之較絜,重傷事面,而在臣自處之義,亦不容從他嘲罵,一直含默。夫啓辭主管,專責臺臣,而伊日臺臣被勘,又因避嫌徑退,則兩玉堂之勒歸一套,已是不成事理,合辭請批,始也聯名堂箚,臺臣攙及,末乃徑出禁直,則臣之自引,抑何加是?及其賜批,有命使之入來,而諸臺之只傳避辭,不爲承受者,有違臺體,大駭物情,雖是一事,而段落各異,則臣之聯名陳箚,隨衆相規,亦非可已而不已者也。事當自引處引之,事當可言處言之,臣之處義,豈不綽有餘裕?且箚請譴削,不過薄警,而罪至行遣,出於特旨,則今於事往之後,自立於無過之地,歸人於不韙之科,似此道理,臣未知其可也。如使臣平日言議,有以服人則人之反攻,豈或至是?矧今所叨之任,卽前僨誤之地,雖非目下所遭,揆以廉防,有難蹲冒。伏乞天地父母,俯諒危懇,亟削臣職,俾謝人言,俾安私分,仍治臣瀆擾之罪,以肅朝綱,不勝幸甚。臣雖不以見職自居,而愚憤所激,敢此附陳焉。自有洪履猷·李東萬事,而朝象之波蕩,國勢之岌嶪,言之可爲心寒,思之不覺膽掉。此輩本以怪鬼之輩,不齒恒人之類,爲世側目,厥惟久矣。下流所處,衆惡同濟,而畢竟釀成不逞之圖,幾致罔測之變,究厥心腸,至凶且慘,前後疏啓,聲討備至,臣不必更事覶縷,而國有三尺,渠輩焉逭肆市之典乎?且況此輩醞釀,有非一朝一夕之故,而兇窩亂根,昭著於供招,朝士·儒生,多出於援引,其在重獄體靖世道之義,不可不亟加盤覈,夬底掃蕩,而天網太恢,王章不嚴,只以履猷·東萬狐鼠之輩,苟且彌縫,未免塞責而止。至若趙鎭井之擔當疏事者,不施刑訊,秋曹諸囚之未盡輸款者,徑加酌處,使一種奸兇之徒,無復懲畏,依舊躑躅,古今天下,寧有是耶?此而仍置,專事姑息,則將不知生出何樣變怪。伏乞聖明,廓揮乾斷,金吾·秋曹諸罪人,更令王府,設鞫嚴問,覈出根窩,夬正典刑,無貽國家方來之憂焉。且臣於近日一二章疏,有所慨然者,臺臣處義,寧激無渝,諫官論人,例有勘律,李基慶之論金魯忠,寔出公共之議,深得懲討之體,而第其避辭之未免模糊,殊欠直截之風,臣竊爲臺臣惜之。至於鄭淳民之論玄重祚,旣曰尤有駭惋,復曰旨意閃忽,則以鞫以竄,宜有當律,而過去論列,終無勘斷,事關臺體,誠極未安。當此大論方張之時,不可以生疎所致,置而不論,臣謂持平鄭淳民,施以譴罷之典,宜矣,臣無任云云。省疏具悉。本事到今,豈必更較?附陳事,旣已出場,則又何提煩?鄭淳民事,爾言過矣,不允。爾其勿辭察職。
甲子二月十四日辰時,上御熙政堂。吏·兵房承旨與閫帥·守令·邊將初仕人入侍時,行左承旨洪義浩,左副承旨金宗善,記事官洪在敏,別兼春秋洪秉喆·趙雲翊,安東府使閔命爀,春川府使金近淳,定州牧使吳文常,宣川府使柳相亮,朔州府使李商采,龜城府使閔致愼,柒谷府使金翰周,渭原郡守李昌會,海美縣監金,雲峰縣監許鏛,康津縣監宋應圭,順興府使尹在陽,巨濟府使沈能俊,三陟府使沈公著,加平郡守洪羲眞,祥原郡守李熙章,寧遠郡守李應會,平海郡守權思穆,振威縣令南周獻,抱川縣監宋啓馨,果川縣監李審度,魯城縣監崔文顯,稷山縣監洪羲謙,藍浦縣監宋哲文,咸昌縣監尹弘鎭,龍宮縣監曺龍玩,大靜縣監金弼龍,長連縣監朴思弼,松禾縣監金宗鉉,陽德縣監白恒鎭,穆陵參奉趙鎭翊,明陵參奉鄭煥祖,以次進伏,多大僉使元永麟,滿浦僉使李運春,高山里僉使金麟鍾,德積僉使徐有祁,蒜山僉使張軫彩,登山僉使咸致道,吾叉浦僉使金鼎赫,柔院僉使孫錫謨,西林僉使崔泰福,許沙僉使金福顯,潼關僉使洪翼彬,魚面萬戶丁海翼,羅暖萬戶鄭億祚,永登萬戶趙明憲,木浦萬戶盧聖麟,包伊萬戶金啓漢,助羅浦萬戶朴東源,所已萬戶朴仁浹,仇寧萬戶尹命來,方山萬戶金鎭漢,水口萬戶咸麟遇,防垣萬戶金啓煥,吾老梁萬戶崔貴剛,永達萬戶朴文行,阿吾地萬戶宋眞明,撫夷萬戶安思敏,廢茂山萬戶李苾,長木浦別將崔喜得,舊所非浦別將李鎭國,南村別將李東協,保山別將金禹鼎,浦項別將金世章,金烏別將金成琦,小農權管李源會,栗浦權管金應潤,三千浦權管浪世熙,嗭洞權管吳復運,小坡兒權管鄭,甲巖權管朴聖熙,廟洞權管金處吉,黃拓坡權管康思逸,宣傳官李永建·吳慶德·李文達,武兼鄭蓍·張翼·白師健·洪聖一·李勉植,守門將車億萬·李萬柱,以次入庭下訖。上曰,吏·兵房承旨進伏,守令以次進奏職姓名,可也。命爀,進奏職姓名,上曰,下去善爲之。近淳進奏職姓名,上曰,陵幸後赴任,可也。今日內閣圈點進參乎?近淳曰,然矣。上曰,今日會圈時,檢校提學二員,皆入來乎?近淳曰,戶曹判書先爲入來矣。上曰,斯速會圈,而圈點修入之例,望筒乎,單子乎?近淳曰,以單子入啓,啓下後,開政下批矣。上曰,此政,亞銓亦爲之乎?近淳曰,然矣。上曰,都承旨不爲入來,或赴藥房乎?義浩曰,數日呈病矣。義浩曰,慶尙左兵使李長喆,留待命下之後,徑自出去,不卽待令,事極駭然。從重推考,何如?上曰,依爲之。出擧條文常等各奏職姓名,上曰,初仕人進前。鎭翊等,各奏職姓名,宗善曰,慈山府使趙萬元在外,竹山府使崔東岳,呈病該曹,熙川郡守沈豐祖,時在高山里任所,木川縣監南巖老,光陵入直,初仕童蒙敎官李道明等十二人,或在外,或未肅拜,不得一齊入來矣。義浩曰,邊將·守·部將之職姓名,當令階下進奏乎?上可之。永麟等,各奏職姓名,義浩曰,邊將·守門將·部將等八人,或病或在外,未及入來,而慶尙左兵使李長喆,今始來待云矣。命賤臣偕入,長喆,進奏職姓名,義浩曰,慶尙左兵使李長喆,職姓名奏對,未免顚錯,從重推考,何如?上曰,依爲之。出擧條義浩曰,阿吾地萬戶宋明眞名字,誤書入啓,原單子改付標以入,而當該銓官,推考警責,何如?上曰,依爲之。出擧條宗善曰,平海郡守權思穆,職姓名奏對之際,擧措顚錯,從重推考,何如?上曰,依爲之。出擧條宗善曰,陽德縣監白恒鎭,職姓名秦對之際,做錯非細,所當重勘,而本院請推之外,無他可施之罰,何以爲之乎?上曰,從重推考,可也。出擧條義浩曰,守令辭朝,旣有促敎,而至於閫帥,亦當一體催促下送,而北靑則營邑俱空,不容少緩矣。命書榻敎曰,未下直閫帥·守令,一兩日內,催促辭朝。上曰,昨日烽燧單子入之。賤臣,承命持入,上曰,各處烽燧單子,或曰候望不得,或曰無事者,何也?義浩曰,雲暗則無以候望,故以候望不得書之,常時則皆以無事書之矣。上曰,今番陳賀時,女伶不足之數,勿煩他處,只以京司下典代用事,分付,可也。仍命退,諸臣以次退出。
甲子二月十四日酉時,上御重熙堂。坐直承旨入侍時,行左承旨洪義浩,記事官洪在敏,別兼春秋趙雲翊·徐有恂,以次進伏訖,上命夾侍,下修撰朴宗正疏,義浩承書批旨,又下公事判付訖。上曰,上號陳賀笏記,明日間預爲修置,可也。義浩曰,當飭都監矣。上曰,陳賀,何日爲之乎?當日與翌日間,指一探知,可也。仍命退,承史以次退出。
上在昌德宮。停常參·經筵。
藥房提調尹光普,副提調南公轍啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,行大司憲鄭大容未肅拜,執義李基慶,掌今姜彙鈺傳旨未下,掌令兪漢人在外,持平鄭日泰未署經,鄭淳民牌不進,監察茶時之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
南公轍啓曰,知敦寧具㢞,漢城判尹李敬一除拜後,過三日不爲出肅,依定式推考警責,仍卽牌招察任,何如?傳曰,允。
南公轍啓曰,三品官之無得過三日,循例請牌,曾有定式矣,敦寧都正曺翬振,除拜後,過三日不爲出肅,事體所在,誠極未安。從重推考,仍卽牌招察任,何如?傳曰,允。
洪義浩啓曰,南兵使沈鑏授符次,密匣請出之意,敢啓。傳曰,知道。
備忘記,南兵使沈鑏下直,長弓一張,長箭一部,片箭一部,筒兒一箇賜給。
承旨前望單子入之,朴宗來落點。
洪義浩啓曰,新除授右副承旨朴宗來,卽爲牌招,何如?傳曰,允。
洪義浩啓曰,守令署經事,命下,而憲府則行大司憲鄭大容,執義李基慶,掌令姜彙鈺,持平鄭淳民牌不進,掌令兪漢人在外,持平鄭日泰未署經,諫院則大司諫李文會,司諫玄重祚,獻納愼性眞牌不進,正言安光宇·尹孝植未署經,不得署經,何以爲之?敢稟。傳曰,違牌人只推,竝更爲牌招。
中使李團宜,別兼春秋徐有恂書啓,臣於今月十四日初更量,敬奉聖敎,摘奸各司是白乎,則濟用監·漢城府·戶曹·義盈庫·司宰監·長興庫·內需司·奉常寺·繕工監·成均館·養賢庫等處入直,俱爲無頉之意,惶恐敢啓。答曰,知道。
兵曹,以徐邁修爲留都大將。
傳于沈象奎曰,右承旨入侍。
以敦寧都正曺翬振牌不進罷職傳旨,傳于南公轍曰,只推。
以持平鄭淳民牌不進罷職傳旨,傳于李溏曰,只推,更爲牌招。
沈象奎,以奎章閣言啓曰,景慕宮望廟樓今望奉審無頉之意,敢啓。傳曰,知道。
沈象奎,以上號都監都提調意啓曰,玉冊文草圖書,兵曹判書金達淳,今已書寫,謹此封入,以備睿覽之意,敢啓。傳曰,知道。
沈象奎,以上號都監都提調意啓曰,玉寶篆文,行大護軍韓晩裕,書出正·副兩本,謹此封入,以備睿裁之意,敢啓。傳曰,知道。
沈象奎,以上號都監都提調意啓曰,玉冊文·玉寶文,書出眞·諺書各一本,謹此封入之意,敢啓。傳曰,知道。
沈象奎,以上號都監都提調意啓曰,上尊號儀註,書出眞·諺書,謹此封進之意,敢啓。傳曰,知道。
沈象奎,以禮曹言啓曰,今二月二十八日大王大妃殿加上尊號後親臨頒敎陳賀時,大王大妃殿·王大妃殿·中宮殿·惠慶宮,百官進致詞·箋文·表裏行禮儀註,直爲書入各殿·宮之意,敢啓。傳曰,知道。
沈象奎,以禮曹言啓曰,卽接昌陵令所報,則今十九日本陵攝行祭,兩官當爲備員將事,而參奉徐鳳輔,以其身病,無以進參云矣,昌陵參奉徐鳳輔改差,其代令該曹,以在京無故人,口傳差出,何如?傳曰,允。
南公轍,以吏曹言啓曰,贈諡文貞公韓忠延諡,今二月二十七日,定行於忠淸道淸州地鄕家云矣,敢啓。傳曰,知道。
沈象奎,以社稷樂器造成廳言啓曰,今此樂器磬石,依前甲子年例,採南陽玉用之事,上年設廳時,已爲草記蒙允矣。今亦依前,令本道,別定差使員,與該地方官眼同,趁今月晦前,領民刻期掘採,使之連續上送,玉匠一名,依例給馬下送事,知委兵曹及畿營之意,敢啓。傳曰,知道。
沈象奎,以社稷樂器造成廳言啓曰,本廳郞廳戶曹佐郞趙鎭球,禮曹佐郞安光宇,掌樂院主簿李翼榮,俱已移拜他職,其代以戶曹佐郞申錫耉,禮曹佐郞李南圭,掌樂院僉正趙鎭球差下,使之察任,何如?傳曰,允。
甲子二月十五日酉時,上御重熙堂。右承旨入侍時,右承旨沈象奎,記事官韓用儀,別兼春秋趙雲翊·徐有恂,以次進伏訖。上曰,玉冊·玉寶草圖書,當還爲奉往,而笏記,則是永入件耶?象奎曰,然矣。上曰,草圖書奉來時儀節,何如?象奎曰,盛綵輿,細仗鼓吹陳列,都監郞廳陪進矣,玉冊·玉寶草圖書,待還下當爲陪出,而敦化正門,已爲下鑰,只開東夾門正門,開門標信請出,然後可以陪出矣。上曰,招入宣傳官,出給標信,可也。象奎出傳標信,上曰,闕內入直摘奸,有史官進去之例乎?象奎曰,果有其例,臣於先朝,亦以史官,承命摘奸,而中使與史官,或有分往之時,或有同往之時,惟在處分之如何矣。上曰,今番則中使·史官,偕往摘奸後,書啓依昨日例,史官書納,宣傳官二員,分送于城外各司,有無頉,一竝摘奸以來。命書傳敎曰,騎馬二匹立之,宣傳官二員待命。上曰,今日入直宣傳官,誰也?象奎承命,問待令宣傳官李儒常,儒常仰奏曰,韓啓豐·李德謙·李儒常·吳慶德也。上曰,晝則無摘奸之例乎?象奎曰,申前省記,而或有闕直之慮,故每於申後摘奸矣。上曰,入直宣傳官置之,以出番宣傳官李東善·許溟,分送南大門·東大門外各司,詳細摘奸以來,而兩城門,不必竝開,只由一門出去,好矣。象奎曰,由東大門外,轉往南大門,則程道闊遠,殆近十餘里矣。上曰,然則兩城門標信,竝爲出給,而宣傳官二員,一時出送,可也。象奎曰,待敎朴宗薰上疏到院,而以國忌正日,不得入啓矣。上曰,原疏入之。象奎曰,除非臺疏,則雖無留院上疏入之之例,如或有特敎,則亦可以入之,而直閣,繼又當陳疏矣。上曰,待敎疏,今日入之,直閣疏,待來呈,亦卽入之,竝以直閣·待敎上疏入之,書出,可也。命上番先退,雲翊先退。命書榻敎曰,王大妃殿進御加味養胃湯,自明日停止。仍命退,承史以次退出。
上在昌德宮。停常參·經筵。
金宗善啓曰,行大司憲鄭大容未肅拜,執義李基慶疏批未下,掌令兪漢人在外,姜彙鈺,持平鄭淳民傳旨未下,鄭日泰未署經,監察茶時之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
洪義浩啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于洪義浩曰,下直閫帥·守令留待。
傳于南公轍曰,吏·兵房承旨與下直閫帥·守令入侍。
傳于沈象奎曰,禮房承旨入侍。
備忘記,慶尙左兵使李長喆,順天營將李春英,海美營將金,雲峰營將許鏛下直,各長弓一張,長箭一部,片箭一部,筒兒一箇賜給。
吏曹口傳政事,以任爚爲昌陵參奉。
中使李團宜,別兼春秋趙雲蛡書啓,臣等今月十五日初更量,敬奉聖敎,摘奸闕內各司是白乎,則永肅門局出身廳,西所金虎門,南所敦化門·內醫院·香室·忠義廳·兵曹典設司,尙瑞院·丹鳳門·尙衣院,扈衛廳·司饔院·建陽門把守·建陽門入直別軍職廳·集賢門·禁漏院·銅龍門·司僕寺·宣仁門,東所北所忠翊衛廳·忠壯衛廳·弘化門·崇智門·局出身廳·通化門·都摠府武兼廳等處,則俱爲無頉是白遣,內三廳禁軍中一人段,持崇禮門開門符驗出去是白遣,宣傳官二人段,崇禮門·敦化門留門次出去是白遣,耀金門守門將·景秋門守門將,俱爲闕直是白如乎,竝此執頉之意,惶恐敢啓。傳曰,知道。兩門守門將,竝拿處。
沈象奎啓曰,今此明陵·弘陵行幸時,高陽·楊州斥堠伏兵調發事,摠戎使·廣州留守處祗受次,標信及兵符樻,請出之意,敢啓。傳曰,知道。
金宗善啓曰,堂下官之無得一日三違,曾有定式矣,持平鄭淳民,三牌不進,罷職傳旨,不得循例捧入,何以爲之?敢稟。傳曰,推考傳旨捧入。
金宗善啓曰,守令署經事,命下矣。憲府則行大司憲鄭大容,掌令姜彙鈺再牌不進,執義李基慶陳疏入啓,掌令兪漢人在外,持平鄭日泰未署經,諫院則大司諫李文會,司諫玄重祚,獻納愼性眞再牌不進,正言安光宇·尹孝植未署經,不得署經,何以爲之?敢稟。傳曰,兩司除署經,仍令當日辭朝。
傳于洪義浩曰,下直守令留待。
傳于洪義浩曰,左承旨與下直守令入侍。
傳于沈象奎曰,右承旨入侍。
南公轍啓曰,卽者漢城府郞廳來言,今此行幸時,本府堂上一員,當爲隨駕,而判尹李敬一未肅拜,左尹徐瀅修導駕進,右尹申大羽以摠管,侍衛進,隨駕無人云,判尹李敬一,卽爲牌招,以爲隨駕之地,何如?傳曰,允。
南公轍啓曰,漢城判尹李敬一牌不進推考傳旨,今方捧入,而隨駕無進參之員,更爲牌招,何如?傳曰,允。
南公轍啓曰,漢城判尹李敬一再牌不進推考傳旨,今方捧入,而本府堂王,隨駕無人,如是違牌,事甚未安。所當更請牌招,而係是一日三牌,何以爲之?敢稟。傳曰,仍以前牌催促。
南公轍啓曰,漢城判尹李敬一再牌不進推考傳旨,今方捧入,前牌催促,特敎申飭之下,如是違牌,不卽承膺,事體所在,極爲未安。所當更請牌招,而係是一日三牌,何以爲之?敢稟。傳曰,仍以前牌催促。
金宗善啓曰,卽者義禁府都事來言,今此行幸時,本府堂上一員,當爲隨駕,而判義禁黃昇源未肅拜,知義禁李集斗別雲劍進,同義禁宋銓以摠管,守宮,申大羽以摠管,隨駕,無以推移云,判義禁,卽爲牌招,何如?傳曰,允。
金宗善啓曰,判義禁黃昇源牌不進推考傳旨,今方捧入,而本府堂上隨駕,無進參之員,更爲牌招,何如?傳曰,仍以前牌催促。
以大司諫李文會,司諫玄重祚,獻納愼性眞,掌令姜彙鈺再牌不進罷職傳旨,傳于金宗善曰,只推。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
沈象奎,以上號都監都提調意啓曰,本都監別看役卞世義,身病猝重,勢難看役,改差,其代前監牧官張世紀差下,使之擧行,何如?傳曰,允。
沈象奎,以承文院都提調意啓曰,院製述官李泳遷轉代,前察訪李漢喬差下付軍職,使之冠帶常仕,何如?傳曰,允。
洪義浩,以兵曹言啓曰,今此行幸時,侍衛禁軍,不可不點擇以行矣。各番禁軍中新受馬及病蹇不能致遠之類,依例推移替直之意,敢啓。傳曰,知道。
洪義浩,以兵曹言啓曰,闕內入直訓鍊都監局別將·把摠·哨官·內三廳將·守門將·禁衛營把摠·哨官等番單子,每中日,入啓受點矣,今此行幸相値,勢難入啓受點。依例回鑾翌日,入啓受點,分所單子,待受點卽爲書入,巡將·監軍,以今二月十八日受點人員,十九日至,使之仍察之意,敢啓。傳曰,知道。
洪義浩,以兵曹言啓曰,今二月十七日,武臣堂上朔試射日次,而國忌正日相値,不得設行之意,敢啓。傳曰,知道。
甲子二月十六日辰時,上御重熙堂。吏·兵房承旨·禮房承旨與下直閫帥·守令入侍時,行都承旨南公轍,行左承旨洪義浩,右承旨沈象奎,記事官韓用儀,別兼春秋趙雲翊·徐有恂,慶尙左兵使李長喆,安東府使閔命爀,慈山府使趙萬元,定州牧使吳文常,朔州府使李商采,龜城府使閔致愼,柒谷府使金翰周,渭原郡守李昌會,海美縣監金,雲峰縣監許鏛,康津縣監宋應圭,順興府使尹在陽,北靑府使申光軾,三陟府使沈公著,加平郡守洪羲眞,魯城縣監崔文顯,長連縣監朴思弼,以次進伏訖。上曰,入來守令與兵使,合爲十七人乎?公轍曰,然矣。上曰,慶尙兵使進前奏職姓名,可也。長喆,進前奏職姓名,上曰,下去善爲之。公轍曰,雖侍從守令,若有特敎,則七事竝爲之,今番則何以爲之乎?上曰,一竝爲之,而守令以次進前,各奏職姓名履歷,可也。命爀·萬元·應圭·在陽·光軾·公著·羲眞·文顯,竝奏職姓名·七事,文常·商采·致愼·翰周·昌會··鏛,各奏職姓名·七事·履歷訖,公轍曰,安東府使閔命爀,奏對之際,做錯宜警,推考,何如?上曰,依爲之。出擧條公轍曰,加平郡守洪羲眞,七事屢次誤奏,朔州府使李商采,渭原郡守李昌會,海美縣監金,履歷奏對,多有違式,竝從重推考,何如?上曰,依爲之。出擧條上命公轍·義浩,讀宣諭後,仍命閫帥·守令先退,義浩曰,慶尙左兵使李長喆,筵退之際,擧措顚錯,事極未安,推考,何如?上曰,依爲之。出擧條公轍曰,木川縣監南巖老,方自光陵直所,入來謝恩,而伏聞前已署經云,使之當日辭朝,似好,故敢此仰達矣。上曰,注書出去,使之仍爲下直,而卽爲入侍,可也。賤臣承命出,與巖老,偕入進伏,上命奏職姓名·七事,仍命先退,巖老退出,上曰,此是兵房公事也,兵房讀之。義浩讀中使李團宜,別兼春秋趙雲翊闕內入直摘奸書啓,奏訖,上曰,兩處守門將執頉,果是闕直乎,擅離職所乎?摘奸史官,進奏,可也。雲翊奏曰,非全然闕直,乃是擅離職所云矣。上命書批答,賤臣持公事,出付堂直,義浩繼讀宣傳宮許溟東大門外各司入直摘奸書啓訖,上曰,平倉,何爲而無坐更乎?此是宣惠廳平倉,宣惠郞廳,自政院發牌進來,各別申飭,可也。象奎曰,昨日啓下公事中,有不當下本院而混下者,事極駭然。當該中官,推考,何如?上曰,依爲之。出擧條義浩請出兵符及標信,頒給廣州留守·摠戎使,上允之,義浩承命,分給宣傳官李儒常·李德謙。仍命退,諸臣以次退出。
甲子二月十六日申時,上御重熙堂。左承旨與下直守令入侍時,行左承旨洪義浩,右承旨沈象奎,記事官洪在敏,別兼春秋洪秉喆·徐有恂,巨濟府使沈能俊,祥原郡守李熙章,寧遠郡守李應會,平海郡守權思穆,振威縣令南周獻,抱川縣監宋啓馨,稷山縣監洪羲謙,藍浦縣監宋哲文,咸昌縣監尹弘鎭,龍宮縣監曹龍玩,大靜縣監金弼龍,松禾縣監金宗鉉,陽德縣監白恒鎭,果川縣監李審度,以次進伏訖。象奎曰,大王大妃殿加上奠號內庭行禮時,致詞·箋文,當爲製進,大提學李晩秀,待明朝牌招,何如?上曰,依爲之。出擧條上曰,判義禁,何爲違牌?義浩曰,其亦有情勢而然矣。上曰,情勢,無乃向時南間囚事乎?義浩曰,然矣。仍命守令,次次進前,能俊,進奏職姓名·七事,至詞訟簡,上曰,簡訟之道,何以則可乎?能俊曰,右所謂使無訟也,惟在長吏聽理之如何也。至奸猾息,上曰,何以則息奸猾也?能俊曰,息者,止也。上曰,息者止也之語,見於何書乎?能俊未能對,命奏履歷,能俊曰,乙卯庭試,及第宣薦,庚申宣傳官,癸亥訓鍊主簿·都摠都事·訓鍊僉正矣。熙章,進奏職姓名及七事,至奸猾息,上曰,奸猾息者,何謂也?熙章曰,奸鄕猾吏,可使退縮之謂也。命奏履歷,熙章曰,戊午備郞·南行宣薦宣傳官,己未司果,庚申庭試及第,都摠經歷·從浦萬戶,癸亥訓鍊副正矣。應會,進奏職姓名·七事,上曰,農桑盛戶口增者,何謂也?應會曰,盛者,勤其耕織也,增者,務欲安集也。至詞訟簡,上曰,何以則可使之簡也?應會曰,聽訟欲其剛明之謂也。上曰,剛明之義,與簡字,同乎?應會未及對,命繼奏其次,又命奏履歷,應會曰,丙午式及第宣薦,壬子宣傳官,乙卯引儀,戊午壯勇哨官,壬戌武兼·都摠都事經歷·參上宣傳官·備郞,癸亥宣傳官·中樞經歷矣。思穆,進奏職姓名·七事·履歷,壬子式及第宣薦,乙卯部將,丁巳司果,庚申備郞·訓鍊主簿·判官,周獻,進奏職姓名·七事,啓馨,進奏職姓名·七事,羲謙,進奏職姓名·七事,哲文,進奏職姓名·七事,上曰,何以則盛其農桑乎?哲文曰,不奪農時,則民業自足矣。仍命解奏其次,哲文曰,戶增者,欲其安集也,興學者,勤其奬勸也,軍政修者,査補虛額也,賦役均者,平其徭役也,詞訟簡者,明其聽理也,奸猾息者,絶其窺覬也。命奏履歷,哲文曰,甲辰庭試及第宣薦,庚戌司果,庚申訓鍊主簿,辛酉訓鍊判官·僉正,癸亥從事官矣。上曰,下去善爲之,可也。上曰,所餘幾人乎?義浩曰,方有六人矣。弘鎭,進奏職姓名·七事,龍玩進奏職姓名·七事,至戶口增,上曰,何以則戶口,可增也?龍玩曰,行仁政則庶見戶口之日增矣。上曰,何爲仁政也?龍玩曰,仁人之政也。至軍政修,上曰,何以則修其政乎?龍玩曰,無使虛其額之謂也,至詞訟簡奸猾息,上曰,何謂也?龍玩曰,簡者,無煩也,無煩者,易之之謂也。上曰,易之則其能簡而無煩乎?龍玩曰,無煩則易且簡矣,息者,奸鄕猾吏止息之謂也。上曰,鄕字,何樣字也?龍玩曰,鄕所之鄕也。弼龍,進奏職姓名·七事,上曰,何謂也?弼龍曰,農不奪時,衣食自足,明其政治,戶數可增,對揚休命,敎化可興。軍政則祛其紊亂,賦役則務極均平,聽訟則審其曲直,以底於簡,而律己自修,則奸猾不敢售矣。上曰,下去善爲之,可也。宗鉉,進奏職姓名·七事,恒鎭,進奏職姓名·七事,至犴猾息,上曰,奸字,何樣字也?恒鎭不能對,上曰,七事之義,竝解釋以奏,可也。恒鎭曰,盛者,盛也,增者,充其虛戶也。上曰,旣虛之戶,何以充之乎?恒鎭曰,有闕而未及充者,欲使充之矣。上曰,緣何有闕,而從何充之也?恒鎭不能對,命繼奏其次,至軍政修,上曰,何謂也?恒鎭曰,軍政不足,則次次充而修之也。至賦役均,上曰,何以則賦役可均乎?恒鎭不能對,上曰,不知則以不知對之,可也。命奏其次,至詞訟簡·奸猾息,上曰,何謂也?恒鎭不能對,命奏履歷,恒鎭曰,己酉式及第宣薦宣傳官,罪汰後武兼甄復,癸亥司果·武兼·訓鍊主簿·判官·中樞經歷矣。審度,進奏職姓名·七事,義浩曰,寧遠郡守李應會,七事換次以奏,事甚未安,推考,何如?上曰,依爲之。義浩曰,陽德縣監白恒鎭,七事奏對之際,言語未瑩,擧措顚錯,事極駭然。所當重勘,而本院請推之外,無他可施之罰,何以爲之乎?上曰,拿處,可也。竝出擧條命守令先退,象奎曰,今番行幸時,都監郞廳,盡數陪從,則恐多掣肘之端,在前如此之時,亦有不爲隨駕之例,故敢此仰達矣。上曰,依此爲之。義浩曰,今政新除守令,旣皆除署經辭朝矣,熙川郡守沈豐祖,以江界邊將陞拜,而新邊將交替上來,肅謝署經,然後當赴任云,千餘里往來,恐貽民邑之弊,若有一體許入於今番除署經之命,則自吏曹當入除朝辭啓目云,故敢此仰達矣。上曰,然則除署經事,分付吏曹,可也。上曰,一番除署經,則後日除邑時,當依已署經者之例,仍爲除之乎?義浩曰,然矣。象奎曰,兩司署經之竝除,卽是別般特例矣。上曰,左承旨入侍及右承旨入侍,各各書出,可也。仍命退,承史以次退出。
上在昌德宮。停常參·經筵。
洪義浩啓曰,來二十一日,朝參日次矣,敢稟,傳曰,停。
金宗善啓曰,行大司憲鄭大容未肅拜,執義李基慶疏批未下,掌令姜彙鈺,持平鄭淳民呈辭,掌令兪漢人在外,持平鄭日泰未署經,監察茶時之意,敢啓。傳曰,知道。
沈象奎啓曰,來二十一日,輪對日次矣,敢稟,傳曰,爲之。
傳于洪義浩曰,軍士房承旨入侍。
傳于沈象奎曰,右承旨入侍。
洪義浩啓曰,兵曹判書金達淳牌不進推考傳旨,今方捧入,而行幸隔日,別侍衛不可不備,如是違牌,事甚未安,更卽牌招,何如?傳曰,允。
傳于朴宗來曰,直閣·待敎上疏入之。
傳于朴宗來曰,留院上疏入之。
傳于洪義浩曰,左承旨與直閣臣入侍。
傳于洪義浩曰,坐直承旨入侍。
沈象奎,以禮曹言啓曰,卽接翼陵令所報,則今十九日本陵攝行祭,兩官當爲備員將事,而新除授參奉李憲來,時在忠淸道扶餘地,無以及時上來云矣。莫重祭享,兩官不可不備,翼陵參奉李憲來改差,其代令該曹,以在京無故人,口傳差出,何如?傳曰,允。
吏曹口傳政事,以李升淵爲翼陵參奉。
以守門將李實·李台遠拿處傳旨,傳于金宗善曰分揀。
沈象奎,以奎章閣言啓曰,檢校直閣金邁淳,待明朝牌招察任,何如?傳曰,允。
沈象奎,以上號都監都提調意啓曰,今此上尊號時親進致詞一道,箋文一道,中宮殿所進致詞一道,各書眞·諺一本,謹此封進之意,敢啓。傳曰,知道。
沈象奎,以奉常寺提調意啓曰,祭享所用春等中脯三百四十六貼八條,今二月十七日畢造,而所入牛隻,爲三十五首矣。進上看品中脯貳貼,依定式封進之意,敢啓。傳曰,知道。
洪義浩,以訓鍊都監言啓曰,今此行幸時隨駕武藝別監一百六十人處,饌價錢每人三時各三錢式,依例分給之意,敢啓。傳曰,知道。
執義李基慶疏曰,伏以臣之一生病根,惟是率意妄作而已。凡有大小事爲,輒皆信心獨行,殆若盲者之於步,不識高低,病人之於味,莫辨鹹淡,率是以行,倏逾半生,有時點檢,臣亦自怪其不自量,則傍手之指點,身計之危臲,何待嘖言而始知也?嚮者金魯忠自明之疏出,而擧世莫不驚疑,物論轉益紛紜,臣竊懼國朝典憲,因此壞了,猥陳一疏,略暴愚衷,及其未蒙允可,自速責敎,則又不得不卽爲引避,而臣未見獄案,不知諸招之肯綮,只憑其疏之自辨,槪知其名之見引而已。設施排布,無由臆科,則但請如法質覈,以伸王章,而若其情犯之緊歇,勘斷之輕重,乃是質覈後次第事耳。辭意之不能深峻,其勢卽然,及見金吾諸堂自引之章,則其和應綢繆之跡,若是爛熳。臣於是,始恨引避之太遽,餘蘊之未罄,果然儒臣朴宗正論斥之疏出矣。第其責備甚勤,推與過當,所斥反輕於所失,臣方愧恧之不暇,何敢費辭而自明乎?然而臣之避啓,亦曰事關獄體,人是戚畹,而若或顧憚,以廢質覈,則必至於壞國體而啓流弊云爾,則直截之風,固非如臣摧頹所敢擬議,而模糊云云,或未能詳看啓語,順口發出耶?無論人言之如何,旣有周旋之未盡,則臣何敢抗顔班聯,重辱臺閣哉?庚牌屢降,蠢動無路。伏乞將臣職名,亟行鐫改,仍命選部,勿復檢擬,以爲爲臺閣疲軟者之戒焉。若夫本事,則殿下若曰以援引而盡爲拿問,則其弊尤不可勝,而臣愚死罪。竊以爲,援引而不拿問,則其弊反有甚於援引而拿問之弊矣,臣之所欲守者,列朝之典章也,所甚惜者,一初之刑政也。殿下何不淵然深思,廓然快斷,使物情愈久而愈不平耶?臣方丐免,不宜贅他,而事在目下,且關民瘼,玆敢尾陳焉。今玆法殿營建,實是不可已之大事也,爲有司者,孰敢不殫誠畢慮,而第伏念工役方興,受弊者小民也。爲官長者縱欲察飭,而下屬之侵漁,難保必無,臣嚮伏見忠淸水使狀啓判付下者,所以推類反隅,申嚴庚甲者,逈出尋常,此眞古所云階前萬里,而蔀屋民隱,已莫逃於淵鑑之下矣。臣近聞關東之寧越府,方有取材曳運之役,而役丁調發,至及於僧軍民戶,繹騷無間於遠近,而旣赴役處之後,使役不均,分排無法,屢千人口,咸聚山村,留連太久,主客受困,嗟怨載路云,此豈對揚德意,不奪民時之義哉?臣謂當該地方官,施以譴罷之典,該道道臣,亦推考警責,宜矣,臣無任云云。省疏具悉。儒臣之言,予亦曰太不當矣。大抵今番事,自爾不見囚供,而只憑傳說,故遂有前疏,而轉輾至此,不知者,看作大事,若此不已,則止泊無期,李東萬供辭,特命頒布,俾見者快知其無別般語,爾亦知悉。尾附事,該守令,不可薄勘而止,令道臣査聞嚴處,道臣問備依施,爾其勿辭察職。
直閣金邁淳疏曰,伏以臣,猥以庸陋,遭際聖明,昵侍經帷,依近耿光,涯分已極,更無餘願,乃於千萬不意,內閣新命,遽下於玉署持被之中,牙牌儼臨,華誥誕宣,臣誠惝怳駴悸,五情震掉,罔知所以自措也。只緣身方在公,門鑰已下,情雖切於循墻,禮不容於俟屨,遂不免拚棄廉隅,祗肅寵章,自顧慙恧,人謂斯何?噫,金華玉府,淸切無比,內相中祕,標望自別,此天下之至榮,而人情之所共歆羡者也。臣雖至愚,情性豈與人殊哉?獨怪夫受命以來,寢不交睫,食不甘味,縮縮然若負大何,赧赧然若無所容,忽忽然若不知榮寵之爲可艶,嗟乎,是誠何心哉?其亦必有甚不得已者,存焉耳,仰惟上天至仁,曲遂萬物,臣何敢徒懷嚴畏,泯默自阻,不思所以仰首?鳴呼於閔覆之下乎?夫閣之爲任,所包甚廣,奉列聖之謨訓,則宋之龍圖天章也,掌二酉之圖籍,則漢之石渠天祿也,演絲綸而備顧問,則唐之翰林也,治詞藻而課講製,則皇明之文華,國朝之湖堂也,有一于此,其任固已不輕矣,若其精義所存,尤有大焉。洪惟我先大王,以不世出之聖,奮大有爲之志,大明肇升,群陰悉屛,深鑑乎宦妾賢士之戒,洞契乎元首股肱之訓,思得忠良,左右淸燕,外托君臣之義,內結父子之恩,俾聰明得以開廣,情志得以交孚,是其規橅之宏遠,意義之淵微,逈越常格,暗合前聖,有非淺量俗見所能窺測其萬一者也,惟其任之也,至重至殷,故其選之也,至難至愼,寧狹而不欲褻也,寧曠而不必備也。是以,前後二紀之間,居是任者,指無多僂,方當新服正始之日,一話一言,柯則不遠,善繼善述,丌典在上,是宜抄揀英髦,儲養深嚴,詔先烈於悠久,躋聖化於熙隆。此在朝廷大體,關係何如,而乃今拔之衆望之表,置之群彦之右,彼其不衷,觀聽駭惑,反復思惟,莫曉所以,苟非日月之明,或有遺照,是必世級差降,名器漸輕,堂堂淸顯之職,夫人而可以冒據也,其虧事體而玷治化,豈細故也哉?臣本蒙騃,百無肖似,學不足以辨帝虎,才不足以辦胞翟,早年決科,非幸伊災,惟我先王,曲垂憫念,特賜長暇,俾專學業,藹然若慈父之憐稚子,節其步趨,裁其飮啖,不欲其速顚赴而生疾病,恩至握也,德至盛也,欲報則銜結猶輕,欲言則涕淚居先。雖緣氣質難化,空疎如初,不能奮發淬礪,對揚恩造之萬一,而若乃不量己分,徒貪榮進,使我先王二十年苦心至意,由臣身而壞了,則臣罪至此,萬死而不能贖矣。臣雖無狀,豈忍爲此?噫,害盈惡滿,天理之常,履盛不止,人道所忌,近年以來,臣家之驟攬華顯,不幸近是,顧視一世,無與爲兩,臨淵履氷,未足以喩此憂懼,而至若從父兄弟之同時閣銜,尤是設閣後初有,揆以格憲,不可暫時叨冒。況僚寀之間,形跡難安,至於露章而自引,則以公以私,臣身去就,初非可論,而若其區區難進之義,大小輕重,層級懸殊,玆不敢張皇而瀆陳之。伏願聖明,念舊章之不可不率,軫閣選之不可不嚴,俯察由中之懇,誕垂體下之仁,將臣新授職名,亟行鐫改,俾公器毋褻而微分獲安,不勝幸甚,臣無任云云。省疏具悉。閣職本無相避,豈可以是爲拘?然姑爲許遞。
待敎朴宗薰疏曰,伏以臣,伏奉除旨,以臣爲奎章閣待敎者,臣始焉惝怳,中而駭惑,繼之以蹙蹙然靡所措其躬也。夫內閣之設,上奉列聖之謨訓,下藏祕府之圖書,昵陪香案,地尤比於銀臺,出入講席,望則峻於金華,若其砥礪名檢,贊襄聲明,爲一世之表式者,卽我先大王建官出治之聖意,而非虎觀龍圖所可髣髴者也。惟我聖上,光膺寶位,誕敷鴻化,所繼述者,先王之志事,所率由者,先王之憲章,一初擧措,專在於百工之得其人,而閣職之輕重,尤有關於四方之瞻聆,尙可以遽然加之於藐末如臣哉?臣本愚騃顓蒙,百不猶人,誦說章句,全昧鞭辟之要,剽竊文字,徒事功令之末,卽不過一箇鹵莽滅裂沒受用底人,每誦朱夫子反不如全其純愚之訓,未嘗不赧然慙沮。僥倖科第,已是踰分,記注近班,猶懼不稱,今乃强顔廁跡於世所稱至華至淸之任,則其踰濫猥越,猶屬臣一己事也,其於貽聖朝名器之累,何哉?臣嘗聞之,土大夫出處,實係風俗之汚隆,臣雖無足備數,而亦世祿之緖餘,今於出身事君之初,不自量已揣分,以速土木衣繡之譏也哉?且臣於僚寀之間,有難周旋,事屬私義,雖未敢章皇煩瀆,而區區情實,卽是通朝之所共知,則鵜梁之不稱,鼷枝之無當,亦有不暇言者,牙牌體重,不敢違傲,一肅恩命,義出於不得已,仍冒華銜,理有所不然者,玆將短章,敢瀆崇聽。伏乞聖明,亟賜遞改,以重淸選,以安微分,不勝幸甚,臣無任云云。省疏具悉。本職今姑許遞。
甲子二月十七日申時,上御重熙堂。軍士房承旨·右承旨入侍時,行左承旨洪義浩,右承旨沈象奎,記事官韓用儀,別兼春秋洪秉喆·徐有恂,以次進伏訖。義浩曰,留都大臣尙不入來,明日申後,則自多擧行之事矣。上曰,明日申後入侍,皆具戎服乎?義浩曰,然矣。義浩曰,羅州營將李宗祥除拜後,過三日不爲下直,營將之三日不爲下直者,自兵曹決棍汰去,已有先朝受敎矣。今當依定式施行,而昨今日,連以齋日,不得下直,明日亦値齋日,此與無端不爲下直,有異,何以爲之乎?上曰,過齋後使之下直,可也。上曰,今番陵幸還宮,或有薄暮之慮乎?象奎曰,出宮時刻若早,則似不當薄暮矣。上曰,寅時出宮,則當在開東前乎?象奎曰,然矣。義浩曰,似到弘濟院而天明,京植炬則已爲之矣。上曰,明陵·弘陵相距,比諸健元陵·元陵,遠近,何如?象奎曰,比諸健元陵·元陵,稍遠矣。上曰,俄者已諭於臺臣之批矣,李東萬供招,使之頒布,可也。義浩曰,該房今將頒布,四次供招,竝爲頒布乎?上曰,竝爲頒布,可也。上曰,龍亭細儀仗,大駕儀仗,俄者書入之外,又爲加詳書入,可也。義浩曰,俄伏見兵曹,有儀仗班次圖作帖者矣。上曰,注書出去,持入厥帖,可也。賤臣承命出,持入班次圖以進,上曰,吏曹參議姑未出代,本曹無隨駕之人乎?象奎曰,吏判姑未點下,亞堂當爲內閣直,六曹堂上各一員隨駕,而吏曹無隨駕之員矣。上命秉喆,吏曹堂上外隨駕各司官員,使之斯速修正以入,秉喆,承命分付,還入進伏,上曰,日氣猝寒,在前如此之時,有毛具之例乎?義浩曰,乙卯二月京擧動時,亦爲毛具矣。上曰,戊申宣·靖陵行幸時,亦爲毛具乎?象奎曰,此則九月,而如或侵曉,自前多有毛具之例矣。上曰,改服,當於何處爲之乎?義浩曰,當於館基峴爲之矣。上曰,西班隨駕鄭觀采,何爲而付標乎?義浩曰,伏聞兵判言,文臣二品中,無隨駕之人,故以亞將付標以入矣,文臣二品中李勉兢,適爲無故,以勉兢,改付標云矣。上曰,明日,諸承旨齋宿乎?象奎曰,然矣。上曰,當日雖未還宮,亦爲齋宿乎?象奎曰,經宿之時,則無齋宿之例矣。上曰,出宮時刻,雖是寅時,欲早則早乎?象奎曰,然矣。上命招承傳宣傳官李東善敎曰,還宮時,若有節次,則有仍御甲胄還宮之例乎?東善,奏曰,無此例矣。上命退,承史·閣臣以次退出。
甲子二月十七日申時,上御重熙堂。左承旨與入直閣臣入侍時,行左承旨洪義浩,記事官韓用儀,別兼春秋洪秉喆·徐有恂,檢校直閣沈象奎,以次進伏訖。上命書直閣金邁淳,待敎朴宗薰疏批,義浩,承書讀奏訖。義浩曰,在前行幸時,守宮假承旨各殿·宮問安後,例爲狀啓矣。今番則何以爲之乎?上曰,依此爲之。上曰,兵判受由後,何故而如是違牌乎?義浩曰,過都政後,吏·兵判,例不欲行公而然矣。上命退,承史以次退出。
甲子二月十七日酉時,上御重熙堂。坐直承旨入侍時,行左承旨洪義浩,記事官韓用儀,別兼春秋洪秉喆·徐有恂,以次進伏訖。上命書傳敎曰,判府事留都。義浩,承書讀奏訖,奏曰,原任閣臣之隨駕者,當爲付標以入,而伏聞有先朝受敎,原任閣臣中,如以隨駕蒙點,則不爲付標以入矣。今亦依此爲之乎?上曰,依此爲之,可也。仍命退,承史以次退出。
上在昌德宮。停常參·經筵。
金宗善啓曰,行大司憲鄭大容未肅拜,執義李基慶,掌令姜彙鈺,持平鄭淳民呈辭,掌令兪漢人在外,持平鄭日泰未署經,監察茶時之意,敢啓。傳曰,知道。
南公轍啓曰,卽者吏曹郞廳來言,今此行幸時,本曹堂上,當爲隨駕,而判書·參議未差,參判金勉柱內閣守宮進,無進參之員云,參議未差之代,政官牌招差出,何如?傳曰,允。
傳于洪義浩曰,軍士房承旨與入直閣臣入侍。
傳于洪義浩曰,左承旨·同副承旨入侍。
有政。吏批,判書未差,參判金勉柱進,參議未差,行都承旨南公轍進。啓曰,判書·參議俱未差,小臣獨政未安,何以爲之?敢稟。傳曰,仍爲之。以任希存爲吏曹參議,李義弼爲司圃提調。
兵批,判書金達淳病,參判尹東晩病,參議朴奎淳病,參知朴崙壽入直進,行左承旨洪義浩進,副司果李漢喬,副司正朴宗薰竝單付。
南公轍啓曰,新除授吏曹參議任希存,卽爲牌招,以爲隨駕之地,何如?傳曰,允。
南公轍,以吏批言啓曰,新除授竹山府使崔東岳戶奴呈狀內,矣上典素抱痰癖之症,當此換節之時,有時發作,方在苦痛之中,一兩日內,萬無赴任之路,卽速入啓遞改云。崔東岳之身病,旣如是沈篤,則有難遲待其差歇,罷黜,何如?傳曰,改差。
洪義浩啓曰,明日行幸時,建陽門·銅龍門西營·新營·集春營入直鄕軍,東營入直騎士·鄕軍替代次除出,標信請出之意,敢啓。傳曰,知道。
兼春秋金喆修書啓,臣於本月十二日未時量,敬奉聖諭,同月十三日酉時量,馳到砥平縣獄外議政府左議政徐龍輔胥命處,傳諭後仍傳命召,則以爲臣,情隘勢迫,求死不得,走伏囹圄之外,恭俟鈇鉞之加,忱誠未格,恩綸復侈,旣責之以何等擧措,又勉之以卽撤上來,臣於是,一倍窮蹙,直欲鑽地以入而不可得也。噫,臣之情地,苟可以一分轉動,以若恩造,以若禮遇,尙何忍頑如木石,恬不知變,上孤重宸懇摯之眷,下負平昔殫竭之願,甘自陷於慢命之誅乎?誠以朝廷者,四百年祖宗之朝廷,而廉防者,亘萬世綱紀,此朝廷之具,則壞廉防,所以壞綱紀也,懷綱紀,所以辱朝廷也。慢命之罪,罪止一身,壞紀之罪,罪關萬世,輕重大小,若是皦如,臣雖萬萬無狀,忍敢冒沒於此乎?未伏常憲之前,無非臣泥首待死之日,涕泣戰慄,不知所達云矣。臣則仍爲復路,緣由竝以馳啓云云。踏啓字。
以左議政傳諭史官書啓,傳于洪義浩曰,卿之牢執,何至於是,許多日胥命縣獄,豈不有事體,而尤豈能使予,安於心乎?卿若還歸,則予當有商量而更諭者,卿其諒之事,更遣史官傳諭,仍傳命召。
金用默,奉命在外,代以沈能栻爲事變假注書。
沈象奎,以奎章閣言啓曰,原任待敎朴宗薰,隨駕閣臣受點矣。令該曹,口傳付軍職,以爲參班之地,何如?傳曰,前職復授,牌招察任。
吏曹口傳政事,奎章閣待敎單朴宗薰,兼校書館正字單朴宗薰。
沈象奎,以禮曹言啓曰,明日翼陵攝行祭,陵官當爲備員,而新除授參奉李升淵,方在心制未盡中,不得肅拜云,改差,其代令該曹,以在京無故人,卽爲口傳差出,以爲備員將事之地,何如?傳曰,允。
吏曹口傳政事,以李英顯爲翼陵參奉。
以忠淸監司閔耆顯狀啓,道內各邑留庫牟加分事,傳于金宗善曰,依所請施行事,回諭。
沈象奎,以奎章閣言啓曰,守宮檢校直閣金勉柱,待開門牌招,何如?傳曰,允。
沈象奎,以兵曹言啓曰,今二月二十日文臣朔試射試官望,十九日入啓,而行幸相値,依前例停止之意,敢啓。傳曰,知道。
洪義浩,以扈衛廳留都大臣意啓曰,臣承命留都,一依兵曹啓下事目,率領扈衛軍官·軍士,今日申時量,結陣扈衛之意,敢啓。傳曰,知道。
洪義浩,以訓鍊都監言啓曰,今二月十九日明陵行幸時,銅龍門·建陽門·西營入直禁衛營鄕軍,東營·集春營入直御營廳鄕軍,以訓局餘軍,前期一日替代事,自兵曹節目啓下矣。銅龍門軍三十七名,建陽門軍七十四名,西營軍四十名,東營軍四十四名,集春營軍四十名,各其將官率領,與禁衛營·御營廳鄕軍,前期一日替代入直,還宮後還爲替直,而竝待標信擧行之意,敢啓。傳曰,知道。
洪義浩,以禁衛營言啓曰,今二月十九日明陵·弘陵行幸時,本營騎士三番,鄕軍五哨隨駕事,命下矣。依兵曹節目,外營各處入直將官·軍兵,依例除標信出用,銅龍門·建陽門·西營入直將官·軍兵,新營入直騎士,依定式竝待標信出用,而銅龍門·違陽門·西營三處入直將官·軍兵與把守,以訓鍊都監餘軍,前期一日替把,還宮後還入直之意,敢啓。傳曰,知道。
洪義浩,以禁衛營言啓曰,今二月十九日明陵·弘陵行幸時,本營騎士三番,鄕軍五哨隨駕事,命下矣。新營則千摠李吉培,哨官余敏贊·金鍾宇,敎鍊官金禹鼎,工匠牙兵三十名,鷺梁牙兵十五名,兼別破陣二名率領入直,南別營則哨官盧尙根,別騎衛二人,鷺梁牙兵十名率領入直,火藥庫則哨官柳載新,別破陣八名,兼別破陣五名率領入直之意,敢啓。傳曰,知道。
洪義浩,以御營廳言啓曰,今此明陵行幸時,東營·集春營入直軍,以訓局餘軍,前期一日替代事,自兵曹節目,啓下矣。今二月十八日東營·集春營入直將官·軍兵,待標信,與訓局餘軍,替代出用,而還宮後,還爲入直之意,敢啓。傳曰,知道。
甲子二月十八日申時,上御重熙堂。軍士房承旨與入直閣臣入侍時,行左承旨洪義浩,記事官韓用儀,別兼春秋趙雲翊·徐有恂,以次進伏訖。上曰,出宮門路,以重華門爲之,日氣猝寒,侍衛百官毛具,從便爲之,陵上行禮時,暖帽亦從便爲之。仍命書奎章閣草記批答,義浩,承書讀奏訖。上曰,俄有入直閣臣入侍之命矣,入直,誰也?義浩曰,金邁淳聞方入直,而姑未及待令矣。上曰,注書出去,與直閣偕入,可也。賤臣承命出,與邁淳偕入進伏訖。上曰,原任待敎朴宗薰還付前職,使之斯速入來肅命。邁淳先退,上命書左議政傳諭史官書啓判付訖。上曰,事變注書不爲隨駕乎?義浩曰,然矣。上曰,此傳諭,使事變注書往傳,可也。大王大妃殿進御桂枝養胃湯五貼製入。出榻敎仍命退,承史以次退出。
甲子二月十八日申時,上御重熙堂。左承旨·同副承旨入侍時,行左承旨洪義浩,同副承旨李溏,記事官韓用儀,別兼春秋趙雲翊·徐有恂,以次進伏訖。上曰,駕轎馬待令于重華門,而駕轎之出入建陽門,能無狹窄之患耶?溏曰,似不狹窄矣。上曰,勸馬聲,自何處爲之耶?義浩曰,城內則不得爲之,自崇禮門爲始矣。上曰,古法如是乎?義浩曰,然矣。上曰,明日何時,當開門乎?義浩曰,當於罷漏後開門,而京城內外則植炬,外方則竝爲除之,出宮時刻,如或太早,恐有相妨矣。上曰,到何處而天明則爲好耶?溏曰,開東前出宮,而駕到南大門外天明,則似好矣。上曰,替馬當於何處爲之乎?溏曰,中路次次替馬矣。上曰,中路替馬,各別申飭,俾無轎馬疲困之患,可也。仍命退,承史以次退出。
上在昌德宮。停常參·經筵。
大王大妃殿·王大妃殿·惠慶宮·嘉順宮,守宮承旨問安。答曰,知道。還內後,內閣·政院·玉堂·藥房口傳問安。答曰,知道,朝廷二品以上單子問安。答曰,知道。
沈象奎啓曰,明日常參·經筵,取稟。傳曰,停。
洪義浩啓曰,司僕內乘來言,捲窓,取稟。傳曰,捲三窓。
傳于洪義浩曰,侍衛軍兵毛具。
傳于沈象奎曰,明日,朝廷問安勿爲之。
洪義浩啓曰,金虎門仍留,標信請出之意,敢啓。傳曰,知道。
明陵親祭敎是時,亞獻官右議政金觀柱,終獻官光恩副尉金箕性,贊禮禮曹判書尹光普,典祀官奉常正尹尙圭,陵司別檢洪羲玄,執禮應敎金在昌,執尊副應敎尹行直,大祝直閣金邁淳,祝史校理洪奭周,齋郞副校理朴宗正贊者兼引儀趙明益·成海默,謁者兼引儀安聖謩·高景漢,贊引兼引儀金學羲,贊引假引儀李沃,祭監監察李憲成·南達孫。弘陵親祭敎是時,亞獻官右議政金觀柱,終獻官光恩副尉金箕性,贊禮禮曹判書尹光普,典祀官奉常判官林景鎭,陵司參奉成載淳,執禮應敎金在昌,執尊副應敎尹行直,大祝副修撰李好敏,祝史校理洪奭周,齋郞副校理朴宗正贊者兼引儀趙明益·成海默,謁者兼引儀安聖謩·高景漢,贊引兼引儀金學羲,贊引假引儀李沃,祭監監察李憲成·南達孫。
甲子二月十九日寅時,上詣明陵·弘陵,親祭擧動入侍時,行都承旨南公轍,行左承旨洪義浩,右承旨沈象奎,左副承旨金宗善,右副承旨朴宗來,同副承旨李溏,記事官洪在敏·韓用儀,別兼春秋趙雲翊·徐有恂,直提學金近淳,檢校直閣朴宗慶·金邁淳,待敎朴宗薰,以次隨駕。鼓三嚴,通禮跪啓請外辦,上具戎服,乘駕轎出重華門,義浩曰,曉氣甚寒,降帷似好,故敢此仰達矣。上曰,不必然矣。仍由貳極門·建陽門,至敦化門外,命義浩入侍曰,侍衛軍兵,次次前進。義浩承命,使宣傳官擧行,遂進發出崇禮門,宣傳官,啓稟吹螺,上曰,知道。到慕華館,天明落燈,取稟,上曰,知道。踰大碌磻峴,降駕轎上馬,左通禮跪啓請進發,駕動至館基峴,命義浩入侍曰,京畿監司率各務差使員,還宮時晝停所待令。出駕前下敎仍進發至黔嚴,命義浩入侍曰,俄者下敎,卽爲書出,可也。遂進發至碑閣晝停所,左通禮跪啓請下馬,上下馬入大次,上曰,晝停所問安勿爲之。出駕前下敎宣傳官跪告三吹,義浩曰,宣傳官南錫九,跪告之際,聲音低微,事極駭然。所當重勘,而本院請推之外,無他可施之罰,何以爲之乎?上曰,記過,可也。左通禮跪啓請外辦,上出大次,奉審碑閣,乘馬進發,隨駕諸臣,以次侍衛,命義浩入侍曰,前路狹窄,侍衛軍兵,次次前進。義浩承命,使宣傳官擧行,遂進詣明陵齋室門外,左通禮跪啓請下馬,上下馬入齋室。上曰,明陵入齋室後,問安勿爲之。出駕前下敎少頃,上改具翼善冠·黲袍·烏犀帶,親押時至,親押如儀訖,乘輿出齋室門外,至降輿所降輿,詣版位行四拜禮訖,仍步詣陵上奉審,承史·閣臣及陵司,以次陪從,仍步詣右岡陵上奉審訖,降就親祭版位,贊禮啓請四拜,上行四拜禮訖,贊禮前導,詣尊所西向立,近侍酌酒,贊禮前導,詣神位前,贊禮啓請三上香,上三上香,又啓請獻爵,上執爵獻爵,仍少退跪,大祝檢校直閣金邁淳,跪讀祝文訖,上降復位,亞獻官右議政金觀柱,終獻官光恩副尉金箕性,仍行亞·終獻禮如儀訖,上行四拜禮,仍詣望燎位燎訖,還詣版位,行辭陵禮,出紅箭門外乘輿,觀柱進曰,日氣淸明,行禮萬安,下情不勝慶忭之忱,而侵夜勞動,聖體若何?上曰,一樣矣。觀柱曰,水刺之節,何如?上曰,一樣矣。仍敎曰,自此當直往弘陵,百官,仍服淺淡服陪從,可也。公轍等曰,弘陵異於局內,而百官之淺淡服陪從,實違禮儀,因儀註擧行,似好矣。上曰,依此爲之。仍乘輿還詣明陵齋室,改具戎服,上曰,明陵親祭罷後,問安勿爲之。出駕前下敎仍命書傳敎曰,左副承旨·右副承旨分詣局內諸陵奉審,順懷墓,一體奉審以來。義浩曰,左副承旨方任推考房,何以爲之乎?命書傳敎曰,戶·刑換房。命義浩入侍曰,留陣營門,卽爲解出,待令于梁鐵坪札駐。義浩承命,使宣傳官,信箭擧行,左通禮跪啓請外辦,上乘輿出齋室門外,乘馬詣弘陵,至齋室門外,左通禮跪啓請下馬,上下馬入齋室。上曰,弘陵入齋室後,問安勿爲之。出駕前下敎少頃,改具翼善冠·黲袍·烏犀帶,親押時至,親押如儀訖,乘輿出齋室門外,至降輿所降輿,詣版位行四拜禮訖,仍步詣陵上奉審,承史·閣臣及陵司,以次陪從,降就親祭版位,贊禮啓請四拜,上行四拜禮訖,贊禮前導,詣神位前,贊禮啓請三上香,上三上香,又啓請獻爵,上執爵獻爵,仍少退跪,大祝副修撰李好敏,跪讀祝文訖,上出戶降復位,亞獻官右議政金觀柱,終獻官光恩副尉金箕性,仍行亞·終獻禮如儀訖,上行四拜禮,仍詣望燎位燎訖,還詣版位,行辭陵禮,出紅箭門外,仍乘輿還詣弘陵齋室,改具戎服。上曰,弘陵親祭罷後,問安勿爲之。出駕前下敎仍命書傳敎曰,諸司預備,又命書傳敎曰,自陵洞口至崇禮門捧上言,又命書傳敎曰,百官插羽,又命書傳敎曰,還宮時少駐,當以梁鐵坪爲之,該房知悉。左通禮跪啓請外辦,遂進發至新基峴,左通禮跪啓請下馬,上下馬入幕次,御甲胄,命後廂訓鍊大將·禁軍別將,先入敎場札駐,仍詣梁鐵坪,初二三號吐丸號令,依例擧行,兵曹判書稟行大閱禮,御座馬入大次時入軍門節次,依例擧行,兵曹判書稟陞壇·陞旗節次,各班參現叩頭,宰樞執鼓節次,一竝稟除,開營行後,別隊與馬兵,駕前駕後衝突步軍陣追擊後,竝回信地,吹打稟落旗。上曰,京畿監司各務差使員入侍。出駕前下敎京畿監司徐榮輔,楊州牧使吳毅常,坡州牧使趙義鎭,高陽郡守尹載僖,偕入進伏訖。上曰,今番植炬除之,果無民弊耶?榮輔曰,別無民弊矣。毅常等曰,凡係民弊,皆以儲置米除減,而植炬又有勿爲之命,實無民弊之可達矣。上命榮輔等先退,義浩曰,承傳宣傳官今日擧行,極爲駭然。所當重勘,而本院請推之外,無他可施之罰,何以爲之乎?上曰,記過,可也。義浩曰,今日執鼓節次,當爲擧行,而不爲待令,事極駭然。當該訓鍊院正,所當重勘,而本院請推之外,無他可施之罰,何以爲之乎?上曰,事過後拿處,可也。出擧條上命記過宣傳官李東善等五人竝拿入,宣傳官,承命擧行,上敎曰,何爲而擧行如是慢忽?東善等,叩頭仰奏曰,不善擧行,自速死罪,惶恐無以仰達矣。上命一竝依法決棍二度後,上敎曰,今番則姑爲警覺,後勿如是。仍命拿出,義浩曰,觀光人及軍兵,閉門前勢難盡爲出入,崇禮門·敦義門·興仁之門,始爲仍留,令宣傳,信箭擧行,何如?上可之。義浩曰,還宮時先後陣,何以分排乎?上曰,禁衛營爲先廂,訓鍊都監·御營廳爲後廂,可也。溏曰,日勢薄暮,懸燈待令事,分付,何如?上曰,知道。仍入幕次,改具戎服,宣饌訖,左通禮跪啓請外辦,上乘馬進發,到大碌磻峴下,上下馬乘駕轎。溏曰,衛外至近之地擊錚,不能檢飭,左右考喧都事,所當重勘,而本院請推之外,無他可施之罰,何以爲之乎?上曰,拿處,可也。出擧條遂進發至崇禮門外,宣傳官,啓稟止吹螺,上曰,知道。遂進發至敦化門外,命解嚴,入敦化門,由建陽門·貳極門·重華門還內,諸臣以次退出。
上在昌德宮。停常參·經筵。
大殿·大王大妃殿·王大妃殿·中官殿·惠慶宮·嘉順宮,內閣·政院·玉堂翌日口傳問安。答曰,知道。
藥房提調尹光普,副提調南公轍啓曰,祗謁仙寢,聖慕克伸,侵夜回鑾,勞動旣多,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
金宗善啓曰,行大司憲鄭大容,執義李基慶,掌令姜彙鈺,持平鄭淳民牌不進,掌令兪漢人在外,持平鄭日泰未署經,監察茶時之意,敢啓。傳曰,知道。
沈象奎啓曰,明日常參·經筵,取稟。傳曰,停。
洪義浩啓曰,備邊司郞廳來言,今日賓廳日次,而左議政徐龍輔在外,右議政金觀柱有身病,不得來會云矣,敢啓。傳曰,知道。
備忘記,宣川府使柳相亮,羅州營將李宗祥,柔院僉使孫錫謨,西林僉使崔泰福,潼關僉使洪翼彬,上土僉使崔禹鉉,滿浦僉使李運春,撫夷萬戶安思敏,方山萬戶金鎭漢,仇寧萬戶尹命來,防垣萬戶金啓煥下直,各長弓一張,長箭一部,片箭一部,筒兒一箇賜給。
傳于洪義浩曰,左承旨入侍。
傳于南公轍曰,春川府使所帶閣職,今姑許遞。
金宗善啓曰,卽者義禁府都事來言,今日行幸時,衛外鳴錚罪人金弘礪等二十七人,移送秋曹云矣,敢啓。傳曰,知道。
以大司諫李文會,司諫玄重祚,獻納愼性眞,執義李基慶,掌令姜彙鈺,持平鄭淳民牌不進罷職傳旨,傳于金宗善曰,只推。
以江原監司申獻朝狀啓,留庫穀加分,令廟堂稟旨分付事,傳于李溏曰,依狀請施行事,回諭。
沈象奎,以奎章閣言啓曰,大駕今已還宮,守宮檢校直閣金勉柱,依定式減下,何如?傳曰,允。
沈象奎,以上號都監都提調意啓曰,玉冊·玉寶內入時班次圖一件,謹此封進之意,敢啓。傳曰,知道。
洪義浩,以都摠府言啓曰,副摠管申大羽,以同知義禁府事,本府坐起,晝仕出去之意,敢啓。傳曰,知道。
洪義浩,以兵曹言啓曰,今番行幸時隨駕將校·軍兵各差備等犒饋,依定奪,以乾物分給之意,敢啓。傳曰,知道。
洪義浩,以禁衛營言啓曰,本營字內外南山負峴東邊鷹峰諸麓,今二月二十二日爲始,補植松木之意,敢啓。傳曰,知道。
洪義浩,以禁衛營言啓曰,隨駕本營將校·軍兵等處,依定奪,乾犒饋磨鍊分給之意,敢啓。傳曰,知道。
洪義浩,以御營廳言啓曰,隨駕駕前別抄等處,依定奪,乾犒饋磨練分給之意,敢啓。傳曰,知道。
洪義浩,以摠戎廳言啓曰,今番明陵·弘陵行幸時隨駕將校·軍兵等處,乾犒饋依定式,磨鍊分給之意,敢啓。傳曰,知道。
金宗善,以刑曹言啓曰,悖通諸罪人等,以移送王府事,臺啓旣發,故判付之下,不得擧行之意,業已論啓,而臺臣更以諸罪人中李榮復·金元喜·鄭在民·洪宗益四罪人姓名,拈出發啓,則其餘干連諸罪人等,所犯不無差等,臺啓亦不擧論,有難一向滯囚。今方因判付勘斷,而其中延東藎,甘聽指使,袖投悖通,不可以卑微而歇勘,李明鉉,旣自金城縣捉來,故發問目嚴加盤詰,則一聽李東萬之言,與東藎同往投通之狀,亦爲自服,追後促來,雖未及論列於前啓目中,而所犯與東藎,無異,各嚴刑一次後,東藎慶尙道漆原縣,明鉉全羅道長興府,竝定配所,卽爲押送,全福三,自是無知下隷,嚴刑一次放送,曹錫老,當初捉致,不過以其時齋生,欲問投通時事狀而已,別無干涉,卽爲放送,何如?傳曰,允。
同義禁宋銓疏曰,伏以,祗謁仙寢,聖慕克伸,風日暄和,回鑾萬安,臣民慶忭,曷有其極?仍伏念臣日者之疏,誠以遄蒙霈澤,連叨除命,恩造罔極,感激之心,不能自已,數行文字,上而陳攢祝叩謝之忱,下而伸被論自引之義矣。以臣昏滯,自抵僨誤,則蓋嘗訟愆之不暇,何敢致慨於相規?況兩玉堂之箚論,就事平說,比諸他箚,無甚蹈藉,臣實感之。但引義之地,亦爲隨衆雷同,竊所訝惑,故自訟之際,歷擧彈章,語次微及,非有深意,其若平心舒究,當付一笑,顧何可怒之有哉?玆者得見副校理朴宗正疎本,則盛氣噴薄,過費分疏,見斥以不能自反,自詡以綽有餘裕,有若相與較勝者然。臣誠瞿然歎咄,只悔駟舌之莫追也。人之處義當否,本非臣所知,而雖以其疏中所條辨者觀之,引義則果的然矣,彼旣自以爲當,則信乎人見之參差,而若其下款云云,此言奚宜至哉?噫,孼由己作,臣所自知,霜雪雨露,聖明在上,而乃以臣感惶怵惕之踪地,謂之以自立無過者,直令人粟體而汗踵,人情不甚相遠,臣分各所自盡,量己恕人,宜不若是,惜乎其未之思也。臣性本庸拙,自視欿然,初未敢向人誰何,卽通朝之所見諒,而偶因一言之妄觸,喫此無限困苦,都是罷軟所致,尙誰咎哉?連値齋日,控引無路,且蒙點守宮,不敢言私,泯默就列,顔厚心赧,今始露章自劾,略暴危懇,微事屢瀆,尤增死罪。伏乞聖慈,俯垂鑑諒,亟削臣所帶職名,仍治臣罪,以謝人言,以靖私義,千萬幸甚,臣無任云云。答曰,省疏具悉。胡大事,如是屢煩乎?卿其勿辭行公。
甲子二月二十日未時,上御觀物軒。左承旨入侍時,行左承旨洪義浩,記事官洪在敏,別兼春秋趙雲翊·徐有恂,以次進伏訖。上曰,輪對官望筒,只爲四司,何也?義浩曰,輪對諸臣,已皆受點,只餘四司云矣。上曰,明日當爲輪對乎?義浩曰,已有明日爲之之敎矣。上命夾侍,出給入啓之上言,仍敎曰,此上言中朴師赫罪名,何爲而然乎?義浩曰,臣未詳知,而朴師赫當初罪名,似有關係而然矣。上曰,第爲出給吏曹,使之詳考善爲回啓,皇甫忠定公·金忠翼公·鄭忠壯公三忠臣贈旌事及其餘山訟事,繼後事,竝招致該郞,分付善爲回啓,可也。義浩曰,今番行幸時,深軫民弊,有出宮時植炬置之之敎,而旣無還宮時提敎,則其在營邑擧行,固當預備以待,而昨夕回鑾時,火具疎忽,雖以京植炬言之,間架稀闊,不善檢飭京畿監司,當該地方官及工曹堂上,竝從重推考,何如?上曰,依爲之。出擧條。仍命退,承史以次退出。
上在昌德宮。停常參·經筵。
洪義浩啓曰,明日大王大妃殿加上尊號外習儀,二十三日·四日,寧陵忌辰祭齋戒正日,二十五日,大王大妃殿加上尊號內習儀相値,視事頉稟之意,敢啓。傳曰,知道。
洪義浩啓曰,來二十五日,朝參日次矣,敢稟,傳曰,停。
李溏啓曰,合辭方張之時,兩可無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,右承旨沈象奎,今日不爲仕進,卽爲牌招,何如?傳曰,允。
洪義浩啓曰,右副承旨朴宗來,今日不爲仕進,卽爲牌招,何如?傳曰,允。
洪義浩啓曰,水口萬戶成麟遇,旣呈下直單子,不爲入來,事體所在,萬萬駭然。所當重勘,而本院請推之外,無他可施之罰,何以爲之?敢稟。傳曰,從重推考。
備忘記,永達萬戶朴文行,水口萬戶咸麟遇下直,各長弓一張,長箭一部,片箭一部,筒兒一箇賜給。
傳于洪義浩曰,左承旨·同副承旨入侍。
洪義浩啓曰,去十月十一日輪對官平市令金華柱,吏曹正郞姜世揆,二十一日輪對官養賢兼奉事安以鼎,尙衣別提朴興完,東氷庫別提崔行鎭,十一月十一日輪對官內贍主簿趙元溥,忠勳都事張翰,軍器正洪達三,二十一日輪對官南學訓導李宗心,西氷庫別提安載述,義盈主簿李箕豐,十二月初一日輪對官掌樂正李東埴,司宰僉正徐有昌,繕工副正宋煥章,十二月十一日輪對官典簿徐興輔,東學訓導曺錫鯤,宗簿正尹涵,漢城庶尹金喆淳,正月初一日輪對官中學訓導朴升用,奉常僉正柳英喆,敦寧判官洪赫,十一日輪對官戶曹正郞趙厚鎭,內資直長朴寅休,二十一日輪對官司圃別提白宗澤,都摠經歷李箕明,典設別提金亨遠,二月十一日輪對官刑曹正郞具命益,司成尹羽烈,司藝柳楨,廣興守金鍒,司僕正李東冕來待矣。傳曰,入侍。
傳于洪義浩曰,戶·刑換房。
金宗善啓曰,公事啓下,何等審愼,而黃海監司李存秀罪人同推啓本,啓字誤踏於年月之內,事甚駭然。當該中官,所當重勘,而本院請推之外,無他可施之罰,何以爲之?敢稟。傳曰,從重推考。
李溏啓曰,今此京外上言一百六十六張內,一百三十八張,以猥濫拔去,二十八張,分下各該司次,捧入之意,敢啓。傳曰,知道。
注書韓用儀病,代以趙庭和爲假注書。
李溏啓曰,卽者別兼春秋趙雲翊,以其親病,陳疏徑出,原疏纔已捧入矣。所當直捧禁推傳旨,而此與無端徑出,有異,推考警責,何如?傳曰,允。
李溏啓曰,卽者別兼春秋金蓍根,謂有館規,陳疏徑出,原疏纔已退却矣。所當直捧禁推傳旨,而此與無端徑出,有異,推考警責仍卽牌招入直,何如?傳曰,允。
李溏啓曰,左右史,不可不備,別兼春秋洪秉喆·徐有恂,竝卽牌招,以爲推移入直之地,何如?傳曰,允。
李溏,以禮曹言啓曰,今此甲子式年監試·覆試試官,今方磨練,而擬望之人乏少,閣臣·承旨及實錄郞廳,通融備擬,何如?傳曰,允。
李溏,以禮曹言啓曰,今此甲子式年監試·覆試試官,今方磨鍊,而堂下無故可擬之人乏少,依近例,以堂上官,通融備擬以入之意,敢啓。傳曰,知道。
洪義浩啓曰,今此監試·覆試一所試官趙鎭寬陳疏入啓,金思穆·李集斗·金勉柱·南公轍·李尙度,二所試官黃昇源·徐邁修·兪漢謨牌不進,無以備員受點,疏批未下外,竝更爲牌招,何如?傳曰,仍以前牌催促。
金宗善啓曰,行大司憲鄭大容,執義李基慶,掌令姜彙鈺,持平鄭淳民牌不進,掌令兪漢人在外,持平鄭日泰未署經,監察茶時之意,敢啓。傳曰,知道。
李溏啓曰,臣與行左承旨洪義浩伴直矣。纔已試官受點出去,伴直無人,右副承旨朴宗來,所當牌招,而拘於廳規,不得請牌,何以爲之?敢稟。傳曰,牌招。
以輪對官望單子,傳于李溏曰,受點人,後日次待令。
以右承旨沈象奎牌不進罷職傳旨,傳于李溏曰,只推。
以右副承旨朴宗來牌不進罷職傳旨,傳于李溏曰,只推。
以大司諫李文會,司諫玄重祚,獻納愼性眞,執義李基慶,掌令姜彙鈺,持平鄭淳民牌不進罷職傳旨,傳于李溏曰,只推,更爲牌招。
以大司諫李文會,司諫玄重祚,獻納愼性眞,持平鄭淳民再牌不進罷職傳旨,傳于李溏曰,推考傳旨捧入。
以監試·覆試一所參試官申溆,二所參試官金載翼·金相休·崔之聖牌不進〈罷職〉傳旨,傳于李溏曰,只推,更爲牌招。
以參試官申溆再牌不進罷職傳旨,傳于李溏曰,只推。
以京畿監司徐榮輔狀啓,左議政徐龍輔祿米不爲領受事,傳于李溏曰,更爲輸送事,回諭。
以考喧都事曺文儉·洪旭浩拿處傳旨,傳于李溏曰,分揀。
以訓鍊正柳相斗拿處傳旨,傳于李溏曰,分揀。
傳于李溏曰,不爲仕進承旨,待開門更爲牌招。
沈象奎,以禮曹言啓曰,卽接孝陵前別檢具明源所報,則新除授本陵別檢兪應煥,時在忠淸道扶餘地,以其親病,不得上來,參奉金允秋,時在全羅道光州地,未及上來,入直無人云矣。寒食節享在近,兩官俱爲在外,尙未遞直,事甚未安。孝陵別檢兪應煥,爲先改差,其代令該曹,以在京無故人,口傳差出,以爲入直之地,何如?傳曰,允。
吏曹口傳政事,以朴聲漢爲孝陵別檢。
沈象奎,以禮曹言啓曰,己酉二月,因備局節目,勿論大小科,陳試許赴人,具由草記事,定式矣。庚戌增廣監試·初試入格幼學李仁基,乙卯式年監試·初試入格幼學李胤彬,丁巳公都會初試入格幼學李璟櫨,戊午式年監試·初試入格幼學康柱松,公都會初試入格幼學嚴蓍·金在恒,己未公都會初試入格幼學李樟·金弘漸·洪得範·金若水,庚申陞補初試入格幼學洪羲喆,業儒權寔,公都會初試入格幼學崔舜朝·鄭元洛·柳鎭洪,辛酉增廣監試·初試入格幼學申綽·申縉·李寬睦·趙最淳,辛酉式年監試·初試入格幼學吳相聖·李永孝·金在熊·劉台錫·崔秀五·丁受人,癸亥增廣監試·初試入格幼學鄭遇榮·李光虞·徐廷輔·李憲周·李載完·黃翼商·崔進顯·崔寔·李正會·李熙商·崔潤宅·延永勛·鄭奎煥·金濬根·兪漢容·郭垕龍·崔錫任,俱以應頉陳試矣。取考各人等陳試文蹟,則京而漢城府,外而營本官粘移公文,明白無疑,遭艱朞服,未葬人,父子俱參人,竝許陳試,法典所載,今此式年監試·覆試,一竝許赴之意,敢啓。傳曰,知道。
沈象奎,以上號都監都提調意啓曰,冊寶封裹日時,令日官池景興推擇,則今二月二十二日午時爲吉云,以此日時擧行之意,敢啓。傳曰,知道。
沈象奎,以上號都監都提調意啓曰,今此上號時受冊寶處,所以景福殿磨鍊可也事,自禮曹草記蒙允矣。內門路,以何處爲之乎?敢稟,傳曰,以延和門爲之。
李溏,以兵曹言啓曰,僉知中樞府事趙相一,病在鄕廬,末由上來,五衛將申昕·鄭,俱以身病猝重,時月之內,無望供職,呈狀乞遞。宿衛輪番之任,不可久曠,竝改差,何如?傳曰,允。
李溏,以兵曹言啓曰,今二月二十一日武臣賓廳講書時,武臣兼宣傳官金宗觀,通鑑第一卷不通,依定式推考警責,何如?傳曰,允。
李溏,以訓鍊都監言啓曰,今番行幸時隨駕將校·軍兵及武藝別監等犒饋,依定奪,以乾物磨鍊分給之意,敢啓。傳曰,知道。
李溏,以義禁府言啓曰,平安監司金文淳狀啓內,定州前牧使沈能弼,謂有情勢,屢度申飭,守令·邊將,不爲薦擧,事體所在,極爲未安,其罪狀,令攸司稟處事,啓下本府矣。守令·邊將應薦不薦者,該曹察推,旣在法典,令該曹稟處,何如?傳曰,允。
禁府啓目,陽德縣監白恒鎭原情云云。傳旨內辭緣,泛稱遲晩,所當請刑是白乎矣,曾徑宣傳官,勿爲請刑,載在大典通編,議處,何如?判付啓,分揀放送爲良如敎。
刑曹判書趙鎭寬疏曰,伏以臣,見擬試望,天牌且狎臨矣,試體至重,何敢避遜,而臣之情私,有萬萬悶迫者。老母宿病,當此春寒,咳喘大肆,氣息昏綴,若不能須臾自支,是雖感冒例候,實爲篤老重症,在前未敢數數言私,正以朝赴公而夕歸,暫離側而旋返。若不以尋常奔走,大妨於左右扶將,而至若斯役,一入試院,殆六七日,不通家信,臣於前年,身徑而眞知之,方其入去也,親見母體粗安,而旣鎖之後,則中自怳惑,漸生尤悔,每對試僚言之,此在翔矧之日猶然,況今焦煎之際乎?玆敢略控短章,仰瀆崇嚴。伏乞聖明,俯賜矜察,特許改免,俾臣得以安意救護,千萬幸甚云云。答曰,省疏具悉。所請依施。
行都承旨南公轍疏曰,伏以,祗謁仙寢,聖慕克伸,日氣淸和,回鑾萬安,欣欣相告,中外同情。臣於向日,猥上請急之章,未蒙兪許,旋値行幸隔日,不敢言私,按住行公,而私心切迫,日甚一日矣,乃者試牌,忽下於病告在家之日,事係往役,惟當蹶之不暇,而目今老母所患,訖無減勢,添以寒感,頭疼氣眩,有倍前日,雜試藥餌,終未見效,扶將食飮之節,每待臣申退,而少起强之,以此實狀,多日鎖院,決是情理之行不得者,坐違召命,自犯逋慢,此豈臣眞不知不俟駕屨之義而然哉?玆敢短章仰籲於孝理之下。伏願聖慈,俯念至懇,特賜諒免,仍命亟遞臣職,以便公私,不勝幸甚云云。答曰,省疏具悉。試官事依施,卿其勿辭救護。
別兼春秋趙雲翊疏曰,伏以臣,卽自筵退,得接家信,則臣之老父,素患痰癖之症,近因將攝之失宜,重添外感,症情方劇,委頓床笫,飮啖全廢,臣自聞此報,方寸煎灼,按住不得,玆敢忙陳短章,徑出禁扄。伏乞聖慈,俯賜鑑諒,特命遞改,以便救護,仍治臣擅離之罪,以肅朝綱,千萬幸甚云云。省疏具悉。爾其勿辭救護。
待敎朴宗薰疏曰,伏以,祗謁仙寢,聖慕克伸,侵夜回鑾,玉候彌康,臣民慶忭,曷有其極?仍伏念臣於日昨,猥陳一疏,敢暴衷懇,特蒙聖慈,察臣不稱之實,諒臣難安之私,鞶褫之音,不日而降,此實出於我殿下至明至仁,無微不燭,無物不遂,祗奉恩批,感極而涕,忽於千萬夢想之外,前職復授之命,遽下於行幸隔宵之時,臣誠惶惑震惕,罔知攸措。鑾輿已駕,淸蹕將戒,大小臣僚,莫不宿齋以竢,陪扈義重,控籲路阻,遂不得不拚棄廉防,冒沒出肅,而自顧所處,其亦顚倒之甚矣。夫臣難冒之情實,無異同於前後,業已辭引於前,乃復仍冒於後者,揆以常例,斷無是理,今若諉以乍遞,粗伸私義,恬然蹲據,晏若無故,則是前之乞遞,徒歸飾讓,後之出膺,眞是忘廉,臣雖無恥,豈忍爲此?玆敢不避猥屑,復控短章。伏乞聖明,曲垂鑑諒,將臣職名,永賜刋改,仍治臣瀆擾之罪,以靖私分,以肅朝綱,千萬幸甚云云。省疏具悉。不必更引,爾其勿辭察職。
沈象奎,以奎章閣言啓曰,待敎朴宗薰疏批已下,卽爲牌招察任,何如?傳曰,允。
傳于朴宗來曰,待敎上疏還給,捧納承旨,爲先從重推考。
甲子二月二十一日辰時,上御重熙堂。輪對官入侍時,行左承旨洪義浩,同副承旨李溏,記事官洪在敏,別兼春秋金蓍根·趙雲翊,平市令金華柱,吏曹正郞姜世揆,養賢兼奉事安以鼎,尙衣別提朴興完,東氷庫別提崔行鎭,內贍主簿趙元溥,忠勳都事張瀚,軍器正洪達三,南學訓導李宗心,西氷庫別提安載述,義盈主簿李箕豐,掌樂正李東埴,司宰僉正徐有昌,繕工副正宋煥章,宗親府典簿徐興輔,東學訓導曺錫鯤,宗簿正尹涵,漢城庶尹金喆淳,中學訓導朴升用,奉常正柳英喆,敦寧判官洪赫,戶曹正郞趙厚鎭,內資直長朴寅休,司圃別提白宗澤,都摠經歷李箕明,典設別提金亨遠,刑曹正郞具命益,成均司成尹羽烈,司藝柳楨,廣興守金鍒,司僕正李東冕,以次進伏訖。上命同副進前敎曰,建陽東邊東山頹缺處補土植木,令日官擇吉,使別軍職吳應常看役,而土則以闕內土用之,木則含春苑木移植,可也。上曰,曺錫鯤,近或移去他司乎?義浩,承命問于錫鯤,則錫鯤曰,尙在見職矣。上曰,輪對官次次進伏。華柱,進奏職姓名,職掌句檢市廛,平斗斛丈尺,低昻物貨等事,無遺在,無所懷,命奏各廛廛名,華柱曰,米廛·東牀廛·立廛·魚物廛矣。上曰,各廛之數,豈止於此乎?此後則勿復若是,可也。世揆,進奏職姓名,無職掌,無所懷,以鼎,進奏職姓名,職掌鹽醬色,遺在米五百二十七石三斗一升八合三夕,太三百六十一石十四斗五升八合,甘醬十二石五斗五升一合,無所懷。興完,進奏職姓名,職掌織造色,無遺在,無所懷,上曰,武乎,履歷奏之。興完曰,上年四月謁聖武科居魁,直付見職矣。行鎭,進奏職姓名,職掌祭享氷丁,遺在氷一萬二百四十四丁,無所懷。元溥,進奏職姓名,職掌油淸色,遺在眞油三十六石二斗二升九合二夕,淸蜜五石十斗三升六合,川椒四十四斤六兩九錢五分九里,白淸一石二升八夕,無所懷。瀚,進奏職姓名,職掌賜與田畓次知看檢,無遺在,無所懷。達三,進奏職姓名,無職掌及遺在·所懷,履歷,戊戌九月勸武科直赴,癸丑五月參下守門將除授,甲寅都政陞六,乙卯二月參上武兼,丙辰都政參上宣傳官,同年八月軍器主簿相換,丁巳四月都摠都事相換,同年都政都摠經歷,戊午都政軍器正,已未都政遂安郡守,庚申貶罷,壬戌都政待罪見職矣。宗心,進奏職姓名,職掌訓導儒生,無所懷。上曰,能訓導儒生乎?宗心曰,臣本蔑識,不能稱其職矣。上曰,居齋者幾人乎?宗心曰,五人矣。載述,進奏職姓名,職掌供上氷丁,遺在氷十三萬四千九百七十四丁,無所懷。箕豐,進奏職姓名,職掌素膳色,履歷,丁巳正月水原朔試射及第,戊午三月放榜,庚申十二月都政除初仕武兼,癸亥六月都政陞六,除見職矣,無所懷,遺在粉藿十二斤十三兩七錢,早藿十二斤六兩四錢,昆布四千五百四十二斤六兩八錢五分,多士麻十斤五錢,藿耳一千五百九十三斤十二兩一錢六分,石耳七斤,海衣一百六十五貼二張,常藿四百九十七斤九兩六錢。東埴,進奏職姓名,職掌樂生兼色,無遺在,無所懷,有昌,進奏職姓名,無職掌,上曰,豈無職掌乎?有昌曰,本監主簿以下,各有職掌,而僉正則無所掌矣,無所懷。煥章,進奏職姓名,無職掌,無遺在,無所懷,興輔,進奏職姓名,職掌宗親接待,無所懷,錫鯤,進奏職姓名,職掌訓導儒生,上曰,能訓導乎?錫鯤曰,雖未能訓導儒生,而自有同庠相助之時矣。上曰,長番乎?錫鯤曰,然矣,無所懷。涵,進奏職姓名,職掌守護寶閣,無所懷。喆淳,進奏職姓名,職掌褒貶事。升用,進奏職姓名,職掌訓導儒生,上曰,能訓導乎?升用曰,非所能也。上曰,然則烏在其盡職之義乎?升用曰,入直時,或與之講習矣。上曰,何以講習乎?升用曰,相與勸勉,而或讀或看矣。上曰,長在番所乎?升用曰,晝夜直矣。上曰,果無出入乎?升用曰,或有晝出夜入時矣。上曰,年爲幾許,升用曰,五十一矣。上曰,所居何地?升用曰,成川矣。命奏所懷,升用曰,職本閑歇,故無所懷矣。上曰,雖云閑職,豈無所懷乎?升用曰,異於錢穀衙門,故實無可陳之事矣。英喆,進奏職姓名,職掌酒庫,無遺在,無所懷,赫,進奏職姓名,職掌守護譜閣,無所懷,厚鎭,進奏職姓名,職掌版籍司別庫,遺在版籍司錢文三十九萬五千八十兩,木二千一百四同十四疋,布三百四十三同,別庫米一萬九千五百五十石,田米一百九十三石,太三千三百二十石,無所懷。寅休,進奏職姓名,職掌米麪色,遺在粘米八百七十七石五斗四升八合七夕,赤豆一百二十九石零,菉豆一百十七石九斗三升零,白荏子四十五石零,糙米二百二十五石零,小麥一千九十二石十三斗零,黃豆十八石零,木麥米十四石零,命奏其零數,寅休不能對。宗澤,進奏職姓名,職掌月令薦新供上菜蔬,無遺在,命奏所懷,宗澤曰,固有所懷,而鄕曲之人,不敢猥陳於咫尺嚴威之下矣。上曰,奏之,可也。宗澤曰,本署供上中加供新供貢價,不爲磨鍊,故不得出給,貢人等呼訴,不一其端,採問其事實,則去壬子年分本署供上西果·眞果兩供上日字,以九十日,減爲十五日,筵稟定奪蒙允矣。供上日字減日剩餘錢,每年五百兩式,封不動於宣惠廳,而若有用處,則草記取用,自是定式,而自壬子至今年,封不動錢,合爲六千五百兩,而兩貢價,無一分上下,前提調李秉鼎,多所取用,時提調聞甚驚該,方欲査實云,而臣旣承所懷之下問,故敢此仰達矣。上曰,退出,以所懷書納,可也。命奏履歷,宗澤曰,屢經草土,歷踐無多,戊戌增廣及第,宣薦,戊申分守門將,己酉在喪,服闋部將矣。上曰,所居何地,而年亦幾許乎?宗澤曰,居長興,而年六十一矣。箕明,進奏職姓名,職掌晝察夜巡,無所懷,上曰,巡檢之際,豈無可言之事乎?箕明曰,別無可達之事矣。上曰,能善爲檢巡乎?箕明曰,未能矣。亨遠,進奏職姓名,職掌遮帳,無遺在,無所懷,上曰,排設之職,豈無所懷之可陳乎?亨遠曰,無可達之事矣。上曰,蔭官乎?亨遠曰,吏文學官矣。命益,進奏職姓名,職掌禁火司一房,無所懷,履歷,壬子親臨勸武直赴,甲寅庭試唱榜,戊午守門將初仕,庚申尙衣主簿陞六,辛酉移義盈主簿,同年移戶曹佐郞,上年移見職矣。上曰,本曹能無弊瘼乎?命益曰,別無時急可達之弊瘼矣。羽烈,進奏職姓名,無職掌,上曰,無職掌則何所事乎?羽烈曰,入直時檢飭下隷之外,別無他事矣。楨,進奏職姓名,職掌幼學敎誨,上曰,能擧敎誨之職乎?楨曰,遐土蔑識之人,何敢曰稱其職乎?見職則自是冗散之窠,竝與入直而不爲之矣,無所懷。鍒,進奏職姓名,無職掌·遺在·所懷,上曰,本倉豈可無遺在·所懷乎?鍒曰,見職無所掌,故亦無遺在之所主者,而所懷,亦無可陳之事矣。上曰,本倉宿瘼,詳奏,可也。鍒曰,癸丑釐革之後,更無頒祿紛雜之弊云矣。上曰,職姓名更奏,而同僚姓名,奏之,可也。鍒,更奏職姓名及同僚姓名令鄭東杓,直長李英玉·李寧載,上曰,何時除見職乎?鍒曰,再昨年,以敦寧主簿,移見職矣。東冕,進奏職姓名,無職掌,無遺在,無所懷,上曰,何無所懷乎?東冕曰,無職掌,故實無所懷之可達矣。上曰,內外寺僚官姓名,竝奏,可也。東冕不能對。義浩曰,平市令金華柱,義盈主簿李箕豐,漢城庶尹金喆淳,中學訓導朴升用,奏對失措,戶曹佐郞趙厚鎭,誤奏遺在,南學訓導李宗心,雜以俚語,司圃別提白宗澤,間多衍語,都摠經歷李箕明,笑語相雜,刑曹正郞具命益,司僕正李東冕,奏對顚錯,竝推考,何如?上曰,依爲之。出擧條義浩曰,內資直長朴寅休,遺在漏却零數,擧措未免顚錯,所當重勘,而本院請推之外,無他可施之罰,何以爲之乎?上曰,從重推考,可也。出擧條命輪對官先退,仍敎曰,後日二次輪對官,今日內書入受點,竝與今日受點之四人,使之明日來待事,分付,可也。義浩曰,昨日朴師赫事,上言回啓,依下敎分付吏曹,使之善爲回啓矣。俄伏聞,吏曹無長堂,故次堂例不得回啓,且師赫,有所關係,不可遽議疏釋者云矣。上曰,何事云乎?義浩曰,聞師赫,爲厚謙妾甥,而罪謫蒙放云矣,賤臣,奉祭文及代押單子函,先爲出傳還入。義浩曰,俄者嶺伯狀啓一度,來到院中,而有萬萬驚駭之事矣。各道狀啓,例到於院中,則吏隷眼同坼封,而今此嶺啓,乃是日前,因湖西材船臭載事,因特敎,自備局行會各道,而擧行形止馳啓者也。其皮封則無頉,而啓本中,監司職銜·姓署之行及原啓措語中合四行,以濃墨塗抹,傍書發路事三字於初貼空處,事之驚愕,莫此爲甚。大抵年前左兵使之空路被罪以後,昨年冬前嶺伯在任時,亦有一度啓本刀鑿驚駭之事,自院中題送書目,使之改修上送云矣。曾未幾何,又有此駭異之變怪,此不可尋常處之,方欲題送書目,兼付私書,又以此言于廟堂,期於到底窮覈,斯得罪犯,而不可不經稟後擧行,故敢此仰達矣。上曰,聞極駭怪,原狀啓入之,可也。賤臣,承命持入,上曰,此事從當有下敎矣。仍命退,承史以次退出。
上在昌德宮。停常參·經筵。
李溏啓曰,合辭方張之時,兩司無詣臺之員,事甚未安。未署經外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
朴宗來啓曰,臣宗來,今日外習儀進去,下直之意,敢啓。傳曰,知道。
李溏啓曰,今二月二十一日輪對官司䆃主簿金思說,禮賓主簿全萬昌,瓦署別提李邦億,來三月初一日輸對官社稷令朴南源,掌苑別提池景泌,平市令金華柱,吏曹正郞姜世揆,中樞經歷蔡翼永,十一日輪對官宗廟令李大遠,養賢兼直長文尙中,承文判校金初燮,尙衣主簿金漢弼,東氷庫別提崔行鎭,二十一日輪對官造紙別提趙錫福,內贍主簿趙元溥,忠勳都事張瀚,軍器判官成元柱,工曹佐郞南,四月初一日輪對官南學訓導李宗心,西氷庫別提安載述,義盈直長金敎根,掌樂主簿金載華,司宰僉正徐有昌來待矣。傳曰,入侍。
傳于李溏曰,祗謁兩寢,情禮始伸,兩陵官及守僕等賞典,依昨秋例爲之,地方官高陽郡守尹載僖,內下弓失一部賜給。
李溏啓曰,行都承旨南公轍受由,行左承旨洪義浩試所進去,右承旨沈象奎牌不進,左副承旨金宗善不爲仕進,右副承旨朴宗來習儀進去,只有臣一人,伴直無人,右副承旨,所當牌招,而拘於廳規,不得請牌,何以爲之?敢稟。傳曰,牌招。
李溏啓曰,左右史不可不備,別兼春秋洪秉喆·徐有恂,旣有只推之命,竝卽牌招,以爲推移入直之地,何如?傳曰,允。
以右承旨沈象奎牌不進罷職傳旨,傳于朴宗來曰,只推,更爲牌招。
以右承旨沈象奎再牌不進罷職傳旨,傳于朴宗來曰,只推。
以大司諫李文會,司諫玄重祚,獻納愼性眞,執義李基慶,掌令姜彙鈺,持平鄭淳民牌不進罷職傳旨,傳于朴宗來曰,只推。
以別兼春秋洪秉喆·徐有恂牌不進罷職傳旨,傳于朴宗來曰,只推。
以別兼春秋洪秉喆牌不進罷職傳旨,傳于朴宗來曰,推考傳旨捧入。
李溏,以吏曹言啓曰,今此寒食祭,各陵殿·宮·園·墓獻官·執事,當爲磨鍊,而除老病公頉,實無推移排比之路,依近例,刑官·司饔院官員及年六十以上人員,通融塡差以入,而其中時無職名人員,令該曹,口傳付軍職,何如?傳曰,允。
李溏,以吏曹言啓曰,今此永禧殿寒食祭獻官,當以從二品塡差,而除老病公頉,實無推移分排之路,不得已以正二品塡差以入之意,敢啓。傳曰,知道。
李溏,以上號都監都提調意啓曰,玉冊·玉寶印出各二件,冊·寶同粧一貼,列書製述官·書寫官職姓名,謹此封進之意,敢啓。傳曰,知道。
李溏,以上號都監都提調意啓曰,本都監各房工役,今已完畢,匠手竝皆放送,堂上·郞廳,輪回仕進,監造官,仍爲輪直之意,敢啓。傳曰,知道。
李溏,以弘文館言啓曰,本館上番校理臣洪奭周,下番副修撰臣李好敏,俱以上號時差備官,今日習儀,晝仕出去之意,敢啓。傳曰,知道。
朴宗來,以都摠府言啓曰,今日入直內三廳武兼禁軍及軍兵等,當爲中日習射,而宗廟·景慕宮修改相値,不得爲之之意,敢啓。傳曰,知道。
李溏,以成均館兼大司成意啓曰,本館入直久任郞官外,凡郞無敢入直,若有代員替直之事,則依下都監郞官例,草記代直事,曾有定式矣,司成尹羽烈,監試·覆試二所縫彌官進去,直講沈普永,一所縫彌官進去,典籍尹濟弘以身病,呈旬有日,時無入直之員,以他郞官,姑爲代直,何如?傳曰,允。
朴宗來,以摠戎廳言啓曰,本廳中軍柳文植,身病甚重,勢難察任,改差,何如?傳曰,允。
朴宗來,以扈衛廳大將意啓曰,別將金基昶,身病猝重,勢難察任,改差,何如?傳曰,允。
禁府啓目,幕嶺前萬戶金泰福·金成大等原情云云。問目內辭緣,泛稱遲晩,竝只刑推得情,何如?判付啓,竝只除刑推議處爲良如敎。
今甲子二月二十二日辰時,上御重熙堂。輪對官入侍時,同副承旨李溏,假注書趙庭和,記注官車信用,別兼春秋金蓍根,輪對官司䆃主簿金思說,禮賓主簿全萬昌,瓦暑別提李邦億,社稷令朴南源,掌苑別提池景泌,平市令金華柱,吏曹正郞姜世揆,中樞經歷蔡翼永,宗廟令李大遠,養賢庫兼直長文尙中,承文院判校金初燮,尙衣主簿金漢弼,東氷庫別提崔行鎭,造紙別提趙錫福,內贍主簿趙元溥,忠勳都事張瀚,軍器主簿成元柱,工曹佐郞南,南學訓導李宗心,西氷庫別提安載述,義盈直長金敎根,掌樂主簿金載華,司宰僉正徐有昌,以次進伏訖。上曰,昨日則輪對官數多,故以兩行,使之俯伏矣,今日則數旣不多,使之一行俯伏也。上曰,右承旨,何爲不入來耶?溏曰,有實病云矣。上曰,今日習儀,則右副承旨進去,可也。賤臣,承命出傳,上曰,輪對官次次進前。思說,進奏職姓名,職掌末醬色,遺在末醬八百四十二石六斗,鹽三百六十七石三斗,無所懷,上曰,履歷陳之。思說曰,癸亥增廣武科連三魁,除瓦署別提,甲子待罪本職矣。萬昌,進奏職姓名,職掌雜物色,遺在末醫二千三百七十四石零,川椒三十九斤四兩二錢七分,鹽一千七十石七斗五升九合四夕一里,甘醬三百九十六石五斗六升八合五夕,艮醬八十石十三斗三升三合。溏曰,末醬零數,更爲詳達也。萬昌曰,斗升之數未嘗學矣。上曰,所謂未嘗學者,何語也?命仍陳所懷,萬昌曰,本寺無他雜役,故別無可達之弊矣。上曰,履歷陳之。萬昌曰,戊子武科,除軍器參奉,歷奉事直長,今都政,待罪本職矣。邦億,進奏職姓名,職掌瓦甎色,遺在常瓦六百四十四訥三百五十張,大方甎二百張,無所懷。南源,進奏職姓名,上曰,所懷陳之。南源曰,曾於先朝,有典祀廳屛風一坐造置之命,而其時儀節繪畫,未及登屛,而主管堂上禮曹判書臣閔鍾顯,郞廳臣尹光濩,移拜他職,不給本署,尙在戶曹,推來留置,似好,故敢此仰達矣。上曰,依爲之。出擧條景泌進奏職姓名,職掌生果色,遺在生梨無加用二百四十五介半,紅柿二千五百八十六介半,木果六千七百三十九介半及半半介,石榴七千一百五十一介半,柚子三千六百四十三介半半介,生栗八十二石二斗二升二合五夕,折受東山生栗三百五十七石七升七合五夕,銀杏二十石八斗八升四夕,柑子五百介,靑橘五百介,金橘五百九十四介,酸橘一千七百七十六介。上曰,習儀進去承旨,不待下直,直爲進去,可也。賤臣承命出傳。華柱進奏職姓名,職掌句檢市廛平斗斛·丈尺,低昻物貨等事。上曰,此是昨日入侍之人耶?溏曰,然矣。上曰,廛名連續奏達也。華柱曰,立廛·白木廛·綿紬廛·紙廛·苧布廛·布廛·內魚物廛·外魚物廛·望門床廛·新床廛·東床廛·妙床廛·壽進床廛·九里床廛·綿子廛·鉢里廛·帽子廛·鞋廛·樺皮廛·烟草廛·衣廛·上米廛·下米廛·門外米廛·雜穀廛矣。上曰,所懷陳之。華柱曰,廛民輩,一自通共發賣後,失其所利,不得資生,其勢固然,凡干公役,如前策應,無以支保云。各其亂賣人處,稅錢量宜定給,俾補應役之需,恐合事宜,故敢此仰達矣。上曰,令該提調,商議廟堂,稟處,可也。出擧條世楑進奏職姓名,無所懷。翼永進奏職姓名,無所懷。上曰,履歷陳之。翼永曰,乙卯登科,庚申除宣傳官,癸亥遷訓鍊主簿陞判官,甲子待罪本職矣。大遠進奏職姓名,無所懷。尙中進奏職姓名,遺在米五百二十七石三斗一升八合三夕,太三百六十一石十四斗五升八合九夕。上曰,所懷陳之。尙中曰,本庫養士米每年所捧,爲一千一百八十餘石,而每患不足,年年加貸於戶曹,至若式年,則又當試所應辦之役,如是之故,典僕輩策應無路,債貸山積,莫重養士之地,將無支撑之望。臣意則應辦之役,勿復定於本庫,以爲一分紓力之道似好,故敢此仰達矣。上曰,知館事方帶度支,使之從長變通,可也。出擧條初燮進奏職姓名,無所懷。漢弼進奏職姓名,職掌金銀色,遺在去核棉花六十斤,白磻三十五斤,菖蒲末一石一斗,蠣灰五石六斗。行鎭進奏職姓名,無所懷,遺在氷一萬二百四十四丁。錫福進奏職姓名,職掌咨文表紙,遺在表咨紙七百六十九張,無所懷。元溥進奏職姓名,遺在眞油三十八石四斗四升六合一夕九里,淸蜜五石一斗三合五夕,川椒八十九斤三錢二分五里,白淸一石二升八夕,無所懷。瀚進奏職姓名,無所懷。元柱進奏職姓名,職掌弓箭色,遺在黑角弓二千四百張,不粧弓一千二百張,長箭二萬二千九百部,片箭二萬五千二百部,筒兒一百介,樺皮一萬五百張,筒箇木二十六疋,風旗葉五件,箭竹六萬六千二百介。上曰,履歷陳之。元柱曰,甲辰假引儀,丙午陞六,丁未典牲主簿,戊申引儀相換,己酉平陵察訪,壬子以壯勇營知彀官,甲寅登武科,遷壯勇營哨官,丙辰安骨萬戶未赴任,辛酉壯勇營哨官,壬戌待罪本職矣。無所懷。進奏職姓名,職掌山澤司。上曰,履歷陳之。曰,己酉登武科,丁巳守門將歷部長,庚申活人別提,壬戌禁府都事,癸亥待罪本職矣。宗心進奏職姓名。上曰,此是昨日入來之人耶?溏曰,然矣。上曰,昨日有所下詢,而能爲訓導之責耶?宗心曰,職在訓導,故朝夕或爲講習矣。上曰,所講習者,何書耶?宗心曰,食後則捧七書講矣。上曰,七書講,何以捧之?宗心曰,學有講儒,故臣則只聽之而已矣。上曰,汝爲長番耶?宗心曰,晝出夜直矣。上曰,晝出則何時捧講耶?宗心曰,非每日晝出,而食後則每捧講矣。無所懷。載述進奏職姓名,遺在氷十三萬四千九百七十四丁。無所懷。敎根進奏職姓名,職掌油色,遺在法油二十四石十斗七升六合六夕,眞油六十石十四斗六升八合七夕。無所懷。載華進奏職姓名,無所懷,有昌進奏職姓名,無所懷。命輪對官以次先退。溏曰,禮賓寺主簿全萬昌,奏對之際,言語謊亂,擧措顚錯,所當重勘,而本院請推之外,無他可施之罰,何以爲之乎?上曰,從重推考,可也。溏曰,尙衣院主簿金漢弼,軍器寺判官成元柱,奏對之際,遺在漏落,推考,何如?上曰,依爲之。出擧條命退,承史以次退出。
上在昌德宮。停常參·經筵。
朴宗來啓曰,明日光陵·恭陵·順陵·長陵·永陵·健陵·顯隆園寒食祭傳香,禮房承旨,當爲齋宿,右承旨沈象奎,所當牌招,拘於廳規,不得請牌,何以爲之?敢稟。傳曰,牌招。
沈能栻改差,代以金履秀爲事變假注書。
李溏啓曰,事變假注書沈能栻,身病猝重,勢難察任,今姑改差,何如?傳曰,允。
傳于李溏曰,召對爲之。
以李堯憲爲摠戎中軍。
以右承旨沈象奎牌不進罷職傳旨,傳于朴宗來曰,只推,更爲牌招。
以右承旨沈象奎再牌不進罷職傳旨,傳于朴宗來曰,只推。
李溏,以禮曹言啓曰,卽接蔚山幼學李周民呈狀,則以爲同姓五寸叔汝塾,嫡妾俱無子,以其同姓四寸弟汝埇第二子大民,欲爲繼後,兩家同議完定,至成與受文書,而未及禮斜之前,兩家父母,俱爲作故,到今與受無人,不得循例禮斜,而忝在門長,玆以俱由仰訴,依定式,論理草記稟處事呈狀,而曾因大臣筵達,兩邊與受文蹟,明有可據,而不得登聞者,許令該曹,論理草記事,允下矣。門長李周民所訴旣如此,依大臣筵奏定式,李汝埇第二子大民,立爲李汝塾之後,何如?傳曰,允。
李溏,以禮曹言啓曰,卽接淸州幼學池成禹呈狀,則以爲同姓十三寸姪宅龍,嫡妾俱無子,且無堂內强近之親,故以七寸姪鳳瑞第二子德昌,欲爲立後,宗會成文,而鳳瑞夫妻之歿,在於禮斜之前,到今無與者,不得循例立案,而旣忝門長之列,故玆敢具由仰訴,依定式,草記稟處事呈狀矣。因大臣筵達,兩邊與受文蹟,明有可據,而不得登聞者,許令該曹,論理草記事定式,而門長池成禹所訴旣如此,依大臣筵奏定式,池鳳瑞第二子德昌,立爲池宅龍之後,何如?傳曰,允。
李溏,以禮曹言啓曰,卽接鎭岑幼學權世稠呈狀,則以爲嫡妾俱無子,以同姓六寸兄世秀第二子玉振,欲爲繼後,兩家同爲完定,至成與受文書,而未及禮斜之前,世秀夫妻俱歿,與者無人,不得循例禮斜,依定式,草記稟處事呈狀,而一邊之言,有難準信,使其門長,具由呈狀,則門長前僉知權世東狀辭,亦如權世稠所訴矣。曾因大臣筵達,兩邊與受文蹟,明有可據,而不得登聞者,許令該曹,論理草記事,允下,而權世稠所訴旣如此,依大臣筵奏定式,權世秀第二子玉振,立爲權世稠之後,何如?傳曰,允。
李溏,以觀象監提調意啓曰,本監命課學兼敎授池景泌遷轉代,前兼敎授李持喆,術業精明,依例差下,使之付軍職,冠帶常仕,何如?傳曰,允。
朴宗來,以訓鍊都監言啓曰,本局分授外山勝戰峯諸處,今月二十四日爲始,定送校卒,植松之意,敢啓。傳曰,知道。
朴宗來,以訓鍊都監言啓曰,今二月二十五日明政殿·大王大妃殿加上尊號,冊寶親上習儀時,因兵曹節目,廣智營軍二十五名,哨官趙得和,軍餉色軍十名,北營標下軍二十名,入直千摠金珠淵率領,弘化門外北大路,排立作門,雜人一切嚴禁,事畢後,各還直所,而竝待標信擧行之意,敢啓。傳曰,知道。
朴宗來,以御營廳言啓曰,今二月二十五日明政殿·大王大妃殿加上尊號,冊寶親上習儀時,依兵曹節目,東營入直軍四十名,集春營入直軍四十名,新營入直軍五十八名內,折半除出,入直千摠李甲會,把摠南耆喆,哨官韓在祿·禹德遠率領,弘化門外南路,排立作門,事畢後,各還本處入直,而東營·集春營入直軍,待標信擧行之意,敢啓。傳曰,知道。
朴宗來,以禁衛營言啓曰,本營千摠朴應浩,身病甚重,勢難察任,改差,何如?傳曰,允。
右議政金觀柱箚曰,伏以喬陵展謁,聖慕克伸,陽和導祥,鑾輿穩旋,臣民慶忭,曷有其極?仍念臣頃陳一箚,仰暴危悃,泥首私次,恭俟嚴誅,乃蒙聖慈典垂鴻私,反賜恩批,開之以責卿也備,慰之以勿復介意,字字句句,溫隆懇摯,藹然如寒谷回春,朽橛生蘗,臣稽首祗承,不覺感涕被面,繼之以震慄。自今以往,臣雖卽日滅死,更無餘恨,惟當銘鏤心肺,期以隕結而已。第伏念,目下彌綸之責,莫急於靖朝象應廟務,在臣義分,固當責勉駑鈍,思效萬一。然顧臣才識全蔑,最居人下,尋常簿書,循例事爲,亦且昧昧,莫知所措。夫是之故,臣自叨任以來,只隨僚相之後,粗效筋力之禮而已,凡於裁決平章之謨,初不能發一慮措一策,此通朝之所知,而伏想聖鑑,亦已俯燭其實矣。然則今臣之獨膺是任,不但壞却自己廉防,其於國事,必致大僨誤大狼狽而後已,寧不懍然寒心哉?臣百爾思之,方今急務,莫如汲汲敦勉僚相,期於不日簉朝,僚相不入,則已渙之朝象,不可以收拾,積滯之廟務,不可以整頓,然則僚相之出不出,其所關係,顧不重歟?然而僚相之一向引入,不思幡然者,臣實有惑焉。從古遭罹之似僚相者何限,而旣承君父之昭晰,無復餘憾,則雖其先故所係,未嘗爲沒身自引之擧,蓋以私義,旣無可據,而君恩不可終孤也。今以僚相所處言之,辛酉之暫引旋入,實以當日開釋之隆恩,則到今兩聖之縷縷洞釋,視辛酉,又不啻明白懇曲,而猶乃一直邁邁,不欲變動者,恐欠十分稱停之義也。以僚相體國之誠,苟能念及於此,則必當知所處矣。伏願聖上,益加敦勉,必致乃已,俾卽還朝,以濟時艱焉。至如臣之鈍劣愚迷,只合曲賜體諒,早許解免,俾得全其株守,粗安微分,而今乃使之獨據鼎席,重犯覆餗之大戒。臣之自壞素守,雖不足恤,而在聖朝擧措之宜,豈不甚乖顚矣乎?況臣向來所遭嘵說,不勝紛然,而欲占獨相一句,乃其受謗之大目也,是誰曰浮謗,臣豈敢終自身蹈,以實其言,而莫之恤乎?臣之情實,斷斷如此,故略已仰陳於向日筵席,而震懍之中,未遑畢達,玆敢冒萬死,申暴血悃,仰徹震聽。伏乞天地父母,終垂矜諒,特許臣亟解見任,俾以犬馬之力,粗效竭蹶之勞,而免陷大戾,則自今至死之年,莫非聖慈之鴻造。臣不勝祈祝云云。答曰,省箚具悉卿懇。浮謗又何提說?萬萬不當引,萬萬不當引,左相之去,旣以蜚言,而卿又以浮謗欲去,則朝廷將無事予之人,寧有是理,寧有是理?僚相之處義,予亦以爲太過,然予則曰,先自卿安其心,整頓朝象,然後左相亦可出,卿其諒之,安心視事。仍傳曰,此批答,遣史官,傳諭于右議政。
兵曹判書金達淳疏曰,伏以仙寢展謁,聖慕克伸,天氣淸朗,鑾蹕穩旋,慶忭之忱,中外惟均。仍伏念臣,病有所難强,情有所切至,每欲呼籲於仁覆之天者,未嘗一日忘于中,而只緣臣所遭奇怪,自冬至春,積犯罪戾,嚴畏而不敢請,滾急而不暇及,遂未免含意泯伏,以至于今,而今則大政旣畢,陪扈已過,於是乎臣始可以言私矣。臣本質脆,風濕纏身,而久滯南方,重嬰水土之祟,痰壅而神瞀,血燥而氣鬱,居則涔涔,行則喘喘,積痼之疾,已成難醫,而又於數月前,不戒銜橛,傷在左膝,雜試炙焫,終未奏效。自是以來,起必須杖,坐輒叫痛,平居蹩躠,見者駭矚,而植立稍久,行走稍遠,酸疼甚於刺針,浮腫幾於齊腰,委頓呻楚,數日然後起,此實通朝之所共憐,而家人之所共憂者也。尋常公會,尙慮顚仆,筋力奔走,初非可論,而顧臣所帶之職,素稱劇任,侍衛重地,筋力爲先,以若病狀,處若職務,眞是行不得之事,而居然三朔,一味蹲冒,是豈意慮之所及哉?且臣不孝無狀,早失怙恃,祿未逮養,痛纏風樹,而身係朝籍,不敢擅離,以時省墳,亦且曠廢者,倏已三載,近蒙錫類之仁,推恩所生,感戴隆渥,焚黃侈榮,卽天理人情之不容而已,抑亦國典之所許也。然而佩符尋鄕,本無是例,則一抔荒原,莫慰幽明之感,寒食東風,徒切霜露之悲,此尤臣私情之不忍按抑者也。臣以狼狽顚頓之蹤,荷造化拯濟之澤,未能固守素志,遂乃抗顔朝班,則惶懼如隕,愧恥若撻。非敢以銓家常規,自擬去就,而都政之爲瓜限,大防有在,則又何可無端踰越,晏然仍冒,上乖典憲,下拂事理,重得罪於淸朝縉紳之列哉?況其題目一出,瘡疣不掩,做錯之失,疪議之來,有不勝其摟數,伏惟淵鑑,俯燭無餘矣。試可乃已,聖人攸訓,不能者止,臣子常分。伏願殿下,念銓法之難毁,察臣身之無用,亟削臣本兵之任,回授可堪之人,以開賢路,臣亦憑藉寵靈,得以安意調息,歸省松楸,則天地生成之澤,非臣隕結所可圖報,臣無任云云。答曰,省疏具悉。重任豈可輕遞?卿其勿辭,仍佩往省。
草土臣李魯春疏曰,伏以臣獲戾于天,奄失所恃,叫叩靡逮,穹壤茫茫,苫塊垂盡之喘,寧有一分省覺,而竊有崩迫之私不得不仰徹者。夫父子之倫,天定也,立後之法,雖兄弟之間,不敢私相與受,惟君上,可以移之,此禮經之大典也。臣之亡兄臣魯傳,不幸早世而無子,其後臣有兩子,而臣父有所商量於擇定,未及呈文而禮斜矣。今當臣母之喪,臣父以爲凡喪,父在父爲主,吾旣主喪,又非傳重之人,則不必別立喪主,在昔公儀仲子之喪,檀弓免而弔,爲捨孫而立子也,若使仲子喪其妻,而自主其喪,則初無立子立孫之可論,今旣有主喪之人,則不必汲汲定其未定之倫於哀遑急遽之際,吾當臨死囑付,此則以待吾身後,可也。臣父所執,斷斷如是,臣於號擗之中,不敢自專,一日二日,遽逾旬朔,臣追念亡兄,益切孔懷之痛,哀其影跡之沒痕,悼其身後之無嗣,縷縷泣諫於臣父,臣父亦垂淚而許之。今將以臣之子敎信,定爲臣亡兄臣魯傳之嗣,而不可私自定倫,臣跡非疎遠,臣子亦忝侍從,玆敢移身苫次,齋心抆血,具由上聞。伏乞聖慈,俯垂矜諒,特賜成命焉。臣無任云云。答曰,省疏具悉。所懇許令該曹稟處。
禮曹啓目粘連,觀此草土臣李魯春疏辭,則以爲臣之亡兄魯傳,不幸早世而無子,其後臣有兩子,而臣父有所商量於擇定,未及禮斜矣。今當臣母之喪,不敢自專,一日二日,遽踰旬朔,臣追念亡兄,縷縷泣懇於臣父,臣父亦垂淚而許之,今將以臣之子敎信,定爲亡兄魯傳之嗣事,答曰,省疏具悉。所懇許令該曹稟處事,批下矣。重臣情理,旣甚哀矜,陳章立後,亦多已例,以其子敎信,立爲其兄魯傳之後,立案成給事,何如?判付啓,依允。
今二月二十三日申時,上御觀物軒。召對入侍時,參贊官李溏,侍讀官洪奭周,檢討官任厚常,待敎朴宗薰,假注書趙庭和,別兼春秋金蓍根·徐有恂,以次進伏訖。上曰,承旨罷職傳旨,漏落一字,何注書書入耶?溏曰,廳注書趙庭和也。上曰,注書出去,更爲書入,可也。仍命書榻敎曰,當該注書,爲先拿處,承旨推考。溏曰,奏御文字,何等審愼,而右承旨沈象奎再招不進罷職傳旨中漏落一字,臣之矇然捧入,不勝惶悚。當該注書,所當重勘,而本院請推之外,無他可施之罰,何以爲之乎?上曰,當該注書,爲先拿處,承旨推考,可也。出擧條上命開卷讀之。奭周讀自吳以陸凱,止日食。上曰,下番讀之。厚常讀自十一月,止申拜禮。上曰,承旨讀之。溏讀自晉殺其故立進令,止無彼此於人故也。上曰,閣臣讀之。宗薰讀自夏六月,止質于歸國。上曰,注書讀之,賤臣讀自晉泰始四年,止言其優劣。上曰,上番讀之。蓍根讀自如此六載,止終三年。上曰,下番讀之。有恂讀自夏四月,止以公還第。上曰,文義陳之。奭周曰,司馬公曰,政之大本,在於刑賞,綱紀之張弛,敎化之淳漓,皆係於刑賞之明與不明,故賞一人而萬人服,罰一人而萬人畏者,惟其公而已,罰不避貴近,賞不遺疎遠,斯謂之公,而今此晉武帝之罪劉友而赦山濤,與此大有相反者,刑賞之顚倒甚矣。上曰,劉友何如人也?山濤是好淸談者也。奭周曰,劉友乃微官疎遠之臣,而濤與武陵,皆是貴顯親近之臣,睦又宗室之臣也。上曰,立進令何官也?奭周曰,立進是地名,令是縣令也。上曰,書其官職,亦是筆法矣。奭周曰,不去其官,而書之以殺,殺無罪之辭也,使友眞有可死之罪,同是有罪,而避貴施賤,如是而可以服人心乎?大抵晉之乍立旋亡,專由紀綱之不立,淸談之禍,亦是綱紀廢弛中來也。蓋人君大柄,惟在刑賞,而刑賞之所以服人心,專在一公字矣。上曰,何以則爲公耶?奭周曰,人君之心,萬化之源也,先治其心,俾不容一毫私意,則不期公,而自底於公矣。上曰,何以則爲治心工夫耶?亦必本於學問矣。奭周曰,誠如聖敎矣。正心修身,亦本於格物致知,致知亦非一端,有應事接物而察其當否,靜坐無事之時,亦未嘗無體驗工夫,而若其最緊要處,專在於讀書明理矣。臣又有所區區愚忱,而因玆仰達者,聖學工夫,必以無所間斷爲貴,而近者講對之稀闊,殆過旬望,燕閒之中,雖不廢方冊之工,而閒居獨處之時,必不如晉接討論之益。且中外聽聞,若因講對之稀闊,而或疑於聖念之少懈於學問,則豈不可悶乎?見今春煦和暖,晷度漸長,經筵入稟,亦已多日,益加勉勵,是所望也。上曰,間値陵行,未得開講,而承旨每爲召接矣。奭周曰,承旨之頻加引接固好,而若無討論詢諮之擧,只令承書傳敎判付而已,則雖有引接之名,有何實效乎?臣固知間値動駕,亦經親享,而其間無故之日,亦豈不多乎?先正臣趙光祖,以講筵之乍停,告於中廟曰,外間無事,內間別有何事乎?其言固似太率直,而憂愛匡救之誠,意溢於辭表,此實殿下所留念處也。上曰,下番陳之。厚常曰,上番所奏,果好矣。國之大政,莫過於刑賞,而刑賞不明,則無以褒善懲惡矣。今以司馬公史斷觀之,晉之刑賞,可謂倒錯矣。晉之委靡不振,皆由於刑賞之不明也,以吳作昭明宮言之,孫皓性雖暴虐,奢侈無度,豈不知爲忠言之可聽而奢侈之爲不好也哉?知而不納忠言,益肆侈心者,蓋其私慾,勝於公心,不能抑制之故也。人君聽言之道,專以弘量爲主,而弘量之道,亦莫過於一公字。且以陸凱事言之,語甚切至,故雖以孫皓之虐,猶不見殺,素銜其切直,且聽小人之讒,陸凱死後,竟徙家屬於建安,如此而何以保其國乎?天子有諍臣七人,諸侯有諍臣五人,則其國猶可以治焉,況以江東一隅之地,若能恢聽直言,少有敬憚之心,則失德之多,必不至於如此矣。上曰,昭明宮之作也,二千石,皆自入山,督伐木者何也?其所自入者,不得已而入耶?奭周曰,自者親之之意也,非樂爲也。迫於孫皓之暴,不得已而然也。厚常曰,以王氏殂見之,則此時禮法盡壞,有司請除衰服,此實質文之不同矣。語未畢,上曰,此似勝於漢文矣。奭周曰,漢文非身自短喪,乃遺後之詔,其心則出於謙挹,而不明於理,竟貽千古之譏矣。晉武之此一款,可謂度越尋常矣。上曰,非由於知禮,而但由於孝耶?奭周曰,晉武終用群臣之言,謂之知禮則未,而猶能素服,以終三年,若其孝誠,則實有可尙矣。上曰,閣臣陳之。宗薰曰,陸凱此疏,好矣,其曰足明民心與天意云者,可見天人合一之理,而其言則引而不發,蓋天人之間,其理不爽,故民心所從,卽天意所在,然天心向背,幽眇難見,故必以民心之從違驗之,此亦云天悅民附,天悅則民自附,民附則天必悅,不可作兩般看矣。至於人心之從違,惟係人主之一心,苟於政令施措之際,刑賞威福之間,存得大公至正之體,無一毫私邪之累,則民孰敢不附,而天安得不悅乎?張南軒曰,勿以蒼蒼者爲天,而求之吾方寸之內,自方寸而推之,則民者與吾一類,天者與人一理,其間似疎而實密,似遠而實近,敬天恤民之要,不必求之於吾身之外。伏願留念焉。上曰,以閣臣初登筵席,所陳略少,須加陳也。宗薰曰,上番所奏盡之矣。政之大本,固在於刑賞,刑賞之本,實在於人主一心,蓋此心之公與不公,係於平日之學與不學,苟無克己之工,存得至公之體,則刑賞何以得其中乎?晉武帝,固難以學問上擬論,而濤等不貳過之語,可見其識見之鹵莽矣。不貳過者,卽顔子克己之工效驗發見處,其所以幾於聖者,此也。方過之萌,瑕類莫逃,旣知之後,根株悉拔,故程子以爲,纔有差失,便能知之,纔知之,便更不萌,此皆以心過言也。韓文公,亦嘗爲不貳過論,以爲非但不貳於事爲之間,乃是不貳於心跡之微也,此卽顔子工夫最密處,如山濤者,何嘗近似於是乎?武帝未曾講此義,故引喩失當,乃至於是,司馬公所云刑賞之兩失,究其病源,實在於是,如是推看,亦足爲監戒處也。上曰,特書晉太保王祥卒者,豈其詡與之意耶?奭周曰,綱目書法,義理甚嚴,待人寬恕之義,亦竝行不悖,王祥之書官書卒,褒貶竝寓於其中矣。上曰,王祥亦失節矣。厚常曰,觀於晉一字,可以見之矣。上曰,晉於其時,與吳竝據,若不書晉,何以知何國之太保耶?奭周曰,春秋之法,據事直書,而其義自見,晉之一字,固是書法之常例,而以此章之晉太保,參看於前編之魏以王祥爲太尉,則其事二姓之失,不待貶而自著矣。上曰,李密善人耶?奭周曰,密之陳情一表,辭旨懇惻,故先儒謂讀此不涕,則無人心云,而其表中少事僞主一句語甚非矣。上曰,李密隱者耶?奭周曰,非隱者也。常仕於蜀,而以祖母之老,不忍離側矣。密之公議得失,易致人怨,而以其無彼此於人,故人亦不怨,人君之於罰也亦然,罰不及於貴近,則雖有罪而見罰者,自不能無怨,法行自貴近始,則雖罰而無怨矣。上曰,考課法,猶今之褒貶耶?奭周曰,考課卽劉卲之遺法,而其文至密,反不能無弊,蓋得人而任之,則良法始可以行,不能得人,而一任於法,則法愈密而巧愈滋矣。上曰,晉帝之禁讖緯,可謂美事矣。奭周曰,讖緯之書,盛於東漢,光武以赤伏符卽位,自是厥後,傅會多端,惑世誣民,不可勝言。晉武雖痛禁之,而不能杜絶其源,至隋文,盡焚其書,遂不復行,而後世所謂祕記前知之術,假托左道而行者,皆是讖緯之類,人君所當痛禁者矣。上曰,向日輪對官入侍者,爲幾人耶?溏曰,再昨日則爲三十一人,昨日爲二十三人矣。上曰,齋日亦爲輪對耶?溏曰,齋日則入頉稟矣。上曰,特敎則爲之乎?溏曰,如有特敎則勿拘矣。上曰,受點後明日待令也。仍命奭周等曰,玉堂有國朝寶鑑懸吐件耶?奭周曰,無之矣。命宗薰曰,西庫與內閣中,或有國朝寶鑑懸吐件,入之,可也。上曰,東山石築石材,取用於何處耶?溏曰,取用於司僕云矣。上曰,自明日司僕石材置之,別軍職廳所在者取用,而勿令張大,可也。上曰,集禮門外磚石積置處何處,而磚石,何處物耶?溏曰,前日壯勇營哨官直所,而磚石,亦壯勇營役事後餘存者矣。上曰,今則誰果守直耶?溏曰,今則爲弓人處所,弓人似當守直矣。上命退,諸臣以次退出。
上在昌德宮。停常參·經筵。
自卯時至二十五日開東,灑雨下雨,側雨器水深三分。
李溏啓曰,行大司憲鄭大容未肅拜,執義李基慶,掌令姜彙鈺,持平鄭日泰差祭,掌令兪漢人疏批未下,持平鄭淳民呈辭,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,來四月十一日輪對官禁府都事鄭履權,司饔主簿柳光濂,假監役宋煥吉,典簿徐興輔,東學訓導曺錫鯤,二十一日輪對官宗簿直長尹爔,長興主簿鄭枻,中學訓導朴升用,典牲副奉事徐有永,五月初一日輪對官奉常僉正柳英喆,敦寧主簿李英裕,軍資主簿李東師,禮曹佐郞盧,兵曹佐郞趙象基來待矣。傳曰,入侍。
傳于李溏曰,戶曹判書入侍。
李溏啓曰,事變假注書金履秀,時無職名,令該曹,依例付軍職,冠帶常仕,何如?傳曰,允。
傳于李溏曰,召對爲之。
兵曹口傳政事,護軍吳泰賢。
朴宗來啓曰,今二十八日親臨陳賀頒敎文,當爲製進,大提學李晩秀,待明朝牌招,何如?傳曰,允。
以京畿監司徐榮輔狀啓,領府事李秉模祿米不得輸納事,傳于李溏曰,更爲輸送事,回諭。
以忠淸監司閔耆顯啓本,殿宇材木所載防船致敗差使員瑞山郡守金尙墀罪狀,令攸司稟處事,傳于李溏曰,地方官及領運差使員,已令該水使懲治,論罪一款置之。
以咸鏡道放未放成冊,傳于李溏曰,鍾城府朴齊家,北靑府李錫夏,特敎放釋,俱已經年,尙不擧行,王府事極爲寒心。命下之後,爭執則固然,不允之後,寢而不行,事未前聞,大關後弊。若此則命令,將有閼而不通之患,豈有如許國綱?伊時不爲擧行之金吾堂上,捧現告罷職,兩人卽爲放送事,分付。
傳于朴宗來曰,奏御文字,出納之際,宜致審愼,而堂箚不書年月,矇然捧入,坐直承旨竝推考。
義禁府啓目粘連,咸鏡道放未放修啓冊子中,本府所管罪人稟秩三水府神方鎭李喆段,罪關後弊,到配屬耳,置之仍秩爲白遣,未放秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允爲旀,三水李喆,特爲放送爲旀,吉州安裕福,亦爲放送爲良如敎。又啓目粘連,全羅道放未放修啓冊子中,本府所管罪人仍秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允爲旀,海南智達成,放送爲良如敎。
李溏,以奎章閣言啓曰,原任待敎李敎信,承重祖母喪,依定式,遣檢書官,傳給內賜賻物以來之意,敢啓。傳曰,知道。
李溏,以吏曹言啓曰,卽伏見濟州三邑守令褒貶啓本,則濟州判官趙慶遠題目,落漏一字,奏御文字,何等敬謹,殿最法意,亦爲嚴愼,而有此疎忽,事體所在,誠甚未安。該道臣韓用龜,從重推考,趙慶遠題目,更爲修啓之意,分付,何如?傳曰,允。雖有落字,亦自成語,不必更令修啓,置之。
李溏,以戶曹言啓曰,卽伏見內需司啓下牒呈,則以爲淑善翁主房未準結六百結,令該宮望呈後,報戶曹劃給事,奉承傳敎,以京畿交河等九邑,忠淸道海美等二邑,全羅道全州等四邑元結,依手本望呈,癸亥條爲始,免稅劃送之意,單子允下矣。謹考法典及本曹文蹟,則翁主房劃送,當爲八百結,而八百結之中,有無土·有土之別,有土·無土,均是王土,而其有輕重之別者,蓋以無土者,不問土地之定在何處,編於何號,而乃於元結中,劃出幾結而免稅,則該宮房所收,雖無水旱豐稔之異,而經費元稅,永爲減削,故事體至重,有土者或自該宮房,買土而免稅,或以量外新起而免稅,則該宮房所收,雖不無豐歉贏縮之時,而經費元稅,不至全減,故事面稍輕,是以各宮房初設時,無土二百結,則以元結劃送,而有土六百結,則皆是該宮買土後免稅,或量外加耕之折受,雖以近世各宮房所在言之,設宮初元結二百結外,餘數則若非買土,卽是量外,又或以他宮房出稅條移屬矣。今此六百結之竝以無土,一齊劃送,乃是前例所無。王土劃給,關係甚重,法式之外,有難創行,元報狀今姑安徐,待買得土地,或量外加耕處報來後,許令免稅,何如?傳曰,守經之言,非不是矣,但以予今日之心,豈惜數百結於此宮房乎?今番特爲拔例準劃,此是特例創行之事,日後他宮房,若或有援此爲例之事,有司之臣,據法嚴防,切勿擧行事,載之本曹受敎及事例,以爲永世遵守之地,可也。
朴宗來,以禮曹言啓曰,明日冊寶內入時,本曹堂·郞各一員,當爲陪進,而臣光普,內局問安進,參判吳參賢,以宗廟寒食祭獻官受香進,參議金履永呈辭在外,無進參之員,令政院稟旨變通,何如?傳曰,參判·參議竝許遞,令該曹口傳差出。
吏曹口傳政事,以徐瀅修爲禮曹參判,尹光顔爲參議。
朴宗來,以禮曹言啓曰,今二十六日寒食節享,陵官當爲備員將事,而新除授孝陵參奉金允秋,時在全羅道光州地,尙未上來云矣。莫重祭享,兩官不可不備,孝陵參奉金允秋改差,以在京無故人,口傳差出,何如?傳曰,允。
吏曹口傳政事,以嚴喆爲孝陵參奉。
朴宗來,以禮曹言啓曰,來三月初七日,聖上春秋鼎盛,親摠庶政,養隆長樂,慈德彌光,大王大妃殿加上尊號合二慶,慶科庭試文科處所,以何處爲之,而依例以親臨磨鍊乎?敢稟。傳曰,親臨磨鍊,春塘臺爲之。
朴宗來,以禮曹言啓曰,大報壇祭享,每年三月上旬內,擇日擧行事,定式矣。吉日令日官池景興推擇,則來三月初七日爲吉云,以此日定行,而曾亦有攝行之例,今番則何以爲之乎?敢稟。傳曰,以攝行磨鍊。
朴宗來,以宗簿寺提調意啓曰,大王大妃殿加上尊號已定矣。卽當紀載於譜略及國朝御牒·王妃世譜,而在前修正之時,或有設廳之例,或有自本寺擧行之例,今番則何以爲之乎?敢啓。傳曰,自本寺擧行。
事變假注書金用默狀啓,臣於本月十八日申時量,敬奉聖諭,同月十九日酉時量,馳到于砥平縣獄外議政府左議政徐龍輔胥命處,傳諭後仍傳命召是白乎,則以爲,臣情旣切悲,跡又至蹙,籲天而無從,鑽地而不得,則惟有歸身司敗,恭竢誅殛,而論其罪則辜恩也,語其律則方命也,日夕隕泣,自甘鈇銊。不意聖度,一向包容,恩禮過加隆摯,十行溫諭,輒勞近臣,至以事體之有傷,聖心之不安,誨諭備至,有非罪累賤臣所敢承當,而至若卿若還歸,當有商量之敎,上天生物之仁,慈父牖迷之眷,溢於辭表,不啻鄭重。臣於此,何敢不奉若金石,信如四時,不願顚倒,仰承明命乎?今方還歸松楸,以俟處分云矣。臣則仍爲復路,緣由竝以馳啓云云。踏啓字。
大司諫李文會,執義李基慶,掌令兪漢人·姜彙鈺,獻納愼性眞等疏曰,伏以有國之不可移易者,常法也,天下之不可沮遏者,公議也。苟是常法之所當行,則莫可低仰而撓屈者,豈不以公議之不可不伸耶?噫,洪履猷輩獄事,卽是挽近所未有之變怪也。其㦧毒之謀,凶悖之狀,前後章疏,論列已備,臣等不必更事疊狀,而惟其獄情之嚴祕,未詳肯綮之如何,及夫李東萬供案頒布之後,干連諸人姓名昭載,萬目咸覩,眞贓畢露。蓋此輩之醞釀糾結,旣非一朝一夕之故,則根窩之自在,和應之寔繁,有不可掩矣。然而李東萬,則經加酌配,而其招中現發諸人,仍不究覈,律以王章,寧有是耶?臣等不勝憂慨,相率聯籲。伏願聖明,淵然深思,廓然夬斷,李東萬供案中應問諸人,一竝嚴鞫得情,使常法行而公議伸焉。臣等無任云云。答曰,省疏具悉。囚供之頒示,欲使如爾等不知裏面而煩聒者,知其無他事端也,豈欲使爾等,爲此疏而然乎?似此喜事之習,不可以言官曲恕,爾等一倂施以不敍之典。
應敎金在昌,副應敎尹行直,校理洪奭周,修撰任厚常·宋冕載,副修撰申絢·李好敏等箚曰,伏以臣等,卽伏見兩司疏批下者,有一倂施以不敍之命,相顧愕貽,竊不勝憂歎之至。今玆怪鬼之跳踉,實是前古未有之變,則根柢之鋤拔,宜不容以少緩,而端緖之已現者,究覈未竟,情節之絶悖者,酌處太輕,目下之失刑已甚,來頭之流弊難防。雖以囚供之頒示朝紙者見之,綢繆關通,益加綻露,援引狼藉,昭不可揜,瞻聆駭憤,物情愈沸,而殿下,乃欲以是爲息鬧之方,臣等之惑,於是乎滋甚矣。臣等雖甚愚昧,豈不仰認我殿下鎭安之苦心,而凶窩未破,世道靡定,刑章倒置,公議怫鬱,則其所以鎭安者,不反爲波蕩層激之歸乎?當覈者覈之,當罪者罪之,鬼蜮莫逃,典憲昭揭,俾一世人心,曉然知王法之無私,則鎭安之道,孰過於是?至於請鞫之章,出自司直之論,而不惟不賜允兪,乃反責之以喜事,譴之以不敍,威怒非常,摧折太過,此尤豈臣等所望於大聖人翕受轉圜之量者乎?伏乞聖明,淵然深思,特寢兩司諸臺不敍之命,以光聖德,以伸公論,千萬幸甚。取進止。答曰,省箚具悉。所謂失刑者何事,流弊者何事,息鬧鎭安,波蕩層激者又何事?爾等亦喜事之甚者也。此胡大事?深夜投箚,有何忙急?箚又違式,爾等亦施不敍之典。
甲子二月二十四日辰時,上御重熙堂。輪對官·戶曹判書同爲入侍時,同副承旨李溏,記事官洪在敏,別兼春秋金蓍根·徐有恂,兼戶曹判書李晩秀,禁府都事鄭履權,司饔院主簿柳光濂,繕工監役宋煥吉,宗親府典簿徐興輔,東學訓導曺錫鯤,宗簿寺直長尹爔,長興庫主簿鄭枻,中學訓導朴升用,典牲署副奉事徐有永,奉常寺僉正柳英喆,敦寧府主簿李英裕,軍資監主簿李東師,禮曹佐郞廬,兵曹佐郞趙象基,以次進伏訖。晩秀曰,春雨知時,聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。上曰,殿材幾許運致乎?晩秀曰,諸道分定之材木,幾盡就緖,而高柱·大樑之用,終未得可合者,多岐廣覓,今聞關東一處有之,故纔送匠手,使之得來,而關東近日之民弊,在所當念,謹體朝家如傷之德意,亦已關飭該道伯處,使之待水生善爲流下,而始役之期,勢將以秋爲定矣。上曰,民弊所關處,各別察飭,可也。又敎曰,史局事幾許就緖耶?晩秀曰,以史局事,伏承下詢,臣有區區愚見之可以仰達者矣。惟我先朝二十五年豐功盛烈,昭垂萬世者,亶在於實錄之徵信,臣等未死餘生一分報效之方,亦惟實錄一事,而開局四載,尙未汗靑。此固知如臣魯莽,猥膺校正重任,不能殫竭誠力之罪,論其辜負,萬殞難贖,而見今史役,纂修則已告訖,校正則未校年條,尙爲十分之七八,一向荏苒,又過今年,則論以國體,實爲萬萬悚悶。大抵校正堂上,例以文任差出,故無故行公者,本自絶少,目下仕進校堂,只是臣及兩文任,而編帙浩瀚,職務撓奪,於焉之頃,自致遷就,苟欲趁卽告訖,莫如多出校堂,內閣諸臣,雖未經文任,先朝設閣之初,特定館閣之規,凡於議號考試等事,閣臣與文任,一體同參,則館與閣,固不宜分論也。且況我先朝盛德光輝之所發,義理精微之所存,一政令一言動,朝夕左右,昵侍親灸。今日廷紳,恐無如閣臣之詳且近,而編校雲漢,宣揚絲綸,撰修日得日省之錄,皆閣臣職也。今欲問先朝故事,則當從閣臣始,而獨於實錄,以未經文任,不得與校正之役,恐無是理也。臣意則閣臣堂上以上,竝差校正堂上,雖在外任,撰輯之任,故例無拘,可以上來仕進人,一體差下,與臣等協力共校,則不出十餘朔,史事庶可訖工,其在國家循名責實之義,臣等自效終事之方,一擧而兩得。臣抱此愚見,今始因言端仰達,事係莫重,令禮曹,問議大臣後處之,何如?上曰,所奏甚好,大臣亦必無異見,何必煩詢?依爲之。出擧條晩秀曰,向於人日製時,龍岡儒生金致益,以幼學入格,故臣以冒赴圓點科,請拔榜停擧矣。退聞實狀,則致益,卽金景瑞之後孫,而先朝特命參望拜之班,又命永付齋窠,許觀圓點科。臣之誤奏,不勝惶悚,而致益則實無冒赴之罪,拔榜雖不可追論,停擧則解罰事,分付成均館,何如?上曰,依爲之。出擧條上曰,向以淑善翁主房未準結劃給事,纔見卿爭執之啓,只以法例言之,卿言誠是矣。顧予之情,何惜若而結於此宮房乎?今此所劃,少無不可之義,知悉擧行,可也。晩秀曰,聖敎至此,實係聖德邊事,而亦與當宁翁主房事體,容有間焉,謹當奉行矣。晩秀曰,日前曹吏來言於臣,以爲自內班院,出給啓下文書一張云,故就見其文書,則卽璿源殿·於義本宮·朝陽樓·後苑建禮堂四處進棑草芚·竹索事也。凡係闕內進排文書,皆以先啓手本,由政院頒下,然後臣曹,始得擧行,啓下文書之自內班院出給曹吏郞,前所未有之事,此而任置,後弊不可言。且璿源殿·朝陽樓,皆是莫重之地,凡有修改,雖薕簟微物,必待臣曹堂郞,奉審執頉,啓稟擧行,而今以芚竹進排,內班院之無端知委,尤極驚駭。元文書,則旣奉啓字,姑置臣曹,以待處分,而當該中官問名,令該府,拿問嚴勘,何如?上曰,依爲之。啓單子,令政院,取來爻周,可也。晩秀曰,檢校閣臣,見今數多,其中檢校直閣李存秀,檢校待敎徐有榘,方在外任,上來向遠,在前有稟旨減下之例,故敢此仰達矣。上曰,竝減下,可也。上曰,補階之役,今幾告訖否?晩秀曰,臣方看役之際,纔赴太常祭物監封之坐,旋又登筵,故未得着實看檢,而役事今已過半做去,今日午後,則當爲告訖矣。上曰,輪對官次次進前。履權進奏職姓名,職掌奉敎推鞫,無所懷。履歷癸丑正月親臨內試射科,直赴殿試,甲寅三月,慶科庭試放榜,同年宣薦,而壯勇外營別軍官差下,丙辰哨官啓下,戊午長樂部將移拜,仍陞六,辛酉華寧殿兼守門將,壬戌軍器寺主簿,同年禁府都事,出使全羅右水營,相煥活人別提,而癸亥散政,移拜本府矣。光濂進奏職姓名,職掌入直監膳,無所懷。履歷己酉式年科宣薦,戊午守門將,西道參軍,庚申司果·典設別提·禁府都事·引儀,又方待罪本職矣。煥吉進奏職姓名,職掌炭色,無所懷。上曰,本監有何弊端乎?煥吉曰,別無時急之瘼矣。上曰,何政除見職乎?煥吉曰,癸亥四月初三日除拜矣。上曰,遺在高聲奏之,可也。煥吉曰,炭四千四十六石一斗,松烟二十四斤五兩一錢,朱土二百四十六斤五錢,磊碌四百六十斤二兩九錢,匠人灰三百二石二斗。興輔進奏職姓名,職掌宗親接待,無所懷。錫鯤進奏職姓名,職掌訓導儒生。上曰,前此輪對時,亦所詢及,而其果以訓敎儒生自任乎?錫鯤曰,非無同庠相長之益,而至於訓敎之責,如臣蔑識者,何能生意乎?無所懷。爔進奏職姓名,職掌守護寶閣,無所懷。枻進奏職姓名,職掌未麪色,無所懷,遺在米六百四十一石三斗,太二百二十五石十二斗,田米二十九石九斗。升用進奏職姓名,職掌訓導儒生。上曰,諸生能受訓導之勸戒乎?升用曰,臣亦有講經之宿工,故齋生五人,往往有相與討論之時,而此何足爲萬一之補乎?有永進奏職姓名,職掌豚色,遺在豚三百三十口,無所懷。英喆進奏職姓名,職掌酒庫,無所懷。上曰,旣非閑司漫職,則豈無一二事所懷之可達者乎?英喆曰,自有久任郞之主管,故無他形現之痼弊矣。英裕進奏職姓名,職掌譜閣守直。命奏所懷。英裕曰,臣於見職,待罪未久,故實無所懷之可及者矣。上曰,何政之除拜乎?英裕曰,今十三日都政,蒙恩新除矣。上曰,終無可達之所懷乎?英裕曰,如臣無似,受知於先朝,曾於朱子書較正之役,猥承參聞之命,多所擧行者矣,繼而有朱書箚疑修正以入之敎,而伊時聖敎,有曰近世初學之士,不識學問之爲何物,予甚病之,欲使講習朱書,以爲彰明其道之地,其以汝之所受於父兄者,著成箚疑以入可也爲敎,臣受命未幾,遽遭崩坼之慟,今則雅誦百選等書,註釋之卷帙雖成,而誠未敢知何以爲之矣。上曰,何時所下之敎乎?英裕曰,事在庚申年矣,大全箚錄,旣未及進獻,而百選雅誦註釋,則同年四月承命者矣。上曰,出去待令,可也。東師進奏職姓名,職掌軍需儲積,遺在米一萬四千二百八十四石十二斗七升四夕,太八百三十一石三斗七升零,田米二百二十九石十斗五升零,無所懷。上曰,本監豈無可言之所懷乎?東師曰,臣之昨秋除見職以後,自戶曹,多有釐瘼者,第緣堂上之數遞,雖未及出擧條,而大弊旣祛,則不容更贅他見矣。進奏職姓名,職掌稽制司,無所懷。象基進奏職姓名,職掌政色,無所懷。上曰,何無所懷乎?象基曰,除拜屬耳,未及商量仰達矣。上曰,稍久則當有可達之事乎?象基曰,惶恐不知所對矣。溏曰,司饔主簿柳光濂,奏對之際,言語顚錯,軍資主簿李東師,遺在漏落,竝推考,何如?上曰,依爲之。命輪對官先退,溏曰,原任待敎李敎信,承重祖母喪,致弔致賻,勸粥勸肉等節,自本閣啓目來到,而以齋日之故,不得入啓,在前如此之時,或有先擧行後入啓之例,今番亦依此爲〈之〉乎?上曰,先擧行,啓目過齋後入之也。溏曰,明日廟·殿·宮·陵·園·墓寒食祭傳香,禮房承旨當爲齋宿,而右承旨沈象奎,今日不爲仕進,所當牌招,而拘於廳規,不得請牌,何以爲之乎?上曰,今日似可入來云耶?溏曰,今日亦無以入來云矣。上曰,然則勿爲牌招,而坐直右位承旨,傳香,可也。溏曰,皇壇春節享擇日草記,親祭取稟竝入,而尙未啓下,誓戒在於二十八日夕,享官今明塡差,然後可以擧行,故敢此仰達矣。上曰,當卽啓下矣。溏曰,明日冊寶內入與正日行禮時小次儀注,則以階上磨鍊,而基址甚窄,自前皆以階下爲之,今番則何以爲之乎?上曰,以階下爲之,可也。溏曰,明日冊寶內入時門路,不可不預爲稟定,故敢此仰達矣。上曰,協陽門爲之,可也。溏曰,正日上冊寶還內後,大王大妃殿行禮時,自內進詣,則似無門路,而自外出宮,則似有門路,故敢此仰達矣。上曰,上冊寶後,自建陽門,由萬寧門爲之,受賀時出宮門路,亦以萬寧門爲之,可也。上曰,冊寶內入後,內出何時爲之乎?溏曰,儀注則以內出磨鍊,而內出則權奉於明政殿,禮郞一人,晝夜守直,而在前如此之時,不爲內出,及其正日,自都監請出後,內出云矣。上曰,今番亦臨時請出,可也。上曰,明日動樂乎?溏曰,非齋日則當動樂矣。上曰,明日習儀何時?溏曰,冊寶內入,卯正三刻,而習儀則冊寶內入後,隨時爲之矣。仍命退,諸臣以次退出。
今二月二十四日未時,上御觀物軒。召對入侍時,參贊官李溏,記事官洪在敏,別兼春秋金蓍根·徐有恂,侍讀官洪奭周,檢討官宋冕載,待敎朴宗薰,以次進伏訖。上命開卷讀之。奭周讀自晉泰始五年,止以立爲散騎常侍。上曰,下番讀之。冕載讀自漢故尙書程瓊,止徙其家建安。上曰,參贊官讀之。溏讀自晉泰始六年,止劉猛叛走出塞。上曰,閣臣讀之。宗薰讀自晉豫州刺史,止晉主乃悔之。上曰,注書讀之。賤臣讀自吳復取交趾,止充爲人巧諂。上曰,上番讀之。蓍根讀自與太尉荀顗,止太子嬖而畏之。上曰,下番讀之。有恂讀自晉太宰安平王孚卒,止妄奏可免其官。上曰,文義陳之。奭周曰,何定不過一給使小臣耳,陸凱·陸抗,皆以宿德世臣,身兼將相,威望之重,莫與爲二,而前後論斥,終不見用,小人之可畏也如此,究其所以然者,有二端焉。二陸之言,指事不飾,逆耳拂意,而何定之承意順旨,足以納諂取悅,二陸之位,非不高矣,而地親情昵,反不如何定之朝夕左右也。夫忠讜之言易厭,而巧佞之辭易入,法家拂士恒疎,而便嬖近習恒親,此千古之通患也。至於陸抗所謂雖使竭情盡節,猶不足任云者,驟而看之,則有似太過,而實則爲切當不易之論,近習之臣,固往往有粗知愛君之誠者,而惟其所見之淺也,故所以愛之者,適所以害之,假如人君,勤於學問,讀書不倦,則彼必以此爲妨於攝養,而勸之以耽樂安逸焉。人君欲有所爲,而恐害於理,則彼必不忍咈其所欲,而極意逢迎,惟恐不就,顧其心,未必不出於竭情盡節,而此正所謂小仁者,大仁之賊也,小忠者,大不忠之歸也。人君若或以爲愛我而親之,以其竭情而任之,則亡國敗家,職由於此,實十分着念處也。上曰,程瓊何如人?奭周曰,瓊之事業,無所表著,而以儒術名者矣。上曰,學問中人乎?奭周曰,未知其眞能用功於聖人之學,而亦是窮經篤行之士矣。上曰,文立未嘗薦之乎?奭周曰,然矣。文立之對,亦有微意存焉。瓊雖年老謙退,不可以筋力責之,其在尊賢之義,亦豈無禮待風勵之方,而瓊旣漢臣,以八十之年,改節事晉,則何足謂之德業?文立之未嘗言及,似亦知瓊之心而然矣。上曰,然則立何以事晉?奭周曰,當時之人,亦不可盡以此責之。王祥之孝,羊祜之賢,皆不免改節矣。上曰,王祥事漢乎?奭周曰,生於漢時,而未及仕漢矣。上曰,文立何如人?奭周曰,其人亦有經術,在晉書儒林傳矣。上曰,石鑑於石苞,爲何人?奭周曰,未知其爲親屬矣。上曰,遇敵倒戈,如殷紂之民是也,吳之人心,亦可見矣。奭周曰,此所謂舟中之人,皆敵國也。人心之去就,在於人君,不能行仁政,則赤子爲寇讎,況於孫皓之暴乎?以舜·禹之聖,而一則曰可畏非民,一則曰凜乎若朽索之馭六馬,可不戒哉?上曰,司馬孚可謂賢矣。奭周曰,以孚之處地,而潔身於廢立之際,比他人尤難,而朱全昱之醉責全忠,武攸緖之不仕武氏,與此爲三,而攸緖則避居山中,草衣木餐,不受其賜,不食其祿,比之於孚,尤可謂賢矣。上曰,安樂公劉禪,是漢後主,而此前後,又似有安樂公書卒者矣。奭周曰,臣未之見矣。上曰,其小註中,有曰漢亡已久云云,退而更考之,可也。上曰,下番陳之。冕載曰,上番以君子小人之分,旣有所達,而臣則以餘意仰奏矣。上章陸凱之疏曰,左右率非正人,此卽指何定·奚熙也。當是時,何定之輩,事主不忠,傾亂國政,則此專由於吳主之狎昵左右,貴幸任用,而駸駸然溺不知悟,則不可但以傾亂國政言,必也覆亡人國而後已,易曰開國承家,小人勿用,可不戒哉,可不懼哉?惟彼陸凱,忠憤內發,或表疏而指斥,或面責而不諱,其曰何定不可用,其曰奚熙小人,建起浦里田,亦不可聽,正可見激慨切直之風也。大抵後世人君,其於切直之言,心知之而不用者有之,觸犯雷霆之威,雖罪之而寬假者有之,至若吳主則不然,非但素銜其切直,旣卒之後,甚至於徙其家建安,此等處最加鑑戒者也。上曰,閣臣陳之。宗薰曰,此云甚得江漢之心,又曰開布大信。羊祜乃一時名將,未必能盡信義之道,所謂大信,不過假借而强行之,如五覇之仁義,然猶能內結江漢之心,外傾吳人之望,以基平吳之績,假借用之,其效如此,況躬蹈誠信之實,心之所存,眞實無妄,發諸事爲,誠實無僞,則其功效,尤當如何哉?以言乎一人,則庸言之愼,庸行之謹,言顧行行顧言,自持則無動靜之間,待人則無表襮之殊,居鄕而一鄕信之,立朝而上下信嚮,至於蠻貊可行,此則一人之信也。以言乎人君,則信賞必罰,信在言前,王言一出,如四時之無愆,風雲霜雪雨暘寒燠,各有其時,朝令一下,垂萬世而不易,金石蓍龜,人莫敢違,以至於不怒而威,不言而信,此人君之大信也。然一人之信與人君之信,初非兩件事,特推而行之耳,故曰苟有明信,澗溪沼沚之毛,蘋蘩薀藻之菜,筐筥錡釜之器,潢汙行潦之水,可羞於王公,可薦於鬼神,王公鬼神,尙可以明信而交之,況人君之御世治民乎?是以三代以前,不貴爵賞而民自勸,不重刑辟而民不犯,舜命皐陶,不過曰惟明克允,允卽信也。其象刑,亦不過金作贖刑,扑作敎刑數三條,而以之治天下有餘,此由先立乎其大信也。至於春秋,世級稍降,以符契簡書之節,歃血執耳之誓,以結其信,而猶復朝盟夕渝,自玆以後,竝與符契簡書,而看作弁髦,亦足以觀世變矣。蓋桓·文之時,竝與假借者而無之,故能以兵車衣裳之會,一匡天下,至此時,如羊祜之小信,亦無行之者,故能以就其功,此所謂今時則易然者也。以此言之,人君大柄,莫如信之一字,敎化紀綱,皆由此出,伏願深留聖意焉。上曰,羊祜乃良將耶?宗薰曰,輕裘緩帶,威儀簡率,此可見制軍之有度,且其減戌墾田,綏懷遠近,亦可謂得爲將之體,蓋是當時之名將也。命掩卷,上曰,內閣亦無國朝寶鑑懸吐件耶?宗薰曰,西庫與內閣所峙國朝寶鑑,帙數頗多,而懸吐件則無之矣。上命玉堂·閣臣先退,命夾侍,出給政院啓辭,仍敎曰,何注書所書,而何承旨當之乎?溏曰,注書趙庭和書之,而承旨則雖在小臣入侍未下之前,旣是一院之事,則臣敢曰不知乎?上曰,此則其時在院承旨,似當之矣。仍命書批答曰,注書令該府,拿問處之,爾則難免不察之失,從重推考。仍敎曰,注書前此拿處傳旨尙未下,待其傳旨啓下,頒布,可也。命退,承史以次退出。
上在昌德宮。停常參·經筵。
藥房提調尹光普,右副承旨朴宗來啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,玉堂備員間視事頉稟之意,敢啓。傳曰,知道。
金宗善啓曰,合辭方張之時,兩司無詣臺之員,事甚未安,除署經差祭外,未肅拜·呈告人員,竝卽牌招,何如?傳曰,允。
李溏啓曰,備邊司郞廳來言,今日賓廳日次,而內習儀相値,不得來會云矣,敢啓。傳曰,知道。
傳于李溏曰,傳香承旨馳詣宗廟·永禧殿·景慕宮,奉審摘奸,受香諸處,一體奉審摘奸以來。
備忘記,魚面萬戶丁海翼下直,長弓一張,長箭一部,片箭一部,筒兒一箇賜給。
傳于金宗善曰,頒敎文中赦句添入。
金宗善啓曰,頒敎文中赦句添入事,命下矣。大提學李晩秀,卽爲牌招,使之添入,何如?傳曰,允。
金宗善啓曰,頒敎文中赦句添入事,命下矣,某罪以下宥之乎?敢稟。傳曰,雜犯死罪以下竝宥。
行大司憲鄭大容牌不進,執義未差,掌令二員未差,持平鄭日泰差祭,鄭淳民陳疏,監察茶時之意,敢啓。傳曰,知道。
以司諫玄重祚牌不進罷職傳旨,傳于金宗善曰,只推。
以假注書趙庭和拿處傳旨,傳于金宗善曰,分揀。
李溏啓曰,昨日右議政金觀柱箚批正書中,誤字落字,至於三字之多,矇未覺察,以致循例往傳,臣之不審之罪,誠不勝萬萬惶恐,而當該注書之莫重傳諭,有此誤落,極爲駭然,所當重勘,而本院請推之外,無他可施之罰,何以爲之?敢稟。傳曰,注書,令該府,拿問處之,爾則難免不察之失,從重推考。
朴宗來,以吏曹言啓曰,因平安監司金文淳狀啓,定州前牧使沈能弼,謂有情勢,守令·邊將,不爲薦擧,其罪狀令攸司稟處事,自義禁府,令該曹稟處事,草記蒙允矣。定州前牧使沈能弼,以守令應薦不薦,前已推考,今姑置之,何如?傳曰,允。
李溏,以戶曹言啓曰,淑善翁主房免稅未準結六百結,待買得土地,或量外加耕處報來後許劃事,本曹草記,批旨內,守經之言,非不是矣,但以予今日之心,豈惜數百結於此宮房乎?今番特爲拔例準劃,此是特例創行之事,日後他宮房,若或有援此爲例之事,有司之臣,據法嚴防,切勿擧行事,載之本曹受敎及事例,以爲永世遵守之地可也事,命下矣。謹依批旨內辭意,淑善翁主房免稅六百結,以元結癸亥條爲始,劃送之意,敢啓。傳曰,知道。
金宗善,以都摠府言啓曰,今日入直內三廳武兼禁軍及軍兵等,當爲中日習射,而大王大妃殿加上尊號冊寶親上習儀相値,不得爲之之意,敢啓。傳曰,知道。
金宗善,以都摠府言啓曰,副摠管申大羽,以騎兵點考事,外兵曹晝仕出去之意,敢啓。傳曰,知道。
金宗善,以義禁府言啓曰,全羅道放未放回啓判付內,依允,海南智達成放送事,命下矣。海南縣遠地竄配罪人智達成,卽爲放送事,分付該道道臣之意,敢啓。傳曰,知道。
金宗善,以義禁府言啓曰,咸鏡道放未放回啓判付內,依允,三水李喆,特爲放送,吉州安裕福,亦爲放送事,命下矣。三水府神方鎭卽其地定配罪人李喆,吉州牧遠地竄配罪人安裕福,竝卽放送事,分付該道臣之意,敢啓。傳曰,知道。
判義禁黃昇源疏曰,伏以臣,伏見夜下傳敎,以鍾城府定配罪人朴齊家,放逐鄕里,北靑府投畀罪人李錫夏,特爲放釋命下後,臣府之經年不擧行,特下聖旨,處分截嚴,臣終宵繞壁,竊不勝憂慨之至,又不勝惶悚之忱也。夫兩罪人,俱以權凶之狎客,妖賊之切姻,或腸肚旣連,怨懟自深,凶言酬酢,鞫招爛熳,伊時酌處,已是失刑,或投進一疏,顯有漫漶義理之跡,匪但背公醜正而止,則有北之投,猶屬薄勘。到今放逐之典,全釋之命,不可議到於此等釁孼之類也,明矣。在前議讞之臣,獨於兩罪人事,覆難之論,匪止一再者,誠以王法之不可屈也,公議之不可咈也。成命之下,不敢遽然奉承,亶由是也,豈敢慢於擧行而然哉?臣雖甚愚迷,豈不仰體我聖上天地好生之至意,而第伏念,莫嚴者隄防也,莫重者典憲也,今若循例行會,則凶徒醜類,其將接跡而覬覦,世道之憂,容有極哉?且臣於前冬,忝叨見職,許久淟涊,至春初而始蒙恩遞,則不卽奉行之罪,臣亦均矣,顧何敢諉罪前任判堂,獨自晏然而已哉?玆敢冒入文字,仰瀆宸嚴。伏願聖明,亟加三思,特寢成命,仍令重勘臣罪,以安賤分,千萬幸甚。臣無任云云。答曰,省疏具悉。兩人之放釋,自有斟量,則成命之經歲擅寢,已極駭然,而又此爭執,尤豈不傷損國體乎?卿其勿辭,卽爲擧行。
江原監司申獻朝疏曰,伏以惟天,眷佑我宗祊,我聖上,親摠萬機,新化方洽,我慈聖,養隆長樂,徽音彌彰,申休遄臻於呼嵩,縟儀載擧於鏤玉,懽欣慶忭,中外惟均。仍伏念臣,才無肖似,人最鹵下,雖尋常百執事之末,自知其觸處僨誤,而況方伯,重任也,是豈如臣謭劣所可堪當者,而猥蒙殊簡,濫叨重寄,待罪見職,以年則再易燧矣,以月則已報瓜矣。了無善政惠澤之及於生民,而弊源則依舊難矯,民産則依舊多艱,每一省惟,無往非罪。況臣蒲柳之質,望秋先衰,昨年以來,風濕爲祟,胸膈痞滿,脚膝拘攣,跨朔踰時,刀圭無效,閑營事務,猶患瘝曠,宜其早上辭本,以冀鞶遞,而第以運材之役方張,不敢爲辭巽之計,尙此蹲冒矣。卽因義禁府關文,伏見傳敎下者,以執義李基慶論寧越木運之有民怨,請臣問備,又請地方官譴罷,而至有令道臣査問嚴處之敎,臣聞命震懍,不知所以措躬之地也。臺臣之言曰,調發至及於僧軍,繹騷無間於遠近,使役不均,分排無法,主客受困,嗟怨載路爲言,此皆臣夙宵憧憧,寢食靡遑,自以爲殫竭愚鈍,費盡區劃,庶幾效塵刹之報,而不自意風傳之言,至速臺抨,臣方恧縮俟勘之不暇,何敢費辭以自解耶?第臣於此,竊有不得不仰首陳暴者,玆以據實登聞,冀聖明之垂察焉。噫,今此法殿營建之役,是豈聖明可已而得已者乎?是殿也,卽我國家面南出治之所,而不幸値回祿之災,乃有此重建之議,凡在守土之列者,苟有效勞之方,則孰不欲盡其誠而竭其力乎?臣於昨臘,得接營建都監關文,本道卜定,爲八百四十六株矣。臣廣採衆論,詳審物情,則道內各邑之有封山,非獨寧越一邑,而率皆處在險峻,距江絶遠,陸輸水運,人力不啻倍蓰,而獨寧越栗峙封山,非但多可材之木,自山至江,不過三十里之近,臣取其便易許斫於寧越,別定褊裨·營校,與差員及地方官,終始董役,今旣盡爲出浦,太半流下矣。方其始役也,以其材木摠數,量其役丁所入,則數旣夥然,役又浩大,決非可以傍近數三邑邑力所可運致者,故參道里之遠近,計民戶之多少,分等排定,輪番遞休,詢謀旣同,期日發關。彼遐鄕深峽之愚夫蚩氓,皆是先王化育中物,能知王事之重,聞有國役,擧皆爭先勇赴,惟恐或後,雖山中緇髠之類,義無獨漏,事宜均勞,果皆分日執功,如期赴役,始事於正月之間,告訖於東作之前,民之子來,役之不日,殆非人力之所能爲,於此亦可見我國家積仁厚澤之入人者深矣。臣竊自幸功役之粗完,微忱之少效,以無負我聖上不擾民不奪時之盛德至意,而至於遠近之繹騷,嗟怨之載路,誠非臣始謀之所能及也。夫調發許多邑民,運下許多株木,此誠大役也,於其間,豈無傳說之囂囂,而亦無怪其驟聞而驚異之也,臣何必張皇反覆,有若辨明者然哉?至若該府使洪樂淵,專意董役,不以老衰而或懈,逐日上山,與民丁同其苦,多設土窟,俾免露宿之患,預備釜鼎,得有饋食之方,勞恤備至,隨事盡職之狀,此固臣一一廉探而詳悉者也。今雖欲別加査實,更無以加此,況其自初設施,皆臣之所指麾者,而實非該府使擅爲之事,則凡有罪咎,臣實當之,臣何敢晏然行査乎?且使臣,果能料事適宜,善於董飭,則豈有人言之至於斯耶?此莫非臣不能事事之致,苟論其罪,宜從臣始。成命之下,無以奉行,玆敢短疏自列,仰瀆宸嚴。伏乞聖慈,先治臣不善董飭之罪,鐫免臣職,亟降威罰,以爲藩臣不職者之戒焉。臣無任云云。答曰,省疏具悉。誠如卿言,信好矣,益加察飭,俾無一民之貽弊。卿其勿辭察任。
行都承旨南公轍,右承旨沈象圭,左副承旨金宗善,右副承旨朴宗來,同副承旨李溏等疏曰,伏以臣等,昨伏見兩司聯名疏批下者,有竝施不敍之命,相顧愕貽,已不勝憂歎之至。繼以堂箚伸救,自附故事,而不惟不賜允兪,過加摧折,不少假借,臺院經幄,相繼一空,臣等竊爲殿下惜此擧也。方當一初之會,政宜禮接群下,虛己以受,言有可否,而包含於淵藪之量,事無大小,而從容於繩墨之中,不使有纖毫過中之擧,然後君道不至太亢,人心可以悅服,而今玆處分,遽爾如此,臣等不但爲臺臣·儒臣今日之事而言也。竊恐自此以往,違拂公議,務尙威罰,其漸已見,其憂甚大,以殿下之明聖,何不念及於此耶?臣等職忝惟允,苟有所懷,不敢自隱。伏乞聖明,淵然深思,特寢成命,以光聖德焉。臣等無任云云。答曰,省疏具悉。昨日三司諸人處分,予豈無端而然乎?卿等試看臺疏,其可謂斷斷憂愛之心乎?若使眞能憂愛,則必無是也,豈非好事而何,予安得無處分乎?儒臣之箚,若如卿等之不乖不激,則予又豈罪之乎?然比之兩司,則容有間焉,特依卿等之請,處分還收。
校理金邁淳疏曰,伏以臣伏見我殿下,以睿聖之德,恢虛受之量,凡有進言,無不優容開納,未嘗以訑訑之色,輕加諸人,此帝王之盛節也,臣誠欽仰攢頌,欣欣有喜,庶幾蹇諤之言,罔伏于下,吁咈之美,復覩於今,乃者因一事端,天怒震疊,臺垣經幄,相繼一空,景色愁沮,聽聞驚惑,此我殿下卽阼以後初有之過擧也,誠不勝慨然失望之至。夫囚供頒示,固知出於息鬧之聖意,而十目所視,端緖狼藉,則言官之仰請盤覈者,亦豈全昧事理,徒欲惹鬧而然哉?使諸人干犯之跡,誠如囚供云云,則漢法三尺,自有當律,又何盤覈之有?特以獄體莫嚴,在所審克,與其不分虛實而徒存息鬧之名,曷若明辨枉直而眞有息鬧之實?其爲得失,相去萬矣。臺臣之意,蓋當如此,此非臺臣之言,乃國人之言也,乃殿下,不少舒究,遽加摧折,責之以喜事,勘之以不敍。夫遇事言事,謂之喜事,則是必緘口結舌,見事而不敢言,如寒蟬仗馬,然後可以免此名也,國家之置臺閣,豈欲其如是而已哉?臺臣處分,旣甚過當,則儒臣之陳箚匡救,乃事理之所當然,而殿下,亦不少舒究,以所怒於臺臣者,而移而施之,費聲氣而呵之,逐字句而詰之,以至微文瑣節,竝被抉摘,使帷幄橫經之臣,深夜蒼黃,相率逬出,未論其本事何如,卽此氣象,已非治朝之所宜有。殿下試於淸燕之中,回光反省,則其必瞿然而悔,惕然而悟,無待乎臣言之畢矣。伏願亟加三思,還寢臺臣·儒臣不敍之命,以光聖德,不勝幸甚。如以其罪在敢言,不可輕宥,則臣方待罪本館,箚議首尾,實同與聞,特以名忝閣員,獨漏於聯書中耳,亦願亟降威罰,俾免同罪而倖逭,則亦淸朝綜核之一事也。臣無任云云。答曰,省疏具悉。已詳於承宣之批,爾亦諦悉。
持平鄭淳民疏曰,伏以臣稟受儱侗,才識空疎,班行彯纓,本非自期,不意持憲新命,適下於臣老母添病之時,至情方切於救護,嚴命亦怵於違傲,黽勉出肅,粗效微分。而目見朝象之潰訌,凶窩之糾結,未亟鋤根,猶復滋蔓,故區區沬飮之誠,勃勃自激,祗緣臣母病奄奄,扶護無人,相守爲命,神精迷落,雖草草數行,率口而呼,未及審愼,全沒潤削。迺於玄重祚事,只知懲討,未請當律。噫,伊時諫長竄配之請,猶謂之失之太輕,而臣之只懲討未請律者,卽是煼忙中偶失照勘者也。儒臣之論斥,亦所當然,惶凜震迫,繼以慙怍,官職去就,非所可論,以臣之情勢,以臣之人器,初入臺地,未諳臺體,雖以臣勘臣,生疎二字,自臣題目,庚牌屢降,冒膺無路,慢命之罪,尤無所逃。伏乞聖慈,亟加威罰,以尊臺體,仍治臣瀆撓之罪,以肅朝綱焉。臣於被參之中,只當泯伏俟勘而已,更何敢出一言論一事,以重僨誤之罪哉?然而事在目下,義不敢默,臣於日前諸臺之疏也,以有情勢,雖未得聯陳,而其事則關於獄體,其言則出於公議,臣之心,與諸臺一耳,臣獨倖逭,寧不靦顔?大抵此事顚末,陰晦凶悖,人皆自危,殿下何惜乎一番盤覈,而聽我藐藐,不少開納也?以此爲言者,輒皆得罪,言者之意,豈出於喜事而然耶?誠以王法不可撓,公憤不可遏,伏願聖明,淵然深思,廓然夬斷,臺疏堂箚之被譴者,一竝還收,根窩和應之當問者,更令明覈,使公議伸而國法嚴焉。臣無任云云。答曰,省疏具悉。爾亦遞差。
上御昌德宮。停常參·經筵。
李溏啓曰,合辭方張之時,兩司無詣臺之員,事甚未安,除未署經外,未肅拜·呈告人員,竝卽牌招,何如?傳曰,允。
備忘記,高山里僉使金麟鍾,平南萬戶許浣下直,各長弓一張,長箭一部,片箭一部,筒兒一箇賜給。
李溏啓曰,行大司憲鄭大容疏批未下,執義·掌令二員,持平一員未差,持平鄭日泰未署經,監察茶時之意,敢啓。傳曰,知道。
以司諫玄重祚牌不進罷職傳旨,傳于李溏曰,只推。
以假注書趙庭和拿處傳旨,傳于李溏曰,分揀。
以京畿監司徐榮輔狀啓,左議政徐龍輔祿米不得輸納事,傳于李溏曰,更爲輸送事,回諭。
李溏,以奎章閣言啓曰,原任待敎李敎信,承重祖母喪,依定式,遣檢書官致弔,勸粥以來之意,敢啓。傳曰,知道。
李溏,以戶曹言啓曰,大王大妃殿移屬內人六十供上減下事,草記蒙允矣。內人六十宣飯·衣纏等各種減下米一千五百九十一石十三斗六升八合四夕內,就其中元貢不足及無元貢別貿等不爲減祛條米四百四十四石十斗六合二夕計除,實減貢米一千一百四十七石三斗六升二合二夕,分道磨鍊,別單書入,依此擧行之意,分付宣惠廳,何如?傳曰,允。
李溏,以禮曹言啓曰,卽接安東幼學權載德呈狀,則以爲同姓十寸兄載運,嫡妾俱無子,矣身第二子聖甲,欲爲繼後,許而與之,未及禮斜,而載運夫妻俱滅,不得循例呈狀立後,依定式,草記稟處事呈狀,而一邊之言,有難準信,使其門長,據實呈狀,則門長前僉知權正凝之所訴,亦如權載德之呈狀辭緣矣。曾因大臣筵達,兩邊與受文蹟,明有可據,而不得登聞者,許令該曹,論理草記事,允下,而權載德所訴旣如此,依大臣筵奏定式,權載德第二子聖甲,立爲權載運之後,何如?傳曰,允。
李溏,以禮曹言啓曰,卽接鎭川幼學金致觀呈狀,則以爲同姓六寸弟致遠,嫡妾俱無子,以其同姓十二寸兄源麗第四子熙祥,欲爲繼後,兩家相議完定,至成與受文蹟,而未及禮斜之前,源麗夫妻俱滅,到今許與無人,不得循例呈狀立後,而忝在門長,玆以具由仰訴,依定式草記稟處事,呈狀矣。曾因大臣筵達,兩邊與受文蹟,明有可據,而不得登聞者,許令該曹,論理草記事允下,而門長金致觀所訴旣如此,依大臣筵奏定式,金源麗第四子熙祥,立爲金致遠之後,何如?傳曰,允。
洪義浩,以都摠府言啓曰,副摠管申大羽,以漢城府右尹,本府坐起,晝仕出去之意,敢啓。傳曰,知道。
洪義浩,以訓鍊都監言啓曰,本局分授外山勝戰峰諸處,今已植松之意,敢啓。傳曰,知道。
洪義浩,以禁衛營言啓曰,來三月當三番左部前司屬忠淸道五哨軍兵逢點實數六百三十七名,已爲點閱整齊,來三月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
洪義浩,以禁衛營言啓曰,來五月當四番左部左司屬忠淸道五哨軍兵,來四月二十五日,京中逢點,依例準二朔立番之意,本道監兵使處,預爲知委,何如?傳曰,允。
洪義浩,以御營廳言啓曰,本廳來三月四月兩朔應立左部中司屬全羅左道五哨軍兵五百十七名,今已逢點整齊矣。三月初一日,與左司軍兵,替代立番後,舊軍放送之意,敢啓。傳曰,知道。
洪義浩,以御營廳言啓曰,本廳來五月六月兩朔應立左部右司屬全羅左道五哨軍兵,四月二十五日,京中逢點,五月初一日,與中司軍兵,當爲替代立番,而依定奪,每哨以一百名磨鍊後,其餘一百三十五名,竝資保收布上送事,本道監·兵使處,措辭知會之意,敢啓。傳曰,知道。
洪義浩,以義禁府言啓曰,謹依昨夏傳敎,咸鏡道鍾城府定配罪人朴齊家,放逐鄕里,北靑府役畀罪人李錫夏,因其母喪,給暇上來,而未及還配,旣蒙放釋之恩,徒流案頉下事,分付該道道臣之意,敢啓。傳曰,知道。
大護軍李義弼疏曰,伏以仙寢祗謁,聖孝克伸,鑾蹕穩旋,玉體萬康,臣民慶忭,中外惟均。仍伏念臣,衰病蹇劣,百無可堪,而日前猥叨司圃署提擧之任,而該署別提白宗澤投刺時,以外圃貢人所受價四百兩錢,消融於員役,而貢人稱冤爲言,故吏隷之作奸,貢人之失業,聞甚可駭,使之査實矣。其翌輪對入侍也,更不問議登對,筵退後,自其直所,三契貢人,盡數促致,以前提調盡用封不動,不給貢價之意,猛杖盤問,未得要領。仍忽擅離直所,來臣私次,謂以前提調犯用公貨事,筵奏行査云,而稱以所書納擧條,袖示一小紙,而語甚胡亂,故臣怪其劻勷,招問貢人,則前提調李秉鼎,實無所犯,其所謂封不動六千五百兩錢,前提調多數取用云者,盡歸烏有,雖未知宗澤,有何宿憾於前提調,然旣經堂郞,則前堂之死尸未冷,訐揚構捏,乃至於此者,是豈忍爲?而況筵席奏對,雖貴近之臣,於可達之事,猶皆怵畏囁嚅,微末之官,以虛妄之說,豈敢唐突張皇,而宗澤,敢以幺麽一郞官,咫尺天威,其所奏語,極其無嚴。且其本事,亦沒把捉,則其猥越之罪,不可以遐鄕蔑識之類,有所容貸,故擧條雖未啓下,事實不可掩置,不避煩屑,玆敢論列。本署別提白宗澤狂妄之罪,亟賜處分,以嚴堂䏶,以杜後弊焉。抑臣於本署事,又有所不得不及時陳達者,槪上供事體,旣係莫重貢價區劃,有難遲延,而新供加供價,尙未區處,惠廳封不動六千五百兩,自庚申年至昨年,盡數上下,自今年以後,以本署遺在,推移上下,元無可論,故前提調臣李秉鼎在任時,有所疏陳,亦有論報備局者,而訖未變通,事極悚悶。伏乞聖明,亟令廟堂,劃卽區劃,俾莫重供上,無至苟艱,疲殘貢人,勿致呼冤之弊,千萬幸甚云云。答曰,省疏具悉。該郞所懷,極涉如何,故姑不賜批,今見卿疏,萬萬虛詤,萬萬駭妄。令該府,拿問嚴處,該署貢價事,亦令廟堂,趁卽變通事,分付。
行大司憲鄭大容疏曰,伏以臣,卽明時自廢之蹤也。纔陳辭章,冒控衷懇,而誠意淺薄,未蒙孚格。分外憲職,無望承膺,一味違傲,冞增悚蹙。日昨兩司之聯疏也,以臣之職忝憲長,送示疏本,細觀其條論,則此實出不易之公議也,自有之邦憲也,言責之地,安可無此論?據臣所見,滿口稱善,而特以臣自來情勢,不敢列名於疏本矣。繼伏見參疏諸臺,皆蒙不敍之典,臣於是,萬萬惶恧,無地自容。臣雖不錄名於聯疏,疏本之論,旣與聞矣,又稱善矣。又況臣以職以位,最長於兩司,則其所以與聞而稱善者,實有以贊成之,若以疏論而得罪,則臣當爲罪首。玆敢短章自列,仰瀆崇嚴。伏乞聖慈,亟降威罰,俾與諸臺同罪,以昭法紀,以安私分焉。臣旣以同罪請勘,雖不敢匡救諸臺,究其本意,同出於諸臺論事執法之義,而喉院,今忽以疏代避却之,臣固不足恤,待臺閣之道,豈容若是?臣竊爲喉院慨惜。臣無任云云。答曰,省疏具悉。旣以同罪爲請,本職遞差。
右承旨沈象奎疏曰,伏以臣,稟質脆薄,生而善病,素患癖積,最爲痼疾,每當春秋兌節之時,如期發作,宛轉苦楚,久必跨朔,暫亦浹旬。加以年來,嬰冒風霜,方在强壯,遽形弛廢,爲祟滋深,其害益劇,種種支離委頓之狀,說亦可厭,而近緣奔走多時,調理失宜,始挾表感,旋肆宿痡,一直㱡㱡,有加無減。雖不得不六日移病,五違召命,其於夙夜靡懈之義,駕屨不俟之訓,遂不免到底壞了。臣罪至此,死無可贖,而其間傳香·齋直·習儀·進參數四公役之不可自下推移者,曲加軫念,輒命僚員替行,罪貰當罰,恩出常格,在臣感縷之私,有非隕結所可圖報萬一,而若其鞅掌偃仰之愧,實不能不切于中,伏枕惶惕,又添一病。伏況聖孝隆彰,慈德光闡,範金刻玉,顯冊將上,縟禮筮吉,又方隔日,千載之盛,寔在今辰,而臣之見任,乃是禮房,則凡係擧行,莫非至重,爲役與榮,所値甚幸,所以一日二日,不敢輒爲疾痛之呼者,不但以狗馬賤,而至畏至屑,煩撤爲悚,亦竊自惟,庶幾少愈,將以赴赴於執事之末,粗效擎跪之謹,少伸慶祝之忱矣。式至今日,病勢彌苦,到此臨迫,不容復有拖到,玆敢冒人文字,略陳實狀,而神思眩瞀,辭有未達,瀆擾之罪,尤無所逃。伏乞聖慈,俯賜鑑諒,亟遞臣職,以幸公私,仍治臣罪,以昭法紀,千萬顒祝。臣無任云云。省疏具悉。本職許遞。
傳于洪義浩曰,承旨前望單子入之。
左副承旨金宗善,同副承旨李溏聯名疏曰,伏以臣等,俄伏見大司憲鄭大容到院之疏,則與日昨聯疏諸臺,同罪爲請,而語涉代避,故據例退却矣,而其疏辭,詆斥備至,臣等何可諉以院規,晏然在職乎?玆敢短章,徑出禁扄,乞被擅離之罪,以肅朝綱,千萬幸甚。臣無任云云。省疏具悉。大憲疏,豈有他意?爾等勿辭察職。
傳于洪義浩曰,諸承旨疏批已下,卽爲牌招。
兵曹口傳政事,副護軍單沈象奎。
以左副承旨金宗善牌不進罷職傳旨,傳于洪義浩曰,只推,待開門更爲牌招。
上在昌德宮。停常參·經筵。
洪義浩啓曰,大司憲·執義·掌令二員,持平一員未差,持平鄭日泰未署經,監察茶時之意,敢啓。傳曰,知道。
南公轍啓曰,來初一日,輪對日次,而禧陵忌辰祭齋戒相値,崸稟之意,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
南公轍啓曰,右副承旨朴宗來,今日不爲仕進,卽爲牌招,何如?傳曰,允。
傳于洪義浩曰,傳香承旨馳詣社稷·宗廟·永寧殿·景慕宮,奉審摘奸以來。
廢茂山萬戶李苾下直,長弓一張,長箭一部,片箭一部,筒兒一箇賜給。
以左副承旨金宗善牌不進罷職傳旨,傳于南公轍曰,仍以前牌催促。
傳于南公轍曰,諸承旨持公事入侍。
承旨前望單子入之,任希存落點。
洪義浩啓曰,新除授左副承旨任希存,卽爲牌招,何如?傳曰,允。
任希存啓曰,明日慶科庭試武科初試一二所監試官,兩司各二員,當爲進去,而憲府則持平鄭日泰未署經,大司憲·執義·掌令二員,持平一員未差,諫院則正言安光宇·尹孝植未署經,大司諫·獻納未差,只有司諫玄重祚一人,無以備員受點。兩司未差之代,政官牌招,開政差出,以爲備員受點之地,何如?傳曰,允。未署經人,竝許遞。
有政。吏批,判書未差,參判金勉柱進,參議未差,左副承旨任希存進,啓曰,判書·參議俱未差,小臣獨政未安,何以爲之?敢稟。傳曰,仍爲之。以李書九爲大司憲,閔昌爀爲大司諫,韓興裕爲執義,姜文會·蔡弘直爲掌令,柳季麟·姜時煥爲持平,沈鎜爲獻納,崔之聖·鄭時善爲正言,洪義謨爲刑曹判書,宋銓爲左尹,朴鍾淳爲刑曹參議,徐邁修爲宗廟提調,李書九爲景慕宮提調,李元八爲兵曹正郞,李永耆爲漢城判官,李選爲明陵別檢,李尙烈爲竹山府使。奉常直長單許珩,軍器直長單林光瀷,奉事單申益大,副奉事單李福麗,參奉單金道燁,知實錄事單鄭大容,同知實錄事單徐榮輔,實錄修撰官三單金近淳·朴宗慶·沈象奎。故通德郞洪夏相贈兵參例兼,同知洪繼哲考,成均進士韓宗海贈戶參例兼,成均生員韓俊相贈左承旨,故參奉韓晉明贈僕正,以上同知韓德樹三代追贈。
兵批,判書金達淳病,參判尹東晩病,參議朴奎淳入直進,參知朴崙壽病,行左承旨洪義浩進,大護軍鄭大容·崔東岳,副護軍金履永·曺翬振,司直鄭淳民,司果洪羲玄·鄭煥祖·成載淳,司正金履秀,以上竝單付。
任希存啓曰,武一二所監試官,諫院則旣已備員,憲府則行大司憲李書九,執義韓興裕,持平姜時煥牌不進,掌令姜文會·蔡弘直在外,持平柳季麟未署經,無以備員受點,何以爲之?敢稟。傳曰,違牌人,竝更爲牌招。
以監試官閔昌爀·玄重祚·韓興裕·姜時煥牌不進罷職傳旨,傳于任希存曰,只推。
任希存啓曰,玉堂上下番俱空,事甚未安,校理金邁淳,卽爲牌招入直,何如?傳曰,允。
任希存啓曰,玉堂上下番俱空,事甚未安,應敎金在昌,副應敎尹行直,校理洪奭周,修撰任厚常·宋冕載,副修撰申絢·李好敏,旣有還收之命,竝卽牌招,以爲推移入直之地,何如?傳曰,允。
以應敎金在昌,副應敎尹行直,校理洪奭周,修撰宋冕載,副修撰申絢·李好敏牌不進罷職傳旨,傳于任希存曰,只推。
任希存,以弘文館言啓曰,本館下番闕直,事甚未安,應敎金在昌,副應敎尹行直,校理洪奭周,修撰宋冕載,副修撰申絢·李好敏,旣有只推之命,與副校理朴宗正,竝卽牌招,以爲推移入直之地,何如?傳曰,允。
任希存啓曰,明日陳賀相値,視事頉稟之意,敢啓。傳曰,知道。
以黃海監司李存秀狀啓,以黃州牧民家燒燼事,傳于李溏曰,別加顧恤,斯速奠接事,廟堂分付。
以黃海監司李存秀狀啓,新溪縣民家燒燼事,傳于李溏曰,別加顧恤,斯速奠接事,廟堂分付。
任希存,以奎章閣言啓曰,各殿宮上冊寶翌日,請出新冊·舊寶,權奉奎章閣,涓吉奉詣于沁都事,有先朝定式矣。今此大王大妃殿上冊寶翌日,臣等依定式,進詣仁政殿東月臺,請出之意,敢啓。傳曰,知道。
任希存,以宗簿寺提調意啓曰,國朝御牒修正時,書寫官一員,校正官一員,宗班中差出,而璿源譜略跋文,令大提學,依例撰進,何如?傳曰,允。
洪義浩,以兵曹言啓曰,因平安監司金文淳狀啓,定州前牧使沈能弼,謂有情勢,守令邊將,不爲薦擧,其罪狀,令攸司稟處事,自義禁府,令該曹稟處事,草記蒙允矣。定州前牧使沈能弼,以邊將應薦不薦,前已推考,今姑置之,何如?傳曰,允。
洪義浩,以兵曹言啓曰,新除授廟洞權管金處吉老母,今年七十一歲,無兄弟,法不當遠離赴任,呈狀乞遞,邊將之無兄弟,親年七十歲以上者,許遞其任,載在法典,依法典改差,何如?傳曰,允。
金宗善,以刑曹言啓曰,今此慶科庭試親臨放榜時,天童軍,例自本曹待令,而文科則全數定給,武科則只給甲乙科事,曾有定式,今亦依此擧行之意,敢啓。傳曰,知道。
洪義浩,以御營廳言啓曰,今二月二十八日明政殿,大王大妃殿加上尊號冊寶親上時,依兵曹節目,東營入直軍四十四名,集春營入直軍四十名,新營入直軍六十二名內,各留營直五名,餘皆除出,入直千摠李甲會,把摠李儒祥,哨官丁柱鶴·李亨煒率領,弘化門外南路,排立作門,事畢後,各還本處入直,而東營·集春營入直軍,待標信擧行之意,敢啓。傳曰,知道。
甲子二月二十七日辰時,上御觀物軒。諸承旨持公事入侍時,行都承旨南公轍,右副承旨朴宗來,同副承旨李溏,記事官洪在敏,假注書趙庭和,別兼春秋洪秉喆·徐有恂,檢校直閣金邁淳,以次進伏訖。上曰,公事奏讀也。溏讀奏咸鏡監司李翊模啓本遺棄兒給料事,慶尙左兵使金處漢啓本直赴殿試人開坐事,慶尙監司金羲淳啓本直赴殿試人等開坐事及罪人宋致英丹城縣到配事。命書判付訖。上曰,左副承旨,何爲違牌耶?公轍曰,以憲長疏,引義云矣。上曰,一人入來,而一人不爲入來者,何也?仍以前牌,使之催促。在敏承命出傳。上曰,弘化門外北大路排立軍,以銅龍門入直軍爲之,狹輦軍,以廣智營·北營入直軍爲之,節目改付標以入。上曰,私調馬,何以爲之耶?溏曰,私調馬,只員役率馬匹,出去調馬矣。上曰,官調馬,何以爲之耶?溏曰,官員領率,出去調馬矣。公轍曰,此雖微事,而奏御事體,務欲周愼之故,自昔提飭,不一而足矣。咸鏡監司李翊模,慶尙左兵使金處漢狀啓,紙尾太窄,以致踏啓之苟艱,判付之背書,事甚未安。當該道·帥臣推考,此後則另加申飭,何如?上曰,依爲之。出擧條咸鏡監司李翊模,慶尙左兵使金處漢,竝推考事。出榻敎上曰,今日傳香,已爲之耶?溏曰,已爲傳香矣。上曰,試牌去來,使之催促。在敏承命出傳。命退,諸臣以次退出。
上在昌德宮。停常參·經筵。
大王大妃殿加上尊號親上冊寶後,大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,知道。還內後,內閣·政院·玉堂·藥房口傳問安。答曰,知道。
任希存啓曰,明日常參·經筵,取稟。傳曰,停。
金宗善啓曰,行大司憲李書九未肅拜,執義韓興裕,持平姜時煥試所進,掌令姜文會·蔡弘直在外,持平柳季麟未署經,監察茶時之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
洪義浩啓曰,今日殿座時,出入番禁軍·挾輦軍·槍劍軍·駕前別抄甲士·騎士·把門甲士除出,標信請出之意,敢啓。傳曰,知道。
金宗善啓曰,頒赦事,命下矣。未承授推考傳旨,自本院,依例爻周之意,敢啓。傳曰,知道。
南公轍啓曰,吏曹郞廳來言,百官加下批政事,取稟。傳曰,當日爲之。
傳于任希存曰,都監都提調以下,別單書入。
傳于任希存曰,大王大妃殿加上尊號都監都提調右議政金觀柱鞍具馬一匹面給,提調兼戶曹判書李晩秀熟馬一匹面給,禮曹判書尹光普,工曹判書林蓍喆,都廳應敎金在昌,副修撰申絢竝加資,郞廳戶曹佐郞宋欽詩,禮曹佐郞尹致任,司饔僉正金世根,司宰僉正徐有昌竝陞敍,監造官繕工監役金翼行,副司勇李羲贊·金思稙,別工作繕工監役鄭脩容竝陞六,禮貌官兼引儀韓光徽,假引儀李儀朝竝兒馬一匹賜給,別看役前五衛將李得淵邊將除授,前監牧官張世紀相當職除授,領陪部將·計士·寫字官·畫員·錄事·員役·工匠等,令該曹,依乙卯年例,分等施賞,玉冊文製述官大提學李晩秀熟馬一匹面給,書寫官兵曹判書金達淳,玉寶篆文書寫官知中樞韓晩裕竝加資,樂章文製述官領敦寧金祖淳熟馬一匹面給,捧冊寶官校理洪奭周等,各兒馬一匹賜給,擧案褥席執事繕工副正宋煥章等,各加一資,資窮者代加,禮房承旨任希存,玉冊寶對擧承旨朴宗來,左通禮安策,右通禮朴瑞源竝加資。
備忘記,中官金承業·吳喜謙,百官加親授。
有政。吏批,判書未差,參判金勉柱進,參議未差,行都承旨南公轍進。啓曰,判書·參議俱未差,小臣獨政未安,何以爲之?敢稟。傳曰,仍爲之。百官加下批,以金在淳爲敦寧都正,鄭大容爲同成均,鄭日泰爲吏曹佐郞,李憲成爲永禧殿令。再政。禮曹判書尹光普,工曹判書林蓍喆,兵曹判書金達淳,知事韓晩裕今加正憲,左副承旨任希存,右副承旨朴宗來今加嘉善,應敎金在昌,副修撰申絢,左通禮安策,右通禮朴瑞源,以上今加通政,百官加親授事承傳。
兵批,判書金達淳病,參判尹東晩病,參議朴奎淳入直進,參知朴崙壽病,行左承旨洪義浩進。百官加下批,以朴泰顯爲明月萬戶,副司直鄭日泰,副司果安光宇·尹孝植·李持喆竝單付。再政。副司果金翼行·鄭脩容·李羲贊·金思稙竝單付。
傳于任希存曰,今番賞典,一人雖兼數事,無得疊受。
以平安監司金文淳狀啓,義州府民家失火事,傳于李溏曰,別加顧恤事,廟堂各別區劃,分付。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而大王大妃殿加上尊號冊寶親上頒敎陳賀相値,不得爲之之意,敢啓。傳曰,知道。
洪義浩,以都摠府言啓曰,副摠管宋銓,以同知義禁府事,本府坐起,晝仕出去之意,敢啓。傳曰,知道。
南公轍,以吏曹言啓曰,在前頒赦時,有別歲抄書入之例矣,今番則何以爲之乎?敢稟。傳曰,書入。
南公轍,以吏曹言啓曰,別歲抄書入事,命下矣。永不敍用,一體書入乎?敢稟。傳曰,一體書入。
洪義浩,以兵曹言啓曰,別歲抄書入事,命下矣。居下亦爲書入乎?敢稟。傳曰,亦爲書入。
南公轍,以吏曹言啓曰,大報壇祭攝享獻官,領議政不參,則左議政以下原任大臣,該曹草記,然後塡差事,曾有先朝受敎矣。來三月初七日行大報壇攝行祭誓戒,在於今夜,而領議政未差,左議政徐龍輔在外,以右議政金觀柱,塡差獻官以入之意,敢啓。傳曰,知道。
任希存,以禮曹言啓曰,淑善翁主駙馬初揀擇,旣已過行,再揀擇吉日,以何間推擇乎?敢稟。傳曰,以開月晦前擇入。
任希存,以禮曹言啓曰,淑善翁主駙馬再揀擇取稟草記,傳曰,以開月晦前擇入事,命下矣。再揀擇吉日,令日官池景興推擇,則來三月十七日·二十日俱吉云,以何日定行乎?敢稟。傳曰,以十七日爲之。
任希存,以禮曹言啓曰,今此稱慶陳賀時,諸道所封箋文中,鳳山郡守趙岐,橫城縣監田義顯,雖非應封官,以別軍直封箋矣,一體看審捧入之意,敢啓。傳曰,知道。
任希存,以宗簿寺提調意啓曰,璿源譜略修正事,命下矣。今方始役,而本寺郞廳三員,別工作監役官一員,逐日仕進,纂修監董矣。依例差祭安徐,凡公會勿參,使之專意董役,出草校讎,編次之際,本寺忠義衛一人,勢難獨當,依例加出忠義衛一人,付軍職冠帶常仕,與本寺忠義衛,同爲擧行,何如?傳曰,允。
洪義浩,以兵曹言啓曰,今日殿座時,侍衛禁軍等,別將當爲率領,而禁軍別將尹得逵武二所試官進去,一番內禁衛將李東憲,使之兼別將擧行之意,敢啓。傳曰,知道。
洪義浩,以備邊司言啓曰,會寧·慶源開市,旣已完畢,令槐院,撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
洪義浩,以訓鍊都監言啓曰,今二月二十九日大報壇祭誓戒攝行時,因兵曹節目,北營標下軍三十五名,軍餉色軍十五名,北營入直別將李近胄率領,拱北門外,排立作門,雜人馬一切嚴禁,事畢後,各還直所,而竝待標信擧行之意,敢啓。傳曰,知道。
洪義浩,以禁衛營言啓曰,本營把摠李儒燁,身病甚重,勢難察任,改差,何如?傳曰,允。
洪義浩,以禁衛營言啓曰,本營字內外南山負峴東邊鷹峯諸麓,補植松木,今已畢役之意,敢啓。傳曰,知道。
洪義浩,以武一所試官意啓曰,臣所今日平明開場,擧子捧單數,自天字至崑字半字,合爲二千三百五十五人矣。先自柳葉箭試取,而元貫革外,加設六貫革之意,敢啓。傳曰,知道。
洪義浩,以武二所試官意啓曰,今日臣所平明開場,擧子捧單數,自天字至奈字半字,合爲二千九百五十四人矣。先自柳葉箭試取,而元貫革外,加設八貫革,隨其入格,兼試講書之意,敢啓。傳曰,知道。
洪義浩,以武一所試官意啓曰,臣所今日柳葉箭應射擧子,自天字至雨字半字一千七百八十人內,入格五十人矣。日暮姑停之意,敢啓。傳曰,知道。
洪義浩,以武二所試官意啓曰,今日臣所柳葉箭,自天字至霜字半字應射擧子一千九百九十人內,兩技入格三十八人,單技入格二十七人矣,日暮姑停之意,敢啓。傳曰,知道。
敎中外大小臣僚·耆老·軍民·閑良人等書。王若曰,揚美闡徽,帝王之達孝,布德廣慶,邦家之彝章。綸頒十行,禮曠千載。原夫象德之義,厥有鴻號之尊,玉檢·金泥之文,蓋倣封泰山·禪梁父。龍紀·鳳曆之世,亦稱堯放勛·舜重華,雖天地之容,日月之光,不可繪畫,以詩·書所稱,竹帛所載,於斯考徵。竊稽古后妃盛時,莫如我慈聖徽烈,贊聖祖而宣五紀之化,健順合乎乾坤,翊皇考而奠萬年之基,文武本之任·姒。予一人作其卽位,越四載罔非慈恩,保寡躬於綴旈波盪之初,聲色不大,敷至治於簾帷·廈氈之際,經權得中。宗廟社稷之賴安,有光三聖母故事,敍秩命討之畢擧,貽我萬子孫宏謨。揭彝倫於昏衢,春秋炳數十之義,躋大猷於壽域,海屋衍三千之籌。猗歟,釋玆萬幾,迺在先甲三日。始媧皇之補石,暫御裘冕之勞,今明德之含飴,永享宮闈之樂。辭旨則丁寧惻怛,何待韓忠獻建言,擧措則卓越光明,實非宋宣仁擬議。譬欹器之旣正,不居成功,瞻瑞暉之彌長,曷以報德?爰循大同之輿願,誕揚必得之顯名。回三讓之淵衷,渙發明命,增七上之寶冊,特揭大書。無疆惟恤,亦無疆惟休,繄誰賜也,非常之業,有非常之號,是以宜之。玆於本年二月二十八日,加上尊號于睿順聖哲莊僖惠徽翼烈明宣綏敬大王大妃殿下曰光獻,進箋致詞,受百官賀于明政殿。時則仲春陽和之辰,允矣六旬康寧之福。賁隆養於千乘,功德增高,叶嘉頌於六宮,吉慶滋至。寧王之遺志追述,孺慕彌新,京室之盛儀齊成,慈顔有喜。自本月二十八日昧爽以前,除謀反大逆·謀叛,子孫謀殺歐罵祖父母·父母,妻妾謀殺夫,奴婢謀殺主,謀故殺人,壓魅蠱毒,關係國家綱常贓汚强竊盜外,雜犯死罪以下徒流付處,安置充軍,已至配所·未至配所·已發覺·未發覺·已決正·未決正,咸宥除之。敢以宥旨前事,相告言者,以其罪罪之,在官者各加一資,資窮者代加。一年再赦,推稀有之慶辰,萬品咸蘇,囿旁流之霈澤。於戲,漢降寬大之詔,周登思齊之詩。奉懿訓於三朝,知今初服,播洪恩於八域,同我太平。故玆敎示,想宜知悉。大提學李晩秀製進。
兵曹判書金達淳疏曰,伏以臣義急解官,情切省隴,冒控短疏,恭俟明旨,千萬不自意,恩批隆渥,諭之以不可輕遞,申之以仍佩往省,瞻聆所及,廷紳動色,臣是何人,蒙被異數,若是其曠絶也?雙擎九頓,不覺感涕之被面。固當卽日登途,歸告先靈,上而對揚恩命,下而粗展情私,而第念本兵之乞暇伸情,前輩雖多行之,命召之仍佩下鄕,絶無其例,豈不以中權之任,事體自別,不比諸營之獨管而然耶?然則今玆之命,在於私分,萬萬不安,臣若急於德意之奉承,不念創例之難愼,則壞常格而開後弊,所關不輕,臣豈敢爲是也?左右思量,承受無路,玆敢略入文字,仰暴情實。伏願殿下,曲賜鑑諒,亟寢仍佩之成命,俾得安意往來,獲蒙終始生成之澤,不勝幸甚,臣無任云云。答曰,省疏具悉。仍佩與還納,皆有其例,所懇如此,依施。
甲子二月二十八日卯時,上詣明政殿。大王大妃殿加上尊號冊寶親進後陳賀入侍時,行都承旨南公轍,行左承旨洪義浩,右承旨金宗善,左副承旨任希存,右副承旨朴宗來,同副承旨李溏,記事官洪在敏·韓用儀,別兼春秋洪秉喆·金蓍根,檢校直閣徐榮輔·朴宗慶·金邁淳,待敎朴宗薰,以次侍立。鼓三嚴,通禮跪啓請外辦,上具遠遊冠·絳紗袍,乘輿出宣化門·協陽門,由建陽門·集禮門,詣幕次前。通禮跪啓請降輿,上降輿御幕次,仍命入幕次後,問安勿爲之。上冊寶時至,通禮跪啓請出次,上出次。通禮跪啓請執圭,上執圭,通禮前導,就拜位北向立。通禮跪啓請鞠躬四拜興平身。都監都提調以下宗親·文武百官同。引儀引都監都提調金觀柱,陞就簷階下西向立。通禮啓請跪搢圭。上跪搢圭,捧冊官,入詣案前,捧冊函出,跪授金觀柱,觀柱跪受,以授近侍,近侍傳捧西向跪進,上親受。公轍曰,對擧何承旨爲之乎?上曰,右副承旨爲之。仍授尙傳,尙傳東向跪受,還置於案,捧寶盝出,跪授金觀柱,觀柱跪受,以授近侍,近侍傳捧,西向跪進,上親受。近侍對擧以授尙傳,尙傳東向跪受,還置於案。通禮跪啓請執圭俯伏興四拜,上執圭興行四拜禮訖。通禮導詣祗迎位西向立,尙傳各捧冊函寶盝以出。通禮啓請鞠躬,過則啓請平身,上祗迎訖。通禮跪啓禮畢,尙傳捧冊寶,各安於腰彩轝,細仗鼓吹前導,尙傳及都提調以下隨之。通禮跪啓請釋圭,上釋圭。通禮跪啓請乘輿,上乘輿。義浩曰,還內後,當依節目解嚴,而聚散之際,易致紛撓,姑爲從便食代之意,分付,何如?上允之。駕出集禮門,由肅章門·進善門,入萬寧門。仍命還內問安,勿爲之。諸臣少退,有頃時至,通禮啓請外辦,上乘輿出萬寧門,由進善門·肅章門,入集禮門,通禮前導,至降輿所,通禮啓請降輿,上降輿。通禮啓請執圭,上執圭,入殿內陞座。贊儀唱宗親·文武百官四拜,在位百官,行四拜禮訖。代致詞官,進當座前致詞訖,還復位。贊儀唱宗親文武百官四拜,百官復行四拜禮。傳敎官進當座前,跪啓傳敎,贊儀唱百官跪,百官跪,宣敎官,入就位宣敎訖。贊儀唱百官四拜,百官行四拜禮。贊儀唱百官跪搢笏,三叩頭山呼,宗親·文武百官·軍校·樂工,拱手加額曰千歲,凡三呼訖。贊儀唱出笏四拜,宗親·文武百官,出笏行四拜禮。宣箋官,入就位宣箋訖。典儀進詣階上,請以禮物付攸司,仍降復位。通禮跪啓禮畢。判府事李時秀,右議政金觀柱進前奏曰,日辰良吉,親上禮成,慈德益隆,聖孝冞光。臣等歡祝之忱,不可以形容仰達,而早朝動駕,勞動旣多,望體若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。時秀等降復位。兼戶曹判書李晩秀進前奏曰,宣政殿行閣,今方修改,而門戶浩多,懸板,將使檢校直閣徐榮輔書進,而仁政殿殿宇題額,朝臣中亦無能書者,竝令榮輔,一體書進,何如?上曰,依此爲之,可也。晩秀退出。通禮啓請釋圭,上釋圭。通禮啓請乘輿,上乘輿,出集禮門,由建陽門入宣化門還內,諸臣以次退出。
上在昌德宮。停常參·經筵。
藥房提調尹光普,行右承旨任希存啓曰,親上冊寶,聖孝冞光,臨殿受賀,勞動旣多。伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李溏啓曰,合辭方張之時,兩司無詣臺之員,事甚未安,除在外·試所進去·未署經外,未肅拜·呈告人員,竝卽牌招,何如?傳曰,允。
李溏啓曰,明日再明日,禧陵忌辰祭齋戒,正日相値,視事頉稟之意,敢啓。傳曰,知道。
李溏啓曰,備邊司郞廳來言,今日賓廳日次,而左議政徐龍輔在外,右議政金觀柱有身病,不得來會云矣,敢啓。傳曰,知道。
李溏啓曰,事變假注書金履秀,身病猝重,勢難察任,今姑改差,何如?傳曰,允。
傳于李溏曰,禮房承旨馳詣宗廟·景慕宮,奉審摘奸以來。
備忘記,惠山僉使李海範,阿吾地萬戶宋明眞下直,各長弓一張,長箭一部,片箭一部,筒兒一箇賜給。
傳于李溏曰,都承旨許遞,前望單子入之,待下批,牌招察任。
都承旨前望單子入之,金勉柱落點。
注書洪在敏病,代以金鐮爲假注書。
李溏啓曰,行大司憲李書九牌不進,執義韓興裕,持平姜時煥試所進,掌令姜文會·蔡弘直在外,持平柳季麟未署經,監察茶時之意,敢啓。傳曰,知道。
以大司諫閔昌爀,司諫玄重祚,正言鄭時善牌不進罷職傳旨,傳于李溏曰,只推。
金履秀改差,代以安尙默爲事變假注書。
傳于李溏曰,左副承旨批下,與不爲仕進承旨,卽爲牌招。
傳于李溏曰,同副承旨與回榜人入侍。
傳于李溏曰,右承旨許遞,前望單子入之,待下批,牌招察任。
承旨前望單子入之,朴瑞源·金在昌·申絢·安策落點。
兵曹口傳政事,副護軍金宗善。
李溏,以奎章閣言啓曰,今日臣等,請出大王大妃殿冊寶,奉安于宙合樓之意,敢啓。傳曰,知道。
李溏,以宗簿寺提調意啓曰,璿源譜略進上,以幾件封進,而五處璿閣奉安,依例以全秩爲之乎?敢啓。傳曰,竝依近例爲之。
李溏,以兵曹言啓曰,上號都監別單判付內,依乙卯年例,分等施賞事,命下矣。玉冊腰輿領陪部將兼司僕孫英,玉寶彩輿領陪部將羽林衛李元植,排案床及儀仗領去部將內禁衛孫鳳逵等處,依乙卯年例,各木一疋布一疋施賞之意,敢啓。傳曰,知道。
李溏,以兵曹言啓曰,今二月各廳堂下武臣朔試射,臣曹連因有故,不得爲之之意,敢啓。傳曰,知道。
李溏,以兵曹言啓曰,訓鍊院加設僉正李東煥,素患痰癖之症,近益添劇,無望供職,呈狀乞遞,依例減下,何如?傳曰,允。
李溏,以武一所試官意啓曰,臣所今日平明開場,柳葉箭自雨字半字,仍爲試取之意,敢啓。傳曰,知道。
李溏,以武二所試官意啓曰,今日臣所平明開場,自霜字半字,柳葉箭·講書試取之意,敢啓。傳曰,知道。
李溏,以武一所試官意啓曰,臣所今日柳葉箭應射擧子,自雨字半字至崑字半字五百七十五人內,八格十三人,昨日入格五十人,合爲六十三人矣。柳葉箭今已畢試,鐵箭自天字,鱗次試取,而元防牌外,加設一防牌之意,敢啓。傳曰,知道。
李溏,以武二所試官意啓曰,今日臣所柳葉箭,自霜字半字,至奈字半字,應射擧子九百六十四人內,兩技入格十九人,單技入格十七人,而柳葉箭今已畢試,鐵箭自天字,依近例,以兩防牌試取,隨其入格,兼試講書之意,敢啓。傳曰,知道。
李溏,以武一所試官意啓曰,臣所今日鐵箭應射擧子,自天字至宿字半字六百七十人內,入格八十一人矣,日暮姑停之意,敢啓。傳曰,知道。
李溏,以武二所試官意啓曰,今日臣所鐵箭,自天字至張字應射擧子八百人內,三技入格五人,兩技入格三十四人矣,日暮姑停之意,敢啓。傳曰,知道。
領敦寧金祖淳箚曰,伏以邦籙無疆,大王大妃殿加上尊號之禮誕擧,是禮也,國朝四百年,惟今日之休,莫與匹焉。八域含生之類,頌慈烈之被萬世,感聖孝之冠百王,莫不攢手蹈足於喜氣歡聲之中。猗歟盛哉?仍念臣,猥以樂章之製進,遽蒙錫馬之恩旨,誠不勝踧踖慙悚之至。夫歌詠簾帷之嵬化,被載管絃之雅音,實文苑之所共榮,而微臣之千載一値者也。承命以來,爲龍爲光,然才識菲薄,其諸刻畫聲光,舖張功德者,殊未有一唱三歎之美。方訟死罪之不暇,又何寵賚之可與?書垂懋賞之訓,詩著不稱之譏,玆豈非盛世之所當塡而賤心之所當懷懼也?輒敢略綴文字,仰暴情懇。伏乞聖明,亟賜收還,以重賞典焉。取進止。答曰,省箚具悉卿懇。卿其勿辭,安心領受。仍傳于金在昌曰,此批答,遣史官,傳諭于領敦寧。
左副承旨朴宗來疏曰,伏以日吉辰良,縟禮誕成,慈烈丕闡,聖孝益光,歡聲喜氣,達于四方。臣於此時,幸逢千一之慶,獲忝邇列之班,昵陪御座,與覩盛儀,只切執事之爲榮,初無寸勞之可紀,而昨伏見賞典傳敎,晉資之命,混及臣身,臣誠驚惶震懍,不知措躬之所。夫國之有慶賞,所以勵世磨鈍,而二品峻秩,亞於卿月,命德之器,尤宜難愼。今乃一朝加之於無似賤臣,比之於敦匠之勞,視之若循序之職,豈不大有乖於聖朝惜名器之義哉?臣本空疎鈍劣,百無技能,通籍三十餘年,居然顚髮種種,而樗櫟之材,自知朽棄,鳧雁之跡,不足少多,久矣。近年以來,偏蒙我聖上拂拭陶鎔之恩,內而淸要,外而藩臬,颺躐兜攬,踰溢涯分,每中夜點檢,感涕盈襟,誠不知何以致此也。今者所被,尤是臣宿昔期願之所不及,則服之不衷,災之聚也,負而且乘,寇之門也。臣雖至愚,粗聞古訓,何敢徒侍寵渥,晏然冒受,仰累一初官人之政哉?職在夙夜,不敢遲待,略控短章,仰暴微悃。伏乞聖慈,俯垂諒察,亟命收還臣新授資秩,以重公器,以安賤分,不勝幸甚。臣無任云云。答曰,省疏具悉。卿其勿辭,卽爲肅命。
甲子二月二十九日辰時,上御重熙堂。同副承旨與回榜老人入侍時,同副承旨李溏,假注書金鐮,別兼春秋洪秉喆·趙雲翊,以次進伏。回榜老人,進詣階下,上命使之肅拜,仍敎曰,肅拜時,以一坐再至爲之。溏承命出分付。引儀唱行禮訖,仍命入侍。上曰,姓名陳之。對曰,咸相益矣。上曰,年幾何?對曰,八十一歲矣。上曰,筋力何如?對曰,姑爲强健矣。上曰,眼視何如?曆書小註亦看得否?對曰,眼視不至太昏,曆註分明者,可以看得矣。上曰,子與孫爲幾人,年歲爲幾何?對曰,有子二人孫四人,子震熙年五十五,景熙年四十五,孫年三十,年二十一者,今方待令,其下又有年十七,年十二者矣。上曰,族屬有何人耶?對曰,同姓甚稀罕,別無可達者矣。上曰,甲子年科名爲何?對曰,觀武才科,以禁軍登第矣。命先退,仍命溏書傳敎曰,左承旨·右副承旨竝許遞,前望單子入之,待下批,牌招察任。又命書榻敎曰,大王大妃殿進御柱枝養胃湯前方中,去唐木香,加蘇子·白芥子·杏仁各一錢,自今日五貼式,日次製入。又命書榻敎曰,惠慶宮進服交感蔘吉飮,自今日一貼式煎入。仍命退,諸臣以次退出。
上在昌德宮。停常參·經筵。
申絢啓曰,行大司憲李書九未肅拜,執義韓興裕,持平姜時煥試所進,掌令姜文會·蔡弘直在外,持平柳季麟未署經,監察茶時之意,敢啓。傳曰,知道。
安策啓曰,禁衛營將官來言,今日本營軍兵,日次私習云矣,敢啓。傳曰,知道。
安策啓曰,御營廳將官來言,今日本廳軍兵,日次私習云矣,敢啓。傳曰,知道。
朴瑞源啓曰,來初五日,朝參日次,而國忌正日相値,頉稟之意,敢啓。傳曰,知道。
安策啓曰,事變假注書安尙默,時無職名,令該曹,依例付軍職,冠帶常仕,何如?傳曰,允。
傳于金勉柱曰,吏曹堂上未差之代,前望單子入之,待下批,牌招察任。
吏曹參判前望單子入之,李勉兢落點。
朴瑞源啓曰,今此元陵忌辰祭獻官望中,時無職名人,令該曹,口傳付軍職,何如?傳曰,允。
傳于金勉柱曰,都承旨·左承旨·右承旨·左副承旨·右副承旨·同副承旨入侍。
安策,以武一所試官意啓曰,本所參試官李錫祜,身病猝重,萬無赴試之路。莫重試事,參試官,不可不備員,令政院,卽速稟旨變通,以爲備員之地,何如?傳曰,允。
安策啓曰,因武一所草記,參試官李錫祜,身病猝重,萬無赴試之路,令政院,稟旨變通事,允下矣。原望筒中,所當改付標以入,而李尙愚·趙晉和竝在外,無以備員受點,令該曹,更爲擬入,何如?傳曰,允。
以武一所參試官金處巖牌不進罷職傳旨,傳于安策曰,只推。
傳于朴瑞源曰,今番大王大妃殿加上尊號時,玉冊差備中官金完碩·金性完,玉寶差備中官劉仁樟·方得賢,竝半熟馬一匹賜給,尙傳金性彦加資,資窮則熟馬一匹面給,玉冊差備中官金陽馥等,竝兒馬一匹賜給,贊儀任藗,守令除授,東西唱引儀趙明益·成海默,代致詞官兼引儀高景漢,竝相當職調用,日官池景泌·池景興,竝相當職調用,奏時官等,竝高品付料,禮曹書吏安一得,通禮院書員陳興基竝帖加,其餘寫字官·忠贊衛·政院禮房書吏,禮曹通禮院下人,典樂佾舞·工人等,依判下施賞。
兵曹口傳政事,護軍洪義浩·任希存。
朴瑞源,以奎章閣言啓曰,卽接內需司牒報,則咸興·永興兩本宮四月別大祭時,造燭封香吉日,今月十六日辰時,衣襨·香燭·祭品奉詣吉日,同月十七日卯時俱吉云,以此日時擧行之意,敢啓。傳曰,知道。
朴瑞源,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
朴瑞源,以禮曹言啓曰,毓祥宮展拜,每年季春取稟事,曾有英廟朝受敎矣。展拜吉日,以何間推擇乎?敢稟。傳曰,以望前後擇入。
朴瑞源,以禮曹言啓曰,以毓祥宮展拜取稟草記,傳曰,望前後擇入事,命下矣。展拜吉日,令日官池景興推擇,則今三月十一日·十七日·二十日俱吉云,而十一日,生進放榜相値,十七日,再揀擇相値,以何日定行乎?敢稟。傳曰,以二十日爲之,而延祐宮·宣禧宮·藏譜閣·懿昭廟,亦當展拜,以此磨鍊,可也。
安策,以兵曹言啓曰,今三月初七日聖上春秋鼎盛,親總庶政,養隆長樂,慈德彌光,大王大妃殿加上尊號合二慶慶科庭試別試武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣。今番則何以爲之,而處所以何處擧行乎?敢稟。傳曰,處所以春塘臺,親臨磨鍊。
宋策,以司僕寺提調意啓曰,今此庭試,卽日唱榜事,命下矣。文武科新恩所騎,例給本寺馬,而在前如此之時,文科全一榜,武科只給甲乙科矣,今亦依此磨鍊之意,敢啓。傳曰,知道。
安策,以司僕寺提調意啓曰,內寺所在法鞍錢中一百二十兩四錢,依下敎,移送別軍職廳之意,敢啓。傳曰,知道。
安策,以訓鍊都監言啓曰,今此慶科庭試武科時,本局軍兵及武藝廳中直赴殿試與會試之類,竝別單書入之意,敢啓。傳曰,知道。
安策,以禁衛營言啓曰,今此慶科庭試武科殿試時,本營將校·軍兵中,直赴應試之類,別單書入之意,敢啓。傳曰,知道。
安策,以御營廳言啓曰,今此慶科庭試武科殿試時,本廳將校中直赴應試人,依定式,別單書入之意,敢啓。傳曰,知道。
安策,以摠戎廳言啓曰,今此慶科庭試武科殿試時,本廳所屬坡州·長湍別驍士直赴應試人,別單書入之意,敢啓。傳曰,知道。
安策,以武一所試官意啓曰,臣所今日平明開場,鐵箭自宿字半字,仍爲試取之意,敢啓。傳曰,知道。
安策,以武二所試官意啓曰,今日臣所平明開場,自寒字,鐵箭·講書仍爲試取之意,敢啓。傳曰,知道。
安策,以武一所試官意啓曰,臣所今日鐵箭應射擧子,自宿字半字至雨字半字一千一百人內,入格一百二十一人矣,日暮姑停之意,敢啓。傳曰,知道。
安策,以武二所試官意啓曰,今日臣所鐵箭,自寒字至霜字半字應射擧子一千一百八十人內,三技入格五人,兩技入格六十四人矣,日暮姑停之意,敢啓。傳曰,知道。
右議政金觀柱箚曰,伏以寶牒耀煌,慈徽揄揚,縟禮順成,聖孝彌光,蹈忭之忱,帀域惟均。仍念臣頃陳一箚,仰暴微悃,冀蒙聖慈,特垂曲諒之恩,不圖忱誠未格,兪音終靳,臣方惶惕隕越,靡所容措。玆於夢想之外,以都監勞勩晉錫之典,亦及於臣,臣不勝瞿然惶恧之至。臣自叨都提擧之任,賤疾益添,筋力澌頓,董飭之役,末由自强,前後竭蹶赴審,厪一再而止耳,揆以義分,罪固難逭,而賞於何有?噫,明主尙愛嚬笑,聖朝宜愼匪頒,臣於是役,曾無絲毫可紀之勞,而乃與彼夙夜監董諸臣,混被賞典,則豈不於實爽甚,而於分惶蹙矣乎?玆敢略入文字,仰露衷悃,伏願聖上,俯賜鑑諒,特令還收臣所被恩命,以戒倖賞,以安微分焉。取進止。答曰,省箚具悉卿懇。卿其安心勿辭,卽爲領受。仍傳于安策曰,此批答,遣史官,傳諭于右議政。
甲子三月初一日辰時,上御觀物軒。都承旨·左承旨·右承旨·左副承旨·右副承旨·同副承旨入侍時,行都承旨金勉柱,左承旨李溏,右承旨朴瑞源,左副承旨金在昌,右副承旨申絢,同副承旨安策,假注書金鐮,別兼春秋洪秉喆·趙雲翊,以次進伏訖。溏讀奏平安監司金文淳啓本安州牧反庫事,瑞源讀奏平安監司金文淳今春中江開市時物貨發賣成冊上送事。上又下前入啓公事,分授諸承旨讀奏,仍命分書判付訖。命退,諸臣以次退出。
上在昌德宮。停常參·經筵。
申絢啓曰,行大司憲李書九未肅拜,執義韓興裕,持平姜時煥試所進,掌令姜文會·蔡弘直在外,持平柳季麟未署經,監察茶時之意,敢啓。傳曰,知道。
申絢啓曰,禁衛營將官來言,今日本營軍兵,日次私習云矣,敢啓。傳曰,知道。
申絢啓曰,御營廳將官來言,今日本廳軍兵,日次私習云矣,敢啓。傳曰,知道。
金勉柱啓曰,明日懿昭墓忌辰祭齋戒,初四日初五日元陵忌辰祭齋戒正日,初六日大報壇祭齋戒,初七日殿座,初八日初九日昭寧園忌辰祭齋戒正日相値,視事頉稟之意,敢啓。傳曰,知道。
傳于金勉柱曰,右承旨·同副承旨許遞,前望單子入之,待下批,牌招察任。
承旨前望單子入之,洪義浩·金宗善落點。
金勉柱啓曰,假注書金鐮,身病猝重,勢難察任,今姑改差,何如?傳曰,允。
金鐮改差,代以鄭觀綏爲假注書。
傳于金勉柱曰,發遣吏郞,諸執事淸齋與否,摘奸以來。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
洪義浩,以兵曹言啓曰,今三月二十日大駕詣毓祥宮展拜,延祐宮展拜,宣禧宮展拜,藏譜閣展拜,懿昭廟展拜時,何營軍兵隨駕,何營軍兵留陣,禁軍及馬·步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍八哨,馬軍三哨,大將率領,全屬先廂,禁衛營鄕軍五哨,騎士三番,御營廳鄕軍三哨,禁將都領,全屬後廂,御營大將,率該營步軍二哨,騎士二番,摠戎廳受料軍留陣,禁軍三番隨駕,餘軍留營置之,可也。
洪義浩,以兵曹言啓曰,上尊號時各差備忠贊衛別單判付內,依乙卯年例,施賞事,命下矣。忠贊衛金繼福等十四人,依乙卯年例,各木一疋施賞之意,敢啓。傳曰,知道。
洪義浩,以訓鍊都監言啓曰,今三月初三日大報壇祭肄儀時,因兵曹節目,北營標下軍三十五名,軍餉色十五名,北營入直千摠白東運率領,拱北門外排立作門,雜人馬一切嚴禁,事畢後,還入直所,而竝待標信擧行之意,敢啓。傳曰,知道。
洪義浩,以武一所試官意啓曰,臣所今日平明開場,鐵箭自雨字半字,仍爲試取之意,敢啓。傳曰,知道。
洪義浩,以武二所試官意啓曰,今日臣所平明開場,自霜字半字,鐵箭·講書,仍爲試取之意,敢啓。傳曰,知道。
洪義浩,以武一所試官意啓曰,臣所今日鐵箭應射擧子,自雨字半字,至崑字半字五百八十五人內,入格一百十人,前二日入格二百二人,合爲三百十二人,柳葉箭入格爲六十三人,都合三百七十五人矣。鐵箭今已畢試,入格擧子,鱗次試講之意,敢啓。傳曰,知道。
洪義浩,以武一所試官啓曰,臣所今日應講擧子三百七十五人內,入格五十三人,未及試講二百八十二人矣,日暮姑停之意,敢啓。傳曰,知道。
洪義浩,以武二所試官意啓曰,今日臣所鐵箭,自霜字半字,至珠字半字應射擧子六百四十人內,三技入格六人,兩技入格九十二人矣,日暮姑停之意,敢啓。傳曰,知道。
上在昌德宮。停常參·經筵。
申絢啓曰,行大司憲李書九未肅拜,執義韓興裕,持平姜時煥試所進,掌令姜文會·蔡弘直在外,持平柳季麟未署經,監察茶時之意,敢啓。傳曰,知道。
傳〈于〉金宗善曰,禮房承旨馳詣懿昭墓,奉審摘奸,仍詣先蠶壇,奉審摘奸以來。
傳于洪義浩曰,左承旨·同副承旨入侍。
洪義浩啓曰,假注書鄭觀綏時無職名,令該曹,依例口傳付軍職,冠帶常仕,何如?傳曰,允。
以承文院致詞官副正字趙良鎭別單,傳于金勉柱曰,陞六。
金宗善啓曰,失火單子之自京兆捕廳,趁卽來呈,自是規例,而今日樂器造成廳假家失火後,本廳草記及捕廳單子,申前來呈,京兆尙不呈單,擧行之稽忽,殊極駭然。當該漢城府堂上推考,郞廳及當部官員,所當重勘,而本院請推之外,無他可施之罰,何以爲之?敢稟。傳曰,允。拿處。
金宗善,以社稷樂器造成廳言啓曰,本廳堂上掌樂院提調趙鎭寬,旣已罷職,其代令該曹,卽爲差出,使之察任,何如?傳曰,飭已施,敍用竝仍任,籌司·惠堂,亦竝仍任。
金宗善,以敦寧府言啓曰,大王大妃殿加上尊號已過矣。卽當記載於御牒及王妃世譜,依例修正,而今因式年,設廳修正與別設廳擧行,何以爲之乎?敢啓。傳曰,不必別爲設廳,今年修正時,仍爲修正。
洪義浩,以兵曹言啓曰,本曹佐郞朴宗琦,身病猝重,屢度呈狀乞遞,宿衛重地,不可久曠,今姑改差,何如?傳曰,允。
洪義浩,以兵曹言啓曰,兼司僕將申啓文·趙惠鎭,俱以病難供職,呈狀乞遞,宿衛領軍之將,不可久曠,竝改差,番次苟艱,依例口傳差出,何如?傳曰,允。
兵曹口傳政事,以金煐·李甲會爲兼司僕將。
洪義浩,以訓鍊都監言啓曰,今此慶科殿試時,本局所管直赴人及應頉之類,別單纔已啓下,而其中武藝廳曺世佑,辛酉春等試射時,直赴會試,癸亥遭故,當在應頉,因該廳成冊中不書,以致落漏,故追成別單書入,而該廳頭目,不能審愼,有此做錯,其在懲後之道,不可仍置,令攸司科治,臣亦有不審之失,惶恐待罪之意,敢啓。傳曰,知道。卿則勿待罪。
洪義浩,以武一所試官意啓曰,臣所今日平明開場,講書仍爲試講之意,敢啓。傳曰,知道。
洪義浩,以武二所試官意啓曰,今日臣所平明開場,自珠字半字,鐵箭·講書,仍爲試取之意,敢啓。傳曰,知道。
洪義浩,以武一所試官意啓曰,臣所今日應講擧子二百八十二人內,入格一百二十二人,未及試講四十六人矣,日暮姑停之意,敢啓。傳曰,知道。
洪義浩,以武二所試官意啓曰,今日臣所鐵箭,自珠字半字,至奈字半字,應射擧子三百三十四人內,三技入格二人,兩技入格二十八人矣。各技今已畢試,仍爲計劃,榜目修正之意,敢啓。傳曰,知道。
江原監司申獻朝疏曰,伏以今日,卽進號陳賀日也。日吉辰良,天晴氣朗,縟儀載擧,玉牒誕進,伏想百僚咸造,萬姓胥歡,而顧臣跡滯東隅,未參昕庭蹈舞之列,區區下懷,實不勝耿耿之至。仍伏念臣以寧越木運事,自速臺言,無論言之虛實,怨之有無,莫非臣不能事事之罪,陳疏首實,恭俟嚴勘。伏承今二月二十五日承政院成貼有旨,有省疏具悉,誠如卿言信好矣,益加察飭,俾無一民之貽弊,卿其勿辭察任之命,臣雙擎九頓,感惶冞切。洪惟我聖上,光承寶位,夙夜一念,篤於愛民,發於政令之間,形諸絲綸之上者,至誠惻怛,可感豚魚。凡在守土任事之臣,孰不欲竭誠效能,對揚其萬一,而若臣者,以才則儱侗蔑稱,以識則愚迷難化,已於八百株斫運,有此民怨之載路,至煩臺評之登聞,則於此,可以見僨誤之失矣。前日寧越之木,雖曰幾盡流下,又自營建所,有三十七株柱樑等木加分定之事,論其尺度圓經,則比前分定,不啻倍重。臣始見關文,心以謂東民之力,雖已疲矣,而莫重殿宇之役,若以柱樑之不得,或至停撤之境,則豈有如許事面乎?卽爲發關各邑,分定其株數,使之各各探求矣。列邑守宰,擧皆彈竭奔走,或得於本邑境內,或得於隣邑山中,或有先爲動民,運致山下之邑,或有姑爲斫置,考尺報來之邑,故臣果以各借民力,運致近水處,使之待水漲流下,而此亦巨役也。合度之木,不在於近水平夷之地,必在於高峯絶頂之上,懸崖斷壑之中,則若是至大之木,其所運出,誠非猝乍間事也,必也動一邑之民,費屢日之力,然後始可以運致於水邊矣。然則爲役之巨,勞民之功,比寧越之役,亦不輕焉,而況時値春耕,實有妨農之慮。臣方以此,晝夜思度,若無方便之策,無以仰副我聖上如傷若保之盛念,雖欲强而令之,督而運之,又不知有何等民怨之出自何處,則亦不敢信心直行,百爾思量,計無所出,此固臣衷情之悶迫者,而伏況莊陵奉審,每在仲春,將發之際,引義中撤,竝與行部,而尙今未果,此尤臣不職之罪也。玆又拜章自列,伏乞聖慈,諒臣情之難强,察臣罪之難貰,亟令鐫削臣職名,下臣司敗,以正其僨國事招民怨之罪焉。臣無任云云。答曰,省疏具悉。所引殊甚牽强,有司奉職之難,顧不在於官民兩便乎?卿何悻悻若是?奉審體重,行部亦關民事,卿其勿辭,速卽發巡。
兵曹,今月初七日慶科庭試別試武科殿試敎是時,原榜人及直赴會試人規矩,柳葉箭五矢百二十步一巡二中,直赴殿試人規矩,鐵箭三矢八十步,片箭三矢百三十步一巡一中,貫革五矢百三十步一巡一中,柳葉箭五矢百二十步一巡一中,鳥銃三柄一巡一中,講書粗以上,取一技落點。
甲子三月初三日辰時,上御觀物軒。左承旨·同副承旨入侍時,行左承旨洪義浩,同副承旨申絢,假注書鄭觀綏,別兼春秋金蓍根·趙雲翊,以次進伏訖。上命義浩,書傳敎曰,聞卿還歸鄕廬,予心差降。此際端揆又陳箚,請勉出卿,其意甚勤。卿則必欲不出,予則不忍捨卿,而端揆之言又如彼,於是乎屢日反復思量,爲予地莫如起卿,爲卿地亦莫如復出,以至朝象世道民國之事,亦莫不然。玆遣入侍承宣,申告至意,卿其勿復持疑,卽與上來,聽我面諭事,傳諭于左議政,仍傳命召。上曰,同副承旨持此傳敎,往傳于左議政所住處,仍爲偕來。又命書江原監司申獻朝疏批訖。義浩曰,今番賞典,或有遺漏人,則入稟事有下敎矣。承文院致詞官別單,以無乙卯年例之故,不爲入啓云,而近年慶禮時,奉御押致詞官,則皆蒙別單賞典云矣。上曰,此事,予欲提問矣,寫字官則有書啓,而致詞官之不入,事涉如何?且考乙卯之例,亦似有之矣。致詞官別單,依例書入事,分付,可也。義浩曰,生進放榜不遠,而臣適有所聞,敢此仰達矣。已去甲子進士人前同知趙相抃,卽嶺南靑松府人也。年今九十一歲,今年爲進士回榜,本府則據實牒報,而道臣不爲修啓,只令往呈京司之故,其孫上來,呈于禮曹,則禮曹以無營邑文報,難於登聞云。甲子榜,卽先臣同榜,而臣又年前,待罪靑松,屢見其老人矣。事甚稀貴,且近百歲老人事,有不可遲待營邑之往復,今番唱榜時,依例成給白牌之意,分付吏曹似好,故敢此仰達矣。上曰,依此爲之,可也。仍命退,諸臣以次退出。
上在昌德宮。停常參·經筵。
洪義浩啓曰,坐直承旨有時急稟達事,來詣閤外請對矣。傳曰,入侍。
洪義浩啓曰,宮城扈衛事,命下矣,標信請出之意,敢啓。傳曰,知道。
洪義浩啓曰,時原任大臣,有時急稟達事,來詣請對矣。傳曰,入侍。
金勉柱啓曰,諸承旨有時急稟達事,來詣請對矣。傳曰,入侍。
洪義浩啓曰,時原任閣臣,爲承候來待矣。傳曰,入侍。
金宗善啓曰,玉堂上下番,有時急稟達事,來詣請對矣。傳曰,入侍。
傳于金宗善曰,禮房承旨馳詣元陵,奉審摘奸,局內諸陵,一體奉審以來。
金勉柱啓曰,臣勉柱,以典牲署提調,大報壇節祭犧牲看品進去,下直之意,敢啓。傳曰,知道。
承旨前望單子入之,沈象奎落點。
兵曹,以李得濟爲左邊捕盜大將。
洪義浩啓曰,新除授左邊捕盜大將李得濟,卽爲牌招,傳授命召及大將牌·傳令牌,何如?傳曰,允。
傳于沈象奎曰,右承旨入侍。
禁府問事郞廳八員望,尹行直·金邁淳·洪奭周·金會淵·宋冕載·李好敏·尹尙圭·李晦祥。
傳于金勉柱曰,金吾堂上中老病人竝許遞,前望單子入之,待下批牌招,先參鞫後謝恩。
兵曹口傳政事,上護軍單趙鎭寬。
洪義浩,以武一所試官意啓曰,臣所副試官李健秀,方帶都監中軍,三試官申鴻周,方帶御營中軍,俱以扈衛赴陣,試官不備,無以開坐,合有變通之道,何以爲之?敢稟。傳曰,扈衛則兼中軍擧行,試官還爲進去。
沈象奎,以義禁府言啓曰,今此庭鞫時,假都事十員,令該曹,依例差出,何如?傳曰,允。
金勉柱啓曰,卽者吏曹郞廳來言,因禁府草記,假都事當爲差出,而判書·參議未差,參判李勉兢未肅拜,不得擧行云,參判卽爲牌招,何如?傳曰,允。
以漢城府失火單子,傳于李溏曰,三江民戶之被燒,至於一百四十餘戶之多,聞甚矜惻,恤典特令該廳,參量題給,發遣宣傳官,形止摘奸以來。
以漢城府甕里民家失火單子,傳于李溏曰,恤典一體題給,亦遣宣傳官,摘奸以來。
傳于洪義浩曰,宮城扈衛撤罷。
傳于洪義浩曰,軍士房承旨入侍。
以水原留守曺允大民家失火狀啓,傳于洪義浩曰,華城與他自別,方當農時,元恤典外,優爲題給,結構之方,另加顧助,從速奠接事,回諭。
傳于沈象奎曰,罪人吳載榮,還送捕廳,嚴加盤問,庭鞫姑罷,明日爲之。
沈象奎,以義禁府言啓曰,依下敎,罪人吳載榮,還送捕廳,而罪人李性世,則下本府之意,敢啓。傳曰,知道。
金宗善,以社稷樂器造成廳言啓曰,本廳磬役,因採玉之未及上來,姑末始役,而匠手所接假家,先爲措備,今日巳時量,玉匠假家三間,失火燒燼,而其他公廨與器械,幸免延及之患矣,敢啓。傳曰,知道。
洪義浩,以摠戎廳言啓曰,今此慶科庭試武科殿試時,本廳所屬直赴人應試別單,纔已啓下,而其中癸亥中旬入格直赴殿試人北漢別破陣李致尙,因該所成冊中不書,以致落漏,故更爲書入別單,而臣之不審之失,惶恐待罪之意,敢啓。傳曰,知道。卿則勿待罪。
洪義浩,以訓鍊都監言啓曰,今三月初四日內兵曹庭鞫時,因兵曹節目,出番軍二哨,各其將官率領,設布帳外排立,雜人一切嚴禁,事畢後,待標信罷出之意,敢啓。傳曰,知道。
洪義浩,以御營廳言啓曰,今此庭鞫時,依兵曹節目,罪人結幕處,出番鄕軍一哨,將官率領,嚴加排立,而事畢後,待標信罷出之意,敢啓。傳曰,知道。
沈象奎,以義禁府言啓曰,今此庭鞫時,罪人往來,例有軍兵排衛之事,令訓鍊都監擧行,何如?傳曰,允。
洪義浩,以訓鍊都監言啓曰,今此庭鞫時,因義禁府草記,罪人往來時,排圍軍一百名定送之意,敢啓。傳曰,知道。
洪義浩,以武一所試官意啓曰,臣所今日巳時量開場,講書仍爲試講之意,敢啓。傳曰,知道。
洪義浩,以武一所試官意啓曰,臣所應講擧子四十六人內,入格二十六人,前二日入格一百七十五人,柳葉箭·鐵箭兩技入格十一人,都合二百十二人矣。各技皆已畢試,修正榜目之意,敢啓。傳曰,知道。
洪義浩,以武二所試官意啓曰,臣所今方出榜詣闕,而三試官臣尹得逵,以禁軍別將,扈衛進去,故肅拜單子,不得同時書進之意,敢啓。傳曰,知道。
禁府罪人李唐揆不喩,李性世原情,罪人吳再永不喩,吳載榮原情,同日罪人李性世,與罪人吳載榮面質,罪人李性世,更招後刑問一次,訊杖第二十五度停刑,罪人吳載榮,更招後刑問一次,訊杖第二十五度停刑,與罪人李性世,罪人吳載榮,施威更招面質。
甲子三月初四日寅時,上御重熙堂。坐直承旨請對入侍時,行左承旨洪義浩,右承旨金宗善,假注書鄭觀綏,別兼春秋金蓍根·趙雲翊,以次進伏訖。上曰,請對之事,聞極驚駭,兩盜皆捉得云乎?義浩曰,俄聞禁軍所告及兵曹堂上來告之言,萬萬驚心。一賊雖已捉得,而一則失捕云矣。上曰,捉於何處?義浩曰,兩盜挾匕蒙草席,伏於仁和門外,現捉於禁軍,而一則挾匕踰墻而失捕云,豈不萬萬驚心乎?上曰,服色何如云耶?義浩曰,服色則未聞其如何,而禁軍問其所住,則自稱在鄕云矣。宗善曰,略聞其貌樣,則似鄕班云矣。上曰,宮城扈衛,從當爲之,而恐或騷擾民心矣。義浩曰,搜索之節,一時爲急,先加排衛,以防逃逸之患,而已捕之盜,爲先鞫問,好矣。上曰,爲先招致入直宣傳官,出給標信,調發闕內入直軍,把守宮墻內要害處,金虎門留門,兵判訓將及承旨許入,武藝別監,亦爲許入。義浩曰,左右捕將,待令于闕外,何如?上曰,可也。上命義浩曰,先爲出去,分付宣傳官,從容擧行。義浩承命先退。上仍命退,諸臣以次退出。
甲子三月初四日辰時,上御重熙堂。時原任大臣·玉堂上下番請對入侍時,行都承旨金勉柱,行左承旨洪義浩,右承旨金宗善,左副承旨李溏,右副承旨金在昌,記事官洪在敏,別兼春秋金蓍根·趙雲翊,判府事李時秀,右議政金觀柱,檢校提學金祖淳·李晩秀,原任直提學鄭大容·南公轍·金近淳,檢校直閣沈象奎·朴宗慶·金邁淳,待敎朴宗薰,兵曹判書金達淳,副校理金會淵,修撰宋冕載等,以次進伏訖。時秀等曰,昨今風日不佳,聖體,若何?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,中宮殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀等曰,臣等猝地聞變,萬萬驚遑,顚倒入來,而駭憤之外,憂虞實無窮矣。觀柱曰,千萬意外,見此往牒所無之變,驚憤之忱,容有極乎?倉卒之際,罪人又有失捕者,不知危急之禍,伏在何地矣。上曰,豈有如許變怪事乎?時秀曰,雖有失捕者,亦有旣捕者,則事體異他,得情甚急,鞫問之擧,不容少緩矣。上曰,親鞫爲之。義浩曰,處所何處爲之乎?上曰,肅章門爲之。時秀曰,日候乖宜,御門訊囚,甚非節宣之道,且庭鞫與親鞫,別無所間,則以庭鞫擧行,恐好矣。上曰,庭鞫則何處爲之乎?義浩曰,內兵曹例爲設行矣。祖淳曰,日候如此,不必以親鞫,而以庭鞫爲之,恐無不可矣。上命書傳敎曰,庭鞫爲之。又命書榻敎曰,時原任大臣命招,金吾堂上·兵曹判書·三營門將臣·左右捕將·兩司諸臺竝牌招。觀柱曰,今當庭鞫之時,捕廳似多擧行之事,而左捕將任嵂,以眼病不能視物,卽同朝之所知,姑爲改差無故人,使之擧行,何如?上曰,許遞,御將兼察,可也。義浩曰,兼察左邊捕將李得濟,卽爲牌招聽傳敎,何如?上曰,依爲之。竝出擧條會淵·冕載曰,近來閽禁蕩然,全不警飭,雖以今番事言之,其常時不能檢察之罪,在所難免,兵曹入直堂郞,不可無警,當該堂上,施以罷職之典,郞廳拿問處之,何如?上曰,依爲之。出擧條時秀曰,當此無前之大變,人心之波蕩無比,弘濟之方,專在於老成之人。臣意則兩大臣,更加別諭敦召,則此時,似不得如前固守矣。觀柱曰,判府事所奏誠然矣。時秀曰,禁軍番將,聞有執捉之文書,而承旨督納,則番將不肯納之云,卽爲招入現納,恐不可已矣。上曰,招入現納,可也。義浩承命捧入。時秀等曰,觀此列錄,專出於網打搢紳之凶謀祕計矣。會淵曰,鞫事之不容少緩,旣有奏達,而旣捕之賊,其所盤問,一時爲急,卽速窮覈,毋至生奸之患,是臣區區之望也。義浩曰,推考房承旨在外,何以爲之乎?上命書榻敎曰,奉命在外承旨許遞,前望單子入之,待下批,牌招察任。宗善曰,元陵忌辰祭傳香後,奉審摘奸,則局內諸陵,自當一體奉審,今亦依例爲之乎?上曰,當下敎矣。仍命退,諸臣以次退出。
甲子三月初四日午時,上御重熙堂。右承旨入侍時,右承旨沈象奎,記事官韓用儀,別兼春秋洪秉喆·徐有恂,以次進伏訖。上曰,庭鞫何承旨進去乎?象奎曰,推考房,例爲進去,而小臣未肅拜之前,他承旨以代房,已爲進去,肅拜之後,則設鞫方張,故不敢進去矣。上曰,推考房進去,可也。上曰,下番下往領府事·左議政處,以今國有變怪,異於他時,卽爲上來事,口傳傳諭,可也。有恂曰,先往何大臣處乎?上曰,從便爲之,可也。象奎曰,書出文蹟乎?上曰,不必書出矣。有恂曰,先退出去乎?秉喆曰,下番先退,則不成筵體矣。上曰,入侍退出後,下去,可也。上曰,獄情務從嚴祕,而加刑發捕等事,輒以口傳入稟,何也?此後則愼密爲之,可也。仍命退,承史以次退出。
甲子三月初四日酉時,上御重熙堂。軍士房承旨入侍時,行左承旨洪義浩,記事官韓用儀,別兼春秋洪秉喆·金蓍根,以次進伏訖。上曰,庭鞫罪人,已爲加刑乎?義浩曰,李哥罪人,加刑二十五度,推案今將修正以入,而吳哥罪人,今方加刑云矣。上曰,宮城扈衛,爲弊不少,且今則不必爲之,故已爲撤罷矣。近日門禁解弛,此非但兵曹之責,承宣亦爲察飭,可也。仍命書判付,義浩承書訖。仍命退,承史以次退出。
上在昌德宮。停常參·經筵。
藥房提調尹光普,副提調金勉柱啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,本廳軍兵,日次私習云矣,敢啓。傳曰,知道。
洪義浩啓曰,備邊司郞廳來言,今日賓廳日次,而國忌正日相値,不得來會之意,敢啓。傳曰,知道。
沈象奎啓曰,時原任大臣,有稟達事,率金吾諸堂·兩捕將請對矣。傳曰,入侍。
金宗善啓曰,在前親臨庭試時,有宗宰磨鍊入侍之例,今番則何以爲之?敢稟。傳曰,依例磨鍊。
傳于金宗善曰,領府事入侍事,遣史官,傳諭。
傳于金宗善曰,今聞史官回奏,驅馳之餘有愼節,今日則難以登筵云。今夜還第調理,明日入侍事,更遣史官,傳諭于領府事。
金宗善啓曰,左議政徐龍輔,又使錄事,來納命召,何以爲之?敢稟。傳曰,遣史官,還傳命召。
傳于金宗善曰,發遣吏郞,諸執事淸齋與否,摘奸以來。
別兼春秋徐有恂狀啓,臣於本月初四日午時量,敬奉聖敎,當日亥時量,馳到傳諭于楊根郡西始面蹄灘里領中樞府事李秉模所住處是白乎,則以爲當此之時,他不暇顧,今方馳詣近京之地云矣。臣則左議政徐龍輔所住處傳諭次,轉向砥平縣緣由,竝以馳啓云云。踏啓字。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
金宗善,以禮曹言啓曰,卽接永禧殿官員等所報,則今初七日慶科庭試時,本殿令·參奉,俱爲觀光云矣。莫重之地,不可曠直,假官,依定式,令吏曹,以成均館官員口傳啓下,以爲代直之地,何如?傳曰,允。
洪義浩,以兵曹言啓曰,今此慶科庭試別試武科殿試時,直赴殿試人及直赴會試人應試別單,書入之意,敢啓。傳曰,知道。
洪義浩,以兵曹言啓曰,閽禁申飭,何等嚴重,而今番罪人之冒稱禁旅,變服攔入於敦化東挾者,事係無前變怪,而身爲門將,不能覺察,萬萬驚駭,伊日該門入直守門將車億萬,令該府,拿問重勘,雖以入直禁軍將言之,當番禁旅之逐名點察,法意何如,而罪人之混入者,不能趁時摘發,不可以畢竟捕捉,有所寬恕,當該番將李秀林罷職,正領等,自臣曹,嚴棍懲勵,何如?傳曰,允。
洪義浩,以訓鍊都監言啓曰,今三月初七日大報壇祭時,因兵曹節目,北營標下軍三十五名,軍餉色軍十五名,北營入直別將李顯宅率領,拱北門外排立作門,雜人馬一切嚴禁,事畢後,各還直所,而竝待標信擧行之意,敢啓。傳曰,知道。
李溏,以賑恤廳言啓曰,謹依傳敎,西部甕里中契下契麻浦契,南部西氷庫一契·豆毛浦契失火民戶,大戶十五間以上十三戶,各米七斗,錢二兩,空石二十立,中戶十間以上六十七戶,各米五斗,錢二兩,空石十五立,小戶五間,以上一百六十一戶,各米三斗,錢一兩空石十立,殘·獨戶四間以上八十五戶,各米二斗,錢一兩,空石十立,合米七十一石十四斗,錢四百六兩,空石三千七百二十五立,分遣郞廳,參量題給之意,敢啓。傳曰,知道。
甲子三月初五日午時,上御重熙堂。時原任大臣,率金吾諸堂·兩捕將請對入侍時,右承旨沈象奎,記事官韓用儀,事變假注書安尙默,別兼春秋洪秉喆·金蓍根,判府事李時秀,右議政金觀柱,左捕將李得濟,右捕將李仁秀,以次進伏訖。時秀曰,日氣快晴,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,推案昨已見之,而今日請對何故也?時秀曰,謹當仰奏矣。罪人移送捕廳之後,有不可不仰稟者,而罪人所供,至凶絶悖,臣等二人見之,而金吾諸堂,亦不得見,故請對啓辭,雖以率金吾諸堂請對,而金吾堂上,有難遽入,今方待令於閤外,使之入侍乎?上曰,入侍,可也。尙默承命出,與判義禁趙鎭寬,知義禁金達淳,同義禁宋銓·徐瀅修,偕入進伏。時秀曰,今番獄情,閃忽凶慝,致有聖心之驚動,下情實萬萬憤痛,而蓋此兩罪人,獰頑無比,昨日嚴問之下,惟事抵賴,不爲輸款,自上有下捕廳之敎,故一罪人,移送捕廳矣。今日早朝,兩捕將有二次錄送者,可謂滿朝盡入,而其所爲說,乃萬古所無之不道語也,其爲驚心痛骨,當復如何?昨日渠之纏帒中所謂貼冊,已經御覽,渠之奸謀凶計,此實肯緊,而蓋其設心,欲以此一番播傳,以爲疑亂一世,眩惑耳目,以至於身犯極凶之罪,究其情節,萬剮猶輕矣。渠旣身犯罔赦之罪,則渠亦自知其當死,而但渠之妖計則有之,初則欲爲終始抵賴,及至捕廳,有若直招樣者然,始發此說,以至遲晩者,尤極凶獰矣。捕廳之所錄送者,非一通捧招也,見其滿朝之盡入其中,不勝驚懍,爲先隨其所供,急急雜錄,雖無先後次序,大抵以窮凶極惡不道之語遲晩,而有同參主張,內應外應等語,幾於傾朝盡入,其所云誰爲參涉,誰爲和應者,語雖有輕重緊歇淺深之分,而有若與渠同參爛熳者然,此欲爲驚動朝廷,網打搢紳之計也。上曰,此其爲計,蓋欲網打朝紳,而此漢所爲,尤極巧惡矣。時秀曰,兩罪人,自是同心,而原無二致矣。渠之所犯,極凶絶悖,於莫重之地,乃以某某同參,某某和應,某某主張爲說,究厥情狀,明知其專出於誣罔疑眩之計也。臣等之驚心,已無可達,然若以驚心,而惟事究覈,漸至蔓延,則滿朝波盪,適中其凶計矣。雖其所供,誣及滿朝,其在捕將之職,惟當依其供招,不敢隱諱,而若如是,則渠將惟意誣罔,旣嗾一人,又嗾一人,連綿相屬,朝廷之上,殆無餘人,而世道朝象,將不知稅駕之所矣。大抵鞫案,非但大臣見之,承宣·問郞·兩司諸臺之參坐者,例皆輪見,而至於此供,則決不可煩人耳目,故臣等二人,獨爲取見矣。上曰,然矣。渠之爲此曲折,反覈嚴覈,期於得情,如有所言,更爲反覈究問,可也。時秀曰,此非幺麽一常賤所可獨辦,亦必有主張者矣。上曰,此亦嚴加鞫問,可也。時秀曰,鞫廳與捕廳,事體自別,鞫廳則參坐諸人,無不預聞其獄情矣。自鞫廳捧招,而其說若又如此,則末梢事,不知止泊之所,臣意則自捕廳,嚴問其誣罔網打之狀,得其實情,然後更問於鞫庭,恐合事宜,故俄與右相及諸禁堂相議,則皆以臣言爲是,而事係獄情,有不敢遽謂之誣招,故敢此求對,仰請處分,以此意,指揮兩捕將,何如?至於捕將所錄送者,不可不一經乙覽,故謹此封上,此外一通所供,繼當以入矣。上曰,然則以此意,捕將更爲取招以入,可也。罪人供招,捕將亦爲持入乎?得濟曰,未及修正矣。上曰,不必正書,而雖草供,卽爲入之,可也。觀柱曰,判府事所奏已盡,臣亦有所仰達者矣。日前纏帒列錄者,已經乙覽,而究其設計,無非構誣網打之意,今日捕廳所錄者,甚於日前,尤萬萬驚痛,惟其入於所錄中諸人,聖明皆已洞燭,則今此賊招所錄,專出於誣罔疑亂之狀,亦可以洞察矣。厥後又出別人,必欲蔓延陷害,終至於空朝廷而後已,其用意之窮凶,設計之叵測,愈往愈深矣。時秀曰,渠雖至凶極惡,以渠一張紙誣罔之說,豈不知其計之不得行,而反爲此擧者,蓋欲疑亂眩惑,嘗試動靜,將行凶悖不測之謀故也。庭鞫旣有明日爲之之敎,而姑俟罪人之的招爲之,似好,雖今日,如得的招,卽可擧行矣。上曰,見其眞招,然後更爲設鞫,可也。時秀曰,禁府罪人,旣已上來,還囚後待捕廳罪人取招,拿鞫似好,而自捕廳取招後,更爲嚴問於鞫庭,捕廳所供,的知誣招,則今此所錄中,朝紳之外,亦有白徒之混入者,亦安知非誣罔之語也?上曰,俄下傳敎,捕將果已詳聽乎?時秀顧謂得濟等曰,所下傳敎,詳細諦聽,依此擧行也。上曰,捕將出去,文案斯速入之。象奎曰,正書後使卽入之乎?上曰,雖草供,入之,可也。仍命退,諸臣以次退出。
上在昌德宮。停常參·經筵。
傳于金宗善曰,禮房承旨進詣皇壇,奉審摘奸以來。
金宗善啓曰,在前親臨庭試時,有時原任大臣入侍之例,今番則何以爲之?敢稟。傳曰,依例爲之。
金宗善啓曰,今此親臨庭試試官望中,時無職名人,令該曹,口傳付軍職,何如?傳曰,允。
兵曹口傳政事,副護軍安策·朴瑞源竝單付。
傳于沈象奎曰,推考房承旨入侍。
傳于洪義浩曰,推考房承旨許遞,前望單子入之,待下批,牌招察任。
洪義浩,以兵曹言啓曰,明日殿座時,本曹堂上·郞廳·侍衛及各差備,不可不備員,而參議與佐郞一員未差之代,令該曹,以在京無故人,口傳差出,以爲進參之地,何如?傳曰,政官牌招,開政差出。
金宗善啓曰,吏曹參判李勉兢牌不進推考傳旨,今方捧入,而開政命下之後,如是違牌,不卽擧行,事甚未安,更爲牌招,何如?傳曰,允。
金宗善啓曰,吏曹參判李勉兢再牌不進推考傳旨,今方捧入,而開政命下之後,如是違牌,不卽承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
金宗善啓曰,吏曹參判李勉兢三牌不進推考傳旨,今方捧入,而開政命下之後,如是違牌,終不承膺,事體所在,萬萬未安。所當更請牌招,而係是一日四牌,何以爲之?敢稟。傳曰,更爲牌招。
傳于洪義浩曰,時原任大臣·有司堂上入侍。
傳于金宗善曰,左副承旨入侍。
傳于李溏曰,右副承旨入侍。
洪義浩啓曰,平壤慰諭使李相璜,時無職名,令該曹,口傳付軍職,何如?傳曰,允。
兵曹,副護軍單李相璜。
備忘記,昨夏回祿旣無前,未及朞年,又有此大火,驚心云云,猶屬歇後。許多公廨之灰燼姑舍,崇靈·崇仁兩殿之延及,旣甚驚悚,而哀我無辜之箕民,奠接無幾,又遭此慘酷之災,彼貧窮之百姓,何以爲家,何以爲生乎?思之及此,不勝惻怛,兩殿及鄕校,不可無慰安之禮,被災民人處,亦不可無慰諭之擧。行副護軍李相璜,平壤府慰諭使差下,仍兼獻官,使之奉香祝,當日下去,行事後,慰諭祭文,令文任撰進,慰諭後形止及凡百措處事,宜一依昨年例,與道臣商議馳啓事,分付慰諭使。
兼春秋鄭宗顯狀啓,臣以仍留砥平縣上西面長壽洞左議政徐龍輔所住處之意,前已馳啓爲白有在果,大臣卽接邸報中有庭鞫爲之,宮城扈衛之命,不勝驚遑,今方進詣于近京之地是白乎等以,臣亦隨往緣由,竝以馳啓云云。踏啓字。
同副承旨申絢狀啓,臣於本月初三日,敬奉聖諭,同月初四日亥時量,馳到于砥平縣上西面長壽洞議政府左議政徐龍輔所住處,傳諭後仍傳命召是白乎,則以爲臣纔因邸報,伏聞大臣請對,庭鞫有命,獄情至嚴,雖未詳事端之緣何,而可知其國有大變,聞來心骨俱驚,按住不得,他未暇顧,倉黃登途,以爲暫詣近京之地,少伸奔問之忱,忽又承宣遠臨,傳宣聖旨,反復誨諭,愈益鄭重,臣半夜祗奉,言不暇文,而若其情踪之不可冒沒,前後附奏,業已畢陳,未解本兼之前,城闉一步,無望進身,今當進伏郊外,恭俟嚴誅云矣。臣旣承偕來之命,亦爲隨往緣由,竝以馳啓云云。踏啓字。
兼春秋盧書啓,臣敬奉聖敎,馳往傳諭于興仁之門外議政府左議政徐龍輔所住處,仍傳命召是白乎,則以爲臣之蒼黃登途,只爲粗伸奔問之忱而已,都門一步,鐵限在前,雖伏承卽爲入城之敎,而萬無承膺之路,伏地戰恐,尤合萬殞云矣,敢啓。答曰,卿爲奔問而來,則在城外,有何奔問之義乎?此豈卿言私之時乎?卽爲入城事,遣史官,傳諭,仍傳命召。
兼春秋盧書啓,臣敬奉聖諭,馳往傳諭于興仁之門外東部仁昌坊契議政府左議政徐龍輔所住處,仍傳命召,則以爲當前古所無之變,一息未泯,雖不敢偃處私次,而至於都門一步,以臣滓累,何敢擬議乎?恩敎雖勤,奉承無路,惟有泥首俟勘而已云矣,敢啓。傳曰,知道。
傳于洪義浩曰,領府事留待。
傳于洪義浩曰,領府事入侍。
傳于金在昌曰,庭鞫撤罷,推鞫爲之。
右副承旨李溏書啓,臣敬奉聖諭,馳往傳諭于東部興仁之門外仁昌坊契議政府左議政徐龍輔所住處,仍傳命召,則以爲伏承嚴敎,萬萬震懍,有非臣子所敢承聞,而有死而已,轉動無路,今方席藁泥首,恭俟鈇鉞云矣,敢啓。答曰,卿之如是堅執,萬萬過矣,卿若入來見予,則亦當體諒,此意爾其更爲傳諭,仍傳命召。
洪義浩啓曰,左議政徐龍輔,依下敎來待矣。傳曰,入侍。
傳于李溏曰,慰諭使入侍。
傳于洪義浩曰,都承旨許遞,與未差之代,前望單子入之,待下批,牌招察任。
承旨前望單子入之,徐瀅修·林漢浩落點。
洪義浩啓曰,新除授承旨林漢浩,方在被謫蒙放中,何以爲之?敢稟。傳曰,蕩滌敍用。
金宗善啓曰,卽者中樞府錄事來言,領府事李秉模,以爲進參鞫坐之敎,至嚴且截,而情病俱苦,末由承膺,走伏金吾門外,恭俟鈇鉞之誅云矣,敢啓。傳曰,俄筵已悉諭,今此胥命之擧,萬萬過矣,萬萬過矣,卽安心還第事,遣史官,傳諭。
洪義浩啓曰,卽者義禁府都事來言,領府事李秉模,今方待命於金吾門外云,係是大臣去就,敢啓。傳曰,知道。
洪義浩啓曰,卽者議政府錄事來言,左議政徐龍輔,以爲忱誠淺薄,天心未格,罪負轉深,惶隘愈甚,屛出城外,恭俟嚴誅云,仍納命召,何以爲之?敢稟。傳曰,俄者悉諭予意,卿何不諒,又爲此出城之擧乎?萬萬過矣。卿雖遐予至此,予豈失信於卿?議政之任,特許勉副。從此卿亦無更引之端,玆遣近侍,馳諭於卿,卿毋邁邁,卽與還入事,傳諭。
李溏啓曰,左議政傳諭,何承旨進去乎?敢稟。傳曰,左副承旨進去。
洪義浩啓曰,左議政徐龍輔勉副事,命下矣。命召旣已來納,修正次密匣請出之意,敢啓。傳曰,知道。
傳于洪義浩曰,都承旨所帶金吾之任,許遞。
傳于洪義浩曰,兵曹判書所帶金吾之任,許遞,與未差之代,前望單子入之,待下批,牌招,先參鞫後肅拜。
禁府堂上前望單子入之,知義禁金思穆,同義禁金勉柱落點。
以廣州留守金載瓚民家失火事狀啓判付內,失火之報相續,驚心之中,又有此啓,尤爲惻然。元恤典外,別加顧助,從速奠接事,回諭爲良如敎。
以咸鏡監司李翊模狀啓,薦新生松魚,限日不得封進,惶恐待罪事,傳于金宗善曰,勿待罪事,回諭。
以對讀官鄭東觀·曺錫中·朴鍾淳·李東稷·金箕象·兪漢寧·柳憲周·尹久東·安光宇牌不進罷職傳旨,傳于李溏曰,只推。
以參考官朴鍾淳·金載翼牌不進罷職傳旨,傳于洪義浩曰,只推。
獻納沈鎜啓曰,臣言議風采,本不近似於淸朝耳目之任,而薇垣除旨,忽下於史局持被之際,試牌繼降,往役義重,不得不章皇出肅,黽勉進詣。及當出榜之日,適有庭鞫之命,未敢言私,旋又隨參,而第臣於合辭中沈頤之事,竊有所不可冒當者,昨夏待罪持憲也,以此引避,至蒙體諒,今於新除之下,私義之難安,與前無異,以此情地,其何可仍冒於臺次乎?請命遞斥臣職。答曰,依啓。
兵曹口傳政事,副護軍申絢,副司果沈鎜竝單付。
洪義浩,以兵曹言啓曰,直赴殿試奉承傳額外壯勇衛李英植等一百四十六人,直赴會試奉承傳武藝別監曺世佑等二十六人,隨其錄名,許赴於明日殿試之意,敢啓。傳曰,知道。
洪義浩,以義禁府言啓曰,謹依傳敎內辭意,罪人尹益烈,特爲放送之意,敢啓。傳曰,知道。
洪義浩,以義禁府鞫廳大臣意啓曰,今此推鞫時,庭鞫問事郞廳八員中,弘文館校理金邁淳,副修撰李好敏減下,以六員擧行之意,敢啓。傳曰,知道。
金宗善,以弘文館言啓曰,本館上番校理臣洪奭周,下番修撰臣宋冕載,俱以推鞫問事郞廳,今日晝仕出去之意,敢啓。傳曰,知道。
洪義浩,以義禁府言啓曰,今此庭鞫時,本府都事,皆爲等待,明日親臨春塘臺慶科庭試,各門禁亂都事,無以推移,假都事四員,令該曹,各別擇差,以爲分排之地,何如?傳曰,允。
洪義浩,以御營廳言啓曰,今三月初七日春塘臺親臨慶科庭試,別試文武科試取時,依兵曹節目,本廳出番鄕軍二哨,千摠曺命集,把摠崔翼,哨官李儒斌,金泰協率領,設布帳外排立,而事畢後,待標信罷出之意,敢啓。傳曰,知道。
豐寧君趙觀鎭疏曰,伏以臣,自近日來,重患毒感,兼以滯泄,達宵咳喘,飮啖全却,宛轉床笫,氣息昏瞀。際此見差昭寧園忌辰祭享官,而萬無自力駿奔之望,玆敢據實號籲於天地父母之前。伏乞俯賜鑑諒,特命付標,以便公私,千萬幸甚。臣無任云云。答曰,省疏具悉。疏辭許令該曹付標。
甲子三月初六日辰時,上御重熙堂。推考房承旨入侍時,右承旨沈象奎,記事官韓用儀,別兼春秋金蓍根·趙雲翊,以次進伏訖。上命書傳敎曰,初見卿等發捕掘驗之請,予雖不明,豈不知其萬萬冤枉,萬萬誣陷,而特依卿等之請者,蓋不如是,則無以使一世之人,曉然知其無罪被誣也。今見宣傳官及金吾郞回奏,不但四面遍掘,不見埋置之㾗,竝與其所謂假家,而初無其跡云,往古來今,豈有如許橫逆之事乎?此專由於姦凶之徒,眼無國家,潛欲傾陷我縉紳,疑亂我君臣上下,以售其包藏之凶計而然,思之及此,寧不心寒而髮豎?再昨所謂纏帒中列錄之人及昨日囚供中所謂同謀諸人,無非國邊中人,而皆欲網打者也。當此疑危之日,此人之誣,旣得昭脫於萬目所覩之中,豈可白放而止?拿囚罪人尹益烈,特爲放送。大司諫許遞,其代除授,卽爲牌招參鞫,庭鞫今日爲之。如是昭晰處分之後,當者萬一以此逡巡,則是憾予之不明,須以此意,詳明飭諭。上曰,庭鞫時捉入吳哥,以誰爲指嗾?各別嚴覈,期於得情,可也。象奎曰,此傳敎,今將頒布,而詳考前例,捉入罪人於獄庭,宣布傳敎後放送,仍卽牌招察任,何如?上曰,依此爲之。仍命退,承史以次退出。
甲子三月初六日午時,上御重熙堂。大臣·有司堂上入侍時,行左承旨洪義浩,記事官洪在敏,別兼春秋金蓍根·趙雲翊,判府事李時秀,右議政金觀柱,有司堂上趙鎭寬,以次進伏訖。時秀等曰,昨今日氣連暢,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,中宮殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。上命夾侍,出傳狀啓於大臣。時秀等曰,臣等自外,已見其謄本,其所驚心,比昨年不翅萬倍矣。上曰,外而平壤之失火,內而法殿之告災,去益驚心矣。時秀曰,許多被災之中,崇仁·崇靈兩殿,所重尤自別矣。上曰,位版移奉於城外何處乎?時秀曰,蒼黃移安之際,光景可知矣。觀柱曰,薄陋處則似不奉安矣。上曰,慰諭使當送之,慰安祭亦當設行,仍令慰諭使,奉香祝下去,而審擇城內淨潔處,使之奉安,則何如乎?時秀曰,自外聞傳說,則城內初無餘地云矣。上曰,貳衙無事乎?時秀曰,貳衙若無事,則當奉安於此矣。時秀曰,今此回祿,不特蔀屋之驚慘,崇仁·崇靈兩殿所重,實爲自別矣。奉命之臣,固當擇送,而行副護軍李相璜,似合差遣矣。上曰,依此爲之,以慰諭使差下,可也。命書傳敎曰,前承旨李相璜,平壤慰諭使差下。義浩曰,前承旨李相璜,平壤慰諭使差下事,命下矣。方在罷散中,何以爲之乎?上曰,敍用,使之今日內辭朝。命書榻敎曰,大提學,卽爲牌招,平壤府鄕校·崇靈殿·崇仁殿別慰安祭祝文製進。仍敎曰,慰諭文,大提學牌招製進,而別慰安祭祭文,本是兩句也,待文衡入來,使之量宜製入,可也。仍敎曰,獄事將何究竟乎?時秀曰,兩囚見方上闕,而尙無得情者,駭憤益切矣。上曰,許多人之輒出賊招者,此後則初勿捧入,只覈其根窩之指嗾處,可也。尹益烈之昨夕請捕,雖是不得已之擧,而終是卿等不善爲之事矣。時秀曰,惟其獰慝邪妖之計,只以不直招爲主,而渠之隱情,則無一吐實,豈有如許痛惡之變乎?若以刑訊而迫之,則經斃是懼,又以其指嗾而覈之,則必將白地告引,如前之爲矣。臣等於此,誠不知爲計矣。上曰,大司諫肅拜乎?時秀曰,卽爲肅謝,而亦旣參鞫矣。今番處分,非直當者之感恩罔極,同朝世臣,自見恩綸,莫不相與感泣矣。命書傳敎曰,卿等爲國之誠,何其不如其身也?國家板蕩之狀,殆有甚於饑饉師旅,而卿等,只顧區區之私義,坐此咫尺之地,此時不肯見予者,寧不慨然,寧不慨然?有國家然後,卿等亦可有其身,卿等其審思之事,遣入侍承旨,傳諭于領府事及左議政,仍傳命召。命大臣先退。仍敎曰,領府事則比左相,尤有異焉,而旣來咫尺之地,不卽入來,已是意外,而左相之不入來,亦何義也?獄事方張,親鞫亦可,而大臣何可不入來乎?雖非偕來,探知其去就以來事,口傳分付。又敎曰,今日坐直誰也?義浩曰,臣與李溏矣。仍命退,諸臣以次退出。
甲子三月初六日申時,上御重熙堂。領府事入侍時,行左承旨洪義浩,記事官韓用儀,別兼春秋金蓍根·徐有恂,領府事李秉模,以次進伏訖。秉模曰,近日酬應甚多,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,嘉順宮氣候,何如?上曰,一樣矣。秉模曰,邦籙無疆,縟儀連擧,臣民慶祝,中外同情,而至若今番獄事,實是前古所無之變。臣自鄕外,蒼黃登途,雖未知其何等變怪,而罪人,幸卽斯得,端緖今幾畢露,如臣滓穢之蹤,何敢夤緣事會,復入城闉,而當此危疑之時,雖尋常匹庶,擧皆驚遑奔走,則在臣分義,毋論情勢之有無,不敢偃處鄕廬,旣詣闕下之後,亦何敢不卽奔問,屢邀恩命,而遽然進身,斷無其路,惶隕震懍,恭俟嚴誅,及伏承恩諭之縷縷,不得不冒沒登筵矣。上曰,卿之情勢有無,今非可言之時,而國有大變,何可不卽爲入來?且卿之情勢云云,只係一身上,則異於左相之事關先故,今此所引,萬萬過矣。秉模曰,聖敎隆重,隍隘冞切,而今異於他時之故,不敢爲胥命之計矣。上曰,今已上來,出去參鞫,可也。秉模曰,臣之今行,只爲奔問之計,則今此參鞫之命,實難奉承,且以國體言之,自初有案獄之人,則何可追後往參乎?上曰,大臣雖追後參鞫,有何不可乎?秉模曰,雖無情勢,見今病狀,實無竭蹶趨走之路,況以鐵限之情勢,進身朝班,非所暇論矣。上曰,卿之此言,誠甚過當,何爲而不欲出膺乎?秉模曰,臣固自知爲聖世之棄物,而當此往牒所無之逆變,只爲奔問而來,則固何敢殆同無故,揚揚冒膺乎?上曰,然則入侍退出後,將何以爲計耶?秉模曰,鞫獄收殺之後,臣將還尋鄕路矣。上曰,必欲還鄕者,豈非擧措之顚倒,而如是之際,予亦豈無擧措乎?秉模曰,永謝明時,棲屑窮鄕,決非常情之所敢出,而第臣情勢,果難抗顔於周行矣。上曰,體國大臣之當初尋鄕,已極過矣,而今旣入來,又欲還鄕云者,尤豈成說乎?今則不必多言,不但爲參鞫而止,亦須行公,可也。秉模曰,聖敎縷縷懇摯,而臣則冥頑,不知變動,臣罪至此,尤合萬隕,謹當出去胥命矣。上曰,雖無事之時,元老大臣,不敢遽退,況今國有大事,而卿則一向邁邁,誠爲慨然。至於胥命云云,尤爲過當,莫非予不明之致也。秉模曰,臣之前後罪狀,已有聖鑑之所照燭,而又添方命之罪,惶悚靡極,退當胥命矣。上曰,情勢二字,今何可提說也?自今日出而參鞫,可也。秉模曰,今當無前之變,他不暇顧,急於奔問,然若又迫於嚴命,出而承膺,則其爲國體之虧損,當如何?上曰,何謂國體之虧損?然則卿之上來,只爲其奔問,初不顧念國事耶?秉模曰,聖敎截嚴,惶悚不敢更達,而今當出去胥命矣。上曰,此非胥命之事,卿之此言,以他人觀之,則當乎否乎?秉模曰,臣之初意,未敢爲肅命之計,而旣入闕中,故不得不肅命矣。上曰,竝與肅拜而不欲爲之者,是豈成說乎?向來仁政殿火災後,卿旣來住近京之地,而旋卽還鄕,此豈道理乎?秉模曰,聖敎誠然矣。伊時伏聞正殿回祿之災,驚遑罔措,按住不得,馳詣近城之地,而無職名之鄕人,不敢遽入都門一步地,故卽爲還鄕矣。上曰,今卽出膺,而參鞫,可也。秉模曰,人之所以爲人,以其有禮義廉恥,無是則國亦不得以爲國,臣之爲此,誠以禮義廉恥之不可放倒故也。上曰,卿之所言,以情勢爲第一件,以國事爲第二件,在卿之道,豈不有損乎?勿復多言,出而參鞫,可也。秉模曰,晏若無故,看作好事,揚揚冒膺,則一世之人,其將謂何?聖敎之下,實難仰承矣。上曰,不必看作好事,道理卽然矣。俄已盡言,須依予言,勿復爲辭。秉模曰,今臣犬馬之齒,亦已衰朽,雖若無故,旣無强力趨承之望,且以臣區區情勢,屢煩酬應,下情惶蹙,每一箚疏,頭髮欲白,人之恒言,必曰江湖之樂,山林之樂,而此則有不然者,幸生聖明之世,出入起居之班,是謂至樂,今臣之如是逡巡,實非樂爲而然,所遭之情勢,不得不如是故也。體諒微衷,俾臣任便其行止,則實爲無物不遂之聖意矣。上曰,如是則於卿雖好,其於國體何哉?卿之所引,不可比之於左相,而卿若如是過引,則左相亦豈不難安於心乎?秉模曰,今臣所遭,稍異於左相,臣則緣臣之不忠,言者之論臣,至及於不敢言之地,此臣所以日夜痛泣,如不欲生,以若負犯,以若情勢,何敢以事屬旣往,而遽爲趨承之計乎?上曰,更無他語,明知卿出膺之意,然後可以退出也。秉模曰,臣固萬萬惶悚,而實無以奉承聖敎矣。上曰,當此之時,捨卿而誰與爲國?卿若一向邁邁,予將有過擧之擧措,卿須知此,而今已日晩,卽爲退去,還第調理,待後日更爲登筵,可也。秉模曰,古無朝房胥命之例,而近或有之,亦不敢遽然還第矣。上曰,不必如是過引,予則知卿已爲承膺,卽爲還第,可也。秉模曰,臣當退伏朝房,以伸悚蹙之忱矣。上命退,秉模先退。義浩曰,吏曹參判李勉兢陳疏到院,而以國忌齋戒退却矣。上曰,原疏入之。義浩曰,推鞫今當設行,而推考房承旨林漢浩牌不進,臣方待罪於推考代房,而今方坐直,何以爲之乎?上曰,刑·工換房,明日書出,可也。仍命退,承史以次退出。
甲子三月初六日酉時,上御重熙堂。左議政·慰諭使同爲入侍時,左副承旨李溏,記事官韓用儀,別兼春秋洪秉喆·徐有恂,左議政徐龍輔,慰諭使李相璜,以次進伏訖。龍輔曰,逖違天陛,歲已經而春將盡矣。伏未審聖體,若何?上曰,一樣矣。龍輔曰,寢睡·水刺之節,何如?上曰,一樣矣。龍輔曰,大王大妃殿氣候,何如?上曰,一樣矣。龍輔曰,王大妃殿氣候,何如?上曰,一樣矣。龍輔曰,惠慶宮氣候,何如?上曰,一樣矣。龍輔曰,嘉順宮氣候,何如?上曰,一樣矣。龍輔曰,今此亂逆,前古所無之變怪,獄情嚴祕,雖未敢詳知,而以朝紙所出者觀之,槪知其至妖極凶,下情驚心痛惋,無容仰達矣。上曰,如此變怪,更於何有?龍輔曰,小臣不忠不孝,罪通神明,而以若無似之才,冒叨匪據之位,已有年所,人猜鬼怒,其勢必至而畢竟顚敗,無復餘地。以向來迭發之鋒鏑見之,則小臣之不卽薤粉,其亦幸矣,而抑有所私心之憤痛者,緣臣之不肖,非但辱及於先故,辛壬大義理,掃地無餘,蹙伏飮泣,如不欲生。伏想聖鑑,庶幾照燭,而前後所下判付與傳敎,嚴正磊落,逆折奸萌,辛壬義理,幾晦而復明,非徒臣一人之歡欣感祝,其將永有辭於天下後世,臣豈不欲一伸叨謝,以爲天下後世賀,而第念無狀賤臣,貽辱先故,得罪公議,豈有抗顔對人之望哉?其間所被之恩命,古來名碩之所不能得,而臣則一味逋慢,不知感悟,日夜悚蹙,冀被方命之誅矣。當此千古所未有之變,敢效奔問之義,他不暇顧,蒼黃登途,而顧此滓累之蹤,不敢爲遽入都下之計。及伏承聖敎之縷縷,不得不冒沒登筵,而臣何敢夤緣事會,更爲出世之意哉?伏願卽下遞解臣所帶之職,仍治臣前後慢命之罪焉。上曰,所奏過矣,此豈卿言私之時乎?俄者領府事入侍,亦有所言,使卽出去參鞫矣。卿之相職,旣欲許副,許副之後,卿若卽爲出膺,則今當許副矣。龍輔曰,俄伏承傳敎下者,有體諒之敎矣。竊伏念王言一出,信如四時,冒沒入來,恭俟處分,而自顧靦然,愧汗浹背。至於領府事,情勢與臣大異,領府事則事關自己,而昭晰備至,無不可出之理,若臣則一身狼狽,姑舍勿論,辱及先故,無復餘地,以若不忠不孝之罪人,其何敢晏若無故,出而膺命乎?上曰,今不必更以情勢爲言,顧今大臣備位,然後鞫事可成,卿須出去參鞫,可也。龍輔曰,以今國勢,鼎席備位,然後可以共濟,聖敎誠然矣,而如臣不忠不孝,罪通于天者,宜先斥黜而後,扶持四維,整頓一世矣。上曰,過矣過矣,許副後,往參鞫坐,出入講筵,可也。不如是,則此豈予許副之本意耶?龍輔曰,前後恩敎,愈益鄭重,臣雖無狀,豈忍捨殿下香案之前也?天理人情,必不當如是,而禮義廉恥,有國之所重,人而無是,則朝廷不得以尊,世道亦從以壞矣,臣爲是懼,末由奉承矣。上曰,所奏尤極過當,許副之後,若不出膺而參鞫,則予將不得許施矣。龍輔曰,王言一出,四方傳誦,旣有體諒之下敎,故奉若金石,敢爲登對矣。今此下敎,誠非臣所敢望於殿下者矣。方今聖明一初之政,當以敦禮義勵廉恥,爲導率之方,正如夫子所謂道之以德,齊之以禮,然後庶可以表正四方矣。君臣之間,恩猶父子,何敢有懷而不達乎?今若迫於嚴命,揚揚冒據,則更無禮義廉恥四箇字,而人將唾罵之不暇,如是則不但旣往之罪而已,四維將緣臣身而壞了,惟願速卽許解臣職,明正臣罪焉。上曰,不知卿如是邁邁,俄者敦諭,果有所敎,卿之所奏如是,雖許副,有何所益?龍輔曰,臣當自城外直還,而臣有老母之故,欲爲一見,往住近城之地,姑俟獄事之究竟,還尋鄕路矣。上曰,過矣過矣,領府事旣爲深引,卿又如是,體國大臣之一時逬出,人將謂之可乎否乎?龍輔曰,領府事,旣係自己之事,而昭晰無餘,則初無可去之義,臣則得罪於忠孝二者,世人之論臣去就,曰可曰否,亦不暇較論矣。上曰,然則難以許副矣。龍輔曰,臣固萬萬惶悚,而臣之去就姑舍,大哉王言,恐不當如是矣。人君御世之道,當以四維爲重,於其不可强之地,必使之冒沒蹲據,則臣當爲壞禮義沒廉恥之人,其爲貽累於聖朝當如何?臣誠無以仰承明命,而又若以臣之故,致有王言之不得踐,則莫非臣不忠之罪,今當出而胥命矣。上曰,所奏尤極過矣。許副後如欲出膺,則豈不卽今體諒也?卿若又爲尋鄕,則人將謂予以不致誠禮而然也。龍輔曰,如使一世之人,咸曰聖上敦禮義勵廉恥云爾,則誠有光於聖德,而若謂臣拚棄禮義,趨走承順云爾,則是果成說乎?上曰,雖平常之時,大臣不可以遽退,況此危疑之際,初爲逡巡,已極過矣,而旣入之後,又欲出去,其爲損傷於道理當如何?龍輔曰,小臣本情,豈欲爲便訣明時,而事勢不得不如是,若又冒沒趨承,則壞了一世之廉防矣。上曰,卿若終始邁邁,則予當有別般擧措矣。龍輔曰,今當一初之政,擧措無不咸宜,有何別般擧措乎?上曰,雖過擧,不得不爲之,如是而後,國事可以底定矣。龍輔曰,聖敎至此,莫非臣誠意淺薄而然,不敢更事縷縷於前席,臣當胥命矣。上曰,然則今當許副,須卽承膺,可也。龍輔先退。上曰,慰諭使進前。相璜進前,上敎曰,今此火災,不勝驚心,下去後傳敎辭意,詳細宣布,各殿神位,當奉於淨潔處,奉審後營建殿宇之前,須相基址奉安,可也。相璜曰,遠地民情,雖未料度,若有遑汲之事,而遲待廟堂之區劃,則恐有緩不及之歎,何以爲之乎?上曰,此則與道臣,相議爲之,可也。相璜曰,措處之方,當與道臣商確,而復命,則姑俟狀啓還下後爲之乎?上曰,依此爲之,失火緣由,亦善爲詳探以來,可也。此似偶然失火,而亦未可知,須細細探問,而不可使民間騷擾也。相璜曰,此則道伯,似當知之矣。上曰,此語如難登聞於狀啓,則復命時口奏,今卽出去下直,可也。相璜先退。上曰,明日出宮門路,以協陽門爲之,以設布帳外作路,可也。仍命退,承史以次退出。
上在昌德宮。停常參·經筵。
大駕詣春塘臺,慶科庭試試取罷還內後,內閣·政院·玉堂·藥房口傳問安。答曰,知道。
洪義浩啓曰,今日殿座時,設布帳外環衛次,訓鍊都監軍,禁衛營·御營廳鄕軍及弘化門內川邊排立次訓鍊都監出番軍除出,標信請出之意,敢啓。傳曰,知道。
洪義浩啓曰月覲門·集春門開門,標信請出之意,敢啓。傳曰,知道。
金宗善啓曰,來十一日,輪對日次,而生進放榜相値,頉稟之意,敢啓。傳曰,知道。
洪義浩啓曰,來十一日,朝參日次,而生進放榜相値,頉稟之意,敢啓。傳曰,知道。
洪義浩啓曰,行大司憲李書九,執義韓興裕呈辭,掌令姜文會·蔡弘直,持平姜時煥在外,柳季麟未署經,監察茶時之意,敢啓。傳曰,知道。
徐瀅修啓曰,同副承旨金在昌,卽爲牌招,何如?傳曰,允。
以右副承旨林漢浩牌不進罷職傳旨,傳于李溏曰,只推,更爲牌招。
傳于洪義浩曰,刑·工換房。
傳于徐瀅修曰,大臣置處政事,當日爲之。
吏曹參議前望單子入之,朴宗慶落點。
傳于徐瀅修曰,新除授吏曹參議,牌招察任。
以吏曹參議朴宗慶牌不進罷職傳旨,傳于徐瀅修曰,只推,更爲牌招。
徐瀅修,以吏批言啓曰,左議政徐龍輔勉副事,命下矣。當爲置處,而領敦寧一窠,國舅今方見帶,本曹時無相當窠,依例送西之意,敢啓。傳曰,知道。
有政。吏批,判書未差,參判李勉兢疏批未下,參議朴宗慶進,行都承旨徐瀅修進。啓曰,判書未差,參判疏批未下,小臣獨政未安,何以爲之?敢稟。傳曰,只出緊任,以尹久東爲獻納,元在明爲副修撰,金勉柱爲禮曹參判,申絢爲兵曹參議,李潮爲佐郞,尹命烈爲左通禮,申溆爲右通禮,李彙梧爲監察。大司成單南公轍,兼知經筵趙鎭寬,知實錄趙鎭寬,尙衣提調趙鎭寬,掌樂提調趙鎭寬,竝仍任事,承傳。再政。兵曹參議單朴崙壽,參知單申絢。
金在昌,以兵批言啓曰,左議政徐龍輔勉副,送西事,命下矣。判中樞府事有闕之代,依例從座目下批之意,敢啓。傳曰,知道。
兵批,判書金達淳病,參判尹東晩病,參議未差,參知朴崙壽入直進,同副承旨金在昌進。判府事徐龍輔,護軍金勉柱·朴宗來,副護軍沈象奎·閔昌爀,副司果趙良鎭竝單付。
兵曹口傳政事,知事單李晩秀。
傳于徐瀅修曰,都承旨·左承旨入侍。
有政。吏批,判書未差,參判李勉兢疏批未下,參議朴宗慶進,右承旨金宗善進。以尹行直爲應敎,沈象奎爲戶曹參議,李勉兢爲同經筵,尹光厚爲監役,鄭文容爲明陵參奉,李箕采爲弘陵參奉,兼同知實錄單金勉柱。新及第李東師,今加通政,登科前資窮,依法典陞資,新及第李守文,掌苑別提單付,以上文武科甲科第一人壯元。再政。以洪羲玄爲典籍,金履完爲假監役,尹濟弘爲連山縣敬差官。三政。以李鋐爲監役。四政。以朴命燮爲刑曹參議,李秉遠爲假監役,兼持平單尹濟弘。
金在昌,以兵曹言啓曰,辛酉庭試初試入格閑良金會鍾,在喪陳試矣,今已闋服,依例許赴於今日殿試之意,敢啓。傳曰,知道。
左副承旨李溏書啓,臣敬奉聖諭,馳往傳諭于東部興仁之門外仁昌坊前左議政徐龍輔所住處,則以爲臣,俄登前席,仰覲耿光於經歲遠離之餘,萬事已足,更無餘恨。惟是相職未解,衷情轉隘,屛伏城闉之外,恭俟鈇鉞之加。不意聖度天大,威罰不施,恩光反紆,承宣之臣,半夜遠臨,十行辭敎,旣隆且渥,議政之任,特許勉副。臣之前後所被恩造,無非從古人臣所罕覯者,而今日此恩,尤是臣生平初得,譬如沈痾祛體,殘骸欲蘇,膏雨澤物,萬品咸榮,山高海闊,未足喩此,殞首結草,何能報此?手擎恩誥,以首頓地,只有感涕被面。至於卽與還入之敎,臣於俄筵,略陳微諒,臣之馳詣近城之地,亶出於倉卒驚遑,粗伸區區之計而已,乃若自同無故,冒沒周行,非徒私心之所不忍,實爲淸朝之所恥辱,臣豈敢爲此?謹當稍俟鞫事之就緖,歸身畎畝,歌詠聖澤,以卒餘生云矣,敢啓。以判府事傳諭承旨書啓,傳于洪義浩曰,此時輔相之難捨,無異中流之失楫,猶且特許勉副者,非獨食言之不可也。諒卿之情,不如是,則卿不欲還入京第故也。予之爲卿地者,亦自謂無憾,而卿則不體予欲留之心,是豈君臣相與之義乎?以卿通達之識,何不念此,而只欲求潔身之名哉?竊爲卿不取也。玆復懇諭,卿其卽爲還入事,遣史官,傳諭。
判府事李時秀箚曰,伏以臣於昨日晩後,退自禁中,赴金吾鞫坐,痰眩宿症,忽復大發,不得不擔舁徑歸,强力運動,證形越添,大吐大汗,昏倒不省,及至曉來,精神迷瞀,頭目旋轉,萬無束帶趨班之望。今日武所考官,已蒙恩點,而目下病狀,末由進身,跡涉偃慢,罪合譴何,伏枕惶悶,靡所容措,玆敢短箚自列。伏乞聖上,亟改臣考試之任,重勘臣瀆撓之罪,以肅朝綱,以安私心焉。取進止。答曰,省箚具悉卿懇。愼節殊庸奉慮,考官付標,卿其安心調攝。仍傳于洪義浩曰,此批答,遣史官,傳諭于李判府事。
甲子三月初七日辰時,上詣春塘臺。合二慶慶科庭試試取入侍時,行都承旨徐瀅修,行左承旨洪義浩,右承旨金宗善,左副承旨李溏,右副承旨林漢浩,同副承旨金在昌,記事官洪在敏·韓用儀,別兼春秋趙雲翊·徐有恂,檢校直閣徐榮輔·金邁淳,待敎朴宗薰,以次侍立。鼓三嚴,通禮啓請外辦。上具翼善冠·衮龍袍,乘輿出協陽門,由建陽門·靑陽門至帳殿,通禮啓請降輿,上降輿陞座。讀券官兼戶曹判書李晩秀,禮曹判書尹光普,知中樞府事韓晩裕,工曹判書林蓍喆,行成均館大司成南公轍,行護軍任希存,行都承旨徐瀅修,行護軍吳泰賢,戶曹參判兪漢謨,兵曹參判尹東晩,對讀官禮曹參議尹光顔,行副護軍金明淳·金載翼·張錫胤,兵曹參知朴崙壽,行副護軍尹序東·南履翼·朴命燮·崔光泰,弘文館副校理朴宗正,修撰任厚常,別兼春秋洪秉喆·金蓍根·趙雲翊·徐有恂,兵曹正郞金相休,副司果金啓溫·李勉求·李尙愚,考官行議政府右參贊黃昇源,兵曹判書金達淳,行護軍申大顯,參考官行副護軍李廷顯·李海愚·趙文彦,訓鍊院正柳相斗,行四拜禮訖,以次就座進伏。義浩讀奏儒生入門單子曰,三萬七千九百五十七人。溏曰,直赴殿試之武士,先爲捧講,應赴會試之武士,先爲試射乎?上,可之。晩秀·公轍·榮輔·宗慶·邁淳·宗薰進前曰,早朝勞動,聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。晩秀曰,在前卽日唱榜之時,試官有加差下之例矣,今番則何以爲之乎?上曰,摠戎使金思穆,吏曹參議朴宗慶讀券官加差下,入直上下番玉堂,兵曹郞廳三人對讀官加差下。出榻敎上曰,檢校直閣金邁淳,待敎朴宗薰對讀官加差下。出榻敎上命光普·晩裕寫題曰,光天之下,至于海隅蒼生,萬邦黎獻,共惟帝臣賦,限午時,宣敎官,奉御題懸之。上曰,試官小退。命榮輔進前曰,巡歷竝已爲之乎?榮輔曰,向來行幸時,道路橋梁摘奸之行,局內陵墓,已爲奉審,今番奉審,則禧陵·孝陵·恭陵·順陵·昭顯墓·溫陵·永陵矣。上曰,夏前發巡,民弊可念,承旨因公奉審處,道伯不必更爲奉審矣。榮輔曰,光陵·英陵·寧陵·章陵·順康園·思陵·愍懷墓,臣當奉審,東七陵·康陵·泰陵·貞陵·懿陵·孝昌墓·懿昭墓·昭寧園,承旨當奉審乎?上曰,依此爲之,可也。瀅修曰,臣以兼帶掌苑署事,有可仰奏者。本署以供上衙門,關係緊重,而吏隷則疲少,策應則浩繁,事無巨細,動輒生頉,況自七處東山之移屬,凡百經用,尤無以塗抹支過,勢必一番變通,然後可成官府貌樣。伏聞內醫院所管栗田之在尙州·密陽·善山·咸從四邑者,皮荻栗進上,革罷以來,便同無主之物,反啓奸民輩圖占之弊云。公家土地之無所歸屬,揆以事體,不特有乖於典守之道,皮荻栗進上,亦是姑罷,則豈可竝與栗田,而一任抛棄乎?生果進上,卽本署之職掌,以此栗田,屬之本署,俾得以一分聊賴,儘合於循名責實之政,故敢此仰達矣。上曰,依爲之。出擧條達淳曰,兼戶曹判書李晩秀,昨年赴燕時,依例判中樞加設下批矣。其後判中樞有窠,所當陞實,而未及擧行,今則大臣處置,旣付判樞,重臣所帶加設樞銜,今姑減下,依例降付知中樞,何如?上曰,依爲之。出擧條上曰,武士先爲捧講,可也。溏曰,武所試官七人中,何試官使之捧講乎?上曰,黃昇源·申大顯,李廷顯,使之捧講,可也。義浩曰,在前貫革,或立八箇,或立十箇,今番則何以爲之乎?上曰,立十貫革,可也。義浩曰,貫革近處儒生,使之撤接遠避,而猶未盡撤,令宣傳官,入去場內,指揮移撤,何如?上曰,依此爲之。昇源曰,武科直赴人,今方捧講,依例收栍乎?上,可之。溏曰,誤爲告栍,事甚可駭,當該宣傳官,從重推考,何如?上曰,依爲之。出擧條上入幄次,以夾侍下敎曰,收券爲幾張?義浩奏曰,六千餘張矣。上還御帳殿,命諸試官入就分考。命書傳敎曰,今番庭試取七人。溏曰,講與射已畢,榜目使之修正乎?上,可之。晩秀曰,今番則讀劵官,各取一張以入之意分付,何如?上曰,依此爲之。上入幄次,收券官呈收券單子,爲一萬五千七百九十七張,編次訖,義浩使夾侍入稟。上還御帳殿敎曰,東西班宗宰,至陳賀時以爲侍衛,可也。晩秀曰,七券已定編次矣。上曰,直爲書等,可也。晩秀曰,壯元則書三中,其下竝書三下乎?上,可之。晩秀以次書等訖,上親坼封還下,義浩讀封內,以次唱名。上命新恩入侍,軍資監主簿李東師,幼學李永昆,生員閔秉勳,幼學韓泰登,生員孫興祖,進士李鉉章,幼學李協心,以次進伏,奏職姓名年紀訖,以次退出。上命書傳敎曰,新恩政事,當日爲之。瀅修曰,伏聞長興庫奉事金魯恕承候後所傳,則大王大妃殿痰候,日間稍有減勢,而前有所進之湯劑,後日次更爲議定爲敎,故姑不議定矣。上入幄次,陳賀時至,上改具遠遊冠·絳紗袍,還御帳殿,百官行禮訖。宗慶曰,新恩政事,當日爲之事,命下,而判書未差,參判疏批未下,小臣獨政未安,何以爲之乎?上曰,只出緊任,可也。出擧條上敎義浩曰,禁喧郞廳記過。義浩曰,今日捧券時,有幼學朴心學,投呈一紙,大違格式,辭意雖云對揚,而擧措未免駭怪,故已爲出付禁亂所矣。此等之類,不可以士子論,令該曹,嚴加勘治似好,故敢此仰達矣。上曰,依爲之。出擧條義浩曰,今日捧券時,守衛官金仁榮,投呈一疏,其辭則應旨說民瘼也。當此求言之時,如此疏章,皆許捧納,則名以朝官者,不爲如例來呈,投進於場屋之中者,萬萬駭悖,所當重勘,而本院請推之外,無他可施之罰,何以爲之乎?上曰,拿問處之,可也。出擧條通禮跪告禮畢,啓請乘輿。上乘輿出,敎義浩曰,禁喧郞廳,後日殿座時,使之記過待令。仍由靑陽門·建陽門·協陽門還內,諸臣以次退出。
甲子三月初七日人定時,上御重熙堂。都承旨·左承旨入侍時,行都承旨徐瀅修,行左承旨洪義浩,記事官洪在敏,別兼春秋趙雲翊·徐有恂,以次進伏訖。命義浩,書判府事李時秀箚子批旨及判府事徐龍輔處,傳諭承旨書啓批旨,竝命遣史官傳諭。又命書領府事李秉模處傳諭曰,卿之往在鄕廬,予雖切於願見,而亦不敢誚卿之不肯上來也。昨日見卿之後,我心則降者,不但喜見卿面,竊喜老成之還歸也。卿旣爲奔問,則其不可參鞫者,又何義也?予之所恃者惟卿等,而卿等皆徒惜區區之小諒,不念盡悴之大義,則今日國勢之孤危,非但予小子否德之咎,卿等其可辭其責乎?鞫事之無原任,不得擧行,不可使聞於隣國,卿其勿復堅執,卽爲進參。仍敎曰,知申馳往傳諭于領府事,見大臣進去後,回奏。上敎義浩曰,承史當留門出去,而城鑰開閉符驗,則禁軍持去,標信則宣傳官持去乎?義浩曰,然矣。命夾侍,招致宣傳官二人,義浩曰,留門出送後還閉,待其回還,更爲開閉後,宣傳官,始當還納標信矣。上曰,領府事不肯入來,以致鞫事之不得擧行,則甚是不成說之事矣。瀅修曰,謹當以筵敎,亦爲往布矣。命書傳敎曰,明日新恩肅謝,當親受於便殿,侍衛勿爲磨鍊,各該房知悉。仍命退,承史以次退出。
上在昌德宮。停常參·經筵。
自未時至人定,灑雨下雨,測雨器水深七分。自人定至初九日開東,灑雨下雨,測雨器水深二分。
洪義浩啓曰,行大司憲李書九呈辭,執義韓興裕推鞫進,掌令姜文會·蔡弘直,持平姜時煥在外,柳季麟未署經,監察茶時之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李溏曰,禮房承旨馳詣昭寧園,奉審摘奸以來。
傳于徐瀅修曰,都承旨·左承旨,率文武新恩入侍。
林漢浩啓曰,狀啓之自第三貼始書,乃是規式,而卽見慶尙左兵使金處漢倭船問情狀啓,則進書於第二貼,有違格式。原狀啓係是邊情,雖不得不捧入,而當該帥臣,不可無警,推考,何如?傳曰,允。
注書韓用儀病,代以趙鐘永爲假注書。
徐瀅修,以弘文館言啓曰,本館上番校理臣洪奭周,以推鞫問事郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而昭寧園忌辰祭齋戒相値,不得爲之之意,敢啓。傳曰,知道。
洪義浩,以訓鍊都監言啓曰,本局中軍李健秀,身病猝重,勢難察任,改差,何如?傳曰,允。
禁府罪人李性世,更招後刑問一次,訊杖三十度,罪人吳載榮,更招後刑問一次,訊杖第八度停刑。
甲子三月初八日辰時,上御熙政堂。都承旨·左承旨率文武新恩入侍時,行都承旨徐瀅修,行左承旨洪義浩,記事官韓用儀,別兼春秋趙雲翊·徐有恂,以次進伏訖。義浩曰,昨日武科榜目中,直赴殿試人平壤別武士康明範,落漏,啓下矣。原榜目付標以入,而賜牌·賜花,依例擧行,不察之武所試官,竝推考,何如?上曰,依爲之。出擧條瀅修曰,慶尙道儒生,以先正臣文正公宋時烈書院請額事,進伏闕下,已至多日云矣。此是士林公共之論,而第書院疊設,已有先朝禁令,如非大臣禮堂筵奏,則書院請額之疏,勿爲捧入,曾有定式。固當指揮退送,而先朝受敎中,又有儒生或以書院請額事,有所相持,承旨筵稟後,招入儒生於政院,曉諭退送之命矣,今亦依此爲之乎?上曰,依此爲之,可也。仍敎曰,注書與下番出去,新恩呼新以入,可也。義浩曰,文科七人,竝使入侍,武科則甲科一人,使之入侍乎?上可之。賤臣與有恂,承命呼新以入,軍資監主簿李東師等七人,以次進前,各奏職姓名訖。上敎李協心曰,進奏所居之地,可也。協心奏曰,忠淸道天安南面矣。上命誦試券,協心不能誦。上命展試券於前,使高聲讀之。協心亦不能善讀。上曰,前日所做之文幾何?協心曰,古風亦不能做得,而臣於昨日,隨同接入場,借述以觀,偶然參榜矣。上曰,所讀之書幾何?協心曰,只讀史略初卷·通鑑七卷·大學·孟子半帙矣。上曰,如是多讀,而不能屬文,何也?前日所讀之書,各奏一大文,可也。協心讀奏史略·通鑑·大學·孟子各一大文。上命新恩六人,更爲進前,各誦試券二句訖,命退。上曰,武科甲乙科及丙科,折半入侍,可也。武科李守文等,以次進奏職姓名。上曰,蓋與舞童,待令于闕內乎?義浩曰,待令於闕外矣。上曰,未入侍之武新恩爲幾何?義浩曰,一百二十三人矣。上曰,二十三人,使之入侍,一百人各奏職姓名於階下,可也。二十三人,以次進奏職姓名,一百人,各奏職姓名於階下訖。義浩曰,文武新恩,竝賜酒肴乎?上曰,賜酒肴後,呼新出送也。文武新恩,以次退出。上曰,禮房承旨奉審,姑未進去乎?知入,可也。仍命退,承史以次退出。
上在昌德宮。停常參·經筵。
夜自五更至初十日開東,灑雨下雨,測雨器水深二分。
洪義浩啓曰,行大司憲李書九呈辭,執義韓興裕推鞫進,掌令姜文會·蔡弘直,持平姜時煥在外,柳季麟未署經,監察茶時之意,敢啓。傳曰,知道。
林漢浩啓曰,明日常參·經筵,取稟。傳曰,停。
林漢浩啓曰,三品官之無得過三日,循例請牌,曾有定式,而兵曹參知申絢除拜後,過三日不爲出肅,事體所在,極爲未安,從重推考,仍卽牌招察任,何如?傳曰,允。
以兵曹參知申絢牌不進罷職傳旨,傳于林漢浩曰,只推。
注書洪在敏病,代以李永昆爲假注書。
以京畿監司徐榮輔狀啓,領府事李秉模祿米不爲領受事,傳于林漢浩曰,令倉官,更爲輸送。
以京畿監司徐榮輔狀啓,左議政徐龍輔祿米不爲領受事,傳于林漢浩曰,令倉官,更爲輸送。
以京畿監司徐榮輔狀啓,朔寧郡民家失火事,傳于林漢浩曰,聞甚驚惻,別加顧恤事,廟堂區劃分付。
以京畿監司徐榮輔狀啓,永平縣民家失火事,傳于林漢浩曰,聞甚驚惻,別加顧恤事,分付。
以京畿監司徐榮輔狀啓,安城郡民家失火事,傳于林漢浩曰,聞甚驚惻,元恤典外,別加顧恤事,廟堂區劃分付。
林漢浩啓曰,卽者別兼春秋徐有恂,以其身病,陳疏徑出,依定式,禁推傳旨捧入之意,敢啓。傳曰,知道。
林漢浩啓曰,別兼春秋趙雲翊,謂有館規,陳疏徑出,原疏纔已退却矣,所當直捧禁推傳旨,而此與無端徑出有異,推考警責,仍卽牌招,左右史不可不備,別兼春秋洪秉喆·金蓍根,一體牌招入直,何如?傳曰,允。
傳于洪義浩曰,左承旨入侍。
以別兼春秋徐有恂禁推傳旨,傳于林漢浩曰,推考傳旨捧入。
兵曹,以白師誾爲訓鍊都監中軍。
洪義浩,以義禁府鞫廳大臣意啓曰,推鞫近例,必待大臣備員,而見今領府事,自待命所,已爲還第,判府事有病,亦纔還次,祗有臣一人,不得擧行之意,敢啓。傳曰,知道。
推鞫時罪人李性世,更招後刑問一次,訊杖第五度停刑,罪人吳載榮更招,罪人李秀林原情後,與罪人吳載榮面質。
甲子三月初九日申時,上御重熙堂。左承旨入侍時,行左承旨洪義浩,假注書趙鐘永,記注官車信用,記事官鄭宗顯,以次進伏訖。上曰,注書出去,十一日十二日之齋日有無,知入,可也。賤臣承命出來還奏曰,兩日俱非齋日云矣,上命義浩,書傳敎曰,再明日生進放榜處所,春塘臺爲之,以親臨磨鍊,侍衛雲寶劍外,竝以入直擧行,又命書傳敎曰,再明日殿座時挾輦軍,以軍餉色,北營·廣智營·金虎門·弘化門入直軍擧行,上曰,徐有恂之陳疏出去,果是實病乎?義浩曰,病則非大段,而聞其家有式暇之故,而無主事之人,故不得已陳疏云矣。上曰,禁推傳旨,以推考傳旨捧入,可也。仍敎曰,推鞫已爲開坐乎?如未及爲之,則使之卽速開坐,捧草供以入也。義浩曰,當往復于刑房承旨矣。仍命退,承史以次退出。
上在昌德宮。停常參·經筵。
藥房副提調徐瀅修啓曰,伏未審日間,聖體若何,寢睡·水刺之節,何如?臣率諸御醫,趁早入趁,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
洪義浩啓曰,合辭方張之時,兩司無詣臺之員,事甚未安,除在外·未署經·推鞫進去外,未肅拜·呈告人員,竝卽牌招,何如?傳曰,允。
金宗善啓曰,明日殿座相値,視事頉稟之意,敢啓。傳曰,知道。
洪義浩啓曰,卽者備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
洪義浩啓曰,行大司憲李書九牌不進,執義韓興裕推鞫進,掌令姜文會·蔡弘直,持平姜時煥在外,柳季麟未署經,監察茶時之意,敢啓。傳曰,知道。
以司諫玄重祚,獻納尹久東,正言鄭時善·崔之聖牌不進罷職傳旨,傳于洪義浩曰,只推。
傳于徐瀅修曰,都承旨率回榜老人入侍。
以平安監司金文淳狀啓,平壤府各處公廨·民戶,盡爲被燒,惶恐俟勘事,傳于李溏曰,纔送慰諭之行,待其下去,凡百措處,商議馳啓,卿則勿待罪事,回諭。
以黃海監司李存秀狀啓,黃州牧民家失火事,傳于李溏曰,顧恤之典,奠接之方,各別擧行事,一體分付。
以黃海監司李存秀狀啓,平山府民家失火事,傳于李溏曰,農務方張之時,過百民戶之靡室靡食,不勝矜悶。元恤典外,別加顧恤,俾無目下流離之患,種糧與結構之方,亦爲各別區劃,趁卽奠接事,令廟堂,卽爲行會事,分付。
金宗善啓曰,御寶出入,何等嚴重,而今日白牌安寶已入之後,不爲請出之寶,無端更下,故雖已還入,當該中官之不能審愼,有此顚錯,誠極駭忽。所當重勘,而本院請推之外,無他可施之罰,何以爲之?敢稟。傳曰,拿處。
以別兼春秋洪秉喆·金蓍根牌不進罷職傳旨,傳于金宗善曰,只推。
金宗善啓曰,左右史不可不備,別兼春秋洪秉喆·金蓍根,旣有只推之命,與徐有恂,一體牌招,以爲推移入直之地,何如?傳曰,允。
金宗善啓曰,右副承旨林漢浩疏批已下,卽爲牌招,何如?傳曰,允。
傳于林漢浩曰,推鞫姑罷,明日爲之,時囚保放。
金宗善,以宗簿寺提調意啓曰,國朝御牒·璿源譜略·王妃世譜中草,今已修正,御覽還下後,譜略當爲付板入刊,國朝御牒·王妃世譜,亦當正書矣。御覽日字,令日官洪處中推擇,則今月十一日申時爲吉云。以此日時,本寺堂上·郞廳,校正官具儀仗鼓吹,陪進明政殿,與承旨,請承傳色奉入之意,敢啓。傳曰,知道。
金宗善,以禮曹言啓曰,卽接淸州幼學申器大呈狀,則以爲,同姓五寸叔永晤,嫡妾俱無子,以其同姓八寸弟永德第二子器漢,欲爲繼後,兩家相議完定,至成與受文蹟,未及禮斜之前,兩家父母,俱爲作故,到今與受無人,不得循例立案,而忝在門長,玆以具由呈狀,依定式草記稟處事,呈狀矣。曾因大臣筵達,兩邊與受文蹟,明有可據,而不得登聞者,許令該曹論理草記事,允下,而門長申器大所訴,旣如此,依大臣筵奏定式,申永德第二子器漢,立爲申永晤之後,何如?傳曰,允。
金宗善,以弘文館言啓曰,本館上番副校理臣金會淵,以推鞫問事郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
洪義浩,以兵曹言啓曰,今此合二慶慶科庭試·武科殿試時,直赴殿試人額外壯勇衛李英植等一百四十六人內,一百二十三人,已爲應試參榜,所授帖文,依例收聚爻周,親騎衛車聖輪·朴繼先,訓局哨軍李白五·王再龍,訓局砲手金別宅,別武士洪允浩,馬兵金錫邦,選武軍官白宗繪,武藝別監曺福得等九人遭故,依法典陳試,慶尙左兵營別騎衛金有績,北兵營親騎衛金重三·崔元一·林翊麟·金世澤·姜膺祚·金鳴大·林尙鳳,馬兵全惠祚,慶尙監營別武士鄭震甲等十人,各該道帥臣狀聞中,俱爲起送而不爲應試,扈衛軍官鄭錫祚,無緣不赴,係是三式年內,依定式陳試,江華府義旅哨官尹宗謙·崔鎭雄不爲狀聞,亦不赴試,廣州府守堞軍官金在復,狀聞中,不爲開錄,其委折,關問後稟處,直赴會試人二十六人內,二十一人,已爲應試,所授帖文,收聚爻周,武藝別監曺世佑遭故,依法典陳試,選武軍官鄭忠煥·趙齊國,俱以身病,不爲赴試,依承傳勿施,北兵營馬兵李俊建,該帥臣已爲起送而不爲赴試,壯勇營鄕武士金尙福,畿營狀聞中,不爲開錄,亦不赴試,關問各該道帥臣後,稟處,何如?傳曰,允。
洪義浩,以都摠府言啓曰,今此親臨生進放榜時,侍衛·寶劍,當爲備員,而都摠管李彦植·韓晩裕·蔡弘履·洪義謨,副摠管李健秀·申大羽,俱有身病,將不得備員,合有變通,令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,允。許遞,令該曹卽爲口傳差出。
洪義浩,以義禁府言啓曰,卽接月令醫員鄭晉敎手本,則時囚罪人魚在瓚,寒痰挾食,轉成關格,胸腹刺痛,症形危劇,李輪祥,素患疝積之症,添劇處冷之餘,衝亘肚臍,呼吸喘促,俱有難保之慮云。罪人病勢危重,則一邊保放,一邊草記,曾有定式矣。魚在瓚·李輪祥等,姑爲保放之意,敢啓。傳曰,知道。
右副承旨林漢浩疏曰,伏以臣於昨夏,忝叨薇垣,以目下事,猥陳狂瞽之說,略效芹曝之誠,及承批旨,辭敎截嚴,誨責備至,繼以有行遣之命,臣驚惶震剝,魂悸魄褫,至今追思,求死而尙不得矣。伊時臺啓之使之停之者,卽我慈聖殿下,遇慶推恩,赦罪宥過之至仁盛德,爲臺臣者,固宜對揚成命,以光聖德,而顧臣愚迷,只知啓體之至嚴,惟思臺體之膠守,妄陳一疏,略暴微衷,推原本心,非有他議於其間,而言不知裁,辭不達意,自不覺身陷於重戾,縱使臣自恕而自明,亦不得其說矣。苟究其罪,合被金木,而聖度天大,曲垂寬典,內地薄竄,譴反爲榮,臣銜恩怵義,黜伏屛居,追訟愆尤,拊躬悼怛而已。不意雷無竟日,天無遺物,薄罰旋宥,恩環特降,臣歸對親懿,歌詠聖澤,益切隕結之忱,曾未幾何,旋授以銀臺之銜,又從有蕩滌之命,獲使久黜之蹤,依舊彈冠於密邇之班,前後曲庇之恩,殆若臣身之獨偏,榮光所及,隣里動色,手奉庚牌,感激無地。㐲況親臨試士,儀衛已戒,逖違之餘,情切一覲,有事之時,義難逡巡,於是乎不敢言私,冒沒出肅,猥隨陪扈之末,仰瞻羽旄之美,此身榮寵,實非始望之所及,而顧臣自作之孽,不敢以時月稍久,有所寬恕,視同無故。今若因緣暫出,復爲蹲冒,則不徒廉防之虧壞,將未免益增罪戾,宜卽一暴衷情,恭竣處分,適値齋日,囁嚅未發,今始短章自列於天地父母之下。伏乞聖慈,諒臣微懇,特許鐫免,仍治臣瀆擾之罪,以肅朝綱焉。臣無任云云。省疏具悉。爾其勿辭察職。
兵曹參知申絢疏曰,伏以臣,於今月初七日,伏奉除旨,以臣爲兵曹參知者,臣父臣大羽,方帶都摠府副摠管,摠府·騎曹之通爲相避,在下當遞,載在大典。玆敢援例陳籲。伏乞聖明,亟命解臣見任,以存公格,不勝幸甚。臣無任云云。省疏具悉。本職許遞。
推鞫時罪人李秀林更招,罪人李性世更招,罪人吳載榮更招。
甲子三月初十日午時,上御重熙堂。都承旨率回榜老人入侍時,行都承旨徐瀅修,假注書趙鐘永,記事官鄭宗顯,別兼春秋趙雲翊,以次進伏訖。上曰,回榜老人入來乎?瀅修曰,今入來矣。行禮或以四拜爲之,或以一坐再至爲之。今番則何以爲之乎?上曰,以一坐再至爲之。上曰,其老人筋力,何如?瀅修曰,精神則好,而脚力不利云。若有入侍之命,則陞降之際,當令其子孫,扶以出入乎?上曰,使其子孫扶入也。仍命行禮。老人魚有南入就位。引儀唱一坐再至。有南行禮訖。上命入侍。有南進前,奏職姓名。上曰,年幾何?對曰,八十九歲矣。上曰,登科,卽是何榜乎?對曰,英廟甲子三月,得參慶科矣。上曰,履歷陳之。對曰,以武兼宣傳官,至雲峯縣監,以壽職,今爲知事矣。上曰,子孫,幾何?對曰,二男四孫矣。上曰,子孫之名與年齒,亦皆陳之。對曰,長男錫顯年五十七,次男錫命年三十八,而今待罪部將矣。孫用逵年二十六,用仁年十九,今此入來,而孫用義年十七,用禮年十二,此則不得待令矣。上曰,居住,何處乎?對曰,陰竹地矣。上敎瀅修曰,予當命給糧米,以善爲下往之意言之。瀅修傳宣上敎訖。上曰,眼視,何如乎?有南對曰,眼視則能看曆書矣。上命老人先退。仍敎瀅修曰,當賜饌於老人,使之出外留待也。瀅修曰,今日藥房問安長興奉事金魯恕,謂有身病,不爲入來,大王大妃殿承候,非但日次而已,方議湯劑,將何以爲之乎?上曰,連爲催促,可也。仍命書榻敎曰,大王大妃殿進御桂枝養胃湯,停止,加味六君子湯,自今日五貼式,日次製入。仍命退。承史以次退出。
上在昌德宮。停常參·經筵。
大駕詣春塘臺,親臨生進放榜,還內後,內閣·政院·玉堂·藥房口傳問安。答曰,知道。
洪義浩啓曰,行大司憲李書九疏批未下,執義韓興裕呈辭,掌令姜文會·蔡弘直,持平姜時煥在外,柳季麟未署經,監察茶時之意,敢啓。傳曰,知道。
金宗善啓曰,明日常參·經筵,取稟。傳曰,停。
洪義浩啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
洪義浩啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
洪義浩啓曰,今日殿座時,出入番禁軍·挾輦軍·槍劍軍,駕前別抄甲士·騎士,把門甲士除出,標信請出之意,敢啓。傳曰,知道。
兵曹口傳政事,以具㢞·尹光普,沈能建,崔東岳爲都摠管,任希存·朴宗來爲副摠管。
洪義浩啓曰,今日推鞫,憲府無進參之員,疏批未下·在外·未署經外,呈告人卽爲牌招,使之進參,何如?傳曰,允。
洪義浩啓曰,今日推鞫,憲府臺諫,當爲進參,而行大司憲李書九疏批未下,掌令姜文會·蔡弘直,持平姜時煥在外,持平柳季麟未署經,執義韓興裕牌不進,無進參之員,何以爲之?敢稟。傳曰,疏批未下外,竝許遞,前望單子入之,待下批牌招,推移進去。
臺諫前望單子入之,執義李基慶,掌令姜彙鈺·趙台榮,持平洪時溥·鄭時善落點。
洪義浩啓曰,新除授執義李基慶,掌令姜彙鈺,方在罷職不敍中,何以爲之?敢稟。傳曰,敍用。
傳于金宗善曰,明日生進謝恩,當親受於便殿,該房知悉。
傳于金宗善曰,三日製,再明日爲之,處所春塘臺,以親臨磨鍊,通方外事,分付,試紙以大好紙爲之事,亦爲分付。
執義李基慶啓曰,臣於臺端一步,卽是屢叨屢僨之地也,尙何以言議風采之不可冒當,爲循例飾讓之辭哉?臣嚮叨見職,隨諸僚後,聯陳一疏,及奉批旨,迺承喜事之責敎,至蒙不敍之恩譴,臣滿心惶恧,無地自容。蓋臺閣論事,貴在於稱停平當,不激不渝,然後方可以平協物情,而臣旣以喜事蒙勘,則何敢以本事之寔出公憤,自恕其罪哉?前望特點,忽下於蹙伏自訟之中,而纔經無前之急變,且値鞫事之方張,雖不敢不冒沒叩謝,而仍因蹲冒,有傷廉防,請命遞斥臣職。答曰,勿辭。亦勿退待。
傳于徐瀅修曰,上京守令,皆令當日下送。
李永昆有頉,代以韓泰登爲假注書。
韓泰登有頉,代以李炫章爲假注書。
傳于洪義浩曰,坐直承旨入侍。
林漢浩啓曰,左右史不備,別兼春秋金蓍根·徐有恂,竝卽牌招,以爲推移入直之地,何如?傳曰,允。
以金承業囚單子,傳于洪義浩曰,付過放送。
以李仁榮囚單子,傳于洪義浩曰,保放。
以平安兵使申大偀狀啓,軍器燒燼地方官金基厚,爲先罷黜事,傳于洪義浩曰,論罪,特爲安徐。
以平安監司金文淳狀啓,嘉山郡潮水漲溢,民家頹壓事,傳于林漢浩曰,別加顧恤,卽速奠接事,分付。
以平安監司金文淳狀啓,平壤庶尹金基厚節度使狀啓罷黜一款,姑爲仍置,令該曹稟處事,傳于林漢浩曰,何必稟處?罷黜安徐,目下擧行,使之盡心事,回諭。
以持平洪時溥牌不進罷職傳旨,傳于洪義浩曰,只推。
徐瀅修,以吏曹言啓曰,上京守令,皆令當日下送事,命下矣。淸州牧使李周憲,長城府使金基豐,槐山郡守李得養,沔川郡守兪漢宰,杆城郡守韓用謙,陜川郡守李潢,嘉山郡守徐春輔,永柔縣令李民植,順安縣令沈應奎,稷山縣監洪羲謙,新昌縣監朴孝德,鴻山縣監徐鐸修,淸河縣監金命淵,天安縣監金魯敬,俱爲下去,韓山郡守朴彬源,南平縣監金世淵,俱以爲身病猝重,時日之內,萬無起動還任之望云。雖未知其病勢之何如,而特敎催促之下,謂有身病,不卽下去者,事體所在,萬萬未安。韓山郡守朴彬源,南平縣監金世淵,竝罷黜,何如?傳曰,允。
金宗善,以弘文館言啓曰,副校理朴宗正,副修撰李好敏,連呈辭單,不爲行公,與新除授應敎尹行直,副修撰元在明,竝卽牌招察任,何如?傳曰,允。呈告人許遞。
以應敎尹行直,副修撰元在明牌不進罷職傳旨,傳于林漢浩曰,只推。
有政。吏批,判書未差,參判李勉兢疏批未下,參議朴宗慶進,左副承旨林漢浩進。啓曰,判書未差,參判李勉兢疏批未下,小臣獨政未安,何以爲之?敢稟。傳曰,只出緊任。以朴崙壽爲承旨,李錫祜爲正言,權晙爲副校理,金㙆爲副修撰,安策爲兵曹參知,徐邁修爲禮曹判書,鄭大容爲內醫提調,權中倫爲健元陵參奉,閔師寬爲顯陵參奉,李遠揆爲泰陵參奉,沈能述爲穆陵參奉,尹行勉爲徽陵參奉,安明述爲崇陵參奉,李魯新爲元陵參奉,洪秉德爲健元陵令,李英裕爲顯陵令,朴光錫爲穆陵別檢,李南翼爲徽陵別檢,金鐮爲崇陵別檢,沈鈁爲元陵別檢。
兵批,判書金達淳,參判尹東晩病,參議朴崙壽入直進,參知未差,行左承旨洪義浩進。僉知李溏,大護軍盧允中,副護軍申絢·李東師,副司直韓興裕·姜文會·蔡弘直·朴宗正·姜時煥·柳季麟,副司果李好敏·洪羲俊,副司正安尙默,以上竝單付。
吏批,再政。以朴瑞源爲兵曹參議,李勉兢爲司譯提調,鄭煥祖爲敦寧主簿,金復淳爲韓山郡守,李光憲爲南平縣監,承文副正字單辛碩林。
吏批,三政。以金載華爲刑曹正郞。
朴崙壽,以禮曹言啓曰,今三月十七日淑善翁主駙馬再揀擇時,揀擇人出入門路及揀擇處所,以〈何〉處爲之乎?敢稟。傳曰,門路以金虎門,處所重熙堂爲之。
金宗善,以弘文館言啓曰,本館下番修撰臣宋冕載,以推鞫問事郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而生進放榜相値,不得爲之之意,敢啓。傳曰,知道。
洪義浩,以兵曹言啓曰,今番幸行時,隨駕內吹·兼內吹等處,依啓下成冊,木各一疋式施賞之意,敢啓。傳曰,知道。
洪義浩,以訓鍊都監言啓曰,本局千摠白東運,身病猝重,勢難察任,改差,何如?傳曰,允。
洪義浩,以訓鍊都監言啓曰,今番幸行時,駕後待令本局吹打手曺潤邦等四十一名,細樂手申萬應等十三名處,各木綿一疋施賞之意,敢啓。傳曰,知道。
洪義浩,以禁衛營言啓曰,明陵·弘陵行幸時駕後吹打本營吹鼓手李枝英等五十三名處,依判下,各木一疋施賞之意,敢啓。傳曰,知道。
洪義浩,以御營廳言啓曰,本廳哨官金載謙,身病甚重,勢難察任,改差,何如?傳曰,允。
洪義浩,以御營廳言啓曰,謹依判下,駕後吹打手四十三名等處,各木一疋施賞之意,敢啓。傳曰,知道。
洪義浩,以義禁府言啓曰,時囚保放事,命下矣。時囚罪人金成大·金泰福·金宜祿·白宗澤·車億萬·趙象基保放,而李安默,罪關贓汚,向於更招跋語,仰請移囚南間,未承判下,姑未及擧行,不得一體保放之意,敢啓。傳曰,知道。
推鞫時,罪人吳載榮,更招後刑問一次,訊杖第七度停刑,罪人李性世,更招後刑問一次,訊杖第十一度停刑,罪人李秀林,施威更招。
甲子三月十一日辰時,上詣春塘臺。親臨生進放榜入侍時,行都承旨徐瀅修,行左承旨洪義浩,右承旨金宗善,左副承旨李溏,右副承旨林漢浩,記事官洪在敏,假注書趙鐘永,別兼春秋洪秉喆·趙雲翊,檢校直閣沈象奎·朴宗慶·金邁淳,待敎朴宗薰,以次侍立。上具翼善冠·袞龍袍,乘輿出協陽門,由建陽門,駕至禁川橋。上曰,還宮內門路,以集瑞門爲之。出駕前下敎入靑陽門,詣春塘臺,降輿陞座。侍臣執事官,先行四拜禮,各就位訖。生進放榜官唱第一名,生東進西,各就位訖。宗善曰,今番有回榜老人,當於生進行禮時,使之同參乎?上曰,使之先行,行禮則以一坐再至爲之,可也。仍命回榜老人,先爲入侍。在敏承命出,與回榜老人知事盧允中,偕入進伏。上曰,年,幾何?允中曰,年今八十七矣。上曰,筋力,何如?允中曰,房闥運用,亦艱難矣。上曰,居住,何處?允中曰,在始興地矣。上曰,眼視,何如?允中曰,四書諺解等冊,則雖無眼鏡,亦能見之矣。上命戶判李晩秀進前曰,回榜人,令本曹給送糧饌,可也。晩秀承命退出。義浩曰,新榜中洪,以實病不得入來,白牌頒賜,何以爲之乎?上曰,出送於成均館,使之傳給,可也。仍命回榜人先退。新榜生進,一邊行禮。引儀唱四拜禮,諸生行四拜禮訖。禮曹正郞,各以白牌,分賜諸生。宣醞訖,引儀唱復行四拜禮,諸生行四拜禮訖。瀅修曰,大比迫近,試望苟艱。在前如此之時,卿宰侍從之呈告請由,例皆防塞矣。今番亦依此例,限科前勿捧之意,出擧條知委,何如?上曰,依爲之。出擧條溏曰,臣於再昨,伏承東道各陵奉審之命,進詣東七陵,則惠陵令劉弘九一人外,皆以假官入直,故問其委折,則諸陵官,以科由入去,未及出來云矣。別檢,固無科由之可論,蔭官則觀光後,旣經二宿,足可還直,而一倂以假官代直,事極可駭。顯陵參奉趙雲會,泰陵參奉洪宗九,則始於奉審後出來,雖與他陵官之初不趁來有間,而摘奸時闕直,一也。事未前有,萬萬悚然。諸陵官,所當捧現告重勘,而本院請推之外,無他可施之罰,何以爲之乎?上曰,諸寢之無一實官入番,聞極驚悚。此可見紀綱蕩然之一端,一竝汰去,令該府,直爲照律嚴處,其代政官牌招,開政差出。該曹之常時不能察飭,亦難免其責,當該堂上罷職。爾之追後筵稟,亦甚稽忽,遞差,可也。出擧條晩秀曰,各陵寢陳設圖,年前奉常都提調,因傳敎,參考五禮儀釐正,昨冬自奉常寺頒行,而追聞則忌辰祭,本有筯楪,而因新頒圖式之不載,難於擅用,陵官報于禮曹及本寺矣。臣意則五禮儀圖式雖如此,自前入用之筯楪,今遽不用,事體禮意,俱甚未安,依前擧行,恐爲合宜。臣適忝本寺提擧,故敢此仰達矣。上曰,依爲之。出擧條上仍命諸生退出。侍臣執事官,復行四拜禮訖。左通禮跪啓禮畢。上降座乘輿,出靑陽門,由明政門,駕至賓陽門前。義浩曰,門路旣已書頒,儀衛亦旣臨止,而賓陽門開門遲滯,當該中官,所當重勘,而本院請推之外,無他可施之罰,何以爲之乎?上曰,從重推考,可也。出擧條駕入集瑞門還內。諸臣以次退出。
甲子三月十一日酉時,上御重熙堂。坐直承旨入侍時,行左承旨洪義浩,假注書趙鐘永,別兼春秋洪秉喆·趙雲翊,以次進伏訖。上曰,上番別兼春秋馳詣西五陵·禧陵·孝陵·恭陵·順陵·永陵·溫陵,陵上殿內奉審,入直陵官,摘奸以來。下番則馳詣獻陵·宣陵·靖陵,陵上殿內,亦爲奉審,入直陵官,摘奸以來。又敎曰,摘奸牌,卽今使之承受,金虎門仍留出送,可也。秉喆·雲翊,承命先退。義浩曰,明日生進謝恩親受時,服色當以侍衛例爲之乎?上曰,侍臣則黑團領入侍,鼓吹則入之。仍命退。承史以次退出。
上在昌德宮。停常參·經筵。
洪義浩啓曰,合辭方張之時,兩司無詣臺之員,事甚未安。除在外·疏批未下·推鞫進去外,未肅拜·呈告人員,竝卽牌招,何如?傳曰,允。
金宗善啓曰,明日殿座相値,視事頉稟之意,敢啓。傳曰,知道。
傳于洪義浩曰,明日出宮門路,協陽門爲之,還宮門路,集瑞門爲之。
以別兼春秋金蓍根牌不進罷職傳旨,傳于洪義浩曰,推考傳旨捧入。
以應敎尹行直牌不進罷職傳旨,傳于金宗善曰,只推。
以黃海監司李存秀狀啓,薦新生石首魚,限內不得封進,惶恐待罪事,傳于金宗善曰,勿待罪事,回諭。
傳于金宗善曰,吏曹參判前望單子入之。
吏曹參判前望單子入之,金勉柱落點。
李炫章有頉,代以閔秉勳爲假注書。
閔秉勳有頉,代以孫興祖爲假注書。
掌令姜彙鈺啓曰,臣之知識言議,本不近似於淸朝耳目之任,而臣於向日,忝叨見職,隨諸僚而聯疏,及承批旨,責臣以喜事,勘臣以不敍,臣悚蹙惶隕,直欲鑽地以入,而不可得也。臺閣言事之體,只宜稱停公議,平協物情,而苟是喜事,臣之溺職,於是爲大,豈以言出公憤而自恕乎?方於縮伏慙恧之際,前望特點,忽下於千萬夢想之外,臣誠惶誠感,益不知措躬之所也。第今推鞫方張,情私難言,不得不蒼黃馳詣,冒沒出肅,而仍因蹲據,有壞廉防,其何可一刻晏然於臺次乎?請命遞斥臣職。答曰,勿辭。亦勿退待。
以大司諫尹益烈,司諫玄重祚,獻納尹久東,持平鄭時善牌不進罷職傳旨,傳于洪義浩曰,只推,更爲牌招。
以大司諫尹益烈,司諫玄重祚,獻納尹久東,持平鄭時善再牌不進罷職傳旨,傳于洪義浩曰,只推。
吏曹口傳政事,以閔師宣爲右通禮。
以金魯喆·朴昌壽·趙煐·崔漢翼·鄭度采·林東鎭·朴宗璜囚單子,傳于洪義浩曰,保放。
以金思采·趙雲會·洪宗九·趙鎭翊·李度天·鄭基弘·閔致福囚單子,傳于洪義浩曰,保放。
以江原監司申獻朝狀啓,江陵等三邑民家失火事,傳于朴崙壽曰,觀此狀啓,初三之風,江·陟·襄三邑民家失火,多過累百戶,人命致死,亦過十餘,而封山亦有延及之慮云。纔驚西報之餘,尤覺愕然而慘惻,此是先報來者,啓本上來之後,形止又果如何乎?校理洪奭周,慰諭御史差下,當日下送,三邑被災民人等,一一慰諭後,措處之方,與道臣商議啓聞,封山延及與否,一體摘奸以來。續當有下敎者,而原恤典外,爲先別加顧恤事,分付道伯。
傳于朴崙壽曰,推鞫姑罷,明日爲之。
金宗善,以弘文館言啓曰,應敎尹行直,副修撰元在明,旣有只推之命,竝卽牌招察任,何如?傳曰,允。
金宗善,以弘文館言啓曰,新除授副修撰金㙆,時在慶尙道安東地,經筵入番事緊,請斯速乘馹上來事,下諭。傳曰,依啓。
洪義浩,以兵曹言啓曰,本曹佐郞洪遇燮,身病猝重,屢度呈狀乞遞。宿衛重地,不可久曠,今姑改差,何如?傳曰,允。
洪義浩,以兵曹言啓曰,明日殿座時,侍衛·禁軍等,別將當爲率領,而禁軍別將尹得逵,身病猝重,不得進參云。一番內禁衛將李東憲,使之兼別將,擧行之意,敢啓。傳曰,知道。
洪義浩,以訓鍊都監言啓曰,今三月十三日春塘臺親臨,三日製試取時,因兵曹節目,設布帳外環衛次,出番軍二哨除出,各其將官率領,雜人一切嚴禁,而待標信擧行,依定式,北營標下軍三十名,除標信,除出入將官率領,集春門外把守,雜人亦爲嚴禁,事畢後,出番軍解送,入直軍還入直所之意,敢啓。傳曰,知道。
洪義浩,以義禁府言啓曰,明日三日製時,本府都事,皆爲赴擧,武都事一員,本府入直,而當直入直都事,公事回公都事,月覲門·靑陽門·集春門禁亂都事,無以推移,假都事五員,令該曹各別擇差,以爲分排之地,何如?傳曰,允。
洪義浩,以義禁府言啓曰,健元陵令金魯喆,參奉金思采,顯陵令朴昌壽,參奉趙雲會,泰陵直長趙煐,參奉洪宗九,穆陵別檢崔漢翼,參奉趙鎭翊,徽陵別檢鄭度采,參奉李度天,崇陵別檢林東鎭,參奉鄭基弘,元陵別檢朴宗璜,參奉閔致福等,直爲照律嚴處事,傳旨啓下矣。金魯喆·朴昌壽·趙煐·崔漢翼·鄭度采·林東鎭·朴宗璜,今方待命,拿囚,金思采·趙雲會·洪宗九·趙鎭翊·李度天·鄭基弘·閔致福,姑未替直云,待其替直,拿囚後,一體直爲照律之意,敢啓。傳曰,知道。
洪義浩,以義禁府言啓曰,時囚罪人金魯喆·朴昌壽·趙煐·崔漢翼·鄭度采·林東鎭·朴宗璜,謹依傳敎,纔已保放矣。金思采·趙雲會·洪宗九·趙鎭翊·李度天·鄭基弘·閔致福,今旣就囚,保放罪人金魯喆等七人,依例還囚後,一體照律以入之意,敢啓。傳曰,知道。
洪義浩,以義禁府言啓曰,時囚罪人金魯喆·金思采·朴昌壽·趙雲會·趙煐·洪宗九·崔漢翼·趙鎭翊·鄭度采·李度天·林東鎭·鄭基弘·朴宗璜·閔致福等傳旨內,諸寢之無一實官入番,聞極驚悚,此可見紀綱蕩然之一端,直爲照律嚴處罪,取考律文,則大明律制書有違條有曰,凡奉制書,有所施行而違者,杖一百,大典通編推斷條有曰,犯私罪,杖一百決杖,告身盡行追奪,雜令條有曰,王府決杖者,代以金贖矣。金魯喆·金思采·朴昌壽·趙雲會·趙煐·洪宗九·崔漢翼·趙鎭翊·鄭度采·李度天·林東鎭·鄭基弘·朴宗璜·閔致福等,各杖一百收贖,告身盡行追奪,何如?傳曰,允。如有功議,各減一等。
右議政金觀柱箚曰,伏以臣於昨日,伏承史官臨宣聖諭,以箕營燒災事,俾臣預商接濟之方,以待繡啓之來,臣猥以不敢承奉之意,仰奏於史官之回,而悚惕俟勘,今至經宿矣。第念臣於見任,叨冒匪據,居然周歲有餘,而才器之萬不堪當,株守之決難放倒,前後章奏,披露無遺,今無容架疊,而若其至今黽勉,不敢不汲汲陳乞者,只以向來聖上,敦勉僚相,極其隆摯,幡然造朝,終必有日。故臣於是,日夜顒企,竊擬待僚相還入,仰陳私懇,冀蒙體諒之恩。至於廟務接應,不但臣之蒙愚。凡於機務,觸事茫然,況其自來株守,有不容一向弁髦。故臣於頃日筵中,旣以不敢干涉之意仰達,而其後南藩及銓長薦望等事,不敢循例奉行者,誠以此也。惟此微諒,伏想聖明,洞燭無餘,則臣於昨日下諭箕營事,獨何敢冒沒承當乎?況今僚相已遞,則臣之乞免之計,更無遲待之端,獨據之嫌,有非前日之比,到此地頭,關涉廟務,尤豈愚分之所敢出也哉?第臣於僚相勉副事,竊有愕然驚歎,歷日靡措者。目今時勢,不但朝象之泮渙,廟務之積滯,賊變風災,一時湊會,人心驚危,靡所止泊,當此時能任彌綸鎭靖之責,捨僚相莫可,而今乃遽循其懇,徒使如臣無似,獨處鼎席,罔念折足之危,揆諸政理,豈不懍然寒心哉?臣若不顧材力之全蔑,素守之難改,乘此僚席之空虛,仍爲靦然蹲冒,則廉防之壞,已無可言,而僨誤之至,明若觀火。臣於此,猶復怵畏囁嚅,不自力暴,則畢竟覆餗之日,臣雖萬被誅戮,將何以贖其罪乎?只緣目下鞫事,義急輿討,故臣方扶病竭蹶,粗效筋力,而若其區區私義,寤寐如結,放下不得。玆敢披瀝血悃,荐瀆宸嚴。伏願聖上,亟賜曲諒,遞免臣職,改卜賢輔,弘濟時艱,以尊國體,以安微分,不勝幸甚。取進止。答曰,省箚具悉卿懇。卿之視僚相去就者,其果同其退,不同其進之義耶?萬萬過矣,萬萬過矣。至於素守云云。稍待國事朝象之粗有頭緖,不亦可乎?誠非所望於卿者,卿雖如彼縷縷,予若有捨卿之意,則豈於向日,必致而後已乎?望卿勿復固執,安心視事。仍傳曰,此批答,遣史官傳諭于右議政。
吏曹參判李勉兢疏曰,伏以,臣於昨秋,忝叨銓任,厚被論斥,非止一再,而最是臺臣李東埴疏中以爲,前後政注,循私蔑公,遣辭深緊,聲罪狼藉,至今追惟,夢魂猶悸。臣固不肖無狀,數次行政,瘡疣百出,彈評之來,固所自料,而乃以循私蔑公四字,無指的沒把捉,囫圇蒙準,作爲斷案,言之者旣甚容易,當之者無以下質。夫朝家之設置銓官,將使之剋祛私意,恢張公道也。若或一切反是,誠如言者之言,則將焉用彼銓官也哉?自是以後,銓地一步,鐵限在前,非但臣心之所自劃,抑亦同朝之所共諒。今玆重叨,坐犯違傲,未敢爲冒膺之計,而不意變起倉卒,庭鞫設行,金吾假官差出有命,義同奔問,不遑顧私,冒沒出肅,卽爲擧行,而廉防掃地,更無可言,羞對人面,歷日恧縮。今若以急遽之際,夤緣一出,自處以銓任,因仍蹲據,揚揚行政,則眞所謂不識世間有羞恥事,非但一身之垢穢,擧世之唾罵,恐傷聖朝重四維之政,召牌之下,蠢動無路。玆敢猥陳短章,恭俟威罰。伏乞聖上,天地父母,特命鐫削臣職名,仍治臣慢命之罪,以靖私義,以肅朝綱,千萬幸甚。臣無任云云。答曰,省疏具悉。自前銓官之橫遭人言者,何嘗爲鐵限乎?然宜欲一伸,本職許遞。
推鞫時,罪人李秀林,更招後刑問一次,訊杖第二十三度停刑,罪人李性世更招。
甲子三月十二日辰時,上御重熙堂。生進謝恩親受入侍時,行左承旨洪義浩,右承旨金宗善,左副承旨林漢浩,右副承旨朴崙壽,記事官洪在敏,假注書趙鐘永,記事官鄭宗顯,別兼春秋徐有恂,檢校直閣沈象奎·金邁淳,待敎朴宗薰,以次進伏訖。上敎義浩曰,生進行禮,整齊爲之。義浩曰,先四拜後,生進入侍,當以幾人,次次陞殿乎?上曰,自生員爲始,先爲入侍,而五五入之,可也。引儀唱諸生四拜訖。諸生以次陞殿奏姓名。上問于沈敎鎭曰,年幾何?敎鎭曰,年十六歲矣。上問于李度曰,年幾何?度曰,年今七十九矣。上敎義浩曰,此則勿令久立,姑爲許坐於諸生班後,待諸生之盡行禮,而同爲出送,可也。上問于閔致遠曰,年幾何?致遠曰,年今二十八歲矣。義浩曰,明日三日製,與生進謁聖相値矣。當以襴衫服色,許赴試場乎?上曰,以其謁聖服色,使之仍着,而開集春門入之,可也。仍命宣醞,引儀唱四拜,諸生行禮訖。上命進退而出送之。仍命退。諸臣以次退出。
上在昌德宮。停常參·經筵。
夜自一更至十四日開東,灑雨下雨,測雨器水深五分。
金宗善啓曰,明日常參·經筵,取稟。傳曰,停。
洪義浩啓曰,行大司憲李書九疏批未下,執義李基慶,持平洪時溥·鄭時善呈辭,掌令趙台榮在外,姜彙鈺推鞫進去,監察茶時之意,敢啓。傳曰,知道。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,行禮曹判書徐邁修,除拜後,過三日不爲出肅,依定式推考,仍卽牌招察任,何如?傳曰,允。
洪義浩啓曰,今日殿座,承旨當爲備員,而行都承旨徐瀅修,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
金宗善啓曰,今日殿座時,出入番禁軍·挾輦軍·槍劍軍·環衛軍除出,標信請出之意,敢啓。傳曰,知道。
金宗善啓曰,月覲門·集春門開門,標信請出之意,敢啓。傳曰,知道。
傳于洪義浩曰,慰諭御史留待。
孫興祖有頉,代以李永昆爲假注書。
洪義浩啓曰,假注書李永昆,時無職名,令該曹依例付軍職,冠帶常仕,何如?傳曰,允。
林漢浩啓曰,門鑰開閉,何等嚴重,而今日金虎門開門時,鎖鑰誤爲下匙,以致開門之遲滯,事體所在,萬萬未安。當該司鑰,令攸司科治,何如?傳曰,允。
備忘記,羅暖萬戶鄭億祚下直,長弓一張,長箭一部,片箭一部,筒兒一箇賜給。
以京畿監司徐榮輔狀啓,驪州牧民家失火事,傳于朴崙壽曰,各別顧恤事,分付。
以黃海監司李存秀狀啓,兔山縣民家失火事,傳于朴崙壽曰,聞甚矜惻,另加顧恤,期於從速奠接事,分付。
以黃海監司李存秀狀啓,信川郡民家失火事,傳于朴崙壽曰,各別顧恤事,分付。
別兼春秋洪秉喆書啓,臣於今月十一日酉時量,敬奉西道各陵奉審摘奸之命,爲先馳詣昌陵摘奸,則令朴宗民,入直無頉,而陵上殿內,則日暮後,無奉審之例,故不敢創行。仍詣弘陵摘奸,則令尹光濩,入直無頉。次詣敬陵摘奸,則實官不入,假官代直。故招致守僕,問其委折,則俱以庭試時應擧受由,尙不還直云。故推見其受由呈狀,果如所言,而過科四日之後,尙未入直,萬萬驚駭。順懷墓,旣在局內所過之地,故亦爲一體摘奸,則入直無頉。次詣翼陵摘奸,則令趙榮慶,入直無頉。次詣明陵摘奸,則實官亦不入直,以假官代直。故招問事狀,則別檢李選,以親病極重,呈狀受由云,故推見狀辭,果如其言。參奉鄭文容,新除肅拜三日,未及出來,以致假官之代直,而明陵摘奸後,時尙三四更,故遲待天明,十二日卯時量,陵上殿內奉審則無頉,碑閣奉審則無頉。復詣翼陵,陵上殿內奉審則無頉,碑閣奉審則無頉。次詣順懷墓,墓上及丁字閣奉審則無頉。次詣敬陵,陵上殿內奉審則無頉,碑閣奉審則無頉。次詣弘陵,陵上殿內奉審則無頉,碑閣奉審則無頉。次詣昌陵,陵上殿內奉審則無頉,碑閣奉審則無頉。辰時量,馳到禧陵,入直摘奸,則參奉李基弘,無頉在直,陵上殿內奉審則無頉,碑閣奉審則無頉。次詣孝陵,入直摘奸,則參奉嚴喆,無頉在直,陵上殿內奉審則無頉,碑閣奉審則無頉。昭顯墓亦在於局內,故一體摘奸,則入直無頉,墓上及丁字閣奉審則無頉。午時量,馳到恭陵,入直摘奸,則參奉任度常,在直無頉,陵上殿內奉審則無頉。次詣順陵,入直摘奸,則參奉李正容,在直無頉,陵上殿內奉審則無頉。次詣永陵,入直摘奸,則參奉韓喆裕,在直無頉,陵上殿內奉審則無頉,新舊碑閣奉審則無頉。申時量,馳到溫陵,入直摘奸,則參奉柳喆祚,在直無頉,陵上殿內奉審則無頉。戌時量復路,十三日卯時量入來之意,敢啓。傳曰,知道。闕直陵官,依東道闕直陵官處分捧傳旨,其中親病受由人分揀,政官牌招開政。
傳于洪義浩曰,實錄郞廳中職務相妨人,本職竝許遞,今日政差出。
以吏曹參議朴宗慶牌不進罷職傳旨,傳于洪義浩曰,只推,更爲牌招。
有政。吏批,判書未差,參判金勉柱進,參議朴宗慶進,行左承旨洪義浩進。以金處巖爲正言,李晦祥爲副校理,申溆爲修撰,高宅謙爲副修撰,李勉兢爲禮曹參判,韓義運爲吏曹正郞,安光宇爲佐郞,申在明爲兵曹佐郞,韓興裕爲左通禮,鄭澣爲司僕正,李厚老爲敬陵令,金翼行爲掌樂主簿,朴致榮爲軍資奉事,鄭東晩爲敬陵參奉,徐沃修爲明陵參奉,弘文正字單朴宗薰,金翼行爲監察,閔養世爲宗簿主簿,李志淵爲西部都事,奎章閣兼待敎單朴宗薰。
兵批,判書金達淳病,參判尹東晩病,參議安策病,參知朴瑞源入直進,右承旨金宗善進。護軍李勉兢,副司正李永昆,以上竝單付。
傳于洪義浩曰,科次入侍。
傳于金宗善曰,推鞫姑罷,明日爲之。
洪義浩,以吏曹言啓曰,卽接通禮院牒報,則以爲,明日親臨春塘臺三日製試取時,左右通禮,不可不備員,而右通禮申溆,身病猝重,不得進參,卽爲變通差出,以爲備員擧行之地云。通禮院右通禮申溆改差,其代口傳備擬以入之意,敢啓。傳曰,知道。
金宗善,以社稷樂器造成廳言啓曰,本廳堂上禮曹判書尹光普,旣已罷職,其代令該曹,卽爲差出,使之察任,何如?傳曰,允。
吏曹,樂器造成廳堂上單徐邁修。
洪義浩,以兵曹言啓曰,今月十六日,一羽禁軍番次矣。該番將有闕之代,依例口傳差出,何如?傳曰,允。
兵曹口傳政事,以成範鎭爲羽林將。
洪義浩,以義禁府言啓曰,金魯喆·金思采·朴昌壽·趙雲會·趙煐·洪宗九·崔漢翼·趙鎭翊·鄭度采·李度天·林東鎭·鄭基弘·朴宗璜·閔致福等,各杖一百收贖,告身盡行追奪照律草記批旨內,允如有功議,各減一等事,命下矣。金魯喆曾祖興慶,揚武原從功臣慶平君玏五寸親,金思采七代祖命元,平難功臣慶恩府院君柱臣曾孫,趙雲會九代祖世勛,靖國功臣豐陵府院君文命五寸親,趙鎭翊五代祖潝,靖社功臣淸源府院君金時默異姓三寸親,閔致福六代祖光勳,寧社功臣驪陽府院君維重五寸親云,功議各減一等,杖八十收贖,奪告身三等。朴昌壽十五代祖訔,佐命功臣,趙煐六代祖庭堅,平難原從功臣,崔漢翼七代祖鐵堅,扈聖原從功臣,鄭度采四代祖德徵,揚武原從功臣,李度天七代祖貴,靖社功臣,林東鎭六代祖墰,扈聖原從功臣,鄭基弘十三代祖蘭宗,佐理功臣,朴宗璜十四代祖訔,佐命功臣云,功減一等,杖九十收贖,奪告身四等。洪宗九,無功議之意,敢啓。傳曰,知道。
洪義浩,以鞫廳大臣意啓曰,今日推鞫爲之事,命下,而領府事李秉模病不進,判府事李時秀試官進,判府事徐龍輔方在城外,臣觀柱來詣本府,身病猝發,不得開坐之意,敢啓。傳曰,判府事試官,令政院付標進去,卿則旣詣本府,强疾開坐事,使府郞卽爲往傳。
洪義浩,以鞫廳大臣意啓曰,問事郞廳洪奭周奉命在外,代兵曹正郞金相休差下,使之參坐,何如?傳曰,允。
推鞫時,罪人吳載榮,更招後刑問一次,訊杖第六度停刑,罪人李性世,更招後刑問一次,訊杖第五度停刑,罪人李秀林,更招後刑問一次,訊杖第十五度停刑。
甲子三月十三日辰時,上詣春塘臺。三日製儒生試取入侍時,行左承旨洪義浩,右承旨金宗善,左副承旨林漢浩,右副承旨朴崙壽,記事官洪在敏,假注書趙鐘永,別兼春秋洪秉喆·徐有恂,以次隨駕。上具翼善冠·袞龍袍,乘輿出協陽門。上曰,慰諭御史入侍。出駕前下敎副校理洪奭周進前。上曰,道臣狀啓,猶未詳形止,爾於下去後,失火形止,更爲消詳看察,如有可以措處之策,爾與道臣,另加商確,以爲啓聞,可也。又敎曰,何日當發去乎?奭周曰,今日當發矣。上曰,斯速下去,可也。由建陽門入靑陽門,詣春塘臺,降輿陞座。崙壽曰,江陵等三邑失火形止登聞,事係民情,萬萬緊急,而卽見該道臣狀啓,計其道里,量其日字,則中間之多日遲滯,誠甚未安。該道道臣推考,何如?上曰,從重推考,可也。出擧條讀卷官兼戶曹判書李晩秀,大司成南公轍,戶曹參判兪漢謨,對讀官副護軍金明淳,校理元在明,副修撰金邁淳,副司果金啓溫入就位。引儀唱試官以下應製儒生行四拜禮,上階進伏訖。上命公轍,書題人之好我,示我周行賦,頒題訖。通禮跪啓請禮畢。公轍曰,頃因本館草記,儒生金霽淳·沈宜永,停擧施罰矣。旣經大比,宜有參酌,而係是因下敎擧行之事,故自下不敢擅便,敢此仰達矣。上曰,解停,可也。出擧條降座陞輿,上曰,還內問安,勿爲之。出靑陽門,由明政門,入集瑞門還內。諸臣以下退出。
甲子三月十三日未時,上御重熙堂。科次入侍時,行左承旨洪義浩,假注書李永昆,記事官盧,記注官白慶楷,讀券官兼戶曹判書李晩秀,兵曹判書金達淳,行大司成南公轍,戶曹參判兪漢謨,對讀官行副護軍金明淳,校理金邁淳,副修撰元在明,副司果金啓溫,別兼春秋洪秉喆·徐有恂,以次進伏訖。義浩曰,自前科次入侍時,有上下注書俱入之例。上注書,使之入來乎?上曰,唯。賤臣承命出傳,趙鍾永追入進伏。上曰,入直玉堂爲誰?義浩曰,上番元在明則方入侍,下番則權晙云矣。上曰,對讀官金明淳,使之考券,入直玉堂權晙,對讀官加差下,使之入來,可也。鍾永承命出傳,與晙偕入。上曰,秉喆·晙爲命官,對讀,可也。晩秀曰,諸試官合考,當以幾張爲限乎?上曰,以十張爲限,而賞格,務從多數,可也。上曰,所考者爲幾軸,而餘者爲幾軸乎?晩秀曰,御前所考爲八軸,而諸試官所考,殆近折半云矣。上曰,諸試官與承史,少退更入,可也。以次退出。少頃,諸試官·承史,承命更入進伏。上曰,徐徐考之。晩秀曰,合考所選,爲十一張矣。上曰,十張選之,等則直書,可也。晩秀曰,壯元試券中,有可合批點者矣。上曰,批點,可也。晩秀等,分書等次。義浩拆封讀奏訖。上命書傳敎曰,三日製居首賦三中進士任存常直赴會試,之次三下幼學柳榮源,進士趙萬永,幼學申億·李晩喆各給二分,次上進士沈湜等,令該曹考例施賞。晩秀曰,營建都監別看役丁遇泰有身病,不得供役,前縣令卞世義,前五衛將權抑差下,使之擧行,何如?上曰,依爲之。出擧條上曰,諸試官先退。命官以下,以次退出。上敎義浩曰,瑞蔥臺,欲以十五日爲之,試射則依外試射例爲之,可也。義浩曰,處所以何處爲之乎?上曰,春塘臺爲之。侍衛則只入直堂上堂下爲之,試射依最近一二年之例爲之,謄錄則先爲錄入,可也。又敎曰,政官牌招,而雖推鞫進去政官,亦爲一體牌招,可也。仍命書傳敎曰,入格儒生,明日來待。命書榻敎曰,實錄堂上,待明朝牌招,申飭仕進。大王大妃殿進御人蔘粟米飮,自明日停止事。出榻敎。仍命退,承史以次退出。
上在昌德宮。停常參·經筵。
洪義浩啓曰,合辭方張之時,兩司無詣臺之員,事甚未安。除在外·疏批未下·推鞫進去·未署經外,未肅拜·呈告人員,竝卽牌招,何如?傳曰,允。
傳于金宗善曰,禮房承旨馳詣宗廟·景慕宮,奉審摘奸以來。
傳于洪義浩曰,入格儒生入侍。
金宗善啓曰,玉堂上下番俱空,事甚未安。應敎尹行直,副校理金會淵·李晦祥,修撰任厚常·申溆,副修撰高宅謙,竝卽牌招,以爲推移入直之地,何如?,傳曰,允。
以全羅監司韓用龜狀啓,金堤等邑民家失火事,傳于林漢浩曰,方春失所,聞甚矜惻,元恤典外,別加顧恤事,廟堂分付。
洪義浩啓曰,假注書李永昆,身病猝重,勢難察任,今姑改差,何如?傳曰,允。
傳于林漢浩曰,當該中官推考。
以司諫玄重祚,獻納尹久東,正言金處巖牌不進罷職傳旨,傳于林漢浩曰,只推。
以鄭昌耆·鄭文容囚單子,傳于林漢浩曰,保放。
兵曹口傳政事,副司果單權晙·宋冕載·元在明·崔之聖·尹命烈·李東冕·姜世揆·金相休·李元八·南度中·林景鎭·李惟命。
傳于林漢浩曰,違牌玉堂只推,竝待開門,更爲牌招。
洪義浩啓曰,明日次對,諫院無進參之員。未署經外,未肅拜·呈告人員,竝待開門牌招,何如?傳曰,允。
傳于洪義浩曰,推鞫姑罷,明日爲之。
金宗善,以弘文館言啓曰,本館上番副校理臣李晦祥,以推鞫問事郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
金宗善,以弘文館言啓曰,新除授副修撰高宅謙,時在全羅道昌平地,經筵入番事緊,請斯速乘馹上來事,下諭。傳曰,許遞。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
洪義浩,以義禁府言啓曰,推鞫多事之時,禁亂官,有假都事定送之例矣。再明日式年文科講經一二所,武科會試一二所,禁亂假都事四員,令該曹口傳差出,以爲分排之地,何如?傳曰,允。
洪義浩,以義禁府言啓曰,敬陵令鄭昌耆,參奉李奎說,明陵參奉鄭文容,令該府直爲照律嚴處事,傳旨啓下矣。鄭昌耆·鄭文容,今方待命,拿囚後依東道闕直陵官勘律之例,以制書有違律,各杖一百收贖,告身盡行追奪。李奎說,應擧受由後,下往忠淸道公州地云。依例發遣府羅將拿來,直爲照律嚴處,何如?傳曰,允。如有功議,各減一等。李奎說,待待命拿囚。
洪義浩,以義禁府言啓曰,鄭昌耆·鄭文容,各杖一百收贖,告身盡行追奪照律草記批旨內允,如有功議,各減一等事,命下矣。鄭昌耆九代祖鐸,敵愾原從功臣,鄭文容十二代祖蘭宗,佐理功臣云,竝功減一等,各杖九十收贖,奪告身四等之意,敢啓。傳曰,知道。
大司憲李書九疏曰,伏以寶冊揚徽,慈德丕彰,法殿受賀,聖孝冞光,臣民慶抃,曷有其極?仍伏念臣,向來遭罹,至爲醜悖,上辱朝廷,下羞簪紳,念國體之愈卑,言雖無辨,悲身名之已虧,理合自靖,加以疾病侵凌,筋力凋耗,竊自期從玆以往,優遊冗散,歌詠恩造,不料世變層生,怪鬼肆行,飛語四起,朝著一空,而如臣彈射餘喘,又入於風波蕩潏之中,危辱紛藉,聽聞驚駭,言出無根,雖蒙聖鑑之照燭,禍在伏莾,益切私心之懍蹙,杜門蟄伏,撫躬悼歎,忽於此際,伏奉憲長除旨,臣誠惝怳震悸,莫省自措。臣本匪才,誤蒙任使,災由負乘,動招釁尤,二載之間,三見顚躓,因事論斥,猶諉相規,理外詬誣,實非所堪。至若近日所遭,雖甚荒忽,前悸未定,後患旋至,身不離於駭機,魂常遊於潛彀,古人所謂衆怒難犯,孤根易危者,正道臣今日情事。尙以何心,遲回貪戀,終必至於無幸而後已也哉?惟有斂避榮塗,勉守愚分,以答聖朝全保生成之德,是爲臣不報之報。況此臺端,卽臣三十年抱痛銜恤之地,粵自通籍之初,已矢自劃之志,蓋其情理之悲切,踪地之窮迫,不惟擧世之所共諒,卽亦先朝之所嘗憐。故間或叩拜,輒賜遞解,竟未敢一肅恩命,在下僚而猶然,矧伊長席,豈敢冒居?頃當宮城環衛之日,倉卒聞變,神魂飛越,未遑他顧,顚倒趨召,而若其平生鐵限,不可以臨急一出,遂致毁壞,至慟所在,義固當然,一日虛縻,心實不忍,仰惟殿下,仁孝爲治,體諒之恩,必不待臣言之畢矣。伏乞曲垂矜察,亟賜鐫改,仍命選部,勿復檢擬,俾伸私義焉。臣情旣難冒,不宜進言,而耿耿愚忱,實有所不能自抑者,玆敢冒昧而一陳之。臣竊觀近年以來,咎徵疊見,自京而外,炎火告災,其害甚烈,有不忍言。天意幽微,固難測度,民情繹騷,實深憂懼,迺者姦宄之變,又出深嚴之地,九闕震驚,百僚奔遑,而陰謀莫測,鞫事方張,雖未知冥冥之禍,伏在何處,而國勢之岌嶪,人心之泮渙,殆若危亡之迫近,臣中夜彷徨,痛心抆涕,誠莫知其攸濟也。然而因災致祥,多難興邦,明王之懿範,爲今之計,惟有實心修省,大加警動,整頓朝廷,開納忠讜,聚精會神,皇皇講究於保民安邦之策,如救焚拯溺,然後庶或可以仰答天譴,逆折亂萌,而其本則專在於殿下之一心。蓋聖心一有所蔽,則雖使嘉謨谹議,日陳於前,徒爲無益之空言。臣請以勤學求治之大要,先爲殿下仰勉焉。臣聞程子曰,爲國之道,在乎君志先定,君志定而天下之治成矣。所謂定志者,至誠一心,以道自任,以聖人之訓,爲必可信,先王之治,爲必可行,不狃滯於近規,不遷惑於衆口,必期致世如三代之隆而後已也。爲人主者,不願其國之治且安則已矣,如其不然,舍是說而奚以哉?恭惟我殿下,承列祖傳付之統,受寧考艱大之托,念玆休恤,罔敢自逸,四載于今,方且親摠庶政,光紹前烈,不惟八域臣民,蘄向顒若。伏惟我於昭陟降,眷顧期望,日監在上,此政我殿下夙夜宥密,自貽哲命之時也。不審殿下,先定聖志,以立大本,其果如程子之言乎?臣固知殿下聖明,必不肯以堯·舜之事,謙讓不居。然竊觀夫進德修業之工,則猶未有以深喩乎聖志之所在。孔子曰,吾十有五而志于學,三十而立。夫以聖人之生知安行,其所爲學,宜若無漸次階級之可言,而自十五歲時,便斷然以聖人爲志,至三十而後,始覺其有所自立,聖人之自强不息,有如是矣。殿下今日,卽孔子志學之年也。雖幸睿智天縱,聖德日新,不可失者時也,豈可一毫因循,斯須悠泛,不思遜志時敏之道乎?且伏念古者人君,自在儲貳,日親正人,日聞正言,凡所以薰陶德性,涵養氣質,固已靡不用極。故及其居尊出治,措諸政令,發爲事業者,是皆平日所學,躬行心得之餘也。殿下粵自沖齡,侍我先王,觀感身敎之德,承聆遇物之誨,非不親且切矣。冑筵講讀,日月未久,賓僚旣罕進接,而友臣之義莫講,經傳多未溫繹,而典學之功猶疎,蓋其工夫之積累,根基之培養,已不免多少欠缺,而履崇高之位,撫艱虞之運,內則有耳目之遷誘,外則有機務之紛沓,其心易以撓奪,其事難以專一,則其所以向學求道者,篤實懇切,用人一己百之工,然後方可以塡補旣往之闕遺,收拾將來之功效,而殿下之所自治,抑有異於此者。經筵之停閣已久,召對之作輟無常,間或臨筵,暫時開卷,不過爲備禮應文之具,而未嘗有從容涵泳,欲罷不能之樂,以至臨政處事,所留神者,類多尋常格例,閑漫酬應,而若夫治體政謨,規模綱領之大,利害得失之源,又未嘗孜孜延訪,反覆討論,以務其聰明之實。故竊計一日之內,親賢士大夫之時,大抵無幾,而十寒一曝之患,已不勝其可憂。苟究其病,專由於聖志之不立,而檢身接下之際,非不知敬德之當疾,而持心每流於安肆,非不知莊士之可貴,而適意不及於暬昵,理欲交戰,公私竝立,不能無內外賓主生熟甘苦之別。故一日二日,積習潛滋,而發於其心,害於其政,是乃自然之理,必至之勢也,可不懼哉?朱子曰人主,以渺然之身,居深宮之中,其心之邪正,若不可得而窺,而其符驗之著於外者,常若十目所視,十手所指而不可掩,是以古先聖王,兢兢業業,持守此心,雖在紛華波蕩之中,幽獨得肆之地,所以精一克復,如對神明,如臨淵谷,未敢有須臾之怠,猶恐其隱微之間,或有差失而不自知也。建師保之官,以自開明,列諫諍之職,以自規正,使其左右前後,一動一靜,無不制以有司之法,而無纖芥之隙,瞬息之頃,得以隱其毫髮之私,此所以由內及外,自微至著,精粹純白,無少瑕翳,而其遺風餘烈,猶可以爲後世法程也。殿下試就此說,默省體驗,則必有所怵惕警勵,知前日自治之猶有所未盡,而尤不可不汲汲致意於端本澄源之道也。然爲學,自有次第,必也先立其志,如上所陳,然後心有定向,始可樸實用力。雖欲立志,若不講學而明理,則又無以辨析乎義利誠僞之分,而日用事爲之間,自謂天理,便不覺流入於人欲,竝與所立之志,而亦不能固守。此所以大學八條,格致居先者也。伏願殿下,始自今日,卓然自立,勤御講筵,頻接儒臣,而必擇其端方正直,所可嚴憚之人,常置左右,和顔色而導之,簡禮貌而親之,無以不知爲恥而遂忽於質問,無以耐煩爲苦而自安於暇豫,糾繆之論,雖或逆耳,必知其愛我也而受之,責難之言,雖或咈意,必知其敬我也而說之,使此身心,終日不離於方冊之中,廈氈之上,而非辟之念,無得以間焉。或値燕閒,不時宣召,又使之陳說祖宗故事,諷道古人格言,以至軍國猷爲,閭里疾苦,隨意諮訪,以通其情志,以廣其聞見。又取大學衍義·聖學輯要諸書及有宋諸賢,我朝先正封事奏議之有禆君德,切中時病者,朝夕省覽,常若對其人而聽其言,則志氣日明,智慮日周,自當有怡然渙然心會神融之處,講學之要,固不外此。夫然後,吾心之大本已立,而應事接物,各當其理,沛然而莫之能禦矣。若夫爲治之大經,又有道與法之殊,崇禮義重廉恥,優遊漸摩於敎化之中,使民日遷善而不知者,是所謂道也。嚴律令尙威刑,拘制束縛於條禁之內,使民苟免罪而無愧者,是所謂法也。以道化成者,其國治,以法把持者,其國危,道不明而法不行者,其國亂,爲人上者,將何擇焉?王道平易,本乎人情,禮義廉恥,非在於外也,卽不過因其性之所固有,而興起感發之而已。故德修于上,而敎成于下,如風行草偃,此三代所以不易民而敎者也。若或安於苟且,淪於卑近,不知道之當行,而徒以法爲可恃,則是乃流俗雜覇,計功謀利之說,而差毫謬千,危亂相隨,卽亦何利之有哉?時有古今,而道無古今,亦願殿下,其監于玆,奮發聖志,以定一代之治規焉。臣知識淺短,今此所陳,雖甚迂愚,惓惓忠愛,所以期仰於吾君者則如此,儻殿下,少回崇聽,俯察邇言,則固臣之幸也。如以爲常談死法,無甚新奇,雖未必如是,亦足以架漏牽補,過了時日云爾,則非愚臣之所敢知也。先正臣李珥之言曰,志於道而使一世爲唐爲虞,由我也,志於欲而使一世爲叔爲季,亦由於我也。志之所向,不可以不愼,此眞痛切之語也。臣敢重爲殿下誦之,伏惟殿下,恕其僭而察其衷焉,臣無任云云。答曰,省疏具悉。勉戒之語,切中予躬,自覺愧服之不暇。予雖不敏,可不深繹而自勉?職名特爲許遞。
校理金邁淳疏曰,伏以今日國勢,可謂岌岌乎殆哉。災沴疊見,而天心無悅豫之期,變怪層生,而世道無底定之日,廟謨積滯,孰使之振擧,生民蕩析,何術以懷保?乃至凶邪之徒,闖入深嚴之地,倉卒扈衛,群情波蕩,而設鞫屢日,根窩未覈,卽又飄風告警,回祿更肆,箕營之一城俱熸,嶺東之百里延燼,數日之內,急報踵至,聽聞錯愕,心膽隕墜。噫,從古以來,妖祥何限,而若其荐仍重沓,如不我克,亦未有若是酷者。臣不敢知天欲保佑我邦家,警告之不少弛耶?亦不敢知天欲顚危我邦家,扤捏之不少恕耶?天意冥冥,不可測知,惟有恪修人事,自盡其迓續祈永之道而已。政宜君臣上下,刻意勵精,改絃易轍,內省隱微之諐尤,外揆施措之闕遺,審民之利害,而亟罷行之,相時之緩急,而亟損益之,孜孜皇皇,惟日不足,而循觀朝著,小大恬嬉,私意依舊橫流,俗見依舊纏繞,漠然無有毫髮影響,少變於前日者,此固群下執事者之過,而竊覸夫殿下所以躬蹈而表率之者,亦未有以大異於是,則大本旣已差矣。彼朝廷百官之不正者,又何足深責乎哉?春煦漸長,而講對之設行全廢,民事方殷,而賓筵之詢咨久曠,天門咫尺,限若山海,廊廟訏謨之地,帷幄顧問之列,雖或有懷欲陳,亦患無路自達,一日二日,寢成否隔,中外憂歎,已不勝其切切,而至若親擧玉趾,酬接外廷者,不過是昕庭聚士,新恩放榜,赫然觀美之擧而已。乃者蔥臺試射之命,又下於三製科次之筵,則臣愚之惑,於是滋甚。殿下誠以今日時象,爲已治已安,而目下政務之重且大者,莫先於此,則非臣愚之所敢知。如以爲或不然,則於其重且大者,棄置之若忘,乃反齗齗於輕細不急之務,鎭日爲課,不憚煩勞,何哉?歲初儒臣之箚,有以犒饋之先於朝參,爲不可者,殿下特賜優批,獎詡開納,且敎曰,犒饋則歲首卽行,朝參則取稟有期,皆是已例也。爾或不知,而有此先後之言乎?臣於是時,伏見邸報,不覺聳然起立曰,儒臣之言,果是昧例,而聖上之不加譴責,曲賜開示者,益可見容諫之聖德,古所謂明良喜起,吁咈都兪之盛,將於吾身,親見之矣。以今觀之,講對賓筵,初非有待於取稟,蔥臺試射,雖曰郊駕後應行之擧,謁陵以後,爲日亦且數旬,則其事之無甚時急,於此可見。殿下之先彼而後此者,又將何說而爲據乎?始知殿下前日之批,未必是眞箇容諫而援例牖告,無或爲一時禦人之資耶?噫,規恢遠圖,奠邦基於磐泰,殿下之能事,而今焉惟細娛是耽,廣布仁澤,濟民命於塗炭,殿下之當務,而今焉惟外物是徇,使忠志之士,解體於朝,窮苦之民,齎鬱於野,而徒欲以羽旄之美,管籥之音,侈然爲目前把玩之具,臣竊爲殿下惜之也。詩曰,天之方難,無然憲憲,天之方蹶,無然泄泄,又曰,多將熇熇,不可救藥。伏願殿下,惕然深監于玆,先後蔥臺親臨之命,亟行停寢,從今以往,凡一擧措一事爲之稍涉豐豫者,一切權且倚閣,勤御簡冊,不輟誦讀,日接臣僚,極意討論,毋徇口耳,務切身心,以立出治之根本。又以哀痛惻怛之旨,明詔大臣,勉回遐心,咸簉朝端,勿拘日期,頻行次對,熟講民國之計,博議消弭之方,以爲一半分傾否濟屯之圖焉。臣向伏見聖敎下者,有曰殿役可停,民弊不可貽,大哉王言,此眞所謂一言可以興邦者也。近聞東峽諸邑,疲於輸材,怨咨騷擾,傳說狼藉,矧今東作方始,俶載其時,而沿江之民,不暇操來,非但無麥之可憂,抑亦秋成之難期,民情所切,衆口一辭,而居旬宣分憂之任者,乃或以不日子來等說,侈辭於章奏之間,臣實爲斯民閔然也。且東西之災異方酷,京外之蓄積俱竭,此時大役之興,非但重違天意,亦非所以慰疲氓無聊之情,而備國家不虞之需也。伏乞亟命有司,姑停營建之役,以待可爲之時,而專意用力於蘇殘救災之策,不勝幸甚,臣無任云云。省疏具悉。所陳無一言不深切,眞藥石也,深庸嘉尙。瑞蔥臺試射,前此已命停之,殿役以事面之重大,欲停而未果,特允所請。講對亦當益加自勉。大臣之不肯勉回,是予誠淺之致,更加敦勉矣。
推鞫時,罪人吳載榮,更招後刑問一次,訊杖第九度停刑,罪人李性世,更招後刑問一次,訊杖第七度停刑,罪人李秀林,更招後刑問一次,訊杖第九度停刑。
甲子三月十四日辰時,上御重熙堂。入格儒生入侍時,行左承旨洪義浩,假注書趙鐘永,別兼春秋洪秉喆·徐有恂,以次進伏訖。引儀唱入格儒生行四拜禮。進士任存常,幼學柳榮源,進士趙萬永,幼學申億·李晩喆,進士沈湜,生員權敎仁,進士李魯益,幼學高時彦,從仕郞崔禹錫行禮訖。上曰,諸生以次入侍,可也。存常等進伏,奏姓名。至魯益,上曰,大臣病患,何如?魯益曰,尙今未瘳矣。至禹錫,上曰,爾之祕封,何爲而書從仕郞乎?禹錫曰,妻父經守令,故書之矣。上曰,經守令,則必以從仕郞爲書乎?禹錫曰,臣則聞以有例,以此書之矣。義浩曰,優等五人,先爲出送,賞格儒生則頒賞,當於帳前擧行矣。上曰,唯。湜等祇受賞格紙三卷·筆三枝·墨二笏後,行四拜禮訖,先爲退出。義浩曰,瑞蔥臺試射規矩,當以何例爲之乎?上曰,試規待下敎,可也。仍命退。承史以次退出。
上在昌德宮。停常參·經筵。
自開東至人定,灑雨下雨,測雨器水深二寸三分。
藥房提調鄭大容,左副承旨林漢浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參·經筵,取稟。傳曰,停。
金宗善啓曰,玉堂備員間,視事頉稟之意,敢啓。傳曰,知道。
洪義浩啓曰,右副承旨朴崙壽,今日不爲仕進,卽爲牌招,何如?傳曰,允。
傳于洪義浩曰,大臣·備局堂上,引見。
以江華留守韓用鐸狀啓,直赴人尹宗謙·崔鎭雄,不得及期起送,惶恐待罪事,傳于洪義浩曰,難免疎漏,卿則推考。
金宗善,以禮曹言啓曰,今此甲子式年文科講經試官,當爲磨鍊,而二品以上與堂下無故可擬之人乏少,依近例,以堂上官,通瀜擬入,何如?傳曰,允。
洪義浩,以兵曹言啓曰,今此甲子式年武科覆試時試官望,磨鍊以入,而當品中可擬之人乏少,文試官,依前例,以二望排擬,武試官,則曾經堂上兵使,竝擬之意,敢啓。傳曰,知道。
洪義浩,以兵曹言啓曰,今此式年覆試試官望中,時無職名人,依例口傳,付軍職,何如?傳曰,允。
兵曹口傳政事,副護軍單李尙度。
洪義浩啓曰,今此文科覆試一所試官黃昇源·具㢞·韓晩裕·宋鍈·金箕象·尹序東,參試官李東稷·安策·尹理相·李廷顯·閔師宣,二所試官林蓍喆·蔡弘履·李尙度·金載翼·尹羽烈牌不進推考傳旨及罷職傳旨,今方捧入。一所參試官朴宗正,二所試官李敬一,除拜臺職,一所試官申絢,二所試官宋翼孝在外,無以備員受點。黃昇源·具翼·韓晩裕·蔡弘履·林蓍喆·宋鍈·李尙度,竝更牌招,堂上堂下有頉人,令該曹更爲擬入,何如?傳曰,允。違牌人只推,更爲牌招,違牌勿爲呼望。
金宗善啓曰,今此文科覆試一所試官兪漢謨·尹東晩,武所試官進去,無以備員受點,令該曹更爲擬入,何如?傳曰,允。
傳于金宗善曰,召對爲之。
以咸鏡監司李翊模狀啓,安邊府民家失火事,傳于林漢浩曰,又見此啓,亦爲驚心。人命果無傷乎?顧恤之道,奠接之方,各別區劃事,令廟堂分付,該倅論罪一款,特爲安徐。
以江原監司申獻朝狀啓,杆城郡民家失火事,傳于林漢浩曰,依江陵等邑例,廟堂商確爲之,旣是道內慰諭等節,一體爲之事,分付慰諭御史。
金宗善,以禮曹言啓曰,因政院啓辭,今此式年文科講經一所試官望,更爲擬入事,命下矣。無故可擬之人乏少,依近例,閣臣·承旨,竝擬以入之意,敢啓。傳曰,知道。
以武一所參試官李允謙,二所參試官李東埴牌不進罷職傳旨,傳于洪義浩曰,推考傳旨捧入。
有政。吏批,判書未差,參判金勉柱進,參議朴宗慶進,左副承旨林漢浩進。以李敬一爲大司憲,李東埴爲司諫,權漢緯爲掌令,朴宗正爲獻納,具康·文躍淵爲正言,韓興裕爲副修撰,朴宗來爲刑曹參判,洪旭浩爲掌樂主簿,崔喆曦爲順懷墓守衛官,李光一爲愍懷墓守衛官,李尙愚爲京畿都事,兼領經筵單領府事李秉模,判府事徐龍輔,兵曹正郞金相休·李元八仍任事,承傳,成均博士單韓學周,學正單文尙中,學諭單許臻。
兵批,判書金達淳,參判尹東晩,參議安策病,參知朴瑞源入直進,行左承旨洪義浩進。副司直單玄重祚·趙台榮·尹久東,副司果單高宅謙·金處巖·李錫祜。
洪義浩啓曰,今此文武科覆試時監試官,兩司當爲備員,憲府則旣已備員,諫院則大司諫尹益烈疏批未下,司諫李東埴牌不進,獻納朴宗正推鞫進,只有正言具康·文躍淵二人,無以備員受點,何以爲之?敢稟。傳曰,大司諫批下,違牌人推考傳旨捧入,竝卽牌招。
金宗善啓曰,今此文武科覆試時諫臺四員,當爲備員受點,而大司諫尹益烈牌不進,獻納朴宗正推鞫進,只有司諫李東埴,正言具康·文躍淵三人,無以受點,何以爲之?敢稟。傳曰,只推,更爲牌招。
傳于林漢浩曰,推鞫姑罷,明日爲之。
金宗善,以宗簿寺提調意啓曰,璿源譜略進上件,今已印出粧䌙矣。進上日子,令日官洪處中推擇,則今月十七日卯時爲吉云。以此日時,本寺堂上·郞廳·校正官,具儀仗鼓吹,陪進明政殿,與承旨,請承傳色奉入,而奉謨堂奉安國朝御牒·王妃世譜改張書本及璿源譜略內在件,內閣件改張印本,一體陪進,自內閣,依例稟旨,改張五處,璿閣奉安件,自本寺次第擧行,頒賜件,亦爲收聚,改張還給之意,敢啓。傳曰,知道。
金宗善,以禮曹言啓曰,己酉二月,因備局節目,毋論大小科,陳試許赴人,具由草記事,定式矣。幼學姜禹圭,戊午東堂初試入格,幼學李信源,庚申通讀入格,幼學朴命淳·李敏栽·韓用五·朱睦·朴鼎洙·曺光斗·張琪,辛酉東堂初試入格,俱以應頉陳試矣。取考各人等陳試文蹟,則京而漢城府外,而營本官粘移公文,明白無疑,而遭艱·朞服·未葬·父子俱參人,竝許陳試,法典所載,今此式年文科覆試講經,一竝許赴之意,敢啓。傳曰,知道。
金宗善,以禮曹言啓曰,卽接四館所牒呈,則癸亥十月秋到記殿講入格進士吳夏哲,製述入格進士李愚在,同年十一月柑製入格進士宋翼淵,以上直赴殿試,癸亥十月秋到記殿講入格,幼學鄭東煥·李·鄭顯璞,以上直赴會試事,命下,而依例分等許赴事,報來矣。進士吳夏哲等三人直赴殿試,幼學鄭東煥等三人,依例許赴於今此甲子式年東堂文科覆試講經,何如?傳曰,允。
洪義浩,以備邊司言啓曰,本司有司堂上李書九,時無職名,令該曹口傳付軍職,仍卽牌招,以爲進參賓對之地,何如?傳曰,允。
兵曹口傳政事,大護軍單李書九。
金宗善,以奎章閣言啓曰,景慕宮望廟樓,今望奉審,雨勢如此,不得擧行之意,敢啓。傳曰,知道。
洪義浩,以義禁府言啓曰,當此推鞫多事之時,本府都事,不可不備員,都事洪旭浩遷轉之代,令該曹口傳差出,使之察任,何如?傳曰,允。
吏曹口傳政事,以成載淳爲禁府都事。
大司諫尹益烈疏曰,伏以今臣再生之人也。前之劬勞之恩,惟父母生之,今之拯拔之恩,惟殿下生之。今日以前,生我者父母也,今日以後,生我者殿下也。莫大乎天地,而天地猶未足以喩殿下之德,莫深於河海,而河海亦不足以比殿下之恩,我殿下之德之恩,其曷以名言哉?嗚呼,向日之事,尙忍言哉?言之則心膽俱戰,思之則寢夢皆愕,豈忍登諸筆札,形之文字乎?惟失聲長號,以首搶地而已。第慙痛之懷,感泣之情,塡溢胸臆,是豈可已而得已者哉?臣自在韋布之時,惟我先大王,取之於人所不取之中,策名立朝之後,華貫顯職,節次推遷,逮我殿下嗣服之初,猥以罔功,濫叨恩資,內而邇列,外而雄府,除旨聯翩,滾到至此者,莫非兩朝特異之恩,而非一毫攀援之勞,吹噓之力,不但聖明之所俯燭,抑亦同朝之所共知也。臣賦命奇釁,早失怙恃,祿不逮養,半生茹痛,及夫出而事君,粗聞移孝之義,而徒以受性愚陋,實無寸長,恩造過厚,涯分已踰,常懷忝先之憂,不忘知足之戒。然而區區所自守者,惟以言議之不欲干涉,朋儕之不肯追逐,卽臣世傳家法,雖無塵露之禆補,庶免邱山之罪戾矣。橫逆之來,雖曰人所不免,而古往今來,豈有如臣所遭之萬萬罔測者也?昭晰之恩,從古何限,而亦豈有如臣所被之萬萬隆異者乎?臣伏見恩諭,首尾二百餘言,明如赫日,洞察姦凶之情,藹如春風,曲垂拯濟之澤,雖使愛臣者爲之,申理無以過此,惡臣者爲之,捃摭亦無以措辭,同朝爲之聳歎,行路爲之涕泣。況臣情事,豈有涯量?圓扉纔出,庚牌前導,轉禍而爲福,因罪而獲榮,殆同枯骨之復肉,朽株之生花,此尤古所未有,雖臣闔門百口,糜身粉骨,何能報答聖恩之萬一也?所可恨者,臣之蒙識蔑學,素乏片善之可紀,惟以謹愼二字,自爲銘心之符矣。畢竟名出凶人之口吻,便同不潔之淋頭,下而不免忝辱於先故,上而不免貽累於淸朝,每一念至,羞慙欲死而已。臣荷此恩眷,豈忍便訣明時,永謝朝端,而惟其命途之最畸,而恩眷之偏厚也。故涯分易溢,而危辱自至,此卽物理之固然,易致人鬼之交猜,唯有屛跡田里,稍謝過福之災,歌詠德澤,以畢祝聖之忱,而至於見職之萬不近似,猶屬飾讓,始雖顚倒出肅,冒沒參鞫,蓋出於感激恩數,不敢言私。今當賓對有命,召牌儼臨,去就一節,非所可論。玆敢瀝血拜章,仰籲崇嚴。伏乞天地父母,哀矜臣憫覆臣,特垂鑑諒,俾許所請,仍命選部,勿復檢擬於官職,則自今至死之年,亦莫非殿下之賜,臣謹當世世生生,隕首結草,以爲隨處圖報之萬一焉。臣無任云云。省疏具悉。爾之橫逆,已爲洞燭者,又何提說?爾其勿辭察職。
推鞫時,罪人載榮更招,罪人性世,更招後刑問一次,訊杖第七度停刑,罪人李秀林,更招後刑問一次,訊杖第五度停刑。
甲子三月十五日午時,上御重熙堂。大臣·備局堂上引見入侍時,行左承旨洪義浩,假注書趙鐘永,事變假注書安尙默,別兼春秋洪秉喆·徐有恂,判府事李時秀,右議政金觀柱,兼戶曹判書李晩秀,行左參贊趙尙鎭,行上護軍趙鎭寬,行禮曹判書徐邁修,兵曹判書金達淳,行大護軍金思穆,行護軍李得濟,執義李基慶,掌令姜彙鈺,持平鄭時善,副校理李晦祥,以次進伏訖。時秀曰,雨是喜雨,而自昨以來,一向不絶,此時聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,廟謨之許久積滯,極爲可悶,而近日火災,處處孔慘,平壤事尤不成說。此時救措之策,所望者,專在卿等矣。觀柱曰,非但平壤而已。湖南·畿內火災之報,種種不絶。以言乎關東,則向前啓聞三邑之外,亦有探察形止,追當修報之處云。未及趁來者,姑置勿論,目下已來者,殆近六七千戶,此是大關於國之數厄也。日昨下敎,有奠接之方,預相講礭之命,而以臣之庸愚無能,至於廟謨,尤所蒙昧,實莫知所以爲策矣。上曰,卿言過矣。國事卿不爲,而孰可爲之?觀柱曰,此非臣之一毫飾辭,卽亦通朝之所知矣。上曰,卿其與廟堂諸臣,相議善處,可矣。判府雖原任,亦豈不共濟乎?時秀曰,此乃國之大事,臣雖原任,若有所入量,則敢不各盡所見乎?蓋於二處火災,聖心震驚,特遣慰諭之行,下往後與道臣相議,似當有狀聞,方且企待,而第伏念,昨冬有正殿回祿之災,曾未幾何,今復有崇靈·崇仁二殿之延燒,而是二殿所安靈者,卽東方首出之聖人也。其爲驚心,無異於正殿。至若關東山火,其所焚材與糜材,不可勝言,而反輕於民戶之被燼,民戶之被燼,又輕於人命數十之致傷。此則廟堂在焉,而若究災異之所來,則必有其由。天之所以示警於殿下者,若是之丁寧矣。殿下於此等處,必益惕念而廣覽,以思振發之道焉。臣又聞以講學,有陳勉於上者。講學之於災異,若不相關,而反躬修省之法,豈有加於講學乎?及見其疏批下者,則其所陳勉之言,無不翕受之矣。若復名爲翕受,而實非翕受,則一民之不獲其所,卽亦殿下之過也。殿下安得不尤可自省乎?上曰,卿之所陳,皆切實之言也。講學予當自勉,而平壤事,大臣與廟堂爛熳講確,須思善處也。時秀曰,自上憂勞如此,廟堂諸臣,亦豈敢泛然看過乎?上曰,領府事宜入來而不入來,予誠慨然矣。仍敎曰,領府事,時無經筵乎?時秀曰,領府事及判府事,俱無經筵云矣。上命書傳敎曰,政官牌招開政,領府事·徐判府事,領經筵下批。上曰,近日事,諸宰亦有講礭者乎?有司堂上旣入來,亦陳所見,可也。鎭寬曰,關東失火,固非泛歇之災,而關西,又是朝家所恃之地也。昨今兩年,連疊被災,民無蘇復之望,實爲矜悶萬萬矣。在今事勢,則京外之料量各異,姑待慰諭使狀啓論報,次論措處之方,似好矣。上曰,其所講究之方,則在彼在此,先後何異乎?鎭寬曰,嶺東則有自外措處之道,被災民戶處,蠲除其各項當納之物,似爲實惠矣。上曰,此則先爲講究,以待慰諭御史狀啓,可也。上曰,聞關西道臣,以漕船運來沿江穀,先施恤典云。不爲啓聞而先發,亦有之乎?時秀曰,事有緩急,而古人亦有擅發者。況道臣則有移轉之例,從便裒益,不容已矣。上曰,次對爲之。觀柱曰,臣於昨日,與判府事及有司堂上,有所酬酢矣。廟謨之鍊達,經歷之習熟,非臣之可及,故臣則不過隨入隨出而已。上曰,右相如此爲說,而國事將何以爲之乎?觀柱曰,以如此之故,臣之所望,惟在於首席之備員矣。上曰,鼎席必也備位,然後國事始可爲乎?觀柱曰,曾無一事講究者,不敢臆對矣。上曰,別無更加講究,然後始可以爲者,右相豈有不知廟謨之理乎?觀柱曰,燒戶云云之外,一未有聞知者,此則入侍諸臣,亦想盡知臣之如此矣。臣性本狷滯,重以有私義,初不敢干涉於廟謨,而上敎縷縷之下,惶恐轉甚,方今出外而將待命矣。上曰,所言皆過矣。待命尤過矣。賓對不行,已爲屢月,廟堂公事,必多積滯,如有可以陳奏者,何不陳奏乎?觀柱曰,臣未能經意矣。上曰,大臣就座,諸宰奏事,可也。晩秀曰,昨因儒臣金邁淳疏,營建停役事,命下矣。翕受昌言,軫恤災民之德意,一擧兩得,有光聖德,臣不勝欽仰萬萬。營建都監,自今日姑撤,材木分定之諸道,卽當星火知委,俾各趁卽停役,而諸道木物,有已盡到泊者,有已裝發而未及運致者,有姑未裝載者,與初未斫取者,知委各該道,已斫取未裝載者,一倂停役,善爲標置於木物所在處,更待都監知委運來,已裝發者,旣入水路,則還送本邑,與留置沿路,俱有反貽民弊之慮,依前運來,到泊京江者,亦不可抛置江邊,徐徐輸入城內,從便善藏,以待殿役經始之時,似合便宜,故敢此仰達矣。上曰,依爲之。出擧條晩秀曰,宣政殿月廊,則役處不大,今幾垂畢,不過數日間工力耳,當以了役爲計矣。上曰,非但役處甚小也。卽是大內至近之地,而外面甚淺露,此則待雨晴,卽爲繼役,斯速了畢,可也。鎭寬曰,諸道結錢之上納,皆有程限,法式所在,有不可違越,而近來外邑,每多愆期,甚至於經年不納者,此非民間之未捧,卽是吏輩之弄奸,紀綱所在,誠極駭然。災邑外當該守令等,所當論勘,而少俟來頭,姑且寬假,此後若復如前因循,則不可仍置,爲先以申令之意,出擧條,嚴飭,何如?上曰,依爲之。出擧條鎭寬曰,臣於昨年待罪本府時,以定配罪人金翰東事,有所論執,而今叨前任於關東,放未放啓本中,又以此罪人,請置仍秩者,蓋以年前一疏,關係至重故也。然其所犯與聲罪,不無混圇者。翰東曾於庚申,在京成服,其後下鄕,不赴於因山及小祥,爲渠罪目,而渠旣受服下去,則與初不奔問,有異。且其悖疏,卽渠斷案,而但罪名中陳疏年條相左,有非核實之道。臣意則上款一事,不必擧論,下款年條,令政院考出釐正,則名與罪相合,而義理爲益嚴。故敢此仰達,下詢大臣處之,何如?上曰,大臣之意,何如?時秀曰,本事臣未能詳記,而今聞重臣所奏,似出於公論矣。觀柱曰,果如重臣所奏,則釐正恐宜矣。上曰,釐正,可也。出擧條達淳曰,本曹正郞金相休·李元八,俱以軍色久任,兼帶實錄郞廳,日前以職務相妨遞職矣。該司郞官之兼史局者,例皆除本仕,則職務別無相妨之端,而久任郞之數遞,誠爲可悶。本職竝爲仍任,史局則使之依前除本仕仕進,似好,故敢此仰達矣。上曰,依爲之。出擧條基慶曰,噫,彼金履載之罪犯何如,關係何如,而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秋,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有其可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中,挾雜嘗試之習,當不知爲幾倍者,聖人先見,實仰出尋常萬萬矣。噫,贈執義韓鍮涅臂討賊之精忠孤節,可質神明,猗我先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命,閼而不行,其心所在,吁亦痛矣。此等背公死黨悖義害正之類,不可竄配而止。請興陽縣竄配罪人申耆,亟施絶島安置之典。上曰,亟停勿煩。基慶曰,噫嘻,逆鏔窮凶之罪,已悉於前啓,今不必更事臚列,幸賴我慈聖殿下廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。上曰,亟停勿煩。基慶曰噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切,幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也。國言之喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止。請屛裔罪人沈魯崇,亟施絶島定配之典,其餘諸子,亦爲依律散配。上曰,不允。基慶曰,近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞,則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都忘,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花肋惟均,迷溺之丁寧,致嗣各證,凶祕之跡,如印一板。寬基,則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩,莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭計莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。至如吳錫忠,尤極凶且憯矣。本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀,家煥之證招丁寧,屢次來往之跡,渠供之輸款昭然,敢生漫漶之計,或曰不無其力,或言無以形容,終始呑吐,一向抵賴,究厥情節,萬戮猶輕,豈可以次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏予島島配罪人錫忠,竝令王府,設鞫嚴問,期於得情,夬正典刑。上曰,不允。基慶曰,噫嘻,凶逆之滅倫干犯,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始,依臺啓施行之命,處分之嚴明磊落,凡在臣隣,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也,決矣。請民始諸子應坐之類,亟令王府,依律擧行。上曰,不允。基慶曰,噫嘻,痛矣。李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植。伊時命植之指嗾凶疏,一世之所共知,則爲逆邊報仇者,豈非亦逆?受嗾之樂洙,旣施追奪,則指使之命植,合被同律。請故判府事李命植,亟施追奪官爵之典。上曰,不允。基慶曰,噫嘻,痛矣。十數年來,賊勢益肆,人心靡定,顧瞻他日之徒,以下四字刀削之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠,雖爲薄物細故,而亦可見隱若有恃,縱恣無忌之一端。今幸乾斷赫然,以下四字刀削此等黨與,不可仍置。請周爀,亟令王府,嚴鞫得情,快正典刑。上曰,不允。基慶曰,三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,夬伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。上曰,不允。基慶曰,噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓子,有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。上曰,不允。基慶曰,噫嘻,痛矣。不逞怪鬼之徒,壞世道而禍家國者,從古何限,而豈有如今玆之變哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莾之禍,將至燎原哉?噫,彼洪履猷,卽一乖氣所鍾,渠以幺麽蔭吏,常欲兜攬朝權,陰懷網打之計,倡爲憯毒之擧,昂然自處以窩主渠魁,而嘯聚無賴之類,做出平地之浪,掃盡朝著,將欲何爲?此在渠,猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案。李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論。趙鎭井,則旣曰着名於此疏,而又曰不知其疏語,天下寧有是理?安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌處之命,遽下於輿憤轉激之際,豈不有乖於誅亂去慝之義哉?請金甲島定配罪人洪履猷,古今島定配罪人李東萬,鎭海縣定配罪人趙鎭井,竝令王府,設鞫嚴問。秋曹諸罪人中,如李榮復·金元喜·鄭在民·洪宗益等情犯深重者,亦爲移囚王府,到底盤覈,快施典刑。上曰,不允。出擧條上曰,執義李基慶,推考。出榻敎基慶曰,臣姿性庸愚,言辭拙訥,淸朝耳目之任,本不近似,而賓對有命,冒沒登筵,奏啓之際,錯誤不輕,至蒙特推之敎,臣何敢晏然於臺次乎?請命遞斥臣職。上曰,勿辭,亦勿退待。基慶曰,新除授掌令趙台榮,時在京畿驪州地,請斯速乘馹上來事,下諭。上曰,許遞。基慶曰,式年東堂,法意甚重,中古以前,尙矣無論,近至耳目之所覩記,亦不至淆雜之歎。蓋立落,出於講生之口,而試官,無扶抑之路,故見屈者,亦不敢稱冤,挽近以來,每經一番式年,輒增一層紛競,而未有如今年之極矣。未及開場,物色先定,窮鄕無勢之人,至欲坐停,囂囂之說,雖不可盡信,而如欲杜弊,則不必別下新令。試官各書講章,則預拈大文之說,可以熄矣。抽籤不入帳內,則隔面相識之路,可以絶矣。至於下吏之操切,無敢中間之作奸,皆不過申明舊法,按例可行之事耳。請飭諭主司之臣,凡諸試事,一遵舊式,俾試法嚴而士趨正焉。上曰,依啓。出擧條彙鈺曰,近日京外回祿之災,極爲驚慘,此正君臣上下誡懼修省之時也。雖以年前黃海監營事言之,道臣之體重何如,監營之紀律何如,而伊日入番之校吏奴隷輩,則一無焦頭爛髮,其禍則只酷於一道臣,此誠不可使聞者也。然而營屬,則尙今晏然,一捶不及焉,是可曰紀綱之立,而法制之行乎?一自海營火災之後,各營各邑之火災,無歲無之,甚至於錢穀甲兵及可考文簿,盡數灰燼之處,比比有之,此豈小故也耶?大抵災之所召,或是上天之警,或因人事之失,則未必一一致疑於吏胥輩之奸弊也。然其此處之錢穀旣燒,彼處之甲兵亦燒,至於在在文簿,將無可考,而其所典守之吏胥,一不問焉,則誠恐來頭之慮,有不可勝言者矣。請從今以後,各營各邑,如或有火災,而燒及錢穀甲兵與可考文簿,則其典守之吏屬,爲先嚴囚,定査官推覈,驗其有罪無罪後論啓,以俟處分事,永爲定式焉。上曰,依啓。出擧條晦祥曰,今日國勢之岌嶪,民生之塗炭,可謂無一可恃者,而昨冬正殿之災,月初箕營及各處之一時回祿,孔酷且慘。仁愛之天,警告我殿下者,若是諄複,此正君臣上下恐懼修省之時,而臣竊覸,我聖上,方當遇災之初,責躬求助,辭旨惻怛,綸綍之頒,足令觀聽聳動,治效徯應,而及其爲日稍久,則未免依舊伈泄,筵臣講官之或有陳勉切實者,只見允從於批旨之間,而未聞必施於擧措之際。此蓋誠意不能接續,而私意有所撓奪而然也。如是而何可望其天心之底豫而災沴之遄消乎?伏願殿下,繼自今,益勉於推誠務實之工,俾無口應而心不應之患焉。上曰,所陳切實,當體念矣。出擧條晦祥曰,正殿之役,旣命停止,臣因此事,而亦有仰達者矣。節財爲養民之政,而省役爲節財之道,新設主第,亦以略略修葺爲念,似好矣。上曰,予亦念及,故自初使之從略修補,勿廣其役矣。上曰,玉堂上下番,爲誰?晦祥曰,上番則賤臣方待罪,而下番則空矣。上敎義浩曰,玉堂牌去來,催促,可也。上曰,次對諸臣先退,大臣進前,可也。仍敎曰,兩罪人事,萬萬妖凶,至今不得端緖,旣不成說,而李秀林之佯狂,此乃的實乎?時秀曰,今番獄事,分明必有根柢,而屢加刑訊,抵賴不服,莫非臣按獄不嚴之罪,誠甚惶恐矣。性世則別無改辭,而載榮則三變其辭,渠之精神命脈,專在於纏帶中物,而言言惟以誣招爲計,初則專以誣引爲招,中間則以誣招自服,近日則又出新說話,臣亦非不知其言之不可測信,而徒以事涉重大,故議啓矣。上曰,許多內人中,只聞其所稱之名,而何能必知之乎?時秀曰,佩囊之事,問於渠母,則亦以爲然,此特究問,而異於以母證子,故問之矣。渠供以爲,渠之姑母亦知之,而所謂渠姑母,則終以爲不知,前後違錯,又多不然者,其情狀,實難測度。秀林則自初惺健無病,忽自數日來,發出病狂之狀,夜則以其手足,撞踢獄壁,擧措亦甚荒怪,昨日則觀其貌又頗苶憊矣。此非謄諸供招者,故不爲議啓,而似若有隱情者,賊謀難測矣。上曰,載榮事,必有指嗾者,待判付下,更爲各別嚴覈,可也。觀柱曰,自外究問,靡不用極,而平問難以取服,加刑亦恐徑斃,以此爲悶矣。時秀曰,觀其貌,則蓋是妖凶之物,非如健頑之類,故刑訊,亦不得惟意者,此也。又奏曰,臣之本病轉甚,數日以來,尤爲難强,實有僨事之慮。領府事從近勸出,以爲同參鞫坐,似好矣。上曰,予亦豈不爲念,而領府則每以情勢爲言。目前則判府事,姑爲進參,似好矣。上曰,明日進講時,大臣誰爲入來乎?仍敎曰,判府事入來參講後,旋卽出去,以爲開坐推鞫,可也。義浩曰,今日推鞫與東堂試所,臺諫備五員,然後可以分詣,而行公人員甚少,何以爲之乎?上命書榻敎曰,兩司行公諸臺及疏批未下外,竝許遞,今日政差出,待下批牌招。仍命退。諸臣以次退出。
甲子三月十五日申時,上御重熙堂。召對入侍時,參贊官林漢浩,假注書趙鐘永,別兼春秋洪秉喆·趙雲翊,檢討官任厚常,檢校直閣金邁淳,以次進伏訖。上曰,讀之。厚常讀綱目第二十三卷,自夏益州,止俄遷大司農。上曰,參贊官讀之。漢浩讀自時晉主,止晉主善之。上曰,閣臣讀之。邁淳讀自秋七月,止果無利。上曰,注書讀之。賤臣讀自圍始合,止貌無矜色。上曰,上番讀之。秉喆讀自吳主,止無傷也。上曰,下番讀之。雲翊讀自吳主用諸將謀,止以純爲祭酒。上曰,文義陳之。厚常曰,此言賈充·任愷爭寵之事矣。大抵寵任名勢之間,朝士朋黨,由是而興,而其弊也,至於禍人家國而後已。禁制此弊之道,惟在於君上任使群下,各以其禮而已。願殿下加省焉。上曰,知而不責,乃是晉主之過也。上不知,則下猶有所畏懼,而旣知之,又不責之,則下之爲惡,必當尤甚矣。厚常曰,誠然矣。君上知臣下之有罪,而不以爲責,有若曰朝廷之事,非所當察,則朋黨之漸,豈有杜塞乎?此乃公私之別,君子小人之界也,專在人主一心上分別,而其所分別之道,則無過於公之一字矣。上曰,參贊官陳之。漢浩曰,玉堂所言,甚好,此外別無仰陳者矣。上曰,閣臣陳之。邁淳曰,陸抗之言,有曰一邑一鄕,不可以無信義矣。信義之於人,豈非大可貴者乎?今有二人,同然一辭,而一人之言,則人皆信之,一人之言,則人不信之,其故則無他也,所言之人,有可信不可信之別而然也。人於平日,雖聲音容貌之間,誠信充溢,有足可觀,則以彼敵國當疑之地,亦至於飮酒服藥,而不以爲疑矣。況君臣之上下相愛,爲尤何如,而若今日群下,卽列聖朝屢百年培養以遺於殿下者也。殿下若以誠信臨之,則臣子所以仰信者,亦豈不有上下交字之美哉?伏願留神焉。上曰,以予所見,石苞之論庾純,其言似無害矣。厚常曰,庾純本是多兄弟之人矣。純之兄,則有仕於朝者,又二人,則有奉養其親者,親年八十,而無兄弟,然後可以歸養,而若純所處,則不如是矣。以孝理之大體爲論,則雖似少違,而豈必謂大悖於禮節乎?此則石苞之言,似過矣。邁淳曰,石苞若單指庾純之過處,則容或無怪,而若論朝廷是非,則苞之此言,爲扶賈充而抑庾純之人,故無足取焉矣。上曰,賈充·庾純,孰優?厚常曰,賈充則是乃不善人,庾純則不過尋常人矣。上曰,羊祜所論王濬之言曰,濬有大才,將以濟其所欲。大才則固可用也,濟欲之人,何所取而取之?厚常曰,似是成其意之謂也。不是專主私慾而爲說者矣。上曰,非謂然也。平吳成功,卽濬之所欲也。如是看得,則用之爲宜。邁淳曰,濬亦不爲無欲之人,而雖使有慾,當其時用其人,爲駕馭之術矣。上曰,濬固名將,而與羊祜,孰優?邁淳曰,觀於與渾爭功,則濬是麤悍武夫,羊祜則恬雅矣。上曰,羊祜之飮酒不疑,是偉人矣。上曰,張斅所謂蜀漢絶遠,劉備用之云者,若不照襯,何也?邁淳曰,張斅之意,以爲蜀漢,去中原絶遠,脫有不虞,難以兵力制服,故劉氏嘗用此地,以建王業。今王濬,無虎符而募兵,驟看外面,恐有異圖,故不暇啓稟,而先收從事也。上曰,信術士之言,而爲兼竝之計者,謬矣。靑蓋之入洛陽,亦豈的實之言乎?厚常曰,靑蓋之說,無足信矣。邁淳曰,聖敎適及於此,臣有仰陳者矣。大凡術士之言,不可取信,而雖以私家言之,有山祭者,有供佛者。然而不見敗者,臣未之聞矣。古語曰,淫祀無福,求福之道,不過修德而已。如是之故,國朝家法,深斥此類,巫覡·僧尼,不入城內,此非殿下所當鑑法者乎?竊願留念焉。上命退。諸臣以次退出。
上在昌德宮。停常參·經筵。
朴崙壽啓曰,行大司憲李敬一未肅拜,執義李基慶,掌令權漢緯·姜彙鈺,持平鄭時善試所進,洪時溥推鞫進,監察茶時之意,敢啓。傳曰,知道。
金宗善啓曰,明日駙馬再揀擇相値,視事頉稟之意,敢啓。傳曰,知道。
林漢浩啓曰,禁衛營將官來言,今日本營軍兵,日次私習云矣,敢啓。傳曰,知道。
林漢浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐瀅修曰,進講入侍。
傳于金宗善曰,召對爲之。
傳于金宗善曰,當該玉堂推考。
傳于林漢浩曰,領府事·徐判府事偕來,左副承旨·右副承旨進去。
金宗善啓曰,臣與右副承旨朴崙壽伴直矣。纔已奉命出去,伴直無人,同副承旨金在昌,卽爲牌招,何如?傳曰,允。
以同副承旨金在昌牌不進罷職傳旨,傳于金宗善曰,只推。
徐瀅修啓曰,領敦寧金祖淳,知經筵下批事,命下矣。政官牌招開政,何如?傳曰,允。
傳于朴崙壽曰,推鞫姑罷。
有政。吏批,判書未差,參判金勉柱進,參議朴宗慶進,行都承旨徐瀅修進,以李書九爲判尹,鄭景祚爲左通禮,尹守翼爲掌樂正,李普衍爲麻田郡守,知經筵單金祖淳。
再政。以邊景祐爲軍資正,安光宇爲奉常判官,林長浩爲齊陵參奉,廉德隅爲貞陵令。
兵批,判書金達淳病,參判尹東晩武試所進,參議安策病,參知朴瑞源進,右承旨金宗善進。啓曰,兵批無緊窠,吏批無送西之人,無政事之意,敢啓。傳曰,知道。
以副修撰韓興裕牌不進罷職傳旨,傳于金宗善曰,推考傳旨捧入。
金宗善,以奎章閣言啓曰,璿源譜略改張件,明日自宗簿寺陪來云。奉謨堂宙合樓西庫所奉件,當進詣改張,內上件,亦當進詣明政殿月臺,請出修正,而曾有改張印本,直爲內入之例矣。今番則何以爲之乎?敢稟。傳曰,今番則直爲內入。
金宗善,以成均館行大司成意啓曰,本館入直久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成尹羽烈,文科講經二所參試官進去,直講沈普永,病親呈辭在外,典籍尹濟弘,以連山推考敬差官下去,時無入直之員,以他郞官,姑爲代直,何如?傳曰,允。
金宗善,以禮曹言啓曰,毋論大小科,陳試許赴人,具由草記事,曾有定式矣。己未年春到記殿講入格直赴會試,幼學金載明,辛酉式年東堂初試入格,幼學李秉溫,俱以應頉陳試,今纔追後來呈,故取考各人等陳試公文,則明白無疑,而遭艱朞服未葬人,竝許陳試,法典所載,今此式年文科覆試講經,一體許赴之意,敢啓。傳曰,知道。
金宗善,以兵曹言啓曰,今三月十七日,武臣堂上祿試射,當爲設行,而慕華館訓鍊院,式年武科覆試設場,祿試射,依例退行之意,敢啓。傳曰,知道。
金宗善,以兵曹言啓曰,今月十九日,二羽禁軍番次,而該番將蔡顯九,身病沈重,時月之內,無望供職云。實病旣如此,則勢難强令察任,改差,其代依例口傳差出,何如?傳曰,允。
兵曹口傳政事,以閔亨默爲羽林將。
金宗善,以武一所試官意啓曰,臣所今日平明開場,而初試擧子當付元額九十四人內,無緣不圼單十七人除,捧單實數七十七人矣。先自木箭試取之意,敢啓。傳曰,知道。
金宗善,以武一所試官意啓曰,臣所今日木箭應射擧子七十七人內,具三矢入格四十四人,二矢入格十六人,一矢入格八人,合爲六十八人矣。木箭今已畢試,鐵箭鱗次試取之意,敢啓。傳曰,知道。
金宗善,以武一所試官意啓曰,臣所今日鐵箭應射擧子六十八人內,具三矢入格十人,未及試取五十八人矣。日暮姑停之意,敢啓。傳曰,知道。
金宗善,以東堂覆試武二所試官意啓曰,臣所今日平明開場,應射擧子自天字至地字半字,當爲九十六人,而入門捧單,只爲七十三人,其中無緣不赴者,京四人,江原道四人,忠淸道二人,全羅道四人,慶尙道一人,平安道五人,濟州三人,合爲二十三人。故只以元捧單,先自木箭試取之意,敢啓。傳曰,知道。
金宗善,以東堂覆試武二所試官意啓曰,臣所今日木箭應射擧子七十三人內,三矢入格三十三人,二矢入格十九人,一矢入格十三人,合爲六十五人矣。木箭旣已畢試,鐵箭自天字,仍爲試取之意,敢啓。傳曰,知道。
金宗善,以東堂覆試武二所試官意啓曰,臣所今日鐵箭應射擧子六十五人內,三矢入格三十七人,二矢入格一人,未及試取二十七人,日暮姑停之意,敢啓。傳曰,知道。
金宗善,以刑曹言啓曰,因行左承旨洪義浩所啓,春塘臺親臨慶科庭試時,幼學朴心學,投呈一紙,大違格式,辭意雖云對揚,擧措未免駭怪,令該曹嚴加勘治事,命下矣。謹按律文,則大明律對制上書詐不以實條有曰,上書詐不以實者,杖一百徒三年。朴心學,依此律,決杖一百後,江原道三陟府定配所,卽爲押送之意,敢啓。傳曰,何足深責?勘律置之,放送,可也。
領府事李秉模箚曰,伏以臣,聞變蒼黃,直抵城闉,至登前席,重瞻耿光,餘生志願,千萬滿足,退塡邱壑,無復餘憾,區區初計,擬待鞫事究竟而告歸矣。狗馬賤疾,日甚一日,恐有生行死歸之慮,玆不得不留箚尋鄕,歸帆一開,終南漸遠,戀結之忱,繼以惶恐。伏乞聖明,治臣擅行之罪,以昭法紀焉。取進止。答曰,省箚具悉卿懇。卿之復爲尋鄕,此何事也?徐判府,卽又拜疏徑行,卿等何爲而來,何爲而去乎?今日國勢,治乎亂乎,安乎危乎?卿等宜亦知之,而卿等之舍予汲汲,若將不及者,何也?望卿毋徒以一身之私諒爲重,悶予小子切至之苦心,卽爲言還。仍傳于徐瀅修曰,此批答,遣承旨,馳往領府事所到處傳諭,仍與偕來。
負罪臣徐龍輔疏曰,伏以臣,禮伸覲光,恩荷釋負,至願滿足,更無餘憾,惟是鞫獄未竟,義難遽還,低佪郭外,亦旣經旬,不意狗馬賤疾,忽又添劇,宛轉旅舍,實有生行死歸之慮,死顧何惜,而首邱之情,人物所同,玆敢拜章徑行,瞻望終南,不任耿結。至若諸司兼帶,亦不宜一向虛縻。伏乞亟賜遞改,仍令攸司,議臣擅行之罪,以肅朝綱,不勝幸甚。臣無任云云。答曰,省疏具悉卿懇。纔見領府告歸之箚,愕眙怊悵,卿疏際至,又不覺茫然自失。卿等之不安於朝,予固有負於卿等,今日卿等之復歸,卿等亦負予也,予亦何顔,更煩多少說話乎?卿若惕然於國勢之孤危,則卽與承宣偕歸,區區之望也。仍傳于徐瀅修曰,此批答,遣承旨,馳往傳諭于判府事所到處,卽與偕來。
判府事李時秀,右議政金觀柱等箚曰,伏以臣等,卽聞救療官所告,則罪人載榮,自再昨夕以後,病勢漸重,方有徑斃之慮云。此賊窮凶情節,雖以其已承款者言之,宜卽快施肆市之典,以洩輿憤,而只因其凶頑抵賴,根窩未覈,連日訊問,遂至於今,若使之瘐斃獄中,竟未免失刑,則誠恐典憲莫伸,亂賊無懲,趁此未徑斃之前,先捧結案,詳察病勢,若無此慮,則更爲嚴訊取服,實爲合宜。玆敢短箚聯陳。伏乞聖明,亟賜允許,俾王章無至墜壞焉。取進止。答曰,省箚具悉。卿等之懇,所請依施。仍傳于金宗善曰,此批答,遣史官傳諭。
傳于金宗善曰,推鞫爲之。
甲子三月十六日辰時,上御重熙堂。進講入侍時,參贊官朴崙壽,假注書趙鐘永,別兼春秋洪秉喆·趙雲翊,領事李時秀,檢校直閣朴宗慶,侍讀官李晦祥,以次進伏訖。時秀曰,夜間雨晴,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上命開卷讀之。時秀讀詩傳,自彼都人士,止都人士五章。上讀新受音一遍訖。時秀解釋章句以奏。上讀五遍訖。上曰,文義陳之。時秀曰,此章別無文義可陳者,而其容不改,出言有章,最有味焉。曰容曰言,皆是現於外者也。蓋容與言,在人最爲緊切,而必有德性存乎中,然後其容其言,方有可觀,以至於粹面盎背之域,而待人接物,不假修飾,而自然中度矣。若無內修之德,而徒求容色之不改,言語之成章,則雖或有一時之色莊,一言之或善,而其何能持久而不改,言出而成章乎?此所謂不改者,非强勉而不改也,卽自然無改之意也。章者,文章也。存乎內者,發於外而爲之辭令之謂也。若無所存於中,而强爲辭令容色,則其必窘遁而不能有常,亦不能成章矣。以此觀之,人當以修德於內爲先,而期有充溢發外之美矣。竊願留念焉。上曰,臺笠緇撮,卽指何等所着?時秀曰,此皆賤者之服,似非有官爵者矣。上曰,此云萬民所望,則以人君看,何如?時秀曰,旣曰都人士,則指人君矣。上曰,非謂本文指人君也。旣謂之萬民所望,則人君,卽是萬民之所望也。如此看得,亦似好耶之謂也。時秀曰,本文則不然,而若以萬民所望之義,如是推看,則誠如聖敎矣。所謂萬民之望,卽指盛時貴族如尹姞者也。此不過巨室人士,而爲民所望如此,則卿士尤當然矣。卿士如此,則人君尤當然矣。周之治化,於斯可見,而表端影正之理,亦可推知,故君心一正,則正朝延正百官正萬民,皆次第事也。文·武·成·康之時,則人士如彼,幽·厲之時,則人士如此,此非都人士之過也。實係人君德化之何如耳。上曰,閣臣陳之。宗慶曰,大臣所奏其容不改,出言有章之義,誠好矣。周之盛時,人皆被先王敎化,其氣像之美如此,此皆指人士而言也。然人士猶然,則況人君之爲萬民所望,尤當如何?聖敎之以人君看得,亦似爲好矣。蓋其容不改者,質也,出言有章者,文也。文亦有質,然後方可謂之文,而無質之文,是乃虛僞之文也。常時聖學工夫,須以質之一字,先爲用力,則斐然之文,自可以著發於外矣。伏願省察焉,上曰,玉堂陳之。晦祥曰,大臣·閣臣盡達之,別無文義可陳矣。小註以爲,此詩,卽東遷後之詩,而周之德敎已衰,詩人傷念先王之盛世者也。聖敎之以人君看者,誠至當矣。當此壞亂之世,思念先王之世,若是不已者,非特爲民之塗炭也。若非先王德澤入人者深,則豈能然乎?故曰,民之秉彝,好是懿德,又曰,天吏逸德,烈于猛火。先王有沒世不忘之德,故後民思之如此,此其思都人士者,政亦思其時之先王也。爲人君者,政宜鑑戒於此,俾後人必有以思念不已之道,則可不於務德上孜孜乎?然所謂德者,亦必尙質,然後文自以著焉。若不以質爲先,則德之感人,亦難望其深切矣。上曰,綢直如髮,何義?時秀曰,本註亦言未詳,而蓋指首飾密直,如本然之髮也。上曰,卷髮,何謂也?時秀曰,此其鬢髮之餘者,斂而上之之狀也。上曰,此於婦人之禮法,有何襯當乎?時秀曰,禮法者,非指不可已之禮法也。只是容貌之外施者,自然有使人可觀之謂也。宗慶曰,衣服之於禮也,若不相襯,而亦有不稱其服之語。衣服尙然,則雖顔髮儀飾之間,亦豈無可觀乎?晦祥曰,都人士女,非欲外飾也。束髮旣有餘者,不可不飾也。宗慶曰,臣適登筵,竊有區區愚見之可以仰陳者。君德成就,專在於緝熙問學,故自古願治之主,莫不以探賾墳典,硏究義理,爲根本之地,而若以本朝家法言之,太祖朝,軍旅之中,商確經史,世宗朝,靜攝之際,讀書不輟,式至我先朝,萬機之暇,手不釋卷,晝漏常遲,夜燭屢跋者,卽殿下之所仰覩,而群下之所嘗欽誦者也。在今日鑑法柯則之道,豈有出於本朝家法,而間因怪鬼作孽,朝廷有事,以領事不備,講筵之停輟,幾過數三朔,此雖事勢之不得不然,而念古人一曝十寒之戒,安得無有識者之殷憂永嘆乎?方當春晷如年,寸陰宜惜,在外領事,益加敦召,與在朝時原任,委寄以輔導聖學之責,使之輪回登筵,不至有一日間斷之慮,恐合於勤學時敏之聖功。故敢此仰達矣。上曰,所奏甚好。大臣益當敦勉矣。出擧條宗慶曰,臣以領事敦召之請,旣仰陳矣。昔在中廟朝,以贊成臣申光漢爲領事,進參於經筵,苟有資益於聖學,則官方之推移,何損之有乎?領敦寧金祖淳,大提學李晩秀,卽是屢參講筵之人,而晩秀則見方帶知經筵,領敦寧則時無經筵,以知經筵下批,使之輪回參講,則想必有仰禆之效,而事係官制,大臣旣又登筵,下詢處之,似好矣。上曰,大臣之意,何如?時秀曰,閣臣所奏,甚好。若有資益於講學,則官制何必爲拘乎?以此施行爲好矣。領事敦召之請,尤係目下先務,自上益加敦諭,使之進參講席,臣不勝區區之望,而以臣謏識,實無足以禆補聖學,每念惶愧,不知自措也。臣旣以言與容之宜先修德者,仰陳之矣。修德之工,莫先於講學,而此非泛言也。若論帝王之盛節,則捨是講學一事,便無他事可言者。日前憲長疏批中,亦已翕受而優納之矣。臣非不欽誦萬萬,而夫其翕受,則必要有翕受之實,然後可無空言之歸矣。雖殿宮定省之暇,萬機臨制之中,亦必有一日之隙,每以不廢程課,孜孜典學爲念焉。上命書榻敎曰,領敦寧金祖淳,知經筵下批,與知經筵李晩秀,輪回入參進講。仍命退。諸臣以次退出。
甲子三月十六日申時,上御重熙堂。召對入侍時,參贊官金宗善,侍讀官李晦祥,檢討官任厚常,檢校直閣金邁淳,記事官洪在敏,別兼春秋金蓍根·趙雲翊,以次進伏訖。上命開卷讀之。晦祥讀自吳殺丞相,止交趾竟殺之。上曰,下番讀之。厚常讀自晉泰始九年,止乃以朗爲郞中。上曰,參贊官讀之。宗善讀自吳殺其侍中,止三月日食。上曰,閣臣讀之。邁淳讀自晉取良家女,止衰麻之謂乎?上曰,注書讀之。賤臣讀自太子出則撫軍,止山公啓事。上曰,上番讀之。蓍根讀自晉以嵇紹,止君子之譏乎。上曰,下番讀之。雲翊讀自吳大司馬,止州府交辟。命陳文義。晦祥曰,此云興國之君,樂聞其過,荒亂之主,樂聞其譽者,誠古今切至之論也。人主能恢容直之量,不嫌逆耳之言,然後過消福臻,國治民安,其效捷於影響,而如或反是,則讒諂之習,隨而間之,可不戒哉?賀邵之諫,實是格言,有可以納君於無過之地矣。上曰,下番陳之。厚常曰,學問之道,莫貴於變化氣質,而苟能孜孜不已,則雖有惡人,可得變化,卒爲善士也。周處,卽所謂三害中人,而一朝覺悟,從事學問,則未及期年,其所成就,非復虎蛟之大患,若是乎學問之能使人變化也。若使周處,不騖於章句之末,探賾於經傳之奧,其亦可以爲堯·舜也。豈直爲一鄕之善士而止哉?帝王之先務,不出於容諫與勉學二者,而大抵歷觀治亂之跡,國之將興,視民如赤子,故民之愛戴,亦若孝子之仰父母,及其衰也,視民如草芥,故民亦怠於向上之誠,其於如保赤子,如視草芥之間,不啻相懸矣。上曰,參贊官陳之。宗善曰,上下番所奏,甚好,臣則別無可陳之文義矣。上曰,閣臣陳之。邁淳曰,嵇紹所謂樂聞其過者,儘是人君十分加處者。大抵能聞其過者,未必盡在於興國之君,雖荒亂之主,亦或有能聞其過,特以誠僞之異耳。雖然於敵以下,固難以實過攻之,況在崇高之位,其於容諫之誠,如有一毫未盡處,則忠直之士,何由進其言乎?然則須有高一等之造詣,然後始可樂聞其過,不吝其改也。此有利害之不難知者。使人主有過,而不吝其虛受,則殆與無過者等耳。夫如是,則不特言之者之悅服,天下之人,擧將悅服,而樂與爲善,可享和平之福。如其厭聞直言,受善不弘,則其與俄所謂悅服者,不翅相反,豈可同日而論哉?成湯之弗咈,堯·舜之捨己從人,此之謂也。後世中主之如唐太宗,卽利仁者也。雖不及安仁之仁,而苟以受人實攻,知其爲利於仁,則爲仁之道,思過半矣。須於安仁利仁之分,深加體念,卽臣區區之望也。晦祥曰,曰閣臣所奏,誠好矣。學問固是利己,而恐不必以學問之道,專歸於利字矣。莫如以堯·舜自期,而孜孜於爲學矣。邁淳曰,上番所奏,非不爲大經大法,而臣所云云,在於易曉不難知之要道,眞所謂作之不已,乃成君子者也。上曰,吳主之假他事殺陳聲,大欠光明正大之道矣。晦祥曰,假他事殺之,卽是陰中也。吳主旣居人君之位,持心如此,而何以來直言極諫之士乎?上曰,山濤之啓擬,卽近日備三望法乎?邁淳曰,似然矣。其云啓擬者,似是近日之微稟樣也,可知。山濤以前古規,則官職差除,如今之單付,而山濤,則獨以如今三望啓擬,俟其詔旨所向也。宗善曰,詔旨所向云者,似是今之承傳樣矣。上曰,如王裒之,可謂篤行純孝矣。邁淳曰,以此事,朱子載之小學,則可知其爲人之卓然,而觀於門人之廢蓼莪,亦可見其誠孝之感人矣。厚常曰,嵇紹非無蕩陰之忠,而惟其篤行純孝,固非嵇紹所能及矣。上曰,王裒之攀柏悲號,至於樹枯,則可謂至孝矣,而司馬公之言,亦是矣。邁淳曰,王裒當亂時,人皆避遠,而裒獨以邱墓之不忍離,竟死於賊,其情甚慼矣。厚常曰,朱夫子之言曰,在王裒之道,雖永世不仕晉室,可也。至於曾孫,亦無不可仕之義,似謂其代數之稍遠而然矣。上曰,周處之先惡而後善,如張橫渠之事矣。邁淳曰,周處之畢竟成就,卽宋之張橫渠,我國之李恒·曺植·朴英諸儒也。上曰,孔門弟子,則升堂未入室之子路,亦似近之矣。上曰,吳主之勸酒韋昭,殆若孫權之張昭事矣。邁淳曰,不問飮酒之能否,惟以七升爲限者,已是積怒必殺之意矣。孫權專無貽燕之謨,而皓則反又效尤,刑罰亦且無節,至於剝人面皮,而無少哀矜,終至顚覆乃已者也。厚常曰,晉武帝,亦是後世中主,而竹葉羊車,荒淫無度,竟致敗亡之禍。大抵聲色之易於蠱人,有如是矣。至於我朝精一之家法,最以聲色爲戒,故所以治化之日彰,而後昆之垂裕矣。伏望深留聖念焉。晦祥曰,新除授副修撰韓興裕,牌招察任,何如?上曰,依爲之。出擧條宗善曰,行左承旨洪義浩式暇,左副承旨林漢浩,右副承旨朴崙壽奉命在外,同副承旨金在昌牌不進,伴直無人,行都承旨徐瀅修,所當牌招,而拘於廳規,不得請牌,何以爲之乎?上曰,伴直無人,都承旨牌招,可也。出擧條上敎邁淳曰,西庫所藏國朝寶鑑懸吐件,退而搜見,可也。仍命退。諸臣以次退出。
上在昌德宮。停常參·經筵。
午時未時,灑雨下雨,測雨器水深一分。
洪義浩啓曰,行大司憲李敬一未肅拜,執義李基慶,掌令權漢緯·姜彙鈺,持平鄭時善試所進去,洪時溥推鞫進,監察茶時之意,敢啓。傳曰,知道。
金宗善啓曰,明日常參·經筵,取稟。傳曰,停。
洪義浩啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
洪義浩啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
洪義浩啓曰,來二十一日,朝參日次矣,敢稟。傳曰,停。
金宗善啓曰,來二十一日,輪對日次矣,敢稟。傳曰,當次人受點。
金宗善啓曰,三皇忌辰日,前期一日以稟事,曾有受敎矣。今十九日,毅宗皇帝忌辰日,親行望拜禮,何以爲之?敢稟。傳曰,謹當躬行矣。
傳于金宗善曰,禮房承旨馳詣宣武祠,奉審摘奸以來。
兼春秋車信用書啓,臣於本月初七日亥時量,敬奉聖諭,馳往傳諭于興仁之門外福次橋契判中樞府事徐龍輔所住處,則以爲,臣旣承前席諄複之誨,又荷上天曲成之澤,得解相職,獲遂微諒,中心激感,隕結是期,豈不欲重入京輦,仰答恩命,少伸叩謝,而惟是忠孝都喪,大質已虧,誠無顔面復廁周行,披瀝肝血,冒控附奏,辜恩慢命,合被鈇鉞,不意近侍之臣,深夜復臨,十行恩言,轉益鄭重,諭之以君臣相與之義,勉之以卽爲還入。臣是何人,有罪未勘,徒辱恩禮,乃至於此?苟使臣有一分可進之勢,奉此恩敎,何敢一向執迷,不思轉動,而大防鐵限,如上所陳,敷示之恩愈摯,而方命之罪愈深,伏地霣泣,惟竢嚴誅云矣,敢啓。傳曰,知道。
傳于金宗善曰,進講入侍。
以慶尙監司金羲淳狀啓,淸道郡民家失火事,傳于金宗善曰,聞甚驚惻,別加顧恤事,令廟堂分付。
以黃海水使任聖說狀啓,吾义鎭所屬松田失火,該鎭僉使金鼎赫罷黜,其罪狀,令攸司稟處事,傳于洪義浩曰,此與安邊無異,該僉使勘罪,置之。
以副修撰韓興裕牌不進罷職傳旨,傳于金宗善曰,只推。
傳于金宗善曰,都承旨率淑善翁主駙馬再揀擇童蒙入侍。
傳于金宗善曰,毓祥宮展拜,待下敎,更爲擇日。
傳于洪義浩曰,推鞫姑罷。
左副承旨林漢浩狀啓,臣於本月十六日申時,敬奉聖諭,同月十七日辰時量,馳往楊州南面禿音里,傳諭于領府事李秉模所到處,則以爲,臣義伸奔問,情急首邱,冒犯擅行之罪,恭竢鈇鉞之誅,千萬不自意,近侍之臣,馳宣聖批於舟次之中,諭之以今日國勢,責之以一身私諒,其所以反復開導,丁寧誨飭者,有可以孚豚魚感木石。臣是何人?奉此恩敎,回瞻城闕,有隕如瀉而已。如臣情病,雖使身佩安危之大臣處之,決知其不敢復廁於周行,況鳧雁去來,本不足多少,弓虎驚魂,更添以疾病,夫豈有一日濡滯於京輦之勢,而初旣直入朝房,冒登前席,間又一再參鞫,經旬遲徊而後,始敢告歸?竊自謂其就其去之不至於全無所據也。顧令歸帆已遠,病狀轉痼,左右思量,承膺無路,逋慢之罪,合置何典,惟願亟收偕來之命,以尊國體,仍施當被之律,以安賤分云。因卽轉向楊根西始面醍灘里矣。臣旣承偕來之命,故仍爲隨往,緣由竝以馳啓云云。踏啓字。
右副承旨朴崙壽狀啓,臣於本月十六日申時,敬奉聖諭,當日亥時量,馳往楊州金村面平邱驛,傳諭于判府事徐龍輔所到處,則以爲,臣跡旣危臲,病又侵尋,留俟獄竟之初計,亦未能自遂,忍辭終南,還尋鄕路,臣分蔑矣,人理喪矣。步步回首,只有拊膺霑臆,不意承宣之臣,深夜遠臨,傳宣聖批,辭旨惻怛,誨諭嚴截,責之以卿等負予,申之以國勢孤危,終又勉之以卽與偕歸,奉讀未竟,不覺失聲長號。噫,臣之前後逋命,不但負聖眷而已,實是負素心也,不但負素心而已,實是千古人臣夷險之節也。臣之中夜屢起,所自悼傷者,正在於此,而伏況國勢安危之機,奚可但以惕然言也?臣雖於蟄伏求死之中,每念災異疊見,變怪層生,人心汹懼於下,而底定無期,至尊獨憂於上,而消弭無策,未嘗不當食忘餐,當夜忘寢,此時人臣之義,只有進而死耳,安可退而生也?臣雖萬萬迷鈍,亦知此箇道理,而猶且知退而不知進者,是豈徒爲一己之私諒,亦豈敢爲苟全性命之計哉?誠以人之所以爲人,國之所以爲國,不出於四維,而四維不張,國不國而人不人,尙何暇論於底定人心,消弭災沴乎?然則其所謂進而衛國者,乃所以壞國家之四維也,其所謂不負聖眷者,乃所以眞負聖朝勵世敦俗之化也。臣固無狀,豈忍爲此?恩諭之下,祗承無路,涕泣戰慄,不知所達云。明日轉向廣州初北面斗峴里是如爲白去乎,臣旣承偕來之命,故仍爲隨往計料緣由,竝以馳啓云云。踏啓字。
金宗善,以戶曹言啓曰,卽接廣興倉所報,則謹奉傳敎,倉官進去于領府事李秉模家,自癸亥三月,甲子二月至,合十二朔祿俸輸納,則以爲,今番入城,爲伸奔問之義而已,則何敢夤緣事會,冒受常廩祿俸?不爲領受云,何以爲之?敢啓。傳曰,令地方官輸送。
金宗善,以戶曹言啓曰,卽接廣興倉所報,則謹奉傳敎,倉官進去于東大門外判府事徐龍輔所住處,去正月二月兩朔祿俸輸納,則以爲,情地一向惶蹙,不得領受云,何以爲之?敢啓。傳曰,令地方官輸送。
金宗善,以禮曹言啓曰,淑善翁主駙馬再揀擇,旣已過行,三揀擇吉日,以何間推擇乎?敢稟。傳曰,以開月旬前擇入。
金宗善,以弘文館言啓曰,副修撰韓興裕,旣有只推之命,卽爲牌招察任,何如?傳曰,允。
金宗善,以弘文館言啓曰,修撰申溆疏批已下,卽爲牌招察任,何如?傳曰,允。
金宗善,以弘文館言啓曰,本館上番副校理臣金會淵,以推鞫問事郞廳,今日晝仕出去,而每每草記,事涉煩瀆,今後則除草記往來之意,敢啓。傳曰,知道。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而再揀擇相値,不得爲之之意,敢啓。傳曰,知道。
洪義浩,以武一所試官意啓曰,臣所今日平明開場,鐵箭仍爲試取之意,敢啓。傳曰,知道。
洪義浩,以東堂覆試武二所試官意啓曰,臣所今日平明開場,鐵箭仍爲試取之意,敢啓。傳曰,知道。
洪義浩,以武一所試官意啓曰,臣所今日鐵箭應射擧子五十八人內,具三矢入格五十三人,二矢入格二人,昨日入格十人,合爲六十五人矣。鐵箭今已畢試,片箭鱗次試取,而元貫革外,加設二貫革之意,敢啓。傳曰,知道。
洪義浩,以武一所試官意啓曰,臣所今日片箭應射擧子六十五人內,貫一中入格二人,邊一中入格七人,合爲九人矣。片箭今已畢試,騎芻鱗次試取之意,敢啓。傳曰,知道。
洪義浩,以東堂覆試武二所試官意啓曰,臣所鐵箭應射擧子六十五人內,昨日三矢入格三十七人,二矢入格一人,今日三矢入格二十四人,二矢入格二人,合爲六十四人矣。鐵箭今已畢試,片箭自天字,仍爲試取之意,敢啓。傳曰,知道。
洪義浩,以武一所試官意啓曰,臣所今日騎芻應射擧子六十五人內,二中入格一人,一中入格三人,合爲四人矣。騎芻今已畢試,騎槍當爲試取,而無一人應試,故鳥銃鱗次試放,而元貫革外,加設二貫革之意,敢啓。傳曰,知道。
洪義浩,以東堂覆試武二所試官意啓曰,臣所片箭應射擧子六十四人內,貫一中入格四人,邊一中入格五人矣。片箭今已畢試,騎芻自天字,仍爲試取之意,敢啓。傳曰,知道。
洪義浩,以武一所試官意啓曰,臣所今日鳥銃應放擧子六十五人內,貫一中邊一中入格三人,邊二中入格五人,貫一中入格六人,邊一中入格二十一人,合爲三十五人矣。鳥銃已畢,講書當試,而今旣日暮,待明朝開講之意,敢啓。傳曰,知道。
洪義浩,以東堂覆試武二所試官意啓曰,臣所騎芻應射擧子六十四人內,二中入格二人,一中入格三人,合爲五人矣。騎芻今已畢試,鳥銃自天字,仍爲試放之意,敢啓。傳曰,知道。
洪義浩,以東堂覆試武二所試官意啓曰,臣所鳥銃應放擧子六十四人內,貫一中邊二中入格一人,貫一中邊一中入格二人,邊二中入格四人,貫一中入格四人,邊一中入格十三人,合爲二十四人矣。鳥銃今已畢放,騎槍當爲試取,而無一人應射矣。日暮姑停之意,敢啓。傳曰,知道。
洪義浩,以義禁府言啓曰,黃海監司李存秀狀啓內,該水使任聖說罪狀,令攸司稟處事,啓下矣。任聖說,時在任所,依例發遣府都事,交龜後拿來,何如?傳曰,待待命拿囚。
洪義浩,以義禁府言啓曰,大逆不道罪人載榮,旣已正刑,其父母妻妾子女祖孫兄弟姊妹,子之妻妾,伯叔兄弟之子,年歲姓名存沒居住,令漢城府,考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號罷守令等事,令各該司,奉承傳擧行,何如?傳曰,允。
副摠管任希存疏曰,伏以天休滋臻,邦籙無疆,慈德彌光於還政,聖孝克伸於揚徽,鏤金刻玉,鴻名永垂,日吉辰良,縟儀順成,此實我東方始有之慶,歡欣蹈舞,跛躄皆起。臣於此際,伏蒙承宣特點,香案咫尺,手奉寶冊,周旋於祥雲瑞日之中,榮寵赫然,廷紳動色,豈意盛禮纔過,恩典大行,罔功之賞,又及於臣身哉?臣本四十窮儒,幸登一第,狷拙之性,無可用於當世,尺寸之力,未有藉於他人,分甘樗散,而先大王旣剪拂之,事多瘡疣,而我殿下又庇覆之,孤根弱植,偏霑雨露之私,澗藻溪毛,濫備筐筥之盛,聯翩除旨,殆無虛月,淸銜要職,左右迭居,前後恩渥,愈往愈摯,譬若泰山之重,壓之在背,有非俏僥之微所可承當。臣雖杜門守靜,每念知止之戒,猶恐負乘致寇,必有過福之災。矧玆百尺之竿,更進一步,嵬然處二品崇班,尤非臣夢寐之攸期也。書曰,不惟其官,惟其人,其人卽得人之謂也。微官庶僚,尙宜愼擇,顧此文軺金帶,班聯卿月,實爲命德之器,是豈酬勞之具?雖使臣眞有可紀之勞,服之不衷,恐貽詩人之譏,況臣伊日擧行,不過職分內應行條件,有何功伐之可言,而至蒙超擢之盛典乎?臣嘗觀國朝故事,凡於卿宰之陞擢,苟或不合於衆望,輒有朝論,多至還寢,此眞盛世事也。及夫文具勝而實政廢,只當之者,一番辭巽而已,未聞有反汗之擧,臣竊慨然於斯。思見古道之復行,今豈可於身親當,則乃反視若固有哉?臣於陞秩之初,宜卽控辭,而時在禁直,未暇一陳,摠府新除之後,臣適受暇下鄕,又未仰暴微悃,有乖循墻之義,益無措躬之所。顧今宮謁有命,鑾蹕將戒,忝在陪衛之班,雖切覲光之願,濫賞不可仍冒,見職猶是宰列也。在臣廉隅,其何敢晏然承膺乎?玆敢不避煩猥,仰瀆崇嚴。伏乞聖慈,念爵賞之不宜輕施,察臣言之非出例讓,亟收臣新授職秩,以重公器,以全微諒,千萬幸甚。臣無任云云。答曰,省疏具悉。卿其勿辭行公。
修撰申溆疏曰,伏以臣於見職,夫豈有一分堪承之望,而前後聯翩,有除輒膺者,誠以感激,怵畏義分,區區微諒,有未暇顧,四年之間,挾冊登筵,亦旣屢矣。畢竟涓埃莫效,瘡疣百出,每一循省,惶愧徒切。且以情勢之難强,間有除命,輒犯違傲,幸蒙體諒之恩,得免慢命之誅,不意病伏之中,新除又降,逖違之餘,宜卽趨承,而臣於向來宰臣宋銓之疏,實有所難安者。蓋伊時聯疏,只欲存臺體而遵聖敎,則寔出於相規之意。今於事往之後,反被譏斥,臣不勝瞿然之至,而本事是非,自有段落。此則前校理臣朴宗正,以聯疏之僚員,已盡辯釋,臣不必復事呶呶,而廉防所在,不可以宿趼而冒出也,明矣。玆不得不坐違恩命,徒積罪戾,惶隕悶阨,無所容措。噫,臣卽儱侗一措大耳。粗習功令,倖竊科第,特蒙先大王不世之恩,陶鑄於講製之列,周旋於近密之地,誘掖敎導,若慈父之牖迷子,至今追思,感淚交逬。第臣質本鈍拙,才又蔑裂,不能少體我先王導迪之盛意,依舊一空疎無用底物,而居然顚髮,已種種矣。志氣衰頹,神精又耗,少日所習,旣非需用,而晩來繙閱,隨見隨忘,以若衰耗,何以當講官之任哉?嗚呼,追先報今,臣分之宜也,橫經陪講,人情之榮也。苟使臣,才足以備論思,識足以承顧問,則以榮以幸,何敢爲逡巡卸免之計,而目今講筵之職,決非如臣昏聵所可承當,加以情病俱苦,趨膺無路。玆敢悉暴情實,仰首呼籲於黈纊之下。伏乞天地父母,俯諒微懇,亟遞臣見職,仍命選部,勿復檢擬於官銜,以安私分焉。臣於乞免之章,不宜贅他,而試以陵官闕直事言之。今日紀綱,誠寒心矣。陵寢守直,何等重大,而一時執闕,至此之多,科由許給,雖係法典,經科就直,義分當然,而東西道摘奸之際,一例以假官替直,事之無嚴,孰甚於此?至於有別檢處,則何不相議推移,致此懸闕?該曹之無難許由,亦甚駭然。處分之下,可期懲勵,而事過之後,易致解弛。臣請從今以後,嚴飭該曹,法典外請由者,切勿許施,時遣近侍,抽栍考驗,隨現重勘,以嚴紀綱焉。以此推之,則各司之曠直,難保其必無,竝令申飭,一依闕內入直例,無違面看之法,幸甚。臣無任云云。省疏具悉。尾陳事,當時時申飭,爾其勿辭察職。
弘文正字朴宗薰疏曰,伏以臣伏見數日以來,講筵賓對,次第進行,公車章奏,聽納如流,聖志有奮勵之機,嘉言無壅鬱之慮,瘝曠之廟務,若可整刷,凋瘵之民生,若可懷保,卽此一轉移之間,而災可爲祥,危可爲安,言足聽聞,大慰群情。然而臣之區區過計之憂,殿下今日之擧,或未必如殷湯之弗吝弗咈,周成之日就月將,而只出於爲塞群下之言,勉强而行之,過了一番應文,依舊悠泛而止,則天下之勢,不進則退,其於聖學何,國事,何哉?今之言者,莫不以進學爲第一義,而終未能沕契淵衷,禆益聖功者,言之不得其要耳。夫知之不如好之,好之不如樂之,樂則烏可已也?烏可已,則欲罷而不能也。臣愚死罪,竊以爲殿下,蓋未到樂時境界也。伏覸殿下,聰明天縱而知慮猶有未周,問學夙詣而根基猶有未立,內無左盤右杖之戒,外無嚴師彊輔之助,千乘之奉,逸豫我氣體,萬機之繁,撓奪我心志,而於其十寒一曝之頃,欲與數三罕接之臣,講論冷淡之書,進盡齟齬之言,以求其繼續光明之工,豈不戞戞乎難矣哉?昔邵堯夫,讀書百源山中,冬不爐,夏不扇,攻苦如是者,有至樂者存焉耳。帝王之學,雖與韋布不同,而須經辛苦不快活來,方到樂處,此光武所以樂不爲疲也。繼自今,臨筵講討之際,燕寢蠖濩之時,會疑於無疑,有味於無味,先思孔·顔之樂處,乃是堯·舜之心法。夫然後,學不期進而進,道不期躋而躋,政令施措,動合天則,太平萬世,亶在於是,惟殿下懋哉。第伏念殿下,不知臣無似,擢置臣於內閣邇班,恩造曲加,無微不燭,嚴旨繼降,匪怒伊敎。臣自承命以來,銜恩畏義,寢驚夢愕,顧臣淺器薄識,無所比數涓埃塵刹,縱欲自勉,贊襄補拾,人亦不許,綴緝言語,譽道功德,以爲一時觀聽之美,卽所謂以詞翰事君,而古人之所羞稱耳。況臣竝與詞翰之末,而無此伎倆,其亦何所藉手而進取哉?班聯出入,聊且隨衆而進止,一再筵對,不過緣文而誦說,竊庶幾我殿下日月之明,洞察臣愚陋無取,則終必有褫鞶之日。然不衷之愧,與日俱積,每一彈冠,不寒而粟。至於瀛館妙選,是何等榮貫,曾謂如臣蒙騃,可以循資而擸取乎?雖近規便成例付,顧其職別是淸華,夫閣銜,卽古待制之任,而史館記事,王言代草,無不兼而有之,廈氈橫經,仰備顧問,亦其職耳。是雖不加之以典經之名,固已畀之以典經之實矣。顧何必兜攬架疊,敷飭華顯,有若爲其人榮其身已乎?一已顚躓,有不足言,而其於聖朝,惜名器,重人選之政,何如哉?噫,臣家世儒素,性又疎拙,隨分應擧,只是俗生之常態,名途媒進,實非始願之攸期,而今日除一淸銜,明日添一美職,自檢所叨,無非至華而至要。小器易盈,過福招咎,乃理之常,臣又安得不蹙然驚懼,亟思所以自處之方也哉?且臣於閣職,旣已逡巡,今當新除,義無異同,諉以例銜,晏然自在,斷無是理。慈敢冒陳衷懇。伏乞聖慈,深察由中之辭,亟垂體下之仁,遞改臣職,俾安私分焉。臣無任云云。省疏具悉。爾言甚是,可不深繹?爾其勿辭,隨處盡言,以效啓沃之責。
推鞫時,罪人載榮捧結案。
禁府,大逆不道罪人載榮,當日西小門外,不待時凌遲處死。
甲子三月十七日辰時,上御重熙堂。進講入侍時,領事金觀柱,參贊徐瀅修,檢校直閣沈象奎,侍讀官任厚常,記事官洪在敏,別兼春秋金蓍根·趙雲翊,以次進伏訖。觀柱曰,日候不佳,聖體,若何?上曰,一樣矣。觀柱曰,寢睡·水刺之節,何如?上曰,一樣矣。觀柱曰,大王大妃殿氣候,何如?上曰,一樣矣。觀柱曰,王大妃殿氣候,何如?上曰,一樣矣。觀柱曰,惠慶宮氣候,何如?上曰,一樣矣。觀柱曰,嘉順宮氣候,何如?上曰,一樣矣,上開卷,讀前受音一遍訖。象奎曰,前此講體,則貴在多讀,而今則不必以讀數爲重,莫如專意於講論,而一時之讀數多寡,特其末務也。臣意則自今日,稍減其讀數,以前此十許遍多讀之頃,移工於微奧之講討,恐有資益之效矣。觀柱曰,閣臣所奏甚好。臣意亦如此,以是爲定,恐好矣。上曰,多讀不如講論乎?象奎曰,學問之工,當以熟讀詳味爲準,而講筵之體,自有不同者,其要專在文義之探賾不倦矣。上曰,然則領事讀之之後,予當一讀,而解釋章句之後,更當一讀而已,宜矣。上命讀之。觀柱讀詩傳,自終朝采綠,止采綠四章。上讀新受音一遍訖。觀柱曰,此婦人思其君子而言也。仍解釋章句以奏。上繼讀一遍訖。觀柱曰,此章之義,蓋是亂離中思見其君子之意矣。上曰,其君子赴何處,而有此詩乎?觀柱曰,君子從役之處,雖不可考,而亂離之後,亦多流離飄泊而然矣。旣云五日爲期,則可知非遠出也。過期不至,故所以有六日不詹之語,而別無文義之可以紬繹者矣。象奎曰,此章,大臣所奏外,別無文義矣。厚常曰,此章,本無奧旨之可陳者矣。上曰,此章之義,諷味之,似與國風相似矣。觀柱曰,似然矣。上曰,小註輔氏之說,微有貶意,此果何如也?觀柱曰,未可詳知,而其思念之意,或有過於分數者矣。厚常曰,慶源輔氏之小註,似無貶意之帶得者矣。觀柱曰,小註中微有貶意,似以其思念之過於分數而然矣。上曰,此是周室東遷之前乎?觀柱曰,似然矣。象奎曰,臣適登講,有區區愚忱,敢此仰達矣。自去年臘間,進講之不行,今已四箇月間,雖緣領事之不備,或値朝家之有事,未免寖以至此。其於日新緝熙之工,終始典學之方,可謂大段欠闕,而誠不勝寒曝之憂也。臣曾於講筵,當次自止,或承有自內已爲講讀之敎,仍命繼講其下次者,往往而然。故竊謂其間許久,雖不得如例開筵,自內講讀,則必當不至全撤矣。伏見昨講自止,則去臘以後,不增一章,工課之未能接續,豈不可悶之甚乎?宋哲宗時,起居舍人王巖叟,因侍講奏曰,陛下退朝無事,不知何以消日。哲宗曰,看文字。對曰,聖賢之學,非造次可成,須在積累,積累之要,在專與勤,屛絶他好,始可謂之專,久而不倦,始可謂之勤。巖叟此言,眞不易之論也。殿下之於講學,不能專且勤者如此,則其何以致積累之功?未見不倦之實,易有他好之懼。從今以往,尤宜勉强不已,壹於專勤,成就聖學,充養聖德,卽程叔子所謂今日至大至急,爲宗社生靈久長之計者,亶在於此矣。程子又曰,供職經筵,但見諸臣拱手默坐,當講者立案傍,解釋數行而退。如此則彌年積歲,所益幾何?又曰,間日一開經筵,講讀數行,群官列侍,儼然而退,情意略不相接。以臣所覩,今之講筵,少無異焉。苟必如斯而已,則雖一日而再三開筵,不過有勤講之名,而畢竟與已往停講之時,無甚差殊矣。伯程子以爲,君道之大,在乎稽古正學曉然趨道之正,君志先定,而天下之治成矣。所謂定志者,一心誠意,擇善而固執之也。志意不先定,則守善而或移,惟在以聖人之訓,爲必當從,先王之治,爲必當法,自知極於明,信道極於篤,此實人君爲學之至訣。誠願殿下,必先定聖志,必從聖人之訓,必法先王之治,要使所講之若經若史,體貼已分,知行兼進,玩賾紬繹,有爲若是,亦必不恥下問,好察邇言,延訪討論,接以情意,無令諸臣拱手默坐儼然而退,則講學之效,方可以實有所收,自知苟極其明,則雖無欲勤學,而學自不厭矣。學旣不厭,則信道自篤,而雖無欲善治,治自從欲矣。伏乞殿下,深留聖意焉。上曰,所陳切實,當體念矣。又敎曰,自內所讀,則已了第九卷,全帙之餘者無幾,而今筵之續講於前受之次章者,爲其講體然也?厚常曰,閣臣所奏,甚切實,可以有補於聖學成就之道矣。帝王之學,與匹庶不同,所關者重,其國之治與不治,係於學問之勤與不勤,必須勤學不厭,然後政令敎化,自當見沛然若決之效矣。夫如是,則堯·舜之治,何患其不能乎?刻苦工夫之道,固在於勉强孜孜,而終能習與性成,欲罷不能,則古所謂舜何人,予何人者,初非高遠難行之語,而只在於有爲之如何也。觀柱曰,閣臣·玉堂之奏,誠是矣。目今急務,孰有過於勉聖學三字,而近日以來,不免作輟之無常,勢或使然,而方來之戒,竊不勝區區過慮,久矣。今此閣臣之前席陳勉,不翅縷縷,而開納之敎,無少持難,臣固欽仰萬萬。然而若止一時之開納,而如不以所奏,認作十分切當,則將無開納之實,其於眞知力踐之義,得不有歉乎?臣等之前後陳勉,亦屢矣。今因言端,不嫌煩複,敢此仰陳矣。上曰,好矣。明日進講,誰可入來乎?觀柱曰,臣未及詳知,故不得仰對矣。臣之次對日,力辭廟謨,雖出於自知甚明,不得不然之致,而至今思之,萬萬惶蹙。臣本爲人鈍滯,百不曉事,重以生長鄕曲,朝廷間尋常格例,竝皆茫昧,卽一世之所共諒。數年以來,雖或有參聞者,而如非通鍊之才,則豈能於數年內,遽可周遍習熟乎?以此本領,行獨相之事,萬一至於僨誤國事,則其罪當如何?臣之此言,非敢一毫矯飭,下詢廷臣,可以俯燭矣。上曰,所奏過矣。右相豈不能擔當廟謨乎?觀柱曰,近因諸道被災,屢勤令廟堂商確稟處之命,故今方與有司堂上,反復講究,目下時急之務,臣當竭知畢思,恪勤奉行,而臣之實情,則果無萬分一擔着做去之望矣。上曰,過矣。諸道被災處,奠接顧恤之方,有所爛商者乎?觀柱曰,實未及爛商,而恤典,則狀啓有未及入來處,先從已入來者,別加區劃顧恤,俾顚連之民,咸知朝家必欲拯救之德音,恐好矣。上曰,慶尙監司狀啓中失火事,亦甚矜惻矣。觀柱曰,關西奠接之方,關係甚重,不容少忽,而諸道之連日所報,極爲驚惻矣。上曰,慰諭使狀啓入來後,別加顧恤然後,可無顚連之患矣。觀柱曰,被燒之公廨改建等節,自朝家及時區劃,然後可以次第構成,而雖以民戶恤典言之,國家經費,無以支當。臣意則列邑還穀之歭積,雖似有斂散沾漑之益,而實則窮民難支之苦瘼。今若發賣還穀,爲接濟災民之本,則除弊祛瘼,兩得其宜。故間與備堂相議,而有司堂上,終以通變,爲極難矣。臣亦素昧此等事例,無以質言其便否,而第此仰達矣。上曰,爛商處之,可也。觀柱曰,臣之冒沒蹲據,亦且久矣。一日二日,以至于今,每以廟謨之全無所知,縷縷陳懇,而聖意則認爲飾辭之例讓,輒以宜無不知之理爲敎,下情之抑鬱,當復如何?自上若以臣之本末長短,詢及廷僚,則必不以優可堪承之語,仰誣天聽,亦當有實對者矣。苟有萬不獲巳時急事務,則不計蔑識之如何,謹當冒沒貢愚,而至若廟謨之循例擧行,自同無故,實關四維大防,無望其强力,亟賜曲諒,卽臣之所大願也。上曰,以右相而不爲廟務,則誰可爲之乎?觀柱曰,惶悚不知所達矣。上曰,禮房承旨,率揀擇人入侍。瀅修曰,禮房承旨,以奉審事,進去矣。上曰,然則卿率揀擇人詣閤也。仍命退。諸臣以次退出。
甲子三月十七日午時,上御重熙堂。都承旨率駙馬再揀擇童蒙入侍時,行都承旨徐瀅修,假注書趙鐘永,別兼春秋金蓍根·趙雲翊,童蒙洪丑吉·洪丑慶·徐繼興·鄭喜昌·沈甲麟,以次進伏訖。上曰,童蒙各奏姓名及父名,可也。童蒙以次進奏訖。上曰,承史少退復入,可也。童蒙退出,上復命承史入侍。上命書傳敎曰,前正郞洪仁謨子丑吉,進士尹膺烈子丑慶,通德郞沈能烈子甲麟,三揀擇,竝入參,餘皆許婚。仍命退。承史以次退出。
上在昌德宮。停常參·經筵。
夜五更,月暈兩珥。
金在昌啓曰,行大司憲李敬一未肅拜,執義李基慶,掌令權漢緯·姜彙鈺,持平鄭時善試所進,洪時溥呈辭,監察茶時之意,敢啓。傳曰,知道。
金宗善啓曰,明日望拜禮相値,視事頉稟之意,敢啓。傳曰,知道。
金宗善啓曰,明日北苑望拜禮時,九卿當爲進參,而行禮曹判書徐邁修,刑曹判書洪義謨,漢城判尹李書九病不進,竝卽牌招,以爲淸齋之地,而吏曹判書未差,工曹判書林蓍喆試所進去,何以爲之?敢稟。傳曰,試所進去外,竝卽牌招。
金宗善啓曰,明日北苑望拜禮時,兩司長官,當爲進參,行大司憲李敬一,大司諫尹益烈,竝卽牌招,以爲淸齋之地,何如?傳曰,允。
金宗善啓曰,明日北苑望拜禮時,闕字牌及爐盒,當爲奉來,門路以何處爲之乎?敢稟。傳曰,以永肅門爲之。
徐瀅修啓曰,明日望拜禮時,承旨當爲備員淸齋,而左副承旨林漢浩,右副承旨朴崙壽奉命在外,無以備員淸齋,何以爲之?敢稟。傳曰,竝許遞,前望單子入之,待下批牌招察任。
金宗善啓曰,判尹李書九除拜後,過三日不爲出肅,依定式推考警責,仍卽牌招察任,何如?傳曰,允。
傳于金宗善曰,進講入侍。
傳于金宗善曰,馳送承宣之後,翹待之情,不啻如渴,及見附奏,卿等果無意還歸,予若誠懇深至,則卿等豈或如是邁邁?愧赧愧赧。然不能不爲卿等慨惜者,朝廷先王之朝廷也,卿等先王之所簡畀也。卿等目見予小子遭此艱難板蕩之時,忍各自潔其身,而莫予顧,使後之視今,其將以卿等爲何如也?不多誥,亦不各諭。卿等其諒思之事,爾其更爲傳諭事,下諭于偕來兩承宣處。
以江原監司申獻朝狀啓,通川郡民家失火事,傳于洪義浩曰,觀此狀辭,嶺東諸郡,殆乎無處獲免,驚歎慘惻,愈往愈深。高城被燒實數,雖未及知之,其酷烈亦可推知。顧恤之典,依他例措劃以聞,慰諭之擧,亦不可異同。通·高兩邑,一體爲之。外此數郡,果無是患乎?如或被患則同,而未及狀聞處,亦爲慰諭之意,下諭道伯及慰諭御史處。
傳于金宗善曰,召對爲之。
以禮曹判書徐邁修,刑曹判書洪義謨,判尹李書九牌不進推考傳旨,傳于金宗善曰,更爲牌招。
以大司憲李敬一牌不進推考傳旨,傳于金宗善曰,更爲牌招。
以大司諫尹益烈牌不進罷職傳旨,傳于金宗善曰,只推。
以副修撰韓興裕牌不進罷職傳旨,傳于金宗善曰,只推。
金宗善,以弘文館言啓曰,修撰申溆,副修撰韓興裕,旣有只推之命,竝卽牌招察任,何如?傳曰,允。
以修撰申溆牌不進罷職傳旨,傳于金宗善曰,只推。
徐瀅修,以吏曹言啓曰,卽接通禮院牒報,則以爲,今此皇壇望拜禮親行時,左右通禮,不可不備員,而左通禮鄭景祚在外,右通禮閔師宣,身病猝重,不得進參,卽速變通差出,以爲備員擧行之地云。通禮院左通禮鄭景祚,右通禮閔師宣,竝改差,其代口傳備擬以入之意,敢啓。傳曰,知道。
吏曹口傳政事,以金孝秀爲左通禮,洪光一爲右通禮。
徐瀅修,以吏曹言啓曰,卽接通禮院牒報,則以爲,明日皇壇望拜禮親行時,左右通禮,不可不備員,而新除授左通禮金孝秀,右通禮洪光一俱在外,將不得備員,卽速變通差出云。通禮院左通禮金孝秀,右通禮洪光一,竝改差,其代口傳備擬以入之意,敢啓。傳曰,知道。
吏曹口傳政事,以鄭彦仁爲左通禮,以李燮爲右通禮。
洪義浩,以都摠府言啓曰,今此北苑親行望拜禮時,侍衛寶劍,當爲備員,而都摠管具㢞,副摠管兪漢謨·朴基豐,以試官進,宋銓有身病,一員未差,將不得備員,合有變通之道,令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,允。
金宗善,以禮曹言啓曰,淑善翁主駙馬三揀擇取稟草記傳曰,以開月旬前擇入事,命下矣。三揀擇吉日,令日官池景興推擇,則來四月初九日初十日俱吉云。以何日定行乎?敢稟。傳曰,以初九日爲之。
洪義浩,以武一所試官意啓曰,臣所今日平明開場,講書鱗次試講之意,敢啓。傳曰,知道。
洪義浩,以東堂覆試武二所試官意啓曰,臣所今日平明開場,自天字,鱗次試講之意,敢啓。傳曰,知道。
洪義浩,以武一所試官意啓曰,臣所今日應講擧子四十四人內,入格十六人,未及試講十四人矣。日暮姑停之意,敢啓。傳曰,知道。
洪義浩,以東堂覆試武二所試官意啓曰,臣所應講擧子四十五人內,入格十五人,未及試取十七人矣。日暮姑停之意,敢啓。傳曰,知道。
甲子三月十八日辰時,上御重熙堂。進講入侍時,知事金祖淳,參贊官洪義浩,原任直提學南公轍,侍讀官金會淵,記事官洪在敏,別兼春秋金蓍根·趙雲翊,以次進伏訖。祖淳曰,春意未暢,聖體,若何?上曰,一樣矣。祖淳曰,寢睡·水刺之節,何如?上曰,一樣矣。祖淳曰,大王大妃殿氣候,何如?上曰,一樣矣。祖淳曰,王大妃殿氣候,何如?上曰,一樣矣。祖淳曰,惠慶宮氣候,何如?上曰,一樣矣。祖淳曰,嘉順宮氣候,何如?上曰,一樣矣。上讀前受音一遍訖。祖淳讀詩傳,自芃芃黍苗,止黍苗五草。上讀新受音一遍訖。祖淳解釋章句以奏,上繼讀一遍訖。祖淳曰,此詩之作,宜乎在周宣重恢之世也。君之使臣,必須各當其才,臣之事上,能擧其職,然後可以做治國平天下之道矣。周室之積德累仁,冠乎三代,降自昭·穆,幾乎顚覆其典刑,而宣王復作,能纘文·武之緖,備嘗艱難,不遑寧逸,雖其深居九重,而未嘗一日忘宵旰之憂。且得同得之臣如方叔·召虎·仲山甫·申伯諸人之可任大事者,內修外攘,撥亂而反正,其爲功烈之卓然,豈可易言乎哉?王業旣隆,惠澤旁流,延及勳勞之臣,命封申伯於謝而使召伯往城之,以爲同享和平之福,其從役之人,不憚其勞,如赴樂地,悠悠南行,少無勞苦怨咨之意,而作此詩,以爲召伯有成,則王心則寧矣。推此觀之,方其未集勳之時,王心之不得寧,可知,而必待原隰之平,泉流之淸,然後始可安於心而稱其功也。然則人主一心,實爲萬化之本,須要先立大本,然後事無不濟,治效茂著,王言一出,而信如四時,王心一寧,而國勢重於盤泰,其爲功化之普洽,將見其與天而同其大矣。自天子達於庶人,未有當其勞而不得其逸者,觀於此章而可驗也。當此之時,中興日久,庶績咸熙,則在王心,宜無不寧之憂,而猶且宵衣旰食,不遑自逸,所以克樹重恢之業,使彼征役之民,不以征役爲苦,而以王心之寧爲幸者,非至諴之感,能如是乎?大抵非宣王,則無以成其功,非良輔,則亦無以使宣王寧其心,若是乎得人之爲難也。以我朝近日事言之,數月之內,天災時變之層生疊出,眞所謂岌岌乎殆哉,豈直爲周宣當日之可憂,而內無良佐之如宣王之時,而今居申伯之地者,卽如臣無用之材耳,尙何以輔導君德,備盡消弭之策乎?人主治心之要,莫先於學問,群下之顒望於聖上者,孰不欲堯·舜其君哉?雖然,以言乎講學,則日接之筵,非不勤篤,而作輟無常,未見其發憤忘食之誠,宵旰之憂,固所仰識,而功化未著,迄無已安已治之效,此固如臣無似,不能對揚之罪,而亦豈非聖明一心上加勉之地乎?成大業而安其心者,未始不有一番勤勞而得之者,雖在士農工賈之微,猶且皆然,況人君之以拯救爲己任者乎?見今天心之警告如此,臣未敢以某事之爲某應,有所傅會,而顧今國勢之岌嶪,比周宣之時,其可曰王心之寧不寧乎?聖心之寧不寧,係於宗社之安不安,苟能立志堅固,講學不倦,奮發而有爲,則三代之治,何患其不能做乎?伏願深留聖念焉。公轍曰,知經筵所奏之以立志爲本者,誠切當矣。帝王之學,與凡民或有不同處,而至若立志之道,與凡民無所異焉。講學之工,最戒寒曝之無常,而近日以來,講筵之停,亦且久矣。雖知其勢所使然,而其於專一悠久之義,果如何也?臣不勝區區過慮,而況今災異之荐臻,變怪之層生,豈有如近日者乎?其所修省恐懼之道,未必不在於講對晉接之中,而其本在於立志,立志在於勤學好問。大抵讀書之法,貴在精約,寧少無多,壹是皆以專一爲本,古來君子之成就德業者,未有不以專一爲主者也。筵席講討之際,實仰聖明向學之誠,出尋常萬萬,而若於爲日稍久之後,輒致誠意之間斷,不能存着專一之心,則筵席啓沃之際,雖有善言之合於心而好之者,將未見好之之實。古之人,亦有以好之而不能行爲戒者,須於淸閒之燕,一與接賢士大夫之時同,而專一其志,强勉不已,則日新之效,其將不待他求,而得之於此矣。會淵曰,此章別無文義之可陳者,而今此第四章所謂烈烈征師,召伯成之者,卽是封國往城之事,初非御暴誅亂之役,而號令紀律之烈烈不可犯如此,推此一事,可見其政令施措之有以致撥亂反正之功也。此係人主御之之如何,而亦豈非帥天下以仁而民從之者耶?知事·閣臣,俱以學問之說告之,而帝王之學,最宜嚴立課程,專一執中,而其於義理公私之分,治亂得失之辨,明白講磨,守之不撓然後,始可有學問之功效也。臣意則講對之際,勿循章句之末,先從此箇義別般講究,以爲禆益聖學之道,恐不可已矣。上曰,申伯旣封於謝,則何必使召·穆公,往城之乎?祖淳曰,封而城之,自是古規矣。上曰,此是召虎,而爲召康公之子孫乎?祖淳曰,果然矣。上曰,申伯,何如人也?祖淳曰,維嶽降神,生甫及申云者,申伯之謂也。中興之地,此人之功甚多,卽此而可知其爲人也。上曰,芃芃黍苗,似是比也,而何謂興也?祖淳曰,比與興,其體相近,故如此者甚多,而此云芃芃黍苗者,卽征役之路,亦因其所見以起興者也。文·武之時,周·召分陜之治,德澤之加於民,大矣,至於陰雨膏之。召伯勞之者,亦可見膏澤之被於下也。澤之所被,雖有遠近大小之別,而均之爲功化之及人者,有如此矣。若使爲人上者,治敎不明,惠澤未究,則其流之害,又將與所謂陰雨膏之者,不翅相反矣。此爲十分戒懼處矣。上掩卷。命諸臣先退。祖淳等退出。義浩曰,卄一日爲輪對日次矣,何以爲之乎?上曰,受點後待下敎,可也。仍命退。承史以次退出。
甲子三月十八日申時,上御重熙堂。召對入侍時,參贊官金在昌,假注書趙鐘永,別兼春秋金蓍根·趙雲翊,侍讀官金會淵,檢討官任厚常,檢校直閣金邁淳,以次進伏訖。上命開卷讀之。會淵讀自晉作河橋,止徙其家於臨海。上曰,下番讀之。厚常讀自夏六月,止位遇無替。上曰,參贊官讀之。在昌讀自秋八月,止身無完肌,上曰,閣臣讀之。邁淳讀自冬十月,止贊成其計。上曰,文義陳之。會淵曰,河橋之成,晉主謂預曰,非君此橋不立,預之告晉主則曰,非陛下之明,臣亦無所施其巧。以此觀之,雖橋梁小役,亦必君臣相須,然後可圖,況力量事業之有大於此者乎?是故人君,以得賢材,爲治道之本。竊願留念焉。上曰,作橋是善事業乎?會淵曰,以孟津之險,爲此興役,則卽爲善事業矣。上曰,若然則議者,何爲曰不可乎?會淵曰,殷周所都,而歷群聖不作,則其役之猝難成,推此可知。竊想議者,亦有爲慮於是而然矣。上曰,下番陳之。厚常曰,別無文義可陳者矣。臨平湖,自漢末薉塞,至孫皓時,而無故忽開,豈有此理乎?雖使湖開湖塞,頗有徵應,凡若此類者,在治世則爲祥,亂世則爲災,陳訓告友之說,亦足可驗矣。吳主則迷而不悟,故進言者,又以石印封發爲之祥,至遣使者而祠之,則又有以朱書石之擧,孫皓之惡,專由於惡聞其毁,樂聞其譽,遂至於牿喪天性,循其物慾。如張詠·車浚輩之見殺,莫非此故。政法如是,而吳豈有不亡乎?上曰,張詠·車浚,何如人也?厚常曰,若是不善底人,則豈不媚事孫皓,而至於見殺乎?上曰,張詠與車浚,何如?會淵曰,浚乃公淸有政績之人也。似勝於張詠矣。上曰,此時亦稱有人才乎?會淵曰,世言晉之創業,人物絶少,而如羊祜者,最稱名臣矣。大凡創業之世,不但觀其人才之多少而已。晉强吳弱,其勢判異,晉主疾愈後,却上壽之言,亦可見愛民之政,而孟子所謂是心足以王也。孫皓,卽偏邦之桀·紂,何足比論乎?上曰,參贊官陳之。在昌曰,以晉吳較觀,則一可興,一可敗之兆,灼然有可知者。車浚之良吏,熊睦之諫臣,無不見殺於吳主,不以一身之休息,忘其百姓之苦,則晉主此言,豈非人君之度乎?彼旣爲暴,此則爲善,如是不已,吳當自底於滅亡,而雖以羊祜之賢,其所進言於其君者,專主爭戰之事,不以行仁政之道爲之獻,則立國之初,已非遠大之業矣。竊願殿下,不以一事一政爲監,而每加深念於治亂之所由本爲,好矣。上曰,桀·紂之外,如孫皓者,想不多有矣。會淵曰,孫皓之惡,殆甚於桀·紂,桀·紂,則亦有文足以飾非者矣。後世以降,則如隋煬帝者,亦與孫皓無幾矣。上曰,閣臣陳之。邁淳曰,孫皓之惡,有不可更論於遷善之道,而雖然,若使良臣賢弼,修補闕遺,則豈至於如彼之甚哉?書云,惟聖罔念作狂,惟狂克念作聖,聖狂之分,只是一念之間。故試以孫皓觀之,皓之爲人,才識明斷,加以好學遵度,方其初也,人或謂之以長沙桓王之疇矣,及其晩也,爲麤氣所使,殺人如麻,甚至燒鋸斷頭,肆行虐刑,臣於南方,亦設此座等說,皆是麤氣之發也。其爲暴戾如是,而雖欲保吳,得乎?語未畢,上曰,其臣稍有賢能,則雖惡如孫皓,尙可以保其國乎?邁淳曰,設使有賢能之臣,其奈輒被誅戮,何哉?上曰,曺芳之書卒,而范粲則不書卒,何也?會淵曰,曺芳,卽是魏之一脈尙存,故書卒,而范粲則不如龔勝遠矣。龔勝則書卒,而粲則操守雖有之,若論以上層道理,則立身於曺魏,無足可尙,故似是不書卒矣。上曰,粲之始仕,在於何時乎?會淵曰,想在曹丕時矣。上曰,出而考見,明日召對,入陳,可也。上又曰,謂粲以名節少遜,則可矣。然而王祥則又何書卒乎?會淵曰,書卒非一例矣。有褒者,有貶者,又有以爵高書者,其間似宜有權衡矣。上曰,昨日召對,王裒之說,何如?厚常曰,以王裒之當仕與不仕,有問朱子者,朱子以曾孫則爲可爲答矣。上敎邁淳曰,國朝寶鑑懸吐件,終未搜見乎?邁淳曰,內閣及弘文館中,俱無所儲矣。上命退。諸臣以次退出。
上在昌德宮。停常參·經筵。
卯時,日有右珥。
北苑望拜禮還內後,內閣·政院·玉堂·藥房口傳問安。答曰,知道。
金宗善啓曰,明日常參·經筵,取稟。傳曰,停。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,永肅門開門,標信請出之意,敢啓。傳曰,知道。
傳于金宗善曰,禮房承旨與禮曹堂上·戶曹郞廳,依定式馳詣宣武祠,奉審摘奸以來。
金在昌啓曰,持平洪時溥,旣入闕中,不爲傳啓,直爲出去,事甚未安。推考,何如?傳曰,允。
傳于金在昌曰,推鞫爲之。
承旨前望單子入之,尹益烈·朴宗慶落點。
傳于洪義浩曰,召對爲之。
傳于金宗善曰,當該注書,姑先推考。
尹益烈,以戶曹言啓曰,臣晩秀與正郞臣金思羲,依定式進詣鄕校洞,於義宮奉安閣,彰義宮藏譜閣奉審,則竝無頉處之意,敢啓。傳曰,知道。
洪義浩,以兵曹言啓曰,今三月十七日武臣堂上祿試射退行事,草記蒙允矣。今二十日設行,而試官望,備擬以入之意,敢啓。傳曰,知道。
洪義浩,以武一所試官意啓曰,臣所今日平明開場,講書仍爲試講之意,敢啓。傳曰,知道。
洪義浩,以東堂覆試武二所試官意啓曰,臣所今日平明開場,仍爲試講之意,敢啓。傳曰,知道。
洪義浩,以武一所試官意啓曰,臣所今日應講擧子十四人,入格三人,昨日入格十六人,合爲十九人矣。各技皆已畢試,仍爲計劃,修正榜目之意,敢啓。傳曰,知道。
洪義浩啓曰,正言文躍淵,旣入闕中,不爲傳啓,直爲出去,事甚未安。推考,何如?傳曰,允。
洪義浩,以東堂覆試武二所試官意啓曰,臣所應講擧子四十五人內,昨日入格十五人,今日入格四人,合爲十九人矣。各技皆已畢試,仍爲計劃,修正榜目之意,敢啓。傳曰,知道。
正言具康啓曰,臣姿性鹵莾,見識蔑劣,晩竊倖第,只爲錄仕,言議風采,無一近似於淸朝耳目之任,而薇院除命,又下於千萬夢想之外,臣誠恍怳恧蹙,靡所容措。第臣於見職,區區去就之外,又有法典當避之嫌。放逐罪人沈基泰,卽臣之妻父也。其姓名方在於院啓之中,臣之出而可否,非所可論,其何可一刻,仍冒於臺次乎?拘於試役,今始來避,所失甚大。請命遞斥臣職。答曰,依啓。
傳于洪義浩曰,推鞫姑罷。
洪義浩,以備邊司言啓曰,卽見江原監司申獻朝狀啓,則枚擧高城兼任通川郡守金明鎭牒呈,以爲,本郡民家被燒七百三十八戶,人命燒死二十名,大康倉舍三十四間,倉在各穀六百四石零,盡燒成灰,昨春橫城燒火時,燒燼穀蕩減,改建時物力價,雖有已例,事係特恩,亦關還穀,竝請令廟堂,考例稟處矣。江·襄等五邑之同日火災,已萬萬驚心,而高城之報,尤爲慘焉。實是振古所無之變異也。及今蠲恤之方,賙救之策,當待繡衣之論奏,道臣之詳啓,商確停當,而大抵東沿一帶,土瘠民貧,蓋藏素薄,値此孔酷之災,燒屋焦土,想來慘然,則此際施惠,一時爲急。被災民家及燒死人等處,元恤典外,戶還身役,竝宜蠲免,其外結構之資,掩埋之節,道臣幾皆擧行矣。但燒戶惠恤之政,莫過於昨年關西北之每戶給米一石,而今番,亦依此例,已施於關西,則惟彼嶺東之被災戶數,比關西,雖似差減,民間形勢之艱窘,不啻十倍於關西戶米一包之例,恐不宜異同,爲先以某樣穀,及今散給,以爲目下救急之資。高城旣施此例,則接壤之江襄等五邑同日被災處,亦當一體施之。至於燒穀之蕩減,燼餘穀之除耗,旣有橫城已例,依此爲之。倉舍改建之公穀會減,雖係別例,今年則不可不援用。令道臣,就各樣公穀中,酌量劃給之意,分付,何如?傳曰,允。
洪義浩,以義禁府言啓曰,卽接漢城府牒報及該部成冊,則大逆不道罪人載榮應坐諸人,査出以來矣。其父繼柱,方囚捕廳,卽爲發遣府都事拿來囚,依律文緣坐處絞,母夢愛,年六十四,依律文免坐,妻興得,全羅道興陽縣呂島鎭,女宗任,慶尙道長鬐縣,竝緣坐爲婢,三寸叔繼賢,全羅道康津縣,緣坐安置,而依例令刑曹,押送各其配所,何如?傳曰,允。
洪義浩,以刑曹言啓曰,因義禁府啓辭,大逆不道罪人載榮妻興得,全羅道興陽縣呂島鎭,女宗任,慶尙道長鬐縣,竝緣坐爲婢,三寸叔繼賢,全羅道康津縣,緣坐安置事,命下矣。依傳敎,大逆不道罪人載榮妻興得,女宗任,三寸叔繼賢等,方囚南部,自臣曹捉來,竝卽押送于各其配所之意,敢啓。傳曰,知道。
洪義浩,以刑曹言啓曰,因義禁府啓辭,大逆不道罪人載榮,籍沒家産事,命下矣。罪人載榮奴婢,令京兆考出帳籍,分付五部及各該道,使之一一査出,修成冊報來後,依例花名,永屬公賤之意,敢啓。傳曰,知道。
禁府罪人性世,更招後刑問一次,訊杖第五度停刑,罪人李秀林更招。
甲子三月十九日辰時,上詣北苑。親臨望拜禮入侍時,行都承旨徐瀅修,行左承旨洪義浩,右承旨金宗善,同副承旨金在昌,記事官洪在敏·韓用儀,別兼春秋金蓍根·趙雲翊,原任直閣鄭大容,檢校直閣沈象奎·金邁淳,以次侍立。鼓三嚴,通禮啓請外辦。上具翼善冠·衮龍袍,乘輿出協陽門,由建陽門·靑陽門。義浩曰,參班儒武,由通化門以入事,分付,何如?上可之。義浩令宣傳官擧行。通禮前導,至小次前,啓請降輿。上降輿入小次,以夾侍下敎曰,入小次後,問安勿爲之。大臣以下參班儒武各就位。時至,通禮啓請外辦。上改具翼善冠·黑團領袍以出。通禮啓請乘輿。上乘輿,至帳殿前。通禮啓請降輿。上降輿,詣拜位,北向立。贊儀唱四拜。上行四拜禮,在位者皆四拜訖。贊儀唱跪。上跪。司香二人,進香案前跪,三上香,俯伏興退。通禮啓請俯伏興平身。上俯伏興平身。贊儀唱四拜。上行四拜禮。通禮〈啓請〉乘輿。上乘輿。通禮前導,至降輿所,跪啓請降輿。上降輿,入小次,以夾侍下敎曰,入小次後,問安勿爲之。還內時至,通禮啓請外辦。上改具翼善冠·袞龍袍以出,敎曰,參班儒武,駕前待令。通禮啓請乘輿。上乘輿,命參班儒武五人式進前。各奏職姓名訖。仍出靑陽門,由建陽門·協陽門還內。諸臣以次退出。
甲子三月十九日午時,上御重熙堂。召對入侍時,參贊官洪義浩,檢討官申溆,檢校直閣金邁淳,記事官韓用儀,別兼春秋金蓍根·徐有恂,各持綱目第二十三卷,以次進伏訖。上命開卷讀之。溆讀,自晉立后,止使相近。上曰,參贊官讀之。義浩讀,自八月徙亮,止所宜據也。上曰,閣臣讀之。邁淳讀,自吳司直,止審擇其人也。上曰,注書讀之。賤臣讀,自秋晉,止幾破汝家。上曰,上番讀之。蓍根讀,自吳人大佃,止巷哭。上曰,下番讀之。有恂讀,自吳守邊,止以是重之。上曰,文義陳之。溆曰,古人有云,羊祜之智,不如范文子,蓋文子,則勸以勿伐楚,以爲外懼,羊祜,則畢竟獻計,滅吳釋外懼,以爲內患,此所以不及於范文子之智也。晉文帝,不害爲明達之主,而終至於荒淫縱奢,國祚之不能久享者,專由於無敵國外患故也。果若修德行道,東漸西被,則敵國有無不足憂也。故人君爲治之道,必在於安不忘危。易曰,其亡其亡,繫于苞桑,如晉武,則忽於此戒者也。以此觀之,君臨天下,統合爲一,必以兢業勤孜,終可躋於太平萬世,須於此等,興亡治亂安危之所係處,深加鑑戒焉。上曰,參贊官陳之。義浩曰,吳主置彈曲二十人,專糾司不法。蓋不法之糾察,法非不美,而所任者,張俶之姦利也。故專權行私,有害無益,晉武平吳之業,所委任者,羊祜·杜預之賢也。故臨敵制勝,兵無遺策,救災恤隱,民不失利,吳之所以亡,晉之所以興,專在於得人與不得人耳。是以人君御世,當以得人共國,爲急先務矣。上曰,閣臣陳之。邁淳曰,楊珧所謂一門二后,未有能全,胡奮所謂與天家婚,未有不滅門等語,皆似過當,外戚之家,豈必盡滅其宗哉?苟使爲戚里者,持身謹愼,向國忠蓋,不敢有毫髮貪權嗜勢之念,則此實國家之藩翰羽翼也。與國同休,長享富貴,可也。滅亡之禍,何自而至?惟其祿位旣盛,驕侈漸長,本心難保,邪念易生,不知不覺,自陷於罔赦之科,則雖欲愛恤而全保之,其勢末由。於是乎不得已,而有鋤治剪除之擧,其爲國家之不幸,當如何哉?試以兩漢事言之。西京之呂氏·薄氏·衛氏·上官氏·霍氏·丁氏·傅氏·王氏,東京之鄧氏·竇氏·閻氏·梁氏,無不次第誅夷,此蓋前車旣覆,而後車不戒之故也。以此觀之。珧·奮之言,亦非過矣。楊珧旣爲此言,則自處之道,宜若益加謹畏,而及其得權之後,私合朋黨,構毁齊王攸,又以風旨,斥逐異己者,而擧朝莫敢支梧,史稱其素論盡矣。蓋謂其平素言論,掃地而無餘也。畢竟楊駿之禍,同罹刑戮。大抵利欲之所昏昧,權勢之所沈溺,雖自來明智之人,多不免壞心術而喪操守者,有如是矣,甚可惜也。與其姑息假借,任其所爲,終不救於覆亡,曷若操切裁制,防於未然,俾不失於榮貴?是故從古明君,未嘗以權柄授戚里,而士流淸議,輒爲裁抑戚里之論者,初非一毫憎惡於戚里而然也。蓋欲其無陷罪戾,永久全保,與國家而匹休也。此等處,切勿泛然看過,留神體察焉。上曰,人有勝己者,則就而學焉,可也,而其所以忌之者,不亦異乎?溆曰,勝己者多有長處,取其善而用之,可也。語未畢,上曰,勝己者厭之云者,是杜季良之言耶?似在小學嘉言·善行等篇矣。溆曰,未能詳知矣。義浩曰,勝己者厭,卽所謂忮心也。孔子曰,不忮不求,何用不臧?凡人尙不可有忮心,況人君,則集衆善而錄一藝,皆使樂爲之用而已,若有一毫忮心,則豈不爲君德之累乎?邁淳曰,爲君之道,集天下之善,以爲己善,藉令己之才智,超出品類,擧天下而無一勝己者,自用之效,終患狹少,況己旣不能,嫉人之勝己,必欲忮克而戕害之,君德如此,不亡何爲?衰季人君,多有此病,甚至於群臣中筆法文詞之勝於己者,積懷猜嫉,必殺乃已,此皆孫皓之類也。義浩曰,此如隋文帝之殺薛道衡,是也。上曰,知孔某不王,而以孤方之云者,何義耶?邁淳曰,此是不成說之言矣。義浩曰,堯飮千鐘,孔子百觚,堯是天子,而孔子則不有天下。吳主嫌於張尙之不以堯爲言,以孔子比己故也。此言不成說,無足論矣。上曰,范粲事,果已考出耶?邁淳曰,范粲魏時,歷官尙書郞·征西司馬·武威太守·樂涫令,而自曹丕黃初元年,至曺芳廢時,爲三十五年,自是年至粲卒時,爲三十六年,合爲七十年,粲壽八十四。以此推之,漢魏禪代之時,粲年不過十四五矣。上曰,傅玄,可謂善人乎?邁淳曰,眞諫臣材也。上曰,崔洪亦可謂善人矣。邁淳曰,面折人過,退無後言者,眞是可用之人也。上曰,何曾,何如人也?溆曰,旣謂之怙亂肆行,則似非謹飭之人矣。邁淳曰,自奉甚侈,日食萬錢,平生事業,別無可觀,名過其實,則誠然矣,而怙亂肆行之目,恐或過當矣。上曰,繆醜之諡,古亦有之乎?邁淳曰,古之諡法至嚴,雖加以幽厲之諡,孝子慈孫,不能改矣。上曰,晉帝特改諡以孝乎?邁淳曰,然矣。上曰,羊祜竟未成功而卒乎?邁淳曰,雖未成功,畢竟平吳之業,莫非羊祜之功。故平吳後,晉武有特祭羊祜廟之事矣。上曰,焚雉頭裘,何意耶?義浩曰,集雉頭以爲裘,五采炫耀,太嫌侈靡,臣下私獻,欲其顯斥,故所以焚之於殿前也。上曰,此與唐玄宗之焚珠玉,漢文帝之却千里馬,同耶?義浩曰,唐之焚珠,漢之却馬,果如晉武之焚雉裘,而漢文則終始節儉,致治少康,晉武·唐宗,則末皆奢貪,不克有終,此可爲鑑戒處矣。溆曰,漢文帝却馬,而猶能節儉,晉武帝,則雖焚雉頭裘,而終不如漢文之節儉矣。邁淳曰,以焚裘一事論之,則其意非不美矣,而大抵崇儉之道,必有積累之工,存諸中而著乎外,然後表裏交正,名實相符。晉武焚裘之心,未必出於崇儉之意也。上曰,焚裘殿前,果出於外飾之意耶?邁淳曰,然矣。以焚於殿庭之事觀之,可知其專爲觀聽之美也。上曰,唐玄宗之焚珠玉,書之於綱,晉武帝之焚雉頭裘,不書于綱,何也?義浩曰,雖未敢的知,此則以詔書爲主,故不書于綱也。上曰,杜預之以水災上疏,言甚好矣。義浩曰,果好矣。上曰,何謂以杜武庫也?義浩曰,杜預之學識富贍,無所不有,如武庫之兵器充積,無所不具矣。上命掩卷。溆·邁淳先退。義浩曰,禮曹判書徐邁修,以其孫小成,榮掃之行,方欲率往,而往還不過一兩日,在前崇品重臣,或有不爲呈辭微稟往來之例。上番別兼春秋金蓍根,亦以其子小成,欲爲率往於省掃之行云。故敢此仰達矣。上曰,竝依此爲之。仍命退,承史以次退出。
上在昌德宮。停常參·經筵。
卯時,日有兩珥。巳時,日暈。
藥房提調鄭大容,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金宗善啓曰,明日常參·經筵,取稟。傳曰,停。
洪義浩啓曰,合辭方張之時,兩司無詣臺之員,事甚未安。試所進去外,未肅拜·呈告人員,竝卽牌招,何如?傳曰,允。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,備邊司郞廳來言,今日賓廳日次,而大臣有身病,不得來會云矣,敢啓。傳曰,知道。
徐瀅修啓曰,同副承旨金在昌,今日不爲仕進,卽爲牌招,何如?傳曰,許遞,前望單子入之,待下批牌招察任。
傳于金宗善曰,進講入侍。
承旨前望單子入之,李溏落點。
徐瀅修啓曰,今三月二十二日,祿都目政事爲之之意,敢啓。傳曰,知道。
傳于徐瀅修曰,職務相妨,左副承旨朴宗慶許遞,前望單子入之,待下批牌招察任。
禮曹,來四月初二日,宗廟夏享大祭親祭取稟,奉敎敬依。
李溏啓曰,左邊捕盜大將李得濟,以御營大將,本廳習陣,明日鷺梁出去矣。所佩命召及大將牌·傳令牌,何以爲之?敢稟。傳曰,仍佩往來。
吏曹口傳政事,奎章閣待敎單朴宗薰。
傳于尹益烈曰,吏兵批歲抄點下者,依例捧傳旨。
傳于金宗善曰,右承旨入侍。
傳于尹益烈曰,召對爲之。
兵曹,副護軍朴宗慶,副司果金邁淳,竝單付。
傳于尹益烈曰,職務相妨,藥房提調鄭大容許遞,令該曹口傳差出。
吏曹口傳政事,以韓晩裕爲內醫提調。
李溏啓曰,行大司憲李敬一,掌令姜彙鈺,持平洪時溥·鄭時善牌不進,執義李基慶,掌令權漢緯試所進,監察茶時之意,敢啓。傳曰,知道。
以掌令姜彙鈺,持平洪時溥·鄭時善牌不進罷職傳旨,傳于李溏曰,只推。
李溏,以都摠府言啓曰,副摠管任希存,以武臣堂上祿試射試官,訓鍊院晝仕出去之意,敢啓。傳曰,知道。
李溏,以兵曹言啓曰,來四月初一日大駕詣宗廟齋宿,初二日夏享大祭親行時,何營軍兵隨駕,何營軍兵留陣,禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍五哨,馬軍二哨爲先廂,禁衛營鄕軍五哨,騎士二番爲後廂,禁軍三番隨駕,御營廳鄕軍五哨,騎士二番及摠戎廳受料軍留陣,餘軍留營,置之,可也。
李溏,以兵曹言啓曰,同知中樞府事韓德樹·洪繼哲,病在鄕廬,末由上來,五衛將魏光軫,除授在外,過限未上來,忠翊衛將李道善,病難供職,呈狀乞遞,竝改差,何如?傳曰,允。
正言文躍淵疏曰,伏以臣,鄕曲愚騃,百無一能,屢叨言責,絲毫莫效,況復年迫桑楡,病痼風痰,近添毒感,委頓旅邸,千萬夢想之外,恩除遽降,庚牌踵臨,臣驚遑感激,不敢顧私,收拾殘骸,竭蹶膺命,此雖出於一伸叩謝之忱,而臣於氣血未衰之時,尙不能出謀發慮,以少塞一日之責。況今㱡㱡垂盡之日,尤何敢强策陳力,徒增其孤恩負心之罪哉?且臣累日監試,重觸風冷,宿症倍加,食飮全却,虛火上升,四肢麻木,昨日復命也,扶曳詣闕,神識昏厥,實有頃刻就盡之勢,不敢爲傳啓之計,至速問備之命,泥首惶隕,轉益靡措,以若情病,萬無堪承之望。伏乞聖慈,特加諒察,亟許鐫改,俾得以安意調將,卒垂生成之澤。臣於乞免之餘,不忍泯默,略貢憂愛,惟聖明垂察焉。於戲,先大王二紀建極,祖述乎堯·舜精一之心法,憲章乎文·武煥郁之謨烈,深仁厚澤,洋溢區宇,大猷洪業,永昭窮宙,我殿下沖年嗣服,姿近生知,一政一令,動合天則,猗歟太母,四載垂簾,豐功至德,浹乎民心,宜其天心悅豫,休祥徯應,而夫何年來,災異疊現,世道乖下,人心日趨乎劻勷,民生日入乎塗炭,以至于累百年出治之正殿,元祀法樂之具,盡入於灰燼,外而雄藩大都,種種受災,使聖上憂惕,黎元失所,此其故何哉?先儒有言,賢君與天貫通,災異之應常速,臣誠愚陋,求其說而不得,至於中夜拊心,明發而不寐也。嗚呼,今之言者,皆曰世道不靖而亂逆層生也,士趨不正而巧僞漸痼也,財用竭而民生困瘁也,名分乖而紀綱日紊也,公道不張而請托肆行也,玩愒成風而功實無稽也。凡此數者,儘皆召災之端,可言之事,而若臣之愚,不以是爲憂,而所獨憂者,其本存焉。朱子曰,人主之心正,則天下之事,無一不出於正,人主之心不正,則天下之事,無一得出於正。今玆之弊,固皆世道之衰,群下之罪也。苟究其本,則不得不求之於殿下之一心矣。噫,臣疎逖之小臣也。未敢知殿下燕蠖之中,用工者,何如,幽獨之地,自修者,何如,克己之功,猶有所未盡,而義理之分,未得辨歟?治心之道,猶有所未盡,而喜怒之發,未得正歟?志非忽於從諫,而量或歉於好問歟?心非吝於改過,而病或存於遂非歟?講學雖勤,而徒循涉獵之末歟?絲綸雖懇,而徒歸文具之科歟?欲勵精以治,而反爲察察之明歟?欲御衆以寬,而反致泄泄之科歟?夫言行者,君子之所以動天地也,則此必有所以然之故也。伏願殿下,益加意於反躬修省之際,大用力於根本切實之地,謹獨以精之,戒懼以約之,存誠居敬,兩盡其工,動靜云爲,自無不一出於正,則孚感肸蠁,徯應速郵,上天之底豫,世道之反淳,可指日而卜矣。雨方千里,星徙一度,豈獨專美於殷宋之君也?伏惟殿下,念哉懋哉。臣無任云云。省疏具悉。所陳甚可尙也。爾其勿辭察職。
甲子三月二十日辰時,上御重熙堂。進講入侍時,參贊官金宗善,記事官韓用儀,別兼春秋趙雲翊·徐有恂,知事李晩秀,檢討官申溆,檢校直閣金邁淳,以次進伏訖。晩秀曰,日氣不佳,聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。上開卷讀前受音一遍訖。晩秀講,自隰桑有阿,止隰桑四章。上讀新受音一遍訖。晩秀解釋章句以奏。上繼讀一遍訖。晩秀曰,此章之喜見君子,如緇衣章之好賢矣。語未畢,上曰,旣見君子,中心藏之,何日忘之,但有好賢之心,而無好賢之實耶?晩秀曰,心誠愛好而藏之於中,俾也可忘,則好賢之心,可謂至矣,而愛之欲其不忘而已。若不能擧而用之,則不足謂好賢之實也。上曰,此云君子,何如人也?晩秀曰,註云不知其何所指,則雖未敢的知其何如人,而似是當時之賢者也。此蓋見君子而喜悅之辭,未見君子之時,如未及見,旣見之後,愛之之心,油然而出,以至於中心藏之,何日忘之,此可見誠之切而喜之深。非徒此也。人臣愛君之心,根於天賦之性,雖至庸極愚之人,皆欲盡進忠言,有以禆補於國,此固人情之所同然也。君之視臣,亦以臣僚之盡言者,爲眞愛我云爾,則人莫不感激殫竭,以達其情。然而遜志之言,聽之爲易,逆耳之言,聽之爲難,是故人君,必求其道與非道,毋作聰明,廣開不諱之門,俾群下自盡其憂愛之誠,而虛襟翕受,審其取舍,則是所謂上下交相愛也。古之人直言極論,至或比其君於桀·紂。孟子曰,陳善閉邪,謂之恭,吾君不能,謂之賊,此皆人臣愛君,而責難之意也。顧今臣等,出入近密,已多年所,區區犬馬之誠,罄竭愚衷,報答明時,是固臣等職分之所當爲,而至於環東土數千里疎逖之人,亦莫不延頸而願陳昌言於吾君之前,是則一段愛君之誠,不能自已而然也。漢之光武,不過中主,而馬援之來自異國,岭幘笑迎,心胸恢廓,氣像安閒,使天下之人,無不得其歡而盡其言矣。今殿下,以聰明之聖,履崇高之位,召接臣隣,淵默太過,一日萬機,固不可以獨運於上,而君臣之間,猶父子之親,何言不盡,何事不問也?殿下辭令之間,設有千慮而一失,臣僚知而敢言,則正是受善之機也。齊宣王見孟子,而言好色好貨,孟子善導之而詳說之,好色與好貨,本非美事,而孟子所言,無不當道。是以臣之事君,君之使臣,皆以誠心相與,無言不盡,然後君臣胥悅,上下相通。伏願殿下,虛心聽受,不恥下問,是所區區之望也。上曰,閣臣陳之。邁淳曰,讀詩之法,先觀其意趣,而此章所謂心乎愛矣,中心藏之,何日忘之等句,最宜潛玩處也。註云根於中者深,故發之遲而存之久。蓋所好之君子,旣已見之,則宜若卽與接話,而不能卽言,只謂中心藏之,何日忘之,其情愛之篤,可以見矣。愛之至也,故相見之時,設或有言,而至於蘊中之誠意,不可得以言語形容也。是所以藏于中而不能忘也。是故如有誠信之在內,則自有英華之發外,根基深厚,氣像長遠,推以至於一言一動,常以務積誠實,必使文不得以掩其質,然後人心感悅,情志交孚矣。若不如是,而己有過失,或恐人知,欺心而飾外,則無以來諫以進德也。知事以淵默太過爲戒,其言儘好矣。大抵過於淵默,無所問難,惟事飾外,不務其實,則誠非君子之工也。設或嫌淵默之太過,酬酢如流,而專尙浮華,亦無實德,則此與過於淵默,又何異哉?㐲願深留聖念焉。上曰,玉堂陳之。溆曰,天下之百千萬事,無一不出於誠。以聖學工夫言之,專在於誠心做去,此等言外之旨,留神體察焉。上曰,作此詩者,何如人也?晩秀曰,此無見於書者,未敢的知其何如人,而似是君子之徒也。上曰,此詩幽王時所作耶?晩秀曰,然矣。註引楚辭,思公子兮,未敢言,以爲與此同意,而臣意則楚辭所言,卽放逐憂愁而作,故其爲引喩,多是托意於其君之辭,所謂思公子兮未敢言者,似是臣子不敢底意,與此章所言,似不同矣。上曰,此是屈原之作耶?晩秀曰,然矣。上曰,此詩與菁莪詩相類耶?晩秀曰,大意則同矣。上曰,此君子,卽高蹈之君子耶?邁淳曰,以此數章之所言,難以知其人之淺深矣。上曰,以其逢見也,故謂之喜耶?晩秀曰,然矣。上曰,此章別無文義矣。仍掩卷,命退。晩秀·邁淳先退。溆曰,副修撰韓興裕,旣有只推之命,卽爲牌招,何如?上曰,許遞,可也。出擧條上曰,閣臣所帶玉堂之任,許遞。出榻敎大王大妃殿進御二錢重人蔘粟米飮,自今日一貼式煎入。出榻敎仍命退。諸臣以次退出。
甲子三月二十日申時,上御重熙堂。召對入侍時,檢校提學李晩秀,右承旨金宗善,參贊官尹益烈,侍讀官李晦祥,檢討官申溆,記事官韓用儀,別兼春秋金蓍根·徐有恂,各持綱目第二十三卷,以次進伏訖。上敎宗善曰,平安監司狀啓,傳于時·原任大臣·有司堂上,道臣所請,雖有難處之事,使卽劃給,可也。宗善承命先退。上敎益烈曰,承旨以至冤之事,向來橫罹,今無可言之辭矣。益烈涕泣以奏曰,恩敎鄭重,更以何辭仰達乎?上曰,如此惻然之事,更何有之?向者傳敎,亦已言之,而此後則勿爲逡巡,可也。仍敎曰,今適有事,召對差晩矣。仍命開卷讀之。晦祥讀自晉咸寧,止軍資而遣之。上曰,下番讀之。溆讀自晉以凶奴,止晉主乃止。上曰,閣臣讀之。晩秀讀自東萊王彌,止諸軍節度。上曰,參贊官讀之。益烈讀自十二月,止資治通鑑綱目第十六。上曰,文義陳之。晦祥曰,傅咸以省役務農爲請,其言儘好矣。農者天下之本,而王者之所當先務也。一人耕之,十人食之,十人耕之,百人食之,作之者寡,食之者衆,病于夏畦,粒粒辛苦,而遊衣遊食之民,盈天下而滔滔,是矣。今殿下深居九重之內,亦安知稼穡之艱難也?孟子曰仁政,必自經界始,如此格言,伏願深加體念焉。上曰,下番陳之。溆曰,司馬督馬隆之仕於晉,不爲久矣,方其樹機能之爲晉邊患也。馬隆自薦而往討之。語未畢,上曰,比諸漢光武之於馬援,其事相同,而此猶不如也。溆曰,然矣。晉武聽隆一言,許之以勇士三千,專意征討,而隆之自至武庫選仗也。晉武不聽御史之劾,大抵人君用人之道,當示委任之意,然後人心悅服,功業可成,此則晉武,知所以用人矣。若夫傅咸之書請省官,其言則好矣。冗官太多,省之,可也,而猶屬末節,非所以治本之論也。古昔先王,務德而崇儉,節用而裕財,如是而後,本末俱擧,治理有序矣。至於淸心等語,本非正道,而乃是黃老不經之說,則此莫非一時救急之語也。須於此等處,深戒而體察焉。上曰,閣臣陳之。晩秀曰,當晉武之時,天下幾盡統一,而所未平者,惟是一隅之吳。故一二臣同心,將成不世有之功業,此是晉國之大事也。王濬所謂無失事機者,此言正好。凡天下之事,不外於機之一字矣。才如王濬,智如杜預,而晉武爲能委任,而耀武揚威,毅然若鷙鳥之擊物,如失此機,功亦不可集矣。以此觀之,人君之御世,亦有安危治亂之機,審其機而奮發淬勵,然後可躋治安之域矣。不可忽者機也,不可失者亦機也。顧今災異疊出,變怪層生,民憂方殷,而拯濟沒策,朝象潰裂,而厎定無期,言念國事,無一可恃。然臣獨以爲爲治之機,莫今時若也。殿下春秋鼎盛,旣無耳目之玩娛,實有德業之將就,殿下爲堯爲舜之機,卽一轉移間事矣。山濤以爲外寧必有內憂,此非山濤之言,春秋亦有范文子之說矣。蓋國之安危,何待於敵國之有無,而凡人之情,久於安逸,則必生驕侈,無所忌憚也。故如有大兵革大災異,則必也惕然竦動,勵精圖治,此正致治之一大機也。伏願日夕乾惕,無失此爲治之機焉。上曰,參贊官陳之。益烈曰,玉堂·閣臣,已皆陳奏,臣無可達之文義矣。上曰,劉淵雖是胡人,亦是自中之優者耶?晩秀曰,然矣。五胡之中,羌爲姚襄,氐爲符堅,羯爲石勒,鮮卑爲慕容,而劉淵卽凶奴也。淵初入中國,博貫經史,膂力絶倫,以漢之遺裔,自稱爲後漢,眞是天下之英雄,不可謂胡人而輕侮之也。蓋世之無眞主,久矣,天下淆亂,蠻夷猾夏,譬如人身,元氣充實,則疾病無自而入矣。中國若有眞主,則蠻夷之人,固不敢爲覬覦之計,而乘此中國危亂之機,闖生於其間,而惟意作亂,可不懼哉?上曰,馬隆雖不如劉淵,而亦是自中之優者耶?晦祥曰,然矣。晩秀曰,下番以晉武委任馬隆,不聽御史之劾,知所以用人爲奏,此言好矣,而臣意則以爲,馬隆之自至武庫選仗,旣非經道,則御史劾之,可也。爲人君者,不問事之當否,專以委任,爲用人之道,則其弊有不可勝言者矣。若使人君,聰明遺漏,偏用小人,謂之委任,而不之警察,則豈可成說乎?大抵武庫,是兵器之所藏,有國之所重,人臣烏得以擅自選仗也哉?御史爲能守法彈劾,而晉武非徒不聽,又命惟隆所取者,未見可矣。推此以觀,朝廷之上,所不可無者,公論淸議也。公論得行,而淸議大明,然後國可以爲國,而倖臣小人,莫敢生意於干進矣。上曰,司徒長史傅咸之言,好耶?晦祥曰,上款所言則好矣,而下款淸靜之說,非矣。上曰,淸心果是黃老之學耶?晩秀曰,蕭何爲政,較若畫一,曺參代之,守而勿失,載其淸靜,民以寧謐,此蓋當時之童謠,而傅咸引用者也。曺參嘗師於蓋公,而其學出於黃老之術,自漢以後至于晉,而多用黃老之說,則其爲流弊亦多矣。上曰,此如竹林七賢之類矣。晩秀曰,然矣。咸之此言,非不好矣,而其末流之弊如是,然省官務農等語,皆是可用之語也。上曰,小學中勝己者厭,下番果已考出乎?溆曰,未及考矣。上曰,出去考出,可也。命掩卷,退出。晦祥·溆先退。上敎晩秀曰,明日進講,誰當進參乎?晩秀曰,臣兄臣時秀,當入參矣。上曰,史局事,今至何境乎?晩秀曰,諸堂郞逐日仕進,而鄭大容,方帶藥院提調,職務相妨矣。上曰,許遞,可也。仍命退。諸臣以次退出。
上在昌德宮。停常參·經筵。
巳時午時,日暈。
金宗善啓曰,明日常參·經筵,取稟。傳曰,停。
李溏啓曰,來二十五日,朝參日次,而國忌齋戒相値,頉稟之意,敢啓。傳曰,知道。
李溏啓曰,合辭方張之時,兩司無詣臺之員,事甚未安。試所進去外,未肅拜·呈告人員,竝卽牌招,何如?傳曰,允。
承旨前望單子入之,沈象奎落點。
傳于金宗善曰,禮·工換房。
傳于沈象奎曰,進講人侍。
傳于金宗善曰,工·刑換房。
傳于沈象奎曰,禮·兵換房。
傳于李溏曰,右承旨許遞,本職仍任。
傳于李溏曰,兵·工換房。
傳于李溏曰,承旨未差之代,前望單子入之,待下批牌招察任。
承旨前望單子入之,李文會落點。
傳于金宗善曰,召對爲之。
注書洪在敏病,代以徐淇修焉假注書。
金宗善啓曰,行大司憲李敬一,掌令姜彙鈺,持平洪時溥·鄭時善牌不進,執義李基慶,掌令權漢緯試所進去,監察茶時之意,敢啓。傳曰,知道。
以掌令姜彙鈺,持平洪時溥·鄭時善,正言文躍淵牌不進罷職傳旨,傳于金宗善曰,只推。
以輪對官望單子,傳于金宗善曰,與後日次受點人,同爲待令。
傳于李溏曰,坐直承旨入侍。
李溏,以禮曹言啓曰,來四月初二日宗廟夏享大祭親行時,省牲省器之節,依例以親臨磨鍊擧行乎?敢稟。傳曰,以親臨磨鍊。
李溏,以禮曹言啓曰,來四月初二日宗廟夏享大祭親行時,同日永寧殿,依例遣大臣攝行事,知委,何如?傳曰,允。
李溏,以禮曹言啓曰,大祀誓戒之夜,如値陵寢忌辰,正時進定於齋所呼唱起寢之前,留門則初更爲之事,曾有先朝受敎矣。今此宗廟夏享大祭受誓戒,在今二十四日三更四點子時正刻,而其日適與英陵忌辰相値,誓戒正時,進定於二更,何如?傳曰,允。
李溏,以備邊司言啓曰,當此關東西告災之時,本司擧行甚多,有司堂上,不可不備員。兵曹判書金達淳,行大〈司〉成南公轍,備局堂上還差,仍察有司之任,何如?傳曰,允。
甲子三月二十一日辰時,上御重熙堂。進講入侍時,參贊官沈象奎,記事官韓用儀,別兼春秋金蓍根·徐有恂,領事李時秀,原任直閣金勉柱,侍讀官李晦祥,以次進伏訖。時秀曰,風日不佳,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。仍敎曰,夏享大祭受誓戒,在於何日耶?時秀曰,在今二十四日,而行於二十四日夕矣。上開卷,讀前受音一遍訖。時秀講自白華菅兮,止白華八章。上讀新受音一遍訖。時秀解釋章句以奏。上繼讀一遍訖。時秀曰,伏聞日前講筵,閣臣以自上進講遍數,減爲一遍,專意問難爲奏云,此言誠好矣。然時日稍久之後,問難之益,或不能終始如一,已減之遍數,不可復增,則實非請減遍數之本意矣。此篇卽申后廢黜,而自傷之詩,反復引喩,詞意哀怨,訓詁之外,別無可達之文義,而此所云,鼓鐘于宮,聲聞于外一句,語儘好。人君深居九重之內,日用動靜,外人無得以知之。然幽獨之中,微細之事,亦莫不顯,昭不可掩,甚可懼也。是故古之聖君,自其方寸之間,思慮之萌,必審其機而愼其獨,盛德至善,積於中而發於外,如鼓鐘之日聞於外也。有扁斯石,履之卑兮一句,最又親切。蓋所履者高,則身從而高,所履者卑,則身從而卑,高而貴,卑且賤,皆隨其所處之地而自取之也。是故觀人之道,以其所與,知其人之賢否,而自古人主,所以申戒於愼厥與矣。所與之人,賢士大夫,則輔導啓沃,薰陶德性,而爲賢君矣。所與之人,侫幸小人,則讒謟媚諛,逢迎長惡,而爲庸主矣。此卽申后,痛幽王之寵褒姒,而寵之者亦卑,其所引喩,可謂切矣,而非獨幽王爲然。推此以往,政之治忽,世之汚隆,亶在於人主所與之人爲如何耳。小臣所奏二章之義,推以廣之,則天下之事,可一言而盡。伏願體念焉。上曰,閣臣陳之。勉柱曰,鼓鐘于宮,聲聞于外,最宜潛玩。註云自傷其誠意之不能動王,蓋誠之義,大矣。誠於中而形於外,此是必然之理也。天地之高厚,晝夜之迭代,是所謂眞實無妄,而文王之純亦不已,莫非誠之至也。是故不誠無物,而日用事爲,皆歸於虛假矣。古之聖君,所以眷眷於誠敬之工,內而身心,外而天下,無一不出於誠,而以實心行實政,表裏交正,治敎休明矣。此詩所言,斷章而取義,推類而反隅,則實爲學問上切要之言也。伏願留神於至誠之工,體察於眞實之政焉。上曰,玉堂陳之。晦祥曰,白華八章,其怨也有則而不流,其言也有序而不亂,非徒詩人之爲言如此。凡天下之事,莫不有漸次,人主之政令,亦有漸次,然後可以不紊矣。臣伏見歲抄點下者,如徐有聞·李光益之負犯,而遽爲蕩滌,竝與洪樂游·宋文述,而混入其中,是皆停啓屬耳。公議尙此拂鬱,若使渠輩,日月稍久之後,革心而改行,則雖或漸次收敍,未爲不可,而今遽施以蕩滌之典,有若尋常罪犯之遇赦減等者。然此實大有失於政令之漸次矣。請卽還收焉。上曰,此言不當於文義矣。上曰,德則一也,而何謂二三其德?時秀曰,書云咸有一德,咸一然後,始可謂行道,有得於心。若不能一,而或二或三,則不可謂之德也。上曰,德有吉德凶德矣。時秀曰,然矣。德固有吉有凶,而士也罔極,二三其德,衛人之不德也,之子無良,二三其德,幽王之不德也。申后初非有罪,而幽王廢嫡寵妾,是所謂不恒其德,而至於二三矣。上曰,士也罔極,二三其德,衛風耶?時秀曰,衛風之谷風篇也。上曰,此與莊姜終風篇之意同耶?時秀曰,此章之言微而婉,終風篇,則其辭顯有怨刺,與此稍異矣。觀此詩意,不亂不流,卽其言而論其人,則申后亦可謂賢后妃矣。大抵詩之爲書,異於他經,雖一字半句,包得無限意味,須宜潛心諷詠,深究其言外之旨,則自有感發而懲創之者,不可徒泥於章句訓詁之間而已也。上掩卷,命退。勉柱·晦祥先退。時秀曰,享祀之禮,必貴乎致誠致敬,不在於繁文細節。昔在先朝,大享儀中,如樂成之應節,牲匣之合盛,贊笏之省文,特加裁正,務歸簡當,以爲禮儀得中,誠敬不弛之方,晨祼禮及三獻時獻爵出入之自楹外折旋者,亦以楹內釐改,而猶以各室出入之太頻爲慮,聖意每欲依薦俎官例,灌鬯薦爵,皆由室內行事。臣等亦於前席,承聆聖敎,而特因事體之重,未及擧而行之矣。昨年撤簾日,以大享儀節中可以省約者,大臣禮堂爛商稟行事,慈敎諄複,我先王重祀典之盛德,我慈聖護聖躬之至意,其義一也,臣不勝欽仰。今欲釐正儀節,則惟灌鬯薦爵時,由室內行禮一事,可以有合於聖敎,無害於禮意,而但樽所酌酒之節,似有掣礙之端。若於笏記中,勿以各室樽所磨鍊,只以禮儀事導殿下詣樽所爲文,行禮時,殿下陞詣第一室樽所,則各室樽所,一時酌酒後,殿下詣神位前,仍自室內,次次行事,最爲合宜。昨伏見夏享親祼,成命已下,及今稟定,可以擧行,而事係莫重,下詢時原任大臣及禮堂,僉議詢同,則仍令儀曹,以此釐正於儀註,似好,旣有賤見,故敢此仰達矣。上曰,依爲之。出擧條上曰,平安監司狀啓,使之昨日內回啓,而何尙不爲乎?時秀曰,右議政,方與諸宰會議云矣。上命退,時秀先退。上曰,慰諭使狀啓,有方爲復路之語,何間入來乎?象奎曰,原狀啓,臣未及見之,而旣以復路爲言,則似已還發矣。上命退,承史以次退出。
甲子三月二十一日申時,上御重熙堂。召對入侍時,參贊官金宗善,侍讀官李晦祥,檢討官申溆,待敎朴宗薰,記事官韓用儀,別兼春秋金蓍根·徐有恂,各持綱目第二十四卷,以次進伏訖。上曰,時原任大臣處,已令收議乎?宗善曰,大臣擧條啓下後,卽遣禮郞矣。上曰,明日內可以回還耶?宗善曰,禮郞下去時,臣等申飭,使之明日內回還矣。上命開卷讀之。晦祥讀,自資治通鑑綱目第十七,止夷道。上曰,下番,讀之。溆讀,自杜預遣牙門,止著手處也。上曰,參贊官讀之。宗善讀,自遂指授,止表呈預書。上曰,閣臣,讀之。宗薰讀,自及張悌,止吳人大懼。上曰,注書,讀之。賤臣讀,自吳主之嬖,止此何人哉。上曰,上番,讀之。蓍根讀,自吳之未下也,止金城太守。上曰,下番,讀之。有恂讀,自五月,止不向朝廷而坐。上曰,文義,陳之。晦祥曰,杜預·王濬·王渾三人,晉國之良臣也。然濬則智足以一擧平吳,恃其威名,欲自專功,恥受杜預之節制,渾則知王濬之一下建業,先立大功,遣信要與論事者,皆出於忮克而爭功,爲人臣而初無爲國盡忠之心,惟有猜疑忮克之意,則餘無足觀也。且渾之子,尙文帝女常山公主之故,憑恃恩寵,長其驕傲,竟又與濬爭功,構誣謀害,而晉主則溺於私愛,莫知其惡,以爲上功,進爵爲公,蓋人主用人之道,惟視其人之長短而取舍之,豈可以偏私而進用也?此等處,深加留念焉。上曰,下番,陳之。溆曰,敗亡之主,從古何限,而未有如孫皓之暴者也。試以其時事觀之,殆若土崩之勢。語未畢。上曰,薛瑩之言是乎?吾彦之言是乎?溆曰,薛瑩言是也。誠如吾彦之言,豈有敗亡之理也?吳主爲人殘酷,刑罰放濫,民無所措其手足,擧在塗炭之中,實無爲國捍禦之誠,故王濬一擧,如入無人之境,其勢然也。孟子曰保民而王,莫之能禦,古語曰衆心成城,若使吳主,保民而王,衆心成城,則江磧之鎖,不必橫截矣。江中之錐,不當暗置,而北來諸軍,雖欲飛渡,其可得乎?是故君之於民,猶父母之於子,父母愛子之心,其於飢飽寒暖疾病之節,念念不忘,人君之愛民,如保赤子,與同好惡,則是所謂保民之政,而衆心亦可以成城矣。然則雖處四面受敵之地,固不足爲慮矣。今殿下,深居九重之內,亦安知民隱之艱且苦也。每於方策之上,深加體念,一動一靜之間,無或忽於保民之政,使惠澤旁流,無一夫不得其所焉。且紀綱者,有國之大政,若網在綱,綱擧而目張,然後百度惟貞,始可以懷保小民矣。以國朝故事言之,惟我太祖大王,承麗朝極亂之後,紀綱掃地,時則有若大司憲閔開,疏陳八條,而立紀綱爲首,自古善爲國者,未嘗不以嚴立紀綱,爲急先務矣。殿下方當一初之會,丕承艱大之業,親摠萬機,先以立紀綱爲心,然後世道底定,民志寧謐矣。顧今紀綱之解弛,百隷之怠慢,無復可言,雖以閭巷間所聞見言之,可驚可悶之事,不一而足,正宜及今警勵,凡係紀綱之事,隨處振刷,而其所以立紀綱者,非嚴法刻刑之謂也。當寬而寬,當嚴而嚴,兩得其道,而無所偏焉,則事皆合理,紀綱自立矣。上曰,此言甚好矣。參贊官,陳之。宗善曰,別無可奏之文義矣。上曰,閣臣,陳之。宗薰曰,此云擧帆直指建業,報曰風利不得泊,此蓋與渾爭功之意也。然濬見吳必破之形,故略無疑沮觀望底意。且以文句看之,其意想之豪爽,氣勢之遒迅,可見矣。遂自此直抵石頭,克濟嵬勳,試以此句語,反觀於學問工夫,則儘有深省處矣。方其求端用力,銖積寸累,始不免艱澁掣礙者,有似乎?王濬之始入江口,燃炬作筏,備經險阻,及夫工夫旣到,豁然貫通,行之無疑,欲罷不能,日用之間,自不覺其進進不已,則有如擧帆萬里,欲泊而不得矣。故朱子嘗以進學之階級,譬之於篙師上灘,蓋拽纜刺篙,乍進旋退,而衆力齊擧,纔經灘口,則順流直下,一瞬千里,沛然莫之能禦,豈不快哉?又或進於此一步,則如所謂水到船浮,解維正拖,而沿洄上下,惟意所適矣。至此則意致安閑,氣像舒泰,比諸擧帆順流者,不啻遠矣。蓋此箇境界,實有至樂存焉。人孰不欲溯洄從之乎?然未能經艱險而擧風帆,則難到於此境界矣。如是推類以看,則意味自別矣。上曰,諸葛靚,蜀人耶?宗薰曰,靚卽諸葛誕之子,而誕死之後,靚自魏亡歸吳矣。上曰,諸葛靚,終身不向朝廷而坐,如王裒之未嘗西向而坐耶?宗善曰,王裒爲親也。此卽爲君,而其所以盡倫則一也。上曰,其所爲則雖殊,而其事相類之謂也。上曰,以上卷,見之。賈充屢勸勿伐吳者,何意耶?晦祥曰,賈充之意,非如山濤所謂釋吳以爲外懼也。亦知孫皓之虐,必亡其國,王濬之才,必成其功,故惡其功歸於濬,而陰欲沮之也。上曰,充是賈后之親耶?溆曰,賈后之父也。上曰,賈充詣闕請罪,而武帝撫而不問者,乃是不善爲之事乎?溆曰,充固凶人,而至於勸勿伐吳之事,則當時大臣,亦有此意,非獨充之言如是,故武帝所以不問也。晦祥曰,罪充之事,固非一端,不可以此事,罪之也。人之所見,容或有不同處,而伐吳大事也。當時廷議之歧貳,不是異事。充雖陰懷忌濬之心,而其跡未著,則武帝之撫而不問,未爲不可矣。宗善曰,張華,晉之良臣也。贊帝平吳,實賴其功,而賈充,至有腰斬以謝之說,此固忌克之心也。上曰,張華是勸伐吳之人乎?溆曰,然矣。晦祥曰,張華則勸伐者也,充則勸勿伐者也。言議相歧,必欲沮戲,故外托暑濕疾疫之慮,內懷忌忮陷誣之計,至發腰斬之說,蓋小人之於異己者,必欲擠陷,而若不於此等處搆害之,則無以售其奸計,充之所以爲小人,良以是也。從古小人之戕害君子,類如是矣。上曰,張華別無君子之可稱乎?晦祥曰,張華雖不可謂之君子,而博洽經史,忠於晉室,則足可謂之善人矣。上曰,諸葛靚當其時,何以處之,則合於道耶?晦祥曰,與張悌同死,可矣。上曰,於靚則不知其必可死之義矣。溆曰,然矣。晦祥曰,靚雖羈旅之臣,方當危亂之際,與張悌·沈瑩,擧大軍而佩安危,則在靚之道,豈可以苟生耶?宗善曰,諸葛靚可死之義,與張悌稍異,而末節之不臣於晉,誠難矣。上曰,沈瑩則不死耶?晦祥曰,後爲晉人所殺矣。上曰,王渾亦嘗以吳爲不可伐,此與賈充之言同耶?晦祥曰,賈充之心,惡其功之不在己,故力沮此擧,然渾則與充不同矣。上曰,非此之謂也。其不主伐吳之議,渾與充相似之謂也。敎溆曰,勝己者厭,考出耶?溆曰,謹考小學嘉言篇,則乃是柳玭之言,在杜季良所言之下三張矣。上命掩卷。宗善曰,平安監司狀啓,昨送于大臣處,使卽回啓,而伏聞京司各衙門穀物區劃,多有商確處,姑未及擧行云矣。上曰,明日內回啓之意,分付,可也。慰諭使,何當入來云乎?宗善曰,日間似當入來矣。仍命退,諸臣以次退出。
甲子三月二十一日酉時,上御重熙堂。坐直承旨入侍時,右副承旨李溏,記事官韓用儀,別兼春秋金蓍根·徐有恂,以次進伏訖。上曰,禮曹郞廳往大臣處,收議以來乎?溏曰,當於明日入來云矣。上曰,式年殿試,在於何日耶?溏曰,四月初三日矣。上曰,初三日非齋日乎?溏曰,殿試以此日擇入,則似非齋日而然矣。上命書判付訖。溏曰,北苑望拜禮時摠管變通草記允下,而政院啓辭,尙未啓下,故親臨誓戒隔日,而寶劍侍衛單子,不得修入矣。上曰,啓辭已爲休紙還下,而其時試所進去之摠管,尙不入來乎?溏曰,武所進去之人,已爲入來,文所進去之人,姑未入來矣。上曰,試所進去外,寶劍侍衛,如可分排則置之,不然則更爲啓辭以入,可也。仍命退,承史以次退出。
上在昌德宮。停常參·經筵。
洪義浩啓曰,明日再明日,英陵忌辰祭齋戒正日,二十五日二十六日,明陵忌辰祭齋戒正日相値,視事頉稟之意,敢啓。傳曰,知道。
李溏啓曰,合辭方張之時,兩司無詣臺之員,事甚未安。試所進去外,未肅拜呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,行大司憲李敬一,掌令姜彙鈺,持平洪時溥·鄭時善牌不進,執義李基慶,掌令權漢緯試所進,監察茶時之意,敢啓。傳曰,知道。
李溏啓曰,假注書徐淇修時無職名,令該曹,依例付軍職,冠帶常仕,何如?傳曰,允。
傳于李文會曰,進講入侍。
傳于洪義浩曰,左承旨入侍。
傳于洪義浩曰,回還使臣入侍。
李溏啓曰,今日政新除授臺諫,待下批一體牌招,何如?傳曰,允。
洪義浩,以吏批言啓曰,侍從臣父年七十人,每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十人,別單書入之意,敢啓。傳曰,知道。
李溏,以兵曹言啓曰,禁衛將李石求,景福宮衛將池成采,慶熙宮衛將李洽,俱以身病猝重,時月之內,無望供職,呈狀乞遞,宿衛領軍之將輪番之任,不可久曠,竝改差,何如?傳曰,允。
有政。吏批,判書未差,參判金勉柱進,參議未差,行左承旨洪義浩進。啓曰,判書·參議俱未差,小臣獨政未安。何以爲之?敢稟。傳曰,仍爲之。以權襈爲大司諫,以尹孝寬爲正言,以尹久東爲校理,以李好敏爲副修撰,以鄭取善爲吏曹佐郞,以趙榮慶爲社稷令,以安廷瓛爲金堤郡守,戶曹參議沈象奎仍任事承傳,故持平任珗贈吏參例兼,故郡守任守寬贈吏議,以上副摠管任希存兩代追贈,故文學李東彦贈都憲例兼,故牧使李世茂贈禮議,故宣敎郞李敏達贈僕正,以上同知李晉祥三代追贈。再政。以鄭在中爲景慕宮令,前府使徐直修今加通政,前承旨徐有聞父,依法典加資事,承傳。
兵批,判書金達淳進,參判尹東晩病,參議安策病,參知朴瑞源入直,右副承旨李文會進。以閔台爀爲知事,以林蓍喆爲都摠管,以鄭德煥·趙弘錫爲同知,以李緖冑爲僉知,以李東師·鄭世默·朴致儉爲五衛將,以黃雲瑞爲景福將,以金學淳爲宣傳官,以崔雲羽爲黃海水使,以洪五成爲羅州監牧官,同知單洪禹成,僉知成在坤·洪采疇·金百彬竝單付,廟洞權管單權尙正,護軍吳載紹,副護軍林漢浩·朴崙壽·金在昌·韓致應·曺允遂·李文道·金益淳·李彦煐,副司果韓興裕·具康。
傳于洪義浩曰,召對爲之。
吏曹判書金達淳除授事承傳。
兵曹判書前望單子入之,李敬一落點。
洪義浩啓曰,吏曹判書金達淳,參判金勉柱牌不進推考傳旨,今方捧入,而開政命下之後,如是違牌,不卽承膺,事甚未安。判書·參判,竝更牌招,何如?傳曰,允。
洪義浩啓曰,吏曹判書金達淳,參判金勉柱再牌不進推考傳旨,今方捧入,而開政命下之後,連事違召,無意承膺,揆以事體,誠極未安。判書·參判,所當更請牌招,而係是一日三牌,何以爲之?敢稟。傳曰,竝更爲牌招。
洪義浩啓曰,吏曹判書金達淳,參判金勉柱三牌不進推考傳旨,今方捧入,而開政命下之後,如是屢違,終不承膺,事體所在,萬萬未安。所當更請牌招,而係是一日四牌,何以爲之?敢稟。傳曰,更爲嚴飭牌招,違牌勿爲呼望。
洪義浩啓曰,吏曹判書金達淳,參判金勉柱,特敎嚴飭之下,奉牌闕外,屢度催促,無意承膺,事體所在,萬萬未安。竝推考,何如?傳曰,豈有如許道理?雖至徹曉,吏判出仕,然後當就寢,以此意嚴飭,使之卽爲肅命。
李文會啓曰,兵曹判書李敬一牌不進推考傳旨,今方捧入,而傳授命召,一時爲急,如是違牌,事甚未安。更爲牌招,何如?傳曰,允。
李文會啓曰,兵曹判書李敬一再牌不進推考傳旨,今方捧入,而命召傳授,一時爲急,如是違牌,不卽承膺,事甚未安。所當更請牌招,而係是一日三牌,何以爲之?敢稟。傳曰,更爲牌招。
李文會啓曰,兵曹判書李敬一三牌不進,推考傳旨,今方捧入,而命召傳授,一時爲急,連事違召,無意承膺,事體所在,萬萬未安。所當更請牌招,而係是一日四牌,何以爲之?敢稟。傳曰,更爲嚴飭牌招。
李文會啓曰,兵曹判書李敬一四牌不進推考傳旨,今方捧入,而命召傳授,一時爲急,特敎嚴飭之下,如是屢違,終不承膺,事體所在,誠極未安。所當更請牌招,而係是一日五牌,何以爲之?敢稟。傳曰,更爲嚴飭牌招。
有政。吏批,判書金達淳進,參判金勉柱進,參議未差,右副承旨李文會進,判府事李時秀復拜左議政事傳敎,承文都提調單李時秀。
兵批,判書李敬一進,參判尹東晩病,參議安策病,參知朴瑞源入直,行左承旨洪義浩進。副司正單徐淇修。
以大司諫權襈,正言文躍淵·尹孝寬,掌令姜彙鈺,持平洪時溥·鄭時善牌不進罷職傳旨,傳于李溏曰,只推。
以江原監司申獻朝狀啓,淮陽府民家失火,該府使稽報之罪,令攸司稟處事,傳于李文會曰,聞甚驚惻,別加顧恤事,令廟堂分付,該倅姑先從重推考。
李溏,以都摠府言啓曰,副摠管朴宗來,以刑曹參判,本曹坐起,晝仕出去之意,敢啓。傳曰,知道。
李溏,以備邊司言啓曰,卽見平安監司金文淳狀啓,則盛陳平壤府五千戶民家,百七所公廨,竝入燒燼之狀,仍以爲後錄諸條,竝請令廟堂,稟旨分付矣。其一,藥山山城所儲貿銀錢五千兩,依數取用事也。其一,兵營軍木庫宿逋錢時留中,限二萬兩劃給,流伊充報事也。其一,宣川防營庫貿銀次留儲錢中,限七千兩許劃事也。其一,鐵山府城修補錢留條中,〈限〉一千兩取用事也。其一,本營戶房庫留儲錢中,限二萬兩許劃事也。其一,本營別餉庫錢中均廳上送別備錢八千六百兩,戶曹上送別備錢一千四百兩劃給,其代,使之從他移劃事也。其一,本營別餉庫別備錢中,自明年限三年條,三萬兩劃給事也。其一,信蔘錢留儲本營者,爲二萬一千九百六十四兩零,依數劃給,其代以他穀,作錢充代事也。其一,營穀之散在各邑者,作錢運入,爲二萬四千四百二十兩,爲先取用,待其請得之劃下,還爲充代事也。其一,祥原郡所在賑廳屬火稅米二千六百三十五石零,準數劃給事也。其一,慈山府城餉添糶小米一千二百九十二石零劃給事也。其一,兵營屬當峨·西林·東林等三城餉穀留庫中折米,限三千石劃給,而自明年爲始,減其分條,作爲留庫事也。其一,私賑各穀中折米,限二萬石,以改色例,限三年許令盡分則三年出耗爲六千石,此亦許劃,以爲取耗經用事也。其一,各司年例發賣條中戶曹當年耗折米三千石,刑·漢城府未捧耗小米一千九百八十二石零,摠戎廳常賑耗小米一千石,關東蔘價小米一千五百六十四石零,均廳移劃壯營築埛物力條小米五百石,壬戌移劃穀耗折米七千八百十石,免稅條折米三千五百六石零,訓局移劃兼料條小米二千石,江華添餉條小米一千石,守·摠兩廳間年輪回作錢條小米一千一百六十六石零,水原府耗小米二百五十石,管理營耗小米二千石,兵曹軍餉耗小米一千八百六石零,守禦廳小米五百二石零,自甲子至乙丑兩年條合折米五萬六千一百七十二石零劃給,自本道作錢取用,各司發賣,以他道穀簿有裕處,移劃給事也。其一,本道所在備局句管穀中,折米限五萬石,常平廳句管穀中,限三萬石劃給事也。其一,空名帖限二千張,特爲頒下事也。其一,管理營貸去錢六萬兩,趁今推還事也。其一,海西長山串谷山文城鎭養山棟樑材,限四千株許斫事也。本營被災,實是振古所無之變異也。近五千燒戶之接濟,百餘區公廨之重建,俱係時急,不容暫緩,而滿城焦土,事同創設,苟非自朝家,擺脫常例,大費區劃,則撲地之閭井,大營之規度,其何能復舊制而比盛時?所以道臣論啓中請得之數,非不太多,而不如是,則無以藉手而興役故也。惟我聖念,西顧憧憧,此啓未徹之前,旣令廟堂之臣,預加商確,及此登徹之時,猶以覆奏之一時稽滯爲憂,臣等,豈敢以愛惜經費之恒規,不思所以對揚出常之德意乎?取考其所請諸條,則錢行中藥山及宣川貿銀條,兵營宿逋條,鐵山修城條,本營戶房庫留儲條,別餉庫別備錢中三年條,散在穀作錢條合十萬七千四百餘兩,米行中祥原郡賑廳屬火稅米,慈山府添糶米,三山城留庫米,私賑穀中三年耗,備局句管穀合六萬二千餘石,空名帖二千張,長山·文城等處材木事,管理營貸去錢推還事,竝依狀請施行,其外信蔘錢二萬一千餘兩,此是交隣所需,方當比年貿儲之際,不可遷動,易致失時之患。戶惠廳上納條一萬兩及京各司年例發賣條合折米五萬六千一百餘石,此於諸司所需緊重,或係軍兵之接濟,或係奴貢之給代,或歸吏隷之料布,俱是經費中物,如非預求給代之資,而遽爾劃給,則在該營,猶不足優當一面,而在京司,則到處生弊,有難枚數。至於常平穀,則元數折米,都不過六萬餘石,今年之被災處恤典,幾近萬石,若於此中,又割出三萬,則餘數無幾,將何以成樣乎?目下燒戶接濟之費,固知其浩穰,若其公廨營建之役,有非一時竝擧者,而所劃之數,動踰巨萬,其所營辦之道,專在任事者,度緩急之宜,察先後之序,次第興工。雖未知所得之數,果能做到幾分之工,而若其未劃之餘數,則更觀事勢,別加講究,從後稟處,似無未及之慮,以此意,分付,何如?傳曰,允。
李溏,以兵曹言啓曰,今四月初三日甲子式年武科殿試節目,當爲磨鍊,而凡於殿試,親臨與命官,前期稟旨後磨鍊事,曾有定式矣。今番則何以爲之,而處所以何處擧行乎?敢稟。以春塘臺親臨磨鍊。
李溏,以訓鍊都監言啓曰,本局局別將柳命源,身病猝重,勢難察任,改差,何如?傳曰,允。
李溏,以義禁府言啓曰,敬陵前參奉李奎說,今方待命拿囚,而依闕直陵官已勘之律,以制書有違律,杖一百收贖,告身盡行追奪,放送,何如?傳曰,允。如有功議,各減一等。
李溏,以義禁府言啓曰,李奎說,杖一百收贖,告身盡行追奪,照律草記批旨內,允。如有功議,各減一等事,命下矣。李奎說十代祖塤,佐理功臣云。功減一等,杖九十收贖,奪告身四等之意,敢啓。傳曰,知道。
甲子式年武科殿試時,元榜人規矩,鐵箭三矢八十步一矢,貫革五矢百三十步一巡一中,柳葉箭五矢百二十步一巡一中,鳥銃三柄一巡一中,鞭芻一次二中,講書粗以上,落點取一技,直赴殿試人規矩,鐵箭三矢八十步一矢,貫革五矢百三十步一巡一中,柳葉箭五矢百二十步一巡一中,鳥銃三柄一巡一中,鞭芻一次二中,講書粗以上,落點取一技。
甲子三月二十二日辰時,上御重熙堂。進講入侍時,參贊官李文會,假注書徐淇修,別兼春秋金蓍根·徐有恂,領事金觀柱,檢校直閣徐榮輔,檢討官申溆,以次進伏訖。觀柱曰,日氣暄和,聖體,若何?上曰,一樣矣。觀柱曰,寢睡·水刺之節,何如?上曰,一樣矣。觀柱曰,大王大妃殿氣候,何如?上曰,一樣矣。觀柱曰,王大妃殿氣候,何如?上曰,一樣矣。觀柱曰,惠慶宮氣候,何知?上曰,一樣矣。觀柱曰,嘉順宮氣候,何如?上曰,一樣矣。上開卷,讀前受音一遍訖。觀柱讀,自綿蠻黃鳥,止綿蠻三章。上讀新受音一遍。觀柱解釋章句以奏。上繼讀一遍訖。觀柱曰,此章別無文義之可陳,微賤勞苦,而思有所托,故所以起意者如此。大抵人情,極其勞苦,則望於人者甚多,求於人者甚切,其時之人,愁怨痛苦,無所依賴,故自比於黃鳥之止阿,以望其後車之命載矣。上曰,大學引用此句。子曰,於止,知其所止,可以人而不如鳥乎?聖人之用工,最貴乎止於至善,則其所以止於至善,當於何用工乎?觀柱曰,雖以大學一篇言之,無非聖賢向裏工夫,而語其極處,則卽止於至善也。格致誠正之工,修齊治平之道,其要只在於止於至善,綱領條目,燦然備具,若不到精微深奧底十分地頭,則不可謂止於至善也。大學之引用黃鳥之詩,可見其斷章取義矣。上曰,閣臣,陳之。榮輔曰,聖敎以至善之所在,如是下詢者,誠甚好矣。大學曰,知止而后有定,止者所當止之處也。下章文王之止仁止敬止孝止慈止信此五者,卽所當止之處也。而仁敬孝慈信,亦必盡分無虧欠,然後方爲至善。我殿下,今日臨筵,卽講學之事也。程子曰,學以至乎聖人也。又曰,莫說道將第一等,讓與別人,且做第二等,然則講學之至善,豈不在於爲聖人乎?若以人君爲治之至善言之,必爲堯爲舜而後,方爲至善,下此一等,皆非人君所當止之處也。伏願深鑑於知止有定之義,卓立聖志,以講學而至於聖人,爲治而至於堯·舜,爲聖工之準的,區區之望也。上曰,載之後車之義,與文王之遇呂尙載之後車之義,參互而觀之,則似好矣。榮輔曰,上句旣言道之云遠,我勞如何,此蓋行役勞苦之言,故必望其後車之載者此也。上曰,本意果如此,而以呂尙事看得,亦似好矣。觀柱曰,雖以呂尙言之,至老始遇文王,而展布其所蘊,以成八百年基業,其前則亦微賤勞苦者也。上曰,玉堂陳之。溆曰,大臣·閣臣已陳之,臣別無可陳者矣。上掩卷。觀柱曰,小臣猥當鞫獄,今至數旬,元犯已正刑,而尙有兩囚,其中雖有首·從之別,端緖之尙未覈得,國體已無可言。臣等按獄之際,誠意未盡而然也,誠不勝惶悚矣。聞救療官所傳,則罪人數日以前,氣息奄奄矣,今日則稍有省覺云。臣方出去,與判府事,同爲設鞫擧行矣。上曰,待推鞫爲之之文跡擧行,可也。觀柱曰,聞府吏言,則罪人病差,則卽爲擧行,此是王府之成憲,故如是仰達矣。命退,諸臣以次退出。
甲子三月二十二日午時,上御重熙堂。左承旨入侍,冬至回還正使同爲入侍時,行左承旨洪義浩,假注書徐淇修,別兼春秋金蓍根·徐有恂,回還正使閔台爀,以次進伏訖。上敎于台爀曰,萬里之役,無事往還乎?台爀曰,驅馳之餘,幸無大段疾病矣。上曰,中原有何可聞事乎?台爀曰,高麗溝子事,臣之赴燕時,旣承下敎,故入燕以後,詳細探知,則此是彼中之痼弊。當初木商之入去也,不爲納賂,故事端始發覺,前後逮治者,爲四百餘人,革職降資者,不計其數。皇帝遣滿尙書那彦成,看審獐子島形止,則歸奏以爲,彼此兩界,各設柵砦,嚴加防守,俾無犯越之弊爲辭,使大臣覆奏其議,而姑未覆奏云。臣於歸路,又爲探問,則皇帝復遣錦州都督,更爲看審形便云矣。陳德事,詳探其端緖,則和珅之子,以渠父之被罪,積懷怨懟之心,粧出陳德,有此不軌之謀,先有高弼之告變,又有通衢之揭榜,故皇帝牢囚珅子於宮禁之中,使不得出外云,而此是象胥輩之與彼人私酬酢者也,終未能的知矣。至於敎匪之亂,則雖云平定,而尙未勦破其窩窟。十年征役,國用蕩竭,而兼以八年之荐凶,流民載路,城市物色,比諸乾隆時,不啻落下幾層,極爲蕭條矣。上曰,箕城火災後所見何如耶?台爀曰,入西門周視城內,則一望灰燼,萬目愁慘,公廨倉庫,殆無遺者,城內所存民戶,不過數百戶,而其中被燒死亡者亦多云。目下賙恤之資,雖自各邑,先爲推移用之,而來頭奠接之方,茫無其策,男女老少,百十爲群,攔街泣訴,如此事狀,要臣轉達於黈纊之下。臣問其方策,則皆願無邊錢累十萬兩,限十年貸下,則可奠一城之民爲辭。顧今朝家事勢,措辦無路,而第以依此狀歸奏之意,多般慰諭而還。臣與道臣商議,則箕民之日日呈訴,皆是此事云。民情如是切急,而旣承下詢,故玆敢仰達矣。上曰,慰諭使何時,可復路耶?台爀曰,數日間,當復路矣。義浩曰,回還副使,方以諫長違牌,而且身病猝重,自闕下退歸云矣。上命書傳敎曰,判府事李時秀,復拜左議政。又命書傳敎曰,政官牌招開政,左議政下批。又命書傳敎曰,兵曹判書金達淳,吏曹判書除授,牌招察任。又命書傳敎曰,兵曹判書有闕之代,前望單子入之,待下批牌招,傳授命召。仍命退,諸臣以次退出。
甲子三月二十二日申時,上御重熙堂。召對入侍時,參贊官洪義浩,侍讀官李晦祥,檢討官任厚常,待敎朴宗薰,假注書徐淇修,別兼春秋金蓍根·徐有恂,以次進伏訖。上開卷,命讀之。晦祥讀,自封拜,止受咎累。上曰,下番,讀之。厚常讀,自濬至京師,止求益也。上曰,參贊官,讀之。義浩讀,自冬十月,止愈重矣。上曰,閣臣,讀之。宗薰讀,自二年春三月,止寇昌黎。上曰,注書,讀之。賤臣讀,自漢魏,止固爲勝之。上曰,上番,讀之。蓍根讀,自毅糾繩,止益振。上曰,下番,讀之。有恂讀,自帝復欲徵之,止不徵華。上曰,文義,陳之。晦祥曰,杜預在藩鎭時,數餉遺洛中貴要者,時勢不得不然,而亦難免後世之譏議矣。上曰,渾爲中功,故有此饋遺耶?晦祥曰,其時王渾·賈充之輩,盈滿朝廷,妬功爭能,故預之爲此擧,非爲一身之利害,而或恐中其讒言,平吳之事,有所不濟,故不得不有此餉遺之擧矣。雖以張華事言之,武帝非不知才識文華,而欲徵而未果者,專由於馮紞之讒言,則其時貴要之用事,可知矣。大抵人君之御下,雖貴要之至密邇至親切者,愛而能知其惡,惡而能知其善,此心如鑑空衡平,無所偏倚,然後上無溺愛之擧,下無壅閉之歎,不然則其害,容有極乎?杜預熟知此弊,故雖有此饋遺之擧,而大體言之,則亦未安矣。武帝之昏庸,雖不足論,而歷代之號爲中主者,亦未免此病矣。此等處,必留神焉。上曰,下番,陳之。厚常曰,別無文義之可陳,向者,亦有所仰奏,而晉武之選伎入宮者,可見其耽荒無度,人主之失德,孰有大於此者乎?平吳以前,亦以遊衍爲樂,而不至如此之甚,平吳以後,專事宴樂,羊車之遊幸,遍於宮掖,至有三楊之專權,武帝初政,亦可謂衰季之中主,而末乃耽於宴樂者如此,此無他,豐亨暇豫,志滿意足而然也。大抵女色之蠱人,自古而然,晉室之傾覆,職由於此,綱之特書者,深寓貶意矣。且傅咸奢侈之說甚切實,其時貴戚子弟,競尙奢侈,至於石崇之劫富奪財,王愷之浚膏肥己而極矣。此輩之流毒於當時甚不少,在上者,尤當勉抑奢之方矣。上曰,參贊官,陳之。義浩曰,上下番,已陳之,臣別無可陳者矣。上曰,閣臣陳之。宗薰曰,郭欽之疏,深知戎狄之弊。大抵戎狄之雜處中國,自曹操始,方其瑣尾,款附中國,至有立功自效,及夫强盛,輒生反噬之計,此是從古通患也。泰始末,書以劉淵爲左部帥,至是又書涉歸寇昌黎者,實爲五胡之張本,而此乃晉室之治亂大關棙也。郭欽所謂峻四夷出入之防,明先王荒服之制者,深合禦戎狄之道。古者四夷,或因貢獻而來,則必處之國門之外者,亦所以示內外之別也。於此而一有混淆,則滑夏之患,必至乃已。有如一小人,參錯於衆賢之中,亦能陰搆巧陷,擠擯善類,消長之機,甚可懼也。故聖王之待小人,亦如禦戎狄之道,蓋戎狄固不可盡劉,小人亦不可盡除,制之之道,只有嚴防而遠斥,勿使渾雜而已。屛四夷於封疆之外,不與交關,則豈有侵凌之患,放邪侫於衣冠之列,毋俾廁迹,則何緣有蹢躅之慮耶?先儒每以小人之害正,比諸蠻夷之亂華,此誠切至之語也。如此處,先究治亂得失之所由起,而兼用反隅之法,深加鑑戒焉。上曰,刺使復兼兵民之政,州鎭愈重云者,是貶語耶?晦祥曰,大抵貶辭也。古制則以王畿爲本,而後世則藩鎭太盛,末流之弊,有不可言矣。厚常曰,此非强幹弱枝之術也。晦祥曰,晉帝之選伎入宮,可謂荒淫無道,豈能成統一之業乎?周之文·武·成·康,以仁義禮樂爲本,故其治化雍熙,文物煥然可觀。晉之詔罷州兵,雖懲孫·吳之事,而本旣不端,則烏得免永寧之敗乎?宗薰曰,州鎭權重,則其禍甚大,唐室藩鎭之事可見,此固有貶意,而此時悉去州兵,以至盜賊群起而亦不能制,亦是大失着。二事雖殊,俱爲可貶矣。上曰,書云非知之艱,行之惟艱,正謂晉武之事,知之而不能改,反不如不知也。晦祥曰,聖人之過,如日月之食,其過也,人皆見之,其改也,人皆仰之,所貴乎知而能改也,知而不改,則反不如不知矣。上曰,山濤雖喜談玄,而或有忠諫於國家耶?晦祥曰,浮夸誕妄,無足稱道矣。上曰,如東方朔者流耶?厚常曰,雖不可直歸於滑稽,而晉人本多如此矣。上掩卷,命退。諸臣以次退出。
上在昌德宮。停常參·經筵。
李溏啓曰,大司憲未差,執義李基慶,掌令權漢緯試所進,掌令姜彙鈺,持平洪時溥·鄭時善呈辭,監察茶時之意,敢啓。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
徐瀅修啓曰,右承旨金宗善,今日不爲仕進,卽爲牌招,何如?傳曰,許遞,前望單子入之。
徐瀅修啓曰,同副承旨尹益烈,今日不爲仕進,卽爲牌招,何如?傳曰,許遞。前望單子入之。
承旨前望單子入之,曺錫中·韓致應落點。
兵曹口傳政事,副護單金宗善。
傳于洪義浩曰,進講入侍。
傳于洪義浩曰,卿之去中書,亦旣周歲有餘矣。周歲之間,天怒于上,而災異洊見,民窮于下,而財儲益罄,世道潰于中,而朝象莫之收拾,此皆予小子不明否德之致也。予小子,履玆多艱,罔知攸濟,於是乎輔相之責益重,而卿不可久閑矣。卿可諒之,卿非新卜,宜無備例三辭之擧。今夕卽小子嗣服後初行大享之誓戒也。亦豈可不參?望卿卽起膺命,弘濟國事事,遣史官,傳諭于左議政。
徐瀅修啓曰,新除授左副承旨曺錫中,同副承旨韓致應,竝卽牌招,何如?傳曰,允。
以左副承旨曺錫中牌不進罷職傳旨,傳于徐瀅修曰,只推,更爲牌招。
傳于徐瀅修曰,左副承旨上疏入之。
徐瀅修啓曰,刑曹判書洪義謨牌不進推考傳旨,今方捧入,而親臨誓戒,刑曹判書不可不備,如是違牌,事甚未安。更爲牌招,何如?傳曰,允。
傳于洪義浩曰,召對爲之。
傳于洪義浩曰,吏·兵判上疏入之。
以京畿監司徐榮輔狀啓,領府事李秉模祿米不得輸納事,判付內,令本邑更爲輸送事,回諭爲良如敎。
以廣州留守金載瓚狀啓,判府事徐龍輔祿米不爲領受事,判付內,更爲輸送事,回諭爲良如敎。
洪義浩啓曰,明日親臨誓戒,承旨當爲備員,未差之代,政官牌招,開政差出,待下批,仍卽牌招,何如?傳曰,前望單子入之,待下批,牌招察任。
李溏,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
洪義浩,以禮曹言啓曰,今三月二十一日進講入侍時,判府事李始秀所啓,享祀之禮,必貴乎致誠致敬,不在於繁文細節。昔在先朝,大享儀中,如樂成之應節,牲匣之合盛,贊笏之省文,特加裁正,務歸簡當,以爲禮儀得中,誠敬不弛之方,晨祼禮及三獻時,獻爵出入之自楹外折旋者,亦以楹內釐改,而猶以各室出入之太頻爲慮,聖意每欲依薦俎官例,灌鬯薦爵,皆由室內行事。臣等亦於前席,承聆聖敎,而特因事體之重,未及擧而行之矣。昨年撤簾日,以大享儀節中可以省約者,大臣·禮堂,爛商稟行事,慈敎諄復,我先王重祀典之盛德,我慈聖護聖躬之至意,其義一也。臣不勝欽仰。今欲釐正儀節,則惟灌鬯薦爵時,由室內行禮一事,可以有合於聖敎,無害於禮意,而但樽所酌酒之節,似有掣礙之端,若於笏記中,勿以各室樽所磨鍊,只以禮儀使,導殿下詣樽所爲文,行禮時,殿下陞詣第一室樽所,則各室樽所,一時酌酒後,殿下詣神位前,仍自室內,次次行事,最爲合宜。昨伏見夏享親祼,成命已下,及今稟定,可以擧行,而事係莫重,下詢時,原任大臣及禮堂,僉議詢同,則仍令儀曹,以此釐正於儀註似好,旣有賤見,故敢此仰達矣。上曰,依爲之事擧條,啓下矣。發遣郞廳,問議于時·原任大臣,則議政府右議政臣金觀柱,以爲今此太廟大享儀釐改事,先朝聖意之丁寧,慈聖下敎之諄復旣如此,則屬玆夏享親祼之日,誠不可不量宜釐改,定爲恒式,而今見原任大臣所奏儀節,參酌得宜,誠爲有合於聖敎,而無害於禮意,臣於此,亦無容他議,依此擧行,恐合事宜矣云。領中樞府事臣李秉模,病不得獻議云,判中樞府事臣徐龍輔,病未獻議云,臣等之意,則今此夏享親祼之時,節奏釐正,一依大臣擧條遵行,事甚便好,而儀註則事體甚重,不可輕議添刪,只就笏記上,量宜修正,自有先朝已行之規,則今亦依此議定,恐合事宜,而大臣之議如此,上裁,何如?傳曰,依大臣·禮堂議,施行,可也。
李溏,以訓鍊都監言啓曰,今三月二十四日明政殿親臨誓戒時,因兵曹節目,廣智營軍四十五名,哨官黃俊彦,軍餉色軍十五名,北營標下軍三十五名,入直千摠林栽洙率領,弘化門外北大路,排立作門,雜人一切嚴禁,事畢後,各還直所,而竝待標信擧行之意,敢啓。傳曰,知道。
李溏,以御營廳言啓曰,今三月二十四日明政殿親臨,宗廟夏享大祭誓戒時,依兵曹節目,東營入直軍四十三名,集春營入直軍四十名,新營入直軍五十八名內,各留營直五名,餘皆除出。入直千摠李周鳳,把摠南耆喆,哨官申光祜·姜道彬率領,弘化門外南路,排立作門,事畢後,各還本處入直,而東營·集春營入直軍,待標信擧行之意,敢啓。傳曰,知道。
李溏,以義禁府言啓曰,保放罪人金成大·金泰福等,還囚議處,金宜祿·白宗澤·魚在瓚·李輪祥·車億萬·趙象基·李仁榮等,還囚捧供之意,敢啓。傳曰,知道。
李溏,以義禁府言啓曰,守門將車億萬,今於還囚捧供之際,見其供辭,則罪人性世攔入之時,逆賊載榮,同爲率入,故問之則稱以禁旅,問其名於載榮,則謂以禁軍李廷植云,故許入云。而鞫庭諸招,以爲性世之攔入也,載榮出送其廳隷,與之同入,今此供辭,非但與本事參差,凡禁旅食代出入之際,守門將,元無問詰姓名之事,則渠於性世,果何以覺得其可疑而詰之?旣問其姓名,則必當考驗其角牌,而不此之爲,任其攔入,到今欲援番記之,有李廷植名字,以爲漫漶之計者,究厥所爲,極涉粧撰,事關鞫獄,不可循例捧供而止。爲先自臣府,別爲嚴問,從後稟處,何如?傳曰,允。
李溏,以義禁府言啓曰,時囚罪人魚在瓚·李輪祥·金宜祿原情公事判付內,公罪勘放事,命下矣。魚在瓚·李輪祥,以違令律,各笞五十,公罪收贖,金宜祿,以制書有違律,杖一百,公罪收贖,竝放送之意,敢啓。傳曰,知道。
事變假注書安尙默書啓,臣敬奉聖諭,馳往傳諭于東部於義洞二契議政府左議政李時秀所住處,則以爲臣自伏奉昨日恩命,五情震駴,歷夜罔措。卽者史官儼臨,傳宣別諭,敎之以世道朝象之憂,示之以特簡重拜之意,十行辭旨,丁寧諄復,奉讀未半,衷情激越。況今太廟親祼,誓戒隔宵,苟使臣,有一分可進之勢,則出而膺命,竭蹶趨班,何敢恃敦勉之聖敎,而從前僨誤之狀,目下癃痼之實,萬無抗顔强力之望,特諭之下,祗承末由,違慢之罪,益無所逃。附奏體嚴,不敢蔓辭,謹當收召神精,冒入文字,仰冀體諒之恩云矣,敢啓。傳曰,知道。
禁府啓目,守衛官李仁榮原情云云。傳旨內辭緣泛稱遲晩,刑推得情,何如?判付啓,昧例之致,何足深責?分揀放送爲良如敎。又啓目,司圃別提白宗澤原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,漢城主簿魚在瓚,南部都事李輪祥等原情云云。傳旨內辭緣,泛稱遲晩,竝只刑推得情,何如?判付啓,竝只公罪勘放爲良如敎。又啓目,向前金泰福·金成大等亦,餉還法意,何等嚴重,而以其未捧,謂以已捧,無難掩置,恣意反作者,俱極可駭,竝只以此照律,何如?啓,依允。又啓目,兵曹佐郞趙象基原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,中官金宜祿原情云云。傳旨內辭緣,泛稱遲晩,所當請刑是白乎矣。長番中侍,勿爲請刑,載在大典通編,議處,何如?啓。公罪勘放爲良如敎。
韓致應啓曰,弘化正門及左右挾門·金虎門開門,標信請出之意,敢啓。傳曰,知道。
洪義浩啓曰,明日親臨誓戒時,挾輦軍·槍劍軍出入番禁軍駕前別抄甲士·騎士·把門甲士除出標信,請出之意,敢啓。傳曰,知道。
洪義浩啓曰,明日親臨誓戒時,弘化門外兩傍排立次,東營·集春營入直軍除出標信,請出之意,敢啓。傳曰,知道。
吏曹判書金達淳疏曰,伏以臣位亢而小器易盈,任重而綿力難支,重以風波震撼,憂悸未艾,罪戾層積,譴罰不加,宜去之端,非止一二,而只緣誠意單淺,不能仰格於呼籲,姿性巽懦,不能自決於引退,徊徨蹲冒,苟度時月,竊自念廉防壞矣,國體虧矣。撫躬悼歎,跼蹐靡容。乃者冢宰中批之命,忽下於千萬夢想之外,則此殆臣不肖無狀,自速災孽,雖以天地生成之仁,有時而不能卒其賜也。命之窮矣,云如之何?雖然臣以世祿遺裔,受國厚恩,與天無極,苟使今日所叨,有一分可膺之勢,則湯火糜粉,卽其職耳。又何以區區辭巽爲哉?第於朝廷大體,刺謬非細,而後日無窮之弊,將不免由臣身而始啓,則臣雖欲貪戀顯要,冒沒前進,其如四方之嗤罵,百世之譏議,何哉?臣聞知人之哲,莫尙於帝舜,而九官之命,必待僉擧者,蓋所以循輿議而重公器也。自是以來,任官之法,代各不同,而除署之悉委銓注,會推之一聽廷議,歷世相沿,未之或改。至如墨勅斜封之制,御筆指揮之稱,唐·宋以後,稍稍有之,而苟非私恩之違咈公議,必其事會之急迫,時措之權宜,容或有可諉者耳。方今聖明在上,治敎維新,凡百事爲,務宜純粹明白,一出於正,以成初服端本之化。況銓席不至全曠,廟剡自係應行,雍容簡選,有何不可,而乃今舍先王經常之典,用後世苟簡之政,汲汲輕遽,若不能晷刻遲待者然,其駭物情而壞事體,果何如也?以此而言,則雖使臣之才望,優於是任,卽其上下與受之際,已不免多少欠缺。況其萬萬不稱,如蚊負山,曠職僨事,理所必至者乎?昨緣深夜奉牌,嚴敎荐降,瀆擾是懼,雖不得不顚倒一出,而因仍冒據,斷無是理。玆敢略入文字,仰瀆宸嚴,而至若職任之不輕,人器之非堪,姑有所不暇論者。伏願聖明,特垂鑑諒,亟收臣新授職名,以重國體,以安私分焉。臣無任云云。答曰,省疏具悉。以西銓而遷東銓,何有於卿?況是職之中批,非今日始創者乎?卿其勿辭,行公。
兵曹判書李敬一疏曰,伏以臣情病俱苦,萬無束帶周行之望,京兆·栢府除旨聯翩,而屢犯違傲,恭俟威罰。忽於千萬夢想之外,伏奉兵判特授之命於杜門訟愆之中,臣驚惶感激,五內失守,不知所以措躬也。藉使臣無鐵限之情勢,癃痼之實病,白首衰朽之年,神精消鑠,筋骸疲頓,中權重任,初非敢擬到。況臣於昨冬,以停啓事,荐被三司之論斥,遣辭深峻,至請重勘,而尙未蒙處分,臣方在有罪未勘之科,雖閑司漫職,固不敢抗顔朝端,況萬萬不敢當之職務乎?且臣於歲初,以風眩喎斜之症,三朔沈苦,尙今宛轉於床笫之間,賤疾之實狀,亦無以自力於供職,而此猶屬臣之私情耳。有如臣之情勢,而若復憑恃寵靈,冒沒華貫,則其如聖明之四維何,士夫之廉防何哉?至若銓注之殆同聾瞽,軍務之素所茫昧,亦係第二件事,反復揣量,冒膺無路。屢違嚴召,譴罰不加,致煩深夜之飭敎,益切義分之惶懍,雖不得不章皇出肅,而因仍蹲冒,實關大防,玆敢披瀝懇血,仰瀆崇嚴。伏乞聖慈,天地父母,特命鐫改臣職名,仍令勿復檢擬,以昭法紀,以安賤分,不勝幸甚。臣無任云云。答曰,省疏具悉。臺地日久之事,忽引於中權肅命之後,不亦過乎?卿其勿辭,行公。
左副承旨曺錫中疏曰,伏以臣老父病情,屢月沈劇,向於待罪喉院也,陳章請削,卽蒙恩遞,得以在傍救護,感祝鴻私。乃者宿趼之地,復蒙特除之命,親臨誓戒,又隔一宵,覲光之願,尤倍他日,庚牌之下,固當竭蹶不暇。而第臣父病,近益危劇,遍身浮腫,泄痢交作,水飮不下,喘息奄奄,若將有朝夕之慮,以此情理,萬無晷刻離捨之望,玆不得不荐違召命,短章呼籲。伏乞聖慈,俯垂矜諒,亟遞臣職名,以便救護,因治臣瀆擾之罪,以肅朝綱焉。臣無任云云。答曰,省疏具悉。本職許遞,爾其救護。
甲子三月二十三日辰時,上御重熙堂。進講入侍時,參贊官洪義浩,假注書徐淇修,別兼春秋洪秉喆·徐有恂,知事金祖淳,檢校直閣沈象奎,侍讀官李晦祥,以次進伏訖。祖淳曰,日氣暄暢,聖體,若何?上曰,一樣矣。祖淳曰,寢睡·水刺之節,何如?上曰,一樣矣。祖淳曰,大王大妃殿氣候,何如?上曰,一樣矣。祖淳曰,王大妃殿氣候,何如?上曰,一樣矣。祖淳曰,惠慶宮氣候,何如?上曰,一樣矣。祖淳曰,嘉順宮氣候,何如?上曰,一樣矣。上讀前受音一遍訖。祖淳讀,自幡幡瓠葉,止瓠葉四章。上讀新受音一遍。祖淳解釋章句以奏。上繼讀一遍訖。祖淳曰,此章別無文義之可陳,而此是賓主宴饗之詞也。瓠葉兔首,物之至薄,而賓主之情,藹然可觀。上曰,主人實貧儉,故如是耶?祖淳曰,此言所設之適然,而君子之家,亦難富厚,以謝氏之言,觀之,則先王之燕饗也,所貴德眞而意實,則不必求異饍,幡幡有兔,亦可謂豐矣。左傳云,蘋蘩薀藻之菜,潢汚行潦之水,可羞於王公,可薦於鬼神,而況結二國之信,又焉用質,此則昭忠信而然也。忠信之孚感於人神之際者如此,賓主之間,德音藹然,忠厚切實,則雖菲薄之物,可當其四簋之豐,而亦通其歡樂之情也。上曰,閣臣,陳之。象奎曰,別無文義之可陳,而瓠葉·兔首,不過適然之設也。主人之待賓客,一出於誠意,則雖至薄不腆之物,情志可以相孚,而不以誠心待之,徒事飮食之末節,則實有儀不及物之嘆,此章之必擧至薄者言之者,實取忠信敦厚之意,而亦可謂禮野而意眞矣。上曰,玉堂,陳之。晦祥曰,知事·閣臣已陳之,更無可陳之辭,而謹按注疏曰,此是鄕飮酒禮也。所謂嘗之者,父兄家人先嘗之,其次賓客又嘗之,相爲獻酬之辭也。農夫於三農之暇,申修先王之禮,以講宴飮之節,幡幡瓠葉,殽之至薄,而采之亨之,有兔斯首,饍之至微者,而炮之燔之。先言嘗之獻之,又言酢之醻之,謙讓之禮,酬酢之節,秩秩可觀,自有條理節次之不紊,雖以工夫上言之,亦可以反隅於斯矣。祖淳曰,大體言之,則賓·主之際,一以誠信相與,主人則酌言獻之,賓客則酌言酢之,彼此互答之辭,與書之益稷篇汝亦昌言之義,大略相同,忠厚之意,溢於辭表矣。象奎曰,非但燕飮之禮是已,凡人相與之際,不以忠信而待之,則雖有方丈之食,是有其物而無其實也,此君子所謂徒哺啜也。大抵誠意爲上,物則次之,儀與物俱備,然後情志,可以交孚也。此等處,體念則好矣。晦祥曰,其時在朝之人,鮮能以禮節從事,而在野之人,能講先王之禮,有此獻酬之擧,故詩人之所取,特出於諷諭之意也。祖淳曰,注疏此說甚好。詩之燕飮之詩,必稱南有嘉魚·鹿鳴等諸什,而其中魚麗之詩,豐·薄雖不同,而其義則與此詩,相爲表裏,彼則物采備矣,此則忠信著矣,各有文質之可觀矣。上掩卷。祖淳曰,濬川,久未爲之,城內城外水道,多有游泥陻塞處,今年則不可不濬川矣。水道形便,臣當親審爲之,而東道則當至永度橋矣。係是城外,不可佩符往來,何以爲之乎?上曰,仍佩往來,可也。祖淳曰,馬兵甲冑,今方合新舊改造,而其間若値動駕,則實難及期措備云。勿論今番動駕及秋謁時,馬兵則無以着甲,故玆敢仰達矣。義浩曰,明日親臨誓戒時,刑曹判書,當爲進參,而刑曹判書洪義謨以身病,不爲入來云。卽爲牌招,何如?上曰,依爲之。出擧條上曰,內閣稧屛,何間,當內入乎?象奎曰,其間姑未知訖工與否矣。上曰,數日內內入,可也。義浩曰,吏·兵判上疏到院,而以誓戒相値,原疏不得捧入矣。上曰,原疏入之。義浩曰,明日誓戒時門路,何以爲之乎?上曰,出宮則協陽門,還內則當由賓陽門矣。仍命退,諸臣以次退出。
甲子三月二十三日申時,上御重熙堂。召對入侍時,參贊官洪義浩,侍讀官金會淵,檢討官任厚常,待敎朴宗薰,假注書徐淇修,別兼春秋洪秉喆·徐有恂,以次進伏訖。上開卷,命讀之。會淵讀,自夏四月,止更曰武。上曰,下番,讀之。厚常讀,自冬十二月,止以此稱之。上曰,參贊官,讀之。義浩讀,自散騎常侍,止舊章矣。上曰,閣臣,讀之。宗薰讀,自曹志,止從焉。上曰,注書,讀之。賤臣讀,自三月,止孫皓卒。上曰,上番,讀之。秉喆讀,自五年春,止犯邊。上曰,下番,讀之。有恂讀,自七年,止賀耶。上曰,文義,陳之。會淵曰,此是晉主統一之初也。晉承操簒位之後,得國不能正大,故治法政謨,無一可觀。陸喜之論薛瑩也,以潛而勿用者,爲第一,以執正不懼者,爲第三,以常理言之,則執正不懼者,當作第一,而喜之所論如此,蓋隨其時勢而言也。上曰,以陸喜之言,觀之,若國家危亂之時,人臣其可潛而勿用,不思所以捄之耶?會淵曰,當此危亂之時,人皆有括囊之戒,猶恐入山之不深,故陸喜之言,所以如此也。然昔諸葛,隱遯南陽,畢竟膺三顧之禮,以扶炎漢之將亡,由此觀之,則明主在上,治化休明,則人皆願立於其朝,必有吉士之彙征矣。豈可獨守東崗,韜晦而忘世乎?人之才具,或不足於擔着世務,則亦有奉身而遠退者,此則非陸喜所謂潛德而勿用矣。凡人主於此等處,所可鑑戒者也。厚常曰,賢者,始可潛而勿用,而不賢者,雖欲沈默其體,不可得矣。喜之此說,蓋以人品而言之也。是知侃然體國,執正不懼者,爲治世也,沈默其體,潛而勿用者,爲亂世也,治亂之機,實係風俗之汚隆矣。上曰,下番,陳之。厚常曰,臣別無可陳者,而賈充,卽晉室之罪人也。渠亦知其行己之悖戾,故及其老病,猶恐惡諡之傳後,以取良史之筆誅,至有自憂之擧,而此則非但渠自知之。庾純之問,孫皓之答,可見賈充之罪惡,彰露於一世,至聞於隣國,而武帝之尊寵,終始不衰,若知其惡而用之,則是溺於所愛也。若不知其惡而用之,則是闇於知人也。此皆晉武溺情牽私之致,人主若以一己之私,扶抑於用舍之際,則其於壞世道而亂官方何哉?豈但武帝是已?歷代人主之所難免也。此等處,必加體認之工,則非但有資於聖學,抑亦有助於用人之際也。上曰,人臣之諡,人君更之者,得無如何耶?厚常曰,不可掩者公議,雖欲掩之,豈可得乎?大抵晉之致亂,專由於賈充。當初太子之議婚也,賈充實潛圖之,如非賈后之淫妬凶暴,則亦豈有八王之煽亂乎?此正千古之慨歎處也。上曰,參贊官,陳之。義浩曰,晉之中正九品之法,設施之意,非不美矣,而劉毅之論如此。上曰,土斷之義,何謂也?義浩曰,卽是鄕選,以土著爲斷者也。大抵用人之法,歷代之時措不一,周以三物·六德,唐以博學·宏詞,縣升於州,州升於庠,今此甄別流品,銓次才德,以審覈天下之士者,陳群之論,實有所得,而但法久滋奸,其弊無窮,此有司不得其人而然也。凡人主之政令施措,有司得其人,然後法可以行矣,弊可以杜矣。唐·虞之所以爲唐·虞,在於設官而分職,量功而授能也。此是人主之當法處也。上曰,閣臣,陳之。宗薰曰,參贊官,亦有所陳矣。劉毅此論,非不鑿鑿有據,而但說其弊,不言所以捄之之術,此所謂言病而不言藥。然細看之,則其中抑功實而隆虛名,長浮華而廢考績云者,已帶得矯捄之方,而人自不察耳。此時之人,專尙浮華,多文而少實,故其言如此。若能人人知此,斂華就實,則無論中正與土斷,亦足以行之一時,故不患無法而患無實,其果隆虛名抑功實,則雖有周官美制,亦一文具而已,有何益哉?且欲務實,則衛瓘所謂各求於己者,甚是切要之言。每事反求諸己,則其爲切實,無過於此,且如仁者實理也,而亦曰爲仁由己而由人乎哉?天下事,無大於仁之一字,而仁實在己,其外刑政制度,特不過由此推出耳。此等處,願加體念焉。會淵曰,此是亂離之時,人民蕩析,原無土著者,故姓名雖在於鄕籍,而其身則不在於鄕,與我國所謂客籍相似,是以有此土斷之法也。大體言之,則鄕擧里選之制,徒取虛名,不取其實,大不如三代學校之制矣。上曰,太廟殿陷云者,何也?會淵曰,是地陷也。宗薰曰,太廟殿陷之文,在於秋九月之上,則是殿之陷,在於正月,而九月始營之也。以書法見之,亦可謂太遲緩矣。上曰,秋九月改營之云者,是貶意耶?義浩曰,正月之陷,始於九月改營之,故書法示貶矣。上曰,若是貶語,則夏四月之下,何不言太廟始成耶?會淵曰,與初不設廟有間,故不稱始成矣。宗薰曰,據事直書,其義自著者,乃春秋之法也。若下始字,則似太露,故只曰太廟成,微婉典重之義,可見矣。上曰,衛瓘所謂瞻之在前,忽焉在後者,未知其何所指也。會淵曰,此是聖門語,而不過斷章取義之辭也。宗薰曰,舒之所爲每先行而後言,今此遜位,亦出衛瓘不知之頃,故如是言之矣。上命掩卷。義浩曰,明日親臨誓戒,承旨當爲備員,行都承旨徐瀅修,不爲仕進,所當牌招,而拘於廳規,不得請牌,何以爲之乎?上曰,牌招,可也。出擧條仍命書榻敎曰,都承旨兼帶藥房副提調許遞。義浩曰,親臨誓戒前,祭官單子,當修正以入,而左相以未肅新命之故,難於塡差,以此往復於僚相,姑未停當,故單子不得修正云矣。上曰,左相雖未進參於誓戒,而亞終獻,以左右相塡差事,分付。單子催促入之,可也。仍命退,諸臣以次退出。
上在昌德宮。停常參·經筵。
午時,日暈。
李溏啓曰,事變假注書安尙默,身病猝重,勢難察任,今姑改差,何如?傳曰,允。
安尙默改差,代以李在嵩爲事變假注書。
承旨前望入之,權襈落點。
傳于徐瀅修曰,進講入侍。
傳于權襈曰,召對爲之。
傳于洪義浩曰,禮房承旨入侍。
傳于李溏曰,軍士房承旨入侍。
洪義浩,以宗廟署·永寧殿夏享大祭攝行祭初獻官意啓曰,今日議政府受誓戒時,薦俎官行副護軍曺允遂,不爲進參,事甚未安。罷職,何如?傳曰,允。
洪義浩,以禮曹言啓曰,各陵園墓今春植木播橡,纔已畢役,株數斗數,區別齊報,故依定式,別單書入,而顯隆園局內,樹木密茂,今無加植處云矣,敢啓。傳曰,知道。
洪義浩,以禮曹言啓曰,今此式年文科殿試節目,當爲磨鍊,而凡於殿試,親臨與命官,前期草記稟旨後擧行事,曾有定式矣。今番則何以爲之,而處所以何處擧行乎?敢稟。傳曰,以春塘臺親臨磨鍊。
李溏,以兵曹言啓曰,兵曹佐郞李潮,身病猝重,屢度呈狀乞遞,宿衛重地,不可久曠,今姑改差,何如?傳曰,允。
左議政李時秀疏曰,伏以臣千萬不自意,台司重拜之命,出自特簡,繼以十行恩諭,申加殊寵,其所以敦勉而期責者,諄複懇惻,逈出常格。殿下果以臣,爲能値此時當此任,則則哲之明,猶有遺照也。抑以鼎席不備,姑且承乏而充位,則中書重任,不必備惟其人也。臣誠仰思俯揣,震懼惶隘,歷夜踰日,罔知所出。顧今國勢日孤,邦本日困,綱紀紊而人不畏法,風俗頹而民無定志,萬事墮廢,百怪層生,以至東西回祿之災,懷保無策,而徒貽宵旰之獨勞,禁門妖賊之變,開鞫有日,而尙稽根窩之窮覈,時憂之澒洞,甚於饑饉師旅,朝象之泮渙,茫如中流失楫,從古艱虞之會,未有今日之比,雖使管·葛復生,難乎善其策矣。然而聖人在上,如日方升,終始典學,夙夜勵精,廓有容之度,而範圍一世,推如傷之仁,而乂安斯民,措安於將危,回否而爲泰,特一轉移間事,而若其遠猷辰告,左右協贊,卽輔相之職也。必其人,瓌器碩德,宿有蘊抱,發言處事,爲世信服,然後方有猛虎衛藿之勢。雖下於此者,望足以坐鎭物情,才足以斟酌時措,整頓頹綱,彌綸曠務,猶可爲目下救時之材,而今乃以如臣至昏庸極疎迂,最居人下,已效蔑效者,卒然加之以許大擔負,朱子所謂遠近大小之狼狽,臣固自分,亦非自恤,而殿下,將置國事於何地?然則昨日別諭中,輔相之責益重者,聖意方欲重其任,而緣臣而反輕也。得無幾於却步而求前,反鑑而索照乎?此臣才具之不可任也。臣於年前,猥蒙誤恩,暫叨首席,株守不堅,怵迫冒膺,曾未幾何,自速簡書,幾陷坑坎,至今追思,餘悸在中。今玆所叨,職是承佐,而裒然之懼,與前無異,則僨敗之地,義難復廁,庶官尙然,何況相職乎?此臣情踪之不可冒也。臣之風痰之疾,卽五十年積祟,而昨春以來,猿腸已斷,蒲質益朽,病乃大肆,奄成癃痼,眼眊而不辨尋丈,頭眩而有時昏塞,少有飮食,上痞下注,床褥度日,藥餌爲命,家常日用百爲,一切倩人久矣。起居之班,進講之筵,時近耿光,粗效微忱,而退輒昏倒,如墮煙霧,此臣疾病之不可强也。才具也如是,情病也如是,而使之出入巖廊之間,謀謨廈氈之側,簿書之末,非力所及,匡弼之職,尙何暇論?老成盡瘁之大僚,俱遜荒野,奊詬無能之賤臣,濫據重務,畢竟違蹈轍之戒,致覆餗之災,絲毫無補,誤國而止,則臣雖萬被誅殛,何以贖其罪乎?臣之父子兄弟,受恩罔極,一身頂踵,已獻于上,苟利於國,雖肝腦塗地,所不辭焉。當此救焚拯溺之時,忍作飾辭例讓之態,孤負兩聖朝天地之恩造,而臣之所以徊徨而不敢進者,斷斷寸心,國耳非爲身也。大享誓班,百僚齊簉,而身忝享官,獨未趨參,闕禮廢職,罪合大何。聖恩雖加寬假,臣心益切惶隕,玆敢略具短章,仰瀆崇聽。伏乞聖上,曲垂體諒,亟命收還臣新授議政之任,改卜賢德,以幸國事,以安私分,不勝大願。臣無任云云。答曰,省疏具悉卿懇。今玆復拜,意豈徒然?救焚拯溺,卿言則是,救焚而拯溺者,豈可爲緩徐之聲,雍容之色乎?今此巽章,予猶曰太近文也。凡予渴悶之心,昨諭已悉,不須更誥。卿其卽日幡然。仍傳于徐瀅修曰,此批答,都承旨,傳諭于左議政。
甲子三月二十四日辰時,上御重熙堂。進講入侍時,參贊官徐瀅修,記事官韓用儀,別兼春秋洪秉喆·徐有恂,知事李晩秀,檢討官任厚常,待敎朴宗薰,以次進伏訖。晩秀曰,日間聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。上開卷,讀前受音一遍訖,敎曰,此下三篇,竝講好矣。晩秀讀,自漸漸之石,止何草不黃四章。上讀新受音一遍訖。晩秀解釋章句以奏。上繼讀一遍訖。晩秀曰,此章衰周之所作,而氣像短促,言辭悲傷,眞是衰世之音也。大抵先王盛際,上有征討之役,而下無怨咨之聲,觀於東山·出車等詩,可知矣。勞苦則一也,而古今各異何哉?古之聖王,達下情而爲之,代言其勞,道塗之艱,室家之思,無不委曲周盡,說出如畫,故軍民感服,不憚勞苦,趨事赴役,惟恐或後,而及夫世級漸降,王政不行,師旅則繁興,情志則不通,暴露仳離,無人顧恤,而發於聲音者,如此其悲傷矣。此所謂武人,卽將帥也,而爲將帥者,尙有嗟怨之辭,則何責乎編伍之小民耶?雖然國家之風俗人才,則有可以想見者,此章月離于畢,俾滂沱矣,天象之微妙玄遠者也。東山章鸛鳴于垤,婦歎于室,物理之符見兆應者也,而軍民婦女,言之如茶飯。至於我東,則讀書窮理之士,茫不知天象物理之爲何事,而乃以欽若之大政,一畀之於星官胥吏,其於推步考驗之方,安得無多少紕繆哉?古語曰,人君一有所惟,五星轉度,天道雖云玄遠,人君對越之誠,一修德一行政之間,亦自有轉災爲祥之機,此必然之理也。豈可任其疎漏,無所修明耶?若夫苕之華章,尤有甚焉。前章則其怨苦之辭,微而婉矣,此章則至謂之知我如此,不如無生,其窮迫之情,蓋無以復加矣。大抵人君德化之所及,上蟠下際,至于草木鳥獸,而當其治也,則人與物隨盛,迨其衰也,則人與物隨衰。是故書云,疇若予上下草木鳥獸,此莫非財成輔相之道也。若使萬物凋耗,民生困窮,至有不如無生之歎,則國雖欲不亡,得乎?上曰,前此征役之時,或有軍民之愁怨,而至將帥怨苦之辭,始見於此矣。晩秀曰,俄有所奏,而爲其將帥,猶有此不堪勞苦之辭,則可見其非時之征伐,經年閱歲,有如淸人之暴露矣。然其將帥,則不可謂先公後私之人也。上曰,玉堂,陳之。厚常曰,此云有豕白蹢,註疏以爲,豕之性能水,而加以滂沱之雨,游水足白,故取比於荆舒反覆之漸,由於周王之不仁。此雖與朱子集傳稍異,而如是看之,亦好矣。晩秀曰,此說穿鑿,恐不必從矣。上曰,閣臣,陳之。宗薰曰,不遑他矣一句,可見其人,旣以他事之不遑爲憂,則其以他事,着在心胸,可以推知。凡臨事者,必專心致志,念不適他,然後可以做得,況承命出師,是何等重任,而暇念他事乎?此與王事靡盬,不遑寧處,辭意逈別,終不免怨苦底意。此蓋不急之征役,而且以山川悠遠,曷其沒矣之句揣之,其在甸服之外荒遠之地可知。當此飢饉凋弊之時,勞師遠征,傷財黷武,則此與薄伐玁狁,至于太原者異矣。是故爲將帥者,亦不免作詩以道其苦,將帥如此,則其士卒之愁怨,當如何?此所以致此久雨之災也。故人君政令,必以體下爲先務,隨事隨處,必審其輕重緩急,以爲先後擧措,則天意底豫,人心悅服矣。此篇雖小,鑑戒處亦多矣。此下二篇,大意則皆同,周衰政廢,人物凋殘,故詩辭皆有愁慘促迫之意,其中獨爲匪民之句,尤爲懇惻矣。上曰,此時人君,不以仁道使民之故,詩辭如是耶?晩秀曰,然矣。其曰匪兕匪虎,率彼曠野,其不能仁道使民,可知矣。宗薰曰,率土孰非王民,而雖一夫一婦,不得其所,則已非爲民父母之道矣。古之聖君,以草木鳥獸,爲吾分內事,惟恐或失其性,而今乃視吾赤子,曾鳥獸之不若,故曰何獨非吾君之民,而待之不以民乎?其情戚矣,其辭切矣。此可見周末政敎之衰,而亦可見人君責任之重也。上曰,此或周赧王時耶?晩秀曰,非赧王時,而乃是幽王時也。幽王之時,王政雖亂,禮樂征伐,猶自天子出,故於其王政之失,而軍民之怨咨如此。若夫赧王,周末之君也。天下之勢已去,特有王室之名而已,復豈有征伐之可論乎?上曰,漸漸之石,何草不黃二篇,卽言行役之勞,而苕之華章,別無怨咨耶?晩秀曰,雖未見怨咨之辭,所謂知我如此,不如無生,其心蓋云,不自我先,不自我後,而生丁不辰,有此勞苦,則怨也亦切矣。上掩卷。敎晩秀曰,今日當進實錄廳乎?晩秀曰,方欲進去矣。上敎宗薰曰,西庫,有列聖至德一書謄本單卷冊也,入之,可也。仍命退,諸臣以次退出。
甲子三月二十四日午時,上詣明政殿。親臨受誓戒入侍時,行都承旨徐瀅修,行左承旨洪義浩,右承旨李溏,右副承旨李文會,同副承旨韓致應,記事官韓用儀,假注書徐淇修,別兼春秋洪秉喆·徐有恂,檢校直閣徐榮輔·沈象奎·朴宗慶·金邁淳,待敎朴宗薰,以次序立訖。時至,左通禮跪啓外辦。上具遠遊冠·絳紗袍,乘輿出宣化門。左右通禮前導,由協陽門·建陽門·銅龍門·集禮門·明政門,至降輿所。左通禮跪啓請降輿。上降輿。左通禮跪啓請執圭。瀅修進圭,上執圭。左右通禮導上,至版位,南向立。典儀曰,四拜。贊儀唱鞠躬四拜興平身。讀誓文官金達淳,刑曹判書洪義謨,陞自東階,就讀誓文位西向立。達淳讀誓文訖。達淳·義謨降復位。典儀曰,四拜。贊儀唱鞠躬四拜興平身。諸祭官及宗親·文武百官,如禮訖。左通禮跪啓禮畢,啓請還內,仍啓請釋圭。上釋圭。瀅修跪受圭。左通禮跪啓請乘輿。左右通禮前導,由賓陽門還內。諸臣以次退出。
甲子三月二十四日午時,上御重熙堂。召對入侍時,參贊官權襈,侍讀官金會淵,檢討官任厚常,待敎朴宗薰,假注書徐淇修,別兼春秋洪秉喆·徐有恂,以次進伏訖。上敎于襈曰,萬里之役,無事往返乎?襈曰,王靈所曁,幸得無事往返,而入城之日,猝得關格之症,未能復命,今始登筵,不勝悚惶矣。上曰,中原果寧謐乎?襈曰,敎匪之亂已平,而繼有河決之災,三農連年失稔,財力蕩殘,民情頗繹騷云矣。上曰,皇帝之政令,如何?襈曰,臣未得其詳,而專以察察爲明,殆近於苛細,且沈湎酒色,荒廢政事,以此民怨,頗喧傳矣。上曰,過箕城時,所見何如耶?襈曰,臣還到平壤,登城周視,則滿目都是灰燼瓦鑠,氣像愁慘,殆不忍言。臣之離發時,男女老幼,百十爲群,遮臣行車而環泣,皆曰若得無邊錢四五十萬兩,則可奠一城之民願,使行歸達於九重,若保之仁,濟活民等爲辭。且其中大民之解事者,則曰以安州兵營爲監營,以寧邊爲兵營,而以監司所捧月廩,畀之平壤,擇賢守宰以久任,則不出五六年,可復舊觀。不然則移建監營于或中城或外城,亦其次云矣。目今事勢,若先奠接其民,然後修葺監營,則大役無時可訖,而奠接修葺,若一時竝擧,則不無時詘擧贏之嘆。以臣愚見,依民願,姑移監營於安州,移兵營於寧邊,而以箕營排朔所需,盡充於修葺奠接之費,則庶有救濟之道,而工役,亦可以就緖矣。營邑移設,事係重大,不敢質言其便否,而旣有道路所聞,故玆敢仰達矣。上曰,禮房承旨入侍。賤臣承命出傳。洪義浩入來進伏訖。上曰,夏享大祭儀注與笏記,錄于小貼以入,而四月內齋日,亦竝書入,可也。仍命軍士房承旨入侍。賤臣承命出傳。李溏入來進伏訖。上曰,今番動駕時,摠戎廳受料軍七十二名中各名色,問諸該廳書入,可也。上開卷,命讀之。會淵讀,自諸王,止往歸之。上曰,下番,讀之。厚常讀,自孝惠,止立待也。上曰,參贊官,讀之。襈讀,自秋八月,止睿嗣。上曰,閣臣,讀之。宗薰讀,自元康,止將作矣。上曰,注書,讀之。賤臣讀,自徵汝南,止曰成。上曰,上番,讀之。秉喆讀,自張華,止怨之。上曰,下番,讀之。有恂讀,自秋八月,止萬錢。上曰,文義陳之。會淵曰,此時晉室之危亂極矣。劉頌之疏,首尾數百言,皆切中時病,卽是人主之藥石,宜其嘉納采用,而史氏書以帝不能用。且上文劉毅·衛瓘之論中正之制者,言皆切實中窽,而史氏書以帝雖善其言,而終不能改,然則晉主之全無容諫之量,可知矣。大抵言路之通塞,實係國家之汚隆,在上者克恢翕受之量,從諫弗咈,則在下者,亦當隨事盡言,陳善閉邪,以盡繩糾之責焉。昔郭公之見善而不能從,見惡而不能改者,不幸近之矣。人主容諫之量如此,而國雖〈欲〉不亡,得乎?史氏之特書以不能改不能用者,可見其貶意矣。上曰,下番,陳之。厚常曰,上番所陳甚好。劉頌之言,皆切實可用,而其中精於造始,而略於考終云者,非但切中晉主之病,可作千古人主之龜鑑矣。語曰,其進銳者其退速,凡天下事爲,莫不有始而有終,若精於始,而略於終,則不可謂善厥終矣。大抵人主之病,皆在於始勤而終怠。故召公之告成王,以罔不在厥初,爲祈永諴民之本,仲虺之告成湯,以愼厥終惟其始,爲迓續休命之方,則其於人主之爲治,尤不可少忽矣。雖以學問上言之,必貴乎有始而有終,此所謂徹上徹下,無少間斷者也。若始勤而終怠,則聖狂之判,間不容髮,古人所云爲山而虧於一簣,鑿井而棄於九仞,其病皆在於此。由是觀之,則克始克終之道,不徒爲行政出治之要,而其於學問成就之道,亦可謂一字符矣。且其時,外戚如楊駿之元惡,雖不足道,而以王彰之言觀之,則駿之昵近小人,疎遠君子者,眞可謂小人之無忌憚也。渠雖欲保其身命,得乎?禍至無日,不待孫楚之言而可知矣。上曰,參贊官,陳之。襈曰,上下番已陳之,臣別無仰達者矣。上曰,閣臣,陳之。宗薰曰,尙論晉初人物者,必以羊·杜爲首,而臣意則周處,當爲第一人物矣。其始也恃力縱情,至爲州里三害之一,及夫一言而悟,手格南山白額虎與長橋下蛟,折節問學,遂爲名流,其所成就,非時人之所及。宋臣胡寅,少時豪黠,其從父安國,閉之一室,則畫刻雜木爲人物,移置書室,則數千卷書,年餘成誦,遂爲名儒,此與周處,雖不同,其變化氣質,則殆相類焉。其立朝,亦能以正直自持,及夫臨難,按劍曰,是吾效節致命之日,毅然殉節,正氣可想。苟無平日所講,則何以致此?故朱子書之曰,遣將軍周處等討之,此時夏侯駿及梁王肜,實主師命,處則特其副將,而特揭於綱者,深有許與之意。又書曰,戰敗死之,死之二字,固是衮筆,究觀行己之本末,以察人品之高下,竝及於時君用捨,先儒與奪,則非但有裨於聖學,亦可爲辨別人才之要,伏願留神焉。上曰,一官闕,則擇爲人所讓多者用之,此言果何如也?宗薰曰,寔之崇讓論,大意固好,而讓多者用之云者,甚非矣。夫人不可以無讓,揖遜謙退,乃上古淳厚之風,故一家讓,一國興讓。且以大舜命官言之,禹讓於皐陶,夷讓於夔·龍,二十二官,莫不相讓,此誠美矣。然讓者,謙德之發於外者也。後世以來,德之在外者,或多矯飾之患,況以此施於人,安得無虛實之相蒙乎?若以見讓多者,爲用人之柄,則非但失却人材,虛僞成風,其弊無窮矣。上曰,若善行其法則爲好耶?宗薰曰,其言亦多好處,若能以廉恥勵世,紀綱振俗,使一世自然有禮讓之風,則誠好矣。苟或不變乎今之俗,而切切然唯讓是取,則甚不可也。上曰,楊濟之遺,咸書曰,生子癡了官事,癡者,何以了官事耶?會淵曰,此是其時俗諺也。大抵人之癡騃者,不足齒於人類,故持寵保位,反能免禍,而以忠直自任,臨事敢言者,鮮能免禍,故濟之言如此,若眞箇癡騃,則何以做官事耶?蓋出慨世之意也。且酒色殺人,甚於作直云者,因楊濟之言而反說之也。上曰,武帝聞和嶠之言,而不悅而起者,何也?會淵曰,帝則知太子近進,而今曰聖質如初,則太子之不進可知,故所以不悅也。宗薰曰,此乃不悅於和嶠之直說不諱,有違帝意也。上曰,果然矣。仍命掩卷。玉堂·閣臣先退,會淵等退出。上敎于襈曰,初三日之風,遇於彼地何處耶?襈曰,到乾者浦遇風,而其勢甚壯矣。仍下詢彼中事情。襈·義浩等迭奏訖。上曰,當宣饌於院中,與今日入侍玉堂·閣臣·史官會食,可也。命書榻敎曰,大王大妃殿進御二錢重人蔘粟米飮前方中,人蔘加一錢,自今日一貼式煎入。命退,諸臣以次退出。
上在昌德宮。停常參·經筵。
未時,日暈。夜自四更至二十六日開東,灑雨下雨,測雨器水深二分。
藥房提調韓晩裕,副提調李文會啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李溏啓曰,大司憲未差,執義李基慶,掌令權漢緯·姜彙鈺,持平洪時溥·鄭時善呈辭,監察茶時之意,敢啓。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
李溏啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
洪義浩啓曰,右承旨權襈,今日不爲仕進,卽爲牌招,何如?傳曰,許遞,前望單子入之,待下批牌招察任。
傳于洪義浩曰,禮房承旨馳詣明陵,奉審摘奸,局內諸陵,一體奉審以來。
傳于李文會曰,慰諭使留待。
傳于李文會曰,慰諭使入侍。
傳于李溏曰,軍士房承旨入侍。
洪義浩,以禮曹言啓曰,今此甲子式年文科會試試官,今方磨鍊,而擬望之人乏少,閣臣·承旨,通融備擬,何如?傳曰,允。
洪義浩,以禮曹言啓曰,今此甲子式年文科會試試官,今方磨鍊,而堂下無故可擬之人乏少,依近例,以堂上官,通融擬入之意,敢啓。傳曰,知道。
洪義浩,以禮曹言啓曰,今此式年文科會試參試官望中,前承旨尹益烈,時無職名,令該曹,口傳付軍職,何如?傳曰,允。
兵曹口傳政事,副護軍單尹益烈。
洪義浩啓曰,今此式年文科會試,試官鄭大容·李義弼·閔台爀·南公轍·徐瀅修·兪漢謨·尹東晩,參試官金箕象·尹益烈·李東稷·兪漢寧牌不進,申絢在外,推考傳旨及罷職傳旨,今方捧入,而只有任希存·李尙度·李翼晉,無以備員受點。參試官,令該曹,更爲擬入,鄭大容·李義弼·閔台爀·南公轍·徐瀅修·兪漢謨·尹東晩,竝更牌招,何如?傳曰,允。
洪義浩啓曰,今此式年文科會試,試官鄭大容·李義弼·閔台爀·南公轍·徐瀅修·兪漢謨·尹東晩,參試官金箕象·尹益烈·李東稷再牌不進推考傳旨及罷職傳旨,今方捧入,而只有任希存·李尙度·兪漢寧·李翼晉,無以備員受點。參試官,令該曹,更爲擬入,而鄭大容·李義弼·閔台爀·南公轍·徐瀅修·兪漢謨·尹東晩,所當更請牌招,而係是一日三牌,何以爲之?敢稟。傳曰,竝更牌招,參試官,只推,亦爲牌招。
洪義浩啓曰,今此式年文科會試試官鄭大容·閔台爀·南公轍,參試官李東稷,三牌不進,依定式,竝罷職傳旨捧入,而正卿望中,只有李義弼,無以備員受點。令該曹,更爲擬入,何如?傳曰,允。違牌人只推,更爲牌招。
以參試官金箕象·尹益烈·李東稷·兪漢寧牌不進罷職傳旨,傳于洪義浩曰,只推,更爲牌招。
以監試官李東埴·文躍淵·姜彙鈺·洪時溥牌不進罷職傳旨,傳于洪義浩曰,只推,更爲牌招。
以監試官李東埴·姜彙鈺·洪時溥再牌不進罷職傳旨,傳于洪義浩曰,只推,更爲牌招。
洪義浩啓曰,堂下官之無得一日三違,曾有定式矣。監試官李東埴·姜彙鈺三牌不進,罷職傳旨,不得循例捧入,何以爲之?敢稟。傳曰,推考傳旨捧入。
以南兵使沈鑏狀啓,安邊府軍餉燒燼,惶恐待罪事,傳于李溏曰,勿待罪事,回諭。
韓致應,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭·大嬪宮,依定式,發遣本曹郞廳奉審,則文昭殿碑閣·大嬪宮姑無頉處,蠶壇碑閣,雨漏二庫,追慕洞碑閣,墻垣瓦子,間間脫落,淨業院碑閣,懸板紗籠渝破,流霞亭,雨漏三庫,千慕堂,雨漏一庫,萬懷堂,雨漏一庫,分付各該司,使之卽速修改之意,敢啓。傳曰,知道。
李溏,以禁衛營言啓曰,謹依定式,臣準源,進詣南壇,奉審摘奸,則壇上與階砌·紅箭門內外,俱爲無頉,松木則毋論新舊植,漸就蒼蔚,禁樵守護等節,另加申飭之意,敢啓。傳曰,知道。
甲子三月二十五日未時,上御重熙堂。慰諭使入侍時,左副承旨李溏,右副承旨李文會,記事官韓用儀,別兼春秋洪秉喆·徐有恂,慰諭使李相璜,以次進伏訖。上曰,下去平壤,所見,果何如?相璜曰,愁慘,猶屬歇後語也。一城之中,便成灰燼,五千餘戶之中,餘者僅爲千戶,衙舍倉庫閭閻市廛,無不蕩然,所見極爲慘絶矣。上曰,何以則可奠接也?相璜曰,奠接之方,誠爲悶然。蓋其連年火災,誠是非常之變也。雖常時稍實之民,奠接沒策,至於小小殘民,尤無可爲之道。然平壤,蓋是西關大都會之地,而富商大賈,絡繹屯聚,或以是爲聊賴之一端矣。道臣有所狀請之事,臣入城後聞之,則未得蒙準數劃給矣。向聞道臣所言,區劃之物,如果準請,則竝與營邑相助之物,可以排用,而不然則實無接濟之策云矣。上曰,以今劃下之數,能當幾許耶?相璜曰,用度浩汗,臣未敢知其假令,而鄕校,不可不營建於釋菜之前矣。勅行之出來遲速,亦未預度,則客舍,尤當急急營建,而至於各城門,係是關防重地,豈可以昇平之世,而等閑視之耶?且道臣之宣化堂,糶糴之倉廨,皆是急先務,而不可緩者也。公私之財貨,盡入燒燼,至若民間財産,無一見存,目前之糊口爲急,庇身無所,則奚暇念及於日後結構之方乎?許多民口,各自分散,只以官家所頒之空石,略干立構以數條之木,僅僅經過矣。道臣以爲,方農之時,奠接之道,正爲時急,而朝家劃下之數,雖至屢萬金,分給民間,每戶所得,極甚零星,則朝家只有財竭之歎,下民不知實惠之及,故稍實之戶,勿爲擧論,欲抄無依之殘民,分給爲計云矣。上曰,更或有經濟之策耶?相璜曰,災年或營作之時,所謂願納名色,極知苟且,然今番平壤事,不可以常例論也。道臣以爲願納,雖不可自官督捧,而或有自願者,則勢當捧之云矣。上曰,如有所奏,以擧條書入,可也。相璜曰,今番平壤災民接濟之方,固當靡不用極,而黃州進士金繼勳願納米穀,爲一千五百石,江西幼學金聲海願納錢,爲一千兩矣。捐出私財,救助災民者,較諸荒年補賑,尤爲可尙,不可無激勸之道。下詢廟堂處之,何如?上曰,聞甚嘉尙。不可無援例激勸之擧。黃州進士金繼勳,通政五衛將加設擬入,江西幼學金聲海,自本道從所願,以爲收用之地。外此如有似此願納之類,道伯問其所願,其不至猥濫者,許令續續狀請施行,可也。出擧條相璜曰,當初失火之由,詳聞平壤庶尹及中軍之言,則火起於民家,而民家與火藥庫,只隔四五家矣。或慮火焰之延及,庶尹·中軍親往,軍器火藥,幾盡出置,而風勢急至,忽有煙氣於庫中,頃刻之間,烈焰漲天,滿城燒燼云矣。上曰,火藥如已盡出,則烈焰從何而生乎?相璜曰,火藥雖已盡出,而蒼黃之際,猶有滓漏之物,致有助焰之擧矣。上曰,火焰未延於火藥之前,未可以撲滅耶?相璜曰,風氣乖常,蔓及於火藥,則其勢固不可遏矣。今番慰安祭文,有萬萬驚悚者,崇靈殿祭文,檀君東明王位,皆以配以東明爲辭。臣見甚驚悚,宜卽具由狀聞,以爲釐正,而已爲開櫝設饌,無以周旋。東明王位讀祝時,配以東明四字,權宜不讀矣。祀享祭文,所重何如,而小臣擅拔一句,極涉惶悚,故從實仰達矣。上曰,當初祭文啓下時,如是爲之乎?相璜曰,伏聞其時事狀,則非文任與藝文館之所失也。文任則祭文一張書送,而香室官,又加書一張以入,以至啓下,則責在香室官矣。上曰,香室官不善爲而如是乎?溏曰,日前聞之,前例如是,故書入二張云矣。上曰,出去査入,可也。仍命相璜退出。相璜先退。上敎溏曰,日前訓將,以馬兵甲胄修改之故,今番及秋展謁時,將未及造成云。在前宗·社擧動時,亦有不着甲胄之例乎?溏曰,宗·社擧動時,本無不着之例,而今番及秋展謁,則勢將以權宜不着,故訓將以此爲奏云矣。上曰,然則他營門,亦依訓局例,不着甲胄乎?溏曰,禁御兩營及禁軍,則竝當着之矣。上曰,依此爲之。溏曰,出還宮時,例有甲胄解着取稟,今番與秋展謁時,勢將以權宜不着,而兵曹節目,不必更爲磨鍊,此意分付該營,恐好矣。上曰,依此爲之,可也。惠慶宮傅貼次,杏蠟膏製入。出榻敎仍命退,承史以次退出。
上在昌德宮。停常參·經筵。
自開東至申時,灑雨下雨,測雨器水深五分。
洪義浩啓曰,明日經筵,取稟。傳曰,停。
李溏啓曰,大司憲未差,執義李基慶試所進,掌令權漢緯·姜彙鈺,持平洪時溥·鄭時善呈辭,監察茶時之意,敢啓。傳曰,知道。
傳于洪義浩曰,召對爲之。
承旨前望單子入之,李翼晉落點。
洪義浩啓曰,宗廟夏享大祭親臨祭文,當爲製進,大提學李晩秀,待明朝牌招,何如?傳曰,允。
左副承旨林漢浩狀啓,本月十八日右承旨金宗善成貼有旨內,馳送承宣之後,翹待之情,不啻如渴,及見附奏,卿等果無意還歸,予若誠懇深至,則卿等豈或如是邁邁?愧赧愧赧,然不能不爲卿等慨惜者,朝廷,先王之朝廷也,卿等先王之所簡畀也。卿等目見予小子遭此艱難板蕩之時,忍各自潔其身,而莫予顧,使後之視今,其將以卿等,爲何如也。不多誥,亦不各諭。卿等其深思之事,爾其更爲傳諭事有旨。同月十九日酉時量,臣在楊根郡西始面醍灘里祗受,卽爲傳諭于領府事李秉模所住處,則以爲臣,猥陳附奏,扶病還次,瞻望雲天,惟嚴譴是俟,卽又承宣,俯布聖諭,諄諄若慈父之詔迷子,懇懇如聖世之禮賢佐,臣之苟存視息,坐邀此恩數,卽其萬萬難貰之罪也。至於不能不爲卿等慨惜以下七十餘言,奉讀百回,不覺聲淚之俱發,而臣之矢心自癈,無面目立於天下者,政以其孤負我先王也。臣之事先王,粵自桂坊,滾到上相,洽爲三十年于玆,沐浴恩波,瞻依日月,雖世道之屢變,顧洪造之靡替,忽於白首垂死之年,緣臣處世昧方,忍見矯誣之言,上及先王,此臣所以中夜彷徨,拊膺長號而不能已也。縱使臣忘廉喪恥,懷祿冒進,當此艱虞溢目之時,殿下將焉用如許一鄙夫哉?永謝簪笏,沒齒邱壑,猶可爲一半分追報之道。言之及此,庶幾神明照臨。不然,臣有何樂於窮鄕寂寞之濱,而以便訣爲快哉?況今賤疾,一倍添劇於數日舟次,半體不遂,作一籧篨,雖非自來情地,陳力就列,已矣無望。伏乞亟降威罰,以勵臣分焉。見方春務政殷,民食孔艱,凡於省弊之道,宜無所不用其極,近臣之相守荒僻,不但傷損事體,廚傳雖簡,民邑之弊,亦自不少。倘聖明,念及於臣之去就,不係偕來,而徒有妨於民事,則其爲輕重緩急,果何如哉?亦願亟命撤還,千萬幸甚云矣。臣旣承偕來之命,故姑爲仍留緣由,竝以馳啓云云。踏啓字。
右副承旨朴崙壽狀啓,臣於本月十九日,在廣州初北面斗峴里,伏奉諭旨,更爲傳諭于判府事徐龍輔,則以爲臣,纔因承宣之啓,冒控肝血,竊冀聽卑之天,曲垂照察,不意十行恩綸,繼辱荒村,所以誨諭之開勉之者,愈益鄭重,至以先王之所簡畀,後世之謂何如爲敎,而仍又責之以自潔其身,臣拜稽敬讀,不覺身膽俱裂,兩涕無從。噫,臣之追昔感今,赴蹈爲期之斷斷本心,不徒臣前後附奏,披瀝無餘,庶幾上天神明所共鑑臨,而況今國勢之艱難,誠如聖敎所諭,尤豈未死孤臣,忍辭城闉之時,而獨奈所畏惜者,有甚於此,而建天地亘古今之大防鐵限,不容纍臣所破壞何哉?今臣身命之汚辱,無復餘地矣。上所稱畏惜有甚者,誠不敢以滓纍之蹤,重汚朝廷也,豈有自潔之可言哉?後之視今者,苟或諒臣心而論臣地,則必有掩卷而累欷者。言之及此,只有嗚咽。至於王人之許久相守,徒傷事體,而民邑受弊,尤所當念,亟命收還,仍令攸司,勘臣辜恩慢命之罪,是臣區區之望云矣。臣旣承偕來之命,仍留緣由,竝以馳啓云云。踏啓字。
李溏,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
洪義浩,以禮曹言啓曰,卽接掌樂院所報,則今當大享,樂工各差備中,樂工李碩得五名,闕點於額數,故査實其委折,則諸樂工所供內,連山居前縣監金箕昶,私自率去於大享命下之後,其放恣無憚之罪,草記論勘爲辭矣。莫重法樂,雖本院堂郞,不敢私自行下,曾有先朝飭敎,已成節目,不啻截嚴,則今此金箕昶之挾其豪富,眼蔑國法,臨享樂工,爲渠遊衍,擅自誘去,事未前聞。此等無嚴悖慢之習,不可置而勿論。其罪狀,令該府,拿問嚴處,何如?傳曰,允。
李翼晉,以義禁府言啓曰,前縣監金箕昶拿問嚴處事,傳旨,啓下矣。金箕昶,下去忠淸道連山地云。依例發遣府書吏拿來,何如?傳曰,待待命拿囚。
左議政李時秀疏曰,伏以臣以萬不稱之才具,有決難强之情病,冒控衷曲,冀蒙財幸,瞻望宸極,如渴思飮。迺者知申,齎宣恩批,敦勉之旨,旣溫且肅,至以臣之疏懇,緩徐雍容,太近於文爲敎。此殆臣誠薄辭拙,不足以仰感至尊也。奉讀以還,大失所圖,惶恧抑塞,鑽地而不可得。噫,今日之急務要道,莫先於以實心行實事,臣雖無狀,何忍以備例之浮文,仰陳於殿下之前哉?臣聞之,人主無職,職在論相,相得其人,則萬事釐,而君逸於上矣。否則治忽安危,間不容髮,非一職一事之比也。以臣至愚極陋,百無寸能,濫被兩聖朝不世之恩,拔擢陶鎔,致位至此,而無一猷爲,無一獻替,五載中書,碌碌尸素,卽日月之所悉燭也。然而鉊刀之鈍,不可再割,而黔驢之技,猶思强策,門戶盈盛,而如不知懼,年紀衰邁,而未敢言退,鍾鳴漏盡,委蛇周行,區區寸心,亶出於塵露之報。今使臣,國有緩急,義在休戚,辦得一死,少答洪造,可也。承佐末僚,仰成元輔,奔走夙夜,殫竭簿書,可也。至於據台鉉之右,總廊廟之重,以謀體斷論之事,一埤益之於鹵材賤品,萬萬非臣之所敢承當也。顧今國勢朝象,殆哉岌岌,眞所謂百萬生靈,載之漏船,聖上之所注意,八方之所側耳,政在於副手梢工,而乃以如臣無似,猝然畀之,若可以做得一半分經濟之策,題目之下,物情大駭,孰不爲朝廷惜此擧也。臣之情病實狀,前疏已略暴,而宿愆猶訟,公議可畏,淸朝四維,不忍仰累,痼疾在身,與齒俱深,天之所廢,實難自力,若臣疾聲鳴號而不知止者,惟恐緣臣一人,而致使國事,七顚而八倒也。寧被違慢之誅,萬無冒膺之望,片片肝膈,毫無假飾。伏乞聖明,天地父母,特垂體諒,亟命收還,俾重務無曠,微諒獲全,千萬幸甚。臣無任云云。答曰,省疏具悉卿懇。再昨之批,旣有所云,而巽牘復至,不意卿老成宿德,猶有拘於細節也。卿且以情病爲言,向來事,卿無所錯,亦且無干,予雖不言,豈曰不知?此不足爲引於今日,美痾之頻發,非不憂念,而卿之職,異於庶官之奔走,差勝則簉朝而視事可矣。添損則臥閤而論道可矣。顧予望卿之心,如渴得飮,卿不舍身擔當,弘濟艱虞,則其如日非之國事何哉?玆遣正卿,宣此至懇,卿其卽日祗命。仍傳于李溏曰,此批答,遣工判傳諭于左議政,仍與偕來。
工曹判書林蓍喆書啓,臣敬奉聖批,馳往傳諭于東部於義洞二契議政府左議政李時秀所住處,則以爲臣,冒控由中之懇,顒俟體下之恩,乃者正卿之臣,儼臨蓬蓽,傳宣聖批,其所以洞燭向來之本情,軫念賤疾之實狀,德意隆摯,辭敎鄭重,不加孤負之罪,反侈曠絶之渥,無狀賤臣,何以得此?雙擎百拜,感極而涕,到此地頭,區區情悰,有不敢顧。固當竭蹶趨簉,粗伸義分,而忽自昨晩,本病之外,重得關格之疾,上吐下瀉,達宵叫痛,昏倒床簀,不省四到,目下症形,萬無束帶赴公之望。稍俟一兩日調治,如可蠢動,則謹當冒謝恩命,而重臣之來守陋處,益增臣違慢之罪,偕來之命,乞卽收還,以安賤心云矣。臣旣承偕來之命,姑爲仍留之意,敢啓。答曰,知道。卿則入來。
甲子三月二十六日申時,上御重熙堂。召對入侍時,參贊官洪義浩,侍讀官尹久東,檢討官申溆,待敎朴宗薰,假注書徐淇修,別兼春秋洪秉喆·徐有恂,以次進伏訖。上開卷,命讀之。久東讀,自九月,止吏部也。上曰,下番,讀之。溆讀,自廣聞而笑,止三十餘國。上曰,參贊官,讀之。義浩讀,自八年,止破之。上曰,閣臣,讀之。宗薰讀,自九年,止土也。上曰,注書,讀之。賤臣讀,自非我,止不能用。上曰,上番,讀之。秉喆讀,自成都王,止繁滋。上曰,下番,讀之。有恂讀,自尙書,止日食。上曰,文義,陳之。久東曰,晉時之人,浮華誕妄,專以淸談爲高致,駸駸然自底於亂亡,裵頠所謂薄綜世之務,賤功利之用者,切中其時之病。若論病國之罪,則王衍·何晏之徒,實爲其魁。然俗尙之所以致此,專由於在上者之不能導率而然。大抵武帝,專以詐力,篡奪天下,得國便不正大,故治法政謨,率多假飾,專無誠實底道理,末乃沈湎酒色,荒廢政事,馴致厲階。夫人主之一言一動,爲天下法,眞所謂標端而影直,源潔而流淸者也。本旣不端,則無怪其治不徯志,何可專責其廊廟諸人耶?此等處,必加省察焉。上曰,淸談必自晉時,而果是武帝不能導率之致耶?久東曰,雖是老·莊之流弊,而專是在上者,不能導率而然也。義浩曰,東漢黨錮之餘,士氣摧沮,名敎隨而湮晦,人不知儒者事業,故末流之弊,至於如此也。久東曰,一言以蔽之曰,正學不明,故有此邪說之肆行矣。上曰,淸談直歸之於邪說耶?久東曰,非正學則卽邪說也。上曰,下番,陳之。溆曰,上番所陳正學之說,甚好。武帝之天資,不害爲中主,而及夫平吳之後,志滿意足,聲色貨利之慾,又從而蔽之,日肆驕侈。自底危亡,若論平吳前後,則判若兩截,此無他,全無本源上工夫,故外騖之害,至於如此。旣不能正己,則顧何論導率與否乎?至於惠帝,則聽蝦蟆而問其官私者,其爲昏暗,罔有紀極,論其資稟,則此下愚之不移也。至於中人以下,則專在於進修之如何,況君心,爲萬化之源,正百官以正萬民,正萬民以正四方者乎?若究正心之要,則莫如學問上致力,操存省察,不爲外物之所誘,則此心如明鏡止水,日用事爲,無不粹然,一出於正,化行俗美,自躋於雍熙,正學何由而不明,邪說何由而得行乎?此等處,必體念焉。上曰,參贊官,陳之。義浩曰,大抵淸談之弊,東漢黨錮之禍,有以致之也。其言非不神奇,而率多輕佻誕妄,以名敎爲其弁髦,以虛無謂之廣達,驢鳴蛙吠,喧啾一世。及夫宋道隆盛,眞儒輩出,正學煥然復明,朱夫子,以樂放縱惡拘檢,垂戒於後學者,深且切矣。蓋人於名敎上,一或放倒,則其弊必至於華而無實,駸駸然自淪於老·莊圈子矣。至於我東,則仁厚立國,培養士氣,一如宋朝規橅,而近日以來,士趨不端,拘檢掃地,其在導率之方,扶植名敎,嚴持防範者,實爲息邪扶正之道矣。上曰,閣臣,陳之。宗薰曰,劉頌此說,驟看似好,而實多未盡處矣。蓋其意,以主者守文,爲膠守律令,而以大臣釋滯,人主權斷,歸之於法外創行,此非但有失於戮丁公斷郭解之事也,亦昧先王制法之本意矣。夫法者,人主尙不得以軒輕,況大臣乎?書曰,天討有罪,五刑五用哉,此萬世法律之始也。賞善罰惡,一遵天理之當然,聖人未嘗容一毫私意於其間,奉行天命而已。己何與焉。但法令者,一定不易,而罪過則有萬不同,難用柱後惠文一切之法,故參以人事,揆諸天理,或輕或重,皆歸於合理,其所以或輕或重者,乃所以守律令之本意也。漢高之戮丁公,乃所以正其不忠所事之誅也,公孫弘之殺郭解,卽所以懲夫豪猾蔑法之罪也,皆非法不當殺,而故爲峻法之也。若以人主之威,大臣之權,任一時之意,易萬世之法,則民安所措其手足乎?臣謂事有時宜,而法無時變,法有窮塞,而理無窮塞,此等似是而非處,伏願深察焉。上曰,河間王顒,何如人也?義浩曰,司馬氏之中,惟孚最賢,顒是孚之孫,而輕財下士,時人多稱之矣。久東曰,此時晉室壞亂,成都·河間,皆以懿親,所當匡救王室,而全以固寵保祿爲事,以此後起兵事看之,則輕財下士,卽其要名也。上曰,太子洗馬江統,作徙戎論,而朝廷何不用之也?宗薰曰,臣於向筵,已有所達,而江統此論,甚得禦戎之策,郭欽之言,亦與此相合,而當時不用,竟致五胡之亂。蓋由時人,無深思遠慮,專以恬嬉偸惰,爲姑息之計而然矣。上曰,果是安於姑息,優游不斷而然也。若果用其言,則可無五胡亂亡之禍耶?久東曰,兵革者關數,雖用此言,未必無五胡之亂,而不能用如此良謀,甚可惜也。宗薰曰,凡事不可歸之氣數,而或忽於人事。當時若能用此說,發遣本域,然後又必力行德政,以盡內修外攘之道,則豈有五胡猖狂之患乎?上曰,綱則書孟觀擊萬年獲之,而目則不書擊獲之事者,何也?宗薰曰,討獲之事,別無可紀之實,故不爲立目也。義浩曰,上文旣有擊之之事,此則承上文而言,故所以闕之也。上曰,李苾何如人也?久東曰,晉之失蜀,專由於苾,苾之不忠,於此可見矣。上曰,著此事於綱者,亦有書法之可言耶?久東曰,然矣。備書於綱者,乃是貶意也。宗薰曰,此時旣有遣苾慰勞之事,故據實而書之,自是史家常例,終無書法上抑揚之可言矣。久東曰,此是微事,而特書於綱,此所以示貶之意也。上曰,雖小於此者,亦多書之矣。宗薰曰,此非微事,此時流民,入處蜀地,而李特隨之,藉此而稱亂,數年之後,特之子雄,僭號稱成,遂爲十八僭國之首,此乃晉室之安危存亡之大關棙也。且以此地面縛,豈非庸才之語觀之,已有朶頤之志矣。上曰,予方欲以此發問矣。此言果見反形之兆矣。宗薰曰,下敎至當矣。特於此時,已包藏禍心矣。蓋關中荐饑,而朝廷,未嘗有一言存恤,漠然若不知,而李特,以巴氐小酋,猶能賑救窮乏,民心本無一定,纔見撫己,便自歸心,故此云由是得衆心,此是晉朝君臣羞恥處也。久東曰,此言亦好,而李苾之受賂流民,詐奏朝廷,以致李特之亂,朝廷之失人,李苾之不忠,於此可見。故所以特書之也。上曰,若果特書,則自當有示貶之措辭,而但以慰勞漢川民書之,則何以見貶意也?久東曰,綱雖如此,目之敍事又如此,則自有言外之旨矣。宗薰曰,目則非朱子筆,不可以此爲證也。義浩曰,此是大事,故所以書之,別無貶意也。上曰,下番亦陳所見,可也。溆曰,臣見亦似非貶意矣。上曰,特乃是戎狄之類耶?宗薰曰,本是賨人,號稱巴氐,蓋亦氐羌之屬也。上曰,惠帝曰,何不食肉糜,是時帝年,已近四十,何至於此耶?久東曰,天性蒙騃而然也。若能蒙養如三代時,則豈至於如此耶?溆曰,以蝦蟆官私之說看之,此下愚之性也。上曰,胡母輔之,何如人也?久東曰,無足稱道,父子相戲,長幼無序,其壞亂禮防,何可盡言耶?上曰,關內侯索靖,已知天下之亂,何由而有先見之明耶?久東曰,此時政令已亂,苟有明見,孰不知之耶?溆曰,以其銅駞之語,特著於史,而此時知亂,豈但止於索靖耶?久東曰,韋忠餘波及我之說,是亦知亂者也。上曰,魯褒錢神論,何如也?宗薰曰,此是病世之論也。久東曰,雖近於弄談,而亦是理到之言也。上命掩卷。義浩曰,關東恤典事,依下敎招致備郞,問于大臣,則以爲別恤典外小米一石,係是特恩,當初自本司行會之時,雖無別恤典外加給之知委,而今見道臣狀辭,則以已除給者,充給一包云者,不善擧行云矣。上曰,然則別恤典外一石,特爲加給之意行會,可也。義浩曰,昨日都承旨以試牌事陳疏,而知申疏,則雖値齋日,不得退却,自是院規也。今則試日已過,欲爲還持去,而仕記,以陳疏留院懸入,故自下不得推去,玆敢仰達矣。上曰,還出給,可也。上曰,監試官傳旨,何不書本職乎?義浩曰,以監試官出牌,故不書之矣。上曰,此後監試官傳旨,勿論憲府諫院,一竝以司憲府擧行,可也。仍命書傳敎曰,向諭悉敷心腹,卿等一時浼浼,豈古大臣國耳,忘私之義乎?重爲卿等歎惜之。至於偕來承旨之往留,豈但以備禮爲之,而卿等之懇如此,姑且召還,以便卿等之心事,爾其傳諭後復路事,下諭于兩大臣處,偕來承旨。命退,諸臣以次退出。
上在昌德宮。停常參·經筵。
李翼晉啓曰,大司憲未差,執義李基慶試所進去,掌令權漢緯,持平鄭時善肄儀進去,掌令姜彙鈺,持平洪時溥呈辭,監察茶時之意,敢啓。傳曰,知道。
洪義浩啓曰,自明日至來初一日,宗廟夏享大祭親祭齋戒,初二日,動駕相値,初三日,文武科親臨殿試相値,視事頉稟之意,敢啓。傳曰,知道。
洪義浩啓曰,來初一日,輪對日次,而宗廟夏享大祭親祭齋戒相値,頉稟之意,敢啓。傳曰,知道。
洪義浩啓曰,臣義浩,今日宗廟夏享大祭,肄儀進去,下直之意,敢啓。傳曰,知道。
李溏,以都摠府言啓曰,副摠管宋銓,以永寧殿夏享大祭終獻官預差,今日肄儀進參,晝仕出去之意,敢啓。傳曰,知道。
洪義浩,以弘文館言啓曰,本館上番校理臣尹久東,下番修撰臣申溆,俱以宗廟夏享大祭親祭祭官,今日議政府肄儀時,晝仕出去之意,敢啓。傳曰,知道。
傳于徐瀅修曰,召對爲之。
韓致應,以戶曹言啓曰,臣晩秀,與正郞臣金思羲,工曹參議臣李壽咸,佐郞臣李經九,依定式,進詣於義本宮奉審,則姑無頉處之意,敢啓。傳曰,知道。
洪義浩,以兵曹言啓曰,今三月二十七日丙辰寅初一刻二分立夏,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
李溏,以兵曹言啓曰,昌洲僉使李輔國,素抱風痺之症,猝發添劇,時月之內,萬無登程赴任之望,呈狀乞遞,病勢雖如此,不可循例改差,罷黜,何如?傳曰,允。
李溏,以濬川司言啓曰,濬川自永都橋,今日始役之意,敢啓。傳曰,知道。
義禁府啓目粘連,向前趙象基亦,閽禁不嚴,有此凶賊攔入之變,而身爲騎郞,慢不檢察,揆以法意,萬萬該然,以此照律,何如?判付啓,依允。又啓目粘連,向前白宗澤亦,筵席事體,何等謹嚴,而乃以虛妄之說,唐突奏對,敢售搆捏之計,究厥所爲,萬萬痛該,以此照律,何如?判付啓,依允。
行禮曹判書徐邁修疏曰,伏以臣,情切省楸,路阻徹單,幸因筵臣之提奏,至蒙從便之恩旨,事出常格,感戴洪私,式遄其歸,不敢少淹。而第臣所帶宗伯之銜,其責任之緊重,事務之繁劇,且置勿論,見今初元親享,誓戒已行,而於穆淸廟之中,前導玉趾,肅雝顯相,卽禮儀使之任,則如臣房闥之間,坐立不自謀者,可責其升降九陛,翼翼蹌蹌,比及禮成,不至顚仆失儀之患也乎?不特臣之自量,凡百萬無堪承之望,以臣年齒,以臣癃病,同朝之論,孰不慮難於此時此任哉?事重期迫,不敢緩聲,冒瀆實狀,顒俟體諒。伏乞聖慈,將臣見帶宗伯,亟許遞改,回授可堪之人,以重享儀,以安微分,不勝大願。臣無任云云。答曰,省疏具悉。卿之筋力尙强,卿其勿辭行公。
甲子三月二十七日申時,上御重熙堂。召對入侍時,參贊官徐瀅修,侍讀官尹久東,檢討官申溆,檢校直閣金邁淳,記事官韓用儀,別兼春秋洪秉喆·趙雲翊,各持綱目第二十四卷,以次進伏訖。上命開卷讀之,久東讀,自十二月廢,止太子好之。上曰,下番,讀之。溆讀,自又令西園,止飮藥而死。上曰,參贊官,讀之。瀅修讀,自十二月后,止靜以待之。上曰,閣臣,讀之。邁淳讀,自皇后殺,止逼太子殺之。上曰,注書,讀之。賤臣讀,自夏四月朔,止皇太孫。上曰,上番,讀之。秉喆讀,自秋八月,止族誅。上曰,下番,讀之。雲翊讀,自以齊王冏,止秀之黨也。上曰,文義,陳之。久東曰,洗馬江統,中舍人杜錫,自是善人也。陳事規諫,言辭懇切,而太子不能聽信,令譽漸減,此非統·錫之罪,左右近習,皆非其人,使統·錫之言,不得而入,此等處,不可不鑑戒矣。上曰,下番,陳之。溆曰,今日所講,別無文義之可陳,而孫秀爲中書令,威權震朝廷,蓋威權,非臣下之所敢有者也。故洪範曰,惟辟作福,惟辟作威,以臣下而若有作威福之權,則朝廷昏亂,國不得以爲國,臣道驕亢,人不得以爲人矣。如孫秀之凶悍,畀之以威名,假之以兵權,其所爲害,尤當如何?此等處,深加鑑戒焉。上曰,參贊官,陳之。瀅修曰,玉堂皆已敷奏,臣則別無可達者,而此有張華·束晢事,張華,卽博物之學,而束晢,又考證之學也。張華著博物志,入於漢魏叢書,束晢著白華補亡詩,入於文選。蓋白華篇,本以笙詩,朱子引儀禮經傳魯薛鼓譜之例,謂之有聲無詞,而束晢則贗作三章,又作子貢詩傳,子夏詩說,以備齊·魯之詩,要皆好奇務異,譁世取寵,而無鞭辟近裏之工夫者也。其本領如此,故華則貪戀爵位,無明哲保身之智,晢則托非其人,取失身辱名之譏,是知學問之必貴於擇術也。近來中原學術,不出此二者,而其於宋儒天人性命之說,則反不免魯莽滅裂,故昔在先朝,每憂我國之漸染此風,以闡明朱子之學,爲正學術明道法之一大機括,嘗敎於臣曰,後苑有一小屋,欲奉朱子小眞於其中,朱子所著書,雖片言零簡,廣搜博訪,左右儲置,萬機之暇,爇香披讀,如承先生之警咳,則此爲淸心淨慮之要道,而亦於出治之本,大有助焉。仍命臣,購求朱書於燕市,有若干種出來者,追惟聖敎,怳若昨日。今殿下,丕承君師之統,所以繼志述事之方,豈有出於倡明朱子之道,以正一世之趨向哉?伏願深留聖意焉。上曰,所陳甚好矣。閣臣,陳之。邁淳曰,張華果是博物之學,而天文望氣,皆其所嘗究賾者,則中台星拆等災,豈不知其所以應乎?上曰,太子之廢也,張華雖未能死節,義當救之而不救,其死也,亦宜去之而不去,何也?邁淳曰,不獨此也。廢太后時,已是可去而不去矣。瀅修曰,貪戀權勢而不去者也。上曰,金墉城,何許地耶?邁淳曰,地名也。中台之災,分明應在於大臣,則以華之智,宜無不知之理,而猶且低徊不去,終罹禍亂者,殆近於貪戀權勢,而槪論華之爲人,見識雖欠高明,亦與貪戀權勢者,差有間焉。豈或以當時朝廷昏亂,王室危弱,身居宰輔,未忍便去,庶幾有一分拯救之望而然耶?是未可知也。大抵天道幽遠,靜以待之云者,亦自成說,而所謂靜者,亦有兩般意思,外而不形驚怖之色,以鎭人心,內而克盡修省之實,以答天戒,使危徵禍萌,潛消於冥冥之中,則誠亦善矣。外有雍容暇豫之色,內無恐懼消弭之實,以上天譴怒,一切付之於冥漠不可測之域曰,吾靜以待之云爾,則此宋之小人天變不足畏之說也。語未畢,上曰,張華何官?邁淳曰,司空也。夫天災時變,何代無之,而近日之災,誠亦慘矣。雖未知其畢竟應驗之在於何處某事,而以今朝廷貌樣觀之,可謂太偏於靜一邊矣。臣未敢知上而寅畏洞屬於方寸之中,下而設施措處於訏謨之際者,果能有經緯密勿,有外人之所未及知者乎?苟或不能如是,而伈伈泄泄,無甚警動,只於外面,粉飾而止,則此非靜以鎭之,乃坐而待亡也。伏願就此一靜字,分別其彼此同異,而深加省察焉。上曰,以淮南王允,討趙王倫特書者,果是與之之書法乎?邁淳曰,然矣。討字,是討罪之討字,果是許與之意也。瀅修曰,先朝御製中綱目講義,發明書法,有先儒所未及發者矣。上曰,太子遹,初非不善之人,而爲賈后之所誤,至於如是耶?溆曰,然矣。以失火時牽裾一事觀之,其聰慧無比,然只緣惠帝之不善敎導,左右近習,亦多匪類,遊戲縱逸,使其心外馳,終至於莫可收拾矣。邁淳曰,遹自是小器而小慧,重之以賈后,敎之不以其道,馴至於此。蓋賈后之誤了太子,其意專出於蠱惑太子,奪執朝權之計也。以此觀之,非但賈后爲然,從古小人,探試人主之所嗜,必以奇巧玩好之物,眩惑於前,皆是掩蔽聰明,盜弄權勢而然也。上曰,失火時牽裾,是當歲之事耶?抑前日之事,書之於此耶?溆曰,以嘗夜失火之嘗字觀之,似是前日事矣。上曰,式乾之議,惠帝則初無一言,或不詳錄其事實而然耶?邁淳曰,惠帝認之爲遹之所書,且爲賈后之所脅制,不敢出一口氣而然,如有所言,則豈或闕漏於史冊耶?上曰,孫秀之欲立廢太子,專爲邀名,而非出於爲國之眞心也。溆曰,此時廢賈后復太子等事,莫非邀名之意,非出於爲國也。上命掩卷。溆曰,昨日召對,李苾之慰勞漢川流民事,小臣以未知其有貶意仰對矣。追考發明綱目,則以爲晉之失蜀自苾始,故謹書之云,則臣之昨日所奏,未免錯誤矣。上命退,諸臣以次退出。
上在昌德宮。停常參·經筵。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
傳于洪義浩曰,左議政留待。
傳于洪義浩曰,左議政入侍。
徐瀅修啓曰,吏曹參判金勉柱牌不進推考傳旨,今方捧入,而判書金達淳疏批未下,參議未差,開政命下之後,不得擧行,事甚未安。參判更爲牌招,何如?傳曰,允。
徐瀅修啓曰,吏曹參判金勉柱再牌不進推考傳旨,今方捧入,而開政命下之後,如是違牌,不卽擧行,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
李翼晉,以義禁府言啓曰,卽聞本府入直都事成載淳所告,則在囚拿處罪人車億萬,忽於朝者,使其守間軍士,出買粥飮,乃自同囚坐中,出而如廁,及軍士之買粥以來,怪其久不還,就廁視之,則以渠之帶,結項致死。渠之所坐,乃以賊變日守門將,因兵曹草記拿處,頃於捧供時,以爲始認性世爲禁軍李廷植而許入云。事關鞫情,不可循例捧供,故以嚴問稟處之意,草記蒙允,而連値齋日,未及嚴問,遽有此變,如非過生疑怯,似是不無隱情,以此以彼,極涉驚怪。檢驗一款,依法典,令漢城府檢屍,而在囚罪人之若是作變,雖出意外,臣等之未能預爲防閑,已不勝惶悚,而當該入直都事,不能察飭之失,亦所難免,爲先拿問處之。該軍士之緩緩買粥,不卽推尋者,後弊所關,不可置之。移送秋曹,以爲嚴處之地,何如?傳曰,允。
李翼晉啓曰,卽伏見義禁府草記,有拿處罪人車億萬自縊致斃之事矣。億萬所坐,干係鞫情,未及究覈,而忽有此無前變怪,防守疎忽,殊極驚駭。入直都事,則自該府,雖已論勘,而常時不能檢飭之金吾諸堂,不可無警。竝從重推考,何如?傳曰,獄情尙未究覈,而有此時囚之自致縊斃,其常時不飭可知,竝罷職。
傳于李文會曰,召對爲之。
傳于洪義浩曰,禮房承旨入侍。
傳于李翼晉曰,左副承旨入侍。
傳于李溏曰,軍士房承旨入侍。
以香室宗廟夏享大祭親祭受押單子,啓。親押。
李溏啓曰,摠戎使金思穆,以金吾堂上,罷職事,命下矣。將兵之任,不可一刻無兼察之人,何以爲之?敢稟。傳曰,御將兼察。
李溏啓曰,前摠戎使金思穆所佩密符還納,修正次密匣請出之意,敢啓。傳曰,知道。
李溏啓曰,兼察摠戎使李得濟,牌招聽傳敎,何如?傳曰,允。
傳于徐瀅修曰,發遣吏郞,諸執事淸齋與否,摘奸以來。
傳于徐瀅修曰,吏判疏批已下,卽爲牌招開政。
徐瀅修啓曰,吏曹判書金達淳牌不進推考傳旨今方捧入,而開政命下之後,如是違牌,不卽擧行,事甚未安。更卽牌招,何如?傳曰,允。
徐瀅修啓曰,吏曹判書金達淳再牌不進推考傳旨今方捧入,而開政命下之後,連事違召,終不承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
徐瀅修啓曰,吏曹判書金達淳三牌不進推考傳旨今方捧入,而開政命下之後,一向違召,終不擧行,揆以事體,萬萬未安。所當更請牌招,而係是一日四牌,何以爲之?敢稟。傳曰,仍以前牌催促。
有政。吏批,判書金達淳進,參判未差,參議未差,行都承旨徐瀅修進。以李勉兢爲吏曹參判,鄭東觀爲吏曹參議,李直輔爲大司憲,李相璜爲大司諫,任希存爲左尹,黃昇源爲判義禁,閔台爀爲知義禁,李勉兢·任希存爲同義禁,鄭大容爲分內局提調,李敬一爲軍器提調,南公轍爲典牲提調,洪大浩爲兵曹佐郞,南建九爲翼陵令,徐澈修爲司僕主簿,金師圭爲昭顯墓守衛官,禁衛提調單李敬一,御營提調單李敬一,訓鍊都監提調單李敬一,兼持平徐長輔減下,韓光迪爲吉州牧使,申絢爲江原監司,兼甕津府使單崔雲羽,左尹申大羽,右尹任希存。
兵批,判書李敬一病,參判尹東晩病,參議安策病,參知朴瑞源入直進,右承旨李溏進,同知單黃雲瑞,僉知三單李甲會·李東師·朴致儉,副護軍權襈·曺錫中·李允德竝單付。
傳于李溏曰,明日次對爲之。
以廣州留守金載瓚狀啓,判府事徐龍輔祿俸不爲領受事,傳于韓致應曰,更爲輸送事,回諭。
左副承旨林漢浩狀啓,本月二十六日行左承旨洪義浩成貼有旨內,向諭悉敷心腹,卿等一時浼浼,豈古大臣國耳忘私之義乎?重爲卿等歎惜之。至於偕來承旨之往留,豈但以備禮爲之?而卿等之懇如此,姑且召還,以便卿等之心事,爾其傳諭後,復路事有旨。同月二十七日亥時量,臣在楊根郡西始面醍灘里祗受,卽爲傳諭于領府事李秉模所住處是白遣,臣則旣承復路之命,故仍爲復路,緣由竝以馳啓云云。踏啓字。
右副承旨朴崙壽狀啓,臣於本月二十七日,在廣州初北面斗峴里,伏奉有旨,傳諭于判府事徐龍輔,則以爲臣,窮蹙之極,荐控附奏,跡則慢蹇,罪添瀆擾,怵惕戰慄,鈇鉞是俟。不意恩諭繼下,責之以古大臣國耳忘私之義,申之以歎惜之敎,臣於是,一倍震懍,益不知措躬之所也。噫,臣之身名,汚辱無餘,已不可以恒人自居,則尤何敢擬議於古之大臣,而若論其辜負德意,違傲恩命之罪,雖加之以循私負國之律,臣亦無辭可解。惟願遄伏嚴誅,以爲人臣不忠者之戒,而至於偕來承宣之召還,奚但私心之萬萬欣幸,如新受賜?從此農節窮民,庶可以息肩,而國體亦不至大損,伏地惶感,不任隕越云矣。臣則旣承復路之命,故仍爲還發,緣由竝以馳啓云云。踏啓字。
韓致應,以戶曹言啓曰,時御所內各司,依定式,發遣本曹正郞臣金思羲,與兵曹參知臣朴瑞源,佐郞臣鄭宗顯,東所衛將臣朴宗㯙,西所衛將臣崔鎭一,南所衛將臣金大宅,北所衛將臣禹亨圭,眼同看審,則西所北所,姑無頉處,東所南所有頉處,別單書入,而修改則擇日擧行,何如?傳曰,允。
韓致應,以戶曹言啓曰,臣晩秀,與佐郞臣李喜大,進詣慶熙宮差備內及內各司,依節目眼同看審後,有頉處別單書入,而修改則擇日擧行,何如?傳曰,允。
李翼晉,以義禁府言啓曰,卽見平安監司金文淳狀啓,則枚擧中和府使柳漢源,祥原郡守李熙章,三登縣令李述模,江西兼任咸從府使李貞坤,江東縣監黃基天,甑山縣令金魯正所報,各其邑餉穀留庫條之在平壤者,盡爲燒燼事,仍以爲火出不意,此與境內倉庫,煞有間焉,則宜有容恕之道,而餉穀法意,本自嚴重,亦不可全然勿論,其罪狀,令攸司稟處事,啓下矣。柳漢源·李貞坤,以兼營將守令,時在任所云。依例發遣府羅將,差兼官後拿來,李熙章·李述模·黃基天·金魯正,俱在任所云㯙依例發遣府羅將拿來,何如?傳曰,平壤倅猶勿論,況諸倅乎?竝置之。
李翼晉,以義禁言啓曰,卽接楊根郡守李永瑗牒呈,則大逆不道罪人載榮庶母夫月,庶妹保兼,査出捉囚郡獄云。夫月,慶尙道熊川縣,保兼,全羅道樂安郡,竝緣坐爲婢,而依例令刑曹押送配所,何如?傳曰,允。
李翼晉,以刑曹言啓曰,因義禁府啓辭,大逆不道罪人載榮庶母夫月慶尙道熊川縣,庶妹保兼全羅道樂安郡竝緣坐爲婢,令刑曹押送配所事,命下矣。罪人夫月·保兼等,方囚京畿楊根獄,分付畿營,使之卽爲押送于各其配所之意,敢啓。傳曰,知道。
禁府啓目粘連,江原道放未放修啓冊子中,本府所管定配罪人未放秩歙谷縣金翰東乙良,依啓聞施行事,分付該道道臣,何如?判付啓,依允。又啓目粘連,忠淸道放未放修啓冊子中,本府所管定配罪人未放秩乙良,依啓聞施行爲白遣,稟秩中扶餘縣柳詢段,當初所坐,都是鄙瑣,淸州牧韓用夏段,一任奸民之犯禁,殊甚駭痛。再經大霈,竝皆閱歲,容有參恕之道,而係于恩典,上裁爲白乎旀,他餘罪人等,令刑曹稟處,何如?判付啓,依回啓施行爲良如敎。又啓目粘連,黃海道放未放修啓冊子中,本府所管定配罪人未放秩乙良,竝只依啓聞施行爲白遣,稟秩長連縣田佐顯段,當初所坐,極爲駭痛,論以法意,遽難疏放是白乎矣。亦旣經年,再當大霈,似有參恕之道,而係于恩典,上裁爲白乎旀,他餘罪人等,令刑曹稟處,何如?判付啓,依回啓施行爲良如敎。又啓目粘連,全羅道放未放修啓冊子中,本府所管定配罪人仍秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。又啓目粘連,平安道放未放修啓冊子中,本府所管定配罪人仍秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。又啓目粘連,慶尙道放未放修啓冊子中,本府所管定配罪人未放秩乙良,竝只依啓聞施行是白遣,稟秩機張姜世靖段,所關不輕,到配屬耳,置之仍秩爲白乎旀,他餘罪人等,令刑曹稟處,何如?判付啓,依允爲旀,機張姜世靖段,當初發配,爲伸多士之請,原其心,豈或甘爲背馳大義之理乎?罰已行矣。特爲放送。南海李汝節段,錯疑無辜,忘施惡刑,雖極可痛,四年極邊,屢經大霈,亦爲參酌放送爲良如敎。又啓目粘連,咸鏡道放未放修啓冊子中,本府所管定配罪人未放秩乙良,竝只依啓聞施行爲白乎旀,他餘罪人等,令刑曹稟處,何如?判付啓,依允。
禁府照目粘連,幕嶺前萬戶金泰福·金成大等矣本府議啓內,餉還法意,何等嚴重,而以其未捧,謂以已捧,無難掩置,恣意反作者,俱極可駭。以此照律罪,各告身盡行追奪,徒三年定配,又五年禁錮,竝只私罪,奉敎依允爲旀,金泰福段,功減一等爲良如敎。
吏曹判書金達淳疏曰,伏以臣冒控情懇,顒俟體諒之恩,及承批旨,不惟不賜報可,其所慰藉而開釋之者,乃反諄複鄭重,臣於是,且惶且感,情窮勢蹙,益不知所以自措也。噫,臣之事我殿下,五年于玆矣。任使雖多,日月未久,臣之本末,殿下,亦何以悉加洞燭哉?臣本家世儒素,見聞不廣於當世,學術空疎,識量莫窺於古人,重以氣質固滯,全昧俯仰,冥行埴,動速顚躓,憒憒劣劣,直一無用之人耳。只緣近日位著適乏,臣雖不肖,猶有先蔭之可記,而名在朝籍,未遽斥絶,轉輾推遷,遂至于此。臣旣不以才德進,朝廷,亦旣不以名實用,則特不過承乏苟充,聊且備位而已。迺殿下,不少裁量,只見其資歷之近可,謂或堪任,而遽降非常之命。夫冢宰大任也,特簡大榮也。臣僚之叨此眷畀,在他人,尙爲之感頌,況乎親當,更復如何?然而臣自聞命以來,對飯而忘餐,當夜而忘寢,悶蹙窮阨,不翅若縛者之求解,顧其情,良亦慼矣。臣以蔑劣無狀之質,躐躋隆顯,常居人先,招災召殃,定有不忒之理,果然昨冬之事出,而臣之得罪,又在於鬼猜之外,雖以天地造化之功,拯濟靡有餘蘊,惟此風波震蕩之蹤,畏約殆無窮時,雖令臣,杜門息影,善於斂避,桑楡之收,尙難爲功,況今以西移東,兜攬轉甚,而格外恩寵,又添一層震耀,則是猶重駕已僨之乘,冒涉不測之險,而鞭策之督,又從而隨其後也。其顚蹶之必至,豈待智者而後決也?然臣身之不敢自有者久矣。赴湯蹈火,爲國一死,臣亦不讓於人,則一身狼狽,何暇自恤?惟是國勢之艱虞,言之於邑,鬱攸荐酷,東西之災警異常,妖孽層生,中外之疑懼滋深,朝象泮渙,而老成遐遯,世道潰裂,而言議乖張,種種危證,難以疏擧,目下一半分救藥之道,在於聚會寅協,奮興事功,汲汲如不及,而至若辨別淑慝,義理不至於堙晦,甄品能否,庶官不至於瘝曠,世絶躁競之風,朝有明揚之實,抑亦任銓衡者之責也。此時此任,政宜至難至愼,用副一世之望,而今乃畀之於如臣無似,使臣出而膺命,雖無爲益於國,苟免貽害於世,則是亦幸耳。以臣感激銘鏤之忱,固當竭蹶之不暇,何敢故爲辭遜之語,有若圖占便宜者然哉?誠以事會至艱,而自知甚熟,薄識綿力,終非適用之器,多仇少合,何論鎭物之量,涇渭一混,而民志愈散,取舍一蹉,而俗習愈敗,則其勢必將收拾不得,而國事之僨誤,更無餘地。當此之時,臣雖萬被誅殛,將何以贖其罪乎?此臣所以歷夜踰日,罔知所出,寧伏方命之誅,不敢爲冒昧承當之計者也。何況中批之命,事例特殊,自在先朝,絶無而僅有,逮至聖朝,尤未嘗輕施,而在於政官,臣實爲首,臣心之惶蹙不安,姑無論已,古聖人愼惜名器之道,定不如是。臣其可諉之有例而晏然自居,重貽累於則哲之明乎?玆不得不更暴衷情,瀝血而陳之。倘殿下,圖回否運,思躋至治,穆然遠覽於勞逸求任之分,則必不待臣言之畢,而有所矜諒矣。伏願天地父母,特垂恕察,將臣新授職名,另行鐫免,仍詔有司,勘臣瀆擾之律,以肅朝綱,千萬至祝。臣無任云云。答曰,省疏具悉。旣往之橫來,忽復提說於今日,何太過也?雖云特畀,豈非公議之所在?如卿者不合是職,何人方可爲乎?勿辭卽爲入來開政。
工曹參判許晊疏曰,伏以臣見差景慕宮享官,在臣自效之道,苟有陳力之望,何敢言私,而第臣自歲初,猝得痰喘痞塞之症,于今三朔,或加或減。且臣犬馬之齒,今已七十一,而數日以來,夜不能寐,飮不能下,泄痢兼發,若將垂盡,以此病勢,萬無淸齋駿奔之望,玆不得不略控短章,疾聲呼籲。伏乞聖明,俯賜鑑諒,亟命該曹,趁卽變通,以重祀典,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭許令該曹付標。
江原監司申獻朝疏曰,伏以臣日前,略擧不職之失,必遞之義,不避煩瀆,再陳辭疏矣。及承批旨,不惟不賜恩遞,特爲之責勵而開導,十行辭敎,字字鄭重,臣奉讀以還,且惶且感,以首頓地,誠不知措躬之所也。顧臣至庸極陋,荷此不世之恩遇,唯知殫竭駑鈍,奔走職事,爲可以報答萬一,而至於人言之方來,臣身之顚沛,有不暇恤矣。第伏念春初輸材之役,幸因農隙而爲之,濟以王靈之攸曁,民情之胥勸,竟得以自山而陸,自陸而水,迨此東作之前,而功告訖矣。其後柱樑之材,爲役有倍於春初,而又當民事之方殷,若强而行之,則眞箇有以傷民力而奪民時,兼以近日回祿之災,殆遍於嶺東,計其陸續報來者,不下於數千戶,民生之凋殘,於是極矣。若使居承流而責方面者,果能仰贊德化,以致消弭之效,則豈有今日之災?而若臣者不能焉。下以使七邑之生靈,嗷嗷於灰燼之場,上以貽九重之聖念,遑遑於宵旰之憂,旣勤慰諭之差遣,且命布糴之蕩減,臣之惶蹙悚恧,已無所逃其罪矣。臣方與慰諭御史臣洪奭周,祗誦恩言,講求實惠,共謀所以奠接之方,而至於輸材一事,尤非此時民力之所可强令者。臣之再疏,亦所陳達者,而晝料夜度,殆忘寢食,宿痾隨以添劇,公務幾至廢閣,百爾裁量,實無好策。迺者得見弘文館校理臣金邁淳疏本,則盛陳東民之爲弊,至請停役,而聖度嘉尙,特許允從,仰惟憂民之念,固已默運淵衷,而特因儒臣一言,沛然若江河之決耳。虛己之量,察眉之德,孰不攢仰而敬歎也哉?至於儒臣疏中,以臣初疏句語,有所譏評,臣始不察,今乃大覺,理到之言,敢不受以爲過?然原臣本情,豈欲故爲是侈大之辭哉?只緣期會之際,齊民咸赴,農作之前,巨役粗完,自以謂據其實而書之耳。人之爲言,儘是得體,臣何敢費辭自明耶?然旬宣之任,惟在於察民疾苦,而怨咨騷撓等說,屢登於章疏之間,則無論事之虛實,臣之難安則甚矣。前雖迫於嚴命,不得已蹲冒,而今何顔,更叨藩臬之寄,以重速當世之嗤點也哉?玆敢冒陳文字,仰瀆崇嚴。伏乞聖慈,俯賜照諒,特命譴遞,以謝人言,以安微分焉。臣無任云云。答曰,省疏具悉。
甲子三月二十八日卯時,上御重熙堂。左議政入侍時,行左承旨洪義浩,記事官洪在敏,別兼春秋洪秉喆·趙雲翊,左議政李時秀,以次進伏訖。時秀曰,雨後日氣涼寒,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,國事間因大臣之不備,罔知爲計,今見卿出仕,甚欣幸矣。時秀曰,臣於先朝,猥蒙曠絶之恩,致位至此,冒叨匪據,而揣分量力,初不近似,黽勉出膺,亦已四五年于玆矣。今何敢復事逡巡,屢違恩命,致煩酬應於此時,而小臣之無望堪承,伏想聖明,亦已洞燭無餘矣。雖曰左相之異於首相,而旣無首相,則左相與上相等耳。以此世道朝象,以此民憂國計,臣有何力量才猷之可能擔當者乎?臣雖無狀,受恩罔極,一身狼狽,不暇自恤之義,可質彼蒼,而臣之所大懼者,由臣無似之冒據重任,畢竟僨誤乃已,則雖使臣,萬被誅戮,何益於事乎?再疏蘄免,良非免己,而辭散恩綸,旣嚴且摯,不勝萬萬惶恐。目下病勢,實無自力供職之望,而急於筵席之力懇,有此冒出,區區私分,直欲趲地而不可得矣。殿下試思之,見職之責任顧何如,而不少愼簡,强所不能,則向後民國之受其害,爲如何哉?臣雖肅命,而亟須改卜賢德,是臣區區之望也。上曰,所奏一何過也?見今廟務積滯,賓對久曠,卿須退而講究,可也。時秀曰,然則又有更達之辭矣。目今遜野諸大臣,皆是爲國家盡瘁之老成人也。身雖居外,心切爲國,則畢竟一出,安得以辭之乎?自上更篤恩禮,得備首席,則臣當不計顚仆,隨事參聽,以爲萬一之補矣。上曰,首席固當備位,而其前則卿可摠察廟務也。時秀曰,廟謨之時急事務,臣不敢爲一直辭免之計,可以經稟者稟之,可與僚相與諸宰議處者,亦當與之商確擧行,而目今事勢,雖一日,須備鼎席,然後人心世道,可有底定之道,非臣一身之幸,而卽國事之大幸也。上曰,首相勿論某時,從近當出而其間廟謨,勿辭而爲之,可也。見今國事不成說,燒戶恤典,雖曰已爲區劃,而畢竟奠接之方,自廟堂各別爲之。時秀曰,親享當頭,賓對亦當頉稟,臣之區區所思,今旣登筵,敢此仰達矣。箕城以殷師舊都,爲西門雄藩,國家之倚重,非他道之比。今番回祿之災,實是振古所罕,幾千戶民生蕩析顚連之狀,誠萬萬慘惻。前後筵席絲綸之間,以懷保奠安之方,屢勤詢訪,聖敎諄複,如傷之德意,臣不勝欽仰,而近因西來之人,益聞所不聞,若無朝家別般軫恤之擧,則恐無以大慰民情,依舊奠接。崇靈·崇仁兩殿,事體莫重,固宜先卽修改,如前安奉。至於公廨營建,庫儲代充,勢當次第經紀,而視民事,猶屬第二件。被燒民人等目下糊口結屋之需,來頭營生辦業之資,果皆有所措處,無一民失所仳離之患否。日前廟堂區劃,誠有酌量,而遙度異於目度,果能無不足之慮否,不可緩者民事也。隨事隨處,殫誠顧恤,克盡救焚拯溺之義,俾無塡壑散四之歎,如有可以仰請者,毋憚屢瀆,更卽馳聞,以副我聖上宵旰西顧之念事,申飭關西道臣,何如?上曰,依爲之。出擧條時秀曰,嶺東六邑被燒戶數,比關西雖似差少,沿海近千里,一望灰燼,驚心慘目,不下於關西。大嶺之表,濱海而居,齊民産業,本自貧薄,時當窮春,災又孔酷,其顚連遑急之狀,不言可想。還上身布之蠲減,每戶包米之特給,實是曠絶之惠澤,而臣嘗待罪東藩,稔知蔘價添補錢,爲東民痼弊,嶺東之民,尤以此爲切骨之瘼。今若責徵於被災之戶,則決不免難支之患。六邑被燒民戶,今年條當納蔘價添補錢勿論,結斂債息,一竝停捧,漁船鹽盆之被燒者,亦卽懸頉蠲稅事,分付該道,以示朝家爲災民靡不用極之意,何如?上曰,依爲之。出擧條時秀曰,被燒民戶,各給一包米,是何等莫大之惠,而日前關東道臣狀啓中,竝計已給之別恤典,準一石頒給云云。別恤典與特給,事體自別,則其所擧行,誠極駭然。且以向來營建木物事言之,民弊民怨之說,至播京洛,可知其不善措處。災民接濟,專在道臣,而又如是顚錯。江原監司申獻朝罷職,其代令該曹,各別擇差,催促卽爲下送,何如?上曰,依爲之。出擧條命書傳敎曰,政官牌招開政。時秀曰,臣之仰瀆,實爲惶悚,而四五日來,猝得怪疾,吐瀉之中,又兼下血之症,今日則雖不得不扶曳入來,而目下見症,不但難强,亦涉醜穢,不容昵近於肅穆之班。臣之獻官之任,亟許改付標,而臣則數日調攝,當趨參陪祭,卽臣之願也。上曰,病患如此,使之改付標,而右相爲亞獻官,光恩副尉爲終獻,可也。又敎曰,卿則早退善攝。命大臣先退。義浩曰,在前親享經宿時,每以望廟樓爲齋所,而伏聞齋殿新修,有土濕之慮云,故敢此仰達矣。上曰,望廟樓無狹窄之患乎?義浩曰,望廟樓,卽是廟官直廬,而房舍軒楹,不至狹窄,先朝親祼時,每以此爲齋所矣。上曰,今番亦依前爲之事,分付,可也。義浩曰,今番親享時儀註,有改磨鍊之節矣。樽所酌酒,當一齊擧行,而進幣典幣官,無以擧行,當使各室執尊預酌,故敢此仰達矣。上曰,依此爲之。仍命退,承史以次退出。
甲子三月二十八日申時,上御重熙堂。召對入侍時,行左承旨洪義浩,左副承旨李翼晉,參贊官李文會,檢校直閣沈象奎,侍讀官尹久東,檢討官申溆,記事官韓用儀,別兼春秋洪秉喆·趙雲翊,各持綱目第二十四卷,以次進伏訖。義浩曰,齋宿玉堂,旣入於別省記,則當趁申時入來,而俄者召對入侍命下之後,已入省記之兩玉堂,不卽來待,事甚未安。竝推考,何如?上曰,依爲之。出擧條上曰,左副承旨出去,四月初五日齋日與否,知入,可也。翼晉承命出。上命開卷,讀之。久東讀,自前益州刺史,止威著西土。上曰,下番,讀之。溆讀,自趙王倫,止當共誅之。翼晉還入奏曰,四月初五日,非齋日云矣。上曰,左副承旨出去,政官牌去來,使之催促,軍士房承旨入侍。翼晉承命出。上曰,參贊官,讀之。文會讀,自何親疎,止兵之未戢也。上曰,閣臣,讀之。象奎讀,自歆說冏,止遂留不去。軍士房承旨李溏進伏。上曰,注書,讀之。賤臣讀,自冬十月,止二萬人。上曰,上番,讀之。秉喆讀,自復遣閻式,止顒從之。上曰,下番,讀之。雲翊讀,自顒表陳,止淸允。上曰,文義,陳之。久東曰,晉武帝,史稱才智明達,好謀容諫,亦可謂一時之英主。然開國之初,不能嚴立規模,而壞敗禮法,崇尙浮華,以是之故,天下之統一未久,纔及惠帝,昏亂如此,以至於四夷竝起,中國陸沈,此莫非武帝壞敗典禮之致也。若使長籌宏圖,定規模於立國之初,則豈至於如是之甚耶?至若太子遹之死,可謂天下至冤之事,而當時無一人以死力爭者,趙王倫之篡奪也,未聞有以正之者,世豈無一人仗義之士而然也?平時不能以禮法任使,節義培養,以致臨禍亂而無死義之節,此其古今治亂,政事得失,皆由於規模之立與不立也。伏願留神於此等處。上曰,下番,陳之。溆曰,上番培養節義之說,誠好矣。當此之時,無一人爲國死節者,誠由其武帝之不能導率於平日而然也。若於立國之初,苟能正風俗,尙名節,砥礪廉恥,培養士氣,則豈無異日之爲國效節者乎?如今太學,賢士之所關也。他日名卿碩輔,皆從此出焉。上之培養,若盡其道,則其爲國家之需用,當如何?挽近以來,世級漸降,士氣卑下,可謂日甚一日,而莫可收拾,不知禮法之爲何事,徒知放縱之爲可樂,士趨如是,將何責之以名節乎?是故有國之興亡,亶在於得人,人物之盛衰,職由於培養,培養之道,亦莫先於禮義廉恥。伏願深加體念焉。上曰,參贊官,陳之。文會曰,上·下番已爲陳奏,臣無可達之辭矣。上曰,閣臣,陳之。象奎曰,別無可陳之文義,而此時趙王倫·長沙王乂之徒,相繼而叛,可謂板蕩之秋也。爲人臣者,旣立於其朝,苟有一分憂愛之心,宜乎進盡忠言,以爲禆補之道,而抗疏敢諫,盡言不諱者,獨嵇紹一人而已。是故,終能立節於蕩陰之役,人之爲國殉節,誠有所自矣。紹之此疏,不過數語,似若寥寥無足觀,而他人所不言者,紹能言之,宜其有蕩陰之節也。以是觀之,平時之遇事敢言者,未必皆言言合理,而惟其有忠愛之誠,無諂諛之態,故能於危亂之時,以身而殉國者也。紹之此疏,雖甚簡短,伏願深究其平生立節之本焉。上曰,注書與上·下番,如有所見,竝陳之,可也。賤臣曰,別無可達之文義矣。秉喆曰,別無可奏,且小臣職掌旣異,不敢擅陳矣。上曰,雖然,如有所見,則陳之,可也。秉喆曰,閣臣所奏之說,儘好矣。嵇紹之疏,當世初見之言,而有直截之風焉。蓋臨難而無伏節死義者,以其平日不能犯顔敢諫而然也。故人臣事君之道,當以犯顔敢諫爲先,然人臣雖欲犯顔敢諫,而人君若未能優納獎用,則亦無以盡其節,此等處,留神體察焉。上曰,下番,陳之。雲翊曰,別無可陳之文義矣。上命掩卷。久東·溆先退。義浩曰,臣於今日講筵,適因閣臣·儒臣敷陳之言端,有可以仰奏者矣。故忠烈公河緯地,卽莊陵六臣中一人,而精忠卓節,撐亘宇宙,固無事乎更陳矣。第伏聞臨殉之日,作手書,托其後事於姪子源,而以其淪謫嶺外之故,雖世奉香火,至八九代不替,而不敢顯稱以子孫。粵在肅廟朝,故禮判閔鎭厚,筵白其事,特命以河源爲其後,以示繼絶之義,而英宗庚寅,延諡于其家,先朝丁酉,又命旌閭于其家,配食于莊陵,列聖朝崇獎之典,至矣盡矣。其子孫,特以義起之禮,權奉祠版於別廟,而尙未蒙不祧之恩命云,恐爲昭代之欠典。年前忠文公成三問祠版,出於白岳山下,自朝家,命奉于魯恩書院,依忠正公朴彭年例,亦侈不祧之恩,則今此忠烈公之祠版,宜無異同。下詢于大臣·禮堂,施以一體不祧之典,恐合於褒忠節樹風聲之道,故敢此仰達矣。上曰,依爲之。出擧條象奎曰,承旨所奏河忠烈事,臣亦與聞矣。昔在先朝,命修莊陵誌,而知有此立後之事矣。以其子孫之未及搜訪,未蒙不祧之恩,實是未遑之典矣。今聞承宣所奏,誠好矣。上曰,再明日出宮門路,以弘化門爲之。內門路,協陽門爲之。還宮門路,以敦化門爲之,明日早爲書出,可也。仍命召對承旨先退,文會退出。上曰,親押以何時爲之,而處所以何處爲之乎?義浩曰,出宮門路,以弘化門爲之,則明政殿月臺親押後,似當仍爲出宮,前例如是矣。上曰,再明日親押處所,以明政殿月臺爲之。出榻敎義浩曰,門路先爲分付,然後可以治道矣。上命溏,書傳敎曰,再明日出宮內門路,以協陽門爲之。出還宮門路,以弘化門爲之。仍命退,承史以次退出。
上在昌德宮。停常參·經筵。
巳時,日暈。
藥房提調韓晩裕,副提調李文會啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等,不必入侍宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李翼晉啓曰,行大司憲李直輔在外,執義李基慶,掌令權漢緯·姜彙鈺,持平洪時溥·鄭時善陳疏留院,監察茶時之意,敢啓。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
傳于洪義浩曰,禮房承旨馳詣宗廟·景慕宮,奉審摘奸,仍詣受香所,奉審摘奸以來。
傳于李溏曰,大臣·備局堂上引見。
李溏,以都摠府言啓曰,副摠管朴宗來,以永寧殿夏享攝行祭終獻官,祭物看品事,晝仕出去之意,敢啓。傳曰,知道。
李溏,以都摠府言啓曰,今此宗廟夏享大祭親行時,侍衛當爲備員,而都摠管沈能建·林蓍喆,副摠管朴宗來差祭,兪漢謨,以戶曹參判導駕進,一員未差,將不得備員,合有變通之道。令政院,稟旨變通,仍令該曹,卽爲口傳差出,待下批,牌招察任,以爲備員侍衛之地,何如?傳曰,竝許遞與未差之代,令該曹,口傳差出。
兵曹口傳政事,以李集斗·洪義謨爲都摠管,宋鍈·吳泰賢·吳載重爲副摠管。
洪義浩,以禮曹言啓曰,今此宗廟夏享大祭親行時,本曹堂上一員,當爲導駕,而臣邁修禮儀使進,參判未差,參議臣尹光顔在外,導駕無進參之人,令政院,稟旨變通,何如?傳曰,許遞,令該曹,口傳差出。
吏曹口傳政事,以吳載紹爲禮曹參判,林漢浩爲參議。
李溏,以兵曹言啓曰,今此宗廟夏享大祭親行時,本曹郞廳侍衛及守宮各差備,不可不備員,而佐郞洪大浩在外,他無推移之道,今姑改差,其代令該曹,以在京無故人,口傳差出,以爲備員之地,何如?傳曰,允。
吏曹口傳政事,以沈厚鎭爲兵曹佐郞。
李翼晉,以義禁府言啓曰,明日擧動時,大駕各差備都事,當爲備員,而都事成載淳,方在拿處中,改差,竝與都事南建九遷轉之代,令該曹,口傳差出,以爲分排之地,何如?傳曰,允。
吏曹口傳政事,以鄭煥祖·金思稙爲禁府都事。
傳于徐瀅修曰,召對爲之。
傳于李文會曰,留院上疏入之。
徐瀅修啓曰,明日大駕詣太廟,入齋室後,大王大妃殿·王大妃殿·惠慶宮·嘉順宮問安,何承旨進去乎?敢稟。傳曰,左副承旨進去。
李溏啓曰,明日動駕時,建陽門·銅龍門·西營·東營·集春營入直軍除出,標信請出之意,敢啓。傳曰,知道。
傳于徐瀅修曰,發遣吏郞,諸執事淸齋與否,摘奸以來。
洪義浩,以奎章閣言啓曰,守宮檢校直提學鄭大容,待開門牌招,何如?傳曰,允。
李溏,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
洪義浩,以弘文館言啓曰,法講,以詩傳繼講事,命下矣。法講所用冊子,當爲十六件,而本館所在,只是六件矣。不足件數,以內閣所在件,推移取用,何如?傳曰,允。
李溏,以兵曹言啓曰,今三月各廳堂下武臣朔試射,臣曹連因有故,不得爲之之意,敢啓。傳曰,知道。
李翼晉,以義禁府言啓曰,因慶尙道放未放修啓冊子,本府回啓判付內,依允。機張姜世靖,當初發配,爲伸多士之請,原其心,而豈或甘爲背馳大義之理乎?罰已行矣。特爲放送。南海李汝節,錯疑無辜,妄施惡刑,雖極可痛。四年極邊,屢經大霈,亦爲參酌放送事,命下矣。機張縣屛裔罪人姜世靖,南海縣充軍罪人李汝節,竝卽放送事,分付該道道臣之意,敢啓。傳曰,知道。
李翼晉,以義禁府言啓曰,因黃海道放未放修啓冊子,本府回啓內,長連田佐顯,當初所坐,極爲駭痛。論以法意,遽難疏放,而再當大霈,似有參恕之道事,判付內,依回啓施行事,命下矣。長連縣徒配罪人田佐顯,卽爲放送事,分付該道道臣之意,敢啓。傳曰,知道。
李翼晉,以義禁府言啓曰,因忠淸道放未放修啓冊子,本府回啓內,扶餘柳詢,當初所坐,都是鄙瑣,淸州韓用夏,一任奸民之犯禁,雖甚駭痛,再經大霈,合有參恕之道事,判付內,依回啓施行事,命下矣。扶餘縣徒配罪人柳詢,淸州牧徒配罪人韓用夏,竝卽放送事,分付該道道臣之意,敢啓。傳曰,知道。
李翼晉,以義禁府言啓曰,時囚罪人金泰福·金成大,告身盡行追奪,徒三年定配,又五年禁錮照律公事判付內,依允。金泰福功減一等事,命下矣。金泰福功減一等,告身盡行追奪,江原道伊川府乾川驛,徒二年半定配,又五年禁錮,金成大,告身盡行追奪,黃海道新溪縣所坪驛,徒三年定配,又五年禁錮,而以議啓內辭意具罪目,依例發遣府羅將,押送于各其配所,何如?傳曰,允。
李溏,以御營廳言啓曰,來四月初一日宗廟擧動時,東營·集春營入直軍,以訓局餘軍替代事,自兵曹節目,啓下矣。東營·集春營入直將官軍兵,依定式待標信,與訓局餘軍,替代出用,而還宮後,還爲入直之意,敢啓。傳曰,知道。
大護軍蔡弘履疏曰,伏以臣見差永寧殿夏享大祭獻官矣。親享有命,盛禮將擧,其在義分,敢不竭蹶?而第臣痰癖之症,今當換節之時,如期闖發,便成癃痼,肢體拘攣,蠢動無路,腰脅牽痛,坐臥須人。顧今受香隔日,而病勢漸劇,萬無自力之望,不得已冒死呼籲。伏乞聖慈,俯垂體諒,亟命有司,及時變通,俾得享事無愆,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭,許令該曹付標。
執義李基慶,司諫李東埴,掌令權漢緯·姜彙鈺,持平洪時溥·鄭時善,獻納朴宗正,正言文躍淵·尹孝寬等,聯名疏曰,伏以臣等,伏見喉院啓辭,始知金吾罪人車億萬自縊之狀,事未前有,有不勝萬萬驚憤之至。噫,今番獄事,實是往牒所無之一大變也。無賴賤隷,作變於深嚴之地,中夜倉卒,上下震驚,至於宮城之設扈,而情跡則至凶而且憯,贓物則極妖而且眩。庭鞫府訊,殆近一朔,尙未能覈其端緖,窮其根窩,往古來今,寧有如許獄體哉?倡變者,卽是載榮·性世,則究覈情節,專在此兩賊,而載榮則或慮瘐獄之患,徑加肆市之典,性世則一辭抵賴,迄未得情,神人之憤,曷有其極?當初性世之匿跡潛入,旣由敦化門,而其時門將,卽車億萬也。禁門出入之管察照檢,皆是門將之職分內事,則縱入妖賊,生出凶變,卽是渠罔赦之斷案,而處分僅止於拿囚,盤問不及於訊推,此已失刑之大者,而獄中自縊之變,忽出於鞫事未竟之前,端倪莫測,聽聞愈惑。苟使渠別無隱情,則何至於自戕其身,以滅其口哉?罪囚主管,專責金吾,而不善防守,致此縊斃,事之疎虞,莫此爲甚。億萬支屬之逮捕鉤覈,必不待臣等之請,而至於金吾諸堂,不可以已經譴罷,仍置勿論。臣等謂施以刊削之典,斷不可已也。臣等無任云云。省疏具悉。業已處分,不允。
甲子三月二十九日辰時,上御重熙堂。大臣·備局堂上引見入侍時,右承旨李溏,記事官韓用儀,事變假注書李在嵩,別兼春秋趙雲翊·徐有恂,左議政李時秀,右議政金觀柱,兼戶曹判書李晩秀,吏曹判書金達淳,行護軍李得濟,開城留守徐美修,校理尹久東,以次進伏訖。時秀曰,昨今日氣和暖,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。仍敎曰,次對爲之。時秀曰,今日百千萬事,莫先於聖學之緝熙,當初進講之規,亶出於簡其禮數,專其程課,無至有寒曝之憂,而間因臣等之有故,未免作輟之時多。且進講,終不如法講之尊重,進講則不過經筵·閣臣·玉堂數三人而已。法講則玉堂有上下番,經筵外,又有特進官宗臣武臣,討論尤廣,體貌尤備,可見祖宗朝設法之美意。方當聖學日新,晝漏漸長之時,終始典學之方,尤宜靡不用極。詩經小雅,纔已畢講,臣等之意,則始自大雅,以法講擧行,朝講外領事不得入參,召對外閣臣亦未登筵,而臣等多年侍講之餘,若因法講而未參,則非但下情之悵缺,亦非博極群言之意,雖晝夕講,領事則待下敎入參,閣臣依前輪回入參,似合便宜。原任兩大臣在京時,與臣等相議已久,而講筵事體,至爲嚴重,今始仰達矣。上曰,依爲之。出擧條時秀曰,卽見平安監司金文淳狀啓,則枚擧成川府使朴宗輔牒呈,以爲成川府還摠鮮少之弊,慈城穀耗條添分之由,實爲難支之端。當初城餉分屬七邑,分數糶糴,而肅川等五邑耗穀之移送營倉者,自有用餘。倉是成川所屬,故其所斂散,亦有年增歲加之患。自今前後餉耗用餘之數,盡爲捧留於該府平倉,如例分還,來後餉耗所餘,隨時移捧於城屬穀少邑平倉事,著爲節目,永久遵行事,請令廟堂,稟旨分付爲辭矣。五邑用餘耗之獨添於成川一邑,宜有成民之稱冤,該邑倉儲,且有不足之患,如有變通,誠爲兩便。依狀請施行事,分付,何如?上曰,依爲之。出擧條時秀曰,此江華留守韓用鐸狀啓也。以爲去夏新捧牟一千一百三十一石零,當爲今年之留庫條,而見今牟耕不遠,民間赤立,傾庫分給事,請令廟堂,稟旨分付矣。此是今正月馳啓者,而間因廟堂有故,未及覆啓,牟耕之節,已過矣。其後又以不得遲待覆啓,先爲盡分馳啓,旣已盡分,則更無可以覆啓者,民情事勢,固不得不如是,而事體則終涉未安,該留守推考,何如?上曰,依爲之。出擧條時秀曰,卽見咸鏡監司李翊模報本司辭緣,則枚擧會寧府使安橚牒呈,以爲本府支差之穀,自來不敷,目今支繼,實無其路。該邑所在元會付中折米,限二千石劃付差庫,還分取耗,以補支差,而會付如不足,則以各衙門穀,次次移錄云矣。支差係是不得已之需,而該邑穀摠,如是不敷,不可無從便區劃之道。依所報施行事,分付,何如?上曰,依爲之。出擧條時秀曰,向見關西道臣狀啓,今番火災恤典擧行時,挾戶則係是定式之外,不得擅便題給云。挾戶比元戶,尤爲可矜,且有昨年已例,恤典依昨年例,一體磨鍊題給事,分付,何如?上曰,依爲之。出擧條時秀曰,冬至使行押物官一員,至薛禮站,病重不能前進,交與請曆齎咨官李永逵一同回國事,盛京禮部回咨及冬至使回便齎來咨文中,有賜物事,使臣參宴事,黑山島漂民出送事,以來頭使行,別申謝悃之意,撰出咨文,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?上曰,依爲之。出擧條時秀曰,酒禁一事,本係法典,向來自朝家申禁,不但修明舊典,禁止暴亂而已,蓋出於裕民食之意。發令之初,臣亦以爲必可行,只緣緩急操縱,多失其宜,潛釀之類,比前倍多,徒使閭巷小民,騷擾蕩殘,怨咨日甚。苟求其故,專由於收贖一事。法司下隷,各洞任掌,惟以賞錢爲利,疲殘下戶,不問虛實,少或疑似,輒皆捕告,至於班戶,則雖狼藉犯釀,率多寬縱。如是之故,小民之稱冤,輒以班戶,爲藉口之資。自昨冬以後,京兆贖錢所收,多至累千,取窮民傾家之産,作法司浪費之需,而禁令則依舊不行,朝家本意,豈容如是?臣於撤簾之日,獲登前席,恭承慈殿以禁之之不得其方,致有民弊,縷縷諄複,德意懇摯,臣誠欽仰萬萬。自今以後,凡以酒被捉者,更勿收贖,大釀與街路酗酒者,一依法典照律,其或有甁罌潛賣者,分輕重勘治,而班戶之犯禁者,隨現斷不饒貸,法司下隷之憑藉受賂者,亦以法嚴繩,則庶爲矯弊之一道。以此分付司禁衙門,何如?上曰,右相之意,何如?觀柱曰,當初徵贖之令,蓋欲使民,憚於納贖而不敢犯禁也。以今所見言之,則徵贖愈重,而犯禁愈甚,究厥所由,都是令不行之致也。令若不立,則雖除徵贖,而恐未見其禁止之效矣。今此僚相所奏,非不知此,而猶欲除贖,蓋以民怨之朋興爲慮,而姑爲此目前救急之政也。臣意則先依此施行,以觀前頭而處之,似好矣。上曰,依爲之。出擧條上曰,大臣如無奏事,就座,可也。時秀·觀柱就座。晩秀曰,歲首動駕時,駐蹕鍾街,特詢貢市人弊瘼,其時適無貢市堂上,臣猥承稟處之命矣。取見其所懷,則鉢里廛·內匙廛·眞絲廛·鞋廛·綿子廛·衣廛·草物廛·雉鷄廛·樺皮廛·煙草廛以上十廛,市民皆通共發買禁斷事也。通共之法,行之已久,不可遽議銷刻。其人貢人兩西貢物,移屬惠廳,純錢給價事也。兩西貢物之戶曹給價,卽不易之恒式,則以貢價數爻之異例,欲爲移屬惠廳,極涉猥濫。司宰監貢人戊戌減貢條復舊事也。貢價之旣減還復,非所可論。小筆契人連黃毛三分一磨鍊,改以一條事也。筆甲竹增價,已是大惠,則續續煩訴,不可聽施。猪廛市民平市納稅蠲減,掌樂院·左右捕廳猪油除減事也。下米廛市民雜穀稅錢,依上米廛例減數定式事也。各處需用,自有式例,不可隨時增減,右項諸條,竝置之。雜鐵廛民及冶匠中防鐵及爐前買賣事也。此事爭訟,非止一再,令平市署,從公決處,俾無更煩天聽之弊。懸房市民各宮各司貿用肉塊,依舊例用稱子事也。市廛用稱,自是古法,依願許施。柳笥契人行擔換用及科場濫捧事也。申飭捧用各處,俾勿貽弊,似合便宜。詢瘼稟處,例自廟堂草記,而間因大臣有故,今始仰達。俄已議于大臣,以臣所奏,出擧條施行,何如?上曰,依爲之。出擧條時秀進前奏曰,臣昨旣登筵,仰暴情悃,今又提奏,萬萬惶悚,而廟務之積滯姑勿論,以今世道朝象,無一可恃,庶幾聖鑑之所洞燭矣。當此艱虞之際,如臣魯莽庸拙者,重以賤疾成痼,神精昏耗,遇事而前忘後失,至於冒據台鼎之上座,擔當民國之大計,誠非才力之所敢逮也。若使臣,從首相之後,承佐協贊,殫竭駑鈍,庶或爲一分報效之道,而苟不能量才揣分,徒事竭蹶,使國事緣臣而僨誤,則臣雖萬被誅戮,亦難贖其罪矣。臣之此言,非敢爲較計於一身之利害而然也。伏願亟卜賢德,以備首席,是臣區區之祝也。上曰,首相從當更卜,而其間積滯之廟務,卿須總察,可也。時秀曰,廟務臣當依下敎擧行,而非但廟務之委積,目今鞫事,尙未究竟,而變怪層出,人心驚惑,更卜老成之賢相,俾置廊廟之首席,彌綸世道,鎭壓民情,實是目今之急先務也。旣伏承更卜首相之下敎,不必遷延遲待,而今日亦可,明日亦可,卽速更卜,千萬伏望。上曰,從當更卜矣。時秀等先退。上敎晩秀曰,史局事今至何境?晩秀曰,近者諸堂,逐日進去,以今觀之,則今年內,似當訖役矣。上曰,着實擧行,期於今年內訖役,可也。仍命退,諸臣以次退出。
甲子三月二十九日未時,上御重熙堂。召對入侍時,參贊官徐瀅修,檢校直閣朴宗慶,侍讀官金會淵,檢討官任厚常,記事官韓用儀,別兼春秋趙雲翊·徐有恂,各持綱目第二十四卷,以次進伏訖。上命開卷讀之。會淵讀,自二年春二月,止悉以任之。上曰,下番,讀之。厚常讀,自夏五月,止攻之不克。上曰,參贊官,讀之。瀅修讀,自李雄攻陷,止尙據臨淮。上曰,閣臣,讀之。宗慶讀,自初侃少孤貧,止百姓愛悅。上曰,注書讀之。賤臣讀,自河間王顒,止治郫城。上曰,上番,讀之。雲翊讀,自冬十月,止遂殺之。上曰,下番,讀之。有恂讀,自穎又收雲,止玖又殺之。上曰,文義,陳之。會淵曰,劉弘以朝廷之用其壻夏侯陟,以爲治一國者,宜以一國爲心,弘之此言,所包甚廣,其意儘好。治一國而以一國爲心,治天下而以天下爲心,然後是所謂大公至正之道,而德無不博,政無不治矣。夫人主之責,普天之下,莫非己任,率土之濱,莫非吾臣,推以至於鰥寡孤獨無告之民而如保赤子,各得其所而後,方可爲盡分。故帝堯之治天下也,以則天之聖,巍蕩之德,猶恐一夫之不獲其所,一民飢則由己飢之,一民寒則由己寒之者,無他焉。以天下,爲吾分內事也。自古聖帝明王之用心,蓋如是,非徒劉弘之言而已。伏願於此等處,體察焉。上曰,下番,陳之。厚常曰,此是天下昏亂,專尙戰伐之時,別無文義之可陳者,而此云新野王,爲政嚴急,而劉弘,寬刑省賦,以此觀之,嚴急則失人,寬刑則得民,此必然之勢也。當此之時,四海離心,民無所措其手足,則正宜寬以莅之,優游不迫。上番亦以劉弘所謂一國爲心者,有所敷奏,而且以敍功銓德,隨才授任等語觀之,眞可謂知治體者也。寬刑省賦四箇字,實爲治之要道,伏願體念焉。上曰,參贊官,陳之。瀅修曰,臣亦別無文義之可陳者,而劉弘,以蕞爾荆州之一刺史,官得其人,用得其方,則其治效之立見,有此公私給足,百姓愛悅之盛,一州猶然,何況天下之大,兆民之衆乎?故天下之治亂安危,實不外於用舍得失之間,此大學所以用人理財,爲平天下之道,而理財之本,又歸之用人者也。然知之非難,行之實難。故古人云人君,知賢而不能用,知邪而不能去,則不如不知之反愈,此等處政好推類。伏願留神焉。上曰,閣臣,陳之。宗慶曰,上下番·參贊官,皆已陳達,別無可奏之文義,而劉弘所謂以一國爲心者,儘好矣。蓋人君,以至公無私之心爲天下,而天下亦莫不以君心爲心,是故周武王,三千其臣,而惟一心者此也。劉弘之敍功銓德,隨才授任,是皆至公無私之心,正宜人主之所當鑑法者,而弘之壻夏侯陟,雖未知何如人,然苟其才不堪任使,則弘之言誠是也。不計其人之賢否,但以女壻之故,遠嫌而爲此言,則此亦非公心矣。瀅修曰,宋之宰相,方其黜陟州縣也,不治者,一筆句抹,不復留難,則或曰,豈不念一家哭耶?答曰,一家哭,何如一路哭?宰相用心,儘當如此,故內擧不避親,外擧不避讐,卽宰相以人事君之要符,若知一路一家之大小休戚,雖欲不公,得乎?上曰,畢竟平亂,是陶侃之功耶?會淵曰,其後五胡出,而八王之難,自底平定,則陶侃別無平亂之功矣。李特之敗,蓋由於驕怠之心,特是匹夫也,而猶以驕怠而失之,況於人主乎?大抵晉武帝,固不足道,而武帝平吳之後,悉去兵器,極意聲色,此皆驕怠之失也。至如惠帝之昏憒,賈后之凶悍,誠亦千古之所罕有,而重以群盜竝起,八王相爭,終莫可收拾,究其所由,都是過於安逸,失之驕怠而然也。孟子曰,無敵國外患,國恒亡,蓋人之情,狃於安逸,則必生驕怠,雖天下昇平之時,外而有風塵之警,內而有災沴之警,然後懲毖惕厲,馴致治安之域矣。晉武時,山濤所謂釋吳以爲外憂者,亦此意也。上命掩卷。宗慶曰,文獻閣書冊當曝曬,而久不爲之,迨此日氣晴和,臣等輪回進去,以爲曝曬之地爲好。今亦依舊例爲之乎?上曰,依此爲之。宗慶等先退。瀅修曰,永寧殿祝文,已於親押下敎之前代押矣。明日親傳香時,代押香·祝,依近例,一體以親傳磨鍊乎?上曰,當親傳矣。瀅修曰,今番親祭儀註,有所釐正者矣。永寧殿攝行及日後朔望祭時,竝當依此釐正之儀註,以爲永久遵行之式乎?上曰,依此爲之。仍命退,承史以次退出。
上在宗廟。停常參·經筵。
卯時辰時,有霧氣。
大駕詣宗廟入齋室後,內閣·政院·玉堂·藥房口傳問安。答曰,知道。
大王大妃殿·王大妃殿·惠慶宮·嘉順宮,遣承旨朝夕問安。答曰,知道。
李溏啓曰,來初五日朝參日次矣,敢稟。傳曰,停。
李溏啓曰,司僕寺內乘,來言捲簾,取稟。傳曰,捲三面。
李溏啓曰,今日動駕時,挾輦軍·槍劍軍·入直禁軍除出,標信請出之意,敢啓。傳曰,知道。
徐瀅修啓曰,知義禁閔台爀,吏曹參判李勉兢,除拜後,過三日,不爲出肅,依定式,推考警責,仍卽牌招察任,何如?傳曰,允。
徐瀅修啓曰,三品官之無得過三日循例請牌,曾有定式,而吏曹參議鄭東觀,除拜後過三日,不爲出肅,事體所在,誠甚未安。從重推考,仍卽牌招察任,何如?傳曰,允。
李翼晉啓曰,臣以大王大妃殿·王大妃殿·惠慶宮·嘉順宮問安,進去下直之意,敢啓。傳曰,知道。
洪義浩啓曰,禮貌官來言,百官稟旨就次。傳曰,知道。
徐瀅修啓曰,大王大妃殿·王大妃殿·惠慶宮·嘉順宮夕問安,何承旨進去乎?敢稟。傳曰,同副承旨進去。
韓致應啓曰,臣以大王大妃殿·王大妃殿·惠慶宮·嘉順宮夕問安,進去下直之意,敢啓。傳曰,知道。
以吏曹參議鄭東觀牌不進罷職傳旨,傳于徐瀅修曰,只推。
洪義浩,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
李溏啓曰,百官入參時,宗廟大門及作門開門次,標信請出之意,敢啓。傳曰,知道。
甲子四月初一日辰時,宗廟夏享大祭,親押兼行,擧動入侍時,行都承旨徐瀅修,行左承旨洪義浩,右承旨李溏,左副承旨李翼晉,右副承旨李文會,同副承旨韓致應,記事官洪在敏·韓用儀,記注官白慶楷,別兼春秋洪秉喆,檢校直閣徐榮輔·沈象奎·金邁淳,待敎朴宗薰以次侍立。時至,左通禮跪啓外辦。上具遠遊冠·絳紗袍,出協陽門,由建陽門·集禮門,至明政殿內降輿所降輿,仍御月臺褥位。香室官捧香祝,以授義浩,義浩敬奉跪進。上以次親押訖。義浩奉香祝以授香室官,香室官跪受以出。上降座。左通禮跪啓請乘輿。瀅修曰,今日親傳香時,七祀獻官,徑離班次,不卽待令,事極未安。推考,何如?上曰,依爲之。出擧條瀅修曰,親押後出宮時,唱笏節次,多有顚錯,事極駭然。當該通禮院官員,所當重勘,而本院請推之外,無他可施之罰,何以爲之乎?上曰,從重推考,可也。出擧條上乘輿出弘化門。左通禮啓請降輿乘輦。上乘輦進發,駕至宗廟大門外,降輦乘輿,由東門以入,至降輿所降輿。左右通禮前導入齋殿,少頃,通禮跪啓外辦。上具冕服以出。瀅修跪進圭,上執圭,詣神門外西向立。引儀唱行禮。上行四拜禮訖。入自正門,由東階,陞詣廟內,第一室奉審,次詣各室奉審,竝如上儀訖。左右通禮前導省器位。執事者以次擧羃告潔。上仍詣永寧殿,行望殿禮,如上儀,詣殿內,奉審省器,亦如上儀訖。還出東門。左議政李時秀,右議政金觀柱進前奏曰,早朝勞動,聖體,若何?上曰,一樣矣。時秀曰,水刺之節,何如?上曰,一樣矣。時秀曰,早有霧氣,晩又向暄,此距省牲之所稍遠,以步輦進詣,似好矣。上曰,不必然矣。仍步過詣省牲位,南向立。禮曹判書跪啓請省牲。掌牲令帥其屬牽牲,北向跪擧手曰腯,諸大祝各巡牲一帀,西向擧手曰充。瀅修曰,今日行禮時,堂上堂下侍衛,多有追到,以致儀衛之不整,事甚未安。竝捧現告推考,何如?上曰,依爲之。出擧條義浩曰,享官儀章,不宜異同,而永寧殿大祝李允謙,獨以黑團領參班,事甚未安。推考,何如?上曰,依爲之。出擧條上省牲訖。禮曹判書前導,至齋殿門外,啓請釋圭。上釋圭,入齋殿。諸臣以次權退。
上在昌德宮。停常參·經筵。
夜自一更至初三日開東,灑雨下雨,測雨器水深九分。
宗廟夏享大祭親祭後,內閣·政院·玉堂·藥房口傳問安。答曰,知道。朝廷二品以上單子問安。答曰,知道。還內後,內閣·政院·玉堂·藥房口傳問安。答曰,知道。
李溏啓曰,司僕內乘,來言捲簾,取稟。傳曰,捲三面。
李溏啓曰,禁衛營將官來言,今日本營軍兵日次私習云矣,敢啓。傳曰,後日次爲之。
李溏啓曰,御營廳將官來言,今日本廳軍兵日次私習云矣,敢啓。傳曰,後日次爲之。
傳于李溏曰,捕將中實病人,許遞。
李溏啓曰,右邊捕盜大將李仁秀,許遞事,命下矣。在前如此之時,有他邊大將兼察之例,今番則何以爲之?敢稟。傳曰,他邊大將兼察。
李溏啓曰,兼察右邊捕盜大將李得濟,牌招聽傳敎,何如?傳曰,允。
李溏,以都摠府言啓曰,今此親臨文武科殿試時,侍衛寶劍,當爲備員,而都摠管洪義謨,副摠管宋鍈·吳泰賢未肅拜,都摠管李集斗有身病,一員未差,將不得備員,合有變通之道,令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,竝許遞。與未差之代,令該曹,口傳差出。
兵曹口傳政事,以林蓍喆·安昌君燝·李彦植爲都摠管,李健秀·白師誾爲副摠管。
以對讀官朴宗慶·沈象奎·林漢浩·鄭東觀·權襈·元在明·李泳夏牌不進罷職傳旨,傳于洪義浩曰,只推。
以參考官朴命燮·南履翼牌不進罷職傳旨,傳于韓致應曰,只推。
傳于韓致應曰,東伯疏批已下,赴任不可緩,明日辭朝。
傳于李溏曰,全羅監司之代,政官牌招,開政差出。
洪義浩啓曰,吏曹判書金達淳,參判李勉兢,參議鄭東觀牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,竝更牌招,何如?傳曰,允。
有政。吏批,判書金達淳進,參判李勉兢牌不進,參議鄭東觀牌不進,行左承旨洪義浩進。以金魯觀爲長陵令,閔養世爲監察,鄭大容爲全羅監司。
兵批,判書李敬一進,參判尹東晩病,參議安策入直,參知朴瑞源病,右承旨李溏進。以盧允中爲知事,朴思英爲五衛將,徐潤載爲忠翊將,趙宣鎭爲景福將,吳道殷爲慶熙將,張東源爲內禁將,金繼勳爲五衛將,加設南建中·李永義爲守門將,金正漢爲昌洲僉使,趙文彦爲慶尙右兵使。
以吏曹參議鄭東觀牌不進罷職傳旨,傳于徐瀅修曰,只推。
洪義浩,以奎章閣守宮檢校直提學意啓曰,夜間閣內諸處,無事之意,敢啓。傳曰,知道。
洪義浩,以奎章閣言啓曰,大駕今已還宮,守宮檢校直提學鄭大容,依定式減下,何如?傳曰,允。
徐瀅修,以吏曹言啓曰,禮賓寺主簿申益文呈狀內,矣身重得毒感,添以脚病,委頓床席,萬無起動供職之望云。其身病旣如是沈篤,則有難强令察任,改差,何如?傳曰,允。
洪義浩,以禮曹言啓曰,卽接四館所所報,則幼學金裕憲,癸亥增廣文科會試入格,而伊時適患涉疑之疾,未赴殿試,今番殿試,依例許赴事,今纔報來矣。依所報幼學金裕憲,許赴於今此式年文科殿試,何如?傳曰,允。
李溏,以兵曹言啓曰,直赴殿試奉承傳親騎衛車聖輪等二十三人,許赴於明日殿試之意,敢啓。傳曰,知道。
李溏,以兵曹言啓曰,去春等能麽兒考講時,都摠府都事尹商大,武臣兼宣傳官李鎭遠等一次不通,訓鍊院僉正南燦,司圃署別提韓世彧,武臣兼宣傳官姜熙文·李永植·韓在懋·桂一恒,部將玄商祿·趙廷㻐,守門將崔泰魯·李視遠等二次不通,竝依定式,從重推考,何如?傳曰,允。
李溏,以訓鍊都監言啓曰,今四月初三日春塘臺親臨式年文武科殿試時,因兵曹節目,出番軍一百名除出,把摠洪栒,哨官李濟元率領,挾輦侍衛金虎門軍四十五名,哨官趙得和,弘化門軍四十五名,哨官黃俊彦,廣智營軍四十五名,哨官白思祖率領,設布帳外排立,雜人一切嚴禁,事畢後出番軍解送,入直軍各還直所,而竝待標信擧行之意,敢啓。傳曰,知道。
李溏,以御營廳言啓曰,今四月初三日春塘臺親臨式年文武科殿試時,依兵曹節目,東營入直軍三十八名,集春營入直軍四十名,新營入直軍六十四名內,各留營直五名,餘皆除出,入直千摠申光輅,把摠南耆喆,哨官方禹敎·李源行率領,設布帳外排立,事畢後各還本處入直,而東營·集春營入直軍,待標信擧行之意,敢啓。傳曰,知道。
左議政李時秀箚曰,伏以太室親祼,聖孝益光,侵曉回鑾,玉體冞康,忭祝之忱,小大惟均。仍伏念臣拚棄廉愧,扶曳病軀,晏然冒膺於中書之席,賓筵享班,次第趨參,雖自以爲感激恩數,怵畏義分,區區素守,有不敢顧,四方有識之士,必當指臣身而笑罵,爲國事而憂歎。思之及此,不覺背汗而面騂。昨又伏見兩司聯疏,其論獄情鞫體,誠切至之言也。噫,深夜淸禁,妖賊闖入,挾匕之說,囊書之變,至凶且憯,中外震驚,此豈一二賊豎所可獨辦哉?其必有凶窩亂根,糾結和應,煽動人心,釀出禍萌,欲售其叵測不軌之圖,是宜卽地窮覈,到底掃蕩,使王章快擧,國勢底安,而按問不嚴,囚供屢幻,開鞫數旬,茫無端緖,畢竟肯綮之載榮用法,不足伸憤,證左之億萬縊斃,轉益疑眩,獄體疎虞,輿情駭惋。臣旣猥參鞫坐,安得辭其罪乎?公議之出,震恧靡措,退自陪班,短箚自列。伏乞聖明,亟命重勘臣罪,目今可覈之道,猶有二囚,一日遷就,憂憤益甚,亦命卽爲設鞫,更加嚴訊,期於得其根窩焉。取進止。答曰,省箚具悉卿懇。卿雖參見鞫事,凶囚之頑忍不輸情,其如何哉?引咎過矣。卿其安心視事。推鞫當下敎矣。仍傳于李溏曰,此批答,遣史官傳諭于左議政。
右議政金觀柱箚曰,伏以淸廟肅穆,禮成親祼,聖孝克伸,鑾蹕穩旋,臣民忭祝,曷有其極?仍念臣向以愚昧沒覺之品,猥當妖賊叵測之獄,連參鞫坐,已經數旬,端緖愈眩,根窩莫究,臣方自訟罪負,日夕惶隕。昨又伏見兩司聯疏,其論獄情鞫體,至嚴且切,臣於是尤不勝慙惶靡措之至。噫,淸禁之地,奸孽作變,從古何限,而未有如今日之疑亂而驚震者也。綢繆誘引,半夜闖入,挾匕之告旣眩,囊書之贓繼發,情跡凶憯,爲謀巧惡。似此排布,決非一二賊豎所可獨辦,而設鞫殆近一朔,根柢尙未覈得。況且載榮之爲肯綮,而先已用法,究問無階,億萬之爲證左,而未施盤問,繼又縊斃,獄體之疎虞,已無可言,而輿情之憤惋,爲當如何?顧臣無似,始終參鞫,則論其失職之罪,與金吾諸堂,有何差殊哉?臺疏之出,惶懍轉深,玆敢略入文字,冒昧自列。伏乞聖上,亟命重勘臣罪,在圄二囚,亦命卽爲設鞫,更加嚴訊,期於快覈根因,以正典刑焉。取進止。答曰,省箚具悉卿懇。獄事之尙無端緖,雖甚駭歎,此豈卿之咎也?囚情之凶狡,重可痛耳,引咎過矣。推鞫繼當下敎,卿其安心視事。仍傳于李溏曰,此批答,遣史官傳諭于右議政。
全羅監司韓用龜疏曰,伏以天休滋至,聖孝彌光,闡慈徽於晉號,臨寶扆於勤政,縟儀載擧,率普均歡。臣與豐沛父老,北望雲天,遙切慶抃之忱。仍伏念臣本以愚魯賤品,冒膺藩宣重任,隨事顚錯,觸處昏憒,屢上訟愆之章,罔非俟勘之日,而幸蒙天地幈幪之恩,郵罰不加,厚廩徒竊,居然再閱寒暑,而瓜已報熟,每自循省,感愧交切。噫,臣之向來遭罹,其所驚懍,不但爲一己之私而已。蜚語閃忽,朝著波盪,世道之險巇,國勢之岌嶪,莫今日若,中夜永歎,自不覺繞壁而彷徨。所遭之與臣同者,莫不陳章自引,各伸其義,而且見囚供之頒出邸報者,臣之所被詆辱,不啻狼藉,揆以自靖之義,豈獨慢若不聞,一味囚舌,而惟彼怪鬼情狀,已蒙淵鑑之所照燭。且臣所帶之職,便同已遞,朝暮且去,則張皇辭巽,反涉不誠,遂未免泯嘿淟涊,拖至于今,臣實自恧,人謂斯何?伏況臣於目下,有萬萬惶蹙者,道臣之春秋行部,固是不易之定例,而周諮民隱,宣布聖化,乃其職耳。豈敢違越不行,自速罪戾?而臣之報瓜須代,三朔于玆,雖無難强之情病,納節要在不遠,發巡已非其時,而此際賤患癖積之症,又兼風土之祟,痰壅而食飮阻却,氣喘而神識昏眩,方其劇也,奄奄有頃刻垂盡底意,見今春序已暮,而病狀益痼,竟未能自力於原隰之間,瘝曠之罪,萬殞難贖,玆敢不避猥越,露章自列。伏乞聖明,亟命有司,議臣當被之律,以爲人臣不職者之戒焉。臣無任云云。答曰,省疏具悉。所引之端,已悉諭於前後,以此處義,諸臣之批,卿亦應見之,又何提煩?本職許遞,已令差代矣。
禮曹參判吳載紹疏曰,伏以親祼太廟,聖孝克伸,經宿回鑾,玉體彌康,臣民慶忭,曷有其極?仍伏念臣質本疎愚,近益衰朽,不足備數於淸朝任使之列,而謬蒙甄拔之恩,濫叨師儒之任,臣仰感俯怵,冒昧膺命,而蚊負難勝,駑力易疲,早晩僨敗,固所自料。畢竟猥當査事,自速大戾,聖度如天,罰止譴削,臣縮伏訟愆,以罪爲榮。不自意恩敍遽降,繼而有春官除旨,臣誠惶隕感激,罔知所以措躬也。噫,向來悖儒之罪,可勝道哉?以其平日樂禍之心,敢售傾陷朝紳之計,陰險奰慝,如鬼如蜮,此實往牒之所未有,聖世之大變怪也。臣始焉聾瞽,終又昏謬,行査之際,節節顚錯,竟致莫重草記,有先後之異,苟論其罪,嶺海猶輕。臣豈可以已經薄勘,爲晏然就列之計,而親享隔宵,分義是懼,雖不敢不章皇祗肅,私心恧縮,歷日彌深,玆敢略暴衷懇,仰瀆崇聽。伏乞天地父母,俯垂鑑諒,亟削臣識,以靖微分,不勝幸甚。臣無任云云。答曰,省疏具悉。卿其勿辭行公。
江原監司申絢疏曰,伏以太廟親祼,聖慕克伸,徹夜將事,回鑾萬安,臣民慶忭,曷有其極?仍伏念臣迷騃魯鈍,百不如人,凡於世間事務,全不通曉,疎迂紕繆,無一善狀,而遭逢聖明,包含之德,恕其愚妄,開其善路,俾得涵泳於造化生成之中。是以十載之間,所叨官職,莫非踰分溢涯者,而至於今年,臣之父列于亞卿,臣亦罔功獲賞,得從下大夫之後,父子恩榮,光耀一時,闔門感祝,繼以盈滿之懼,曾未浹月,又伏奉除旨,以臣爲江原道觀察使,是豈臣夢想所及哉?聞命惝怳,不知所以措躬之所。竊伏念方伯之責,承流宣化,求瘼濟艱,使郡邑澄淸,黎元鎭安,非尋常賤品所敢承當者,而矧今關東之民,疲於運材,重以回祿爲災,延燒列邑,火道所經,蕩掃無餘,誠足寒心。夫山邑瘠土之民,因樹依岸,鳥棲獸橧,生理貧薄,本自矜愍,而一時被災,至於數千戶之多,比之西道稍饒之鄕,尤極殘酷。此時奠接安集之方,顧不在於道臣之得其人耶?苟非宿望全才,合於是任者,不足以鎭撫一方,懷保字恤,分九重宵旰之憂,慰峽民懸渴之望,而今玆擇差之擧,反歸於如臣無似者,將何以稱塞聖旨,能擧其職,使德意下究,窮民賴安乎?自知甚明,決然負荷之不克,若猶冒昧,將至顚隮而靡悔,一身之狼狽,固不暇恤,其於僨誤民國何哉?伏乞聖明,俯垂鑑諒,遞臣所帶職名,回授可合之人,以便公私,不勝萬幸。臣無任云云。答曰,省疏具悉。自悶嶺東回祿之報,東顧之憂,夙宵墥墥,卿其勿辭,往欽哉,須殫懷保之策。
應敎尹行直,校理尹久東,副校理金會淵·李晦祥,修撰任厚常·申溆,副修撰李好敏等箚曰,伏以臣等卽伏見兩司疏批下者,以業已處分不允爲敎,臣等誠不勝憂憤抑鬱之至。噫,今番逆獄,卽往牒所無之大變怪也。根窩未覈,輿憤愈切,到今盤覈之道,惟在於干連諸囚,而拿處罪人車億萬之忽地縊斃,究問無地,疑亂轉甚,古今天下,寧有如許獄情哉?兩司之論勘禁堂,實爲得體,而且以禁府草記論之,不待檢驗,斷以自縊云者,誠是不審之大者。臣等謂宜亟允臺章,以嚴獄體焉。億萬之徑爲致斃,必有委折,而且眉稜上刀痕,深至四分云。或刺或縊,一任其所爲,防守之不嚴,卽此可知。億萬之支屬及守獄羅將吏卒,嚴加刑訊,究得情節,斷不可已,而載榮·性世兩賊親屬干連之拘囚捕廳者,竝爲嚴訊,期於得情焉。取進止。答曰,省箚具悉。禁堂事,已諭於臺批,不允。下端事竝依施。
宗廟夏享大祭親行敎是時,亞獻官右議政金觀柱,終獻官光恩副尉金箕性,進幣瓚爵官吏曹判書金達淳,奠幣瓚爵官吏曹參議鄭東觀,薦俎官戶曹判書李晩秀,禮儀使禮曹判書徐邁修,典祀官奉常判官安光宇,廟司令趙咸永,宮闈令六尙膳金性完·方得賢·金始采·李得完·吳福謙·吳信甲,堂上執禮戶曹參議沈象奎,堂下執禮副司果元在明。執尊十五,副校理李晦祥,掌令權漢緯,副司果洪時濟,正言尹孝寬,副司果尹愭·申星模,軍資正邊景祐,副司果蔡趾永·李勉求·李錫祜,宗簿正尹涵,副司果韓永逵,司諫李東埴,兵曹正郞李元八·金相休。大祝十五,應敎尹行直,副司果李東煥·徐有恂·趙雲翊·尹命烈,校理尹久東,修撰申溆,獻納朴宗正,副司果沈鎜,修撰任厚常,副司果宋冕載,副校理金會淵,待敎朴宗薰,副修撰李好敏,副司果金邁淳。祝史十五,副司果金啓溫·任百禧·具康·洪羲膺·趙晉和·李泳夏,吏曹正郞韓義運,副司果尹孝植·李運恒·南度中,持平鄭時善,副司果李在璣·姜世揆·林景鎭·申緯。齋郞十五,副司果李久源,副司正趙璜鎭·鄭祖榮·兪應煥,吏曹佐郞鄭日泰,正言文躍淵,副司正趙鍾永·尹日逵·李墷·趙庭和·沈能憲·柳訸,副司果朴宗琦·洪遇燮·李惟命。捧俎官十五,戶曹正郞金思羲,繕工副正宋煥章,副司果金東善,刑曹佐郞尹毅東,平市主簿韓元履,忠勳都事張瀚,敦寧判官洪赫,南部令權太應,典簿徐興輔,漢城庶尹金喆淳,主簿魚在瓚,刑曹佐郞宋雲載,工曹佐郞金鳳淳,司僕主簿徐鼎輔,濟用判官李翊會。盥洗位二,禮曹正郞李南圭,典籍洪羲玄。爵洗位二,禮曹正郞洪儀泳,典籍權。亞終獻盥洗位,宗簿主簿閔養世,掌牲令典牲判官鄭有淳,協律郞掌樂正尹守翼。贊者二,引儀趙明益,兼引儀成海默。謁者二,兼引儀高景漢,引儀李儀逵。贊引二,兼引儀韓光徽,假引儀崔好鎭。祭監監察二,李彙梧·李國標。
甲子四月初二日丑時,上行宗廟。夏享大祭親祭入侍時,行都承旨徐瀅修,行左承旨洪義浩,右承旨李溏,左副承旨李翼晉,右副承旨李文會,同副承旨韓致應,記事官洪在敏·韓用儀,記注官白慶楷,別兼春秋洪秉喆,檢校直閣徐榮輔·沈象奎·金邁淳,待敎朴宗薰以次侍立。時至,左通禮跪啓外辦。上具冕服以出。禮儀使前導東門外。禮儀使跪啓請執圭。瀅修跪進圭,上執圭。禮儀使前導,入自正門,詣版位西向立。禮儀使啓請行事,軒架作,保太平之樂,保太平之舞,作樂八成。上行四拜禮,仍行晨祼禮。禮儀使前導詣盥洗位,盥手訖。陞自阼階,詣第一室尊所西向立。登歌作,保太平之樂,保太平之舞。禮儀使前導,詣神位前北向立,啓請跪搢圭。上跪搢圭。溏奉香盒,致應奉香爐跪進。上三上香。致應奠爐于案。義浩以瓚授進幣瓚爵官,進幣瓚爵官奉瓚跪進。上執瓚祼地訖,以瓚授奠幣瓚爵官。義浩以幣篚授進幣瓚爵官,進幣瓚爵官奉幣跪進。上執幣獻幣,以幣授奠幣瓚爵官,奠于案。禮儀使啓請執圭俯伏興平身。上執圭,俯伏興平身,出戶,次詣各室,上香·祼鬯·獻幣,竝如上儀訖。禮儀使前導,降自阼階復位。少頃,行初獻禮。禮儀使前導,陞自阼階,詣第一室尊所西向立。登歌樂作如初儀。進幣瓚爵官酌醴。義浩等,以爵受酒。上仍詣神位前北向立。禮儀使啓請跪搢圭,上跪搢圭。義浩以爵授進幣瓚爵官,奠于神位前。大祝進讀祝文訖。禮儀使啓請俯伏興平身。上俯伏興平身,出戶,次詣各室,爵獻竝如上儀訖。仍降自阼階復位。禮儀使啓請入小次。上入小次。承史以次侍立。謁者引亞·終獻官,行亞·終獻禮如儀訖。禮儀使啓請詣飮福位。上詣飮福位飮福訖,降復位,仍行四拜禮,仍詣望燎位燎訖。禮儀使跪啓禮畢,仍還御齋殿。上曰,經宿問安,勿爲之。出榻敎少頃,通禮啓請外辦。上改具遠遊冠·絳紗袍以出。通禮啓請乘輿。上乘輿。左右通禮前導,由東門以出,至降輿所,降輿乘輦,遂進發,由弘化門·集禮門·建陽門,入協陽門還內。諸臣以次退出。
上在昌德宮。停常參·經筵。
自開東至酉時,灑雨下雨,測雨器水深七分。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂經宿翌日問安。答曰,知道。大殿,朝廷二品以上單子問安。答曰,知道。大王大妃殿·王大妃殿·中宮殿·惠慶宮·嘉順宮,朝廷二品以上口傳問安。答曰,知道。
藥房提調韓晩裕,副提調李文會啓曰,淸廟親享,夏禴禮成,徹宵將事,勞動旣多,伏未審夜間,聖體若何,寢睡·水刺之節,何如?臣等,率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
洪義浩啓曰,明日常參·經筵,取稟。傳曰,停。
傳于洪義浩曰,江原監司留待。
傳于洪義浩曰,左承旨與江原監司入侍。
備忘記,江原監司申絢下直,長弓一張,長箭一部,賜給。
李溏啓曰,江原監司申絢密符傳授次,密匣請出之意,敢啓。傳曰,知道。
傳于李翼晉曰,推鞫爲之。
李翼晉啓曰,臣翼晉以刑房承旨,推鞫進去下直之意,敢啓。傳曰,知道。
李溏,以義禁府鞫廳大臣意啓曰,推鞫爲之事,命下矣。金吾堂上,不可不備員,而知義禁閔台爀,同義禁李勉兢未肅拜,卽爲牌招參坐,何如?傳曰,允。
李溏啓曰,同義禁李勉兢牌不進推考傳旨,今方捧入,而推鞫命下之後,如是違牌,事甚未安。更卽牌招,何如?傳曰,允。
洪義浩,以弘文館言啓曰,本館上番副校理臣金會淵,以問事郞廳,今日推鞫時,晝仕出去之意,敢啓。傳曰,知道。
兵曹,以柳孝源爲右邊捕盜大將。
李溏啓曰,新除授右邊捕盜大將柳孝源,卽爲牌招,傳授命召及大將牌·傳令牌,何如?傳曰,允。
傳于韓致應曰,召對爲之。
洪義浩,以內醫院提調·副提調意啓曰,前果川縣監金時中,旣已敍用,依例還屬本院,令該曹口傳付軍職,冠帶常仕,何如?傳曰,允。
兵曹口傳政事,副司果單金時中。
以慶尙監司金羲淳狀啓,薦新生竹笋,限內不得封進,惶恐待罪事,傳于洪義浩曰,勿待罪事,回諭。
李溏,以義禁府鞫廳大臣意啓曰,問事郞廳尹尙圭,有實故減下,其代副司果金啓溫差下,使之進參,何如?傳曰,允。
李溏,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李溏,以都摠府言啓曰,副摠管任希存,以同知義禁府事,本府坐起,晝仕出去之意,敢啓。傳曰,知道。
韓致應,以戶曹言啓曰,因吏曹啓下單子,前參議徐有鍊,前掌令具晉行,前掌令鄭最成,前校理趙恒鎭身死,曾經臺侍別致賻,各木綿五疋,白紙五卷,油紙五張,空石三十葉,依前例磨鍊題給,而前都正徐日輔,雖自該曹,一體啓下,未經侍從,故不得擧行之意,敢啓。傳曰,知道。
傳于韓致應曰,推鞫姑罷。
江原監司申絢疏曰,伏以臣辭不獲命,今將登途矣。回首觚稜,豈勝戀結?臣母墳山,在於廣州地,距臣所經之路,未滿一舍,松楸入望,雨露增感,玆敢援例陳籲,仰暴微懇。伏乞聖明,俯垂諒察,許臣歷省,俾伸至情,千萬切祝。臣無任云云。答曰,省疏具悉。卿其歷省焉。
掌令姜彙鈺疏曰,伏以太廟親享,鑾蹕穩旋,臣民慶忭,曷有其已?仍伏念臣於去月十六日,承命監試於武一所,十九日出榜,而出榜之際,忽然暈眩而昏倒,四肢厥冷,五官失守,傍人之針·藥,雜試無效,伊日之症形,無望回甦,擔舁還家,旣殊者屢,而千方百餌,幸而得力,則其間之爲日,亦已多矣。及其稍有省覺之後,竊有所萬萬悚惶,罔知攸措者,試役旣畢,而未得詣闕肅命,天牌儼臨,而亦復一日三違,遂至於陪從之列駿奔之班,竝不能進參,禮已闕矣,分亦虧矣。臣罪至此,大何是俟,而朝家之設置臺閣,豈徒然哉?任之耳目,責之以言議,雖在安平無事之時,有不可一時之瘝曠也明矣。況今人心陷溺,國勢岌嶪,世變層生,鞫獄方張,而臣之一病,大勢則雖幸得甦,餘症則尙未脫危,時時昏矇,而神魂不能守舍,㱡㱡床縟,而轉側必以須人,顧念時月之內,萬無蠢動之望,此時此任,何可緣臣而瘝曠也耶?且臣尤有所悶隘者存焉。疾病難强,旣速尸素之罪,召命日違徒積逋慢之誅,臣情到此,亦旣窮,且蹙矣。臣安得不疾聲而呼籲乎?玆敢冒控血懇,仰瀆崇嚴。伏乞天地父母,亟遞臣見帶之職,仍治臣闕禮虧分之罪,以肅朝綱,以安微分焉。臣於乞免之章,不宜贅及,而雖於喘喘垂死之中,猶有耿耿憂國之慮,收召神精,妄效芻·蕘,惟聖明垂察焉。目下鞫事,獄情嚴祕,雖不敢畢其說,而大抵以幺麽至賤之一下隷,乃能生心於凶國之計,作此千萬古所無之變怪,揆以常理,果有是否?此無他,自有昨冬事以後,朝廷之處置,多失其宜,背馳義理,而刑辟不加,網打搢紳,而根窩不覈,拖時延月,伳伳伈伈,全欠奮發振勵之象,而引義告退,任其自遂,廟堂幾至空虛,朝著不成貌樣,於是乎根本之地,無一可恃,而怪鬼之計,始乃得售矣。由其盤覈不明而王法不行,公議不嚴而朝廷不尊也。故凶頑之徒,無所顧忌,妖孽之作,不限下賤。言念及此,凜然寒心,猶不足以喩此憂懼也。夫治獄之道,宜嚴而不宜忽,宜詳而不宜略,嚴則有罪者無所逃其形,詳則無情者不得盡其辭,夫然後紀綱可張,災警可消,和平之福可致,而國勢可奠於盤泰。伏願殿下,淵然深思,廓然遠覽,目前鞫事,必致其詳嚴,而特從向來臣等之請,另加嚴覈,以絶滋蔓之患焉。且以車億萬縊斃事言之,毋論輕囚與重囚,苟是干係於逆獄,則獄事未究之前,固當十分嚴守,以待盤覈,而今忽任其徑斃,以致遽滅其口,如許獄體,古亦有之乎?臣謂當該郞官,施以遠竄之典,其時守獄之卒,嚴加刑訊,期於得情,斷不可已也。臣無任云云省疏具悉。時囚與鞫囚逈異,其自斃亦是意慮之外,則爾所云云,太不審愼。爾則罷職。
推鞫時罪人性世更招,罪人李秀林更招後,與罪人性世面質,刑問一次,訊杖第五度停刑。
敎江原監司申絢書。王若曰,外服視內爲輕,豈宜舍卿遠出?東路較前尤棘,必欲得人以諧,玆撤喉舌之班,庸畀股肱之地,顧今八路俱病,哀彼一隅最殘。蔘戶松田,已成弊源奸竇,鹽征布稅,盡出瘠土貧民,矧玆百里鬱攸之災,尤是一方酷烈之患,煙焰漲七州之境,消息驚心,燒燼至千戶之多,景色慘目。營閫州郡之狀報相繼,是何災沴之荐臻,村閭廬舍之蕩析無餘,殆甚饑饉之孔酷。靡安廈屋之上,如聞嗷嗷失所之聲,至停法殿之工,蓋出懇懇紓力之念。十行慰恤之諭,非無近臣之傳宣,一路極濟之謨,惟仗方伯之經理,雖常時最重是任,在今日尤難其人。惟卿,才識周通,儀度雅飭,處世不俗,志操有古人之風,居家讀書,經術被大臣之剡。自先朝而歷敡殆遍,繡衣銅章,逮寡躬而寵遇益深,銀臺玉署。以才智則無試不可,奚但黼黻之譽,歷華貫而爲世所推,已許廊廟之器。玆授卿江原道觀察使兼兵馬水軍節度使巡察使原州牧使,卿其祗服新命,益殫良猷,紓重宸宵旰之憂,鎭撫是愼,講百姓奠接之策,懷保惟先。結茅構廬,俾無一夫之不獲,蠲賦除役,益思百瘼之俱祛,凡諸稟裁,厥有典則。於戲,末擬特除,自有寵命之簡心,衆望攸歸,莫曰新資屬耳。外藩務對揚之道,何待申諭之頻煩?前席多昵侍之時,應知丙枕之憂慮。故玆敎示,想宜知悉。知製敎申溆製進。
甲子四月初三日辰時,上御重熙堂。左承旨與江原監司入侍時,行左承旨洪義浩,記事官洪在敏,別兼春秋趙雲翊·徐有恂,江原監司申絢以次進伏訖。上曰,東伯進奏職姓名。絢進奏職姓名。上曰,昨日疏批,已爲悉諭,而見今嶺東之民憂,非比他時,如有時急事,下去後,便宜善爲,而卽爲登聞,可也。義浩曰,當於榻前宣諭乎?上曰,出去後宣諭,可也。命東伯先退。命書榻敎曰,雨勢如此,殿試退行。上曰,侍衛軍兵,旣不許入,則今無出標信解送之端乎?義浩曰,然矣。義浩曰,雲寶劍,當以今番受點者,仍用於後日殿座時乎?上,可之。上曰,試官望,亦不必改入乎?義浩曰,試望事體不輕,初五日當更入望筒矣。上,可之。仍命退,承史以次退出。
甲子四月初三日申時,上御重熙堂。召對入侍時,參贊官韓致應,檢討官任厚常,待敎朴宗薰,記事官韓用儀,別兼春秋金蓍根·徐有恂,各持綱目第二十四卷,以次進伏訖。上命開卷,讀之。厚常讀自十一月長沙王,止大一小一。上曰,參贊官,讀之。致應讀自春正月尙書令,止宿衛兵。上曰,閣臣,讀之。宗薰讀自雍州刺史劉沈,止右衛司馬。上曰,注書,讀之。賤臣讀自詔羅尙,止所能禦也。上曰,上番,讀之。蓍根讀自請還說五部,止驛書必至。上曰,下番,讀之。有恂讀自其暮淵,止第十七下。上曰,文義,陳之。厚常曰,此時八王五胡,迭發造亂,擧世板蕩,別無可陳之文義,而蓋晉之昏亂至此,專由於立國之無規模而然也。唐·虞三代,尙矣不可論,而自漢以下,亦皆有規模之可觀者矣。至於晉武帝,則雖云統一,旣無燕翼之謨,只長驕惰之習,纔過一二世而昏亂極矣。可勝歎哉?閭巷間雖尋常匹庶,莫不皆有保家之規模,而況治天下,而豈可一日無規模也哉?上之人驕怠荒淫,專無規模也。故當時之人,擧皆慕浮華而尙淸虛。試以八王事觀之,志足意滿,不知覆轍之戒,互爲搏擊,骨肉相殘,苟究其本,莫非晉武之不能法祖宗立規模也。上曰,參贊官,陳之。致應曰,臣亦無文義之可奏者,而玉堂所陳立規模之說,儘好矣。立國之道,代有規模,若西漢之寬大,東漢之名義,俱有可觀,而晉之爲國,不務實地,專尙淸玄,以至於阮籍·嵇康之放倒名敎而極矣。大抵日用常行之道,中庸是已。忠於君,孝於親,莫非中庸之道,此如常時之茶飯,須臾不可離者,而世級日降,風氣日變,好奇務新,求之於日用常行之外,故於是乎淸虛相尙,轉成高致,非無人物之可稱,而其所進用,卽不出此箇中人矣。今以太宰顒言之,整頓王室,略有所施措,而薦引之人,不過王戎·王衍等數人而止,則雖欲治國,其可得乎?上曰,此時無爲國效忠立節之人也。厚常曰,嵇紹一人而已矣。上曰,此時,亦無可稱之名將乎?宗薰曰,別無將材之顯名者矣。上曰,閣臣,陳之。宗薰曰,石氷不過義陽蠻張昌之別將,始緣備禦之失法,而猖狂爲亂,然及其勢成而衆多,楊·徐之地,盡爲其有,周玘·陳敏,能以數縣之衆,當十倍之師,所嚮皆捷·平二州於數朔之內,其功亦偉矣。而苟究其立功之本,則亶由於陳敏一語,其云烏合之衆,其勢易離者,可謂深於識體也。大凡天下萬事,成毁得失,皆由一勢字判得,故周子通書曰,天下,勢而已矣。勢輕·重也,極重不可反,識重而亟反之,可也。反之力也,識不早,力不易也。此言每事,此重則彼輕,彼重則此輕,理勢之必然也。以至治亂安危之機,賢邪進退之漸,莫不皆然,必須明辨而早圖之也。又曰,力而不競,天也,不識不力,人也,天乎人也何尤?此言審勢而轉移,其責在人,不可以理勢之自然而諉之於天也。故朱子於此章,嘗曰,如漢末宦官權重,便不可除,識其重之機而反之則易,由此推之,則此時八王·五胡之亂,若能制之於未危,勿使其勢偏重,則豈至亡國而後已乎?勢輕重之勢,實爲萬事之機關,其勢易離之勢字,亦如是看得,似好矣。上曰,晉室之亡,由於五胡耶?宗薰曰,然矣。晉室旣亂,五胡闖入,而畢竟亡晉者五胡也。厚常曰,論者以爲馬援處戎於內地,其後漸盛矣。宗薰曰,果有此說,而馬援之後,終東漢之世,未嘗有戎狄之患,至于晉而其禍最深。郭欽·江統,亦嘗論此,以爲曹操處凶奴於關中之致,此爲近之而蓋由修攘之無法而然也。上曰,晉武帝若能善治,則今不當如是之亂也。厚常曰,然矣。若使晉武,果能嚴立規模,治道有常,則豈有是也。而平吳之後,志滿意得,驕奢荒淫,了無長遠之慮,則宜其有今日之亂矣。上曰,晉武比諸孫權則不若矣。致應曰,然矣。上曰,二十五卷,有曰,晉武只知目前事而無遠慮,是何人之言也?宗薰曰,未記其何人所言,而果有此說,此正識不早力不易也。晉武旣無經遠之慮,又無明睿之照,其於勢輕重之理,未曾見到,故所以得國未幾,致此危亂者也。上曰,劉淵與聰孰勝?厚常曰,聰不如淵矣。上曰,此云好讀書,善屬文,必非胡中之獰悍者也。宗薰曰,然矣。聰雖遜於淵,而此二人胡種之雄也。淵之朶頤中原,首倡僭號,隱然有創業氣像,有非奴虜中人物矣。上曰,其將兵救穎,無眞箇相救之心,而故爲此言耶?宗薰曰,此乃詭譎之辭也。其初說穎云,請說五部赴難者,必是詐也,徒欲脫身而歸也。今乃曰,與之有言者,直是詭言以激衆也。上曰,非所及者,何謂也?宗薰曰,謂非渠輩之所能及,蓋贊美之辭也。上曰,李雄,何許人也?宗薰曰,雄是特之子也。上曰,李雄非胡人,而乃是胡之種落也。宗薰曰,本是賨人,而時稱巴氐,是乃氐屬也。上曰,此云東海王越走歸國,果是貶語耶?宗薰曰,然矣。上曰,越不能與嵇紹同爲立節,今乃走歸,故特書以貶之也。宗薰曰,旣書帝入鄴,而繼書越走歸國,不無抑揚之意矣。厚常曰,發明綱目,亦以爲貶意矣。致應曰,此下書瑯邪王睿走歸國,俱是貶意矣。宗薰曰,大抵書法,極其微婉,發明綱目,已備論之,而亦恐未必盡然,不可節節傅會以看,須以義理理會,要得朱子之本意。且瑯邪王之走歸國,與此不同,蓋越之走可罪,而睿之走不足責也,固有文同而義異者矣。上曰,以越之走歸國書之者,未必的知其貶意,而其所以走歸,大體不善爲之事也。宗薰曰,然矣。上曰,東海王越,於晉惠帝,爲何許親屬乎?厚常曰,未敢的知,而似是至親矣。上曰,晉主中元帝稍勝耶?厚常曰,至元帝雖云少安,而亦未能振作矣。上命掩卷。宗薰先退。厚常曰,法講之弊閣,久矣。下情伏不勝悶鬱。日前賓對,大臣有所稟達,請自大雅以下,法講磨鍊,至蒙允許,繼自今,聖學無間斷之患,聖德有緝熙之效。臣等忝叨侍講之列,其爲懽忭,當如何?第伏念法講體貌,與他自別,如或齋日之相値,講官之不備,則勢將停止,反不如進講之專篤。且進講詩傳,只餘三卷,前日法講冊子,未及半帙矣。臣意則無故之日,頻御法講,有故之時,代以進講,恐合事宜。下詢大臣處之,何如?上曰,兼講詩·書,不能專一,反致雜博。且講官,不當長時不備,五月以前,齋日不多矣。詩傳所講,只餘數卷,以法講爲之好矣。或値齋日,則召對夜對,俱無不可,法講則有體貌,召對則勝於進講矣。仍命退,諸臣以次退出。
上在昌德宮。停常參·經筵。
上詣春塘臺,文武科殿試,還內後,內閣·政院·玉堂·藥房口傳問安。答曰,知道。
洪義浩啓曰,明日常參·經筵,取稟。傳曰,停。
洪義浩啓曰,今日殿座,承旨當爲備員,行都承旨徐瀅修,不爲仕進,所當牌招,而拘於廳規,不得請牌,何以爲之?敢稟。傳曰,牌招。
李翼晉啓曰,卽者刑曹郞廳來言,禁府罪人車億萬支屬及不善防守之羅將吏卒,自本曹當爲究覈,而判書洪義謨受由,次堂例不得擧行云,何以爲之?敢稟。傳曰,許遞,政官牌招開政差出,待下批,牌招開坐。
傳于李翼晉曰,推鞫爲之。
李翼晉啓曰,臣翼晉以刑房承旨,今日推鞫,進去下直之意,敢啓。傳曰,知道。
李溏,以義禁府鞫廳大臣意啓曰,今日推鞫時,金吾堂上,不可不備員,同義禁李勉兢,卽爲牌招,何如?傳曰,允。
李溏啓曰,同義禁李勉兢牌不進推考傳旨,今方捧入,而推鞫命下之後,如是違牌,終不承膺,事甚未安。更卽牌招,何如?傳曰,允。
洪義浩,以弘文館言啓曰,本館上番副校理臣金會淵,以問事郞廳,今日推鞫時,晝仕出去之意,敢啓。傳曰,知道。
有政。吏批,判書金達淳進,參判李勉兢牌不進,參議鄭東觀疏批未下,行左承旨洪義浩進。以金會淵爲掌令,趙尙鎭爲刑曹判書,韓用龜爲同成均,洪旭浩爲東部令,李箕豐爲萬頃縣監,朴和文爲泰陵直長。再政。以沈銖爲副校理,韓用龜爲左參贊,韓用龜爲尙衣提調,李晩秀爲掌樂提調,李敬一爲觀象提調,李羲贊爲敦寧主簿,趙良鎭爲宗簿主簿,洪羲俊爲典籍,李魯益爲義盈奉事,崔鳳偕爲黃海都事,左參贊黃昇源,右參贊韓用龜。
兵批,判書李敬一進,參判尹東晩病,參議安策入直,參知朴瑞源病,右承旨李溏進。啓曰,兵批無緊窠,吏批無送西之人,無政事之意,敢啓。傳曰,知道。
李溏,以義禁府鞫廳大臣意啓曰,問事郞廳金會淵移拜臺職代,副司果宋知濂差下,使之參坐,何如?傳曰,允。
洪義浩,以弘文館言啓曰,新除授副校理沈銖,時在京畿金浦地,經筵入番事緊,請斯速乘馹上來事,下諭。傳曰,許遞。
以對讀官朴宗慶·沈象奎·權襈牌不進罷職傳旨,傳于洪義浩曰,只推。
以參考官申溆牌不進罷職傳旨,傳于李溏曰,只推。
以徐鼎輔囚單子,傳于李溏曰,分揀,使之卽爲應試。
以禁府都事李德彬拿處傳旨,傳于李溏曰,分揀。
以尙瑞直長權丕應拿處傳旨,傳于李溏曰,分揀。
傳于洪義浩曰,科次入侍。
韓致應啓曰,吏曹郞廳來言,新恩政事,取稟。傳曰,當日爲之。
洪義浩,以吏曹言啓曰,奉常寺正尹尙圭呈狀內,矣身素患痰癖之症,當此換節之時,一倍添劇,時月之內,萬無供職之望云。崇陵參奉安明述呈狀內,矣身年踰七十,衰病沈痼,又添毒感,轉側須人,萬無强疾供職之望云。尹尙圭·安明述之身病,俱如是沈篤,則有難强令察任,竝改差,何如?傳曰,允。
洪義浩,以吏批言啓曰,今此甲子式年文科甲科第二人三人,當付七品職,而時無見窠,生進仕滿,直長二人,依例六品遷轉後,推移付職,何如?傳曰,允。
有政。吏批,判書金達淳進,參判李勉兢牌不進,參議鄭東觀疏批未下,行左承旨洪義浩進。以李東煥爲奉常正,尹爔爲掌樂主簿,宋文顯爲禮賓主簿,權晙爲抱川縣監,宋一衡爲崇陵參奉,故都正趙靖世贈戶參例兼,慶尙右兵使趙文彦考。再政。典籍單李愚在,文科甲科第一人,義盈主簿單李重鉉,武科甲科第一人,宗簿直長單權傛,文科甲科第二人,尙衣直長單李若烈,文科甲科第三人。
兵批,判書李敬一病,參判尹東晩病,參議安策入直進,參知朴瑞源病,同副承旨韓致應進。同知單吳道殷,僉知三單朴思英·金啓勳·趙宣鎭,大護軍洪義謨,副司正金時懋·柳相弼,竝單付。
注書韓用儀病,代以柳訸爲假注書。
洪義浩,以禮曹言啓曰,今四月十三日式年文武科放榜時,親臨與權停例,何以爲之?而處所,以何處擧行乎?敢稟。傳曰,以春塘臺親臨磨鍊。
以平安監司金文淳狀啓,朔州府民家失火事,傳于韓致應曰,結構奠接之方,別加顧恤之道,令廟堂申飭道伯。
洪義浩,以奎章閣言啓曰,御考恩賜帖文,過科後收來爻周事,曾有先朝定式矣。今番式年東堂文科會試時,先朝御考恩賜儒生,給半分幼學金永範·金世忠·裴瀚,登科給一分幼學任弘瑞等二人,給半分幼學金有行等十人,未參榜所受帖文合十五張,自成均館收聚以來,故依例爻周,直赴給分案,修正以入之意,敢啓。傳曰,知道。
洪義浩,以禮曹言啓曰,卽接英陵·寧陵官員所報,則兩陵局內,松蟲熾發,以數少陵軍萬無盡拾之路,依前例調發煙軍,合力拾蟲云矣。莫重陵松,有此蟲蝕之患,誠爲悚悶,而此時役民,亦所當念,盡發兩陵元保軍,使之拾蟲,其不足之軍,自本邑量宜調發煙軍,期於不多日內畢拾之意,分付道臣,何如?傳曰,允。
李溏,以訓鍊都監言啓曰,本局把摠李禹道,身病猝重,勢難察任,改差,何如?傳曰,允。
李溏,以訓鍊都監言啓曰,今四月初四日春塘臺親臨式年文武科殿試時,因兵曹節目,出番軍三哨除出,各其將官率領,設布帳外排立,雜人一切嚴禁,事畢後解送,而竝待標信擧行之意,敢啓。傳曰,知道。
李溏,以義禁府言啓曰,推鞫多事之時,禁亂官,例以假都事差送矣。明日親臨春塘臺文武科殿試時,各門禁亂假都事三員,令該曹各別擇差,以爲分排之地,何如?傳曰,允。
李溏,以義禁府言啓曰,卽接黃州牧使南寅老牒報及成冊,則大逆不道罪人載榮同生妹花禮,嚴囚州獄云。花禮咸鏡道利原縣緣坐爲婢,而依例令刑曹,押送配所,何如?傳曰,允。
傳于韓致應曰,推鞫姑罷。
行都承旨徐瀅修疏曰,伏以淸廟親祼,殷禮肇稱,法蹕穩旋,聖體彌康,慶忭之誠,朝野惟均。臣以此時,適忝近密,獲覩穆穆之盛儀,雝雝之敉文,愀如復見,與有榮焉。陪扈歸來,疾作徑退,歷日倍宿,宛轉床席,蓋其衰年積瘁,宜病久矣,而今果病矣。病而虛縻,妨公而瘝事,則爲罪滋大,爲負滋甚,況此臨殿試士,卽籲俊造髦之一大朝集,豈容使銀臺長席,不備其人乎?召牌之下,冒入文字,惟聖慈之俯諒亟遞,俾得以安意調息,臣之願也。臣於日昨齋直之夜,更漏向闌,而玉堂聯箚至矣。夫堂箚之體,綦重於相箚,到院之後,雖値齋日,劃卽入稟,旣入而批不卽下,則雖至侵曉,不憚煩稟例也。臣於是與諸僚相議,一遵古例,稟入稟批,而稟批之時,四鼓又鼕鼕矣。及夫翌朝,有司告嚴,鹵簿方陳,而以姑不得賜批之意,下敎于政院,則雖臣之愚,亦知出於愼齋祀之聖衷,而非忽於禮待儒臣也。果然朱絃之餘音纔池,白麻之溫諭遄降,濟濟學士,恭聽於起居之班,禮庶無闕,事屬旣往,然臣憂愛之忱,至今耿耿有不敢終默者,詩所云奏假無言時靡有爭者,乃指行事之時,而非謂致齋之日也。且以我朝近事言之,昔在英廟朝,㦖旱祈雨,將有事于太室,而先臣以副提學,上箚論典禮之不當然,則雖不允從,卽賜十數行溫批,君臣之間,援據辨論,有若師弟子之反覆講磨者然,臣於伊時,矇無知識,而每一追惟,怳如虞廷吁咈之氣象,以此觀之,齋日之不得賜批,恐非故事,而不免爲過於禮之禮也歟,或以箚中所陳之言,涉於刑殺,有乖誓戒之本意,則以下敎於政院者,賜批於玉堂,告之而過齋詳諭,亦無不可,臣之所惜者,箚槪頒於朝紙,比及三日而批旨始下,則中間之多少曲折,未必諦悉,堂箚之許久無答,轉相疑訝,或謂有歉於止輦受言之量,而訑訑之色,拒人於千里之外,此其虧損於聖德,貽累於治體者,爲如何哉?伏望殿下,繼自今,卽勿論章箚奏啓,無往不朝入而夕報,以繼述我孝廟朝纔徹旋答若相待然之盛事,則可使嘉言罔伏,太平立致,古人所謂輟沐吐哺,海納風行者,臣敢爲聖主誦焉。臣無任云云。答曰,省疏具悉。齋日則經筵不稟,章奏不入啓,其何意也?但此則果以事關刑獄凶穢也,非欲忽待儒臣也,亦非不知故事也。卿以訑訑拒人訝之,予竊愧焉。
吏曹參議鄭東觀疏曰,伏以太室親祼,聖孝增光,鸞輅夙戒,玉體彌康,慶忭之忱,小大惟均。仍伏念臣庸愚憒劣,百無一當,而濫蒙兩朝之洪造,徒藉祖先之遺蔭,策名以後,世所謂淸顯之選,兜攬殆遍,居常愧恧,若隕淵谷,不意南邑之解紱未幾,三銓之新命繼降,惶汗震駴,歷日靡措。噫,選部之任,地望自別,衡量群材,甄別流品,愼揀之嚴不以佐貳而有間,其不可以人人而冒授也決矣。況今聖上,總攬庶政,勵精圖理,政宜激揚淸濁,搜訪人才,以禆一初淸明之治,雖使才識備具者居之,猶且却步而難進,如臣之樗散疎拙,兼以鈍滯,凡百事爲,一無曉解,雖常調散職,尙懼其不堪,今一朝而使之參佐銓席,與聞政注,則此何異於責瞽以觀文章,使聾而論鍾鼓也哉?抑臣又有區區微諒,臣家世受國恩,多居華顯,而輒皆逡巡退遜,以避遠權要,爲相傳之四字符。況臣生於門衰祚薄之後,其於前人,無能爲役,而徒幸一身之榮,罔念踰分之媿,揚揚若固有,而畢竟至於顚沛,則其爲辱朝廷而忝家聲,當復如何?奠幣瓚爵官,自是時任三銓之例差,而適因曠闕,臣以軍銜而見充,臣於銓職,旣不可以曾經論,則夫豈有叨冒之望,而方當御極後初行之享禮,義重駿奔,不敢懸頉,旣縻職名,身在享班,事勢所拘,又不敢不冒沒出肅,非敢以見職自處而然也。今若因此事會之巧湊,諉以已出,因仍蹲據,則其拚棄素守,貪冒榮寵之罪,將無所逃矣。悚恧之極,陳章丏免,亦有所不敢,徊徨屢日,今始披瀝肝血,仰籲於天地父母之前。伏乞聖慈,諒臣情之非出飭讓,念公器之不可久玷,特許遞改臣職名,仍治臣瀆擾之罪,以重官方,以肅朝綱,千萬幸甚。臣無任云云。省疏具悉。爾其勿辭察職。
推鞫時罪人性世更招後,刑問一次,訊杖第三度停刑,罪人李秀林更招。
甲子四月初四日辰時,上詣春塘臺。文武科殿試入侍時,行左承旨洪義浩,右承旨李溏,右副承旨李文會,同副承旨韓致應,記事官洪在敏·韓用儀,別兼春秋金蓍根·徐有恂,檢校直閣徐榮輔,待敎朴宗薰以次侍立。鼓三嚴,左通禮啓請外辦,上具翼善冠·衮龍袍,乘輿出協陽門,由建陽門·靑陽門,至帳殿。左通禮跪啓請降輿,上降輿陞座。讀券官兼戶曹判書李晩秀,行大司成南公轍,刑曹參判朴宗來,對讀官行副護軍金明淳,副司果金邁淳·元在明·趙晉和,考官兵曹判書李敬一,行護軍李得濟,訓鍊院都正李仁秀,參考官刑曹參議朴命燮,行副護軍白東運,修撰任厚常,訓鍊院僉正尹致章,入就拜位行四拜禮,以次陞座進伏。義浩讀奏儒生入門單子曰,三十七人。上命溏曰,各別禁喧事,分付,可也。溏承命分付。晩秀·公轍·榮輔·邁淳·宗薰進前奏曰,日氣稍冷,聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。晩秀曰,節製賜第,係是特恩,與儒生之尋常赴科有異,昨年春到記居首徐鼎輔,有直赴殿試之命,而謂有情勢,昨春殿試旣不赴,今日亦不入場,恩賜之三過殿試不得參榜者,例爲勿施矣。該儒生若因不赴而勿施,則已降之恩典,將歸無端廢閣,故敢此仰達矣。上曰,申飭應試,可也。出擧條晩秀曰,知實錄事鄭大容,纔除蕃任,姑未出肅,所授史役,有三四朔未及校正者,稍過一旬,則可以了當,目今胡南,別無時急民事,待畢校後辭陛似好,故敢此仰達矣。上曰,依爲之。出擧條上命公轍·宗來寫題曰,濟濟多士秉文之德頌,限午時,宣敎官奉御題懸之。義浩曰,試券依例易書乎?上可之。溏曰,月覲門標信,宣傳官及守門將處分付,易書書吏,使之許入,何如?上可之。溏承命分付纔上命試官少退,宣傳官李東善奏曰,訓鍊正不卽待令,極爲駭然,記過,何如?上曰,還宮時,記過待令,可也。仍命溏曰,向來記過之禁喧郞廳,特爲分揀,溏承命分付,吏曹判書金達淳曰,刑曹判書,今當差出,而擬望之人乏少,政府西壁,竝擬,何如?上曰,依爲之。出擧條達淳曰,泰陵直長,今當差出,而甄復無可擬之人,今姑敍陞,而奉事窠,以甄復差出,何如?上曰,依此爲之。達淳曰,萬頃縣監今已作闕道啓,雖未入來,今日政竝爲差出,何如?上曰,依此爲之。吏·兵批望筒落點後,義浩讀奏,上曰,有闕之代,次次擬入,可也。義浩曰,徐鼎輔謂有情勢,終不入來云矣。上曰,特敎之下,焉敢若此?使之催促入來,可也。溏日,直赴擧人中,有未入格而不能鐵箭,亦無他技者,使之應講,何如?上可之。溏曰,今日武科殿試,訓鍊院差備官擧行,萬萬駭然。不飭之該院公事堂上推考,當該差備官,令攸司科治,何如?上曰,堂上推考,差備官,令兵判決棍,可也。出擧條又敎曰,掌務官令兵判決棍,可也。溏曰,不能申飭之掌務官,不善擧行之掌務官,竝令決棍乎?上可之。溏曰,宣傳官跪告之際,聲音低微,極爲駭然,記過,何如?上可之。仍命訓鍊正待令時,同爲待令,上入小次,以夾侍下敎曰,徐鼎輔催促入來事,分付,溏以司謁入稟曰,徐鼎輔連爲催促,而終不入來矣。上以司謁敎曰,各別嚴飭,斯速應試,而入來與否,知入,可也。上還御帳殿。義浩曰,司僕主簿徐鼎輔,特命赴試,飭敎截嚴,而謂有情勢,偃處私次,終不入來,時帶官職者,尤與韋布有異,事體道理,萬萬駭然,所當重勘,而本院請推之外,無他可施之罰,何以爲之乎?上曰,拿處,可也。出擧條義浩曰,帳殿出入之際,行步太緩,萬萬駭然,當該尙瑞院官員,所當重勘,而本院請推之外,無他可施之罰,何以爲之乎?上曰,事過後拿處,可也。出擧條溏曰,行刑曹判書趙尙鎭,開坐命下之後,如是違牌,不卽擧行,事甚未安,更爲牌招,何如?上曰,依爲之。出擧條上曰,徐鼎輔囚單子,催促以入,可也。命書榻敎曰,當該禁府都事拿處。通禮跪啓禮畢,上降座。通禮啓請乘輿,上乘輿出,命溏曰,至協陽門外,侍衛左右排立,可也。仍進發,由靑陽門·建陽門,至協陽門外,命記過訓鍊正宣傳官,竝拿入依法,宣傳官承命擧行。上敎曰,柳相斗,向來梁鐵坪殿座時,不卽待令,而姑不嚴處,以觀來頭,今日擧行又如是,宣傳官等擧行,何爲而慢忽乎?相斗叩頭仰奏曰,向來梁鐵坪,以假通禮差下之故,未卽待令,今日亦未及待令,更無可達之辭矣。李文達等奏曰,臣等自犯死罪,無他可達之辭矣。上命決棍三度後,下敎曰,今姑警覺,後勿如是,可也。仍命拿出,遂入協陽門,諸臣以次退出。
甲子四月初四日酉時,上御重熙堂。科次入侍時,行左承旨洪義浩,記事官韓用儀,別兼春秋金蓍根·徐有恂,讀券官兼戶曹判書李晩秀,行大司成南公轍,刑曹參判朴宗來,對讀官行副護軍金明淳,副司果金邁淳·元在明·趙晉和以次進伏訖。上曰,科次爲之。試券不多,詳細考之,可也。晩秀曰,甲科三人外,皆以呈券之先後,爲編次乎?上可之。仍入小次,考券訖。義浩以夾侍入稟,上還御帳前。晩秀曰,壯元以下五券,更爲對讀乎?上曰,置之。編次訖,上親坼祕封。義浩讀券封內訖。上曰,殿試則無入格人入侍之例乎?義浩曰,此有放榜之故,無入格人入侍之例矣。上命退,諸臣以次退出。
上在昌德宮。停常參·經筵。
夜自一更至五更,南方有氣如火光。
藥房提調韓晩裕,副提調李文會啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李翼晉啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李溏啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,明日再明日泰陵忌辰祭齋戒正日相値,視事頉稟之意,敢啓。傳曰,知道。
李翼晉啓曰,行大司憲李直輔在外,執義李基慶,掌令權漢緯·金會淵,持平洪時溥·鄭時善牌不進,監察茶時之意,敢啓。傳曰,知道。
以執義李基慶,掌令權漢緯·金會淵,持平洪時溥·鄭時善,司諫李東埴,獻納朴宗正,正言文躍淵·尹孝寬牌不進罷職傳旨,傳于李翼晉曰,推考傳旨捧入。
李翼晉啓曰,同義禁李勉兢再牌不進推考傳旨,今方捧入,而推鞫命下之後,連事違召,無意承膺,事體所在,誠極未安,所當更請牌招,而係是一日三牌,何以爲之?敢稟。傳曰,更爲牌招。
傳于洪義浩曰,召對爲之。
洪義浩,以弘文館言啓曰,本館副校理臣李晦祥,以問事郞廳,今日推鞫時,晝仕出去,而每每草記,事涉煩瀆,今後則除草記往來之意,敢啓。傳曰,知道。
李溏以御營廳言啓曰,本廳把摠徐良輔,身病甚重,勢難察任,改差,何如?傳曰,允。
李翼晉,以刑曹言啓曰,因義禁府啓辭,大逆不道罪人載榮同生妹花禮,咸鏡道利原縣緣坐爲婢,令刑曹押送配所事,命下矣。罪人花禮,方囚黃海道黃州牧獄,依例令該道,卽爲押送配所之意,敢啓。傳曰,知道。
兵曹判書李敬一疏曰,伏以太廟親祼,聖慕克伸,回鑾歷日,玉體冞康,臣民蹈忭,曷有其極?仍伏念臣向陳一疏,猥暴衷懇,而祗緣神識昏瞀,辭未底蘊未蒙天鑑之俯燭,反承溫批之誨諭,臣且惶且感繼之以抑塞,臣於情勢之外,衰聵癃病之實狀,前已略陳之矣。臣苟或有一分可强之勢,則何敢屢聒崇聽,自甘飾讓之歸哉?臣以衰朽之殼,春初重患風眩之症,至今言語蹇,精爽消耗,怵畏義分,强策赴公,而日前侍衛之班,幾乎顚仆之狀,非但臣之自憐而自愧,抑亦同朝之所共覩而憫然者也。況臣之偏母,今年卽望九之歲也。素抱貞疾,長在床褥,藥餌扶護之節,如非臣親自省視,則無以便體而適意,臣每陳救護之疏,輒蒙給暇之恩,而由限三日,又復供職,母病則苦歇無常,朝晝異候,而臣以屢瀆爲懼,不敢續陳私懇,臣情到此,豈不萬萬悶迫乎?玆敢不避猥越,申暴血懇。伏乞聖慈,天地父母,特垂鑑諒,亟命遞改臣職名,以安私分,仍治臣瀆擾之罪,以嚴朝綱焉。臣無任云云。答曰,省疏其悉,卿其勿辭救護。
吏曹參判李勉兢疏曰,伏以臣連違召命,便若日課,事體屑越,分義乖隳,悚懍蹙伏,惟嶺海是竢,不意聖度天大,譴何不加,召牌又臨,臣誠惶隕失措,求死不得。夫鞫獄何等嚴愼,而況今凶徒抵賴,根因未覈,罪人縊斃,疑眩轉甚,此實諸臣輿疾共討之時,而臣忝在禁堂,徒事違傲,鎭日鞫坐,不得備員,是豈臣分之所敢出也哉?猶且迷頑而不知變者,誠有私義之萬不獲已者故耳。臣於本職銓任,自來情勢,卽通朝之所共知。向來恩批,雖蒙譬釋之備至,今玆重叨,無以冒沒而趨膺,且於春初,待罪金吾,拿鞫之坐,不善擧行,厚速臺評,至今追惟,愧汗浹背,以本職則垢穢遍體,以兼銜則僨誤屬耳,左右思量,萬無進身之望,玆敢冒陳短章,仰首自列。伏乞聖上,俯垂哀憐,特命鐫臣職名,仍治臣積逋之罪,以肅朝綱,以全微諒,不勝幸甚。臣無任云云。答曰,省疏具悉。金吾之任許遞。
甲子四月初五日申時,上御重熙堂。召對入侍時,參贊官洪義浩,侍讀官李晦祥,檢討官李好敏,待敎朴宗薰,假注書柳訸,別兼春秋金蓍根·徐有恂以次進伏訖。上命開卷讀之。晦祥讀自資治通鑑,止擊走之。上曰,下番讀之。好敏讀自八月,止據洛陽。上曰,參贊官讀之。義浩讀自范陽王,止大饑。上曰,閣臣讀之。宗薰讀自光熙元年,止復羊后。上曰,注書讀之。賤臣讀自成都王,止謚曰元。上曰,上番讀之。蓍根讀自九月,止太陽。上曰,下番讀之。有恂讀自以劉琨,止皇太子。上曰,文義陳之。晦祥曰,今日自止之內,別無好文義,而劉弘之用陶侃破陳敏一事,有足可觀矣。蓋或者以侃與敏同郡,且同擧,慮其有異志,而言之於弘,則弘不惟不疑,乃能明知其賢,而披心信任,至於竟成大功,由此觀之,知人固難,而旣知而又能信任不疑,尤難矣。故書曰,任賢勿疑。倘使劉弘,知侃之賢而不能信任之,則何以成此功乎?爲人君者,苟能任賢勿疑,則治國之道,亦豈有加於此乎?此等處,伏願如是推觀焉。上曰,下番陳之。好敏曰,此時天下雜亂,實無好文義,而其可以懲戒處則有之矣。大抵晉室之亂,言其本則專由紀綱不立,主弱臣强,終莫之制焉。昔春秋之世,諸侯相爭,王室甚微,而然外面則未嘗不尊周,比之晉室之禍,不可同日言也。此無他,周有文·武·周公之遺澤,能扶存紀綱於後世,而晉則不能然也。詩曰,大宗維翰宗子維城,此時八王兄弟之行,爲卄有五人,向使晉主,明城翰之義,執綱紀之本,則庶幾有本支百世之美,而惜乎其王綱一解,兵戈紛起,劉弘所謂骨肉之禍,未有如今者,非過言也。至若劉弘各保分局之論,固好矣。而此時晉室之力量,已無可及矣。且以劉弘言之,觀其上表中所論及其乞表張光之勳,可謂當時第一人物,而若此等人,不能置將相之位而委任之,豈非可惜哉?凡此皆足取爲懲戒者矣。上曰,參贊官陳之。義浩曰,下番所陳甚好,臣別無更陳矣。蓋劉弘之不能大用,甚爲可惜,而江左人物,王導亦有可稱矣。然此時之不能得一賢才而用之,專由於尙名之過,如顧榮·賀循·陳敏輩,豈不亦名士哉?而畢竟狼貝,以其無實用之眞才故也。且上番所陳任賢勿疑之說亦好,雖有眞箇賢才,苟不能信任勿疑,則亦何以收效哉?如劉弘之於陶侃,則始可謂任賢勿疑,故終能有功,此皆可以留念處矣。上曰,閣臣陳之。宗薰曰,太傅越將召劉輿,或曰,輿猶膩也,近則汙人,此言甚善,切中小人之弊矣。夫逼着於人之身體者,莫如垢膩,而始也不覺爲穢,漸漸積厚,終至汚人,小人之附近蔽惑,有似乎此,可謂能近取譬。越亦知劉輿之爲小人,故初則疎之,及輿密視天下兵簿形勢,而應機辨畫,則遂不免傾膝酬接,悉心委之,不覺墮於其迎合之術,而認以爲賢才也。夫自古小人,孰無劉輿之才哉?故曰,未有小人而無才者,惟才是取,則小人進矣。如唐太宗之於宇文士及,玄宗之於李林甫,亦嘗心知其爲姦侫,而終不能斥去者,始惜其阿媚迎合之才,而終爲所迷惑箝制,此所謂近則汚人也。自古小人,多在於近密,而君子多在於疎遠,非近者必皆小人而遠者必皆君子也。迎合者易親,方直者易疎,其勢固然也。朱子曰,疎而賢者,雖遠不遺,親而否者,雖邇必棄,毋主先入,以致偏聽獨任之譏,毋篤私恩,以犯示人不廣之戒,此言可爲千古人主之龜鑑矣。伏願深留聖意焉。上曰,東堂聽政,考經論務,則懷帝似勝於惠帝矣。晦祥曰,惠帝無足可論,而懷帝以此一節觀之,似勝於惠帝矣。好敏曰,懷帝東堂聽政,黃門聳歎,一此不懈,則中興可企,而惜其有始無終,竟爲庸主而止耳。且懷帝初攬大政,太傅越畏之,固求出藩,則若可有爲,而後來越殺王延等十餘人於帝側,則帝止流涕而已,於此尤見其不善變之甚也。晦祥曰,以廢太子遹之事觀之,其五歲,勸帝勿立火照處,可謂了了,而後來不能成就,此亦由於引導之如何也。上曰,遹果不能善其終焉,豈或自初亦非足有爲之人歟?好敏曰,觀其與左右嬉戲,似其資質初非甚美者矣。上曰,何曾論武帝之說,雖非今日自止之內,而其言果是乎?好敏曰,若有先見矣。上曰,武帝平吳之後,志滿意得,而平吳以前,則亦有可觀矣。晦祥曰,自初亦非賢主矣。上曰,自初固然,而不至如後來之失政矣。好敏曰,然矣。上曰,何曾果豫知其後屬之必死於難乎?好敏曰,似有先見,而不勸其子孫修行立節,而但云死於難,恐非矣。義浩曰,司馬公論何曾云云,皆是矣。何曾本無足可觀?而此一言,適有先見矣。上曰,東海王越之末終,何如?義浩曰,死於石勒之難矣。上命掩卷,上曰,大王大妃殿進御加味六君子湯停止,加味養胃湯,自明日五貼式日次製入。出榻敎上曰,王大妃殿進御加味養胃湯,自明日一貼式煎入。出榻敎上曰,惠慶宮傅貼次,杏蠟膏前方中,加黃栢·草麻子各二錢製入,透耳筒依前方製入。出榻敎命退,諸臣以次退出。
上在昌德宮。停常參·經筵。
李翼晉啓曰,行大司憲李直輔在外,執義李基慶,掌令權漢緯,持平洪時溥·鄭時善呈辭,掌令金會淵未肅拜,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李翼晉曰,召對爲之。
傳于洪義浩曰,懸病承旨許遞,前望單子入之,待下批牌招察任。
都承旨前望單子入之,金勉柱落點。
李溏,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
義禁府啓目,前縣監金箕昶原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,義禁府都事成載淳原情云云。問目內辭緣,泛稱遲晩,刑推得情,何如?判付啓,除刑推議處爲良如敎望單子入之。又照目粘連,兵曹佐郞趙象基矣本府議啓內,閽禁不嚴,有此凶賊攔入之變,而身爲該郞,慢不檢察,揆以法意,萬萬駭然。以此照律罪,杖一百收贖,告身盡行追奪,私罪奉敎依允爲旀,功減一等爲良如敎。又照目粘連,司圃別提白宗澤矣本府議啓內,筵席事體,何等謹嚴,而乃以虛妄之說,唐突奏對,敢售搆捏之計,究厥所爲,萬萬痛駭。以此照律罪,杖一百收贖,告身盡行追奪,徒三年定配,私罪奉敎依允爲旀,功減一等爲良如敎。
甲子四月初六日辰時,上御重熙堂。召對入侍時,參贊官李翼晉,侍讀官李晦祥,檢討官李好敏,待敎朴宗薰,假注書柳訸,別兼春秋金蓍根·徐有恂以次進伏訖。上命開卷讀之。晦祥讀自太傅,止每事咨焉。上曰,下番讀之。好敏讀自睿名論,止日食。上曰,參贊官讀之。翼晉讀自以王衍,止通好。上曰,閣臣讀之。宗薰讀自二年,止思劉弘。上曰,注書讀之。賤臣讀自太傅越,止爲太尉。上曰,上番讀之。蓍根讀自太傅越,止降漢。上曰,下番讀之。有恂讀自秋八月,止陷之。上曰,文義陳之。晦祥曰,今日自止,亦別無文義,而晉元帝聽王導之言,覆觴止飮,可見中興之氣像矣。大抵帝王之道,專在於改過不吝,聽諫如流,而今因王導之一言,割斷其所嗜,可謂無歉於不吝如流之德,故用能中興晉室,開撥穢亂,以此觀之,人君豈可不以虛心容諫,爲先務乎?伏願於此等處留念焉。上曰,下番陳之。好敏曰,苟晞以其從母子爲將,而曰吾不以王法貸人,將無後悔耶?旣而果犯法,遂殺之,可謂嚴於持法者矣。然其心,固已知彼之終必犯法,而故使爲將,畢竟殺之,實不免殘忍薄行矣。上曰,苟晞以法殺其從母子,猶似難矣。而其後領靑州日,行斬戮,人謂屠伯,則尤無足可觀矣。晦祥曰,自初殺其從母子,已不免殘暴,旣知不可用,則不以爲將,可也。乃不忍拒之於始,而竟忍殺之於後,此豈人理乎?上曰,初不許其爲將則固可矣。然其所云殺卿者兗州刺使哭弟者苟道將者,頗與今日蘇孺文明日冀州刺史之說,相似矣。宗薰曰,語勢相類,而事實逈殊,苟晞之意,蓋倣蘇章之事,而蘇章則可謂處置得當,苟晞則乃傷恩害法之大者也。上曰,參贊官陳之。翼晉曰,潘滔所云爲之於未亂之說,此雖出於老家者流,而實是格言,亦與經訓相符,經有曰,制治於未亂,保邦於未危,又曰,迨天之未陰雨,徹彼桑土,又曰,繫于苞桑,此皆安不忘危爲之於未亂之義,而帝王爲治之法,亶在是矣。如潘滔之爲人,固無足取,而其言則有合於聖賢之經訓。此等處伏願推移澄省焉。上曰,閣臣陳之。宗薰曰,元帝在諸王中最賢,而王導,卽南渡人物之尤也。元帝旣推心親信,而導亦竭力輔佐,此所以致江左偏安之業也。今於樹基之初,收拾士望,以結人心,至有百六椽之稱,可謂知所先矣。此爲中興之根本關機,然又不能汎埽神州,克復舊壃者,已可見於此時設施矣。上曰,元帝旣賢矣,而史稱其名論素輕,何也?宗薰曰,初元帝見王室紛亂,逃歸其國,專務鞱晦,故名譽不顯,而實則賢於諸王遠矣。夫以元帝之賢,而佐以王導,猶不能快復中原者,其故何哉?史稱元帝,恭儉有餘而明斷不足,然以此段止酒事見之,元帝實非不能斷者,只緣不能充此止酒之心,而養成偸惰苟安之志,終無奮發進取之意,此雖元帝未嘗學問之致,而王導諸人,不得辭其責矣。王導時望雖盛,才氣雖多,終是染得淸虛氣味,其所引進,率皆崇虛名而無實用,其所作爲,亦復少奮厲而多恬嬉,故朱子亦嘗稱導爲隨波逐流底人,且以淸靜爲政之說看之,大非撥亂興衰底本色,八王之餘焰尙熾,五胡之亂萌已作,豈可以黃·老淸靜之術,拱手安坐而治之乎?可謂大承氣證,下六君子湯矣。此乃治亂存亡之端緖發見處,伏願深省焉。上曰,淸淨之道,卽指黃·老耶?黃·老與申·韓不同耶?綱目,亦有元帝好刑名家,以韓非書賜太子紹之說矣。翼晉曰,申·韓本出於黃·老之一端,漢文之躬修玄默,卽黃·老淸淨之道,宣帝之綜核名實,卽申·韓功利之類也。如晉之淸談,則玄默不如文帝,綜核不如宣帝,不過是莊列詭誕之流耳。固不足比論於文·宣之時,然文·宣少康之治,尙不免王覇竝用之歸,故先儒有言,爲治不法三代者,皆苟耳。帝王之學,當立志奮發,以三代聖王自期,然後得免苟焉之譏矣。上曰,元帝之次明帝乎?宗薰曰,然矣。上曰,明帝比元帝,何如?晦祥曰,不及元帝矣。宗薰曰,明帝在位纔數年,別無事業,而類非昏庸之主矣。上曰,司馬公,以何曾見武帝之過,不直告而私語於家,爲非忠臣,其言是矣。晦祥曰,何曾豈不知直告之爲是,而不爲直告者,特是畏罪之故耳。上曰,設令直告而害及於其身,亦將利於國,利於其子孫矣。晦祥曰,苟利於國,則其子孫,亦何暇顧耶?翼晉曰,何曾若有先見之明,而汰侈已甚,子孫敗亡,何明之有耶?上曰,司馬氏責何曾以非忠臣,夫何曾,豈足以忠臣之道責之者乎?晦祥曰,只謂之非忠臣,則與責備以忠臣者有異矣。宗薰曰,非忠臣云者,乃不忠之謂也,固非責備之意也。然責人臣以忠,乃其常分,元無不可責之人矣。上曰,安昌王盛,何如人也?宗薰曰,史云用力於孝經·論語,則非尋常人,而別無事蹟之著見矣。晦祥曰,盛諫和而死之矣。上曰,西昌王銳亦死之矣。宗薰曰,銳死於聰之亂矣。上曰,和·銳皆漢之宗室乎?晦祥曰,然矣。上曰,宗正呼延攸,亦宗室乎?翼晉曰,宗正是官名,非宗室矣。西漢亦有宗正之官,劉向嘗爲矣。宗薰曰,呼延之族,乃當時外戚家也。上曰,劉淵之父名,似見於此前矣。宗薰曰,果見於第二十三卷之末,而未能的記其名矣。上曰,淵似勝於聰矣。宗薰曰,然矣。聰則殺和自立,而其後渠之弟兄族黨,殺戮殆盡,乃凶暴之甚者也。晦祥曰,劉聰殘忍暴悍,觀於使懷帝靑衣行酒,則可知矣。上曰,懷帝事,與漢後主相似矣。宗薰曰,誠然而懷帝之飾辭納媚,又不如後主之一直愚迷也。上曰,懷帝之降於劉聰,非矣。晦祥曰,國君死社稷,則懷帝之降,不待言而知其非也。然有不足以義理責之矣。上曰,懷帝初年,如東堂聽政等事,似有可觀,而後來昏弱無比,何也?翼晉曰,不但懷帝之爲然,漢唐中主以下,亦多有初政可觀而終歸昏亂者,指不勝僂,或因爲政之初,勵精做去,或因本然之善,譪然發見,而畢竟人慾漸熾,逸豫乘之,而不能以學問之工,克去私意,推廣善端之致,如齊宣王以羊易牛,孟子以爲,是心足以王矣。然宣王之止於宣王者,不能以學問之道,推廣是心,不免於梏喪善端之致也。是故從古帝王之爲治,必貴學問之工矣。晦祥曰,人心易於從慾,故有有始無終之患,若使古之暴君亂主,在於今日,而追觀自己之事,則豈有不悔者乎?只是當時,不勝人慾,不覺自陷於敗亡矣。苟能力學,日新又新,則雖億萬年太平,可也。豈有敗亡之日乎?上命掩卷。上命書榻敎曰,大王大妃殿進御人蔘粟米飮,自明日停止。命退,諸臣以次退出。
上在昌德宮。停常參·經筵。
韓致應啓曰,明日常參·經筵,取稟。傳曰,只晝講。
李翼晉啓曰,行大司憲李直輔在外,執義李基慶,掌令權漢緯,持平洪時溥·鄭時善呈辭,掌令金會淵未肅拜,監察茶時之意,敢啓。傳曰,知道。
李溏啓曰,來十一日朝參日次矣,敢稟。傳曰,停。
李溏啓曰,事變假注書李在嵩,身病猝重,勢難察任,今姑改差,何如?傳曰,允。
李在嵩改差,代以金益鉉爲假注書。
傳于韓致應曰,召對爲之。
傳于李溏曰,軍士房承旨入侍。
李溏啓曰,事變假注書金益鉉,時無職名,令該曹依例付軍職,冠帶常仕,何如?傳曰,允。
韓致應,以弘文館言啓曰,本館上番副校理臣李晦祥,以禁衛營從事官,今日本營上下坐起時,晝仕出去之意,敢啓。傳曰,知道。
韓致應,以禮曹言啓曰,今四月初九日淑善翁主駙馬三揀擇時,揀擇人出入門路及揀擇處所,以何處爲之乎?敢稟。傳曰,依再揀擇例擧行。
甲子四月初七日申時,上御重熙堂。召對入侍時,參贊官韓致應,侍讀官李晦祥,檢討官申溆,待敎朴宗薰,假注書柳訸,別兼春秋洪秉喆·趙雲翊以次進伏訖。上曰,案冊俄自玉堂入之,而只有自止標,而無自止單子,何也?豈案冊之入,在於晝講出令前,故姑不入單子乎?晦祥曰,臣於本館事,例多生疎,故單子委折,未敢詳達矣。上曰,注書出去知入,可也。賤臣承命知入。上曰,明日晝講自止,以俄者所入自止標爲之,而單子則勿復入之,可也。上曰,軍士房承旨入侍。秉喆承命出,與右承旨李溏偕入進伏。上命開卷讀之。晦祥讀自漢主淵,止竝州刺史。上曰,下番讀之。溆讀自氐酋,止遣歸國。上曰,參贊官讀之。致應讀自遣使,止殺之。上曰,閣臣讀之。宗薰讀自漢太后,止乃殺之。上曰,注書讀之。賤臣讀自湘州流民,止諸軍事。上曰,上番讀之。秉喆讀自夏四月,止心然之。上曰,下番讀之。雲翊讀自司空,止武昌太守。上曰,文義陳之。晦祥曰,安昌王盛少時,不好讀書,惟誦孝經·論語,而曰誦此能行足矣。此言甚善。大抵學問之道,寧約而精,毋博而襍,況能於一書,豁然精通,則百家可以類推。雖以行事言之,苟能篤於五倫,則日用萬事,亦皆得當。是故爲學之道,不患其學之不多,而惟患行其所學之不力焉。觀於趙普用論語半部,而治天下亦可知矣,然則盛之只誦孝經·論語,不求其完,豈非篤實之工乎?上曰,下番陳之。溆曰,上番之言好矣。安昌王盛胡人也,而能爲此言,可嘉矣。大凡聖賢之學,惟是知行二字,知之固難,而行之尤難,雖能知之而不能行之,則將何望其成就哉?且以劉和事論之,其僨敗專由於猜忌無恩四字。夫上忌其下,則下亦生疑阻,故猜忌而不亡者,未之有也。漢高帝恢弘大度,而其所云,吾不如子房,吾不如蕭何,吾不如韓信等數語,猶不無帶得忌心於中,故先儒謂韓信之禍,兆於此矣。漢高猶然,況其下者乎?蓋猜忌者,好勝之心也。孟子曰,人之患在好爲人師,言好己之勝於人而不好人之勝己也。如此則昌言無由得進而危亡繼之矣,此可爲鑑戒處矣。上曰,參贊官陳之。致應曰,玉堂上下番,俱以劉盛事仰陳矣,其所謂不好讀書,只誦孝經·論語,乃是記史者之語病,旣曰誦孝經·論語,則何可謂不好讀乎?苟能躬行心得於此二書,則雖曰不學,吾必謂之學矣。況以誦習於斯者,謂之不好讀者,其可乎?此蓋晉人之俗,惟以浮華爲尙,不貴乎實行,故有此言也。晉人之言曰,名士不必多讀書,痛飮酒讀離騷經足矣。挾左氏傳,隨鄭康成車後,此何物塵垢囊,此等語習,便成俗尙,如多讀離騷者爲高致,如讀孝經·論語者類,歸之不好讀者,可見其浮華無實之風氣也。上曰,閣臣陳之。宗薰曰,梓潼內史譙登之事,甚賢矣。語未畢,上曰,予方欲以譙登之事發問矣。譙登之詞氣不屈而死之,可謂大經大法,而若使登,姑屈降而徐爲復父之讐,則亦未知如何。宗薰曰,名節者,一屈不可復伸,屈降之後,雖有許大事業,皆無足觀矣。且登,前已斬馬脫而食其肝,則讐已復矣。今此不屈死之者,實無愧於守經之大節矣。蓋譙周,在蜀有勸降之罪,而登以其孫,能成就得如此,豈不卓然乎?以此段觀之,四善兼備,爲親復讐孝也,爲國死節忠也。以二千之衆,能斬馬脫勇也,城中熏鼠而士卒無一叛者義也。如此奇才,若使柄用於當世,則必能勘亂措治,而流落邊陲,區區一涪城,亦復援絶而見陷,只以詞氣不屈四箇字,書之史策,使後之讀者,廢卷興嘆,可勝惜哉?或者以爲,臨亂死節者,在平時則有矯激之病,未必可用,此等議論,深有害於世敎,故朱子亦嘗痛非之,蓋臨亂效節之士,苟見用於平時,則必能輕爵祿重名義,有足以上格君心,下正風俗,逆折亂萌潛消,禍本自然不至,眞有伏節死義之事矣。然每在平時,狃於安寧,謂無事乎此等人物,而專取娬媚可喜之徒,姑備目前之唯諾,故一朝有事,無足恃矣。雖以天寶事言之,山東四十餘郡,曾無一箇義士,而其立節死義者,只是天子所不識何狀之顔杲卿一人而已。向使明皇,早得杲卿·巡·遠之徒,布列朝廷,則豈有祿山之禍乎?晉室之不能振起,亦由平時不用譙登者流而然矣。況復後世,世級漸降,風敎陵夷,士氣消沮,氣節慷慨之人,寥寥無聞,凡於任用之際,必以氣節爲重,取其剛方直大之人,以爲樹風聲勵名敎之本,然後可爲興起末俗之道。伏願留念焉。上曰,綱云內史譙登死之,有許與之意矣。宗薰曰,然矣。綱目之懸吐,多有疑誤處,如此文之梓潼內史,當連爲一句,而口訣則以涪梓潼屬上句,內史譙登屬下句,似亦誤矣。溆曰,懷帝徵天下兵,而無一至者,譙登一內史也,而城中食盡,無一叛者,人心之向背,有足觀者矣。上曰,襄陽王範,何如人也?宗薰曰,範,武帝之孫也,王室至親,而前後無言行之著見者,則其爲人,似無可稱,而其呵衍一語則差可矣。上曰,太傅越,欲出征石勒,而懷帝挽之曰,公豈可遠去,以孤根本。夫懷帝,豈認越眞有爲國之心乎?不然則挽之,何也?晦祥曰,非不知越之跋扈,而特畏其爲人,故示以挽留之意矣。宗薰曰,大抵懷帝,全欠剛斷,知越之跋扈而爲此巽辭者,甚可憐。且其徵天下兵而曰,今日尙可救,後則無及云云。亦是乞憐之辭,苟且極矣。若於此時,下惻怛之詔,諭之以義理,勉之以忠分,則豈不可以感動人心乎?晦祥曰,太傅越自初設心,只是擅權專威,而懷帝不能早去之,後悔之何及乎?上曰,越之初入也,以討成都王穎爲名矣。晦祥曰,然矣,自古小人,必自託於美名,以欺愚民,然後始濟其惡矣。上曰,懷帝此時,年幾三十矣。晦祥曰,其降虜時,年似是十八矣。上曰,此卽愍帝,而非懷帝也。晦祥曰,晉之亡,專由於不用賢,夫小人之言,易以樂聞,而君子之言,易以惡聞,故用捨自然不公。然人臣爲諂諛之態,則知其必利己,而乃苦爲剛直惡聞之言者,豈無以而然哉?此明主所以十分審察於聽言之際者也。伏願造次毋忽焉。上曰,王如何狀人也?晦祥曰,此云京兆王如,則或是有官者矣。上曰,旣云流民王如,則非有官者矣。溆曰,京兆是地名矣。上曰,懷帝之出奔也,帝無一言,臣下亦然,此或事有闕遺耶?致應曰,此果可異矣。當時士民死者,三萬餘人,則亦必有節義之可觀者,而無一見焉,似是當時風俗,不知節義之可以表章故然矣。上曰,晉書本紀中,亦無所著見者耶?晦祥曰,別無著見矣。上曰,羊后末終,何如?晦祥曰,爲劉曜所納矣。宗薰曰,懷帝遇害時,死義者只有庾珉王儁,而此亦不足深許以殉節矣。上曰,綱云劉聰弑帝於平陽,庾珉·王儁死之,則似許其殉節之義,而目云殺庾珉·王儁等,帝亦遇害,未知此二人,與帝同死乎?抑先後而死乎?宗薰曰,王·庾先死,而帝遂遇害,此與殉節於遇害之後者,又有間矣。上曰,然則綱先書帝之遇害,而次書王·庾之死,何也?豈有別義乎?宗薰曰,帝之遇害,已決於被拘之日,而珉等悲憤號哭,出於忠義,其見殺亦以此,故如是書之矣。上曰,此時節義之士,太寥寥,故特書曰,庾珉·王儁死之,以獎其能死乎?晦祥曰,二人必有殉節之實,故如是書之,不然則豈可强許乎?上曰,此綱不云誰某入寇,而云漢人入寇,不云弑太子而殺太子,不云奉帝而云遷帝,皆何義也?宗薰曰,漢人,外之之辭也,入寇,正名分之義也,遷帝,據實之語也。至於殺太子之殺字果可疑,雖是異國,旣是僭賊,則當用下殺上之辭,而直書殺字,有未敢知矣。上曰,漢以帝爲平阿公左光祿大夫,未知光祿,是高官乎?宗薰曰,光祿之稱,蓋倣漢制,而封以縣公,官以大夫,已是深羞厚辱,其高下有不足言矣。上曰,王彌說曜以遷都洛陽,其言,何如?且上云王彌說曜,而下云曜焚其策,則豈以其言,書于策乎?晦祥曰,書于策矣。宗薰曰,遷洛之說,非彌之誠心愛曜也。且遷洛,在劉曜,亦未必爲得計矣。上曰,石勒本屬於漢矣。宗薰曰,然矣。此後勒,乃自號趙矣。致應曰,勒本非漢之部落,而特附屬矣。溆曰,本羯人矣。上命掩卷,上曰,明日晝講當參人,竝自弘文館,先爲列書以入,可也。上命退,致應等先退。上謂溏曰,十三日放榜時節目,把門甲士外,皆依日前殿試時例爲之,可也。又命退,諸臣以次退出。
上在昌德宮。停常參,只晝講。
李翼晉啓曰,合辭方張之時,兩司無詣臺之員,事甚未安。除在外·陳疏外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,明日淑善翁主駙馬三揀擇相値,視事頉稟之意,敢啓。傳曰,知道。
備忘記,黃海水使崔雲羽下直,長弓一張·長箭一部,片箭一部,筒兒一箇賜給。
李翼晉啓曰,行大司憲李直輔在外,執義李基慶,掌令權漢緯·金會淵,持平洪時溥·鄭時善牌不進,監察茶時之意,敢啓。傳曰,知道。
洪義浩啓曰,新除授承旨金勉柱,方在罷散中,何以爲之?敢稟。傳曰,敍用,傳于洪義浩曰,都承旨許遞,前望單子入之,待下批牌招察任。
承旨前望單子入之,吳載紹落點。
李溏啓曰,右副承旨李文會,今日不爲仕進,卽爲牌招,何如?傳曰,許遞,前望單子入之。
承旨前望單子入之,林漢浩落點。
傳于韓致應曰,今夜弛禁。
以執義李基慶,掌令權漢緯·金會淵,持平洪時溥·鄭時善,獻納朴宗正,正言文躍淵·尹孝寬牌不進罷職傳旨,傳于李翼晉曰,只推。
洪義浩,以奎章閣言啓曰,原任直提學徐鼎修喪卒哭日,依定式遣檢書官,勸肉以來之意,敢啓。傳曰,知道。
李溏,以兵曹言啓曰,本曹佐郞申在明,身病猝重,屢度呈狀乞遞,宿衛重地,不可久曠,今姑改差,何如?傳曰,允。
李溏,以兵曹言啓曰,兼司僕將李甲會,身病猝重,時月之內,無望供職,呈狀乞遞,宿衛領軍之將,不可久曠,改差,何如?傳曰,允。
李溏,以兵曹言啓曰,前營將閔修顯,方在奪告身,而今月初二日政,檢擬於內禁衛將末望,臣之矇然不審,萬萬惶恐,原望筒改擬付標以入之意,敢啓。傳曰,知道。卿則推考。
李溏,以兵曹言啓曰,內禁衛將李東憲,五衛將李雲祜,景福宮衛將黃雲瑞,文臣兼宣傳官洪秉喆,俱以身病猝重,時月之內,無望供職,呈狀乞遞,宿衛領軍之將輪番之任,不可久曠,竝改差,何如?傳曰,允。
李溏以御營廳言啓曰,本廳哨官方禹鼎身病甚重,勢難察任,改差,何如?傳曰,允。
李溏以御營廳言啓曰,本廳別將吳載重,除拜摠管,職務相妨,屢呈辭單,今姑改差,何如?傳曰,允。
李翼晉,以義禁府言啓曰,時囚罪人白宗澤,杖一百收贖,告身盡行追奪,徒三年定配照律公事判付內,依允,功減一等事,命下矣。白宗澤功減一等,杖九十收贖,告身盡行追奪,忠淸道舒川郡豆谷驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
李翼晉,以義禁府言啓曰,卽接月令醫員朴明詩手本,則時囚罪人成載淳,以腹脹痰癖之症,苦痛之中,屢日處冷,本症添劇,四肢痿痺,轉側須人,目下病狀,十分危重云。自前罪人病勢危重,則一邊保放,一邊草記,曾有定式矣。成載淳姑爲保放之意,敢啓。傳曰,知道。
刑曹啓目粘連,因咸鏡監司李翊模放未放修啓冊子,本曹所管定配罪人放秩未放秩,竝依啓聞施行。稟秩中明川李弘澤,罪名不至深重,未放秩中慶興金基周,本道發配,未至配所秩長鬐車守漸,似此罪名,前赦已爲蒙放,不可異同,竝放送。稟秩安邊金造旺,未至配所秩吉州李東燁,端川嚴用守本道發配,未至配所秩昌原許樂等,罪俱不輕,竝仍配之意,分付各該道臣,何如?啓依允爲旀,三水車啓中,甲山姜龍得,三水朴聖郁,北靑徐日中,三水李敬德,竝放送爲良爲敎。又啓目粘連,因江原監司申獻朝放未放修啓冊子,本曹所管定配罪人放秩未放秩,竝依啓聞施行。稟秩中旌善高應七,未放秩中蔚珍辛在榮,楊口池貴孫,平康李奉宗等,罪名不至深重,竝放送。稟秩杆城尹世得,楊口辛相烈,橫城陸守謙等,罪名俱爲不輕,竝只仍配之意,分付道臣。未至配所秩長淵李五才,定平宋太山,入於各該道修啓冊子中放秩,俱已蒙放,不必擧論,置之,何如?啓依允爲旀,三陟李枝喆·姜忠植,金城朴履熙,洪川趙學文,蔚珍愼昌伯,高城洪奉祥·尹有衡,三陟余相眞,竝放送爲良如敎。又啓目粘連,因京畿監司徐榮輔放未放修啓冊子,本曹所管定配罪人仍秩未至配所秩,依啓聞施行。未至配所秩中黃澗李重煜,入於該道放未放修啓冊子,放秩長鬐趙文彬,所坐不至深重,似此罪名,前赦多已蒙放,不可異同,放送,洪原孟碩覃,明川李明愚等,所坐俱爲不輕,竝仍配之意,分付各該道臣,何如?啓依允。
全羅監司鄭大容疏曰,伏以太室親祼,聖慕克伸,鑾蹕夙戒,玉體彌康,區區慶抃,小大惟均。仍伏念臣之危蹙情踪,悉暴於前後辭章,今不敢更犯瀆擾,而邇來史局之膺命,蓋以餘生之願,粗效終事之地耳。旣束帶供職,則閒司之兼銜,大同之公務,亦不免隨衆趨走,自同平人,反顧前日蟄伏樣子,殆若兩截人,每廁周行,愧汗浹背。忽玆藩臬除旨,實出於千萬夢想之外,臣誠感惶恧蹙,不知所以措躬也。臣自昨春以後,人旣視臣以棄物,臣亦自分於永廢,今乃裒然置之於方面之任,佩符印擁節旄,安享刺史之榮名,則不爲賤臣之無忌憚,爲淸朝官方之累,當如何哉?況臣儱侗疎闊,素不嫺於時務,而湖南一路,最稱雄藩,地惟比於荊·楊,劇則俱於貝·魏,以至島陸人民之殷,魚鹽竹箭之饒,爲國家所關念,自不等閒,而弊竇漸滋,凋瘵轉甚,在昔名臣碩輔之蘊經綸事業者,皆欲逡巡而却步,臣何敢一日冒據於匪據之職哉?玆敢仰慕衷懇,冒瀆崇嚴。伏乞聖慈,俯賜諒察,亟遞臣藩任,仍治臣煩瀆之罪,以肅朝綱,以安私分,不勝幸甚。臣無任云云。答曰,省疏具悉。卿其勿辭,往欽哉。
甲子四月初八日午時,上御熙政堂。晝講入侍時,參贊官洪義浩,記事官洪在敏,別兼春秋洪秉喆·趙雲翊,知事金祖淳,特進官金達淳,侍讀官李晦祥,檢討官申溆,檢校直閣金邁淳,宗臣西春君爗,武臣行護軍朴基豐以次進伏訖。上命開卷讀之。祖淳曰,法講時玉堂解釋章句訖。自上讀新受音,卽是古規,而近則不然,解釋章句,在於自上讀新受之後,與文義之敷陳相雜,殊非古規。此後則依古規爲之似好,而諸講官之意,亦如此矣。上可之。晦祥讀詩傳,自文王在上,止文王以寧,晦祥解釋章句以奏。祖淳曰,奏釋之際,只以諺解說去,則本旨誠有未及條暢之歎,須與訓誥參互,開釋以陳,似好矣。上曰,此後則竝訓誥解釋以奏,可也。上讀新受音一遍訖。晦祥曰,文王之章,卽周公告成王之作,而沖幼之勉戒,惟在文王之取法,誠意之懇眷,實令人感服處也。大抵文王之德,與天同大,而其必曰昭于天者,蓋取乾乾不息之健也。以配天之德,戒嗣服之沖主,使之取法者,其旨深且大矣。若使成王,不能修其德而纘其緖,則雖以文王爲祖,武王爲父,必不能保其國家也。書所云天難諶命靡常者,最爲人君之鑑戒處,而觀於丹朱·商均之用殄厥世而可驗者也。繼志守成之道,無過於法祖宗三字,此周公所以必欲以文王爲法也。此云文王孫子本支百世者,槪謂惟皇之鑑臨,降福不已,推及臣庶世祿之家,擧能被其化而蒙其澤,不墜乃祖乃父之勳勞緖業,以輔其王室,共享和平之福,猗其盛矣。如使文王之孫子,只有本支之繁,而未有厥德之修,則其與不億之商孫,殆乎不相遠矣。推此觀之,人國之興與不興,惟在厥德之修與不修,而帝王之學,尤當以身先之,進進不已。後世帝王之讀此章者,勿以周公之戒成王語看過,而要作自家身上勉戒地,則其國之興,不待智者而知也。伏願深留聖念焉。上曰,所奏好矣。下番陳之。溆曰,周公之贊述文王,勉戒成王,其旨深切,而又可見古聖人誠敬之出尋常萬萬也。文王之德,克配于天,於昭在上,旣歿之後,仰之若不離帝傍者然。自子孫至多士,均被亹亹之化,自致無疆之休,槪天下百千萬事,無出於誠敬二字。而至若文王之德,實自誠敬始也。周公之輔導成王,克纘文·武之緖,以保其艱大之業者,亦是克存誠敬,繼述先王之德而然也。此豈非天下後世之所可法者乎?殿下須於臨講之際,以周公之勉戒成王者,便作今日親聽,而玩味深看,使誠敬之道,無少間斷,則今日亹亹之令聞,其將匹美於文王矣。上曰,當體念矣。知事陳之。祖淳曰,此云周雖舊邦其命維新,文王陟降在帝左右,可謂周德之至矣。周自后稷以後,積德累仁千有餘歲,至文王始見其命之新矣。舊邦云者,非謂其弊也,卽謂積德之久,而喜其命之方新也。爲人國者,聿修厥德,則其興也勃焉,非特人國之爲然,雖以凡人一身上言之,居常蔑學之人,若能以誠意正心之工夫,修之於身,則自可變舊爲新,其進不可量也。又能追成湯丕顯之德,日新又日新焉,則惟天之命,其將隨而新之者也。就以我朝言之,四百年無疆之休,有足匹休於后稷舊邦,而殿下一初淸明之治,卽成王纘述先業之會也。苟使其德,無日新之效,則何以致雖舊維新之命乎?陟降左右云者,槪以文王之德,與天同大,以帝配之,不離左右者也。文王在宥之時,一言一默一動一靜,與天相通,以理交孚,夙宵對越,純亦不已,故雖於旣歿之後,洋洋之靈,不離乎帝傍,猗歟盛哉。其命之新,在於德,其德之修,在於敬,洞觀其源,則初非高遠不可階之事也。至於亹亹不已云者,自衆人視之,亹亹二字,有若文王之猶有所勉强處,以彼生知安行之聖,豈有是哉?特以其令聞不已,而道得亹亹二字者也。雖然,若無亹亹之勉强,則夫安有可行之勢乎?自强不息,故所以爲天也,大而化之,故所以爲聖也。然則聖人之道,亦豈不以勉强爲本乎?孔子之大聖,亦曰從心所欲不踰矩,誠如是訓,可知七十以前之猶不若七十以後而然也。世間甚事,豈有不因勉强而成之者乎?勉强之工,在於德,而德者,本是無形體之物也,勉强二字,亦是無形體者也。苟欲從事於勉强,則先從天理人欲公私義利之分,十分省察,養其善而棄其過,以至格物致知溫故知新之道,無一毫未了不及之歎,然後始可無愧於文王之亹亹也。雖以文王之聖,苟不以日新之工,朝夕孜孜,則何能有亹亹之令聞乎?聖人猶然,況其他之不及聖人者乎?我聖上沖齡嗣位,光御君師之位,其與俄所謂成王纘述之會,政相似耳。其可不勉於此乎?必須以古昔聖王之道,自强不息,然後始可做成周之治,而亦可謂善述祖宗之舊法也。帝王所處之位,卽一天也。天之行,在乎健,苟欲法天,則捨此勉强之道而其何以藉手乎?學問之要,最在勉强,而必也孜孜留意,然後一身之工,始可成也。殿下自在春邸,令聞日彰,八方民庶,思見德化,而先大王聖德至善,沒世不可忘,而洋洋陟降,在帝左右,有如文王之爲矣。殿下今日之地,其可不十分勉强,善繼其志事,以副民庶愛戴之情乎?亟願勉强孜孜於學問之上,認作此外無他事,而亦於淸閑之燕,强其所難强,一事二事,勉强不已,常若接賢士大夫之時,則令聞之彰,其將充溢於八域之內,庶不專美於成周矣。上曰,所奏甚好,當體念矣。特進官陳之。達淳曰,傳所云武王·周公其達孝矣者,豈欺我哉?此章中稱述文王之德,至矣盡矣,而庸作嗣王之訓戒,俾有以善繼善述,雖至屢千百載之久,而可使讀其詩者,怳若見文王者,豈不是達孝之所以致者乎?古人有言曰,欲法堯·舜當法祖宗,惟我先大王盛德大業深仁厚澤,實若成周之有文王也。顧今日在廷舊臣,誰能有稱述其萬一者,而以聖上繼述之孝,亦何待稱述而始有所勉勵者耶?須於一動靜一語默之間,輒以述先事繼先志之道,亹亹不已焉,則三代之治,不外乎是,而先大王盛德大業,其將不期彰而自彰,可使後之人,視我先王,若今日之視此文王也。夫如是則向所謂周公之達孝,亦無以過之,豈不休哉?惟聖明體念焉。上曰,所奏甚好,當留念矣。參贊官陳之。義浩曰,此云於昭于天,又曰在帝左右,蓋可見文王之聖,與天合其德。奏未畢,上曰,其所云於昭于天陟降在左右者,卽反復丁寧之意,而大註亦曰,文王之神,無時不在上帝之左右。然則陟時固可在帝左右,而降時亦可在帝左右乎?晦祥曰,小註中云云,似以文王陟降之句,看作魂升魄降之理,而臣意則不然。蓋謂文王之德,與天爲一,故勿論其陟與降,庶乎不違于天,而爲下民所尊瞻也。義浩曰,此章爲大雅之首,而周公之告戒成王,勤且摯矣。開卷第一義,先言文王之德配上天,旣曰於昭于天,又結之以陟降左右,丁寧反復,申申爲說者,卽無他也。蓋欲使後嗣王,明知此理之必可信也。上天之載,固無聲臭之可尋,而儀刑文王,卽一天也。元聖之若是申複,欲成王之遵先成憲,率乃攸行也。先儒云,欲法堯·舜當法祖宗,又云遵先王之法,而過者未之有也。我家列聖之德,先王心法之傳,實惟在於與天合德而已。今殿下敬天法祖之工,亦於此章之旨,篤信而體行,是臣區區之望也。上曰,閣臣陳之。邁淳曰,從古聖人,開口輒言天,而今此所講之大雅第一章,亦又首言天矣。一天字,卽聖學大頭腦也。天豈易言乎哉?世人以蒼蒼者爲天,而其曰與天同其德也,其曰福善禍淫之出自天者,外面看來,抑似不成說之歸也。須勿以蒼蒼者爲天,必就自家上視聽言動之間,看作一天,然後始可爲古聖人開口輒說之天也。雖然,若不能體認其義,徒資談說,則亦與所謂蒼蒼爲天者等耳。大抵高者莫如天,卑者莫如人,則其間宜若無相與之義,而人之應事接物,苟能當於理,則合乎天也,不當於理,則違乎天也,天與理一也。而理者,卽是莫之然者也,本無形體之可言,而太虛之中萬理自具者,名之以天也。一虛字崇高博大,範圍包括,隱若有主宰,故又改以帝字,就其至虛之中,乃有曰天曰帝之稱,卽周濂溪所謂無極而太極者也。一理字之中,萬事萬物,無一不與天相關者,而萬物之中,惟人最靈,最靈之中,惟人主最尊,體天履物,動靜云爲,自有雨露霜雪之與天爲一者。故苟或有喜怒之不得其正,則其應不僭,小而災異之層生,大而危亡之隨至,卽必然之理也。然則其以視聽言動之間,輒作一天看,而惟曰善者,天也理也,然後始可謂先天而天不違,後天而奉天時也。詩所云昭事上帝聿修厥德者,非他,卽不過洞見其天人相與之際而然也。惟其相與之際,勿以幽遠冥漠,或忽於造次對越之義,則其德之合乎天,未必專在於文王之聖也。伏望澄省焉。上曰,所奏甚切實,當體念矣。上曰,旣云殷士膚敏祼將于京,然則雖有思皇之多士,有天命然後其國可興乎?晦祥曰,雖有多士之濟濟,而爲人上者,同有其德,然後可望其國之興也,文·武之周·召是也。至若桀·紂之世,固有伊尹·比干之材,而時君不用,故天命靡常,國隨而亡。然則其國之興,惟係於人君用人之如何,而不係於多士之濟濟矣。上曰,雖有生此王國之美,而若無天命,則其將不免於亡乎?晦祥曰,其君不賢,則雖有人材,而不足爲思皇之士矣。祖淳曰,玉堂所奏,稍涉未暢矣。周之濟濟思皇,卽文王作成中物也。觀於堯與桀之率天下以仁以暴,則可見其思皇濟濟之爲文王所作成,而野無遺賢者,此之謂也。在上之人,若無配天之德,則雖有思皇之士,而將無登崇之美,苟如是則雖謂之當世無善士,可也。伊尹雖生於夏,而不見其用,三仁雖在於殷,而莫救其亡,周之濟濟者,豈是盡出於周之時,而不出於殷時者耶?殷時則有士而不得用,故不可知其有士也。及周之興,維舊之邦維舊之人,俱見其維新之喜,始見多士之登於朝,而乃知其生於國也,雖在昏亂之時,而曷嘗無可用之士乎?特其不能用,故未之知耳。非特王者之爲然,由余丕豹之才,固非産於秦者,而繆公用之,以爲覇,況夏殷周三代之際,聖繼神承,修德而配天焉,則安得無應時思皇之美乎?臣則以爲人主之作成,苟以周文爲法,則思皇之士,固未嘗無其出也。晦祥曰,百里奚之愚虞智秦,亦可見虞亡之時,未嘗無其人也。邁淳曰,雖以歷代觀之,昏亂之時,亦未嘗無人材,特因天子之不能統率,殆若未嘗有材者然,此豈眞箇無其人而然哉?是以東漢之末,最多傑然可用之材,而奈其不見用何哉?自古及今,未嘗聞無人材之世者也。上曰,俄者知事所奏之勉强二字,固好矣。雖如文王·孔子之聖,亦必待勉强而成其德乎?晦祥曰,如夫子之聖,豈待勉强而成其德乎。其所謂非有所勉而若有所勉者,誠切當語也。生知之如孔夫子,豈待勉强而成其德乎?湯之盤銘亦曰,日新又日新,雖是進德勉强之狀,而其若以此而謂湯德之出於勉强,則其可乎哉?溆曰,勉强云者,形容其孜孜爲善惟日不足之意,而非謂聖人之學,專出勉强邊也。晦祥曰,凡人之學,非勉强不得成,而聖人則自有與凡人殊處耳。祖淳曰,其云非有所勉而若有所勉之語,誠近之矣。生知安行之聖,豈待勉强而成其德乎?卽是自强不息進進不已,有若欲罷不能者也。上曰,人君修德然後有多士,則固可也。有多士然後文王以寧者,何謂也?晦祥曰,多士被文王之化。語未畢,祖淳曰,降生民者天也,而終所謂天地位焉萬物育焉者,卽人工之所由作也。濟濟之士,旣出於文王之化,而又能使文王而寧之,卽是上下相須之義,而其與天理之賴人工者,相似矣。上曰,文王修德,故多士被其作成之化,而文王終亦受其助乎?邁淳曰,此理甚明,比如父母,生其子而敎之以義方,終又受其孝養,則是乃父母之受其助也。晦祥曰,俄者所奏,卽謂多士之爲文王所作成,而遂致文王之寧者也。上命掩卷。祖淳曰,日候連暢,聖體,若何?上曰,一樣矣。祖淳曰,寢睡·水刺之節,何如?上曰,一樣矣。祖淳曰,大王大妃殿氣候,何如?上曰,一樣矣。祖淳曰,王大妃殿氣候,何如?上曰,一樣矣。祖淳曰,惠慶宮氣候,何如?上曰,一樣矣。祖淳曰,嘉順宮氣候,何如?上曰,一樣矣。上曰,明日三揀擇相値,習陣單子雖入來,而明再明兩日中,爲之,可也。祖淳曰,今因習陣退行之下敎,有所仰達者矣。本局軍兵習陣原定日字,每月初九·十九兩日,而原定日,若値公私應頉及雨雪泥濘之時,則當月內,遂不得設行,往往閱屢朔廢閣,其在詰戎鍊兵之義,殊甚疎忽。臣意初九·十九,則依前以原定爲之,而如或有故,初十二·十兩日中推移退行,俾免閱朔仍廢之患似好,依此定式施行,何如?上曰,依爲之。兩營亦一體遵行,而下番鄕軍合操,則以前一日推移爲定,可也。出擧條祖淳曰,臣有區區可達之事矣。向來經筵之啣,獲蒙恩遞,而忽於今番,更命出入經筵,故今亦黽勉冒膺,而旣遞復授,則烏在其陳懇蒙允之義乎?進講則異於法講,猶有乏人之歎,而至於法講,同知事以下,皆可入參,則不患無其人。且臣之學術,若有一半分可堪輔導,則猶可蹲仍,而旣不近似於是職,自然非便之事,不一而足。到今冀遞之計,比前益切,而雖蒙體諒之恩,決知無乏其人之歎矣。命書榻敎曰,領敦寧所帶經筵之任,今姑許遞。上曰,知事先退。仍命退,諸臣以次退出。
上在昌德宮。停常參·經筵。
自辰時至未時,日暈。
洪義浩啓曰,明日常參·經筵,取稟。傳曰,朝講兼行次對。
李翼晉啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,來十一日輪對日次矣,敢稟。傳曰,當次人受點,後日次待令。
洪義浩啓曰,來十一日專經文臣殿講日次矣,敢稟。傳曰,爲之。處所熙政堂磨鍊。
傳于洪義浩曰,禮房承旨,率淑善翁主駙馬三揀擇童蒙入侍。
傳于洪義浩曰,前判書洪義謨入侍。
李翼晉啓曰,行大司憲李直輔在外,執義李基慶,掌令權漢緯·金會淵,持平洪時溥·鄭時善牌不進,監察茶時之意,敢啓。傳曰,知道。
以執義李基慶,掌令權漢緯·金會淵,持平洪時溥·鄭時善,獻納朴宗正,正言文躍淵·尹孝寬牌不進罷職傳旨,傳于李翼晉曰,只推。
傳于林漢浩曰,回榜老人入侍。
李翼晉啓曰,明日朝講次對,兩司當爲進參,除在外外,未肅拜·呈告人員,竝待開門牌招,以爲備員入侍之地,何如?傳曰,允。
傳于吳載紹曰,政官牌招開政。
以吏曹參議鄭東觀牌不進罷職傳旨,傳于吳載紹曰,只推。
有政。吏批,判書金達淳進,參判李勉兢在外,參議鄭東觀牌不進,行都承旨吳載紹進。以徐瀅修爲禮曹參判,朴宗慶爲參議,林蓍喆爲知義禁,韓晩裕爲知經筵,洪義浚·趙良鎭爲兵曹佐郞,洪仁謨爲司僕主簿,鄭修容爲司圃別提,尹致任爲金泉察訪,金啓淵爲司錄,永明尉單洪顯周今超順義,依法典初授。
兵批,判書李敬一病,參判尹東晩病,參議安策入直進,參知朴瑞源病,右承旨李溏進。以李旭秀爲楊州監牧官,林貞鎭爲南陽監牧官,護軍徐瀅修·金勉柱,副護軍李文會,副司果朴獻源·沈銖,副司正金益鉉竝單付。
以摠戎使望筒,傳于李溏曰,前摠戎使金思穆,敍用仍任。
兵曹口傳政事,前摠戎使金思穆仍任事,承傳。
李溏啓曰,前摠戎使金思穆仍任事,命下矣。時無職名,令該曹口傳付軍職,仍卽牌招,傳授密符,敎諭書則所當更爲啓下,而此與新除授有異。在前如此之時,有所授密符傳授之例,今番則何以爲之?敢稟。傳曰,允。依前擧行。
兵曹口傳政事,行大護軍金思穆。
李溏啓曰,摠戎使金思穆牌不進推考傳旨,今方捧入。而密符傳授,一時爲急,如是違牌,事甚未安,更卽牌招,何如?傳曰,允。
李溏啓曰,摠戎使金思穆再牌不進推考傳旨,今方捧入。而密符傳授,一時爲急,如是屢違,不卽承膺,揆以事體,誠極未安。所當更請牌招,而係是一日三牌,何以爲之?敢稟。傳曰,更爲牌招。
李翼晉啓曰,奏御文字,何等審愼,而御營廳騎士別將望,自兵曹,誤以騎士將書入,原望筒今方改書以入,臣之矇然捧入,不勝惶悚,而不察之當該兵曹堂上,不可無警,從重推考,何如?傳曰,允。爾亦推考。
李溏,以兵曹言啓曰,同知中樞府事鄭德煥·趙洪錫,僉知中樞府事李緖冑,病在鄕廬,末由上來,五衛將朴致儉,病難供職,呈狀乞遞,竝改差,何如?傳曰,允。
洪義浩,以禮曹言啓曰,淑善翁主駙馬三揀擇,今已過行,吉禮日期,以何間推擇乎?敢稟。傳曰,以五月內擇入。
洪義浩,以禮曹言啓曰,淑善翁主駙馬三揀擇,今已過行,嘉禮廳爲先排設,然後凡干諸事,可以磨鍊,都廳郞廳,差出擧行,何如?傳曰,允。
洪義浩,以社稷樂器造成廳言啓曰,本廳堂上掌樂院提調趙鎭寬,旣已罷職,其代令該曹卽爲差出,使之察任,何如?傳曰,敍用,判義禁外前職,竝仍任,差代望筒勿施。
李溏,以都摠府言啓曰,今日入直內三廳武兼禁軍及軍兵等,當爲中日習射,而三揀擇相値,不得爲之之意,敢啓。傳曰,知道。
李溏,以都摠府言啓曰,今日入直忠翊衛王慶澤,夕食代入來之路,乘醉到門,故宣仁門守門將,拒塞不納,以至於闕直之境,不能檢飭之忠翊衛將徐潤載,令該府拿問處之,闕直忠翊衛王慶澤,移法司嚴勘,何如?傳曰,允。
李翼晉啓曰,卽伏見都摠府草記,則今日入番之忠翊衛,食代出去,醉倒不入,至於闕番之境云。闕內入直,何等嚴重,而有此闕直之擧者,事未前有,萬萬駭然。當該衛將及闕番之忠翊衛,旣有該府論勘,而雖以摠府言之,不但常時不能檢飭之失,事在門考之時,而今始草記者,尤極稽緩,入直堂郞,竝從重推考,何如?傳曰,允。
李翼晉,以義禁府言啓曰,平安監司金文淳狀啓內,朔州府使李商采罪狀,令攸司稟處事,啓下矣。李商采時在任所云,依例發遣府書吏,交代後拿來,何如?傳曰,今番則合有參恕,置之,可也。
司諫李東埴疏曰,伏以夏禴親將,聖孝克伸,曉鑾穩旋,玉體彌康,臣民慶忭,曷有其極?仍伏念臣自來情勢,有若垢穢在身,澡洗不得,臺端一步,卽臣鐵限,僨誤之地,公議自在,去就之場,廉防亦重,故前此恩除之下,不敢爲冒沒承膺之計,屢積逋慢之罪,荐犯瀆擾之誅,而聖度至大,譴罰不加,鞶褫輒降,微諒獲伸,臣且惶且感,益不知爲心,惟以優遊冗散,頌祝洪私,爲一分自效之道。千萬夢想之外,薇垣除旨,又下於樂院待罪之日,而監試有命,召牌踵臨,事係往役,義難逡巡,遂章皇出肅,仍赴試所,及其復命,又値大享,奔走於齋執之列,竭蹶於陪扈之班,有不遑言私,故黽勉蹲仍,至今淟涊,自顧慙恧,人將謂何?且臣於昨秋,待罪見職,略有所論劾李勉兢矣。月前李勉兢辭本中,特擧臣名,張皇爲說,至以臣疏中一句語,歸之於無指的沒把捉,斷之以囫圇,斥之以容易,人之爲言,又何其囫圇容易也?事屬旣往,顧不必呶呶,言不見孚,致此反詈,臣之懦弱疲劣,貽羞臺閣亦極矣。由前由後,夤緣盤礴,已無可論,宜卽自列,以暴血懇,臣有貞疾,近失調將,疝積衝亘,痰瘧交作,委倒床笫,昏窒者數矣。病日益深,神精索然,玆始力疾陳情,猥瀆崇嚴。伏乞聖慈,特垂矜諒,亟賜鐫改,仍命選部,勿復擬臣於言責之任,以重公器,以安私分焉。臣今丐免,宜不敢贅他,憂國一念,垂死耿耿,敢此附陳,惟聖明垂察焉。嗚呼,今日國勢,其安乎否乎?數年以來,災異疊見,變怪層生,天警於上,民瘁於下,而不逞之徒,又接跡而起,陰懷禍國之心,迭售煽亂之計,至於今番凶獄而極矣。政宜上下奮發,小大淬勵,以振國綱,以絶亂根,而載榮之徑伏常刑,窮覈無路,性世之專事抵賴,端緖莫得,以至億萬之忽地致斃,而賊情轉入疑亂,獄體太涉疎忽,紀綱所關,豈不凜然而寒心乎哉?臣於日昨,猥隨諸臺之後,聯陳短疏,而猶未見檢案之如何,故認其自縊,草草說去。及伏見堂箚,始知其眉稜上刀痕,深入四分,此尤疑眩之大者也。始以輕囚,置而不問,或使之混入保放,或任其獨自出入者,已乖嚴獄之義,而畢竟防守不謹,致有此叵測之變,古今天下,寧有是耶?當該入直郞官之請施遠竄,不爲過矣。憲臣疏語,雖欠審愼,司直之地,公議可見,則恐不宜過加摧折,使臺閣沮喪,而嚴敎一下,輿情益鬱。伏願殿下,更加三思,亟收前掌令臣姜彙鈺罷職之命,以光聖德,不勝幸甚。臣家在關東,略知東民之痼瘼,而向者回祿之災,便一東民之劫運,其所被災,不下於關西沿海諸郡,一望蕭然,目下光景,實非飢饉師旅之比,而道啓纔至,恩諭卽降,身布之特蠲也,萬姓回咷爲笑,包米之別給也,半路濱死得甦。我殿下憫恤之典,可謂至矣盡矣。凡在瞻聆,孰不欽仰贊歎?第伏念漏船之中,上手必資襦袽,大汗之餘,遺症易成勞復,此時爲東民救焚拯溺之策,宜有所別般講究,而蔘價添補之爲東民切骨之弊,誠如大僚之奏矣。一自蔘價翔踊之後,貢獻莫重,添補無策,各自該邑,別創名目,程責於民者,有浮於元賦,而其所區劃,無不苟艱,課色不一,斂散多歧,利息歲增而結戶竝凋,募入日廣而兵農俱病,此果東民第一難支之瘼也。今此添補錢之一年停捧,非不爲蘇殘救急之大惠,苟不亟加變通,矯捄其本,則有若醫者之治標,一時蔘朮之用,恐無益於氣虛脈枯之人,豈可諉之以病源已深,不試其十全大劑乎?往在先朝,因杆城民數百戶之被燒,特許該邑貢蔘之折作京貢,盛德至惠,至今洋溢於海隅。於戲大哉,伊時杆民之得免蕩析,依舊奠接者,孰非我先大王深仁厚澤之攸曁也?古人有言曰,欲法堯·舜,當法祖宗,顧今救本之道,莫如克遵先朝已行之例,凡被燒邑秋冬等貢蔘,參量折付於京作貢,使嶺表顚連之民,均被若保之惠,則各邑添補錢之許多宿弊,不期祛而自祛,莫重上供之年例封進,亦無苟且措備事面未安之慮,而哀彼災民之阽於危亡者,庶幾次第安堵,池魚之喁,可化爲牣躍,澤鴻之鳴,可變爲謳謠。伏願殿下,俯詢廟堂,及今劃處,以爲奠安東民之一道焉。臣無任云云。省疏具悉。姜彙鈺處分,意豈徒然?不允。關東被災邑貢蔘作貢事,令廟堂稟處,爾其勿辭察職。
甲子四月初九日午時,上御重熙堂。禮房承旨率駙馬三揀擇童蒙入侍時,行左承旨洪義浩,記事官洪在敏,別兼春秋洪秉喆·趙雲翊,童蒙洪丑吉·尹丑慶·沈甲麟,以次進伏訖。命書傳敎曰,淑善翁主都尉,定於前正郞洪仁謨子顯周,令該曹擧行。仍敎曰,尉號以永明尉爲之此是特敎,則不必備三望,以單望下批之意,分付,可也。義浩曰,禮曹內入謄錄還下,然後多有擧行之事矣。上曰,已爲還下矣。義浩曰,駙馬三揀後,法鞍厩馬,旣有賜給之成命,吉禮時則不必自都監更爲草記,以今日賜乘,仍用於吉禮乎?上曰,依此爲之。上敎于丑慶·甲麟曰,汝等各讀何書第幾卷乎?丑慶曰,間緣臣父之科撓,未遑受讀矣。上曰,科前無事時,則讀書乎?丑慶曰,纔始通鑑第一卷矣。上曰,甲麟近讀何書乎?甲麟曰,方讀小學末卷矣。命賜食賜紙筆墨,命童蒙先退。仍命退,承史以次退出。
甲子四月初九日午時,上御重熙堂。前判書洪義謨入侍時,行左承旨洪義浩,記事官洪在敏,別兼春秋洪秉喆·趙雲翊,前判書洪義謨,以次進伏訖。上曰,重臣進前。仍敎曰,卿家自先朝所倚毗,而今幸國婚旣定,兒又作人完備,祥吉尤可喜也。義謨曰,渠以蒙騃,猥被禁臠之選,私分不勝兢惶。況臣家世,受恩罔極,先臣之遭逢先朝,曠絶千古。臣等不肖,無一半分報答之事,今又濫被戚聯之榮,而渠實蒙騃,無所敎訓,兢蹙之極,不知所以仰達矣。上曰,卿須出去陪行,可也。命重臣先退。仍命退,承史以次退出。
甲子四月初九日酉時,上御重熙堂。回榜老人入侍時,右副承旨林漢浩,假注書柳訸,別兼春秋洪秉喆·趙雲翊,以次進伏。回榜老人朴鼎彬進詣階下。上命使之肅拜,仍敎曰,一坐再至,可也。引儀唱行禮訖,上命鼎彬入侍。上曰,姓名爲誰?鼎彬曰,朴鼎彬矣。上曰,年幾何,鼎彬曰,八十四矣。上曰,科名爲何?鼎彬曰,甲子年秋庭試矣。上曰,子孫幾許?鼎彬曰,曾孫一玄孫二,而子若孫則已無之矣。上曰,同入來者,誰也?鼎彬曰,外孫馬洺矣。曾孫在衰麻中,故不得同來矣。命退,鼎彬先退。又命退,諸臣以次退出。
上在昌德宮。停常參,只朝講。
藥房提調韓晩裕,副提調李溏啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
洪義浩啓曰,明日殿座相値,視事頉稟之意,敢啓。傳曰,知道。
洪義浩啓曰,臣義浩,依定式進詣香室,奉審香祝樻祝板袱子,則精潔之意,敢啓。傳曰,知道。
林漢浩啓曰,同副承旨韓致應,今日不爲仕進,卽爲牌招,何如?傳曰,允。
李溏啓曰,御營大將李得濟,明日本廳習陣次,鷺梁出去矣。兼帶左邊捕盜大將命召及大將牌,傳令牌,何以爲之?敢稟。傳曰,仍佩往來。
韓致應啓曰,戶曹郞廳來言,御覽會計案,修正次請出矣,敢啓。傳曰,知道。
韓致應啓曰,宣惠廳郞廳來言,御覽會計案,修正次請出矣,敢啓。傳曰,知道。
傳于李溏曰,大臣·備局堂上引見。
李翼晉啓曰,臣翼晉以刑房承旨,今日推鞫進去下直之意,敢啓。傳曰,知道。
傳于李溏曰,當該承旨推考。
傳于林漢浩曰,慰諭御史留待。
李溏啓曰,摠戎使金思穆三牌不進推考傳旨,今方捧入。而密符傳授,一時爲急,連事違牌,無意承膺,事體所在,萬萬未安。所當更請牌招,而係是一日四牌,何以爲之?敢稟。傳曰,將任異於他職,何可如是屢違乎?從重推考,仍以前牌催促。
傳于林漢浩曰,慰諭御史入侍。
禮曹,嘉禮廳都廳二單李好敏·洪儀泳,郞廳一單姜學濬。
以掌令權漢緯·金會淵,持平洪時溥·鄭時善,司諫李東埴,獻納朴宗正,正言尹孝寬牌不進罷職傳旨,傳于李翼晉曰,推考傳旨捧入。
李溏啓曰,摠戎使金思穆,疏批已下,卽爲牌招,傳授密符,何如?傳曰,允。
李溏啓曰,摠戎使金思穆密符傳授次,密匣請出之意,敢啓。傳曰,知道。
傳于李翼晉曰,推鞫姑罷。
洪義浩,以奎章閣言啓曰,原任待敎李敎信卒哭日,依定式遣檢書官,勸肉以來之意,敢啓。傳曰,知道。
李溏,以備邊司言啓曰,卽見江華留守韓用鐸狀啓,則備陳本府窮春民勢艱乏之狀,應分穀數尠少之由,留庫餉米中,限八百石特許加分事,令廟堂稟旨分付矣。本府纔經賑事,麥前民食之艱窘,誠如守臣狀辭。且有乙卯丙辰已例,餉穀事體雖重,不可無闊狹之政,依狀請施行事,分付,何如?傳曰,允。
李翼晉,以刑曹言啓曰,今四月初九日都摠府啓辭內,今日入直忠翊衛王慶澤,夕食代入來之路,乘醉到門,故宣仁門守門將,拒塞不納,以致闕直之境,不能檢飭之忠翊衛將徐潤載,令該府拿問處之,闕直王慶澤,移法司嚴勘事,命下矣。謹按律文,則大典通編入直條有曰,宿衛守衛人在直而逃者,杖一百,王慶澤依此律,決杖一百後放送之意,敢啓。傳曰,知道。
大護軍金思穆疏曰,伏以太廟親祼,聖孝克伸,鑾蹕穩旋,玉體彌康,臣民慶忭,曷有其極?仍伏念臣之情地,尙可以復廁周行,而戎垣除命,義分是怵,金吾特點,鞫事爲重,未敢言私,隨處冒沒,區區株守,壞了無餘,自顧慙惶,無面可顯。頃日拿處罪人車億萬之縊斃,亦一無前變怪,爲其時獄官者,合被大何,而畢竟恩勘,止於薄罷,罪重罰輕,冞切感惶。迺者臺章堂箚,一時峻發,聲罪狼藉,勘斷甚嚴,糾劾之來,實所甘受,震懍縮伏,恭俟處分,千萬不自意,恩敍遄降,戎符復授,臣尤驚惶隕越,益不知措躬之所也。噫,彼億萬,卽凶賊攔入時門將也。不但干係之至重,且其納供,語有參差,故旣以別爲嚴問,從後稟處,草記蒙允,則尤宜別加防守,以待盤覈,而思慮未周,視同凡囚,不能預爲提飭,致此縊死之境,若論不職之罪,萬殞猶輕,豈可以薄勘之已輕,職名之稍異,晏然冒出,重自陷於無忌憚之誅哉?曲恕重犯,縱荷聖度之包容,倖逭常典,益切私心之兢恧,庚牌荐臨,飭敎截嚴,而大防難壞,承膺無路,玆敢冒入文字,略暴危懇。伏乞聖慈,俯垂鑑諒,削臣職名,勘臣罪犯,以重公議,以靖私義,不勝幸甚。臣無任云云。答曰,省疏具悉。車億萬事,誠是常情之外。況時囚也,卿等何以前知耶?予則謂以此歸罪卿等者,大段非矣。卿實無引罪之端,勿辭卽爲受符。
推鞫時罪人性世更招後,刑問一次,訊杖第十度停刑,罪人李秀林更招後,刑問一次,訊杖第十三度停刑。
甲子四月初十日辰時,上御熙政堂。朝講兼行次對入侍時,領事李時秀,知事黃昇源,特進官李敬一·徐瀅修,參贊官吳載紹,侍讀官李晦祥,檢討官申溆,執義李基慶,正言文躍淵,待敎朴宗薰,假注書柳訸,別兼春秋洪秉喆·趙雲翊以次進伏訖。上開卷,讀前受音一遍。晦祥讀奏新受音,自穆穆文王,止毋念爾祖一遍訖,解釋章句以奏。上讀一遍,上曰,文義陳之。晦祥曰,假哉天命,有商孫子二句,可見德之所存,天命必歸焉。商之孫子,其麗不億,而文王能受天命者,豈非以有純亦不已之德乎?成王亦修厥德,則天命之已歸於文王者,又將篤佑於成王矣。故伊尹之戒太甲曰,惟天佑于一德,惟民歸于一德,亦此意也。且王之藎臣註,以爲不敢斥言,夫進言於君上者,孰不出於忠愛?而至嚴至尊之前,設或不能委曲其辭,而有直斥之言,在君上則必容受之,尤有光於虛受之量矣。伏願留念焉。上曰,所陳好矣。下番陳之。溆曰,詩人之言,一節深一節,此篇則先敍文王之德,明周家所以受命維新,以勉成王,而至於天命靡常,無念爾祖八字,尤致警惕之意。蓋天命,實係人君修德之如何,所謂惟命不于常,善則得之,不善則失之者,亦是也。故大禹有克勤之德,而天命歸之,成湯有日新之德,而天命佑之。夫夏殷受命之初,固有億萬年無疆之基,而及夫桀·紂敗德,一朝而失之,不少留難,則文王之德,雖有受命之惟新,而成王若不祗承謨烈,荒墜厥緖,則天命,亦當棄去之不少難也。此所謂天命靡常者也。至成王之自修厥德,不敢荒寧,尤在於念文王受命之本,兢兢然常若失墜,所以周公,不敢斥言而諷戒之也。然則全篇之致意,未有如此八字之深切,殿下於此詩,深留聖心,把爲今日之耳聞,念皇天畀付之重,思祖宗艱大之投,毋怠毋荒。如集註所云,常自省察,使其所行,無不合於天理,則無疆之福,亦將自我致之矣。上曰,所陳好矣。領事陳之。時秀曰,此詩形容文王之德,至矣。其中於緝熙敬止一句,尤是一篇之要領。蓋敬者,至誠主一之謂,而緝者,不少間斷之意也。旣敬而又緝,則光明著發,不能自掩,所以爲穆穆之德容,不已之令聞矣。言未畢,上曰,緝熙敬止,何以下工則可耶?時秀曰,主一孜孜,無少間斷,卽是緝熙之工也。學者之爲工固如此,而人君則尤不可或忽,俾此心光明,無一息之暫昧,然後雖萬機之繁,叢雜於前,而一片光明,固自如矣。惟我殿下,臨筵接下之際,容止未嘗不穆穆也,淵衷未嘗不篤敬也。然及夫幽獨燕間之中,或不免一息之間斷,則此豈所以緝熙之道哉?且用工如此,則其效不止於身心之修正而已,天命又將眷佑於是矣。故此詩首尾,屢以天命爲說焉。伏願此等處留念焉。上曰,所陳甚好,當體念矣。知事陳之。昇源曰,古之聖王,能疾敬德而祈天永命者有之,而如文王則其一德之推,受天百祿,不特本支之百世而已。又能錫福于其多士,莫不有不顯亦世之慶,此何修而然哉?不過曰於緝熙敬止五字已矣。惟我殿下,苟以文王爲師,用緝熙之工於萬化之源,無一息之或間,則本支百世之休,不顯亦世之慶,將不專美於周矣。伏願深留聖念焉。上曰,所陳好矣。特進官陳之。敬一曰,領事·知事,皆已仰陳無餘,而緝熙二字,最要於聖學,苟能乾乾不息,無一曝十寒之患,則功效所推。自可以有所著發於政令日用之間,光明深穆,如此詩之美文王者矣。伏願於此等處,深加聖工,毋或一念之弛焉。上曰,所陳好矣。特進官陳之。瀅修曰,緝熙敬止何以下工之敎,實是體貼喫緊之聖意,臣不勝欽仰矣。蓋此緝熙二字,見於三百篇者四,而此詩於緝熙敬止,以德性言,敬之詩學有緝熙于光明,以學問言,維淸詩緝熙文王之典,以法制言,昊天有成命詩於緝熙單厥心,以事功言,卽勿論德性學問法制事功,無往不以緝熙爲工夫,則此二字,實爲表裏精粗實用其力之肯綮。故在下學則學而時習,如鳥數飛,卽此緝熙也。論極致則天命之於穆不已,聖人之純亦不已,亦此緝熙也。此是徹上徹下單傳密授之聖學指南,伏願留意焉。上曰,所陳好矣。參贊官陳之。載紹曰,敬之一字,乃是聖學徹上徹下之工,而出於經傳者多矣。禮之毋不敬,詩之緝熙敬止之類,非止一再,而三代以後,莫能有講明者,至宋明道先生,始拈出於遺經而表章之,於是學者,始知動靜云爲日用百事,皆從此一字做去,伊川先生作字時甚敬曰,非欲字好,只此是學,蓋聖賢工夫,無往非敬,漢唐之時,則道學不明,經傳中所在敬字,擧皆泛然看過,而明道先生,旣已發明之矣。今之留心於爲己之學者,捨此一敬字,奚以哉?此等處留念,是臣之區區之望也。上曰,所陳好矣,閣臣陳之。宗薰曰,以周公之聖,詠歌文王之聖,以戒成王,則其盛德至善,如徽柔懿恭子惠困窮,如日中昃不遑,如三分有二以服事殷,許多實政,必多可誦者,而今乃無一事著言,只眷眷於天人之際,開口便說於昭于天在帝左右,此以文王之德,配之於天也。夫文王至親也,上天至尊也,至親也故,其觀感愈切,至尊也故,其警動愈深矣。然其所以配之之實,則未嘗明言,至於此章於緝熙敬止之敬字,始可得其全體實用,故旣言敬止,便又接言天命,以示受天命之本,保天命之要,元無二致,此乃周公立言命意之大綱也。易六十四卦,無非言吉凶禍福,書五十篇,無非言災祥成敗,詩之雅頌,極陳福祿壽考之盛,此固歆動君心,感發善志之要道也。然此篇卽雅頌之首,而所以陳說天命者,乃反諄諄於興亡得失之際,至曰天命靡常,則無其德者,固不可以一日而保天命也。其所以警勵者如此,卽所以歆動感發,而向所謂福祿壽考之盛,在其中矣。此與侈辭夸語蘄祥祝嘏者,旨意之淺深廣狹,大不相侔,字句間,非無微義奧旨,而必先體究乎此箇本旨,然後文王之所以克配上帝,周公之所以勉戒成王,成王之所以永配休命者,可以領略矣。殿下所以緝熙敬德祈永天命者,皆可從此詩中推出,而至於文王之德之功,不必但以文王求之,且就我先大王深仁厚澤政法治謨中,率遵罔愆,則文王之聖,無以尙焉,而周公陳勉之意,尤覺親切著明,伏願深省焉。上曰,所陳甚好,當體念矣。上曰,書傳稱君上處,則多直言嗣王維王今王,而此詩則不敢斥言,必以藎臣爲辭,何也?晦祥曰,臣不敢質言,而其文勢,似因上文有多士,故下亦爲告藎臣之辭矣。上曰,領事之見,何如?時秀曰,注以爲,與敢告僕夫之意相同矣,蓋若曰爾是王之藎臣,豈不念爾祖文王之德乎?卽所以戒藎臣戒成王矣。上曰,穆穆是何意?晦祥曰,注云深遠也,蓋形容有德之氣像矣。上曰,此云其麗不億,商之孫子,果至萬億之多乎?晦祥曰,擧大數而言其衆多也,非指的之辭矣。上曰,日前晝講,已發問,而濟濟多士文王以寧,豈謂文王用多士之力而得寧歟?晦祥曰,然矣。然上有聖君則多士自興,卽是元首明哉股肱良哉之意也。其理甚順且易,而至若以下有多士而君上自可爲聖云爾,則比之於以君上而興多士者,稍難矣。上命掩卷,上曰,注書出與次對諸臣同入。賤臣承命出,與右承旨李溏,事變假注書金益鉉,右議政金觀柱,兼戶曹判書李晩秀,吏曹判書金達淳,行副護軍李得濟,開城留守徐美修偕入進伏訖。上曰,講官先退。昇源等先退。上曰,玉堂兩司退座,承旨進前,次對爲之。上命溏書傳敎曰,玉堂兩司,徑先退出,竝推考。基慶等曰,臣等姿性庸愚,知識昏短,本不合於淸朝耳目之任,而法講賓對,同時有命,遂不得不冒沒登筵,而講筵纔撤,賓對方始,而不善周旋,離出班次,至被特推之命,臣等以此情踪,何敢一刻晏然於臺次乎?請命遞斥臣等之職。上曰,勿辭,退待物論。出擧條時秀等曰,朝氣稍寒,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀曰,都尉三揀擇已過,仰惟聖心奇喜之中,亦多追昔感慕之思矣。上曰,然矣。駙馬完厚祥吉,且其家異於它家,是可幸矣。時秀曰,此是喬木世家,而駙馬之祥吉完厚,亦已側聞矣。時秀曰,旣有言端,敢此仰陳矣。都尉吉禮不遠,凡百擧行,自有法典,載在有司,而凡宮室衣服儀物之間,務從儉約,以示八方,則此可爲仰述我先王儉德之一端,而亦是爲貴主惜福之道矣。伏願深留聖念,必以儉約爲主,實爲臣區區所仰望者矣。上曰,不待大臣之言,而凡事皆務從簡約矣。時秀曰,此全羅前監司韓用龜狀啓也,枚擧羅州等十五邑鎭守令牒呈,以爲麥農稀少,還簿夥多,每當窮夏,輒致貿納,故皆願作租。羅州牧常賑皮牟五千石,潭陽府常賑皮牟三千石,靈光郡常賑皮牟三千石,樂安郡癸丑會錄皮牟一千五百石,金堤郡癸丑會錄皮牟五百石,昌平縣常賑皮牟二千三百六十四石,龍潭縣癸丑會錄皮牟四百石,求禮縣癸丑會錄皮牟二千四百石,南平縣常賑皮牟三千石,咸悅縣癸丑會錄皮牟三百石,海南縣常賑皮牟二千石,高山縣癸丑會錄皮牟一千五百石,金甲島常賑皮牟一百石,鹿島鎭常賑皮牟一百石,鉢浦鎭常賑皮牟一百石,特許耗前作租,待秋成竝耗捧上事,請令廟堂稟旨分付矣。湖南諸邑牟作租之請,自前多有已例,今此十五邑鎭二萬五千二百餘石,一時換作,雖似太過,在國穀則租勝於牟,在民情則所願如此,問於曾經道臣,亦以爲便宜,依狀請施行事,分付,何如?上曰,依爲之。出擧條時秀曰,司圃署提調李義弼上疏批旨內,該署貢價事,令廟堂趁卽變通事,命下矣。取見其疏本,則以爲上供事體,旣係莫重,貢價區劃,有難遲延,而新供加供價,尙未區處,本署封不動六千五百兩,自庚申至昨年,盡數上下。自今年以後,以本署遺在,推移上下,元無可論,令廟堂劃卽區劃爲辭矣。新供加供價之尙未區處,以本署遺在,推移擧行,事體固已苟簡,且今遺在已盡云,分付該廳,自今年,依定例磨鍊區劃,何如?上曰,依爲之。出擧條時秀曰,登科十年,筵稟出六,載在法典,三館參下,多有登科已滿十年人云,令該曹,依例陞六調用,何如?上曰,依爲之。出擧條時秀曰,本司有司堂上南公轍,近日次對,連爲懸病,公事亦不擧行,廟務誠爲可悶,推考,仍卽牌招察任,何如?上曰,依爲之。出擧條時秀曰,臣以在外兩大臣敦勉事,前此屢有敷奏矣。向來禁中賊變之時,兩大臣以奔問之義,次第上來,亦旣赴召登筵,而曾未幾日,還復尋鄕,以致朝野之失望,顧今國勢之岌嶪,朝衆之波蕩,此何等時也,雖使老成之人,咸聚朝廷,同心戮力,夙夜謨猷,汲汲如救焚拯溺,猶懼不濟。今乃不然,爲國盡瘁之大臣,各引私義,久遯荒野,如臣無似,冒據匪據,上無補於國事,下徒壞其素守,有識之憂歎,當如何哉?臣以爲目下急務,莫先於敦勉兩大臣,蓋兩大臣所遭,各有不同,而領府事,則以矯務一段,爲冤憤難進之義。從古遭人言者何限,而人言之憯刻,未有若領府事之所遭也。甚至於此一段,則以無證據沒形跡之言,憑藉莫重勒加常理之外,欲驅罔測之地,庶官末僚,尙不可乃爾,況大臣乎?此不待多辨,而其言之出於搆陷,人孰不知?聖上之俯燭無餘,慈聖之處分嚴截,大臣之如是深引,實涉太過。判府事則以事關先故,爲痛迫決退之端,而一種不逞之徒,煽動蜚語,網打善類,欲售其叵測之計,凶悖疏通,相繼迭投,用意措辭,萬萬巧惡,而判府事先故事,則此輩急於搆捏,自不覺其背馳於辛壬義理,金吾之供,渠旣自服,前後聖諭慈敎,丁寧諄複,昭晢備至,大臣亦當感泣無地,而一向退處鄕廬,無意造朝,目下光景,適中不逞之輩空朝廷之奸計,思之及此,寧不痛惋?而大臣之引義在外,時日已久,自上曲加體諒,許解重任,搆誣之言,更無可辨,自靖之義,亦已獲伸,雖無事之時,固不當以此爲引,永謝朝端,況以兩大臣平昔眷係王室之至意,念及於今日國事,則豈忍以已辨已伸之私義,遂作便訣之計乎?且今變怪層生,國勢孤危,休戚與共之人,尤豈忍遠離京輦乎?此惟在聖上,至誠開曉,勉回遐心。伏乞深留聖意焉。上曰,兩大臣之至今退處,由予誠淺,當更爲敦勉矣。出擧條觀柱曰,左相旣已仰陳,而蓋兩大臣之退處鄕廬,人莫不以爲太過,而到今國勢岌嶪,朝衆波蕩之時,置此兩大臣於都外,尤豈成說乎?況前後聖諭及慈敎,昭晢於兩大臣所遭者,備悉無餘乎?如此則國勢朝衆,終無整頓底定之日,而如臣鈍昧,雖久冒匪據,安得有一分報效之望哉?伏願聖上,務積誠意,敦勉兩大臣,必致乃已焉。上曰,不待大臣之言,已欲必致矣。時秀曰,獄情遷就,尙未得端緖,輿情之憤惋,國體之壞損極矣。捕廳亦有所囚,故或冀有端緖之可見,而此亦終始頑拒云,尤可悶憤矣。鞫囚旣數日調治,若有下敎,則將開鞫矣。上曰,鞫事之至今遷延,大傷國體矣。命書傳敎曰,推鞫爲之。上曰,鞫坐每開於晩後,豈因畢會後開坐故耶?時秀曰,每待畢會後開坐故然矣。時秀曰,掌樂提調趙鎭寬,本職竝仍任事,命下矣。判義禁之職,亦仍任,則其趁卽出仕,未可必,而推鞫之一日差遲,誠可悶矣。上曰,仍任傳敎中,以判義禁外竝仍任之意,添書出,可也。時秀曰,推鞫爲之事,命下矣。未肅拜知義禁林蓍喆,卽爲牌招參坐,何如?上曰,依爲之。出擧條時秀曰,此關東慰諭御史洪奭周狀啓也,備陳江陵等邑被燒民人結構奠接之狀,仍以爲失火民還布,雖蒙蕩減,至於田稅大同結錢之以麻布代捧者,趁限徵納,萬無其路,限明年停退,被燒鹽盆船稅,亦有一施之典,竝令廟堂,稟旨分付。江陵·襄陽·杆城·高城·通川等五邑挾戶恤典,竝依昨年咸興例,比元戶折半分給。江陵去三月,又爲失火,燒戶爲四戶,人物致死爲三名,被燒日字,旣有先後,故別恤典姑不分給,而獨漏於咸被之恩恤,恐致抑鬱,一體施惠爲請矣。惟正之稅,事體甚重,而歉荒之歲,亦多停退之特恩,今番東民之被災,有甚於歉歲,且停退與蠲減有異,奉命之臣,旣如是登聞,六邑被災民戶今年條當納田稅大同結錢之以麻布代捧者,竝令限明年停退,鹽船稅事,前已啓稟行會,置之,挾戶恤典,亦有關西已例,依狀請施行。而至於江陵府追後被燒之四戶,雖曰同在一境,先後各異,不宜竝論,而人命燒死,至於三名,實爲驚惻,自前諸道燒渰之戶,若有人命致死,則元恤典外,多有還上身布蠲免之特恩,依此例施行事,分付道臣,何如?上曰,依爲之。出擧條上曰,都堂錄,不數日內爲之,可也。時秀曰,臣旣承下敎,敢以此仰陳矣。堂錄擧行,若無領相,則必有大提學,然後始爲主圈,而今旣無領相,則例當小臣與大提學主圈矣。臣冒忝左揆,而大提學,又臣之弟也,兄弟竝主圈事,不特事面之苟且,四百年來,無此故例。伏願亟卜領相,或更出他文衡,然後圈事始可成焉。晩秀曰,圈事之不可兄弟竝主,大臣旣仰達,而此外臣之私情,亦有不可冒據者,臣旣忝崇品,玆敢仰懇於前席矣。文衡之任,豈臣庸陋所可冒當,而今則視爲宿趼,荏苒蹲據,夙夜兢惕,罔知攸措。然其爲朝廷羞則審矣。臣已以此治疏而未及呈矣。旣登前席,則咫尺之地,血誠陳懇,冀蒙體諒,有勝於文字之敷陳。伏乞亟賜鐫免焉。上曰,從當有下敎,姑爲行公,可也。晩秀曰,因關東慰諭御史狀啓,被災民戶稅布停退事,大臣覆奏許施矣。民情事勢,誠不可無闊狹之道,而惟正之稅,事體不輕,本曹經用,專靠東北稅布,一年停退,亦極可悶。待當限卽爲捧納,無得違越之意,預爲申飭該道,何如?上曰,依爲之。出擧條上曰,惠慶宮進服交感蔘吉飮停止,加味蔘吉茶,自明日一貼式煎入。出榻敎上命就座,又命退,諸臣以次退出。
甲子四月初十日午時,上御重熙堂。慰諭御史入侍時,行左承旨洪義浩,記事官洪在敏,別兼春秋洪秉喆·趙雲翊,慰諭御史洪奭周以次進伏訖。上曰,慰諭御史進前奏之,仍敎曰,災民其能奠接否?奭周曰,慰諭之路,許多延燒處所見,無非驚心慘目,其中高城·襄陽被災最殘酷,又就兩邑中論等,則高城,比襄尤爲慘然。至於各邑災民奠接之方,到今或有已整頓者,或有可以次第忘憂者,而高城則拯救之策,終有所關心者矣。上曰,有何稟處之事乎?奭周曰,今番身還之蕩減,實係曠絶之惠澤,其所奉行,固當極精極詳,不宜使一夫不獲,而第聞各邑燒戶中,或有一戶之內,父子兄弟竝爲應役者,有借人挾間,不爲各戶而只應身役者,有家長則身已老除,而其子若孫應身役者,有居生於此邑而應役於他邑者,該道及京司,只按役姓名成冊,而計會其蕩減之數,則如彼數者,必不無疑眩掣礙之端,若或因此持難,以致實惠之不能一一均被,則民情之抑鬱,固無可論,而亦豈所以對揚宣布之道哉?以此意預先知委,使之詳細區別,無或有當蠲而不蠲,不當蠲而混蠲之弊,何如?上曰,依爲之。出擧條奭周曰,高城郡倉儲枵然,移粟近邑之意,臣已措辭狀聞矣。顧今高城事勢,實爲萬萬切急,別恤典之尙未如數分給,已不勝悚悶。雖以來頭言之,秋成姑遠,民産蕩盡,以彼十室九空之勢,實乏有無相資之道,移粟周急,誠係目下急先之務,而近邑中沿海處,被災惟均,眞所謂我躬不閱。嶺西則山路絶險,陸運甚艱,其最近處,亦皆不下二百里,所得之穀,往往不足以償所運之費,故參詳民情,俱所不願。沿海之邑,道里雖或稍遠,船運較爲便易,無論本道他道穀簿稍裕處,使之移轉恐好。且嶺西諸邑之以穀多民少爲弊處,非止一二。以臣所經歷處言之,江陵之大關以西,民戶不過數百而一戶所受之還,多或至六七十石,民不堪苦,逃散相續云。今若就其中量宜作錢,移活高城之燒戶,則裒多益寡,庶幾一擧而兩利,亦俱令廟堂稟處,何如?上曰,依爲之。出擧條奭周曰,臣於復命之路,歷審淮陽被燒民人,則戶數之多寡,民情之緩急,固不可與嶺東諸邑,同日較論,而謂以農務之方殷,全不留意於結構,或借人挾間,合戶入居,或厪構草幕,不蔽風雨,其爲尙未奠接,則反有甚於江·陟等邑,且燒燼之數,比諸三陟之六十九戶,亦無甚減。且有二名之燒死,而獨漏於隣邑均被之恤典者,必不無向隅之歎。施惠之方,雖不得一依嶺東,而身還蠲減,特命一體施行,恐不害爲寧失之政,請詢廟堂處之,姑待農隙,雖曰民願,目下擧行,未免疎忽,該府使朴宗京,從重推考,何如?上曰,依爲之。出擧條奭周曰,鹽盆船隻被燒人當年稅錢蠲減事,旣因大臣筵達蒙允矣。大抵漁鹽船稅,一入於均廳案付,則無論破碎與失利,雖至白地之徵,永無除減之道,稅額雖不可縮,而民情實甚可矜,就其中燒破尤甚,萬無改備之道者。令本道,詳細錄數登聞,以爲永蠲之地,給代之方,從後徐議,恐合便宜,請令廟堂稟處。至於海夫之逐朔所納,係是進上物膳,不敢容易議到,而身還蕩減,旣出軫恤之特恩,顧彼海民輩,初無身役之可蠲,其所上納者,在渠便是身役,則當此曠蕩之惠,合有一視之仁。且昨年咸興之陸民被災,亦有物膳停捧之命,今於海民,尤不可使獨有向隅之歎,故敢此仰達矣。上曰,依爲之。物膳,依咸興例停捧,可也。出擧條奭周曰,嶺東諸邑,被災雖均,其所切可矜而深可憂者,惟高城爲甚。蓋本邑民戶,不過爲一千五百,而見今燒燼,恰過其半,往往有全一面里之蕩殘而無餘者,行路之間,一望焦土,薰心慘目,有不忍見,非有別般擧措之逈出於格外者,不但不足以大慰民情,抑恐焦爛之餘,永無回蘇之期矣。顧今蠲恤之典,旣優旣渥,誠無以復加。第念高城一邑,便是新經瘡痍,雖以未燒之戶言之,甁罌之儲,杼柚之具,厪免於灰燼之延及,則俱盡於鄰保之相資,目下遑遑之狀,與燒戶實無異同,此時催科之添一騷擾,恐非蘇息懷保之道。高城則通一邑免災人戶各樣應納,竝姑待秋停退,實合於紓民力恤民災之道,而事係特例,下詢廟堂處之。且臣伏聞壬子年杆城被災時,田稅身還,竝命蕩減之外,又有貢蔘十兩永爲京作貢,砲保一百六十名永爲除減之特恩云。今玆高城之災,比杆城尤甚,實合援用此例。本邑陞戶之抄上者,只有每式年一名,其數雖曰不多,而資裝之治送,逃故之侵徵,皆出於戶結之斂,在彼至殘之氓,實爲甚鉅之弊,今年適當式年,姑令今年停減,亦可爲紓力之一助,貢蔘則詳定原價,非不劃給,而添價之數,比原價反有多焉。所謂添價錢者,名曰取息,實無本錢,逐戶殮民,歲以爲常,且地力漸耗,貢額難充,驅民督採,妨奪農時,誠一難支之巨瘼,而此則關東諸邑,無處不然,以臣所過之邑,江陵·襄陽,尤其最甚者焉。今若參其邑力,量其數爻,或折半或三分一,使之以原價京作貢,則於常供,旣無減損,於東民,實爲大惠,而事係變通,竝令廟堂稟處,何如?上曰,依爲之。出擧條奭周曰,今番燒戶中江陵民人高休家一室五人之竝命,慘惻最甚,而高儉妻權氏,以靑年孀婦,矢志守節,及於火作之日,爲救其姑,投身於烈焰之中,竟至姑婦相抱而死。伊日之火,原州亦有六戶之延燒,而士人朴亨明妻李氏,旣出復入,以身殉姑,其卓行姱節,有足嘉尙,不獨其致命之爲可矜而已,其在樹風之道,合有旌別之擧,請令該曹,稟旨施行,何如?上曰,依爲之。出擧條奭周曰,今番被燒各邑,俱行勸分之擧,顚連之民,頗多賴以捄急者,而嶺東土瘠富民絶罕,其所捐助,俱係些少,不得入於應褒之例。第其中原州出身鄭文郁之出一百八十石租,三百兩錢,以捄高城之民,及江陵幼學崔衡一之出租一百四十五石,襄陽閑良李鼎大之出租一百七十石,數旣最多,而又皆不待勸督,先自周給,揆以激勸之道,合有拔例褒賞之擧,故敢此仰達矣。上曰,令廟堂稟處,可也。出擧條奭周曰,臣於回還之路,略探道內事情,則向來運木之時,許多民丁,無以給雇,齎糧治裝,一鄕騷然,而畢竟飢寒之所迫,以致顚頓之相望,又或有曳運之際,壓傷致命,而督役裨校輩,爭欲匿諱,行路之傍,隨卽掩埋,風傳所及,往往有慘不忍聞者,朝家德意,必欲不勞民力,而外邑擧行,若是無狀,不有別般懲勵,何以大慰民情?道臣則旣已譴罷,當該地方官寧越府使及領運差使員中不謹擧行人,更令本道,査實啓聞,嚴加勘罪,其行道掩埋之類,卽令一一査出,如果有之,則各給恤典,使之返葬,以慰羈旅之魂,實合於隱恤之仁政。日後再役之時,則雇價區劃之道,輸運便近之方,預令廟堂,與本道往復講究,俾無如前貽弊似好,故敢此仰達矣。上曰,依爲之。地方官及領運差員事,無狀極矣。爲先罷黜,拿問嚴勘,可也。出擧條上曰,新伯今幾赴任,而其或路遇乎?義浩曰,旣許歷省,則計其日字,今日似可到營,而必與御史,不得相遇矣。上曰,農形,何如?奭周曰,雨澤均適,牟麥已占大有矣。命御史先退。義浩曰,臣以本院正書朝報書吏事,有可仰達者矣。正書朝報書吏,合爲三人,而其中李尙濂,則以昔日春坊正書奇別吏移差,至于今近四十年,金德汶則亦過三十年矣。今皆年老眼昏,無以使役,雖以日前事觀之,可知其不堪任矣。今當改差他吏,而渠輩俱有三四十年效勞,且以壯勇營待令書吏,未蒙他員役區處之例,向來諺書書吏,則俱不過三四年效力,而亦皆筵稟移差於他司矣。今此李尙濂·金德汶兩吏,亦依他例,從願付屬於厚料布外司,以示優恤積勞之義似好,故敢此仰達矣。上曰,依此爲之,可也。仍命退,承史以次退出。
上在昌德宮。停常參·經筵。
專經文臣殿講殿座罷後,內閣·政院·玉堂·藥房口傳問安。答曰,知道。
洪義浩啓曰,明日常參·經筵,取稟。傳曰,只晝講。
李翼晉啓曰,合辭方張之時,兩司無詣臺之員,事甚未安,除在外引避退待外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
傳于林漢浩曰,召對爲之。
備忘記,承宣召還之後,更擬敦諭,此際左相筵奏,儘道予欲道未能道之心,不覺犂然而躍然,一種怪鬼之徒,陰欲壞亂我國家,先以萬萬沒把捉無形影之說,誣衊卿,以致卿不安而去,予獨未覺也。及有徐判府所遭,而朝著殆空,則始覺卿之事,爲嘗試之先,而上下之人,至今墮在奸謀,甚矣。凶徒之所設施也,卿之誣,自初非不代卿憤痛,而任卿之去者,誠以禮使之義,不得不然也。卿之尋鄕,亦是私心之不得不然處,豈樂爲也哉?今則卿之退處已久,而國勢之孤危,日以益深,其不可一向在外也,明矣。且卿之身,初不可復出,則向日之登筵也參鞫也,亦豈爲是?然則卿亦有揣量者矣。蔽一言曰,此時予不可無老成人之可恃,卿不可遠離京闕,又何待予言之煩複,望卿卽與徐判府,蟠然簉朝,予方仄席而待事,遣史官傳諭于領府事。
備忘記,前後諭批,罄悉心曲,庶幾卿諒予久矣。大抵人之出處,貴在適宜,而過不及均之爲失,卿之始爲尋鄕則然矣,必辭中書則然矣。若其懷長往而期永謝,揆以事理,斷然無是,卿雖以事關先故爲重,然上有慈殿之明敎,下有一世之公議,憯人服辜,大義不泯,先卿之事,不但昭晢而已,則卿亦將恔於心,而近觀卿意,若將沒齒自靖者,豈不萬萬過矣云乎?卿若自知其過矣,而猶復云,然則是誠寡昧所未敢曉也。且左相,昨筵有所奏,其心若以爲不可强者則決不有此奏,使予敦迫於卿也。卿其思之,萬萬留俟面剖,卿其與領府事,相率卽爲上來事,遣史官傳諭于徐判府事。
掌令權漢緯,持平洪時溥,獻納朴宗正,正言尹孝寬啓曰,臣等言議巽軟,姿性庸愚,淸朝耳目之任,豈有一分堪承之望,而只緣逆變無前,鞫事方張,義重沐浴,冒沒蹲據,而鎭日參坐,根窩未覈,憂憤轉甚矣。車億萬之縊斃,又出於常情之外,而端倪莫測,疑惑滋多,雖曰時囚,旣係獄情,則不善防守,任其徑斃,事未前有,大關刑政,禁堂之止於薄罷,有非嚴鞫體重獄事之意,故臣等之聯請加罪,不過就事而論事,實非可已而不已也。卽伏見重臣金思穆疏批下者,有歸罪卿等大段非矣之敎,臣等相顧惶蹙,無地自容,此莫非臣等言議蔑如,誠意未孚之致,以此情踪,其何敢晏然於臺次乎?請命遞斥臣等之職。答曰,勿辭。亦勿退待。
林漢浩啓曰,掌令權漢緯,持平洪時溥,獻納朴宗正,正言尹孝寬,避嫌承批之後,不爲傳啓,直爲出去,事甚未安,竝推考警責,執義李基慶,正言文躍淵,引避退待,已至經宿,尙未處置,除在外外,未肅拜行公諸臺,竝卽牌招,以爲處置之地,何如?傳曰,允。
以掌令權漢緯,持平洪時溥,獻納朴宗正,正言尹孝寬牌不進罷職傳旨,傳于李翼晉曰,推考傳旨捧入。
以司諫李東埴,掌令金會淵,持平鄭時善牌不進罷職傳旨,傳于李翼晉曰,只推。
以司諫李東埴,掌令金會淵,持平鄭時善再牌不進罷職傳旨,傳于李翼晉曰,推考傳旨捧入。
吳載紹,以吏曹言啓曰,贈諡文獻公孔瑞麟延諡,來五月初八日定行於慶尙道善山地云矣,敢啓。傳曰,知道。
李溏,以兵曹言啓曰,今四月十一日武臣賓廳武經講書日次,而親臨專經文臣殿講相値,不得爲之之意,敢啓。傳曰,知道。
李溏,以兵曹言啓曰,本廳待年軍李巨福,私獵於惠化門外立巖洞近處,中豹虎一頭捉納,故謹此封進,而砲手李巨福,待元軍有窠,陞實付料之意,敢啓。傳曰,知道。
禁府啓目粘連,向前金箕昶亦,大享臨期,法譜樂工,爲其鄕曲私宴,擅自誘去,事未前聞,罪關無嚴,以此照律,何如?判付啓依允。
刑曹啓目粘連,囚開城留守徐美修啓本,崔召史犯分凌嫡,侵詆官長,依律勘處事,分付,何如?啓依允。又啓目粘連,因全羅監司韓用龜放未放修啓冊子,放秩未放秩,竝依啓聞施行,稟秩中扶安金太位,仍秩中長城張尙用·金命龍,寶城金振喆,鎭安金今金·黃判興,谷城李旕金,求禮李之翕,古阜李興大·金汝得,興德金七金,和順奴大福,寶城李德潤,樂安田相龍等,當初所坐,不爲深重,竝放送。稟秩井邑安卜萬,未至配所秩草溪奴得尙等,所犯不輕,竝仍配之意,分付道臣,何如?啓依允爲旀,任實嚴漢光,求禮吳昌赫,海南黃善行,錦山申光載,淳昌徐興世·金光得,竝放送爲良如敎。又啓目粘連,因慶尙監司金羲淳放未放修啓冊子,放秩未放秩,竝依啓聞施行。稟秩中昌原金弘默,仍秩中泗川金弘得,機張鄭興得,長鬐婢旕德伊,罪犯不至深重,合有疏釋之典,竝放送。稟秩比安金孟文等,未至配所秩蔚珍李邦炫等,罪俱不輕,竝仍配,何如?啓依允爲旀,比安金孟文,高靈趙泰孫,咸昌朴澤,陜川尹有長,居昌兪國柱,熊川金水宅,開寧崔擎八,三嘉李東伯,昆陽李應萬,昌原李海容,奉化李順奉,知禮金明連,善山金可春,仁同丁一先,固城南宮樂,慶州宋希圭,金海奴太三,昆陽朴潤浩,星州金孝默,興海李宗瑞,泗川孔興福,宜寧李邦炫,豐基李夏春,竝放送爲良如敎。又啓目粘連,因平安監司金文淳放未放修啓冊子,放秩未放秩,竝依啓聞施行。稟秩中三和高命恒,熙川李桂栢,咸從金完根,仍秩中碧潼愼在性,未至配所秩中寶城朴龍淵等,所坐俱不深重,竝放送。稟秩中和趙弘復,未至配所秩蔚珍張應翰等,所坐不輕,仍配之意,分付道臣,何如?啓依允爲旀,肅川金仁宅,碧潼李參良,嘉山金聖彬,順川劉士東,中和朴必邦,嘉山金大春,永柔許翊,竝放送爲良如敎。又啓目粘連,因黃海監司李存秀放未放修啓冊子,放秩未放秩,竝依啓聞施行。稟秩中延安文起成,仍秩中長連全三得,長淵金德仁,延安朴謹奉,康翎李春大,豐川奴大喆,松禾金聖順·奴千石,兔山安聖喆,長連盧璜,文化崔命仁,谷山福禮,遂安金珉等,當初所犯,不至深重,竝放送。未至配所秩陽德李興奎,入於他道修啓,已爲蒙放,三水柳春協,稟秩長連金繼元等,所坐不輕,竝仍配之意,分付道臣,何如?啓依允爲旀,完山鄭安基,松禾金龍雲,安岳洪龍臣,谷城金守命·千咸平·金安岳·朴必元,鳳山金奉伊,竝放送爲良如敎。右啓目粘連,因忠淸監司閔耆顯放未放修啓冊子,放秩未放秩,竝依啓聞施行,稟秩中鴻山朴麟耆,海美李昌孫,泰安田扶抑老味,庇仁黃希舜,全義林占方,木川柳進陽,淸州沈祈永,保寧吳吉源,牙山柳禹錫,靑陽嚴啓明,未放秩中恩津金永奎,忠州禹弼良,沔川李春植,瑞山申錫熙,洪州柳定麟,未到配所秩平昌李日中,楊口柳元龍等,所坐俱不深重,放送,稟秩中陰城具仁哲,定山洪履垕,鴻山金聖哲·崔宗祐,庇仁皮貴得,延豐高龍顯·崔大元,報恩李慶春,黃澗張是良卜,堤川張仁德,靑山張志悅,木川僧申起等,罪俱不輕,竝仍配,何如?啓,判付內依允爲旀,唐津李寅擎,瑞山林昌馥,溫陽沈知權,丹陽鄭連明,靑陽金宗才,結城徐命基,平昌李日中,竝放送爲良如敎。
甲子四月十一日辰時,上御熙政堂。專經文臣殿講入侍時,行都承旨吳載紹,行左承旨洪義浩,右承旨李溏,左副承旨李翼晉,右副承旨林漢浩,同副承旨韓致應,記事官洪在敏,假注書柳訸,別兼春秋趙雲翊·徐有恂,檢校直閣徐榮輔·朴宗慶·金邁淳,待敎朴宗薰以次進伏訖。引儀唱引考官左參贊黃昇源,禮曹參判徐瀅修,刑曹參判朴宗來,參考官戶曹參議沈象奎,行副護軍朴崙壽,刑曹參議朴命燮,行副護軍金在昌,殿講文臣等,行四拜禮訖。義浩曰,注書苟艱,事變注書招入,似好矣。上可之。上入小次,有頃出次,應講文臣等講訖,通禮奏禮畢。義浩曰,文臣講製,法意,何如?而今番應講文臣參上參下之原在京人,多以在外懸頉,雖未知其事故之如何,而每當講製,當月則近鄕文臣之催促上來,乃是古規,況原在京乎?此後則除非衆所共知實故外,在京人無敢以在外懸頉事,出擧條,各別嚴飭似好,故敢此仰達矣。上曰,在京人無端懸頉者,竝拿處,此後則實故外,無敢以在外懸頉事,嚴飭,可也。出擧條侍衛先退,諸臣以次退出。
甲子四月十一日申時,上御重熙堂。召對入侍時,參贊官李翼晉,侍讀官李晦祥,檢討官任厚常,檢校直閣金邁淳,假注書柳訸,別兼春秋趙雲翊·徐有恂以次進伏訖。上命開卷讀之。晦祥讀自秋七月,止皆從之。上曰,下番讀之。厚常讀自漢石勒,止賊衆故也。上曰,參贊官讀之。翼晉讀自成敗之數,止衛之。上曰,閣臣讀之。邁淳讀自琅琊王,止參軍。上曰,文義陳之。晦祥曰,今日自止,別無文義,而第明預之諫苟晞,有足可觀。惜乎苟晞之不能聽從矣。上曰,苟晞始若可觀,後漸謬誤,至於此境,而閻亨·明預兩人,能諫晞之非,可謂賢於晞矣。晦祥曰,然矣。此云苟晞,驕奢苛暴,則晞之爲人,實無足觀。古言曰,國君驕人則失其國,大夫驕人則失其家,今明預所言,桀以驕暴而亡,況人臣乎云云。亦此意也。晞固不足論,而此等處,亦可鑑戒矣。上曰,下番陳之。厚常曰,臣亦無可陳,而上番所陳驕奢之戒蓋好,自天子至於庶人,驕奢而不亡者,未之有也。然求其病根,皆由於不學之致,故自古聖賢,必以居敬窮理爲工者此也。雖以日昨法講之文王篇觀之,首尾反復,莫非敬字上陳勉,此等處,正好推移體省矣。且陳頵遺王導書中,先白望而後實事等語,切中當時之病,王導之賢而亦不免此,如謂周顗曰當戮力王室克復神州者,眞所謂徒能言者也。淸虛無實,卽晉室之所以亡,而雖後世人主,亦可不深戒乎?上曰,參贊官陳之。翼晉曰,陳頵者,百六掾中一人,然觀其遺王導書,則足知其晉時浮華中稍欲務實底人也。所謂夫欲制遠先由近始之說,頗有可取。大抵讀史之法,論其世代,考其得失,善者爲法,惡者爲戒,而其中又或有擧一隅而反三處,此段先由近始云者,卽單指用人而言。然推而廣之,則無事不然,由內而達外,自卑而升高,大學之治平絜矩,由於誠正修齊,中庸之天地位育,本乎戒愼謹獨,此皆由近及遠之序,而先儒又以棄本而務末,捨近而趨遠,爲輕自大而卒無成之病。然則儒門爲學之道,聖王爲治之法,皆當以先由近始一句語,爲反三隅之資矣。此等處亦賜留意焉。上曰,閣臣陳之。邁淳曰,今日自止,別無可陳矣。上曰,此綱云劉曜殺南陽王模,而目則云粲殺之,何也?晦祥曰,似是劉曜爲上將,故粲雖殺模而云曜殺之矣。上曰,粲與曜,爲近親乎?邁淳曰,然矣。粲是聰之從子矣。上曰,此時太子保之年,爲幾何,晦祥曰,未詳矣,然如保之年數,皆欲記繹,則非惜聰明之道。且觀史之法,要觀其大體,不須用力於細小處矣。上曰,王彌與石勒,雖內相猜忌,而觀其遺勒書,則未見相害之心,而勒必誘而殺之,甚非矣。使勒信彌之言而不疑,則彌豈不爲其用乎?晦祥曰,然矣。然彌與勒,皆以劉聰之麾下,本無掃淸天下之志,而亦陰懷叛聰之心,故有此自相除去之事,則均未免爲盜賊之歸耳。然以此事觀之,勒之狠慾,甚於彌矣。上曰,彌與勒,皆非矣,而勒爲尤甚耳。翼晉曰,勒本諸胡中傑特之才,東晉齊梁之間,罕與爲比。然胡羯之性,殘忍嗜殺,喜人怒獸,則其事之得失,人之優劣,何足費辭評隲乎?上曰,劉聰遣使讓勒,而猶加勒大將軍,似是失政矣。晦祥曰,畏勒而欲悅之之故也。上曰,此云加鎭東大將軍,以慰其心,是雖不可以書法言,而以慰其心四字,若有微義矣。翼晉曰,只書其實事,恐無別義矣。上曰,石虎爲人,想如射殺南山白額虎之周處矣。邁淳曰,然矣。然處則竟爲賢人,死節於齊萬年之難矣。上曰,桓彝見睿微弱而歎之,及見王導,則喜曰見管夷吾,無復憂矣。使當時,得一賢於導之才,則庶尤有可望矣。晦祥曰,然矣。上曰,導亦非正道矣。晦祥曰,不免當時淸虛之習矣,且桓彝,義當捨生盡忠於琅琊王,而今觀其所言,若無王導,則必叛睿而之他矣。翼晉曰,王導雖比之管仲,而其規模力量,只是保守江東之才,無恢復中原之志。故後人有詩云,江左夷吾甘半壁,只緣無淚灑新亭,以譏之矣。上曰,桓彝·周顗,何如人也?顗云擧目有江河之異,此言,亦何如?邁淳曰,彝別無可稱,而顗則忠於晉室,此言亦慷慨矣。上曰,如漢之光武,自初不荏弱,故能中興,而晉元帝則太荏弱矣。邁淳曰,元帝不過是爲衆所推,而其志氣,本無足爲矣。上曰,成帝比元帝,何如?厚常曰,元帝勝矣。上曰,劉琨,何故死於段匹磾耶?邁淳曰,相逼故殺之矣。上曰,此云王浚立皇太子,此太子爲誰?豈愍帝乎?晦祥曰,俄於閤外已以此發疑論難,而此但云立皇太子,初不稱名,未知爲誰某矣。上曰,要之爲晉太子,而稱中詔云云,似非眞有帝詔矣。晦祥曰,然矣。假稱中詔矣。邁淳曰,愍帝則初爲賈疋所立,爲皇太子矣。上曰,王浚所立之太子,或廢亡,故賈疋,又立愍帝耶?邁淳曰,不然矣。王浚所立,是僞立,而與賈疋所立,不相關矣。上曰,此事似應有本末,而更無可考,豈或懷·愍本紀中,有可考者耶?邁淳曰,懷帝本紀,初無所著,王浚傳則只如此書之,不見名字。大抵僭僞,如劉盆子之類,莫不有本末可考,而此獨闕焉,似是史失傳矣。上曰,雖夷狄之君,皆有本末,而此獨闕矣。上曰,王浚何時死耶?邁淳曰,死於石勒矣。上曰,此後石勒,有奉表於王浚之事矣。邁淳曰,石勒奉表,請稱尊號,而後竟殺浚矣。上曰,解卑素喜·木丸部之部字,何義?翼晉曰,卽部落矣。上曰,素喜·木丸,是兩人乎?其命名之義,何居?邁淳曰,兩人矣。渠之方言,譯以華語,猶慕容·奇渥溫之類,而未詳其義矣。上曰,石勒雖胡種,而其不殺裴憲苟綽,則有可取矣。晦祥曰,此事果善矣。上命掩卷。上曰,晝講座目,自玉堂,前一日先爲書入,如進講小座目之例,爲定式,可也。上命玉堂·閣臣先退。上曰,二月·三月日記,姑不入之,豈未及修正耶?從速修正入之。翼晉曰,姑未及修正矣。上命退,承史以次退出。
上在昌德宮。停常參,只晝講。
李溏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李溏啓曰,合辭方張之時,兩司無詣臺之員,執義李基慶,正言文躍淵,引避退待,已至多日,尙未處置,俱極未安,除在外外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
林漢浩啓曰,明日親臨文武科放榜,再明日三明日順陵忌辰祭齋戒正日相値,視事頉稟之意,敢啓。傳曰,知道。
林漢浩啓曰,禮曹郞廳來言,御覽專經文臣案,修正次請出矣,敢啓。傳曰,知道。
備忘記,吉州牧使韓光迪下直,長弓一張·長箭一部,片箭一部,筒兒一箇賜給。
備忘記,昌洲僉使金正漢下直,長弓一張,長箭一部·片箭一部·筒兒一箇賜給。
傳于李溏曰,出宮內門路,以協陽門爲之。
傳于李翼晉曰,推鞫爲之。
李溏啓曰,臣溏,今日入直禁軍戎器點考,進去下直之意,敢啓。傳曰,知道。
李翼晉啓曰,臣翼晉,以刑房承旨,今日推鞫,進去下直之意,敢啓。傳曰,知道。
韓致應啓曰,今日推鞫,兩司當爲進參,除在外引避退待外,未肅拜·呈告人員,竝卽牌招,何如?傳曰,允。
傳于林漢浩曰,左承旨許遞,前望單子入之,待下批牌招察任。
韓致應啓曰,奏御文字,何等審愼,而吉州防禦使符單子中,有一字漏落,臣之矇然捧入,不勝惶悚。而當該注書,所當重勘,本院請推之外,無他可施之罰,何以爲之?敢稟。傳曰,拿處,爾亦從重推考。
李溏啓曰,臣依定式進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
金益鉉奉命在外,代以柳榮五爲事變假注書。
李溏啓曰,事變假注書柳榮五,時無職名,令該曹依例付軍職,冠帶常仕,何如?傳曰,允。
以掌令權漢緯·金會淵,司諫李東埴,獻納朴宗正牌不進罷職傳旨,傳于李溏曰,只推。
以假注書柳訸拿處傳旨,傳于李溏曰,分揀。
韓致應,以弘文館言啓曰,校理尹久東,連呈辭單,不爲行公,卽爲牌招,何如?傳曰,許遞。
李溏,以備邊司言啓曰,卽見廣州留守金載瓚狀啓,則以爲營屬守堞軍官今春等都試,以春窮政甚,農務相妨,不得及期設行,而今則夏節已屆,遠村武士曠日赴試之弊,尤所當念。在前如此之時,待秋等合設,已多其例,令廟堂稟旨分付爲辭矣。方農赴試,必有民弊,待秋合設,亦多已例,依狀請退行事,分付,何如?傳曰,允。
李溏,以司僕寺提調意啓曰,大靜前縣監李熻遞任進上馬二匹,今纔上來,禾毛色別單書入,依例內厩立養之意,敢啓。傳曰,知道。
林漢浩,以吏曹言啓曰,今四月十五日行景慕宮望祭獻官,前參判尹東晩塡差,而時無職名,令該曹口傳付軍職,何如?傳曰,允。
兵曹口傳政事,護軍單尹東晩。
林漢浩,以禮曹言啓曰,去三月二十八日召對入侍時,行左承旨洪義浩所啓,臣於今日講筵,適因閣臣儒臣敷陳之言端,有可以仰奏者矣。故忠烈公河緯地,卽莊陵六臣中一人,而精忠卓節,撐亘宇宙,固無事乎更陳矣。第伏聞臨殉之日,作手書托其後事於姪子源,而以其淪謫嶺外之故,雖世奉香火,至八九代不替,而不敢顯稱以子遜。粵在肅廟朝,故禮判閔鎭厚,筵白其事,特命以河源爲其後,以示繼絶之義,而英宗庚寅,延諡于其家,先朝丁酉,又命旌閭于其家,配食于莊陵,列聖朝崇獎之典,至矣盡矣。其子孫,特以義起之禮,權奉祠版於別廟,而尙未蒙不祧之恩命云,恐爲昭代之欠典。年前忠文公成三問祠版,出於白岳山下,自朝家,命奉于魯恩書院,依忠正公朴彭年例,亦侈不祧之恩,則今此忠烈公之祠版,宜無異同,下詢于大臣禮堂,施以一體不祧之典,恐合於褒忠節樹風聲之道,故敢此仰達矣。上曰,依爲之事,啓下矣。發遣郞廳,問議于大臣,則議政府左議政臣李時秀,右議政臣金觀柱,以爲不祧,特恩也盛典也,下不敢輒請,上不宜輕施,而忠烈公河緯地危忠卓節,可與日月爭光,列聖朝所以愍惜而褒獎者,靡不用極,今其祠版尙在,筵臣提奏。且有成·朴兩忠臣已施之例,一體竝許,實合樹風礪世之政,伏惟上裁云。臣等之見,亦與兩大臣獻議,別無異同,上裁,何如?傳曰,依大臣議施行,可也。
林漢浩,以禮曹言啓曰,卽接黃州幼學皇甫明呈狀,則以爲再從祖慰,嫡妾俱無子,以其同姓六寸兄壎第二子鏵,欲爲繼後,兩家同議與受,至成文蹟,而未及禮斜之前,生養家父母,俱爲作故,到今拘於常規,不得循例立案,依定式草記稟處事,呈狀矣。因大臣筵達,兩邊與受文蹟,明有可據,而不得登聞者,許令該曹論理草記事,允下,而門長皇甫明所訴旣如此,依大臣筵奏定式,皇甫壎第二子鏵,立爲皇甫慰之後,何如?傳曰,允。
李溏,以兵曹言啓曰,明日春塘臺親臨放榜時,本曹堂上侍衛及郞廳各差備,當爲備員,而參判未差,佐郞一員未差,無以備員,參判有闕之代,令該曹,以在京無故人口傳差出,待下批牌招,佐郞一員有闕之代,亦令該曹,口傳差出,以爲備員之地,何如?傳曰,允。
吏曹口傳政事,以金勉柱爲兵曹參判,洪羲玄爲佐郞。
李溏,以兵曹言啓曰,本曹佐郞洪羲俊,身病猝重,屢度呈狀乞遞,宿衛重地,不可久曠,今姑改差,何如?傳曰,允。
韓致應,以義禁府言啓曰,寧越府使洪樂淵拿問嚴勘事,傳旨啓下矣。洪樂淵時在任所云,依例發遣府書吏拿來,何如?傳曰,待待命拿囚。
韓致應,以義禁府言啓曰,專經文臣李鐸遠·朴宗琦·金用默·李基栽·李潞·徐淇修·金魯鼎·徐能輔·沈能稷·鄭元容·李海淸·洪晩燮·崔秀俊·柳季麟·李是鍊·洪起燮·趙璜鎭·李鎭嵩·沈能憲·金秀鍾·朴慶九·李在嵩,竝拿處事,傳旨啓下矣。金用默·李潞·徐淇修·金魯鼎·沈能稷·鄭元容·洪晩燮·崔秀俊·李是鍊·洪起燮·李鎭嵩·沈能憲·朴慶九·李在嵩,今方待命,卽爲拿囚,李海淸家在城外,待城門開拿囚,而李鐸遠下去京畿通津地,朴宗琦·徐能輔下去利川地,李基栽下去長湍地,柳季麟下去富平地,趙璜鎭下去安城地,金秀鍾下去永平地云,依例發遣府羅將,竝拿來,何如?傳曰,在鄕人,待待命卽爲拿囚。
以禁府金用默·李潞·徐淇修·金魯鼎·沈能稷·鄭元容·洪晩燮·崔秀俊·李是鍊·洪起燮·李鎭嵩·沈能憲·朴慶九·李在嵩囚單子啓,此後則勿復如是之意嚴飭,附過放送爲良如敎。以李海淸囚單子啓,此後則勿復如是之意嚴飭,附過放送爲良如敎。以黃明漢·李鼎鎰·李墷·愼必復·洪祐燮·李顯相囚單子啓,附過放送爲良如敎。
義禁府啓目,忠翊衛將徐潤載原情云云。傳旨內辭緣,泛稱遲晩,所當請刑是白乎矣,曾經都摠都事勿爲請刑,載在大典通編,議處,何如?判付啓,附過放送爲良如敎。
禁府柳季麟囚單子啓,此後勿復如是之意嚴飭,附過放送爲良如敎。
持平鄭時善啓曰,臣本性質魯下,才識庸陋,豈有一分近似於言責之任,而以爲冒據堪承之計哉?第緣奸凶之變,忽起於淸禁之地,鞫獄之設,已至於旬月之久,義重沐浴,時難逡巡,而端緖未得,究竟無期,每當參坐,憂憤益深。迺者車億萬縊斃之事,又出於千萬意慮之外,名雖時囚,實關獄情,則別加防守,以待盤覈,事理之不得不然,而不先飭察,任其所爲者,論以獄體之疎虞,有非薄罷之可止,臣亦猥隨諸臺之後,仰請禁堂之加罪。及伏見重臣金思穆疏批下者,有以此歸罪卿等者大段非矣之敎,臣誠惶蹙慙恧,無地容措。臣於昨日,重得關格之症,萬無運動之勢,今纔少愈,最後來避,尤不勝悚凜之至。以此情踪,何敢一刻晏然於臺次乎?請命遞斥臣職。答曰,勿辭,亦勿退待。
李溏啓曰,持平鄭時善,避嫌承批之後,不爲傳啓,直爲出去,事甚未安,推考,何如?傳曰,允。
推鞫時罪人性世更招後,刑問一次,訊杖第九度停刑,罪人李秀林更招後,與罪人性世面質,刑問一次,訊杖第十五度停刑。
甲子四月十二日午時,上御熙政堂。晝講入侍時,知事具㢞,同知事韓晩裕,參贊官林漢浩,檢校直閣朴宗慶,侍讀官李晦祥,檢討官任厚常,假注書柳訸,別兼春秋金蓍根·徐有恂,宗臣安昌君璟,武臣行護軍李健秀以次進伏訖。上讀前受音一遍,晦祥讀奏自無念爾祖,止萬邦作孚,解釋章句以奏。上曰,文義陳之。晦祥曰,今日文義,別無可陳,而大抵周公,以王室至親,其作詩以告戒成王者,又不出於陳述文王之德,則成王之所以觀感也,亦近且切矣。上云王之藎臣無念爾祖,則告戒藎臣之辭也,下云無念爾祖聿修厥德,則又摠上文而告戒君臣上下之辭也。然其丁寧反復,最令人感發處,莫要於永言配命自求多福八箇字,夫文王,旣有配天之德,而致此多福焉。成王若能繼述文王之德,則又將繼文王而受其多福矣,其言已切實矣,而猶以爲未也。又云殷之未喪師,克配上帝,以明其配命則不喪師,不能配命則必喪師,而俾生戒懼之心,終又言儀刑文王萬邦作孚,以示配天命之道,亦在於法文王。凡此數轉,至爲要緊,夫豈但成王之所當勉哉?雖後世人主,苟有以文王之聖,常自期待,則終將配命而受福,亦如文王之爲矣。此等處,政好體驗而力行焉。伏願留念焉。上曰,所陳好矣。下番陳之。厚常曰,此七章,周公所以備述文王之德者至矣,而其中自求多福四字,尤所當着眼處矣。蓋災祥之來,只在於德之修不修,故註曰禍福之來,無不自己求之。伊尹之言亦曰,作善降之百祥,作不善降之百䄃,皆是也。至於桀·紂之自絶于天者亦然,天人之理,豈可不知哉?猗歟,我聖上,春秋鼎盛,典學日進,苟常以文王之聖自期,而勉勉不怠,則將福祿之長遠,無異於文王之自求多福矣。上曰,所陳好矣。知事陳之。晩裕曰,聖人之德,與天一也。而然天道甚微而難知,人道至著而易見,故欲則天者,必於聖人而取法焉。此詩所謂儀刑文王萬邦作孚者也。若其所以爲工夫之方,則又不出於敬之一字,苟於幽獨之中,戒愼恐懼,對越上帝,則功到極處,亦可以有無聲無臭之妙焉。中庸卒章,以無聲無臭終之者,亦以此也。伏願深留聖意於此等處焉。上曰,所陳甚好矣。特進官陳之。㢞曰,文王之受天命,不但有配天之德也。上自后稷·公劉·太王·王季,積仁累義,至文王之時,民心歸附,如獸之走壙,蟬之歸明,自有不能已者,而周公,以文王之德,詠歌勸戒於成王,以無念爾祖儀刑文王,反復於七章之內,實如宋范祖禹所謂欲法堯·舜當法祖宗之意,而又以無遏爾躬駿命不易,丁寧告戒於賢哲之成王者,亦如虞治世危明主之意,人君常以無遏爾躬駿命不易爲心,則可以祈天永命,安保邦家矣。臣適當無念爾祖戒成王之章,文義外有可陳達者矣。臣逮事英廟,殆近數十年,多在近密,以都承旨,兼參贊官,或以特進官,參法講者,亦屢矣。雖在倦勤之歲,而自强不息,三講六對,未或闕焉。敬天勤民,建極平蕩之化,洋溢於五十餘年之間,亦以御製祖訓自省篇,傳授心法於先大王在震邸之時,臣待罪春坊時,每多讀奏,亦於集慶堂入侍,屢命進讀此兩篇及夙夜箴,聖學輯要等書,必以列聖朝治法政謨及古名臣之忠言嘉猷,懇懇下敎於入侍之際,臣之躬睹親承者甚多,而成就人才,垂裕後昆,卽五十餘年苦心也。臣嘗欽仰,而詩所謂周王壽考遐不作人濟濟多士文王以寧云者,無非作成興起之盛事,而人君出治中第一要務也。今講無念爾祖章,臣敢以區區愚衷,仰贊法祖宗之聖德矣。上曰,所陳好矣。當體念矣。參贊官陳之。漢浩曰,永言配命之永字,其旨深矣。永者,卽恒久不已之意也。蓋上章亹亹文王之亹,是勉强之謂,於緝熙敬止之緝,是繼續之謂,則與此永字,上下照應,互相發明者也。文王之德,有此恒久不已之盛,故終至於純亦不已,與天合德,此篇所以先言亹亹,復言緝熙,又終之以一永字,屢致意於恒久不已者,蓋爲此也。是以,古昔聖賢用工,必顚沛於是,造次於是,不容食息間斷,若以經傳所出者言之,大學之日新又新,孟子之孜孜爲善,羲經之天行健君子以自疆不息者,莫非恒久不已之意。蓋其勉勉不止,積累時月,義精仁熟,則自可以至於體天配命矣。顧念我聖上,睿知日廣,睿學日就,而第念沖年臨御,一日萬幾,酬接之際,勉勉孜孜之工,或易有間斷之境,苟如是,九仞一簣,甚可戒也。倘於燕居幽獨之中,每以此章恒久不已之意,自省而自警,則其爲補益於聖德,誠不淺淺矣。伏願以是體念焉。上曰,所陳好矣,閣臣陳之。宗慶曰,文王一篇,只是天人一理而已。其相與之際,無一毫參錯處,維天之命於穆不已,天之所以爲天也,穆穆文王於緝熙敬止,文王之所以爲文也,天道窅漠于上,人事推測于下,無一箇私意於其間,而與天合德者,文王是已,配天永命,陟降左右,是以令聞不已,敷錫子孫者,莫非法天行道永言配命也。成王,以上賢之姿,承文·武之業,而周公之作詩勉戒者,猶如此,蓋不出於儀刑文王四字,儀刑文王,則上天之無聲無臭,亦可以法而行之。知事所陳欲法堯·舜當法祖宗云者,誠爲殿下今日之所當勉,而惟我先大王三十年出治之本,亦不外於敬天二字,夙夜孜孜,罔或少忽。今我殿下,苟欲法天,先法先大王敬天之聖意,則其命之維新,不獨專美於周家矣。此等處,伏願深加自勉焉。上曰,所陳好矣。上曰,此云自求多福,則豈君子之修德者,將爲求福之意耶?晦祥曰,聖人只修在我之德,非有志於求福而福祿自應,故書曰,一厥德動罔不吉,德二三動罔不凶,然則自求二字,卽所謂不求之求也。上曰,然則求字,不可以干求之意解之矣。宗慶曰,自求,猶云自致也。晩裕曰,子貢之言曰,夫子之求之也,其諸異乎人之求之歟,自求多福之求字,亦如此看得,似好矣。上曰,此云有虞殷自天,夫上天之載,旣是無聲無臭,則又何能料度殷命之必自天者乎?晦祥曰,人之所欲,天必從之,殷之受命,由成湯之克配上帝,殷之自絶,由紂之自絶于天,故觀於人事,而天道有足以料度矣。上曰,何不宣昭令問仁問而爲義問,何義?晦祥曰,義問,亦是令問仁問之意矣。上曰,萬邦作孚之作字,何以解之歟?晦祥曰,作字,猶爲字之義也。晩裕曰,猶鼓舞興作之作矣。上命掩卷,上謂漢浩曰,特進官及經筵,盡爲書入,可也。厚常曰,副修撰金㙆,聞已自鄕上來云,牌招察任,何如?上曰,依爲之。出擧條命退,諸臣以次退出。
上在昌德宮。停常參·經筵。
上詣春塘臺,文武新恩放榜罷後,內閣·政院·玉堂·藥房口傳問安。答曰,知道。
李翼晉啓曰,行大司憲李直輔在外,執義李基慶引避退待,掌令權漢緯·金會淵,持平洪時溥·鄭時善牌不進,監察茶時之意,敢啓。傳曰,知道。
李溏啓曰,今日殿座時,挾輦軍·槍劍軍·出入番禁軍,駕前別抄甲士騎士把門甲士除出,標信請出之意,敢啓。傳曰,知道。
傳于李翼晉曰,召對爲之。
以司諫李東埴,獻納朴宗正,掌令權漢緯·金會淵,持平洪時溥·鄭時善牌不進罷職傳旨,傳于李翼晉曰,只推。
以內農圃內官朴性熙手本,本圃役糧馬料,因員役輩預賣之致,自惠廳不爲上下事,傳于韓致應曰,員役輩之作奸偸賣之狀,萬萬痛惡,依手本移法司,不多日徵捧,移送本廳後,照法重勘。以該廳事言之,圃軍役糧牛馬料草之逐朔上下,異於各司貢價,則多年預下,大違典守之道,該堂從重推考,朔下依例上下。本圃次知中官事言之,任其員役,恣意作奸,致此軍料馬草之許久不給,尤可駭痛,爲先削職。
李翼晉啓曰,執義李基慶,正言文躍淵引避退待,已至多日,尙未處置,事甚未安,除在外外,未肅拜·呈告人員,竝卽牌招,何如?傳曰,允。
李溏啓曰,前江原監司申獻朝所佩密符還納,修正次密匣請出之意,敢啓。傳曰,知道。
以平安監司金文淳狀啓,被燒民家結構時,富戶願納人車鳳軾等,今方拔例收用事,傳于韓致應曰,捐財賙給,可尙匍匐之義,其褒賞之典,令廟堂稟處道臣處,亦爲回諭。
以廣州留守金載瓚狀啓,判府事徐龍輔祿俸不爲領受事,傳于韓致應曰,更爲輸送事,回諭。
以趙璜鎭囚單子,傳于李翼晉曰,此後則勿復如是之意嚴飭,附過放送。
以李基栽囚單子,傳于李翼晉曰,此後則勿復如是之意嚴飭,附過放送。
以李鐸遠囚單子,傳于李翼晉曰,此後則勿復如是之意嚴飭,附過放送。
正言尹孝寬啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄,請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫不足以懲其罪,孥之戮之,在法當然,凡係祖宗朝金科王條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命未卒之志也。今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法則孥戮之法,便是應行之典,請正法罪人鏔,亟施孥戮之典。噫嘻痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止,請絶島爲奴罪人李戒國·劉用孫·金金乭,亟令王府,夬施典刑。壬子南學之疏,吁,亦凶且慘矣。締結翰逆之餘黨,傳襲師賊之凶論,乃於李㙖之假托闡揚暗售凶計之時,以爲此機可乘,至有不逞之徒朴夏源者,投呈凶疏,敢肆脅持君父之計,是可忍也,孰不可忍也?噫,彼李祖源,陰受浚賊之指使,甘與昌順而和應,譸張凶論,粧出悖疏,必欲壞亂我義理,戕害我善類,至於沈基泰之所爲,亦甚凶獰,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣。向日大僚之稟處,終涉惟輕,請放逐罪人李祖源·沈基泰,竝施島配之典。噫嘻,可發兩賊,卽窮天地亘萬古所無之凶逆,而必基,乃可基之親弟,時發之密友也。參聽於乃兄之凶言,綢繆乎時發之逆肚,則其蛇虺之毒,梟獍之惡,實與可發兩賊,異身而同氣,換面而一心,兩賊旣已伏法,則以兩賊已施之律,施之於此賊者,允合於朝家治逆之法,而今此減死之典,雖出於我聖上好生之德意,其爲失刑則大矣,請慶興府定配罪人必基,亟令王府,更爲拿來,夬正邦刑。噫,彼沈達漢,自來濟恭所卵育之醜類也。頃年三司之聲討蔡逆也,渠爲憲臺,百端規避,連事違逋,此則只知死黨之義也。及當孝元殿祥朞之夕,假託拘忌,不參入臨之庭班,此則專出無君之心也。坐枳數年,忽玷臺地,及夫人言之峻發,敢投自明之一疏,而飾詐粧撰,吐氣噴薄,其於賊恭之罪惡,初無一言之略及,又不露出其名字,泛稱大論也連啓也,渠所謂論與啓者,果指何逆而言耶?況今廷臣之所沫血致討者,卽德隣,而渠亦初不槪及,護逆腸肚,昭不可掩。日前諫長之疏,臚列已盡,蓋其謀避懲討一罪也,不參哭班二罪也,諱名賊恭三罪也,不討逆隣四罪也。人臣而負此四大罪,其將自立於天地間乎?渠又昨者,投呈凶疏,而其語脈旨意之所在,不可但以叵測閃弄而言也。外假陳戒之言,而陰逞怨國之心,乃敢以朋比排擊等語,肆然誣及於朝廷,究厥心腸,不覺骨顫而膽掉也。噫,新化方隆,無物或遺,則皇極之道建矣,而敢詆以朋比,朝象淸明,有罪必討,則凶邪之跡屛矣,而反謂之排擊,隱然以隣·恭諸賊嚴討之大義理,歸之於偏黨擠軋之科,此實梟獍腸肚,鬼蜮情狀,而其窮凶悖逆,反有倍於前日已著之四大罪案也。今又得見憲臺聲罪之章,則其論情節本末,尤爲詳悉,渠爲賊恭之爪牙,前銜投疏,至比元惡於社稷之臣,又與家·鏞兩兇,連肚接腸,陰謀凶論,無不爛熳同惡,而其兄通漢,乃復左袒於斥兇之論,似此逆黨,尙今漏網,實爲世道之深慮。今玆天道昭昭,魑魅之形自呈,而鯨鯢之誅自干,此不窮覈極治,永拔根窟,則禍亂之萌自在,而亦可曰國有典刑乎?請放逐罪人沈達漢,亟令王府,設鞫得情,夬正王法。嗚呼,壬子夏南學之疏,卽禍國家壞世道之一大機關也。其時事尙忍言哉?凶徒鴟張,邪說橫流,讐視義理,斁滅倫常,幾乎國不國而人不人矣。惟彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗正,及當此時,謂機可乘,渠乃跡附浚賊,受其頤指,勢連逆恭,通其腸肚,仍與李祖源·沈基泰輩,綢繆和應,迭爲謀主,朴夏源募爲疏頭,柳協基從以製疏,嘯聚徒黨,闖然投呈,其包藏之禍心,醞釀之陰圖,於是乎綻露無餘,而況倡出四字凶言,密囑妖賊,譸張流入,藉爲操切脅持之欛柄,而自陷於誣聖之科者,卽爲渠眞贓斷案,則其通天之罪,萬戮猶輕,而臥死牖下,王章未加,及夫臺啓旣發之後,兪音尙靳,輿情久㭗矣。日前憲臺之臣,忽地混入於停啓之中,此雖出於對揚之意,大失嚴懲討謹隄防之義,物議愈激,公憤益切,如此之類,不可以已停之啓而仍以置之,請故判書鄭昌順,故僉知柳協基,竝施追奪官爵之典。噫嘻,人心日陷,世變層生,至於今番怪鬼輩而極矣。惟彼洪履猷,賦性狼愎,行己悖譎,以譸張藉賣爲伎倆,以傷害排擊爲能事,擧世指目,畏之如蛇虺者,厥惟久矣。而乃於今日,忽生擠陷朝廷網打搢紳之計,渠敢憑藉莫重,倡爲搆誣之欛柄,嘯聚不逞,打成綢繆之謀議,左誘右脅,假名匿跡,一疏二通,迭發互出,必欲空我朝著,禍我國家而後已,其設心造謀,吁亦凶且憯矣。今幸陰圖自敗,奸計未售,鬼蜮情狀,莫逃於日月之下,而自陷背馳,終歸反坐,其樂禍誣人不敬無嚴之罪,渠已輸款,則是宜亟加刑章,用昭法紀,而遽從惟輕,罰止島配。李東萬則本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所。而今於悖疏悖通,其所爛熳排布締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆吞吐,敢生漫漶掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘。噫,今此兩囚酌處,雖出於好生之德意,而其在誅亂去慝之道,決不可撓屈王章,請金甲島定配罪人洪履猷,古今島定配罪人李東萬,竝令王府,設鞫得情,夬施典刑。新除授大司諫李相璜,時在京畿果川地,司憲府行大司憲李直輔,時在驪州地,請竝斯速乘馹上來事,下諭。執義李基慶,正言文躍淵等,以姿性庸愚,知識昏短,本不合於淸朝耳目之任,而法講賓對,同時有命,遂不得不冒沒登筵,而講筵纔撤,賓對方始,而不善周旋,離出班次,至被特推之命,臣等以此情踪,何敢一刻晏然於臺次乎?引嫌而退,徑先退坐,雖緣生疎,不可以此,輕遞言官,請執義李基慶,正言文躍淵竝出仕。答曰,不允。第四五六件事,亟停勿煩。必基事,沈達漢事,鄭昌順等事,不允。洪履猷·李東萬事,不允。下諭事,處置事,依啓。
執義李基慶啓曰,臣之以不稱臺職,猥陳避辭者,近月以來,殆成旬課,事近襲故,愧切不誠,而臣於向日,聯陳金吾堂上加罪之請,蓋車億萬縊斃,固出於常情之外,而國家所以設置王府,嚴其防守者,迺所以慮非常也。今也不善照檢,致有變怪,如欲論勘,誰執其咎,以其出於不虞也?故所請之律,止於刊削,如其不然,則其罪豈止是哉?臣伏見重臣金思穆上疏批旨下者,若曰歸罪卿等,大段非矣,此莫非如臣湔劣,誠意未孚,而自速責敎,臣於此又添難冒之一端,以此情踪,何敢晏然於臺次乎?請命遞斥臣職。答曰,勿辭。亦勿退待。
以正言文躍淵牌不進罷職傳旨,傳于李翼晉曰,只推。
吳載紹,以嘉禮廳言啓曰,曾前翁主嘉禮時,同牢宴所用交拜席,分付海營織造矣。今此淑善翁主嘉禮時,依前例分付黃海監司處,使之織造上送事,作見樣行移,何如?傳曰,允。
李溏,以備邊司言啓曰,卽見水原留守曺允大狀啓,則枚擧本府屬安山·振威·果川·始興四邑所報,以爲應分還穀,自來不敷,計戶排巡,無以繼給,四邑餉租半留條八千一百八十八石零中,限一千七百十五石,特許加分事,請令廟堂稟旨分付矣。分留法意雖重,麥前巡還,不可不繼,所請之數,亦不過多,依狀請施行事,分付,何如?傳曰,允。
義禁府照目粘連,前縣監金箕昶矣本府議啓內,大享臨期,法譜樂工,爲其鄕曲私宴,擅自誘去,事未前聞,罪關無嚴,以此照律罪,杖一百收贖,告身盡行追奪,徒三年定配,私罪奉敎依允爲旀,功減一等爲良如敎。
李翼晉,以義禁府言啓曰,時囚罪人金箕昶,杖一百收贖,告身盡行追奪,徒三年定配,照律公事判付內依允,功減一等事,命下矣。金箕昶功減一等,杖九十收贖,告身盡行追奪,忠淸道沃川郡增若驛,徒二年半定配,而以議啓內辭意,具罪目,依例發遣府書吏,押送配所,何如?傳曰,允。
護軍尹東晩疏曰,伏以臣宿疾近添,眩冒厥塞,肢體麻痺,旬月之內,萬無蠢動之望,鎭日呈告,纔蒙恩遞矣。卽者見差景慕宮望祭獻官,來授名帖,以臣目下病形,實無自力駿奔之望,且家有拘忌之患,姑未出場,以此以彼,無以趨承,玆敢據實呼籲於天地父母之前。伏乞俯賜鑑諒,特命付標,以便公私,千萬幸甚。臣無任云云。答曰,省疏具悉。疏辭,許令該曹付標。
兵曹參判金勉柱疏曰,伏以太廟親祼,聖孝克伸,鸞蹕穩旋,聖體彌康,臣民慶忭,曷有其極?仍伏念臣於頃者,猥以無似,待罪禁堂,冒參鞫坐,檢察疎虞,致有時囚之縊斃,至承譴罷之嚴命,臣於是震懍恧慼,歷日靡措,伊後臺疏堂箚,次第迭出,論劾諸堂,竝請刊削,反躬自省,罪實難逭,只有蹙伏訟愆,恭俟嚴誅之荐加矣。不意聖度天大,特賜寬貸,不惟不允臺請,乃反偏蒙恩敍,華誥聯翩,知申之除未幾,騎省之命又下,臣誠驚惝怳,益不知措躬之所也。噫,凶醜妖孽,從古何限,而豈有若今番逆豎之至凶極憯者乎?深夜淸禁,闖入潛伏,敢懷不軌之心,欲售叵測之計,究厥情跡之巧慝,必有根窩之盤結,而開鞫踰朔,端緖未覈,囚供屢幻,獄情益眩,輿憤之激鬰,物論之沸騰,此固理勢之必至也。至於億萬之忽地縊斃,尤是意慮之所不到,而此又前所未有之一變怪也。苟究其由,則罔非臣奉職無狀,不能事事,忽於照檢而疎於防守之致,論其辜犯,合被重誅,刊削之典,猶屬薄勘,然則在聖朝刑政之體,恐不當遽加容恕,而揆以臣廉防義分,尤何敢自同無故,冒膺恩命乎?曲遂之鴻私,雖極感惶,莫嚴之常典,不可幸逭,左右思量,蠢動無階,庚牌之下,重犯違逋,猥陳短章,略暴危懇。伏乞聖慈,俯垂鑑諒,亟命鐫改臣職,仍治臣罪,以謝公議,以靖私義,不勝幸甚。臣無任云云。答曰,省疏具悉。他批已諭,卿其勿辭行公。
甲子四月十三日辰時,上詣春塘臺,文武科新恩放榜入侍時,行都承旨吳載紹,右承旨李溏,左副承旨李翼晉,右副承旨林漢浩,同副承旨韓致應,記事官洪在敏,假注書柳訸,別兼春秋金蓍根·徐有恂,檢校閣直徐榮輔·朴宗慶·金邁淳,待敎朴宗薰以次侍立。上具遠遊冠·絳紗袍,乘輿出宣化門·協陽門,由建陽門,入靑陽門,至大次。通禮跪啓請降輿陞座,文武百官入就位,行四拜禮。仍行文武新恩放榜,放榜官唱文武擧人入就拜位,如禮訖,各授紅牌次賜花及蓋,仍行宣醞訖。通禮跪啓禮畢,引儀唱禮畢。溏曰,今日親臨放榜時,西班三品以上,只有數人,不成班次,事極未安,不爲參班人,竝捧現告推考,何如?上曰,從重推考。東班亦不成樣,一體捧現告從重推考,可也。出擧條上降座乘輿,出靑陽門·明光門·建陽門,入協陽門·宣化門,諸臣以次退出。
甲子四月十三日申時,上御重熙堂。召對入侍時,參贊官李翼晉,侍讀官李晦祥,檢討官申溆,待敎朴宗薰,假注書柳訸,別兼春秋金蓍根·徐有恂以次進伏訖。上命開卷讀之。晦祥讀自六年,止日食。上曰,下番讀之。厚常讀自琅邪王,止留此也。上曰,參贊官讀之。翼晉讀自鄴有三臺,止不敢擊。上曰,閣臣讀之。宗薰讀自漢封帝,止長安。上曰,注書讀之。賤臣讀自漢太保,止冀州牧。上曰,上番讀之。蓍根讀自漢劉曜,止潰矣。上曰,下番讀之。有恂讀自勒從之,止第十八上。上曰,文義陳之。晦祥曰,今日自止,別無可陳之文義,而劉聰·劉琨之事,有足觀其得失矣。蓋聰之以魚蠏不供,斬左都水使者及琨之以音律嬖幸徐潤二事,皆亡國之擧,而聰竟因王彰之言,追悔其失,故得不亡,琨則不聽令狐盛之諫,竟使其父母,皆死於令狐泥之手,以此觀之,雖若聰·琨之類,而其興亡,未嘗不由於容諫不容諫之間矣。夫以堯·舜之聖,而猶有吁咈之言,故得爲堯·舜,三代以後,則此風遂亡,上無聽諫之主,下無能諫之臣,歷年之每多迫促者,職此之故也。雖匹庶朋友之際,猶貴責善爭拂之士,況人君乎?此等處,亦可以鑑戒矣。上曰,下番陳之。厚常曰,別無文義矣。然劉聰所云事君當務幾諫者,此言固好,而亦有弊矣。夫殷是太保,則幾諫猶未爲不可,而至於諫官,必貴切直犯顔之風,不宜以幾諫爲務,如古之龍逄·比干犯顔直言,豈非諫臣之正道乎?上曰,晉武帝時,何曾,不直告其君之過,退語於家,以戒其子孫,而後竟敗亡,殷則能從容規諫,有爲國之心,亦利於其子孫矣。晦祥曰,聖敎誠然矣。上曰,幾諫亦諷諫之類乎?晦祥曰,幾諫者,不爲犯顔直諫,而爲柔聲溫色,俟其言之可入,然後言之也。然無論幾諫與諷諫,在上者以必聽爲心,在下者以必言爲心,則可謂上下俱得,而但人臣,以幾諫爲務,則其弊或流於畏威不言,故不若犯顔之爲直切也。上曰,劉殷幾諫之說猶可取,而其云凡人尙不可面斥其過,況萬乘乎?此說甚非矣。晦祥曰,然矣。然凡人,與君臣不無間矣。上曰,參贊官陳之。翼晉曰,幾諫二字,上下番所陳儘好,而尙有餘意之未盡者。夫直諫云者,如汲黯·魏徵犯顔諫諍之類也,幾諫云者,如東方朔之觀上顔色,時時補益之類也。故聖人云,事君有犯無隱,人臣進言之道,當以漢之汲黯,唐之魏徵爲法,且彰君之過四字,大是不好底語頭,人君有過,而其臣正言不諱,指陳闕失,則雖有暴揚過失之嫌,然國史書之,輿人誦之,以爲朝有直言之臣,上有容諫之君云爾,則其爲彰君之德,莫盛於此,人君容直之美,豈但言者直聲之美乎?三代聖世,尙矣無論,而周昌陛下桀·紂之語,汲黯內欲外仁之說,不以爲罪,則適所以彰明高皇孝武寬大豁達之度也。時君世主,或疑以釣名沽直,而罪言者,則徒成直臣之名,而反歸彰君之過,若如劉殷之言,實啓時君忌諫之心,反開小人諂諛之風,其爲語病,誠深且大矣。爲人上者,當以諱過爲大戒,彰過爲美事,此等處似合留意矣。上曰,東方朔則與幾諫,亦有異矣。宗薰曰,然矣。且幾諫者非謂是也。孔子曰,事父母幾諫,幾者微也。所謂下氣柔色怡聲以諫者也,與諷諫又有異矣。上曰,劉聰之能悔過,不殺王彰而賜帛加封,可謂反勝於初無過失矣。晦祥曰,然矣。然聰於此後,不能每事皆然,則亦何足稱哉?只此一事,有不可以夷狄小之矣。上曰,閣臣陳之。宗薰曰,別無文義可陳矣。上曰,太子業,是愍帝耶?晦祥曰,然矣。上曰,昨日自止中王浚所立之太子,竟無下落耶?宗薰曰,劉琨與承相箋曰,王浚立皇太子而不知爲誰云,當時琨亦未知其名,則必是虛作名號,實無其人矣。上曰,賈疋何如人也?晦祥曰,晉書有本傳,而別無足稱矣。上曰,綱云盜殺賈疋,此與盜殺韓相俠累之書法同乎?翼晉曰,凡刺客,皆以盜書之,如燕太子丹,使盜刺秦王及盜殺岑彭之類是也。上曰,衛玠何如人也?晦祥曰,此云善淸談則已無可觀矣。宗薰曰,淸談乃當時擧世所尙,故玠亦不免而玠是可人,以前太子洗馬書卒,有褒意而無貶辭矣。其曰情恕理遣,乃是强恕而行者,不必非其人矣。上曰,王澄與王敦,爲親兄弟乎?晦祥曰,敦是澄之弟,而導之從弟矣。翼晉曰,史有衍與其族弟敦之句,則敦是衍之族弟矣。上曰,此云王如詣王敦降,王如果何如人也?厚常曰,王如亦有本傳,而別無足稱矣。上曰,劉殷,何如?晦祥曰,劉殷似賢矣,而初仕於晉,又仕於劉聰,蓋緣晉得國不正,故士大夫不知節義矣。翼晉曰,此當時不尙名敎之致也。上命掩卷,命退,諸臣以次退出。
上在昌德宮。停常參·經筵。
李翼晉啓曰,行大司憲李直輔在外,執義李基慶,掌令權漢緯,持平洪時溥·鄭時善呈辭,掌令金會淵未肅拜,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
傳于吳載紹曰,傳香承旨,馳詣宗廟·景慕宮,奉審摘奸以來。
以朴宗琦囚單子,傳于李翼晉曰,此後則勿復如是之意嚴飭,附過放送。
以徐能輔囚單子,傳于李翼晉曰,此後則勿復如是之意嚴飭,附過放送。
吳載紹,以奎章閣言啓曰,明日卽奉謨堂夏孟朔奉審日次,臣等進詣擧行之意,敢啓。傳曰,知道。
李溏,以備邊司言啓曰,卽見黃海監司李存秀狀啓,則長淵縣吾义鎭漂到漢人三十三名,乃是盛京省奉天府寧海縣漁採船漂流者,而皆願修改破傷船隻,從水路還歸云。漂到異國人送還時,水路旱路,一從其願,前例卽然。破傷船隻,卽速修葺,依例捧手票待風發送,而所着衣袴,精造以給,越海糧及柴油鹽醬魚藿等物,從厚題給,以示朝家優恤之意,留住間供饋及禁雜人愼火等節,各別嚴飭事,卽爲分付於道帥臣處。待發送形止狀聞後,令槐院撰出咨文,別定禁軍,騎撥下送于灣府,使之傳給鳳城將處,以爲轉致北京之地,何如?傳曰,允。
李溏,以備邊司言啓曰,卽見忠淸監司閔耆顯狀啓,則以爲道內穀簿,多寡不一,若其最少之處,只以應分之數,實無排比之路,應加分外各樣還軍餉留庫中,限九千石特許加分事,請令廟堂稟旨,分付矣。九千石加分,雖似稍過,本道昨年年事,未免失稔,麥前民食,在所當念,依狀請施行事,分付,何如?傳曰,允。
上在昌德宮。停常參·經筵。
藥房提調韓晩裕,副提調李溏啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿,王大妃殿·中宮殿·惠慶宮·嘉順宮,藥房口傳問安。答曰,知道。
李翼晉啓曰,行大司憲李直輔在外,執義李基慶,掌令權漢緯,持平洪時溥·鄭時善呈辭,掌令金會淵未肅拜,監察茶時之意,敢啓。傳曰,知道。
吳載紹啓曰,明日常參·經筵,取稟。傳曰,停。
李溏啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,淑善嘉禮,吉期已定,予心之一喜一愴,何以形喩?先王之所鍾愛,而予之同氣,只有此一妹,今當大事,凡百擧行,謹遵定例,不敢一毫違越。至於別單物種,亦多裁省,自內措備,以追列聖朝儉約之盛德,而若予無窮之愛,則豈可無別般示意之擧?永明尉家,米百石·木十同·布五同,錢三千兩,令內需司輸送,以助需用,以淑善也故有此,此不可爲例於來後,雖與該曹擧行有異,亦爲載之受敎謄錄。
吳載紹啓曰,假注書柳訸,身病猝重,勢難察任,今姑改差,何如?傳曰,允。
李溏啓曰,事變假注書柳榮五,身病猝重,勢難察任,今姑改差,何如?傳曰,允。
承旨前望單子入之,金宗善落點。
李溏啓曰,卽伏見京畿水使趙狀啓,則頭辭衍語,極涉猥屑,原狀啓,係是民瘼軍政云,故雖不得不捧入,而揆以啓體,不可無警,推考,何如?傳曰,允。
吳載紹,以奎章閣言啓曰,景慕宮望廟樓,今望奉審無頉之意,敢啓。傳曰,知道。
李溏,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李溏,以備邊司言啓曰,卽見慰諭御史洪奭周所啓,則其一,高城郡倉儲枵然,事勢切急,移粟周急,誠係目下急務,而陸運甚艱,船運較爲便易。無論本道他道,穀簿稍裕處,使之移轉。且嶺西諸邑,穀多民少,民不堪苦,就其中量宜作錢,移活高城燒戶事也。嶺東諸邑,限以大嶺,距嶺西皆遠,而高城則處近北之地,尤爲遼絶,今若爲一包米之輸來,使被燒之民,遠赴嶺西,則往來之際,勞費甚多,有違朝家特給施惠之意。若欲以他道穀移轉,則關北之稍近處交濟穀,以海路輸致,差爲便好。交濟穀之設置,本爲此等需用,德源府交濟穀留儲中,折米一千石,待關東差員之往受,擇其精實,卽爲移送事,分付於關北道臣。自關東,具舟楫定差員,如數輸來,被燒民人處,計戶頒給,餘數則留作本郡添還之資事,亦爲分付於關東道臣,而海路轉運,終多可慮。若自本道,有可以從便移給之道,則姑勿往受,具由登聞,以待更爲稟處。至於嶺西諸邑,穀多民少之弊,果如御史所陳,則亦不可無從長變通之道,而遠外事情,有難遙度,民邑事勢,穀簿多少,爛加商量,轉輸之道,便宜之策,更爲詳細陳聞事,一體分付。其一,淮陽燒燼之數,比諸三陟之六十九戶,無甚減少。且有二名之燒死,而獨漏於隣邑均被之恤典,身還蠲減,特命一體施行事也。淮陽雖是嶺西,被燒則在於同日,宜有均施之典,依江陵追後被燒四戶例,還上身布,特命蠲減事,分付。其一,今番被燒各邑,俱行勸分之擧,而原州出身鄭文郁,出租一百八十石錢三百兩,以捄高城之民,江陵幼學崔衡一出租一百四十五石,襄陽閑良李鼎大,出租一百七十石,揆以激勸之道,合有拔例褒賞事也,不待勸分而出義救災,誠爲可嘉。所出錢穀,雖差少於關西諸人,關西·關東民産之豐嗇,本自逈殊,褒賞之典,宜無異同。原州出身鄭文郁,襄陽閑良李鼎大,特命賞加,似合激勸之政,而事係恩典,不敢直請。江陵幼學崔衡一,係是士人,不可加資,令該道從便施賞。其一,高城一邑,便是新經瘡痍,雖以未燒之戶言之,甁罌之儲,杼柚之具,俱盡於隣保之相資,目下遑遑,實無異同,通一邑免災人各樣應納,竝姑待秋停退,本邑陞戶,只有一名,而爲弊甚鉅,適當式年,姑令今年停減,貢蔘則詳定原價,非不劃給,而所謂添價,名曰取息,實無本錢,逐戶歛民,歲以爲常,驅民督採,妨奪農時,誠一難支之巨瘼。而此則關東諸邑,無處不然,而江陵·襄陽,尤其最甚,參其邑力,或折半或三分一,以原價京作貢事也。該邑元戶摠,爲一千五百,而被燒者恰過其半,隣里之間,景色之遑急,必無間於被燒與否,諸般應納,皆有定期。若於此時,加以徵督,則實非朝家隨事憫恤之意,高城郡各項應納,依所請竝限秋成停退,陞戶抄上,法意雖重,而一名裝送之際,貽弊甚廣,在該軍門,則一名姑減,無甚關係。當式年本郡陞戶,姑令停減事,亦爲分付於該軍門及該道,貢蔘添價之爲東民痼瘼,不待御史歸奏,亦已稔聞,而御藥所用,事體莫重,若干兩之移作京貢,雖有已住之一二特恩,不敢援以爲例,且雖作京貢,詳定原價之外,亦必有添價。以此以彼,俱難遽議變通,而諸邑添價,或以結斂,或取債息,其規不一,果使營邑之臣,無但視蔘商之利害,一以便民爲主,參量多寡,均其數而薄其斂,則民之受弊,必不至於若是之甚。且所謂勸採一事,乃是曾前所無之例,未知自何年創而行之,而雖是峽中生長之民,能知蔘種,以採爲業者,蓋亦絶罕,知採蔘者,猶可勸令上山,今乃不分知與不知,逐戶驅送於農劇之節,蔘商輩,又從中而操縱勒脅,無補於採蔘,大關於民弊。然此等處,亦惟在於道臣守令,從便矯捄,不必仰煩,朝家之飭令置之。其一,漁鹽船之燒破尤甚,萬無改備之道者,令本道詳錄登聞,以爲永蠲事也。鹽盆漁船被燒者蠲稅事,前已筵稟行會,而其中燒破尤甚,不可改備者,自本道詳細區別,卽報該廳懸頉事,分付,何如?傳曰,竝依草記施行。
金宗善,以禮曹言啓曰,卽接明陵官員所報,則本陵陵上後腦左邊及靑龍內砂夾溪處,積年汰落,若過今年潦水,則衝缺之勢,尤難收拾云矣。此雖與目下新頉有異,事係莫重,不可不趁卽奉審後稟旨補築,臣曹堂郞,進去奉審以來,何如?傳曰,允。
金宗善啓曰,卽伏見禮曹草記,則明陵局內有頉處,係是積年沙汰,則當於道臣奉審時,陵官一一言告,以爲執頉之地,而不此之爲,有此追後報禮曹之擧,陵官擧行,萬萬稽忽。當該陵官,所當重勘,本院請推之外,無他可施之罰,何以爲之?而道臣之不爲詳問遍審於奉審之時者,亦難免不察之失。且以該曹言之,陵官之稽報,初不論勘,有此循例草記者,極涉未安,道臣及該堂,竝推考,何如?傳曰,允。陵官從重推考。
吏曹啓目粘連,觀此淸州幼學朴光鈺上言,則以爲粵在英廟戊申,賊徒豕突,猝陷淸州,李弘茂,卽其時兵使李鳳祥之叔父也。賊徒乘夜入營,執弘茂而問曰,兵符安在?弘茂答曰,我雖知兵符所在,豈爲賊言之乎?賊徒脅之以跪仍問姓名,弘茂抗義不跪,厲聲大叱曰,男兒死耳,此膝豈屈於汝乎?問名何爲?賊百端恐喝,白刃四下,體無完膚,而罵賊不絶,賊又拘繫囚獄,忠憤益激,六日不食而死,人皆感歎,而賊亦爲之破膽。自本道啓聞,獲蒙旌閭之典,而先大王戊申,特敎曰忠愍李鳳祥之叔弘茂。當戊申賊入淸閫,特立不跪,挺刃交加,終不屈,拘囚六日而死,非殉身而何?節義凜然,可謂是叔是姪。特以尙未褒揚,人多未詳實蹟之如許,豈非欠事?李弘茂褒奬之典,在所不已,令該曹,議大臣稟處亦爲白有臥乎所。李弘茂之卓然忠節,似當有別加貤贈之典是白乎矣,係干恩典,臣曹不敢擅便,上裁,何如?判付啓,依回啓施行爲良如敎。
事變假注書金益鉉狀啓,臣於本月十一日亥時量,敬奉聖諭,十二日巳時量,馳到傳諭于楊根郡西始面蹄灘里領府事李秉模所住處,則以爲臣癃病沈淹,轉至難醫,幸蒙曲諒之隆眷,特撤偕來之敦命,私心賴以粗安,縷息獲以少延,此生此世,無往非恩,惟有子子孫孫,隕結爲期,以圖不報之報矣。忽於千萬夢想之外,史官馳到,誕宣聖諭,上下二百有七十餘言,反復諄懇,丁寧委曲,昭晢也森嚴如鈇鉞,慰勉也淪浹如雨露,枯荄之逢春,覆盆之回照,曾不足以喩此境界,未死孤臣,抱此入地,萬萬無所恨矣。區區寸心,豈不欲復尋春明之路,仰答陶鑄之澤,而大質已虧,不可以更廁衣冠,疾病纏綿,不可以顚斃道路,參前倚衡,蠢動無望。噫,不世之恩造至此,非常之敦勉至此,國勢之孤危又如此,臣雖病昏,猶有一段彝性之未泯者存,非有甚不獲已,則豈忍爲偃蹇自便之計哉?向來奔問之行,臣於前席,亦以庶人奔趨之義仰陳,而一再參鞫,同一義也,如欲以此爲因仍冒進之階,則又何苦而扶曳病軀,擅犯徑歸之罪哉?庶幾日月之明,有所俯燭,伏地兢惶,祗俟嚴誅之遄降云矣。臣則仍爲復路,緣由竝以馳啓云云。踏啓字。
兼春秋盧狀啓,臣於本月十一日亥時量,敬奉聖諭,同月十二日辰時量,馳到于廣州府草阜面斗峴里,傳諭于判中樞府事徐龍輔所住處,則以爲臣荷天地再生之恩,受人臣不世之眷,志遂釋負,身歸畎畝,日與村翁野老,北望攢手,歌詠聖澤,千萬不自意,如綍之音,有隕自天,近侍之臣,馹馳遠宣,首尾二百有餘言,字字鄭重,句句懇惻,有非如臣罪纍所敢承當,臣手擎恩言,以手頓地,不覺淸淚之被面。噫,人臣之遭遇明時,勤勞著于王室,利澤及于一世,功成德立,國安民㐅,然後下存知足之戒,上施禮恤之恩,從容丏休,樂志林泉者,此實千古之盛事,昭代之令名,豈不誠臣主俱榮,簡策有光?而尙矣不敢言,有或年至而氣衰,引禮而乞骸,娛餘生於丘壑,詑恩光於鄕隣,亦足爲當世之美典,一身之殊榮,而自其餘者,或才具短劣,不克負荷,或疾病沈綿,不堪驅策,或情踪臬兀,不敢抗顔,雖其所處,各相不同,而要之有一於此,不可復玷於朝端也審矣。若臣者,以言乎才具,則覆轍之驗已明,以言乎疾病,則蒲質之衰已甚,以言乎情踪,則萬重鐵限,不啻接天,兼此三者,而雖欲冒沒進身,得乎?臣伏讀聖諭,若曰始爲尋鄕則然矣,必辭中書則然矣。臣之切悲切苦萬不獲已之情,聖上業已洞燭之矣,而猶且敦勉之敎,若是勤摯,豈日月之明,亦有遺照而然乎?臣又伏讀聖諭,若曰上有慈殿之明敎,下有一世之公議,憯人伏辜,大義不泯,先卿之事,不但昭晢而已。臣拜稽莊誦,不任隕越。今春處分之後,先臣之斷斷危忱,奚可但以昭晢言也?幾晦之大義,得以復明,將滋之亂萌,得以逆折,先臣有知,必將感泣於九原之下,臣豈有一毫餘憾?伏況慈聖下敎,明白嚴截,諄複懇惻,有足以透金石而感神明,臣於此尤何敢不恃而無恐?而臣之區區隱痛,專在於辛酉一出,方其旣退而復進也,何嘗不曰昭晢無餘,亦何嘗不曰恃而無恐?而獨奈難化者獍腸不改者梟音,帝堯之仁,無奈於伯鯀,周公之德,莫施於殷頑,及當駭機已發,急弩四下,雖以我聖上曁我慈聖墍讒之至仁大德,曲加拯濟,其於遍體之垢穢,何哉,腐心之至痛,何哉?惟有斂跡窮山,相忘江湖,庶爲息鬧自靖之一道矣。敦勉之聖眷愈摯,而逋慢之臣罪愈重,伏地惶霣,不知所言云矣。臣則仍爲復路,緣由竝以馳啓云云。踏啓字。
甲子四月十五日未時,上御重熙堂。藥房入診入侍時,提調韓晩裕,副提調李溏,記事官洪在敏,別兼春秋金蓍根·徐有恂,待敎朴宗薰,醫官李惟鑑·朴烇以次進伏訖。晩裕等曰,風日不調,聖體,若何?上曰,一樣矣。晩裕等曰,寢睡·水刺之節,何如?上曰,一樣矣。晩裕等曰,大王大妃殿氣候,何如?上曰一樣矣。晩裕等曰,王大妃殿氣候,何如?上曰,一樣矣。晩裕等曰,惠慶宮氣候,何如?上曰,一樣矣。晩裕等曰,嘉順宮氣候,何如?上曰,一樣矣。晩裕等請醫官入診,上可之。惟鑑進伏診候,仍奏曰,脈候左三部平滑如常,而右三部稍高矣。上曰,數日間感候,則雖不大段,滯氣似有之,湯劑不必議定,而茶飮或可試之乎?惟鑑曰,雖無外氣,頭疼寒熱之候,或有之乎?上曰,頭痛則無之,感氣亦不至作痛,而痰嗽朝或有之,靑茶黃茶之屬外,有何茶飮之可試者乎?烇進伏診候,仍奏曰,脈候右關,比常時稍滑,似有痰滯矣。上曰,茶飮議定,可也。溏曰,醫官趙宗協,亦爲來待,使之入診,似好矣。上可之。宗協進前診候,仍奏曰,脈候左三部,滑實如常,右邊三部,比左邊稍高矣。大抵左右滑實,卽平常之候,而今則右高矣。惟鑑曰,脈體帶滑,似是痰滯,茶飮進御,似好矣。上曰,只於今日進茶飮乎?惟鑑曰,明日更爲診候,然後當議定繼進與否矣。上曰,茶名云何?惟鑑曰,香橘飮矣。上曰,藥方文,則煎入時同入,可也。命書榻敎曰,進御香橘飮一貼煎入,王大妃殿進御加味養胃湯停止,加減流氣散,自明日一貼式煎入,惠慶宮進服加味蔘吉茶,自明日停止。命醫官先退,上敎溏曰,如無下敎,則雖口啓,明日勿爲之,可也。仍命退,諸臣以次退出。
上在昌德宮。停常參·經筵。
進御香橘飮,依前方一貼煎入事,榻前下敎。
金宗善啓曰,明日常參·經筵,取稟。傳曰,停。
李翼晉啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李溏啓曰,藥房提調韓晩裕,副提調李溏,爲承候來待矣。傳曰,比昨稍勝,香橘飮一貼,午後煎入,卿等卽爲退去。
注書洪在敏病,代以洪龜燮爲假注書。
柳訸改差,代以黃基安爲假注書。
柳榮五改差,代以金永範爲事變假注書。
李溏啓曰,藥房提調,持湯劑來待矣。傳曰,封入。
傳于李翼晉曰,推鞫爲之。
李翼晉啓曰,臣翼晉以刑房承旨,今日推鞫,進去下直之意,敢啓。傳曰,知道。
李翼晉啓曰,行大司憲李直輔在外,執義李基慶,掌令金會淵,持平洪時溥·鄭時善牌不進,掌令權漢緯推鞫進,監察茶時之意,敢啓。傳曰,知道。
以執義李基慶,掌令金會淵,持平洪時溥·鄭時善,司諫李東埴,正言尹孝寬牌不進罷職傳旨,傳于李翼晉曰,只推。
正言文躍淵啓曰,臣見識孤陋,言辭拙訥,萬無堪承言責之望。而第緣亂逆層生,鞫事方張之日,義重沐浴,不敢逡巡,而獄情未卽究覈,輿憤轉益沸鬰,此際車億萬縊斃事出矣。夫尋常囚徒,獄中刺縊,已是往牒之所罕,安有關係逆變,而不謹防檢,任其徑斃者乎?苟求厥咎,責在金吾,臣於伊時,猥隨諸僚之後,疏請禁堂之加罪者,豈是可已而不已者哉?及伏見重臣金思穆疏批下者,若曰歸罪卿等,大段非矣。臣於是滿心惶恐,無地自容,此莫非如臣人微言輕,誠未孚格之致也。臣於數日間,重以風眩,昏倒莫省,今始收拾,晩後來避,所失尤大,臣以此情踪,何敢晏然於臺次乎?請命遞斥臣職。答曰,勿辭。亦勿退待。
韓致應啓曰,正言文躍淵,旣已詣臺,不出姑停望,直爲出去,事甚未安,推考,何如?傳曰,允。
黃基安有頉,代以李彦淳爲假注書。
洪龜燮有頉,代以宋翼淵爲假注書。
金永範有頉,代以金裕憲爲事變假注書。
以金鍾秀囚單子,傳于李翼晉曰,此後則勿復如是之意嚴飭,附過放送。
李溏,以兵曹言啓曰,宣傳官許溟,素患痰癖之症,近益添劇,時月之內,無望供職,呈狀乞遞,實病旣如此,則不可强令察任,改差,何如?傳曰,允。
義禁府啓目粘連,向前罪人李安默更招云云。依判付內辭意,嚴刑準次,逐條究覈則許多差任,雖以數三受囑納供,而猶復呑吐掩匿,終不輸款,外此諸條犯贓,一向游辭粧撰,其所指陳證據,旣無自占昭脫處,而周遮推諉,全事彌縫,抵賴兺不喩,道啓臚列,旣據邑吏之供招,且捧冊客之遲晩,則終無首實之意,顯有反詈之跡,究厥情狀,萬萬痛惡。贓吏按覈,法意至嚴,爲先具枷杻移囚南間,更加嚴刑,期於取服,何如?啓,道啓臚列,旣據邑吏之招衙客之侤,則敢欲粧撰掩諱,無意首實者本罪之外,又犯欺罔之科。況旀受囑差任,渠旣服罪,則卽此一款,貪汚鄙鎻之跡,已自昭著,以此以彼,焉逭重律,亦何可重煩推問乎?依吳大益例,絶島減死定配爲良如敎。
李翼晉,以義禁府言啓曰,罪人李安默更招公事判付內,依吳大益例,絶島減死定配事,命下矣。李安默,慶尙道南海縣絶島減死定配,而以判付內辭意,具罪目,依例發遣府羅將,押送配所,何如?傳曰,允。
全羅監司鄭大容疏曰,伏以臣旣肅恩命,行將辭陛矣。藩臣之榮掃先墓,卽是已例,而臣之父母墳山,在湖西沃川地,松楸入望,霜露增感,敢暴私忱,冒瀆崇嚴。伏乞聖慈,特許臣歷路往省,俾伸至情焉。臣無任云云。答曰,省疏具悉。卿其往省焉。
推鞫時罪人性世更招後,刑問一次,訊杖第十五度停刑,罪人李秀林更招後,刑問一次,訊杖第十一度停刑。
上在昌德宮。停常參·經筵。
金宗善啓曰,明日常參·經筵,取稟。傳曰,只晝講。
李翼晉啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,來二十一日輪對日次矣,敢稟。傳曰,當次人受點,後日次來待。
李溏啓曰,來二十一日朝參日次矣,敢稟。傳曰,停。
李溏啓曰,藥房提調韓晩裕,副提調李溏,爲承候來待矣。傳曰,比昨尤勝,香橘飮自今日停止,卿等早卽退去,此後則承候啓辭,勿爲入之。
宋翼淵有頉,代以趙直永爲假注書。
李彦淳有頉,代以李爲假注書。
金裕憲有頉,代以李爲事變假注書。
李翼晉啓曰,行大司憲李直輔在外,執義李基慶,掌令權漢緯·金會淵,持平洪時溥·鄭時善牌不進,監察茶時之意,敢啓。傳曰,知道。
以司諫李東埴,獻納朴宗正,正言文躍淵·尹孝寬,執義李基慶,掌令權漢緯·金會淵,持平洪時溥·鄭時善牌不進罷職傳旨,傳于李翼晉曰,只推。
趙直永有頉,代以李游誠爲假注書。
李有頉,代以權傛爲假注書。
李有頉,代以金瑩爲事變假注書。
李溏,以兵曹言啓曰,今月二十日,二兼禁軍番次矣。該番將有闕之代,依例口傳差出,何如?傳曰,允。
兵曹口傳政事,以李雲祜爲兼司僕將。
上在昌德宮。停常參,只晝講。
李溏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
吳載紹啓曰,明日常參·經筵,取稟。傳曰,只晝講。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李翼晉啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
吳載紹,以禮曹言啓曰,今此式年雜科覆試,今日當爲設場,而兩司無進參之員云,令政院稟旨,牌招擧行,何如?傳曰,允。
李翼晉啓曰,行大司憲李直輔在外,執義李基慶,掌令金會淵,持平洪時溥·鄭時善牌不進,掌令權漢緯雜科進,監察茶時之意,敢啓。傳曰,知道。
以執義李基慶,掌令金會淵,持平洪時溥·鄭時善,司諫李東埴,正言尹孝寬·文躍淵牌不進罷職傳旨,傳于李翼晉曰,只推。
李翼晉啓曰,奏御文字,何等審愼,而內官智達成加資傳旨,誤書姓字,臣之矇然捧入,不勝惶悚,而當該注書,所當重勘,本院請推之外,無他可施之罰,何以爲之?敢稟。傳曰,生疎所致,分揀。
李游誠有頉,代以趙奎昇爲假注書。
權傛有頉,代以李若烈爲假注書。
金瑩有頉,代以吳夏哲爲事變假注書。
傳于林漢浩曰,召對爲之。
傳于李溏曰,軍士房承旨入侍。
注書洪在敏病,代以鄭弼漢爲假注書。
李若烈有頉,代以權燮爲假注書。
吳夏哲有頉,代以梁奭觀爲事變假注書。
鄭弼漢有頉,代以柳訸爲假注書。
梁奭觀有頉,代以裴瀚爲事變假注書。
吳載紹,以嘉禮廳言啓曰,今此淑善翁主嘉禮時使者,以幼學洪夔謨,駙馬家報來矣。待啓下,令該曹依例付軍職,冠帶常仕,何仕?傳曰,允。
吳載紹,以嘉禮廳言啓曰,卽接宗親府移文,則今此淑善翁主嘉禮時主婚擬望之人乏少,以二望移文矣。依此單子書入之意,敢啓。傳曰,知道。
吳載紹,以吏曹言啓曰,本曹佐郞鄭取善呈狀內,矣身素患痰癖之症,當此換節之時,一倍添劇,旬月之內,萬無供職之望云。身病旣如是,則不可强令察任,改差,何如?傳曰,允。
李溏,以兵曹言啓曰,本曹佐郞趙良鎭,身病猝重,屢度呈狀乞遞,宿衛重地,不可久曠,今姑改差,何如?傳曰,允。
甲子四月十八日午時,上御熙政堂。晝講入侍時,知事黃昇源,特進官吳載紹,參贊官李翼晉,檢校直閣朴宗慶,侍講官尹行直,檢討官金㙆,記事官洪在敏,別兼春秋洪秉喆·趙雲翊,宗臣西春君爗,武臣行副護軍閔光升以次進伏訖。上命開卷,讀前受音一遍,自無念爾祖,止萬邦作孚。行直讀自明明在下,止生此文王,解釋章句以奏。上讀新受音,自明明在下,止生此文王。行直曰,此云明明赫赫者,下而有其德,則上而有其命,卽必然之理也。天人相與之際,其理之必可信,有如許矣。奏未畢,上曰,旣云明明在下赫赫在上,則又何云天難忱斯也?行直曰,天難忱云者,在下者無其德,則天命靡常之謂也。苟究其本,惟天之不可忱者,在人而不在天,如使明德在我,則惟其可忱者,莫天命若也。又或始愼而終不免鮮克之歎,則赫赫其命,亦當隨時變革而莫之顧,所以從古昏庸之辟,始雖有位,終喪其邦者也。上曰,此云天位殷適使不挾四方,然則在下者,雖無明明之德,而惟係在上者,赫赫命之之如何乎?行直曰,靡常之命,惟鑑厥德之明與不明,故天位殷適之使不挾四方者此也。㙆曰,明明赫赫之理,誠如上番所奏,而槪其孚應之際,惟簡在上之心,故或命爲億兆之君,或使不挾四方者,俱是天鑑之孔昭於淑慝怠敬之間而然也,其可忽哉?勿論其命之維新與靡常,皆出於赫赫之一理,而初無終始之異同者矣。行直曰,天難忱三字,非謂天道之不可信也。惟其戒成王之至意,欲使爲人君者,不敢有一毫安其位之意也。蓋以爲若無明明自修,則始雖有赫赫之命,其改之速,特一轉移間事也。又不以難諶爲戒,而或以我生不有命在天,有所自信,則殷適淪喪之轍,烏可免乎?自凡人觀之,以成王之聖,承武王克商之後,宜若無難諶之慮,而猶恐其或忽於一心上明德自修之方,故乃以使不挾四方,丁寧告戒,使其君無若商受者,豈非後世之鑑戒處乎?上曰,所奏好矣。下番陳之。㙆曰,此云不易惟王者,誠切至之論也。人君奉天命居天位,責任之大,固不易矣。不易者,難之謂也。蓋謂能擧其職,莫此難也。苟知責任之不易,則當盡所當爲之職,以修在我之明明,則赫赫之來,自有不期至而至者,庶可使靡常者有其常,又或安於厥位,不計責任之重,徒循一己之私,則如殷紂者,非不是天位殷適,而天又使不挾四方,不以乃祖之聖而有所顧惜焉。其鑑不遠,可不戒哉?元聖之上述周德,下及殷鑑,庸作嗣王之戒者,其旨深且遠矣。惟聖明警省焉。上曰,下番所奏好矣。知事陳之。昇源曰,乃及王季惟德之行云者,實爲一篇之宗旨,辭約義博,先儒所謂成德爲行者此也。凡百事爲,合於理者謂之德,成於德者謂之行,蓋以王季之盛德至善,而又得聖女之如太任以爲配,則宜其生此文王之聖也。譬如乾健坤順則品物自亨,其理一也。爲人君而求螽斯之慶者,必須深體此章之義,先立其德,以王季之德自期,而先正其壼範,以摯仲氏任爲期,則其德自行,從見多福之聿懷而蔚有可觀者,此章精微之義,誠不在訓誥之末,而在乎言外之旨。伏願深加體念焉。上曰,所奏好矣。特進官陳之。載紹曰,周公戒成王之詩,亦云多矣。必先述世德,不嫌煩複,千載之下,反復諷詠,則其至誠懇惻之意,乃溢於重言復言之際,至若此篇,太任有身,生此文王,竝言后妃之德行,蓋其德之盛如此,則其福之臻,有如此,而成周之基業,自玆伊始,豈非成王當日所當法者乎?我朝列聖朝積累之德,御家之法,匹美於周室,而非後世之可及也。近日筵臣之陳勉,每以法祖宗之意,奏達者亦多矣。語雖近於常談,這裏自有至理存焉,縱或支離煩縷,伏願留神而深繹焉。上曰,所奏好矣。參贊官陳之。翼晉曰,維德之行四字,知事已有所陳達,臣請以餘意敷陳之,本心之全德,卽人所同得乎天,無聖凡之殊,而朱夫子以行道有得,訓德字,乾之文言曰,君子以成德爲行,德以體言,行以用言,雖有是德,行或不力,則不免有體而無用,且此維字,雖是語辭,細觀言外之意,則若曰非德不行底意也。顧今春秋鼎盛,聖學日新,聰明睿知之德,固所欽仰,而必以成德爲行,行道有得,爲下手着工之地,而又以非德不行之意,常留聖念焉。上曰,所奏好矣。閣臣陳之。宗慶曰,此章之義槪與文王章,大體同矣。此下王季·文王·武王之許多稱述者,究其本則只是一德字,而其曰明明在下則赫赫在上者,其旨深矣。周以觀之,積德累仁,千有餘載,至文·武而始受赫赫之命,此非明明之所由致者乎?大抵人君之克艱者厥位,而如思其責任之重,則實無足爲樂者也。殷以鑑之,其興也以德,而其亡也以不德焉。此非天命靡常之難諶者乎?俄者下番所奏,誠好矣。大抵有是德則有是命,喪厥德則喪厥位,觀於禹·湯·桀·紂興廢之際,則其理之不僭,誠昭昭如也。以周公戒成王之至誠苦心,宜其有如此之說,而要其歸則實不外乎一德字之義,其所鑑戒,政在此等處,惟聖明留意於此,雖於講對之外,一念孜孜,勿以燕閒之際而或有所少忽,是臣區區之望也。上曰,所奏好矣。此二章內,旣無文王之說到處,而乃曰生此文王,何不曰克生,而曰生此也?行直曰,旣云王季維德之行,其德旣盛,故有此聖嗣之篤生,天人之際,自有昭然不可誣者,此章專爲推本文王而作也。故雖無文王二字之先及處,而生此之此字,亦恐無害於其義矣。宗慶曰,此字之義,最有深旨,上章雖無所及,而觀於下章所謂維此文王小心翼翼厥德不回等句語,則其所謂生此者,猶言生如此至德之文王也。上曰,王季有是德,故文王亦有是德矣。然則堯生朱,舜生均者,又何理也?若非王季之德,則將無文王之聖乎?行直曰,此章將言文王之所以聖,而仍及其世類之如此也。大抵父母賢則其子賢者,卽理之常也。至若堯·舜之有朱·均,不係世類者,不特其氣質所賦之自有不同,亦是理外之變也。命玉堂先退,上曰,都監事,何如?宗慶曰,今番則除減者多,故別工作若干器皿造成之外,則無他事役之浩繁者矣。上曰,雜科時職務,無相妨之事乎?宗慶曰,堂上備員,然後設場,故多相妨之事矣。上曰,禮堂中二員赴雜科,一員赴都監之前例有之云乎?宗慶曰,自閤外聞之,則在前如此之時,或有二人赴試之例云矣。上曰,今番亦依此爲之。仍命退,諸臣以次退出。
甲子四月十八日酉時,上御重熙堂。召對入侍時,參贊官林漢浩,侍講官尹行直,檢討官金㙆,檢校直閣金邁淳,記事官洪在敏,別兼春秋洪秉喆·趙雲翊,各持綱目第二十五卷,以次進伏訖。上命開卷讀之。行直讀自資治通鑑第十八下,止比干遊足矣。上曰,下番讀之。㙆讀自左右曳之不能,止反使朕畏卿耶。上曰,參贊官讀之。漢浩讀自夏四月太子業,止吏民莫知所從。上曰,閣臣讀之。邁淳讀自瑯琊王睿,止譙郡太守。上曰,注書讀之。賤臣讀自吳興太守,止故多歸之。上曰,上番讀之。秉喆讀自廆以裴嶷,止與浚俱歿。上曰,下番讀之。雲翊讀自五月以瑯琊,止睿不能從。上曰,文義陳之。行直曰,此是極亂之會,別無文義之可陳者,而大抵觀史之法,善也惡也,其爲鑑戒則一也。善焉而法之,惡焉而戒之,此時之事,皆足爲懲創之端,而其中亦或有一二事之善,今以元達之諫言之,此固不足言於劉聰,而天所以立君而司牧者,則其義誠如是矣。劉聰之暴虐,明知其殺已,而犯顔直諫,乃止於此,其忠亦可謂殫矣。劉聰乃是不足諫之主,則爲此苦諫,可謂不得其地,而盡忠所事之義,可以取之矣。聰雖暴虐,尙能屈己於直言,至以納賢名園,開納忠良之志,亦可見矣。人臣若有如元達者,則人君所宜優容而奬納之,然後可以致讜言之來耳。元達之事劉聰,已不得其地,誠爲可哀,而不憚忌諱,極言諫諍,極可尙矣。人君苟欲聞過,則必取不憚忌諱之言,然後可以得之,此等處不以人廢其言,可也。瑯琊王之不奉進軍之詔,極爲不可。語未畢,上曰,劉聰之失德多矣。劉后,曾未有他事之諫,而獨於此事,諫之,何也?行直曰,以此疏觀之,則劉后,可謂唐之徐惠之匹,而他事未聞進諫,獨於此諫之者,豈此時元達·任顗之言,相繼而起,聰又有默然之擧,則見其不得不諫而有此諫耶?其言雖善,不足稱矣。其能隨事匡諫,亦未可知矣。上曰,瑯瑘王,何以不奉詔耶?行直曰,小臣今將以此仰奏,未知其意之何在,而但以平定江東,未暇北伐之言觀之,其志亦可覷得矣。此時中原沈沒,黃屋蒙塵,愍帝僅能草創於長安,此時瑯瑘,保有一隅,最賢於諸宗,其在奔問之義,所當不待招而往,而有此不奉詔之擧,臣子之義,已不足道,而苟保一隅,志氣之卑狹,亦可見矣。此元帝雖爲中興之主,畢竟功業,盡失中原,長江一步,不能渡者也。若於此時,奮起義旅,則神州雖已陸沈,人心尙思晉室,見其起扶王室,自然響應,義聲振於天下,豈無恢復中原之道?而思不出此,但以保有一方爲心,良可慨也。上曰,下番陳之。㙆曰,聖人不以人廢言,雖其人之未善,苟其言之可用,則莫不採取,陳頵所謂前車已覆後車又隨者,此言甚好。凡史策之中,善惡俱存,善則法之,惡則懲之,人孰不知其此善彼惡,又孰不知其可法可懲,而已覆之轍,滔滔相繼,前車之鑑,莫有能者,此其言之易而行之難也。深懲前車之鑑,則此乃看史之第一要道也。上曰,參贊官陳之。漢浩曰,陳元達所謂非以兆民之命,窮一人之欲云者,玉堂已有所仰達,而尙有餘意,玆更敷奏。夫天之生斯民也,必作之君作之師,以四海之大兆民之衆,全畀於一人者,蓋欲發政施仁,博施濟衆,使斯民各遂其生也,非爲竭天下之民力,以奉一人之私者也。是以三代助徹之十取一焉,夏禹周文之,菲食卑服,皆所以薄於己而厚民生也。蓋人主之日用所需,無非取於人者,自奉儉則民受其惠而其國治,自奉豐則民受其弊而其國替,此必至之勢也。顧今日卽我殿下一初之政也,其於恤民察隱之道,宜無所不用其極。若御錦衣繡裳之便於體者,則必思杼之功,珍羞玉食之適於口者,則必思耕種之勞,念念在是,無容少忽,一切以節財用紓民力,爲準則,八域含生之倫,自可受惠於不言之中,而可以盡君師之道矣。臣敢以此蘄祝於今日焉。上曰,閣臣陳之。邁淳曰,劉后之爲人,不知何如,而此言則雖古賢后,可以無愧矣。其中忠臣進諫不顧其身,人主拒諫亦不顧其身云者,最爲切實,無論上下,皆有此身,而匹夫則所有者,不過七尺之軀,故得充其耳目口鼻之欲,則謂之安其身矣。而若人君,則臨乎億兆之上,宮室車服之享,雖曰盛矣,而民困則國危,國危則身危,不可但以一己之安,謂之安其身也,必以天下國家爲一身,而安天下國家,然後身乃安焉。如孟子所謂好貨好色與百姓同之者,卽此意也,義理上說,姑置勿論,人君苟欲爲身謀,則不可不修德安民,俾安其國矣。從古乖亂之世,小人之容悅固寵者,必以貨利聲色,以蠱其君,此近於身謀,故昏庸之辟,信以爲忠而窮其所慾,則民困於下,國危於上,朝爲天子,暮求匹夫而不得,果可謂安其身乎?唐太宗,嘗問魏徵曰,古人有徙宅而忘其妻者,魏徵曰,殆有甚焉。古人有忘其身者,桀·紂是也,此言近是。願加體念焉。上曰,劉后此諫適然,而未知其事事能諫矣。邁淳曰,未能知其事事能諫而以此諫觀之,劉后之爲人,亦似賢矣。上曰,聰之前後失德甚多,而未嘗有諫矣。到今始諫,何也?邁淳曰,此則未詳,而豈或婦人不敢干政之致,而至於此事,則事屬自己,忠良因我而死,君德由我而喪,故方始有諫乎?考諸晉書,亦有立傳,係是一時之賢后也。上曰,前日亦嘗言之矣。懷帝未死之前,珉·儁先死,而綱則以爲弑帝於平陽,庾珉·王儁死之,以此文勢觀之,有若懷帝之先死者然,此何故也?行直曰,目以事實書之,綱以書法書之,勿論死之先後,珉·儁之死,蓋爲懷帝,故如是書之矣。上曰,悲憤號哭,不過人臣之常情,別無顯然效節之事,而書以死之,何也?行直曰,雖無顯然之事,而晉室諸臣,如此者亦尠。懷帝之遷於平陽也,珉·儁獨能隨君,終又見殺者,亦由於爲懷帝地,故以死書之矣。邁淳曰,人臣死節,亦有許多般,或有極層義理,或有義理未盡而亦不可不曰死節者,此則雖不能致得極層,而亦可謂死於節,故書法如此矣。上曰,珉·儁若有殉國之義,則何不於當初沈沒時殉節乎?邁淳曰,然矣。此是極層義理而珉·儁不能辦此,及到此時,一段人心,猶有未泯者,有此號哭而見殺矣。㙆曰,當初沈沒時,未及殉節,亦或無怪,至於此日,見帝受辱而哭,則意或有興復之志耶?且以下文觀之,亦似謀泄而死,此可謂殉節也。故雖非自死,而書之以死之也。行直曰,當初則懷帝尙在,未必死矣。上曰,以綱見之,有若隨死者矣。邁淳曰,目以事實,書其先後,而綱則許其從君,而書之如此矣。㙆曰,劉聰所謂卿當畏朕,反使朕畏卿者,大段不是矣。聰言固不足論,而人君處崇高之位,宜若無可畏,而究其實,則人君之可畏者,比人臣尤多矣。至微者民也,至賤者民也,何足爲人君之所畏,而人心之向背,國之存亡係焉,民情之好惡,國之安危判焉。一夫不得其所,一物或失其宜,則莫非人君之所當畏也。蓋聰之此言,旣憚直言,不得不改,而其心本非嘉納,故尙有較其勝負之念,自然發此說也。爲人君者,心之所慾,宜無不可爲者,而人之爲言,亦可畏也。憚於人言,不能盡其所慾處,豈不多乎?必須常存畏人之念,然後可以保有邦家,得保其身也。此豈劉聰之所能知者乎?上命掩卷,玉堂閣臣先退。上敎李溏曰,兵曹二去戊申年結束色謄錄入之。仍命退,諸臣以次退出。
上在昌德宮。停常參,只晝講。
金宗善啓曰,明日常參·經筵,取稟。傳曰,只晝講。
李翼晉啓曰,行大司憲李直輔在外,執義李基慶,掌令金會淵,持平洪時溥·鄭時善傳旨未下,掌令權漢緯雜科進,監察茶時之意,敢啓。傳曰,知道。
林漢浩啓曰,同副承旨韓致應,今日不爲仕進,卽爲牌招,何如?傳曰,允。
備忘記,全羅監司鄭大容下直,長弓一張,長箭一部賜給。
傳于李溏曰,全羅監司留待。
傳于李翼晉曰,召對爲之。
傳于李翼晉曰,全羅監司入侍。
裵翰有頉,代以崔道彬爲事變假注書。
崔道彬有頉,代以趙永傑爲事變假注書。
趙永傑有頉,代以李昌心爲事變假注書。
以慶尙監司金羲淳狀啓,高靈縣民家失火事,傳于韓致應曰,當農失所,聞甚驚惻,元恤典外,別加顧恤事,廟堂卽爲分付。
李溏,以備邊司言啓曰,卽見水原留守曺允大狀啓,則備陳本府民人麥前農糧告乏之狀,留庫還餉中,租一千石,米五百石,特許加分事,請令廟堂稟旨分付矣。屬邑加分之請,業已覆啓蒙允,本府巡還,宜亦一例特許,依狀請施行事,分付,何如?傳曰,允。
李翼晉,以禁府言啓曰,平安監司金文淳狀啓內,楚山府使沈澤之罪狀,令攸司稟處事,啓下矣。沈澤之時在任所云,依例發遣府書吏,交代後拿來,何如?傳曰,待待命拿囚。
敎全羅監司鄭大容書。王若曰,以地則周之沮漆,漢之枌楡,爲國之本,以職則唐曰節度,宋曰觀察,得人其難,莫云外輕,要得君重,惟卿,廊廟瓌器,經幄宿儒,寬而有容,如見故相國規範,確乎不拔,足爲士大夫楷模,發軔於金華奎璧之班,時望所詡,歷敡於風憲銓衡之職,予知則深,眷嶺臬盤錯之鄕,受先朝之委寄,逮仙寢宅兆之後,爲小子而居留,矧玆湖南一區,最是海東重鎭,郡邑星布,素稱謠俗之淳厖,衣冠月游,至今佳氣之葱鬱,以禮儀文物之府,而兼資錢穀甲兵,有鹵鹺魚鰾之征,而錯貢筠簵橘柚,隱然爲鎖鑰之壯,視之若臺庫所藏,苟或制置之失當,詎免疵弊之滋起,溫州之紙蕺山之扇,尙患吏奸而民窮,峽邑多旱海郡多風,尤貴役均而賦簿,齊俗喜訟,性豈然乎?漢吏惟良,責有在也,顧今日敦當是任?在廷臣卿實其人,玆授卿以全羅道觀察使兼兵馬水軍節度使都巡察使全州府尹,卿其行矣作屛,慨然攬轡,弛張寬猛,所貴乎適中,德禮政刑,不可以廢一,挽儒賢敦素之敎,將以臥閤治之,懲俗吏貪墨之流,必有解印去者,若稟裁厥有典憲,凡措劃務得便宜,於戲,去作一路之福星,丙枕之殷憂稍紓,用推四方之霖雨,子惠之王澤普沾,故玆敎示,想宜知悉。知製敎朴宗薰製進。
甲子四月十九日午時,上御熙政堂。晝講入侍時,知事黃昇源,特進官徐瀅修,參贊官林漢浩,侍講官尹行直,檢討官金㙆,檢校直閣金邁淳,記事官韓用儀,別兼春秋洪秉喆·趙雲翊,宗臣安昌君燝,武臣行副護軍金益彬以次進伏訖。上開卷,讀前受音一遍,行直讀自維此文王,止不顯其光,解釋章句以奏,上讀新受音一遍訖,命陳文義。行直曰,此云維此文王小心翼翼,敬之至也。語未畢,上曰,非但小心翼翼之爲敬,厥德不回,亦是敬也。行直曰,然矣。大抵敬之爲工,無纎毫欠闕斯須間斷,然後始可謂主一無適也。小心翼翼,昭事上帝,文王所以止於敬,而可以見純亦不已之妙矣。其所謂聿懷多福者,初非有一毫求福之心而然也。德之盛而敬之至也,故天監厥德,自然有福祿之穰穰,如或以私意求之,則非所以篤敬事天之道,而福亦終不可得矣。是以贊美以厥德不回,咏歎其以受方國,其所以方國之來附,亦非有心於求媚而然也。德之所至,使民自然有興起而懷附之,受天明命,奄有四方之國也,蓋文王之德,豈有回邪之理,而一念之頃,少有間斷而欠缺,則便可謂之回矣。四章言文王初載天作之合,蓋天生文王之聖,默定厥配於大邦之子,則非人之所能爲,而推言文王受命之由也。五章言文定厥祥親迎于渭造舟爲梁,盛言其禮儀之備也。上曰,所奏好矣。下番陳之。㙆曰,文王大聖也,生知安行,盛德大業之可以稱道者,不可勝記,而今其贊頌之辭,不過曰小心翼翼厥德不回蓋生知安行之聖,雖謂之不加毫末,萬善足焉,而其工夫之切要處,專在於存此心持此敬也。且心體至廣,與天地同其大,而今言小心何哉?凡心之爲物,團束則小,放縱則大,敬之爲工,洞洞屬屬,一念竦然,苟於心上,加得敬工夫,則此心肅然兢惕,專一無間,常常團束,無一時放縱,故謂之小心,以之事天而天眷以多福,以之治人而方國來附,以此觀之,工夫緊要處,只在此一心上持敬矣。雖生知安行之聖,亦不敢以是小忽,而必愼必戒,況中人以下,尤不可不操存而省察之,以至於學知利行,而及其成功則一也。上曰,所奏甚好矣。知事陳之。昇源曰,此云小心翼翼昭事上帝,蓋言文王緝熙之工也。文王之德,無所回邪,純亦不已之故,所以懷多福而受方國也。此心毫忽之頃,一或有間斷之時,則亦非所謂敬也。是故,古之聖人所以勉勉於持敬之工者此也。伏願於此等處,深加體念,無所間斷,純亦不已,接堯·舜精一之統焉。上曰,所奏當體念矣。特進官陳之。瀅修曰,上下番及知事已奏,臣則別無可達之辭,而蓋小心翼翼,用上工夫也,大學所謂心廣體胖體上功效也,用上致得小心翼翼之工,則體上方有心廣體胖之效矣,中庸所謂戒愼乎其所不覩,恐懼乎其所不聞者,其於乎其二字,蓋見由用入體之意矣。此所謂敬工夫之通貫乎動靜也,夫敬之爲義,只是怕人,不是要人怕我,而後之學者,只以矜持,別作持敬之工,此朱子所以責陸象山之學曰,不怕天不怕人者也。以矜持爲敬者,異端之學也,以小心爲敬者,聖學之工也,人君居崇高之位,其付畀之重,非特一身一家之責而已,不患要人怕我,只患我之不怕人,或以矜持爲敬,不能專力於小心之敬,則其爲害當如何?此云小心二字,可謂善形容於敬字,而亦可謂學問上喫緊工夫矣。上曰,所奏甚好矣。參贊官陳之。漢浩曰,諸講官已皆陳達,臣則別無可奏之辭矣。上曰,閣臣陳之。邁淳曰,臣亦無可陳之文義,而厥德不回之回字,實有味也。回邪云者,蓋是惡德厥德之不回,中人以下,亦不足爲臧,而況文王乎?此所謂回非指悖惡之事而言也。一念之間一事之微,皆有天理人慾之分,一分近於人慾,則便是回也,一時近於人慾,則亦是回也,所謂人慾,又非特顯然耳目聲色之慾也。纔非天理,便入於人慾,纔入人慾,便入於回邪,以是言之,厥德之不回,實爲至難,而非文王則亦不可以當之矣。此回字如是看過,則大有助於聖學矣。㙆曰,閣臣所奏厥德不回之義,說到儘精矣。邁淳曰,特進官所言小心翼翼專屬於用邊云者,恐不然矣。瀅修曰,小心翼翼,乃用上工夫也,體上,豈可以工夫言乎?㙆曰,特進官之言非矣,體上,亦豈無工夫乎?邁淳曰,心之用處工夫固多,而體上,亦不可謂專無工夫也。㙆曰,然矣。敬以直內,亦是體上工夫也。瀅修曰,此則靜以存此心之體而已,若謂之着力用工於體上,則不知其可也。邁淳曰,至靜至微之地,固不可大着力用工,而專無體上之工夫云爾,則是豈成說乎?㙆曰,無所用工於持敬之說,異乎前日之所聞矣。且翼翼,恭愼之貌,而恭主乎心,則不必分內外體用而言之矣。瀅修曰,翼翼雖主於心,而心有體用之分,豈可以主於心,必謂之體乎?㙆曰,小心翼翼云者,惺惺存存純一無雜之謂也,豈可但謂心之用耶?凡敬工夫,貫本末該動靜,兼內外徹上下,則但於用上,謂之有敬,可乎?然則潛心以居,對越上帝者,非體上之敬而何也?瀅修曰,惺惺存存,蓋謂其心體之自在,非用工而使之然也,下得敬工夫於用上,而使心體,得以惺惺存存者,此所以貫本末該動靜也。直以敬,謂之用工於體上,則烏乎其可也?心體之上,豈有工夫之可言乎?㙆曰,旣謂之心,則已見其該體用矣,不可專屬於用一邊矣。使此心惺惺存存,則此豈非體上之敬乎?瀅修曰,是卽用工於心之用,而收效於心之體也。邁淳曰,用上有敬而體上無敬云者,終不成說,中庸所謂致中,亦豈非體上之工夫乎?上曰,文王初載天作之合,天之所以作合,其何以知之耶?行直曰,以文王之聖,配以太姒之德,此非人力之所能爲矣,雖非諄諄然命之,而推之於理,可知其天之作合於文王初載也。㙆曰,生此文王,又生太姒,以爲君子之好逑,則天意可推而知矣。上曰,磬作然者何謂也?㙆曰,磬卽玉磬也,譬喩於物,如擊磬而作聲,此蓋當時方言也。上曰,擊磬作聲,謂之譬喩物者,何意也?㙆曰,臣未敢詳知,而磬之爲物,大小方圓皆同,及其擊也,聲之淸濁高下亦同,故以是喩物之同者,然此是臣之臆見,未敢必其然矣。邁淳曰,有曰雷同,雷之於同,旣非相似而取譬之,亦是此意也。上掩卷,命退,諸臣以次退出。
甲子四月十九日申時,上御熙政堂。全羅監司入侍時,右副承旨林漢浩,假注書柳訸,別兼春秋洪秉喆,趙雲翊,全羅監司鄭大容以次進伏訖。上曰,全羅監司進前。上問職姓名。大容曰,全羅道觀察使臣鄭大容矣。上曰,下去善爲政也,何日當發乎?大容俯伏曰,今日當發矣。上曰,實錄所掌者,已了之乎?大容曰,小臣所掌者,已了之矣。上命漢浩宣諭訖。上命退,大容先退。又命退,承史以次退出。
甲子四月十九日酉時,上御重熙堂。召對入侍時,參贊官李翼晉,侍講官尹行直,檢討官任厚常,檢校直閣金邁淳,假注書柳訸,別兼春秋洪秉喆·趙雲翊以次進伏訖。上命開卷讀之。行直讀自左丞相,止後進。上曰,下番讀之。厚常讀自陶侃,止大破之。上曰,參贊官讀之。翼晉讀自漢劉曜,止得志矣。上曰,閣臣讀之。邁淳讀自勒曰善,止統領南部。上曰,文義陳之。行直曰,今日自止,別無文義,而祖逖聞鷄聲起舞,有足觀其爲人矣。上曰,予方欲問此矣。逖之聞鷄而起舞,果何爲也?豈將與睿際遇,故喜而起舞乎?行直曰,古語以荒鷄爲世亂之徵,而逖聞而起舞,蓋思亂之心也,夫世亂豈足喜,而逖喜之者,何也?誠以有才未用,屈於卑下,不若逢亂而展其才故也,然逖是傑才而非惡人,其所以思亂者,亦非出於跋扈,而特出於沈屈不得志,則凡人之不及逖而才氣反過者,屈而不試,則難保其無跋扈之患也。然則大才固無論,雖小才,人君必盡爲搜羅,然後可以無此等之弊矣。且以琅邪王論之,旣見祖逖之後,不能信用之,以圖恢復之策,而只給千人廩,布三千匹,何足以得英雄之力哉?此亦可見其素無大志矣。上曰,下番陳之。厚常曰,臣別無可陳矣,第上番所陳用人才之說甚好,使祖逖見用於平時,以立其功名,則豈有聞鷄起舞之事乎?逖於當時,可謂魁傑之才,亦非有跋扈之心,而特以才不試志不得,故有此思亂之擧矣。由此觀之,人才之不可不收用也,明矣。上曰,參贊官陳之。翼晉曰,上下番已陳之,別無更陳之辭矣。上曰,閣臣陳之。邁淳曰,臣亦別無可陳,而上下番之言皆好矣。大抵事功,自有其時,不可强就,時苟不至,惟宜卷而懷之,而祖逖則不能知此,至有聞鷄思亂之擧,可見其爲有才無學之人矣。且琅邪王中興之初,制度儀章,極草草不成樣,而逖獨能肥馬輕裘,人有問之者,則逖笑曰,昨日偶出南塘,蓋謂出南塘而剽掠於人也。以此觀之,其爲人,尤非可以純正之道論之,而苟使當時在上者,早能搜羅人才,無微或遺,則如逖魁傑之類,豈不使之盡其用乎?上曰,琅邪王素無北伐之志,甚非矣。翼晉曰,東晉事,與南宋時相似,祖逖之圖恢中原,略如韓岳矢心復雪之義,而琅邪之苟安江左,亦如高宗之專意講和,雖有良將,亦無用武之地矣。上曰,祖逖竟能令終乎?翼晉曰,逖與戴淵不協,且聞劉亮刁協用事,知事功之不就,憂憤而卒矣。邁淳曰,大抵人才之收用,固當無遠近內外之別,而其遠且疎者,倍宜搜羅,夫世家大族,不但君臣分義之重,又有恩情之深結者,故雖或有抱才未試,而不至生跋扈之心,至若遠方疎逖,則雖有君臣分義之重,而未有恩情之深結者,故一有特傑之才而不得試用,且無學以將之則易致憂憤不平之心,其勢蓋然矣,然則在上者,豈可以疎遠而忽收用之方乎?上曰,綱云冠陷梁州,刺使張光卒,似是許與之辭矣。翼晉曰,然矣。厚常曰,發明綱目,則以城陷,爲張光之罪,而以書卒,爲貶辭矣。行直曰,先書寇陷,則自著貶意,而後書張光卒,則乃是褒辭矣。上曰,然則褒與貶兩意竝存矣。邁淳曰,發明綱目之說,亦有未盡是者,此書卒則何必謂之貶辭乎?翼晉曰,光殺茂搜之子,而求救於茂搜,固誤矣,至若守城而死,不可謂非也。上曰,光何爲不力戰也?行直曰,勢不敵故也。上曰,此云張光聲絶而卒,豈憂憤而至此乎?厚常曰,然矣。上曰,王浚,信士春奉尊號之說,而竟爲石勒所殺矣。邁淳曰,然矣。上曰,此前王浚所立之皇太子,竟未有可考耶?邁淳曰,姓名終無見處矣。厚常曰,此則必假稱故然矣。上命掩卷,命退,諸臣以次退出。
上在昌德宮。停常參,只晝講。
藥房副提調李溏啓曰,伏未審日間,聖體若何,寢睡·水刺之節,何如?臣率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,爾等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參·經筵,取稟。傳曰,停。
李翼晉啓曰,行大司憲李直輔在外,執義李基慶,掌令金會淵,持平洪時溥·鄭時善傳旨未下,掌令權漢緯雜科進,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,備邊司郞廳來言,今日賓廳日次,而左議政李時秀,右議政金觀柱,俱有身病,不得來會云矣,敢啓。傳曰,知道。
李昌心有頉,代以元相堯爲事變假注書。
元相堯有頉,代以李頤熙爲事變假注書。
李溏啓曰,前黃海水使任聖說奪符次,標信及密匣請出之意,敢啓。傳曰,知道。
甲子四月二十日午時,上御熙政堂。晝講入侍時,知事黃昇源,特進官申大顯,參贊官金宗善,侍講官尹行直,檢討官任厚常,待敎朴宗薰,假注書柳訸,別兼春秋洪秉喆·趙雲翊,宗臣安昌君璟,武臣行副護軍洪仁默,以次進伏訖。上讀前受音一遍,行直讀,自有命自天,止會朝淸明,解釋章句以奏,上讀一遍。上曰,文義陳之。行直曰,大抵文王始受天命,而武王又繼述之。太任思媚周姜,而太似又嗣徽音,其世德之積厚,可知矣,故天命從而眷佑之,使之燮伐大商,而奄有天下,可謂盛矣。然燮者和也,夫征伐,豈和燮之事,而此謂之燮伐者,武王之師,以不殺爲心,弔民伐罪,而其民乃簞食相迎,無愁苦之色,有歡悅之情者,可以想像矣。且豈特征伐爲然哉?凡事之當理者,皆可謂之和焉,如喜怒哀樂發而中節,謂之和者亦是也。且下文殷商之旅,其會如林,及上帝臨女,無貳爾心二句,亦有可觀,孟子曰,以至仁,伐至不仁,夫以武王之仁,而伐紂之不仁,則紂雖有如林之衆,亦何爲哉?故曰無貳爾心,言紂雖衆而不足以有所貳疑也。蓋人苟多疑,則無事可成,如任賢勿貳去邪勿疑等語,亦此意也。然以武王之聖,而猶不可以獨運天下之事,故末章又特稱師尙父以結之,蓋言君有武王,臣有尙父,所以成會朝淸明之豐功盛烈也。凡此諸章之內,句句言言,莫不有深意,伏願如此繹覽而毋忽焉。上曰,所陳好矣。下番陳之。厚常曰,上番已盡仰達,更無餘義,而大抵周自太王·王季,至于文·武,誕受天命,然究其所以,則八百年基業,未嘗不由於一德字推廣矣,故首章,以明明在下赫赫在上發之者是也。惟我本朝,聖繼神承,積德屢仁,亦如周家之世德,則殿下所以繼述之方,亦不在於明明在下四字乎?苟如是也,則天命又將眷佑于我,本支昌衍,福祿曰臻矣。伏願深留聖意於明德上工夫焉。上曰,所陳好矣。知事陳之。昇源曰,儒臣旣皆仰陳,而文王八章,今方畢講,惟此八章之內,苟求命意所在,則首章所云,明明在下赫赫在上八箇字是也。夫文王,旣能明明在下,故赫赫之天,又爲之眷顧保佑,以使之篤生武王,而奄有天下矣。然文王之所以爲文,則又本於上章所云於緝熙敬止一句,夫以文王之聖,而其用工,猶如此之切,況其下焉者乎?伏惟我殿下,亦於敬字上用工,以立萬化之源,則積累之久,自臻於於穆不已之境,而赫赫之天,亦必錫之以篤生武王之慶矣。上曰,所陳甚好,當體念矣。特進官陳之。大顯曰,知事·儒臣,已盡仰達,臣又魯莽不學,不敢仰陳矣。上曰,然陳之,可也。大顯曰,知事所陳敬字之說,極要且切,更無加焉。惟願以此體念矣。上曰,參贊官陳之。宗善曰,知事所陳敬字之說,誠好矣。然此章內上帝臨女無貳爾心二句語,尤爲緊要於居敬之工,蓋本旨不過伐紂時事,然諷詠涵濡,常若上帝之臨止,則其爲聖學工夫,豈不大哉?中庸之戒懼,大學之毋自欺,卽主敬之極工,而程子曰,天德王道,其要只在謹獨,此詩又善形容謹獨之境界矣。利欲之潛隱未發,而中間又有一端萌動,乍往乍來,人所不知,已所獨知,而不能斷制處,必念此詩,惕然喚惺曰,上帝臨我,何敢貳我心乎?如是用工,則不但善於讀詩,其在謹獨工夫最初下手處,亦甚親切矣,故宋儒眞德秀,載此句於心經人心道心章下,可謂知治心之本矣。伏願於此,尤加體念焉。上曰,所陳甚好,當留念矣。閣臣陳之。宗薰曰,維予侯興者,所以形容當時興起之勢也。紂衆雖如林,而前徒倒戈,攻于後以北,則其離心可知,周師則會于牧野,纔經一宿,而鼓舞俟命,惟恐或後,故謂其舞曰武宿夜,禮所云舞莫重於武宿夜是也。此謂周家方興之勢,而武王此擧,寔是天意人心之所不能已,初無一毫自私之志,故彼殷商如林之旅,反爲吾興起之勢矣。夫天下之事,莫不有興起之勢,得此勢則可以成就進趨,否則只有消沮退縮而已,興起者,奮發振作之意,而勢也者,成毁進退之機也。以言乎治道,則擧直措枉,大慰民志,精神氣脈,翕然聚會,而勞來匡直,振德而自得之,使天下之人,心悅而誠服,治象日臻,則此爲興起之勢也。以言乎學問,則深造自得,欲罷不能,凡聖言經訓,字字推究,一一體認於身心日用之間,則無一言無下落,初無古今人己之別,此政所謂體之而樂者,程子所以中夜以思,不覺手舞而足蹈,到得此箇境界,則日新緝熙,不期然而自然,是爲興起之勢也,爲學而未得此勢,則雖勤不進,爲治而未得此勢,則雖勞無成及其得之也,則牧野鷹揚,尙不足以形容其勃興氣象,如是推看,其味儘無窮,伏願體念焉。上曰,所陳好矣。上曰,上帝臨女無貳爾心註云,衆恐武王,以衆寡之不敵,而有所疑也。夫武王,豈以衆寡之勢,而有所貳疑哉?特俟天休命而已矣。行直曰,非武王眞有所貳疑也。乃衆心或慮其然,而設辭以仰勉矣。宗善曰,猶恐武王之有疑,乃以衆人之心,疑武王也。上曰,會朝淸明,豈單指會朝之日氣乎?抑亦指世界之掃淸乎?行直曰,此指會朝而言,而世界之淸明,亦在其中矣。上曰,此章於文王則言德而不言功,武王則言功而不言德,何也?行直曰,文王始受天命,其德最盛,故特言之,且旣稱文王,則武王繼述之德,自可以推見矣。宗薰曰,文王之德,實基周命,則但言其德而功可見矣。武王之功,善繼善述,則只道其功而德在其中矣。各就其盛處言之,而功德相稱,則恐不可分作兩段看矣。上命掩卷,命經筵先退。上曰,惠慶宮進服加味甘吉湯,自今日一貼式煎入。出榻敎命退,諸臣以次退出。
上在昌德宮。停常參·經筵。
李溏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金宗善啓曰,明日常參·經筵,取稟。傳曰,晝·夕講爲之。
李翼晉啓曰,行大司憲李直輔在外,執義李基慶,掌令金會淵,持平洪時溥·鄭時善傳旨未下,掌令權漢緯雜科進,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,來二十五日,朝參日次矣,敢稟。傳曰,停。
傳于李翼晉曰,召對爲之。
李頤熙有頉,代以尹德年爲事變假注書。
吳載紹啓曰,吏曹郞廳來言,守令多窠,政事,取稟。傳曰,當日爲之。
吳載紹啓曰,吏曹郞廳來言,政事當日爲之事,命下,而判書金達淳,參議鄭東觀,具以病不來,參判李勉兢在外,不得開政云,判書·參議,竝卽牌招,何如?傳曰,允。
吳載紹啓曰,吏曹判書金達淳,參議鄭東觀牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書更爲牌招,何如?傳曰,參議只推,與判書,一體更爲牌招。
有政。吏批,判書金達淳進,參判李勉兢在外,參議鄭東觀進,左副承旨李翼晉進。以金㙆爲校理,金會淵爲副校理,申大羽爲工曹參判,李久源爲吏曹佐郞,文燦圭爲禮曹佐郞,徐鼎輔爲兵曹佐郞,任天常·李章垕爲典籍,閔令儒爲宗簿主簿,李在純爲司饔主簿,徐秉璹爲律學敎授,金景疇爲兼律學敎授,李素爲寧越府使,柳相祚爲楚山府使,權中執爲旌善郡守,徐有昌爲平昌郡守,車鳳軾·金彪老爲崇寧殿參奉,知經筵單趙鎭寬,知實錄單趙鎭寬,尙衣提調單趙鎭寬,掌樂提調單趙鎭寬,已上仍任事,承傳,同知實錄單金勉柱,書題單金榮福,贈戶參李弘茂贈吏判例兼貤贈,贈兵議朴之恒贈兵判例兼,故縣監朴之藩贈左承旨,已上贈職事,承傳,故都正曺翬振贈吏參例兼,前忠淸監司曺錫中考,故通德郞尹光摯贈吏參例兼,尹東尙贈左承旨,故正郞尹道敎贈僕正,已上同知尹博圭三代追贈,故通德郞韓範昌贈戶參例兼,故察訪韓永熙贈左承旨,已上同知韓芷兩代追贈,兼持平尹濟弘減下。
兵批,判書李敬一病,參判金勉柱未肅拜,參議安策入直進,參知朴瑞源病,右副承旨林漢浩進。僉知單閔亨默,上護軍趙鎭寬,護軍洪義浩,副護軍李文喆·閔心爀,副司直尹久東,副司果韓學周·李台祥·白致樂·許珩·任峻常·柳聖儀·孫錫祉·朴光錫·李周禎·鄭進明·劉㵙·魏光肇·李源,副司勇洪夔謨,已上竝單付。
李翼晉啓曰,今日吏批政望中,副校理首望金會淵,以掌令牌不進罷職傳旨未下,而該曹誤爲擬入,至於受點矣。臣之矇然捧入,不勝惶悚,而當該堂上,不可無警,竝推考,何如?傳曰,允。
金宗善,以上號都監都提調意啓曰,本都監儀軌,今已修正,外奎章閣所上件,依例以御覽件粧䌙以入,而春秋館·禮曹件,依例移送留上,太白山·五臺山·赤裳山城三處史庫件,入送藝文館,待後曝曬,一體分上之意,敢啓。傳曰,知道。
吳載紹,以吏曹言啓曰,新除授顯陵令李英裕,除拜後過限未肅拜,依例改差,何如?傳曰,允。
吳載紹,以吏曹言啓曰,新除授元陵別檢沈鈁呈狀內,矣身素患痺症,觸傷風寒,一倍添劇,時月之內,萬無供職之望云,其身病,旣如是沈篤,則有難强令察任,改差,何如?傳曰,允。
吳載紹,以吏曹言啓曰,江原監司申絢狀啓內,襄陽府使李顯道,以歸護親病,旣已發行,而還官遲速,有未可知,該府今番被災,比他孔慘,接濟鎭安之方,不可少緩,一刻曠官,誠爲切悶,令該曹,催促下送事,允下矣。自臣曹卽速還官之意,屢度催促,則謂有情勢,終不下去,事體所在,誠極未安,令該府拿問處之,何如?傳曰,允。
李溏,以兵曹言啓曰,今四月二十一日,武臣賓廳講書日次,而中日相値,不得爲之之意,敢啓。傳曰,知道。
李翼晉,以義禁府言啓曰,旌善郡守安命遠,平昌郡守李豐林,拿問嚴處事,傳旨啓下矣。安命遠·李豐林,俱在任所云,依例發遣府羅將,竝拿來,何如?傳曰,待待命拿囚。
義禁府啓目粘連,濟州牧放未放修啓冊子中,本府所管定配罪人未放秩乙良,依啓聞施行爲白乎旀,他餘罪人等,令刑曹稟處,何如?判付啓依允。
義禁府啓目,黃海前水使任聖說原情云云。問目內辭緣,泛稱遲晩,所當請刑是白乎矣,曾經閫帥勿爲請刑,載在大典通編,議處,何如?判付啓依允。
甲子四月二十一日申時,上御誠正閣。召對入侍時,參贊官李翼晉,侍讀官洪奭周,檢討官任厚常,待敎朴宗薰,假注書柳訸,別兼春秋趙雲翊·徐有恂,以次進伏訖。上命開卷讀之。奭周讀,自二年漢嘉平,止不復設備。上曰,下番讀之。厚常讀,自梁州人,止斬之。上曰,參贊官讀之。翼晉讀,自後將佐,止據薊城。上曰,閣臣讀之。宗薰讀,自左丞相,止武·穆。上曰,注書讀之。賤臣讀,自六月,止始惡之。上曰,上番讀之。雲翊讀,自三年,止撫勰如舊。上曰,下番讀之。有恂讀,自二月,止逃匿者。上曰,文義陳之。奭周曰,此時五胡濁亂,苦無好文義可陳,而第就事而論,則不無可觀者,如李雄·石勒·王浚三人,當時有鼎峙之勢,而畢竟雄與勒,各成其功,而浚獨恥亡者,何也?雄用太傅驤李鳳,勒用張賓·孔萇,而浚則無此,惟墮於棗嵩·朱碩輩小人之手,故成敗之懸絶,乃如此矣。此輩非胡羯則是跋扈之徒,而猶莫不得人而昌,失人而亡,況帝王家乎?且李鳳·張賓之徒,不恥見用於此輩,則可想其非眞箇英才,而猶能成功如彼,若使在上者,得眞箇英才而用之,則其功又不可勝道矣。上曰,此云李雄,爵位濫溢,軍無部伍,可見紀綱之不立,而然虛己好賢,隨才授任,則亦可謂賢矣。奭周曰,雄是群盜之一也,不可責備以治道,而若其虛己好賢,則最爲難焉。如李鳳輩,雖非高才,而雄能虛己用之,故了其一代之事矣。然雄之所以虛己云者,豈足謂眞箇虛己之道,而若夫眞箇虛己則帝王之德,無大於此,蓋人君,雖有愛直好諫之心者,惟其胸中,先有物主之,不能洞然虛明,故直言終不得入焉。其次,好名之主,外示容納,而內不容納,其次,外亦不能容納,而訑訑之色,拒人於千里之外,皆是不能虛己之過也。以舜·湯之聖,而猶且捨己從人,好察邇言,則況不及聖人者乎?上曰,下番陳之。厚常曰,此時天下昏亂,別無好箇文義矣。第劉聰之事,有足鑑者,聰本非惡人,浸浸謬誤於聲色嗜慾之間,至於慢侮天道,恬視災孽,觀於陰陽之理何關人事之言,可知其爲人矣。言未畢。上曰,此云漢主聰惡之,以問群臣,則聰非不知災異之可惡,而乃如此爲言,可謂知惡而不知戒者矣。厚常曰,災異見於其國,故惡之,而陳元達之言,切直不諱,則反以何關人事等說拒之,此所謂文過者也。夫福善禍淫,乃天道之常,則誰謂陰陽不關於人事乎?如李雄·石勒之徒,猶能各有成就,而聰則敗亡之,禍及其身,亦見陰陽之理,有不可誣矣。聰固不足言,而此等處亦足鑑戒,且以當時人物論之。裵憲·荀綽,可謂此世第一流也。始若卓越,終未免失節,則前後爲兩段人矣。由此觀之,裵·荀之本無見識可知,而當時之不貴名節,風敎亦使然矣。上曰,劉琨之能用裵·荀,不足爲賢,而在石勒則其不加殺害,至云不喜得二州,喜得二子者,可謂傑特矣。厚常曰,勒頗有駕馭之術矣。上曰,勒於五胡中,可與劉淵竝稱矣。奭周曰,然矣。然下番,以裵·荀二人爲無識,則未必然矣。觀其不拜石勒而呵責之,則不是無識底人,而若其仕於勒,則由當世風俗,不尙名敎之故也。上曰,淸談之弊,馴至於此矣。奭周曰,然矣。不知禮儀名節之爲貴,則安得有立節死義之士乎?若使一世之士,皆能以立節死義自勉,則自然不至有立節死義之事矣。上曰,參贊官陳之。翼晉曰,虛己好賢之說,上番所陳,甚切實矣。李雄,卽其時羌胡中佼佼錚錚者,故史家有此鋪張之語,而雄之賢,固不足以當此四字之實,然爲人君者,苟能於此,推廣其極致,則帝正之盛節,莫過於是,蓋人君,以聰明之姿,居崇高之位,或不免自是已見低視臣隣之病,低視二字,卽係帝王之大戒,是以自古聖王,雖於草野疎遠之臣芻蕘卑近之說,毋或忽焉,必務虛受而採納,如此然後,方可謂虛己好賢之實,此等處尤當留念矣。上曰,閣臣陳之。宗薰曰,儒臣及參贊官,俱以虛己好賢,敷演仰陳,語皆切實,蓋此四字,李雄則未必眞箇踐履,而拈取句語,細繹體認,誠爲斷章之活法矣。又以事績言之,則此數句,皆沿襲舊史,浮夸甚矣,如使雄,果能任賢養民,獄訟淸而學校興,則雖以掃蕩中原平治天下,綽有餘地,豈但一隅僭竊而止哉?就此一段中,語多矛盾,朝無儀品,爵位濫溢,則非所謂隨才授任也,吏無祿秩,取給於民,則非所謂養民於內也,軍無部伍,號令不肅,則非所謂刑政寬簡也,以此秕政,得此夸辭何哉?此時晉失其政,胡羯搶攘,驅生民於塗炭坑坎之中,椎剝鞭抶,無復紀極,故以此較彼,誠有燕粵之分矣。今其賦民之法,可謂太重,而稱以事少役希者,亦謂彼勝於此云耳,夫一丁所輸,歲滿三斛,不亦多乎?且女丁之有半稅,古所未聞,鰥寡孤獨廢疾,在所優恤惠養,而乃責以半之半者,可謂取之無節矣,何以致富實之效乎?大抵賦法,古者皆因地而取稅,至秦商鞅,始舍地而稅人,後世沿而不革,故或十五而稅一,或三十而稅一,稅則減而民不富,此皆由於稅人不稅地之過也。唐初,始定租庸調之法,租者,一丁歲納,穀二石也,庸者,每丁歲定,役二十日,而不役則日計絹三尺也,調者,丁納絹二丈綿三兩也。有田則有租,有家則有調,有身則有庸,比諸李雄之賦,不啻甚輕,稱爲後世之良法,而猶未免於稅人,則不可與論於三代助徹之制矣。後世取民愈重,而財用愈匱,三古什一,似難遽議,此何故也?寔由奢儉之異尙而然也。漢文帝賜天下半租者再,遂除而不收者十餘年,豈其時一切無經用而然哉?蓋文帝崇儉節用,國有餘儲,故稅雖頻減,而財自不絀也。然此特言崇儉之效,而減租之政,亦不可頻行也,故言治而不以三代爲法,則皆苟耳。論者以古今異宜,助徹之制,謂不可遽復,此似然矣,而節儉不行,則雖括畝以征,財必不裕矣,能行節儉,則雖今日復古,財自有餘矣,節儉者,誠爲裕民之大本要法也。欲致三古之治,宜先從此始,其本旣立,則制度間損益,自是次第事也。伏願深留聖意焉。上曰,使雄之實政,果皆如此文所云,則豈爲雄而止乎?宗薰曰,苟盡能行此,則爲天下亦優矣。上曰,猗盧之爲政,果何如?奭周曰,猗盧,卽拓跋魏之先代,於夷狄中,亦其佼佼者也。用法之嚴,至於使民自就死地而不敢逃避,則紀綱之嚴可知,然擧部盡誅,旣非寬恤之政,相携就死,而又無原恕之擧,則其與唐太宗縱囚來歸之事,不可同日而論,大抵治天下而以刑法把持,爲人君而以威嚴駕馭者,雖有一時振紀綱之效,而其終也,未嘗不底于凶,如秦皇·隋文之爲君,商鞅·韓非之爲臣,可見矣。猗盧亦未嘗不强大,而卒不免乎其身,禍福之應,深可爲警懼處也。上曰,王浚在幽州,擅置百官,及石勒來攻,則又認以奉己爲天子,抑何所見乎?奭周曰,浚本有不臣之心,故誤認石勒爲尊奉而來,竟爲所殺,此所謂利令智昏者也。上曰,王浚所立之皇太子,終無可考乎?奭周曰,如陳勝假托扶蘇之事,而本無其人矣。宗薰曰,劉琨以竝世同事之人,尙曰不知太子爲誰,則實無其人,而蓋欲虛張聲勢,維繫人心,於此已潛蓄不臣之心矣。上命掩卷。上謂奭周曰,駙馬冠禮,行於二十八日乎?凡事務從簡約,勿爲張大,烏巾之制,何也?奭周曰,冠禮時初加用烏巾,不知爲何制,故依古禮,以緇布巾深衣代之,再加則用紗帽黑團領,三加則用幞頭公服矣。上曰,二十八日何時刻行禮乎?奭周曰,似在午時矣。上命退,諸臣以次退出。
上在昌德宮。停常參,晝·夕講。
金宗善啓曰,明日常參·經筵,取稟。傳曰,只晝講。
李翼晉啓曰,行大司憲李直輔在外,執義李基慶,持平洪時溥·鄭時善傳旨未下,掌令權漢緯雜科進,一員未差,監察茶時之意,敢啓。傳曰,知道。
備忘記,慶尙右兵使趙文彦下直,長弓一張·長箭一部·片箭一部·筒兒一箇賜給。
李溏啓曰,慶尙右兵使趙文彦授符次,密匣請出之意,敢啓。傳曰,知道。
尹德年有頉,代以車翊修爲事變假注書。
李翼晉啓曰,大司諫李相璜,下諭後過限不上來,依定式遞差傳旨及禁推傳旨捧入之意,敢啓。傳曰,知道。
車翊修有頉,代以文養老爲事變假注書。
以前大司諫李相璜禁推傳旨,傳于李翼晉曰,分揀。
甲子四月二十二日午時,上御熙政堂。晝講人侍時,特進官具㢞,同知事韓晩裕,參贊官韓致應,檢校直閣沈象奎,侍讀官洪奭周,檢討官任厚常,記事官韓用儀,別兼春秋趙雲翊·徐有恂,宗臣西春君爗,武臣行副護軍鄭彦衡以次進伏訖。上讀前受音一訖。奭周讀,自綿綿瓜瓞,止築室于玆,解釋章句以奏訖。上讀新受音一遍,命陳文義。奭周曰,此篇,卽周公戒成王以王業艱難之由也。首言陶復陶穴,未有家室,次言避難遷都,不遑寧處,繼言其披荊闢萊相土築室之事,蓋欲使後嗣王,知先祖艱難勤勞之業也。成王之時,坐治明堂,文物殷盛,究其所由興,則莫不本之於陶復陶穴,自古人君,雖在瓊宮瑤臺之中,而不忘其開創之艱,常存戒懼,不敢逸豫,然後無墜先烈,國以永存也。是故,宋武帝,留其畎畮時所服及農器,以示子孫,使知開創之艱難者,此也。惟我世宗大王,命撰龍飛御天歌,以述國朝潛龍之跡,穆祖未老斡東之徙居,翼祖赤島之避難,俱與大王之遷岐,若合符契,而我太祖大王,肇基于黑石·雲田之間,其所以經營四方,不遑寧處者,亦皆一一備載,古人有言曰,欲法堯·舜,先法祖宗,克念其開創締構之艱,不敢狃昇平燕安之樂者,固不必遠求於周家,亦自有我朝之監則矣。思先王櫛沐驅馳之苦,則何敢憚勞於機務酬接之煩乎?念國初篳路藍縷之儉,則何敢縱欲於宮室土木之侈乎?伏願於此等處,深加體念焉。上曰,所陳甚好,當留念矣。下番陳之。厚常曰,此章之以瓜瓞取比者,蓋言周家先小後大之意也。民之初生,自土沮漆,綿綿如瓜瓞之蔓生不絶,至于大王,遷都歧下,而王業始創,此固無他,當狄人來侵之時,事之以皮幣珠玉犬馬而不得免,乃曰狄人之所欲者,吾土地也,君子不以其所以養人者害人,此所謂一言興邦,而八百年基業,肇之於此矣。後世人主,每循一己之欲,不恤民生之苦,是所以治日恒少,亂日恒多者也。孟子曰,是心足以王,是心卽仁心也。擴而充之,仁不可勝用,顧今講筵日開,聖學日就,伏願體察於擴充之工焉。上曰,所陳當體念矣。同知事陳之。晩裕曰,周家積累之功,至于成王,文物彬郁,治敎休明,而周公猶以眷眷忠愛之誠,追述先王創業之艱,以勗沖王守成之難,大抵人君,生長深宮之中,居在崇高之位,其於王業之艱難生民之疾苦,亦無以洞察,是故魏徵之言曰,創業易守成難,創業守成之難易,似不當如是,而凡人之情,昇平無事之時,燕安成習,驕怠易生,則儘乎守成之難,難於創業也。唐之李吉甫,以太平爲樂之言,導人主以逸豫,與李絳爭辨,宋之王安石,釋詩鳧鷖章,以爲人君苟能得治國之要,則雖以天下自奉,克盡豐亨豫大之事,未爲不可,蔡京·祖述其說,流毒四海,李吉甫·王安石,雖非索性小人,而此可謂一言喪邦矣。粵在唐太宗貞觀之治,可謂三代後不易見,而厥後政敎,漸不如初,則魏徵所云守成之難,良以是也。今殿下方當一初之會,正務守成之治,臣未敢知治法政規,果無始勤終怠之患歟?就以言路言之,雖廣開不諱之門,恢張來諫之路,惟恐其不盡言,況今一初之政,讜言直論,寂矣無聞,若使古之名碩,當此之時,豈眞無可言之事也?顧今大小臣僚,文恬武嬉,惟以目前之無事,爲姑息之計,而不能一言以裨補,其始如此,其終可知,詩云靡不有初鮮克有終,況若不能有其初,則又安能有厥終乎?伏願戒飭群工,洞開言路焉。上曰,所奏好矣。特進官陳之。㢞曰,上下番及經筵,已盡奏達,臣則別無可以仰陳者,而蓋從古帝王之興也。祖宗積累之遠,本支蕃衍之盛,未有若周家者也。粵自后稷,歷數十世而至于文·武,實基八百年之業,皆由於先世積累而致之也。今我國朝,上自司空,至于太祖,實啓四百餘載寶籙,將膺億萬斯年靈休,我殿下遠紹遺烈,光膺大曆,實與周家匹休,書所謂無疆惟休亦無疆惟恤者,正是仰勉於今日者,而文王章以下,至此篇宗旨,專在於追先烈法祖宗,伏願殿下,逐章服膺,以興於詩三字體念焉。昔在英廟朝,以倦勤之年,日三法講,而每於掩卷將退之時,命留儒臣,以古今治亂得失閭閻疾苦,博詢廣諮,凡係民隱,無微不燭,常以日中不遑未明求衣,下敎筵臣,且以衛武公抑戒詩成誦,朝夕警省,常敎曰,小學一部,予之平生需用不盡者,每於臥內連誦。又敎曰,奉三無私,廓然大公,然後始可以御世出治,左右承弼之臣,知予此意,誠心對揚,則吾其庶幾乎?正宗朝二十四年功化,浹人肥髓,洋溢區宇者,實如文·武傳授之家法,人孰不欽仰感歎,而今日廷臣,皆是近密逮事之人,聖德洪化,無不耳濡目染,擧多於戲不忘之思,而至於英廟朝盛事,則臣獨躬覩而親承,今當告戒成王光揚先烈之言,敢此仰達矣。上曰,當留念矣。參贊官陳之。致應曰,諸講官皆已陳達,臣則別無可奏之辭矣。上曰,閣臣陳之。象奎曰,儒臣·經筵特進官,已皆陳奏,臣亦無可達者,而此云周原膴膴堇荼如飴,蓋言其土地沃饒,無物不盛也。朱子以爲周之盛時,堇荼如飴,及其衰也,牂羊墳首,此雖微物,可以推大,是故世之治也,物隨而繁榮,世之衰也,物隨而凋耗,則堇荼牂羊,若是關於治政之盛衰也。語未畢。上曰,大王之去邠,何如也?諸侯所寶者土地也,不可與人,孟子亦曰,效死勿去,可也。大王去邠,終未知如何耳。此則姑勿論,諸侯所受之封疆,亦可擅自去之耶?邠則邰之封內,而歧則與邠必遠,不在邠封疆之內,亦可以不告天子而移去乎?奭周曰,朱子云,遷都以圖存者權也,守正而俟死者義也,蓋大王之遷,本欲保民,而民心自不庸釋,從之如歸市,若無太王之至德達權,固不足與此而遂至於亡矣,周自后稷,介在戎狄之地,此時封疆,別無界限,至於岐山,則無主空閑之地也,故先儒云,當時西方,地近戎狄,皆閑隙之地,非封國之疆界,故大王,得優游遷從。以是觀之,太王時元無封疆之可言,不必告而後遷也,若有封疆,則雖欲遷去,得乎?㢞曰,張橫渠以爲,大王之時,土地已廣,據有中國與夷狄夾界之地,其不耕之空地,則不復見於此書,此與綿詩註大王居土室其國甚小之意,有異矣。象奎曰,邠之去岐,雖甚相遠,土地曠閑,別無封疆之界限,而民懷德化,從之如市,且重以膴膴之原,如堇荼之苦菜而其甘如飴,此可見大王之盛德至善,及於民物,莫不咸若也。且所謂曰止曰時之止字時字,自有無限意味,而時字,或謂土功之時,止則如大學之止於至善,時則如孟子所謂聖之時者也,而士農工賈,亦皆有所當止之地,士之學問,卽其當止者也。農之於耕稼,工之於藝事,賈之於居貨,亦皆其所當止也。若論語所云學而時習,書傳所云敬授人時,周禮之天有時地有氣材有美工有巧,合此四者,然後爲良大市,日昃而爲之百族主之,朝市朝時而爲之,商賈主之,夕市夕時而爲之,販夫販婦主之,然則士農工賈,亦莫不有時也。若帝王之學,尤與匹庶有異,曾傳之明德新民止至善,固其所當止,而說命之惟學遜志懋時敏,厥修乃來,此又其時也。時敏者,無時不敏之謂也,遜其志則若有所不能,而實爲來修之道,敏于學則若有所不及,而自無間斷之患矣。奭周曰,閣臣所奏堇荼牂羊之說甚好,而若夫止字時字之義,恐不當如是傅會,朱子嘗云,看書務爲新奇,則其弊無窮,是故讀書之法,從其平易處涵泳,自有無限意味,何必傅會於本旨之外也。象奎曰,儒臣所奏,亦有所不然者,大學,引綿蠻黃鳥止于邱隅,以明止於至善之義。由此觀之,古人雖於本旨之外,亦多推廣而善喩之,有何新奇之弊耶?上曰,此云爰契我龜,契龜之法,何如?奭周曰,龜卜之法,以墨畫龜,然火而灼於其上,觀其坼墨之痕,以定其吉凶,書所謂惟洛食是也。然其視兆觀繇之法,今已不傳,惟史記龜策傳,略見遺制之一二,而亦不能詳備矣。上曰,成王營洛,周·召相宅,大王何不使賢臣任其事,而獨與姜女胥宇乎?奭周曰,成王之時,天下已定之後,經營東都,大王則迫於狄人,擧國遷徙,此言爰及姜女者,蓋見其大王之功業,亦有待於內助之賢也,故治平必本於齊家,周之興也。以任·姒·邑姜之賢,而刑于之化,已自大王而始,此詩之歌詠世德,安得不竝及於太姜乎?孟子所引此章之言,以爲愛厥妃,此則非此章本旨,而斷章取義者也。太姜若無配太王之德,則亦何必書之於此耶?晩裕曰,儒臣所奏是矣。孟子所謂好色愛厥妃,非詩人之本旨,而好貨云云。皆是孟子開導時君之意也。太姜若無功德之可稱,則其於胥宇之時,不當以爰及姜女爲言矣。蓋周家后妃之德,粵自姜嫄,而至于邑姜,嗣徽而匹休,此固帝王家所未有之盛事也,故太姜有子,而孔子稱泰伯以至德,自王季及于文·武,其盛德至善,肇基八百年王業,溯其源而莫不本之於后妃之德化,則此云爰及姜女者,亦可見關雎·麟趾之化,此文義誠好矣。上掩卷,命退,㢞等先退。晩裕等進前曰,日間聖體,若何?上曰,一樣矣。晩裕曰,寢睡·水刺之節,何如?上曰,一樣矣。晩裕曰,大王大妃殿氣候,何如?上曰,一樣矣。晩裕曰,王大妃殿氣候,何如?上曰,一樣矣。晩裕曰,惠慶宮氣候,何如?上曰,一樣矣。晩裕曰,嘉順宮氣候,何如?上曰,一樣矣。晩裕曰,御用海艾,當於今月晦前啓目啓下後,定送醫官監刈,而見今都提調在外,啓目不得如例爲之,勢將以草記擧行,故敢此仰達矣。上曰,依此爲之。仍命退,諸臣以次退出。
甲子四月二十二日酉時,上御熙政堂。夕講入侍時,特進官具㢞,同知事韓晩裕,參贊官金宗善,檢校直閣沈象奎,侍讀官洪奭周,檢討官申溆,假注書柳訸,別兼春秋洪秉喆·徐有恂以次進伏訖。上讀前受音一遍,奭周讀,自迺慰迺止,止鼛鼓不勝,解釋章句以奏,上讀一遍。上曰,文義陳之。奭周曰,此三章之內,無別般文義,而大王遷都之初,其制置之先後,條理之次第,有足觀者,蓋此時避戎去邠,陶穴以居,則事係切急者,必非一二,而獨以民事爲先,宮室次之,間又眷眷於疆理田畝之功,於此亦可見周家自后稷以來,以農立國之好規模,而於宮室之制,則又必以宗廟爲先,厩庫次之,禮意亦可尙也。然則在草創之中,而猶不失其制度條理者,非聖人而能之乎?且凡事急迫則易疎,遲緩則難成,而今以鼛鼓不勝一句觀之,其作役之匪亟匪徐,亦可推知。夫鼛鼓者,將以節役,而役夫樂事赴功,至使鼛鼓而不勝,則又豈非大王愛民惜力之至仁盛德,浹於人心,而不待勸督,自然奏功者乎?大田集註有云,上之愛下則曰,黍稷稻粱農夫之慶,下之忠上則曰,雨我公田,遂及我私,蓋周家君臣上下之以仁義相與者,有如是矣。後世之以威力使民者,豈足以語此哉?伏願此等處留念焉。上曰,所陳好矣。下番陳之。溆曰,於鼛鼓不勝一句,可見大王之至德深仁矣。夫鼛者,將以節其役事,使之優游不迫,而民之趨事,猶恐或後,故鼛鼓反不能自勝焉。此與靈臺·詩經始勿亟庶民子來之意同矣。苟非大王之至德深仁,浹洽於民,其赴王事,如赴父母之事,則豈有鼛鼓不勝之理乎?伏惟我殿下,於近日關東·關西之災,深推仁愛之德,慰諭奠接,旣已靡不用極矣。苟益勉德化,使小民莫不感浹骨髓,則鼛鼓不勝之美,豈獨專美於古哉?伏願留念焉。上曰,當留念矣。知事陳之。晩裕曰,孔子稱夏禹之德,有曰卑宮室而盡力乎溝洫,惡衣服而致美乎紱冕,夫溝洫民庶之政也,紱冕宗廟之服也,聖人雖自奉以卑惡,而於仁民孝先之政,未嘗不盡力而致美焉。今見此詩,在陶復陶穴之時,猶汲汲然以疆理宗廟,爲急先務,亦與大禹之盡力溝洫致美紱冕,無以異矣,此等處,政好體念而服膺焉。且此三章之內,語皆等閒,若無深意,而然其事則聖人之事,其言則聖人之言也,沈潛玩味,則聖人氣象,自可以見之,故程明道之說詩也,不事章句之解釋,而吟哦上下,只求其意趣焉,此讀詩之大經大法也。伏願殿下,於讀詩之際,亦以此爲法,諷詠反覆,期有實效之著見焉。上曰,所陳甚好矣。特進官陳之。㢞曰,說命曰,明王奉若天道,建邦設都,樹后王君公,承以大夫師長,大王之去邠遷岐,實是奉若天道,而地理人和,無不竝臻於一時,其所營作,則疆理不紊,規制有定,役民之際,寬徐不亟,至於次第則必先民居,詩中所謂百堵皆興鼛鼓不勝者,已於開創之初,可見樂事勸功之盛矣。周家八百年肇基,已兆於此,後世之勤遠略强竝弱者,不過以力服人,無可比論乎是,而人君之固國,不在山磎之險兵革之利,衆心成城,始爲享國靈長之道,伏願留念於此等處焉。上曰,所陳甚好矣。參贊官陳之。宗善曰,諸講官已盡仰達,臣別無可陳矣。上曰,閣臣陳之。象奎曰,臣亦別無可陳矣。上曰,作廟翼翼,何獨言縮版一事乎?奭周曰,縮版,所以築堵也,堵興則宮室之已成,可知矣。上曰,斯干詩,詳及宮室之制度,而此詩則只記大體,不詳其制度何也,豈以斯干專爲宮室而作,而此詩則所重在於遷都開業,不在於宮室故耶?奭周曰,然矣。然此詩自宗廟居室,以至皐門冢土,其言制置次第者,可謂略而詳矣。上命掩卷,命退,諸臣以次退出。
上在昌德宮。停常參,只晝講。
自巳時至人定,灑雨下雨,測雨器水深四分。
自人定至二十四日開東,灑雨下雨,測雨器水深一寸。
金宗善啓曰,明日常參·經筵,取稟。傳曰,停。
李翼晉啓曰,行大司憲李直輔在外,執義李基慶,持平洪時溥·鄭時善傳旨未下,掌令權漢緯雜科進,一員未差,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
文養老有頉,代以李慶旭爲事變假注書。
洪義浩啓曰,假注書柳訸,身病猝重,勢難察任,今姑改差,何如?傳曰,允。
金宗善,以內醫院提調·副提調意啓曰,御用海艾監刈事,院鍼醫秦東老,江華府下去矣。騎卜馬各壹匹,書員申完仁所騎馬壹匹,依例題給,而回還時載持馬,本道監司及江華留守處,下諭,何如?傳曰,允。
吳載紹,以吏曹言啓曰,成均館典籍尹濟弘呈狀內,矣身素患痰癖之症,狹感添劇,時月之內,萬無起動供職之望云,身病旣如是,則有難强令察任,改差,何如?傳曰,允。
李溏,以備邊司言啓曰,卽見京畿監司徐榮輔狀啓,則以爲本道還穀,自來不敷,而見今麥登尙遠,農糧難繼,留庫各穀中,限一萬二千六百石,特許加分事,請令廟堂稟處矣。本道昨年穡事,未免失稔,應分還穀,誠有麥前難繼之慮,今此所請,比之各年已例,亦不過多,依狀請施行事,分付,何如?傳曰,允。
李翼晉,以義禁府言啓曰,卽接月令醫員朴宗峻手本,則時囚罪人任聖說,自昨日寒痰挾食,轉成關格,衝亘胸膈,呼吸喘促,目下症形,十分危重云,罪人病勢危重,則一邊保放,一邊草記,曾有定式矣。任聖說姑爲保放之意,敢啓。傳曰,知道。
義禁府啓目,襄陽府使李顯道原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓,此時該倅,何敢言私?且其料量,儘有意見,特爲放送,使之今日下送爲良如敎。
甲子四月二十四日午時,上御熙政堂。晝講入侍時,同知事韓晩裕,特進官申大顯,參贊官吳載紹,侍讀官洪奭周,檢討官申溆,待敎朴宗薰,假注書柳訸,別兼春秋洪秉喆·徐有恂,宗臣安昌君燝,武臣都監千摠林栽洙,以次進伏訖。上讀前受音一遍,奭周讀,自迺立皐門,止予曰有禦侮,解釋章句以奏,上讀一遍。上曰,文義陳之。奭周曰,此三章,上一章則承上文,而記立門立社之事,下二章則述周家基業,自大王至于文王,先小後大之意,及文王之盛德,亦有資乎四臣之助,蓋帝王之政,莫大乎得人,故雖如文·武生知之聖,周公之述其德則必曰,濟濟多士文王以寧,又曰,維師尙父時維鷹揚,今此章所云疏附先後,亦其意也,然周家人才之盛,由文王鼓舞作成,而以貽後人,故武王之時,有虢叔·閎夭·散宜生·泰顚·南宮括之流,成王之世,則又前後左右,罔非正人,而周室之太平永世,亶由是矣。至若後世,則昏主暗辟,固無論已,其英明之主,每患自任聰明,輕視賢才,以爲天下莫已若也。雖或置人於論道補闕之位,而終無論道補闕之實效,不然則訑訑之色,又己拒人於千里,凡此者,何足語用人之道哉?此非昏暗之病,乃聰明之過也。且以此章之四臣言之,所謂疏附先後,卽朝夕左右之臣也,奔奏禦侮,卽宣力四方之臣也。夫宣力四方者,固非趨走筋力之謂,而至若切要難愼之任,尤在於朝夕左右之地,然自古以來,不有賢士大夫之處其位,則必爲便辟諂諛之所據,終至於權柄倒持,禍亡馴致而不之悔也,可勝歎哉?伏願殿下,於此等處,深加聖念,勿謂臣下之不足與有爲,必須鑑別賢否,使朝夕左右之地,皆是正人,則文王之化,將復見於今日矣。上曰,所陳好矣。何以則得賢才而用之乎?奭周曰,大奸似忠,大賢若愚,故知人則哲,惟帝其難,而實則有不難者,朱子於王十朋文集序,蓋論之,以爲小人固難知,而君子則不難知,誠以小人每多陰詭,而君子必皆明白平易故也。然時君世主,每不能知此者,其病有二焉,一則同己者喜之,異己者厭之,一則承順則進之,而批逆則退之也。苟先去此二病,則何患不得賢才而用之乎?上曰,下番陳之。溆曰,此全篇,述周家世德之積累,以勉成王者也。蓋大王,未嘗非至德也,而混夷猶不能遽化之,惟自修在我之令聞而已,及至于文王,積德而累仁,然後始使之奔突而喙息焉。然則文王之克服混夷,亦是大王之貽厥孫謨,而神聖相承,以基八百年無疆者,實兆于是矣,故周公所以歷陳而戒成王,以爲繼述之圖者也。猗我本朝,聖賢代作,至德美政,固已貽燕于我殿下矣。伏願益修大德,遵守舊章,以爲繼述之圖,如成王之於文王,則亦豈非億萬年無疆之福乎?此可以留念處矣。上曰,所陳好矣。知事陳之。晩裕曰,自疏附先後,以至奔奏禦侮,凡曲折四致意焉。其辭繁而不殺,有無限旨意矣。雖以文王之聖,猶資四臣之助,況不及文王者乎?蓋文王,能作人而用之也,故當世思皇之多士,莫非此詩之所謂四臣者矣。成·康以後,周德中微,上無文王之德,而下無四臣之助,及至宣王中興,引用賢俊,則如吉甫·仲山之疏附先後者,方叔·召虎之奔奏禦侮者,莫不蔚然興作,由此觀之,上有賢主而下無賢臣者,古今未之有也。此王褒所謂蜉蝣出以陰,蟋蟀俟秋吟者也,今殿下,若先修德政,以文王自期,則在下之四臣,必將蔚興,而大廈非一木之支,良工無可棄之材,亦須毋求全備,各取其長,則四臣之用,自有餘裕矣。伏願此等處留念焉。上曰,所陳甚好矣。特進官陳之。大顯曰,臣昧於文義,不敢仰陳矣。上曰,旣以特進官登筵,則陳之,可也。大顯曰,臣雖不知文義,而玉堂·知事所陳俱好,伏願留念焉。上曰,參贊官陳之。載紹曰,上下番已悉陳之,臣別無更陳矣。上曰,閣臣陳之。宗薰曰,臣子之陳勉贊揚於其君者,必先陳其世德,乃忠厚之至也。且帝王盛節,亦莫過於繼述祖宗,此卽是篇之宗旨肯綮,而若其親切著明,尤在於第八章所言矣。不殄厥慍,不隕厥問,大王之事也,混夷駾矣,惟其喙矣。文王之功也,論者或以爲,文王之德,比大王尤盛,故混夷至文王時始服,此則有不然者矣。上曰,方欲發問矣。混夷非弱於狄人,而大王則不能服狄人,文王則能服混夷,何也?且此篇,只言大王·文王之德,而不及王季,何也?宗薰曰,大王·王季·文王,只是一德相承,而大王則基命之主也,文王則受命之主也,大王之德,至文王而尤彰,故只言大王·文王之事,而王季之德,推此可見矣。且混夷實非弱於狄,而狄則大王已去之矣。混夷之梗頑,有非一朝一夕而可服,故自大王而禦之,至文王而始服,且柞棫拔矣,行道兌矣,乃大王之事,則已有服混夷之漸矣。蓋文王,克繩祖武,發揮闡明,極其盛焉,故非但服混夷,能使虞芮息訟,而旁國皆歸,此可謂聖祖神孫,功德一揆矣。若其所以駾而喙者,非以威力取服也,乃以德化漸摩也,實本於止於仁之仁字,而仁亦有所受焉,孟子所謂仁人也不可失者是也。夫狄人之所欲者土地,則欲是仁之反對也,能制狄人無厭之欲者,非周家之世仁,其孰能之?不以養人者害人,則至誠惻怛之辭也,二三子何患乎無君,則至公無私之意也,玩味乎此數句,則仁之體段,亦可以見得分明矣。然則周家之立國深遠,文王之率先罔愆,皆所當師法處也,故曰遵先王而過者,未之有也。大抵創業垂統之君,其規模宏遠,氣像敦厚,苟能率遵乎此,則治化可以允升,伏願深留聖意焉。晩裕曰,不隕厥問之句,孟子以文王當之,而然大王·王季·文王,只是一德相承,故文王之德,亦大王之德,而王季則固可以推知矣。宗薰曰,孟子之文,蓋借用於文王者,而實是大王之事,至混夷駾矣,始屬文王事,有諸儒及朱子之定論矣。上曰,冢土宜與宗廟竝立,而此在於立皐門之後,何也?奭周曰,小註云宗廟宮室,內事也,自內及外,故卒言冢土,此言似是矣。上曰,疏附先後奔奏禦侮,此四臣當時,誰某可當其目乎?奭周曰,可當此目者,不知當時果有幾許人而俄者所陳虢叔·閎夭之流,皆可以當之矣。晩裕曰,在武王則其亂臣十人,亦皆此等人也。上命掩卷,命退,諸臣以次退出。
上在昌德宮。停常參·經筵。
李溏啓曰,明日常參·經筵,取稟。傳曰,只晝講。
李翼晉啓曰,行大司憲李直輔在外,執義李基慶,持平洪時溥·鄭時善傳旨未下,掌令權漢緯雜科進,一員未差,監察茶時之意,敢啓。傳曰,知道。
柳訸改差,代以金志濂爲假注書。
李慶旭有頉,代以李仁迪爲事變假注書。
傳于韓致應曰,召對爲之。
金志濂有頉,代以趙鍾永爲假注書。
李仁迪有頉,代以柳榮五爲事變假注書。
李溏,以弘文館言啓曰,新除授校理金㙆,卽爲牌招察任,何如?傳曰,允。
以校理金㙆牌不進罷職傳旨,傳于韓致應曰,只推待開門更爲牌招。
李溏,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
韓致應,以戶曹言啓曰,時御所內各司雨漏修改吉日,及慶熙宮差備內雨漏修改吉日,令日官金性錡推擇,則今四月二十七日卯時爲吉云,以此日時擧行,何如?傳曰,允。
行上護軍趙鎭寬疏曰,伏以太室親祼,禮肇稱於踐位,法筵御講,德彌光於典學,慶溢宗祊,歡均中外,仍伏念臣之向叨金吾也,受特點於蒼黃之地,按重獄於憤惋之時,旣未能奮發思慮,到底鉤鋤,以少效沫血之忱,而此際車億萬之變又作矣。凡府獄之防守與論啓,莫非判堂所主管,則此而有失,罪當何居。始也薄罷,非罪伊恩,繼之以堂箚臺疏之論斷,亦從末勘,實所甘受,祗緣臣之自孽,混及諸僚,震懍恧蹙,惟鈇鉞是俟,千萬不自意,聖德含弘,曲加寬貸,至拂莫嚴之公議,遽侈維新之恩命,樂器監董,與夫他司所兼,或旣代而復差,竝仍其舊,罪旣未勘,寵乃反紆,臣是何人,叨此殊渥,頂天踵地,非殞結之可報,而以臣情踪,猶未若遄伏邦憲之爲粗安於義分也。噫嘻,今番逆變,至爲憯兇,其排布設施,決非一二賤隷輩所可獨辦,盤覈許久,窩窟未破,賊招屢幻,獄情轉妖,而若今縊囚之事,又其疑眩之甚者,渠是賊變日門將也,始因該曹請拿,方且如例捧供,而其所爲言,極涉慌怪,以臣昏暗,猶覺其萬萬可疑,不爲捧供,別請嚴問,則雖於未覈之前,姑置時囚之中,惟宜多般另飭,十分嚴防,而慮不到此,漫不檢察,以致變出意外,乃又倉卒驚惶,急於請檢,只憑縊斃之傳言,未及更審其刀痕,是何等關係,而疎漏至此,此實臣萬殞難贖之罪,在朝家刑政之嚴,寧或使之倖逭,而臣亦何敢爲冒沒束帶,重犯無忌憚之誅哉?且如社樂之役,所關莫重,而臣旣無以進身,則一時虛縻,尤增罪戾,玆敢略控危懇,仰瀆崇聽。伏乞聖明,俯賜矜察,先刊臣所帶兼司諸銜,仍治臣前後辜犯,以嚴常憲,以安賤分,不勝幸甚。臣無任云云。答曰,省疏具悉。悉諭於僚堂之批,有何可引?卿其勿辭行公。
甲子四月二十四日酉時,上御誠正閣。召對入侍時,參贊官韓致應,侍讀官洪奭周,檢討官申溆,待敎朴宗薰,記事官韓用儀,別兼春秋洪秉喆·徐有恂,各持綱目第二十五卷,以次進伏訖。上命開卷讀之。奭周讀,自三月杜弢將,止漢立三后。上敎致應曰,明日次對果爲之,而進參之備堂,知入,可也。仍敎曰,下番讀之。溆讀,自漢主聰,止捕如誅之。上曰,參贊官讀之。致應讀,自王敦徙,止廣州刺史。上曰,閣臣讀之。宗薰讀,自以其從弟廙,止習勞耳。上曰,注書讀之。賤臣讀,自冬十月,止留歸之長安。上曰,上番讀之。秉喆讀,自四年,止有司治罪。上曰,下番讀之。有恂讀,自聰以表,止奔段氏,上曰,文義陳之。奭周曰,此時人物,雖有名望可稱之人,擧多浮虛,不務實地之人,而其中陶侃,最是可用之才也。雖以微細事言之,朝暮運甓,謂方致力者,可見其勤勞之實也。上曰,此文義,予方欲問之矣。朝暮運甓,勤則有之,而旣有致力中原之意,則其所當爲者,不爲不多,何必爲此無益之事也?且運甓,有何助於致力中原耶?奭周曰,其事則雖若無實,其心則亦有可觀者矣。上曰,睿固善人,而初無致力中原之意,惟侃獨有是心,然則侃勝於睿耶?奭周曰,當是之時,忠誠才智之人,無如陶侃,而特爲王敦輩所猜嫉,左遷爲廣州刺史,身不能安於朝,計不能容於人,則雖欲致力中原其可得乎?此所以掃淸天下之心,寓之於朝暮運甓者也。至於睿則初無致力中原之志,故如陶侃者,亦不見用,可勝歎哉?非徒此也,因是而亦有所取譬之者,凡人所願,莫先於頤養,而其所以頤養之道,莫不求之於安逸之中,然若於平居之時,無所事爲,安逸放肆,則精神昏惰,筋骨懈弛,求其頤養而反致疾病,是故禮記曰,莊敬日彊,安肆日偸,君子之於日用,無非事焉,坐必端恭,行必安詳,整衣而尊其瞻視,斂膝而對越聖賢,以至於應事接物,無不皆然,則雖欲勞苦,而實所以求逸之道也。以帝王家言之,人君生長於深宮之中,成習於燕閑之暇,而或不能無偏聽婦寺之小忠,蓋此輩,不知大道,惟事容悅其言,以爲頤養保嗇之方,無過於簡其機務,安其寢處,爲人君者,日聞遜志之言,不思反躬之道,則其所爲害,固當如何?蓋天之所以作之君師,寵綏四方者,豈欲使一身之適於安逸而已?然則惕然而警,赫然而奮,燕閑之時幽獨之中,對越上帝,酬應萬機,又必召接其左右承弼之人,講求其古今治亂之道,夫如是而欲罷不能,樂而忘憂,則其所以頤養保嗇之方,孰大於此?以是觀之,陶侃運甓之志,可見其勤勵靡懈,而亦可推之於人君御世之道,伏願於此等處體念焉。上曰,下番陳之。溆曰,別無可陳者,而此云不勝憤怒,蓋怒是七情之一,而不可無者也。然一有之而不能察,則是謂血氣之怒,正所謂生於其心,害於其政者也。三代以上之君,無血氣之怒,而後世人主,則每有此病,是固無他,方其發也,不能節制而然也。如漢明帝之自起撞郞,亦不能制其方發之怒也,是故古人,以爲當其發怒,遽忘其怒,惟觀是非之公,則天下無可怒之事,肅廟朝召對講官,以爲易發難制者怒也,自上下敎曰,予嘗以暴怒爲病,今聞此言,惕然警悟,講官又以爲,當其憤怒之時,常思此時此言,則其於政令施措之間,無不得宜。今殿下每於此等語,深加惕念,仰體肅廟之心法焉。上曰,參贊官陳之。致應曰,上番以勞逸二字,敷衍仰奏矣。蓋勞與逸,實爲相反,而亦有相因者,昏亂之世,爲其上者,窮心志之所欲,悉耳目之所好,而其民則賦役繁重,杼柚俱空,怨咨之聲,盻盻于下,此其君逸則民勞也。至若治平之君,則憂勤一念,夙夜憧憧,日昃不遑,錦玉靡甘,而民殷物阜,年穀屢登,熙熙穰穰,百姓乂安,此則君勞而民逸也。上下勞逸之殊,似若相反,及其治成制定,四海寧謐之後,則君民共享其樂,不期逸而自逸,此乃無逸篇所謂知稼穡之艱難,乃逸者也,而究其歸,則勞因於逸,逸因於勞也。雖以學問言之,自十五而志乎學,窮格致知,勤勤孜孜,及至道成德立,心廣體胖,以至於從心所欲不踰矩,此莫不本之於勤而得之,安而行之者也。陶侃運甓習勞之事,誠如聖敎,無益於實用,而苟究其意,推以用之於爲政爲學之方,則不害爲以小喩大之義矣。上曰,閣臣陳之。宗薰曰,俄者下詢,以陶侃之致力中原,爲可尙,聖敎至當矣。陶侃之致力中原,與祖逖之誓淸中原,同一意矣。蓋此時大義理大事業,無過於恢復中土,而可以擔此任者,惟元帝一人而已。上曰,此時丞相睿,果可以恢復中原耶?宗薰曰,然矣。是時中州人心,猶未忘晉,且諸僭亂者,無命世英雄,不過胡羯之乘虛闖入者,苟使元帝,收用陶侃·祖逖之流,倚仗經略,則足以恢復,而元帝所爲,一切反是,祖逖之赴豫州也,只給千人廩,使之募兵以行,陶侃亦不見知,有功未酬,乃反俯仰升沈於王敦手中,此無他,元帝初無北征之志,以一隅偏安,看作長策,聲言出師,而托以漕運不繼,斬督運令史淳于伯,而方其斬也,以血拭柱,逆流二丈,朱子論此,以爲天人幽顯,不隔絲毫,而深致慨惜於元帝之無遠志,是故其所柄用,只有王導一人,然導是鎭安之器,非撥亂之才也。且如王敦之凶逆,猶未覺悟,大抵人無志略,則識見亦隨而昏塞,無怪乎侃·逖之不見用也。以是觀之,君臣之間,情志相合,然後時事可濟,君有志而臣無才,則猶可待於搜羅,若臣有才而君無其志,則可謂末如之何矣。此所以自古君臣相得之難也。在昔宣祖朝,先正臣李珥登筵,自上下詢曰,漢文帝之不能用賈誼,何也?對曰,文帝雖賢,志趣不高,見賈誼言大,疑而不用,凡人有大志,然後可做大事,譬如主人,欲構數間屋子,而工師乃營千萬間廣廈,則豈肯聽其言乎?此誠切至之論,而元帝事,正類此矣。元帝方以江北一步,看作天限,不敢窺覘,而侃·逖輩夙夜經營,乃在天限以外,有如一人適燕,一人適粵,終不成同行矣。蓋元帝之無志略,專由於無力量,故有爲之主,必有力量,然後可辦許大事業,容得許多人才矣。人之量,亦各不同,有斗筲之量,有釜斛之量,有鐘鼎之量,有河海之量,釜斛鐘鼎,固不能容河海,河海雖大,亦有涯岸,必有時而滿,惟天地之量,則無時可滿,人君有天地之量,然後斗筲釜斛鐘鼎河海,可以包括涵容,用適其宜矣。然量非可强之事,又非有限底物,必待學識而乃進,故程子曰,識進則量進,讀聖賢書,覽前代史,必以體諸身心,廣吾眼目,究其歸趣,措諸實地,則知行兼進,而識與量在其中矣。伏願於此等處,勿但考眼前得失,而必務推廣體認焉。上曰,王沈·郭猗之設計,如是巧密,則劉聰固不足道,而雖世之中主,亦或未能覺察耶?奭周曰,其所設計,至巧且憯,而墮其術中,終未覺察,則可知其昏暗之甚矣。上曰,何以則辨其奸計耶?奭周曰,聰之當初見欺於沈等,無或怪也。第其勢力足以回天地之言觀之,沈等偸弄權柄,自作威福,亦可推知,而劉聰,不惟不能正其罪,乃悅相國粲忠淸之譽,反侈沈·猗等列侯之爵,終成亂階,莫別淑慝,可謂不明之甚矣。卜幹之言曰,自料親賢,孰與竇武·陳蕃,蓋竇武·陳蕃,欲除宦官,而反爲所困,今此沈·猗戕害之禍,浮於東漢之宦官,而聰則委任寵幸,不之察焉,如是而國雖欲不亡,得乎?上曰,聰問沈等於粲,初未知其沈等之爲何如人,而有是問耶?奭周曰,沈·猗二人,寵幸用事,而聰則漫不覺悟,所以有是問也。上曰,靳·準,漢之宗室耶?奭周曰,非宗室而乃皇后月光·月華之父也。聰死之後,靳·準弑粲自立,石勒討之,準黨皆死矣。蓋聰初在酋長之時,英銳驍勇,崛起到此,而纔入中國,驕奢荒淫,終至亂亡,此無他,器量淺小,不足有爲而然也。上曰,沈猗末稍爲何如耶?奭周曰,靳準卒篡劉氏,又爲石勒所誅,則沈猗之徒,亦必無遺種矣。上曰,聰於此後,又信準·沈之言,坑士卒萬五千餘人,廢太第义爲北部王,而又殺之,旣死之後,乃反哭之慟,何也?奭周曰,聰始聽準·沈之讒,兄弟不能相保,而後始悔悟,羞愧之心,油然而出矣。始聰之立,讓位於义,此非友愛之篤,而專出矯飾之意也。上曰,荀崧之女灌,以十三歲女子,能辦此大事,可謂壯矣。宗薰曰,然矣。雖以男子言之,年甫十三,衆纔數十,勇能突圍,智能求救,亦奇且壯矣。上曰,此後何以成就乎?宗薰曰,其畢竟下落,則未及考矣。上曰,擊破杜弢,皆是陶侃之功,而睿不賞侃,反加王敦之爵,何也?奭周曰,敦之爲人,睿豈不知,而此時王氏,布列朝廷,兜攬權柄,至有王與馬共天下之說,若使睿,進用陶侃,托以心膂,則外可以禦其侮,內可以懼亂賊,而旣不能察機折奸,乃反優異寵渥,羈縻爵祿,及其跋扈之形已具,則亦無以制之,是不知御下之道而然矣。上曰,張寔所得之璽,無乃蕩陰所失之璽耶?宗薰曰,蕩陰之役,果失六璽而蕩陰之於涼州甚遠,恐不可必信其是璽也。奭周曰,所謂六璽,卽天子之璽,天子行璽,天子信璽,皇帝之璽,皇帝行璽。皇帝信璽也,今此所得,皇帝行璽,或者僞造以媚張寔者耶?是亦未敢知也。上命掩卷退出,諸臣以次退出。
上在昌德宮。停常參,只晝講。
未時,日暈。
藥房提調韓晩裕,副提調李溏啓曰,伏未審日間,聖體若何,寢睡·水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參,經筵,取稟。傳曰,只晝講。
李翼晉啓曰,合辭方張之時,兩司無詣臺之員,除在外傳旨未下外,呈告人員,竝卽牌招,何如?傳曰,允。
李溏啓曰,備邊司郞廳來言,今日賓廳日次,而左議政李時秀,右議政金觀柱,俱有身病,不得來會云矣,敢啓。傳曰,知道。
李溏啓曰,今日禁衛營·御營廳下番軍賞試才時,建陽門·銅龍門·西營·東營·集春營入直鄕軍,應試間除出,標信請出之意,敢啓。傳曰,知道。
李溏啓曰,事變假注書柳榮五,時無職名,令該曹依例付軍職,冠帶常仕,何如?傳曰,允。
李翼晉啓曰,行大司憲李直輔在外,執義李基慶,持平洪時溥·鄭時善傳旨未下,掌令權漢緯牌不進,一員未差,監察茶時之意,敢啓。傳曰,知道。
以執義李基慶,掌令金會淵,持平洪時溥·鄭時善,司諫李東埴,正言文躍淵·尹孝寬再牌不進罷職傳旨,傳于李翼晉曰,只推。
以掌令權漢緯,獻納朴宗正牌不進罷職傳旨,傳于李翼晉曰,只推。
以校理金㙆牌不進罷職傳旨,傳于金宗善曰,只推。
傳于吳載紹曰,同副承旨許遞,前望單子入之。
承旨前望單子入之,金㙆落點。
傳于吳載紹曰,新除授承旨,牌招察任。
以同副承旨金㙆牌不進罷職傳旨,傳于吳載紹曰,只推。
以司謁金廷相手本,別監崔景麟,莫重啓辭與公事,誤傳藥房之狀,萬萬驚駭,爲先除下,其罪狀,令攸司科治事,傳于李翼晉曰,此是新差,不知東西之類也。所謂頭目,不善指使,致此誤傳,除下姑爲安徐,自渠廳從重施罰,頭目亦一體從重施罰,當該司鑰金潤重之不善擧行,亦甚可駭,令攸司科治。
李溏,以兵曹言啓曰,昨日日暮時,無賴輩四人,醉酒突入於本營細樂手都家,毆打都家居接細樂手與其母七十歲女人及其妻,幾至死境云,聞甚驚駭,使之捉來矣。良人申相宜,先爲被捉,故査問作黨三漢姓名於申相宜處,則以爲其中兩漢,乃是掖隷金完哲·金甲得,與諸漢作黨毆打之狀,果爲的實云,而被打細樂手母子,使之擔來,則傷處狼藉,所見極爲慘愕,都家乃是習樂之所,無異營廨,而掖隷與無賴輩之冒禁酗酒,如是作拿,已極無嚴,毆打人命,幾至死境者,尤極痛惡,此不可尋常處之。申相宜及在逃良人,今方移送刑曹,照律嚴繩,而掖隷兩漢,亦爲出付該曹,以爲一體嚴懲之地,何如?傳曰,前後飭禁何如,則此輩之不悛厥習,寧不可惡?兩漢出付該曹,爲先嚴査草記。
李翼晉,以義禁府言啓曰,保放罪人任聖說,病勢少差云,依例還囚後,議處以入之意,敢啓。傳曰,知道。
行大司憲李直輔疏曰,伏以淸禁半夜,凶逆作變,而開鞫兩朔,端緖未覈,實是千古所無之事,天討無奉行之期,國勢無鎭安之時,此乃神人之憤,愈往而益甚者也。又況大風及火災,竝發於一日之內,風災速應,前賢論之詳矣。若夫沿海近千里一望灰燼,考之史策,誠所創見,有何禍故,伏於冥冥,而上天之仁愛告戒,若是其諄複耶?臣以矯誣,獲戾神祗,其何敢仰勉聖學,而受恩如天,圖報無路,今當殷憂罔涯之日,愚衷耿耿,有不能自已。伏惟九重警惕之懷,必軫修省之方,而臣嘗以惟德動天,至誠感神,陳達矣。轉災爲祥之道,無過於斯,而先儒論中庸至誠前知之說曰,先知如神中至誠,正有審幾之精修救之妙,此亦格言,伏願深留聖意焉。賊變之初,卽欲進身近郊,粗效奔問之忱,賤恙增劇,末由登程,又不敢遽入文字,蹙伏泯默,以至于今,不自意猥蒙聖慈,特垂眷顧,復授前銜,繼降召旨,拜稽以還,惶隕震迫,靡所容措。臣於前後辭本,披露情實,殆無遺蘊,而槪其不肖之狀,自知旣明,至於匪分重寄,何可積年虛帶於野外哉?兼以癃殘之極,飾巾待盡,雖欲一趨文陛,瞻望黼座,而犬馬之誠,無以獲遂矣。伏乞天地父母,俯垂照諒,亟命選部,刊名朝籍,仍治違傲之辜,以嚴邦憲,以安私分,不勝幸甚,臣無任云云。答曰,省疏具悉卿懇。近因法講之日開,思卿之心,日益深切,際見來章,美痾尙爾,奉慮之中,曷勝悵惘?陳勉之語,語簡而意切,感歎感歎,日氣向熱,卿其自護加攝,俟間上來,賁我經席,輔我典學。仍傳于吳載紹曰,此批答,令地方官傳諭。
大提學李晩秀疏曰,伏以臣俄於賓筵,伏承堂錄卽行之敎,義在必遞,略控衷懇,威顔咫尺,嚴不敢畢辭,而區區情實,庶蒙日月之俯燭矣。顧臣本兼諸職率皆世所稱榮顯淸要之地,一人一時,兼以有之,恬不知懼,非愚則妄,最是文苑重任,尤萬萬非如臣庸陋,所可擬議承當,而始旣怵迫冒膺,終又荏苒蹲據,臣乃處之以宿趼,人或視之若漫官,遂使數百年傳心之硯,玷汚無餘,此臣之罪也。今則公格私義,決不容一日仍冒,不稱之懼,有不暇論。夫堂錄之法,政府·館閣·銓曹之臣,參坐會圈,所以博極公議,重惜名器,而主其事者,首揆與文衡也。臣兄方居中書右席,而臣又忝三館之長,兄弟二人,裒然爲首於都堂之座,進退當世之群英,則卽無論臣心之懍蹙,圈體之苟簡,稽之國朝故事,元無可援之例,於是乎臣之當遞,不待兩言而決,況今聖學緝熙,法筵日開,抄選堯夫之賢,庸備三晝之接,此其時也,乃因無似賤臣,虛縻華銜,致使旣圈之錄,經年未完,申降之命,曠日久稽,則豈不大傷國體,而重有違於終始典學之方乎?惶隘之極,短牘更籲,煩瀆之誅,所不敢辭。伏乞聖明,俯垂諒察,亟遞臣文衡之任,以重圈事,以安私分,不勝幸甚。臣無任云云。答曰,省疏具悉。在公格雖無可據,所懇如此,今姑許遞。
校理金㙆疏曰,伏以臣猥以無似,濫廁淸選,前後嚴召,不止一再,而每緣登途病劇,竟皆上章經還,揆分度義,罪合萬死,聖度包荒,不卽誅罰,而旋賜恩遞,臣仰感俯惶,私竊自念日月之明,無幽不燭,覆載之德,無物不遂,庶幾從今以往,可以隨分偃息,待盡餘日,不意前月十六日,伏奉有旨,又除臣以弘文館副修撰,使之乘馹上來,是臣老病難强之狀,尙未盡燭於聖鑑也。臣承命震灼,罔知攸爲,欲陳情懇辭,則終歸飾讓,欲强疾進身,則累試不遂,然諉以難强,而偃處呈病,亦非臣分所敢,乃以同月二十九日發程,日行三四十里,寸寸前進,幸値日氣淸和,身病亦不至大段添劇,首尾旬餘日,僅到闕下,旋卽肅恩,仍復供職,三次登筵,昵近耿光,微臣榮幸,孰大於是?以臣病狀,遂此至願,實臣初心之所未料也。仍念臣年已至矣,事君之日,無幾矣,幸荷聖庇,姑未生病,竊欲及此幸會,隨衆供任,雖鹵莽蔑裂,不足以仰備顧問,庶幾殫竭心誠,以效尺寸之所及,亦可以粗伸螻蟻之忱,追贖前日違傲之罪,區區一念,惟是之祝,乃於日昨出直之後,半日寒戰,終宵發熱,大勢纔歇,而往復無常,却食委頓者,已累日矣。坐則頭目顫暈,臥則流汗沾席,皮膚之間,不時刺痛,則忽然驚悸,筋骸之束,往往拘牽,則殆難轉動,此必長途撼頓之餘,不善調理,而路毒宿病,乘時挾發也,千里旅館,無人告語,永日伏枕,獨自叫苦,乃於此際,恩旨適下,又遷臣以校理,寵渥加隆,惶懍轉深,而病狀如右,趨肅無路,僵臥旅次,容俟小間,而恰過三四日,有加無減,至於庚牌屢下,而末由承膺,臣之情事,到此益窮矣。譴罰之至,實所甘心,而懍惕之悰,無地伸暴,玆敢力疾,構呈短章。伏乞天地父母,曲賜矜憐,特遞臣所帶職名,仍治臣違傲之罪,以肅朝綱,以安私分,千萬幸甚。臣於呈病之章,不敢贅及他說,而第區區狗馬之忱,有不能自己者,敢此附陳蕘說,伏惟恕察焉。臣伏念今日可言之事,亦夥矣,而疾病昏迷之中,末由枚擧,姑就其大本急務而略陳之,夫所謂大本者,何也?卽殿下之一心也,夫所謂急務者,何也?卽殿下之聖學也。夫主一身而應萬化者心也,治一心而得其正者學也。今夫四海之廣,兆民之衆,莫非殿下一身之所係也,萬機之煩,庶事之叢,莫非殿下一心之所管也。殿下之一心,誠得其正,則事莫不理,而上下一於正矣,殿下之一心,或未得其正,則事皆拂理,而上下失於正矣,然則殿下之一心,豈非今日之大本乎?然不明乎善,則無以識此心之理,而心之所發,不得其正矣,不誠乎身,則無以存此心之德,而心之所養,或不得其正矣。明善誠身,卽爲學之大方,而亦豈非殿下今日之急務乎?伏惟殿下,睿質天縱,聖學淵深,文心不已,而湯敬日躋,固不待微臣之覼縷,而難保者心也,易罔者學也,須臾有間,私慾萬端,懈意一生,便是自棄,豈可以吾心已正而或弛其警誡之志,吾學已成而或忽其進修之工哉?伏願殿下,勿以臣言,爲芻狗而置之,陳腐而斥之,深察此心爲萬化之大本,此學爲正心之急務,而惟恐懈意之一生,須臾之或間,則大本旣正,而末不待正而自正矣,急務旣擧,而庶事不待理而自理矣,豈不猗歟休哉,猗歟盛哉?臣病中掇拾,未能敷陳其詳,略綽爲說,殊甚草率,然若其修爲之方,存省之目,聖賢謨訓,炳若丹靑,以殿下之明睿,苟能深玩而力行之,則何患於不得其門而不造其域哉?伏乞殿下留神焉。臣無任云云。省疏具悉。所陳,爾雖以陳談自謂,爲學之實,亦豈外是?當體念,爾以冑筵舊僚,有此陳勉,可見憂愛之誠,予庸嘉之,爾其勿辭,調理察職。
義禁府啓目,寧越前府使洪樂淵原情云云。傳旨內辭緣,泛稱遲晩,所當請刑是白乎矣,曾經侍從勿爲請刑,載在大典通編,議處,何如?判付啓依允。又啓目粘連,向前任聖說亦,營閫封啓,旣在同日,則在初報使之稍緩,不必深論,而道啓所列,出於重松政之意,不善檢飭之失,在所難免,以此照律,何如?判付啓依允。
甲子四月二十五日午時,上御熙政堂。晝講入侍時,同知事韓晩裕,特進官徐瀅修,原任直提學南公轍,參贊官李翼晉,侍讀官洪奭周,檢討官申溆,假注書趙鐘永,別兼春秋洪秉喆·徐有恂,宗臣安昌君燝,武臣行護軍李晩遠以次進伏訖。上命開卷,讀前受音一遍訖,奭周讀,自芃芃棫樸,止綱紀四方,解釋章句以奏,上讀新受音一遍訖。上曰,文義陳之。奭周曰,此詩乃詠歌文王之德者也。首稱人心之蘄向,繼言髦士之攸宜,至于末章則結之曰,勉勉我王,綱紀四方,綱紀者,若網有綱,綱擧則目張,故國之治乂,必以綱紀賴焉。人主一身,處天下之上,而御萬姓之衆,先須留神於綱紀,然後方可以致治,而其所謂立綱紀之要,亦不在於威嚴與刑罰而已。勉勉二字,實爲其本,而修身以治四方,卽皆勉勉也。文王則以生知之聖,不勉亦治,而然猶勉勉,若是不已,況在後世,尤豈當何如哉?以臣區區賤見,試論今日治象,則朝廷之上,百度頹廢,有司之臣,恬嬉成習,古所稱六服震動,萬里奔走者,不可以復覩,則可謂紀綱立乎否乎?朱子封事,亦以紀綱,爲六條中大條目,則振擧紀綱,卽殿下所宜勉勉,而以文王爲法者也。近日以來,講對頻行,聖敬日躋,臣民欽誦,豈有容極,而第念勉勉者,不已之謂也,非一時之勤之謂也。文王之爲文王,亶由於純亦不已之工,則自今以往,講學工夫,亦勿間斷,必以同符文王爲念焉。聖經賢傳,非止爲討論而已,若不踐行其實,則何益之有哉,諸臣言者,亦多有之,而此非諸臣之言也,皆是敷衍經傳,得於聖賢之餘者也。雖一言半辭,若有好處,亦必實踐而體行,則功效之著,可以期矣。遐不作人,與綱紀四方,文勢若不襯貼,而鼓舞變化,作成人物,卽所以綱紀天下底氣象也。振作之道,在此鼓舞之間,則雖非用刑辟而肅紀綱,如能擧賢而用之,則不仁者遠矣。竊願深念此道,內以益勉聖學,外以廣求賢材,爲勉勉綱紀之要焉。上曰,所陳皆切實,當體念矣。下番陳之。溆曰,上番所陳勉勉二字,固是切要於聖工,而以言乎文王之學,則於緝熙敬止之緝字,卽勉勉之義也。典學之道,若或作輟無常,不相接續,則非所謂緝熙之工也。雖以天道觀之,晝夜運行,循環不已,三百六十日,無一日休息,四時以之成序,萬物以之生遂,文王則生知之聖也,亦何待於勉勉,而昧爽丕顯,不遑暇食,壽考作人之德,綱紀四方之治,皆從勉勉中出來,天道與聖人,其義一也。伏見近日講筵頻御,典學不倦,此實成德之基,而其要則亦豈外於勉勉二字乎?惟我世宗朝慕華館幸臨之日,還宮後卽爲開講,成宗朝諒闇之中,讀書不輟,此亦勉勉之聖學也。在今殿下體行之道,不必遠法文王,惟以仰體列聖朝已行之法,爲典學之要焉。上曰,所奏好矣。同知事陳之。晩裕曰,上番儒臣,以綱紀四方,有所仰陳矣。大抵立紀綱,卽爲治道之最緊要,綱者,絲之大而可擧者也,紀者,有條理而不亂者也。治國之道,亦須有大綱,然後擧一絲,而千條萬緖,盡爲牽動,雖聖人在上,亦何能面面曉諭於在下者乎?不過曰有綱紀而已,古語亦有濟猛濟寬之分,而子産之治鄭,諸葛之治蜀,皆是尙嚴者也。鄭是弱小之國,而紀綱先立,故民望歸附,孔子亦云子産古之遺愛也。諸葛則治蜀之初,民多怨之,如法正者,亦有陳諫,而及夫政化之被人也,俎豆尸祝,遍滿蜀鄕,亦粵朱子之治南康,政法尙嚴,猶有可稽,此皆先務嚴猛,以立紀綱,而仁恩惠政,未始不行於其間者也。在今日爲治之法,亟宜振肅紀綱,體文王勉勉之德,而尙嚴,亦有聖人庶人之別焉。殿下之所當尙嚴者,卽以聖人經國之大體爲念者也。雖以酒禁一事論之,令出惟行,期於禁止,不宜作撤無常,名實不侔,而非但小民之暋不畏法,無難犯違而已,至或有班戶之不能遵令者,此蓋由於有司之臣,奉行不謹之致,而恬嬉玩愒,則於是極矣。乾綱解紐,有足擧一而反三,則殿下之所宜勉勉者,何處而不然乎?寬猛固雖相濟,而每以尙嚴之道,警飭百工,董勵庶務,以爲振紀綱之助焉。上曰,所奏好矣。特進官陳之。瀅修曰,儒臣與同知事之言,皆好矣。別無可以仰陳者,而此言追琢其章,又曰遐不作人,追琢者,卽大學之琢磨也,作人者,卽大學之作新民也。作人之道,不過感化推充二者,故詩人之贊揚實德,皆所以言明新之效,而其下章句文質之說,卽指文王實德,有可以感化推充之張本也。至於勉勉二字,乃所謂純亦不已之義,而作聖工夫,至此而爲至善之域矣。殿下倘於此章之中,以追琢者何,作人者何,反復玩繹,體而行之,則可期有實得之效矣。上曰,所奏好矣。閣臣陳之。公轍曰,此章非大章也,別無可陳之文義,而蓋遐不作人,卽聖學所當玩味處也。文王,以聖人而得壽考,鼓舞振動,作成人物,功效所及,若是大矣。作人之方,何待壽考之後,而亦有壽考以致之者。奏未畢。上曰,聖人亦必待壽考,然後可以作人乎?公轍曰,在上之人,所以作成群下者,必須興起之振作之,積累其功力,然後乃底有成,非一日一時所可猝乍者也。此道在講筵,而亦有可以取資者,向來臣以專一工夫,爲仰對矣。近伏見法講召對,頻數設行,無有作撤之嘆,益著緝熙之工,而亦須積累涵泳,非可易言者也。至如章句文義,卽不過應文備數而已,上下之間,反復論難,深有自得之趣味,卽所以爲講學之實,而實者,與文具相反者也。每於論難之際,雖一句二句,章內之文義,亦必一問再問,從淺入深,則上可以有資益之美,下可以被鼓動之化矣。玉堂旣有久任,而雖於此外,頻賜召接,諮訪政要,大而治亂得失,小而閭閻疾苦,何莫非殿下之所宜講磨者乎?似伏聞登筵諸臣之言,則其於反復論難,涵泳自得之趣,頗似有欠,故臣之爲此言,竊願聖學之深念於文與實二者矣。上曰,所奏好矣。參贊官陳之。翼晉曰,儒臣·閣臣,皆已陳之,別無更拈文義而仰奏者矣。上曰,綱紀四方小註曰,綱紀是作人之意,綱紀何以爲作人之道乎?奭周曰,振作天下,卽所以爲作人,而綱紀則綱紀是四方者也。此詩中四章之作人,五章之綱紀,若相一般,而綱紀則較諸作人,稍又緊切,以功效邊觀之,似爲宜矣。上曰,追琢其章者文也,金玉其相者質也,似宜先言其質,次論其文,而此則先文後質,何也?奭周曰,追琢卽所以治其質,而其質乃金玉也,當句內文義次序,則雖是先輕後重,然而詩傳一篇中,此等處亦或有之,蓋以節深於一節故也。上曰,此則以辭爲文,亦或然矣。上又曰,倬彼雲漢,爲章于天,略似比體而何謂與耶?奭周曰,先帶比意,以爲起言,而其下繼稱作人之事,則此所以爲興體矣。晩裕曰,比則以此喩彼也,至如興體,則引物詠嘆之際,意思深遠,尤爲有味矣。奭周曰,同知事所陳尙嚴之義,果甚好矣。治國之道,須宜尙嚴,可以振肅綱紀,而竊意知事所陳,亦是今日時措之宜,而非謂治國之道自當然矣。臣竊伏見自上淵默太過,而振發邊或似不足,故群情同然,所嘗顒仰者存焉也,然而人君,勢隆而威重,乾剛自易於上亢,故賈山至言曰,非特雷霆萬匀而已,若於上心中,先置尙嚴二字,則其流之弊,將或有上下不通之患,而非所以爲交泰之道也。子産·諸葛,固雖尙嚴,而相業君道,自相不同,蜀承劉璋之後,而恩竭難繼,鄭居晉楚之交,而政法淆亂,當此之時,安得不用尙嚴之治乎?刑亂國之用,重典亦是此意,而卽今昇平之世,惟當克寬克仁,敷政優優,以圖昭明之治,而臣愚過慮,或恐尙嚴太過,末流之弊,終歸於駕馭驅勒而止耳。嚴亦有當用之處,威行於貴近,法立於權倖,守以關和,無少撓屈,則尙嚴,豈有加於此者乎?此等處則亦不可不念也。公轍曰,上番之言,果切實矣。欲振綱紀,固宜尙嚴,而亢高者君位也,其勢不嚴而自嚴,而此中又務尙嚴,則臣下不能措手足,臣下不能措手足,則言路亦以閉塞矣。六服震動,萬里奔走,亦是一時救弊之言,而若論君道之大體,則卽惟曰行仁而已。知事之言,固是有意而發,而專主尙嚴,恐不然矣。上曰,上番所陳好矣。晩裕曰,儒臣·閣臣所論,卽大經大法也。三代以後,深識治體者,子産·諸葛,似無出右,而外此王猛之治秦,亦用是道,雖以崔寔政論觀之,取其以嚴治平,而不取其以寬治平,朱子之在南康時,往復諸書,多言政規,而亦主乎嚴,往牒所著大賢所論,亦豈無稽而然哉?後世之曰寬曰仁,卽不過寬縱柔懦之類也,由是而眞箇可以嚴正者,漸益頹惰,百世無善治,豈不惜哉?臣所以謂爲今之道,先須振勵奮發,風行草動,然後濟之以寬,永享福利,非如專主乎後世覇道之論者也。上曰,特進官所見,何如?瀅修曰,知事所論,卽是時措之義也,非不曰好則好矣。大經大法,則當以上番所論爲主矣。臣於先朝,猥參大學衍義考稽之役,以宋仁宗贊,有所表出之論,蒙被獎詡之敎矣。人君之道,但當以仁體爲主而已。晩裕曰,仁亦是剛德也,不剛之仁,奚足謂之仁乎?奭周曰,朱子之在南康也,有殺人者,用寬典之論而往復諸書象刑等文字,皆以爲此而發也。不可以此專主爲法,而易之家人卦曰,威如之吉,反身之謂也。孔子之言,亦以先自治身,爲家人之法,自古聖賢,亦多矯弊之論者,有如此矣。文帝以嚴治平云云,亦以桓帝時宦官用事,寔乃有激而發也。上命掩卷退出,玉堂·宗臣·武臣先退。晩裕進前曰,日間聖體,若何?上曰,一樣矣。晩裕曰,寢睡·水刺之節,何如?上曰,一樣矣。晩裕曰,大王大妃殿氣候,何如?上曰,一樣矣。晩裕曰,王大妃殿氣候,何如?上曰,一樣矣。晩裕曰,惠慶宮氣候,何如?上曰,一樣矣。晩裕曰,嘉順宮氣候,何如?上曰,一樣矣。晩裕曰,日次承候時,雖非都提調之入侍,其次提調,當爲承候,而其他入侍,則提調承候,或以爲煩屑,若然則或行或否,不成事體,不可不一番稟定矣。上曰,如今講筵或殿座轎前入侍時,雖非都提調入侍,亦爲承候,此事不必出擧條,只爲書置於藥房故事,可也。公轍曰,晝講座次,當爲稟定矣。閣臣之品次,則二品閣臣,以傍行入侍,三品閣臣,以南行入侍,若以閣職言之,則提學爲二品,直提學爲三品,講筵之閣臣座次,與無時入侍之閣臣座次,不能無異同於其間矣。上曰,講筵座次,以閣職爲之,可也。惠慶宮進服加味甘吉湯停止,蔘吉茶,自今日一貼式煎入事。出榻敎上命退,諸臣以次退出。
上在昌德宮。停常參,只晝講。
金宗善啓曰,明日常參·經筵,取稟·傳曰,停。
李翼晉啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
吳載紹啓曰,同副承旨金㙆,今日不爲仕進,卽爲牌招,何如?傳曰,允。
傳于李溏曰,軍士房承旨入侍。
傳于金㙆曰,同副承旨入侍。
傳于吳載紹曰,右副承旨許遞,前望單子入之。
李翼晉啓曰,行大司憲李直輔在外,執義李基慶,掌令權漢緯,持平洪時溥·鄭時善牌不進,掌令一員未差,監察茶時之意,敢啓。傳曰,知道。
以執義李基慶,掌令權漢緯,持平洪時溥·鄭時善,司諫李東埴,獻納朴宗正,正言文躍淵牌不進罷職傳旨,傳于李翼晉曰,只推。
以廣州留守金載瓚狀啓,判府事徐龍輔,祿俸不爲領受事,傳于金㙆曰,更爲輸送事,回諭。
金宗善,以弘文館言啓曰,新除授副校理金會淵,卽爲牌招察任,何如?傳曰,允。
以副校理金會淵牌不進罷職傳旨,傳于金宗善曰,只推,更爲牌招。
以副校理金會淵再牌不進罷職傳旨,傳于金宗善曰,只推。
李溏,以兵曹言啓曰,今月二十九日一內禁軍番次矣。該番將有闕之代,依例口傳差出,何如?傳曰,允。
兵曹口傳政事,以朴應浩爲內禁將。
吳載紹,以吏曹言啓曰,成均館典籍李章垕呈狀內,矣身素患痰癖之症,挾感添劇時月之內,萬無起動供職之望云,身病旣如是,則有難强令察任,改差,何如?傳曰,允。
吳載紹,以吏曹言啓曰,新除授西學訓導任弘植,受由過限不上來,依例改差,何如?傳曰,允。
李溏,以兵曹言啓曰,五衛將李東師,除授在外,過限未上來,依法典改差,何如?傳曰,允。
李溏,以兵曹言啓曰,兼司僕將金煐,素患痰癖之症,近益添劇,時月之內,無望供職,呈狀乞遞,實病旣如此,則不可强令察任,改差,何如?傳曰,允。
李溏,以兵曹言啓曰,今此甲子式年武科殿試時,直赴殿試人親騎衛車聖輪等二十三人內,十四人應試參榜,所授帖文,依例收聚爻周,親騎衛朴繼先,訓局哨軍李白五·王再龍,訓局砲手金別宅,別武士洪允浩,馬兵金錫邦,選武軍官白宗繪,武藝別監曺福得八人遭故,依法典陳試,扈衛軍官鄭錫祚,無緣不赴,係是三式年內,依定式陳試,何如?傳曰,允。
李溏,以禁衛營言啓曰,來五月當四番左部左司屬忠淸道五哨軍兵逢點實數六百三十七名,已爲點閱整齊,來五月初一日,與內外各處入直將官軍兵等,依例替代後,舊軍放送之意,敢啓。傳曰,知道。
李溏,以禁衛營言啓曰,來七月當四番左部中司屬忠淸道五哨軍兵來六月二十五日京中逢點,依例準二朔立番之意,本道監·兵使處,預爲知委,何如?傳曰,允。
李溏,以御營廳言啓曰,本廳來五月六月兩朔應立左部右司屬全羅左道五哨軍兵五百十七名,今已逢點整齊矣。五月初一日,與中司軍兵,替代立番後,舊軍放送之意,敢啓。傳曰,允。
李溏,以御營廳言啓曰,本廳來七月八月兩朔應立左部後司屬全羅左道二哨,右道三哨,合五哨軍兵,六月二十五日,京中逢點,七月初一日,與右司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,本道監·兵使處,措辭知會之意,敢啓。傳曰,允。
李溏,以御營廳言啓曰,中日時沒技人別單,已有前例矣。今四月二十五日賞中日時,本廳把摠崔翼,片箭邊三中,依例別單書入之意,敢啓。傳曰,知道。
兵曹啓目粘連,萬頃縣令金魯岩,軍器什物新備,補葺公廨,因舊改建,添材重修,俱爲一新,論厥著績,最於道內,其在激勸之道,合有褒賞之典,考據前例,似當施以加資之典是白乎矣,係干恩賞,不敢擅便,上裁,何如?判付啓依回啓施行爲良如敎。
正言尹孝寬啓曰,請金甲島爲奴罪人克觀,更令王府嚴鞫得情,夬正王法。請逆賊尙魯,亟施孥戮之典,請亟下三啓傳旨,令攸司卽速擧行焉。請正法罪人鏔,亟施孥戮之典。請絶島爲奴罪人李戒國·劉用孫·金金乭,亟令王府,夬施典刑。請放逐罪人李祖源·沈基泰,竝施島配之典。請慶興府定配罪人必基,亟令王府,更爲拿來,夬正邦刑。請放逐罪人沈達漢,亟令王府設鞫得情,夬正王法。請故判書鄭昌順,故僉知柳協基,竝施追奪官爵之典。請金甲島定配罪人洪履猷,古今島定配罪人李東萬,竝令王府設鞫得情,夬施典刑。措辭見上答曰,不允。第四五六件事,亟停勿煩,必基事,沈達漢事,鄭昌順等事,不允。洪履猷·李東萬事,不允。
甲子四月二十六日午時,上御熙政堂。晝講入侍時,知事黃昇源,特進官李敬一,參贊官金宗善,侍讀官洪奭周,檢討官任厚常,檢校直閣金邁淳,假注書趙鐘永,別兼春秋洪秉喆·徐有恂,宗臣西春君爗,武臣副護軍朴應浩以次進伏訖。上命開卷,讀前受音一遍,奭周讀,自瞻彼旱麓,止求福不回,解釋章句以奏。上敎賤臣曰,同副承旨·軍士房承旨,使之入侍。賤臣承命出傳,還入進伏。上讀新受音一遍訖。上曰,文義陳之。奭周曰,此詩亦詠歌文王之德,而專言受福之由者也。六章內,只有第三章稱說作人之功,而其外五章,皆以福祿爲說,故詩人所以反復詠歎者,卽其豈第二字是也,豈第二字,若以俗下所稱爲說,則氣象和吉之人,每多受福之類是也。文王之享受福祿,亦以豈弟之德,而豈弟者,樂易之謂也。上曰,樂易亦有可觀於聖人之大德者乎?奭周曰,稱說文王受福之源,故豈弟二字,卽爲其本,而若論聖人之大德,則如文王章之都是敬字工夫者是也。敬存於內,爲其根本,然後樂易之容,由此外著,而若無主敬之工,專事樂易之容,則其所謂樂易者,不可謂之和而不流矣,此何能受福哉?昨日臣亦有仰陳矣。人君處崇高之位,其爲威重,無異於雷霆之所摧,萬匀之所壓,而若於此少忽治己之工,則其患當如何哉?是以治己之工,則當以嚴敬爲本,而接物之道,則必以和易爲主,平日方寸之內,不置畦畛之隔,則上下和悅,無不盡其情,如此而爲樂易,如此而爲豈弟,乃其吉善之盛者,而苟非然者,將必自臣隣至近之地,先有否塞之歎,而八域之大,兆民之衆,尤何以盡其情乎?詩言文王之德,必稱豈弟君子者,可見文王樂易和豫之像,而非謂文王,有所不足於嚴威而然也。皇矣章中王爀斯怒一句,卽是文王之嚴威,而用之征討之事者也。移此征討之威,用之於懲亂討賊之政,則嚴在其間而不可廢也,雖在昇平之世,權倖干政,貴戚怙寵,法綱蕩然,急宜收拾,則若此等處,不可但以豈弟樂易,爲之治也。竊覸殿下,端拱淵默,或有不足於奮發振勵之邊,故昨日同知事所陳,亦以此爲念,而臣非敢曰豈弟二字,欠歉於聖德也。體貌分數,自然嚴截,諸臣登筵之際,上下酬酢之時,未見有情志交孚譪然無間之氣象,故臣所以拈出豈弟二字,竊願殿下之體念而爲受福之源者也。上曰,所奏甚好矣。下番陳之。厚常曰,旱麓一詩,專言文王之德,而第三章遐不作人一句,與大學所云作新民之作字,其義同焉,作新民之道,非有他也。上有於穆不已之德,則下有觀感興起之效,文王章所云儀刑文王萬邦作孚,亦是化成作人之美功也。若論致此之道,則專在學問之工,故曰亹亹文王,又曰勉勉我王,亹亹勉勉,乃所以爲於穆不已也。伏見近日以來,講對頻行,典學不倦,臣固欽誦萬萬,而爲堯爲舜,卽在於殿下矣。益須留念於勉勉不已純一於穆之工,則作人之功,自在其中,而此詩所稱,皆爲殿下之有矣。伏願加省焉。上曰,所奏好矣。知事陳之。昇源曰,求福不回之一句,最爲可觀,聖人之求福,亦豈有他道哉?平日工夫,只是緝熙光明,天理流行,則自然致不回之美,而治心之工,若或間斷,則私意從以間之矣,故中庸之戒愼恐懼,亦所以憧憧於正心之方也。雖生知之聖,亦猶勉勉於此,故及其功效之著也。至於與天合德之域,由此觀之,一箇回字,卽天理人慾之分界也。儒臣之言,亦以敬字,有所仰陳,而敬乃萬化之源也,非但講學一事,雖以接對臣隣之時,應酬萬機之際,必以主敬爲工,則求福不回,卽是此道也。伏願留念焉。上曰,所陳好矣。敬之道理,何以則可耶?昇源曰,方寸之上,恒使天理流行,而不令私意參錯,則敬字工夫,何加於此乎?上曰,特進官陳之。敬一曰,凡有大德者,必得名位祿壽,而輔翼其德者,卽良臣賢俊也。進陳忠言,匡救闕失,莫非所賴於良臣也,故文王之章曰,濟濟多士,文王以寧,此文王之所以爲大德也。此言作人之道,則曰鳶飛戾天,魚躍于淵,鳶自然而飛,魚自然而躍,上下熙熙,流行於天地造化之中,而若使人君之德敎,廣被於天下,則四海萬民,亦不出於聖人之範圍,自然有觀感興起之美矣,亦願殿下,必思德化洋溢,群彦彙征,以爲壽祿之本焉。上曰,所陳好矣。參贊官陳之。宗善曰,知事以敬字工夫,有仰對於下問者矣。先儒所論敬字工夫,固非一段,故程子曰,主一無適整齊嚴肅。和靖尹氏曰,其心收斂不容一物,上蔡謝氏曰,惺惺法,朱子曰,畏一字近之,惟是程子所謂天德王道,其要只在謹獨一句語,最爲有味,能敬之道,豈有切於謹獨者乎?人所不見之處,則非辟之心,自然生焉,此所以爲學問致力之地也。竊願聖學工夫,亦必以謹獨二字,爲念焉。上曰,所奏好矣。閣臣陳之。邁淳曰,瑟彼玉瓚,黃流在中,蓋言寶器不薦於䙝味,盛德必享於福壽,而若欲推移觀之,以器之所受爲言者也,雖有德學之盛道藝之美,器量不大,則何以能承受乎?程子,以斗筲釜斛鐘鼎之量爲之說,而江河猶有其涯,天地則大而無量,至如匹庶之所能者,不過曰持身家享爵祿,而此亦器局小則無以大受,況人君之任,卽代天之工也,所任不稱其量,則亦何能爲君道之盛乎?德量規模,必須恢拓開廣,故三代之治,所以闢四明四,而有天下一家之氣象者也。爲人君者,曷嘗不念,而終未能做此道者,專由方寸之內,先有人我之分而然也。若有人我之分,則其弊也,防礙於所欲而厭之,掩覆其所失而忌之,轉輾至於此境,古語曰,人我山高,人我之分,若山之高,則所以甚論其弊之言也。伏見我殿下,聖德恢弘,禮使群工,虛受開納,下情上通,臣固欽仰萬萬,而第其體貌之別,不無嚴畏之心,此群情之所同也。伏願超然遠覽,廣容萬物,惟以器量爲勉焉。上曰,所陳好矣。上又曰,此云干祿豈弟,又云求福不回,雖聖人,亦有求福干祿乎?奭周曰,誠有致福之道,則雖聖人,亦豈厭之。豈弟所以干祿,不回所以求福,非如淫祀之求福,要譽而干祿也,以有豈弟不回之德,故福祿不期至而自至矣。上曰,瑟彼玉瓚,黃流在中,頗似比體矣。奭周曰,玉瓚則以言德,黃流則以言福,下有福祿攸降之所以言,故不爲比體矣。上曰,瑟彼柞棫則註曰,瑟茂密貌,瑟彼玉瓚則註釋爲縝密,所異者,何也?奭周曰,玉瓚則取其美而曰縝密,柞棫則只取其茂盛矣。奭周又曰,參贊官,以謹獨工夫,有仰陳者矣。蓋敬之工夫,亦有精粗之別矣。如主一無適者,敬之精處也,如正其衣冠尊其瞻視者,敬之粗處也,旣不能於粗處而致工,則亦何能於精處而著效乎?程子曰,未有箕踞而心不慢者,朱子論敬之說,亦多以幽獨得肆之地爲戒者,皆以此也。臣意則幽獨得肆之地,固當用力致察,而亦莫如幽獨之地,本自稀少,初無事乎用力致察之爲好也。張九成之告于宋帝也,以對群下之時,處深宮之時有問,則宋帝之答,皆云如是,而及到對妃嬪之問,則宋帝思量未答,九成卽曰,此便是不誠字,臣所謂幽獨得肆,政指此等燕閒之地,若不勉强勞苦,則何以從容中道,更願留念焉。上曰,所陳切實矣。仍命掩卷,講筵諸臣先退,命諸承旨進前,分書公事判付訖。仍命退,承史以次退出。
上在昌德宮。停常參·經筵。
李溏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金宗善啓曰,明日常參·經筵,取稟。傳曰,只晝講。
金宗善啓曰,來初一日,輪對日次矣,敢稟。傳曰,當次人受點,後日次來待。
李溏啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,御營大將李得濟,以本廳軍兵習陣事,明日鷺梁出去矣。兼帶左邊捕盜大將,命召及大將牌·傳令牌,何以爲之?敢稟。傳曰,仍佩往來。
傳于金㙆曰,召對爲之。
注書韓用儀受由在外,代以金世忠爲假注書。
李溏啓曰,行大司憲李直輔在外,執義李基慶,掌令權漢緯,持平洪時溥·鄭時善牌不進,掌令一員未差,監察茶時之意,敢啓。傳曰,知道。
以執義李基慶,掌令權漢緯,持平洪時溥·鄭時善,司諫李東埴,獻納朴宗正,正言文躍淵牌不進罷職傳旨,傳于李溏曰,只推。
以副校理金會淵牌不進罷職傳旨,傳于金宗善曰,只推,更爲牌招。
以副校理金會淵再牌不進罷職傳旨,傳于金宗善曰,只推,更爲牌招。
以平安監司金文淳狀啓,价川郡民家失火事,傳于金㙆曰,百餘民戶之農節失所,聞甚矜惻,元恤典外,別加顧恤事,廟堂區劃分付。
以黃海監司李存秀狀啓,谷山府民家失火事,傳于金㙆曰,百餘戶民戶之燒燼,聞甚驚惻,元恤典外,別加顧恤事,廟堂區劃分付。
吳載紹,以吏曹言啓曰,來五月初一日,行景慕宮朔祭大祝前通禮柳烇,時無職名,令該曹口傳付軍職,何如?傳曰,允。
兵曹口傳政事,副司果單柳烇。
吳載紹,以吏曹言啓曰,贈諡靖溫公韓興一延諡來五月十二日定行於江原道原州地云矣,敢啓。傳曰,知道。
義禁府照目粘連,黃海前水使任聖說矣本府議啓內,營閫封啓,旣在同日,則在初報使之稍緩,不必深論,而道啓所列,出於重松政之意,不善檢飭之失,在所難免,以此照律罪,笞四十收贖,附過私罪奉敎依允爲旀,功減一等爲良如敎。
甲子四月二十七日午時,上御誠正閣。召對入侍時,參贊官金㙆,侍讀官洪奭周,檢討官任厚常,檢校直閣金邁淳,假注書趙鐘永,別兼春秋金蓍根·趙雲翊以次進伏訖。上敎奭周曰,校理金會淵承牌乎?奭周曰,不入來矣。上曰,然則當與誰替番乎?奭周曰,李晦祥,謂當入來云矣。上命開卷讀之。奭周讀,自夏六月,止憂憤而卒。上曰,下番讀之。厚常讀,自漢大蝗,止斬綝于市。上曰,參贊官讀之。㙆讀,自于寶曰,止不能復取之矣。上曰,閣臣讀之。邁淳讀,自石勒寇樂平,止河濟之間。上曰,文義陳之。奭周曰,觀史之要,欲其興國則可法也,亂國則可戒也。于寶之論,歷擧晉室之終始,極有往轍之可監,而詳觀學者以下五條所論,則其中狹節信鄙居正,笑勤恪三者之事,不幸相近於當今之時弊者,亦或有之矣。節信之於人,所關何如,而或有稍欲自好者,則人謂之以硜硜然小節,又謂之以迂僻而不通時務。此則導率之治,必以重名節而貴信義,爲之先務,則此風庶可少變矣。世降俗末,貪祿成弊,或有粗識廉恥不求捷逕之人,則譏議群至,不但以無能爲鄙而已。若使人君激揚之政,抑其躁競奔趨之人,取其恬靜自守之士,則苟得者可以退黜矣。百官有司,各修其職,則惠澤下流,民生賴安,而無奈末俗之弊,厭薄此事,偸惰不收,鑽刺奔走,此外無他,幾至於莫可矯救之境矣。若使在上之人,深察此等之習,恪勤者用之,恬嬉者黜之,期有振刷之效,則此弊猶可革矣。至於以莊·老爲宗,而黜六經一句,則臣未敢曰必有,而惟我國,自列聖朝以來,尊崇儒敎,貴尙經傳,斯文無貳說,而俗儒之弊,往往以記誦章句,爲進取之計,詞章之家,以浮藻文華,無實踐之業。眞箇經學之士,則未免見笑於俗尙,而若以其次一句語觀之,虛蕩爲辯,則雖無其事,而賤名檢則有之,放濁苟得是也。此莫非晉室之痼弊,而當今之不如此者,幾希矣,豈不懍然可懼哉?如欲救其放濁苟得之弊,則須於激揚取捨之際,惟其人是擇,惟賢材是求,雖有奧援者,可棄則棄之,雖有疎逖者,可用則用之,以資於啓沃輔翼之功,則非但聖經賢傳之可聞而已。所取者經學,則人可觀感效則,而風草之化,一日不宜少緩者也。竊願留念焉。上曰,所奏好矣。下番陳之。厚常曰,上番所陳果好矣。其時得失興弊之詳無如于寶之論,而晉之立國基本,本異於先代,名檢則賤之,節信則狹之,及其亡時,晉之朝臣,不爲不多,而死節者,惟有吉朗一人而已。此非他故也,漸致氣節都喪,風俗渝薄而然也。伏願深察弊習之所由興,而每以立基堅本之策爲念焉。上曰,劉曜旣知魯充之爲義士,而殺之,何也?置之則恐爲其患而殺之耶?奭周曰,劉曜終是夷虜風氣故然矣。厚常曰,殺之固可謂不是,而自其被殺者言之,則死後風節,尤益炳著矣。上曰,參贊官陳之。㙆曰,于寶之說,備論晉室之弊,而上番所陳,果節節痛快,句句切實矣。其中基廣則難傾,根深則難拔,理節則不亂,膠結則不遷四句語,極爲有理,蓋天下萬事,不有其本,則雖欲救其弊,不可得矣。所謂基本者,專在於修德行仁,而惠澤浹洽於下,四方人心,輻湊膠結,三代之治則蓋用是道,而晉之治法則與此相反,竟至於國亡而不救,此于寶所云基本異於先代者也。治國之要,先務基本,然後綜覈其名實,取捨其利害,基本一定,而放濁苟得望空之弊,自然革矯而卽是次第事也。伏願殿下,深留省察於根基之本焉。上曰,所奏好矣。上又曰,晉武創業時,立國規模,元自不善爲之。故何曾之退謂諸子者,其言亦如此矣。奭周曰,聖敎果至當矣。于寶所論基本諸說,亦以此矣。上曰,閣臣陳之。邁淳曰,大抵人國創業之法,除殘去暴,如禹·湯,櫛風沐雨,如兩漢,然後可期久遠之圖,而晉則不如此矣。呂東萊之言曰,看史之法,有統體有機括。統體者,如論建國則秦暴而漢寬,如論漢帝則文帝用寬大,武帝用嚴猛,宣帝用綜覈,若此之類,是也。機括者,就其風俗治亂人才得失之中,因一事而致其故者,是也。此不可不察,而以觀於于寶之論,則基本異於先代以下,卽統體也,觀阮籍之行以下,卽機括也。徒謂治國則曰治矣,亂國則曰亂矣而已,則何益之有乎?在今視昔,較其得失,先觀文質之損益,至於事端之可關於機括者,則一日二日萬幾,何莫非當察處乎?伏願殿下,自政令施措之際,以至一言動一用捨,亦無少忽焉。上曰,倚杖虛曠,則卽莊·老之術也,又何爲而情慝奔於貨慾之途耶?奭周曰,莊·老本是虛曠,而與貨慾相反矣。以其本領之放棄禮敎,故轉致此弊。王戎·王衍,最稱晉人中淸流,而王戎則執籌或鑽李,王衍則營爲三窟之計,莊·老之術,豈必然也?惟甚倚杖虛曠,則自與聖人之禮敎相違,故畢竟成弊,有如此矣。上曰,斬督運使之時,如王導者,初不諫之,末乃引咎,請解職,何也?奭周曰,治平之世,本多犯顔直諫之臣,而當晉之時,不可以治平爲論也。故如王導者,雖有坐鎭雅俗之美,本無經遠之謨,亦無氣節之稱矣。上曰,晉之無氣節,欲免黨錮之禍而然耶?邁淳曰,晉俗之虛曠,蓋出於欲避黨禍,而至於王導,觀於諫其君覆爵之事,則不可全謂無其實矣。㙆曰,王導終是無學問,故氣節亦無可觀矣。邁淳曰,麯允事懸吐處,頗有可疑矣。今此懸吐則以諸郡太守皆領征鎭村塢主帥,爲一句節,而臣意則改讀以諸郡太守皆領征鎭,屬之上句,以村塢主帥小者,接成下句,則似好矣。上曰,然矣。非但此吐也,元多誤懸處矣。仍命退,諸臣以次退出。
上在昌德宮。停常參,只晝講。
金宗善啓曰,明日常參·經筵,取稟。傳曰,停。
李翼晉啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
金世忠有頉,代以李以敬爲假注書。
李以敬有頉,代以徐有望爲假注書。
金宗善啓曰,端午帖製述人中,時無職名人,令該曹口傳付軍職,何如?傳曰,允。
金宗善啓曰,端午帖製述人,旣已抄啓矣。藝文提學黃昇源,待明朝牌招,以爲出韻科次之地,何如?傳曰,允。
李翼晉啓曰,行大司憲李直輔在外,執義李基慶,掌令權漢緯,持平洪時溥·鄭時善牌不進,掌令一員未差,監察茶時之意,敢啓。傳曰,知道。
以執義李基慶,掌令權漢緯,持平洪時溥·鄭時善,司諫李東埴,獻納朴宗正,正言尹孝寬·文躍淵牌不進罷職傳旨,傳于李翼晉曰,只推。
金宗善,以弘文館言啓曰,副校理金會淵,旣有只推之命,卽爲牌招察任,何如?傳曰,允。
金宗善,以弘文館言啓曰,本館上番副校理臣李晦祥,以禁衛營從事官,今日本營上下坐起時,晝仕出去之意,敢啓。傳曰,知道。
金宗善,以禮曹言啓曰,郊壇四孟朔,遣禮郞看審有無頉,自該曹草記事,定式矣。發遣郞廳,南郊南壇,東郊先農壇,先蠶壇,南郊雩祀壇,北郊祈雨壇,東郊馬祖壇,南郊漢江壇,司寒壇,北郊厲壇,次第看審,則南壇,先蠶壇,馬祖壇,漢江壇壇上及四面紅箭門墻垣階砌,俱爲無頉,而先農壇南邊紅箭門鉞箭折傷,東邊紅箭門柱根塗灰剝落,雩祀壇南邊紅箭門鉞箭折傷,北邊紅箭門柱根塗灰剝落,祈雨壇西邊紅箭門柱根塗灰,南邊紅箭門柱根塗灰竝剝落,司寒壇西邊紅箭門柱根塗灰剝落,厲壇西邊紅箭門柱根塗灰,南邊紅箭門柱根塗灰,北邊紅箭門柱根塗灰竝剝落,卽爲修改事,分付該監,而此後看護等節,另加申飭之意,敢啓。傳曰,知道。
金宗善,以禮曹言啓曰,卽接前都正李克永呈單,則以爲,同姓五寸姪故學生羲臣,嫡妾俱無子,以其同生兄故生員羲淳第二子戌曾,欲爲繼後,兩家同議與受,未及禮斜之前,羲臣夫妻俱沒。到今雖有羲淳妻金氏,受者無人,不得循例呈狀禮斜,忝在門長之列,故玆以具由仰告,依定式草記稟處事,呈單矣。曾因大臣筵達,兩邊與受,明有可據而不得登聞者,許令該曹論理草記事,允下,而門長李克永單辭旣如此,依大臣筵奏定式,李羲淳第二子戌曾,立爲李羲臣之後,何如?傳曰,允。
金宗善,以社稷樂器造成廳言啓曰,今此社稷樂器石磬十七枚,編鐘八枚,旣已造成,陪進吉日,令日官池景興推擇,則來五月初四日爲吉云,同日陪進于社稷之意,敢啓。傳曰,知道。
甲子四月二十八日辰時,上御熙政堂。晝講入侍時,知事李晩秀,特進官李義弼,參贊官金㙆,侍讀官李晦祥,檢討官任厚常,待敎朴宗薰,假注書趙鐘永,別兼春秋金蓍根·趙雲翊,宗臣安昌君燝,武臣行副護軍李東憲,以次進伏訖。上命開卷,讀前受音一遍,晦祥讀,自思齊太任,止以御于家邦,解釋章句以奏,上讀新受音一遍訖。晦祥曰,思齊章,卽咏歌文王之德,而推本於所生之聖人內助之賢后者也,內有賢后之聖德,克贊齊治之化,故則百斯男,福美益昌,以之順惠宗公神罔時怨,至于兄弟以御家邦,則齊家,卽治國之本也,刑于寡妻,卽齊家之本也。今我殿下,以沖年御君師之位,一言一動,何莫非爲萬民之標準乎?古語曰,宮中·府中,俱爲一體,殿下之所當愼者,卽燕居深嚴之地也,修身之道,必以文王爲準,然後齊家治國,乃所以爲次第事也。所謂齊家之道,則在刑于寡妻一句語,雖以匹庶言之,動作云爲,若或放過,則刑于寡妻,尙矣無論,其爲弊也,反或有見侮者,若乃帝王之家法,則尤是隱而未顯之地,故雖小事,不可忽也,一事有失,則百事不濟,其機如此,可不愼歟?萬化之本,必先自家而及人,而身敎不能及於其家,則何能及於益遠益廣之處乎?周家之八百基業,實自此詩而爲始,伏願殿下,亦須體念於刑于寡妻以御家邦之道,以享億萬無疆之休焉。上曰,所奏,好矣。下番陳之。厚常曰,思齊章,與大學相爲表裏矣。綱領條目及工夫先後,雖非如大學,而至若語簡意切,襯着吾身,則無少別焉,故薜瑄之言云,思齊一章之內,修身齊家治國,皆在其間,以其惠于宗公,卽修身也,刑于寡妻,卽齊家也,御于家邦,卽治國也。奏未畢。上曰,予方欲問之矣。刑于寡妻以下語,則當屬於齊治,而至於修身一條,則將見於何句乎?厚常曰,刑于寡妻,果是齊家,而欲其儀刑於家,則先須修身,可也。惠于宗公,則尤是修身以後之事也。程子曰,學者不可不學詩,學詩,見使人長一格,由此觀之,則詩之爲用,無處不適,苟殿下,吟詠咀嚼,期有實得之效,則句句章章,無處不好,伏願加念焉。上曰,所奏,好矣。知事陳之。晩秀曰,此詩乃所以詠歌文王之德,而周人之言,莫詳於文王者,以耳目尤近親被盛德之故也。今日自止,只付二章,而初章,卽推本文王所由來之世德也,二章,卽備言文王齊家之盛化也,只此二章,足可以盡觀文王之德,而爲後世所可法者矣。近觀於我邦,則列朝相傳,聖繼神承,恰與周室之綿遠,相爲彷彿,而世世有哲后,則尤有盛於周室,此非但壼德內著而已,實則由於列聖導率儀刑於內,以致此也。今我殿下,上奉任·姒之德,新行舟梁之禮,所踐之位,卽文王之位也,所當之時,卽文王之時也,殿下欲爲文王,則豈文王之不可爲哉?第以當今所見,則鳶飛魚躍作成人材,不能如文王之世,鰥寡孤獨皆得其所,不能如文王之治者,無或以關雎獜趾之化,猶未有以浹洽於下而然耶?玉堂所陳刑于寡妻自是修身之效云者,其意果好矣,而刑于寡妻以下,指文王之功化也,功化不能自成,必資學問而成,而殿下之所當務者,卽文王於緝熙敬止之學問是也。勿遠以文王爲監,而必以我聖祖聖后爲法,臣不勝顒仰,而伏況今日則上以奉侍殿宮,仰體聖德,下以儀刑中壼,寔賴賢助,以成文王之大聖,不過是殿下本源上工夫而已。伏願加念焉。上曰,所奏好矣。特進官陳之。義弼曰,儒臣·知事所陳皆好,別無更陳之文義,而二章註,張子曰接神人各得其道,所謂接之之道,皆出於一箇誠字,誠若不足,則人猶難化,況事神乎?誠字之工,專由於文王純亦不已之德,文王則雖以自誠明之聖人,亦必勉勉不已,與天合德,能成如此之極功,則事神治人,豈有出於誠字之外乎?伏願加念焉。上曰,所奏,好矣。參贊官陳之。㙆曰,此詩首章始言周家之興,二章則專言治人之德,人君者,神人之主也,事神極其道,治人極其道,而其中亦有內外賓主之別,人不能治,則神亦無以事之矣。若言治人之道,則當自閨門之內,尤宜戒謹,而所難敎率者,實以恩常掩義之故也。其爲所處,至親至密,人不可以得察,故君子之道,必以夫婦,爲造端之本也。以是觀之,則修身爲先,而修身之道,則皆在於第三章肅雝以下數句語,修身者,卽齊治之始也。今殿下,方當壼位之初定,政宜家道之先齊,而不顯亦臨,尤所用工處也。伏願留念焉。上曰,所奏,好矣。閣臣陳之。宗薰曰,惟聖盡倫,惟王盡制,可驗於此二章矣。第二章,主言文王之德,始於刑妻,成於御邦,第一章,推本言太任之德,始於思齊,及於太姒之百男,第一章之婦字母字,正與第二章之妻字兄弟字相應,家國之內,君臣父子夫婦兄弟,各盡其分,和氣充溢,祗今可以想像矣。且於太任,則以一齊字爲本,而推言福祿之盛,於文王,則以一刑字爲本,而推言治平之效,語各有當,而福祿之盛,未嘗不由於治平之效,前後照應,血脈貫通,然齊是莊敬之義,而媚乃柔順之至,則亦非一於莊也,刑卽儀法之嚴,而惠乃敬順底意,則又非偏於嚴也,此是文王之全德,周家之基址也。又詳詩辭,與中庸費隱之義,實相沕合,中庸第十五章,言行遠自邇登高自卑之道,而引妻子好合兄弟旣翕之詩,繼之以夫子之訓曰,父母其順矣,此卽費之小者,而此詩之夫婦兄弟是也。第十六章,接言鬼神之德,以及祭祀之鬼神,此卽包費隱兼大小者,而此詩之神罔怨恫是也。從至約處,說到至博處,費隱之理,自在其中,而其辭明白平易,優游宛轉,警發之功,比中庸尤切,以此體認玩味,措諸實用,是臣所望也。上曰,所陳,甚好矣。上又曰,寡妻註曰,寡小君,以其臣下而言之,則謂以寡德之君,得無涉於如何耶?晦祥曰,有若其君之自爲稱道者,故似如此爲說矣。上曰,適他國則當言寡小君,而臣在其君之國,亦當以此爲稱耶?晩秀曰,鄭玄註,則寡妻謂之適妻,而不必如是看也,只是代稱其君自予之言矣。㙆曰,周詩本多周·召所作,故或多犯諱矣。上曰,周詩多言婦人之德,何也?晦祥曰,刑妻爲治道之先,故多稱婦德矣。厚常曰,化及婦人,爲周室之基本故然矣。晩秀曰,自詩之初篇,已稱關雎之章,以國之爲治,造端於夫婦而然矣。㙆曰,古語亦云家貧思良妻,妻道者坤道也,非有坤道,則乾道亦何能資始乎?又況氣質偏塞而難制者,卽婦人矣。晦祥曰,周之盛如此,幽·厲之衰如彼,此亦有可較觀矣。上命掩卷。晩秀進前曰,日氣淸和,聖體,若何?上曰,一樣矣。晩秀曰,寢睡·水刺之節,何如?上曰,一樣矣。晩秀曰,大王大妃殿氣候,何如?上曰,一樣矣。晩秀曰,王大妃殿氣候,何如?上曰,一樣矣。晩秀曰,惠慶宮氣候,何如?上曰,一樣矣。晩秀曰,嘉順宮氣候,何如?上曰,一樣矣。仍命退,諸臣以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
李翼晉啓曰,合辭方張之時,兩司無詣臺之員,事甚未安,除在外呈告人員,竝卽牌招,何如?傳曰,允。
李溏啓曰,西北別付料親臨試射,每年春季朔初一日取稟事,曾有定式矣。今春季朔試射,以何日爲之乎?敢稟。傳曰,明日春塘臺親臨爲之。
金宗善啓曰,藝文提學黃昇源牌不進推考傳旨,今方捧入,而端午帖出韻科次,一時爲急,如是違牌,事甚未安,更爲牌招,何如?傳曰,允。
傳于金宗善曰,左副承旨,進詣泮宮,明日朝食堂到記,收取以來。
李溏啓曰,右邊捕盜大將柳孝源,以禁衛中軍,明日習陣鷺梁出去矣。所佩命召及大將牌·傳令牌,何以爲之?敢稟。傳曰,仍佩往來。
李溏啓曰,明日禁衛營習陣時,新營入直騎士除出,標信請出之意,敢啓。傳曰,知道。
李翼晉啓曰,行大司憲李直輔在外,執義李基慶,掌令權漢緯,持平洪時溥·鄭時善牌不進,掌令一員未差,監察茶時之意,敢啓。傳曰,知道。
以執義李基慶,掌令權漢緯,持平洪時溥·鄭時善,司諫李東埴,獻納朴宗正,正言文躍淵·尹孝寬牌不進罷職傳旨,傳曰,推考傳旨捧入。
以副校理金會淵牌不進罷職傳旨,傳于金宗善曰,只推。
金宗善,以弘文館言啓曰,副校理金會淵,旣有只推之命,卽爲牌招察任,〈何如?〉傳曰,允。
以副校理金會淵牌不進罷職傳旨,傳于金宗善曰,仍以前牌催促。
禮曹,來五月十五日,中宮殿誕日陳賀節目磨鍊,依此擧行,何如?啓權停爲良如敎。
金宗善,以禮曹言啓曰,卽接宗廟署所報,則今日開東時,宗廟正殿東邊鷲頭北邊下女夫瓦十餘張,墜落云矣。莫重之地,有此瓦子墜落之患,不可無慰安之擧,慰安祭,不卜日來初一日朔祭兼行,祝文中措辭添入,修改之節,卽爲擇日擧行,何如?傳曰,允。
上在昌德宮。停常參·經筵。
藥房提調韓晩裕,副提調李溏啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何〈如〉?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日殿座相値,視事頉稟之意,敢啓。傳曰,知道。
李翼晉啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
李溏啓曰,備邊司郞廳來言,今日賓廳日次,而殿座相値,不得來會云矣,敢啓。傳曰,知道。
傳于金宗善曰,禮房承旨,馳詣宗廟·景慕宮,奉審摘奸以來。
傳于金宗善曰,明日春到記,當親臨於春塘臺,該房知悉。傳于金宗善曰,明日出宮門路,以協陽門爲之。
李翼晉啓曰,行大司憲李直輔在外,執義李基慶,掌令權漢緯,持平洪時溥·鄭時善牌不進,掌令一員未差,監察茶時之意,敢啓。傳曰,知道。
以執義李基慶,掌令權漢緯,持平洪時溥·鄭時善,司諫李東埴,獻納朴宗正,正言文躍淵·尹孝寬牌不進罷職傳旨,傳于李翼晉曰,只推。
以黃海監司李存秀狀啓,遂安郡民家失火事,傳曰,聞甚驚惻,元恤典外,別加顧恤事,廟堂分付。
吳載紹,以吏曹言啓曰,今此景慕宮夏享大祭終獻官前承旨林漢浩,時無職名,令該曹口傳付軍職,何如?傳曰,允。
兵曹口傳政事,副護軍林漢浩單付。
金宗善,以禮曹言啓曰,卽接陽川幼學柳鼎均呈狀,則以爲族姪興元,嫡妾俱無子,以其同姓二十二寸弟興漢第二子瑊,欲爲立後,兩家同議完定,至成與受文書,未及禮斜之前,生養家父母,遽爾作故,到今不得循例禮斜,而旣居門長之列,故玆以具由仰訴,依定式草記稟處事,呈狀矣。曾因大臣筵達,兩邊與受文蹟,明有可據而不得登聞者,許令該曹論理草記事,允下,而門長柳鼎均所訴旣如此,依大臣筵奏定式,柳興漢第二子瑊,立爲柳興元之後,何如?傳曰,允。
金宗善,以禮曹言啓曰,卽接金溝幼學張友樞呈狀,則以爲族叔鎭維,嫡妾俱無子,以其同姓八寸弟鳳第三子友宗,欲爲繼後,兩家同議完定,未及禮斜之前,鎭維夫妻俱歿,受者無人,不得循例呈狀禮斜,而忝居門長,故玆以具由仰訴,依定式草記稟處事,呈狀矣。曾因大臣筵達,兩邊與受文蹟,明有可據而不得登聞者,許令該曹論理草記事,允下,而門長張友樞所訴旣如此,依大臣筵奏定式,張鳳第三子友宗,立爲張鎭維之後,何如?傳曰,允。
癸亥四月三十日卯時,上御春塘臺,內試射入侍時,行都承旨吳載紹,左承旨金宗善,右承旨李溏,左副承旨李翼晉,同副承旨金㙆,假注書趙鐘永·徐有望,別兼春秋趙雲翊·徐有恂,待敎朴宗薰,以次詣閤。上御戎服,乘馬出重華門·貳極門,由銅龍門·集禮門,過光德門·明光門,入靑陽門,詣春塘臺,降馬陞座,諸臣隨詣就位,以次進伏訖。宣傳官跪告小開門吹打,兵曹判書李敬一,禁軍別將尹得逵,內禁將朴應浩,別付料兵房金養和等以次參現。宣傳官進前奏曰,別付料兵房金養和,軍禮失措,記過,何如?上曰,唯。敬一·得逵·應浩·養和及兵曹正郞李元八,仍留壇上監試。上入幄次,行首宣傳官金益彬,別軍職吳應常,試官加差下,內外禁軍西北別付料軍官試射柳葉箭十巡,未付料軍官柳葉箭一巡畢,禁軍騎芻自願人及別付料,更試騎芻一巡畢,試記修整,依前例黃籖懸入。溏以夾侍入稟曰,試記修整以入,而騎芻頒賞前例,他無可據,而有粧弓一張賜給之例,以此懸入矣。司謁口傳下敎曰,明日春到記,春塘臺爲之。上出幄次,親臨頒賞,柳葉箭居首額外內禁衛閑良李近植,直赴殿試,北關別付料軍官出身張翼鎭加資,淸北別付料軍官閑良李鳳起,淸南別付料軍官閑良吳在善,南關別付料軍官閑良金尙任,淸北未付料軍官閑良金思鎰,竝直赴殿試,之次入格諸人,分等施賞後出送,直赴殿試人,命呼新來出送訖。宣傳官奏曰,金養和記過待令矣。上命拿入,敎曰,何爲而失措於軍禮乎?養和曰,不謹擧行,無辭可達矣。上曰,今番則分揀,此後小心,可也。命拿出,上乘馬,由靑陽門·協陽門還內,諸臣以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,只晝講。
金宗善啓曰,來初五日,朝參日次矣,敢稟。傳曰,停。
李溏啓曰,今日殿座時挾輦軍,弘化門·北營·集春營出入番禁軍槍劍軍除出,標信請出之意,敢啓。傳曰,知道。
金㙆啓曰,行大司憲李直輔在外,執義李基慶,掌令權漢緯,持平洪時溥·鄭時善呈辭,掌令一員未差,監察茶時之意,敢啓。傳曰,知道。
承旨前望單子入之,金魯忠落點。
傳于金宗善曰,科次入侍。
傳于金㙆曰,當該注書推考。
金宗善,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
金宗善,以司饔院言啓曰,鷹師貢人等呼訴內,京貿山雉,今已垂乏,將無以推移封進云,依前傳敎定式,今日爲始,各殿·宮日下生雉,以活鷄,全數代封之意,敢啓。傳曰,知道。
金宗善,以吏曹言啓曰,永禧殿端午祭獻官,當以從二品塡差,而除老病公頉,實無推移分排之路,不得已以正二品塡差以入之意,敢啓。傳曰,知道。
金宗善,以吏曹言啓曰,今此端午祭各陵·殿·宮·園墓獻官·執事,當爲磨鍊,而除老病·公故,實無推移排比之路,依近例,刑官及司饔院官員年六十以上人員,通融塡差以入,而其中時無職名人員,令該曹口傳付軍職,何如?傳曰,允。
李溏,以訓鍊都監言啓曰,來五月初一日春塘臺殿座時,因兵曹節目,出番軍一百名除出,把摠洪栒,哨官李基秀率領,挾輦侍衛,弘化門軍九十五名,哨官趙得和,北營入直別將李顯宅率領,設布帳外排立,雜人一切嚴禁,事畢後,出番軍解送,入直軍還入直所,而竝待標信擧行之意,敢啓。傳曰,知道。
李溏,以御營廳言啓曰,來五月初一日春塘臺親臨,春到記儒生製述殿講時,依兵曹節目,集春營入直軍三十名除出,入直哨官韓性敬率領,集春門外把守,事畢後,還爲入直,而待標信擧行之意,敢啓。傳曰,知道。
金㙆,以刑曹言啓曰,因內農圃官員朴性熙手本,本圃役糧馬料,以員役輩預賣之致,自惠廳不爲上下事,傳曰,員役輩作奸偸賣之狀,萬萬痛惡,依手本移法司,不多日徵捧,移送本廳後,照法重勘事,命下矣。依傳敎,本圃書員李英春·林貴盛·金順興·金德順·張祉弘·朴慶養,庫直李完基·朴寬福等,竝捉來嚴治督納,則英春招內,以爲渠以本圃之年久書員,敢生窮濫之計,欺瞞官家,圃軍役糧及牛馬料草米,多年預賣,獨自犯用,次次彌縫,故流伊積逋者,爲一千五百七十五石之多云,貴盛等七人之招,則以爲渠等,俱以追後入役者,故英春預賣之物,俱不干涉,而終因料布之不給,始知英春之所爲云矣。究其所犯,則許多公穀,都是英春一人之所偸賣,貴盛等七人,則雖有掩置之罪,至於公逋,則旣不共犯,分徵一款,恐非可論。今此一千五百餘石之逋米,當爲都徵於英春處,而數多穀物,有難一時徵納,自爾遲延之罪,臣固自訟,而貴盛等七人掩置不告之罪,亦極痛惡,自臣曹,分輕重勘放,英春所逋,則嚴刑督徵,盡數畢捧後,照律重勘計料之意,敢啓。傳曰,知道。
甲子五月初一日辰時,上御春塘臺,春到記需生分製講入侍時,行都承旨吳載紹,左承旨金宗善,右承旨李溏,同副承旨金㙆,假注書趙鐘永·徐有望,別兼春秋趙雲翊·徐有恂,檢校直閣徐榮輔·沈象奎·朴宗慶,直閣金邁淳,待敎朴宗薰,以次侍立訖。上具翼善冠·衮龍袍,乘輿出協陽門,由建陽門入靑陽門,詣春塘臺。上降輿陞座,引儀唱試官以下行四拜禮,試官讀券官左議政李時秀,左參贊黃昇源,行大司成南公轍,對讀官禮曹參議朴宗慶,行副護軍朴崙壽,校理洪奭周,副司果趙晉和,考官兵曹判書李敬一,行大護軍韓晩裕,行護軍洪義浩,行副護軍趙弘鎭,兵曹參議安策,副校理金會淵,副司果李允謙,行四拜禮,分左右以次就座訖。時秀進前奏曰,自今日爲暑月矣,聖體,若何?上曰,一樣矣。時秀曰,寢睡·水刺之節,若何?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。溏曰,藥房監煎,提調當進去,而臣溏,以試所承旨,在此擧行,提調韓晩裕,以試官入來,監煎無進去之人,何以爲之乎?上曰,同副承旨進去。宗慶進前奏曰,在前公·翁主嘉禮時駙馬家及公·翁主宮,自納采至親迎日,有內外宣醞之例,而淸衍郡主嘉禮時,只於親迎日宣醞,今此淑善翁主嘉禮,多用淸衍郡主嘉禮時前例,宣醞亦依此例爲之乎?敢此仰稟矣。上曰,依此爲之。奉常提調李晩秀進前奏曰,奉常寺端午祭祭物看品,臣當進去,而臣以別雲劍八侍,在前如此之時,有禮堂替行之例,敢此仰稟矣。上曰,依此爲之。上命昇源·公轍,書表題擬周群臣賀文王孫子本支百世凡周之士不顯亦世,書訖,命揭之,限申時,頒紙時,儒生雜亂。上敎曰,當該大司成南公轍推考。製述試官時秀以下少退。上入小次,殿講考官敬一等,考講訖。宗善以考官意奏曰,今此殿講,無一人純通,而以通栍入格者爲四人,比較,何如?下敎曰,比較,可也。通儒生四人,比較訖。上自內還宮,諸臣以次退出。
甲子五月初一日酉時,上御熙政堂。科次入侍時,右承旨李溏,假注書趙鐘永,別兼春秋趙雲翊·徐有恂,讀券官左議政李時秀,左參贊黃昇源,行大司成南公轍,對讀官禮曹參議朴宗慶,行副護軍朴崙壽,校理洪奭周,副司果趙晉和,以次進伏訖。上曰,科次爲之。時秀曰,收券則無多,而日勢已晩,讀券官中分考,似好矣。上曰,讀券官二人,分坐楹外,各爲考試,堂下對讀官二人,分詣對讀,可也。又敎曰,分考則不至侵夜乎?時秀曰,似不至於侵夜,而日暮前,則恐難畢考矣。時秀考券而曰,一天呈券中,有違廉處,此則當黜之乎?上曰,黜之,此後則勿奏而直黜,可也。考天字軸訖。上入小次,宗慶·崙壽·奭周·晉和,輪回讀券考訖。溏使夾侍入稟曰,考券旣畢矣。夾侍回傳于溏曰,先爲合考,可也。時秀合考三張定次後,溏使夾侍仰稟。上還御御座曰,合考爲幾張乎?時秀曰,二張矣。上曰,命官所選止此乎?時秀曰,初則與藝文提學所選,而爲三張矣。提學所選中,有違簾處,不得已黜之,今所選者,臣與南公轍所選,各一張矣。上曰,壯元等,書之,可也。時秀曰,壯元券,以三下書之,之次亦當以同等書之矣。上可之。時秀書等畢,上親坼壯元券封還下,溏讀奏封內後,坼第二券,讀奏封內訖。上曰,今日比較,通儒生爲四人,而比較時落不者,自前何以爲之乎?時秀曰,依本榜,以通栍施行矣。上命書傳敎曰,春到記居首製述表三下一生員申在植,講通幼學金璟履,直赴殿試,之次製述三下進士柳會根,講通幼學黃鍾人,竝直赴會試,講通幼學李基承·鄭利海,各給二分,講略幼學白時亨等十五人,竝令該曹考例施賞。又命書傳敎曰,入格儒生,明日待令。時秀曰,推鞫一事,大關國體,至今三朔,端緖尙未斯得,莫非臣按獄不嚴之致,惶悚萬萬,而停鞫亦近一望,國體之虧損,輿情之憤鬱,不可勝言,僚相之病,聞是脅下痰牽,而初則頗苦,近漸差勝,雖明日,推案若下,則當開坐云矣。上曰,明日當下推案,卽爲開坐,可也。時秀曰,臣復拜相職,已爲三朔,而非但無所成事而已,廟務尤益叢脞,一未修擧,卽臣實病難强之故也。本有痰病,一日之內無病時,不得爲三四分之一矣。以此實狀,萬無供職之望,此非爲臣一身之私也。恐有僨誤於大事,目下所望,惟在首相之速出,而頃有下念之敎,故臣方顒仰千萬矣。上曰,首相則當從近出之,其前廟務,左相須爲之。時秀又曰,近日無時急之廟務,初五日次對,又當不行,若有可稟者,當以草記入啓矣。上曰唯,時秀曰,關西請劃添加條,卽僚相之始端者,待僚相相面時,更議後稟達矣。上曰,依此爲之。仍命退,諸臣以次退出。
上在昌德宮。停常參,只晝講。
李溏啓曰,合辭方張之時,兩司無詣臺之員,事甚未安,除在外·疏批未下外,呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,明日再明日,寧陵忌辰祭齋戒正日,三明日,景慕宮夏享大祭齋戒相値,視事頉稟之意,敢啓。傳曰,知道。
傳于李溏曰,推鞫爲之。
傳于金宗善曰,入格儒生入侍。
傳于金宗善曰,左承旨牌招。
傳于金宗善曰,承旨疏批已下,竝卽牌招。
李溏啓曰,掌令權漢緯疏批已下,一體牌招,何如?傳曰,允。
以執義李基慶,掌令權漢緯,司諫李東埴,獻納朴宗正,正言文躍淵牌不進罷職傳旨,傳于李溏曰,只推。
金宗善啓曰,行都承旨吳載紹,行左承旨金魯忠牌不進,左副承旨李溏須資出去,右副承旨未差,只有臣一人,伴直無人,同副承旨金㙆,卽爲牌招,何如?傳曰,允。都承旨·左承旨·左副承旨,竝卽牌招。
以全羅監司韓用龜狀啓,鎭安縣民家失火事,傳于金㙆曰,臨農失所,聞極驚惻,元恤典外,別加顧恤事,廟堂分付。
以全羅右水使吳載光狀啓,珍島郡守李㙉,限滿兵船,徑先發賣於新船未造之前,爲先罷黜,其罪狀令攸司稟處事,判付內,啓下義禁府,爾則從重推考事,下諭爲良如敎。
持平洪時溥,正言尹孝寬啓曰,臣等卽伏見修撰任厚常疏本,則喉院事,誠萬萬駭然矣。臣等於去月十八日,以雜科覆試試牌,冒違召命,而又於伊日合啓請牌之下,荐犯逋慢,惶隕震懍,惟嚴譴是俟,乃於二十五日,伏奉只推之恩,其間八日,喉院之連以傳旨未下彌縫者,是豈成說乎?以今觀之,始知其初不捧入,而謂之未下,揆以事體,誠極寒心。臣等雖疲劣,顧其職則臺閣,臺閣去就,何等關重,而喉院之許多日掩置,前所未聞,此莫非臣等人微見輕之致,反躬慙恧,無地自容,以此情蹤,其何可晏然冒據於臺次乎?退自鞫坐,章皇來避,請命遞斥臣等之職。答曰,勿辭。亦勿退待。
金㙆啓曰,持平洪時溥,正言尹孝寬避嫌,承批之後,不爲傳啓,直爲出去,事甚未安,竝推考,何如?傳曰,允。
金宗善,以禮曹言啓曰,卽接元陵參奉所報,則今初五日端午節享,兩官當爲備員,而別檢沈鈁,身病猝重,無以進參云矣。本陵別檢沈鈁改差,其代令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以李鎭嵩爲元陵別檢。
金宗善,以弘文館言啓曰,本館上番副校理臣金會淵,以問事郞廳,今日推鞫時,晝仕出去之意,敢啓。傳曰,知道。
李溏,以兵曹言啓曰,今月初五日,一兼禁軍番次矣。該番將有闕之代,依例口傳差出,何如?傳曰,允。
兵曹口傳政事,以尹範喆爲兼司僕將。
李溏,以御營廳言啓曰,本廳千摠曺命集,身病甚重,勢難察任,改差,何如?傳曰,允。
李溏,以鞫廳大臣意啓曰,今日推鞫時,知義禁閔台爀病勢甚重,不得進參云,卽爲牌招,以爲備員參坐之地,何如?傳曰,允。
李溏,以鞫廳大臣意啓曰,今日推鞫時,問事郞廳尹行直,以典祀官已爲進去,姑爲減下,其代以副校理金會淵差下,使之參坐,何如?傳曰,允。
李溏,以義禁府言啓曰,全羅前監司韓用龜啓本內,扶安縣蝟島爲奴定配罪人姜加八里,渰死之後,終未搜拯,罪人防守,法意何如,而當該鎭將,不能致察,有此渰死之擧,常時不飭之失,決難容貸,該僉使李明洽,爲先罷黜,其罪狀,令攸司稟處事,啓下矣。李明洽,時在任所云,依例發遣府書吏,交代後拿來,何如?傳曰,待待命拿囚。
知義禁閔台爀疏曰,伏以臣銜命出疆,不過半年,世變無所不有,甚至有載榮·性世輩至妖極憯振古所無之凶逆,臣在道始聞,心寒膽掉,實欲奮赴奔問之列,手臠口,而不可得也。復命未幾,金吾除旨,忽降於憂憤弸激之際,臣遂不遑顧他,隨參鞫坐之末,而若其獄情,久益奸妖,轉甚疑眩,首尾三朔,端緖未覈,雖緣臣等按獄不嚴,鉤覈違方之致,揆以獄體,寧不寒心?臣於是,固當益勵明張之義,奮身參坐之不暇,而第臣素患貞疾,風痺爲祟,至若四肢麻木,百骸拘攣,便屬例症,而頷核如拳,喉蛾盤根,每當肆毒,症形危惡,熱隨氣升,食不下咽,昏倒不省,動經旬朔,已是難醫之症,必死之兆也。萬里行役之餘,本症闖發,實難自力,而鞫體至重,不敢言病,强赴失攝,重患關格,諸症比前倍劇,神思昏霿,全沒省覺,氣息喘急,若將垂盡,雜試藥餌,未得分效,委頓床笫,便作未冷之屍者,已至數十餘日,此非一時之无妄,而卽是諸僚之所共知也。前後公故,一未趨參,已極悚惶,而至於屢闕參鞫,尤是義分之所不敢爲,一縷未絶之前,豈或全昧此箇道理,而目下病情,萬無自强之望,晏然違逋,冥若無知,有臣如此,生不如死。今於召牌之下,亦無蠢動之勢,玆不得不伏枕倩手,略控危懇,仰瀆憫覆之天。伏乞聖明,俯垂矜諒,亟遞臣本兼諸職,以安微分,仍治臣違傲之罪,以肅朝綱,不勝血祝。臣無任云云。答曰,省疏具悉。卿其勿辭,調理行公。
行都承旨吳載紹,右承旨李溏聯名疏曰,伏以臣等,伏見儒臣任厚常到院之疏,盛論喉院之以前掌令金會淵違牌傳旨未捧,而謂之未下,斥之以所失非細,勘之以譴罷之典。噫,惟允之地,有此不審之失,自速官師之規,雖云事在該房,同在一院,敢曰不知,臣等誠不勝悚蹙慙懇之至,時値殿座,不敢爲自引之計,今始退自前席,聯陳短章。伏乞聖明,亟命鐫削臣等之職,以安微分,千萬幸甚。臣無任云云。答曰,省疏具悉。卿等推考,勿辭察職。
兵曹參判金勉柱疏曰,伏以莫畏者公議也,莫嚴者廉隅也,一或弁髦於此,則其關出處而傷風敎者,當如何哉?顧臣今日所處,以公議則三司之請勘旣峻,以廉隅則僚堂之罪罷尙仍,此臣所以前後恩除,一味逡巡,未敢爲夤緣冒進之計也。不意向來一暴,誠未格天,兪音終靳,虛銜久縻,臣於是,情窮勢蹙,悚恧冞切,只有縮伏私次,恭俟嚴誅,乃於此際,伏見該曹名帖,則以臣塡差陵享獻官,惶隕震越,益不知措躬之所也。噫,莫重駿奔之役,其何敢苟然乞免,而微諒未伸,私義難强,雖欲竭蹶,其勢末由,況臣情勢之外,又有萬萬悶隘者,素患風痺之症,挾感失攝,肩脚麻木,比前倍劇,頭疼目眩,氣熱上升,胸膈痞悶,口齦浮濃,食飮幾至全却,坐臥動輒須人,尢豈有時日蠢動之望哉,淸齋隔日,宜卽趨膺,而以情以病,進身無路,玆不得不忙陳短章,疾聲呼籲。伏乞聖慈,特垂矜諒,亟令該曹,卽速變通,以竣享事,仍許臣鐫削本職,以安微分焉。臣無任云云。答曰,省疏具悉。疏辭許令該曹改付標,卿其勿辭行公。
掌令權漢緯疏曰,伏以臣性本愚駿,識又蔑裂,直不過三朝老物而已,進退無關,跡同鳧雁之去來,文質無當,分甘駑駘之局促,只合優游畎畝,歌詠聖澤,以圖不報之報,區區戀結之忱,終不忍便訣明時,而會於歲初,伏聞賀儀將擧,竭蹶入城,幸廁呼嵩之列,粗伸祝華之悃,志願已畢矣,蔪望已足矣。方謀尋鄕,還他本分,乃者柏府除旨,忽下於旅次縮伏之中,榮光所被,瞻聆皆聳,臣於是,惝怳踧踖,自不覺感淚之被面也。恩出記簪,義難俟駕,强策衰朽,卽爲出肅,而仍赴試役,又陪享班,惟以筋力奔走,爲一分自效之道,近忽外感欺衰,積瘁成祟,頭目暈眩,肢體麻木,咳喘交劇,屈伸俱難,冷旅調將,又失其宜,時月之內,萬無蠢動之勢,故天牌屢臨,末由承膺,荐犯違傲,惶隘添病,臣情到此,窮且蹙矣。譴罰之至,固所甘心,曠日虛縻,亦不敢泯默俟勘,玆敢冒入文字,猥暴衷懇。伏乞天地父母,特賜矜諒,亟遞臣職,以安賤分,仍治臣積逋之罪,以肅朝綱焉。臣今丐免,不宜贅他,一段愚悃,病益耿耿,敢此附陳蕘說,惟聖明財擇焉。洪惟我殿下,以明睿之資,承艱大之基,以沖弱之齡,理機務之煩,八域臣民,孰不憂愛顒祝,而近又頻御經筵,不廢講學,必有以探賾經傳,眞知實踐,臣不勝欽仰贊頌之至。見今夏晷方至,宮漏正稀,晉晝之三接,誠不容少懈。伏願益留聖意於夏禹之惜寸陰,周文之至日昃,毋或有間斷作輟之歎,而且於臨筵召對之時,簡其禮貌,假以辭色,使之反復問難,雍容究極,則威顔咫尺,侍講諸臣,庶得舒其心體,畢其底蘊矣,豈不盛哉。此臣區區之望也。嗚呼,近日國事,何其悠悠之甚也?災異疊見,仁天之警告旣切,妖孼層生,朝象之泮渙已極,政宜上下交勉,小大益勵,以圖一初淸明之治,無失卽地轉災之機,而竊觀時勢,晏然若已治已安,庶務叢脞,政令少振刷之意,百隷怠惰,文武多恬嬉之習,惟以委宛姑息,爲居官之妙方,因循挨過,爲謀身之長計,凡百施措之間,未聞有警動淬勵之擧,若此不已,世道人心,其將骫骳頹塌,駸駸然終至於莫可收拾而止乎?顧今玩愒之弊,臣雖不得一一枚擧,第以最關紀綱,大係刑政者言之,禁釀之令,特軫其荒歲之糜穀,而行之未幾,買賣狼藉,街醉市酗,縱恣無忌,呼庚之患,莫甚於今春之艱食,而米廛都賈,操縱閉糴,窮戶貧氓,顑頷度日,此已憂歎之不足,而今番獄事,尤是凜然之大者也。設鞫閱月,根窩未覈,甚至賊徒一辭漫漶,凶囚無端徑斃,古今天下,寧有是耶?其所壞獄體而損國綱,則亦非細故也。伏願殿下,奮發聖志,董飭群工,俾各事事,毋敢泄泄,以定民志,以尊國體焉。臣又有所慨然者,夫設科取人之法,豈徒然哉?蓋欲其試才量能,次第調用,故每於榜出後,卽必分隷三館,以開新進進身之路,此實祖宗朝美制,而今乃不然,自再昨秋以來,庭·謁·增試之榜,已至六次,策名出身之人,殆近百數,而當該博士,擧事規避,拕至三年,無意會圈,致使許多新榜,或抱紅而冤逝,或垂白而抑鬱,此亦關國法解弛之一端,臣謂申飭該院,及今分館,以爲振淹之,道宜矣。臣無任云云。省疏具悉。首陳勉學事,當體念,酒禁事,非朝家之出令設禁,特試可於法司之申舊典者,而爾言則是矣。鞫獄事,無端緖而延拖甚可憫,方令開坐矣。分館之積滯,聞甚可駭,數年以來不行之上博士,一竝捧現告拿處,分館今日內爲之事,分付,爾其勿辭察職。
修撰任厚常疏曰,伏以臣猥以無似,忝叨見職,昵侍經幄,承聆玉音,非但一身之榮耀,抑爲同朝之艶羡,而獨奈學識蔑裂,聞見寡昧,啓沃論思,未效萬一之責,居常慙恧,實不知措躬之所也。且臣素有痰癖之病,食飮起居,未能與常人同,而每當換節之時,輒有肆發之慮矣。昨伏承端午帖製進之命,赴闕退歸之際,觸風氣眩,本症復發,胸膈之間,有物橫亘,飮啖全却,轉側牽痛,目今病狀,萬無時日內供職之望,當此講筵日開,僚員未備之時,一日虛縻,事極惶憫,玆敢冒進短章,仰瀆崇嚴。伏乞聖慈,俯垂鑑諒,亟遞臣所帶之職,以安私分,因治臣瀆擾之罪,以肅朝綱焉。臣於喉院事,竊有所慨然者,略此尾陳焉。日前前掌令金會淵之移拜館職也,喉院以罷職傳旨未下,擬望銓堂有請推之啓,伊日諸臺,雖果違召,當捧之傳旨,未及捧入,而乃以傳旨之未下,遽然論啓,以至多日全不覺察,院啓事體,固宜審愼,臺臣去就,何等關重,而違牌傳旨,不卽捧入,已是乖例,而未捧傳旨,謂之未下者,尤係不審,職在惟允,所失非細,臣謂當該承旨,施以譴罷之典,宜矣。臣無任云云。省疏具悉。承宣事,依施,爾其勿辭察職。
注書洪在敏疏曰,伏以臣庸愚譾劣,百不猶人,而猥叨記注之職,黽勉供仕,亦且屢月于玆,早晩僨誤,實所自分,而卽伏見玉堂本院疏本及批旨下者,以前掌令金會淵違牌傳旨事,罷推之命,遍及諸堂,臣於是,不勝瞿然慙悚之至,臣於尹日,仕直堂后,則捧納之職,雖在堂上,而書入不書入之責,豈不在堂后乎?然則設有依俙自明之端,今於人言旣發,該堂蒙勘之後,其不可晏然獨逭也審矣。如臣微末之賤,冒入文字,固知萬萬煩猥,而難安之情,按住不得,玆敢冒萬死仰瀆於天地父母之前。伏乞聖慈,亟命鐫削臣職,以安賤分,不勝大願。臣無任云云。以注書洪在敏上疏,傳于金㙆曰,捧納承旨推考。
義禁府啓目粘連,向前洪樂淵亦,觀其所供,與繡衣擧條,大段相左,若而民丁之致命者,謂以因病,至於壓傷,則不聞不知云,事實旣如是懸殊,則有難遽然議處,令該道臣,更加嚴査覈實,狀聞後稟處,何如?判付啓依允。又啓目,旌善前郡守安命遠,平昌前郡守李豐林等原情云云。傳旨內辭緣,泛稱遲晩,竝只刑推得情,何如?判付啓除刑推爲旀,令道臣一體査問之意,分付爲良如敎。又啓目粘連,濟州放未放秩修啓冊子中,本府所管定配罪人未放秩乙良,依啓聞施行爲白乎旀,他餘罪人等,令刑曹稟處,何如?判付啓依允。
推鞫時,罪人性世,更招後刑問一次,訊杖第十一度停刑,罪人李秀林,更招後刑問一次,訊杖第十三度停刑。
甲子五月初二日午時,上御重熙堂。入格儒生入侍時,右承旨金宗善,假注書趙鐘永,別兼春秋趙雲翊·徐有恂,以次陞殿進伏,入格儒生,各就位訖。上曰,及第會試給分,則一人式使之陞殿入侍,可也。製述及第申在植,進前奏姓名。上曰,年幾何?在植曰,三十五歲矣。上曰,爾之父名爲誰?在植曰,故僉正臣申光蘊矣。上曰,試券入之。宗善起出殿前,持及第會試兩試券以入。上曰,及第之科名,卽是何科乎?在植曰,春到記製述及第矣。上曰,爾所做表,凡爲幾數乎?在植曰,三百餘首矣。上敎宗善曰,降送本位,講及第上之。講及第金璟履進前奏姓名。上曰,爾之父名爲誰,璟履曰,幼學臣賢兌矣。上曰,爾所居住,在於何鄕乎?璟履曰,平安道順川地矣。上命退,製述會試進士柳會根,講通幼學黃鍾人·李基承·鄭利海,講略幼學白時亨·裵相仁·鄭守默·金宗述·金文玉·洪洛煥·金鍾文,進士李猉峻,幼學金翼彬·許楠·白彝煥,進士邊正容,幼學柳聖文·林應洙,生員姜守睦,以次進前,奏姓名訖,降復位。上曰,賞格先頒,可也。宗善承命擧行訖。上曰,直赴與給分,則後行立之,領賞儒生,則使之立於前行而行禮,可也。引儀唱賞格儒生跪,白時亨等十五人,以次跪,祗受賞格紙筆墨訖。引儀唱四拜,領賞儒生,行四拜禮訖。上曰,會試給分領賞儒生等,先爲出送,及第二人,則呼新來後出送,可也。宗善曰,下番翰林,當爲出去而呼新來矣。上可之。有恂出立階上,呼新來進退。上曰,試券使翰林,受誦於及第,可也。宗善出傳試券於有恂,有恂受誦,至初項第二句訖。上曰,講及第,則以渠所比較之講章,誦之,可也。有恂,亦受誦訖。上命出送講製及第二人先出。上命退,承史以次退出。
甲子五月初二日午時,上御熙政堂。晝請入侍時,特進官徐邁修,同知事韓晩裕,參贊官金宗善,侍讀官李晦祥,檢討官申溆,待敎朴宗薰,假注書徐有望,別兼春秋趙雲翊·徐有恂,宗臣西春君爗,武臣行副護軍梁垸,以次進伏訖。上開卷,讀前受音一遍訖。晦祥讀,自雝雝在宮,止譽髦斯士,仍解釋章句以奏,上讀新受音一遍訖,晦祥曰,上章雝雝在宮,刑妻之事,肅肅在廟,惠宗之事,而其所着工,必自幽獨之地始焉。次章言文王所遭之大難,如昆夷之患,羑里之囚,雖不能使之殄絶,而其德光大而無瑕,蓋以生知之姿,動合規矩,自成修齊之化也。末章言修齊之化,及於下民而至于後世,成人小子,亦皆有德而有造,蓋以文王之德,純亦不已,故士生斯世,皆得髦俊之譽也。大抵文王修齊之化,始自幽隱之處,其在大學曰,君子必愼其獨,又曰小人閒居爲不善,無所不至,見君子而後,厭然揜其不善而著其善,所謂獨者,非惟指獨處之地也,指心術隱微之處而言也。善惡之萌,有人所不知而已所獨知之者,必須猛加省察之功,此學問工夫之以愼獨爲難也。且孟子之言曰,十日寒之,一日曝之爲君之道,與士君子接時多,則其德日進,燕居之時,親近宦妾,則此心易放過,蓋以此輩,無論善惡,以承順爲悅故也。士君子中,亦豈無小人,而所欲者,以君之爲善也。殿下近日以來,日御法講,引接臣僚,雖在宮中,常如引接臣僚之時,益勉愼獨之工,是臣區區之望也。上曰,下番陳之。溆曰,上番旣以愼獨陳之矣。此詩所謂不顯亦臨,卽愼獨之工也。以文王生知之聖,宜無待於愼獨之工,而正心修身之必以是爲本者,蓋以不能愼獨,則此心無以存養,存養此心,則雖在幽獨隱微之處,自有敬畏之心,若於衆人所覩之地,致其敬畏,而幽獨之地,怠惰放肆,則烏乎可哉?人君臨御朝廷之上,引接臣僚,則有肅敬之心,雖庸常之主,亦知勉强,而至於深宮燕蠖之際,傍無忌憚之人,昵侍左右者,不過御近習而已。在此之時,凜然居敬,明主亦難之,先正臣李彦迪之言曰,晉獻公·驪姬半夜之泣,漢成帝·飛燕恚憤之辭,唐明皇妃子連理比翼之誓,皆在深宮暮夜至隱至密之地,而畢竟暴著天下,傳之萬世,蓋誠於中者形於外,理之必然也。先儒張九成,告宋高宗曰,陛下對宮妾時,何如引接外臣,高宗方思量未答,九成曰,此便是陛下不誠處,程子曰,天德王道,其要只在謹獨,獨者非惟閒居靜處之謂也,萌於心之謂也,乍萌於心,必有以察之而致其愼焉。閒居靜處,雖是幽獨之地,而此心之萌,人所不知者,乃是幽獨之尤者也。苟能習於存養之工,則能正其心,而正心工夫,亦在於誠,如其不誠,何以成正心之功乎?聖賢工夫,載在方冊,殿下業已熟講乎此箇道理,而區區賤誠,伏願加勉焉。上曰,上下番所陳皆好矣。同知事陳之。晩裕曰,雝雝言其和也,肅肅言其敬也,敬是徹上徹下之工,方其和也,非無是敬,而雝雝肅肅,各適其宜,聖人氣像,於此可見矣。程子曰,觀於聖人氣像容儀之間,足可進德,大抵詩經中歌詠聖德者多,言氣像處少,文王氣像之可觀者,此章爲最,而文王之後,未有盛於孔子,試以兩聖人氣像,比而觀之,則雝雝似申申夭夭,肅肅似鄕黨篇所稱色勃如足躩如之像,鄕黨篇之畵出聖人,於此等處可觀矣。橫渠十餘年學恭,而安不成,程子曰,三代以後,無學聖人氣像者,恭卽此章之敬也,安卽此章之和也,恭安兼備,則從容中道,此處政宜反覆深省,而至於從容中道,則乃工夫之極處也。初頭不能無待於勉强,而始於着意,至於不着意之境,則終至聖人矣。伏願殿下留念焉。上曰,所陳好矣。特進官陳之。邁修曰,上下番及同知事所奏誠好矣。以臣膚淺之見,有何可達,而此章中不諫亦入一句語,在文王生知之聖,則固不待諫爭之說,而自入於善矣。自後世人辟言之,必待納諫而後,可以無過,而浸入於聖人之域矣。人非堯·舜,豈無過失之可諫,而苟能一事從諫,二事從諫,凡有逆耳之言,無不容而受之,則自底於無過,而文王,可以及矣。伏願殿下,每以諫字留念,容受直言,使諫諍之風,蔚興於朝廷之上焉。至於不顯亦臨之義,諸臣所奏固好矣,而殿下於引接臣僚之時,燕處深宮之際,躬自點檢,則此心之敬怠易知,而工夫之造詣可驗矣。不顯之地,常若有臨者,不待他求,而只在一心之上,伏願殿下,更加省察之工,以臻聖益聖之域焉。上曰,所陳甚好,當留念矣。參贊官陳之。宗善曰,此章專言文王修齊治平之化也。詩人多咏文王之德,而其綱領條目,粲然畢具,一字一句,皆有可觀,而爲可法者,此章爲第一焉。試以此章所稱雝雝肅肅以下觀之,尤驗文王純亦不已之功,如是之故,烈假不瑕,馴致乎成人有德,小子有造,此是明德新民,止於至善之極功也。文王生知之聖也,自後世人辟觀之,若不可跂及,而孟子道性善,言必稱堯·舜,顔淵曰舜何人也,余何人也?周公曰文王我師也,蓋其生知學知,雖有聖凡之分,而及其至也則一故耳,欲學文王,最宜監法於此章,而其所着工,當自不顯亦臨,無射亦保爲始焉。特進官所奏誠好矣。先正臣宋浚吉告孝廟之言曰,殿下燕居時,此心何如,引接臣僚時,此心何如?苟能體驗於此,則可知工夫之所到處,孝廟大加稱善,特進官所陳,實獲先正之意也,此是殿下體驗處也。上曰,所陳好矣。閣臣陳之。宗薰曰,此章卽文王齊家治國成己成物之全體大用,諸臣已陳其梗槪矣。第其盛德之功效實用,則終又歸之於成人有德,小子有造,蓋此是帝王之大節,而文王所以維新邦命,貽謨燕翼之本,專在於此,故頌文德者,必曰濟濟多士,又曰遐不作人,皆此意也。然其所以作成之妙,則尤著見於小子有造之句,蓋人材作成,必貴蒙養,自蒙騃而敎之有術,然後至於成人,可以見譽髦之美,若待血氣旣成,知思已散之後,乃欲加以變化鼓舞之功,必也扞格而不入矣,故周官制度,必自八歲入小學,而敎以灑掃應對之節,禮樂射御之文,遂爲大學之基址,此所謂小子有造也。是以三代以上,人材盛多,皆從小學中得來,而奏漢以降,此道遂廢,非人材有古今也,乃敎養有早晩也。至朱夫子,乃以是爲憂,思有以復古之道,而古者小學敎人之術,旣無所證,則乃取小司徒弟子職諸篇,參以經傳所見言行可法,裒爲小學之書,嘉惠後學,其於聖人敎人之道,可謂深得其本領矣。然朱子之後,表章是書,莫如我朝之盛,昔在中廟朝,先正臣趙光祖,契合昭融,自任以致澤之功,而所踐履發揮者,專在小學一書,逮我肅廟朝,亦嘗眷眷於是書,爰命瀛館諸臣,釐正諺解以進,至今稱其詳備,亦粵我英祖五十年郅隆之治,實本於此,雖在聖壽彌卲之後,常講是書,又命諸臣,作爲訓義。又竊伏聞先大王,嘗敎近臣,若曰昔在春邸初年,先王嘗命讀小學,旣讀百餘遍,又命之讀,如是凡六七回,至今受用,亶在於是,由此而言,則列聖朝心法,亶以小學,爲出治之本,而朱子著述之意,文王作成之功,可謂親見於吾東矣。殿下亦嘗熟講是書,其於精義妙用,伏想闡發靡蘊,而至於檃括體認,見諸行事,則仰以遵祖宗之謨,俯以育譽髦之士者,誠不外於此,此臣區區之望也。上曰,所奏好矣。溆曰,閣臣之言果好矣。列聖朝,皆以小學之書,爲做治之本,而至我英廟朝,尤有別焉。寶籌旣躋大耋,而嘗敎曰,予乃小學童子也,實是殿下所當仰體也。上曰,無射亦保之義,終難見得分明矣。宗薰曰,人或見厭斥於人,則始有警愓自守之意,不然則此心每致弛放,保守必懈,此乃常人之情也。文王則有純亦不已之德,故不待見厭於人,而自守之要,亦無間斷也。晦祥曰,不然矣。此謂文王,雖無所厭射於踐履之功,而常自保守不懈也。宗薰曰,此說恐不合於經旨矣,射字當屬他人,而保字乃文王用功處也。上曰,文王乃生知之聖,而保守乃勉强之意也,安行之位,有何勉强之可言耶?宗薰曰,生知之聖,實非有所勉强,而人見其不已之德,常若有自勉者存焉,故曰亹亹文王,又曰勉勉我王,此皆形容不已之意也。晦祥曰,射與保,皆屬文王,終不可屬之他人以看矣。註亦云無厭之時,踐履已熟,蓋射者,厭倦之謂也。宗薰曰,經至當以諷詠反覆,得其言外餘味爲貴,註脚猶屬第二件事,但朱子集註,無一字無下落,實與經文表裏,故學者所當致力,至於小註,則本多矛盾,永樂諸臣之取舍,亦多未穩,不必以此硬說矣。射字屬人以看,然後文理與旨義,俱爲順帖,集註所言雖無厭射,亦嘗有所守云者,亦謂雖無厭射者,亦常有所守也。晩裕曰,射字保字之屬人屬己,可驗於一亦字,亦者反其意之辭也,以射字屬人,然後亦字有味矣。宗薰曰,然矣。亦字可見轉折斡旋之意,雖以上句句法見之,亦可知矣。若以射字爲厭倦,則無射已是保守之意也,何必曰亦保乎?晦祥曰,無射亦保,自是贊美文王者,何必更引他人爲說乎?參以註說諺釋,終不可曉其說矣。宗善曰,射字以俚語形容,則如言對生疎之人也。宗薰曰,此雖非本旨,不害爲一說,蓋無所守之人,見與我生疎之人,或見吾所畏憚之人,則始爲周遮蓋飾,而有所守之人,雖不見此等人,亦不失其守,此果近於詩義矣。上曰,特進官亦陳所見,可也。邁修曰,臣於經旨,本自鹵莽,近又老耄,無以質言其得失矣。上曰,司馬溫公所謂平生無不可對人言者,與此義相類耶?宗薰曰,此則與詩義不同矣。然凡事果無愧於對人,而守之悠久,則無射亦保,亦可幾矣。上掩卷命退。晩裕曰,日間聖體,若何?上曰,一樣矣。晩裕曰,寢睡·水刺之節,若何,上曰,一樣矣。晩裕曰,大王大妃殿氣候,何如?上曰,一樣矣。晩裕曰,王大妃殿氣候,何如?上曰,一樣矣。晩裕曰,惠慶宮氣候,何如?上曰,一樣矣。晩裕曰,嘉順宮氣候,何如?上曰,一樣矣。仍命退,諸臣以次退出。
上在昌德宮。停常參·經筵。
李溏啓曰,行大司憲李直輔在外,執義李基慶差祭,掌令權漢緯,持平洪時溥呈辭,掌令一員未差,持平鄭時善疏批未下,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,左副承旨李溏,今日不爲仕進,卽爲牌招,何如?傳曰,允。
傳于金宗善曰,左承旨更爲牌招。
金宗善啓曰,今日推鞫,左副承旨李溏,以代房當爲進去,而纔已須資出去矣。卽爲牌招進去,何如?傳曰,允。
金㙆啓曰,臣㙆推鞫進去,下直之意,敢啓。傳曰,知道。
李溏啓曰,卽伏見右邊捕盜廳草記,則軍官所佩通符,見失於初一日,而今始草記,事甚稽忽,該大將,推考,何如?傳曰,允。
備邊司薦望,以吳載紹爲江華留守,以柳孝源爲統制使。
李溏啓曰,兵曹郞廳來言,統制使下批政事,取稟。傳曰,待開門,政官牌招下批。
李溏啓曰,右邊捕盜大將柳孝源,移拜統制使矣。在前如此之時,有他邊大將兼察之例,今番則何以爲之?敢稟。傳曰,左邊大將兼察。
李溏啓曰,兼察右邊捕盜大將李得濟,牌招聽傳敎,何如?傳曰,允。
李溏啓曰,金虎門開門標信請出之意,敢啓。傳曰,知道。
金宗善,以社稷樂器造成廳言啓曰,樂器旣已造成,將以今初四日,陪進於社壇,而堂上趙鎭寬,謂有情勢,無意進參,將不得備員,事甚未安,趙鎭寬,令政院牌招,以爲進參之地,何如?傳曰,允。
以樂器都監堂上趙鎭寬牌不進推考傳旨,傳于金宗善曰,更爲牌招。
以社稷樂器都監堂上趙鎭寬再牌不進推考傳旨,傳于金宗善曰,卿無可引之端,而社壇樂器陪進,旣係莫重,則何如是逡巡乎?此傳旨勿施,仍以前牌嚴飭,使之趁時陪進。
金宗善,以弘文館言啓曰,本館上番副校理臣金會淵,以問事郞廳,今日推鞫時,晝仕出去,而每每草記,事涉煩瀆,今後則除草記往來之意,敢啓。傳曰,知道。
李溏,以都摠府言啓曰,今日八直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李溏,以備邊司言啓曰,卽見京畿監司徐榮輔狀啓,則枚擧驪州牧使嚴耆牒呈,以爲本邑麰還,自來數多,不無民弊,合有變通之道,會付常賑麰中五百石,特許作租事,請令廟堂稟旨分付矣。該邑麰還多爲民弊,道臣旣以邑報仰陳,依狀請施行事,分付,何如?傳曰,允。
李溏,以備邊司言啓曰,卽見忠淸監司閔耆顯狀啓,則枚擧忠州等二十邑守令牒呈,以爲道內穀物,多寡不均,米租極少,麰麥夥多,狀請換作,亦有已例,忠州等二十邑麰還一萬六千五百八十六石作祖,四百石作太,區別懸錄於會案,待秋收捧事,請令廟堂稟旨分付矣。穀品則無甚懸殊,民情則所願如此,前旣準許湖南,在本道,亦不必異同,依狀請施行事,分付,何如?傳曰,允。
李溏,以備邊司言啓曰,卽見廣州留守金載瓚狀啓,則枚擧判官李象鼎牒呈,以爲本州麰多租少,一境春種,無以分排,且方農納麰,民情甚苦,擧願以減麰換租,麰還中八百石,待秋換租事,請令廟堂稟旨分付矣。三千石麰還,不至有過多貽弊之慮,而守臣狀辭,旣以種租不足爲言,則亦難靳許,依狀請施行事,分付,何如?傳曰,允。
李溏,以義禁府言啓曰,全羅右水使吳載光狀啓內,珍島郡守李㙉,爲先罷黜,其罪狀,令攸司稟處事,啓下矣。李㙉,時在任所云,依例發遣府羅將,交代後拿來,何如?傳曰,待待命拿囚。
金㙆,以義禁府鞫廳大臣意啓曰,今日更爲設鞫事,命下矣。知義禁閔台爀,以其實病陳疏,有調理行公之命,而鞫坐事體甚重,金吾堂上,不可不備員,卽爲牌招參坐,何如?傳曰,允。
推鞫時,罪人性世更招,罪人李秀林更招。
上在昌德宮。停常參·經筵。
李溏啓曰,行大司憲李直輔在外,執義李基慶差祭進,掌令權漢緯,持平洪時溥呈辭,鄭時善疏批未下,掌令一員未差,監察茶時之意,敢啓。傳曰,知道。
金宗善啓曰,傳香時刻已過,綏吉園端午祭獻官副司果尹光垂,不爲入來,今方改付標以入,而傳香之如是遲滯,事極駭然,差祭堂上推考,當該獻官,所當重勘,而本院請推之外,無他可施之罰,何以爲之?敢稟。傳曰,允。拿處。
傳于金宗善曰,禮房承旨馳詣宗廟永禧殿·景慕宮,奉審摘奸,仍詣受香諸處,一體奉審摘奸以來。
以尹得逵爲右邊捕盜大將。
李溏啓曰,新除授右邊捕盜大將尹得逵,卽爲牌招,傳授命召及大將牌·傳令牌,何如?傳曰,允。李溏啓曰,右邊捕盜大將尹得逵命召及大將牌·傳令牌傳授次,密匣請出之意,敢啓。傳曰,知道。
有政。吏批,判書金達淳進,參判李勉兢,參議鄭東觀在外,右承旨金宗善進。以金勉柱爲都承旨,以李海愚爲左副承旨,以朴崙壽爲大司諫,以尹尙圭爲掌令,以朴宗正爲校理,以洪受浩爲副修撰,以韓用鐸爲左尹,以李義弼爲同經筵,以趙鎭寬爲弘文提學,以趙榮慶爲司宰僉正,以宋欽詩爲中部令,以元在誠爲軍器判官,以朱弼相爲顯陵令,以金處巖爲典籍,以韓啓豐爲珍島郡守,江華留守吳載紹,西學訓導孫之亨竝單付。再政。以申大龜爲獻納,以李羲贊爲戶曹佐郞,以李光顯爲社稷令,養賢主簿金處巖單付。
兵批,判書李敬一進,參判金勉柱未肅拜,參議安策,參知朴瑞源病,左副承旨李溏進。啓曰,忠淸兵使今當差出,而擬望之人乏少,他道及同道水使竝擬,何如?傳曰,允。以洪明浩爲都摠管,以朴宗來爲副摠管,以朴鼎彬·金光彩爲同知,以李東馨爲僉知,以曺允精爲曹司五衛將,以柳煥寅·鄭學溫·兪得祐爲五衛將,以李甲會爲宣傳官,以鄭履萬爲景福將,以尹行直·洪奭周爲文兼,以呂喆永爲守門將,以金禹鼎爲文城僉使,以具錫夏爲禿城別將,以李元植爲忠淸兵使,以林仁彩爲蝟島僉使,以徐在元爲楊花別將,僉知張鉉宅·任聖說,統制使柳孝源,赴戰嶺別將文宗萬竝單付,御營把摠崔翼,前僉使韓吉謩·洪禹祚今加折衝加資事,承傳,護軍韓用鐸·李潤謙,副護軍韓致應·李相璜,副司正柳榮五·金鼎基·徐致輔竝單付。再政。以洪浩淵爲宣傳官,以李郁延爲慶尙左水使。
傳于金宗善曰,發遣吏郞,諸執事淸齋與否,摘奸以來。
傳于金㙆曰,推鞫姑罷。
金宗善,以吏曹言啓曰,綏吉園端午祭獻官副司果尹光垂,受香迫頭,無端不來,事體所在,萬萬駭然,其代以司僕寺僉正朴綏源,改付標以入,而尹光垂,則不可無警,令該府拿問處之,何如?傳曰,允。
金宗善,以戶曹言啓曰,臣晩秀今日,以全羅道聖堂倉·法聖倉漕船點檢事,出來江上矣。慶尙道右漕倉所屬晉州等七邑癸亥條田稅大同合米一萬八千七百五十五石零,太一千九百五十二石零,本倉元漕船二十一隻分載,追後來泊于西江前洋,故一體點檢之意,敢啓。傳曰,知道。
李溏啓曰,卽聞曜金門門考宣傳官所告,則今日下鑰時,不鎖門環,誤鎖橫杠云,闕門開閉,何等重大,而有此不審之擧,事極驚駭,當該宣傳官及守門將,所當重勘,而本院請推之外,無他可施之罰,何以爲之,而當該司鑰,令攸司科治,何如?傳曰,允。守門將宣傳官拿處。
李溏,以兵曹言啓曰,闕門開閉,何等審愼,而今日曜金門下鑰時,不掛門環,徑先誤鎖,至有還開更鎖之擧,事甚駭然,當該司鑰,令攸司科治,不能檢飭之宣傳官及守門將,亦不可無警,令該府拿問處之,何如?傳曰,允。
李溏,以備邊司言啓曰,卽見平安監司金文淳狀啓,則枚擧寧邊等九邑鎭所報,以爲還穀不敷,以其當分之數,較諸應受之戶,則萬無排巡繼給之路,寧邊等九邑鎭折米七千七百九十石,以餉穀留庫中,特許加分事,請令廟堂稟旨分付矣。分留雖重,民情宜念,諸道所請,旣皆準許,則亦不可異同,依狀請施行事,分付,何如?傳曰,允。
李溏,以訓鍊都監言啓曰,本局從事官四員內,金蓍根時帶別兼春秋朴獻源·洪羲綏,俱爲差祭,金思羲戶曹入直,省記無以推移,依例以把摠代直之意,敢啓。傳曰,知道。
金㙆,以義禁府鞫廳大臣意啓曰,今日推鞫時,知義禁閔台爀,以身病不得進參云,卽爲牌招,以爲備員開坐之地,何如?傳曰,允。
罪人性世,更招後刑問一次,訊杖第二十五度停刑,罪人李秀林,更招後刑問一次,訊杖第二十度停刑。
上在昌德宮。停常參·經筵。
藥房提調韓晩裕,副提調李溏啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候比前一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服蔘吉茶,自今日停止事,榻前下敎。
金宗善啓曰,明日常參·經筵,取稟。傳曰,只晝講。
李海愚啓曰,禁衛營將官來言,今日本營軍兵,日次私習云矣,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
李海愚啓曰,行大司憲李直輔,掌令尹尙圭在外,執義李基慶,掌令權漢緯,持平洪時溥呈辭,鄭時善疏批未下,監察茶時之意,敢啓。傳曰,知道。
李海愚啓曰,備邊司郞廳來言,今日賓廳日次,而景慕宮夏享大祭齋戒相値,不得來會云矣,敢啓。傳曰,知道。
傳于金宗善曰,禮房承旨馳詣景慕宮,奉審摘奸以來。
傳于金宗善曰,迄可休矣。左副承旨許遞,前望單子入之。
金宗善啓曰,臣與左副承旨李溏伴直矣。纔已許遞出去,伴直無人,同副承旨金㙆牌招啓辭未下,新除授左副承旨李海愚,卽爲牌招,何如?傳曰,允。
以左承旨金魯忠牌不進推考傳旨,傳于金宗善曰,無端違牌,是何道理?此傳旨勿施,更以前牌,催促肅命。
兵曹,以朴基豐爲禁衛中軍。
以宗簿寺別單書啓,傳于金宗善曰,提調兵曹判書金達淳加資,璿源譜略跋文製述官大提學李晩秀,國朝御牒書寫官安春君烿,纂修監印校正官西春君爗資窮,熟馬一匹面給,監印正尹涵加資,主簿申在明陞敍,主簿閔養世,日淺勿論,直長尹爔,別工作監役韓光衍陞六,書寫忠義衛金通淳·李尙進,相當職調用,寫字官唱準以下員役工匠等,依昨年例,捧傳旨施賞。
以咸鏡監司李翊模狀啓,純陵修改時監董諸臣及禆校吏匠等,別單登聞事,傳于金宗善曰,依判下,別單施賞事,回諭,道伯雖不入於別單,卽是定式之監董堂上,亦爲加資。
以純陵陵上修改時監董官·禆校吏匠募等別單,傳于金宗善曰,地方官咸興判官尹光心,逢授官洪原縣監金商雨竝陞敍,各務都檢察前郞廳李岳彬加資,本陵官奉事南陽進,參奉金鋎竝陞六,守僕奏時香盤僧,考例施賞,看役咸興前同知韓舜民,前察訪韓民獻,嘉善申維嶽加資,領役將校·色吏匠募等,考例施賞。
以水原留守曺允大狀啓,禿城別將張世紈身死,所帶植木差使員,何以爲之事,傳于金宗善曰,旣有他陵寢例,則不必別差植木差員,而昔年特置之聖意有在,不可仍而廢閣,以本府判官,永兼植木差員,凡於兩寢局內種植翦補等役,與寢官眼同爲之事,定式施行事,回諭。
以宣傳官沈能壽,守門將卞鍾翕拿處傳旨,傳于李海愚曰,分揀。
李海愚,以刑曹言啓曰,因兵曹啓辭,突入細樂手,都家歐打細樂乎與其母其妻之兩掖隷,出付該曹,爲先嚴査草記事,命下矣。依傳敎,別監金完哲·金甲得,捉來嚴加査問,則完哲招內,以爲渠與金甲得,今月二十四日夕時習鼓罷歸之路,偕入都家,欲爲舞戲,請其張樂,則工人輩,不惟不聽,橫竹踞坐,對語不遜,故甲得,先批工人李枝昌之頰,以扇打頭,至於皮傷流血,則其母恃老肆惡,自顚之際,眼胞有傷,初無犯手於其母其妻,則其妻之被打云云。尤爲曖昧,而所謂申相義,以該都家近居之人,又與何許一人,來見光景而已,別無作黨之事云,甲得之供,與完哲之招無異,而渠以座下別監之故,先爲犯手云矣。掖隷輩之毋敢橫拏,飭禁何如,則今此兩掖隷之稱以工人之無禮,作拏歐人,誠極可痛,所當竝與無賴兩漢,考律嚴勘,而旣有嚴査草記之命,上裁,何如?傳曰,依本律勘懲,可也。
李海愚,以右邊捕盜廳言啓曰,四洪通符所受軍官朱炯所告內,今五月初一日夜,賊入家內,房中所置衣服偸去,而腰帶所佩通符,亦爲見失云,聞不勝驚駭,今方多般詗察,期於斯得,而通符見失,罪係莫重,軍官朱炯,令攸司照法處之,所失通符,亦令政院依例改造,何如?傳曰,允。
上在昌德宮。停常參,只晝講。
李海愚,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金宗善啓曰,明日再明日,長陵忌辰祭齋戒正日,初九日初十日,獻陵忌辰祭齋戒正日相値,視事頉稟之意,敢啓。傳曰,知道。
李海愚啓曰,合辭方張之時,兩司無詣臺之員,事甚未安,除在外疏批未下外,未肅拜呈告人員,竝卽牌招,何如?傳曰,允。
李海愚啓曰,禁衛營將官來言,今日本營軍兵,日次私習云矣,敢啓。傳曰,知道。
李海愚啓曰,御營廳將官來言,今日本營軍兵,日次私習云矣,敢啓。傳曰,知道。
金宗善啓曰,同副承旨金㙆,今日不爲仕進,卽爲牌招,何如?傳曰,待開門牌招。
李海愚啓曰,行大司憲李直輔,掌令尹尙圭在外,執義李基慶,掌令權漢緯,持平洪時溥牌不進,鄭時善疏批未下,監察茶時之意,敢啓。傳曰,知道。
李海愚啓曰,新除授忠淸兵使李元植,時在慶尙左水營任所,而有除朝辭赴任之命矣。密符則以前任慶尙左水使時所佩密符仍佩,諭書則安寶,使院吏齎傳,何如?傳曰,允。
傳于金㙆曰,當該承旨推考。
李海愚啓曰,密符親納例也,而前全羅監司韓用龜,使其褊禆替納,事甚未安,依定式推考,何如?傳曰,允。
以執義李基慶,掌令權漢緯,持平洪時溥,司諫李東埴,正言文躍淵·尹孝寬牌不進罷職傳旨,傳于李海愚曰,只推。
以廣州留守金載瓚狀啓,判府事徐龍輔祿俸不敢領受事,傳于金宗善曰,更爲輸送事,回諭。
金宗善,以奎章閣言啓曰,抄啓文臣尹鼎烈·曺錫正,遭父喪云,別致賻依定式輸送事,分付該曹,何如?傳曰,允。
金宗善,以弘文館言啓曰,新除授副修撰洪受浩,時在京畿楊州地,經筵入番事緊,請斯速乘馹上來事,下諭。傳曰,許遞。
李海愚,以兵曹言啓曰,羽林衛將成範鎭,身病猝重,時月之內,無望供職,呈狀乞遞,宿衛領軍之將,不可久曠,改差,何如?傳曰,允。
李海愚,以兵曹言啓曰,加設五衛將金繼勳,除拜已過一朔,依定式減下,何如?傳曰,允。
李海愚,以義禁府言啓曰,卽接月令醫員金宗漢手本,則時囚罪人任俊常,素患痰癖之症,闖發於屢日處冷之餘,又潻關格,上吐下瀉,症形危重云,自前罪人病勢危重,則一邊保放,一邊草記,曾有定式矣。任俊常,姑爲保放之意,敢啓。傳曰,知道。
江華留守吳載紹疏曰,伏以臣綿力薄材,最居人下,特蒙甄拔,濫躋華顯,曾無絲毫之禆,徒積冥埴之罪,而聖度包荒,不賜斥退,出入近密,昵侍耿光,臣仰感洪私,俯怵微分居常惴慄,若隕淵谷,不意玆者,忽伏奉居留寵命,天地雨露之澤,若偏臣身,臣於此,尤不勝惶駴恧縮,繼之以感泣也。竊念江都一隅,卽國家保釐之地,控制島衆,鎖鑰海門,將官軍卒之管轄練撫,器械糗糧之繕修經理,陰雨之備,不可以升平而或懈,顧其任,詎不重且大歟?是以前後選畀之臣,率多才諝經綸可堪是責者,豈有如臣無以而濫竽也哉?噫,臣倥侗疎迃之一措大耳,經事綜物,自在少壯之時,自分蔑如,到今年紀衰邁,神精消落之後,委之以重務,奚異蹇乘羸悖,不任柴車,而使之駕大輅驟千里也,況逆魁雖已置法,凶孼尙今假息,餘憂未釋,防守宜嚴,重之以新經饑饉,民無聊生,關津詗守之節,茆蔀懷保之方,俱不容少緩,今若緣臣而一有疎虞,臣之僨敗,雖不足恤,其如誤聖朝委寄之重何哉?且念先臣,曾莅是任,島中人士,至今傳誦遺愛,今臣繼叨,豈不光耀,而自知其不肖庸憒,竟底廢隳,則匪特仰累則哲之明,又未兔爲忝先之歸,是臣一擧而兩失,此尤臣之所大懼也,玆敢披瀝衷懇,仰瀆崇聽。伏乞聖明,諒臣言之非出飾讓,念重寄之不可苟授,亟命鐫改,以幸公私,不勝大願,臣無任屛營祈懇之至云云。答曰,省疏具悉。卿其勿辭察任。
持平鄭時善疏曰,伏以有國所嚴,莫嚴於治逆,治逆所急,又莫急於犯闕之賊,而國有王府,尙不能覈得根窩,夬施天討,環扈之擧,尙悸八方之聽,臣民之憤,久切一天之戴,此豈但隣國之不可使聞?抑亦恐域內之從而解體也。噫,向者禁中之變,是豈一二賊豎所可獨辦者哉?其必有凶窩亂根,暗地糾結,釀成禍機者,明若觀火,則亟宜到底鉤覈,絶去亂萌,然後國綱可振,人心可安,而設鞫幾月,尙無究竟,載榮之用法,而盤問漸疎,億萬之縊斃,而群疑轉甚矣。榮·世兩賊親屬干連之嚴訊得情,億萬支屬及守獄吏隷之嚴刑究問又是目下之不容少緩者,而上無刻期督飭之明命,下無別般鉤得之節拍,浸而至乎鞫命,亦漸稀闊,府坐常多曠闕,日去月來,直爲此泄泄而止,臣竊以爲今番逆變,固往牒之所無,而卽此治獄,誠亦前史之未聞者,且臣竊又有先事之慮焉。梟獍之軀,未嘗非血肉也,鬼神之誅,亦或有先及矣。取服旣遲於刑訊,而凶穢若先於盤覈,則端緖永無可露之日,根窩將有可破之時乎?思之及此,實不覺髮凜而膽顫,憤惋而痛泣也。伏願殿下,別下飭命於按獄諸臣,鞫體則愈加詳嚴,獄情則期覈根窩,俾無延拖時日,更如前之爲焉。臣由是而竊又伏念,今日世道人心之至此岌岌,蔽一言曰,紀綱之不立,而紀綱之不立,又由於王章之不嚴,凶徒之無所懲畏也。試以向來洪履猷輩事言之,其設心之陰險,施計之凶憯,前後聲討之論備矣。無容臣架疊而第以聖旨之出於判付者觀之,此輩之自來伎倆,專在於構捏故重臣徐有寧,疏語自甘於背馳大義,欲售其網打之計也。臣本聞見不廣,雖未詳其本末,而大抵故重臣己亥一疏,闡明辛壬之大義,打破亂本之所自,發人之所未發,言人之所不言,爲當時直截之論,今反爲怪鬼之所誣,將至於大義之隨晦,噫,爲聖祖討亂賊而揭倫常者,其果非功而伊罪乎?幸賴天鑑孔昭,辨析無餘,原其疏意之所在,揭以先朝之下敎,終使渠輩,反歸誣逼之科,義理庶可賴而復明矣,事實亦可從而自著矣。然而天網太恢,酌配遽輕,以至罪囚之徒,殆若置而尋常,公議奮發,而每被摧折,輿情未厭,而益見憤菀,如是而尙可曰國有刑政乎?臣於此,未嘗不仰屋而嘆,拊心而憂也。嗚呼,古人有言曰,天變生於人妖,越自昨冬以後,奸孼之作,至今未已,則無怪乎災異之疊出,而惟彼被災之民,果何罪焉?臣於向日,冒登筵席,承聆天語,所以軫念懷保之道,俯詢拯濟之策者,丁寧惻怛,靡不用極,此正大小臣僚,聚會寅協,奮興事功之時,而老成引退,遐心莫回,朝野缺望,當復如何?若夫前左相之一向邁邁,便決長往者,雖因事涉先故,與所遭之只在自已者有異,而自上之消釋旣至,當日之秉義又明,則揆以情實,實無深引永退之義,況今國勢朝象,其果何等時也?政宜備盡誠禮,期於必致,而何幸大僚筵奏,實副群望,伏況聖度如流,卽又勉諭懇摯,而遂初之意,猶無變動,固知聖明虛佇之餘,更有敦迫之擧,而權輿之戒,隨時猶在,臣愚淺見,重爲殿下誦之,幸聖明之終始留神焉。仍伏念臣於再昨秋之叨是任也,猥陳歸養之懇,特蒙體諒之恩,如臣疎賤,何以得此?歸傳父母,聚首感祝,不意前冬,又奉華誥,蓬蓽輝映,恩榮遍體,爲伸叨謝,重入都門,恩遞未幾,除旨荐降,始緣賀禮在前,旋以鞫事方張,不敢言私,未歸以來,月已七閱矣。淹旅經歲,而懼甚於喜,倚門入夢,而戀與慮竝,況臣老父與母,年益深而病益頻,又非再昨秋陳懇時癃衰之比而已,顧臣情私,轉加煎迫,以此心神,更欲小留,其勢末由,敢將前日所仰請者,齋沐而籲之,倘聖慈,以前日之所已許者申之,特解見職,俾得歸養,則天地曲遂之恩,非臣隕結所可圖報也。臣旣乞歸也,故戀結之私,不勝耿耿,草草數語,上已有陳,而申望聖明,俯賜採納,究逆獄而永杜亂本也,致老成而求濟時艱也,因之以堆積之廟務修擧也,頹弛之紀綱整振也,凡此數條,亦惟在聖念之典,終始于學,以爲端本出治,大奮發而大有爲之基矣。顧今講筵日開,嘉言敷進,則鮮終之嘆,非所敢虞,日新之效,拭目可覩,而犬馬之忱,臨歸尤切,敢冒煩複之爲猥屑,復此尾陳,竝惟少垂察焉,而常以詩訓湯銘,益加懋戒哉。臣無任激切屛營祈懇之至云云。省疏具悉。鞫獄事,數朔刑訊,不知爲幾次,而兩囚之供,終無明白之端緖,況載榮,旣伏法之後,階梯便已斷絶,故朝家則欲爲收殺按獄之地,不肯奉行,方在相持,爾豈不知乎?前左相敦召事,亦豈待爾言?予方思所以必致,而憫歎則深,所辭,情理宜念,依施。
甲子五月初六日午時,上御熙致堂,晝講入侍時,知事黃昇源,特進官李敬一,參贊官金宗善,侍讀官金會淵,檢討官申溆,檢校直閣金邁淳,假注書趙鐘永,別兼春秋洪秉喆·金蓍根,宗臣安昌君燝,武臣行副護軍朴宗和,以次進伏訖。上開卷,讀前受音一遍。會淵讀,自皇矣上帝,止受命旣固,解釋章句以奏,上讀新受音一遍訖,上曰,文義陳之。會淵曰,皇矣上帝,臨下有爀,卽牧誓所引上帝臨汝,無貳爾心之義也。此非但求民之莫而已,爀然臨下,無時不然,故周之始興,亦必眷顧而與宅矣,其所謂臨下有爀,非特以政令之顯者也,雖燕閒幽獨之地,昭明臨照,無異顯處,故聖人之工,必以愼獨爲本,而爲人君者,尤豈可忽哉?旣知上帝之監臨,無處不在,則人君之一動一靜,雖欲暫刻放過,不可得矣。居常之時,恒若臨照在上,克盡其對越上帝之工,則作聖之道,求民之莫,不外於此,而天德王道二箇事,其要皆在謹獨,伏願留念焉。上曰,所奏好矣。下番陳之。溆曰,此言監觀四方,求民之莫矣。上天之於下民,其間迃遠冥漠,不啻截然難合,而民之安定與否,天何能知之哉?惟以天人之際,一理存焉,故人事合於天理,則天人之間,自有字感之理,書曰民之所欲,天必從之,又曰天視自我民視,卽此之謂也。自文王篇,至于此篇,莫非說天之所以臨監,而其爲臨監,亦非諄諄然形容而敎諭之也。太王以來,積善果仁已久,故天亦與之合德也,合德則此便是臨監也。天生烝民,林林䓤䓤,莫非造化中物,而安之定之,各得其所,代天理物,參贊造化,人君之職也,君不能奉承天意,而民不得安,則桀·紂所以見絶于天也。君若能奉承天意,而民咸得安,則太王·王季·文王所以膺眷于天也。天心去留,專在於民情之向背,故求民之莫,最是君道之要也。若以目下論之,則關西·關東,新經回祿之災,雖未知民情之何如,而抑想安定奠接,則猶有未盡者矣,以殿下安民之念,其所以求民之莫,奉答天意者,當如何哉?竊願留神焉。上曰,所奏,好矣。知事陳之。昇源曰,求民之莫者,求民之安定也。人君若能安民,則安民者,諴小民也。諴小民,爲祈天永命之道,疾敬德,爲諴小民之道,人君一心,卽萬化之原,而爲治之要,不出於敬一字。殿下亦於居敬工夫,無有間斷,緝熙光明,純亦不已,深所望也。上曰,所奏,好矣。特進官陳之。敬一曰,莫之爲言,卽安定之義,而民能安定,則天命歸焉。安民之道,由於行仁之政,而非但使其流離失所之民,奠接之安定之,然後方可曰求民之莫也。民志未定,下凌上替,士夫風氣,衰頹無餘,則亦非所以安民也。我國則上下之分,尤爲截然,而挽近以來,民志未定,甚至於閭巷常賤,爭效兩班之爲,而號牌·戶籍,或書幼學者有之。此等矯弊之道,須先以立志堅固爲導率之方,則正君心而正朝廷,正百官正萬民,皆次第事矣。上曰,所奏,好矣。參贊官陳之。宗善曰,此章內,三言明德,而帝遷明德,太王之德也,其德克明,王季之德也,予懷明德,文王之德也。明德,非他物也,乃吾人所受明命。而虛靈不昧,具衆理而應萬事,乃心之本體也。人以一身之微,參天地而贊化育者,有是明德也。姬周之八百年基業,實本於此,三聖人相傳之明德,而膺上帝之眷顧,其幾至微,其理至顯矣。人有聖凡,時有古今,而惟此明德,毫無加損,明之則爲聖爲賢,不能明之則爲愚爲不肖,專係心之存不存如何耳。朱子詩曰,恭惟千載心,秋月照寒水。此豈非至言乎?亦願殿下,體驗於此明德而推明之,以爲仰答天命之眷顧焉。上曰,所奏,好矣。閣臣陳之。邁淳曰,參贊官所奏明德之說,好矣。凡物之理,同聲則相應,同氣則相求,此言臨下有爀,而爀者,大明之謂也。人之德,若不至於大明,則何能合配於天乎?此乃發揮天人同德之義,而明德亦非他也,卽大學所謂明明德,而明德之所能明之者,以其得之於天者同然故也。未發之時,本體炯然不昧,如明鏡如止水,已發之後,逐事逐物,萬理盡著,如水鏡之照姸媸。極明則聖人也,明之則君子也,不明而有蔽塞則衆人也,極昏則如二國之其政不獲是也。明德,本然之體,豈有不可明之理,而天理與人慾相反,故人慾蔽則天理昏。苟使人慾克祛,則明德之體,不待明而自明矣。太王則世代愈遠,不可以詳驗其德,如文·武時,而試以處於狄人者觀之,狄人來侵,則征戰之可也,而不此之爲。土地人民者,帝王之大寶,而棄以與之曰,不以養人者害人也。此足知其人慾之不蔽,則況太平之世,豈有以耳目口鼻之慾,遽失其明德者乎?帝王之至善,在於明明德,而明德之工,在於去私慾,去私慾在於精一克復四字。惟精惟一,以人心道心爲言也,克己復禮,以天理人慾爲言也。念慮方發之際,着眼明察,則舜·禹之精一可期也,物慾初萌之時,用力克祛,則孔·顔之克復可致也,此在殿下工夫之如何耳,伏願以此加念焉。上曰,所奏,好矣。上又曰,第二章伐木之事,似當有次序,而別無可見,何也?會淵曰,菑翳則先伐之,美木則攘剔之,人工次序,亦似有之矣。上曰,伐木之後,帝乃遷明德乎?會淵曰,文勢則似然,而亦非伐木後始遷明德也,只是收徼上句而爲說者矣。邁淳曰,上語則乃伐木之敍事處,帝遷明德以下語,則乃功效之稱善處矣。會淵曰,綿章之爰及姜女,聿來胥宇者,先言女而後言宇,此章之此維與宅,天立厥配者,先言宅而後言配。竊意綿詩,則敍述子孫之盛,故先稱姜女之賢,此章則備言王業之肇基,故以此維與宅,爲主而言矣。上曰,天立厥配,與天作之合,其義同耶?會淵曰,誠如聖敎,其義相類矣。上掩卷,敎宗善曰,同副承旨今日仕進乎?宗善曰,牌招啓辭未下矣。上曰,何爲而懸病乎?宗善曰,似欲爲休息而然矣。上命退,諸臣以次退出。
上在昌德宮。停常參·經筵。
李海愚啓曰,行大司憲李直輔,掌令尹尙圭在外,執義李基慶,掌令權漢緯,持平洪時溥呈辭,一員未差,監察茶時之意,敢啓。傳曰,知道。
金宗善啓曰,來十一日,朝參日次,而孝昌墓忌辰祭正日相値,頉稟之意,敢啓。傳曰,知道。
金宗善啓曰,來十一日,輪對日次,而孝昌墓忌辰祭正日相値,頉稟之意,敢啓。傳曰,知道。
傳于金宗善曰,召對爲之。
李海愚,以兵曹言啓曰,今月十一日,一羽禁軍番次矣,該番將有闕之代,依例口傳差出,何如?傳曰,允。
兵曹口傳政事,以柳載河爲羽林將。
李海愚,以訓鍊都監言啓曰,本局從事官金蓍根,別將李近胄,俱有身病,勢難察任,竝改差,何如?傳曰,允。
左議政李時秀,右議政金觀柱聯名箚子曰,伏以,自有鞫獄以來,未有如今番獄情之至妖慝至獰頑者也。國有王府,則固當卽地窮覈,打破凶窩,以洩中外之輿憤,以紓呼吸之危機,而開鞫三朔,一無鉤得,徒致數三妖豎,粧撰眩惑。載榮斃而階梯轉迷,億萬縊而疑亂益甚,始則百出變詐,終又一直抵賴。拷訊之徒施,不足取服,支屬之逮治,尙未得情,是必有賊魁凶徒,暗地排布,募得至頑毒之類,闖影而恐動,嚼舌而牢諱,欲售其叵測不軌之圖。思之及此,寢夢猶噩,此莫非臣等昏昧疎忽,慮事不審,按囚失宜,延拖時月,徒傷國體,苟究其罪,合被誅殛,夙宵慙懍,惟公議是竢。昨伏見持平鄭時善疏本,盛論鞫事,至曰卽此治獄,前史所未聞。此誠切至之論,臺臣之所憂歎,卽臣等之所憂歎也。言出執法,無辭可解,目下事體,惟臣等亟被當被之律,然後少可以振王綱而解群惑,震蹙之極,短箚聯籲。伏乞聖明,先治臣等之罪,更命嚴鞫,永拔亂本,不勝幸甚。取進止。答曰,省箚具悉卿等之懇。獄情之終無端緖,豈卿等之咎也?盤問拷掠之法,未嘗不詳且嚴也,彼其獰頑,甘心抵死,而載榮伏法後,又是梯斷,卿等雖有蓍龜之神明,彼不自言,則亦末如何矣。臺言亦不過卽事可悶之意,非眞拶逼於卿等也。如是爲引,豈不萬萬過當乎?卿等安心,勿辭視事。仍傳于金宗善曰,此批答,遣史官傳諭。
甲子五月初七日酉時,上御誠正閣。召對入侍時,參贊官金宗善,侍讀官朴宗正,檢討官任厚常,待敎朴宗薰,假注書徐有望,別兼春秋洪秉喆·金蓍根,以次進伏訖。上命開卷讀之。宗正讀自中宗元皇帝,止涼州安全。上曰,下番讀之。厚常讀自二月漢寇滎陽,止詣建康勸進。上曰,參贊官讀之。宗善讀自夏四月漢主聰,止可鑄鐵器。上曰,閣臣讀之。宗薰讀自平日,止亦還薊。上曰,注書讀之。賤臣讀自杜曾攻陷揚口,止乘之可滅也。上曰,上番讀之。秉喆讀自乃鼓行,止謚曰孝愍。上曰,下番讀之。蓍根讀自王命課督,止羌胡畏之。上曰,文義陳之。宗正曰,當此之時,晉室板蕩,立國規模,無足可觀,而刁協諳練舊事,一時諸人,用以決疑,此是當然底事也。夫從古立國規模,自有一代之禮樂·刑政·錢穀·甲兵,擧而措之,爲治何難?傅說曰,事不師古,而克永世,匪說攸聞。刁協一人,諳練舊事,而晉室是賴,則得人之效,不其大歟?非獨臣下爲然,雖以帝王家法言之,詩云不愆不忘,率由舊章,史稱明習故事,此皆帝王之盛節也。其在我朝,有若羹墻錄,有若國朝寶鑑,有若文獻備考,祖宗朝良法美意,至今尙存,擧而措之,三代之治,何難之有?此等處,無徒以人臣之事視之,特加體念焉。上曰,下番陳之。厚常曰,此時晉室之壞亂極矣。張寔一家,猶能以忠義自勵,其叔父肅,聞長安危逼,請爲先鋒入援,寔以老不許而悲憤而卒。石勒之亂,晉之士卒,皆飢饉逃亡,獨涼州之兵,守死不移,則非但張寔一家之忠義,涼州一境,化於忠義而然也。推此以觀,實由在上者之導率耳。堯·舜之時,其民仁,桀·紂之時,其民暴,堯·桀之民,非有異也,上行下效,其理則然。是故上好儉,則下之人亦儉,上好奢,則下之人亦奢,丕應徯志,捷於影響。看文之法,亦非一端,如此推看,如彼推看,俱爲好矣,至於戴邈立太學之事,當此板蕩之時,邈猶能上疏言之,而元帝從之。三代之所以爲三代,專由崇明學校,而至於晉,則本無尙儒之政,只以淸虛爲尙。言未畢,上曰,元帝無經綸之才,而不能興學耶,何爲至此而始立太學也?厚常曰,此時風谷頹敗,儒道不行,專尙老·莊,蓋以東漢黨錮之餘,人思危禍,隱晦其身,沈湎于酒,與崇儒重道之意,一切相反,而元帝,亦以黃·老之學敎太子。于斯時也,邈有此請,其保有江東一隅,賴此維持之力矣。由此觀之,治國規模,以篤道崇儒爲第一義,伏願殿下留念焉。上曰,參贊官陳之。宗善曰,別無文義之可陳者矣。上曰,閣臣陳之。宗薰曰,儒臣旣以戴邈篤道崇儒之說仰陳,此果是治道之大經,而若所謂王業肇建,萬物權輿者,尤合深繹。蓋人君履位之初,與物更始,是所謂聖人作而萬物覩者也。邈則以元帝肇業而有此言,然繼世之君,亦莫不有此理。夫自中外黎庶,以至飛潛動植,莫非先君舊物,而每逢履元之始,必有維新之象者,何也?譬如大明初出,萬物一新,光輝旣新,而物亦自新,固理之必然也,故人君始年,必稱元年。元者,四德之首,善之長也,卽天地生物之始也,故有爲之主,必於履元之初,凝定規模,振勵綱紀,以爲治平之根本基址。無此根本,則其爲治皆苟耳。元帝亦不能實行此說,故東晉之治,止於東晉矣。若論自古初政之善,則舜之在璿璣齊七政,禹之率百官若帝初,文王之發政施仁先斯四者,武王之訪道于箕子,皆所以定立規模者,故經傳皆表著之。後世鮮有知此義者,而漢文帝元年,下寬大之詔,先議賑貸,故能做阜安之治,唐太宗元年,首置弘文館,聚天下書籍,選天下名士,講論商確,夜分乃罷,故終致貞觀文明之治焉。愼終惟始固難,而未有無其始有其終者也。今日卽殿下初元之會也,又値上元甲子之歲,天干地支,終而復始,其在天道,亦是萬物權輿之時也,政宜有以凝定振刷,立萬世無疆之基也。竊覵殿下,率遵先朝,動合典則,臣固欽仰,而至於立標準定規矱,以示一初奮發之象,以答萬方自新之情,則必有一副大頭腦,然後庶政萬幾,皆從此推出,而久道化成之效,可以見矣。深留聖意,無或因循虛徐,不勝區區之望也。上曰,所奏,甚好矣。上曰,元帝雖卽晉王位,而終無恢復中原之意,何也?宗正曰,此已有先輩之議,而晉元帝·宋高宗,皆安於苟且偸靡,終無中興之志,故所以不能恢復也。雖當此時,苟能如周宣之撥亂反正,則豈無所以恢復之道乎?俄者閣臣所奏奮發之說,乃是帝王之大節,而此時如王導·周顗輩,皆一代名流,至有百六椽之稱,則人物之多,亦可見矣,而皆崇尙淸虛之談,專事黃·老刑名之學,故不能奮發矣。宗薰曰,蓋元帝,志趣卑下,終無遠略,故其所作爲,蓋多虛僞。其移檄出師,實無北征之意,方其勸進,流涕固讓,亦非出於哀痛惻怛之意。以殺淳于伯出周嵩見之,可知矣。其稱王時事,先儒已有所論,若以愍帝被拘,大位不可一日而不備,則卽正位號可也,若以愍帝尙在,不可自尊,則其改元非也。且國之大事,莫如建立廟社,故前此皆謹書之,而此獨不見於綱,甚是可疑,或疑有貶損底意,而亦未可知也。上曰,李矩事,與田單神師之事相類矣。宗薰曰,然矣。單則以懾敵師,矩則以厲己衆,皆詭譎之計,而其事則同矣。宗正曰,古人有所謂神道設敎者,亦此類也。上曰,義當知粲之害己,而衷甲之說,何爲信之?聰亦知粲之讒義,而爲亂之說,何爲信之?旣信其讒,終至殺義,而哭之慟又何也?宗善曰,此莫非夷狄之事,不足論矣。上曰,靳·準輩之以衷甲入讒也,劉聰何無一言之覈實,而直誅官屬若是之多乎?豈史不盡見而然耶?厚常曰,粲乃聰之子,故聞耳言而便信,所以不問而直誅之也。宗正曰,義見疎斥已久,故粲之讒言,一入便信,而此亦義自取之禍也。義旣處危疑之地,不能讓位而保身故也。宗薰曰,義之阻隔已久,聰嘗見其憔悴涕泣之狀,爲之痛哭,待之如初,則非不知準之構誣,而亦不明覈,其意可知矣,義亦不能善處變矣。上曰,此事義固不善處,而聰亦不善處之矣。宗正曰,不善猶是歇後語矣。上曰,若不信靳·準之讒言,則不至於此耶?宗正曰,然矣。厚常曰,小人之讒言,本自如此,開國承家,小人勿用者此也。上曰,此豈古事不能詳見於史耶?聰之誅官屬時,何無一言耶?義之形神秀爽,器度寬仁,尤可慘惜矣。厚常曰,然矣。前此亦多諫聰之美事矣。宗正曰,義之爲人,可謂賢矣。宗薰曰,寬仁云云,似勝於聰之殘虐,而實則昏庸。嘗有勸避位者,乃曰,子弟之間,親疎詎幾,終不知禍之將及矣。上曰,賢於聰乎?宗薰曰,桀驁則不及,而仁善則過之矣。上曰,高詡之言,甚好矣。宗正曰,非義不濟之說好矣,而此爲語病矣。上曰,非但非義不濟一句,其言大抵好矣。宗正曰,以一義字爲覇王之資,則可乎?義者,卽是王政之所當行,而不能實心好義,欲托於此而爲覇者之事,此所謂五覇之假仁也。厚常曰,此輩人,豈何如是責之乎?此時此等言,亦可取矣。宗薰曰,其所云覇·王之資者,乃兼言覇術與王道,而其大意,則專在利邊。其曰亦有所尊,曰不患無辭,皆是飾辭假借之術也。宗善曰,今以晉室雖微,人心猶附之說觀之,則可知其專出於利害之心也。人心若不附,則晉室雖當尊,其當背之矣。上命掩卷,仍命退出,諸臣以次退出。
上在昌德宮。停常參·經筵。
李海愚啓曰,行大司憲李直輔,掌令尹尙圭在外,執義李基慶,掌令權漢緯,持平洪時溥呈辭,一員未差,監察茶時之意,敢啓。傳曰,知道。
金宗善啓曰,三皇忌辰日望拜禮,前期一日以稟事,曾有受敎矣。今初十日太祖高皇帝忌辰親行望拜禮,何以爲之?敢稟。傳曰,謹當躬行矣。
金宗善啓曰,同經筵李義弼,旣入闕中,不爲肅謝,直爲出去,事甚未安,推考,何如?傳曰,允。
傳于李海愚曰,當該上博士拿處。
以同副承旨金㙆牌不進罷職傳旨,傳于金宗善曰,只推,更爲牌招。
以任俊常·柳聖儀囚單子,傳于李海愚曰,分揀放送。
李海愚,以刑曹言啓曰,因右邊捕盜廳啓辭,閪失通符之軍官朱炯,令攸司照法處之事,命下矣。朱炯,曾經萬戶,移義禁府處之,何如?傳曰,允。
李海愚,以義禁府言啓曰,刑曹啓辭內,右邊捕盗軍官朱炯,曾經萬戶,移義禁府處之事,允下矣。朱炯,今方待命,拿囚之意,敢啓。傳曰,知道。
李海愚,以義禁府言啓曰,承文院上博士趙璜鎭拿處事,傳旨啓下矣。趙璜鎭,下去京畿安城地云,依例發遣府羅將拿來,何如?傳曰,待待命拿囚。
行左承旨金魯忠疏曰,伏以臣,天地間一僇人也,知見瞢然而處世迷方,交際不愼而身名被衊,至於臺言峻發,輿論日激,罪底罔赦,衷情莫暴,臣於是求死不得,屛身荒郊,血泣訟愆,于今四朔,而自分永爲聖世之棄物矣。不圖玆者,特蒙天地之鴻私,猥承喉司之新命,華誥誕宣,召牌荐臨,臣雙擎九頓,惝怳震戰,自不覺汗淚俱逬,跼高而蹐厚也。噫,人臣之濫被株連,陷身滓釁者,從古何限,而未有如臣之甚者也。苟使臣平日行己,有一分素孚於人者,其所爲言,胡乃至此?靜究厥由,莫非臣罪,一則臣罪,二則臣罪。且伏念囚供頒下之後,事實之昭暴,宜無餘蘊,而間者臺章,又以應問人設鞫爲請,則顧臣踪地之危蹙惶怖,益無餘地矣。雖蒙聖上曲加庇覆,前後昭釋之旨,不啻明白丁寧,而在臣私義,何敢晏然自處以無罪,揚揚出膺於恩命乎?臣之情勢,萬分危慄,朝端一步,已成鐵限,玆不得不冒萬死仰暴悲悃,恭俟嚴誅。伏乞聖上,俯賜鑑諒,特令還攸新命,仍飭有司,覈臣難赦之罪負,以重臺言,以嚴邦憲,不勝幸甚。臣無任惶懍震越之至云云。答曰,省疏具悉。卿自檢,果有近似於云云者乎?不然則卿何愧焉?但當付之一笑而已,近日承候無人,此豈成說?有罪無罪,惟予知之,卿勿以外至之言自疎,卽爲出肅。
傳于金宗善曰,左承旨疏批已下,卽爲牌招察任。
以左承旨金魯忠牌不進推考傳旨,傳于金宗善曰,俄下疏批何如,則違牌是何道理?仍以前牌催促,違牌勿爲呼望。
右參贊韓用龜疏曰,伏以臣,情踪危蹙,疾病癃痼,三載居藩,竟速瘝曠之罪,一疏訟愆,恭俟鈇鉞之誅,聖度包容,溫批誕降,開釋之恩言諄複,體諒之德意鄭重,許解重任,俾遂微願,無似賤臣,何以得此?伏況聖眷愈隆,簪履復收,聯翩除旨,有隕自天,龍光所被,遐土動色,臣於是雙擎九頓,不覺感涕之被面。噫,臣逖違宸北,久滯斗南,犬馬之戀,寤寐如結,而況今艱虞溢目,災異疊見,朝著有泮渙之象,民生阽困瘁之域,聖念憂勤,丙枕靡安,雖草野疎賤之蹤,猶不勝其漆室之憂,則如臣之厚被恩造,名忝崇班者,情急反面,義同奔問,豈不欲竭蹶趨造,仰瞻日月之耿光,兼伸叩謝之微忱,而第臣半生貞疾,祟在痰癖,少失將攝,輒致陟劇,精弊於朱墨之繁,貌落於桑楡之晩,氣血虛脫,症形危厲,重以南來風土,不竝以北,肢體拘攣而步履躝跚,神識昏眩而視聽迷錯。目下凡百,已成癃癈之物,而又添毒感於遠途跋涉之中,寒熱交作,氣息凜綴,擔到近京,轉向鄕廬,遙望淸漢,心神飛越,玆敢替納符節,伏地俟勘,義分都虧,生不如死。又於日前,伏見島配罪人李安默處分傳旨下者,俯燭欺罔之狀,亟施貪汚之律,辭旨嚴明,聽聞咸服,臣豈敢更事煩聒,而第見其爰辭,竊有所駭惋者。贓汚,重犯也,査啓,公案也。如有一毫䵝昧之端,而又無十分明的之證,則渠雖無狀,曾忝侍從之列,何忍直驅於貪饕之目,不念辱朝廷而羞當世乎?其許多犯科,不但一路之所共唾罵,雖以信任之吏鄕,至親之衙客,猶不能掩護周遮,擧皆納供而輸款,則渠亦自知其掉脫不得,乃以反詈之說,以逞其憾,可哀而不足怒也。第其再供中,以作錢時營校之起送,謂以無前之擧,而歸之鄙屑之科者,誠不滿一哂。此乃本營已例,初非當年創始,蓋欲探察市直之高下,以防該邑憑藉濫徵之弊而已。如欲不計時直,惟事加執,則固當直爲勒定,何待營校爲哉?營校則不過探告,而價直則一從邑報,今此市直外勒定之說,抑何所據,去月文牒,昭然見在,焉敢誣也?見其供辭,勿論米租,報營外加徵之價,若是夥然,其所染指,蓋可推知。倖而見漏於向日行査之時,而今又眞贓自發於其口,可謂欲巧而反拙。此外諸條發明,全沒倫脊,固不欲呶呶辨破,而至於偸災一款,所犯甚重,非如捧賂斂民之比,而今其爲說,不成事理,乃敢欺誣聖聰,臣安得默然而已乎?其供以爲,不使鄕色執災,各使災民現告云爾,則當年之災,必無把束之遺漏者,而特蒙朝家恤民之盛意,又從以準數分俵,則惟彼該吏輩偸弄之物,卽是流來舊災,何不論報還實於査得之時,又爲加俵於已準俵之後,使受災之民疊受分外之災乎?兩年所偸之災,已盡現發於俵災文書,十目難掩,而今以該吏丁寧之招,有若含憾誣告者然,臣竊痛焉。只緣臣威望素乏,攬轡之初,不能使貪汚之吏解印而去,及其摘發之後,又遭此反噬之辱,以貽淸朝之羞,撫躬慙赧,如無容措,敢此不避猥越,冒死仰籲於天地父母之前。伏願聖慈,俯賜鑑諒,亟降威罰,治臣前後之罪,削臣本兼之任,以肅朝綱,以靖私義焉。臣無任屛營祈懇之至云云。答曰,省疏具悉。李安默供語之含毒反詈,予亦悉燭之,何足更提?卿其勿辭,調理上來行公。
上在昌德宮。停常參·經筵。
李海愚啓曰,行大司憲李直輔,掌令尹尙圭在外,執義李基慶,掌令權漢緯,持平洪時溥呈辭,一員未差,監察茶時之意,敢啓。傳曰,知道。
李海愚啓曰,禁衛營將官來言,今日本營軍兵,日次私習云矣,敢啓。傳曰,知道。
李海愚啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,明日望拜禮時,兩司侍臣,當爲備員,除在外外,呈告人員,竝卽牌招,何如?傳曰,允。
金宗善啓曰,明日望拜禮時,九卿當爲進參,而行刑曹判書趙尙鎭,右參贊韓用龜,判尹李書九在外,無以備員,何以爲之,而吏曹判書金達淳病不進,卽爲牌招,何如?傳曰,允。
金宗善啓曰,明日望拜禮時,闕字牌及爐盒,當爲奉來,門路,以何處爲之乎?敢稟。傳曰,依例爲之。
金宗善啓曰,假注書徐有望,身病猝重,勢難察任,今姑改差,何如?傳曰,允。
以同副承旨金㙆牌不進罷職傳旨,傳于金宗善曰,只推,更爲牌招。
金宗善啓曰,明日望拜禮時,承旨當爲備員,而行都承旨金勉柱不爲仕進,行左承旨金魯忠未承牌,右副承旨前望未下,無以備員淸齋。行都承旨金勉柱,所當牌招,而拘於廳規,不得請牌,何以爲之?敢稟。傳曰,都承旨牌招,違牌承旨許遞,前望單子入之,待下批牌招察任。
承旨前望單子入之,洪義浩·李文會落點。
李海愚啓曰,明日望拜禮時,兵曹判書李敬一,當以別侍衛進參,而謂有身病,陳疏到院,原疏以齋日,纔已退却矣,卽爲牌招,何如?傳曰,允。
李海愚啓曰,行都承旨金勉柱牌不進,推考傳旨,今方捧入,而明日望拜禮時,承旨當爲備員,所當更請牌招,而拘於廳規,不得請牌,何以爲之?敢稟。傳曰,更爲牌招。
李文會啓曰,行都承旨金勉柱再牌不進,推考傳旨,今方捧入,而明日望拜禮時,承旨當爲備員,所當更請牌招,而拘於廳規,且是一日三牌,何以爲之?敢稟。傳曰,更爲牌招。
李海愚啓曰,兵曹判書李敬一牌不進,推考傳旨,今方捧入,而明日望拜禮時,別侍衛不可不備,而如是違牌,事甚未安,更卽牌招,何如?傳曰,允。
以執義李基慶,掌令權漢緯,持平洪時溥,司諫李東埴,正言文躍淵·尹孝寬牌不進罷職傳旨,傳于李海愚曰,只推。
以廣州留守金載瓚狀啓,判府事徐龍輔祿米不敢領受事,傳于洪義浩曰,更爲輸送事,回諭。
以慶尙監司金羲淳狀啓,慈仁縣民家失火事,傳于洪義浩曰,當農失所,聞甚矜惻,元恤典外,各別顧恤事,令廟堂,分付。
李文會,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李文會,以兵曹言啓曰,明日親行望拜禮時,禁軍等,別將當爲率領侍衛,而禁軍別將尹得逵,身病猝重,進參無路云。一番內禁衛將朴應浩,使之兼別將擧行之意,敢啓。傳曰,知道。
李文會,以禁衛營言啓曰,今初十日北苑親行望拜禮時,銅龍門·建陽門入直鄕軍一百名,挾輦軍出用事,命下矣。餘軍數少,把守與營直,勢難分排,出番鄕軍十五名添入,元入直將官率領仍直之意,敢啓。傳曰,金虎門入直訓局軍五十名,元入直將官率領把守,可也。
上在昌德宮。停常參·經筵。
自卯時至酉時,灑雨下雨,測雨器水深五分。
上詣北苑皇壇,望拜禮還內後,內閣·政院·玉堂·藥房口傳問安。答曰,知道。
藥房提調韓晩裕,行左承旨洪義浩啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日孝昌墓忌辰祭正日相値,視事頉稟之意,敢啓。傳曰,知道。
洪義浩啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
李海愚啓曰,行大司憲李直輔,掌令尹尙圭在外,執義李基慶,掌令權漢緯,持平洪時溥呈辭,一員未差,監察茶時之意,敢啓。傳曰,知道。
洪義浩啓曰,永肅門開門標信請出之意,敢啓。傳曰,知道。
洪義浩啓曰,挾輦軍·槍劍軍,出入番禁軍除出,標信請出之意,敢啓。傳曰,知道。
傳于金宗善曰,禮房承旨馳詣孝昌墓,奉審摘奸以來。
傳于李文會曰,右副承旨與禮曹堂上·戶曹郞廳,依定式馳詣宣武祠,奉審摘奸以來。
專于金宗善曰,召對爲之。
傳于洪義浩曰,兵工換房。
甲子五月初十日卯時,上詣北苑皇壇。望拜禮入侍時,行左承旨洪義浩,右承旨金宗善,左副承旨李海愚,右副承旨李文會,假注書趙鐘永,別兼春秋洪秉喆·趙雲翊,檢校直閣徐榮輔·沈象奎·朴宗慶,待敎朴宗薰,以次侍立訖。鼓三嚴,通禮跪啓請外辦。上具翼善冠·衮龍袍,乘輿出協陽門。敎義浩曰,別侍衛,以兵曹參議爲之。由建陽門入靑陽門。義浩曰,參班·儒武,由通化門以入事,分付,何如?上曰,唯。義浩令宣傳官擧行。通禮前導至小次前,啓請降輿。上降輿入小次,以夾侍下敎曰,入小次後問安,勿爲之。大臣以下參班·儒武各就位。時至,通禮啓請外辦。上改具翼善冠·黑團領袍以出。通禮啓請乘輿。上乘輿至帳殿前。通禮啓請降輿。上降輿,詣拜位北向立。贊儀唱四拜。上行四拜禮訖。贊儀唱跪。上跪。司香二人,進香案前跪三上香,俯伏興退。通禮啓請俯伏興平身。上俯伏興平身。贊儀唱四拜。上行四拜禮。通禮啓請乘輿。上乘輿。左議政李時秀等進前曰,日熱如此,聖體若何?上曰,一樣矣。時秀曰,寢睡·水刺之節,何如?上曰,一樣矣。仍敎于義浩曰,參班朝臣先退,儒武則駕前入侍。賤臣承命出傳還入。義浩曰,儒生先爲入侍,武臣則其次入之乎?上曰,依此爲之。五人式使之入侍,可也。皇朝人錢塘太守黃功五代孫幼學載益,本朝文正公金尙憲六代孫幼學履明等,忠烈公洪命耉八代孫進士勝圭等,文正公尹煌七代孫進士性鎭等,忠顯公宋時榮六代孫幼學徹圭等,忠壯公李義培六代孫幼學海應等,貞孝公綾原大君俌玄孫幼學厚中等,忠貞公金德誠五代孫載佖等,忠莊公許完五代孫幼學霖等,貞僖公任有後玄孫進士尙泰等,義烈公洪命亨六代孫幼學秉五等,忠壯公南以興五代孫幼學正容等,忠愍公閔垶六代孫幼學永鉉等,忠肅公李尙吉六代孫幼學克相等,忠正公李楘七代孫幼學相種等,贈參判李惇敍七代孫幼學達欽等,贈判尹申誠立六代孫幼學匡烈等,襄毅公金景瑞七代孫幼學思燮等,忠簡公兪榥五代孫幼學國柱等,贈參議具元一七代孫幼學錫亨等,贈參議黃善身五代孫幼學遴等,忠憲公尹烇六代孫幼學在圭等,文正公宋時烈六代孫幼學弘圭等,忠烈公權順長六代孫進士曄等,忠章公李忔六代孫幼學鍈等,愍肅公金琂五代孫幼學宗洛等,忠肅公趙廷翼七代孫幼學學溫等,忠武公金應河七代孫幼學學基等,忠烈公吳達濟六代孫幼學慶曾等,文忠公曺漢英五代孫幼學始振等,文忠公金尙容六代孫幼學履兢等,忠貞公尹集五代孫幼學行正等,忠武公李舜臣七代孫幼學甲秀等,贈參議李士珪六代孫幼學瑛等,忠烈公李希建七代孫幼學濟訥等,忠景公金壽翼五代孫幼學民淳等,忠毅公崔夢亮五代孫幼學翼鎭等,忠愍公宋圖南玄孫幼學潾等,忠正公洪翼漢七代孫幼學容默等,忠正公金益兼七代孫幼學台鉉等,皇朝按察使王楫六代孫武科出身道春等,庠生馮三仕玄孫閑良載恒等,錢唐太守黃功五代孫閑良載坤等,贈參議康世爵五代孫武科出身漢健等,宗人府儀賓陳鳳儀九代孫閑良再昌等,本朝貞孝公綾原大君俌玄孫閑良厚等,忠壯公南以興五代孫閑良正玉等,贈副提學蔡聖龜六代孫閑良光臣等,忠肅公趙廷翼六代孫閑良心錫等,忠武公李舜臣六代孫閑良漢昇等,忠烈公李希建七代孫武科出身濟元等,以次進前,各奏姓名訖。通禮前導至降輿所,跪啓請降輿。上降輿入小次,以夾侍下敎曰,入小次後問安,勿爲之。還內時至,通禮啓請外辦。上改具翼善冠·衮龍袍以出。通禮啓請乘輿。上乘輿出靑陽門,由建陽門入協陽門還內。諸臣以次退出。
甲子五月初十日午時,上御誠正閣。召對入侍時,參贊官洪義浩,侍讀官洪奭周,檢討官申溆,待敎朴宗薰,假注書趙鐘永,別兼春秋洪秉喆·趙雲翊,以次進伏訖。上開卷命讀。奭周讀自太興元年,止稍稍擊取之。上曰,下番讀之。溆讀自以李矩都督,止奉之如神。上曰,參贊官讀之。義浩讀自漢殺其尙書令,止乃不爲琨擧哀。上曰,閣臣讀之。宗薰讀自溫嶠表琨,止雄於北方。上曰,注書讀之。賤臣讀自漢主聰,止請以上聞。上曰,上番讀之。秉喆讀自矩馳表聞,止七年乃試。上曰,下番讀之。雲翊讀自十二月,止置戍而歸。上曰,文義陳之。奭周曰,初大文,卽晉元帝履端御極之始也。只此數行之內,亦可見元帝不足以恢復江左者矣。周嵩之出爲新安與夫除吏二十餘萬二仵事,已非帝王大公至正之法度,而元帝皆有所失於此者。蓋至公無私,卽是帝王之美德,而一邊謙讓外飾,不聽勸進,一邊斥其言者,送之出外。方其天下洶洶,位號無定,不可不早爲建立,而嵩之爲說,迂則迂矣,然人皆勸進,嵩獨異說者,可見嵩之剛直不阿,而晉帝旣不聽而又黜之。且況位號之勸進,卽是當時不得已之言,而除吏二十餘萬,有若廣推私惠者,尤豈足謂至公之事乎?此二事,大是掩不得私心矣。上曰,熊遠之言,猶爲勝耶?奭周曰,徧賜天下爵,亦非美事,而比於除吏,則差似爲勝。且於前代,或有是事,故熊遠引之以諫矣。上曰,徧賜天下爵,亦非得宜,而比之於此,則猶可謂有說矣。奭周曰,然矣。此時神州陸沈,不得不正位以係民生,而梓宮未返,王業草創,何可以徧賜天下爵,如升平之世推恩之類乎?遠之爲此說,亦不得已之論也。人君者,天下皆吾家,萬民皆吾民,豈有私耶?自古以來,克祛己私,至爲極難。天下盡是赤子,而近戚也便嬖也,卽人君之所不能無私者也。私愛之地,或無切而施賞,或有罪而廢法,漢之西苑,唐之瓊林,亦由於不能勝其一念之私,而有私人焉,有私財焉。朱子封事,亦備言此事矣。伏願殿下,每以去私爲念焉。上曰,下番陳之。溆曰,元帝好刑名家,以韓非書賜太子,此乃失德處矣。上曰,頃日召對,亦言之矣。元帝蓋好老·莊,故如庾亮者,亦器重之矣。溆曰,自好老·莊,亦已不可,而況可賜太子書乎?大抵以正學爲尋常之書,而以刑名爲新奇之物,由此而一入老·莊,流而不返者至易矣。元帝所當之時,足可以恢復中原,而惟其根本不修,故所謂刑名做去者,不過燕安江左而止矣。雖以周嵩之出爲新安觀之,初則謙讓於勸進,末復罪斥其諫者,卽元帝之心,表裏不同而然也。不事正學而好爲他術,不求遠略而專務外飾,皆所以鑑戒處,伏願留念焉。上曰,參贊官陳之。義浩曰,玉堂所陳,果好矣。周嵩·熊遠,言各有當,而晉帝皆不能用之者,以私勝故然矣。除吏二十餘萬,此乃晉帝之私勝處,而王者之政,豈容若是哉?若稽我宣廟朝,當入承大統之日,宮奴輩爭相冒名,圖占錄勳者,多至數千人,而宣廟特命盡焚其紙,此爲聖德卓然處矣。試推此箇一事,亦有可以擴充而監法者,竊願殿下,亦以去私二字爲念焉。上曰,閣臣陳之。宗薰曰,此時秀·孝聽申七年,則實未嘗試之,而書以復試者,似有許與之意矣。然其制三變而三錯,夫不試而署,何以知其長短乎?漢之孝廉如賈·董之才,未嘗不試,周之選士,尙有中年老校之制,亦可見貢士之不可無試也。晉惠時,有王接者擧秀才,與人書曰,今世道交喪,將遂剝亂,而知識之士,鉗口鞱筆,吾非榮此行,欲極陳所言。會是歲惠帝復阼,以國有大慶,天下秀孝,皆不試除職,接深以爲恨。然則此非但庸愚雜進之端,卽志士齎鬱之由,此一錯也。不中科者,罪其擧主,亦是必不行之政。夫敎育人才,登崇俊良,豈可以嚴法繩之耶?故至於託疾不行,漢之孝廉,使州郡自辟椽僚。苟非其人,則自失倚用之資,故擧皆博循公議,薦得其人,一自中正法以後,中正擧之,而朝廷用之,其賢否無關於薦主,故漸致此弊。今不矯此而乃罪擧主,則將見愈罪而愈失矣,又一錯也。至於延期聽申,尤是拙法。旣擧孝秀,又待講習,已乖事理,且不素敎之類,豈可責成於六七年之間乎?又一錯也。此時孝廉法尙存,而猶如此,況自隋·唐,專以詞華取人,不責實用,人才眇然,亶由是也。今之科第,亦無以異此,矯革雖難,而因循則終無得人之路矣。朱子貢擧議,極論古今得失,而其所建論,以易·書·詩爲一科,子午年試之,周禮·儀禮·二戴禮爲一科,卯年試之,春秋三傳爲一科,酉年試之,而兼以四書分試,又間用論策,試以史籍·時務,則士無不通之經不習之史,皆爲當世之用矣。夫豈不可行,而夫子言之也?當時之弊,亦與今略同,故欲以此法矯之。唯在擧而措之,各得其序,則期以數十年,必有彬蔚之效矣。此等處亦須留念,而講求其弊原焉。上曰,劉曜卽爲誰於劉淵乎?奭周曰,史稱劉淵之族子,未知於淵爲幾寸,而似與劉聰爲族兄弟矣。上曰,張寔乃是涼元公乎?奭周曰,然矣。寔是涼州牧張軌之子矣。上曰,命王導升御床,元帝豈不知導之固辭,而尙爲此言乎?奭周曰,王導者,元帝之所視以股肱腹心者,而進位之日,百官在庭,故欲試寵異之意,至有升床之命。然接待臣下,當以體貌爲貴,而寵之非其道,則烏在其貴乎?上命掩卷。義浩曰,今十五日,藥房日次承候,自前每於十四日爲之矣。提調之其前登筵未可必,故敢此仰達,而今番亦依前爲之乎?上曰,依前爲之。上又曰,視事頉稟,每自初伏日爲始,而今夏則初伏在於六月,距今尙遠,而近來日熱甚盛,今十八九日間,視事頉稟入之,似好矣。仍命退,諸臣以次退出。
上在昌德宮。停常參·經筵。
李海愚啓曰,行大司憲李直輔,掌令尹尙圭在外,執義李基慶,掌令權漢緯,持平洪時溥呈辭,一員未差,監察茶時之意,敢啓。傳曰,知道。
洪義浩啓曰,明日常參·經筵,取稟。傳曰,停。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李海愚曰,召對爲之。
甲子五月十一日酉時,上御誠正閣。召對入侍時,參贊官李海愚,侍讀官洪奭周,檢討官申溆,待敎朴宗薰,記事官洪在敏,別兼春秋趙雲翊·徐有恂,以次進伏訖。上開卷,命讀之。奭周讀,自資治通鑑,止何待於彼邪。上曰,下番讀之。溆讀,自三月合祭,止以新俗化。上曰,參贊官讀之。海愚讀,自祖逖討陳川,止士民怨怒。上曰,閣臣讀之。宗薰讀,自帝徵爲散騎,止不敢名。上曰,注書讀之。賤臣讀,自十二月字文氏,止吾當獨取之。上曰,上番讀之。雲翊讀,自廆使召其子,止蒲洪降趙。上曰,下番讀之。有恂讀,自三年趙光初三,止洛陽遂空。上曰,文義陳之。奭周曰,觀石勒之所以立國,眞所謂盜亦有道者也。彼以羯胡之微,乃能竊據神州,假號一時者,亦豈無所以而然哉?就其大處論之,則其委任張賓是已,賓旣失身於石勒,則其人固不足道,而任之也如彼其專,待之也若是其敬,卒亦能收其功績,況以聖明之君,而能用天下之賢才者乎?賓之謙虛敬愼,開懷下士,屛絶阿私,以身帥物,亦可謂一時之人傑,而至於入則盡規,出則歸美,雖亦不害爲忠愛之意,而律之以人臣事君之正道,固未必然。至於人君之於群下,若必欲以此責之,則其弊也,將爲掩諱過失,惡聞讜言,不可以不誡也。是故成王之命君陳也,有曰,爾有嘉謨嘉猷,入告爾后于內,爾乃順之于外,曰斯謨斯猷,惟我后之德。先儒之論,以成王爲失言,而集傳亦載其說。且以古人之事驗之,則屛人切諫,而在朝廷若不能言者,石建也,面折廷論於稠衆之中,至使人君變色而罷朝者,汲黯也。宋之田錫,焚其諫草,而魏徵則錄其諫書,以示史官,韓琦則輯其奏疏,以爲諫垣存藁三卷。尙論之士,亦何嘗以此爲汲黯之不及於石建,而魏徵·韓琦之有遜於田錫乎?古人或有以面折人過爲欠於忠厚之道者,而人君納諫之道則不然。諫者之狂誣,明我之能恕,諫者之漏泄,彰我之能容,何貴於入則盡規,出則歸美者乎?而況我朝規模,引接臣僚,務以光明正大爲主,非如前代人臣之造膝屛人,而近來言責之臣,晉接尤罕,必欲待密勿之地而後,始發逆鱗之言,則是終無可言之日矣。伏願大恢虛受之量,廣開不諱之門,毋以歸美之看作人臣當然底道理焉。上曰,其言,甚好矣。張賓若用於江左,則事業當尤有可觀乎?奭周曰,張賓之失身,固甚可惜,而使其用於江左,未必能展布其才。晉元帝,有一祖逖,竟使之鬱鬱齎志以沒,安能如石勒之任張賓乎?上曰,石勒用天子禮樂,賓不諫之,何也?奭周曰,賓是才智之士,初非以名節爲重者,其以胡將軍爲可與共事而大呼請見於軍門也,固欲佐勒,以圖覇業,何可責之以諫止其僭亂乎?上曰,張賓與王導,何如?奭周曰,導是中興之輔臣,賓則羯虜之謀主,其本領之正與不正,固不可同日而語,而論其才具智略,則賓爲優矣。宗薰曰,張賓固是當世偉才,而立身大本已差,雖有言議之可取,別無事業之可言者。先朝嘗於綱目講義中,若曰,張賓之闊達大志,自謂張子房儔匹,賓之本末,固不可擬議於子房,而其前後劃策,亦有使漢高解頤者否。臣嘗伏讀此條,反復究觀,終無彷彿者,未敢遽謂突過王導諸人矣。上曰,下番陳之。溆曰,益州刺史應詹上疏所謂崇奬儒官,以新俗化者,誠切至之論也。士者,國之元氣,故崇儒重道,固是治國之本,而實爲享國長遠之道矣。奏未畢,上曰,益州之疏,固好矣。止曰,崇奬儒官,而曾無一言之及於恢復中原計者,何也?如以崇儒爲急先務,則何不於最初言之,而今始言之也?溆曰,此是疏語之撮出者。當是之時,元帝偏安江左,未能成重恢之功業,而遇災求言,出於求治之誠,故有是疏也。大抵晉之立國,本不名正,未免爲僭僞之歸。自武帝以下,壞亂極矣,至元帝,亦非有爲之君,宴安一隅,不能辦恢復之計,至於尊尙經學,亦非其所能也。如是而雖欲求國脈之維持,其可得乎?爲人君者,苟欲崇儒重道,則必須讀聖人之書,行聖人之事,以身先修,然後崇儒重道之化,自當有不期然而然者也。不然則雖有崇儒之名,而將無崇儒之實,惟其自修之士,豈肯爲其用也哉?然則治國之本,莫先於崇儒重道,脚踏誠實地,而苟不能盡乎?此則雖讀聖人之書,而卽所謂書自書,我自我者也。近日儒臣之進言者,援古證今,反復陳勉之際,自不無衆論之參差處,畢竟歸趣,亦莫不根本於古昔聖賢之訓,而非是無稽之自辦者也。如臣空疎之辭不達意者,雖不足有補於聖聰,而惟聖明,每於陳勉之地,毋或以陳腐之常談看過,而孜孜實踐,無使日接之講筵未免爲應文之歸者,是臣區區之望矣。上曰,參贊官陳之。海愚曰,臣則不敢仰對矣。上曰,閣臣陳之。宗薰曰,別無可陳之文義矣。上曰,羊后是惠帝之后耶?奭周曰,然矣。上曰,綱目之書,此亦是貶之之意耶?奭周曰,貶之與否,固不待論,而以中國天子之后妃,失身於犬羊,天下之變,孰有大於是者乎?上曰,漢之改號趙,何意也?奭周曰,未詳其何故,而劉曜旣非淵·聰之後,似欲以創業自處而不襲其舊號矣。上曰,段末柸於匹磾,爲何人乎?奭周曰,匹磾之弟也。上曰,然則何以相攻擊也?奭周曰,匹磾忠於晉室,而末柸爲石勒所擒,待之以禮,不殺而釋之,故因爲石氏之黨,此其所以相攻也。上曰,邵續之攻末柸,非耶?奭周曰,謂之不度事勢則可,而末柸旣是石勒之黨,匹磾則晉之純臣,助匹磾而攻末柸,未可謂之不合於義矣。上曰,旣言志欲報國,又言奉匹磾爲主,主字何義也?奭周曰,邵續被執,冀州無主,故使之奉匹磾爲主,此主字,卽主將之主也。上曰,高瞻旣諫崔毖,竟又不屈於慕容,可謂賢矣。奭周曰,高瞻之諫崔毖,旣有先識之明,且慕容廆,旣翼戴帝室,與劉石之猾夏有異,則晉人之從之也,亦未可謂之失節,而高瞻獨能忠於所事,不肯奪志,可謂卓然自立。夫以張賓之智,陳元達·王延之忠,猶不免失身於劉石,如瞻者,顧何可多得也?宗薰曰,高瞻·邵續,均是敗沒之將,而今詳本末,其始也,瞻有先見,續則昧機,而其終也,瞻則見廆不平,以憂而卒,似欠磊落,不無恇怯底意。續則竟不屈己,灌園鬻菜,以勒之暴,尙加歎服,竟亦與匹磾遇害。以此論之,續似勝於瞻矣。奭周曰,邵續亦可謂有志之士,而考其本傳,則石勒以續爲從事中郞,及聞其灌園鬻菜,又歎以爲高人而數賜穀帛,亦未見有不受之語,雖爲勒所殺,亦安能及高瞻之終不肯起乎?瞻當中原阻隔,舊主奔亡之日,幽憂流離,無以少伸其志,則憤悒成病,固其宜也,何可以是而歸之於恇怯乎?宗薰曰,瞻固非失節,續亦不可謂殉節,而潔身則有之,俱不可責備,而愚臣所奏,乃執跡之論也。命掩卷。上敎奭周曰,駙馬有微感之症云,果何如?奭周曰,所苦不甚大段矣。仍命退,諸臣以次退出。
上在昌德宮。停常參·經筵。
洪義浩,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金宗善啓曰,明日常參·經筵,取稟。傳曰,停。
李海愚啓曰,合辭方張之時,兩司無詣臺之員,事甚未安,除在外·疏批未下·陳疏外,呈告人員,竝卽牌招,何如?傳曰,允。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,右承旨金宗善,今日不爲仕進,卽爲牌招,何如?傳曰,允。
傳于洪義浩曰,召對爲之。
李海愚啓曰,行大司憲李直輔,掌令尹尙圭在外,執義李基慶,掌令權漢緯,持平洪時溥牌不進,一員未差,監察茶時之意,敢啓。傳曰,知道。
以執義李基慶,掌令權漢緯,持平洪時溥,司諫李東埴,正言尹孝寬牌不進罷職傳旨,傳于李海愚曰,只推。
以黃海監司李存秀狀啓,平山府民家失火事,傳于洪義浩曰,聞甚驚惻,別加顧恤事,廟堂分付。
以黃海監司李存秀狀啓,金川郡民家失火事,傳于洪義浩曰,民戶之一時燒燼,聞甚驚惻,元恤典外,別加顧恤事,廟堂,分付。
洪義浩,以都摠府言啓曰,副摠管朴宗來,以刑曹參判,本曹坐起,晝仕出去,而逐日赴坐,煩稟未安,入番間,除草記往來之意,敢啓。傳曰,知道。
江華留守吳載紹疏曰,伏以臣,伏蒙天恩,猥膺居留之命,行將赴任矣。臣之父母墳山,在於京畿廣州地,而身縻公朝,久曠省掃,今當出外,益切霜露之感,玆將私懇,冒瀆崇聽。伏乞聖慈,特許臣辭陛之前往伸至情焉。臣無任云云。答曰,省疏具悉。卿其依所請往省焉。
甲子五月十二日午時,上御誠正閣。召對入侍時,參贊官洪義浩,侍讀官洪奭周,檢討官任厚常,待敎朴宗薰,假注書趙鐘永,別兼春秋趙雲翊·徐有恂,以次進伏訖。上開卷命讀。奭周讀,自三月以慕容廆,止及於難。上曰,下番讀之。厚常讀,自羊鑑有罪,止以駿爲世子。上曰,參贊官讀之。義浩讀,自氐羌巴羯,止錄尙書事。上曰,閣臣讀之。宗薰讀,自趙立太學,止以與貧民。上曰,注書讀之。賤臣讀,自秋七月,止歸逖者甚多。上曰,上番讀之。雲翊讀,自先是,止收利十倍。上曰,下番讀之。有恂讀,自逖牙門,止各一人。上曰,文義陳之。奭周曰,此言祖逖與將士同甘苦之事,而曰約己務施矣。以石勒雄悍之故,中原莫能制之,而惟逖一人,爲石勒所畏者,以其約己務施而得民心也。此雖將帥之事,而君道亦然。仁莫先於務施,而如欲務施,又非約己則不能也。凡係輕徭薄賦之惠,恤災軫弊之政,皆是務施之處,而苟不能先自約己,則財用不敷,財用不敷,則雖欲下施,其可得乎?以是人君之德,儉爲最貴,舜之贊禹曰,克儉于家,孔子亦曰,菲飮食惡衣服。自古聖賢,亦皆然矣。財用之於人國也,爲費至少於上,而爲害甚多於民。如言深宮之間器用玩好之物,則視之雖似微細,而民有因此而傾蕩其産業者矣。抑又有上則尙儉,而下不被澤,何也?此則紀綱不立而敎化不行之故也。昔漢文尙儉,所幸愼夫人,身衣弋綈,而至若庶人屋壁,則皆被文繡,敎化不行,則雖儉何益哉?如欲弊源之求祛,則必以人君之好惡,明示於下,然後端本之化,始乃風動矣。故齊桓公欲禁朱衣,問於管仲,管仲曰,禁之有術,君不好則民自禁矣。桓公於是,顧左右而言曰,余所賤之者,朱衣也。國中遂廢朱衣,下之從上,豈不捷哉?故古語云,宮中好高髻,四方高一尺,楚王好細腰,四方多餓死。奢儉之分,必自宮闈之內而爲始焉。今言衣服飮食之類,而曰宮樣曰內樣者,皆是在上者之所敎也,由此而人君之奢儉,知之尤易。君若約己,則不惟施澤於民,亦可表準於民,竊願殿下,益加體念焉。上曰,下番陳之。厚常曰,劉曜之爲人,非如劉淵者也。初則未能覺悟,故興造臺觀,又營壽陵,甚至於欲殺游子遠矣。語未畢,上曰,劉曜之殺徐彭等五十人,固甚謬矣。然而能容游子遠之言,至授大司徒錄尙書事,又於喬豫·和苞之言,亦能受之,雖夷狄之君,其所容諫,則可取矣。厚常曰,誠如聖敎矣。游子遠之屢諫幾死,而畢竟容受之,喬豫輩所言,亦皆聽之,此猶近於人君之大度,故劉曜所以一番暴興,未必不由於此也。雖夷狄之君,容一諫納一言,則目前之效,必然有之,此誠不可忽也。上曰,參贊官陳之。義浩曰,上下番所陳皆好,別無更達之文義矣。上曰,閣臣陳之。宗薰曰,俄者下詢以劉曜雖是夷狄之君,其從諫則可取,聖敎至當矣。凡看史,固有當究觀本末,窮覈是非處,或有當且置本末而只論一事處。劉曜此事,果自可取,不必以夷狄而忽之也。於子遠則不但不殺,而又擢任於豫·苞,則旣加褒奬,而仍卽聽施,且其省鄷囿與貧民,最是措置得當者矣。曜雖殘暴,自有此長處,故其興也勃焉。且以游子遠言之,其初進諫固正矣,及夫獄中上書,則不顧滅身之禍,至於三諫,則可謂礭乎難矣。雖以古諍臣律之,尙庶無媿,若其料敵之智,剿賊之勇,亦過人矣。蓋惟智者,明於是非,故能臨事直言,惟勇者,善於斷制,故能犯顔極諫。是以一節之士,不能盡諫。夫朝廷所需,莫如智勇,而此皆從直言中得來,則諫臣之爲綦重也如是矣,故平時之直言極諫者,卽亂世之伏節死義者也,亂世之伏節死義者,卽治世之致君澤民者也。如此處,就其事而窮其理,實有可以鑑戒者矣。奭周曰,閣臣以劉曜從諫事,有仰對矣。蓋劉曜,本以匹夫,經營中原,一朝暴起,則亦乃納諫之所致也。方欲殺游子遠,忽復翻然改悟,不之爲罪,又復擢任以崇官,此則劉曜之英斷處也,如此,故興。及其敗也,醉酒不聽諫,有言石勒入寇,而謂之妖言,反殺言者,此則又復諫之甚者也。其初則省鄷囿與貧民之類,可見容諫之量,而其末則又以不聽直言,竟致身敗,此非但容諫復諫之際,興敗之有足可觀而已。一人一心之操舍無定又如此,此不可不念者矣。上曰,石勒擧六科,而不定多數,所擧只各一人,何也?奭周曰,周官選士之法,則三年大比,只以賢者·能者貢擧之,而本非有定數矣。後世以降,則或過而有猥濫,或少而爲闕貢,多不如數,故漢武帝用董仲舒之言,所選亦各二人,則此非必石勒獨然矣。厚常曰,古語曰,十室之邑,必有忠信。人才盛多,則豈非尤好,而若欲選擧,則亦難博取。且以本文觀之,則公卿及州郡,皆歲擧之,若然則數亦不可謂之少矣。上曰,晉王保體重八百斤,果其然乎?奭周曰,律度量衡,古今不同,故有今之一斤爲古之三斤之語,以此推之,則似是三百斤許矣。上曰,喜睡則何以好讀書乎?奭周曰,好讀書,而其實則暗弱無斷,故語脈相接於下句,喜睡亦暗弱之致矣。上曰,擧用羊鑑,是爲所失矣。奭周曰,然矣。宗薰曰,羊鑑,乃王敦之舅也。王氏權盛,而鑑其姻親,故爲導所薦。其初也,人皆以爲不可使,鑑亦辭以不克任,而元帝不聽矣。上曰,羊鑑是羊后之族屬乎?奭周曰,無可考之文矣,上命掩卷。義浩曰,昨筵有視事頉稟,念前入之之敎,而方今日熱,則雖與三伏無異,取考前例,則必於初伏始入矣。雖入頉稟,亦多以停書下之時,姑依前例,以初伏日爲始,似好矣。上曰,然則依前例爲之,可也。仍命退,諸臣以次退出。
上在昌德宮。停常參·經筵。
李海愚啓曰,合辭方張之時,兩司無詣臺之員,事甚未安,除在外·疏批未下外,呈告人員,竝卽牌招,何如?傳曰,允。
李海愚啓曰,行大司憲李直輔,掌令尹尙圭在外,執義李基慶,掌令權漢緯,持平洪時溥牌不進,一員未差,監察茶時之意,敢啓。傳曰,知道。
金宗善啓曰,明日毓祥宮夏享祭齋戒相値,視事頉稟之意,敢啓。傳曰,知道。
傳于李文會曰,承旨入侍。
洪義浩啓曰,明日次對,兩司當爲進參,除在外·疏批未下外,呈告人員,竝待開門牌招,何如?傳曰,允。
傳于金宗善曰,發遣吏郞,諸執事淸齋與否,摘奸以來。
以趙璜鎭囚單子,傳于李海愚曰,姑爲付過放送,使之卽日擧行。
以執義李基慶,掌令權漢緯,持平洪時溥,司諫李東埴,正言尹孝寬牌不進罷職傳旨,傳于李海愚曰,只推。
金宗善,以禮曹言啓曰,今春雨晹均適,農作及時,入夏以來,雨澤久閟,兩麥擧多枯黃,秧坂亦至乾涸,而初十日之雨,僅得浥塵,見今夏至迫近,一霈終靳,言念民事,誠爲渴悶。此時圭璧之薦,不容少緩,初次祈雨祭,不卜日今十五,三角山·木覓山·漢江,依例遣堂下三品官,虔誠設行,何如?傳曰,允。
洪義浩,以備邊司言啓曰,臣等依下敎,來會本司,而進參堂上,只有二員,揆以事體,誠甚未安,無故人·懸病人竝推考,卽爲牌招,何如?傳曰,允。應頉之外,無端懸病,駭然莫甚,況特命來會,則尤豈有如許道理?卿等何不申飭乎?無故·懸病之人,使之嚴飭來會。
洪義浩,以備邊司言啓曰,卽見統禦使報本司辭緣,則以爲本營下喬桐府昨年穡事,慘被歉荒,所捧太略,排巡不足,故軍餉米半留中,又取折半,依近例還分計料云矣。本島昨年,旣被慘歉,留庫中許分,又有近例,依所報施行事,分付,何如?傳曰,允。
洪義浩,以備邊司言啓曰,伏見平安監司金文淳狀啓,則以爲中和·祥原·三登·江東·江西·甑山等六邑,燒燼餉穀,不可虛留,固當及今還充,而見今分糶已過,且隣近邑穀簿,擧皆不敷,轉輸無處,待秋成,以各該邑會付元還中除出,移捧充數事,請令廟堂稟旨分付矣。隣近諸邑,旣無轉輸之處,則以該邑元還,移充該邑餉穀燒燼之代,卽事勢之不得不然者。依狀請施行事,分付,何如?傳曰,允。
洪義浩,以備邊司言啓曰,伏見江原監司申絢報本司辭緣,則以爲嶺東被燒六邑中,高城爲最,襄陽次之,倉庫罄竭,請糶之報相續。嶺東列邑穀價,不至翔踊,苟有其價,庶有貿穀資活之道。均廳上納今春等嶺東船鹽藿稅錢中一千九百二十兩,至歲前寬限,推移劃給於高城·襄陽被燒戶,每戶各給租一石代錢一兩五錢,則及秋所納,不過一石,其於燒戶,大段利益,故一邊區劃移送。蓋嶺東穀簿,本自不敷,仍作該邑還穀,嶺西則穀多爲弊,多願以錢代納,以其代捧之錢,上納於均廳,則事甚便當云矣。高城·襄陽兩邑,卽九郡中最殘之處,而今番被燒,亦爲最酷。前此朝家施惠,非不優洽,而方農民食,尙有不給之慮,以嶺西以多爲弊之穀,移作兩邑之還,兼爲窮民繼乏之資,實爲兩便。以穀轉輸,旣無其路,則均廳當納之錢,差退數朔之限,從便區劃,亦無不可,而論報得許之前,先爲劃給,雖涉擅便,民事甚急,揆以發倉之義,有難深責。依狀請施行事,分付該廳及該道,何如?傳曰,允。
金宗善,以吏曹言啓曰,新除授楚山府使柳相祚戶奴呈狀內,矣上典,伏蒙見職除拜之恩,卽爲趨肅,今方赴任計料矣。卽接家信,則偏親積病之中,重添暑症,病勢萬分苦劇,專人來到。自聞此報,心神飛越,遞歸將護,一時爲憫,玆敢仰訴,矣上典所帶職名,卽爲入啓遞改云。柳相祚之親病旣如是,則其在孝理之政,有難强令往赴,改差,何如?傳曰,允。
吏曹判書金達淳疏曰,伏以臣,伏奉宗簿寺別單判下者,爲臣跡忝提擧,猥蒙加資之典,臣誠驚惶駭惑,莫知所以也。臣謹稽本寺儀軌,譜牒刊印之擧,始自我肅廟五年迄于今一百二十有六年,爲斯役者幾三十焉,有誕生之慶則書之,有冊封之禮則書之,有上號之儀則書之,凡書之事不一,而書輒開局設官,校讐監董,尊其貌而重其事,如此之盛。每役竣,又必有賞齎,自卿士之周旋其間者,下逮吏隷工匠,蓋莫不霑被,而亦毋敢踰其其分焉。雖其詳略增減,時或有微不同處,要之無大參差。遵行惟謹,以賁一時之觀瞻,用昭百代之儀文,此所謂彝典也。歷考往例,提擧之臣,如一二宗親外,寵以晉秩,未或有如臣之爲者,蓋其董工之勞,最下於諸臣,而不過有主管之名而已耳,臣未敢知今玆誤恩,何爲而及於臣也?嗚呼,揚顯號而闡慈徽,鐫寶牒而垂後昆,孝之大也,慶之至也。固知我聖上飾慶廣孝之念,何所不至,而凡厥臣工之遭逢嘉會,周旋盛儀,以至荷龍光而被殊錫者,其榮且幸,當如何也?然而玆役也,自昔屢擧,非直今日爲然,則照例行賞,是之謂禮,又安可輕易擺脫,顚倒名器,使上下與受胥歸於僭冒而莫之恤也?洪惟我殿下,嗣服以後,動法祖宗,其於一政令一擧措之間,兢兢乎惟成憲,是遵是守,凡在聽聞,孰不欽仰,而邇來爵賞之濫,多有緣臣而仰累者。中批非聖朝之美事,而殿下於臣而始之,酬勞有列朝之彝章,而殿下又於臣而濫之,官方由是而漸輕,恩澤由是而益褻。臣固不肖無狀,無足以仰禆聖治,其忍以一己之故,重辱聖簡,以駭四方之物情乎?況臣超擢正卿纔踰年,遽升正憲未數月,又躋崇班,驟躐之無漸,名位之亢極,在近古亦罕。臣以渺然庸陋之身,自知其消受不得,則負乘之懼,滿盈之憂,凜凜如履氷而蹈虎,殆不能一刻自安,耿耿此心,鬼神鑑臨,而亦有所不暇縷陳者。惟其朝廷大體,關係不輕,晏然冒受,斷無其理,連値齋日,呼籲路阻,徊徨怵愓,不知所屆,今始略入文字,顒俟處分。伏願殿下,念舊章之率由,察微情之切迫,亟寢臣加階之命,以卒生成之澤,千萬血祝。臣無任云云。答曰,省疏具悉。加資不無已例,卿懇如此,特爲還收。
行都承旨金勉柱疏曰,伏以臣,三叨恩除,再陳微懇,前彼披露,更無餘蘊,庶幾天鑑俯燭,得蒙體諒之恩,及承批旨,輒靳允許,臣誠惶隕隘蹙,靡所措躬。今欲黽勉而出膺,則區區廉隅,放倒已甚,連章而陳乞,則瀆越之誅,亦所難免,故銀臺除命,已淹旬日,而一味違傲,一味縮伏,惟竢司直之論勘矣。迺於日昨望禮之親行也,庚牌屢降,至再至三,而公議私分,終不容弁髦,故又不得不冒萬死逡巡,荐違召命,雖緣情踪之難强,寧逭鈇鉞之嚴誅?至今追惟,震剝惶懍,玆敢更暴危衷,冀被威罰焉。第伏念臣本以空疎庸品,百不一能,塵刹之效,無從自遂,惟以殫筋竭力,奔走盡瘁,爲一分報塞之圖,故小大公役,常恐或後,未嘗爲言私占便之計,斷斷此心,可質神明。顧今所被之人言,所處之私義,苟非萬萬危蹙,冒沒不得者,則臣何敢連事違慢,徒延時月,寧速大戾而不思改圖乎?況臣見帶職名,乃是喉院長僚,而有非閑漫職司之比,則一任虛縻,不賜遞改,其於朝家事體,亦豈不傷損而乖顚矣乎?伏乞聖上,俯垂鑑諒,亟令鐫削臣職,仍命重勘臣罪,以肅朝綱,以安微分,不勝幸甚。臣無任云云。答曰,省疏具悉。情勢今無更引,卿其勿辭行公。仍傳于李文會曰,都承旨疏批已下,卽爲牌招察任。
以都承旨金勉柱牌不進推考傳旨,傳于李文會曰,許遞,前望單子入之,待下批牌招察任。
甲子五月十三日未時,上御誠正閣。承旨入侍時,右副承旨李文會,記事官洪在敏,別兼春秋趙雲翊·徐有恂,以次進伏訖。命書趙璜鎭囚單子判付及吏曹判書金達淳,行都承旨金勉柱等上疏批旨訖。上曰,再明日次對,欲爲來會云耶?文會曰,姑無往復政院之事矣。上曰,本司坐起,自是不拘齋日者,而近來無端曠廢久矣。次對則其間多値齋日,而雖無故日,亦皆頉稟,謂國家無事而然乎?再明日次對,勿拘齋日,進定於明日。本司坐起,則今日內爲之事,入侍下番翰林待筵退,卽爲一體傳諭於兩大臣處,而今日內籌坐與否,亦爲知入,可也。命書傳敎曰,十五日次對,進定於明日。仍命退,承·史以次退出。
上在昌德宮。停常參·經筵。
藥房提調韓晩裕,副提調金宗善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日常參·經筵,取稟。傳曰,停。
洪義浩啓曰,行大司憲李直輔,掌令尹尙圭在外,執義李基慶,掌令權漢緯,持平洪時溥牌不進,一員未差,監察茶時之意,敢啓。傳曰,知道。
傳于金宗善曰,禮房承旨馳詣宗廟·景慕宮,奉審摘奸,仍詣受香諸處,奉審摘奸以來。
傳于李海愚曰,戶刑換房。
傳于洪義浩曰,左副承旨·右副承旨,分詣三角·木覓·漢江,奉審摘奸以來。
傳于洪義浩曰,大臣·備局堂上引見。
承旨前望單子入之,南公轍落點。
吏曹,兼大司成單南公轍。
兵曹口傳政事,護軍單金勉柱。
傳于洪義浩曰,召對爲之。
以廣州留守金載瓚狀啓,判府事徐龍輔祿米不爲領受事,傳于李海愚曰,更爲輸送事,回諭。
以執義李基慶,掌令權漢緯,持平洪時溥,司諫李東埴,正言尹孝寬牌不進罷職傳旨,傳于洪義浩曰,只推。
洪義浩,以義禁府言啓曰,卽接月令醫員金有源手本,則時囚罪人朱炯,素患痰癖之症,屢日處濕之餘,無時闖發,食飮全却,氣息奄奄,實有難保之慮云。自前罪人病勢危重,則一邊保放,一邊草記,曾有定式矣。朱炯,姑爲保放之意,敢啓。傳曰,知道。
判義禁黃昇源,知義禁閔台爀·林蓍喆,同義禁任希存等疏曰,伏以臣等猥忝獄官,累參鞫坐,而獄情則疑眩多端,鞫囚則取服無期,此實臣等之所共憤惋而繼以憂歎者也。噫,前後逆變,無所不有,而未有如今番逆獄之至妖至狡,振古所無者也。半夜深嚴之地,遽有兇賊之變,而端倪莫測,擧國震駴,殆若危亂之機,迫在呼吸,猶幸兩賊旣捕,盤覈有路,庶幾兇窩亂根,卽地迅掃,王章得以快伸,輿憤得以少洩。豈意王府設鞫,居然三朔,賊情未覈,端緖不露?每於鞫庭,見其妖豎之始似呑吐,旋卽變幻,栲訊雖嚴,而一直抵賴,盤詰雖周,而專事粧撰,今日只如昨日,後招無異前招。此莫非何等兇醜,匿伏逋藪,暗地慫慂,粧出此無前之妖賊,欲售不軌之陰圖,而尙未覈出也。憲臣所謂卽此治獄,前史未聞者,儘是切至之語,而苟究厥由,臣等按獄不嚴之罪,無所自逭也。古人之逆折姦萌,固難擬議,卽事之徒損國體,已無可言,此際執法之論,如是峻發,臣等惟當受以爲罪,顧何敢辨明爲哉?玆敢聯陳短章,仰請譴罪。伏願聖明,俯垂鑑諒,亟令攸司,重勘臣等之罪,以嚴國體,以安賤分,不勝幸甚。臣等無任云云。答曰,省疏具悉。日前大臣箚批已諭,卿等有何可引?勿辭行公。
甲子五月十四日辰時,上御熙政堂。大臣·備局堂上引見入侍時,行左承旨洪義浩,記事官韓用儀,事變假注書柳榮五,別兼春秋趙雲翊·徐有恂,左議政李時秀,右議政金觀柱,兼戶曹判書李晩秀,行刑曹判書趙尙鎭,行禮曹判書徐邁修,吏曹判書金達淳,行護軍李得濟,江華留守吳載紹,副校理李晦祥,以次進伏訖。時秀等曰,旱炎此甚,聖體,若何?上曰,一樣矣。時秀等曰,寢睡·水刺之節,何如?上曰,一樣矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。仍敎曰,旱旣太甚,明日祈雨祭,如果得雨,則誠可幸矣。時秀曰,日前之雨,不足以解渴,夏至在明,而雨意漠然,明日得雨,誠所顒祝矣。當此亢旱爲災,聖心憂憫之時,臣等以按例之坐起,致煩聖敎,惶悚無以仰達矣。上曰,次對則間値齋日,久未爲之,至於本司坐起,則雖齋日,亦當爲之,而近亦久廢,何也?時秀曰,其間僚相有病,諸堂亦多有故,久未得爲之矣。上曰,近日備堂及有實職人在外者多,此後則嚴飭,可也。時秀曰,方欲以此事仰奏矣。韓用龜·李書九,今方在外,誠爲悶然,今承筵敎,謹當申飭矣。上命書榻敎曰,近日非但備堂,有實職人多在外,嚴飭上來察任。又敎曰,此後有實職人呈辭,勿爲數數捧入事,分付政院,可也。仍敎曰,次對爲之。時秀曰,此平安監司金文淳狀啓也,以爲今下錢穀爲二十九萬餘兩,支放之給民者六千三百餘兩,還穀之充數者四萬三千三百餘石,別備錢之計年取用條三萬兩,私賑耗之待限收捧次四千石,就此除減,則餘數不過十一萬七千九百餘兩,許多經紀,實有過半不及之慮。前啓諸條中,信蔘價及戶·惠廳上送別備錢,常平穀與各該司年例作錢條,衣前請加劃,如其不然,則準此數從他條特爲許劃事,竝令廟堂稟旨分付矣。向來朝家區劃,非不夥然,而本道所經,便一滄桑,諸般經紀,極其浩大,就此措辦,誠有不贍之慮,不可不更爲加劃,而道臣所請中常平穀元數本不優,如除出三萬,固甚重難,各衙門年例作錢條,亦終有掣礙之端,俱難許施。臣意則每年別備條爲五萬兩,而除其應下,則餘數會錄者爲三萬一千餘兩,自今年爲始,限七年勿爲會錄,使之取用,則其數當爲二十一萬餘兩。雖非目下見在之物,營建旣不必一時竝擧,且有已區劃之數,則亦可有從更推移之道。至於信蔘價,則交隣之需,雖難許貸,亦非時急入用者,使之姑爲取用,其代則以壯營穀之壬戌區劃均廳條七千三百石劃給,使之待秋作錢,充報均廳穀,則以湖南所在備局句管軍作米自壯營還屬者,稱此數給代,恐爲便好,戶·惠廳上送別備條一萬兩,亦爲依請退限事,分付,一體知委於戶·惠廳及湖南道臣,何如?上曰,依爲之。出擧條時秀曰,頃因平安監司金文淳狀啓,松營貸去本道勅需錢六萬兩,卽爲還報之意,覆啓行會矣。卽見開城留守徐美修狀啓,則以爲年前貸來關西六萬兩,海西四萬兩內,三經勅行,餘數只爲七萬餘兩,若報箕營六萬之數,則餘者無幾,海西之四萬兩,將何以充報?早晩如有勅行,則勅需其將更煩朝家,而且靑石洞隘口築城財力,他無好策,以此錢流報之期,限三年差退之意,前已狀請,雖未及回啓,而專靠此條,則事役今幾過半,已入之財,亦何以區處?竝請令廟堂從長稟處矣。頃因關西道臣狀啓,許令還推者,爲念關西形勢之切急也。今見松留狀辭,前此勅行時,割本取用者,已過數萬,今若還報關西,則海西四萬兩,便歸空失。且聞守臣之言,則已散之債,猝難收拾云,靑石築城之役,亦不可旣始旋撤。關西則再次區劃之後,雖無此錢,容有措手之道,姑勿還報,依前狀請,退限需用於城役物力事,分付,亦爲知委於關西道臣,何如?上曰,依爲之。出擧條時秀曰,頃以嶺東江陵等六邑被燒民戶蔘價添補錢,一傡停捧之意,筵奏行會矣。卽見江原監司申絢報本司辭緣,則以爲蔘價添補錢停捧之數,合爲一千四百五十九兩六錢零,貢蔘應減爲七兩二錢七分零,御供事體至重,自營邑旣無充代之道,何以爲之云矣。添價旣已停捧,則今年貢蔘,亦當依此減數封進,以此意,分付於藥院及該道,何如?上曰,依爲之。出擧條時秀曰,卽見平安監司金文淳報本司辭緣,則以爲本道鐵箭武士,因兵曹啓下關,每歲末試取,上送于壯勇營,自辛酉,因壯營關,當待式年抄上矣。今年旣是式年,而該營已爲撤罷,無處稟報,武士抄上時,歲首與歲末間何時擧行,起送狀啓中,以上送何衙門措辭等節,指的知委爲辭矣。壯營今旣撤罷,武士抄上等事,當屬兵曹,起送之期,依舊例擧行事,分付,何如?上曰,依爲之。出擧條時秀曰,惠廳劇務,不可暫曠,而堂上趙鎭寬,情勢已伸之後,猶不行公,卽爲牌招,申飭察任,有司堂上南公轍,無端屢違,尙不行公,事體殊涉未安,推考亦爲牌招察任,何如?上曰,依爲之。出擧條時秀曰,向來禁堂四人,因獄囚事,竝被譴罷之典,其中三人,次第蒙敍,而前同義禁宋銓,尙在罪罰之中。同罪異罰,曾有提稟之例,似當一體收敍,故敢此仰達矣。上曰,一體敍用,可也。出擧條時秀曰,以分館事,屢煩飭敎,昨日兩博士,始爲齊會,而因三員之未備,尙不得擧行云,故臣等亦屢度促飭,而互相推諉,終不進參,揆以事體,萬萬寒心。在京不參之人,令政院捧現告,竝拿問處之,何如?上曰,依爲之。出擧條時秀曰,臣以兼管單門事,有仰達者矣。禁·御兩營兼把摠守令,間以該營自辟把摠差送,自是舊典,且有飭敎,至數年前,常有一二自辟窠,近日則全不擧擬,不但渠輩之稱冤,殊非遵舊典之意。更爲申飭銓曹,隨窠間間以自辟把摠差擬,何如?上曰,依爲之。出擧條時秀曰,壯營久勤磨鍊時,京外各處久勤,一體釐正,成節目遵行矣。壯營今旣撤罷,京外各營久勤,一依壯營創設前舊例施行事,分付兵曹,何如?上曰,依爲之。出擧條時秀曰,義州府尹徐有榘,親年篤老,且聞病報,情急歸覲,屢呈辭狀。係是特補,雖不敢仰請遞改,而情理則宜有軫念,故敢此仰達矣。上曰,許遞,可也。出擧條時秀曰,向者推案判付,有議處之下敎,成命屢下,而未得奉承矣。聞判義禁所言,則雖祈雨祭旣設之後,推鞫無不可行之例云,推鞫之曠日不爲,誠甚悶鬱矣。上曰,端緖尙未得之,而閱月遲滯,殊可悶也。待判下擧行,可也。時秀曰,設鞫已久,尙未得凶逆情節,此莫非臣等盤覈之不得其方而然,誠不勝惶悚,而今若經先議處,則不可成說矣。觀柱曰,獄囚凶頑,一例抵賴,今若經先收殺,則是豈重獄體之道乎?迨此凶逆一縷未盡之前,更爲嚴覈,期於得情,快洩神人之憤,向者所下成命,決不敢奉承矣。上曰,從當下敎矣。時秀曰,小臣屢次煩達,極知猥屑,而此非屬於臣一己之私也。目今獄情,如是其稽緩,旱災如是其孔酷,聖心憂勞於上,民情愁苦於下,此莫非如臣無似,冒叨匪據之致。且以目下病勢言之,精神昏眩,筋力衰憊,雖微細之事,十忘八九。今日入來之時,中路昏塞,幾至顚仆,至如新進小官之分館,亦不能提飭,致煩聖敎。以此以彼,如臣無用之人,固不可一日置之於廊廟之上,臣誠惶恐,而向以首相之更卜,有姑俟之下敎,此非如是遲待之事,雖今日之內,亦何不可耶?此非臣一毫占便之計而然也,首相出後,國事可以就緖矣。上曰,有商量之事矣,大臣亦當敦勉矣。時秀曰,領府事·判府事爲國斷斷之心,頃已仰奏,而當此艱虞之時,豈敢一味逡巡乎?臣愚死罪,不敢直以爲敦勉之未盡也,而猶不至於懇迫不得已之境,故如是逡巡矣。上曰,更當下敎矣。仍命大臣就座。邁修曰,搢紳章甫,以故相臣金鍾秀孝行呈單臣曹,而此大臣炳然忠節,卓乎秉執,卽一世之所共知也,而居家孝友之出天,朝廷之上,草野之間,所嘗稔知而欽歎者矣。凡孝烈抄啓,每在式年歲首,而大臣事體,與他有異,故不拘常格,筵稟請褒,亦有已例。今此狀中所請,卽褒旌之典,事係恩典,下詢大臣處之,何如?上曰,大臣之意,何如?時秀曰,雖匹庶之微,苟有行誼之著聞者,則不惜棹楔之典,以爲風勵之道,況故相卽庭享大臣,朝家之待遇,與他自別。且其平日篤於孝友,搢紳大夫所其欽歎,禮堂今旣筵奏,特爲許施,以示殊異之恩,實爲合宜矣。觀柱曰,故相孝友之篤,卽擧世之所共知,而搢紳章甫之一辭感歎者,積有年所,則今此旌閭之請,可見公議之大同。然而事係褒典,義當難愼,故士友之未遑仰瀆,而齎鬱者久矣。禮堂今始提達,凡在聽聞,孰有異見?況此大臣,志行樹立,視古人無遜,則在朝家樹風勵世之政,宜加特異之典。臣意則依其請許施,恐合事宜矣。上曰,依禮判所奏擧行,可也。出擧條達淳曰,今朔爲始,當爲儲窠,而若出郡守以上窠,則京職中可擬之人,每患苟艱。雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條上曰,大臣進前。時秀等進伏。上曰,此諫長之論權裕疏也。當初權裕疏,予未詳其辭語之何如,而諫長所論,亦何如?時秀曰,臣旣承下詢,當陳愚見矣。我先王所秉執之義理,昭揭日星,可以建天地而不悖。我殿下光御以後,繼述而闡明,懲討夬擧,義理大定,凡在橫目之列者,於此義理,豈有參差之可論,而權裕年前一疏,憑藉義理,而實則非爲義理也。全篇旨意,惟在於尹·姞二字,曲堗徙薪四字徙薪出處,殿下亦必俯覽,此果何等語也?當其時爲此言,其叵測旨意,昭不可掩,爲今日北面臣子,安得不明目而聲討乎?不在多言,今日諫長之疏,大義也。其言誠是,臣無容更達矣。觀柱曰,臣於年前,權裕疏出後得見矣。就其上款所言,似若扶護義理,而下款云云,極甚叵測,況且全篇下語,字字句句,藏頭隱映,究其旨意,明若觀火矣。爲今日北面諸臣,孰不欲明張致討乎?諫長之疏,尙云晩矣。左相已有所奏,臣亦無他見矣。上曰,出去待批下,可也。仍敎曰,此後本司坐起,無故則必爲之,可也。命大臣以下退出。時秀等先退。義浩曰,當此憫旱求助,特行賓對之日,兩司行公諸臺,無一人進參,事甚未安,竝從重推考,何如?上曰,依爲之。出擧條義浩曰,禁府時囚中,有捕校失通符者,病勢濱危,而以行公禁堂之聯疏未承批,故不得爲保放草記云矣。上曰,保放後,草記,可也。仍命退,承史以次退出。
甲子五月十四日酉時,上御誠正閣。召對入侍時,參贊官洪義浩,侍讀官李晦祥,檢討官任厚常,檢校直閣金邁淳,記事官韓用儀,別兼春秋洪秉喆·金蓍根,各持綱目第二十六卷,以次進伏訖。上命開卷讀之。晦祥讀,自冬十月,止宜加委任。上曰,下番讀之。厚常讀,自出愉爲長史,止甚有能名。上曰,參贊官讀之。義浩讀,自四年,止皆見殺。上曰,閣臣讀之。邁淳讀,自夏五月,止實備王敦也。上曰,注書讀之。賤臣讀,自隗雖在外,止常山崩。上曰,上番讀之。秉喆讀,自九月豫州,止無復釀者。上曰,下番讀之。蓍根讀,自慕容廆,止乃得免。上曰,文義陳之。晦祥曰,別無文義之可陳,而元帝足可謂有爲之主,然不能知用人之道,且知王敦奸逆之已著,至以爲朕爲惠皇,其勢不遠,而猶未能嚴正其罪。若使元帝,任用承逖輩若而人,奉辭伐罪,大行誅討,則王敦之爲逆,必不至如是之狼藉矣。是則元帝,專無威斷而然也。石勒雖是胡人,而亦可謂自中之英特者,故爲能禁釀,而民無犯之者,蓋穀物之糜費,無如釀酒之爲害,而其在凶年荒歲,尤不可不禁也。上曰,石勒胡人,而禁釀數年,無復釀者,何以能如是耶?晦祥曰,勒雖胡人,爲其酋長,故果能令行而禁止也。大抵昨冬酒禁以後,其爲利於下民者亦多矣。百物不至踊貴,市直幸而稍歇,街無酗酒之弊,庭無獄訟之繁矣。近有班戶之不遵朝令者,間間買賣,今至於狼藉,莫可以禁遏,此莫非法司之不能董飭,俾朝令不得行,事之寒心,孰大於是?況今亢旱爲災,麰麥判歉,爲今救荒之道,莫如酒禁一事。臣意則更令法司,嚴飭禁釀,俾有實效,則恐合於伸朝令救民瘼之一大政矣。上曰,此非以文義可奏之事也。晦祥曰,臣以是居常憂歎,每欲一陳於前席矣。今於石勒禁釀之文,竊有所感,敢此仰達矣。上曰,下番陳之。厚常曰,臣亦無可陳之文義,而祖逖蓋是可用之人也。元帝果能委任而專征,則王敦必不敢肆其悖逆,行其所無事,而不能審進退用舍之機,馴致亂階,莫可以收拾。然方逖之在豫州也,如猛虎在山之勢,士女猶有依附之所。至於戴淵,不及祖逖遠矣,而忽於一朝,雍容來統之竟使祖逖怏怏發病而卒,此專由於元帝不能知用人之道也。上番所奏酒禁一事,其言是矣。朝令行之未幾,法禁漸至懈弛,市肆之買賣,街路之酗醉,比前尤甚,而法司視若尋常,置而不問,閭巷小民,認以爲今已撤禁,此豈當初設禁之本意也哉?目今救荒之道,無過於申明禁釀,上番所奏之言,固當出擧條矣。晦祥曰,向來大臣所奏,非欲爲撤禁,而近日不爲收贖之,故閭巷之民,認爲撤禁,前日之潛釀潛賣者,今又列肆群飮,是豈成說乎?大抵禁釀之爲利,難一二計矣。京城之民,無賴於麰麥之豐歉,而畿內之民,專以麥農爲重。顧今秋麰,雖云免凶,春麰則全無掛鎌之處云,若不及今申嚴禁令,則其爲傷財糜穀,誠非細憂,臣當以此出擧條矣。上曰,更待下敎,可也。參贊官陳之。義浩曰,別無可奏之辭矣。上曰,閣臣陳之。邁淳曰,今日自止,別無文義矣。蓋綱目筆法,非有大事所關,則不必書之於綱,而此云後趙,以李陽爲都尉者,亦有意義。石勒雖是胡人,而其於李陽,不念舊惡,懽如平昔,是有容人之量,故所以特書於綱也。由是觀之,人主之德,莫大於恢弘其度量矣。上下番,以禁釀一事,屢屢陳達,蓋酒之爲害多矣,而誠能禁之,則民之爲利,亦云博哉?然石勒禁釀之時,必當嚴法,而郊祀宗廟,皆用醴酒,行之數年,始乃禁止,則禁釀之難,自古已然矣。昨冬禁釀之令,寔出於爲民救荒之聖意,而最是收贖一事,反啓弊源,故向來大臣,有所筵達。大抵禁釀之利害便否,臣未敢詳知,而朝廷命令,必有着落,然後始可爲尊朝廷重事面之道矣。若未可以禁之,則置之,可也,旣爲設禁,則永久遵行,亦可也,而今也則不然。禁釀之成命已下,行未數朔,旋又蕩然,是豈朝家嚴重之體乎?晦祥曰,酒禁之後,果有顯效,而中間班戶,不有朝令,互相買賣,法司佯若不知,小民轉相怨咨,人心之乖離,未必不由於此。從今以往,申飭法司,先從班戶之犯禁者,施以定配之典,則寧有不可禁之理也?上曰,王敦固是凶逆,而王導則不如是矣。元帝固當信用王導,而不此之爲,乃反以敦之故,漸爲疎外,此卽元帝之短處也。晦祥曰,王導固非純善之人,而此亦尙淸虛無實地也。王敦近出其族,導若有忠憤之心,則豈可以自詣石頭,迎見王敦也耶?厚常曰,此云王敦與從弟導,同心翼戴,則王敦本非凶逆也。元帝若能駕馭,則必不當肆逆之至此,是則元帝之責也。上曰,王敦之肆逆,不能駕馭而然耶?段匹磾事甚善矣。晦祥曰,匹磾雖是胡人,能著朝服持晉節,而終又見殺,可見其忠節矣。此時王導之群從子弟,布列顯要,至有王與馬共天下之說,則導亦貪權樂勢之人,而其群從子弟,未必皆賢也。義浩曰,王敦乃是千古之凶逆也。王導則雖不足爲純臣,亦是可用之人,而漸見疎外,此元帝之不明也。上曰,元帝畢竟追悔,則果善矣。又敎曰,周嵩,晉人也,下文有爲敦所殺之言,果嘗從敦而去耶?晦祥曰,嵩疏所言,蓋有貶意於王導也。厚常曰,亦非專出於貶導之意也。晦祥曰,虧旣往之禮,招將來之患云者,帶得貶意也。上命掩卷,晦祥等先退。義浩曰,俄者議政府司錄來言,明日中宮殿誕日物膳監進,政府西璧一員當進去,而左參贊黃昇源,以判義禁疏批未下,右參贊韓用龜在外,無以擧行,請令政院稟旨變通云矣。上曰,姑俟批下,可也。仍命退,承史以次退出。
上在昌德宮。停常參·經筵。
自巳時至申時,灑雨下雨,測雨器水深一寸一分。
中宮殿誕日,大殿·大王大妃殿·王大妃殿·惠慶宮·嘉順宮,內閣·政院·玉堂·朝廷二品以上口傳問安。答曰,知道。中宮殿,內閣·政院·玉堂·朝廷二品以上單子問安。答曰,知道。
金宗善啓曰,明日常參·經筵,取稟。傳曰,停。
洪義浩啓曰,行大司憲李直輔,掌令尹尙圭在外,執義李基慶,掌令權漢緯,持平洪時溥呈辭,一員未差,監察茶時之意,敢啓。傳曰,知道。
以宣惠廳堂上趙鎭寬牌不進推考傳旨,傳于洪義浩曰,更爲牌招。
以備局有司堂上南公轍牌不進推考專旨,傳于洪義浩曰,更爲牌招。
傳于李海愚曰,召對爲之。
以慶尙監司金羲淳狀啓,宜寧縣民家失火事,傳于李海愚曰,當農失所,聞甚矜惻,元恤典外,別加顧恤事,廟堂,分付。
金宗善,以奎章閣言啓曰,景慕宮望廟樓今望奉審,無頉之意,敢啓。傳曰,知道。
洪義浩,以都摠府言啓曰,今日入直內三廳武兼禁軍及軍兵等,當爲中日習射,而中宮殿誕日相値,不得爲之之意,敢啓。傳曰,知道。
洪義浩,以備邊司言啓曰,特敎申飭之下,堂上違牌人員甚多,事體所在,萬萬未安,違牌堂上,竝從重推考,何如?傳曰,允。
金宗善,以承文院都提調意啓曰,本院寫字官洪慶運,今旣闋服,其永付祿窠,依例還付,以充元額,何如?傳曰,允。
洪義浩,以義禁府言啓曰,江原監司申絢狀啓內,銀溪道察訪朴在寅,爲先罷黜,其罪狀,令攸司,稟處事,啓下矣。朴在寅,下去咸鏡道咸興地云,依例發遣府羅將拿來,何如?傳曰,待待命拿囚。
甲子五月十五日酉時,上御誠正閣。召對入侍時,參贊官李海愚,侍讀官李晦祥,檢討官申溆,檢校直閣金邁淳,記事官韓用儀,別兼春秋趙雲翊·徐有恂,各持綱目第二十六卷,以次進伏訖。上命開卷讀之。晦祥讀,自永昌元年,止以應敦。上曰,下番讀之。溆讀,自敦至蕪湖,止庶幾可捷也。上曰,參贊官讀之。海愚讀,自承乃囚罷,止欲安歸乎。上曰,閣臣讀之。邁淳讀,自勢在人手,止琅邪王。上曰,文義陳之。晦祥曰,別無文義之可陳,而此時甘卓,與譙王承·陶侃,各起義兵,以討王敦。方其北下也,武昌城中,傳卓軍之至,人皆奔散。若使甘卓早從譙王承·樂道融之言,則王敦固不足憂也,而旣無忠憤之心,只爲保身之計,中途改路,徑還襄陽。凡天下之事,莫不有機,而甘卓則持疑逗師,終未能成其功,死於王敦而亦不能保其身,此可謂失其可爲之機也。上曰,下番陳之。溆曰,臣亦無可陳之文義,而譙王承,儘忠義之人也。元帝雖云進用,而亦不能委任之,竟使被殺於王敦手中,此專由於元帝不知用人之道,實無明斷之才也。周顗所云人非堯·舜,何能無失,此言極爲非矣。凡人有過,必曰,人非堯·舜,孰能無過?以至於一事二事,遂不免文過而遂非。若夫人君,必以堯·舜爲自期,然後寡其過而進其德矣。古語云賢希聖,豈可曰,人非堯·舜,何能無失,而爲自恕也哉?上曰,參贊官陳之。海愚曰,臣則不敢仰對矣。上曰,閣臣陳之。邁淳曰,王敦之叛,議者多歸咎於元帝,蓋以始之不能駕馭,終之不能討平也,是誠然矣。以其時事勢論之,則蓋亦有甚難處者矣。語未畢,上曰,王導爲司空,錄尙書事時,果若善爲駕馭,則敦之逆狀,猶不至如是耶?邁淳曰,雖然,此時江東新定,敦之握兵旣久,遽奪其權也自不易。且從古人臣萌跋扈之心者,或以富貴之不得足,或以功名之不得展,因以思亂者有之。敦則不然,雖曰漸見疎外,而荊州在江東爲第一重地,處國上流,北通中原,卽昭烈之關羽,孫吳之陸遜父子所居之地也。富貴功名,不可謂不足,而猶且怨叛,則原其凶逆之性,誠亦末如之何矣。若其不能討平之由,亦有所以,蓋此時,外多敵國之故,如陶侃·甘卓等宿將,皆將兵出鎭,以備外患,在內之人,只是文宰儒士,而無一可恃之良將。以是之故,方敦之叛也,卒無以備禦而討平之,是則外太重內太輕,不能强幹弱枝之致也。大抵內外輕重,不可太偏於一邊,偏則生弊,惟在隨時措處之得其宜耳。在唐,安·史亂後,河北諸鎭,皆置重兵,節度使專制一方,世襲其位,所以重藩任而捍外侮也。其末也藩鎭太强,不知有朝廷,而擁兵數叛,卒以亡國。宋太祖熟知其弊,悉罷節度兵權,而藩鎭皆爲郡縣,亦可謂能捄弊者,而惟其太偏也,故武烈不競,燕雲十六州,入於契丹,而終不能復,靖康之播遷,南渡之削弱,皆其流弊也。此等處,乃國家大利害所關,前代大得失所在,觀史之際,最宜熟究而精思也。上曰,譙王承說甘卓,而卓不能決。甘卓若聽承言,則果當何如?晦祥曰,卓若聽用承言,而戮力共討,則可一擧而平敦矣。上曰,周顗所謂人主自非堯·舜,何能無失之言,非矣。晦祥曰,溫嶠·周顗之言皆非矣。若於君父之前,面斥闕失,無所不可。且當此竭力盡節之時,嶠·顗之私相譏議,極甚非矣。上曰,周顗之言,勝於溫嶠,而亦不知其是矣。晦祥曰,然矣。其云不可擧兵以脅之者固好,而擧動如此等語,極不是矣。上曰,王敦若聽謝鯤之言,則果當何如?邁淳曰,謝鯤終日酣醉,似無足觀,而其所言則是矣。晦祥曰,其所謂城狐社鼠,善喩之言也。然敦之叛逆,鯤無不知之理,而王敦羈錄朝士有時望者,置己幕府,謝鯤亦入其中,此固不善爲矣。上命掩卷。諸臣以次退出。
上在昌德宮。停常參·經筵。
洪義浩啓曰,明日常參·經筵,取稟。傳曰,停。
洪義浩啓曰,合辭方張之時,兩司無詣臺之員,事甚未安,除在外·疏批未下外,呈告人員,竝卽牌招,何如?傳曰,允。
洪義告啓曰,行大司憲李直輔,掌令尹尙圭在外,執義李基慶,掌令權漢緯,持平洪時溥牌不進,一員未差,監察茶時之意,敢啓。傳曰,知道。
傳于洪義浩曰,召對爲之。
以執義李基慶,掌令權漢緯,持平洪時溥,司諫李東埴,正言尹孝寬牌不進罷職傳旨,傳于洪義浩曰,只推。
洪義浩,以禮曹言啓曰,圭璧初擧,靈應卽至,昨日之雨,雖未浹洽,測雨器水深,旣過寸餘,庶可救急。續續祈告,且近瀆屑,祈雨祭今姑停止,稍竢數日,觀勢設行,何如?傳曰,允。
洪義浩,以備邊司言啓曰,連接諸道農形雨澤之狀,則畿甸·三南,受旱最甚,或有已始祈雨之處。日昨得雨多寡,雖未及詳聞,此時守令,不可暫曠,畿甸·三南守令中,因事上京人,令該曹催促,卽爲下送,何如?傳曰,允。
洪義浩,以吏曹言啓曰,因備邊司草記,畿甸·三南守令中,因事上京人,令該曹催促,卽爲下送事,蒙允矣。自臣曹,受由上京守令等處,屢度催促,則三嘉縣監沈繼之,纔已下去,而高陽郡守尹載僖,舒川郡守李勉植,俱以爲親病沈重,時月之內,萬無還任之望云,靈光郡守李基憲,金山郡守金順行,山淸縣監金健柱,俱以爲身病沈重,不得下去云。雖未知其親病身病之果如何,而申飭之下,無意下去者,揆以事體,誠極未安,尹載僖·李勉植竝改差,李基憲·金順行·金健柱,竝罷黜,何如?傳曰,允。
洪義浩,以兵曹言啓曰,禁軍來秋冬等都試,因政府及本曹有故,不得設行,今已過時矣。在前如此之時,每有仍停都試,代行祿試射之例,今亦依此擧行,何如?傳曰,允。
洪義浩,以兵曹言啓曰,景福宮衛將趙宣鎭,除授在外,過限未上來,慶熙宮衛將吳道殷,身病猝重,時月之內,無望供職,呈狀乞遞。輪番之任,不可久曠,竝改差,何如?傳曰,允。
洪義浩,以備邊司言啓曰,因戶曹粘目,朔州府燒燼還穀蕩減事,令廟堂,稟處事,允下矣。全燒穀蕩減,旣有前例,戶曹所管穀物,亦已覆啓,他衙門所管,宜無異同,本司所管私賑穀,一體蕩減之意,分付,何如?傳曰,允。
洪義浩,以備邊司言啓曰,卽見全羅監司鄭大容狀啓,則以爲三夏民食,專靠兩麥,而旱乾太甚,未免判歉,將至農糧艱乏之境,各邑鎭留庫還餉各穀中,二萬五千石,特許加分事,請令廟堂稟旨分付矣。麥旣失稔,糧又難繼,以本道諸邑民摠,二萬五千石加分,未爲過多,依狀請施行事,分付,何如?傳曰,允。
義禁府啓目,權知承文院副正字兪應煥·鄭祖榮·李集運·柳訸·李墷·兪理煥等原情云云。傳旨內辭緣,泛稱遲晩,竝只刑推得情,何如?判付啓,姑爲付過放送,使之當日擧行事,各別嚴飭爲良如敎。又啓目,綏吉園獻官尹光垂原情云云。傳旨內辭緣,泛稱遲晩,刑推得情,何如?判付啓,付過放送爲良如敎。
甲子五月十六日申時,上御誠正閣。召對入侍時,參贊官洪義浩,侍讀官金會淵,檢討官申溆,待敎朴宗薰,記事官韓用儀,別兼春秋趙雲翊·徐有恂,各持綱目第二十六卷,以次進伏訖。上命開卷讀之。會淵讀,自趙封楊難,止百口累卿。上曰,下番讀之。溆讀,自顗直入,止乃止。上曰,參贊官讀之。義浩讀,自敦擁兵,止可謂孝矣。上曰,閣臣讀之。宗薰讀,自衆皆以爲,止還武昌。上曰,文義陳之。會淵曰,元帝之時,封疆草創,規模不立,一隅江東,僅保半璧之基業,受制强臣,顧無撥亂之才智。以是之故,旣未能駕馭王敦,及其叛也,又不能討平,蓋敦自是不逞之人,而至石頭而歎曰,吾不復吾盛德事。觀此一言,則敦亦自知其爲悖逆之擧也。若使元帝善爲駕馭於前,則王敦不能肆逆於後,而當如曹操之治世能臣,亂世奸雄矣。元帝之始鎭江東也,王敦·王導,推心任用,及敦之勢成威立,猜疑畏忌,而亦無以制之,馴致亂階。至于此極,終以歸琅邪避賢路爲言,是豈人主之事乎?胡氏管見曰,善爲天下國家者,每謹於微而已。誠如是。雖使六卿竝起,三家輩出,莽·操·懿·溫,接跡於朝方,且效忠宣力之不暇。晉元誠能於此,防微杜漸,駕馭得其道,則王敦雖極凶悖,亦將奔走效力而已,豈至生出厲階?以此觀之,王敦肆逆之至此,未必非元帝之不能駕馭故也。上曰,下番陳之。溆曰,此云甘卓,雖慕忠義,性多疑少決。雖以凡人言之,臨事之際,多疑少決,則難以做事。蓋疑者,職由於心地之不明,而心地之不明,是固蔽於人慾,失其天理而然也。如是之故,心體懦弱,以至應事接物,方寸眩惑,莫知所向,而必有持疑不決之患也。朱子曰,平時燭理不明,涵養未熟,事物之來,無以應之,此之謂也。況人君,自臨萬機,若有此病,則烏可無元首叢脞,股肱惰哉,萬事墮哉之患,而至於義利公私是非邪正之分,亦無以辨別矣。夫講學,所以明理也。苟能明天理而祛人慾,以正其心,則其心自然光明,剛毅果斷,於其燭理處,煥赫如靑天白日,於其裁決處,灑落如雷厲風飛,自無臨事疑眩之弊也。今此多疑小決四字,其流之害甚大,實是入君深加警省處,伏願留念焉。上曰,參贊官陳之。義浩曰,周顗之事,人或以自取浪死咎之,而其申救王導,入而告於君,出而無所言,人臣之道,固當如是。然但醉酒而出,以殺賊繋印爲此誇大之言者,晉人之本色也。王導未見顗表之前,不知顗本心之如此,是固不明也。且方敦之三問,導爲不答,竟使周戴被殺,而不之救焉。以此觀之,王導不可謂善人矣。上曰,王敦三問於導,而導爲不答。導若善辭以救之,則周戴其將不至於死耶?義浩曰,然矣。會淵曰,敦之問導,至再至三,則其初心,非欲必殺周戴,可以知矣。導若善爲說辭,極力救解,則敦之心,庶有回悟之望,而三問不答,竟使被殺,可勝歎哉?如能救此三人,則其將大有益於宗國,而王導挾以私憾,無一言申救。設令王導,眞有私憾,其在先公後公之道,固不當如是,則非但無爲周顗急難之心,抑亦無爲宗國盡忠之誠。且於中書故事中,始見顗表,以爲吾雖不殺伯仁,伯仁由我而死,此言卽不過深感周顗之申救自家,恨未能以德報德也,非所以爲宗國憂傷之言也。上曰,閣臣陳之。宗薰曰,此是江左內亂之始也。元帝之渡江肇業,所恃以爲安者,惟王氏是已。導在中而敦在外,執國之命,而敦則已自其時,潛蓄不臣之心,欲專國政,見帝年長英明,便欲勿立,其心已可知矣。至於勢成威立,中外權柄,在其掌握,則固難制伏,而若使元帝有明識挫壓於其初,則豈至此乎?若論可誅之機,則討杜弢而奪陶侃之功,可罪也,掩周訪討杜曾之功而敢格荊州之命,可誅也。誣殺兄澄,擅殺弟稜,俱不容赦,而元帝曾未之悟,養成跋扈之勢,惜乎未講於防微杜漸之義也。此霜氷所以著戒也,故曰,聖帝明王,消患於未萌,弭禍於未形,天下陰受其福,而莫知其所以然。凡事可畏可愼者,莫如幾微之始也。昔司馬光言於宋仁宗曰,宴安怠惰,肇荒淫之基,奇巧珍玩,發奢泰之端。甘言悲辭,啓僥倖之塗,附耳屛語,開讒賊之門。不惜名器,導僭逼之源,假借威福,授凌奪之柄。夫僭逼凌奪,正指王敦之類,而元帝之名器威福,早已下移矣。此六者,皆言幾微之當愼,而言言切至,誠萬世人君之炯鑑也。此等處,勿但考已然之跡,而必究亂萌之端緖,以觀制治之得失,則誠爲窮理之一端矣。上曰,元帝令百官,詣石頭見敦之事,何如?會淵曰,元帝此擧,顯有乞憐底意,處事甚不善矣。上曰,敦殺周戴,而元帝使敦弟彬勞敦,此事,何如?會淵曰,此與令百官見敦之事同矣。上曰,王敦旣叛,王彬何爲而臣事晉耶?會淵曰,王氏布列朝廷,王導率宗族待罪,則王氏之仕於朝者亦多矣。上曰,王導不救周戴,而詣石頭見敦者極非矣。宗薰曰,王導處事,皆失其道,顗之事由於導,而導之詣臺待罪也,王邃·王侃·王彬,皆與之俱,則顗之言,彬亦聞之,而非徒無恨意,乃能哭之哀,且能面責敦惡,而導則乃反勸謝矣。義浩曰,以此時處事觀之,則導之不及於彬遠矣。上曰,此時以闕爲臺耶?會淵曰,然矣。上曰,導之勸彬起謝,亦甚非矣。宗薰曰,然矣。此無可謝之義,且導見敦於石頭,無一言及於逆順之義,亦非常情之所可出也。以此言之,三問不答,持其小事耳,故後之相論者,謂導之罪,不下於敦。蓋導以中興元輔,身摠機政,且敦至親,而其始則不能發奸止邪,其終則緘默優遊,至於敦死之後,乃居首功,皆非人臣之義也。趙穿弑靈公,春秋書趙盾弑其君,蓋以身爲正卿,亡不越境,反不討賊也。今以此義律之,則王導所以處變,比諸趙盾,又不啻懸絶,惡得免良史之誅乎?上命掩卷退出,諸臣以次退出。
上在昌德宮。停常參·經筵。
惠慶宮進服二錢重人蔘粟米飮,自明日一貼式煎入事,榻前下敎。
洪義浩啓曰,明日常參·經筵,取稟。傳曰,只晝講。
洪義浩啓曰,合辭方張之時,兩司無詣臺之員,事甚未安,除在外·疏批未下外,呈告入員,竝卽牌招,何如?傳曰,允。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,來二十一日,朝參日次,而顯隆園忌辰祭正日相値,頉稟之意,敢啓。傳曰,知道。
李文會啓曰,來二十一日,輪對日次,而顯隆園忌辰祭正日相値,頉稟之意,敢啓。傳曰,知道。
李文會啓曰,吏曹郞廳來言,臺諫有闕,政事,取稟。傳曰,當日爲之。
洪義告啓曰,行大司憲李直輔,掌令尹尙圭在外,執義李基慶,掌令權漢緯,持平洪時溥牌不進,一員未差,監察茶時之意,敢啓。傳曰,知道。
李文會啓曰,吏曹郞廳來言,政事當日爲之事,命下,而判書金達淳,參議鄭東觀,俱以病不來,參判李勉兢未肅拜,不得開政云。判書·參判·參議,竝卽牌招,何如?傳曰,允。
李文會啓曰,吏曹判書金達淳,參判李勉兢,參議鄭東觀牌不進,推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更牌招,何如?傳曰,允。參議只推,一體牌招。
以執義李基慶,掌令權漢緯,持平洪時溥,司諫李東埴,正言尹孝寬牌不進罷職傳旨,傳于洪義浩曰,只推。
以慶尙監司金羲淳狀啓,生竹笋限內不得封進,惶恐待罪事,傳于李文會曰,勿待罪事,回諭。
有政。吏批,判書金達淳進,參判李勉兢牌不進,參議鄭東觀進,右副承旨李文會進。以尹孝植爲持平,尹羽烈爲副修撰,任希存爲兵曹參判,宋欽詩爲儀賓都事,金宗弼爲孝昌墓守衛官,韓光衍爲敦寧主簿,金載翼爲楚山府使,兪漢寔爲高陽郡守,洪時濟爲舒川郡守,宋煥章爲金山郡守,尹行直爲靈光郡守,鄭有淳爲山淸縣監,黃相轅爲陽德縣監,趙道宇爲銀溪察訪,承文正字單辛碩林,宗簿正尹涵今加通政,咸鏡監司李翊模今加嘉義,前察訪韓民獻今加通政加資事,承傳,故僉使宋文祖贈兵判例兼,忠節卓異,貤贈事,承傳,耆老所守直官單許臻,成均博士二單鄭翼邦·文尙中,學正單韓浩運,學錄單崔聖灝,學諭單邊景鵬。
兵批,判書李敬一進,參判未差,參議安策病,參知朴瑞源入直,行左承旨洪義浩進。以閔台爀爲都摠管,廉在鉉爲景福將,任鎭翼爲慶熙將,李鉉爲都摠都事,兪漢宗爲薺浦萬戶,栗浦權管單朴昌浩,同知單兪得祐,僉知單柳煥寅,護軍金魯忠·宋銓,副護軍徐有榘·柳相祚·徐直修·金爀,副司直鄭時善,副司果洪受浩·南陽進·金琓竝單付。
李文會,以承文院都提調意啓曰,本院寫字官前銜洪喆運·李權·洪允國·洪允翊·洪允翕·尹廷爀·崔道吉·方處正·李厚信有頉代,及李擎國·彭履大·韓守儉·金孝達·劉度基·鄭敬周·金麗洙·朴致榮·尹致懋·金榮·李永俊·全景大·李宜重陞實代,洪龍運·安益祥·李宜煥·劉運龍·高在春·彭元敎·韓奎星·尹和·李孝源·洪德運·趙景玉·朴弘遠·洪義運·洪大運·李希白·尹德淳·孫宗謹·崔明遠·宋煥奎·李輔元·安聖龜·李鎭秀,依例陞補,付軍職,冠帶常仕肄習,陞補代,金虎甲·朴完得·趙瑛·趙仁甲·朴福吉·尹壽萬·劉仁祜·朴毅煥·朴致華·高在暐·朴萬順·李永根,筆才頗有成就之望,屬于本院肄習,使之鍊業,何如?傳曰,允。
洪義浩,以兵曹言啓曰,禁軍別將尹得逵,素患痰癖之症,當暑添劇,無望供職,呈狀乞遞。實病旣如此,則領軍之任,不可久曠,改差,何如?傳曰,允。
兵曹,以李潤謙爲禁軍別將。
洪義浩,以兵曹言啓曰,考見諸道各邑鎭軍兵今春官鎭門聚點狀啓,則忠淸監司閔耆顯·前兵使金爀狀啓中,道內各邑軍兵聚點時,忠州等五邑,服色渝破,鍊習疎略云,黃海監司李存秀·兵使徐有和狀啓中,道內各邑鎭軍兵聚點時,豐川等八邑鎭,器械破傷,卒伍苟充云,全羅前監司韓用龜·兵吏李膺運狀啓中,道內各邑軍兵聚點時,益山等七邑,軍兵老弱,鍊習生疎,器械服色,間多渝傷云,慶尙左兵使李長喆狀啓中,道內各邑軍兵聚點時,永川戰馬·器械,間有執頉,慶山裝服,或有破傷云。前右兵使李文喆狀啓中,道內各邑軍兵聚點時,開寧等五邑,裝服間間渝弊,軍兵若干闕點云矣。官鎭門聚點,旣係詰戎之政,軍器什物,乃是陰雨之備,則常時旣不能檢飭,亦不能修改,致有此執頉之擧,其在戎政,誠甚疎忽。各該道執頉當該邑鎭守令·邊將,竝推考警責,何如?傳曰,允。
上在昌德宮。停常參·經筵。
洪義浩,以都摠府言啓曰,今日入直內三廳武兼·禁軍及軍兵等,中日習射,請出標信。傳曰,知道。
李海愚啓曰,明日常參·經筵,取稟。傳曰,停。
李海愚啓曰,合辭方張之時,兩司無詣臺之員,事甚未安,除在外·疏批未下外,呈告人員,竝卽牌招,何如?傳曰,允。
洪義浩啓曰,禁衛營將官來言,今日本營軍兵,日次私習云矣,敢啓。傳曰,知道。
洪義浩啓曰,御營廳將官來言,今日本廳軍兵,日次私習云矣,敢啓。傳曰,知道。
洪義浩啓曰,右承旨金宗善,今日不爲仕進,卽爲牌招,何如?傳曰,允。
以同副承旨金㙆牌不進罷職傳旨,傳于洪義浩曰,只推,更爲牌招。
備忘記,慶尙左水使李郁延下直,長弓一張,長箭一部,片箭一部,筒兒一箇賜給。
李海愚啓曰,行大司憲李直輔,掌令尹尙圭,持平尹孝植在外,執義李基慶,掌令權漢緯,持平洪時溥牌不進,監察茶時之意,敢啓。傳曰,知道。
以執義李基慶,掌令權漢緯,持平洪時溥,司諫李東埴,正言尹孝寬牌不進罷職傳旨,傳于李海愚曰,只推。
備邊司薦望,以洪義浩爲義州府尹。
傳于金宗善曰,承旨有闕之代,前望單子入之,待下批待開門,牌招察任。
承旨前望單子入之,李相璜·柳相祚落點。
注書洪在敏病,代以洪起燮爲假注書。
金宗善,以弘文館言啓曰,新除授副修撰尹羽烈,卽爲牌招察任,何如?傳曰,允。
金宗善,以吏曹言啓曰,江原道都事李奎鎭呈狀內,矣身老父,年迫七耋,素抱貞疾,呻吟度日,富此換節之時,一倍添劇,時日之內,萬無離側赴任之路云。親病旣如是沈重,則有難强令赴任,改差,何如?傳曰,允。
行大護軍李義弼疏曰,伏以臣才疎而識蔑,病痼而年衰,特一悾悾憒憒然無用之物耳,然而偏沾三朝之殊渥,猥廁八座之崇班,前後洪造,天地莫量。臣每懷恩私,感涕自零,耿耿一念,惟在於未死之前,隨事盡分,以效生死向前之義,而其奈楡景漸迫,浦質益衰,二豎所攻,一息僅餘,譬若枵然朽木,理難復春,故昨今年來,凡於公役間,或逡巡者,非敢占便也,實不得已也。臣情到此,亦云慼矣。今當聖學日新,法筵連開之時,隨挾冊之列,登夏氈之上,承聆玉音,瞻望耿光,豈非臣子之大榮,人情之至願,而顧臣不幸嬰疾,鬼事日迫,輪次特進,亦多間闕,扶曳一進,賤疾又添,竊恐涓埃莫報,朝露溘先。自歎崎命,撫躬傷悼之際,伏奉經筵除旨,臣驚惶感激,如蟄蟲之聞雷,枯核之遇春,不知所以爲措。第念癃衰之質,旣難自力,蔑裂之才,決不堪任,而不自量度,黽勉膺命,則臣身之顚蹶,猶屬餘事,國體之苟艱,實非細故,臣豈敢視若冗官,遽然冒膺也哉?日昨候班,雖不敢言病,本職去就,實無容可議,故未能肅命,惶蹙俟勘。今於喉院之請推,尤覺罪戾之難逭,固當縮伏自訟,以待處分,而第此時講官,不可虛縻,床笫病軀,强策無期,故玆敢不避猥越,仰瀆崇嚴。伏乞天地父母,俯垂矜諒,亟遞臣經筵之任,仍治臣逋慢之罪,以肅朝綱,以安私分,千萬幸甚。臣無任云云。答曰,省疏具悉。特爲許遞。
同副承旨金㙆疏曰,伏以臣卽天地間無用之一朽物耳。分甘丘壑,望絶名塗,不自意曾蒙先王之誤恩,重被殿下之記舊,五六年來,淸銜顯職,不次遷除,至於今番陞資而極矣。夫以喉院要地,出納重任,豈臣駑下所可堪承?只緣怵迫義分,感激恩遇,章皇出肅,僶俛趨直,蓋將以是爲粗伸微分之地,而至於名器之玷汚,一身之顚沛,則不之恤也。乃於日前推鞫還後,忽得暴泄,苦劇數日,轉成痢症,晝夜叫痛者,今又七八日矣。衰殘氣息,澌陷將盡,千里旅館,心緖自惡,而尤所惶懍欲死者,微末小臣,厚被隆恩而不知圖報,惟事違傲,召牌頻繁而頑不承膺,究厥罪狀,萬死猶輕,聖度優容,天誅尙稽,微臣悰地,去益窮蹙。噫嘻,臣之一身,非臣所有死生榮辱,惟君所使,病雖沈劇,卽當舁進待命,而顧臣賤疾,異於他病,匍匐便旋,汚穢不屑。以此模樣,廁跡禁嚴,非惟不能,亦所不敢。且臣遠離家鄕,所仰望而存者,惟君父耳。屛伏旅次,曷若翺翔鵷班,而橫經登筵,則榮寵遍體,違命偃處,則誅罰加身,凡有知覺,孰肯惡榮寵而甘誅罰哉?此其間必有勢窮理極,而無可奈何者存耳。夫有生之不可免者,疾病也。病旣沈痼,則雖欲自强,而其於難强何,力旣難强,則雖欲殫誠,而其於難殫何?世固有托疾而辭職者,然此皆或以情勢之所拘,事故之相掣,不得已而遷就爲說耳。今臣初無情勢,又無事故,何故以無病謂有病,可强謂難强,自陷於欺罔傲慢之科哉?本院與閑司不同,決不可虛帶職名,瘝曠累日,而目今病狀,杳無差復之期,萬一越添,恐有澌盡之慮。固知猥瑣病錄,干瀆威嚴,極涉僭越,益增罪戾。然如臣不言,殿下亦何從而知之?玆敢不避鈇鉞之誅,輒有疾痛之呼。伏乞天地父母,察臣疾病難强之狀,憐臣怵迫罔措之情,特遞臣所帶職名,仍治臣違傲之罪,以肅朝綱,以安私分,千萬幸甚。臣無任云云。省疏具悉。姑爲許遞。
正言文躍淵疏曰,伏以臣一介樗散之蹤也。人旣鹵矣,識亦蔑矣,只緣生逢聖世,濫叨厚恩,猥廁耳目之列。竊伏念,一半分報效之道,惟在策勵魯鈍,隨事箴規,而聖德之陳勉,旣有宰輔之啓沃,衮闕之禆補,又有經幄之規諷,如臣遐鄕愚騃,言議見識,一無可觀,則誠左右顧而莫知所措也。然而炙背之誠,獻芹之願,根於天賦,雖謄傳古紙,綴拾陳談,苟有關於今日之弊者,則愚衷所激,豈但泯默而已乎?臣請冒昧而陳之,惟聖明垂察焉。臣竊惟今日國勢,譬之人,肢體猶能動作,而榮衛耗虛也,譬之室,榱桷猶能撐支,而棟樑壞朽也。相人者,徒觀於肢體之動作,而不審乎榮衛之耗虛,治室者,徒恃夫榱桷之撐支,而不察乎棟樑之壞朽,則嗚呼,其能幾何而不臻於危亡顚覆也哉?於戲,我國家,承祖宗艱恤仁厚之業,昇平二百年,邊陲無警,疆域數千里,鳴吠相聞,昭揭義理而朝著有沕然同歸之美,掃除妖穢而擧世有廓然肅淸之效。以外面觀之,不可不謂之治平矣,而以其內言之,人心者,國家之榮衛也,而世道漸下,民不自知其入於劻勷凌犯之域,綱紀者,國家之棟樑也,而日以陵替,政令施措之格而不行也久矣。內而科場宦路,外而軍田籍還,無不受弊,以至於百度廢弛,人情渙散,曾子所謂上失其道,民散久矣者,不幸近之。前後言事者,言之備矣,則臣不欲指斥臚列,徒歸乎架疊文具之末而已。夫斯民也,先王之所以直道而行也,綱紀者,先王之所以馭世之具也。豈今之民,異於古之民,而古之法,非是今之法也?唐臣裴度之言曰,韓弘輿疾討賊,承宗斂手削地,非朝廷之力制其死命,特以處置得宜,能服其心故爾。人心猶流水,水之流不在乎水,而在乎人之導疏。今日人心之陷溺,由乎朝廷綱紀之不張,綱紀之不張,由乎有司之臣擧之不得其宜,馴致乎伈泄恬嬉,莫可收拾。豈惟有司之臣,任其咎哉?亦惟殿下,所當反省而留神也。在易泰之九二曰,包荒·用憑河,不遐遺·朋亡,得尙于中行。程子釋之曰,二以陽剛得中,上應於五,五以柔順得中,下應於二,君臣同德,二以剛中之才,爲上所專任,故雖居臣位,主治泰者也。包荒以下四者,卽處泰之道也。臣嘗反復而思之,泰寧之世,人情安肆而政令舒緩,其所治之之道,必有包含荒穢之量,則其施爲寬裕,弊革事理,而人安之矣。若無含弘之度,有忿疾之心,則無深遠之慮,而有暴擾之患,深弊未去,近患已生,故處泰之道,先之以包荒者旣然矣。泰寧之時,人情習於久安而狃於守常,惰於因循而憚於更變,則人心不幾於渝靡乎,綱紀不幾於頹敗乎?故非有憑河之勇,不能有爲於斯時也。自古泰治之世,必漸至於陵替者,蓋由狃習安逸,因循而然,自非剛斷之君,英烈之輔,不能挺特奮發而革其弊也。包荒之於憑河,其道似若相反,而以含弘之量,施剛果之用,乃文武一弛一張之道,包荒之,繼以憑河者旣然矣。泰寧之時,人心苟於安逸而已,則惡能復深思遠慮,及於遐遠哉?故爲治之道,當周及庶事。雖遐遠不可遺,若事之隱微,賢才之在僻陋,皆遐遠者也。於此無所遺失,則繼以不遐遺者旣然矣。泰寧之時,人心惟情欲是肆,憧憧之思,在於朋從之來往,則自古立法制事,牽於人情,卒不能行者多矣。如禁奢侈則妨於貴近,限田産則害於富豪。將欲約而正之,非絶去其朋比之私則不能也,故結之以朋亡。如此然後,方能配合於九二中行之德也。噫,臣伏覩年來絲綸之間,竊有以欽仰我殿下臨政處事,寬而有制,簡而不擾,包含之量,英烈之氣,有闇然日章之美,而法度之廢弛,人情之狃安,依舊自如,是殿下,猶有餘於包含,不足於振發,至使廟務委積,民邑受弊也。昔周公誦文王之德,告誡于成王也,曰,自朝至于日中昃,不遑暇食,用咸和萬民。臣伏覩近日,有以無時急公事,次對頉稟之事,何周家之多事,而今時之無事耶?臣切憫之。今日之弊,正在苟安因循,私勝公者多,公勝私者少,遐遠之不可不周慮,朋與之不可不斷絶,誠如泰卦之所論矣。夫經傳中千言萬語,何莫非可師可法,而其切中今日之弊,最襯今日之務者,無有如此爻之辭也,故爲殿下誦焉。伏願聖明,紬繹於此,實踐於此,策勵群工,克軫憑河之政,絶去朋與之私,陶八域於雍熙之治,奠一世於亨泰之地,國家幸甚。噫,人心之淳與漓,在於民産之足不足,民産之足不足,係於經界之定不定,是以孟子曰,仁政必自經界始。臣曾於先朝丁巳,待罪于掌憲也,猥陳一疏,就中有曰,二十年一改量,乃國典所載也。臣湖南人,試以所居邑觀之,已去辛亥之改量,今近七十年,其間水道之屢遷,陵谷相換,村落之互移,荒闢不一,昔之肥饒者,今焉瘠磽,昔之墾食者,今焉穢棄,虛實肥磽,混雜倒置,則理勢然也。是宜爲守令者,請于方伯,方伯稟于廟堂,改爲量田,定其經界,均其賦稅,以祛民瘼之一端,惟姑息是務,以彌縫爲事。於是乎以一等之田而應九等之稅者有之,以九等之田而出一等之賦者有之,甚至於荒棄之野,使洞里分應其稅,則民産烏得不窮,民生烏得無饑?及承批旨,湖南改量事,曾有朝令,責在於道臣矣。伊後又經八年,汔未改量,則上溯辛亥爲七十四年矣。其違舊典而貽民瘼,不是細事,而本道如是,他道從可推矣。上所陳綱紀之不振,政此類也。臣謂特令廟堂,依國典行會八路,及期改量,以除小民切己之冤,宜矣。噫,經界旣定,則民食可裕,民食旣裕,則不可以逸居而無敎。外邑訓導之設,卽國朝舊典也。蓋自龍蛇之變,公私蕩殘之後,縱未免因時革罷,而由是以還,鄕無善俗,世乏良材,駸駸然民不知禮讓之所在,豪富武斷之習作,黌堂絃誦之音絶,汔至于莫可救止之地。此古昔聖人之所以有憂於此,而設學校敎人倫者也。肆我先大王,遠法堯·舜,近追祖宗,輯成鄕禮合編,頒下三百有六十州,使守土之臣躬勸揖遜之節,猗歟,盛德至善之不可忘也。然而守土之臣,自非素所遊藝者,則非惟所不暇,而亦所不能也。非惟所不能,而甚至於惡聞其說,焚其約券者,亦有之矣,臣竊爲之痛恨也。爲今之計,莫如邑各復設訓導,以其境內有文學可堪者差之,無則取諸隣邑,使之專意敎養,春秋講習詩禮,冬夏勸課子史,至於國朝儀典,亦不可不講,而明之爲他日需用之資也。夫然後朝家敎之之術備,而我殿下繼述之一端,亶在是歟?此實係於變通官制,臣請下詢廟堂,修明舊典,作新頹俗焉。噫,臣於目下事,更有不容泯默者,向日承宣事是已。職在惟允,當捧之傳旨,廢閣不行,已是不審之大者,而一日二日,至於八日之久,而不卽首實,敢以未下二字,厭然頒示者,其欺蔽之罪,不可但以薄勘論斷。臣謂當該承宣,施以竄配之典,宜矣。嗚呼,臺閣之任,名以耳目者,豈徒然哉?政所謂明四目達四聰,以決天下之壅蔽者,而如臣無似,濫叨是職,因仍蹲冒,已知其難安,而況以蒲柳之質,年迫桑楡之景,風痰牽制,肢體痿痺,竝與神識筋力而摧散無餘,則雖欲奔走就列而不可得,故曩已拚死乞免,而辭不達意,誠未格天。臣於是進退情迫,積犯逋慢,臺閣由臣而隳壞,言路由臣而阻閉,一日增一日之罪戾,二日添二日之憂遑。伏乞聖慈,特垂曲遂之恩,亟許鐫改,仍治臣違逋之罪,爲不職者戒焉。臣無任云云。省疏具悉。所陳皆切實,當留念矣。鄕禮合編之頒下諸邑者,噫,先王所以敎民以禮而敦風勵世之具也。其在對揚之道,孰不敢盡心乎?爾所云焚券之說,或因傳聞之誤耶?果有是也,令道臣査實嚴勘,更令飭其守令,申明舊典。承宣事,已勘之律,可謂情法相當,斷以欺蔽之罪,爾言豈不過乎?每有一事,則不察情之有無,言論尙重,臺體反輕,予甚悶之。爾須知予此意,勿辭察職。
殷栗縣監呂東植疏曰,伏以臣猥以庸陋,忝叨字牧,蒙騃疎闇,不達事宜,而竊觀道內之言弊邑者,輒以殷栗爲首,隣邑之民,擧以爲不可居之鄕,流離相望,阡陌日蕪,民不堪役,官不支用,其勢駸駸然必至於無邑而後已也。論其弊瘼,指不勝摟,而竊聽邑民之恒言,必曰多糴虛稅之弊去,然後流亡乃可還集,愁恨庶幾少紓也,故臣不及他事,輒以仰聞。伏願殿下,視海隅無間輦轂,克恢察眉之明,特推若保之恩焉。舊則本邑還穀,只以結數排給,而每結不過三四石矣。近來則穀數漸多,兼爲統分,每戶所受,殆過三石,而結分則比前倍蓰,殆近十石,無田者之所受,旣甚不些,有田者兼受戶結,貧者至於流離,富者不免蕩敗。噫,民之困窮,至於此極,而穀簿則分多留少,計所留之數,不過所分三之一焉。夫以白徵之結,流亡之戶,加之以古少今多之還,則民之難支,不待智者而知其必然矣。噫,還多之弊,何邑不然,廟堂之上,何日不講,宵肝之憂,何時不憧憧也?然而弊不能矯,民不能濟,其勢必至於國不能安,而猶不知改焉,則此誠不可使聞於隣也,如臣膚淺,尙何敢贊一辭哉?然而今之粗解還法者,皆知半分,而究其不能行之之故,則輒曰經用欠縮也。噫,古之爲道也,量入爲出,今之爲道也,量出爲入,其亦相反之甚矣。朱子曰,捄其末者,雖若切至,而實難爲功,正其本者,雖若迂緩,而實易爲力。與其患經用之欠縮,而强欲生財於不當生之地,曷若裁冗而崇儉,舒用而寡食,以杜糜財之源也?爲今之道,無他別般妙計,先從宮府內外,鉅細輕重,壹是皆以節省爲務,則雖自今年,猝革盡分之弊,必且綽有餘裕。伏願殿下,諒臣言之非妄,哀民生之孔艱,先從本邑,特試先儒井田一方始之義,而量其所減,節其所費,則聖人所謂惠而不費者,政指此也。臣故曰,不足之經用,可以節省以過,而旣散之民,非此則無以安集。財民聚散,其機如此,惟聖明垂察焉。噫,量案之不改,久矣。白地徵稅,何邑不然,而本邑則有甚焉。蓋其地勢,東南挾山,而大川間之,西傾于海,故每有水潦,被災最甚。臣之到境也,擁馬呼訴者,指依山沿川之磊磊無邊處曰,此皆丁巳·戊午以前,良田沃土也。徵稅焉受還焉,散而之四,則無主之結,橫徵他民,逐年換編,號爲轉卜。噫,終歲勤勞,不遑己役,而責出其所不知何人之役,則其刻骨呼冤,宜倍於他矣。噫,丁·戊水災,卽本邑之一劫運也。伊時災報,旣甚精約,按年濬墾,營簿已勘,而其還起査充者,不能十之一二耳。然度支徵稅,猶夫前日,夫無石細壤,水齧所敗之地,有司之論,蓋曰此邊浦落,彼邊泥生云爾,而至於依山之田,則地形旣無彼邊,成川之地,則古道又非泥生,則夫以如斗之壤,至殘之民,荐經無前之災,而責納依舊之稅。如是而曰其民不困,其邑不弊者,臣未之聞也。其外量案時,起土薄而稅重者,如椽之林,放牧之場,秋熟勘簿,一如登稔,盈庭呼訴,太半不許,而通計新舊不食之結,則昨年所報,恰爲三十餘結,切骨之瘼,孰甚於此?爲今之道,惟有改量以釐整之。今若改量,則元結必多未準,故未敢擅行,而此若仍置,則其民必至於盡散而後已也。乞以臣疏,詢諸廟堂,特蒙允許,以如干結數之減,活一縣濱壑之命,則其得失輕重,豈不較然矣乎?且當初量案之法,他邑則只從成田處入量,而惟道內之康翎·甕津與本邑,最得良法,率以三百六十尺,先定一墩,一墩之內,無論邱陵溪澤,竝載量案,此卽井田遺意也。若以他邑例驟看,則必以爲陳處夥然,必多還起,而其實則本邑之各墩內懸陳處,卽他邑之不入量案者也,故每歲田案之勘營也,其所謂三年減稅條焉,地實未起,而只勘虛簿,及其準限,添載元結,加執之數,逐歲增益,究其末稍,則其勢必待陳處之盡起而後已,豈非行不得之理乎?今欲改量,則只當因其故制,從實釐整,而永除三年減稅名色,則爲民實惠,無過於此,惟聖明竝垂察焉。且本邑有趙貴人宮房折受七十七結零,而本在於道內長淵縣矣,丁亥年間,該邑適値歉歲,移之於本邑,初非久計,而因循仍置矣。今也則本邑民力,有甚於長淵之一番失稔,長淵邑勢,則稍優於移受時殷栗邑勢,而初旣移患,久而不歸,此非有關於經用,而民之所難,有甚於惟正之役,豈無矯捄之方,而斯民之嗷嗷,不能一半分捄得耶?臣竊慨焉。噫,凡今之上自國用官廩,以至吏胥之所沾漑,皆欲無減於古,而獨彼無告之民,不得如古之得其所也,其輕重緩急,失之甚矣。苟能使國用廩祿,下至胥徒,皆較赤子之困苦而移其半分,則其勢必不至如民勢之難支。古人所謂百姓足,君誰與不足者,豈虛語也哉?臣竊伏覩近日絲綸章奏,修省消弭,不一其策,而惟恤民二字,至切且急。今夫殷邑至小也,一民至微也,而五月之霜,尙因一女,則八路之愁恨上干者,將幾萬矣。然而因是召災,雖不敢質言,若其轉災爲祥之機,則臣必謂之在此一事,惟聖明特垂擇蕘之聰焉。臣之所陳,只是邑弊之最大,而目下有切緊者,敢此尾附焉。夫京軍門保米名色,卽較輕於正役,而所納斗數,至爲些少者也。近來則濫捧之弊,他衙無比,穀品雖至精,斛量雖極濫,每每點退,故爲生事,故外邑色吏,不得不以錢代納,始得無弊。雖以殷栗一邑言之,訓局餉保十一名,每名米六斗,合爲四石六斗,而每年所納爲五十餘兩,則不問豐歉,壹諉時直,每石所納殆過十兩,而各邑吏胥,憑作奸竇,每名多或至五六兩。夫以至輕之役,乃爲重役之所不爲,則其冤容有極哉?今若因其捧錢之近例而一番定式斗數,則以道內所納田稅例,竝雜費上納,而京營所需,比他自別,以軍門式例,從優定價,則每石竝雜費,不滿八兩,而每名所納,不過三兩一二錢。如此則京營所捧,不至過減,而小民濫徵,亦可少蘇,豈非兩便之道乎?若自京營,謂以矯弊守法,而嚴防代錢,必捧本色,則其濫量點退之弊,必無所不至,正恐臣言,無益而有害也。第念此旣設法船運,則有司必以代錢,謂失本意,而此有不然者。夫度支納稅,何等重大,而道內長山以北,猶且革船而代錢,則而況於他衙乎?且其退穀捧錢之習成,故廢船運錢,厥惟久矣,而京外文書,則尙以船運樣磨勘,則此亦不誠之甚矣。今若因其已行之近例,以施下究之實惠,則豈非古人所謂因其勢而利導之者乎?且恐議者,或以爲流來例規,仍舊爲便,而蓋其掣磚之端,正在於吏胥之失利,而民役苦歇,未之深思故也。噫,誠使今日掌財賦之臣,愛殿下之赤子,若自己之門吏,則京胥之恣弄,不難操切,外邑色吏,雖欲緣奸,其可得乎?今日之民國受病,不一其端,而若論先去,莫如吏奸。此事雖小,可推其大,惟聖明垂聽焉。目下之痼弊,若此類者,未暇毛擧,而臣適忝護送差員之名,故敢效執藝之義,欲望聖明,勿以事細而忽之。臣受恩罔極,猥承分憂,目見邑勢之凋殘,閭巷之愁歎,黃·白之冒徵,戶口之虛增,以至科斂之憑藉濫雜,物産之古今殊宜,道路之疲於支供,凡我黎民之願聞于上而無其階者,豈不欲二條陳,寫進流民一圖,俾我旒纊之明,遍照逃亡之屋哉?然而蔓延則煩瀆是懼,細瑣則猥屑爲拘,雖以數三件事,草草說進,若蒙聖念之深軫,廟謨之另劃,則目下之塡溝散四,非特少濟,他日之親上死長,庶弛深憂,而自餘可言之事,臣當隨得隨聞,以爲塵刹之報焉。臣無任云云。省疏具悉。所陳,令廟堂,稟處。
甲子五月十八日辰時,上御熙政堂。晝講入侍時,特進官具㢞,同知事韓晩裕,參贊官洪義浩,檢校直閣朴宗慶,侍讀官金會淵,檢討官申溆,記事官韓用儀,別兼春秋洪秉喆·金蓍根,宗臣西春君爗,武臣行副護軍韓應儉,以次進伏訖。上讀前受音一遍訖。會淵讀,自帝省其山,止四方以無拂,解釋章句以奏。上讀新受音一遍,命陳文義。會淵曰,此以則篤其慶四字,稱王季之德,蓋王季,受天眷佑之命,以厚周家之慶,自王季而至于文王,其慶益篤,其命維新,故五章繼言以篤于周祜,以對于天下。由是觀之,非但創業垂統之君,爲能如是,雖繼序守成之主,亦有享天心篤其慶之道,伏願於此等處,深加體念焉。上曰,所奏,好矣。下番陳之。溆曰,皇矣八章,皆言天之所以眷顧周家之由也。王季之德,克明克類,克長克君,克順克比,此正人君極至之道也。又生此文王之聖,其德靡悔,旣受帝祉,施于孫子,周家貽謨燕翼,歷年八百,實爲權輿於此矣。是故人主之事天,克盡其對越之誠,則上天之佑命,自然有感應之理。天人相與,其理灼然,此實後世人主之炯鑑,伏願於格天享國之道,留神體察焉。上曰,所陳,好矣。知事陳之。晩裕曰,此言帝省其山,帝作邦作對,帝度其心,帝謂文王順帝之則,一章之內,眷眷以上帝爲言,若是其丁寧而反復之者,蓋亦有意義矣。以其形體而謂之天,以其性情而謂之乾,以其主宰而謂之帝。天卽帝,帝卽天,而其所爲言,則亦有所指之不同。經傳之言天言帝者,固多矣。易之爲書,皆論天道之極處,而詩·書則開卷,輒必言天言帝,如惟皇上帝降衷于下民,上帝臨汝,無貳爾心,此外所言,亦不勝記。至於有國之禮樂刑政,似無關於上天,而人君法天道代天工,天命天討,莫敢以一己之私,容於其間,是所謂聰明明畏之達于上下者也。是故開口便言天,殆若子弟言父兄之事。由是觀之,天人之際,其理貫通,而後世人主,則不知此理,謂天之不可測,謂人之不相關,不知其敬畏之實也。今殿下,法筵日開,聖學時敏,若於講讀之暇,日用之間,深究乎天人相與之理,嚴恭寅畏,對越上帝,則自有享天心祈永命之道矣。近又旱災孔酷,民情愁嗷,圭璧纔擧,靈雨旋零,此可見殿下之至誠所感,而雨未終日,亦旣旱乾,在今格天得雨之道,惟在於殿下一心上敬畏,伏願留神體察焉。上曰,所奏,甚好矣。特進官陳之。㢞曰,此章卽明德新民之極功,而王季之所以爲聖人也,蓋王季稟質,淸明純粹,其所謂貊其德音,淸靜無累也。心虛而德明,純乎天理,如明鏡止水,是卽存養之功也。克長克君四字,長是敎誨不倦也,君是慶賞刑威也。以是觀之,人君御世之道,先敎誨而後刑威者,正是導之以德,齊之以刑者也。至於克順克比,又是加進一步處也。非慈和徧服,則喜怒失當,刑賞或隨而乖舛,非上下相親,則情志阻隔,用舍亦隨而偏係,此是人君所當深察而用工處也。今殿下,新承丕基,如日方升,而御極以後,災異疊出,仁天之警告切矣。書曰,冬祈寒下民怨咨,夏暑雨下民怨咨。上天隔截於下,而民情猶如此,則況民之於君,其所以親近而愛戴之者,尤當如何?目今亢旱爲災,民憂方殷,珪璧已擧,靈應愈邈,田野之民,莫不以桑林之禱,方千之霈日顒望,而尙無雨意,是豈非渴憫者乎?臣曾伏見英廟朝,每當如此憫旱之時,罪己責躬之敎,惻怛懇摯,有足以上格天心,而且於烈陽之中,露次於延和門外,自早至午,不爲還內。其時諸臣焦迫之情,已無可言,而往往雨下,添濕御衣,此莫非聖祖之宸誠,克享天心而然也。伏願殿下,以誠敬二字,仰格皇天,期得方寸之雨焉。上曰,所奏,甚好矣。參贊官陳之。義浩曰,諸講官已皆陳達,臣則別無可奏之辭矣。上曰,閣臣陳之。宗慶曰,此云帝謂文王,無然畔援,無然歆羡,此兩句最爲深切矣。聖人喜怒,一循天理,無一毫私意,若以一私字干之,則其與天理相反矣。文王攻密,亶出於喜怒之公,而猶恐或涉於私意,故帝之告於文王者如此,必須無一毫私意而後,方可以大行天討。非徒征伐爲然,凡於日用事爲之間,無私意之參錯,然後始可見聖人之極工,而若其功效之所驗,則如曰不大聲以色,不長夏以革,是也。然其功效之及此,莫不本之於明德,是故自文王章以下至此,皆言明德。旣明其明德,則天眷以多福,國享以綿籙,至于子孫,亦將以長遠矣,伏願體念於明德二字焉。上曰,所奏,好矣。仍敎曰,此章言文王德處小,言征伐處多,其故何也?會淵曰,此章專言周家受命之由,自太王王季。至于文王,造道之極,篤周之祜,若其征伐,不得已而用之,初非出於一毫畔援之心也,故其曰,陟我高岡,無矢我陵,無飮我泉,則亦可見奉天命行天討之事,而非如後世之專事戰爭也。上曰,此云因心則友,王季所以友于之事,此章當觀於何處乎?會淵曰,此章之內,別無可見其友于之事,而大抵太伯讓國,傳於王季,註曰,王季疑於不友,故又特言王季所以友其兄者,乃因其心之自然而無待勉强云矣。上曰,貊其德音,註以莫然淸靜釋之,淸靜之德,果爲聖人之所貴乎?會淵曰,此所謂淸靜,其旨義稍異矣。太伯讓國,王季所處之地,極甚難便,故註曰,淸靜其德音,使無非間之言。淸靜,本非不美之字矣。晩裕曰,非謂其德之淸靜,乃謂其音之淸靜。德則積於中者也,音則發於外者也。蓋王季處於至難處之地,以凡人之情言之,則恐疑其有欠於友于之德,故因心則友四字,以明其無所勉强,而因其心之自然也。是故其音淸靜,使無非間之言。此如人不間於其父母昆弟之言者也。淸靜之用處,各自不同矣。上掩卷,命退。㢞等先退。晩裕進前曰,旱熱此甚,聖體若何?上曰,一樣矣。晩裕曰,寢睡·水刺之節,何如?上曰,一樣矣。晩裕曰,大王大妃殿氣候,何如?上曰,一樣矣。晩裕曰,王大妃殿氣候,何如?上曰,一樣矣。晩裕曰,惠慶宮氣候,何如?上曰,一樣矣。晩裕曰,嘉順宮氣候,何如?上曰,一樣矣。晩裕先退。義浩曰,明日顯隆園忌辰祭傳香,當爲之,而禮房承旨金宗善,牌招啓辭未不,何以爲之乎?同副承旨金㙆傳旨,亦姑未下矣。上曰,一體牌招,可也。仍命退,承史以次退出。
上在昌德宮。停常參·經筵。
巳時,日暈。
李相璜啓曰,合辭方張之時,兩司無詣臺之員,事甚未安,除在外·疏批未下外,呈告人員,竝卽牌招,何如?傳曰,允。
金宗善啓曰,明日再明日顯隆園忌辰祭齋戒正日相値,視事頉稟之意,敢啓。傳曰,知道。
李相璜啓曰,假注書洪起燮,時無職名,令該曹依例付軍職,冠帶常仕,何如?傳曰,允。
傳于金宗善曰,江華留守留待。
李相璜啓曰,左議政李時秀,右議政金觀柱,依下敎來待矣。傳曰,入侍。
傳于李相璜曰,江華留守入侍。
李相璜啓曰,新除授同副承旨柳相祚,時在慶尙道安東地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,金明淳落點。
備忘記,江華留守吳載紹下直,長弓一張,長箭一部賜給。
李相璜啓曰,行大司憲李直輔,掌令尹尙圭,持平尹孝植在外,執義李基慶,掌令權漢緯,持平洪時溥牌不進,監察茶時之意,敢啓。傳曰,知道。
以執義李基慶,掌令權漢緯,持平洪時溥,司諫李東埴,正言文躍淵·尹孝寬牌不進罷職傳旨,傳于李相璜曰,只推。
以左副承旨金明淳牌不進罷職傳旨,傳于金宗善曰,許遞,前望單子入之,待下批牌招察任。
以副修撰尹羽烈牌不進罷職傳旨,傳于李文會曰,許遞。
李相璜,以兵曹言啓曰,今五月二十日,文臣朔試射日次,而顯隆園忌辰祭齋戒相値,不得爲之之意,敢啓。傳曰,知道。
李相璜,以兵曹言啓曰,同知中樞府事金光彩,病在鄕廬,末由上來,朴鼎彬,素患痰癖之症,當暑添劇,無望供職,呈狀乞遞。西樞雖是閑局,不可一向虛帶,竝改差,何如?傳曰,允。
敎江華留守吳載紹書。王若曰,晉陽軫保障之方,爲備緩急,宋朝重居留之任,宜畀老成,奚特首剡之共推?實是心簡之攸在。惟卿,文雅愷悌,寬厚周通,生長詩禮之家,賢父肖子,齟齬勢利之道,忙界閑人,深巷冷門,殆同寒士之所處,粗衣糲飯,眞是君子之固窮。持身不苟行藏,事君自有本末,重叨師儒之長,豈藉吹噓?屢經牧民之官,夙著治績。蓋其一生行己,休休焉有醇謹之風,肆於卅載立朝,恂恂然絶進取之志。眷彼海口關防,最玆水心城池,甲津爲襟,所以殆天限北,尼岑作鎭,可謂環滁皆山。一帶之鎭堡星羅,認松京之唇齒,三路之轉輸雲委,作桐府之咽喉,其重若斯,當屬之子,玆授卿以江華府留守兼鎭撫使。卿其體予委寄,愼厥猷爲,繕甲峙糧,備陰雨於桑土,榮新感舊,想遺風於甘棠。毋曰精力向衰,或忽經理之策,雖云疆域無事,詎弛戒嚴之方。揭烈日於遺祠,忍忘丙·丁深恥,護祥雲於眞殿,怳侍咫尺威顔,故玆敎示,想宜知悉。知製敎李晦祥製進。
甲子五月十九日辰時,上御熙政堂。左右相入侍時,左承旨李相璜,假注書洪起燮,別兼春秋洪秉喆·金蓍根,左議政李時秀,右議政金觀柱,以次進伏訖。時秀等曰,旱炎此甚,聖體若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。時秀曰,十五日祈雨祭設行之後,旋得雨澤,雖未浹洽,庶當有益於田穀,而伊後一向旱乾,西風連吹,以諸道雨澤狀報觀之,不無慳悶之歎,誠不勝渴悶矣。上曰,日旱如此,今亦姑無雨意,甚可悶然矣。時秀曰,聞禮曹言,則來日是顯隆園忌辰齋日,故擬於明日草記,再明受香,設行祈雨祭云矣。若卽蒙霈澤,則可以萬幸,而目今所見,極爲罔措矣。觀柱曰,近來逐日不無釀雨之意,而向夕西風,夜輒雲開,猝難有霈澤之望,極甚悶鬱矣。上曰,今日召見卿等,蓋爲諫長疏事也。尙未批下者,向者卿等所奏,猶有未詳諦悉者。權裕疏之指意所在,卿等旣云明若觀火矣,尹姞徙薪等語,果何所指的也?此係懲討之大義,卿等明白陳奏,可也。時秀曰,臣於向日下詢時,已有所仰對,而今當更爲詳奏矣。我先王秉執,昭揭日星,殿下嗣服之後,繼述闡明,義理大定,擧國之人,於此義理,豈有一毫參差之可論,而權裕疏,假托義理,實則非爲義理也。全篇精神語脈,惟在於尹姞徙薪兩局語,而徙薪云云,尤極凶悖。尹姞云者,謂周之世族,戚聯王室者也,徙薪云者,指漢之霍氏也。上曰,是徐福言乎?時秀曰,然矣。我先大王丕定大婚,待三年闋制,舟梁禮成,八域含生,日夜顒祝,而權裕乃於其時,投呈此疏。其時何等時也,其語何等語也?其旨意之叵測,實是明若觀火,爲今日北面之臣,安得不明目而聲討乎?此實大義所關,向筵右相所奏諫長疏亦云晩矣云者,誠是矣。臣意只如頃筵所奏無異矣。觀柱曰,臣於頃筵,已以此事悉陳,今無別般可達者,而旣伏承更奏之命,敢不因此而申陳焉?大抵權裕疏下段一款,究厥指意,已極陰譎,而其中數句語,尤爲叵測。當其疏出之初,凡有血氣者,孰不欲明目聲討,而特以所係不尋常,事面極重難,故不敢率爾發口,隱忍憤痛者此也。然則今日臺言之發,亦云晩矣,況今左相,旣以大婚二字,直說發端,臣請因此而痛陳焉。我先大王,特爲我殿下,擇卜聖配,大倫已定,則凡在北面之列者,惟當一心愛戴之不暇,孰當有異議於其間,而況在先朝上賓之後,事體之重,尤有倍於前日在宥之時。於是而乃敢有甚麽不逞之心,至以蔑倫犯分之語,騰諸章奏之間,則其意所在,的然可見,推此以往,將無所不至矣。今日諫長之言,可謂十分正當之論,而疏入屢日,尙遲兪允之批,國法稽緩,已無可言,而群情之憤鬱,尤當如何?伏乞亟加處分焉。上曰,聞卿等所奏,權裕之罪不小矣。非特卿等之所奏如是,實有背馳先朝義理之罪。旣聞卿等所奏,當有賜批於諫長之疏,卿等退俟之,可也。時秀曰,退待於閤外乎?上曰,退俟於私次,可也。時秀曰,諫疏所請,卽天經地義之所不容已,批旨久未下,群情甚鬱,卽賜兪音伏望。諫疏擬律,以嚴鞫爲請,兪音下後,當以設鞫擧行矣。上曰,無論設鞫與否,以待賜批,可也。上曰,實職在外者,果皆申飭上來乎?李書九亦上來乎?時秀曰,判尹李書九,右參贊韓用龜,工曹判書林蓍喆,姑未及上來,銓官二員之在外者,則近已入來,擬於後日次對時仰達,在外者,竝爲申飭上來之地矣。上曰,李書九·韓用龜,各別申飭,使之不多日內上來,其餘一體申飭,可也。上曰,注書出去,江華留守,使之入侍,可也。仍命左右相先退。賤臣承命出去,與江華留守吳載紹,偕入進伏。上命奏職姓名。載紹奏職姓名訖。上曰,江都纔經設賑,雖未知蘇醒與否,而下去善爲之,可也。仍命退,諸臣以次退出。
上在昌德宮。停常參·經筵。
藥房提調韓晩裕,副提調金宗善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李相璜啓曰,行大司憲李直輔,掌令尹尙圭,持平尹孝植在外,執義李基慶,掌令權漢緯,持平洪時溥呈辭,監察茶時之意,敢啓。傳曰,知道。
李相璜啓曰,備邊司郞廳來言,今日賓廳日次,而顯隆園忌辰祭齋戒相値,不得來會云矣,敢啓。傳曰,知道。
傳于金宗善曰,禮房承旨馳詣顯隆園,奉審摘奸,健陵·華寧殿,一體奉審以來。
傳于李相璜曰,推考房承旨入侍。
李相璜啓曰,右副承旨李海愚,今日不爲仕進,卽爲牌招,何如?傳曰,許遞,前望單子入之,待下批牌招察任。
承旨前望單子入之,李勉兢·金在昌落點。
以平安監司金文淳狀啓,寧城鎭民家·倉穀失火,該僉使朴孝源爲先罷黜,其罪狀令攸司稟處事,傳于金在昌曰,顧恤之典,奠接之方,令廟堂另飭分付,該僉使,依道內守令例,特爲分揀,使之着實擧行。
金宗善,以禮曹言啓曰,祈雨祭,稍俟數日,觀勢設行事,草記,允下矣。十五日之雨,旣未周洽,杲日旋曝,凄風連吹,夏至已過,霈意猶邈,言念民事,誠爲渴憫。再次祈雨祭,不卜日今二十二日,龍山江·楮子島,遣宰臣設行,何如?傳曰,允。
李勉兢,以義禁府言啓曰,前掌令玄重祚,前持平鄭彦仁竝竄配事,承傳啓下矣。玄重祚,慶尙道金海府,鄭彦仁,全羅道興陽縣竝竄配,而以承傳內辭意具罪目,依例發遣府羅將,押送于各其配所,何如?傳曰,允。
大司諫朴崙壽疏曰,伏以臣人旣魯下,才又譾劣,使之處冗散備隊行而已,猶懼不稱,今玆薇垣新除,其地望之淸顯,責任之緊重,雖當已治已安,諫書稀聞之時,苟非言論風裁足以動人主而服當世者,莫宜居之。況今國事朝象,泮渙波蕩,天警乎上,而災沴荐見,民悴于下,而邦本臲卼,從而奸凶之徒,又接跡而起,至於今番獄事而極矣。深夜禁庭,妖賊闖入,開鞫數朔,根窩未破,中外之疑眩轉甚,世道之憂虞多端。當此之時,官以諫名,乃以至疲軟最骫骳之如微臣者,苟然充數,長一院而備耳目,是豈聖朝重言責勵世敎之義哉?臣身之榮耀雖極,名器之玷汚非細,召牌之下,承膺無路,惶隕恧蹙,如不自容。且臣於合啓中,有私義難安者。昨冬冒叨,猥陳避辭,特推敦倫之化,得蒙體諒之恩。今臣去就,與前無異,略控情實,仰瀆崇嚴,乞賜鐫遞,俾幸公私,千萬至祝。臣方丐免,何敢贅陳,而目見大義莫伸,人彝將晦,愚衷所激,未敢終默,惟聖明垂察焉。嗚呼,世變無窮,百怪層生,若其包凶蓄禍,罪關明敎,而天討尙稽,輿憤久鬱者,豈有如權裕者乎?噫嘻,痛矣,裕之罪,可勝誅哉?外托鷹鸇之逐,內售梟獍之腸,卽渠辛酉夏一疏是已。全篇說去,是何等明張懲討之章,而附陳都人以下等句語,隱映閃弄,捭闔牢籠,禍心所在,手勢漸急,至有曲堗徙薪直發不道之凶言,肆然筆於書而登於章。曲堗將以慮火,則徙薪蓋指何謂?卽此一段,其包藏之異圖,陰譎之逆節,綻露無餘。噫,渠亦今日橫目之倫而北面於庭者,忍於此時,敢以此語欲爲疑亂熒惑,潛售不逞之計哉?從古干常亂紀之徒,多在乘國運不幸之會,而未有若此賊之窮凶絶悖者也。人心之危懼,國事之罔涯,可謂岌岌乎殆哉。幸賴上天垂佑,祖宗陰隲,丕惟我慈聖盛德,覆燾如天地,照燭如日月,宗祊膺無疆之福,臣民副顒祝之望,吾東方億萬斯年之慶,基自是日,倘使奸萌未折,凶圖潛肆,則國家將不知稅駕於何地。思之及此,寧不懍然而心寒?嗚呼,一日之不可廢者,大義也,萬古之不可墜者,綱常也。凶如此,逆如此,而尙不以其罪罪之,無一人明言致討者,至今四載于玆矣。典憲之墜壞,倫彝之斁絶,古今天下,寧有是耶?噫,漢法不敬之律,春秋無將之誅,聖人所以慮萬世懼亂賊也。不如是矣,則擧一世,將相率入於夷狄禽獸之域而莫之救也,豈不大可懼而深可憂哉?且以渠罪之已斷案者言之,關係何如,罪犯何如,而薄竄旋移,臺啓遽停,執法之臣,其眞不知所重,有若尋常輕勘之循例對揚者耶?臣又不勝駭惋也。伏願殿下,念天經地義之重,軫民彝物則所關,淵然深思,廓然赫斷,量移罪人權裕,亟令主府,嚴鞫得情,明正典刑,俾海東臣子知有君君臣臣之大綱,昭揭不墜於宇宙之間,而伊時停啓臺臣,亦施竄配之典,斷不可已也。臣無任云云。省疏具悉。權裕事,聞兩大臣筵奏,爾言卽常經之論,而予所痛惡者,其背馳先王之罪也。所請竝依施,爾其勿辭察職。
甲子五月二十日午時,上御誠正閣。推考房承旨入侍時,左承旨李相璜,假注書洪起燮,別兼春秋洪秉喆·金蓍根,以次進伏訖。上命書大司諫朴崙壽疏批訖,敎曰,出去當直都事進來,使之聽傳敎,可也。仍命退,承史以次退出。
上在昌德宮。停常參·經筵。
未時,日暈。
金在昌啓曰,明日常參·經筵,取稟。傳曰,停。
李相璜啓曰,來二十五日,朝參日次矣,敢稟。傳曰,停。
李勉兢啓曰,行大司憲李直輔,掌令尹尙圭,持平尹孝植在外,執義李基慶,掌令權漢緯,持平洪時溥呈辭,監察茶時之意,敢啓。傳曰,知道。
傳于金在昌曰,傳香承旨馳詣受香所,奉審摘奸以來。
傳于李文會曰,前江華留守留待。
傳于李文會曰,前江華留守入侍。
傳于金在昌曰,奉審承旨入侍。
李相璜,以都摠府言啓曰,今日入直內三廳武兼·禁軍及軍兵等,當爲中日習射,而顯隆園忌辰祭正日相値,不得爲之之意,敢啓。傳曰,知道。
李相璜,以訓鍊都監言啓曰,去夜初更量,幼學元永喆犯夜,被捉於本局邏卒處,依例移送秋曹之意,敢啓。傳曰,知道。
甲子五月二十一日申時,上御誠正閣。前江華留守入侍時,右副承旨李文會,假注書洪起燮,別兼春秋洪秉喆·趙雲翊,前江華留守韓用鐸,以次進伏訖。上曰,前江華留守進前。用鐸進前。上曰,江華今年年事,何如?用鐸曰,麥則可謂免歉,而目今旱乾如此,秋成豐歉,姑未可知矣。上曰,有何弊瘼乎?用鐸曰,江都本以防禦重地,其所設施,則可謂壯矣,而近來便同廢棄,且庫諸罄竭,多有弊端矣。上曰,弊端之可言者,言於廟堂,俾有蘇捄之道,可也。上曰,沿路農形,何如?用鐸曰,所過地方,爲通津·金浦·陽川三邑,而通津不如江華,金浦不如通津,陽川不如金浦,而民情方顒望雨澤矣。上曰,望日之雨,能有少效耶?用鐸曰,兩麥賴此蘇醒,而秧畓則雖未得以此移插,有水根播種處,則果有少益矣。上命退,諸臣以次退出。
甲子五月二十一日酉時,上御誠正閣。奉審承旨入侍時,左副承旨金宗善,同副承旨金在昌,假注書洪起燮,別兼春秋洪秉喆·趙雲翊,以次進伏訖。上曰,園所·陵所·華寧殿奉審則安寧乎?宗善曰,安寧矣。園所·陵所局內諸處,今年則旱氣如此,而絶無松蟲之患,誠爲奇異矣。上曰,祈雨祭奉審則精潔乎?在昌曰,神位版及祭物·祭器·祭井,皆精潔無頉,諸執事·進排官,亦無頉矣。上曰,左副承旨承候於王大妃殿,同副承旨承候於惠慶宮,可也。仍命退,承史以次退出。
上在昌德宮。停常參·經筵。
自午時至申時,日暈。
李文會啓曰,明日再明日健元陵忌辰祭齋戒正日相値,視事頉稟之意,敢啓。傳曰,知道。
李勉兢啓曰,合辭方張之時,兩司無詣臺之員,事甚未安,除在外·陳疏外,未肅拜人員,竝卽牌招,何如?傳曰,允。
李勉兢啓曰,明日健元陵忌辰祭傳香,禮房承旨當爲齋宿,而左副承旨金宗善,今日不爲仕進,卽爲牌招,何如?傳曰,與同副承旨許遞,前望單子入之,待下批牌招察任。
承旨前望單子入之,沈象奎·林漢浩落點。
沈象奎啓曰,臣象奎實錄廳進去,下直之意,敢啓。傳曰,允。
李勉兢啓曰,行大司憲李直輔,掌令尹尙圭在外,執義李基慶,掌令權漢緯,持平洪時溥疏批未下,持平尹孝植未署經,監察茶時之意,敢啓。傳曰,知道。
以大司諫朴崙壽牌不進罷職傳旨,傳于李勉兢曰,只推。
林漢浩啓曰,明日健元陵忌辰祭傳香,禮房承旨當爲齋宿,而左副承旨沈象奎實錄廳進去,所當牌招,而拘於廳規,不得請牌,何以爲之?敢稟。傳曰,牌招。
兵曹口傳政事,副護軍單金宗善。
李相璜,以備邊司言啓曰,因戶曹粘目,平壤等七邑燒燼穀蕩減事,令各該衙門稟處事,允下矣。全燒穀蕩減,旣有前例,本司所管私賑穀,一體蕩減之意,分付,何如?傳曰,允。
李勉兢,以刑曹言啓曰,因訓鍊都監草記,今月二十日初更量犯夜幼學元永喆,移送秋曹事,命下矣。元永喆,依更數決笞三十度,放送之意,敢啓。傳曰,知道。
李勉兢,以義禁府言啓曰,卽接月令醫員金有源手本,則時囚罪人洪樂淵,素患腹病,又添毒感,食飮全却,達夜叫痛,氣息奄奄,實有難保之慮云。自前罪人病勢危重,則一邊保放,一邊草記,曾有定式矣。洪樂淵,姑爲保放之意,敢啓。傳曰,知道。
上在昌德宮。停常參·經筵。
李勉兢啓曰,行大司憲李直輔在外,執義李基慶,掌令權漢緯,持平洪時溥疏批未下,掌令尹尙圭未肅拜,持平尹孝植未署經,監察茶時之意,敢啓。傳曰,知道。
李相璜啓曰,禁衛營將官來言,今日本營軍兵,日次私習云矣,敢啓。傳曰,知道。
李相璜啓曰,御營廳將官來言,今日本廳軍兵,日次私習云矣,敢啓。傳曰,知道。
傳于沈象奎曰,禮房承旨馳詣健元陵,奉審摘奸,局內諸陵,一體奉審以來。
沈象奎,以吏曹言啓曰,今此雩祀壇祈雨祭執禮前修撰尹羽烈,時無職名,令該曹口傳付軍職,何如?傳曰,允。
沈象奎,以吏曹言啓曰,新除授兵曹佐郞徐鼎輔,除拜後過限未肅拜,依例改差,何如?傳曰,允。
沈象奎,以禮曹言啓曰,庚申四月,因京外儒生金鍾眞等上疏,端廟朝忠臣李宗儉旌褒事,有議于大臣稟處之命,而大臣獻議內,邁往自靖,合有表章之典,更爲博考而處之事,覆啓,蒙允矣。謹稽公私文蹟,則李宗儉,卽忠莊公李甫欽之從兄,而忠景公柳誠源之內從也。自在髫齡,孝友出天,文廟賜號孝友堂,端廟在春邸時,爲宮僚,際遇曠絶,光廟受禪以後,退居龍仁地,屛跡自放,終身不仕,以全其節。斷爛事蹟,略見於故大提學卞季良,文忠公徐居正,故贊成柳希春文集及龍仁縣邑誌矣。蓋當端廟朝,秉義諸臣,有殺身而成仁者,有全節而自靖者,擧蒙列聖朝表章之恩,則故提學李宗儉之貞忠卓節,旣有此可徵之實蹟,而獨未與於褒奬之列者,宜其有公議之稱屈,士林之齎鬱。依疏請許施,實合於永樹風聲之道,而事係恩典,臣曹不敢擅便,上裁,何如?傳曰,依草記施行。
沈象奎,以禮曹言啓曰,卽接舒川幼學金元五呈狀,則以爲同姓八寸弟銀,嫡妾俱無子,以其同生弟銓第二子厚玉欲爲立後,兩家相議完定,未及禮斜,而銀夫妻俱歿,不得按例禮斜,故忝居門長,玆以具由仰訴,依定式草記稟處事,呈狀矣。曾因大臣筵達,兩邊與受,明有可據,而不得登聞者,許令該曹論理草記事,允下,而門長金元五所訴旣如此,依大臣筵奏定式,金銓第二子厚玉,立爲金銀之後,何如?傳曰,允。
李相璜,以御營廳言啓曰,夜禁法意,何等至嚴,而去夜三更量,本廳巡卒京鄕軍二名,執捉犯夜人於大貞洞繕工監奉事趙宅謙家前,則趙宅謙,多發奴僕,捽入巡卒,奪其腰牌,閉門亂打,昏絶幾死,然後始乃曳出。其蔑法無憚,大關紀綱,趙宅謙,係是朝官,令該府照法嚴勘,何如?傳曰,允。
李相璜,以濬川司言啓曰,濬川自永都橋至松杞橋,畢役之意,敢啓。傳曰,知道。
上在昌德宮。停常參·經筵。
夜自二更至二十五日開東,灑雨下雨,測雨器水深一分。
沈象奎啓曰,明日常參·經筵,取稟。傳曰,停。
李勉兢啓曰,行大司憲李直輔在外,執義李基慶,掌令權漢緯,持平洪時溥疏批未下,掌令尹尙圭未肅拜,持平尹孝植陳疏留院,監察茶時之意,敢啓。傳曰,知道。
傳于沈象奎曰,禮房承旨馳詣受香所,奉審摘奸以來。
左副承旨沈象奎書啓,臣承命馳詣南壇,壇上神位版奉審則無頉,祭物·祭器·祭井看審則精潔,諸執事·進排官摘奸則無頉,仍詣雩祀壇,壇上神位版奉審則無頉,祭物·祭器·祭井看審則精潔,諸執事·進排官摘奸則無頉矣。臣則還到南壇,仍留享所,待將事畢,神位版還奉後,復命之意,敢啓。傳曰,知道。
以廣州留守金載瓚狀啓,判府事徐龍輔祿米不爲領受事,傳于李文會曰,祿米,令本官更爲輸送事,回諭。
李勉兢啓曰,明日次對,兩司當爲進參,除在外·疏批未下·陳疏留院外,未肅拜人員,竝待開門牌招,何如?傳曰,允。
李相璜,以都摠府言啓曰,今日入直內三廳武兼·禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李相璜,以御營廳言啓曰,本廳千摠申光輅,身病甚重,勢難察任,改差,何如?傳曰,允。
上在昌德宮。停常參·經筵。
自開東至人定,灑雨下雨,測雨器水深一寸四分。
自人定至二十六日開東,灑雨下雨,測雨器水深一寸。
藥房提調韓晩裕,副提調南公轍啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
沈象奎啓曰,明日常參·經筵,取稟。傳曰,停。
傳于李相璜曰,大臣·備局堂上引見。
注書韓用儀病,代以韓兢履爲假注書。
韓兢履在外,代以李潞爲假注書。
以大司諫朴崙壽牌不進罷職傳旨,傳于李勉兢曰,只推。
傳于李勉兢曰,召對爲之。
李相璜,以都摠府言啓曰,副摠管朴宗來,以刑曹參判,本曹坐起,晝仕出去,而逐日赴坐,煩稟未安,入番間,除草記往來之意,敢啓。傳曰,知道。
南公轍,以奉常寺提調意啓曰,東耤親耕田所種大麥打作,則所出爲八石四斗,小麥打作,則所出爲十二斗之意,敢啓。傳曰,知道。
李勉兢,以義禁府言啓曰,卽接月令醫員鄭運手本,則時囚罪人趙宅謙,素患痰癖之症,無時發作,兼得關格,食飮全却,轉側須人,目今病勢,實有難保之慮云。自前罪人病勢危重,則一邊保放,一邊草記,曾有定式矣。趙宅謙,姑爲保放之意,敢啓。傳曰,知道。
吏曹啓目,成均館學諭,鄭義命·申用淵·金載鎭·李協心·元相堯·李昌心·李埴·崔道彬·李慶旭·車翊修·李仁迪·鄭弼漢·陳錫周·趙永傑·梁宗維·金志濂·金世忠·尹德年·文養老口傳施行,何如?判付啓,依允。又啓目,校書副正字,林鶴聞口傳施行,何如?判付啓,依允。
平安監司金文淳上疏曰,伏以臣人旣庸疎,病又癃痼,待罪見任,一年有五朔,而一味尸素,觸處昏謬,孤負簡畀之隆知,徒見瘡疣之百出,居常悚蹙,若隕淵谷。春間一疏,備陳衷懇,而誠淺辭拙,未蒙體諒之恩,屢瀆是懼,不敢更爲必辭之計,而冒沒蹲仍,諒非護己,早晩狼狽,理所必至。迺者無前回祿之災,復起於臣行部之際,片時烈焰,滿城灰燼,公而廨宇府庫,私而市井閭閻,蕩然如掃,餘者無幾。臣半夜聞報,蒼黃撤還,則燎原之勢已熄,焦爛之救莫效,極目慘絶,心膽具墜。夫父師舊都,我東之重地也,保障兼以繭絲,居積又爲都會,朝家所以眷顧而倚重者何如,而只緣臣智慮淺短,命數奇窮,益州之禁,未能先事而申戒,河內之災,不幸於身而親當,周歲之頃,再遭此厄,前悸未定,後災愈烈,致使幾百年蓄積,不見其痕,半萬戶生靈,無所庇身。苟究厥由,罔非臣罪,戰恐恧縮,惟大何是俟,聖度天大,郵罰不加,以錢以穀,特命區劃,俾爲館舍結構之資,燒戶奠接之方。臣銜恩戴罪,夙宵營度,竊自期殫竭從事,鳩材庀工,躬操畚鍤,與民偕作,以爲一半分自贖之圖,倘無萬萬不可强之勢,則此時此任,何敢爲辭免之計,自速占便之罪,而臣本羸尫,夙抱貞疾,年旣衰耄,轉入膏肓,每當春夏之交,如期發作,出沒人鬼,僅僅回甦矣。近日以來,短小之心力,益耗於思慮,虛脫之氣息,積瘁於應接,不知不覺之中,眞元銷鑠,病氣越侵,遍體麻痺,末由轉動,長時暈眩,甚至昏窒。蓋自昨春火災之後,已有驚悸怔忡之症,又經今番劫運,百倍苦劇,胸膈跳動,神思怳惚,臨事而若墜烟霧,闔眼而半是譫囈,寢食全廢,藥餌罔效,殆同已朽之木,復遭風霜之震剝,枝梧不得,奄奄垂盡。目下景狀,實有朝夕不保之慮,自知無幸,旁觀亦危,抑臣以人以器,百不肖似,所謂幹辦經綸,尤無所當,而犬馬之齒,亦已望七矣。筋力無以自陳,病勢又復如此,雖尋常簿書,猶且堆積擔閣,難效一日之責,況此事務糾紛之時,其何以應機施措,及時拮据,仰弛丙枕西顧之憂哉?目今財力之劃下,幾入料量,民戶之安接,幾定頭緖,其他經紀之方,亦有措處,較諸初頭之茫無涯畔,不可同日而語,而獨奈臣病狀如此,事不入心,式至于今,曾無一二件成就者。雖在昏瞀不省之中,有時念至,如添一病,百爾揣量,萬無擔當收殺之望。若以叨據於無故之時,規避於有事之日,區區爲嫌而終始泯默,則臣身之生死,雖不足恤,而民國至重之事,必至於僨敗無餘,莫可收拾之境,到此地頭,臣雖萬被誅戮,顧將何及而何補哉?玆不得不疾聲哀籲於天地父母之前。伏乞聖慈,諒臣才諝之不逮,察臣病情之難强,亟命鐫遞臣所帶藩任,以幸公私,千萬至祝。臣無任云云。答曰,省疏具悉。一自回祿之後,西顧一念,常切憧憧,今聞民戶與營建,頗有頭緖,其幸豈可量也?病情旣若是難强,所辭依施。
甲子五月二十五日辰時,上御熙政堂。大臣·備局堂上引見入侍時,右承旨李相璜,假注書洪起燮,事變假注書柳榮五,別兼春秋趙雲翊·徐有恂,左議政李時秀,右議政金觀柱,兼戶曹判書李晩秀,行刑曹判書趙尙鎭,行上護軍趙鎭寬,吏曹判書金達淳,行大護軍金思穆,行都承旨南公轍,行護軍李得濟,開城留守徐美修,掌令尹尙圭,校理金會淵,以次進伏訖。時秀等曰,旱炎轉甚,聖體若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。時秀曰,圭璧三擧,此月垂盡,雨意尙爾邈然,西北·嶺南則間多沾洽,而畿甸·兩湖則一直旱乾,去夜之雨,亦未得滂霈,伏想聖心,極以爲悶矣。上曰,屢日不雨,今日亦姑無霈然之意,極爲悶然矣。時秀曰,此時之雨,異於他時,則雖少沾濕,亦得有益於田穀,而此時則必得大霈,然後可以及時移秧矣。觀柱曰,近來連日釀雨,庶有一霈之望,而蓋有東南風,然後必有大雨,而近日則東南風無之,只是陰雲湊合而已,故雖有雨下,而終是慳閟,甚爲悶迫矣。上曰,次對爲之。時秀曰,卽見平安監司金文淳狀啓,則以爲寧城鎭燒燼別軍餉及私賑穀折米四百七石零蕩減一款,令該曹稟處爲辭矣。全燒穀蕩減,旣有前例,今番諸處所請,亦皆許施,該鎭被燒別餉·私賑穀,俱是本司所管,一體蕩減事,分付,何如?上曰,依爲之。出擧條時秀曰,因司諫李東埴上疏,有令廟堂稟處之命矣。蔘價之爲東民痼瘼,頃於繡啓覆奏時,已有詳奏,臺疏所論,蓋其實狀,而貢蔘事體甚重,旣無從他區劃之道,則移作京貢,有難遽議。今番燒戶所減,詳察均惠,俾無稱冤事,更爲分付,何如?上曰,依爲之。出擧條時秀曰,因殷栗縣監呂東植上疏,有令廟堂稟處之命矣。經幄之臣,出宰下邑,爲矯邑弊,有此敷陳。其一,多糴事也。盡分之弊,無邑不然,而殷栗,以最殘之故,弊亦最深。諸路分留之法,姑未大變通之前,雖不可遽許其一竝半分,而視民摠之多寡,量穀簿之虛實,從便裒益,先祛目前之痼瘼事,分付道臣。其一,虛稅事也。本邑自經年前水災之後,田案虛實,多未釐正,白徵之冤,勢所固然,亦惟在營邑之臣,詳察爛商,小則査其陳起,大則通邑改量,境界就正,稅納得均,俾無窮民呼冤之弊。朝家何嘗使之不問陳起,勒徵而塡摠乎?至於三年減稅之法,本出爲民,只緣爲邑倅者,初不詳審,還起名色,逐年虛錄,以致許多結之白徵,今反歸咎於減稅之舊典,至請永除,恐未深思,置之。其一,宮房折受,還送於長淵縣事也。此是無土免稅條,隨其年事民勢移轉,本自無常,前因長淵之爲弊,旣移殷栗,則今因殷栗之爲弊,復還長淵,事理宜然,而兩邑形勢,有難遙度。分付道臣,深察民情便否,還送長淵與輪送他邑間,從長區處。其一,訓局餉保,以代錢定式事也。諸役之中,以餉保爲最苦役者,以其納米也。欲免納米之弊,至於代錢,而代錢本非常法,定式於常法之外,固難遽議,而旣曰民弊如此,邑屬因緣弄奸之習,自營邑痛加懲革,京營吏隷科外誅求,更加嚴禁事,申飭當該營門,何如?上曰,依爲之。出擧條時秀曰,忠勳府有司堂上,本爲三員,而一員有闕,雖非緊任,窠出已久,以韓恩君李元采差下,何如?上曰,依爲之。出擧條時秀曰,臣識慮淺短,疾病又痼,痰眩時作,不省人事。按獄何等重事,而妖凶之獄,首尾三朔,未能得情,莫非臣昏謬之致。方今罪人發捕,亦當不日設鞫,若或更爲僨誤,則臣之僨誤之罪,固無足言,其於國事何哉?請卜首相事,向已屢陳,今不敢更爲煩達,而今番獄事,關係倫常,在外兩大臣,皆是老成之人,以按獄之意敦勉,則兩大臣,宜當不敢言私矣。以此敦勉,何如?上曰,首相事當商量,而兩大臣敦勉事,亦當從近爲之矣。觀柱曰,此是臣等自外爛議之事,三朔按獄,尙未得情,都是臣見解生疎之致。且今番罪人,則大關倫常,事體嚴別,在外大臣,皆是老成,屢經案獄,亟爲敦勉,何如?上曰,敦勉,當從速爲之矣。晩秀曰,向因儒臣金邁淳疏,俯軫東民之勞弊,法殿營建,特命停止,有光聖德,臣不勝欽仰,而諸道材木,已皆運來,關東柱樑所入之材,未及裝載,或斫置山上,或出至浦邊,使之善爲藏置,以待始役之日矣。見今農務方殷,運木之役,姑非可論,而畢竟殿役,不可中止,散置材木,不善收儲,則恐有重煩民力之慮。臣意則出至浦邊者,待水漲從便流下,斫置山上者,亦觀農隙民力,徐徐運送,要使不失時不貽弊,以爲公私兩便之地似好。道臣往復於臣者亦如此,故敢此仰達矣。上曰,依此爲之。尙圭曰,三司合啓,兩司合啓,以諫院不備,今日姑停。尙圭曰,噫,彼金履載之罪犯何如,關係何如,而前道臣申耆之插入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是狹雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡而有此駭憤之擧耶?履載背馳於先朝導率之化,而大行大王痛斥其嘗試,申耆跳踉於新化繼明之日,而慈聖殿下明諭其無嚴,臣竊欽誦不已,而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。噫,贈執義韓鍮涅臂討賊之精忠孤節,可質神明,猗我先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命,閼而不行,其心所在,吁,亦痛矣。此等背公死黨,悖義害正之類,不可竄配而止。請興陽縣竄配罪人申耆,亟施絶島安置之典。上曰,亟停勿煩。出擧條尙圭曰,噫嘻,逆鏔窮凶之罪,已悉於前啓,今不必更事臚列。幸賴我慈聖殿下廓揮聖斷,明正典刑,庶可以少洩神人之憤,而結案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。上曰,亟停勿煩。出擧條尙圭曰,噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切。幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也,國言之喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止。請屛裔罪人沈魯崇,亟施絶島定配之典,其餘諸子,亦爲依律散配。上曰,不允。出擧條上敎曰,字音誤讀矣。仍命書榻敎曰,掌令尹尙圭推考。尙圭曰,臣空疎鈍劣,本不近似於淸朝耳目之任,而新從下土,日昨入京,掌憲除旨,已下於月初矣。目下懲討,實關倫綱,大義始明,嚴鞫有命,此時忝叨此職,區區情病,有不暇言,而又値賓對,天牌儼臨,義不敢違傲,章皇出肅,至登前席,生疎所致,伏蒙特敎恩推,悚惶靡措,何敢晏然於臺次乎?請命遞斥臣職。上曰,勿辭,亦勿退待。出擧條尙圭曰,近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配·定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論,學逵·與權,俱以家煥之甥姪,承薰之至親,標號之陰慘,花肋惟均,迷溺之丁寧,致嗣各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩,莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究。賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。至如吳錫忠,尤極凶且憯矣。本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀,家煥之證招丁寧,屢次來往之跡,渠供之輸款昭然,敢生漫漶之計,或曰不無其力,或言無以形容,終始呑吐,一向抵賴,究厥情節,萬戮猶輕,豈可以次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,快正典刑。上曰,不允。出擧條尙圭曰,噫嘻,凶逆之滅倫干犯,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始依臺啓施行之命,處分之嚴明磊落,凡在臣隣,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也決矣。請民始諸子應坐之類,亟令王府,依律擧行。上曰,不允。出擧條尙圭曰,噫嘻,痛矣,李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,詿誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植。伊時命植之指嗾凶疏,一世之所共知,則爲逆邊報仇者,豈非亦逆?受嗾之樂洙,旣施追奪,則指使之命植,合被同律。請故判府事李命植,亟施追奪官爵之典。上曰,不允。出擧條尙圭曰,噫嘻,痛矣,十數年來,賊勢益肆,人心靡定,顧瞻他日之徒,四字刀割之輩,踵相接也。惟彼周爀,身在衿紳之列而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故。此於渠雖爲薄物細故,而亦可見隱若有恃,縱恣無忌之一端。今幸乾斷赫然,四字刀割此等黨與,不可仍置。請周爀,亟令王府,嚴鞫得情,快正典刑。上曰,不允。出擧條尙圭曰,三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶抃之日,仰承縷縷下敎,仍出姑停矣,今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。上曰,不允。出擧條尙圭曰,噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓子,有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故有所容貸。請物故罪人基讓子寵億,姑先施以竄配之典。上曰,不允。出擧條尙圭曰,噫嘻,痛矣,不逞怪鬼之徒,壞世道而禍家國者,從古何限,而豈有如今玆之變哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發。苟非乾道孔昭,凶謀自綻,慈敎誕宣,處分廓揮,則幾何不伏莽之禍。將至燎原哉?噫,彼洪履猷,卽一乖氣所鍾,渠以幺麽蔭吏,常欲兜攬朝權,陰懷網打之計,倡爲憯毒之擧,昂然自處以窩主巨魁而嘯聚無賴之類,做出平地之浪,掃盡朝著,將欲何爲?此在渠猶屬薄物細故,尤有所絶悖而窮凶者。渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案。李東萬,則言之便覺汚口,渠於履猷,卽是聲氣邈然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷一串貫來,則主客輕重,初無可論。趙鎭井,則旣曰着名於此疏,而又曰不知其疏語,天下寧有是理?安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類而不加嚴覈哉?前後酌處之命,遽下於輿憤轉激之際,豈不有乖於誅亂去慝之義哉?請金甲島定配罪人洪履猷,古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中,如李榮復·金元喜·鄭在民·洪宗益等情犯深重者,亦爲移囚王府,到底盤覈,快施典刑。上曰,不允。出擧條尙圭曰,新除授司諫院獻納申大龜,時在忠淸道鎭川地,請斯速乘馹上來事,下諭,何如?上曰,依啓。出擧條尙圭曰,亂臣賊子之陰售不逞,干犯倫綱者,從古何限,而豈有如權裕之窮凶絶悖者哉?假托懲討之論,潛逞眩惑之計,恣掉簧鼓之舌,欲沮舟梁之禮,都人尹姞之語,指意有屬,曲堗徙薪之說,引喩叵測,此眞所謂其心所在,路人皆知者也。凶疏一出,輿憤同切,而于今四載,沁泄以度,未聞明目而聲討,反或挺身而停啓,世道之壞喪,人心之詿誤,已無可言,而出入三司如臣等輩,亦難免含默之罪矣。何幸諫疏格天,嚴鞫有命,窩窟庶得打破,彝倫可免終墜。治獄之道,另加嚴密,到底窮覈,期於掃蕩,擧國臣民,方切顒俟,而至若兩司聯疏,臣雖間値在鄕,未及同參,而顧其疏中曥列,皆出於公共之論。惟彼指嗾日官之陰圖,煽惑士林之凶言,衆論所指,必有根柢,盤覈正法,不容少緩。又若停啓憲臺,罪重罰輕,加律之請,亦係當然,而登徹多日,尙未承批。伏願亟降兪音,俾天討得以快施,凶徒有所懲畏焉。無批答。上命退,諸臣以次退出。
甲子五月二十五日未時,上御誠正閣。召對入侍時,參贊官李勉兢,侍讀官金會淵,檢討官任厚常,檢校直閣金邁淳,假注書洪起燮,別兼春秋趙雲翊·徐有恂,以次進伏訖。上開卷命讀。會淵讀,自敦兵陷,止葬之而去。上曰,下番讀之。厚常讀,自五月,止以撫之。上曰,參贊官讀之。勉兢讀,自冬十月,止秦州。上曰,閣臣讀之。邁淳讀,自肅宗,止敦乃止。上曰,注書讀之。賤臣讀,自寧州,止平襄公。上曰,上番讀之。雲翊讀,自趙主曜,止滿武秋耶。上曰,下番讀之。有恂讀,自鑑曰,止鎭廣固。上曰,文義陳之。會淵曰,史稱元帝,恭儉有餘,明斷不足。恭儉非不誠善矣,而猶不如明斷赫然,人君之道,蓋以明斷二字爲貴矣。上曰,方欲問此矣。元帝恭儉則有餘,明斷不足,且偏安一隅,志滿意得,故其所成就,止於如此乎?會淵曰,誠如聖敎矣。元帝雖不能克復中原,而江左之父老臣庶,粗能懷安,得保一隅之偏安,蓋亦恭儉之效,而若又使明斷有餘,則功業成就,似不當止於是矣。上曰,如王導者,使在治平之世,或可爲宰輔,而如此之時,初非撥亂之才,故中原終未能恢復耶?會淵曰,誠如聖敎矣。當時君臣,安於江左,如王導之才,亦不能出於一隅偏安之外,是其才無足有爲於中原,而大抵人才,不患無之,患不能求而用之。若使元帝誠能求而用之,則安知當時無特異之人才乎?雖以見於史冊者言之,如祖逖·陶侃者,亦不能各盡其才而用之,其不足於明斷,方可想知矣,故人君之道,莫如以明斷爲御世之方。凡百政令施措,無往不然,而至於大事,尤當以明斷爲主矣。上曰,下番陳之。厚常曰,上番旣以明斷二字仰奏,臣無容更陳,而徒能恭儉而無明斷之實,則政令事爲,必至於委靡不振。其時王導一人,非不善矣,而無恢復中原之才,有臣如此,君亦明斷不足,其委靡不振,寔由於此,故凡爲人君之德,莫貴於明斷之赫然矣。伏見近來大小章奏,或有久未蒙下批者,可用則用之,不可用則不用,皆宜卽降批旨,而至於臺疏之尙未承下批者,恐亦有關於明斷上一事矣。上曰,臺疏之不爲下批,有商量者故耳,非爲遷延然也。上曰,參贊官陳之。勉兢曰,上下番已悉陳,臣無容更達矣。上曰,閣臣陳之。邁淳曰,上下番旣以明斷二字仰陳矣。若徒知明斷之爲好,而不務其實,則或有偏察近明,剛愎近斷之患,故凡爲明斷之道,惟在於務其明斷之實。昔我宣廟御極之初,故相臣李浚慶,以稍露英氣之說仰勉,其時有識者非之。雖以聖人之恣,亦未嘗以英氣爲貴,故孟子之所以爲亞聖此也。雖然,義理學問,都不出於陰陽二字,所謂明斷,便是德之陽處也。君子之道,貴乎陽德,且況人君,居正陽之位,明斷以爲體,奮勵激昂,恒自以聖賢·三代爲期,則是爲明斷之本實矣。上曰,虞悝之語其子弟者,其言甚善矣乎?會淵曰,死於忠義,亦復何恨云者,其言甚是當然矣。上曰,桓雄若不死,則後果從承而死否?韓階·武延,何不從死,而但葬之而去乎?會淵曰,承於是時,雖是立爲諸侯者,階·延等便同下官,恐或無從死之義,葬之而去,似足以盡其義矣。上曰,王導當斯時,何爲受王敦所授之職乎?會淵曰,雖是敦之所授,而官是國爵也。導雖或不樂於爲敦所授,而恐不必不受矣。上曰,王彬事,可謂善處否乎?會淵曰,彬之爲人,甚是剛直矣。以下文王含事觀之,雖是全出於至親私情,而此時人物,不可一一深責,故史氏亦以勝於王舒言之矣。上掩卷,下敎曰,注書出去,初二日齋戒與否,使之知稟,可也。賤臣承命出傳,還入進伏。上命諸臣退,仍敎勉兢曰,下番別兼春秋往東郊,上番往西郊,與宣傳官眼同,摘奸農形以來,可也。仍命召入宣傳官分付後,命書榻敎曰,騎馬四匹立之,史官二員,宣傳官二員待命。又命書榻敎曰,大王大妃殿進御加味養胃湯停止,三錢重人蔘粟米飮,自今日五貼式,日次製入。命退,承·史以次退出。
上在昌德宮。停常參·經筵。
自開東至酉時,灑雨下雨,測雨器水深二寸三分。
林漢浩啓曰,明日常參·經筵,取稟。傳曰,停。
李勉兢啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
李勉兢啓曰,行大司憲李直輔在外,執義李基慶,掌令權漢緯,持平洪時溥·尹孝植疏批未下,掌令尹尙圭牌不進,監察茶時之意,敢啓。傳曰,知道。
以大司諫朴崙壽,掌令尹尙圭牌不進罷職傳旨,傳于李勉兢曰,只推。
李勉兢啓曰,臣勉兢今日推鞫進去之,下直之意,敢啓。傳曰,知道。
李勉兢啓曰,今日推鞫時,諫院無進參之員,除在外·疏批未下外,大司諫朴崙壽,卽爲牌招,何如?傳曰,允。
以江原監司申絢啓本,寧越府運材時役軍致死實數査實馳啓事,傳于林漢浩曰,觀此査啓,人命之致傷,雖不至如繡啓中傳聞之說,道臣所謂居接救療不飭云云,誠着題語也。當該差員等,竝令該府照律嚴勘。雖以前道伯言之,不但不察不飭而已,其疏所謂庶民子來云云,此果誠實之語乎?雖謂之欺蔽,可也。差員被罪之後,豈可使倖免?前江原監司申獻朝,亦施定配之典。
傳于李勉兢曰,推鞫姑罷。
林漢浩,以弘文館言啓曰,本館上番副校理臣金會淵,以問事郞廳,今日推鞫時,晝仕出去之意,敢啓。傳曰,知道。
林漢浩,以嘉禮廳言啓曰,今此淑善翁主嘉禮親迎日外宣醞時,承旨依例進參,何如?傳曰,允。
林漢浩,以禮曹言啓曰,今此數寸甘霈,得之於渴望之餘,霑均四郊,慰滿三農,民事萬幸。祈雨祭依例停止,報謝之節,依禮典,待立秋後擇日擧行,何如?傳曰,允。
李勉兢,以義禁府言啓曰,前江原監司申獻朝定配事,承傳,啓下矣。申獻朝,慶尙道丹城縣定配,而以承傳內辭意具罪目,依例發遣府書吏,押送配所,何如?傳曰,允。
吏曹啓目,權知承文院副正字元有朋·李英埴·李宅彬·梁奭觀·裵瀚·趙直永,宗簿寺直長權傛,權知成均館學諭元相堯·李昌心·梁宗維·尹德年,俱以登科前年滿五十,竝只依法典,六品遷轉,何如?判付啓曰,依允。
推鞫時,罪人權裕原情。
上在昌德宮。停常參·經筵。
自開東至人定,灑雨下雨,測雨器水深八分。
自人定至二十八日開東,灑雨下雨,測雨器水深二分。
沈象奎啓曰,明日常參·經筵,取稟。傳曰,停。
李勉兢啓曰,合辭方張之時,兩司無詣臺之員,事甚未安,除在外·疏批未下外,呈告人員,竝卽牌招,何如?傳曰,允。
沈象奎啓曰,來初一日,輪對日次矣,敢稟。傳曰,當次人受點,後日次待令。
沈象奎啓曰,臣象奎,今日淑善翁主嘉禮時,外宣醞進去,下直之意,敢啓。傳曰,知道。
李勉兢啓曰,行大司憲李直輔在外,執義李基慶,掌令權漢緯,持平洪時溥·尹孝植疏批未下,掌令尹尙圭牌不進,監察茶時之意,敢啓。傳曰,知道。
以大司諫朴崙壽,掌令尹尙圭牌不進罷職傳旨,傳于李勉兢曰,只推。
李相璜,以都摠府言啓曰,今日入直內三廳武兼·禁軍及軍兵等,當爲中日習射,而淑善翁主親迎相値,不得爲之之意,敢啓。傳曰,知道。
李相璜,以左邊捕盜廳言啓曰,本廳兼從事官申在恒,身病猝重,勢難察任,改差,何如?傳曰,允。
上在昌德宮。停常參·經筵。
自開東至人定,灑雨下雨,測雨器水深二寸三分。
林漢浩啓曰,明日常參·經筵,取稟。傳曰,停。
李相璜啓曰,合辭方張之時,兩司無詣臺之員,事甚未安,除在外·疏批未下外,呈告人員,竝卽牌招,何如?傳曰,允。
傳于林漢浩曰,召對爲之。
李相璜啓曰,行大司憲李直輔在外,執義李基慶,掌令權漢緯,持平洪時溥·尹孝植疏批未下,掌令尹尙圭牌不進,監察茶時之意,敢啓。傳曰,知道。
以大司諫朴崙壽,掌令尹尙圭牌不進罷職傳旨,傳于李相璜曰,推考傳旨捧入。
備邊司薦望,以李書九爲平安監司。
李文會,以敦寧府言啓曰,淑善翁主嘉禮已過,永明尉洪顯周,紀載於御牒譜冊,而今式年,仍爲修正之意,敢啓。傳曰,知道。
甲子五月二十八日申時,上御誠正閣。召對入待時,參贊官林漢浩,侍讀官金會淵,檢討官申溆,待敎朴宗薰,假注書李潞,別兼春秋洪秉喆·金蓍根,以次進伏訖。上開卷命讀。會淵讀,自趙擊涼州,止勢不可以不出。上曰,下番讀之。溆讀,自茂曰善,止加九錫。上曰,參贊官讀之。漢浩讀,自楊難敵降成,止故世子也。上曰,閣臣讀之。宗薰讀,自材器過人,止盡家人之禮。上曰,注書讀之。賤臣讀,自趙涼王,止卒爲之。上曰,上番讀之。秉喆讀,自冬十月,止拒戰而死。上曰,下番讀之。蓍根讀,自後趙陷,止涼王。上曰,文義陳之。會淵曰,吳紹諫張茂之築城曰,恩苟未洽,雖處層臺,亦無所益。此言,甚好矣。孟子曰,固國,不以山谿之險。吳紹之言,蓋知此義矣。上曰,孟子之言固如是,而此事亦與吳起在德不在險之言相似耶?會淵曰,魏武侯以山河爲壯,張茂以城郭爲固,事雖稍異,而其語意則相似矣。古云天子有道,守在四夷,諸侯有道,守在四隣,蓋衛國之道,不在於城郭樓櫓之具。若以德化人,固結民心,使知親上死長之義,則衆心可以成城,其固無比,而苟無仁恩,則城郭雖壯,豈足爲恃乎?雖以上文中劉曜事觀之,曜本勇將,以戎卒二十八萬,擧方興之勢,而擊一區區之涼州,可謂莫强,而陳軫以爲烏合之衆,恩信未洽而輕之,此可見固國之本,全係於民心之向背矣。上曰,下番陳之。溆曰,劉胤雖夷狄,而其處於父子兄弟之間者甚善矣。曜欲黜熙立胤,而胤能守常經,以死爲辭,可謂賢矣。上曰,胤誠賢矣,而卜泰,以胤之舅,不私於其甥,能以義爭之,此似尤難矣。溆曰,卜泰宜幸其甥之立,而能若是者,其心甚公,故曜亦稱以公忠。蓋公者,人慾掃盡,天理流行之謂也。天下之事,不出於公私之分,而況人主,臨億兆之上,若不以公爲心而私意或勝,則民心豈有厭服之理乎?昔在英廟朝,每以奉三無私爲敎,政令施爲,皆從一公字出來,克致建極之治,此可見爲公之效矣。書中本事,雖與此有異,而公之爲義,蓋如此矣。上曰,參贊官陳之。漢浩曰,上下番已悉陳,臣別無更達之義矣。上曰,閣臣陳之。宗薰曰,馬岌之言曰,糟粕書生,糟粕二字,本出於莊周之書,而實爲古今異說之祖。其所云不可傳者,卽指聖賢之心,而聖賢之心,皆寓於言語文字,讀其書則可以得其心,旣得其心,則道於是在矣。今謂不可傳者,已死而乃以傳心之書,以爲糟粕而厭棄之。晉代玄虛之論,江西頓悟之說,率以窮格爲卑近,而卒與禪旨同歸,究其弊源,實此一言之害矣。朱子言若曰所疑,三綱五常,都無頓處,九經·三史,皆爲剩語。此數句足以破其說矣。夫經以傳聖人之學,史以考古今之治亂,此所謂芻豢之悅口,菽粟之養人也。古人有言曰,人之讀書以進學,如噉飯以補胃,夫日日所噉,未嘗留着肚裏,而其眞腴之氣,能益我元氣。知平生所讀,未必一一記得,而義理浸灌,見識弘益,則自有不可已者。此言雖似淺近,實爲切當,與此糟粕之說,正相反矣。今玆筵對,分講經史,經經緯史,治心措事,亶在於是。讀聖人答問之辭,便作今日親聞,體之身心,檃栝矯揉,則皆有實用,不但爲一番誦說之具矣。考前代治亂之蹟,每思古人所遇之地,或有艱難疑眩之事,便作今日親當,先求所以處之之道,鑑衡先定,然後乃觀其人之所處,則得失自無所逃,善惡皆可爲師,不但爲一場考證之資矣。如是則始有切己之效,庶不爲糟粕之歸矣,伏願留神焉。上曰,王允之,史稱總角,年果幾何,而能先知王敦之所爲,辭醉先臥,悉聞其謀,不從於敦,而告於其父,以衛王室,豈非善處之事乎?會淵曰,旣云總角,則似是童年,而佯爲醉吐,不使之疑,竟以其謀,告其父,使晉室密爲之備,果是甚善,而以童年而能如是,尤爲奇特矣。上曰,成太子班,與其主雄,何如?會淵曰,史稱班謙恭下士,動遵禮法,以人品論之,似或勝雄矣。上曰,其所謂動遵禮法者,果是遵得眞箇禮法耶?會淵曰,班雖曰好學,而學之稱亦有許多般。此時學術不明,所謂學者,非聖賢之學,特不過文華辭致之末,其動遵云者,亦不過容貌辭氣之恭謹而已,豈足謂眞箇禮法耶?若使班,眞正好聖人之學,以治其國,遵聖人之禮,以御其臣,則西蜀雖僻在一隅,異於用武之國,亦豈不能有爲,而柔弱不振,終致狼狽。由是觀之,其姿質之美,雖或有勝,而其剛猛處,全然不及矣。上曰,班之畢竟如何?宗薰曰,班繼雄,而旋被雄子期之所纂奪矣。上曰,太傅驤,何人也?宗薰曰,驤卽李雄之叔也。上曰,驤諫雄不聽,退而流涕曰,亂自此始,似有先事之深慮矣。會淵曰,驤以明定分爲言,則似有先見矣。上掩卷,因命退,諸臣以次退出。
上在昌德宮。停常參·經筵。
自卯時至酉時,灑雨下雨,測雨器水深一分。
藥房提調韓晩裕,副提調南公轍啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
大王大妃殿進御香薷正氣散一貼煎入事,榻前下敎。
惠慶宮進服人蔘粟米飮停止,加味六和湯,自今日一貼式,限五貼煎入事,榻前下敎。
林漢浩啓曰,明日常參·經筵,取稟。傳曰,停。
李勉兢啓曰,行大司憲李直輔在外,執義李基慶,掌令權漢緯,持平洪時溥·尹孝植疏批未下,掌令尹尙圭推鞫進,監察茶時之意,敢啓。傳曰,知道。
李相璜啓曰,禁衛營將官來言,今日本營軍兵,日次私習云矣,敢啓。傳曰,知道。
李相璜啓曰,御營廳將官來言,今日本廳軍兵,日次私習云矣,敢啓。傳曰,知道。
李相璜啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于李勉兢曰,推鞫爲之。
傳于李相璜曰,傳香承旨馳詣宗廟·景慕宮,奉審摘奸以來。
李勉兢啓曰,臣勉兢,今日推鞫,下直進去之意,敢啓。傳曰,知道。
林漢浩啓曰,吏曹郞廳來言,平安監司下批政事,取稟。傳曰,政官牌招開政。
林漢浩,以吏曹言啓曰,本曹佐郞鄭日泰呈狀內,矣身素患痰癖之症,當此換節之時,一倍添劇,時月之內,萬無起動供職之望,斯速入啓遞改云,其身病旣如是沈篤,則有難强令察任,今姑改差,何如?傳曰,允。
有政。吏批,判書金達淳進,參判未差,參議鄭東觀牌不進,同副承旨林漢浩進,以金勉柱爲吏曹參判,閔師宣爲副修撰,金文淳爲判尹,李仁秀爲右尹,金在昌爲戶曹參議,柳烇爲通禮,申爲宗簿正,金勉柱爲同成均,金文淳爲景慕宮提調,韓用鐸爲典設提調,韓用龜爲氷庫提調,趙晉和爲吏曹佐郞,任天常爲兵曹佐郞,尹光濩爲繕工副正,申錫耉爲典牲判官,趙觀基爲中部令,宋煥吉爲監役,金振玉爲純陵奉事,金明淳爲伊川府使,朴善浩爲文義縣令,平安監司單李書九,義州府尹單洪義浩。
兵批,判書李敬一病,參判任希存推鞫進,參議安策病,參知朴瑞源入直進,右承旨李相璜進,同知單鄭學溫,上護軍金文淳,副護軍金在昌·柳相祚·金明淳·金㙆·李海愚·尹涵,副司果元有朋·李英埴·李宅彬·梁奭觀·裵瀚·趙直永·元相堯·李昌心·梁宗維·尹德年·邊景鵬·權傛·李采·徐洛修,以上竝單付。
以吏曹參議鄭東觀牌不進罷職傳旨,傳于林漢浩曰,只推。
傳于林漢浩曰,推鞫姑罷。
林漢浩,以弘文館言啓曰,本館上番副校理臣金會淵,以問事郞廳,今日推鞫時,晝仕出去,而每每草記,事涉煩瀆,此後則除草記往來之意,敢啓。傳曰,知道。
林漢浩,以賑恤廳言啓曰,南部西小門越邊契任掌朴春興,今月二十八日本洞路傍,得二歲遺棄女兒,同里居獨女崔召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李相璜,以兵曹言啓曰,今五月各廳堂下武臣朔試射,臣曹連因有故,不得爲之之意,敢啓。傳曰,知道。
李相璜,以備邊司言啓曰,卽見廣州留守金載瓚狀啓,則以爲本府今年兩麥,擧皆失稔,見今農糧,在在絶之,餉還中太米二千石,種太三百石許分事,請令廟堂稟旨分付矣。餉穀事體雖重,甘霈之餘,農糧政急,且有各年已例,依狀請施行事,分付,何如?傳曰,允。
李相璜,以訓鍊都監言啓曰,本局別將李顯宅,身病猝重,勢難察任,改差,何如?傳曰,允。
漢城判尹李書九疏曰,伏以臣猥抱至切之懇,冒犯擅行之辜,蓋其所營邱墓之事,實是情理之萬不獲已者,而私計多舛,至願未諧,兼以疾病沈綿,浹旬委頓,虛縻職名,久淹鄕廬,跡涉偃便,罪合誅殛,而聖度包荒,不賜威罰,乃以微末去就,屢煩飭敎,臣誠感惶悚蹙,未敢食息自安,舁疾登程,間關前進,始於日前,歸伏私次,第臣情病俱苦,不堪復備驅策之實,前已悉暴,不敢復事瀆陳,而目下賤疾,越潻於冒暑跋履之餘,舊症新祟,種種苦劇,而肢體萎痺,不能自遂,胸膈否塞,若將澌絶,多方調治,有加無減,以此病狀,萬無時日蠢動之望,而詞訟劇地,緣臣而久致瘝曠,非但私分之兢惕,抑亦國體之虧損,臣罪到此,尤無所逃,玆敢冒死呼籲於宸嚴之下。伏乞聖慈,俯垂矜察,將臣本兼諸任,竝行鐫免,仍治臣前後逋慢之罪,以昭法紀,千萬幸甚。臣無任云云。答曰,省疏具悉。已移藩任矣。
咸鏡監司李翊謨疏曰,伏以天佑我東,景祿川至,養隆長樂,鏤玉牒而揚徽烈,躬攬庶政,負寶扆而親聽斷,歡欣慶忭之忱,愈久而愈自切也。仍伏念臣,受任以來,無一善狀,徒聞到營之初,延燒了幾千民戶,耗費了幾萬國貨,貽聖明北顧之憂,煩恤典內下之澤,勞徠奠接,僅乃底定,每一追恤,寢驚而夢噩,蹙蹙靡措,如負大何,不意玆者晉秩之命,遽及於罔功之賤姿也,身爲守土之臣,陵上石役之監董,自是職耳,有何可紀之勞,事役告竣,幸則有之,至於恩資之濫降,是豈臣意慮之所到也哉?非才冒進,驟躐宰列,前日之所被,良已過分,今若更進一步,冥升不已,則是不但匹夫僥倖之災,豈不有累於淸朝嚬笑之節乎?玆敢略控短章,仰瀆崇嚴。伏乞聖明,俯賜諒察,亟收濫資,追還成命,以重公器,以安微分,千萬幸甚。臣無任云云。答曰,省疏具悉。晉秩爲所重遵舊例也,卿其勿辭。
推鞫時,罪人權裕,更招後刑問一次,訊杖第二十三度,停刑。
上在昌德宮。停常參·經筵。
大王大妃殿進御人蔘粟米飮停止事,榻前下敎。
大王大妃殿進御香薷養胃湯,一貼煎入事,榻前下敎。
李相璜,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
林漢浩啓曰,明日常參·經筵,取稟。傳曰,停。
李相璜啓曰,來初五日朝參日次矣,敢稟。傳曰,停。
李勉兢啓曰,合辭方張之時,兩司無詣臺之員,事甚未安,除在外·疏批未下外,呈告人員,竝卽牌招,何如?傳曰,允。
李相璜啓曰,御營廳將官來言,今日本廳軍兵,日次私習云矣,敢啓。傳曰,知道。
李相璜啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,右副承旨李文會,今日不爲仕進,卽爲牌招,何如?傳曰,允。
傳于李勉兢曰,推鞫爲之。
李勉兢啓曰,臣勉兢,今日推鞫進去,下直之意,敢啓。傳曰,知道。
李相璜啓曰,行大司憲李直輔在外,執義李基慶,掌令權漢緯,持平洪時溥·尹孝植疏批未下,掌令尹尙圭推鞫進,監察茶時之意,敢啓。傳曰,知道。
傳于李相璜曰,山林外,在外臺諫許遞,前望單子入之,待下批牌招察任。
傳于林漢浩曰,淑善翁主吉禮時主婚安春君烿,鞍具馬一匹賜給,嘉禮廳堂上判書徐邁修,參判徐瀅修,參議朴宗慶,各熟馬一匹賜給,兼管堂上尙衣提調金祖淳,戶曹判書李晩秀,各半熟馬一匹賜給,都廳副修撰李好敏加資,正郞洪儀泳半熟馬一匹賜給,正郞姜學濬上弦弓一張賜給,別工作監役官李秉源,修理監役官李厚典,駙馬房修理監役官宋煥吉,竝陞六,兼管郞廳戶曹正郞金思羲,尙衣主簿金漢弼,各兒馬一匹賜給,使者司勇洪䕫謨陞六,員役工匠等,令該曹考例從優施賞。今番嘉禮,與他有異,豈不欲拔例示意,而亦不敢違越舊典,然其他諸執事各差備,豈可置而勿論?執事戶曹正郞金思羲,司圃別提鄭修容,司饔僉正金世根,敦寧判官洪赫,各兒馬一匹賜給,禮貌官崔好鎭·鄭在翼·李啓元·李鍵,各不粧弓一張賜給,別看役前郡守李完基·崔致侃,至今效勞於都監董役,內外相當窠調用,寫字官,計士書員,奏時官待令捕校,執雁忠贊衛函負持通禮院書員等,竝令該曹,米木分等施賞。此皆特例也,後勿爲例,載之謄錄。
傳于林漢浩曰,今番賞典,一人雖兼數事,無得疊授。
李相璜,以義禁府鞫廳大臣意啓曰,今日推鞫時知義禁閔台爀,身病猝劇,勢難强令察任,今姑許遞,其代令該曹口傳差出,仍卽牌招參坐,何如?傳曰,允。
吏曹口傳政事,以韓用鐸爲同義禁。
傳于李相璜曰,推鞫姑罷。
林漢浩,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
林漢浩,以奎章閣言啓曰,參下檢書官,仕日滿三十朔,出六事定式矣。檢書官徐有殷,仕日已滿三十朔,依定式六品職遷轉事,分付吏曹,何如?傳曰,允。
李相璜,以備邊司言啓曰,卽見全羅監司鄭大容狀啓,則以爲還餉留庫中,二萬五千石加分事,前已狀請蒙允,而見今麥事失稔,民食艱乏,列邑鎭加分追請,鎭日踏至,參以民情事勢,不可無闊狹之政,先劃二萬五千石外,各穀二萬石,特許加劃事,請令廟堂稟旨分付矣。悶旱之際,民食旣艱,得雨之後,農糧尤急,加糶之請,不必靳許,依狀講施行事,分付,何如?傳曰,允。
推鞫時罪人權裕,更招後刑問一次,訊杖第十五度,停刑。
上在昌德宮。停常參·經筵。
大王大妃殿進御香薷養胃湯,依前方一貼煎入事,榻前下敎。
林漢浩啓曰,明日常參·經筵,取稟。傳曰,停。
李相璜啓曰,合辭方張之時,兩司無詣臺之員,事甚未安,除在外·疏批未下外,呈告人員,竝卽牌招,何如?傳曰,允。
林漢浩啓曰,吏曹參判金勉柱,除拜後過三日,不爲出肅,依定式推考警責,仍卽牌招,何如?傳曰,允。
傳于李勉兢曰,推鞫爲之。
李相璜啓曰,行大司憲李直輔在外,執義李基慶,掌令權漢緯,持平洪時溥·尹孝植疏批未下,掌令尹尙圭推鞫進,監察茶時之意,敢啓。傳曰,知道。
傳于林漢浩曰,推鞫姑罷。
李相璜,以右邊捕盜廳言啓曰,本廳兼從事官柳相斗,呈辭在外,職務苟艱,今姑改差,何如?傳曰,允。
平安監司李書九疏曰,伏以臣猥控疾痛之呼,乞被逋慢之誅,千萬不自意,譴罰不降,誤恩愈加,西藩新除,遞下於悚蹙俟勘之中,繼以溫批誕宣,臣誠惶隕感激,莫省攸措。噫,方岳重寄,孰非難愼,而此時此任,是豈臣所可堪承者哉?臣本庸愚昏闇,百無肖似,而偏蒙先朝之殊眷,陶甄奬拔,歷揚內外,而莫效涓埃之報,徒積尸素之譏,曾按南臬,尤乏善狀,縱荷包荒之聖德,屢勤收錄,揣分量己,自知其不稱,故再叨關嶺,輒皆控免,及夫承乏備員,與聞廟堂之末議者,非不久矣。空疎之才,蔑裂之識,猶夫前日,未嘗有一言一事仰贊民國之謨猷,益其駑劣無用之實,不待臣言,而聖明亦必俯燭矣。雖在尋常差遣,尙不可以復備任使,仰塞委寄,矧玆今日關西,事會之孔艱,職任之至重,果何如也?惟彼浿城,神聖之舊都,國家之名藩,民物殷庶,財貨輻輳,在趙則晉陽之保障也,在宋則北門之鎖鑰也,列朝所以懷保而倚重之者,視諸路爲最,而回祿之災,不幸連年,室廬蕩析,而民生罹殿屎之慘,府庫灰燼,而襀聚有掃盡之嘆,幸賴我聖上,仁深恫瘝,念切拯救,溫綸屢頒,凱澤旁流,凡所措畫,莫不朝報而夕可,唉,彼幾萬赤子,回溝壑而奠袵席者,繄誰之賜也,第念時詘而擧贏,力少而工鉅,城邑之改觀,閭井之復業,固難責效於造次,則較量緩急之序,講究蘇完之策,以底成績,惟此時爲難,雖使綜理事物鍊達治體者當之,其能勿亟勿徐,措置得宜,不至於傷財病民者幾希矣。況以如臣無狀,忝居是任,妄欲擔夯重務,圖卒前功,蔀屋之凋瘵,將何以撫之?倉廩之空虛,將何以實之?至若郡邑之耗弊,邊圉之疎虞,其爲可憂,非特一府之事而已,則又將何以矯捄而整頓之乎?且臣邇來情踪,至爲危臲,誠不堪復玷朝端,加以蒲柳先衰,桑楡漸迫,疾病侵尋,精神凋落,雖欲强自策勵,粗效筯力之事,亦不可得,今若不自量度,冒昧承當,終至於僨誤國事,仰貽九重西顧之憂,則臣雖萬殞,豈能自贖?噫,夷險不擇,臣之所自矢也,今玆所叨,職雖匪分,義同往役,苟使臣,材力一分可堪,情病一分可强,則黽勉殫竭,抑爲臣塵剎之報,何敢猥事瀆擾,自犯於辜恩慢命之罪乎?聞命以來,歷日悸恐,反復思量,趨膺無路,玆敢罄暴衷懇,仰瀆崇嚴。伏乞聖慈,俯賜鑑諒,亟遞臣新授藩任,以幸公私,不勝血祝。臣無任云云。答曰,省疏具悉。卿其勿辭,往欽哉。
推鞫時,權裕更招。
上在昌德宮。停常參·經筵。
大王大妃殿進御加味養胃湯,一貼煎入事,榻前下敎。
李文會啓曰,明日常參·經筵,取稟。傳曰,停。
李相璜啓曰,合辭方張之時,兩司無詣臺之員,事甚未安,除在外·疏批未下外,呈告人員,竝卽牌招,何如?傳曰,允。
李相璜啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李相璜啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李相璜啓曰,事變假注書柳榮五,身病猝重,勢難察任,今姑改差,何如?傳曰,允。
李相璜啓曰,行大司憲李直輔在外,執義李基慶,掌令權漢緯,持平洪時溥·尹孝植疏批未下,掌令尹尙圭牌不進,監察茶時之意,敢啓。傳曰,知道。
以大司諫朴崙壽,掌令尹尙圭牌不進罷職傳旨,傳于李相璜曰,只推。
臺諫前望單子入之,獻納金會淵落點。
以獻納金會淵牌不進罷職傳旨,傳于李相璜曰,只推。
李文會,以弘文館言啓曰,本館上番闕直,事甚未安,校理朴宗正·洪奭周,副校理李晦祥,竝卽牌招,以爲推移入直之地,何如?傳曰,允。
以校理朴宗正·洪奭周,副校理李晦祥牌不進罷職傳旨,傳于李文會曰,只推,更爲牌招。
以校理朴宗正再牌不進罷職傳旨,傳于李文會曰,推考傳旨捧入。
林漢浩,以吏曹言啓曰,南學訓導李宗心,受由過限不上來,依例改差,何如?傳曰,允。
李相璜,以義禁府言啓曰,江原監司申絢査啓判付內,觀此査啓,人命之致傷,雖不至如繡啓中傳聞之說,道臣所謂居接救療之不飭云云,誠着題語也,當該差員等,竝令該府照律嚴勘事,命下矣。保放罪人洪樂淵,依例還囚,而以地方官都差員責任,與他差員自別,赴役民丁之壓傷致命,雖無現發者,各處役民之得病者,皆屬地方官,則居接救療等節,不善檢飭,以至許多名致死之境,已甚可駭,而前道臣旣被定配之典,則都差員,亦宜從重勘律,以詐不以實律,杖一百收贖,告身盡行追奪,忠淸道堤川縣泉隨驛徒三年定配,而依例發遣府書吏,押送配所,李豐林,以水運差使員,所管役民,亦有致命者,則不飭之罪,與都差員,宜無異同,而旣因後運檢飭,留在役所,與躬自領往有間,以制書有違律,杖一百收贖,告身盡行追奪,安命遠,以陸運差使員,所掌之內,雖無所現頉,而病民之移送地方官之際,不善檢飭之罪,在所難逭,以不應爲事理重律,杖八十收贖,奪告身三等,竝放送,何如?傳曰,允。
上在昌德宮。停常參·經筵。
李文會,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
林漢浩啓曰,明日常參·經筵,取稟。傳曰,停。
李勉兢啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
傳于林漢浩曰,政官牌招開政。
傳于李文會曰,藥房提調入侍,成川府使同爲入侍。
傳于李勉兢曰,推鞫爲之。
李勉兢啓曰,臣勉兢,今日推鞫進去,下直之意,敢啓。傳曰,知道。
柳榮五改差,代以朴長輿爲事變假注書。
林漢浩啓曰,行大司憲李直輔在外,執義李基慶,掌令權漢緯,持平洪時溥·尹孝植疏批未下,掌令尹尙圭推鞫進,監察茶時之意,敢啓。傳曰,知道。
以獻納金會淵牌不進罷職傳旨,傳于林漢浩曰,只推。
備邊司薦望,以吳毅常爲平安兵使。
林漢浩啓曰,吏曹判書金達淳,參判金勉柱,參議鄭東觀牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更牌招,何如?傳曰,參議只推,一體牌招。
有政。吏批,判書金達淳進,參判金勉柱牌不進,參議鄭東觀牌不進,同副承旨林漢浩進,以洪受浩爲副校理,金思稙·鄭履權爲戶曹佐郞,金璞爲直講,兪彦傳爲假監役,車守謙爲純陵參奉,魏迪喆爲義陵參奉,安策爲楊州牧使,沈能岳爲牙山縣監,李魯益爲宗簿直長,南學訓導單韓喆濟,氷庫別檢韓象履,童蒙敎官李有秀相換。
林漢浩,以吏批言啓曰,今此淑善翁主吉禮時,都廳郞廳弘文館副修撰李好敏,加資事,命下矣。雖已資窮,未經準職,何以爲之?敢稟。傳曰,勿拘。
吏批,再政,以韓興裕爲司成,金㙆爲兵曹參議,金鍒爲刑曹正郞,尹鎰·洪栻爲禁府都事,具駿遠爲繕工奉事,李勉膺爲假監役,具康爲遂安郡守,副修撰李好敏今加通政加資事,承傳,兵曹參議朴瑞源,參知金㙆。
兵批,判書李敬一病,參判任希存病,參議朴瑞源入直進,參知金㙆在外未肅拜,右副承旨李文會進,以南宮烈爲三田渡別將,同知單任鎭翼,平安兵使單吳毅常,護軍申大偀,副護軍李普大·韓民獻,副司直申大龜,副司果宋煥吉·李秉源·李厚典·洪夔謨,中嶺別將李恒賁,以上竝單付。
以吏曹參議鄭東觀再牌不進罷職傳旨,傳于林漢浩曰,只推。
林漢浩,以弘文館言啓曰,本館上番副校理李晦祥,以問事郞廳,今日推鞫時,晝仕出去,而每每草記,事涉煩瀆,今後則除草記往來之意,敢啓。傳曰,知道。
李文會,以禁衛營言啓曰,本營千摠朴宗柱,身病甚重,勢難察任,改差,何如?傳曰,允。
李文會,以御營廳言啓曰,本廳中軍申鴻周,身病甚重,勢難察任,改差,何如?傳曰,允。
李文會,以義禁府鞫廳大臣意啓曰,問事郞廳金會淵移拜臺職代,副司果元在明差下,使之參坐,何如?傳曰,允。
推鞫時罪人權裕更招,罪人金宇光原情,罪人金千孫原情。
甲子六月初四日酉時,上御熙政堂。藥房提調·成川府使同爲入侍時,右副承旨李文會,假注書李潞,別兼春秋洪秉喆·趙雲翊,檢校直閣金邁淳,提調韓晩裕,成川府使朴宗輔以次進伏。醫官趙宗協·吳千根退伏楹外訖。上曰,今日有感氣,身熱頗緊矣。率何醫官入來乎?晩裕曰,趙宗協·吳千根來待矣。上曰,使之入診。宗協入診伏奏曰,脈候左右三部調均,而少有浮數之氣,感候似緊矣。千根入診伏奏曰,脈候調均,而比常時稍滑數,似是外感之候矣。上曰,如茶飮之屬,而製進,宜矣。晩裕曰,當與諸醫官退去藥院,議定以入矣。命書榻敎曰,進御加味正氣散,一貼煎入。又命書榻敎曰,大王大妃殿進御加味養胃湯,一貼煎入。仍命退,諸臣以次退出。
上在昌德宮。停常參·經筵。
自辰時至申時,灑雨下雨,測雨器水深二分。
藥房提調韓晩裕,副提調南公轍啓曰,伏未審夜間,聖體若何,寢睡·水刺之節,何如?昨日湯劑進御之後,有差勝之效乎?臣等率諸御醫,趁早入診,詳察聖候爲宜。臣等不任區區伏慮,敢來問安,竝此仰稟。答曰,知道。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,行大司憲李直輔在外,執義李基慶,掌令權漢緯,持平洪時溥·尹孝植疏批未下,掌令尹尙圭推鞫進,監察茶時之意,敢啓。傳曰,知道。
沈象奎啓曰,明日常參·經筵,取稟。傳曰,停。
林漢浩啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
南公轍啓曰,藥房提調·副提調,持湯劑來待矣。傳曰,封入。
藥房口傳啓曰,朝者湯劑進御之後,諸節益有差勝之效乎?晩後症候,未得詳承,下情不任區區伏慮,臣等率醫官更爲入侍,詳察聖候,議定繼進湯劑,千萬顒祝,惶恐敢啓。答曰,與朝一樣,不必入侍,湯劑一貼,更爲煎入。
禮曹,今六月十八日大殿誕日陳賀時,應行節目,參考前例,磨鍊爲白去乎,依此擧行,何如?判付啓,權停爲良如敎。
禮曹,今六月十八日惠慶宮誕辰陳賀時,應行節目,參考前例,磨鍊爲白去乎,依此擧行,何如?判付啓,旣承慈敎,權停爲良如敎。
兵曹,以李健秀爲御營中軍。
傳于林漢浩曰,推鞫姑罷。
以水原留守曺允大狀啓,華寧殿應行節目修正上送事,傳于李文會曰,令內閣儀曹,同爲稟處。
南公轍,以吏曹言啓曰,咸鏡道都事承膺祚呈狀內,矣身素患痰癖之症,當此換節之時,一倍添劇,時月之內,萬無起動赴任之望,卽速入啓遞改云,身病旣如是沈篤,則有難强令赴任,改差,何如?傳曰,允。
林漢浩,以備邊司言啓曰,卽見水原留守曺允大狀啓,則以爲前此加分,幸免阻饑,而其後久旱,兩麥俱荒,目下耘耔,實難繼糧,留庫租一千五百石,太五百石,特許加分,本府麰還元數夥多,分捧之際,爲弊滋甚,留庫還麰中,限一千五百石一體劃下,待秋作租事,竝請令廟堂稟旨分付矣。今年麰荒,畿農爲甚,續請加糶,勢所難免,至於麰還,夥多爲弊,如此則待秋作租,亦不必靳許,依狀請施行事,分付,何如?傳曰,允。
林漢浩,以義禁府言啓曰,今此推鞫時,本府都事,不可不備員,出使都事鄭煥祖,令該曹口傳相換,以爲擧行之地,何如?傳曰,允。
林漢浩,以義禁府言啓曰,本府都事李宗孝,以罪人文書搜來事出去矣。當此推鞫多事之時,都事不可不備員,令該曹口傳相換,何如?傳曰,允。
吏曹口傳政事,義禁府都事鄭煥祖,監察愼宜默相換,禁府都事李宗孝,內資奉事徐英修相換。
林漢浩,以義禁府言啓曰,保放罪人朱炯·趙宅謙病勢向差云,竝爲還囚後,捧供以入之意,敢啓。傳曰,知道。
義禁府啓目,時囚罪人趙宅謙原情云云。傳旨內辭緣,泛稱遲晩,刑推得情,何如?判付啓,除刑推,議處爲良如敎。又啓目,時囚罪人李明洽原情云云。問目內辭緣,泛稱遲晩,刑推得情,何如?判付啓,除刑推,議處爲良如敎。又啓目,時囚罪人朱炯原情云云。問目內辭緣,泛稱遲晩,刑推得情,何如?判付啓,除刑推,議處爲良如敎。
刑曹啓目粘連,陜川郡殺獄罪人申從三段,道臣幸不幸之論,可謂意見之深到是白如乎,以若至疑晦之案,直歸償命之科,恐欠審克之道是白乎矣,人命甚重,獄體至嚴,臣曹不敢擅便,上裁敎是白遣,實因法意,何等嚴重,則初檢官之被擠折項之由,論列於跋語,而實因則但以被擠致死懸錄者,大違格例,有關後弊,推考爲白乎旀,安東府殺獄罪人權龍元獄事段,無辭發明,到底首實,則揆以邦憲,有難遽議,傳輕,同正犯權龍元,依前訊推,更爲論理稟處,何如?判付啓,依允爲旀,陜川申從三段,道啓曹讞,旣皆如此,正合惟輕之道,問議大臣,施以次律爲旀,初檢之實因違例,萬萬可駭,該檢官,令該府拿處,於此卿亦未免疎忽,旣曰法意嚴重,大違格例,有關後弊,只請推考,罪律不相當,卿則從重推考爲良如敎。
行禮曹判書徐邁修疏曰,伏以宸誠所格,甘霈如響,三農占豐,四野同樂,臣幸與康衢擊壤之老,歌帝力而頌太平,以娛餘年於光天化日之下也,仍伏念八耋上壽也,春官劇任也,以上壽而縻劇任,蹩躄馳驟於鍾鳴漏盡之境,古亦有如臣之貪戀不知止者乎?其所自諉而自解者,不過曰兩朝之眷遇,未敢孤負也,明時之遭逢,未忍便訣也,而精神則日就昏憒,筯力則轉覺瀜鑠,出謀發慮,且置勿論,逐隊隨行,竝難自强,以此而一日在朝,孤負滋多,何有於報答,而所謂未忍便訣者,特爲狗馬戀結之私恩而已,臣嘗聞明臣章懋之求退也,廟堂詰之曰,不罷軟不衰病,如何可退,懋對曰,古人正色立朝,懋之罷軟多矣,年未艾而鬚髮盡白,亦云衰且病矣,廟堂爲奏此語,竟得所請,夫以懋之才學年紀,執謙引病,未必不出於權辭之對,而大臣奏之,人主許之者,豈不曰奔走官守之效淺而風礪敎化之功深也乎?若臣者,其眞箇罷軟衰病,萬目之所共覩,九旒之所悉燭,禮經之限,已過五䄒,乞身之懇,亦且三上,而猶靳體諒,依舊兜攬,怵迫威命,則罔憚要津之迭據,夤緣事會,則漫托分義之不敢,一日二日,以至于此。嗚呼,名檢朝廷之大防,出處君子之大節,臣之頑鈍無恥,誠不足備數於君子之林,而坐崇顯之位,任孤卿之職,所以表率乎百僚,矜式乎一代者,不容以匪其人而遂廢其位與職,則風礪當時,固不須言,由後尙論者,得無譏議於今日之大防乎?方當治御一初,躬親萬機,發號施令,動合天人,此實我國家世而後仁之嘉會休運也。正宜剗却虛文,勉做實事,扶植四維,而婢無一夫之枉尋直尺,鼓策群力,而俾無一事之近叢脞,然後庶可以整頓綱紀,率循禮讓,丕挽叔季低徊淟涊之俗矣。況其歷試蔑效,官箴久騰,風波閱歷,餘悸尙怔,僅存屬喉之喘息,不記轉眄之光景者,揆以常理物情,何事可辦,何責可堪,而姑且仇執不捨,苟充表著,莫恤名檢出處之有大於此,則緣臣一身,其爲累於朝廷也,果何如哉?今番嘉禮,上供殿宮之怡悅,下播肅雝之歌謠,董其事者,與有榮焉,故臣亦忘老力疾,隨分赴衙,幸覩禮已成而賞典隨下,則臣名猥列其中,錫馬寵章,豈罔功之賤所敢冒昧祗承?一退之願,銘在心腑,有未暇備例文張皇辭遜,玆將齋沐之血誠,治上參倚之苦懇,倘蒙聖慈,曲軫老物,先命收還臣恩齎,仍畀臣奉朝賀三字銜,以侈臣晩節於一縷未泯之前,則雖卽地溘然,更無餘恨,而終始生成之澤,臣當隕結圖報。臣無任云云。答曰,省疏具悉。卿之乞休之章屢矣,而卿猶强健,予豈許之乎?勿辭行公,錫馬舊章,亦爲勿辭。
吏曹參判金勉柱疏曰,伏以臣向以情地之難安,荐犯違傲之重誅,惶隕縮伏,只俟嚴譴,不意聖慈,曲垂鑑諒,不惟不降威罰,而卽賜恩遞,俾伸私義,顧臣無似,何以獲此於君父也?惝怳感祝,靡所容措,亦庶幾因此鞶遞,永蒙體諒之恩矣。玆於夢想之外,又伏承天官佐貳之除,臣於是驚惶隕蹙,益不知所以自處也。噫,臣前日之陳懇,旣蒙曲遂,而今者之甄收,又勤特恩,則在臣義分,固當惶感竭蹶之不睱,而第臣目下所處,又有大關廉防不容弁髦者,蓋臣前後之冒膺是任,非敢自謂其知識材諝,有足以仰備器使,實以感激恩私,不敢逡巡,與其自初辭避,跡涉不誠,無寧粗效殫竭,畢露長短,以冀淵鑑之俯燭而進退之,則庶可爲一分誠實底道理,故畢竟僨誤,自知甚明,而猶自黽俛冒沒,至再而至三矣。今旣屢參政注,瘡疣百出,深淺莫掩,而且念位著之間,新通宿望,不患無人,則其必以如臣儱侗潰裂,已試罔效者,荐辱恩命,不憚頻復,是豈聖朝難愼之意,而揆臣私分,亦何敢更恃憑河之勇,不思循墻之義乎?況臣春間叨冒,猥參大政,已是萬萬踰濫,而今當政期不遠,若又晏然冒據,則一己之放倒,固無可言,而傍人之嗤罵,尤當如何?凡此數端,皆臣難進之實狀,而非敢有一毫飾讓,天鑑孔昭,豈不照燭?兼臣素患風痺之疾,彌月苦劇,而力趨祈雨之役,大失將攝,仍値溽暑之節,症形倍加,眞元陡陷,神精都鑠,飮啖專却,轉側須人,兼銜祗謝,尙未趨伸,添一罪戾,方切自訟,今此所叨,亦豈有蠢動承膺之望哉?玆不得不據實呼籲,仰瀆宸嚴。伏乞聖明,諒臣情病之難强,亟許鐫免臣銓銜,以重朝體,以安微分,不勝幸甚。臣無任云云。答曰,省疏具悉。卿其勿辭,調理行公。
京畿監司徐榮輔疏曰,伏以臣伏見禮曹關文,因臺臣文躍淵疏論鄕約焚券事批旨,有令道臣査實嚴勘者,臣未知臺臣所言,定指何道何邑,而以臣所部內言之,竹山·加平兩邑,創行鄕約,而停罷於今春,故以燒券事有無,問於兩邑,則加平果有是事,所當論列狀聞,仰請勘律,而第其事實,有不可不一番仰暴者,臣請詳陳之。恭惟我先大王,臨群下二十有五載,聲明文物之治,駕軼百王,而每以世級日降,民俗日渝爲憂,思所以回淳返樸,使民日遷善而咸趨於禮讓,此鄕禮合編之所以作也,頒下之日,八域風動,三古之隆,庶幾復見,而若其設施之方,必欲行之有漸,措之得宜,優游浸漬,有恥且格,亦必待爲官長者,察風俗順民志,可行無弊而後,講而明之,臣雖魯無知識,出入邇密,亦有年矣。屢於筵席,承聆下敎,惓惓聖意,亶在於文質名實之必欲相副,此蓋臣佩持莊誦,中心不忘者也。臣於昨冬間,聞兩邑鄕約,頗有民弊,兩新倅之來見也,俾詳探事勢,可罷則罷之,及見兩倅論報,則兩邑約事,誠有弊端,故竝令姑罷,竹山之弊,旣非焚券之邑,則臣不敢猥陳,至若加平,則其約條中募入良丁,斂錢取用,已是可駭事,擇於官吏,名以約吏,定於官隷,稱謂使喚,吏則捧疤軍保,出納牌子,隷則推捉民丁,徵督錢物,如是之際,小民不堪其苦,守令坐失其柄,此等條件,何嘗彷彿於鄕禮,而其俗習之澆薄,與先朝頒書之本意,不趐相反而已,故臣因邑報,而許其姑令停罷矣。今聞該倅,以此約券,乃私自成出者,而條例亦多可駭,旣罷之後,留置其券,恐有更起之慮,燒火於官庭云,蓋其事實,如右所陳,臣無可以更査者矣。且念燒之非臣所使,而罷之固臣所許,非惟許之而已,論其起端,實自於臣矣,臣何暇以此論守令之罪乎?玆敢露章仰控。伏乞下臣此疏於廟堂,而詢其可否,臣如錯料,無所逃罪,惟聖明裁處焉。臣無任云云。答曰,省疏具悉。焚其私券,爲祛其收斂之弊,則初非登聞之事,而亦何關於鄕禮合編乎?卿其勿辭察任。
推鞫時罪人鄭在敏不喩,在民原情後,與罪人金千孫面質,罪人尹致行原情後,與罪人金千孫·金宇光面質,罪人金宇光更招後,刑問一次,訊杖第二十五度,停刑,罪人權裕更招。
罪人鄭在民更招後,刑問一次,訊杖第二十三度,停刑,罪人尹致行更招後,刑問一次,訊杖第二十三度,停刑,罪人金宇光更招後,刑問一次,訊杖第七度,停刑。
甲子六月初五日辰時,上御熙政堂。藥房入診入侍時,提調韓晩裕,副提調南公轍,記事官洪在敏,別兼春秋洪秉喆·金蓍根,檢校直閣金邁淳,醫官趙宗協·吳千根以次進伏訖。上曰,頭痛則夜來快止,而身熱則比昨別無所減矣。晩裕等曰,大王大妃殿氣候,何如?上曰,一樣矣。晩裕等曰,王大妃殿氣候,何如?上曰,一樣矣。晩裕等曰,惠慶宮氣候,何如?上曰,一樣矣。晩裕等曰,嘉順宮氣候,何如?上曰,一樣矣。晩裕等請醫官入診。上可之。宗協進伏診候,仍奏曰,脈候右右滑實,比昨一樣,而係是朝前脈候,故數氣則比昨頗有減節矣。千根進伏診候,仍奏曰,脈度三部浮數之候,與昨一樣,而昨則數氣稍大,而今日則頗有減勢矣。上曰,茶飮,出去議定,可也。晩裕曰,大王大妃殿進御湯劑,連爲煎入,而近來承候無人,諸節不能詳承,下情悶迫,故敢此仰達矣。上曰,今則症候一樣,湯劑姑依前擧行,而至於承候之道,從當更有下敎矣。命醫官先退。命書榻敎曰,進御加味正氣散一貼煎入,大王大妃殿進御加味養胃湯一貼煎入,惠慶宮進服蔘吉茶,自今日一貼式煎入,進御加味正氣散,一貼更爲煎入。仍命退,諸臣以次退出。
上在昌德宮。停常參·經筵。
李文會啓曰,明日再明日,明陵忌辰祭齋戒正日相値,視事頉稟之意,敢啓。傳曰,知道。
李勉兢啓曰,禁衛營將官來言,今日本營軍兵,日次私習云矣,敢啓。傳曰,知道。
李勉兢啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
藥房口傳啓曰,昨暮口啓之批,伏承比朝一樣之敎,區區下情,達宵憂慮之至,湯劑連爲進御之後,夜來諸節,益有差勝之效乎?此時診察,不容少緩,特許臣等率醫官趁早入侍,議定繼進湯劑,千萬顒祝,惶恐敢啓。答曰,知道。
李勉兢啓曰,左議政李時秀,右議政金觀柱,爲承候來待矣。傳曰,入侍。
傳于李勉兢曰,藥房都提調入侍。
李勉兢啓曰,明日明陵忌辰祭傳香,禮房承旨當爲齋宿,而左副承旨沈象奎,今日不爲仕進,卽爲牌招,何如?傳曰,允。
南公轍啓曰,藥房提調·副提調持湯劑來待矣。傳曰,封入。
李勉兢啓曰,大司憲李直輔在外,執義李基慶,掌令權漢緯,持平洪時溥·尹孝植疏批未下,掌令尹尙圭牌不進,監察茶時之意,敢啓。傳曰,知道。
藥房口傳再啓曰,臣等朝於診筵,仰覩玉候,漸向康復,下情不勝欣抃,而晩後諸節,更宜詳察,暫許臣等率醫官入侍,議定繼進當否,千萬顒祝,惶恐敢啓。答曰,知道。比朝有勝,卿等不必入侍,宜矣。
傳于李勉兢曰,推鞫爲之。
林漢浩啓曰,今日推鞫時,兩司當爲進參,而大司憲李直輔在外,執義李基慶,掌令權漢緯,持平洪時溥·尹孝植,司諫李東埴,正言文躍淵·尹孝寬疏批未下,大司諫朴崙壽,獻納金會淵,掌令尹尙圭罷職傳旨未下,無進參之員,何以爲之?敢稟。傳曰,違牌人只推,更爲牌招。
林漢浩啓曰,大司諫朴崙壽,獻納金會淵再牌不進罷職傳旨,今方捧入,而司諫李東埴,正言文躍淵·尹孝寬疏批未下,今日推鞫,無進參之員,何以爲之?敢稟。傳曰,違牌人只推,更爲牌招。
林漢浩啓曰,金虎門開門,標信請出之意,敢啓。傳曰,知道。
傳于林漢浩曰,推鞫姑罷。
沈象奎,以奎章閣禮曹言啓曰,卽伏見水原留守曺允大狀啓,則華寧殿應行節目,辛酉十二月,略做奉安閣時事例磨鍊,而創始之初,條例未備,謹考永禧殿·長寧殿儀式,就原本中節略繁文,添入條件,著爲常式,措備器用,入錄下段,改修正節目一冊,上送于禮曹,令該曹稟處事,傳曰,令內閣儀曹,同爲稟處事,命下矣。今此節目,條陳得宜,而其中一二處,參互本閣事例,略加釐正,原冊子中,改付標以入,而依此擧行之意,該留守處,一體分付,何如?傳曰,允。
沈象奎,以弘文館言啓曰,新除授副校理洪受浩,卽爲牌招察任,何如?傳曰,允。
林漢浩,以義禁府言啓曰,慶尙監司金羲淳狀啓內,晉州營將李榮大,爲先罷黜,其罪狀,令攸司稟處事啓下矣。李榮大時在任所云,依例發遣府書吏,交代後拿來,何如?傳曰,待待命拿囚。
林漢浩,以義禁府言啓曰,頃因全羅監司韓用龜狀啓,宣惠廳覆啓內,漕船致敗地方官,指名現告拿問處之事允下,故行會本道矣。卽見全羅監司鄭大容査啓,則當該地方官,以靈光前郡守李基憲,指名以來,而李基憲今已身故云,罪名勿論之意,敢啓。傳曰,知道。
林漢浩,以義禁府言啓曰,初檢官草溪郡守沈弘祖拿處事,傳旨啓下矣。沈弘祖時在任所云,依例發遣府羅將,拿來,何如?傳曰,待待命拿囚。
禁府啓目粘連,向前趙宅謙亦,夜禁申飭,何等至嚴,而巡卒毆打,萬萬驚駭,雖以病劇未察飭爲說,身爲家長,難逭重究,以此照律,何如?判付啓,依允。又啓目粘連,向前李明洽亦,罪人防守,前後飭令何如,而身爲鎭將,不善檢飭,至有渰死之境,其在懲後之政,合置重究,以此照律,何如?判付啓,依允。又啓目粘連,向前朱炯亦,身爲捕校,不知通符,法意之至重,不善藏持,以致閪失,論以常法,難逭重勘,以此照律,何如?判付啓,依允。
推鞫時罪人鄭在民更招後,刑問一次,訊杖第十七度,停刑,罪人尹致行更招後,刑問一次,訊杖第十一度,停刑,罪人金宇光更招後,形問一次,訊杖第十五度,停刑。
甲子六月初六日辰時,上御熙政堂。時原任大臣,閣臣承候入侍時,藥房提調韓晩裕,副提調南公轍,行左承旨李勉兢,記事官洪在敏,別兼春秋洪秉喆·金蓍根,左議政李時秀,判府事徐龍輔,右議政金觀柱,原任提學李晩秀,原任直提學徐榮輔·金近淳,檢校直閣沈象奎·金邁淳,待敎朴宗薰,醫官吳千根·趙宗協以次進伏訖。時秀曰,頭疼之候,自昨有少勝之敎,而今日則益有差勝之節乎?上曰,比昨加勝矣。時秀曰,寢睡之節,比常時何如,而水刺亦無厭進之症乎?上曰,別無厭進之患矣。晩裕曰,渴候無之乎?上曰,無此症矣。上曰,判府事何以行役乎?龍輔曰,臣於鄕外縮伏之中,憑藥院所報,伏聞問安之報,雖知爲一時感候,而下情驚遑,卽爲趨詣城外,而昨伏聞漸次向勝之敎,今又承益臻差勝之節,誠不勝忭幸之忱,而仰聆玉音,則尙若有失音者然矣。時秀曰,近來閭巷之間,亦多感候,而盛暑此症,調攝倍艱云,今此聖候,亦須十分愼嗇,然後可以遄復天和矣。上曰,左右相連赴鞫坐,能不勞瘁乎?時秀曰,臣之數三日參坐,豈敢言勞,而智慮淺短,按獄昧方,屢日訊覈,尙未得其情,惶蹙憂憤之忱,無以仰達矣。上曰,判府事所見,則今日獄事如何乎?龍輔曰,輿憤之齎鬱,厥惟久矣,到今公議峻發,庶可以少洩神人之憤矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。時秀曰,翁主嘉禮順成,聖上之愴喜,殿宮之嘉悅,可以仰想,而群情亦不任欣喜矣。晩裕曰,醫官使之入診,則恐好,而諸御醫,盡爲待令矣。上曰,昨日入診之二醫官,入診,可也。龍輔曰,感候調攝,雖不可以風,而時或開戶,稍通暑氣,恐似得中矣。時秀曰,此時進供之物,最宜節愼矣。龍輔曰,此是生冷等屬之謂也。宗協入診,仍奏曰,脈候左右三部滑實,浮數之節,昨日則比再昨有勝,而今則比昨加勝,然猶未快臻常度矣。千根入診,仍奏曰,脈候三部浮數之節,比昨顯有加勝,而尙有未盡康復之候矣。上曰,連日進御之湯劑姑止,而自今日,以淸暑六和之屬煎入,則何如乎?宗協等曰,謹當退與諸醫官議定以入矣。上命藥院先退。晩裕·公轍等先退。時秀曰,靜攝中煩稟,固知萬萬悚惶,而臣等按獄不善,致有凶頑之忍杖抵賴,于今幾日,尙未取服,而判府事旣已入來,國事幸甚,伏願自上益加勉留,領府事亦爲一體敦諭,使之趁參鞫坐,得免重獄疎虞之患,千萬顒祝矣。觀柱曰,如臣無似,亦且備位參聽,故按獄之際,終不嚴明,迄未輸款,論其不善奉職之罪,則臣罪實爲加多,無地自容,而判府事,今幸入來矣,領府事亦當次第上來,而自上亦須別加敦召,期於必致,同參獄事,以爲振發窮覈之地,實係目下急先務矣。上曰,諸大臣之言如此,判府事誠無還下去之勢矣。龍輔曰,臣雖萬萬無狀,豈不知分義之嚴,而如臣危蹙之蹤,豈有復廁周行之望乎?向値無前逆變,其所驚惶,比在京者尤有倍焉,故他不暇顧,趨到城闉之外,粗效奔問之忱,今番承候之行,亦出臣子之至情,有此冒沒登對,而至於仍因蹲據,非所可論,區區私義,雖不敢悉暴於當暑靜攝中,而緣臣一身之故,國體之損傷,無復餘地,惟願邦憲之遄伏,而此外無他可達之辭矣。上曰,判府事所以處義者,今旣昭晳無餘,大臣之言又如此,到今毫無可引之端矣。龍輔曰,先臣事,聖恩罔極,昭晳備至,誠無一毫餘憾,使臣自爲辨明,何以加此?特因不肖之身,辱及旣骨之親,至於此極,更將何面目,自立於世乎?廉防所關,分義反輕,故此臣所以自底方命之誅而莫之恤者也。時秀曰,判府事所奏,臣意則竊以爲萬萬過當矣。當初怪鬼輩誣辱之說,在人子至情,豈不誠驚痛萬萬,而但其所謂誣辱者,有不可以人理責之者,譬如禽獸之不足怒者,則以此而乃爲永久自引之計,臣則終未知其處義之穩當矣。龍輔曰,小臣久冒匪據,人猜鬼怒,理勢之所固然,此莫非臣不肖無狀之致,豈復有束帶彈冠之思乎?領府事所遭,則與臣不同,事屬自己,固無不可入來之義,至於臣則勿論鞫坐與否,其不可復廁於班行也決矣。今日亦不宜冒進,而戀結之中,自承玉候不安節,下情不勝警遑,進詣城外,以爲躬承諸節,退塡邱壑之計矣。昨聞聖候,稍有勝節,憂灼之餘,愈欲一瞻耿光,以伸至願,故有此進身之擧,而若其他般公會之自同無故,隨衆兜攬,寧有是理乎?雖以平日所聞於先輩者言之,分義廉防,有時而重輕,臣雖蔑識,亦所熟講者也。臣之從前逋慢,死有餘罪,而聖度天大,雖不降威罰,無曠庶官,國之大政也,其在庶官之職,尙不可曠,況此嘗藥重任之一例虛縻,其果成說者乎?臣之在鄕,今已六閱月,非但臣心之惶隘無地,其於國體,誠萬萬未安,先自藥院之任,亟許遞改,其餘兼帶,竝賜體諒,使國體重而私分安焉,則臣之志願,永畢於斯矣。上曰,俄已悉諭,而今又如是陳懇,予無更諭之言矣。所辭之職,見卿去就,然後體諒與否,始可議到矣。龍輔曰,臣亦有拘馬戀主之誠,豈忍一日離違於殿下香案之前,而顧此廉隅,乃是天下萬世之大防,則亦何敢晏然冒膺,自歸貪戀寵祿之譏乎?臣於昨日入來之路,伏聞玉候康復之喜,欲爲一次承候,直尋鄕路計矣。見今諸節,猶在靜攝之中,姑不敢卽地退歸,明日若有諸大臣入侍之事,則臣亦隨其後,更爲承候,快審康復,然後卽當還爲下去,而亦豈臣所樂爲者哉?且臣又有所情理之切悶者,臣之尋鄕,旣非一時旅寓之計,而臣之偏母,素多疾病,實無許久離違之勢,故間又將往鄕廬,相依爲命矣。自臣上來之後,雖一兩日之間,使病母孤寄荒村,扶護無人,尤豈不萬萬罔措乎?以此以彼,實無不歸仍留之勢,揆以孝理之政,更無容他議於其間,而靜攝中瀆撓,尤涉悚悶,不必以文字,更事陳懇,旣登前席,敢此略控於逖違之餘,而更無他可達之辭,惟願卽賜矜察,先從藥院之任,亟許遞副於小臣未及去之前,以卒終始生成之澤,不勝幸甚矣。上曰,俄者所奏,已爲悉諭,而決不可任卿還去,至於藥院見任,則知卿去就,然後可以決之,何可便卽許副乎?龍輔曰,今此登筵,只從諸臣之後,而初非以藥院之任自居者,則至於他職之冒應,實無其路,可以體諒處則亟賜體諒,而仍勘前後方命之罪,亦是聖朝綜核之政也。上敎時秀曰,裕之罪犯,渠亦不敢發明,而終不遲晩,豈有此理?先王洞燭等語,尤萬萬痛惡,渠焉敢誣藉莫重而發諸口乎?卿等亦必不勝其憤惋矣。時秀曰,渠所不敢發明者,而凶頑抵賴之狀,言之痛惡矣。觀柱曰,如渠凶頑之老賊,亦自以爲發明無路,而至於遲晩一節,絡不爲之,一向抵賴,又不得加刑,誠極痛惡矣。時秀曰,豈以不得加刑之故,終不能取服,而槪其凶獰莫甚,方其噤口不言之時,若無省覺,而語到遲晩,則輒敢肆惡抵賴者,尤不勝憤痛矣。觀柱曰,此獄之開坐,亦旣經月,而至於前獄,則于今四朔,尙未窮覈,以目前獄事之尤大且急,故未遑念到,有若置之忘域者然,其在國體,萬不成說,臣等之悚蹙,尤無可達者矣。命書榻敎曰,進御加減六和湯一貼煎入。仍命退,諸臣以次退出。
上在昌德宮。停常參·經筵。
藥房口傳啓曰,昨伏承比朝有勝之敎,下情不勝欣忭之至,夜來諸節,益有差勝之道乎?臣率諸醫官趁旱入診,議定繼進當否爲宜,惶恐敢啓。答曰,知道。比昨一樣,加減六和湯煎入,卿等不必入侍,宜矣。
進御加減六和湯一貼煎入事,榻前下敎。
李文會啓曰,行大司憲李直輔在外,執義李基慶,掌令尹尙圭·權漢緯,持平洪時溥·尹孝植疏批未下,監察茶時之意,敢啓。傳曰,知道。
林漢浩啓曰,禁衛營將官來言,今日本營軍兵,日次私習云矣,敢啓。傳曰,知道。
林漢浩啓曰,御營廳將官來言,今日本廳軍兵,日次私習云矣,敢啓。傳曰,知道。
林漢浩啓曰,來十一日輪對日次矣,敢稟。傳曰,後日次爲之。
林漢浩啓曰,來十一日朝參日次矣,敢稟。傳曰,停。
南公轍啓曰,行左承旨李勉兢,今日不爲仕進,卽爲牌招,何如?傳曰,允。
南公轍啓曰,右承旨李相璜,今日不爲仕進,卽爲牌招,何如?傳曰,許遞,前望單子入之,待下批牌招察任。
傳于林漢浩曰,禮房承旨,馳詣明陵,奉審摘奸,局內諸陵,一體奉審以來。
傳于林漢浩曰,奉審在外承旨許遞,前望單子入之,待下批牌招察任。
承旨前望單子入之,權襈·朴命燮落點。
南公轍啓曰,藥房提調·副提調,持湯劑來待矣。傳曰,封入。
藥房口傳再啓曰,俄者口啓之批,伏承比昨一樣,加減六和湯煎入之敎,而未蒙召接之命,下情不勝悶鬱之至,夜來諸節,旣未親承,今又日勢向晩,暫許臣等率醫官入診,詳察聖候,千萬顒祝,惶恐敢啓。答曰,知道。與俄者一樣,不必入診矣。
傳于朴命燮曰,吏兵批歲抄點下者,依例捧傳旨。
傳于李文會曰,推鞫爲之。
兵曹口傳政事,副護軍沈象奎。
以副校理洪受浩牌不進罷職傳旨,傳于權襈曰,只推,更爲牌招。
權襈,以弘文館言啓曰,本館上番校理洪奭周,以問事郞廳,今日推鞫時,晝仕出去,而每每草記,事涉煩瀆,此後則除草記往來之意,敢啓。傳曰,知道。
林漢浩,以戶曹言啓曰,卽接廣興倉所報,則頒祿次,倉官進去于判府事徐龍輔家,請受祿牌,則以爲情地惶蹙,與前無異,不得領受云,祿牌不爲出給,何以爲之?敢啓。傳曰,更令倉官,直爲輸送。
朴命燮,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
朴命燮,以禁衛營言啓曰,本營騎士將金峻岳,身病甚重,勢難察任,改差,何如?傳曰,允。
朴命燮,以義禁鞫廳大臣意啓曰,推鞫今方開坐,問事郞廳李晦祥入直玉堂,今姑減下,其代校理洪奭周差下,以爲備員參坐之地,何如?傳曰,允。
獻納金會淵疏曰,伏以裕賊之罪,可勝誅哉?其年前一疏,旨意陰憯,排布凶譎,惟圖沮戲於大婚,背馳於先朝,噫嘻,痛矣,蓋自國婚已定之初,一種不逞之徒,潛懷忌嫉,必欲沮敗,訾議紛紜,異說橫行,畢竟裕賊之疏出矣。噫,先大王於初揀之日,已以今方定婚於忠賢之門,甚是嘉悅爲敎,伊時入侍諸臣,莫不仰賀,及至再揀之日,又命備諸儀衛,以示聖意之堅定,一國臣民若大若小,孰有不知而不聞者乎?于斯時也,彼輩雖甚不悅,而顧不敢發諸口者,誠以先大王日月之明雷霆之威,使彼不率敎之徒,自不得售其奸而逞其禍心也。迨當龍馭上賓,仙寢未冷,乃敢漸張凶勢,輒肆悖謀,以爲敲撼本源撓敗大議之圖,嗚呼,平日北面於先朝者,苟有一毫人心,焉敢乃爾,胡寧忍斯?此實先朝之逆臣,非獨我兩殿之罪人也,又實宗社之罪人,非但爲先朝之逆臣也,今幸聲討克擧,鞫事纔始,而祗緣裕賊之獰悍忒甚,忍杖結舌,倍爲頑凶,言端乍吐,而迫問則漫漶之,辭情旣屈,而輸款則抵賴焉,端緖未覈,駭痛轉深,乃者王章未加,鬼誅先及,輿情憤惋,到此益切,凶如此賊逆如此賊,而豈可以未及結案而不施其當施之律哉?伏願亟命王府,追施當律,以洩臣民之憤,見在諸囚,亦另加嚴鞫,以爲明覈痛懲之地焉。臣於鞫事之初,忝叨問郞,目見裕賊之凶悖無比,每不禁駭痛之切,及玆蒙恩移職之後,則固當竭蹶參鞫,以攄前日之恨,而第臺端一步,卽臣鐵限,區區情勢,業被聖鑑之俯燭,夫一時見正於朝論,尙亦終身引遞,以爲自靖之道,矧臣反遭講質於囚供,卽是臺閣以來所未曾有之事,今何敢諉之歲月稍久,托以沐浴義重,夤綠冒出,以重爲淸朝耳目之羞哉?鞫坐有命,庚牌再臨,而承膺無路,罪戾冞積,玆敢隨詣闕下,短章陳籲。伏乞聖明,俯賜諒察,亟遞臣職,以重鞫體,以靖私義,不勝大願。臣無任云云。省疏具悉。追律事,不允。年久之事,何可每每自引乎?爾其勿辭察職。
掌令尹尙圭疏曰,伏以噫嘻,痛矣,亂臣賊子之干犯倫綱者,從古何限,而豈有如裕賊之窮凶絶悖者哉?臣連參鞫坐,目見渠之供招及文書之現捉者,本罪之外,凶言悖說,愈出愈愕,外朝不知之說,不道之逆節昭著,詩句援用之辭,不滿之凶肚盡綻,逐條發問之下,雖以渠之獰頑,無辭發明,而一直抵賴,終不輸款,卽與能賊何可遲晩之語,如印一板,參見諸人,莫不憤惋,而至以渠之傍祖權鞸時事,隱然自處而取擬者,尤何等凶悖也,今日北面於殿下之庭者,孰不骨驚膽掉,直欲手磔口臠也哉?渠之原疏經營排布,無非出於沮戲大婚之梟腸獍肚,則此已斷案,而及至鞫庭,悖詩凶言,又如是狼藉,則肆市之典,猶未足以少洩輿憤,而特以凶毒無比,頑悍愈甚,竟致顯戮之末及,鬼誅之先加,神人之憤,容有極哉?凶如此賊,悖如此賊者,不可以尋常徑斃之罪人,比而論之,藁街之誅,旣未施於其身,孥戮之典,又未行於今日,則其可曰國有典憲乎?臣謂亟令王府,夬施孥籍之典,斷不可已也。臣無任云云。省疏具悉。已諭於納言之批矣。
校理朴宗正·洪奭周,副校理李晦祥,修撰任厚常·申溆,副修撰閔師宣等箚曰,伏以物故罪人裕之罪,可勝誅哉?辛酉夏一疏,指意極凶,遣辭絶悖,敢生沮戲之計,顯售背馳之習,此是渠窮千古劇逆之斷案,而雖以今番事言之,文書中見捉詩句,考訊時所供爰辭,可見其凶肚逆腸,着在裏許,自不覺失口而發,吁亦凶且頑矣,而眞是天地間一種戾氣所鍾也。根因端緖,未及鉤覈,鬼誅遽已先加,王章不得快伸,神人之憤,庸有極哉?跽斬之律,雖不得施,孥戮之典,不加於此賊而何?臣等謂籍産破家諸子應坐之律,斷不可已,亟令王府卽速擧行,永絶亂逆之萌,少快輿人之心,千萬幸甚。取進止。答曰,省箚具悉。已諭於臺臣之批矣。
罪人尹致行更招,罪人權思穆原情後,與罪人鄭在民面質,罪人鄭在民更招後,刑問一次,訊杖第二度,停刑,仍與罪人權思穆面質,罪人金宇光更招後,刑問一次,訊杖第九度,停刑。
上在昌德宮。停常參·經筵。
權襈啓曰,明日常參·經筵,取稟。傳曰,停。
藥房口傳啓曰,昨日湯劑,雖已封入,而未蒙召接之命,區區下情,達宵耿耿之至,向於診筵,仰覩玉候,雖向康復,連爲入診,詳察諸節,然後繼進當否,可以議定,特許臣等率醫官趁早入侍,千萬顒祝,惶恐敢啓。答曰,知道。
權襈啓曰,時原任大臣,爲承候來待矣。傳曰,入侍。
南公轍啓曰,藥房提調·副提調,持湯劑來待矣。傳曰,封入。
傳于林漢浩曰,左副承旨許遞,前望單子入之,待下批牌招察任。
承旨前望單子入之,朴崙壽落點。
傳于林漢浩曰,工刑換房。
朴崙壽啓曰,臣崙壽,今日推鞫進去下直之意,敢啓。傳曰,知道。
朴命燮啓曰,今日推鞫時,諫院當爲進參,而大司諫未差,司諫李東埴,正言文躍淵·尹孝寬疏批未下,獻納金會淵,卽爲牌招,以爲進參之地,何如?傳曰,允。
以獻納金會淵牌不進罷職傳旨,傳于朴命燮曰,只推,更爲牌招。
大司諫前望單子入之,李文會落點。
傳于朴命燮曰,諫長點下,卽爲牌招察任。
以大司諫李文會牌不進罷職傳旨,傳于朴命燮曰,只推。
以獻納金會淵再牌不進罷職傳旨,傳于朴命燮曰,只推,更爲牌招。
朴命燮啓曰,行大司憲李直輔在外,執義李基慶,掌令權漢緯,持平洪時溥·尹孝植疏批未下,掌令尹尙圭推鞫進,監察茶時之意,敢啓。傳曰,知道,山林在外及推鞫進去外,竝許遞,前望單子入之。
林漢浩啓曰,吏曹郞廳來言,臺諫有關,政事,取稟。傳曰,前望單子入之。
臺諫前望單子入之,執義洪受浩,掌令姜彙鈺,持平李允謙·徐長輔落點。
傳于朴命燮曰,推鞫姑罷。
林漢浩,以戶曹言啓曰,卽接廣興倉所報,則謹奉傳敎,倉官進去于判府事徐龍輔家,自正月六月至,合六朔祿俸,直爲輸納,則以爲樞銜祗肅,雖緣承候是急,常廩冒受,實非義分所安云,祿俸不爲領受,何以爲之?敢啓。傳曰,令倉官更爲輸送。
副校理洪受浩疏曰,伏以向者玉署除命,伏奉於三年不呼之餘,而適在鄕廬,未卽趨膺,纔踰數旬,恩旨又降,收簪之聖眷雖感,泣血之餘哀未艾,罪犯違逋,悚惶冞切,噫,風樹不定,古人所悲,孤露餘生,欲孝誰爲?今臣之資於所事,依以爲命者,惟我殿下耳,雖庸愚謭劣,不堪於百執事之末,而區區願忠之誠,竊自謂不後於人,況臣逖違戀結之際,豈不欲趨登雙日之筵,日近五雲之光,而自念蒲柳之質,甫經草土,神精俱耗,形殼徒存,此時啓沃之責,決非空疎如臣之所可承當者,乞命鐫改臣職名,俾安私心焉。臣於目下事,竊不勝驚惋,憤痛之至,敢此附陳之。噫,彼賊裕之辛酉夏一疏,是何等窮千古所無之劇逆大憝也,包藏凶慝之心,顯售沮戲之計,究厥情犯,萬剮猶輕,凶如此賊,逆如此賊,而王章未伸,鬼誅先加,跽斬之刑,雖未快施,孥戮之典,詎容少緩哉。伏乞聖明,亟循堂箚之請,籍産瀦澤諸子應坐之律,令王府卽速擧行,永絶亂逆之萌,少洩神人之憤焉。臣無任云云。省疏具悉。已諭於諸批,爾其勿辭察職。
推鞫時罪人沈魯賢原情後,與金宇光面質,罪人金宇光更招,罪人權思穆更招後刑問一次,訊杖第二十五度,停刑。
甲子六月初八日辰時,上御熙政堂。時原任大·臣閣臣承候入侍時,提調韓晩裕,副提調南公轍,右承旨權襈,記事官洪在敏,別兼春秋洪秉喆·金蓍根,左議政李時秀,判府事徐龍輔,右議政金觀柱原任提學李晩秀,原任直提學金近淳,原任直閣金勉柱,檢校直閣徐榮輔·沈象奎·朴宗慶·金邁淳,待敎朴宗薰,醫官趙宗協·吳千根以次進伏訖。時秀曰,臣等連因醫官聞之,則聖候漸向康復云,下情不勝欣忭之至,未知今日,益有差勝之喜乎?上曰,猶未快復,而比數日前則顯勝矣。時秀曰,連承康復之慶,而至於寢睡·水刺之節,亦如平時乎?上曰,比之當初,皆顯勝矣。時秀曰,今則身熱之候,亦無往來者乎?上曰,快止矣。龍輔曰,臣今仰瞻,則已御巾櫛矣,頭疼之候,快臻平復乎?上曰,無之矣。時秀等曰,大王大妃殿氣候,何如?上曰,一樣矣。時秀等曰,王大妃殿氣候,何如?上曰,一樣矣。時秀等曰,惠慶宮氣候,何如?上曰,一樣矣。時秀等曰,嘉順宮氣候,何如?上曰,一樣矣。晩裕請醫官入診,上可之。宗協入診,仍奏曰,脈候左右三部之調均,比再昨,幾如常度矣。千根入診,仍奏曰,脈度左右浮數之候,今幾夬減而復常矣。上曰,湯劑連日進之,今亦當繼進乎?少停乎?當否,退與議定,可也。晩裕曰,大王大妃殿,久未承候,湯劑之停止,亦已多日,人蔘三錢重粟米飮,當依前製入乎?上曰,從當下敎矣。命藥院先退。龍輔曰,聖候諸節,今幾復常,下情忭幸,曷有其極?臣之情勢,纔已悉暴,而偏母旣在鄕廬,自臣之上來,客地將護,無他可恃,私情之切迫,實非所可堪,今於聖候翼瘳之後,豈復有晷刻蹲據之思乎?不得已還尋鄕路計,而顧臣悚蹙之情一倍於前矣。上曰,此豈大臣尋鄕之時乎?安心留在,共理庶務,可也。龍輔曰,古聞先輩無情勢之人,亦多在鄕者,而臣則自來危蹙之外,離親情理又如此,雖伏承敦勉之諄複,而實無冒沒承膺之道矣。上曰,聞卿奉老在鄕云,今不能苦挽,而下去之後,奉老上來,可也。龍輔曰,前頭去就,臣未敢質言仰對,而聖恩如天,使之歸護病母,實不勝感祝之至矣。連日瀆撓,極知未安,而藥院之任,決不可暫時虛縻,爲先亟許遞改,卽臣區區之願也。時秀曰,判府事入來之後,臣等意謂敦勉仍留,共濟國事矣。今又許其下去,以國事言之,誠爲可悶矣。若於下去之日,卽爲將母上來,則誠當幸矣,以此益加敦諭焉。臣則方效輿疾之義,黽勉行公,而疾病侵尋,精神耗損,畢竟僨誤,理所必至,豈不萬萬悶迫乎?判府事今旣許歸,固當敦勉,斯速上來,而領府事亦爲敦召焉。上曰,領府事所居,與判府事所住,相距爲幾里許耶?龍輔曰,一舍地矣。上曰,領府事無病患耶?龍輔曰,臣之上來時,未及相探,而槪無大段疾病云矣。上曰,領府事亦似上來,而何無消息耶?龍輔曰,此則未及聞知矣。觀柱曰,前日以判府事敦召之意,屢次仰奏,而今旣爲承候上來,故竊冀其勉留在朝矣。今遽許其還去,雖曰從當上來,比之臣等所望,悵然甚矣。龍輔曰,臣之所帶藥院之任,許久虛縻,非但臣心之不敢安,其在國體,終涉苟艱,反復思惟,罔知攸措,伏願卽速許副焉。上曰,去就未定之前,何可體諒乎?龍輔曰,似此重任,豈可一刻虛帶,不思遞改之道乎?命書榻敎曰,進御加減六和湯,前方中去乾葛,一貼煎入,大王大妃殿進御三錢重人蔘粟米飮,自今日一貼式煎入。仍命退,諸臣以次退出。
上在昌德宮。停常參·經筵。
夜自四更至初十日開東,灑雨下兩,測雨器水深三分。
藥房口傳啓曰,昨於診筵,仰覩玉候,幾臻康復,區區下情,不勝慶忭之至,昨日湯劑進御之後,夜來諸節,益有差勝之效乎?臣等率醫官趁早入侍,詳察聖候爲宜,惶恐敢啓。答曰,知道。比昨差勝,卿等不必入侍,宜矣。
權襈啓曰,明日常參·經筵,取稟。傳曰,停。
朴命燮啓曰,合辭方張之時,兩司無詣臺之員,事甚未安,除在外·疏批未下外,未肅拜·呈告人員,竝卽牌招,何如?傳曰,允。
朴命燮啓曰,禁衛營將官來言,今日本營軍兵,日次私習云矣,敢啓。傳曰,知道。
朴命燮啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,楊州牧使安策下直,長弓一張,長箭一部,片箭一部,筒兒一箇賜給。
傳于朴崙壽曰,推鞫爲之。
朴崙壽啓曰,臣崙壽,今日推鞫進去,下直之意,敢啓。傳曰,知道。
李勉兢啓曰,臣勉兢以內瞻寺提調,今日本寺褒貶進去,下直之意,敢啓。傳曰,知道。
以大司諫李文會,持平李允謙牌不進罷職傳旨,傳于朴命燮曰,只推。
傳于朴命燮曰,推鞫姑罷。
朴命燮,以吏曹言啓曰,成均館典籍李愚在呈狀內,矣身素患疾癖之症,挾感添劇,時月之內,萬無起動供職之望云,身病旣如是沈篤,則有難强令察任,改差,何如?傳曰,允。
林漢浩,以戶曹言啓曰,卽接廣興倉所報,則謹奉傳敎,祿俸更爲輸送次,倉官進去于判府事徐龍輔家,則今月初八日,下往廣州地云,大臣在鄕外,則令地方官月廩輸送,載在大典通編,依此擧行之意,分付該府,何如?傳曰,允。
執義洪受浩啓曰,噫,彼金履載之罪犯何如,關係何如,而前道臣申耆之揷入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪籍之容有可放者,不敢擅便而稟之,則耆之肆然入於稟秩者,抑見其罪之容有可放之迹,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。噫,贈執義韓鍮,涅臂討賊之精忠孤節,可質神明,猗我先大王日月之明,特垂照燭,至下仲理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命,閼而不行,其心所在,吁亦痛矣,此等背公死黨悖義害正之類,不可竄配而止。請興陽縣竄配罪人申耆,亟施絶島安置之典。噫嘻,逆鏔窮凶之罪,已悉於前啓,今不必更事臚列,而幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切,幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類背馳義理之計也。國言之喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止。請屛裔罪人沈魯崇,亟施絶島定配之典,其餘諸子,亦爲依例散配。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根抵拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣家煥之親甥,萬惡咸華,千妖俱備,嘯聚邪黨,養成部落。凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花助惟均,迷溺之丁寧,致嗣各證,凶祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,邪書往來,狼藉綻露,至與與權而對質,則渠雖喙長,何以自明?雖然,此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮。至如吳錫忠,尤極凶且憯矣,本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀,家煥之證招丁寧,屢次來往之跡,渠供之輸款昭然,敢生漫漶之計,或曰不無其力,或言無以形容,終始呑吐,一向抵賴,究厥情節,萬戮猶輕,豈可以次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府設鞫嚴問,期於得情,夬正典刑。噫嘻,凶逆之滅倫干紀,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未究覈,聲討之輿論,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始依臺啓施行之命,處分之嚴明磊落,凡在臣隣,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也決矣。請民始諸子應坐之類,亟令王府依律擧行。噫嘻,痛矣,李命植之罪,可勝誅哉?渠本奰慝之性,濟以憸邪之熊,蝨附權門,叨竊銓柄,恣行凶臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植。伊時命植之指嗾凶疏,一世之所共知,則爲逆邊報仇者,豈非亦逆?受嗾之樂洙,旣施追奪,則指使之命植,合被同律。請故判府事李命植,亟施追奪官爵之典。噫嘻,痛矣,十數年來,賊勢益肆,人心靡定,顧贍他日之徒,四字刀削之輩踵相接也,惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠雖爲薄物細故,而亦可見隱若有恃縱恣無忌之一端。今幸乾斷赫然,五字刀削此等黨與,不可仍置。請周爀,亟令王府,嚴鞫得情,夬正典刑。三啓中諸賊,罪關宗社,憤切神人,往在先朝,旣允壹啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承屢屢下敎,仍出姑停矣。今於一年二年之後,尙在不連不停之科,噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。噫嘻,痛矣,不逞怪鬼之徒,壞世道而禍家國者,從古何限,而豈有如今玆之變哉?蓋其一種虺毒之類,自成暗地蚓結之勢,千奇百怪,華爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所鍾,渠以幺麽蔭吏,常欲兜攬朝權,陰懷網打之計,倡爲憯毒之擧,昂然自處以窩主渠魁,而嘯聚無賴之類,做出平地之浪,掃盡朝著,將欲何爲?此在渠猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案。李東萬則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,趙鎭井則旣曰着名於此疏,而又曰不知其疏語,天下寧有是理?安知非外托老悖,內欲掉脫耶?至於秋曹諸罪人,則疏通本自相關,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請金甲島定配罪人洪履猷,古今島定配罪人李東萬,鎭海縣定配罪人趙鎭井,竝令王府設鞫嚴問,秋曹諸罪人中如李榮復·金元喜·鄭在民·洪宗益等情犯深重者,亦爲移囚王府,到底盤覈,快施典刑。噫嘻,痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘,渠以今日北面之臣,乘國運不幸之時,而趗亂熒惑,潛圖不逞之計,是可忍也,吁亦慘矣,亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也,凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,漢法不敬之律,春秋無將之誅,政爲此等賊而說也,凶如此賊,逆如此賊,而豈可以未及結案,不施其當施之律乎?跽斬之刑,雖未得快擧,孥戮之律,決不容少緩。請物故罪人裕,亟施孥籍之典。新除授掌令姜彙鈺,時在京畿竹山地,請斯速乘馹上來事,下諭。答曰,亟停勿煩,沈魯崇等事,若銓等事,不允。民始諸子事,李命植事,周爀事,三啓事,不允。寵億事,不允。洪履猷等事,不允。裕事,不允。下諭事,依啓。
推鞫時罪人權思穆更招後,刑問一次,訊杖第五度,停刑,罪人沈魯賢更招後,刑問一次,訊杖第十五度,停刑,罪人金宇光更招,罪人李晦祥原情後,與罪人權思穆面質。
上在昌德宮。停常參·經筵。
自開東至未時,灑雨下雨,測雨器水深六分。
藥房提調臣韓晩裕,副提調臣南公轍啓曰,伏未審夜間聖體若何,寢睡·水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
大王大妃殿·王大妃殿·中宮殿·惠慶宮·嘉順宮,藥房口傳門安。答曰,知道。
惠慶宮進服蔘吉茶,自明日停止事,榻前下敎。
惠慶宮供上透耳筒製入事,榻前下敎。
權襈啓曰,明日常參·經筵,取稟。傳曰,停。
權襈啓曰,右副承旨朴崙壽,今日不爲仕進,卽爲牌招,何如?傳曰,允。
朴命燮啓曰,備邊司郎廳來言,今日賓廳日次,而無時急稟定事,不得來會云矣,敢啓。傳曰,知道。
朴命燮啓曰,事變假注書朴長輿,身病猝重,勢難察任,今姑改差,何如?傳曰,允。
傳于朴命燮曰,工兵換房。
傳于李勉兢曰,推鞫爲之。
南公轍啓曰,卽者吏曹郞廳來言,牙山縣監沈能岳,兩司俱未署經云,除在外·疏批未下·陳疏入啓·未署經外,未肅拜·呈告人員,竝卽牌招,以爲備員署經之地,何如?傳曰,允。
李勉兢啓曰,行大司憲李直輔,掌令姜彙鈺在外,執義洪受浩,掌令尹尙圭牌不進,持平李允謙疏批未下,徐長輔未署經,監察茶時之意,敢啓。傳曰,知道。
以執義洪受浩,掌令尹尙圭,獻納金會淵牌不進罷職傳旨,傳于李勉兢曰,只推。
南公轍啓曰,牙山縣監沈能岳,憲府則旣已署經,而諫院則大司諫李文會,司諫李東埴,正言文躍淵·尹孝寬疏批未下,獻納金會淵牌不進,無以備員署經,何以爲之?敢稟。傳曰,違牌人只推,更爲牌招。
以獻納金會淵再牌不進罷職傳旨,傳于李勉兢曰,只推。
南公轍啓曰,牙山縣監沈能岳,憲府則旣已署經,而諫院則大司諫李文會,司諫李東埴,正言文躍淵·尹孝寬疏批未下,獻納金會淵再牌不進,無以備員署經,何以爲之?敢稟。傳曰,違牌人只推,更爲牌招。
傳于李勉兢曰,推鞫姑罷。
李勉兢,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
義禁府照目,粘連繕工奉事趙宅謙矣本府議啓內,夜禁申飭,何等至嚴,而巡卒毆打,萬萬驚駭,雖以病劇未察飭爲說,身爲家長,難逭重究,以此照律,罪杖一百收贖,告身盡行追奪,私罪奉敎依允爲旀,功減一等爲良如敎。又照目,粘連蝟島僉使李明洽矣本府議啓內,罪人防守,前後飭令何如,而身爲鎭將,不善檢飭,至有渰死之境,其在懲後之政,合置重究,以此照律,罪,杖一百收贖,告身盡行追奪,私罪奉敎依允爲旀,功減一等爲良如敎。又啓目,初檢官草溪郡守沈弘祖原情云云。傳旨內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處何如?判付啓,依允。又啓目,銀溪察訪朴在寅原情云云,問目內辭緣,泛稱遲晩,刑推得情,何如?判付啓,除刑推,議處爲良如敎。
大司諫李文會疏曰,伏以,噫嘻,痛矣。亂臣賊子,從古何限,而豈有如賊裕之窮凶絶悖者乎?讎視大婚,敢生沮戲之計,闖呈凶疏,公肆不道之言,及夫王府之就鞫也,詩語爰辭,逆節尤憯,至若自況權鞸之供,聞來骨顫而膽掉,直欲手磔而口臠。噫,渠若有北面於我殿下之意,則豈忍以此等說,肆然萌諸心而發諸口乎?卽此一款,愈可見素蓄不臣之心,而射日之計,罪有浮於賊黯,滔天之禍,憂實深於逆榮,只緣獰頑不服,根窩未破,而鬼誅徑加,顯戮莫施,夫凶如裕逆如裕,而生未伏鈇礩之誅,死未加瀦孥之典,則典憲之壞,已無可言,而神人之憤,容有其極?疏啓迭發,兪音尙靳,竊爲聖朝惜此擧也。伏願殿下,廓揮乾斷,亟從群請,夬施逆裕追施之律焉。治獄之法,自來嚴祕,姓名不露於朝紙,則外人無以得聞,蓋出愼事機遏亂略之意也。近來法綱解弛,獄情疎虞,每經一番訊推,輒致萬口喧傳,甚至於某出某招,某也入某也不入云,雖緣耳目之煩多,可見鞫體之不古。臣謂另飭該府,俾盡嚴密之方,緊出囚招之應問諸人,一竝拿來盤覈,期於得情,斷不可已也。臣之待罪喉院也,獲見兩司疏本,則所陳諸條,實出輿憤,今番鞫獄之頭腦也肯䋜也,咸有指的,關係至重,其所嚴覈,不容少緩,而捧納踰月,批旨未下,是豈上下相持一味留難之事也哉?亦願亟賜諸臺之批,以爲誅亂逆拔凶窩之圖焉。仍伏念臣於見職,自來情勢之已成鐵限,備悉於春間辭疏,淵鑑想已俯燭矣,今不敢覼縷,而伊後李東萬供辭之頒示也,猥隨諸僚之後,聯陳同聲之討,及承聖批,誨責截嚴,自速喜事之罪,至蒙不敍之命,至今慙惶,無地自容,由前由後,實無抗顔冒膺之勢。伏乞聖明,俯垂鑑諒,特遞臣職名,仍命選部,勿復檢擬於諫長之望,以安微分,不勝大願。臣無任云云。省疏具悉。追律事,已諭於前日之批矣。治獄事體,何等嚴祕,而果如爾言,則萬萬可駭,委官禁堂,豈不另飭而然也?更加申飭。爾其勿辭察職。
持平臣李允謙疏曰,伏以,噫嘻,痛矣。賊裕之罪,可勝誅哉?渠之辛酉夏一疏,卽窮天地亘萬古所無之極逆大憝,而直發不道之凶言者也,乃其設施則沮戲大婚也,旨意則背馳先朝也。噫,彼一種不逞之徒,與之暗地綢繆者,未知幾箇,賊裕之同一梟賜獍肚,而以爲此疏,及今投進,大議庶可沮遏,及夫凶疏之一出,而渠之斷案已具,不待鞫庭之嚴訊,而雖直施肆市之典,渠焉敢容喙爲哉?噫,念昔先朝,大婚始議,揀擇如儀,自初揀日,聖意堅定於忠賢之門,及至再揀後入侍時,臣亦隨諸臣後,昵侍文陛,嘉悅之聖心,溢於天表,至敎于筵臣曰,此天定也。伊日登筵諸臣,莫不攢手仰賀,蹈舞而出,當日北面於先朝者,苟有一分彝性,則當此時有此慶,上有殿宮之嘉悅,下副臣民之顒望,吾東方萬億年無疆之基,自今伊始,孰敢有異議於其間哉?惟彼賊勢鴟張,禍心狼噬,潛蓄異圖,甘心背馳,必欲逞其凶而售其計,乃至有賊裕之四字凶言,古今天下,寧有如許手可磔而口可臠之劇賊乎?前諫長疏中,無一人明言致討,至于今四載云者,正謂群下不忠之罪也。何幸聲討方嚴,鞫事纔始,庶幾痛覈端緖,快洩輿憤,而特其獰猂憯慝,凶毒無比,一直抵賴,終不輸款,乃者根因未覈,而鬼誅先及,臣民之憤惋,庸有極哉?鞫體至爲嚴祕,雖未聞鞫案之如何,而以玉堂聯箚及掌憲疏中已臚列者觀之,文書中詩句援用,栲訊時所供爰辭,卽渠已輸款之斷案,今若以鞫庭之未及結案,不施當律,則是豈顯戮藁街明示典刑之道乎?伏願亟命王府,追施當施之律,以洩神人之憤焉。臣於此時,伏奉柏府特除之命於多年廢蟄之餘,闔門動色,且感且惶,敢不卽肅恩命,以伸叩謝之忱,而第臣有區區情勢之難强者。臣於再昨春,忝叨是職,略陳祈免之章,而末端數語,大爲一世之忌斥,廟堂之箚末請罷,乃曰意多迂回,又曰左右映帶,半吐半呑,繼而有李東萬請削之論,最後銓堂辭疏中,至謂之暗售陰中之蜮弩,臣雖至庸愚極疲軟,萬不近似於淸朝耳目之任,而顧其職則臺閣也,焉有名爲臺臣,遭此論斥,得此題目,而不思所以自靖之道乎?臣以是杜門三載,自分爲聖世之棄物矣。不意玆者,恩除特降,而情踪如右,鐵限在前,且臣姑未署經,只俟公議,則署經前,不得疏籲,臺體則然,而以臣難强之情勢,一肅之前,不敢不連事違召,此亦義分之所不敢安者,玆敢短章陳籲,仰瀆崇嚴。伏乞聖慈,府賜諒察,亟命鐫遞臣職,以靖私義,不勝大願。臣無任云云。省疏具悉。所陳追律事,取見諫長之批。爾其勿辭察職。
推鞫時罪人權思穆更招,罪人沈魯賢更招後,刑問一次,訊杖第五度,停刑,仍與罪人金宇光面質。
上在昌德宮。停常參·經筵。
權襈啓曰,明日常參·經筵,取稟。傳曰,停。
李勉兢啓曰,合辭方張之時,兩司無詣臺之員,事甚未安,除在外·疏批未下·未署經外,未肅拜·呈告人員,竝卽牌招,何如?傳曰,允。
李勉兢啓曰,右副承旨朴崙壽,今日不爲仕進,卽爲牌招,何如?傳曰,允。
李勉兢啓曰,行大司憲李直輔,掌令姜彙鈺在外,執義洪受浩,掌令尹尙圭牌不進,持平李允謙·徐長輔未署經,監察茶時之意,敢啓。傳曰,知道。
傳于李勉兢曰,左承旨入侍。
朴長輿改差,代以金秀鍾爲事變假注書。
李勉兢啓曰,牙山縣監沈能岳,憲府則旣已署經,諫院則大司諫李文會,獻納金會淵牌不進,司諫李東埴,正言文躍淵·尹孝寬疏批未下,不得署經,何以爲之?敢稟。傳曰,違牌人只推,更爲牌招。
傳于李勉兢曰,推鞫爲之。
李勉兢啓曰,今日推鞫,諫院當爲進參,而大司諫李文會,獻納金會淵再牌不進,司諫李東埴,正言尹孝寬·文躍淵疏批未下,無進參之員,何以爲之?敢稟。傳曰,違牌人只推,更爲牌招。
李勉兢啓曰,三品官之無得一日三違,曾有定式矣,大司諫李文會三牌不進罷職傳旨,不得循例捧入,何以爲之?敢稟。傳曰,推考傳旨捧入。
以執義洪受浩,掌令尹尙圭牌不進罷職傳旨,傳于李勉兢曰,只推。
傳于朴命燮曰,推鞫姑罷。
林漢浩,以都摠府言啓曰,副摠管李健秀,以御營中軍,本營諸將官射會監試事,南小營晝仕出去之意,敢啓。傳曰,知道。
林漢浩,以賑恤廳言啓曰,西部宮內契任掌姜得伊,今月十一日本洞路傍,得三歲遺棄男兒,同里居良女劉召史,欲爲收養,桃楮洞契任掌金光風,今月十一日本洞路傍,得一歲遺棄兒,同里居良女朴召史,欲爲收養,貧不自食,皆願受料,告于本部,自該府同日牒呈,故依節目竝爲給料,使之乳養之意,敢啓。傳曰,知道。
權襈,以吏曹言啓曰,今此景慕宮望祭大祝,前執義李基慶塡差,而時無職名,令該曹口傳付軍職,何如?傳曰,允。
兵曹口傳政事,副司果李基慶。
權襈,以禮曹言啓曰,卽接延安幼學高善道呈狀,則以爲同姓九寸姪聖謙,嫡妾俱無子,以其同姓八寸弟賢謙第二子夢舜,欲爲立後,兩家與諸族,同議完定,聖謙夫妻俱歿,到今拘於常規,不得按例呈狀禮斜,而忝在門長,故如是仰訴,依定式草記稟處事呈狀矣。曾因大臣筵達,兩邊與受文蹟,明有可據而不得登聞者,許令該曹,論理草記事允下矣。門長高善道所訴旣如此,依大臣筵奏定式,高賢謙第二子夢舜,立爲高聖謙之後,何如?傳曰,允。
李勉兢,以鞫廳大臣意啓曰,今日推鞫時,同義禁韓用鐸,身病猝重,不得進參,卽爲牌招,何如?傳曰,允。
推鞫時罪人沈魯賢更招後,刑問一次,訊杖第三度,停刑,罪人尹致行更招,罪人鄭在民更招。
甲子六月十一日午時,上御誠正閣。左承旨入侍時,行左承旨李勉兢,假注書李潞,別兼春秋洪秉喆·趙雲翊以次進伏訖。上命公事判付,勉兢讀奏訖,又命出給標信,發送各所衛將於兵曹褒貶所。賤臣承命出,招致宣傳官傳授,還入進伏。勉兢曰,司譯院各道譯學,則久次定送,一年差代,諸窠祿官,則取才差出,六朔交替,皆以啓目擧行,而自昨春以後,因都提調在外,譯學之當次者,祿官之入等者,不得啓下,非但渠輩之稱菀,本院事務,多有窒礙苟艱之端,啓目擧行,自是舊例,而往在肅廟朝,因特敎,有自本院薦狀吏曹下批之例,今若於都提調行公間,援用此例,則不害爲權宜之政,臣方待罪本院提調,而都提調之意,要使轉稟變通,敢此仰達矣。上曰,依爲之。出擧條因命退,承史以次退出。
上在昌德宮。停常參·經筵。
朴命燮啓曰,合辭方張之時,兩司無詣臺之員,事甚未安,除在外·疏批未下·未署經外,未肅拜·呈告人員,竝卽牌招,何如?傳曰,允。
林漢浩啓曰,明日乃是初伏,自明日,處暑間視事頉稟之意,敢啓。傳曰,知道。
朴命燮啓曰,禁衛營將官來言,今日本營軍兵,日次私習云矣,敢啓。傳曰,知道。
朴命燮啓曰,御營廳將官來言,今日本廳軍兵,日次私習云矣,敢啓。傳曰,知道。
朴命燮啓曰,行大司憲李直輔,掌令姜彙鈺在外,執義洪受浩,掌令尹尙圭牌不進,持平李允謙·徐長輔未署經,監察茶時之意,敢啓。傳曰,知道。
以大司諫李文會,獻納金會淵,執義洪受浩,掌令尹尙圭牌不進罷職傳旨,傳于朴命燮曰,只推。
朴命燮啓曰,牙山縣監沈能岳,憲府則旣已署經,而諫院則大司諫李文會,獻納金會淵牌不進,司諫李東埴,正言文躍淵·尹孝寬疏批未下,不得署經,何以爲之?敢稟。傳曰,一司除署經。
林漢浩,以吏曹言啓曰,本曹佐郞趙晉和呈狀內,矣身素患痰癖之症,當此換節之時,一倍添劇,時月之內,萬無供職之路,斯速入啓遞改云,身病旣如是沈篤,則有難强令察任,改差,何如?傳曰,允。
林漢浩,以司饔院監膳提調意啓曰,慶尙道誕日物膳進上,今日來到本院,而莫重膳狀,不善封裹,致有水沈之境,其在事體,誠極未安,當該道臣,不可無警,推考,領來陪持,令攸司科治,何如?傳曰,允。
朴命燮,以摠戎廳言啓曰,卽接管城將金樂淳所報,則以爲本城禁衛營字內東將臺北邊體城二間,及女城二間半,頹圮云矣,待快晴卽爲改築之意,分付字內營門,何如?傳曰,允。
禁府啓目粘連,向前沈弘祖亦,檢驗事體,實因爲重,則不能審愼,致此疏漏者,揆以法意,萬萬駭然,以此照律,何如?判付啓,依允。又啓目粘連,向前朴在寅亦,防營擧措,雖或乖當,謂以見侮,肆然投印,事極駭妄,以此照律爲白乎旀,以防禦使言之,囚供雖難盡信,退馬之不恤郵弊,驛婢之勒定官婢,事甚顚錯,不可置而不論,令該道臣,詳査狀聞後稟處,何如?判付啓,依允。
上在昌德宮。停常參·經筵。
夜自三更至十四日開東,灑雨下雨,測雨器水深二寸。
李勉兢,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李勉兢啓曰,合辭方張之時,兩司無詣臺之員,事甚未安,除在外·疏批未下·未署經外,未肅拜·呈告人員,竝卽牌招,何如?傳曰,允。
李勉兢啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李勉兢啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
林漢浩啓曰,右副承旨朴崙壽,今日不爲仕進,卽爲牌招,何如?傳曰,允。
朴崙壽啓曰,行大司憲李直輔,掌令姜彙鈺在外,執義洪受浩,掌令尹尙圭牌不進,持平李允謙·徐長輔未署經,監察茶時之意,敢啓。傳曰,允。
以大司諫李文會,獻納金會淵,執義洪受浩,掌令尹尙圭牌不進罷職傳旨,傳于朴崙壽曰,只推。
上在昌德宮。停常參·經筵。
自開東至酉時,灑雨下雨,測雨器水深一分。
傳于權襈曰,禮房承旨,馳詣宗廟·景慕宮,奉審摘奸以來。
李勉兢啓曰,合辭方張之時,諫院無詣臺之員,事甚未安,疏批未下外,未肅拜·呈告人員,竝卽牌招,何如?傳曰,允。
李勉兢啓曰,今春夏等褒貶,當爲磨勘,而都承旨南公轍,有身病,不得循例磨勘之意,敢啓。傳曰,牌招磨勘。
傳于朴崙壽曰,推鞫爲之。
朴崙壽啓曰,臣崙壽,今日推鞫進去,下直之意,敢啓。傳曰,知道。
李勉兢啓曰,大司諫李文會,獻納金會淵牌不進罷職傳旨,今方捧入,而司諫李東埴,正言文躍淵·尹孝寬疏批未下,今日推鞫,諫院無進參之員,何以爲之?敢稟。傳曰,違牌人只推,更爲牌招。
李勉兢啓曰,今日推鞫時,諫院無進參之員,疏批未下外,未肅拜·呈告人員,竝卽牌招,何如?傳曰,允。
李勉兢啓曰,大司諫李文會,獻納金會淵再牌不進,司諫李東埴,正言文躍淵·尹孝寬疏批未下,今日推鞫,無進參之員,何以爲之?敢稟。傳曰,違牌人只推,更爲嚴飭牌招。
朴命燮啓曰,獻納金會淵,承牌旣入闕中,而不爲傳啓,直爲出去,事甚未安,推考,何如?傳曰,允。
兵曹口傳政事,副司果單南涑。
李勉兢,以鞫廳大臣意啓曰,推鞫爲之事,命下矣。同義禁韓用鐸身病,尙今沈重,又爲懸頉,今姑許遞,其代令該曹口傳差出,待下批仍卽牌招察任,何如?傳曰,允。
吏曹口傳政事,以李尙度爲同義禁。
禁府啓目粘連,向前沈弘祖亦,檢驗事體,實因爲重,則不能審愼,致此疏漏者,揆以法意,萬萬駭然,以此照律,何如?判付啓,因該曹請推,而特命拿問者,重事體也,其折項之未有分明實因,而以被踢懸錄者,參以情法,容或可恕,公罪勘放爲良如敎。
李勉兢,以義禁府言啓曰,時囚罪人沈弘祖議處公事判付內,因該曹請推,而特命拿問者,重事體也,其折項之未有分明實因,而以被擠懸錄者,參以情法,容或可恕,公罪勘放事,命下矣。沈弘祖以定執致死,根因不明,律杖六十,公罪收贖放送之意,敢啓。傳曰,知道。
傳于李勉兢曰,推鞫姑罷。
掌令姜彙鈺啓曰,臣之言議知識,本不近似於淸朝耳目之任,而頃隨諸僚之後,聯陳一疏矣。及伏見禁堂之批,乃承非矣之敎,繼而論獄情之疎虞,而責臣以不審,勘臣以薄罷,臣誠悚蹙惶懍,益不知措躬之所也。夫臺閣論事之法,所當極其稱停,盡其平協,而只緣臣之憒憒,自速非矣之罪,重犯不審之科,臣之不勝任,於是尤著矣,顧何可以出於公共,有所自恕乎?病伏鄕廬,歌詠聖德,而臺端一步,便成鐵限,千萬夢想之外,前望之特點忽下,乘馹之召命繼降,如臣無似,何以得此?榮感交極,報答無地,非特不敢爲逡巡偃處之計而已,目今賊裕之凶謀逆節,卽是窮天極地所無之大逆不道也。梟獍腸肚,甚於賊黯,鬼蜮情狀,浮於逆榮,國人共憤,欲食其肉,厥惟久矣。今幸懲討旣嚴,訊鞫方張,此政爲今日臣子者,所可明目張膽之時也,而況臣之所帶職名,忝叨臺閣乎?蒼黃趲程,冒沒出肅,而顧臣情地,則有不可揚揚蹲據也明矣。請命遞斥臣職。答曰,勿辭亦勿退待。
掌令姜彙鈺啓曰,請興陽縣竄配罪人申耆,亟施絶島安置之典。請正法罪人鏔,亟施孥戮之典。請屛裔罪人沈魯崇,亟施絶島定配之典,其餘諸子,亦爲依律散配。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府設鞫嚴問,期於得情,夬正典刑。請民始諸子應坐之類,亟令王府依律擧行。請故判府事李命植,亟施追奪官爵之典。請周爀,亟令王府嚴鞫得情,夬正典刑。請亟下三啓依允之傳旨,令該府擧行焉。請物故罪人基讓子寵億,姑先施以竄配之典。請金甲島定配罪人洪履猷,古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中如李榮復·金元喜·鄭在民·洪宗益等情犯深重者,亦爲移囚王府,到底盤覈,夬施典刑。請物故罪人裕,亟施孥籍之典。措辭見上答曰,亟停勿煩,沈魯崇等事,若銓等事,不允。民始諸子事,李命植事,周爀事,三啓事,不允。寵億事,不允。洪履猷等事,不允。裕事,不允。
推鞫時罪人魯賢,更招後遲晩。
上在昌德宮。停常參·經筵。
自開東至巳時,灑雨下雨,測雨器水深一分。
夜自三更至十六日開東,灑雨下雨,測雨器水深二分。
藥房提調韓晩裕,左承旨李勉兢啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李勉兢啓曰,合辭方張之時,兩司無詣臺之員,事甚未安,除在外·疏批未下·未署經外,呈告人員,竝卽牌招,何如?傳曰,允。
李勉兢啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李勉兢啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李勉兢啓曰,備邊司郞廳來言,今日賓廳日次,而上前開坼相値,不得來會云矣,敢啓。傳曰,知道。
李勉兢啓曰,右副承旨朴崙壽,今日不爲仕進,卽爲牌招,何如?傳曰,允。
傳于權襈曰,吏兵房承旨,持褒貶啓本入侍。
傳于李勉兢曰,諸承旨持公事入侍。
以禮曹判書徐邁修初度呈辭,傳于李勉兢曰,此時呈辭,豈可捧入乎?捧納承旨推考,貶坐,使之不多日內爲之。
李勉兢啓曰,行大司憲李直輔在外,執義洪受浩,掌令尹尙圭牌不進,掌令姜彙鈺推鞫進,持平李允謙·徐長輔未署經,監察茶時之意,敢啓。傳曰,知道。
以大司諫李文會,執義洪受浩,掌令尹尙圭牌不進罷職傳旨,傳于李勉兢曰,只推。
傳于李勉兢曰,推鞫姑罷。
傳于權襈曰,政官牌招開政。
權襈啓曰,吏曹判書金達淳,參判金勉柱,參議鄭東觀牌不進推考傳旨及罷職傳旨,今方捧入,而開政命下之後,如是違牌,不卽承膺,事甚未安,判書·參判,竝更牌招,何如?傳曰,允。參議只推,一體牌招。
有政。吏批,判書金達淳進,參判金勉柱牌不進,參議鄭東觀進,同副承旨朴命燮進,以曺允大爲兵曹判書,尹久東爲副校理,宋銓爲右尹,李好敏爲刑曹參議,李集斗爲同義禁,申星模爲吏曹佐郞,洪仁謨爲廣興守,金翼行爲掌樂主簿,故通德郞洪樂最贈吏議,永明尉洪顯周祖考,知義禁李集斗。
兵批,無政事。
朴命燮啓曰,新除授兵曹判書曺允大,時在水原府任所,命召傳授,一時爲急,斯速乘馹上來事,下諭,何如?傳曰,允。
傳于李勉兢曰,推鞫爲之。
李勉兢,以義禁府鞫廳大臣意啓曰,推鞫爲之事,命下矣。知義禁李集斗,卽爲牌招參坐之地,何如?傳曰,允。
權襈,以奎章閣言啓曰,景慕宮望廟樓,今望奉審無頉之意,敢啓。傳曰,知道。
權襈,以內醫院提調意啓曰,副提調南公轍,今日問安,不爲仕進,卽爲牌招,何如?傳曰,允。
李勉兢,以兵曹言啓曰,今六月十五日土王用事,改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
權襈,以奎章閣言啓曰,本閣今甲子年春夏等褒貶,當爲磨勘,而提學二員,直提學二員,直閣俱未差,不得擧行,外閣褒貶,亦不得爲之之意,敢啓。傳曰,知道。
權襈,以吏曹言啓曰,曹所屬司饔院官員等矣今春夏褒貶,當爲等第,而因本院都提調有故,不得磨勘之意,敢啓。傳曰,知道。
林漢浩,以戶曹言啓曰,本曹郞廳及所屬各司官員今甲子春夏等褒貶,依前例磨練以入,而軍資監·司宰監·內資寺·長興庫·平市署·五部,因都提調·提調·漢城府堂上有故,不得磨勘,至於癸亥春夏等褒貶,軍資監·司宰監·內資寺·司圃署·五部,因都提調·提調·漢城府堂上有故,限內不得磨勘,去秋冬等本曹郞廳及所屬各司褒貶,以減膳撤樂,不得開坐磨勘矣,今則其時官員,已多遷轉,無以考績,依近例蕩滌,何如?傳曰,允。
權襈,以禮曹言啓曰,本曹今甲子年春夏等褒貶,當爲磨勘,而堂上有故,限內不得爲之之意,敢啓。傳曰,知道。
李勉兢,以兵曹言啓曰,本曹今甲子年春夏等褒貶,判書臣李敬一,有身病,限內不得磨勘之意,敢啓。傳曰,知道。
李勉兢,以刑曹言啓曰,今十一日本曹褒貶時,屬司典獄署官員等,今春夏等褒貶,本曹參議,例與刑房承旨,同爲磨勘,而參議未差,限內不得磨勘以入之意,敢啓。傳曰,知道。
朴命燮,以工曹言啓曰,本曹郞廳今甲子年春夏等褒貶,及屬司掌苑署·造紙署·瓦署官員今甲子年春夏等褒貶,合四度磨勘以入,而屬司中,繕工監·尙衣院·典涓司,今甲子年春夏等褒貶,因各該司提調有故,限內不得磨勘,繕工監·尙衣院·典涓司去癸亥年秋冬等褒貶,亦因各該司提調有故,不得磨勘,其時官員,有遷轉者,依近例蕩滌之意,敢啓。傳曰,知道。
權襈,以議政府左右相意啓曰,今甲子年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
李勉兢,以中樞府言啓曰,本府郞廳及醫員·錄事等今甲子年春夏等褒貶,當爲等第,而領中樞府事臣李秉模,以在外故限內不得磨勘之意,敢啓。傳曰,知道。
權襈,以敦寧府言啓曰,府郞廳等今春夏等褒貶等第,當爲磨勘,而以領事身病,不得爲之之意,敢啓。傳曰,知道。
權襈,以儀賓府言啓曰,今甲子年春夏等褒貶等第,當爲磨勘而本府,以單郞廳衙門,都事宋欽詩,除拜日淺,限內不得爲之之意,敢啓。傳曰,知道。
權襈,以耆老所言啓曰,本所堂上,多有身病,無參坐之人,今甲子春夏等褒貶,限內不得磨勘之意,敢啓。傳曰,知道。
權襈,以忠勳府言啓曰,本府今甲子年春夏等褒貶,當爲磨勘,而有司堂上鰲恩君臣李敬一,有身病,限內不得爲之之意,敢啓。傳曰,知道。
林漢浩,以漢城府言啓曰,本府郞廳及五部官員今甲子年春夏等褒貶,當爲等第,而行判尹臣金文淳,在外未肅拜,限內不得磨勘之意,敢啓。傳曰,知道。
林漢浩,以宣惠廳都提調意啓曰,本廳郞廳等今甲子春夏等褒貶,當爲等第,而臣等俱有故,限內不得磨勘之意,敢啓。傳曰,知道。
李勉兢,以濬川司都提調意啓曰,本司都廳及郞廳今甲子年春夏等褒貶,當爲等第,而臣等俱有故,限內不得磨勘之意,敢啓。傳曰,知道。
李勉兢,以訓鍊都監言啓曰,本局從事官禁松參軍及諸將官等今甲子年春夏等褒貶,當爲等第,而都提調臣李秉模在外,限內不得磨勘之意,敢啓。傳曰,知道。
李勉兢,以禁衛營都提調意啓曰,本營從事官及諸將官今甲子春夏等褒貶,當爲等第,而臣時秀有身病,限內不得磨勘之意,敢啓。傳曰,知道。
李勉兢,以御營廳言啓曰,本廳從事官及諸將官今甲子年春夏等褒貶,當爲等第,而都提調臣徐龍輔在外,限內不得磨勘之意,敢啓。傳曰,知道。
李勉兢,以義禁府言啓曰,今春夏等本府郞廳褒貶等第,當爲磨鍊以入,而連有事故,限內不得爲之之意,敢啓。傳曰,知道。
權襈,以吏曹言啓曰,本曹今春夏等褒貶時,司饔院奉事金應柱,以所屬官員,貶坐不參,事涉未安,雖因本院之褒貶不爲不得等第,不可仍置,中考施行,何如?傳曰,允。
義禁府啓目,珍島前郡守李㙉原情云云。問目內辭緣,泛稱遲晩,形推得情,何如?判付啓,除刑推,議處爲良如敎。
傳于朴命燮曰,推鞫姑罷。
兵曹判書李敬一疏曰,伏以臣猥以衰癃之質,濫叨匪據之任,再上辭本,未蒙體諒,侍衛之列,蹣跚九顚,政注之除,瘡疣百出,而黽勉行公,今已四個月矣,雖怵分畏義,抗顔趨走,其於一世之嗤點何哉?今當大政之月,本曹自多擧行之事,而臣之偏母,年今望九,素抱貞疾,署熱所祟,諸症越添,食飮全却,氣息澌綴,藥餌扶護之節,非臣躬自省視,無以適節宣調將之方,以此情理,萬無離捨供職之勢,殿最之不得限內磨勘,靺韋之不得酬接甄別,皆臣瘝曠之致,臣罪至此,合被大何,玆敢冒控私懇,仰瀆崇嚴。伏乞聖慈,天地父母,亟令鐫改臣職名,上以重銓衡之任,下以便救護之私,不勝幸甚。臣無任云云。答曰,省疏具悉。所請依施。
同義禁李尙度疏曰,伏以臣於昨夕,伏奉除旨,以臣爲同知義禁府事者,此旣臣屢遭宿硏,且當鞫獄方張之會,敢不卽膺寵命,以效沫血之義,而第臣於春初,待罪是職,連參拿鞫之坐,竟以金魯忠之不請質覈,厚被臺疏之論斥,至今追惟,惶愧靡容,僨誤之地,已難冒叨,而況此裕賊之凶圖逆節,卽擧國臣民積年哀憤之情也。今幸大義始闡,嚴鞫屢擧,雖其凶身徑斃,顯戮莫施,悖詩逆供,包藏之腸肚益彰,醜類妖孽,干連之徒黨寔繁,其究剔情節,打破根窩,旣有其路,此時窮覈之方,政是獄官之責,如臣憒劣,旣速人言,又冒是任,則非但有乖於私義,亦恐重誤於鞫體,引愆丐遞,在所不已,而疏未及呈,門鑰已下,天牌儼臨,不得不坐犯違傲,臣心兢蹙,尤難逃罪,今始略入文字,仰瀆崇嚴。伏乞聖明,俯賜鑑諒,特許鐫免,以安微分,以肅朝綱,不勝幸甚。臣無任云云。答曰,省疏具悉。本職許遞。
副修撰閔師宣疏曰,伏以臣姿本拙訥,識又蒙昧,一無寸長,最居人下,而偏蒙兩朝陶甄之恩,濫廁三司淸顯之列,居常恧蹙,若無所容,加以年來,蒲質早衰,眼視生花,凡於登筵之際,窘態百出,非但臣心之每懷惶悶,抑亦聖明之嘗所俯燭者也,今當隻日勤訪,聖學緝熙之時,其所以朝夕左右,啓沃論思之責,實非如臣鹵莽,所可承當者,諉以宿趼,備員豹直,而臣自知愧,人將謂何,臣旣不堪於顧問之列,則何敢以經幄自居,而抑臣有情私之萬萬至切且急者,不得不及今仰陳於孝理之下,臣母今年七十有七矣,夙抱貞疾,中經百艱,長時委頓,恃粥爲生,一或攝養之失宜,輒致氣息之凜綴,而家本至窶,計拙謀生,藥餌調補之道,旣莫能盡其方焉,晨夕滋味之供,亦無以殫其誠焉,臣雖列官于朝,而每念先哲負米之事,未嘗不自恨而自悼也。臣於年前,乞養蒙恩,待罪湖邑,而伊時母病,適値添劇,末由將往,上任旬餘,不得已上京辭遞,到今母年,比前益老,生事漸益寥落,西暉奄奄,此心遑遑,朱夫子所云貧雖士之常,人子之心,不能不傷痛者,正道臣今日境界也。在廷諸臣之似臣情理者,皆有願獲遂,則臣何可徒懷煩瀆之懼,不思所以陳情於天地父母之前乎?伏乞聖慈,俯垂矜諒,特令選部,畀臣淸涼地一小邑,俾遂至願,則臣母之保有餘年,卽殿下之攸賜也,臣之得盡子職,亦錫類之所曁也。臣無任云云。省疏具悉。疏辭,下該曹稟處。
推鞫時罪人魯賢捧結案,罪人李安默原情後,與罪人權思穆面質。
甲子六月十五日辰時,上御重熙堂。藥房入侍,吏兵房承旨持褒貶啓本,諸承旨持公事入侍時,提調韓晩裕,行左承旨李勉兢,記事官洪在敏,別兼春秋金蓍根·趙雲翊,檢校直閣金邁淳,右承旨權襈,左副承旨林漢浩,同副承旨朴命燮,記事官韓用儀,事變假注書金秀鍾,醫官金光顯·李惟鑑·吳仁豐·柳曾模·吳千根·李惟鐸·朴烇·安昌禧·卞·安載述·金時中以次進伏訖。上曰,事變注書,旣有入侍之命,而何不入來乎?勉兢曰,係是藥院入侍,故事變注書,則持褒貶啓本,方追後入來矣。上曰,楹外狹窄,醫官等使之退去。晩裕曰,潦炎比劇,聖體,若何?上曰,一樣矣。晩裕曰,寢睡·水刺之節,何如?上曰,一樣矣。晩裕曰,大王大妃殿氣候,何如?上曰,一樣矣。晩裕曰,王大妃殿氣候,何如?上曰,一樣矣。晩裕曰,惠慶宮氣候,何如?上曰,一樣矣。晩裕曰,嘉順宮氣候,何如?上曰,一樣矣。晩裕曰,大王大妃殿進御人蔘粟米飮,至後日次纔已製入,而承候無人,繼進當否,不得議定,故敢此仰達矣。上曰,晨朝承候,姑未及爲之,承候後,當下敎矣。晩裕曰,三廳首醫,例爲待令於門安,而針醫首醫有闕之代,當次者例當陞付,而一番稟裁,然後可以擧行,故敢此仰達矣。上曰,從當下敎矣。命藥院先退,晩裕先退。勉兢等曰,伏承持公事入侍之命,而褒貶啓本外,各房俱無公事矣。勉兢等仍開坼褒貶啓本訖,勉兢曰,卽伏見諸道今春夏等褒貶啓本,則忠淸水使金守基,黃海兵使徐有和,黃海水使崔雲羽,邊將無一人居中居下,平安兵使申大偀,統制使李潤謙,慶尙左水使李元植,南兵使沈鑏,北兵使金爔,邊將無一人居下,殊無嚴明殿最之意,竝推考警責,何如?上曰,依爲之。襈曰,卽伏見諸道今春夏等褒貶啓本,則京畿監司徐榮輔,黃海監司李存秀,平安監司金文淳,咸鏡監司李翊獏,守令無一人居下,殊無嚴明殿最之意,竝推考警責,何如?上曰,依爲之。竝出擧條命書傳敎曰,推鞫爲之。仍命秀鍾,持罪人推案樻出去。又敎勉兢曰,推考房承旨,先爲進去,可也。勉兢曰,臣則非該房,而該房承旨,纔已牌招矣。命書榻敎曰,王大妃殿進御淸暑六和湯,自今日一貼式煎入,惠慶宮進服加味六和湯,自今日一貼式,限五貼煎入。仍命退,諸臣以次退出。
上在昌德宮。停常參·經筵。
自開東至人定,灑雨下雨,測雨器水深二寸三分。
朴命燮啓曰,合辭方張之時,兩司無詣臺之員,事甚未安,除在外·疏批未下·未署經外,呈告人員,竝卽牌招,何如?傳曰,允。
朴命燮啓曰,行大司憲李直輔在外,執義洪受浩,掌令尹尙圭·姜彙鈺牌不進,持平李允謙·徐長輔未署經,監察茶時之意,敢啓。傳曰,知道。
權襈啓曰,右副承旨朴崙壽,今日不爲仕進,卽爲牌招,何如?傳曰,待明朝牌招。
權襈啓曰,吏曹郞廳來言,承旨有闕,政事,取稟。傳曰,前望單子入之。
備邊司薦望,以李敬一爲水原留守。
權襈啓曰,吏曹郞廳來言,水原留守下批政事,取稟。傳曰,政官待明朝,牌招開政。
以大司諫李文會,獻納金會淵,執義洪受浩,掌令尹尙圭·姜彙鈺牌不進罷職傳旨,傳于朴命燮曰,只推。
權襈,以奎章閣言啓曰,原任直提學南公轍母貞敬夫人金氏喪,依定式遣檢書官,傳給內賜賻物以來之意,敢啓。傳曰,知道。
朴命燮,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
朴命燮,以御營廳言啓曰,去夜二更量,禁川橋近處,大殿別監李仁億,犯夜被捉於本廳巡羅將卒處,而係是掖屬,不敢擅便,何以爲之?敢啓。傳曰,依更數治罪放送。
右尹宋銓疏曰,伏以臣罪著溺職,未蒙重勘,司直之論,迭請刊削,私心惶恧,久益靡措,夫鞫獄方張之時,身爲禁堂,不能隨處照管,嚴加察飭,致使關係鞫情之囚,忽有無端自斃之變,疎虞莫甚,疑惑轉深,事未前有,咎將誰任,特敍雖出曲諒,宿愆有難自恕,今雖時月稍間,職名有異,而莫嚴者獄體也,莫重者官箴也,除命之下,不敢爲晏然趨承之計,短章自效,仰暴危衷。伏乞聖明,俯垂諒察,亟命鐫削臣職,以重公議,以靖私義,千萬幸甚。臣無任云云。答曰,省疏具悉。卿其勿辭行公。
上在昌德宮。停常參·經筵。
開東至未時,灑雨下雨,測雨器水深二分。
李勉兢啓曰,行大司憲李直輔在外,執義洪受浩,掌令尹尙圭呈辭,姜彙鈺推鞫進,持平李允謙·徐長輔未署經,監察茶時之意,敢啓。傳曰,知道。
李勉兢啓曰,來二十一日朝參日次矣,敢稟。傳曰,停。
權襈啓曰,來二十一日輪對日次矣,敢稟。傳曰,當次人受點,後日次爲之。
傳于朴崙壽曰,推鞫爲之。
權襈啓曰,吏曹判書金達淳,參判金勉柱,參議鄭東觀牌不進推考傳旨及罷職傳旨,今方捧入,而開政命下之後,如是違牌,不卽承膺,事甚未安,判書·參判,竝更牌招,何如?傳曰,允。參議只推,一體牌招。
有政。吏批,判書金達淳進,參判金勉柱牌不進,參議鄭東觀牌不進,同副承旨朴命燮進,以尹光普爲同經筵,金勉柱爲繕工提調,曺允大爲觀象監提調,徐邁修爲典牲提調,李魯簡爲司僕主簿,曺允大爲軍器提調,水原留守單李敬一,華寧殿提調單李敬一,訓練提調單曺允大,禁衛提調單曺允大,御營提調單曺允大。
兵批,判書曺允大在外未肅拜,參判任希存推鞫進,參議朴瑞源入直進,參知金㙆在外未肅拜,行左承旨李勉兢進,大護軍尹光普,護軍韓用鐸,副護軍李翼晉·李相璜·曺允遂·李益恢,副司直李基慶·權漢緯·洪時溥·尹孝植,副司果金履垕,兼摠理使李敬一,竝單付。
以吏曹參議鄭東觀再牌不進罷職傳旨,傳于權襈曰,只推。
朴命燮,以吏批言啓曰,今月初四日政事中,義陵參奉望筒,以道薦排擬,首望魏迪喆,曾有道薦,而錯認以進士,道薦則不爲懸註,臣之不能照檢之失,不勝惶恐,而原望筒,改修正以入之意,敢啓。傳曰,知道。
權襈,以弘文館言啓曰,校理朴宗正,連呈辭單,不爲行公,與新除授副校理尹久東,竝卽牌招察任,何如?傳曰,允。
李勉兢,以備邊司言啓曰,卽見江原監司申絢狀啓,則備陳高城·淮陽兩邑穀簿不均之狀,仍以爲高城粟三百七十五石,耳麰六百石,以正租,準折換作,淮陽耳麰三千五百石,以田米,準折換作,待秋收捧事,竝請令廟堂稟旨分付矣。兩邑民情事勢,旣如此,以麰與粟,換作祖田米,在公穀別無所損,竝依狀請施行事,分付,何如?傳曰,允。
權襈,以禮曹言啓曰,各陵殿園墓本曹郞廳·四學童蒙敎官·通禮院·東西活人署·禮賓寺·典醫監·圖畫署官員等今甲子年春夏等褒貶,等第以入,而宗廟署·社禝署·景慕宮·弘文館·藝文館·奉常寺·承文院·內醫院·觀象監·司譯院·成均館·典牲署·掌樂院·東西氷庫·惠民署,東南關王廟官員等褒貶,各其司領事,都提調·提調及堂上有故,不得一時磨勘之意,敢啓。傳曰,知道。
權襈,以禮曹言啓曰,今此本曹春夏等褒貶時,成均館典籍金處巖,謂以呈旬,不爲參謁,以本館褒貶之不爲,雖不得等第,不可置之,令吏曹中考施行,何如?傳曰,允。
權襈,以禮曹言啓曰,今此所屬各司褒貶時,康陵參奉朴宗輿,與參議臣朴宗慶,有應避之嫌,明陵參奉徐沃修,與判書臣徐邁修,有應避之嫌,不得同爲磨勘,各爲別啓本以入之意,敢啓。傳曰,知道。
李勉兢,以兵曹言啓曰,今六月十七日武臣堂上祿試射日次,而大殿誕日前一日,不得開坐,載在法典,以後日退行之意,敢啓。傳曰,知道。
李勉兢,以御營廳言啓曰,別監李仁億,犯夜被捉草記,依更數治罪放送事,命下矣。李仁億決棍十五度,放送之意,敢啓。傳曰,知道。
李勉兢,以義禁府言啓曰,忠淸監司閔耆顯狀啓內,溫陽郡守李晩祥,爲先罷黜,其罪狀,令攸司稟處事啓下矣。李晩祥自任所未及上來云,依例發遣府羅將,所到處拿來,何如?傳曰,待待命拿囚。
李勉兢,以鞫廳大臣意啓曰,推鞫爲之事,命下矣。臣等今方來會本府,而誕辰前後各一日,勿行拷訊,載在大典通編,何以爲之?敢啓。傳曰,法典旣如此,過再明後擧行,可也。
吏曹啓目粘連,觀此弘文館副修撰閔師宣上疏,則以爲臣母,今年七十有七矣,夙抱貞疾,中經百艱,長時委頓,恃粥爲生,而家本至窶,計拙謀生,藥餌調補之道,旣莫能盡其方,晨夕滋味之供,亦無以殫其誠。伏乞聖慈,俯垂矜諒,特令選部,畀臣一小邑,俾遂至願亦爲白有臥乎所,閔師宣之家貧親老菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣出補外邑,事體不輕,臣曹不敢擅便,上裁何如?判付啓,依回啓施行爲良如敎。
上在昌德宮。停常參·經筵。
未時申時,灑雨下雨,測雨器水深一寸。夜自四更至十九日開東,灑雨下雨,測雨器水深二寸一分。
大殿惠慶宮誕日,內閣·政院·玉堂·朝廷二品以上·六曹堂上·大司諫單子問安。答曰,知道。
大王大妃殿·王大妃殿·中宮殿·嘉順宮,內閣·政院·玉堂·朝廷二品以上·六曹堂上·大司諫口傳問安。答曰,知道。
朴崙壽啓曰,行大司憲李直輔在外,執義洪受浩,掌令尹尙圭·姜彙鈺呈辭,持平李允謙·徐長輔未署經,監察茶時之意,敢啓。傳曰,知道。
傳于李勉兢曰,再明日次對,進定於明日。
朴崙壽啓曰,明日次對,兩司當爲進參,除在外·疏批未下·未署經外,呈告人員,竝待開門牌招,何如?傳曰,允。
以校理朴宗正,副校理尹久東牌不進罷職傳旨,傳于權襈曰,只推。
權襈,以禮當言啓曰,今六月十八日大殿誕日,諸道所封賀箋中,鳳山郡守趙岐,橫城縣監田義顯,雖非應封官,以別軍職封箋矣,一體看審捧入之意,敢啓。傳曰,知道。
李勉兢,以兵曹言啓曰,卽接西所衛將金最煥牒報,則今日風雨,本所南邊大松一株,拔根顚仆,中松二株折傷云,令該所,依例斫去之意,敢啓。傳曰,知道。
上在昌德宮。停常參·經筵。
午時未時,灑雨下雨,測雨器水深二分。
朴崙壽啓曰,行大司憲李直輔在外,執義洪受浩,掌令尹尙圭·姜彙鈺牌不進,持平李允謙·徐長輔未署經,監察茶時之意,敢啓。傳曰,知道。
傳于朴崙壽曰,閫帥·守令留待。
傳于朴崙壽曰,大臣·備局堂上引見。
傳于朴崙壽曰,閫帥·守令入侍。
備忘記,義州府尹洪義浩,統制使柳孝源下直,各長弓一張·長箭一部·片箭一部·筒兒一箇賜給。
朴崙壽啓曰,統制使柳孝源授符次,密匣請出之意,敢啓。傳曰,知道。
以漢城府民家頹壓別單,傳于朴命燮曰,恤典,令該廳卽爲分給事,分付。
注書洪在敏病,代以趙璜鎭爲假注書。
以大司諫李文會,獻納金會淵,執義洪受浩,掌令尹尙圭·姜彙鈺牌不進罷職傳旨,傳于朴崙壽曰,只推。
朴命燮,以奎章閣言啓曰,原任直提學南公轍母喪成服日,依定式遣檢書官致弔,勸粥以來之意,敢啓。傳曰,知道。
朴崙壽,以都摠府言啓曰,今日入直內三廳武兼禁軍及軍兵等,當爲中日習射,而大殿誕日後一日相値,不得爲之之意,敢啓。傳曰,知道。
朴命燮,以弘文館言啓曰,校理朴宗正,副校理尹久東,旣有只推之命,竝卽牌招察任,何如?傳曰,允。
朴命燮,以禮曹言啓曰,卽接社稷署所報,則去夜雨後,壇內北壝門西邊墻三間許,頹圮云矣。見今霖雨未收,待快晴擇日修改,圍排之節,令該司卽爲擧行,何如?傳曰,允。
朴命燮,以禮曹言啓曰,卽接弘陵參奉所報,則昨夜雨後,本陵陵上曲墻外面十一尺,頹圮云矣。修改之節,不容少緩,而見今霖雨未收,待快晴擇日擧行,何如?傳曰,允。
朴崙壽,以兵曹言啓曰,卽接西道參軍朴俊摸牒報,則訓鍊都監所授彰義門東邊第二城廊近處體城七間許,及白岳山東邊第二城廊近處體城五間許,頹圮云,爲先令繕工監,把子圍排,分授軍門,急速修築,而兩處把守軍兵,亦令該軍門,量宜定送,限改築間嚴加守直之意,分付,何如?傳曰,允。
朴崙壽,以訓鍊都監言啓曰,本局分授都城彰義門東邊第二城廊近處體城七間許,及白岳山東邊第二城廊近處體城五間許頹圮處,令該軍門卽速修築,把守軍兵,量宜定送事,自兵曹草記矣。今日爲始,兩處把守軍各二十名,將校各一人率領,限改築間輪回守直之意,敢啓。傳曰,知道。
水厚留守李敬一疏曰,伏以臣本以樗櫟之散材,且迫桑楡之暮景,淟涊蹲冒,隨逐隊行,向者中權特除,寔出收簪之聖念,感激洪私,强策奔走,日前陳情之疏,特蒙錫類之恩,幸得鞶遞,省視病母,母子相對,感祝無地,千萬不自意,忽伏奉華城居留之命,臣誠驚惶霣越,罔知攸措。本府以畿甸三輔,軍校之管轄,民物之殷盛,固當得人而處是任,而況自上奉仙寢之後,所重自別,地聖最隆,有非如臣衰朽之質,所堪承當者,臣雖欲冒沒承膺,其於辱聖簡而玷名器何哉?抑臣又竊有私心之萬萬慙悚者,昨夏裕賊停啓之時,臣忝叨憲長,適有情勢之難進者,雖不以臺閣自處,而目見兩臺駭妄之擧,無一言駁正者,是臣溺職之罪,目今鞫情之凶悖,振古所無,裕賊之罪惡,綻露無餘,停論兩臺竄配之典,亦可謂失之惟輕,則臣之不言之罪,合被重勘,臣豈可自同無故,晏照供職,以傷淸朝之四維乎?玆敢露章自列,仰瀆崇嚴。伏乞亟令勘臣前日之罪,削臣新授之任,以昭法紀,以安私分,千萬幸甚。臣無任云云。答曰,省疏具悉。卿其勿辭察任。
敎統制使柳孝源書。王若曰,聽鼙鼓於中宸,一代選干城之器,授鈇銊於南閫,三路畀節制之權,綸綍宣恩,旌旗變彩,眷彼洋南重鎭,卽我海東巨防,扼諸道咽喉之形,臺隍修未雨之備,作一邦唇齒之勢,波濤接出日之鄕,坐領數千里壃場,大規模於雉壘龜艦,手握十萬衆軍旅,振號令於豹纛鳥章,第設置殆數百年,而頹弊非一二事,鞭鞾徒事於贈餽,久矣升平之恬嬉,艫舳一任於朽傷,抑亦豫備之疏漏,錢穀之虛簿徒擁,倉庾殆空,魚鹽之痼瘼難支,軍民何賴?嗟,重藩凋瘵若是,顧今日倚毗屬誰?惟卿,名下無虛,山西有種,自先朝而寵遇冞篤,素著詳敏之譽,逮寡躬而眷注愈隆,復試詗察之任,佩七符而制四閫,望實俱優,摠五衛而亞三營,資歷亦遍,矧玆統三道旌節,卽卿傳一門箕裘,玆授卿以三道統制使兼慶尙右道水軍節度使,卿其益殫良猷,祗服寵命,城池器械之疎虞,則克務繕甲之策,倉廩府庫之虛耗,則須思足兵之方,明紀律而察軍情,莫負九重之注意,遠斥堠而整戎務,毋恃百年之淸塵,自餘隨時弛張,惟在臨機措畫,於戲,名將之舊蹟不泯,克追制敵之圖,先卿之遺愛尙留,應思趾美之擧,故玆敎示,想宜知悉。知製敎申溆製進。
甲子六月十九日辰時,上御熙政堂。大臣·備局堂上引見入侍時,右副承旨朴崙壽,記事官韓用儀,事變假注書金秀鍾,別兼春秋趙雲翊·徐有恂,左議政李時秀,右議政金觀柱,兼戶曹判書李晩秀,行上護軍趙鎭寬,吏曹判書金達淳,行大護軍金思穆,行護軍李得濟,開城留守徐美修,校理洪奭周以次進伏訖。時秀曰,潦雨太過,蒸熱又劇,聖體,若何?上曰,一樣矣。時秀曰,向來靜攝之餘,諸節快復常度乎?上曰,今則如常矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。上曰,次對爲之。時秀曰,此平安監司金文淳狀啓也,以爲今番火災,願納人黃州進士金繼勳,各穀一千五百石,平壤幼學車鳳軾,錢文三千兩,江西前參奉洪履一,錢文二千一百兩,龍岡幼學金彪老,錢文二千兩,江西幼學金聲海,錢文一千兩來納,而金繼勳,旣蒙恩典,除拜京職,金聲海,已自本邑,從願差任,洪履一,已經殿郞,今無相當之窠,竝不擧論,車鳳軾·金彪老等,自臣營拔例收用事傳敎內,捐財賙給,可尙匍匐之義,其褒賞之典,令廟堂稟處事,命下矣。道啓五人中三人,旣不擧論,二人亦自該道收用云,別無可以更爲稟處者,置之,何如?上曰,依爲之。出擧條李時秀曰,此江原監司申絢狀啓也,備陳江陵等邑被燒民戶奠接之狀,仍以爲原州出身鄭文郁等三人,俱以勸分百石以上,特蒙賞典,而外此襄陽閑良李順光,嘉善李德成,杆城幼學李再牧等三人勸分之數,亦爲百石以上,在朝家一視之道,宜無異同,令廟堂稟處爲辭矣,前因慰諭御史所啓,出義救災三人,有褒賞之典矣,今此道啓中三人捐財之數,俱過百石,亦依已例,襄陽閑良李順光,嘉善李德成,合施當加,而事係恩典,不敢直請,杆城幼學李再牧,令該道一體從便,施賞,何如?上曰,依爲之。李順光·李德成,特爲賞加,可也。出擧條時秀曰,卽見忠淸監司閔耆顯報本司辭緣,則以爲本道常賑米,自來尠少,各穀都數,雖爲十餘萬石,至於米租,極其零些,需用沒策,或以他穀換錄之際,每患加下而虛留,無論本道某衙門與他道常賑米租,從優相換劃給云矣。本道常賑米租不足之代不可不區劃,而他道移劃,則初非可論,本道各衙門穀,亦多不敷,難以推移,本道牟還夥多之弊,觀於月前狀辭,可以推知,聞賑廳堂上言,亦以多牟爲悶,就本道所在常賑廳句管各穀中牟麥,限二萬石待秋作租,以爲需用之地,似爲便好,以此分付,何如?上曰,依爲之。出擧條時秀曰,卽見咸鏡監司李翊獏報本司辭緣,則安邊府鶴浦倉所在被燒還上各穀二千六十三石零,便作虛錄,充數無路,何以爲之云矣。燒燼穀蕩減,旣有前例,今番東西兩道,亦皆許施,石數雖多,不可異同,安邊府燒燼各穀,依數蕩減事,分付,何如?上曰,依爲之。出擧條時秀曰,本司有司堂上,方有二窠,行漢城府判尹金文淳,右參贊韓用龜,還差備堂,使之仍察有司之任,湖西句管趙鎭寬,湖南·華城句管金達淳,關西句管金文淳,海西句管曺允大,關東句管韓用龜,一體差下,何如?上曰,依爲之。出擧條時秀曰,宣武祠堂上,以皇朝人子孫,忠臣子孫中差下事,曾有定式矣。今適有窠,漢城左尹李仁秀差下,何如?上曰,依爲之。出擧條上曰,兵判之許遞,蓋以大政之遲滯爲悶而然也。華城留守,使卽辭朝,兵判亦斯速上來事,申飭,可也。命書榻敎曰,水原留守,使之不多日內辭朝。時秀曰,右參贊韓用龜,特敎申飭之下,尙不上來,雖未知病勢之如何,而揆以事體,殊涉未安,有司緊任亦難久曠,從重推考催促,卽爲上來察任,何如?上曰,依爲之。出擧條時秀曰,月食已過,禮部回咨,依例撰出,正書安寶後,定禁軍騎撥下送于灣府,使之傳給鳳城將處,以爲轉致北京之地,何如?上曰,依爲之。出擧條上曰,如已奏事,就座,可也。時秀等就座,鎭寬曰,頃因京畿監司徐榮輔所啓,始興·果川輦路橋梁物力,初以壯營穀上下,壯營撤罷後,物力出處,姑無指的,令惠廳磨鍊上下事,廟堂前已筵稟蒙允矣。從前幸行時所入物力,皆以儲置米會減,故儲置米七千石,丙辰爲始,每年劃付畿營,毋論巨細,自畿營酌量會減事定式,然而華城園幸,在先朝時,以每年動駕之故,不令畿營會減,而特以壯營區劃,今則陵幸事體自別,而畿營,自有陵幸會減之儲置米,恐不必別以京廳區劃,下詢大臣處之,何如?上曰,大臣之意,何如?時秀曰,園幸時不但橋梁而已,凡諸等事,皆自內外營擧行,蓋出於不勞民力不煩經費之聖意,而今則事體,與前有異,畿伯之依前請劃,固其勢也,而在該廳,則七千石定式之外,似難加劃矣。觀柱曰,昔在園幸時,旣有別般劃下之數,則到今畿營之依例責給,誠亦無怪,而但今事體,與前有異,則該廳之不欲原式外許施,事理當然,臣意與左相所達無異矣。上曰,依爲之。出擧條達淳曰,仁同縣邑弊蘇捄間,該守令準瓜者,隨其履歷,陞擬邊禦事,曾有先朝受敎矣。該守令今方考滿,似當移遷,而當初定式,旣不限年,到今實蹟,無以考據,且其五考雖經,朔數未滿,自臣曹,文移該道道臣,使之據實回牒,果有蘇捄之效,則依定式陞遷,而今番大政前,若未及報來,則待後政隨窠施行似好,故敢此仰達矣。上曰,依爲之。出擧條上曰,大臣進前。時秀等進伏,上曰,魯賢旣捧結案,渠之罪犯,固不足惜,而其間不無商量者,蓋渠前後自服,卽是凶謀之參涉也,裕旣徑斃,獲免正刑,而魯賢之用以極律,似涉輕重之倒置,海島減死定配則何如?時秀曰,魯賢捧結案之推案,歷日未下,下情轉益抑鬱,今伏承下敎,天地好生之德,實不勝欽仰萬萬矣,然而今番獄事,裕以巨魁,經先致斃,根窩未破,此莫非臣等不善按獄之致,誠甚惶悚,而至於魯賢之罪惡,卽是同參凶謀者,其與裕賊,或不無輕重之別,而旣曰凶謀逆節,爛熳參涉,則固不可遽擬於傅生之論也審矣。上曰,局子云云。是其疏辭之外矣。時秀曰,此亦有不然者,其所謂局子之說,雖是裕賊疏辭之外,蓋渠凶謀,憑藉裕疏,欲粧出一局子,則局子二字,乃是此獄之骨子,渠之供招,雖不以某日某事,有所的指,而旣以局子之說,自渠口遲晩,其貫通凶逆之狀,昭著無餘,夫豈有一毫容貸之理乎?若擬以知情之律,則雖曰失之太輕,容或,可也,而至於減死島配,則臣等決不可奉承矣。上曰,右相之意,何如?觀柱曰,臣等不善按獄,致使賊魁經斃,顯戮未加,誠不勝惶蹙憂憤之至,其所盤覈根窩之方,惟在於參謀者之得情,而諸囚中關係最深緊者,莫魯賢若也,初若抵賴,末乃以局子之說,渠旣納供,則渠欲粧出一局子,直與裕賊凶疏之旨意,一串貫來者,昭不可掩,其所謂局子之說,外面看過,似或泛忽,而究其設心,所包深重,至於島配之輕典,初不可擬議,左相所奏知情律,亦出於仰體大聖人好生之至德,臣亦無異見矣。時秀曰,諺所謂換局之局,論其罪犯,猶可以殺無赦矣。況渠設計,憑據裕賊之疏,粧出一局子者,是何等罔敎之斷案,而以此二字,自渠口直招,豈或有一半分容貸之道乎?法典中參謀與知情之律,亦有異焉,特用知情之律,而以此曉諭,則渠雖凶頑,必當感激,亦似益吐其未露之情矣。上曰,卿等之爭執,亦無足怪,當依所奏,明日推案,當有判下,以此擧行,可也。仍命大臣以下先退。時秀等先退,崙壽曰,賓對有命,鞫事方張,而兩司行公諸臺,無一人進參,事甚未安,竝從重推考,何如?上曰,依爲之。出擧條上曰,注書出去,下直閫帥·守令入侍,可也。賤臣承命出,與統制使柳孝源,義州府尹洪義浩,牙山縣監沈能岳偕入進伏訖。上曰,閫帥·守令進前奏職姓名,可也。孝源·義浩進前奏職姓名,上曰,下去善爲之,至於義州,邊門重地,尤爲愓念,可也。命能岳奏職姓名·七事,能岳奏職姓名·七事,上曰,下去善爲之。仍命退,諸臣以次退出。
上在昌德宮。停常參·經筵。
藥房提調韓晩裕,同副承旨朴命燮啓曰,伏未審日間聖體若何,寢睡·水刺之節,何如?臣等率諸御,醫趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服蔘吉茶,自今日一貼式煎入事,榻前下敎。
朴崙壽啓曰,合辭方張之時,兩司無詣臺之員,事甚未安,除在外·疏批未下·未署經·推鞫進外,呈告人員,竝卽牌招,何如?傳曰,允。
朴崙壽啓曰,臣崙壽,今日推鞫進去,下直之意,敢啓。傳曰,知道。
朴命燮啓曰,行大司憲李直輔在外,執義洪受浩推鞫進,掌令尹尙圭·姜彙鈺牌不進,持平李允謙·徐長輔未署經,監察茶時之意,敢啓。傳曰,知道。
朴命燮啓曰,都承旨未差,行左承旨李勉兢,右承旨權襈不爲仕進,左副承旨林漢浩牌招啓辭未下,右副承旨朴崙壽推鞫進,只有臣一人,伴直無人,右承旨權襈,所當牌招,而拘於廳規,不得請牌,何以爲之?敢稟。傳曰,牌招。
以大司諫李文會,掌令尹尙圭·姜彙鈺牌不進罷職傳旨,傳于朴命燮曰,只推。
以校理朴宗正,副校理尹久東牌不進罷職傳旨,傳于林漢浩曰,許遞。
傳于權襈曰,未下直閫帥·守令,使之不多日內辭朝。
以漢城府民家頹壓單子,傳于林漢浩曰,恤典,令該廳卽爲分給事,分付。
以漢城府民家頹壓別單,傳于林漢浩曰,恤典,令該廳卽爲分給事,分付。
傳于朴命燮曰,推鞫姑罷。
朴命燮,以鞫廳大臣意啓曰,今日推鞫時,知義禁林蓍喆,身病猝重,不得進參,卽爲牌招,何如?傳曰,允。
朴命燮,以義禁府言啓曰,溫陽前郡守李晩祥,今方待命,而當此重囚逮問之時,有雖循例拿囚,今姑保放之意,敢啓。傳曰,知道。
朴命燮,以御營廳言啓曰,本廳軍色從事官金邁淳,身病甚重,勢難察任,今姑改差,何如?傳曰,允。
朴命燮,以摠戎廳言啓曰,本廳中軍李堯憲,身病猝重,勢難察任,改差,何如?傳曰,允。
義禁府啓目,洪州牧使兪漢敦原情云云。傳旨內辭緣,泛稱遲晩,刑推得情何如?判付啓,除刑推,議處爲良如敎。又啓目粘連,向前李㙉亦,退舡發賣,雖有已例,新舡未成,經先出賣,莫重戰器之許久曠置,事極駭然,以此照律,何如?判付啓,依允。
推鞫時罪人李安默,更招後,刑問一次,訊杖第十五度,停刑。
推鞫時罪人魯賢,更招後更捧結案。
上在昌德宮。停常參·經筵。
自寅時至申時,灑雨下雨,測雨器水深一寸四分。
朴命燮啓曰,合辭方張之時,兩司無詣臺之員,事甚未安,除在外·疏批未下·未署經外,呈告人員,竝卽牌招,何如?傳曰,山林及行公臺諫外,竝許遞,政官牌招開政差出。
朴命燮啓曰,禁衛營將官來言,今日本營軍兵,日次私習云矣,敢啓。傳曰,知道。
朴命燮啓曰,御營廳將官來言,今日本廳軍兵,日次私習云矣,敢啓。傳曰,知道。
朴命燮啓曰,來二十五日朝參日次矣,敢稟。傳曰,停。
權襈啓曰,左副承旨林漢浩,今日不爲仕進,卽爲牌招,何如?傳曰,允。
權襈啓曰,右副承旨朴崙壽,今日不爲仕進,卽爲牌招,何如?傳曰,允。
傳于林漢浩曰,左承旨許遞,前望單子入之,待下批牌招察任。
承旨前望單子入之,金魯忠落點。
傳于朴命燮曰,推鞫爲之。
朴命燮啓曰,合辭方張之時,兩司無詣臺之員,事甚未安,除在外·推鞫進去外,呈告人員,竝卽牌招,今日政新除授臺諫,待下批一體牌招,何如?傳曰,允。
以平安監司金文淳狀啓,平壤等四邑民戶漂壓事,傳于林漢浩曰,西顧之餘,又見此啓,尤不勝憧憧,奠接之方,顧恤之道,令廟堂拔例申飭。
以平安監司雨澤狀啓,傳于林漢浩曰,此時新伯交龜,不可遲緩,明日辭朝事,分付。
有政。吏批,判書金達淳進,參判金勉柱牌不進,參議鄭東觀進,同副承旨朴命燮進,以鄭景祚爲司諫,李在璣·鄭取善爲持平,柳季麟·姜時煥爲正言,韓興裕爲副校理,鄭東杓爲軍資判官,洪赫爲長寧殿令,文粲圭爲弘陵令,洪奭周爲東學敎授,洪養默爲溫陽郡守。
兵批,判書曺允大在外,參判任希存病,參議朴瑞源入直進,參知金㙆在外,左副承旨林漢浩進,副司直單朴宗正·尹久東。
以漢城府民家頹壓別單,傳于林漢浩曰,恤典,令該廳卽爲題給事,分付。
以漢城府民家頹壓別單,傳于林漢浩曰,恤典,令該廳卽爲分給事,分付。
以執義洪受浩,掌令尹尙圭,持平李在璣·鄭取善,司諫鄭景祚,獻納金會淵牌不進罷職傳旨,傳于朴命燮曰,只推。
朴命燮啓曰,行大司憲李直輔在外,執義洪受浩,掌令尹尙圭,持平李在璣·鄭取善牌不進,掌令姜彙鈺推鞫進,監察茶時之意,敢啓。傳曰,知道。
傳于朴命燮曰,騎馬四匹立之,史官二員,宣傳官二員待命。
林漢浩啓曰,別兼春秋趙雲翊,奉命出去矣。左右史不可不備,別兼春秋洪秉喆·金蓍根,竝卽牌招,以爲推移入直之地,何如?傳曰,允。
以別兼春秋洪秉喆·金蓍根牌不進罷職傳旨,傳于林漢浩曰,只推。
傳于朴命慶曰,推鞫姑罷。
朴命燮,以備邊司言啓曰,水原留守李敬一,特敎申飭,已至多日,享期不遠,交符甚急,而謂有情勢,陳疏承批之後,尙不出肅,揆以事體,誠極未安,從重推考,催促卽爲辭朝,何如?傳曰,允。
義禁府啓目粘連,向前兪漢敦亦,稅舡護送,法意何如,而初不派定監色,首尾接應,致有此臭載之患,已難逭不飭之罪,而摘奸鉤拯之際,謂以阻風,屢日遲滯者,尤極可駭,以此照律,何如?判付啓,依允。又照目粘連,珍島前郡守李㙉矣本府議啓內,退舡發賣,雖有已例,新舡未成,經先出賣,莫重戰器之許久曠置,事極駭然,以此照律罪,杖八十收贖,奪告身三等,私罪奉敎依允爲旀,議減一等爲良如敎。
推鞫時罪人李安默,更招後刑問一次,訊杖第十一度,停刑。
上在昌德宮。停常參·經筵。
自人定,至二十三日開東,灑雨下雨,測雨器水深一寸五分。
朴命燮啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
朴命燮啓曰,禁衛營將官來言,今日本營軍兵,日次私習云矣,敢啓。傳曰,知道。
朴命燮啓曰,御營廳將官來言,今日本廳軍兵,日次私習云矣,敢啓。傳曰,知道。
傳于林漢浩曰,平安監司留待。
傳于林漢浩曰,平安監司入侍。
備忘記,平安監司李書九下直,長弓一張·長箭一部·片箭一部,筒兒一箇賜給。
傳于朴命燮曰,推鞫爲之。
以行左承旨金魯忠牌不進推考傳旨,傳于林漢浩曰,更爲牌招。
朴命燮啓曰,行大司憲李直輔在外,執義洪受浩,掌令尹尙圭·姜彙鈺陳箚入啓,持平李在璣牌不進,鄭取善未署經,監察茶時之意,敢啓。傳曰,知道。
以司諫鄭景祚,持平李在璣牌不進罷職傳旨,傳于朴命燮曰,只推。
朴命燮啓曰,左右史不可不備,別兼春秋洪秉喆·金蓍根,旣有只推之命,竝更牌招,以爲推移入直之地,何如?傳曰,允。
以漢城府民家頹壓別單,傳于林漢浩曰,恤典,令該廳卽爲分給事,分付。
以漢城府民家頹壓別單,傳于林漢浩曰,恤典,令該廳卽爲分給事,分付。
傳于朴命燮曰,推鞫姑罷。
兵曹口傳政事,副司果單徐長輔。
林漢浩,以弘文館言啓曰,新除授副校理韓興裕,卽爲牌招察任,何如?傳曰,允。
以副校理韓興裕牌不進罷職傳旨,傳于林漢浩曰,許遞。
朴命燮,以義禁府鞫廳大臣意啓曰,今日推鞫時,知義禁林蓍喆,以其身病,又爲懸頉,今姑許遞,其代令該曹口傳差出,仍卽牌招參坐,何如?傳曰,允。
吏曹口傳政事,以李義弼爲知義禁。
林漢浩,以禮曹言啓曰,卽接昭寧園守奉官所報,則今番之雨,綏吉園丁字閣正間道里上,滲漏云矣。見今霖雨未收,待快晴擇日修改,何如?傳曰,允。
林漢浩,以禮曹言啓曰,報謝祭,立秋後設行事,前已啓下矣。南壇報謝祭,來八月初四日秋節享兼行,雩社壇報謝祭,同日設行,而三角山·木覓山·漢江,初禱得雨,旣過寸餘,亦不可無報謝之擧,同日秋節享,一體兼行,祝文撰出及添入事,令藝文館依例擧行,何如?傳曰,允。
朴命燮,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
朴命燮,以兵曹言啓曰,今六月二十一日武臣賓廳講書日次,而當此設鞫之時,不得循例擧行,今姑停止之意,敢啓。傳曰,知道。
朴命燮,以摠戎廳言啓曰,卽接兼管城將李尙說所報,則以爲昨日大雨,本城訓鍊都監字內北門西邊女城二間一隅,及中城門南邊女城半堞,頹圮云矣。待快晴卽爲改築之意,分付字內營門,何如?傳曰,允。
義禁府照目粘連,洪州牧使兪漢敦矣本府議啓內,稅舡護送,法意何如,而初不派定監色,首尾接應,致有此臭載之患,已難逭不飭之罪,而摘奸鉤拯之際,謂以阻風遲滯者,尤極可駭,以此照律罪,杖八十收贖,奪告身三等,私罪奉敎依允爲旀,功議各減一等爲良如敎。
義禁府照目粘連,前察訪朴在寅矣本府議啓內,防營擧措,雖或乖當,謂以見侮,肆然投印,事極駭妄,以此照律,罪,告身盡行追奪,卽其地限三年定地,私罪奉敎依允。又照目粘連,捕盜軍官朱炯矣本府議啓內,身爲捕校,不知通符法意之至重,不善藏持,以致闉失,論以當法,難逭重勘,以此照律,罪,杖九十收贖,告身盡行追奪,徒二年半定配,私罪奉敎依允。
大司諫李文會,執義洪受浩,掌令尹尙圭·姜彙鈺,獻納金會淵箚曰,伏以罪人魯賢之凶謀逆節,決不可一刻生置於覆載之間者也。同參情節,渠旣輸款,已捧結案,則今此減之以知情之律者,此是無於前之例,而況文案未下,致使不待時之刑法,歷屢日而未得擧行,此豈非失刑之中,又失鞫體之大者乎?夫刑法者,乃是公共之刑法,而旣有廷尉之當,則非殿下之所可低仰者也。臣等俱以參鞫之人,不勝憂憤之忱,玆敢相率齊籲。伏願殿下,亟加三思,廓揮乾斷,罪人魯賢之律,依初結案施行,而亟降文案,俾卽明正典刑焉。取進止。答曰,省箚具悉。沈魯賢事,非欲低昂也,其在欽恤之道,方欲更詢安獄諸臣而處之矣。
推鞫時罪人李安默,更招後刑問一次,訊杖第三度,停刑。
敎平安監司李書九書。王若曰,周家重屛翰之材,誰膺觀風之責,虞廷循岳牧之擧,庸撤卿月之班,敷予十行,煩卿一出,眷玆關西一域,實是海東雄藩,江山樓臺,超八州而獨擅形勝,關堡亭障,列七邑而以備要衝,俗尙代趙之風,弓馬兵甲之所藏蓄,地捋川蜀之富,金銀玉帛之所委輸,江郡三稏之供,稅雖蠲而民漸困,箕聖八條之敎,世轉遠而俗益渝,矧玆回祿之告災,亦是往牒之所罕,五千餘閭井延燒,城邑蕭條,三十所倉庫俱焚,蓄積掃蕩,商旅失市藏之業,殊異舊日之繁華,焦爛兼土處之憂,應切盛暑之咨怨,惟民生奠接之策,有難一二年責,成若官府營建之勞,或慮四十州貽弊,在昔無事之際,尙難得人,而今經劫之餘,尤宜愼簡,苟非盤錯之利器,曷副巡撫之重任?惟卿,珪璋令姿,璿潢近派,晏平章之妙年殊遇,多讀內省之祕書,歐陽子之政事兼才,實資西廳之問學,掌邦賦而按南臬,綜核剸理之綽有成規,參廟務而秉東銓,剖決鑑識之允叶公議,以平日倚毗之眷,豈欲遠出外藩?念斯民奠安之方,所以暫屈崇秩,玆授卿以平安道觀察使兼兵馬水軍節度使都巡察使管餉使平壤府尹,卿其祗服寵命,勉恢良圖,黜幽陟明之章,俾覈虛實,蘇殘祛弊之政,一從便宜,井里改觀,宜殫荒土功之績屯戍相望,毋忽備陰雨之方,其餘稟裁,自有典憲,於戲,行且召矣,往其欽哉,宸陛阻曳履之聲,雖切去朝之歎,邊民慕緩帶之化,應有來暮之情,故玆敎示,想宜知悉。知製敎臣任厚常製進。
甲子六月二十二日辰時,上御誠正閣。平安監司入侍時,同副承旨朴命燮,假注書趙璜鎭,記注官白慶楷,別兼春秋徐有恂,平安監司李書九以次進伏訖。上曰,平安監司進前秦職姓名,可也。書九進奏,上曰,關西纔經無前火災,今聞水患又甚云,其所奠接復舊之方,專恃於卿,須下去善爲之也。書九曰,臣本至庸極陋,當此之時,猥受重寄,恐無以仰副宸憂,畢竟易致僨誤,以是惶懼,不知所達矣。上曰,必須加勉爲之也,何日登程乎?書九曰,今日出宿城外,明將就途矣。上曰,如此潦炎,善爲下去也。仍命先退,書九退出。命燮曰,卽伏見江華留守吳載紹今春夏等褒貶啓本,則封頭粘糊,不能堅密,以至自開,啓本事體,何等愼重,而有此疎忽,殊涉未安,原啓本雖不得不捧入,而該留守推考,何如?上曰,依爲之。出擧條命退,承史以次退出。
上在昌德宮。停常參·經筵。
自開東至申時,灑雨下雨,測水器水深一寸七分。
朴命燮啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
傳于林漢浩曰,平安兵使留待。
傳于林漢浩曰,平安兵使入侍。
備忘記,平安兵使吳毅常下直,長弓一張·長箭一部,片箭一部,筒兒一箇賜給。
朴命燮啓曰,卽者兵曹郞廳來言,秋等軍職祿都目,今二十五日內,當爲磨鍊,而判書曺允大在外,次堂例不得擧行云,何以爲之?敢稟。傳曰,日昨草記允下之後,尙不出肅,有何可引之情勢,而如是逡巡乎?華城留守,使之明日辭朝,兵曹判書曺允大,交龜後卽爲上來擧行。
傳于朴命燮曰,聯疏未承批前兩司諸臺,皆令來待。
兵曹口傳政事,副司果單李東埴·文躍淵·尹孝寬。
朴命燮啓曰,左議政李時秀,右議政金觀柱,依下敎來待矣。傳曰,入侍。
朴命燮啓曰,前執義李基慶,前掌令權漢緯,前司諫李東埴,前持平洪時溥,前正言文躍淵·尹孝寬,依下敎來待矣。傳曰,入侍。
林漢浩啓曰,卽者議政府錄事來言,左議政李時秀,以爲罪犯至重,萬死難贖,走伏金吾門外,恭俟鈇銊之誅云,仍納命召,何以爲之?敢稟。傳曰,俄筵慈敎,勿爲胥命,卿等此擧,萬萬過矣。潦暑如此,勿待命卽爲還第事,遣史官傳諭,仍傳命召。
林漢浩啓曰,卽者議政府錄事來言,右議政金觀柱,以爲罪犯莫重,求死不得,走伏金吾門外,恭俟鈇銊之誅云,仍納命召,何以爲之?敢稟。傳曰,俄筵慈敎,勿爲胥命,卿等此擧,萬萬過矣。潦暑如此,勿待命卽爲還第事,遣史官傳諭,仍傳命召。
林漢浩啓曰,卽者義禁府都事來言,左議政李時秀,右議政金觀柱,今方待命於本府門外云,係是大臣去就,敢啓。傳曰,知道。
朴命燮啓曰,行大司憲李直輔在外,執義洪受浩,掌令尹尙圭·姜彙鈺牌不進,持平李在璣陳疏,鄭取善未署經,監察茶時之意,敢啓。傳曰,知道。
以大司諫李文會,獻納金會淵,執義洪受浩,掌令尹尙圭·姜彙鈺牌不進罷職傳旨,傳于朴命燮曰,推考傳旨捧入。
以漢城府民家頹壓別單,傳于林漢浩曰,恤典,令該廳卽爲分給事,分付。
別兼春秋趙雲翊書啓,臣於今月二十一日申時量,敬奉頹壓摘奸之命,自興仁門,抵敦義門大路以南,一一看審是白乎,則南部雙里洞契寡女鄭氏草家七間內,一間頹壓,幼學林宅遠草家七間內,一間頹壓,瓦有豆里契幼學趙東鎭草家八間內,三間頹壓,倭館洞契獨女吳召史草家四間內,二間頹壓,幼學李顯英瓦家九間草家七間內,草家一間頹壓,石橋上契幼學吳庚秀瓦家六間內,一間頹壓,蓮城尉契前判官洪亮猷瓦家四十間內,二間頹壓,駝駱洞契副正字鄭觀綏瓦家四十五間內,三間頹壓,西部取賢洞契幼學趙彝源瓦家十二間草家四間內,草家二間頹壓,繕工內契閑良申溫草家三間內,一間頹壓是白遣,外此南部瓦有豆里契閑良金興瑞草家五間全頹,明禮洞契前僉正吳在臣草家六間內,三間頹壓,松峴契幼學李光正瓦家六十二間內,五間頹壓,而已蒙恤典云是如是白乎所,今日未時量,臣則入來之意,敢啓。傳曰,知道。
注書韓用儀書啓,臣於今月二十一日申時量,敬奉頹壓摘奸之命,自興仁之門,抵敦義門大路以北,一一看審是白乎,則西部仁達坊分繕工內契司譯院權知李彦俊草家四間內,一間頹壓,北部俊秀坊舊司圃署契閑良任德顯草家六間半內,一間頹壓,司憲府墨尺金啓澤草家十間內,二間頹壓,司宰監上牌契幼學洪榏草家八間內,一間頹壓,良人徐光福草家十一間內,三間頹壓,小安國洞契良人千聖喆瓦家四間草家三間內,瓦家一間頹壓,嘉會坊齋洞契幼學李東顯草家七間內,一間頹壓,中部大寺洞二牌契閑良李枝興瓦家十二間內,二間頹壓,東部景慕宮一契良人元旕乭草家,六間內,二間頹壓,崇敎坊成均館契良人朴啓柱草家六間內,一間頹壓,宋弼成草家五間內,一間頹壓,景慕宮二契幼學李健容瓦家十五間內,二間頹壓是白遣,外此北部順化坊司宰監下牌契閑良許興仁草家三間全壓,東部東學洞契良人鄭弘信草家四間全壓,而已蒙恤典云是如是白乎所,今二十二日申時量,臣則入來之意,敢啓。傳曰,知道。
宣傳官吳慶德書啓,臣於本月二十一日申時量,以民戶頹壓處摘奸事,敬奉傳敎,與史官,分路城內外,臣則出自興仁之門外,東·南部諸處,一一摘奸是白乎,則今番潦雨,雖近一朔是乎乃,時或開霽,不甚暴霔,而民家乘屋亦多及時,故頹壓家戶,比前而不至夥然是白遣,半壁之崩頹,一隅之滲漏,此是經霖後所難免者是白乎所,東部二十三契內,頹戶爲六處,而南部十八契內,頹戶爲二處是白乎等以,開列于後是白齊,東部新設契訓局軍李千年草家四間內,一間頹,牛耳里契良人崔宗一草家七間全頹,伐里契良人金宗澤草家七間內,二間頹,長位里契良人尹壽煥草家十四間內,四間頹,良人金宗得草家六間內,三間頹,中浪浦下契良人李光龍草家八間內,三間頹,南部漢江契良人李興孫草家三間內,一間頹,靑坡契獨女吳召史草家四間內,二間頹云云。踏啓字。
宣傳官李文達書啓,臣於本月二十一日申時量,以民戶頹壓摘奸事,敬奉傳敎,與史官分路城內外,臣則出自崇禮門之外,西北部諸處,一一摘奸是白乎,則潦雨支離,殘戶易頹,西部頹戶爲三十一處,北部頹戶爲六處是白乎等以,開列于後是白齊,西部龍山甕里上契良人姜世山草家三間,閑良姜聖道草家三間,金千福草家二間,獨女南召史草家二間,幼學盧鎭國土幕二間,良人金巖回土幕二間,金七夕土幕二間,西江土亭里契獨女金召史土幕二間,閑良吳聖振土幕二間,獨女千召史土幕二間,麻浦契良人李千得土幕二間,金致赫土幕二間,厭德寬土幕二間,金福伊土幕二間,閑良安成元土幕二間,朴命儀土幕二間,韓萬甲土幕二間,良人金興得土幕二間,幼學閔建洙土幕二間,盲人朴五長土幕二間,下中里契良人李完伊土幕二間,閑良崔鍾喆土幕二間,新井里契幼學王明龍土幕二間,李漢文土幕二間,閑良張龍載土幕二間,良人安得崇土幕二間,獨女安召史土幕二間,上水溢里契良人崔點石土幕二間,已上全頹,車子里契閑良朴潤植草家九間內,五間頹,阿峴契閑良金聲泰草家八間內,五間頹,龍山桃花洞外契良人姜季倫草家八間內,四間頹,北部延禧坊阿峴契訓鍊都監卜馬軍李太昌草家四間內,二間頹,經理廳契良人彭千得草家五間全頹,宣惠廳契閑良姜羲逸草家四間內,二間頹,北漢常平坊御倉契摠戎廳大旗手朴道興草家四間內,二間頹,御倉契摠戎廳牙兵金啓云草家三間全頹,禁倉契軍官姜得文草家五間內,三間頹云云。踏啓字。
朴命燮,以兵曹言啓曰,卽接西所衛將崔鎭一牒報,則泰秋門西邊內宮墻一間許頹圮云。爲先令紫門監,以杻把子及長木堅實圍排,把守軍,以金虎門入直軍八名除出,限修築間嚴加守直之意,敢啓。傳曰,知道。
朴命燮,以訓鍊都監言啓曰,因兵曹草記,泰秋門西邊內宮墻一間頹圮處,金虎門軍八名除出,將校一人率領,限改築間嚴加守直之意,敢啓。傳曰,知道。
朴命燮,以兵曹言啓曰,卽接西所衛將崔鎭一牒報,則集成門南邊內宮墻二間許頹圮云。爲先令紫門監,以杻把子及長木堅實圍排,把守軍金虎門入直軍十名除出,限修築間嚴加守直之意,敢啓。傳曰,知道。
朴命燮,以訓鍊都監言啓曰,因兵曹草記,集成門南邊內宮墻二間頹圮處,金虎門軍十名除出,將校一人率領,限改築間嚴加守直之意,敢啓。傳曰,知道。
朴命燮,以兵曹言啓曰,卽接東所衛將姜碩儒牒報,則集賢門北邊內宮墻一間許,半邊缺落云。爲先令紫門監,堅實圍排,而旣與全頹有異,以集賢門入直軍,限修築間輪回晝察夜巡之意,敢啓。傳曰,知道。
朴命燮,以訓鍊都監言啓曰,因兵曹草記,集賢門北邊內宮墻一間許,半邊缺落處,集賢門入直軍五名除出,將校一人率領,限修改間晝察夜巡之意,敢啓。傳曰,知道。
朴命燮,以兵曹言啓曰,卽接西所衛將崔鎭一牒報則永肅門北邊內宮墻一間許頹圮云。爲先令紫門監,以杻把子及長木,堅實圍排,而係是局出身直所,把守則限修築間,令局出身輪回晝察夜巡之意,分付,何如?傳曰,允。
朴命燮,以訓鍊都監言啓曰,因兵曹草記,永肅門北邊內宮墻一間許頹圮處,永肅門入直局出身五人除出,限改築間晝察夜巡之意,敢啓。傳曰,知道。
朴命燮,以兵曹言啓曰,卽接慶熙宮衛將殷連興牒報,則本宮內藥房東邊雜木一株,因雨顚仆云。令該所依例斫去之意,敢啓。傳曰,知道。
朴命燮,以義禁府言啓曰,時囚罪人朴在寅告身盡行追奪,卽其地限三年定配,照律公事判付內,依允啓下矣。朴在寅告身盡行追奪,江原道金化縣生昌驛,卽其地限三年定配,而以議啓內辭意,具罪目,依例發遣府羅將,押送配所,何如?傳曰,允。
朴命燮,以義禁府言啓曰,時囚罪人朱炯杖九十收贖,告身盡行追奪,徒二年半定配,照律公事判付內,依允啓下矣。朱炯杖九十收贖,告身盡行追奪,黃海道豐川府安山驛,徒二年半定配,而以議啓內辭意,具罪目,依例發遣府羅將,押送配所,何如?傳曰,允。
工曹判書林蓍喆疏曰,伏以臣素患疝癖之症,越添於冒暑赴公之餘,濕氣內攻而腰腹橫亘,積聚肆毒而有飮輒嘔,勺水絶口,落席昏倒者,今已四五日矣。金吾恩遞,雖感體諒之眷,鞫坐懸頉,有壞輿疾之義,伏枕兢惶,如添一病,此際太廟秋享亞獻豫差名帖來到,誓戒迫在今夜,以此病狀,雖欲擔舁進參,其勢末由,玆不得不疾聲哀籲於天地父母之前。伏乞聖慈,俯垂諒察,許令該曹趁卽變通,俾重祀典,仍治臣瀆擾之罪,以肅朝綱,千萬幸甚。臣無任云云。答曰,省疏具悉。疏辭,許令該曹付標。
甲子六月二十三日辰時,上御誠正閣。平安兵使入侍時,左副承旨林漢浩,假注書趙璜鎭,別兼春秋洪秉喆·徐有恂,平安兵使吳毅常以次進伏訖。上曰,平安兵使進前奏職姓名,可也。毅常進奏,上曰,關西水患方甚,鎭撫之道,必加勉善爲之,可也。潦炎遠程,善爲下去也。命承旨宣諭訖。毅常先退。仍命退,承史以次退出。
甲子六月二十三日酉時,上御熙政堂。左右相,前兩司諸臺同爲入侍時,同副承旨朴命燮,記事官韓用儀,別兼春秋趙雲翊·徐有恂,左議政李時秀,右議政金觀柱,前執義李基慶,前司諫李東埴,前掌令權漢緯,前持平洪時漙,前正言文躍淵·尹孝寬以次進伏訖。時秀曰,潦炎此甚,聖體,若何?上曰,一樣矣。時秀曰,寢睡·水刺之節,何如?上曰,一樣矣。時秀曰,大王大妃殿氣候,何如?上曰,一樣矣。時秀曰,王大妃殿氣候,何如?上曰,一樣矣。時秀曰,惠慶宮氣候,何如?上曰,一樣矣。時秀曰,嘉順宮氣候,何如?上曰,一樣矣。仍敎曰,慈殿有下敎於卿等者,今方垂簾矣。時秀曰,垂簾是何等莫重莫大之擧也?庚申天崩之初,臣等涕泣而仰請,慈聖涕泣而勉從,儀曹講定節目,大庭儼受朝賀,四載之間,保護聖躬,奠安宗社,我慈聖盛德神功,卓越千古,與天地同其大矣。及至昨冬,特召臣等洞諭,而光撤簾帷,慈德之光明正大,百世有辭,萬姓咸仰,而今忽有萬萬非常之擧,慈聖之所欲下敎者,臣未敢知何事,而慈聖敎於主上,則主上自可布諭於臣等,今之此擧,不可使書之簡策,頒諸八方者矣。伏望殿下,卽爲導達,亟寢垂廉之命焉。觀柱曰,臣於倉卒之際,伏承來待之命,進伏前席,忽伏聞慈聖垂簾之下敎,伏未知有何下敎之事,而臣誠惝怳驚懍,莫知所以仰達矣。左相已有所奏,而垂簾是何等重大之擧措也?撤簾之後,乃有此非常之擧,伏願殿下,仰稟慈聖,如有下敎之事,則殿下承聆而布諭於臣等,千萬顒祝。大王大妃殿敎曰,垂簾之重大,予豈不知而旣已撤簾,又爲今日之擧也,昔我明聖大妃,爲私親事,亦有此擧,時則群小滿廷,驅逐士類,故大妃不得已而有當日垂簾之事矣。然則今予是擧,大妃已行之規,而不可謂無所據矣。予以無知之一婦人,兼又多病,朝廷之事,豈可預知,而頃當邦家之危疑,式遵國朝之故例,勉從垂簾之請矣。主上寶齡,今至十五歲,而睿德夙就,親摠萬機,如是而予豈不撤簾乎?此後事,專在於群下之善爲輔導矣。雖然,予於國事,豈忍歇后看也?未知朝廷,以予爲何如,而予固無所猷爲,亦無過惡,則每有事端,輒爲擧予而言斥云,是誠何故也?目今朝廷貌樣,竝欲與先王義理而漫漶之,寧不痛駭?近聞兩司聯疏,有十月無吉三揀不爲等句語,而不露姓名,隱映爲說,其所謂挾日官將欲有爲者,未知何許人,而臺疏雖不露出,外間指目,不勝藉藉,予亦得聞者久矣。其所云云,旣有其人,則何不直陳,而乃爲是糢糊以滋其惑乎?昔在明聖大妃時,主上春秋鼎盛,而猶爲稟旨而後行,今我主上,亦必隨事稟議於予,則今予此擧,豈欲干預朝廷,專行權勢之計也?亦豈以無時垂簾,爲容易可爲之事而然也?臺疏所陳,不爲明白之故,徒致囂說之紛紜,予欲一番召問,說盡心中之憤矣。時秀曰,臺疏所言,臣亦聞之,而未見原本之故,措語之如何,所指之誰某,未敢詳知,誠有其人,則未知何意,爲此模糊,而在昔明聖大妃之時,凶徒挾近宗,謀危宗社,其機甚急,迫在呼吸,故當日之擧,蓋出於不得已也。今此慈殿欲爲下敎之事,若於殿下三朝之際,從容詳告,則殿下必當奉承慈敎,嚴覈其當罪之人,可以處分者處分之,可以布諭者布諭之,何爲而作此非常之擧乎?旣已撤簾之後,每有一事,又復垂簾,則豈不大有關於慈德乎?臣受慈聖罔極之恩,欲報之心,銘在肝肺,伏覩今日過中之擧,貽累慈聖光聖之德,而臣若嚴畏,不爲力諫,則是負慈聖也,無臣分也。更乞仰稟,亟爲還寢焉。觀柱曰,左相所奏,大經大法之言也。當初慈聖垂簾之擧,蓋値國家不幸之時,而今旣撤簾之後,又有此非常之過擧,垂簾二字,是何等重大之事乎?依乞卽速還寢焉。大王大妃殿敎曰,垂簾之事係重大,予豈不知,而明聖大妃,曾已行之,予所以爲此擧也。大抵臺諫,不言則已,旣有所言,則豈可以掩匿隱諱,不爲之明白說去乎?外論則藉藉,自有歸屬處云云,名以臺疏,豈有似此者乎?以予無功德之人,無論大小事,人必擧予而爲言,大可駭憤者矣。庚申以後,予於國事,親自擔當,雖以閭巷間言之,家事必有家長而主之,今之所主張者予也,以予獨當之事,聞此駭怪之言,其爲憤惋當如何?時秀曰,臣誠惶悚,而殿下日三朝之時,何言不稟,慈聖亦何言不盡乎?殿下以慈聖下敎,宣布臣等,則其言之虛實,豈無査出之道,而今此垂簾,萬萬過中矣。大王大妃殿敎曰,卿等之言,果然矣,而卿等認予此擧,欲爲干預朝廷而然乎?予始聞臺疏辭意,原本果已得見,其所爲說,亦爲多端矣。其中有十月無吉三揀不爲等說,而又論趙恒鎭事,提及予處分恒鎭之傳敎者,蓋恒鎭,托以尊號事,欲害善類,故予有處分,而主上亦已處分,今反以是爲言者,豈可成說乎?時秀曰,此非承批之疏,故只聞大意,而未見全篇,臺臣所言,果非矣,則此是人臣之極罪,伏願殿下,導達此意於慈聖殿下,如有可罪者,自上處分,千萬顒祝。大王大妃殿敎曰,在昔宣仁太后萬歲之後,群小輩始生構誣拶逼之計矣。今予一縷尙存,餘年無多,而聞此駭怪之言於衰暮之境,欲一悉諭予憤惋之情,亦欲參聽於主上處分之事,爲此不得已之擧也。豈欲自我處分而然也?卿等試思之,先王至誠苦心之大義理,將爲此輩所壞了而後已,侵斥誣逼,無所不至,此豈君臣上下同心協贊之道乎?主上豈有愛憎於彼此,而人心世道,馴致此極,卿等反以予今日不得已之擧,謂之失德,則予雖有憤痛之事,亦不可以發一言乎?先朝時,予亦嘗有諺敎,誠如卿等之言,諺敎亦不得爲之乎?時秀曰,其時諺敎,臣亦嘗伏見,而如有處分之事,則雖無諺敎,聖上豈不處分乎?觀柱曰,伏覩今日擧措,慈衷之有所切憤,可以仰揣,而至於垂簾,則臣愚死罪,竊以爲聖慮未及周思矣。大王大妃殿敎曰,先朝近三十年至誠苦心,專在於扶植義理,則爲今之道,固當法祖宗體先王,而近日人心,漸不如古,臺臣請討之章,不露姓名,掩匿說去,告君之辭,固如是乎?時秀曰,慈聖殿下,旣知此擧之爲過中,則卽當回悟聖心,從諫如流,而如有處分之事,則殿下稟旨處分,實合事理,臣等冒萬死敢此仰達矣。大王大妃殿敎曰,予於撤簾時,豈不以大刑政則參聞爲敎乎?以予此擧,謂予之失德,予亦自知而自當矣。時秀曰,豈但大刑政乎?雖微細事,殿下自內稟告於慈聖,慈聖協贊於殿下,何所不可,而簾帷儼垂,特召臣等,有此下敎,是何等擧措也?失德自當之敎,臣等事我慈聖幾年,豈意承如此之敎乎?卽速還寢,則大有光於慈聖功德矣。伏願殿下,導達此意,以爲不遠復之道焉。大王大妃殿敎曰,予有何功德乎?功德二字,是乃假言謾我也。時秀曰,臣雖萬萬無狀,職忝大官,面承假言之嚴敎,惶霣震越,不知所達,臣當出竢鈇銊之誅矣。仍起出,大王大妃殿敎曰,卿何爲而如是乎?進前則當有更諭者矣。時秀進伏,大王大妃殿敎曰,予無知識,三四年來,一無禆益於國家,而只於罔極之中,遵先王之成憲,以爲捱過而已,初無功德之可稱,故所言如是矣。時秀曰,小臣今伏承假言之責敎,爲人臣子,負此罪犯,豈可一刻容貸於覆載之間乎?大王大妃殿敎曰,予之失德,莫非無見識所致,而悉陳本情,言辭不得不如是,卿欲以此摧抑予而然耶?今予垂簾之事,書之史策,固當爲予之罪過矣。時秀曰,臣又承此嚴敎,爲人臣子,恨不卽地滅死矣。觀柱曰,臣固惶悚萬萬,而下敎之間,辭氣大過,實非所仰望於聖慈矣。夫就事論事,平說道理而後,辭令得當,擧措咸宜,豈可以一時激惱,有此過中之敎乎?大王大妃殿敎曰,予無見識,致此失言,然以今世道,所恃者惟是兩大臣,卿何可以是過引乎?時秀曰,臣旣負此罪名,何敢更爲開口,而區區願忠之誠,終難按抑,今玆非常之擧,何可不卽速還寢乎?臣等雖甚無狀,若見其一毫傷損於慈聖之明,則明張覈辨,豈或爲晷刻暫緩,而今玆之擧,誠爲萬萬非常矣,還寢一時爲急,伏願殿下,更爲力回慈聽焉。大王大妃殿敎曰,卿等旣以予言爲不是,又欲生出事端,强爲引咎,誠甚慨然,此後則如有可言之事,當以諺敎書下矣。殿座時刻,亦已遲久,予則入去矣。遂闔戶,時秀曰,不遠復之慈德,臣不勝欽仰萬萬,而臣雖無似,名忝大官,伏承二句嚴敎,將以何顔自立於世乎?伏願亟降嚴誅,以正臣分焉。仍先退。觀柱曰,慈敎之下,惶恐震懍,臣與左相,實無異同,小臣亦當退待嚴誅矣。仍先退。上曰,前臺諫進前。基慶等進伏,上敎曰,爾等聯疏,大段失着,此後則毋論某事,必須明白直陳,而如此等疏,必勿爲之,可也。基慶等曰,俄伏承慈敎,驚惶抑塞,不知所達矣。臣等聯疏中上款句語,非道路之傳聞也,乃是儒生抵書賢關之辭也。至於下款云云,非敢謂趙恒鎭處分之過中也。蓋以張錫胤疏中所言,亦有隱映閃忽故也。其所謂闕典云云,恒鎭豈專無罪也耶?上命退,基慶等先退,承史以次退出。
上在昌德宮。停常參·經筵。
藥房提調韓晩裕,左副承旨林漢浩啓曰,庚炎轉甚,伏未審日間,聖體若何,寢睡·水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。殿宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御二錢重人蔘粟米飮,自明日一貼式煎入事,榻前下敎。
惠慶宮進服二錢重人蔘粟米飮,自明日一貼式煎入事,榻前下敎。
嘉順宮進服二錢重人蔘粟米飮,自明日一貼式煎入事,榻前下敎。
朴命燮啓曰,合辭方張之時,兩司無詣臺之員,事甚未安,除在外·疏批未下·未署經外,呈告人員,竝卽牌招,何如?傳曰,允。
朴命燮啓曰,禁衛營將官來言,今日本廳軍兵,日次私習云矣,敢啓。傳曰,知道。
朴命燮啓曰,御營廳將官來言,今日本廳軍兵,日次私習云矣,敢啓。傳曰,知道。
林漢浩啓曰,右副承旨朴崙壽今日不爲仕進,卽爲牌招,何如?傳曰,允。
林漢浩啓曰,左議政李時秀,又使錄事來言,恩諭雖勤,罪負至重,不敢偃處城闉,逬出江外,恭竢金木之誅云,仍納命召,何以爲之?敢稟。傳曰,卿等此擧,萬萬過矣。此豈大臣出城之時乎?愕然失圖,無以爲喩,急於挽止,未暇多言,卿等卽爲入城事,遣史官傳諭,仍傳命召。
林漢浩啓曰,右議政金觀柱,又使錄事來言,恩諭雖極感泣,衷情轉益惶懍,按住不得,逬出江外,恭俟鈇銊之誅云,仍納命召,何以爲之?敢稟。傳曰,卿等此擧,萬萬過矣。此豈大臣出城之時乎?愕然失圖,無以爲喩,急於挽止,未暇多言,卿等卽爲入城事,遣史官傳諭,仍傳命召。
備忘記,水原留守李敬一下直,長弓一張,長箭一部賜給。
以右副承旨朴崙壽牌不進罷職傳旨,傳于朴命燮曰,只推。
大王大妃殿,以諺書下敎曰,予自撤簾以後,不敢與聞朝廷間大小事,至於關係國家安危陰陽進退者,不可恝然坐視,故其時傳敎中亦有布示者,廷臣幾皆記有矣。近聞以權裕事,臺臣陳疏請鞫,主上特下依施之批,主上裁斷之明,至於如此,豈勝欽敬之至?凡裕賊之凶慘,孰不憤惋?懲討旣擧,至於拿鞫,則幾乎嚴覈情節,夬施典刑矣。豈意屢日拷訊,一直凶頑,終不輸款,遂至經斃?予於此尤極痛惋,予又聞之,近日有諸臺聯名之疏,投呈已久,而尙爾靳批,則其所言之事,可知有大關係之故耳,予肆故,自內得見其疏本,則其中數節言,果皆非尋常之言,況所謂十月云云,此指大婚擇日,以予親所經歷者,考準疏中語意,則其所指的,歷歷無疑,判然可知其逼拶予躬,故昨日擧措,極知重難,而尙不得不黽勉親諭於諸臣,此豈予樂爲哉?實痛迫之極,必欲一番面暴,以解一世之疑惑也。昨日主上,特以事體之不可不一問於言者之故,至有詢問之擧,而予旣知其指意,則渠輩雖苟且隱諱,亦何益之有?又聞之,渠輩復以儒通推誘之,此尤可切痛,他人雖言之,渠若不能明知,則如此重大之言,豈可輕信人言,登諸章奏?此則決無是理,予雖一婦人,渠輩敢以爲可欺之事而欲欺之乎?予當以予所知者,洞諭直辨,實無待渠輩之明告矣。蓋壬戌嘉禮涓吉後,予以爲宗社憧憧之心,不能不關念於日字之無欠與否,偶以此意,書問於金魯忠,則魯忠對以爲,俄適日官,持擇日記來示曰,此日大吉,而但月有妨於國舅爲欠云,故考之日方,果如其言,而事關重大,不敢更議云,故予以爲妨害於國舅,亦不如無此欠,使渠更問於日官矣,渠果如予言而問之,則日官言內,歲前十月以後,更無可合之月,若然則勢不得不初擇日用之之外,實無變通之道,又思之,如此微細拘忌,無足爲念,故遂於八月十三日筵中,勿拘此欠,以十月完定之意,明告于大臣及禮堂,則僉議亦皆以爲然矣。始終事實,不過如斯,今乃以是成罪,驅之叵測之科,古今天下,寧有如此誣捏之甚者哉?眞所謂逐鹿而不見泰山者也。設使魯忠,眞有此沮戲叵測之心,大婚卽國家莫重之事,則欲沮戲此事者,非所比於外廷間私相傾軋,實非在下者能獨判得者,此則三尺童子,亦可知者,然則今魯忠,卽予私親,乃以魯忠之沮戲,欲爲構捏者,其指意之所在,竟歸於何處,此則予所不知,而至於臺疏所謂奸萌賊膽云云。又有深可驚惑者,年前趙恒鎭呈疏也,予於其疏中闕典之說,明知其爲嘗試構捏之奸計,故卽以嘗試構捏,成言其罪,施以刊削之典,其時儒臣,以予處分,謂以折奸萌破賊膽,則其所謂奸萌云云,卽予所謂嘗試云云,此豈有異也?惟其如是也,故其時主上,亦不以爲非,如其所請,施以竄配,予之所以刊削,主上之所以竄配,皆是折奸破膽之處分也。今諸臺,乃以儒臣之敢言奸萌賊膽,爲其罪案,則予與主上,亦將置之於何地,此果爲何許事體,何許道理?大體此聯疏中數句語,實非今日北面者敢如此說道者,予實欲無言也,予豈意何以至今生存,當如此艱虞,垂暮之年,乃當此無限難安之境,但自悼傷而已。又思之,昔宣仁旣亡之後,群小輩誣逼之說,無復餘地,善類之禍,隨以大起,宗國遂至傾危,每想往蹟,不覺體粟,今予則一縷尙存,而如此之兆,已見於目前,此予所以深恨而切傷者也。昔先王每對予時,曾以扶植士類之意,未嘗不亹亹下敎曰,國之有善類,如人之有血脈,人無血脈則死,國無善類則危,大哉,先王之言,言猶在耳,予豈忍暫忘于中?先王之至誠苦心,如此其勤,故國家得有今日,健陵之土未乾,宵小輩因緣跳踉之習,已復肆然無忌憚,如此不已,日後之慮,不知至於何境,先王義理,皆將壞敗而後已,言之至此,寧不哀痛?其令大臣三司,知悉此意。
傳于朴命燮曰,臺疏以儒生抵書賢關爲言,令成均館推入儒生書。
傳于朴命燮曰,兩司疏句語中十月無吉之說,旣無所指之人,莫曉其旨意,故不得賜批矣。昨日慈敎之後,此事不可尋常處之,其時日官,當設鞫,而委官今無一人,事不可遲緩,令該府拿鞫嚴問,以草供捧入。
以大司諫李文會,獻納金會淵,執義洪受浩,掌令尹尙圭·姜彙鈺牌不進罷職傳旨,傳于朴命燮曰,只推。
朴命燮啓曰,行大司憲李直輔在外,執義洪受浩,掌令尹尙圭·姜彙鈺牌不進,持平李在璣疏批未下,鄭取善未署經,監察茶時之意,敢啓。傳曰,知道。
以漢城府民家頹壓別單,傳于林漢浩曰,恤典,令該廳卽爲題給事,分付。
以漢城府民家頹壓別單,傳于林漢浩曰,恤典,令該廳卽爲分給事,分付。
事變假注書金秀鍾書啓,臣敬奉聖諭,馳往傳諭于西部龍山坊灘項契議政府左議政李時秀所住處,則以爲負罪賊臣,不敢偃處城闉,來伏江干,涕泣而竢恩諭之下,亦不敢爲備例附奏之計,惟願亟被嚴誅,少礪臣分云矣,敢啓。答曰,知道。
記注官鄭宗顯書啓,臣敬奉聖諭,馳往西部西江坊下中里契議政府右議政金觀柱所住處,傳諭後仍傳命召,則以爲臣於昨筵,伏承萬萬震懍之慈敎,求死不得,顚倒胥命矣。及承還第之諭,雖切感泣之忱,情地轉益惶蹙,按住不得,逬出江郊,方席藁以俟鈇銊之誅矣。不圖近侍,又此臨宣溫諭,至以急於挽止未暇多言爲敎,臣稽首祗承,不覺感涕被面,繼以惶汗也。噫,臣之逬出,揆以義分,豈可已而不已者哉?爲臣子而罪犯至此,致勤嚴敎,則不卽滅死,已覺冥頑之甚,況敢仰恃敦勉之隆渥,而揚揚爲冒承計乎?恩諭之下,無望承膺,惟泥首所次,恭俟誅罰之降云矣,敢啓。答曰,昨筵事實,左相則如是引罪,似或然矣,猶以爲過,則卿之如是效左相之去就,誠千不當萬不當,卿則別無嚴敎之承聞者,而乃欲替當而混引何也?左相自左相,卿自卿,若一相,因事而去,諸相皆欲同去,則中書將無不空之時,豈有是也,豈有是也?卿其勿爲無端之過擧,卽卽還入事,遣史官傳諭,仍傳命召,與之偕入。
林漢浩,以吏曹言啓曰,今此健陵忌辰祭獻官預差,前承旨李勉兢塡差,而時無職名,令該曹口傳付軍職,何如?傳曰,允。
兵曹口傳政事,護軍單李勉兢。
林漢浩,以禮曹言啓曰,卽接弘陵令所報,則本陵陵上北邊曲墻外面十一尺頹圮處,內面今日未時,又爲頹圮云。陵上曲墻內面,又有此頹圮之患,極爲驚悚,慰安祭,不卜日今二十六日設行,修改等節,本曹堂上郞廳,依例進去,奉審後稟處,何如?傳曰,允。
林漢浩,以禮曹言啓曰,卽接大報壇守直官所報,則今番潦雨,敬奉閣後簷一處滲漏,後內墻一間頹圮云矣。修改之節,待秋擇日擧行,何如?傳曰,允。
執義李基慶,司諫李東埴,掌令權漢緯,持平洪時溥,正言文躍淵·尹孝寬疏曰,伏以臣等之罪,可勝言哉?噫,彼事關倫綱,罪犯惡逆,有如權裕者,而齎憤茹鬱,殆若伈泄者,今已四載于玆矣。幸因諫長之沫血陳章,仰格天聽,凶窩有打破之期,大義屬可伸之會,臣等亦安得終默而已乎?噫嘻,痛矣,凶逆之作,從古何限,而斁倫敗義,蔑分亂常,陰蓄無君之心,肆發不道之言者,豈有如賊裕者哉?假托沐浴之義,潛逞眩惑之計,滿紙臚列,若出於聲討諸賊,而終篇脈絡,都歸於背馳先朝,吁,亦譎矣,是可忍乎?憯喙毒舌,略無顧忌,怳憁隱暎,反覆爲說,其心所在,夫孰不知,始言其喬木遺裔,而擬之於荀,彧之忘漢,指意有屬,或稱其棟樑可任,而此之於賀循之歸晉,語法叵測,以至都人尹姞等句,自不覺其衝口發出,手脚呈露,先事而有曲突之戒,則所謂徙薪者何指?慮後而有羸豕之辨,則所謂宜早者何方?旣謂之如蒙採納,則不害爲安不忘危之道,終不結之以辨幾察影,防於未然卽此數句,其凶謀逆節,已昭著無餘矣。渠雖凶頑,亦嘗北面於先王之庭者,何敢於莫重莫大之事,作此至凶至憯之許,萌諸心發諸口,而至登於章奏哉?尙伏記庚申二月,始行初揀之翌日,特命進定賓對,明諭大婚之已定,徵祥所萃,世德所毓,辭敎諄複,喜溢八彩,至有期月之預指,臣等亦或有登筵而承聽者矣。逮當我聖上御極之後,舟梁之儀雖未及擧,中壺之位,已有所仰,神人之托,臣民之望,固不待乎六禮筮吉之後,則渠必欲沮戲我大禮,滅絶我彝倫,使我四百年宗社,靡所止届,其窮凶絶悖,胡至於此?由是而人心陷溺,世道波蕩,十月無吉之說,指嗾日官者有之,三揀不爲之言,家諭士林者有之,至有章甫抵書賢關之擧。伏願其時日官,一體嚴鞫,明覈無吉之言根,至如三揀不爲之言,亦必有倡說而傳播者,竝爲盤覈正法,以除亂本焉。賊裕之壬戌薄竄,亦是罪關闕供,則無君之心,卽此可見,加律連啓,所重何如,則玄重祚·鄭彦仁之遽然停啓,抑獨何心?惟彼玄重祚,卽一賊裕圈中物耳,聲氣相連,指使是聽者,卽是渠自來本色,而所可痛惡者,春初疏語,極其閃忽,似陽似陰,莫測其端倪,聖批中爾疏亦未知其何謂者,已洞燭其鬼蜮情狀矣。自來營護之習,便成伎倆,隨處發露,手勢甚熟,故惟意捭闔,專事牢籠,其疏所謂誅之殛之,非但無益於目前,來後難言之禍,亦將無救云者,抑何說也?誅殛亂賊,而誠爲無益,窮治奸獄,而反速禍患,則春秋懲討之義,祖宗關知之典,將安用哉?前日之停啓,今春之投疏,卽是一樣手段,宜其迫脅僚臺,恣行胸臆也,雖以鄭彦仁言之,莫辨輕重,徒信人口,不根持論,終至聯參,律以典憲,焉逭重勘?其時憲府諸臺,則府啓停連,職當可否,而託以不進,終無駁正,僚窠間爭執是非之義,果安在哉?臣等謂金海府竄配罪人玄重祚,加施絶島定配之典,興陽縣竄配罪人鄭彦仁,加施極邊遠竄之典,停啓時憲府諸臺,竝施譴削之典,斷不可已也。臣等於此,又有所慨歎者,賊裕凶疏,卽是人得共誅之事,而最初聲討之人,因他事被削,則乘機呈疏,隱暎爲說,反謂之奸萌賊膽,是豈非凜然而寒心者乎?伏乞聖明,淵然深思,廓揮乾斷,賊裕就鞫之後,嚴覈掃蕩,以尊彝倫,以靖世道焉。臣等無任云云。省疏具悉。
敎水原留守李敬一書。王若曰,占上都之丕宅,幾勞經營之工,禠中權之重毗,庸侈保釐之任,惟玆土所重實在,而此任捨卿其誰?眷彼華城一方,實是畿甸三輔,襟帶天作,水陸舟車之交通,衣冠月遊,園陵崗麓之相接,護萬年鬱葱之氣,地同漢五陵鞏基,管一府節制之權,事倣宋兩京留後,洛南軒鑾蹕如昨,曷任愴慕之懷?華寧殿廟貌載新,永作瞻依之所,體貌尤別於前日,委任宜屬於重人,惟卿,愷悌其姿,儒雅本色,在家孝友,蔚爲同朝之艶稱,居官恬公,綽有名祖之遺範,參銓衛之佐,長本兵之席,望實克隆,按海藩之臬,秉南城之旄,聲績茂著,旣前後歷試也久,而內外何適不宜,玆授卿以水原府留守兼摠理使,卿其祗服寵章,克殫心力,持身貞白,固知簡約端詳之有餘,爲治剛明,宜思懷保綜練之各適,他餘裁稟,厥有典常,於戲,喬陵之歲月屢更,愴昔事之寢邈,留司之管轄是重,宜新命之欽承,故玆敎示,想宜知悉。知製敎臣閔師宣製進。
上在昌德宮。停常參·經筵。
自寅時至人定,灑雨下雨,測雨器水深六寸五分。
自人定至二十六日開東,灑雨下雨,測雨器水深二寸二分。
藥房提調韓晩裕,左副承旨林漢浩啓曰,伏未審夜間,聖體若何,寢睡·水刺之節,何如?臣等率諸御醫趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御淸暑六和湯,自明日停止事,榻前下敎。
惠慶宮進服蔘吉茶,自明日停上事,榻前下敎。
朴命燮啓曰,合辭方張之時,兩司無詣臺之員,事甚未安,除在外·未署經·疏批未下外,呈告人員,竝卽牌招,何如?傳曰,允。
朴命燮啓曰,備邊司郞廳來言,今日賓廳日次,而兩大臣竝出城,不得來會云矣,敢啓。傳曰,知道。
朴命燮啓曰,禁衛營·御營廳下番軍賞試才時,東營·集春營·西營·建陽門·銅龍門入直鄕軍,應試間除出,標信請出之意,敢啓。傳曰,知道。
林漢浩啓曰,明日穆陵·健陵忌辰祭傳香,禮房承旨當爲齋宿,而右承旨權襈,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
朴命燮啓曰,行大司憲李直輔在外,執義洪受浩,掌令尹尙圭·姜彙鈺牌不進,持平李在璣疏批未下,鄭取善未署經,監察茶時之意,敢啓。傳曰,知道。
以大司諫李文會,獻納金會淵,執義洪受浩,掌令尹尙圭·姜彙鈺牌不進罷職傳旨,傳于朴命燮曰,只推。
朴命燮啓曰,卽者義禁府都事,以行左承旨金魯忠妻貞夫人鄭氏爲夫訟冤之上言來呈矣,昨有日官拿鞫之命,姑未判下,而金吾之先捧上言,事涉未安,上言則不得循例捧入,而金吾堂上,不可無警,推考,何如?傳曰,允。上言捧入。
林漢浩啓曰,臣與同副承旨朴命燮伴直矣,纔以身病出去,都承旨未差,行左承旨金魯忠不爲仕進,右承旨權襈傳旨未下,右副承旨朴崙壽牌招啓辭未下,只有臣一人,伴直無人,何以爲之?敢稟。傳曰,右副承旨,更爲牌招。
林漢浩啓曰,密符親納,例也,而前水原留守曺允大,使其褊裨替納,事甚未安,推考警責,兵曹判書命召傳授,一時爲急,仍卽牌招,何如?傳曰,允。
林漢浩啓曰,兵曹判書曺允大牌不進推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
林漢浩啓曰,兵曹判書曺允大再牌不進推考傳旨,今方捧入,而命召傳授,一時爲急,如是違牌,不卽承膺,事體所在,殊甚未安,所當更請牌招,而係是一日三牌,何以爲之?敢稟。傳曰,更爲牌招。
林漢浩啓曰,兵曹判書曺允大三牌不進推考傳旨,今方捧入,而命召傳授,一時爲急,如是屢違,終不承膺,事體所在,誠極未安,所當更請牌招,而係是一日四牌,何以爲之?敢稟。傳曰,更爲嚴飭牌招。
以漢城府民家頹壓別單,傳于林漢浩曰,恤典,令該廳卽爲分給事,分付。
以漢城府民家頹壓別單,傳于林漢浩曰,恤典,令該廳卽爲分給事,分付。
林漢浩,以禮曹言啓曰,卽接豐基幼學金永熙呈狀,則以爲族祖銓,嫡妾俱無子,以其同生弟銀第二子宗洲,欲爲立後,兩家同議與受,未及告官出斜,而兩家父母,俱爲作故,到今拘於常規,不得循例禮斜,而忝在門長,故如是具由仰訴,依定式草記稟處事,呈狀矣。曾因大臣筵達,兩邊與受文蹟,明有可據而不得登聞者,許令該曹,論理草記事允下,而門長金永熙所訴旣如此,依大臣筵奏定式,金銀第二子宗洲,立爲金銓之後,何如?傳曰,允。
林漢浩,以都摠府言啓曰,入直軍兵等中日習射事,標信啓請矣,雨勢如此,不得爲之之意,敢啓。傳曰,知道。
林漢浩,以部摠府言啓曰,今日未時量,秋景園東邊,墻垣半間許,頹圮之意,敢啓。傳曰,知道。
林漢浩,以兵曹言啓曰,卽接宗廟署入直部將朴亨源牒報,則西邊外墻舊築二間許頹圮云,臣希存,馳詣頹圮處看審後,令繕工監,以杻把子堅實圍排樹柵,待晴卽爲修築,而衛軍二名定立,限改築間嚴加守直,亦令巡邏營門,各別巡察之意,分付,何如?傳曰,允。
林漢浩,以兵曹言啓曰,卽接東所衛將姜碩儒牒報,則都摠府後秋景苑東墻一間半頹圮云,爲先令紫門監,以杻把子及長木堅實圍排,把守軍則以銅龍門入直軍十名除出,限修築間嚴加守直之意,敢啓。傳曰,知道。
林漢浩,以禁衛營言啓曰,都摠府後秋景苑東墻半間許頹圮處,銅龍門入直軍十名除出,限修築間嚴加守直事,自兵曹草記矣。銅龍門入直鄕軍十名,除出把守,而不可無將領,別定哨官一員,限修築間率領,輪回守直之意,敢啓。傳曰,知道。
上在昌德宮。停常參·經筵。
林漢浩啓曰,行大司憲李直輔在外,執義洪受浩,掌令尹尙圭·姜彙鈺呈辭,持平李在璣疏批未下,鄭取善未署經,監察茶時之意,敢啓。傳曰,知道。
傳于林漢浩曰,檢校直閣沈象奎,馳詣健陵,奉審摘奸,顯隆園·華寧殿,一體奉審以來。
林漢浩啓曰,右副承旨朴崙壽牌不進罷職傳旨,今方捧入,而都承旨未差,行左承旨金魯忠不爲仕進,右承旨權襈傳旨未下,同副承旨朴命燮身病出去,只有臣一人,伴直無人,何以爲之?敢稟。傳曰,左承旨及不爲仕進承旨許遞,前望單子入之,待下批牌招察任。
承旨前望單子入之,李勉兢·李翼晉·尹光顔·金箕象·韓致應落點。
兼春秋鄭宗顯書啓,臣於本月二十四日亥時量,敬奉聖諭,馳往西部西江坊下中里契議政府右議政金觀柱所住處,傳諭後因傳命召,則以爲臣於昨日史官之回,略陳不敢冒應之狀,庶幾淵鑑,洞燭危衷,終賜體諒矣。玆又伏承近侍踵臨,誕宣諭旨,責臣以千萬不當替當混引,終勉以勿爲過擧,卽卽還入,臣雙手擎讀,不覺感涕,而亦不勝惶惑之至。蓋臣於筵中,所陳大意,旣與僚相,無甚懸殊,而遂至同承嚴敎,則惶隕震剝,逬出竢罪,自是義分之當然,何敢曰獨無嚴敎之承聞,而晏然出膺乎?竊恐聖敎區別,或未及洞察而曲諒也。顧臣迷見,斷斷如此,荐承恩諭,無望進身,惶懍危蹙,惟竢嚴誅之遄降而已,至於近侍偕來之命,顧臣情地,旣無可進之勢,則曠日相守,徒貽窮閻支供之巨弊,此豈非賤臣萬萬惶隘處乎?伏乞亟命還收,以安微分焉云矣。臣旣承偕入之命,姑爲仍留之意,敢啓。答曰,卽見附奏,所執愈往愈過,予亦不勝滋惑,伊筵慈敎及卿與左相奏辭,予亦承悉無遺,蓋左相則因自家奏語,荐承嚴敎,段落自異,若以同筵承聆,欲與之同去就,伊日入侍諸臣,孰非承聆者?大抵大臣之自重其出處,雖是美事,如卿之今此混引,豈不誠萬萬過乎哉?毋或卿,因此事端,遂欲捨予而去乎?苟如是則實非所望於卿,勿復固執,卽爲偕入事,爾其更爲傳諭。
林漢浩啓曰,右議政金觀柱,又使錄事,來納命召,何以爲之?敢稟。傳曰,遣史官更傳。
尹光顔啓曰,兵曹判書曺允大牌不進推考傳旨,今方捧入,而命召傳授,一時爲急,連事違牌,不卽承膺,事甚未安,更卽牌招,何如?傳曰,允。
尹光顔啓曰,兵曹判書曺允大再牌不進推考傳旨,今方捧入,而命召傳授,一時爲急,連日違召,終不承膺,陳疏到院,原疏以齋日,纔已退却矣,所當更請牌招,而係是一日三牌,何以爲之?敢稟。傳曰,原疏捧入。
尹光顔啓曰,兵曹判書曺允大疏批已下,卽爲牌招,傳授命召,何如?傳曰,允。
以左承旨李翼晉牌不進罷職傳旨,傳于尹光顔曰,只推,更爲牌招。
以左承旨李翼晉再牌不進罷職傳旨,傳于尹光顔曰,只推,更爲牌招。
以左承旨李翼晉三牌不進罷職傳旨,傳于尹光頹曰,只推。
以平安監司金文淳狀啓,熙川·平壤等邑民家漂失頹壓人命渰死壓死事,傳于金箕象曰,聞極慘然,熙川人命之致傷,至於近四十,平壤府同船十四人之渰沒,尤可驚慘,熙川,則恤典,依昔年義州·三江漂戶例爲之,其餘各邑漂壓,亦竝拔例顧恤,期卽奠接,渰沒人生前身還役,特爲蕩減事,令廟堂星火分付。
傳于林漢浩曰,好雨成霖,遂至跨朔,反有痒稼之歎,言念民事,不勝憂悶,禜祭,令該曹不卜日設行。
林漢浩,以禮曹言啓曰,傳曰,好雨成霖,遂至跨朔,反有痒稼之歎,言念民事,不勝憂悶,禜祭,令該曹不卜日設行事,命下矣。四門禜祭,不卜日今二十八日設行,三日而止事,知委,何如?傳曰,允。
傳于尹光顔曰,聯疏中句語,以儒生書有所論奏,其儒生,令秋曹,以十月無吉之說,聞於何處,嚴査捧供以聞。
尹光顔,以刑曹言啓曰,傳曰,聯疏中句語,以儒生書有所論奏,其儒生,令秋曹,以十月無吉之說,聞於何處,嚴査捧供以聞事,命下矣。依傳敎,儒生李松祜,定刑吏推捉,則方在楊州本土云,故罔夜捉上事,發關畿營,而待其捉來,嚴査捧供之意,敢啓。傳曰,知道。
傳于尹光顔曰,當初聯疏之擧,豈是共憤沐浴之義乎?無非喜事中出來,故非徒不知其句語之如何,而不卽賜批也,予有商量於痛祛其如此之習矣,日昨慈敎之後,其句語中十月無吉之隱映說去,始知爲指金魯忠之言,不覺駭歎,其時事,予亦豈不知也?以此塗聽之言,何敢掩匿其名,䵝䵢其事,自犯爽實之科乎?此類不可不嚴處。聯疏諸人,竝施遠竄之典。
尹光顔,以義禁府言啓曰,前執義李基慶,前掌令權漢緯,前司諫李東埴,前持平洪時溥,前正言文躍淵·尹孝寬等,竝施遠竄之典事,承傳啓下矣。李基慶咸鏡道端川府,權漢緯平安道龜城府,李東埴鐵山府,洪時溥慶尙道河東府,文躍淵咸鏡道北靑府,尹孝寬全羅道順天府,竝遠竄,而以承傳內辭意,具罪目,依例發遣府羅將,押送于各其配所,何如?傳曰,允。
金箕象啓曰,卽伏見全羅左水使李身敬今春夏等褒貶啓本,則邊將無一人居中居下,殊無嚴明殿最之意,推考警責,何如?傳曰,允。
兵曹,以吳載徽爲摠戎中軍。
以忠淸監司閔耆顯狀啓,洪州牧使兪漢敦,箋文闕封,爲先罷黜,其罪狀,令攸司稟處事,傳于金箕象曰,旣以他罪勘律,罪黜置之。
傳于尹光顔曰,禮·刑換房。
以漢城府民家頹壓別單,傳于金箕象曰,恤典,令該廳卽爲分給事,分付。
以漢城府民家頹壓別單,傳于金箕象曰,恤典,令該廳卽爲分給事,分付。
以漢城府民家頹壓事,傳于金箕象曰,恤典,令該廳卽爲分給事,分付。
尹光顔,以禮曹言啓曰,卽接穆陵官員所報,則今日寅時,懿仁王后陵上東邊曲墻一間半內外面,竝頹圮云矣,陵上曲墻,有此頹圮之患,不可無慰安之擧,慰安祭,不卜日今二十九日設行,修改之節,本曹堂上·郞廳進去,奉審後稟處,何如?傳曰,允。
尹光顔,以禮曹言啓曰,卽接齋陵參奉所報,則本陵陵上曲墻,自巽方至卯方,二十七尺許,今二十三日大雨頹圮云,陵上曲墻,有此頹圮之患,誠甚驚悚,不可無慰安之擧,慰安祭,不卜日來,七月初一日設行,修改之節,令開城府留守,依例進去奉審後,狀聞稟處,何如?傳曰,允。
尹光顔,以禮曹言啓曰,卽接大報壇守直官所報,則今番之雨,奉室前簷一處滲漏,齋殿東墻一處頹圮云矣,修改之節,待入秋,與敬奉閣有頉處,同爲擇日擧行,何如?傳曰,允。
林漢浩,以都摠府言啓曰,去夜四更量,秋景苑南邊墻垣三間許,頹圮之意,敢啓。傳曰,知道。
林漢浩,以兵曹言啓曰,卽接東所衛將姜碩儒牒報,則秋景苑南墻二間許頹圮云,爲先令紫門監,以杻把子及長木堅實圍排,把守則集賢門入直軍十名,限修築間,嚴加守直之意,敢啓。傳曰,知道。
林漢浩,以訓鍊都監言啓曰,因兵曹草記,秋景苑南墻二間許頹圮處,集賢門入直軍十名除出,將校一人率領,限改築間,嚴加守直之意,敢啓。傳曰,知道。
林漢浩,以兵曹言啓曰,卽接西所衛將崔鎭一牒報,則泰秋門南邊宮墻一間許,半邊缺落云,待開門,令紫門監,以杻把子及長木堅實圍排,而此與全頹有異,把守則金虎門入直軍五名除出,限修築間,嚴加守直之意,敢啓。傳曰,知道。
林漢浩,以兵曹言啓曰,卽接西所衛將崔鎭一牒報,則泰秋門西邊宮墻一間許,折半頹圮云,爲先令紫門監,以杻把子及長木堅實圍排,而此與全體頹圮有異,把守則金虎門入直軍五名除出,限修築間,嚴加守直之意,敢啓。傳曰,知道。
林漢浩,以訓鍊都監言啓曰,因兵曹草記,泰秋門西邊宮墻一間許,折半頹圮處,金虎門入直軍五名除出,將校一人率領,限改築間,嚴加守直之意,敢啓。傳曰,知道。
林漢浩,以兵曹言啓曰,卽接宗廟署入直部將朴亨源牒報,則西邊外墻舊築三間許頹圮云,臣希存,馳詣頹圮處看審後,令繕工監,以杻把子堅實圍排樹柵,待晴卽爲修築,而衛軍二名定立,限改築間,嚴加守直,亦令巡邏營門,各別巡察之意,分付,何如?傳曰,允。
林漢浩,以兵曹言啓曰,卽接慶熙宮衛將具泓愼牒報,則興元門北邊墻垣三間,同近處三間,武德門西邊墻垣四間,同近處五間,開陽門西邊墻垣二間,崇義門北邊墻垣五間許頹圮云,令繕工監,把子圍排,待晴卽爲修築,而亦令巡邏營門,申飭校卒,各別巡察之意,分付,何如?傳曰,允。
金箕象,以戶曹言啓曰,時御所內各司,依定式,發遣本曹正郞臣金思羲,與兵曹參議臣朴瑞源,佐郞臣沈厚鎭,東所衛將臣姜碩儒,西所衛將臣崔鎭一,南所衛將臣韓大洪,北所衛將臣禹亨圭,眼同看審後,有頉處,別單書入,而修改則擇日擧行,何如?傳曰,允。
金箕象,以戶曹言啓曰,卽接廣興倉所報,則以爲,來七月朔頒祿次,倉官進去于西部龍山江灘項契議政府左議政李時秀所住處,請受祿牌,則以爲,方在泥首俟勘之中,不敢冒受常廩云,祿牌不爲出給,何以爲之?敢啓。傳曰,直爲輸送。
金箕象,以戶曹言啓曰,卽接廣興倉所報,則以爲,來七月朔頒祿次,倉官進去于西部西江坊下中里契議政府右議政金觀柱所住處,請受祿牌,則以爲,今方逬出郊外,恭竢嚴誅,常祿不敢循例祗受云,祿牌不爲出給,何以爲之?敢啓。傳曰,直爲輸送。
林漢浩,以禁衛營言啓曰,來七月當四番左部中司屬忠淸道五哨軍兵逢點實數六百三十七名,已爲點閱整齊,來七月初一日,與內外各處入直將官軍兵等,依例替代後,舊軍放送之意,敢啓。傳曰,知道。
林漢浩,以御營廳言啓曰,本廳來七月·八月兩朔應立左部後司屬全羅左道二哨,右道三哨,合五哨軍兵五百十七名,今已逢點整齊矣,七月初一日,與右司軍兵,替代立番後,舊軍放送之意,敢啓。傳曰,知道。
林漢浩,以禁衛營言啓曰,來九月當五番左部右司屬忠淸道五哨軍兵,來八月二十五日,京中逢點,依例準二朔立番之意,本道監兵使處,預爲知悉,何如?傳曰,允。
林漢浩,以御營廳言啓曰,本廳來九月·十月兩朔應立中部前司屬全羅右道五哨軍兵,八月二十五日,京中逢點,九月初一日,與左部後司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
兵曹判書曺允大疏曰,伏以臣待罪居留,匝歲有餘,密邇仙寢,瞻依眞殿,得以伸於戲不忘之思,在臣賤分,榮感交中,惟其保釐任重,綜理才短,深恐不能事事,孤負委寄之眷,蚤夜兢懼,如集于木,千萬不自意,中權內移之命,遽下於此際,臣誠惝怳震駴,直欲循墻而不可得也。噫,六卿之任,就非愼簡,而本兵之長,尤難其人,三軍之組練,聽其節制,八方之靺韋,歸諸靲束,雖國家昇平,疆域無虞,而戎政不可以疎忽也,武備不可以暫弛也,苟非靲鞱素蘊,謨猷克壯,足以掌九法而摠五兵,則其不可人人而冒居也,明矣。臣本家傳儒素,進由功令,荐荷兩朝之洪造,猥躋八座之峻秩,迂拙規模,依舊是白面書生,至於軍旅之事,未嘗學習介胄之容,素所范昧,堂堂司戎之任,何嘗一毫近似於臣身,而聖簡虛辱,誤恩至此負棄之懼,已無可言,而名器之濫,諒非細故,矧今大政迫近,銓務委積,以臣儱侗憒劣,如欲及時磨勘,則是何異聾而責鍾鼓之聽,聲而責文章之視哉?公私狼狽,勢所必至,揣分量力,冒膺無路,玆敢荐違嚴命,略陳短章。伏乞聖慈,俯察衷懇,將臣新授本兵之任,亟賜遞改,以重公器,以安私分,不勝幸甚,臣無任云云。答曰,省疏具悉。卿其勿辭行公。
上在昌德宮。停常參·經筵。
金箕象啓曰,行大司憲李直輔在外,執義洪受浩,掌令尹尙圭·姜彙鈺呈辭,持平李在璣疏批未下,鄭取善未署經,監察茶時之意,敢啓。傳曰,知道。
尹光顔啓曰,來初一日輪對日次,而宗廟永寧殿秋享大祭齋戒相値,頉稟之意,敢啓。傳曰,知道。
金箕象啓曰,今日禜祭時,興仁之門·崇禮門·敦義門閉門,標信請出之意,敢啓。傳曰,知道。
傳于尹光顔曰,禮房承旨,馳詣受香諸處,奉審摘奸以來。
尹光顔,以禮曹言啓曰,卽接健陵令所報,則今二十五日夜雨,陵上莎草,自乾戌方,至壬子方,長爲六尺,廣爲九尺,崩頹云矣。陵上莎草,有此崩頹之患,極爲驚悚,慰安祭,不卜日來初一日設行,政府以下進去,奉審後稟處,有頉處,卽以油芚蓋覆之意,分付,何如?傳曰,允。萬萬驚悚,政府以下,除辭朝卽刻進去,奉審以來。
兼春秋鄭宗顯書啓,臣於本月二十六日午時量,在西部西江坊下中里契,祗受聖諭,傳諭于議政府右議政金觀柱所住處,則以爲,臣於昨日附奏,申暴危衷,冀蒙聖慈,洞賜鑑諒矣。不圖史官,復宣諭旨,縷縷辭敎,極其隆摯,臣誠惶隕感祝,不知所喩,然竊想聖敎,恐於伊筵事實,猶有所未盡俯燭,則臣又悚惕悶塞,莫省所以自措也。蓋於伊日,臣隨僚相之後,亦旣猥陳淺見,而同承嚴截之敎,則豈容與泛然承聆之諸臣同科,而乃敢晏然而已乎?此義較然,不可苟異,則臣雖無似,豈敢强因不當引之事端,以爲決去之計乎?顧臣微諒,反復思惟,不容變改,恩諭之下,轉動無路,伏地隕蹙,祗益靡措而已云矣。臣旣承偕入之命,姑爲仍留之意,竝此敢啓。答曰,健陵陵上莎草有頉處,若是長闊,此日此報,予心尤當如何?奉審,一時爲急,而左相遠在,卿當進去,未暇及他,卿須卽爲進去事,爾其傳諭。
金箕象啓曰,右議政金觀柱,又使錄事來納命召,何以爲之?敢稟。傳曰,奉審進去,一時爲急,卽遣史官,還傳命召。
兼春秋鄭宗顯書啓,臣於本月二十七日巳時量,在西部西江坊下中里契,祗受聖諭,傳諭于議政府右議政金觀柱所住處,則以爲,臣卽伏承諭旨,以健陵莎草頹圮事,令臣卽刻進去,臣驚遑罔措,不暇他顧,謹依聖敎,卽刻進去云矣,臣旣承偕入之命,亦爲隨往之意,竝此敢啓。答曰,知道。
以漢城府民家頹壓別單,傳于韓致應曰,恤典,令該廳卽爲分給事,分付。
尹光顔,以禮曹言啓曰,卽接弘陵令所報,則本陵陵上曲墻北邊外面二十四尺,今日辰時,又爲頹圮云矣,陵上曲墻,又有此頹圮之患,誠極驚悚,而此與內面有異,慰安祭,依前例不爲磨鍊,姑待快晴,竝與前頉,同爲擇日修改,何如?傳曰,允。
尹光顔,以弘文館言啓曰,本館下番副修撰臣閔師宣,以宗廟秋享大祭祭官,今日議政府肄儀時,晝仕出去之意,敢啓。傳曰,知道。
尹光顔,以弘文館言啓曰,本館上番闕直,事甚未安,修撰任厚常,卽爲牌招,以爲姑陞入直之地,何如?傳曰,允。
以修撰任厚常牌不進罷職傳旨,傳于尹光顔曰,只推。
韓致應,以兵曹言啓曰,卽伏見京畿監司徐榮輔狀啓,則本道進上封進時,敦義門明日爲始,開閉一節,令兵曹稟旨分付爲辭矣,敦義門,依前例,令政院臨時請出標信,開閉,何如?傳曰,允。
韓致應,以訓鍊都監言啓曰,因兵曹草記,泰秋門南邊宮墻一間許半邊缺落處,金虎門入直軍五名除出,將校一人率領,限修築間,嚴加守直之意,敢啓。傳曰,知道。
上在昌德宮。停常參·經筵。
韓致應啓曰,行大司憲李直輔在外,執義洪受浩,掌令尹尙圭·姜彙鈺呈辭,持平李在璣疏批未下,鄭取善未署經,監察茶時之意,敢啓。傳曰,知道。
李勉兢啓曰,藥房副提調尹光顔,爲承候來待矣。傳曰,入侍。
李勉兢啓曰,時原任閣臣,爲承候來待矣。傳曰,入侍。
傳于尹光顔曰,禮房承旨,馳詣懿陵,奉審摘奸以來。
韓致應啓曰,卽者議政府錄事來言,左議政李時秀,自江外轉向楊州地云,係是大臣去就,敢啓。傳曰,伊日慈殿嚴敎,不過匪怒之敎,而昨日連以予非無依據而行之,聽予所言之後,陳其不可,則予豈以其言爲非乎?不待予言而徒事防塞,故自致聲氣之激,所言有碍於接待,以此予方追悔,大臣則不甚非爲敎,又以中書之空虛,國事悶然,寢處不安,卽速召還爲敎,縷縷恩言,剖示至此,予心猶覺感頌,卿豈可以此深引,思欲長往而後已乎?玆遣史官,宣布慈聖至意,卿其卽爲偕入事,傳諭,仍傳命召,與之偕來。
傳于韓致應曰,朝筵聞該房所奏矣,昨今日氣快霽,祈晴祭,不必待三日之限,依先朝癸卯年例爲之,報謝祭,令該曹稟旨擧行。
韓致應,以禮曹言啓曰,傳曰,朝筵聞該房所奏矣,昨今日氣快霽,祈晴祭,不必待三日之限,依先朝癸卯年例爲之,報謝祭,令該曹稟旨擧行事,命下矣。謹依先朝癸卯年例,禜祭,今二十八日·二十九日連二日設行後,仍爲停止,來初一日設行報謝祭,而神位版,仍奉祭所,獻官·典祀官,姑爲留待,報謝獻官,受香進詣後面看退去,禜祭祝文一張,報謝祭後,與本祝文,同爲望燎,城門勿閉事,竝爲知委,何如?傳曰,允。
吏曹口傳政事,以韓用龜爲內醫提調。
傳于韓致應曰,藥房提調點下,卽爲牌招,以爲議定湯劑。
傳于韓致應曰,奉審承旨所帶副提調,許遞。
以內醫院副提調望筒,傳于韓致應曰,副提調點下,卽爲牌招。
傳于韓致應曰,奉審閣臣入侍。
以漢城府民家頹壓別單,傳于韓致應曰,恤典,令該廳卽爲分給事,分付。
以漢城府民家頹壓別單,傳于韓致應曰,恤典,令該廳卽爲分給事,分付。
韓致應,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李勉兢,以吏曹言啓曰,今此興仁之門報謝祭典祀官兼大祝,前佐郞趙晉和,崇禮門報謝祭典祀官兼大祝,前通禮韓永逵塡差,而時無職名,令該曹口傳付軍職,何如?傳曰,允。
李勉兢,以吏曹言啓曰,今此景慕宮朔祭大祝,前副修撰韓興裕塡差,而時無職名,令該曹口傳付軍職,何如?傳曰,允。
韓致應,以摠戎廳言啓曰,卽接兼管城將李尙說所報,則以爲,本城御營廳字內大城門西邊女城二間二隅頹圮云矣,待快晴,卽爲改築之意,分付字內營門,何如?傳曰,允。
甲子六月二十八日午時,上御熙政堂。藥房副提調,時原任閣臣承候入侍時,副提調尹光顔,記事官洪在敏,別兼春秋洪秉喆·徐有恂,行都承旨李勉兢,記事官韓用儀,原任直提學金近淳,原任直閣金勉柱,檢校直閣徐榮輔·朴宗慶,待敎朴宗薰以次進伏訖。光顔曰,今當此日,聖慕如新,此際聖體,若何?上曰,罔極之痛,何以盡喩乎?光顔曰,日熱如此,寢睡·水刺之節,何如?上曰,一樣矣。光顔曰,大王大妃殿氣候,何如?上曰,一樣矣。光顔曰,王大妃殿氣候,何如?上曰,當此日凜綴矣。光顔曰,惠慶宮氣候,何如?上曰,一向凜綴矣。光顔曰,嘉順宮氣候,何如?上曰,連日行素之餘,昨有泄候,終夜凜綴,朝來雖有少勝節,而猶未快復,禮曹參議承候出去後,議定湯劑以入,可也。光顔曰,下情不勝焦灼矣。上曰,日熱如此,又方承候,早退,可也。光顔曰,醫官皆爲來待,卽許診察,恐好矣。上曰,置之。光顔曰,禜祭設行之初日,已見開霽之意,而旣有成命,故初次祭,已爲設行,今則快有晴意,而猶復連日行祭,恐涉如何,曾在先朝癸卯,有如此之事,而只行一日,仍以報謝祭設行,蓋遵英廟己丑禜祭時,只二日設行後停止之例而然也。今番亦當依此爲之乎?上曰,當有下敎矣。命書榻敎曰,在外藥房提調許遞,令該曹口傳差出,待下批牌招祭任。光顔曰,消毒保嬰丹,每年上元七夕,自內局製入,而見今七夕不遠,今番則何以爲之乎?上曰,近例何如?光顔曰,春則製入,而秋則或有不爲製入之時矣。上曰,然則置之。命書榻敎曰,嘉順宮進服人蔘粟米飮,自明日停止,加味六和湯一貼製入。仍命退,諸臣以次退出。
甲子六月二十八日酉時,上御誠正閣。奉審閣臣入侍時,同副承旨韓致應,記事官韓用儀,別兼春秋趙重翊·徐有恂,校檢直閣沈象奎以次進伏訖。上曰,陵上莎草崩頹處甚多云,萬萬驚悚,奉審則果何如?象奎曰,莎草崩頹處,廣則自戌方至子方,一如該留守狀辭,而高則覆釜形三分之一崩頹,今以油芚蓋覆,而所見極甚悚悶矣。上曰,修改,以八月擇日,誠爲悶然矣。象奎曰,然矣,而六月則有拘忌,七月亦有少碍,八月乃是純吉云,雨勢快晴,天氣生涼,然後以爲修改,則似爲堅固矣。且聞華城物議,則有自京浮去之莎草,尙多見存者,以其莎草,姑先補於崩頹時急之處,則涼生前,上陽下濕,似無枯損之患,亦無更頹之慮,而崩頹處外,亦有間間傷處,改莎草時,一體修改,似好,故臣之來時,以此言于奉審諸臣,明日復命後,似當有商確稟定矣。丁字閣奉審則無頉,華寧殿奉審則無頉,顯隆園奉審則無頉,而健陵祭井水,今番漲溢,未及濬滌,故以顯隆園用之矣。上曰,奉審諸臣,何當入來耶?象奎曰,昨日四更量,入抵華城,今日當還宿果川,明當復命矣。上曰,明日食前,當入來乎?象奎曰,江邊則似當早到,而見今江水漲滿,不能直渡,自上流順流而下,故渡江之時,自多遲滯,其入來早晩,有未敢料度矣。上曰,所經處農形何如?象奎曰,窪下處或有潰決,而其外則各穀茁長,雖以常年言之,少少覆沙,所不能免焉,而今番則不至大段,所見異於所料,以無暴雨之故,似爲如是矣。上命退,象奎先退,承史以次退出。
上在昌德宮。停常參·經筵。
藥房副提調李勉兢啓曰,伏未審夜間,聖體若何,寢睡·水刺之節,何如?臣率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿不必入侍矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,行大司憲李直輔在外,執義洪受浩,掌令尹尙圭·姜彙鈺呈辭,持平李在璣疏批未下,鄭取善未署經,監察茶時之意,敢啓。傳曰,知道。
韓致應啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
傳于尹光顔曰,禮房承旨,馳詣宗廟·景慕宮,奉審摘奸以來。
傳于韓致應曰,同副承旨,馳詣受香諸處,奉審摘奸以來。
傳于尹光顔曰,昨有湯劑議定之敎,提調在外,或未及聞耶?卽爲上來事,分付。
兼春秋鄭宗顯書啓,臣隨大臣,偕往健陵奉審所之意,前已書啓爲白有在果,大臣奉審後,今方復路向京城是白乎等以,臣亦隨入緣由,竝以馳啓云云。踏啓字。
傳于尹光顔曰,奉審大臣,禮堂提調留待。
傳于尹光顔曰,奉審大臣,禮堂提調入侍。
兼春秋鄭宗顯書啓,右議政金觀柱,今已入城,臣亦爲入來之意,敢啓。答曰,知道。
金箕象啓曰,卽伏見全羅右水使吳載光今春夏等褒貶啓本,則邊將無一人居中居下,殊無嚴明殿最之意,推考,何如?傳曰,允。
傳于李勉兢曰,發遣吏郞,諸執事淸齋與否,摘奸以來。
以平安監司金文淳狀啓,寧邊·熙川漂頹民戶恤典題給事,傳于韓致應曰,又接此報,不勝慘然,兩邑漂頹戶及渰死人,竝依日昨判下,一例顧恤事,令廟堂星火行會。
以漢城府民家頹壓別單,傳于韓致應曰,恤典,令該廳卽爲分給事,分付。
以漢城府民家頹壓別單,傳于韓致應曰,恤典,令該廳卽爲分給事,分付。
以漢城府民家頹壓別單,傳于韓致應曰,恤典,令該廳卽爲分給事,分付。
以漢城府頹壓別單,傳于韓致應曰,恤典,令該廳卽爲分給事,分付。
尹光顔,以弘文館言啓曰,本館上番闕直,事甚未安,修撰任厚常,旣有只推之命,卽爲牌招,姑陞入直之地,何如?傳曰,允。
韓致應,以兵曹言啓曰,各廳堂下武臣朔試射,庚暑勿爲設行事,曾有定式矣,今六月朔試射,依定式停止之意,敢啓。傳曰,知道。
刑曹啓目,罪人李松祜原情,汝矣身長書中,十月無吉之說,聞於何處而書之是喩,旣作長書,投諸太學,則必當詳聞於誰人是置,今於因傳敎嚴問之下,毋敢隱諱,從實直告亦,推問敎是臥乎在亦,號牌不佩爲白乎旀,矣身居生於楊州地,而昨年五月,爲見矣弟故佐郞根祜之病,來留弟家,與矣弟,論及裕賊凶疏駭憤之事,而欲以沐浴之義,抵書賢關,問於矣弟,則矣弟答曰,儘合義理,兄欲爲之,則誠好矣,矣弟仍言,十月無吉之說,傳播於世間云,故矣身曰,此說添入於請討之書何如,矣弟曰,傳說雖甚狼藉,不知其何人之所言,不可輕易添入也。如是酬酢之後,矣弟病劇,仍爲不救,故未遑他事,因循以過矣,及夫今年,適當矣弟小朞,追思矣弟之言,益切憤慨,裕賊請討事,果爲長書於太學,而至於十月無吉云云。矣身迷見,意謂此亦裕賊之做出,未及商量,率爾書之於書中,竝爲討罪,此莫非矣身妄率之致,若有聞知之處,則有何顧惜而不爲直陳乎?從實納招,相考處置敎味,招辭是白置有亦,向前李松祜,依前敎反覆嚴覈,詰其聞處是白乎矣,初無聞於他人,只與其弟酬酢是如,一直納招是白如乎,旣有捧供以聞之命,上裁,何如?判付啓,見此所供,以其聞於矣弟納招,然乃弟則以不知何人所言,挽止者,渠則容易筆之於書,折簡太學,實是常情之外,寧不駭妄?大抵近日朝廷上有一事,則長書通文,紛紜而起,不問本事之如何,惟恐或後於臺閣,無論此事彼事,不當於渠輩,而自陷於罪科,爲彼士子者,豈不憫乎?況如此事,關係莫重,首先犯之者儒生也,焉逭重典?此儒生,施以定配爲良如敎。
甲子六月二十九日午時,上御熙政堂。奉審大臣·禮堂提調入侍時,右承旨尹光顔,記事官韓用儀,別兼春秋趙雲翊·徐有恂,右議政金觀柱,繕工提調李晩秀,觀象監提調韓晩裕,禮曹參判徐瀅修以次進伏訖。觀柱曰,潦雨纔收,日熱愈酷,此時聖體,若何?上曰,一樣矣。觀柱曰,寢睡·水刺之節,何如?上曰,一樣矣。觀柱曰,大王大妃殿氣候,何如?上曰,一樣矣。觀柱曰,王大妃殿氣候,何如?上曰,一樣矣。觀柱曰,惠慶宮氣候,何如?上曰,一樣矣。觀柱曰,嘉順宮氣候,何如?上曰,一樣矣。觀柱曰,昨日奄過,聖慕如新之中,千萬不意,陵上有頉,又丁此時,伏想聖心,益復驚悚矣。上曰,奄過昨日,罔極如新,而又聞陵上莎草崩頹之報,驚悚之心,有不可言,奉審則有頉處果何如?觀柱曰,臣與諸堂,同爲奉審,則莎草有頉處,尺數闊大,下情驚遑,何可盡達?陵上前面及左右莎草茂盛,別無頉處,後面乾亥方·壬子方崩頹,以木尺量之,則長爲十尺,廣爲十六尺,土着於莎草而頹落,量其頹落之處,則厚爲七寸矣。蓋因山時日氣極寒,莎草不能貼土,且後面西北方,則莎草尤未能着根於凍土,至於今番潦雨,挽近所無,故致有此崩頹之患矣。奉審後油芚覆以數重,而只覆於崩頹之處,則雨水恐又有滲濕之慮,陵上全體,皆以油芚,鱗次覆之,以便水道,用繩繫之,以備風雨矣。修改日字,與諸堂爛商,聞自七月至八月念前,竝無吉日云,從當擇日擧行,而向後雨水,有難預度,不可以油芚之厚覆而有所放心。若以因山時餘置之乾莎,取補於崩頹處,然後更以油芚厚覆,則修改前,設有雨水,似無更爲滲濕之慮,而補莎之際,各別警愼,俾之勿干舊土,則此與修改之節有異矣。昔在先朝癸卯,元陵莎草,五月有頉,而八月幸行時,親臨修改,其時陵上崩頹處,雖不至大段,而陵上形體高峻之故,修改時,先朝敎以,今雖修改,不無後慮,陵上形體高峻處,更爲平圓矣。今此健陵陵上形體,亦如是高峻,日後修改時,依元陵例,略爲平圓之道,則恐無深長之慮。諸堂所見,亦如是矣,前面則無慮,而左右未申方·寅卯方莎草,猶不貼土,又有移動之患,不無後日之慮也。上曰,事係重大,不可以一二人之言決定,在外大臣處,問議以來,禮堂擧行,可也。瀅修曰,發遣郞官,以上敎問議乎?上可之。瀅修曰,大臣以乾莎着補爲奏,此異於修改之節,而伏聞癸卯元陵,亦有此例,以此知委該留守,何如?觀柱曰,不必知委,以私書通之,恐好矣。上可之。觀柱曰,小臣連在待命之中矣,奉審有命,往役義重,不暇他顧,今玆復命,而竊有愚見,敢此仰達矣。日前慈聖諺敎,有逼拶予躬之敎,至令大臣三司知悉,自上處分,嚴截痛快,臣不勝欽仰萬萬,而在下之道,旣承此敎,固當爲對揚之不暇矣。雖以小臣言之,身在江外,恭竢嚴譴,未敢出一言仰奏,臣罪至此,尤合萬殞,而凡在三司之任者,寥寥多日,無一人辨明之者,國綱之懈弛,事體之駭然,莫此爲甚矣。且臣區區情私,連事煩瀆,實涉惶悚,而昨伏見聖上敦諭之下於左相者,慈敎之鄭重,可以仰認,左相必當感泣無地,而臣與左相之情地,別無異同,其爲感悚,何可盡達?今日之往役,蓋出於不得已然,臣與左相,同罪待命,今若夤綠蹲仍,則大關廉防,臣當出去,依前胥命矣。上曰,向筵慈敎,左相親承,而卿則異於左相,且伊日慈敎,非但左相,予亦惶悚,卿旣出脚,又何如是耶?觀柱曰,臣雖無似,猥忝大官之列,向隨僚相之後,及登前席,同承慈聖嚴敎,臣之情地,初無異於僚相矣。上曰,一大臣雖承嚴敎,他大臣豈可同其處義乎?觀柱曰,臣與左相,同一情地,則其在廉隅,何敢獨自晏然而已乎?上曰,所奏過矣,伊日慈敎,不獨大臣之親承,入侍諸臣,莫不承聆,而予亦悚惶,今此隨僚相處義,必欲引去者,豈有是耶?觀柱曰,臣與左相,僚座之間,同爲周旋,且於伊筵,臣亦有所提奏,則臣之處義,豈或有異於左相,而至於登筵諸臣,旣無所達之辭,則與臣亦有大異矣。上曰,今則奉審復命,旣已出脚,卽爲行公,可也。觀柱曰,以臣情地,豈有一步轉動之望,而今以陵寢有頉,伏承奉審之命,驚遑趍承,然若謂之今已出脚,因仍蹲冒,則非但臣心之自愧,抑亦物情之駭惑,左相承命之前,臣之處義,不得不如是矣。上曰,左相承命,有未可必,右相則異於左相,勿復辭巽,出而行公,可也。仍命退,觀柱先退,瀅修曰,在外大臣處收議,不必以文字受來,使之口傳獻議乎?上曰,以文字受來,草記以入,可也。仍命書榻敎曰,嘉順宮進服加味六和湯,一貼製入。仍命退,諸臣以次退出。
上在昌德宮。停常參·經筵。
夜自五更至初二日開東,灑雨下雨,測雨器水深一分。
韓致應啓曰,行大司憲李直輔在外,執義洪受浩,掌令尹尙圭·姜彙鈺呈辭,持平李在璣疏批未下,鄭取善未署經,監察茶時之意,敢啓。傳曰,知道。
韓致應啓曰,來初五日,朝參日次矣,敢稟。傳曰,停。
韓致應啓曰,禁衛營將官來言,今日本營軍兵,日次私習云矣,敢啓。傳曰,知道。
韓致應啓曰,御營廳將官來言,今日本廳軍兵,日次私習云矣,敢啓。傳曰,知道。
傳于尹光顔曰,禮房承旨馳詣宗廟·永寧殿,奉審摘奸以來。
事變假注書金秀鍾書啓,臣於本月二十八日酉時量,敬奉聖諭,同日亥時量,馳到楊州海等村面樓院里議政府左議政李時秀所住處,傳諭後,仍傳命召,則以爲,臣誠信無素,罪犯至重,未蒙嚴誅,勢迫情窮,自金吾而逬出江郊,自江郊而轉尋鄕外,震剝顚頓,賤疾隨劇,奄奄旅次,涕泣訟愆。迺於千萬匪意,史官夜中儼臨,傳宣聖諭,首尾一百四十有餘言,其所以布示慈敎,嚴重懇摯,曠絶隆渥,至以追悔爲敎,雙擎百拜,淸血如瀉,臣雖冥頑如本石豚魚,亦有一段彝性,奉聆此敎,豈無感激頌祝之心乎?且況寢處不安之敎,此尤臣死罪之外,又添死罪。噫,爲人臣子,負此罪名,雖不能卽地滅死,更以何顔,自立於覆載之間乎?上孤敦召之隆恩,下負圖報之初心,瞻望雲天,心膽隕墜,惟席藁戰慓,以俟王章之遄加而已。至於偕來之命,是何等恩禮,決非負罪賤臣所敢承當,亦願亟賜收還,以尊國體云矣,臣旣承偕來之命,姑爲仍留,緣由竝以馳啓云云。答曰,日昨敦諭之後,切望幡然,今見史官書啓,一味深引,無意還入,將以何辭,仰復於慈殿,亦將疇恃於朝廷,年來艱虞溢目,而大臣次第引去,只有卿與右相,而又此引去,以至國無一相而止者,莫非予寡昧否德之致,愧歎之心,殆乎中夜無寐。然卿旣仰承慈心之追悔,兼知寡昧無與爲國,而不思變動,則至於義分,果何如也?不在多誥,望須亟改前圖,卽爲入來事,爾其更爲傳諭,仍傳命召,與之偕來。
傳于韓致應曰,卿之春初之行,猶云有所據,而至於今番之行,有何可引之端,有何可去之義乎?卿試思之,伊日左相,則屢承嚴敎,而伊後分析下敎於予者,亦在左相,則卿何嘗彷彿於此,而同其去就乎?且況卿旣出脚於奉審,則尤無更引者,而一番登筵之後,依舊出城,大官去就,何如是容易乎?萬萬過矣,誠非所望於卿,昨筵面諭,已悉予意,而玆更申諭,卿其卽爲入來事,遣史官傳諭,仍傳命召,與之偕來。
別兼春秋趙雲翊書啓,臣於本月初一日卯時量,敬奉聖敎,馳往蜂峴,遍審摘奸是白乎則,防路段,築石橫疊,無踰越之人跡是白遣,又於石築上,列置柴荆,層層防塞,而峴上最高處,結幕守直是白遣,植木段,多植稚松及雜木,非不積費功役是乎矣,土性燥澁,又多沙礫,所見雖似稀疎,而勢難茂密是白遣,築石左右砂脚,今夏經潦之後,或有間間脫沙之痕,而別無大段頹落之慮是白乎所,申時量,卽爲復命之意,敢啓。答曰,知道。
注書洪在敏書啓,臣於本月初一日卯時量,敬奉聖敎,馳往昭顯墓,自墓所洞口之北邊,遍審主峯內外白虎,及外山垓字內辛亥定式條植木等處是白乎則,平地膏潤處之松雜木段,勿論新舊,所植在在茁茂,所見甚美,至於岡脊之土瘠皮脫處段,雖有所植之着根者,而尙多未及茂密處。今春所植,亦爲七千株之多云,而間値旱曝之時,自多枯損之患,而外山西北邊沙礫之地爲甚,故更爲申飭於當該齋官,使之着念培植,期有鬱然成林之效是白遣,局內所經之地,樵蕘遠跡,無一現頉,亦無經潦汰落之處是白乎所,酉時量,卽爲復命之意,敢啓。答曰,知道。
韓致應啓曰,玉堂上下番俱空,事甚未安,修撰任厚常·申溆,竝卽牌招入直,何如?傳曰,允。
韓致應啓曰,修撰任厚常·申溆牌不進,罷職傳旨,今方捧入,而應敎·副應敎·校理一員·副校理二員·副修撰一員未差,校理洪奭周,副修撰閔師宣差祭,玉堂上下番俱空,事甚未安,未差之代,政官牌招開政差出,待下批,仍卽牌招,以爲推移入直之地,何如?傳曰,允。
以修撰任厚常·申溆牌不進罷職傳旨,傳于韓致應曰,只推。
韓致應啓曰,吏曹判書金達淳,參判金勉柱,參議鄭東觀牌不進,推考傳旨及罷職傳旨,今方捧入,而開政命下之後,如是違牌,事甚未安,判書·參判,更卽牌招,何如?傳曰,允。參議只推,一體牌招。
韓致應啓曰,吏曹判書金達淳,參判金勉柱,參議鄭東觀再牌不進,推考傳旨及罷職傳旨,今方捧入,而開政命下之後,連事違召,終不承膺,極爲未安,判書·參判,所當更爲牌招,而係是一日三牌,何以爲之?敢稟。傳曰,參議只推,與判書·參判,更爲嚴飭牌招。
韓致應啓曰,吏曹判書金達淳,參判金勉柱三牌不進,推考傳旨,今方捧入,而開政命下之後,一向違牌,無意承膺,事體所在,極爲未安,所當更請牌招,而係是一日四牌,三品官之無得一日三違,曾有定式矣。參議鄭東觀三牌不進,罷職傳旨,不得循例捧入,何以爲之?敢稟。傳曰,竝以前牌催促。
傳于韓致應曰,見窠皆令差出。
有政。吏批,判書金達淳牌不進,參判金勉柱牌不進,參議鄭東觀進,同副承旨韓致應進,啓曰,判書金達淳,參判金勉柱竝牌招不進,小臣獨政未安,何以爲之?敢稟。傳曰,只出緊任。以尹羽烈·尹尙圭爲副校理,元在明爲校理,李東冕爲副修撰,金達淳爲同經筵,李敦賢爲禮曹佐郞,朴南源爲敦寧判官,趙弘鎭爲洪州牧使,洪仁謨爲水原判官,安載述爲引儀。
兵批,判書曺允大病,參判任希存入直進,參議朴瑞源病,參知金㙆未肅拜,右副承旨金箕象進,護軍金魯忠,副護軍權襈·朴崙壽·朴命燮,副司果李允謙,僉知白東遠竝單付。
尹光顔,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
韓致應,以戶曹言啓曰,卽接廣興倉所報,則謹奉傳敎,祿俸輸納次,倉官進去于西部龍山江灘項契議政府左議政李時秀所住處,則昨日下往楊州樓院地云,議政在鄕外,則令地方官月廩輸送,載在大典通編,依此擧行之意,分付該道,何如?傳曰,允。
韓致應,以戶曹言啓曰,卽接廣興倉所報,則謹奉傳敎,祿捧輸納次,倉官進去于西部西江坊下中里契議政府右議政金觀柱所住處,則以爲,今方恭俟嚴誅,常祿不敢循例祗受云,何以爲之?敢啓。傳曰,更爲輸送。
韓致應,以賑恤廳言啓曰,漢城府民家頹壓別單二十二度據,東部字內全家頹壓九戶各錢二兩,完少頹多六戶各布一疋,西部字內全家頹壓一百十一戶,全幕頹壓五十一戶,全家漂失十五戶各錢二兩,完少頹多五十二戶,二三間中完多頹少十五戶各布一疋,南部字內全家頹壓五十一戶各錢二兩,完少頹多二十九戶,二三間中完多頹少六戶各布一疋,北部字內全家頹壓九戶各錢二兩,完少頹多七戶各布一疋,宣傳官書啓中,入於京兆別單,已蒙恤典者外,西部字內完少頹多一戶布一疋,合錢四百九十二兩,布二同十六疋,恤典,依例分給之意,敢啓。傳曰,知道。
韓致應,以刑曹言啓曰,因儒生李松祜捧供啓目判付內,見此所供,以其聞於矣弟納招,然乃弟則以不知何人所言挽止者,渠則容易筆之於書,折簡太學,實是常情之外,寧不駭妄?大抵近日朝廷上有一事,則長書通文,紛紜而起,不問本事之如何,惟恐或後於臺閣,無論此事彼事,不當於渠輩,而自陷於罪科,爲彼士子者,豈不憫乎?況如此事,關係莫重,首先犯之者,儒生也,焉逭重典?此儒生,施以定配事,判下矣,依判下,李松祜,全羅道淳昌郡定配所,卽爲押送之意,敢啓。傳曰,知道。
禁府啓目,罪人池景喆原情云云。謹以傳旨內辭意,發問目,反覆嚴問,則其所供招,惟以十月內,十六日·二十八日兩日,爲十分無疑之吉日等說,乃爲渠發明之端是白遣,至於十月無吉之言根指嗾,嚴加究詰,終不直招,情狀萬萬痛惡是白乎矣,平問之下,取服無路,且罪名至重,不可以拿鞫常例擧行,罪人池景喆,爲先具枷杻移囚南間,仍爲嚴刑得情何如?判付啓,觀此供辭,宰臣酬酢,出於好意,則可豈有一毫近似於云云者乎?本事之自可暴白,有不待兩言而決矣,此囚則放送爲良如敎。
上在昌德宮。停常參·經筵。
自開東至午時,灑雨下雨,測雨器水深一寸六分。
嘉順宮進服加減六和湯一貼製入。出榻敎。
韓致應啓曰,合辭方張之時,兩司無詣臺之員,事甚未安,除在外·疏批未下·未署經外,呈告人員,竝卽牌招,何如?傳曰,允。
金箕象啓曰,行大司憲李直輔在外,執義洪受浩,掌令姜彙鈺牌不進,一員未差,持平李在璣疏批未下,鄭取善未署經,監察茶時之意,敢啓。傳曰,知道。
尹光顔啓曰,校理元在明,副校理尹尙圭,副修撰李東冕牌不進罷職傳旨,今方捧入,而玉堂上下番俱空,已至經宿,事甚未安,修撰任厚常·申溆,旣有只推之命,與校理洪奭周,副修撰閔師宣,一體牌招,以爲推移入直之地,何如?傳曰,允。違牌人只推,一體牌招。
尹光顔啓曰,新除授副校理尹羽烈,時在京畿仁川地,經筵事緊,斯速乘馹上來事,下諭,何如?傳曰,許遞。
金秀鍾奉命在外,代以宋翼淵爲事變假注書。
以大司諫李文會,獻納金會淵,執義洪受浩,掌令姜彙鈺牌不進罷職傳旨,傳于韓致應曰,許遞。
尹光顔啓曰,行都承旨李勉兢藥院進,左承旨李翼晉,左副承旨林漢浩牌招啓辭未下,右副承旨金箕象須資出去,同副承旨韓致應式暇,只有臣一人,伴直無人,右副承旨金箕象,卽爲牌招,何如?傳曰,允。
以平安監司金文淳狀啓,平壤府被災民戶畢奠接事,傳于韓致應曰,觀此狀辭,民戶之結構旣畢,安堵如舊,夙宵憧憧之餘,曷勝欣幸?道伯與本倅殫竭董飭之效,從可知之,今則民戶已奠,事當專力於公廨,況本道,素稱繁雄,而客使之所往來觀瞻,則亦不可不趁卽經始,快復舊樣,新伯亦必不待提敎,而盡心擧行,自廟堂,更加申飭事,分付。
金箕象,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
尹光顔,以禮曹言啓曰,卽接大報壇守直官所報,則今日之雨,奉室內板門內一處,滲漏云矣,姑待快晴,擇日修改,何如?傳曰,允。
金箕象,以兵曹言啓曰,五衛將鄭世默·朴思英,俱以病難供職,呈狀乞遞,宿衛輪番之任,不可久曠,竝改差,何如?傳曰,允。
金箕象,以兵曹言啓曰,去六月朔武臣堂上祿試射退行事,草記蒙允矣,今七月初三日設行,而試官望,備擬以入之意,敢啓。傳曰,知道。
金箕象,以兵曹言啓曰,去夏等能麽兒考講時,司饔院主簿柳光㾾,武臣兼宣傳官劉泰誼等,三次不通,都摠府經歷李光永,都事尹商大·趙台錫,訓鍊院僉正金尙裕,判官諸景彧,主簿許溶·李健植·李普榮·沈範祖,司圃署別提韓世彧,武臣兼宣傳官金憲柱·姜熙文·李一愚·金宗觀·李仁達·柳相奎·安義得·金億,部將崔粹俊·金濟柔·李榮培·李漢極·李齊年·李敬集·金樂九,守門將李視遠·崔泰魯·閔章爀·卞鍾翕等,二次不通,都摠府經歷李碩遠,中樞府經歷蔡翼永,訓鍊院判官元永駿,主簿權膺祜·李喜述,武臣兼宣傳官李鎭遠,守門將李義秀等,一次不通,竝依定式,從重推考,何如?傳曰,允。
右參贊韓用龜疏曰,伏以臣,遞職納節之路,情苦病劇,不得趨詣城闉,歸依於父母墳山之下,力疾控章,冀蒙體諒之恩,及奉聖批,慰釋鄭重,繼以有前席飭敎籌司新命,以至大僚請推,促臣上來,臣不敢一味偃處,進伏江外,而又於此際,忽伏承藥院除旨,甄錄之聖眷,愈往愈隆,微末賤品,何以得此?惶凜感激,誠不知措躬之所也。且伏聞,嘉順宮有愆和之節,益不勝區區驚慮之忱,當此議藥問候之時,濫叨重任,臣雖冥迷,亦具秉性,苟使情不至切苦,病不至甚痼,則豈不欲顚倒趨承,少效微分,兼伸反面之義於三載逖違之餘,而臣今以情而滓累難洗,以病而膏肓轉甚,實無以擺祛私義,驅策殘軀,要爲進身榮塗之計,遂不得不坐犯重戾,伏地俟勘,是豈可已而不已者也?噫,臣命本崎卼,動輒疐跋,立朝三十二年之間,飽閱百變,幾危者屢,而靡我先大王身覆手授之至德大恩,臣何以得有此身,而殿下,又全保焉湔拂焉,獲使家族百口,袵席於今日,歷數廷紳,偏被兩聖朝恩渥者,臣實一人耳。中夜以思,魂夢猶悸,此生欲報,河海莫量,臣於此,若或有飭辭圖便之意,則天必厭之,臣豈敢誣也?噫,臣之辛酉夏所遭,尙可言哉?殿下旣生之,臣固當仰體所以生之德意,寧甘自枳於明時,無復更玷於名塗,效古人不報之報者,卽臣自靖之第一義諦,而臣於伊時,適値事會儐選義在往役也,臣不能力辭而就焉,華城地,是雲鄕也,臣不敢屢瀆而就焉。如舟下瀨,未卽回泊,至於南闑之膺,實非臣素自守者,有違初心,尙有靦恨而竟致有向者橫逆之厄矣,以其奸萌卽折,本事已晢,雖歸之以橫逆,而倘使橫逆,不幸而有中,則臣之無是身也,決矣。臣所自召,尙誰爲尤?臣低徊榮祿,不能早自引去,幾死於辛西,又不能獲遂微執永謝舁彀,今遭此橫逆,臣若不入籠罟,湖魚相忘,則傍伺之彈,初何有必中之心,而旣犯滄浪之取,欲收桑楡之景者,亦云晩矣,悔何及也?噫,正其己而後,可以事君,有其身而後,可以報國,臣若義分是懼,趨走爲恭,全昧折臂之戒,不念噬臍之歎,拚棄四維,復進一步,則身且不有更何所藉手事,殿下以圖塵刹之報也,臣反復思惟,用是爲懼,雖被逋命之誅,不敢爲轉動之計者也。伏況臣,宿抱貞疾,近尤衰朽,南出之後,漸就沈痼,而自來言病之辭,未易上格,徒增猥恐,黽勉居職,果已有年,而又自春初,諸症越添,最是脚痺神眩之症,一直危苦,運用則輒致蹣跚,酬接則若墜烟霧,有時暈倒不省,奄奄欲死,此固風土所祟,而藥餌罔效,今又氣血已枯,而回蘇無望,殆天所廢,撫躬自悼,臣誠蔑劣愚鈍,素乏才能,一分酬報之圖,惟在筋力之末,而其於蹇蹄之不堪鞭策,短翮之莫超楡枋,何哉?惟願遄被鈇鉞之誅,少贖方命之罪而已。玆敢來詣城外,瀝血陳懇,還伏江廬,恭俟處分。伏乞聖慈,諒臣至苦之情,憐臣難强之病,亟削臣本兼諸職,仍令有司議臣當被之律,以肅朝綱,以安賤分焉,臣無任云云。答曰,省疏具悉。從古朝廷之人遭人言者何限,則無論橫逆與自取,若以永謝朝端爲心,則朝廷將無供仕之人,豈有是理,而況卿之前後所遭,俱是自上之所已洞燭者乎?嘗藥之任,異於他職,見今湯劑議定,爲重,事體不可無提調,卿其勿辭,卽爲上來行公。
上在昌德宮。停常參·經筵。
王大妃殿進御人蔘粟米飮,自明日停止事,榻前下敎。
嘉順宮進服加味六君子湯,五貼製入事,榻前下敎。
尹光顔啓曰,行大司憲李直輔在外,執義·掌令二員未差,持平李在璣疏批未下,鄭取善未署經,監察茶時之意,敢啓。傳曰,知道。
注書洪在敏病,代以趙鐘永爲假注書。
尹光顔啓曰,左承旨李翼晉,左副承旨林漢浩,今日不爲仕進,卽爲牌招,何如?傳曰,允。左副承旨許遞。
以右副承旨金箕象牌不進罷職傳旨,傳于尹光顔曰,許遞,前望單子入之。
承旨前望單子入之,李文會·金㙆落點。
尹光顔啓曰,新除授左副承旨李文會,同副承旨金㙆,竝卽牌招,何如?傳曰,允。
尹光顔啓曰,新除授同副承旨金㙆,時在慶尙道安東地,斯速乘馹上來事,下諭,何如?傳曰,許遞,前望單子入之,待下批牌招察任。
承旨前望單子入之,李相璜落點。
尹光顔啓曰,行都承旨李勉兢藥院進,左承旨李相璜在外,右承旨李翼晉疏批未下,右副承旨李文會傳旨未下,同副承旨韓致應式暇,只有臣一人,伴直無人,何以爲之?敢稟。傳曰,左承旨許遞,前望單子入之,右副承旨只推,更爲牌招。
承旨前望單子入之,曺允遂落點。
尹光顔啓曰,左副承旨李文會再牌不進罷職傳旨,今方捧入,而伴直無人,同副承旨曺允遂,卽爲牌招,何如?傳曰,允。
以左副承旨李文會再牌不進罷職傳旨,傳于尹光顔曰,只推。
以校理洪奭周,修撰任厚常·申溆,副修撰閔師宣牌不進罷職傳旨,傳于尹光顔曰,只推,更爲牌招。
以校理元在明,副校理尹尙圭,副修撰李東冕再牌不進罷職傳旨,傳于尹光顔曰,只推,更爲牌招。
以平安監司金文淳狀啓,安州等邑民戶漂頹事,傳于曺允遂曰,此報連續,爲西民矜惻,而一念憧憧,寢食靡甘,顧恤奠接之方,一體各別擧行事,令廟堂分付。
以平安監司金文淳狀啓,嘉山郡民家頹壓事,傳于曺允遂曰,許多民家之頹壓,聞甚矜惻,元恤典外,別加顧恤事,廟堂措辭分付。
以京畿監司徐榮輔狀啓,楊州等邑人物渰壓死事,傳于曺允遂曰,前此兩道臣之報,予心之驚測,尙未自已,今見畿伯狀啓,曷勝慘惻?各別顧恤,雖是僧徒,如有蕩減者,蕩減事,令廟堂分付。
以開城留守徐美修狀啓,民戶漂沒事,傳于曺允遂曰,連聞西來之報,又見此狀,益切驚惻,卿其各別顧恤,使之卽速奠接,渰沒人如有身還布,蕩減事,回諭。
傳于尹光顔曰,前後昭晢之後,在重臣,有何至今可引之義乎?近來强引不當之義,自占便宜之習,已極駭然,湯劑議定,事體何等至重,而偃處鄕廬,終不入來,豈有如許道理乎?藥房提調韓用龜,畿沿定配。
記注官車信用書啓,臣於本月初一日酉時量,敬奉聖諭,馳往西部西江坊下中里契議政府右議政金觀柱所住處,傳諭後,仍傳命召,則以爲,臣之復出江郊,固知萬萬惶悚,而是豈可已而不已者乎?臣於日昨筵中,伏承勉諭,不啻丁寧懇摯,而區區微諒,終難變改,故臣敢罄陳危衷,冀蒙聖上曲賜裁察矣。玆於夢想之外,又伏承十行恩諭,誨責開牖,極其溫醇,臣誠惶隕隘蹙,不知所以仰對也。第臣伏見前後聖敎,每以臣與僚相,區別而分析之,有若臣無端强引者然,是則臣於日前附奏及筵奏,卑微情曲,固已悉暴,無容復事瀆陳矣。以聖上之至明,胡不深加體諒,而又勤此敦迫之敎也?臣之隕越悶塞,於是益甚,直欲鑽地以入而不可得也,至於出脚於奉審之敎,臣之迷見,尤不勝惕然惶感之至。蓋今番陵寢有頉,實是臣子萬萬驚遑之境,而奉審有命,事係往役,則顧臣義分,何敢顧他而逡巡乎?然則一時往役與本來微諒,自是竝行不悖底道理,豈容因此而因仍出脚,遂壞元初所守之廉防哉?臣之愚見,斷斷如此,荐諭之下,萬無承膺之勢,伏地危慄,惟俟嚴誅云矣,臣旣承偕來之命,姑爲仍留之意,敢啓。答曰,卽見附奏,卿之所執,愈往愈固,在卿必欲舍予之意誠得矣。然竊有所滋惑於卿者,卿之日前筵中,以在下者之不爲對揚,大關紀綱爲奏,卿見旣如此,則大官爲百僚首,卿又何徒引不當引之義,而不以身先之乎?予於臺諫處分後,以觀於供辭,日官尙不知爲慈敎,則外人亦何以知之?然則臺諫爽實也,非知而故犯也,二字之目,乃劇逆也,不可遽加之意爲奏,則慈殿不以爲非,而有然矣之敎,我慈聖燭理之明,轉圜之德,方欽仰讚歎之不暇,此事到今,可謂妥帖矣。至於伊日嚴敎,卿與左相,設使無異同,此亦慈殿,已有追悔之敎,則以此以彼,卿之如是浼浼,果何所據也?不勝慨惜,不勝慨惜。卿勿復多言,卽隨史官入來,聽予面諭事,爾其更爲傳諭,仍傳命召。
曺允遂,以戶曹言啓曰,大王大妃殿差備內,椽木腐傷處及雨漏處修改吉日,令日官金性錡推擇,則今七月十七日卯時爲吉云,以此日時擧行,何如?傳曰,允。
尹光顔,以義禁府言啓曰,藥房提調韓用龜畿沿定配事,承傳啓下矣。韓用龜,京畿富平府定配,而以承傳內辭意具罪目,依例發遣府都事,押送配所,何如?傳曰,允。
兵曹啓目,粘連興海郡守李得江,許多軍器城堞公廨之新備修繕,如是夥然,其在激勸之道,合有褒賞之典,依例施以加資之典,似合事宜是白乎矣,係于恩賞,不敢擅便,上裁,何如?判付啓,依回啓施行爲良如敎。
刑曹啓目,粘連忠淸道林川郡殺獄罪人權大心獄事段,殺越罪係一律,檢驗無以遲滯,則其在重人命嚴獄體之道,不可以應坐之人,不爲捉送,同元犯權大心,卽爲捉送,以爲及時檢驗,嚴覈得情,啓聞後,稟處,何如?判付內,依允。刑曹啓目,粘連黃海道遂安郡殺獄罪人黃河淡獄事段,縱妻嗚冤,語多粧撰,騎牛墮傷,朱杖撞問,皆歸落空,渠雖喙長,安敢發明,而以初無犯手樣,一直抵賴者,尤極巧惡,同罪人黃河淡,依前訊推,期於取服,何如?判付內,依允。又啓目,瑞興府殺獄罪人金履智獄事段,漢喆之心坎傷處,若是履智之所打,而歸以漢喆之自撞,則死者固冤矣,如係漢喆之自撞,而斷以履智之所打,則生者亦冤矣。此宜十分審愼,毋敢一毫疎忽是白如乎,臣由是幾回商量,累加審覆,而終未釋疑是白乎乃,道臣更査,旣如是纖悉詳覈,上裁,何如?判付內,道啓曹讞,如是參差,議于大臣,以爲稟處之地爲良如敎。
上在昌德宮。停常參·經筵。
自酉時至人定,灑雨下雨,測雨器水深二分。
自人定至初五日開東,灑雨下雨,測雨器水深四分。
進御淸暑六和湯本方中,去人蔘,一貼煎入事,榻前下敎。
嘉順宮進服加味六君子湯停止,加味淸暑六和湯一貼製入事,榻前下敎。
李文會啓曰,行大司憲李直輔在外,執義·掌令二員未差,持平李在璣疏批未下,鄭取善未署經,監察茶時之意,敢啓。傳曰,知道。
李翼晉啓曰,禁衛營將官來言,今日本營軍兵,日次私習云矣,敢啓。傳曰,知道。
李翼晉啓曰,御營廳將官來言,今日本廳軍兵,日次私習云矣,敢啓。傳曰,知道。
李勉兢啓曰,左副承旨李文會,今日不爲仕進,卽爲牌招,何如?傳曰,允。
李勉兢啓曰,藥房副提調持湯劑來待矣。傳曰,封入。
傳于李勉兢曰,藥房提調有闕之代,令該曹口傳差出。
吏曹口傳政事,以韓晩裕爲內醫院提調。
李文會啓曰,右議政金觀柱,又使錄事來納命召,何以爲之?敢稟。傳曰,更遣史官傳之。
記事官車信用書啓,臣於本月初三日申時量,祗受聖諭,卽爲傳諭于西部西江坊下中里契右議政金觀柱所住處是白遣,仍傳命召是白乎,則以爲伏承諭旨,首尾累百言辭敎,極其截嚴,固已萬萬惶懍,而至於在卿必欲云云之敎,尤非臣子所敢承聞者,衷情震剝,按住不得,今方轉向江外縣獄,泥首席藁,恭竢鈇鉞之誅云矣。臣旣承偕來之命,故仍爲隨往之意,敢啓。答曰,卿之此擧,又何萬萬過矣?卿試思之,卿之事,自初至今,有若勇決果往者然,豈不近於卿所謂必欲云云者乎?無隱之義,信口而發,然卿旣以爲大段不安之端,以予眷遇倚毗之心,可不惕然其信口乎?昨批中在卿必欲云云之句,特命還收,如是而卿猶復固執,不思還朝,則予心終豈能釋然也?卿其諒之,卿其諒之意,爾其更爲傳諭,與之偕來。
以京畿監司徐榮輔狀啓,左議政李時秀祿俸不爲領受事,傳于韓致應曰,更爲輸送事,回諭。
以忠淸監司閔耆顯狀啓,公州等三邑民家漂壓,人物渰死事,傳于韓致應曰,纔聞關西之報,又見此狀啓,不覺慘惻,其結構奠接之方,另加顧恤,鉤拯掩埋等事,各別申飭,身還布,亦爲蕩減事,令廟堂分付。
李勉兢,以吏曹言啓曰,繕工監假監役官金履完·李勉膺呈狀內,矣身素患痰癖之症,當此換節之時,一倍添劇,萬無時月內供職之望云,金履完·李勉膺身病旣如是,則有難强令察任,今姑改差,何如?傳曰,允。
李文會,以兵曹言啓曰,慶尙監司金羲淳狀啓,本道別試武士起送緣由事,纔已啓下,而柳葉箭入格慈仁出身殷遇亨,片箭入格龍宮閑良李必爕,講書入格善山閑良朴天應,彦陽閑良金忠元,仁同閑良張緯爕,擧沙十五斗梁山出身黃有淸,今已上來矣。在前嶺南別試武士上來後,以其本道入格技藝,自臣曹,有更試草記之例,今亦依此例,明日宣薦內禁衛取才時,一體試取,何如?傳曰,允。
李文會,以兵曹言啓曰,今七月初四日立秋改火進上時,宗廟署·社稷署·永禧殿·永寧殿·景慕宮·毓祥宮·宣禧宮,依例改火,奎章閣·議政府·承政院·漢城府,一體頒火之意,敢啓。傳曰,知道。
李文會,以訓鍊都監言啓曰,本局局別將南正圭,身病猝重,勢難察任,改差,何如?傳曰,允。
韓致應,以戶曹言啓曰,卽接廣興倉所報,則以爲,謹奉傳敎,去六月朔祿俸,更爲輸納次,倉官進去于西江坊下中里契議政府右議政金觀柱所住處,則以爲,情地,依前惶蹙,常祿不敢祗受,不勝悚懍云,何以爲之?敢啓。傳曰,更爲輸送。
韓致應,以賑恤廳言啓曰,東部蓮池契任掌崔順昌,今月初三日,本洞路傍,得一歲遺棄男兒二口,同里居良女咸召史·良女金召史,各欲收養,貧不自食,皆願受料,告于本部,自該部,同日牒呈,故依節目,竝爲給料,使之乳養之意,敢啓。傳曰,知道。
左承旨李翼晉疏曰,伏以臣於月前,待罪見職,以臺臣傳旨不捧之乖例,移擬銓堂察推之不審,堂疏峻發,纔蒙薄罷,臺言紛起,愈往愈憯,一轉而爲聯避中彌縫掩置之說,再轉而爲文躍淵厭然欺蔽之斥,畢竟論勘,至於竄配之典,臣於是,撫躬驚懍,直欲鑽地而不可得也。第其就事論列,則臣旣職在該房,勿論伊日之在院與否,不審之失,臣固受而爲罪,至於掩置欺蔽等題目,是何等人臣之極罪,而不諒本情之有無,不論事實之如何,胡亂說去,全無倫脊,容易加人,直驅於罔測之科,臣之爲薤爲粉,必無幸矣。乃蒙日月之明,無微之燭,昭晢之敎,至及情法,臣奉讀屢回,自不覺淸血之被面,雖使臣費辭自明,何以加此?臣方跧伏窮廬,感恩訟愆,以臣分義,豈不欲竭蹶趨承,少伸頌祝之忱哉?抑臣悲冤之情,結轖心胸,玆因乞免之章,和淚而陳之。臣本倥倥,百無一能,重以門族孤寒,四無墻壁,而幸逢神堯陶鑄之世,偏沐周王鼓舞之化,昆弟聯武,出入從班,二十有餘年,積被齮齕,厚招猜怒,未效塵刹之報,徒費拯拔之恩,緣臣險釁,獲戾神天,偏母棄背,血淚未乾,迺於不呼之日,奄遭如喪之慟,公私至慼,俯仰靡極,風樹不停,望已絶於哺烏,雲天寢邈,誠莫遂於蓐蟻,此生此世,依庇無所,豈意一縷未絶?三霜甫闋,餘殃不泯於滄桑,鐕鋒先及於田荆,魂游鏑弩,跡在坑坎,自分爲聖世之棄物,亦已多年,忽荷我慈聖雷雨涵容之澤,曁我殿下天地生成之恩,致使垂死之臣兄,獲蒙絶塞之生還,臣又湔滌泥滓,重廁簪紳,恩山德海,不足喩其高深,生死骨肉,不足喩其造化。風霜所剝,弱植僅存,雨露所濡,枯荄欲蘇,而人猶不捨,乘機下石,又至於此,驅勒之案,尙切寒心,僨誤之地,不敢冒膺,譬如傷弓之鳥,魄已於聞弦,怕日之牛,氣或喘於見月。咫尺脩門,屢犯逋慢之罪,瞻望觚稜,只切隕越之私,纔陳短章,未蒙乙覽,輒違嚴召,更此申籲。伏乞天地父母,亟命鐫削臣職名,仍治臣瀆擾之罪,以肅朝綱,以安私分,不勝幸甚。臣無任云云。省疏具悉。本事已有所洞燭者,爾其勿辭察職。
傳于韓致應曰,左副承旨批下,卽爲牌招察任。
上在昌德宮。停常參·經筵。
自開東至申時,灑雨下雨,測雨器水深一寸二分。
藥房副提調李勉兢啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。慈殿·慈宮氣候一樣,卿不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
王大妃殿進御加減六和湯,自今日一貼式煎入事,榻前下敎。
惠慶宮進服加味六和湯,自今日一貼式,限三貼煎入事,榻前下敎。
嘉順宮進服加味淸暑六和湯,依前方一貼製入事,榻前下敎。
李文會啓曰,行大司憲李直輔在外,執義·掌令二員未差,持平李在璣疏批未下,鄭取善未署經,監察茶時之意,敢啓。傳曰,知道。
李翼晉啓曰,備邊司郞廳來言,今日賓廳日次,而兩大臣竝在外,不得來會云矣,敢啓。傳曰,知道。
李勉兢啓曰,右承旨尹光顔,今日不爲仕進,卽爲牌招,何如?傳曰,許遞,前望單子入之。
承旨前望單子入之,權襈落點。
韓致應啓曰,啓聞事體,何等愼重,而卽見咸鏡監司李翊模狀啓及啓本,則封裹之節,不能堅緻,以致沾濕渝汚之境,誠極未安,原狀啓係是緊務,故雖不得不捧入,而該道臣,不可無警,推考,何如?傳曰,允。
傳于李勉兢曰,近年都政,雖緣事故而愆期,念貽民弊,誠甚悶然,都政,以旬前爲之事,分付兩銓。
傳于李翼晉曰,雖有間十日登聞,小子一念,何敢有蹔弛之時?雨勢如此,遣承旨,詣健陵莎草頉處,奉審以來。
韓致應,以禮曹言啓曰,健陵陵上莎草有頉處,自七月至八月念前,竝無修改吉日,待八月念後,擇吉擧行事及修改時,一遵癸卯年元陵莎草修改時例。闊斂之制,稍從平迤,後四面莎草,一新改被當否,祗奉筵敎,發遣本曹郎廳,問議于在外諸大臣,則領中樞府事李秉模以爲,事係莫重,至勤俯詢,而病不得獻議,不勝惶悚。議政府左議政李時秀以爲,病伏旅次,只竢嚴誅,不敢獻議云。行判中樞府事徐龍輔以爲,滓累之蹤,不敢與議於朝家莫重之禮,不勝惶悚云矣,敢啓。傳曰,知道。政府以下回奏之時,已聞諸議,敬遵元陵莎草修改之例,待八月擇吉擧行。
韓致應,以禮曹言啓曰,健陵陵上莎草有頉處敬,遵元陵莎草修改之例,待八月擇吉擧行事,命下矣。健陵陵上改修吉日時,令日官全宗周推擇,則來八月二十八日辰時爲吉云,以此日時擧行,何如?傳曰,允。
韓致應,以禮曹言啓曰,取考本曹謄錄,則昔在先朝,以元陵莎草有頉處,自五月至七月連値拘忌,未卽修改,特命陵官,修改前連爲奉審,縫罅處間間摩接,晴辰則撤去油芚,而形止限十日報禮曹,禮曹堂上登筵時轉稟事,下敎矣。今此健陵陵上莎草有頉處修改之役,亦因拘忌,將至三朔之久,一依元陵修改已例,修改前,陵官逐日奉審,縫罅處,從便摩接,油芚則晝撤夜覆,而本陵旣在留都,形止之間十日登聞,不必報禮曹轉稟,直令陵官報于該府留守,留守間十日狀聞之意,分付,何如?傳曰,允。
李文會,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李文會,以兵曹言啓曰,宣薦內禁衛取才,及宣部守三薦參上武臣作散人別取才試取次,臣允大,進詣慕華館開場矣,雨勢如此,不得試取之意,敢啓。傳曰,知道。
上在昌德宮。停常參·經筵。
自開東至巳時,灑雨下雨,測雨器水深四分。
李文會啓曰,行大司憲李直輔在外,執義·掌令二員未差,持平李在璣疏批未下,鄭取善未署經,監察茶時之意,敢啓。傳曰,知道。
韓致應啓曰,今七月初八日,祿都目政事爲之之意,敢啓。傳曰,知道。
傳于李翼晉曰,前平安監司留待。
傳于李翼晉曰,奉審承旨留待。
傳于李翼晉曰,右承旨與前箕伯入侍。
傳于李翼晉曰,奉審承旨入侍。
以黃海監司李存秀狀啓,谷山漂頹民戶恤典題給事,傳于韓致應曰,許多民戶之又此漂頹,聞極驚惻,元恤典外,別加助恤事,回諭。
事變假注書金秀鍾狀啓,臣於本月初一日,在楊州海等村面樓院里,伏奉有旨,同日亥時量,傳諭于議政府左議政李時秀所住處,仍傳命召是白乎則,以爲,臣於垂死病中,數行附奏,嚴不敢畢辭,血泣窮山,惟誅殛是俟,卽又聖諭荐降十行辭旨,轉益隆摯,始以何辭仰復爲敎,末又責之以義分,丁寧諄複,如詔迷子,雙擎九頓,方寸激越,不知負罪賤臣,何以得此?日昨聖諭中敷示開釋之慈旨,委曲曠絶,如天育物,臣雖至愚至頑,亦具一段秉彝,豈無感激圖報之心?且今中書一空,聖上獨憂之時,以臣受恩如天,豈忍便決明時,而第伏念,人臣之藉手事君,惟誠信二字,緣臣不忠無狀,致承向日嚴敎,論其罪犯,萬隕亦輕,爲人臣負此罪,晏然抗顔,入脩門而趨周行,則是無人臣也,無臣分也。大質已虧,微諒難改,慈恩益深,而臣罪益大,聖諭愈勤,而臣情愈蹙,有死而已,萬無轉動之望,惟亟被當被之律,然後庶可使邦憲少伸,臣罪少贖。方命之誅,又不敢顧,伏地戰慄,不知所達,至於史官之一向相守,使恩言委諸草莽,尤是臣萬死之罪,卽命收還,千萬泣祝云矣,臣旣承偕來之命,故姑爲仍留緣由,竝以馳啓云云。傳曰,觀此附奏,擧措益萬萬過當,卿眞欲決去就而然乎?予則謂卿之決不可去者有三,慈殿伊日之敎,不過出於暫時匪怒,而旋有追悔之音,則在卿分義,不當見悻悻之色,不可一也。右相則雖與卿差間,而去就必與卿同,以爲卿不還,則義不可獨出云,以卿過當之引義,遂使僚相,亦至不安,不可二也。他事姑勿論,目今國勢朝象,安乎危乎,泰乎否乎,大臣當去乎,不當去乎,此不待智者而辨,不可三也。有此三不可去之端,而卿乃欲必去而後已者,予莫曉其故也。望卿毋徒自潔自重,越視國事,褎如予言,小念國家之大體,卽日還朝,聽予敷心之諭事,爾其更爲傳諭,與之偕來。
李文會啓曰,左議政李時秀,又使錄事來納命召,何以爲之?敢稟。傳曰,遣史官,更傳命召。
曺允遂,以禮曹言啓曰,健陵陵上改修吉日,以來八月二十八日,推擇啓下矣。改修都監都提調·提調·郞廳,依癸卯年例,令該曹差出擧行,何如?傳曰,允。
韓致應,以戶曹言啓曰,卽接廣興倉所報,則以爲,謹奉傳敎,祿俸更爲輸送次,倉官進去于西部西江坊下中里契議政府右議政金觀柱所住處,則今月初三日,轉向陽川地云,議政在鄕外,則令地方官月廩輸送,載在大典通編,依此擧行之意,分付該道,何如?傳曰,允。
李文會,以兵曹言啓曰,本曹今甲子年春夏等褒貶有故,限內不得磨勘矣。今始磨鍊以入,而曹所屬典設司官員等,去癸亥年秋冬等褒貶,其時官員,已多遞易,依例蕩滌,軍器寺·司僕寺·訓鍊院官員等褒貶,因各其司提調及堂上有故,不得一體磨勘之意,敢啓。傳曰,知道。
水原留守李敬一疏曰,伏以臣於前月,以昨年裕賊停啓時,未能駁正事,敢陳自劾之章,乞蒙重勘,而伏奉勿辭察任之溫批,繼以洊承催促辭朝之命,臣且惶且感,怵畏分義,不敢更爲逡巡之計,辭陛赴任,已有日矣。今始得見臺疏之頒布者,有曰其時憲府諸臺,則府啓停連,職當可否,而託以不進,終無駁正,僚寀間爭執是非之義,果安在哉云,仍請亟施譴削之典,臣於是滿心慙恧,無地自容。大凡停啓之法,雖一二臺臣,欲停者停之,初無相議僚臺之例,則雖欲可否,其勢末由,臺疏中爭執是非云云,雖是未諳事實之致,而臣於伊時,旣帶憲職,則終未能駁正之罪,臣亦不得辭其責也。臣之自列之疏,雖未蒙兪,而旣有臺疏譴削之請,則臣何敢憑恃寵靈,晏然在職,自歸於忘廉冒恥之科乎?玆敢披瀝肝血,仰瀆崇嚴。伏乞聖明,亟令鐫改臣職名,仍令勘臣之罪,以昭法紀,以安微分,千萬幸甚,臣無任云云。答曰,省疏具悉。卿於其時,逡巡於本職,他臺事,何以知之?況於新除後引咎辭職之疏批,已盡喩,今又以此事爲引者,無已太過乎?卿其勿辭察任。
甲子七月初六日酉時,上御誠正閣。奉審承旨前平安監司入侍時,右承旨李翼晉,假注書趙鐘永,別兼春秋洪秉喆·趙雲翊,前平安監司金文淳,以次進伏訖。上敎于翼晉曰,奉審處,何如?翼晉曰,臣謹詣陵所,詳細奉審,則戌亥子三方,皆有頉處,以營造尺計量,則廣爲十六尺,長爲十尺,土深爲七寸,而蹲縮處,先覆以油芚,次覆以草芚,故莎草補缺處,雖未及着根,亦無有搖動之慮矣。上曰,以今觀之,則雖一時之間,修改不至於甚急乎?翼晉曰,事甚重大,不敢遽然仰達,而目今潦水如此,恐難猝然始役矣。上曰,今番雨後所覆處,亦無滲漏乎?翼晉曰,雖以油芚掩覆,而亦豈能全然不漏乎?莎草則無轉動之慮,是爲幸矣,有頉處·無頉處之間,莎草稍有變色處,周圍不過尺許,而此則以所覆油芚,卽是長興庫新造之件也。着油未乾,以致滲滴而然云,故量其所濕之處,換覆草芚矣。上曰,丁字閣碑閣,亦爲一體奉審乎?翼晉曰,丁字閣中間西邊及西間中央兩處,松津浸潤,若有水痕,垂暎於甫道里之木,其廣如小兒掌,臣以何不修報?問於陵官,則陵官所答,謂非切近於床卓之處,故欲待秋奉審之時,與道臣相議爲計云,而碑閣奉審,亦無他頉矣。上曰,華寧殿及顯隆園,亦爲奉審乎?翼晉曰,昨日卽是華寧殿奉審日次,故問於陵官,則殿內各處,一樣無頉。園所則未承下敎,故不敢擅往奉審,而聞於陵官,則陵官與園官及衛將,自然數數逢見,而其所傳言,亦幸無頉云矣。上曰,沿路農形,何如?翼晉曰,路傍所見,則不無浦落覆沙之處,而不甚大段,參以道路所聞,則皆云雨澤周洽,可期大有之徵矣。上曰,史官分左右,前平安監司進前,文淳就前進伏。上曰,卿經過一劫運矣。文淳曰,民事之萬萬不幸,無復可言,而有若臣身之福薄者然,惶恐之極,不知所達矣。上曰,卿之其間勞悴,想亦多矣。文淳曰,小臣之勞悴不敢言,而幸賴朝家恤民之澤,畢奠接狀啓,纔已登聞,此非始料之所望矣。上曰,今則依舊乎?文淳曰,幾如前見矣。上曰,狀啓則雖曰畢奠接,而其中果無一戶遺漏乎?文淳曰,民之父子兄弟各居者,或有合聚於一籬之內,而各戶之變爲合戶者,殆過百餘戶,故雖有挾戶之更作別居者,折長補短,較諸元數,則見縮爲七十八戶,至如廛市之家,則新建或勝於舊樣者,亦有之矣。上曰,今番雨潦之患,亦何如耶?文淳曰,平壤則今番雨水,其患不大,譬之於京城,則不過溝渠上溢水,不由道橫濫而爲害者也。到京追聞,則人或有以舟行於平壤城內,爲問於臣者,是則傳說太過,而臣之上來時,江邊民家頹壓者,僅止五十戶,倘使數日大雨,幾乎漂渰無數,而間間晴捲,得不至於如此之境矣。上曰,庫舍殿宇各處之役,今至何境乎?新伯下去之後,想必善爲之,而材木與諸般事務,卿來時,亦有經紀以置者乎?文淳曰,營門及館所與崇靈·崇仁二殿,卽是被燒中,宜先改建處,而崇仁殿,則正殿外,幾已畢役,其他各處,則木材不能趁來,來則修補,故有先立處,有後立處,鱗次成役,未了處無多。今番潦雨之後,輸材列邑,恐致漂流之患,故沿江諸處,已爲行關申飭,至於治材之役,則雕刻者外,皆已畢工,而臣之來時,未及盡見上樑矣。文淳又曰,平壤府今春火災,頃刻之間,滿城回祿,一營空蕩,幾萬生靈,失所棲遑,若不保朝夕矣。幸賴朝家軫恤之澤,近五千災戶,今已奠接,而屢經大火,民力殆盡,以今所見,雖有目前之艱乏,嗣後蘇完,惟在營邑之顧恤,而至於本營事勢,實多有萬不成樣者矣。金銀錢穀縀帛布木之儲峙各庫者,當初設始,非但爲公用,其意專在於備不虞,而兩年之火,幾盡灰燼,所存者不過是燒餘金銀,而此猶欠縮於記付元數,顧此營樣,姑無着手之處,此時若無別般軫念之道,則實有莫可收拾之慮,而在前朝家不時之用,間多區劃本道之事,今若視同前日,如例責應,則目下事情,萬無擧行之勢。此後則無論巨細難易,限其稍定頭緖,一切勿責,隨事顧護,然後庶有一分補益之望,故敢此仰達矣。上曰,依爲之。出擧條文淳曰,本道軍餉之逐年耗縮,其來已久,將至難救之境,蓋其直路各樣放下,通計一年,輒不下一萬五六千石,則自中和至義州,所謂軍餉名色,殆盡無餘,每當支放,換易衙門,割此補彼,以至他穀之漸次耗縮,此固莫可支當之一端,苟究其弊源,則專由於各邑吏鄕之憑公營私,恣意偸弄之致也。此若不細加釐正,則其用也無節,其弊也漸滋,不出幾年,一道軍餉,其將永無名色而後已,事之寒心,莫甚於此。自今以後,凡百用下,勿委吏鄕,各其本官,親執照檢,隨所用,先自官庫入下後,每朔末,從實數修報營門,以爲會減之地,則可杜吏鄕作奸之習,而庶無餉穀濫下之弊,以此意嚴飭本道,定式遵行,俾有一半分實效,何如?上曰,依爲之。出擧條文淳曰,今番平壤之火,卽振古所無之災,滿城失所,民情遑急,而乃者黃州金繼勳,平壤車鳳軾,江西洪履一·金聲海,龍崗金彪老,各自出義捐財救急,以錢以穀,厥數不些,其在激勸之道,宜有褒賞之典,而金繼勳,旣蒙恩典,除拜京職,車鳳軾·金彪老·金聲海等,亦自營邑,已爲次第酬用,惟洪履一,則曾經殿郞,自本營無相當之窠,故以姑不擧論之意,雖爲登聞,私儲願納,洽過數千,邱木許斫,幾近萬株,其所嘉尙,有倍他人,今若置而勿論,終未蒙均施之澤,則恐不無向隅之嘆,故敢將事情,更此仰達矣。上曰,依爲之。洪履一,則依金繼勳例爲之,可也。出擧條文淳曰,還餉之半分半留,蓋出於爲民備荒,待時需急者,況此平壤,卽關防直路,保障重地,凡儲餉之節,有不可疎虞,而摠計營府還穀,其數不爲不多,以其取耗,而上下於支放與應用之故,幾皆盡分,雖有留庫名色,其數零星,畢糴以後開倉以前,營府各庫,殆同空虛,其在備不虞之道,萬萬寒心。道內三賑穀之散在各邑者,其數爲七萬餘石,就其中折米,限一萬石,運移平壤府,作爲恒留,則足可爲悠遠緩急之資,而事係變通,令廟堂稟處,何如?上曰,依爲之。出擧條嘉順宮進服加味淸署六和湯,依前方一貼製入。出榻敎上命退,諸臣以次退出。
上在昌德宮。停常參·經筵。
惠慶宮進服人蔘粟米飮,自明日停止,加味六和湯,自今日停止,香薷正氣散,自今日一貼式,限三貼煎入事,榻前下敎。
嘉順宮進服加味淸署六和湯,依前方一貼製入事,榻前下敎。
韓致應啓曰,來十一日,輪對日次矣,敢稟。傳曰,當次人受點,後日次待令。
李文會啓曰,來十一日,朝參日次矣,敢稟。傳曰,停。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,行大司憲李直輔在外,執義·掌令二員未差,持平李在璣疏批未下,鄭取善未署經,監察茶時之意,敢啓。傳曰,知道。
注書韓用儀病,代以金箕殷爲假注書。
金箕殷有頉,代以宋翼淵爲假注書。
以京畿監司徐榮輔狀啓,左議政李時秀祿俸不爲領受事,傳于韓致應曰,更爲輸送事,回諭。
曺允遂,以吏曹言啓曰,順康園守奉官吳洪錫,受由過限不上來,依例改差,何如?傳曰,允。
曺允遂,以吏曹言啓曰,因右議政金觀柱筵奏,守令之再入下考及繡貶一入以上人,抄錄於不治案,而或因體例間事,或因眚災居下者勿論,考出貶題及繡啓,犯贓汚最重者,限十年禁錮,其餘細少干犯,竝當入於不治案,而凡入不治案者,限五年勿擬外任,殿最無下考者,及雖有下考,而只以寒閥之殘蔭冷武塞責者,該曹摘發論勘,以越俸十等,定式施行矣。今番殿最居下守令中靑山縣監李儀亨,任實縣監李羲耆,玉果縣監沈公權,麟蹄縣監趙鎭大,機張縣監洪留浩,長鬐縣監鄭禹濟,泗川縣監李景佐之題目,雖有疵貶,而俱無干犯贓汚之事,亦無殘蔭冷武之可以指的者,守令錄案,道臣越俸,今姑勿論。京畿監司徐榮輔,黃海監司李存秀,咸鏡監司李翊模,平安監司金文淳,守令殿最,無一下考,竝依定式,越俸十等,何如?傳曰,允。
曺允遂,以吏曹言啓曰,今日本曹開坼坐起時,考見諸道褒貶啓本,則鐵山府使金鎭億,以戒之在色爲目,居山道察訪吳贊述,以久當有緖爲目,則俱宜置下考,而置諸中考,三水府使李寬會,以生疎則恕,殫竭宜勉爲目,則宜置中考,而置諸上考,殊無嚴明殿最之意,兩道道臣,推考警責,兩邑守令,一驛察訪,竝罷黜,何如?傳曰,允。
李文會,以兵曹言啓曰,拆見諸道褒貶啓本,則咸鏡監司李翊模啓本中,中軍尹載大,以姑不苛評,爲其新到爲目,北兵使金爔啓本中,美錢僉使姜協昌,以譽雖不至,毁亦無聞爲目,平安前兵使申大偀啓本中,西林僉使崔泰福,以新到無聞,可待來效爲目,黃海水使崔雲羽啓本中,吾叉浦僉使金鼎赫,以柔善何傷爲目,忠淸水使金守基啓本中,馬梁僉使朴弘德,以莫曰小鎭,益勉勤實爲目,則宜置中考,而置諸上考,北兵使金爔啓本中,森森坡萬戶張佑軫,以剛克宜勉爲目,南兵使沈鑏啓本中,鎭東萬戶文敬成,以瑣謗宜略爲目,則宜置下考,而置諸中考,殊無嚴明殿最之意,各該道帥臣,推考警責,咸鏡監營中軍尹載大,美錢僉使姜協昌,西林僉使崔泰福,吾叉浦僉使金鼎赫,馬梁僉使朴弘德,竝中考施行,森森坡萬戶張佑軫,鎭東萬戶文敬成,竝下考施行,何如?傳曰,允。
韓致應,以奉常寺提調意啓曰,東藉親耕田所種皮黍打作,則所出爲三石之意,敢啓。傳曰,知道。
刑曹啓目,粘連柒原縣監洪聖源,鎭海縣監李魯植等矣以妻證夫,法禁所載,而千三首實之招,優可成獄,其妻日分,無難取招罪,依大明律不應爲事理重者,杖八十收贖,何如?判付啓,依允爲旀,李魯植段,功減一等爲良如敎。
李文會,以兵曹言啓曰,嶺南別試武士更爲試取事,草記蒙允矣。臣今日宣薦內禁衛試取時,各以本道入格技藝試取,則慈仁出身殷遇亨,龍宮閑良李必燮,仁同閑良張緯燮,柳葉箭·片箭·講書俱未入格,善山閑良朴天應講書略,彦陽閑良盧忠元講書粗,比本道入格,未得中式,梁山出身黃有淸,擧沙入格矣,在前未入格人,連因特敎,有給糧下送之例,今亦依此擧行,何如?傳曰,允。
上在昌德宮。停常參·經筵。
李文會,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,行大司憲李直輔在外,執義·掌令二員未差,持平李在璣疏批未下,鄭取善未署經,監察茶時之意,敢啓。傳曰,知道。
李文會啓曰,明日獻陵忌辰祭傳香,禮房承旨當爲齋宿,而左承旨權襈,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
曺允遂,以吏曹言啓曰,今初十日,都目政事爲之之意,敢啓。傳曰,知道。
宋翼淵陞付,代以李炫章爲事變假注書。
李炫章在外,代以崔秀俊爲事變假注書。
韓致應啓曰,合辭方張之時,兩司無詣臺之員,事甚未安,今日政新除授臺諫,竝待下批牌招,何如?傳曰,允。
兵曹口傳政事,副護軍單朴宗慶。
有政。吏批,判書金達淳進,參判金勉柱病不進,參議鄭東觀病不進,右副承旨韓致應進,以吳泰賢爲大司諫,韓興裕爲執義,柳烇·姜文會爲掌令,韓永逵爲獻納,尹涵爲兵曹參知,尹光普爲氷庫提調,趙榮慶爲廣興守,權太應爲廣興令,李魯簡·韓光衍爲監察,金履完爲長興奉事,宋啓禎·朴宗益爲假監役,李宅永爲宣川府使,興海郡守李得江今加通政加資事,承傳,李秉模爲健陵修改都監都提調,提調二單李晩秀·徐邁修,郞廳金思羲。
兵批,判書曺允大進,參判任希存入直,參議朴瑞源病,參知未差,左副承旨李文會進,以金文淳爲都摠管,尹光範·金景欽爲同知,尹理相爲曹司五衛將,李恒訥爲忠壯將,權聖鎭·金漢健爲五衛將,李宜秀爲忠翊將,尹尙圭爲文兼,申溥爲訓鍊僉正,車亨衢·洪浩淵爲訓鍊判官,柳尙斗爲黃海水虞候,同知單廉在鉉,僉知三單韓大洪·具達遠·殷連興,五衛將加設洪履一,副護軍單尹光顔·李相璜·金箕象·林漢浩·金㙆,鄭彦恒爲臨津別將,禹德中爲漢江別將,副司直單洪受浩·金會淵·姜彙鈺·尹羽烈,副司果單李箕淵。
李文會啓曰,政望注擬,何等審愼,而副校理尹尙圭,方在牌不進罷職傳旨未下中矣,今日兵批政事,文兼首擬,至於受點,臣之矇然捧入,不勝惶恐,而當該政官,難免不審之失,推考,何如?傳曰,允。
以校理洪奭周·元在明,副校理尹尙圭,修撰任厚常·申溆,副修撰閔師宣·李東冕牌不進罷職傳旨,傳于李文會曰,只推。
以執義韓興裕牌不進罷職傳旨,傳于李文會曰,只推。
以京畿監司徐榮輔狀啓,右議政金觀柱祿米不爲領受事,傳于韓致應曰,更爲輸送事,回諭。
以忠淸監司閔耆顯狀啓,公州等邑民家漂壓,人物致死事,傳于韓致應曰,此狀啓之連續,不勝驚惻,元恤典外,別加顧恤,使之卽爲奠接,漂沒人,如有生前身還布,竝蕩滌事回諭。
以江原監司申絢狀啓,伊川等邑民家漂壓事,傳于韓致應曰,兩邑民戶之若是漂頹,聞甚驚惻,元恤典外,別加顧恤,使之卽速奠接事,回諭。
以慶尙監司金羲淳狀啓,聞慶等邑漂頹民戶恤典題給事,傳于韓致應曰,聞甚驚惻,兩邑民戶,元恤典外,別加顧助事,回諭。
李文會,以兵批言啓曰,陞資拜營將者,準朔前以不職遞罷,則勿計朔數多少,還收資級,載在法典矣,前咸鏡監營中軍尹載大今春夏等褒貶,自臣曹降置中考,依法典,所授加資還收之意,敢啓。傳曰,知道。
李文會,以兵批言啓曰,卽接大報壇守直官牒報,則守直官王景進,今已仕滿四十五朔云,守直官之仕滿者加資,載在節目,依節目,大報壇守直官王景進,加資下批之意,敢啓。傳曰,知道。
李文會,以兵曹言啓曰,宣薦內禁衛取才三技入格別單及宣部守三薦參上武臣前銜人別取才入格矢數,落仕年條,居住薦名,各其名下,懸註以入之意,敢啓。傳曰,知道。
李文會,以兵曹言啓曰,景福宮衛將廉在鉉,慶熙宮衛將任鎭翼,俱以病難供職,呈狀乞遞,輪番之任,不可久曠,竝改差,何如?傳曰,允。
上在昌德宮。停常參·經筵。
王大妃殿進御加減六和湯,自明日停止事,榻前下敎。
曺允遂啓曰,行大司憲李直輔,掌令姜文會·柳烇在外,執義韓興裕未肅拜,持平李在璣疏批未下,鄭取善未署經,監察茶時之意,敢啓。傳曰,知道。
權襈啓曰,臣襈,依定式進詣香室,奉審香祝櫃·祝板袱子,則精潔之意,敢啓。傳曰,知道。
權襈啓曰,右承旨李翼晉,左副承旨李文會,今日不爲仕進,竝卽牌招,何如?傳曰,待開門牌招。
上在昌德宮。停常參·經筵。
藥房提調韓晩裕,右副承旨韓致應啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,行大司憲李直輔,掌令姜文會·柳烇在外,執義韓興裕未肅拜,持平李在璣疏批未下,鄭取善未署經,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
事變假注書金秀鍾狀啓,臣於本月初六日亥時量,在楊州海等村面樓院里,祗受有旨,卽爲傳諭于議政府左議政李時秀處,則以爲,臣屢犯違抗之罪,顒竢嚴誅之降。卽者史官,又宣聖諭,十行之旨,三端之敎,縷縷諄複,旣嚴且截,臣奉讀未半,驚惶震剝,直欲鑽地而不可得,臣雖萬萬無狀,豈忍以我慈聖匪怒之敎,敢有悻悻之心,亦豈敢於聖敎之下,褎如而若無省覺乎?有臣如此,誅殛亦輕,臣於日前,猥以有死而已四字,質言於附奏,區區情實,庶幾天鑑之俯燭,而又承此人臣不敢聞之敎,莫非臣萬死難贖之罪,蠢動無路,窮隘轉甚,不敢一刻偃息於旅次,今方走伏州獄之外,惟願鈇鉞之遄加云矣。大臣胥命于本州獄門外次,初七日辰時量離發,而臣旣承偕來之命,故亦爲隨往緣由,竝以馳啓云云。踏啓字。
記注官車信用狀啓,臣於本月初四日,在陽川邑內古陽里,同日戌時量,祗受聖諭,傳諭于右議政金觀柱所住處,仍傳命召是白乎則,以爲,臣方席藁,縣獄之傍,恭竢嚴誅之降,玆又伏承諭旨,而至於前諭中句語,特命還收,九頓感泣,不知死所,固當卽地竭蹶之不暇,而顧臣自初微諒,亶在於伏承向筵嚴敎之後,震剝之忱,與僚相無異,故義不得不同,其逬退間,雖伏承慈聖追悔之敎,而亦不敢先僚相冒膺,揆義甚明,今若徒畏義分,遽然出膺,則名以大官,而廉防者隳矣,是不但國人之嗤罵,拘彘亦不食其餘矣。臣雖無狀,豈忍爲此?聖鑑至明,斷斷愚悃,庶垂曲諒矣,恩諭之下,反覆思量,而萬無蠢動之望,惟血泣席藁,祗竢鈇鉞之遄加而已云矣,臣則旣承偕來之命,故姑爲仍留緣由,竝以馳啓云云。踏啓字。
傳于李文會曰,左副承旨入侍。
以京畿監司徐榮輔啓本,罪人韓用龜富平府到配事,傳于李文會曰,飭已施矣,放送,仍爲蕩滌敍用。
以江原監司申絢狀啓,金城等邑民家漂頹,人物致死事,傳于韓致應曰,民戶之漂頹,聞甚憫然,元恤典外,別加顧恤奠接,人物之壓傷,尤極驚惻,如有生前身還布,竝蕩滌事,回諭。
傳于曺允遂曰,守令之善治與不治,由於初仕之擇與不擇,初仕守令,各別擇差事,分付兩銓。
傳于曺允遂曰,忠臣淸白吏子孫,松都·西北人,依例收用,先朝承傳人,亦爲各別收用。
以右承旨李翼晉牌不進罷職傳旨,傳于曺允遂曰,只推。
傳于曺允遂曰,都承旨與左承旨許遞,今日政差出,待下批牌招察任。
傳于曺允遂曰,山林外臺諫竝許遞,今日政差出。
傳于李文會曰,當該銓官推考。
曺允遂啓曰,新除授左承旨洪羲臣,時在京畿果川地,斯速乘馹上來事,下諭,何如?傳曰,許遞,前望單子入之。
承旨前望單子入之,李普天落點。
李文會啓曰,新除授承旨李普天,方在解由未出中,何以爲之?敢稟。傳曰,勿拘,仍卽牌招。
以左副承旨李普天牌不進罷職傳旨,傳于李文會曰,只推,更爲牌招。
以左副承旨李普天再牌不進罷職傳旨,傳于李文會曰,只推,待開門牌招。
傳于李文會曰,當該銓官推考。
傳于李文會曰,當該承旨推考。
傳于曺允遂曰,吏曹參議許遞,今日政差出。
曺允遂,以吏曹言啓曰,今日都目大政時,本曹堂上,不可不備員,而參議鄭東觀病不來,令政院牌招,以爲同參開政之地,何如?傳曰,允。
都政。吏批,判書金達淳進,參判金勉柱進,參議鄭東觀牌不進,同副承旨曺允遂進,啓曰,今都目大政,各岐仕滿應遷者·相避及未準朔監察禁府都事,戶曹·刑曹·工曹·漢城府郞官,平市官員·五部令·各司久任時推人員,竝擬,何如?傳曰,允。吏批啓曰,蔭仕六品官之陞五品者,每於都政後照擬,而見今在職者,絶無經一考之人,五品官無以推移備擬,依例勿拘,陞擬,何如?傳曰,允。吏批啓曰,守令多窠,今當差出,而未準朔禁軍將及營將·邊將·虞候·中軍都事·守令,竝擬,何如?傳曰,允。吏批啓曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今春夏等褒貶,不得爲之,故當出六品者,未免積滯,依例遷轉,何如?傳曰,允。吏批啓曰,海州判官,今當差出,而本州以營下劇邑,物衆地大,素稱難治,不可不擇差,同道及他道有聲,績已準限未準朔守令,竝擬,何如?傳曰,允。吏批啓曰,大司成今當差出,而擬望之人乏少,外任竝擬,何如?傳曰,允。
曺允遂,以吏批言啓曰,冬至謝恩使,今當差出,而大臣只有二員,故不得已以二望擬入之意,敢啓。傳曰,知道。
曺允遂,以吏批言啓曰,繕工監假監役官兪彦傅呈狀內,矣身素患痰癖之症,當此換節之時,一倍添劇,時日之內,萬無供職之望云,其身病旣如是,則有難强令察任,今姑改差,何如?傳曰,允。以韓克裕爲敦寧主簿,尹宅烈爲司僕主簿,趙榮錫爲濟用主簿,李在純爲司宰僉正,魚在瓚爲社稷令,華寧殿令單洪仁模,朴宗羽爲晉州牧使,李萬源爲南原府使,吳應常爲坡州牧使,許溟爲昌城府使,李覲吾爲兵曹正郞,閔箕世爲漢城主簿,徐有望爲司饔主簿,韓瑗爲直長,李漢德爲宣陵直長,李德彬爲靖陵直長,軍資直長單朴參源,鄭宅休爲鐵山府使,宋守淵爲海州判官,李希延爲南部令,尹益烈爲慶州府尹,朴宗慶爲驪州牧使,羅玹爲義盈奉事,李永源爲繕工奉事,吳敏常爲內贍奉事,李永夏爲密陽府使,兪漢宰爲瑞興府使,李宗孝爲內贍直長,柳佺爲司宰直長,申顯祿·李基完爲禁府都事,閔基世爲典籍,軍資直長單朴致榮,朴寅休爲漢城主簿,徐有望爲典籍,尹慶烈爲內資奉事,權裕仁爲濟用奉事,尹光時爲沔川郡守,金翼行爲監察,趙鎭翼爲內資直長,夫宗仁爲厚陵令,曺文檢爲慶基殿令,安㢞爲積城縣監,李南圭爲江原都事,權思漢爲泗川縣監,尹義東爲玉果縣監,魚在瓚爲永同縣監,李翼會爲任實縣監,朴榮壽爲社稷令,李基弘爲司饔奉事,具命翼爲寶城郡守,李昇羽爲成歡察訪,申思贊爲黃山察訪,洪羲臣爲承旨,任希存爲安岳郡守,徐興輔爲載寧郡守,權丕應爲漢城主簿,金會淵爲左通禮,申綋爲順川郡守,閔致儉爲恭陵令,趙亨基爲直講,李集麟爲尙瑞直長,李經九爲工曹正郞,任百禧爲吏曹正郞,徐龍輔爲冬至兼謝恩正使,宋銓爲副使,元在明爲書狀官,趙榮錫爲禁府都事,柳英喆爲刑曹佐郞,禁府都事李基完,司饔奉事李基弘相換,金宗濩爲尙瑞副直長,李敦賢爲禮曹正郞,車敬鎭爲典籍,尹宅烈爲禁府都事,權丕應爲工曹佐郞,鄭脩容爲漢城主簿,李夢龍爲奉常僉正,李元默爲濟用副奉事,朴南源爲典簿,柳光濂爲刑曹正郞,朴宗澈爲長鬐縣監,李堯憲爲寧邊府使,李海愚爲南陽府使,成範鎭爲長湍府使,成致鳳爲豐德府使,李勉兢爲兵曹參判,柳命源爲碧潼郡守,李石求爲慶興府使,趙拓壤爲穩城府使,任聖尹爲三水府使,徐邁修爲右參贊,申大顯爲同義禁,韓用龜爲同成均,曺錫鯤爲典籍,南錫九爲監察,邊景祜爲高山察訪,李國標爲連原察訪,白慶楷爲幽谷察訪,任希鐸爲金郊察訪,李泰熙爲延曙察訪,韓元履爲濟用判官,趙應鉉爲仁同縣監,安濟元爲濟源察訪,金漢弼爲濟州判官,安載述爲安奇察訪,閔箕世爲監察,鄭宗顯爲戶曹正郞,朴廷儉爲禮曹佐郞,柳禎爲校書判校,全光鼎爲獒樹察訪,成東一爲橫城縣監,尹孝達爲機張縣監,徐有望爲兵曹佐郞,南達孫爲忠淸都事,閔廣魯爲慶尙都事,李泳爲尙衣主簿,姜學濬爲肇慶廟令,成鼎鎭爲昌原府使,愼宜默爲敦寧判官,金獻行爲濟用主簿,金致龍爲司藝,崔仁簡爲直講,宋稺圭爲軍資正,洪赫爲麟蹄縣監,韓命九爲居山察訪,尹鎰爲靑山縣監,韓克裕爲平市主簿,申大儞爲引儀,任俊常·柳聖儀·李台祥·李宅彬·元有朋爲典籍,韓學周爲奉常主簿,梁宗維爲典籍,李重鉉爲監察,李奎昇爲孟山縣監,徐有殷·李元膺爲司饔主簿,南維河爲司圃別提,姜彝正爲大司諫,金孝秀爲執義,韓興裕爲司諫,柳台佐·李海淸爲掌令,洪大浩·洪百儀爲持平,愼性眞爲獻納,洪遇燮·洪羲俊爲正言,尹光顔爲吏曹參議,禹漢膺爲氷庫別提,李宗根爲造紙別提,李漢鎭爲假監役,洪夔謨爲敦寧主簿,李宅彬爲禮曹佐郞,李秉淵爲掌樂主簿,李厚典爲禁府都事,宋煥吉爲司僕主簿,朴崙壽爲禮曹參議,宋啓禎爲監役,沈厚鎭爲禮曹正郞,李相璜爲大司成,趙鎭寬爲禮曹判書,魏光肇爲典籍,任俊常爲監察,呂奎明爲全羅都事,崔粹俊·南陽進爲典設別提,金鋎爲引儀,申錫老爲工曹正郞,宋耕玉爲長寧殿令,李重晉爲軍器主簿,洪秉直爲寧陵參奉,權爲禧陵參奉,申羽漢爲禮賓參奉,李昇明·金秀鍾爲順康園守奉官,李尙進爲禮賓參奉,李學溥爲莊陵參奉,趙學典爲宣陵參奉,李道在爲永禧殿參奉,鄭東晏爲靖陵參奉,健陵修改都監提調單趙鎭寬。
兵批,判書曺允大進,參判任希存進,參議朴瑞源進,參知尹涵入直進,右承旨李文會進,啓曰,各道營將·中軍虞候·邊地僉使,今當差出,而擬望之人乏少,未準朔禁軍將·虞候·守令,竝擬,何如?傳曰,允。
兵批啓曰,訓鍊正,今當差出,而擬望之人乏少,外任竝擬,何如?傳曰,允。
李文會,以兵批言啓曰,新除授五衛將權聖鎭前任全羅監營中軍,金漢健前任忠淸監營中軍,忠翊衛將李宜秀前任大興中軍,忠壯衛將李恒訥前任平安兵虞候,俱在任所,上來間該廳番次苟艱,竝改差,何如?傳曰,允。
李文會,以兵批言啓曰,訓鍊正,今當差出,而前望中在京無故人,只有二人,以二望擬入之意,敢啓。傳曰,知道。
李文會,以兵批言啓曰,同知中樞府事金景欽·尹光範,病在鄕廬,末由上來,五衛將李益懋,前任慶尙監營中軍,時在任所,景福宮衛將李錫祺,慶熙宮衛將高胤基·李福壽,俱以病難供職,呈狀乞遞,竝改差,何如?傳曰,衛將亦受點之職,批墨未乾,今此改差,萬萬駭然,卿則從重推考,此草記勿施,以金箕性爲都摠管,尹得逵爲訓鍊都正,申昕爲僉知,李勉植爲訓鍊正,元有鎭爲珍島監牧官,李益懋·柳熀爲五衛將,姜守徵爲忠翊將,韓義協爲忠壯將,李福壽爲慶熙將,訓鍊主簿單金景行,本院去官,訓鍊判官金載謙,主簿韓守儉·鄭宅亨·崔胄敎,以上依定式減下。李錫祺爲景福將,高胤基爲慶熙將,李彦鉉爲宣傳官,趙達洙·金昌胤爲武兼副護軍,尹頤東·徐有達·朴長憲·李輔國·金汝瑚·崔翼·金挺垕爲武兼,柳相燁爲永宗僉使,申啓文爲白翎僉使,李奭培爲釜山僉使,張東源爲阿耳僉使,李勉植爲大興中軍,李亨謙爲尙州營將,申純爲晉州營將,黃勉基爲大丘營將,李文道爲波知僉使,同知單李福壽,李輔國爲三陟營將,李東鉉爲咸鏡中軍,韓大洪爲忠淸中軍,具錫夏爲全羅中軍,權抑爲慶尙中軍,同知單李錫祺,僉知三單李益懋·柳熀·姜守徵·李宗魯爲平安兵虞候,尹彦喆爲黃海兵虞候,朴友淵爲忠淸兵虞候,金載鐸爲全羅兵虞候,高碩崙爲慶尙左水虞候,僉知單洪履一,副護軍洪羲臣·趙義鎭·李晦植·韓德弼爲牛峴僉使,浪世龍爲廣梁僉使,朴就蕃爲赤梁僉使,李元豐爲注文僉使,徐有用爲吾叉浦僉使,同知單高胤基,洪成淡爲所斤僉使,林益哲爲白峙僉使,朴宗幹爲花梁僉使,金遂榮爲西林僉使,金麟瑞爲老江僉使,僉知單韓義協,康思胤爲西北僉使,崔徵翼爲委曲僉使,金潤燮爲淸城僉使,尹聖任爲美錢僉使,梁祖謙爲加設訓鍊判官,護軍李勉兢,副護軍權襈,安敬國爲鎭東萬戶,朴仁貴爲平山萬戶,李仁郁爲加背萬戶,具始昌爲黔毛浦萬戶,崔昌潤爲鉢浦萬戶,高景默爲金甲島萬戶,洪觀浩爲玉浦萬戶,金大雄爲植松萬戶,方大勳爲濟物浦萬戶,金志溫爲德津萬戶,姜熙文爲靑水萬戶,尹洽爲溫萬戶,金尙鎰爲阿吾地萬戶,池達雲爲阿山萬戶,金德信爲森森坡萬戶,雙靑權管單柳枝烈,鄭來升爲內禁衛將,李德謙爲都摠都事,朴宗秀爲禿城別將,李元柱爲黃龍別將,鄭臣弼爲鳥嶺別將,洪明浩爲知事,金壽禎爲加設訓鍊主簿,尹得莘爲主簿,李惟鐸爲南陽監牧官,康堯愼爲晉州監牧官,尙州營將李亨謙,晉州營將申純,大丘營將黃勉基,大興中軍李勉植,咸鏡中軍李東鉉,以上今加折衝。鄭光賓爲五衛將,具毅和爲訓鍊副正,李光永爲宣傳官,李載豐爲武兼,金喆勳爲守門將,副護軍李亨謙·申純·黃勉基·金錫衡爲都摠經歷,尹致章爲宣傳官,金宅基爲訓鍊正,金漢鼎爲僉正,高行儉爲主簿,大護軍韓用龜,李忠運爲中樞都事,李玉鉉爲別害僉使,申亨祿爲訓鍊主簿,副護軍崔獻重·嚴耆·鄭來升·李忠運·安光質爲訓鍊僉正,金亨麟爲主簿,朴宗秀爲五衛將,李載弘爲訓鍊副正,崔啓鉉爲宣傳官,朴亨源爲中樞都事,李德謙爲訓鍊僉正,沈錫爲主簿,鄭煥宗爲都摠都事,前度中忠翊將首望姜守徵不喩,康守徵·沈能壽·牟應運爲訓鍊主簿,崔啓鉉爲都摠經歷,具得魯爲北評事,崔重敎爲京畿中軍,僉知單田義顯,李熻·柳文儉·李重協爲武兼,李思彦爲守門將,護軍趙德潤,副護軍洪羲臣·任希遠·洪允復·鄭潤弼·元永胄·白泳鎭·崔秀岐·李英植·李儒燁爲宣傳官,徐敬輔爲都摠都事,副護軍鄭東觀·具綜·李誾彬·尹郁烈爲宣傳官,李儒烈·尹敬烈·韓亨祿爲部將,片聖蕃爲守門將,丁若晦爲東道參軍,權管秩乾川金仁伯,小吉號里朴文海,大坡兒金商赫,乫軒洞朴重燁,廣坪金躍浩,護軍吳泰賢,副司直鄭景祚·韓興裕·韓永逵·姜文會·柳烇·鄭取善·李在璣,副司果姜始煥·柳季麟。
曺允遂,以吏曹言啓曰,因江原監司申絢狀啓,春川府使金近淳,催促下送事,允下矣。春川府使金近淳,日前已爲下去之意,敢啓。傳曰,知道。
傳于曺允遂曰,今日政新除授守令,皆令一兩日內辭朝。
李文會,以摠戎廳言啓曰,卽接管城將金樂淳所報,則以爲,本城御營廳字內義常峯女城四間頹毁云矣,待快晴,卽爲改築之意,分付字內營門,何如?傳曰,允。
李文會,以義禁府言啓曰,京畿監司徐榮輔啓本,罪人韓用龜富平府到配事,傳曰,飭已施矣,放送,仍爲蕩滌敍用事,命下矣。韓用龜,卽爲放送事,分付該道道臣之意,敢啓。傳曰,知道。
甲子七月初十日午時,上御誠正閣。左副承旨入侍時,左副承旨李文會,假注書趙鐘永,別兼春秋趙雲翊·徐有恂,以次進伏訖。上命書傳敎曰,有國有君則有相,相雖尊重,亦人臣也,無論本事之如何,今日左右相事,其可無損於臣分乎?左相則雖諉以嚴敎之承聞,此不過慈殿霎時匪怒之敎,而其後追悔之音,召還之意,不啻縷縷諄諄,予猶爲左相感祝,則前後敷諭敦勉之下,一層更加一層,至於州獄席藁之擧,有若辦大事守大節而然,果何意也?假使伊時引義之擧,由予而始,若是悔懊,則猶將有變動之意,況慈意之丁寧懇惻如此,而一向執迷,恝然坐視者,其可曰分義之所安乎?至於右相,事非由己,義無可引,而欲與之同去就,爲過擧出矢言,似乎相抗而相激者,尤是常情之外,此無他,予之否德,不能使朝象世道,寧靖而和泰,數年以來,大臣之狼狽者相續,故爲大臣者,更不欲坐中書而擔國務,纔有一事端,便思奉身而去,在自家地則善矣,其於君綱國紀何?顧今中書空虛之可悶,猶屬細故,左議政李時秀,右議政金觀柱竝施以削黜之典,惠慶宮進服加味六和湯,自今日一貼式,限二貼煎入。出榻敎上命退,承史以次退出。
上在昌德宮。停常參·經筵。
自開東至未時,灑雨下雨,測雨器水深一寸二分。
夜自五更,至十二日開東,灑雨下雨,測雨器水深四分。
李文會啓曰,合辭方張之時,兩司無詣臺之員,事甚未安,除在外外,未肅拜人員,竝卽牌招,何如?傳曰,允。
傳于李翼晉曰,守令·邊將·初任人留待。
傳于李翼晉曰,守令·邊將·初仕人入侍。
傳于李翼晉曰,不察銓官推考。
李文會啓曰,行大司憲李直輔,執義金孝秀,掌令李海淸·柳台佐,持平洪百儀在外,洪大浩牌不進,監察茶時之意,敢啓。傳曰,知道。
韓致應啓曰,吏曹郞廳來言,鐵山府使鄭宅休,寶城郡守具命益,濟州判官金漢弼,玉果縣監尹義東,永同縣監魚在瓚,機張縣監尹孝達,麟蹄縣監洪赫,靑山縣監尹鎰,兩司俱未署經云,而憲府則行大司憲李直輔,執義金孝秀,掌令李海淸·柳台佐,持平洪百儀在外,洪大浩牌不進,諫院則行大司諫姜彝正,獻納愼性眞在外,司諫韓興裕,正言洪羲俊牌不進,洪遇燮未署經,無以備員署經,何以爲之?敢稟。傳曰,違牌人只推,更爲牌招。
韓致應啓曰,未署經守令,兩司當爲署經,而憲府則行大司憲李直輔,執義金孝秀,掌令李海淸·柳台佐,持平洪百儀在外,持平洪大浩未署經,諫院則行大司諫姜彝正,獻納愼性眞在外,正言洪遇燮未署經,司諫韓興裕,正言洪羲俊再牌不進,無以備員署經,何以爲之?敢稟。傳曰,違牌人只推,更爲牌招。
李翼晉,以兵批言啓曰,今日政,訓鍊主簿李忠運·李德謙遷轉之代,誤爲疊出,次次蒙點,矇未覺察,臣不勝惶恐,而原望筒,竝勿施,何如?傳曰,不察甚大,如有一分嚴畏之心,則如此乎?卿則罷職。
李翼晉,以兵曹言啓曰,今七月十一日武臣賓廳武經講書時,武臣兼宣傳官李國世,部將李敬集,三略不通,竝依定式,推考警責,何如?傳曰,允。
李翼晉,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李文會,以義禁府言啓曰,頃因銀溪前察訪朴在寅供招,鐵原府使尹芮圭退馬之不恤郵弊,驛婢之勒定官婢委折,詳査狀聞之意,行會本道矣。卽見江原監司申絢査啓,則戰大馬立待之規,蓋爲關防重地緩急之備,而近因該驛殘弊,戰馬漸不成樣,則點退改立,不是異事,藉使防禦使不相顧恤,責之以力所不及從容去就,自有餘裕,而前察訪朴在寅,數次往復之際,忽作投印之擧,此爲駭妄。至於驛婢事,謹按大典通編公賤條云,驛吏娶良女所生,男爲驛吏,女爲驛女,驛女嫁良夫所生,男爲驛吏,女勿屬驛,則今此驛婢云者,乃是驛吏之娶良女所生驛女,則初非驛婢,而移文請頉,已非實狀,該府使許頉之後,更考案冊,知其非驛婢,卽復刷還,不爲無據,而驛女之所生,又爲驛吏,則此與良女有異,旣已頉給,卽復刷還,有非相恤之義,上項兩件事,以該府使擧措言之,雖是據理相詰,而殊無穩當周便之意,不可謂全無所失,首吏鄕,自臣營懲治放送爲辭矣。該驛雖甚凋弊,大馬立代,法意有在,驛吏娶良女所生,初非驛婢,昭載通編,則朴在寅之以此相詰,肆然爲投印之擧者,雖極駭妄,旣已勘配,不必更論,而至於該府使尹芮圭,則別無可罪之端,置之,何如?傳曰,允。
兼春秋車信用狀啓,以爲,臣向伏承右議政金觀柱偕來之命矣,大臣旣被削黜之典,臣則復路之意,緣由馳啓云云。踏啓字。
禮曹判書趙鎭寬疏曰,伏以臣於昨日政,蒙恩拜禮曹判書矣,方當有事仙寢,卜日載邇,此時此任,豈敢爲逡巡之擧,而第於僚席之間,素有難安之端,冒沒承膺,實無其路,玆不得不略入文字,仰瀆崇嚴。代乞聖明,俯賜諒察,特命遞改,以便公私,千萬幸甚,臣無任云云。答曰,省疏具悉。本職許遞。
左副承旨李普天疏曰,伏以臣猥蒙恩私,待罪東邑,三載尸素,無一善狀,跡涉孤負,尋常悚恧,千萬不自意,承宣除旨,忽降於纔歸私次之際,至有勿拘解由之命,臣是何人,得此殊遇?逖違之忱,叩謝之義,固當卽地承膺之不暇,而莫嚴者廉防也,臣雖欲晏然自恕,其可得乎?臣卽庸愚譾劣,無所肖似之一賤品耳,中陷大戾,無望生全,幸賴我先大王日月之明,我聖上河海之恩,照燭而拯濟之,坑坎焉袵席,枯荄焉雨露,臣之得有今日,伊誰之賜,前後事實,已悉於辛酉春陳疏之時,今不敢復事煩瀆,而年前李允行之疏,又何危懍之甚也?忽擧臣名,加以釁累之目,夫釁累者,有釁可執,有累難洗之謂也。臣果近似於是,則固當縮伏而甘受,如其不然,彼雖急於構人,勒加罪目,言之無倫,胡至此極?臣涉世昧方,受人齮齕,旣以自取汙衊,竟又貽害他人,撫躬慙恧,誰怨誰咎?從今至死之年,惟有杜門斂跡,永謝簪緩,庶爲息黥補劓之方,而銀臺一步,尤是鐵限之地,臣雖欲拚棄四維,抗顔冒據,其奈辱朝廷而羞當世何哉?召牌之下,蠢動無路,玆敢略入文字,仰暴危悃。伏乞聖明,亟遞臣職,仍治臣罪,以重名器,以安私分,千萬幸甚,臣無任云云。省疏具悉。爾其勿辭察職。
傳于李翼晉曰,左副承旨疏批已下,卽爲牌招察任。
甲子七月十一日卯時,上御重熙堂。守令·邊將·初仕人入侍時,左副承旨李翼晉,同副承旨曺允遂,假注書趙鍾永,別兼春秋洪秉喆·徐有恂,寧邊府使李堯憲,安岳郡守任希存,慶州府尹尹益烈,坡州牧使吳應常,永宗僉使柳相燁,昌城府使許溟,南陽府使李海愚,三水府使任聖尹,慶興府使李石求,長湍府使成範鎭,仁同縣監趙應鉉,橫城縣監成東一,長鬐縣監朴宗撤,南原府使李萬源,鐵山府使鄭宅休,載寧郡守徐興輔,碧潼郡守柳命源,寶城郡守具命益,順天郡守申綋,海州判官宋守淵,濟州判官金漢弼,玉果縣監尹義東,靑山縣監尹鎰,積城縣監安㢞,永同縣監魚在瓚,孟山縣監李奎昇,機張縣監尹孝達,泗川縣監權思漢,寧陵參奉洪秉直,永禧殿參奉李道在,禧陵參奉權㢞,順康園守奉官李昇明,禮賓參奉申羽漢·李尙進,以次陞殿進伏,釜山僉使李奭培,白翎僉使申啓文,阿耳僉使張東源,波知僉使李文道,別害僉使李玉鉉,牛峴僉使韓德弼,廣梁僉使浪世龍,赤梁僉使朴就蕃,注文僉使李元豐,吾叉浦僉使徐有用,所斤僉使洪成淡,白峙僉使林益哲,花梁僉使朴宗榦,西林僉使金遂榮,老江僉使金麟瑞,西北僉使康思胤,委曲僉使崔徵翼,淸城僉使金允燮,美錢僉使尹聖任,平山浦萬戶朴仁貴,鉢浦萬戶崔昌潤,加背梁萬戶李仁郁,黔毛浦萬戶具始昌,金甲島萬戶高景文,玉浦萬戶洪觀浩,植松萬戶金大雄,德津萬戶金志溫,濟物萬戶方大勳,靑水萬戶姜熙文,溫萬戶尹洽,阿吾地萬戶金象鎰,阿山萬戶池達雲,森森坡萬戶金德信,黃龍別將李元柱,鳥嶺別將鄭臣弼,雙靑權管柳枝烈,乫軒洞權管朴重燁,宣傳官尹郁烈,守門將片聖蕃,東道參軍丁若晦,入就階下訖。上敎允遂曰,守令初仕,使之次次進前,各奏職姓名,可也。堯憲等,以次進奏職姓名,退出。允遂曰,濟州判官金漢弼,職姓名仰對之時,誤奏邑名,誠甚駭然,推考,何如?上曰,依爲之。出擧條允遂曰,永禧殿參奉李道在,奏對之際,換奏職名,極涉駭然,推考,何如?上曰,依爲之。出擧條上曰,邊將中堂上履歷邊將,則使之陞于堂上,其外則立於堂下,各奏職姓名,可也。奭培·啓文·東源,陞堂進前,各奏職姓名,退出,文道等,立於堂下,各奏職姓名,退出。上命退,承史以次退出。
上在昌德宮。停常參·經筵。
自開東時至申時,灑雨下雨,測雨器水深一寸八分。
惠慶宮進服加味六和湯前方中,加吉梗·枳殼各五分,自今日一貼式,限三貼煎入事,榻前下敎。
李文會啓曰,行大司憲李直輔,執義金孝秀,掌令李海淸·柳台佐,持平洪百儀在外,洪大浩未署經,監察茶時之意,敢啓。傳曰,知道。
李普天啓曰,右參贊徐邁修,同義禁申大顯除拜後,過三日不爲出肅,依定式推考警責,仍卽牌招察任,何如?傳曰,允。
李文會啓曰,堂下官之無得一日三違,曾有定式矣,正言洪羲俊三牌不進,罷職傳旨,不得循例捧入,何以爲之?敢稟。傳曰,推考傳旨捧入。
李普天啓曰,未署經守令,兩司當爲署經,而憲府則行大司憲李直輔,執義金孝秀,掌令李海淸·柳台佐,持平洪百儀在外,洪大浩未署經,諫院則行大司諫姜彝正,獻納愼性眞在外,正言洪遇燮未署經,洪羲俊三牌不進,只有司諫韓興裕一人,不得備員署經,何以爲之?敢稟。傳曰,違牌人只推,更爲牌招。
傳于李普天曰,驪州牧使朴宗慶,仍爲下直。
李普天啓曰,未署經守令,兩司當爲署經,而憲府則行大司憲李直輔,執義金孝秀,掌令李海淸·柳台佐,持平洪百儀在外,洪大浩未署經,諫院則行大司諫姜彝正·獻納愼性眞在外,正言洪遇燮未署經,洪羲俊牌不進,只有司諫韓興裕一人,不得備員署經,何以爲之?敢稟。傳曰,違牌人只推,更爲牌招。
李普天啓曰,鐵山府使鄭宅休,寶城郡守具命益,濟州判官金漢弼,玉果縣監尹義東,永同縣監魚在瓚,機張縣監尹孝達,麟蹄縣監洪赫,靑山縣監尹鎰,諫院則旣已署經,而憲府則行大司憲李直輔,執義金孝秀,掌令李海淸·柳台佐,持平洪百儀在外,洪大浩未署經,不得署經,何以爲之?敢稟。傳曰,一司除署經。
李文會啓曰,司諫韓興裕,旣已肅謝之後,不爲傳啓,直爲出去,事甚未安,推考警責,何如?傳曰,允。
以黃海監司李存秀狀啓,薦新新蓮實,限內不得封進,惶恐待罪事,傳于李普天曰,卿其勿待罪事,回諭。
以忠淸監事閔耆顯狀啓,忠州等邑民家頹壓事,傳于韓致應曰,向日許多民戶頹壓之後,又見此狀,不勝驚惻,元恤典外,別加顧助,使之卽速奠接事,回諭。
李翼晉,以備邊司言啓曰,卽見摠戎使金思穆,水原留守李敬一,廣州留守金載瓚,江華留守吳載紹,京畿監司徐榮輔,水使趙,前永宗防禦使尹頤東,平安監司李書九,前兵使申大偀,黃海兵使徐有和,江原監司申絢,統制使柳孝源,慶尙左兵使李長喆,右兵使趙文彦,忠淸兵使李元植,全羅兵使李膺運,南兵使沈鑏,北兵使金爔秋操取稟狀啓,則以爲,今秋水陸操合操·城操·巡操·面操·巡歷·巡點及未及行操處,官鎭門聚點,竝請令廟堂,稟旨分付,災傷覆審,校生考講,鄕騎士·勸別武·武學都試,依例設行爲辭矣。詰戎之政,關係甚重,而每因事故,停廢居多,今年則春操,亦未設行,揆以戎務,誠極可悶,而關東西水火災傷,挽近所罕,拯捄奠接,民力殆盡,一道之內,幾無彼此之殊,而雖以他道言之,農形豐歉,姑不可梗料,而潦雨迄無霽期,潰決漂壓,狀報旁午,此時役民,在所當念。今秋諸道三都水陸操合操·城操·巡操·面操及巡歷·巡點,竝令停止,而官鎭門聚點,則其所爲弊,有異行操,若論實效,反無不及,依近例,使之如例擧行,而嚴飭道帥臣,毋循例套,軍伍則塡充,器械則繕修,以至坐作進退之節,務合規度,毋或徒歸於應文之科,災傷覆審,校生考講,鄕騎士·勸別武·武學各樣都試,亦令擧行事,一體分付,何如?傳曰,允。
李翼晉,以禁衛營言啓曰,本營把摠李思秀,身病甚重,勢難察任,改差,何如?傳曰,允。
上在昌德宮。停常參·經筵。
李翼晉啓曰,行大司憲李直輔,執義金孝秀,掌令李海淸·柳台佐,持平洪百儀在外,洪大浩未署經,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,三品官之無得過三日,循例請牌,曾有定式矣,吏曹參議尹光顔除拜後,過三日不爲出肅,事體所在,誠極未安,從重推考,仍卽牌招察任,何如?傳曰,允。
傳于李溏曰,下直守令留待。
傳于李文會曰,左副承旨入侍。
備忘記,坡州牧使吳應常,昌城府使許溟,宣川府使李宅永,慶興府使李石求,尙州營將李亨謙,三陟營將李輔國,晉州營將申純下直,各長弓一張·長箭一部·片箭一部·筒兒一部賜給。
李文會啓曰,新拜右議政李敬一,時在水原府任所,上來事,依例遣史官傳諭,上來時給馬事,本道監司處下諭,何如?傳曰,允。傳諭,當以別諭書下矣。
李文會啓曰,吏曹郞廳來言,承旨有闕,政事,取稟。傳曰,政官牌招開政。
李文會啓曰,吏曹判書金達淳受由,參判金勉柱,參議尹光顔牌不進,推考傳旨及罷職傳旨,今方捧入,而開政命下之後,如是違牌,事甚未安,參判更卽牌招,何如?傳曰,參議只推,與參判,一體更爲牌招。
有政。吏批,判書金達淳受由,參判金勉柱進,參議尹光顔牌不進,左副承旨李普天進,啓曰,判書金達淳受由,參議尹光顔牌招不進,小臣獨政未安,何以爲之?敢稟。傳曰,仍爲之。以徐瀅修爲承旨,朴宗正爲副校理,韓用龜爲禮曹判書,尹羽烈爲司成,盧爲兵曹佐郞,李周禎爲典籍,韓光烈爲咸鏡都事,左議政單徐邁修,右議政單李敬一,承文都提調二單左議政徐邁修,右議政李敬一,東學訓導單安允升,故通德郞尹迪東贈吏曹參判例兼,慶州府尹尹益烈考。
兵批,無政事。
以觀象監提調望筒,傳于李文會曰,本職仍任,此望筒勿施。
傳于李溏曰,更思之,則生疎做錯之致,非出於無嚴畏而然,前兵曹判書曺允大仍任,牌招傳授命召。
再政,兵曹判書曺允大,觀象監提調曺允大仍任事承傳,訓鍊提調曺允大,禁衛提調曺允大,御營提調曺允大,健陵都監提調韓用龜竝單付。
李文會啓曰,玉堂上下番俱空,已至多日,事甚未安,新除授副校理朴宗正,卽爲牌招入直,何如?傳曰,允。
李溏啓曰,兵曹判書曺允大牌不進,推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
李溏啓曰,兵曹判書曺允大再牌不進,推考傳旨,今方捧入,而命召傳授,一時爲急,如是違牌,不卽承膺,事體所在,極爲未安,所當更請牌招,而係是一日三牌,何以爲之?敢稟。傳曰,仍以前牌催促。
傳于韓致應曰,右副承旨入侍。
以吏曹參議尹光顔再牌不進罷職傳旨,傳于李文會曰,只推。
以副校理朴宗正牌不進罷職傳旨,傳于李文會曰,只推。
以江原監司申絢狀啓,淮陽等邑民家漂失,人物壓死事,傳于韓致應曰,民家漂頹,至於四十餘戶,聞甚驚惻,而人物壓死,尤極矜惻,元恤典外,各別顧恤,使之卽速奠接,人物之致死者,如有生前身還布,竝卽蕩減事,回諭。
以江華留守吳載紹狀啓,民家漂失,人物渰死事,傳于韓致應曰,聞甚驚惻,元恤典外,別加顧助,使之不日奠接,渰死人如有生前身還布,竝蕩減事,回諭。
以廣州留守金載瓚狀啓,判府事徐龍輔祿俸不爲領受事,傳于韓致應曰,更爲輸送事,回諭。
李文會,以吏批言啓曰,禮曹正郞沈厚鎭呈狀內,矣身素患痰癖之症,當此換節之時,一倍添劇,時月之內,萬無供職之望云,其身病旣如是,則有難强令察任,今姑改差,何如?傳曰,允。
李溏,以訓鍊都監言啓曰,本局局別將李宗爀,身病猝重,勢難察任,改差,何如?傳曰,允。
甲子七月十三日辰時,上御誠正閣。左副承旨入侍時,左副承旨李普天,假注書宋翼淵,別兼春秋趙雲翊·徐有恂,以次進伏訖。上命書傳敎曰,右承旨入侍,又命書傳敎曰,左承旨與下直守令入侍。賤臣承命出傳,左承旨李翼晉,右承旨李文會,寧邊府使李堯憲,安岳郡守任希存,慶州府尹尹益烈,坡州牧使吳應常,昌城府使許溟,宣川府使李宅永,南陽府使李海愚,長湍府使成範鎭,豐德府使成致鳳,慶興府使李石求,三水府使任聖尹,南原府使李萬源,碧潼郡守柳命源,載寧郡守徐興輔,順天郡守申綋,海州判官宋守淵,仁同縣監趙應鉉,橫城縣監成東一,任實縣監李翊會,積城縣監安㢞,泗川縣監權思漢,孟山縣監李奎昇,偕入進伏。上曰,堂上守令中,邊禦守令入楹內,次次進奏職姓名。堯憲等,各奏職姓名,退出。翼晉曰,宣諭七事,何以爲之乎?上曰,出去後,自政院爲之,可也。上曰,守令中,未下直人,左副出去錄入。普天承命出去。上命文會書傳敎曰,行議政府右參贊徐邁修拜左議政,水原府留守李敬一拜右議政。又命書公事判付訖。命退,承史以次退出。
甲子七月十三日三更五點,上御熙政堂。右副承旨入侍時,右副承旨韓致應,假注書趙鐘永,別兼春秋趙雲翊·徐有恂,以次進伏訖。上命書傳敎曰,有國之重,莫先於置相,相得人,然後庶績可成。予之取於卿,匪直爲文忠之孫也,篤厚之行,恬愨之姿,聞于輿人,久矣,處我嚴廊,坐鎭頹俗,憂國如家,視民如子,不望於卿,而于誰之責?玆因史官之往,宣布敷腹之諭,自餘待卿入城,更當敦勉,卿其諒之事,遣史官,傳諭于右議政。仍命退,承史以次退出。
上在昌德宮。停常參·經筵。
李文會,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李文會啓曰,行大司憲李直輔,執義金孝秀,掌令李海淸·柳台佐,持平洪百儀在外,洪大浩未署經,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李翼晉啓曰,臣翼晉,今日入直禁軍戎器點考進去,下直之意,敢啓。傳曰,知道。
李翼晉啓曰,臣依定式,進詣仁政殿月臺,入直禁軍戎器點考,則皆無頉,仍以傳敎內辭意勞問,則亦皆好在云矣,敢啓。傳曰,知道。
禮曹判書韓用龜,參議朴崙壽,依下敎來待矣。傳曰,入侍。
傳于徐瀅修曰,禮房承旨馳詣宗廟·景慕宮,奉審摘奸以來。
傳于李文會曰,右承旨入侍。
承旨前望單子入之,李溏落點。
傳于徐瀅修曰,漢城判尹金文淳,華城留守除授,使之明日辭朝。
徐瀅修啓曰,吏曹郞廳來言,水原留守下批政事,取稟。傳曰,當日爲之。
傳于徐瀅修曰,兵曹判書疏批已下,卽爲牌招,傳授命召。
徐瀅修啓曰,兵曹判書曺允大牌不進,推考傳旨,今方捧入,而命召傳授,一時爲急,如是違牌,事甚未安,更爲牌招,何如?傳曰,允。
徐瀅修啓曰,兵曹判書曺允大再牌不進,推考傳旨,今方捧入,而命召傳授,一時爲急,連事違召,終不承膺,事體所在,誠甚未安,所當更請牌招,而係是一日三牌,何以爲之?敢稟。傳曰,更爲牌招。
徐瀅修,以吏曹言啓曰,新除授宗簿寺正申除拜後,過限未肅拜,依例改差,何如?傳曰,允。
有政。吏批,判書金達淳受由,參判金勉柱進,參議尹光顔病,同副承旨曺允遂進,啓曰,判書金達淳受由,參議尹光顔病不來,小臣獨政未安,何以爲之?敢稟。傳曰,仍爲之。以趙鎭寬爲右參贊,韓用鐸爲禮曹參判,尹光普爲判尹,韓永逵爲宗簿正,元有朋爲禮曹正郞,崔鳳和爲禮曹佐郞,曺允大爲軍器提調,成元柱爲軍器僉正,李晩秀爲景慕宮提調,水原留守單金文淳,華寧殿提調單金文淳,兼執義單元在明,左參贊趙鎭寬,右參贊黃昇源,兼春秋單崔鳳和。兵批,判書曺允大未肅拜,參判李勉兢未肅拜,參議朴瑞源入直進,參知尹涵病,左副承旨李文會進,上護軍單趙鎭寬,摠理使單金文淳。
徐瀅修,以吏曹言啓曰,成均館學諭金履迪受由,過限不上來,依例罷職,何如?傳曰,允。
李溏,以奎章閣言啓曰,明日卽奉謨堂秋孟朔奉審日次,臣等進詣擧行之意,敢啓。傳曰,知道。
李溏,以內醫院提調意啓曰,晉州監牧官吳千根旣遞外任,依例還屬本院,令該曹口傳付軍職,冠帶常仕,何如?傳曰,允。
李文會,以都摠府言啓曰,副摠管朴基豐,以禁衛中軍軍兵等中日試放事,南別營晝仕出去之意,敢啓。傳曰,知道。
李文會,以扈衛廳大將意啓曰,別將金鎭鼎,身病猝重,勢難察任,改差,何如?傳曰,允。
李翼晉,以濬川司言啓曰,本司都廳梁垸有頉代,以御營廳千摠李周鳳差下,使之察任,何如?傳曰,允。
兵曹判書曺允大疏曰,伏以臣性質鈍滯,知識茫昧,無所比數於百執事之列,自叨司戎之任,益切負乘之懼,逃遁不得,冒沒出肅,夙夜戒兢,如集于木,猝當大政,瘡疣百出,至於訓主疊望事而極矣。伏見草記批旨下者,則辭敎截嚴,誨責備至,臣承聞戰慄,五情失守,直欲鑽地以入,而不可得也。夫莫嚴者除目也,至重者恩點也,緣臣恇憒,竟歸無實,論以邦憲,誅殛猶輕,聖度天大罰止薄罷,臣方杜門訟愆席藁泣血,嶺海鈇鉞,實所甘心。千萬不自意,本兵仍任之命,遽下於信宿之餘,而繼伏覩十行恩言,則字字曲恕,句句包容,有若慈父之詔迷子,臣奉讀未半,聲淚俱逬,實不知負罪賤臣,何以得此於君父之前也?天牌儼臨恩召有命,在臣分義,固當竭蹶趨承,不俟駕屨,何敢偃處江郊,作爲處義,而第念本兵重任,非臣闒茸所可冒據,臨政注擬,隨窠塡差,特不過按例擧行,而猶且矇不覺察,做錯非細,則將何以擔軍國之務,而係靺韋之望耶?今若怵畏義分,荐叨匪據,則臣身之早晩狼狽,猶屬細故,而其於再玷聖簡,而復招物議,何哉?且臣於冒熱奔走之餘,泄痢交劇,寒熱竝作,委席叫苦,不省四到,目下病情,又復如此,百爾思量,承膺無路,玆敢涕泣陳章,冒死哀籲於天地父母之下。伏乞聖慈,俯垂鑑諒,特寢臣見職還授之音,仍治臣瀆擾之罪,以安賤分,以昭法紀,不勝幸甚,臣無任云云。答曰,省疏具悉。卿其勿辭行公。
知中樞府事洪明浩疏曰,伏以臣,卽一老憒殘疾之人耳,父子兄弟,俱蒙先朝不世之恩,竝占要顯,迭據銓衡,門闌燀爀,榮寵便蕃,過福之菑,理必無幸,而臣之子羲臣,最所蒙駿,遇事顚錯,兼以驟躐,未效循墻。年前臺啓,果由居銓之故,畢竟狠狽,實所自取,一門悚蹙,相率屛蟄於郊野之間,朝端之無臣蹤跡,已至四年之久矣。雖於停論之後,尙有餘怖,不敢以事已妥帖而自同平人,兼又昨春,必死之疾,雖得僅僅回甦,而眞元積脫,病氣尙存,快作完人,猝無其望,動作不出於戶庭之內,神精常在於烟霧之中,束帶周行,筋力奔走,非所可論,世念都灰,縮伏待盡,月前衛府除旨,臣誠惶隕感激,靡所容措,而卽蒙恩遞,只有瞻天感涕而已。千萬不自意,樞府除命,又下於此際,臣子又蒙銀臺恩點,一日之內,華誥聯翩,闔門攢手,隣里動色,死灰復燃,不足以諭其德,覆盆回照,不足以諭其恩,無狀賤臣,何以得此恩數於君父也?惟有雙擎九頓,淚下被面而已。臣於逖違天陛之餘,叨此曠絶之恩,揆以義分,固當竭蹶趨簉,一伸叩謝之忱,而疾病沈綿,情地恧蹙,玆敢略控短章,仰瀆崇嚴。伏乞聖慈,俯賜鑑諒,亟命鐫遞,以安微分,不勝幸甚,臣無任云云。答曰,省疏具悉。卿其調理行公。
甲子七月十四日辰時,上御誠正閣。右承旨與禮曹堂上入侍時,右承旨李文會,假注書趙鐘永,別兼春秋趙雲翊·徐有恂,禮曹判書韓用龜,參議朴崙壽,以次進伏訖。上曰,禮曹判書進前,用龜就前進伏。上曰,健陵莎草修改擇日,在於來月二十八日,而日字太遠,事體未安,二十日前雖有國忌,亦爲進定,何如?用龜曰,臣今姑肅謝,未知本曹事,而擇日之在二十八日,臣亦聞之矣。下敎若此,謹當更問於日官矣。上曰,卽爲出去,更擇日以入,可也。用龜先退後,仍命文會,書傳諭曰,傳不云乎,尙猷詢玆黃髮,又不云乎,其心休休焉,其如有容,予之特卜於卿者,豈亶然哉?一則曰老成也,二則曰老成也,予惟否德寡昧,遭玆艱難,世道無以靖一,民生無以懷保,朝家無以和泰,一念憧憧,惟在於輔相之得人,而歷選于朝,惟卿重厚有長者風,囂俗可使靜鎭,酸鹹可使調劑,而民憂國計,可責其次第整頓,則吾之相已定矣。顧今中書之曠,已至多時,百務擔閣,旱澇爲災,艱虞溢目,予之渴望於卿,果何如也?卿其卽日幡然出而膺命,弘濟時事事,遣史官,傳諭于左議政。又命書傳敎曰,左副承旨許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
自開東至人定,灑雨下雨,測雨器水深九分,自人定至十六日開東,灑雨下雨,測雨器水深五寸二分。
藥房提調韓晩裕,左承旨李溏啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李翼晉啓曰,行大司憲李直輔,執義金孝秀,掌令李海淸·柳台佐,持平洪百儀在外,洪大浩未署經,監察茶時之意,敢啓。傳曰,知道。
李文會啓曰,備邊司郞廳來言,今日賓廳日次,而大臣俱未肅拜,不得來會云矣,敢啓。傳曰,知道。
傳于徐瀅修曰,下直守令留待。
傳于曺允遂曰,諸承旨持公事入侍。
傳于李溏曰,左承旨·右承旨與下直守令入侍。
傳于曺允遂曰,水原留守入侍。
曺允遂啓曰,假注書宋冀淵,身病猝重,勢難察任,今姑改差,何如?傳曰,仍察廳任。
備忘記,水原留守金文淳下直,長弓一張·長箭一部賜給。
備忘記,廣梁僉使浪世龍,委曲僉使崔徵翼,老江僉使金麟瑞下直,各長弓一張·長箭一部·片箭一部·筒兒一部賜給。
傳于李文會曰,左承旨爲兵房,左副承旨爲禮房。
傳于李文會曰,禮房承旨,軍士房承旨入侍。
記注官車信用狀啓,臣於本月十三日亥時量,敬奉聖諭,馳到華城府,十四日巳時量,傳諭于右議政李敬一所住處是白乎則,以爲,臣於待罪居留之中,忽伏承千萬不敢當之新命,驚惶震懍,罔知攸措,不覺五內失守,四體投地,卽者史官遠臨,傳宣聖諭,十行溫音,諄複懇摯,諭之以先祖之故,繼之以華衮之褒,字字恩言,有非無似,賤臣所敢承當者,臣雙擎九頓,惶恧交切,不意聖明之世,有此萬萬非常之誤恩也。臣自聞命以後,心神飛越,精魄遁喪,今於史官之廻,不敢以拙訥之語,爲備例陳暴之計,伏地戰恐,不知所達云矣,臣則仍爲復路緣由,馳啓云云。踏啓字。
李文會,以奎章閣言啓曰,奉謨堂奉審,當爲擧行,而雨勢如此,不得擧行,待快晴爲之之意,敢啓。傳曰,知道。
李文會,以奎章閣言啓曰,景慕宮望廟樓今望奉審,無頉之意,敢啓。傳曰,知道。
李文會,以禮曹言啓曰,健陵改修吉日,以八月二十日內更爲推擇事,命下矣。問于日官全宗周·池景興等,則八月二十日前無吉日,而同月二十日卯時平吉,二十六日卯時大吉云,以何日擧行乎?敢稟。傳曰,以二十六日爲之。
李文會,以禮曹言啓曰,傳曰,春間已有下敎者,況聞陵上莎草有頉之後,小子驚悚之心,至今未定,未有一日少弛之時。若待該曹草記後出令,則擧行必多窘速,來月當展謁健陵,仍行親祭,少伸小子孺慕之痛,幸行日字,令該曹擇吉以入事,命下矣。卽令日官池景興推擇,則來八月初四日·十六日·二十八日·二十九日俱吉云,以何日定行乎?敢稟。傳曰,以十六日爲之。
禮曹判書韓用龜疏曰,伏以人臣願忠之誠,乃是秉彝之同得,不係受知之淺深,而如或偏被造化之仁,獲霑生成之澤,則感祝之私,圖報之忱,有倍於他人,此固天理人情之所當然,而正是臣今日情事也。嗚呼,以臣之前後遭罹,得免虀粉,保有身家,自立橫目之列者,繄誰之賜,臣於前疏,略暴顚末,今何敢更事煩瀆,重犯唐突之誅,而近以微末去就,又復曲費聖念,前席促飭之敎,藥院特授之命,迥出尋常,此豈但臣身之榮耀,傍觀亦爲臣感泣。伏況德音隆摯,恕其愚迷之罪,囿以陶甄之化,必欲復收簪履之舊,以備任事之末,而臣誠不忠無狀,徒知咫尺之有守,疾病之難强,自阻議藥之列,甘犯蔑分之科,揆以邦憲,合置重辟,而鈇鉞不加,溫批繼降,首尾九十有五言,其所以開釋而誨責之者,丁寧諄複,殆若慈父之詔迷子。臣雖頑如木石,冥若豚魚,豈不知感戴洪恩,顚倒趨膺,而終不忍擺壞廉防,又不堪鞭策殘軀,一直違逋,以致上損國體,下虧臣分,顧臣罔赦之罪,於是乎益無所逃,而特屈金木之誅,施以薄竄之典,計程則未滿數舍,居停則不過七日,而宥音遄降,敍命又下,匪怒伊敎,匪罪伊榮,臣於涕泣訟愆之中,聞命惝怳,如夢如醉,且感且惶,誠不知所以報答也。歸伏私次,闔門攢祝,忽於此際,伏奉春曹新命,臣罪愈積,聖恩愈隆,如臣無似,何以得此?以臣平日蹈赴之願,又添此時感結之忱,更何敢以區區迷執,作爲難進之大防,重速方命之嚴誅乎?況當有事仙寢,猥廁敦匠之任,在臣盡分盡誠之道,尤宜竭蹶趨承之不暇,而第臣所遭之言,非尋常彈劾之比,幸賴天地之仁,日月之明,照燭無餘,昭晰備至,而顧念立身於朝者,一聞此名,則大質已虧,冠裳盡汚,雖萬般薰沐,百回洗濯,依舊是蒙不潔之人,今若怵畏義分,憑恃寵靈,笆籬其禮防,弁髦其名節,不分官職之輕重,只知榮祿之貪戀,則臣雖放倒,縱不自惜,在朝家風礪之政,安用此不惜身名者爲哉?昨日召旨,旣爲陵役之下詢,則事係莫重,他不遑顧,冒沒秪肅,及登筵席,承聆玉音,逖違之餘,滿心榮幸,而至於夤緣事會,揚揚班聯,決非私義之所敢出,玆敢退具瀝血之懇,仰冀體下之仁。伏乞天地父母,俯賜鑑憐,亟遞臣見帶職名,仍治臣瀆擾之罪,以肅朝綱,以安賤分焉,臣無任云云。答曰,省疏具悉。已悉前諭,有何更引,勿辭行公。
水原留守金文淳疏曰,伏以臣待罪西藩,病不事事,略陳短章,敢控微悃,幸蒙我殿下體諒之恩,憐其衰癃,特許遞免,擔舁登途,歸伏私次,得以隨意調治,遂延殘喘,從今餘生,無非殿下攸賜,銜恩頌德,圖報無地,千萬不意,忽伏奉特旨,以臣爲水原留守者,又伏承明日辭朝之命,心簡之恩,迥出尋常,臣手擎華誥,且榮且感,繼之以踧踖,不知措躬之所。嗚呼,臣以先朝舊物,視息尙存,今將陪護仙寢,瞻依象設,以伸一分追慕之忱,則實是區區之至願,固當傴僂竭蹶趨承恩命,何敢爲逡巡辭遜之計,而第臣病情旣痼,尙未快痊,兼以暑泄之症,得於炎程觸冒之餘,眞元益脫,收拾不得,宛轉床笫,日夜叫楚,雖欲自力趨進,其勢末由,若夫本府之所重自別,地望最隆,非臣駑材癃軀所可承當,則猶屬餘事之不暇恤也,玆敢略入文字,仰瀆崇嚴。伏乞聖慈,俯賜鑑諒,特遞臣所授居留之命,以幸公私,千萬至祝,臣無任云云。答曰,省疏具悉。卿其勿辭察任。
禮曹參議朴崙壽疏曰,伏以臣與本曹參判臣韓用鐸,有內外從應避之嫌,相避之法,在下當遞。伏乞臣之所帶本職,亟令該曹照例遞改,以存公格,不勝幸甚,臣無任云云。省疏具悉。疏辭,下該曹稟處。
敎水原府留守金文淳書。王若曰,制度宛見於豐邑,前寧王必美之紆謨斯存,佳氣相連於㶚陵,余小子寓慕之情文莫重,地視漢三輔遺制,鈐轄關阨之聲勢相依,秩等宋兩京留司,宰執按釐之委任已久,況是邦虔奉園寢以來,顧其職,奚特屛翰而止,重官方而尊體貌,豈不惟愼惟難?考庶績而揀良材,所以無內無外,任懷綏於蕩殘之後,功已著於安民,侈保障以特簡之恩,意實深於授子,眷玆一邦之重寄,實是三路之要衝,壯樓櫓於連雲,錢穀甲兵之攸萃,闢閭閻於撲地,衣冠文物之載新,莫曰視外爲輕,要得倚君以重。惟卿,地望夙著,才猷且優,忠藎不泯於家傳,增輝喬木之奕葉,治理有素於身履,再誦甘棠之容華,內外揚歷之旣多,最稱銓平而衡正,表裏蓄發之云富,何有理劇而剸煩,是宜伊誰屬之,而今非卿莫可。玆授卿以水原府留守兼摠理使,卿其益殫心力,祗答寵章,錯節盤根,政須老成之利器,輕車熟路,佇見雄府之福星,自餘稟裁,厥有常典。於戲,行且召矣,往其欽哉。珠邱之象設孔邇,宜展瞻依之誠,金轂之虎節斯紆,毋忽圖報之悃,故玆敎示,想宜知悉。知製敎閔昌爀製進。
甲子七月十五日申時,上御誠正閣。禮房承旨·軍士房承旨入侍時,左承旨李溏,左副承旨李文會,假注書趙鐘永,別兼春秋洪秉喆·趙雲翊,以次進伏訖。上命文會,書傳敎曰,春間已有下敎者,況聞陵上莎草有頉之後,小子驚悚之心,至今未定,未有一日少弛之時。若待該曹草記後出令,則擧行必多窘束,來月當展謁健陵,仍行親祭,少伸小子孺慕之痛,幸行日字,令該曹擇吉以入。又命書傳敎曰,今番健陵展謁,仍詣顯隆園展謁,仍行親祭,該房知悉。仍命退,承史以次退出。
上在昌德宮。停常參·經筵。
李翼晉啓曰,行大司憲李直輔,執義金孝秀,掌令李海淸·柳台佐,持平洪百儀在外,洪大浩未署經,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
李溏啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李文會啓曰,禮曹參判韓用鐸除拜後,過三日不爲出肅,依定式推考警責,仍卽牌招察任,何如?傳曰,允。
備忘記,牛峴僉使韓德弼下直,長弓一張·長箭一部·片箭一部·筒兒一箇賜給。
傳于李溏曰,騎馬四匹立之,史官二員,宣傳官二員待命。
李文會,以司饔院監膳提調意啓曰,漁夫·貢人等呼訴內,近因雨水之頻數,江流漲溢,漁船不得往來,明日日下生鮮,將至闕供之境,願以他雜魚及活雞,限雨霽水退間,參半代封云,在前如此之時,例有代封之規,而莫重御供,自下不敢擅便,惶恐敢啓。傳曰,依前例代封。
李文會,以禮曹言啓曰,長寧殿一二室雨漏處修改及移安吉日,以今二十二日推擇啓下,明日當爲受香,而見今霖雨未收,殿瓦全濕,升屋修改,恐有致傷之慮,姑待快晴,更爲擇日擧行事,分付,何如?傳曰,允。
李文會,以禮曹言啓曰,大報壇奉室敬奉閣雨漏處,墻垣頹圮處,以今十七日修改事,啓下矣,見今霖雨未收,屋瓦全濕,此時修改,其勢難便,姑待快晴,更爲擇日擧行,何如?傳曰,允。
李溏,以兵曹言啓曰,來八月十六日,大駕詣健陵,展謁親祭,仍詣顯隆園,展謁親祭時,隨駕營門,當爲稟旨擧行,而曾在先朝幸行時,秋幸則以春幸隨駕營門磨鍊事定式矣,今番幸行時,依定式,以今春隨駕訓鍊都監·禁衛營擧行,御營廳留都,而禁軍及馬步軍,以幾番幾哨磨鍊乎?敢稟。傳曰,知道。禁軍及馬步軍,依今春例爲之。
李溏,以兵曹言啓曰,卽接集春營入直哨官韓膺祖手本,則月覲門東邊舊築宮墻三間許頹圮云,爲先令紫門監,以杻把子,堅實圍排,依例樹柵,而把守軍兵,集春營入直軍十五名除出,限修築間,嚴加守直之意,分付,何如?傳曰,允。
李塘,以兵曹言啓曰,卽接慶熙宮入直衛將高胤基牒報,則開陽門東邊墻垣五間,西邊墻垣七間,崇義門北邊墻垣二間,南邊墻垣二間,武德門西邊墻垣七間,東邊墻垣四間頹圮云,爲先令繕工監,把子圍排,卽爲修築,而亦令巡邏營門,申飭校卒,限改築間,嚴加巡察之意,分付,何如?傳曰,允。
李溏,以兵曹言啓曰,卽接慶熙宮入直衛將高胤基牒報,則崇義門北邊中松一株拔根顚仆云,令該所,依例斫去之意,敢啓。傳曰,知道。
李溏,以兵曹言啓曰,卽接南道參軍金星翼牒報,則禁衛營所授昭義門南邊近處體城七間頹圮云,爲先令繕工監,把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
李溏,以兵曹言啓曰,陵幸回鑾後,隨駕將官·將校·軍兵·各差備等犒饋,近年連以乾物分給矣,今亦依此擧行,何如?傳曰,允。
李溏,以兵曹言啓曰,在前經宿幸行時,侍衛兵曹·都摠府堂上·郞廳各二員或各一員,武兼十員或六員,隨駕五衛將,連以二員磨鍊矣,今番則何以爲之乎?敢稟。傳曰,兵曹·都摠府堂上·郞廳及五衛將,各以二員磨鍊,武兼八員隨駕。
李溏,以兵曹言啓曰,在前幸行時,挾輦軍四百名或三百名,餘軍二百名或一百名磨鍊,而昨秋健元陵幸行時,今春明陵幸行時,挾輦軍連以四百名,餘軍二百名替代矣,今亦依此磨鍊,何如?傳曰,挾輦軍以三百名,餘軍二百名擧行,可也。
李溏,以兵曹言啓曰,在前幸行時,摠戎使率訓局餘軍,弘化門外留陣矣,今亦依此擧行,何如?傳曰,允。
李溏,以訓鍊都監言啓曰,本局別將張鉉宅,身病猝重,勢難察任,改差,何如?傳曰,允。
李溏,以禁衛營言啓曰,本營分授昭義門南邊體城七間許頹圮處把守軍兵,令該軍門,量宜定送,限改築間,嚴加守直事,自兵曹草記矣,將校一人,出番鄕軍二十名,嚴飭定送,限修築間率領,晝夜輪回守直之意,敢啓。傳曰,知道。
李溏,以御營廳言啓曰,因兵曹草記,月覲門東邊宮墻舊築三間許頹圮處,集春營入直軍十五名除出,將官一人率領,限修築間,嚴加守直之意,敢啓。傳曰,以集春營軍二十名把守。
李溏,以御營廳言啓曰,月覲門東邊宮墻頹圮處把守草記批旨內,以集春營鄕軍二十名把守事,命下矣。集春營入直鄕軍五名,又爲除出,與前把守軍十五名,嚴加守直之意,敢啓。傳曰,知道。
李溏,以御營廳言啓曰,本廳字內月覲門東邊宮墻頹圮處,集春營入直軍二十名除出把守矣,餘數不多,宮墻外巡邏,難以分排,依已例出番鄕軍二十名,添入集春營之意,敢啓。傳曰,知道。
健陵·顯隆園幸行時軍令,八月十六日出宮,龍驤鳳翥亭少駐,始興縣行宮宿所,自闕門二十三里,十七日肆覲坪凝鑾軒少駐,華城行宮宿所,自始興行宮宿所四十里,十八日健陵展謁親祭,自華城行宮宿所二十里,以上八十三里,顯隆園展謁親祭,還詣華城行宮宿所,十九日肆覲坪凝鑾軒少駐,始興縣行宮宿所,二十日龍驤鳳翥亭少駐,當日還宮。
甲子七月十六日辰時,上御重熙堂。兵曹判書持軍令入侍時,左承旨李溏,假注書趙鐘永,別兼春秋洪秉喆·趙雲翊,以次進伏訖。兵曹判書曺允大,持陵幸軍令,陞堂跪坐于榻前,傳于溏,溏讀奏後,傳于夾侍,夾侍踏啓字,還傳于溏,溏傳于宣傳官李東善,東善又還傳于允大,允大行軍禮後退出。溏曰,陵幸軍令頒布之日,旗軍洗馬,例爲入稟,而一提調在外,二提調則謂以不敢入稟,何以爲之乎?上曰,更當下敎矣。仍命退,承史以次退出。
上在昌德宮。停常參·經筵。
李溏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,行大司憲李直輔,執義金孝秀,掌令李海淸·柳台佐,持平洪百儀在外,洪大浩未署經,監察茶時之意,敢啓。傳曰,知道。
李溏啓曰,來二十一日,朝參日次矣,敢稟。傳曰,停。
李文會啓曰,來二十一日,輪對日次矣,敢稟。傳曰,當次人受點,明日待令。
李文會啓曰,來二十一日輪對官,明日待令事,命下,而殿座相値,頉稟之意,敢啓。傳曰,再明日待令。
李溏啓曰,事變假注書崔秀俊,身病猝重,勢難察任,今姑改差,何如?傳曰,允。
崔秀俊改差,代以韓泰登爲事變假注書。
李文會,以禮曹言啓曰,卽接宗廟署所報,則永寧殿南神門西邊內墻一間許,今曉頹圮云矣,正殿至近之地,有此頹圮之患,不可無慰安之擧,慰安祭,不卜日,今十九日設行,修改之節,待快晴,擇日擧行,何如?傳曰,允。
李文會啓曰,香室永寧殿慰安祭受押單子啓。傳曰,親押。
傳于李文會曰,明日親押親傳香處所,以明政殿爲之,侍衛以入直擧行,挾輦軍,以金虎門·弘化門入直軍各五十名,軍餉色北營入直軍中四十名擧行。
傳于李文會曰,明日出宮內門路,以協陽門爲之。
以漢城府民家頹壓別單,傳于韓致應曰,恤典,令該廳卽爲分給事,分付。
以漢城府民家頹壓別單,傳于韓致應曰,恤典,令該廳卽爲分給事,分付。
以江華留守吳載紹狀啓,人物渰壓死事,傳于韓致應曰,聞甚驚惻,別加顧恤,渰沒人壓死人段,如有身還布,蕩減事,回諭。
以廣州留守金載瓚狀啓,判府事徐龍輔祿米不爲領受事,傳于韓致應曰,更爲輸送事,回諭。
別兼春秋徐有恂書啓,臣於今月十六日午時量,敬奉頹壓摘奸之命,自興仁之門,抵敦義門大路以南,一一看審是白乎所,月前已入於史官摘奸書啓及漢城府草記,已經乙覽者,不爲疊錄是白遣,日昨潦水後頹壓處段,東部一戶,西部七戶,南部十三戶是白乎等以,竝爲開列于後是白遣,臣則今十七日辰時入來之意,敢啓。後東部昌善坊契禁衛軍宋敬福草家三間內一間頹,西部太平洞契良人朴太實草家三間內一間頹,聚賢洞契幼學申在脩瓦家二十間,草家四間半內草家全頹,閑良梁仁成草家七間全頹,幼學柳琇草家十間內二間頹,幼學金命周草家八間內一間頹,長生洞契閑良李春得草家八間內一間頹,西學洞契良人金尙福草家八間內四間頹,南部石橋下契禁衛軍李繼哲瓦家十八間,草家四間半內草家三間頹,生民洞契幼學徐有孫草家八間內四間頹,進士任得常瓦家十四間,草家三間內草家全頹,倭館洞契沈召史草家七間半內二間頹,幼學柳草家十二間內二間頹,閑良姜成仁草家四間內二間頹,雙里洞契良人金成振草家五間內二間半頹,良人金得中草家七間內二間頹,良人金德載草家三間內一間頹,水口門內契馬兵裵順斗草家七間內一間頹,南小洞契良人金漢弼草家六間內一間頹,蓮城尉契進士安光直草家十二間內七間頹,會賢洞松峴契閑良鄭德壽草家五間內二問半頹。傳曰,知道。
假注書趙鐘永書啓,臣於今月十六日午時量,敬奉頹壓民戶摘奸之命,自興仁之門,至敦義門大路以北,一一看審是白乎所,已入於月前史官書啓及漢城府草記者,不爲疊錄是白遣,日昨雨水後頹壓處段,東部九戶,北部一戶,西部一戶,竝爲開列于左是白遣,臣則今十七日午時入來之意,敢啓。後東部建德坊於義洞訓局軍朴濂草家五間內三間頹,禁衛軍金興礪草家六間內四間頹,景慕宮坊一契良人申聖孫草家八間內一間頹,良人金相一草家十間內五間頹,景慕宮坊二契良人趙奇得草家八間內一間頹,新設契別破陣朴宗大草家五間內三間頹,崇敎坊成均館契良人宋弼成草家五間內一間頹,蓮花坊蓮枝洞契幼學朴漢圭瓦家七間,草家八間,合十五間內草家四間頹,昌善坊昌善洞契禁衛軍宋景福草家三間內一間頹,北部俊秀坊舊司圃署契幼學趙顯胄草家五間內三間頹,西部分繕工契閑良尹水鐵瓦家七間內一間頹。傳曰,知道。
李溏,以兵曹言啓曰,在前園幸時,畿邑所管傳語軍置之,只令斥候,伏兵擧行陵幸時,則斥候·伏兵·傳語軍,依例排立矣。今番則斥候·伏兵·傳語軍,令華城·廣州府,各隨地方次知擧行,何如?傳曰,允。
李溏,以訓鍊都監言啓曰,本局把摠閔宗爀,身病猝重,勢難察任,改差,何如?傳曰,允。
李溏,以訓鍊都監言啓曰,本局哨官李鎭國,罪犯軍務,有難容恕,汰去之意,敢啓。傳曰,知道。
吏曹啓目,粘連觀此禮曹參議朴崙壽上疏,則以爲,臣與本曹參判韓用鐸,有內外從應避之嫌,令該曹照例遞改亦爲白有臥乎所,相避之法,在下當遞,禮曹參議朴崙壽,依例改差,何如?判付啓,依允。
前右參贊徐邁修疏曰,伏以臣,辭典三禮,移叨四宰,閑司翺翔,尙庶幾少息危喘,議政特拜之命,忽下於人望物情千萬夢想之外,繼以十行絲綸,史官臨宣,奬借之溫音,委毗之渥旨,無非古聖王所以施之於宿德賢輔者,臣以常調賤品,猝當異渥,魂驚魄褫,歷日如癡,噫,此殆臣命卒之秋也。臣聞,大臣者,人主之所恃以爲腹心,一國之所恃以爲命脈者也,故傳所稱爲相之道六,曰務學文也,曰恢德量也,曰持公論也,曰進人才也,曰識大體也,曰明去就也,而枵然無一於斯者,謂之具臣,以此六者,較論於臣身,曷嘗有萬分一依俙而彷彿乎哉?夫下自百執事,以及六部貳棘之班,何莫非掄選之所,而官各有守,人各有掌,聞見之所得,力分之所近,雖駑下如臣者,猶有可以勉焉,殫竭之地,至於輔相,則大有異焉。百責所萃,庶績攸賴,尋常應酬之一政一事,蓋莫不上關國體,下係民生,而況今災異荐臻,憂虞多端,東西之瘡痍,蘇完沒策,鬼蜮之跳踉,鋤討未勘,而廊廟一空,聖心獨勞,謀不及衆,稽不及卜,乃以特旨,擧而爲相者,其有望於副手之梢工,果何如也?此豈伴食宰相,紙糊閣老,所能雍容拱揖,備數充位之日耶?臣卽八耋視蔭之憒憒一老物耳,晩竊科第,品藻素輕,歷試內外,釁尤徒積,特荷兩朝之庇覆,尙今廁於器使之末,而比年以來,衰病日益窪陷,世念日漸灰冷,對人則語笑未了,引睡齁然,遇事則條貫聽瑩,首尾說錯,屢度乞身,蓋出於末之也已,而非敢爲自占便宜之計,只緣忱誠淺薄,未蒙準請,則優游散局,猶且騂顔,況此何等重寄,又何等鉅擔也?當至艱之會,膺爰立之命,而題目一播,瞻聆俱駭,若不卽速收還,淹延時日,潭潭中書之堂,必貽指點之譏笑,流傳之詬病,而其仰累於聖明則哲之明,抑恐非細。嗚呼,臣恩重邱山,報蔑涓埃,乃以白首垂盡之齡,辱聖簡而玷台階,滿心慙負,寧欲無吪,多日側聽,駁正無聞,五內如焚,冒瀆血懇,而舌强口呿,亦不敢治辭應文,直以斷斷衷曲,呼訴於天地父母之前。伏乞聖慈,終始生成,將臣新授爵秩,亟賜刋改,俾朝廷之擧措,不遠而復,人臣之處義,量力而止焉,臣無任云云。答曰,省疏具悉卿懇。輔相重任也,不必備惟其人,豈以鼎席之告缺,晉卿而備任也?顧今國事,渺無涯畔,如日前所諭,中夜以興,寧欲無言,獲卿爰立,冀其拯救,不啻如渴之飮,而人臣出處,視時緩急,此豈卿過自抑遜,備例辭巽之時,以卿忠悃,聞予此語,想必駕屨之不俟,予不多誥,卿須深諒,卽起膺命,仍傳于曺允遂曰,此批答,遣史官,傳諭于左議政。
上在昌德宮。停常參·經筵。
李翼晉啓曰,行大司憲李直輔,執義金孝秀,掌令李海淸·柳台佐,持平洪百儀在外,洪大浩未署經,監察茶時之意,敢啓。傳曰,知道。
李溏啓曰,今日殿座時,入直禁軍·狹輦軍·槍劍軍,東營·集春營·北營·廣智營·建陽門·銅龍門入直軍除出,標信請出之意,敢啓。傳曰,知道。
傳于李文會曰,禮房承旨馳詣永寧殿,奉審摘奸以來。
備忘記,平安兵虞候李宗魯,永宗僉使柳相燁,釜山僉使李奭培,阿耳僉使張東源,美錢僉使尹聖任,西林僉使金遂榮,阿山萬戶池達雲,阿吾地萬戶金象鎰,植松萬戶金大雄,森森坡萬戶金德臣下直,各長弓一張·長箭一部·片箭一部·筒兒一箇賜給。
兵曹口傳政事,副司果單洪命周。
傳于李溏曰,聞卿來住江郊云,持簡爰立之意,已悉於日前別諭,玆不更及,而見今國事,艱虞溢目,中書久曠,庶務叢積,卿等之出,遲却一日,則便有一日之害,畢竟受害,在於民國,以卿國耳公耳之心,豈必待備例三辭而出哉?玆遣史官,申以如渴之意,卿其幡然膺命。仍傳于李翼晉曰,此敦諭,遺史官,傳諭于右議政。
以漢城府民家頹壓別單,傳于韓致應曰,恤典,令該廳,卽爲分給事,分付。
以濟州牧使柳畊狀啓,枳實靑皮,不得如例封進,惶恐待罪事,傳于李文會曰,勿待罪事,回諭。
李文會,以禮曹言啓曰,穆陵懿仁王后陵上曲墻,弘陵陵上曲墻頹圮處,以今二十二日修改事,前已啓下,而見今秋霖未收,土石全濕,此時修改,恐不堅緻,姑待快晴,更爲擇日擧行,何如?傳曰,允。
李溏,以兵曹言啓曰,今此幸行時,宿所設布帳,當爲磨鍊,而取考謄錄,則在前陵幸時,宿所設布帳,守·摠兩營·鎭撫營或隨駕營擧行,園幸時,華城宿所設布帳,己酉年,以墻垣之堅固,因特敎置之,其後各年,不爲磨鍊,乙卯年,始興宿所設布帳,只於通望處,令訓局擧行矣,今番則華城·始興宿所設布帳,何以爲之?敢稟。傳曰,依各年例,勿爲磨鍊。
李溏,以兵曹言啓曰,在前幸行時,連以先厢步軍一哨,晝停所作門矣,今番鷺梁龍驤鳳翥亭·肆覲坪凝鑾軒少駐時,先廂步軍一哨,依例作門,何如?傳曰,允。
李溏,以兵曹言啓曰,內吹螺赤及龍虎營兼內吹,今秋等習角賞格木,依判下,別單分等施賞之意,敢啓。傳曰,知道。
李溏,以訓鍊都監言啓曰,今七月十八日明政殿月臺,永寧殿慰安祭香祝親押親傳時,因兵曹節目,金虎門軍五十名,弘化門軍五十名,軍餉色軍二十名,北營標下軍二十名除出,把摠洪栒,哨官李基秀率領,挾輦侍衛,廣智營軍四十五名,北營標下軍十五名及禁衛營,銅龍門鄕軍十七名,建陽門鄕軍五十九名,北營入直千摠林栽洙率領,弘化門外北路,排立作門,雜人一切嚴禁,事畢後,各還直所,而竝待標信擧行之意,敢啓。傳曰,知道。
李溏,以御營廳言啓曰,今七月十八日明政殿月臺,永寧殿慰安祭香祝親押親傳時,依兵曹節目,東營入直軍四十一名,集春營入直軍四十名,新營入直軍六十四名內,各留營直五名,餘皆除出,入直千摠沈公燁,把摠南耆喆,哨官林鳳宇·秦東運率領,弘化門外南路,排立作門,事畢後,各還本處入直,而東營·集春營入直軍,待標信擧行之意,敢啓。傳曰,知道。
戶曹判書李晩秀疏曰,伏以度支重任,夫豈如臣疎迂所可堪承,而夤仍冒據,行過半載,觸事昏憒,僨誤必至,夙宵愧懼,如隕淵谷。日昨臣兄,纔被嚴譴,闔門震懍,罔知攸措,在臣私義,有不容晏然供職,嚴畏縮伏,亦不敢冒陳辭懇。迺玆喬寢行幸,吉日已涓,整理諸務,擧行方殷,敦匠新命,事體尤重,而緣臣曠廢,爲罪滋大,玆不得不略控情實,仰煩聰聽。伏乞聖上,特垂照燭,亟遞臣職,仍治臣瀆擾之罪,以肅法紀,以安私心,不勝幸甚,臣無任云云。答曰,省疏具悉。卿無可引之義,勿辭行公。
吏曹判書金達淳疏曰,伏以臣,以千萬無似之質,膺千萬不當之任,六朔蹲仍,一味尸素,早宜瀝血申懇,退守本分,而嚴畏之心,煩瀆是懼,天人之理,響應是冀,因循淟涊,遂至於了得大政,而胡亂走作,瘡疣百出,問備荐下,惶恧轉深,益不知所以自措也。然而竊自幸醜拙畢呈,聖鑑旣燭其無用矣,瓜限已熟,鞶遞必不至踰日矣,如是思量,中夜屢起,臣豈爲一身之私而已而然哉?感激之情,只知有恩造,進退之節,徒循於趨走,不量自己之庸陋,不恤莫嚴之廉防,夤緣倖會,靡所止泊,則畢竟僨國事而敗世道,上孤隆寄,下辱家聲,不待知者而決也。上天至仁,無物不遂,淵鑑孔昭,知臣莫如,豈忍强所難强,終然置而不顧哉?此臣所以屈指計日,寤寐顒俟者,而不意三度加由之命,忽侈以格外殊寵,噫嘻,此何故也?殆亦臣命卒之秋也,五官失守,四體投地,臣情到此,良亦慼矣。嗚呼,殿下於臣,天地也父母也,夫以燾載之廣焉,而一物失所,造化猶有歉焉,慈育之至焉,而赤子入井,仁人猶且病焉,今臣情理悶阨,若窮人之無歸,是亦失所之物,入井之子也,殿下何不惻然垂念,以盡燾載慈育之功也耶?權衡物情,進退人才,何等重任,而周流兩銓,再行京察於一年數月之內,尤何等罕例,則以臣憒憒,居是任而行是例,其於八方聽聞,所失非細,況此銓家大防,無端毁劃,將何以塞百世之尙論乎?且臣素有濕痰之祟,虛脆善病,而自五六年來,受命行役,又在雨潦之時,炎瘴之天,遂成伏暑之疾,源委已痼,每當夏節,如期而發,而惟此症形之支離委苦,未有如今年之甚,胸膈撐亘,肢體有時厥冷,泄痢交作,神息若將澌盡,食飮全却,藥餌爲命者,已數十日矣。退自政席,一倍添劇,委身牀笫,不省四到,此非一朝一夕之故,則時月療治,恐無其望,而病裏至願,尤在職名之䣃解,中腸如結,添一難醫之症,此又臣私計之至切且迫者也,玆敢力疾呼籲於閔覆之天。伏乞聖慈,諒臣情之非出飾讓,念銓格之不宜遽改,將臣職名,亟賜鐫免之恩,仍付有司,另議瀆擾之罪,一以便調治,一以肅朝綱,公私幸甚,臣無任云云。答曰,省疏具悉。重任不可輕遞,勿辭行公。
甲子七月十八日辰時,上詣明政殿,親押親傳香入侍時,行都承旨徐瀅修,左承旨李溏,右承旨李翼晉,左副承旨李文會,右副承旨韓致應,同副承旨曺允遂,假注書趙鐘永·宋翼淵,別兼春秋洪秉喆·徐有恂,檢校直閣徐榮輔·沈象奎·金邁淳,待敎朴宗薰,以次侍立。上具翼善冠·衮龍袍,乘輿出宣化門,藥房提調韓晩裕進前問候訖,出協陽門,由建陽門,詣明政殿月臺,降輿陞座。文會跪進香祝,上親押訖,文會捧香祝,權置於案。上降輿,就褥位南向跪,文會跪進香祝,上受親傳于獻官訖,降階就祗迎位,香祗迎訖。榮輔曰,今此幸行時分辦,當爲磨鍊,而東西陵幸,則分辦多少,已例甚多,故昨秋有所稟定擧行,而今番則無可據之例。水原境內,則當依己未獻陵幸行時廣州例,一應凡事,當自該府,專當磨鍊,至於始興·果川兩站分辦,參互長陵·永陵幸行時例,今方磨鍊,少駐時分辦,依今春黔巖例,而軍馬折草,依丁巳鷗浦例,除之爲宜,故敢此仰達矣。上曰,依爲之。出擧條榮輔曰,幸行時橋梁道路,道臣例爲看審矣,取見己未秋獻陵幸行謄錄,則道路看審,自廣州境,至果川縣官門爲之事,整理堂上,有所筵達,雖因特敎除之,而以其所奏辭意觀之,分司地方,則道臣之不爲看審,可以推知。今番則一路都差使員,道路橋梁差使員,自當至陵所檢飭,而臣則自江頭,至果川終境看審,恐宜,故敢此仰達矣。上曰,依爲之。出擧條榮輔曰,陵幸時宿所站,虎綱子預爲排設,而今番始興縣,以宿所磨鍊,虎網子依例設待之意,敢此仰達矣。上曰,置之,可也。出擧條榮輔曰,先朝園幸時,因壯勇營知委臣營,燈籠三雙,自江頭至果川終境待令,而今番則與伊時定例有異,何以爲之乎?上曰,依前爲之,可也。出擧條瀅修曰,假注書宋翼淵親病,聞方危篤,情理無以供劇云,今姑改差,何如?上曰,依爲之。出擧條惠慶宮進服二錢重人蔘粟米飮,自明日一貼式,限三貼煎入事。出榻敎乘輿出明政門,由建陽門,入協陽門還內,諸臣以次退出。
上在昌德宮。停常參·經筵。
上詣明政殿,永寧殿慰安祭香祝親押親傳還內後,內閣·政院·藥房口傳問安。答曰,知道。
李翼晉啓曰,行大司憲李直輔,執義金孝秀,掌令李海淸·柳台佐,持平洪百儀在外,洪大浩未署經,監察茶時之意,敢啓。答曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,今日乃是處暑,自明日視事,當爲取稟,而老炎益甚,無異盛暑,姑觀日候稍涼,更稟之意,敢啓。傳曰,知道。
李文會啓曰,三皇忌辰日望拜禮,前期一日以稟事,曾有受敎矣,今二十一日神宗皇帝忌辰日,親行望拜禮,何以爲之?敢稟。傳曰,謹當躬行矣。
傳于李溏曰,再明日望拜禮時,侍衛以入直擧行,挾輦軍,依昨日名數爲之,而金虎門·弘化門入直軍磨鍊。
備忘記,溫萬戶尹洽下直,長弓一張·長箭一部·片箭一部·筒兒一箇賜給。
傳于徐瀅修曰,都承旨·左承旨入侍。
李文會啓曰,五月十一日日次輪對官,校書校理李顯相,戶曹正郞趙厚鎭,內資主簿李周虎,司圃別提韓世彧,尙書直長李集麟,二十一日日次輪對官,都摠都事趙台錫,兼引儀高景漢,刑曹佐郞尹毅東,六月初一日日次輪對官,司成尹羽烈,司導主簿金思說,禮賓主簿全萬昌,十一日日次輪對官,社稷令朴榮東,瓦署李邦億,掌苑別提李守文,平市令金華柱,二十一日日次輪對官,宗廟令趙咸永,中樞經歷蔡翼永,養賢庫奉事安以鼎,承文判校金初燮,七月初一日日次輪對官,東氷庫別提崔行鎭,司錄金啓淵,造紙別提趙錫福,內贍主簿趙元溥,忠勳都事張瀚,十一日日次輪對官,軍器正洪達三,儀賓都事宋欽詩,二十一日日次輪對官,掌樂正尹守翼,司宰僉正李在純,禁府都事尹爔,司饔僉正金世根,繕工副正尹光濩,八月初一日日次輪對官,典簿朴南源,東學訓導安允升,宗簿直長李魯益,漢城庶尹金喆淳,長興主簿玄喜靜來待矣。傳曰,入侍。
傳于徐瀅修曰,都承旨·左承旨·右承旨入侍。
傳于李翼晉曰,當該注書推考。
宋翼淵改差,代以鄭觀綏爲假注書。
以漢城府民家頹壓別單,傳于韓致應曰,恤典,令該廳,卽爲分給事,分付。
以漢城府民家頹壓別單,傳于韓致應曰,恤典,令該廳,卽爲分給事,分付。
以漢城府民家頹壓別單,傳于韓致應曰,恤典,令該廳,卽爲分給事,分付。
以慶尙監司金羲淳狀啓,香陪書吏曺益鉉,馬牌見失,爲先牢囚,以待處分事,判付內,啓下兵曹,使之稟處爲良如敎。
事變假注書韓泰登書啓,臣於本月十八日亥時量,敬奉聖諭,馳往傳諭于西部龍山坊灘項里契議政府右議政李敬一所住處,則以爲,臣頃在水原府任所,猥承千萬不敢當之命,繼以史官遠辱,傳宣別諭,辭旨隆重,迥出常格,臣驚惶感激,不知措躬之所,以萬萬惶懍之狀,略暴衷情,附奏於史官之回,交龜之後,不敢爲進身城闉之計,蹙伏江郊,恭俟駁正之論矣。千萬夢想之外,卽又史官,半夜儼臨,傳宣聖諭,十行恩敎,轉益隆摯,諭之以國事之艱虞,庶務之叢積,至以臣等之不出,爲民國受病之源,臣奉讀未半,驚悚倍切,今以無似賤臣之去就,致有此萬萬過中之辭敎,臣罪至此,尤合萬隕,臣連伏承前後非常之恩諭,衷情尤切抑塞,罔知所措,謹當收召驚魂,冒入文字,悉暴衷懇云矣,敢啓。傳曰,知道。
宣傳官李甲會書啓,臣於是月十六日巳時量,以頹壓民戶摘奸事,伏奉政院所下傳敎,卽地發行,向往城外,西北兩部內諸處,坊坊無漏,戶戶俱櫛是白乎則,除了前日潦水時被災蒙恤者,今番十五日夜大雨後所頹人戶,西部字內,則地多夾江,其數不些,北部字內,則旣非沿江,擧皆依山,故今雨之害,不至其多,間間或有是白乎等以,謹將所見頹戶數及家主身役姓名,竝以一一列錄于後是白齊,後西部古巡廳契幼學韓載裕草家七間內一間頹,兪判府事契閑良韓三孫草家七間內一間頹,車子里契良人崔進甲草家二間內一間頹,幼學睦矩中草家四間內二間頹,水芹畓契良人張漢哲草家四間內一間頹,池下契冷井洞私奴鄭重位草家二間全壓,阿峴契良人韓聖孫草家六間內二間頹壓,獨女高召史草家四間內三間頹壓,良人金泰萬草家六間內一間頹,良人張必云草家二間內一間頹,孔德里契幼學金理沃草家四間全壓,幼學郭仁默草家四間全頹,業武朴德文草家六間內一間頹,閑良姜遇聖草家三間內二間頹,獨女申召史草家四間內一間頹,閑良金光鳴草家六間內三間頹壓,幼學劉命賢草家二間內一間頹,閑良金光玉草家四間內一間頹,閑良車佐仁草家三間內一間頹,幼學石重啓草家二間內一間頹,幼學金德和草家二間全壓,扈衛軍官許洵草家三間內一間頹,幼學李曠草家三間內一間頹,閑良全命喆草家三間內一間頹,閑良梁致談草家六間內,四間入於前報,已下恤典,而二間今番又頹,扈衛軍官韓用爀草家九間內一間頹,訓局軍朴根得草家五間內二間頹,東幕上契閑良曺允佐草家七間內二間頹,東幕土亭里契閑良金基成草家三間內二間頹,閑良徐昌大草家三間內二間頹,閑良劉漢彬草家三間內二間頹,閑良金禹鼎草家三間內二間頹,閑良韓大奉草家三間全壓,閑良林枝成草家三間全壓,忠翊衛朴東修草家三間全壓,獨女梁召史土幕二間全壓,閑良安明福土幕二間全頹,良人田夏豐草家二間全壓,良人尹旕奉草家二間全頹,龍山兄弟井契閑良朴順昌草家九間全頹,沙村里契閑良景千琪草家五間內一間頹,灘項契良人崔春男草家三間全壓,桃花洞外契扈衛軍官延廷鎭草家六間內三間頹,良人鄭明得草家三間全頹,桃花洞內契良人崔廷九草家二間內一間頹,閑良安仁宅草家四間全壓,訓局馬兵金景雲草家七間內一間半頹,麻浦契良人晉聖孫土幕二間全壓,閑良張大翼草家三間全頹,閑良吳聖得土慕二間全壓,良人朴日東草家五間內三間頹,幼學李後昱草家五間內三間頹,良人李文爀草家五間半內三間頹,閑良尹遇莘草家六間內四間頹,上水溢里契守禦軍田振大草家二間內一間頹,閑良徐千文草家五間內二間頹,下水溢里契幼學孔繼興草家五間內二間頹,黑石里契閑良吳鎭成草家五間全壓,閑良朴聖乭草家三間全壓,閑良全千興草家五間內行廊二間頹,閑良金得海草家四間內三間頹,閑良崔擎斗草家八間內行廊三間,水沈漂去,閑良任景祿草家三間內二間頹,新井里契閑良卞千福草家五間內三間頹,良人張順得草家四間內三間頹,良人金載萬草家四間內二間頹,獨女車召史草家五間內三間頹,御營廳牙兵金福尙草家五間內三間頹,舊水鐵里契閑良朴聖得草家四間內三間頹,閑良金哲聲草家四間內三間頹,北部合井里契良人金昌運草家四間全壓,加佐洞一契良人金啓孫草家九間內行廊四間頹,北漢訓倉契摠戎軍官金奉彬草家六間全壓,御倉契摠戎軍官張龍甲草家五間全壓,禁倉契摠戎軍官金宗謙草家四間全壓,經理廳契良人李厚春草家六間內三間頹。踏啓字。
宣傳官尹致章書啓,臣於本月十六日巳時量,以民戶頹壓處摘奸事,敬奉聖敎,與史官,分路城內外,臣則出自崇禮門,南東部兩字內,逐戶詳細摘奸是白乎則,今番雨水,半壁之頹落,一隅之滲漏,實是經霖之所難免者是白如乎,南部十八契內頹戶,爲十三處是白遣,東部二十三契內頹戶,亦爲十三處是白乎等以,列于後錄是白乎旀,去月摘奸時頹壓民戶段,已爲書啓是白乎,故不爲疊錄是白齊,後南部屯之洞契閑良李守殷草家三間內一間頹,瓦署契良人金振澤草家四間內一間頹,西氷庫一契業武全興孫草家四間全頹,二契獨女金召史草家四間半內一間半頹,良人文尙祿草家六間內二間頹,鑄城里契保人金致成草家五間內二間半頹,漢江契獨女李召史草家三間內一間頹,良人崔貴福草家三間內一間頹,將仕郞呂光順草家四間內一間頹,新村契訓局軍車必萬草家六間內一間頹,箭串一契閑良金樂賢草家六間內三間頹,良人金萬尙草家七間內四間頹,出身林象謙草家三間全頹,東部往十里私契獨女金召史草家三間全頹,訓局軍吳天興草家三間全頹,獨女崔召史草家三間內一間頹,訓局軍孟中元草家三間內一間頹,訓局軍金尙興草家三間內一間頹,典農里契良人安重得草家八間內一間半頹,祭基里契良人朴大千草家三間內一間半頹,新設契訓局軍高時觀草家六間內三間頹,訓局軍李千年草家六間內二間頹,崇信坊別破陣金三日草家十三間內一間頹,訓局軍朴煥草家四間內二間頹,訓局軍張好臣草家四間內一間頹,訓局馬兵林昌孫草家六間內二間頹。踏啓字。
李溏,以兵曹言啓曰,今七月二十日文臣朔試射試官望,備擬受點矣,北苑望拜禮齋戒相値,不得爲之之意,敢啓。傳曰,二十二日爲之。
鰲恩君李敬一疏曰,伏以臣本庸愚疎闇之一賤品耳,少以常調蔭官,晩竊倖第,隨逐隊行,不過祿仕之計,夷考其實,則百無肖似,而猥蒙先大王不世之遇,颺歷淸顯,兜攬華要,節次推遷,居然滾到於八座之列,恩山德海,未足以喩其高深,居常愧懼,若隕淵谷。今則犬馬之齒,已踰七而望八矣,昨歲爲年至之限,擬陳乞骸之章,而久縻憲職,情地危蹙,未敢爲陳暴私悃之計,今年則又當我殿下躬攬庶政之初,義不敢遽然乞退,淟涊盤磚,遲徊蹲冒,中權居留,除旨聯翩,含恩畏義,冒沒承膺,而衰癃之質,不堪驅策之狀,乃是通朝之所共知也。祗幸職守雲鄕,瞻依象設,少伸追慕之至慟矣,迺者中書新命,忽降於千萬夢寐之外,繼下別諭,辭旨隆重,迥出常格,決非譾劣如臣,鹵下如臣者所敢承當,昨又半夜江村,史官儼辱,傳宣聖諭,首尾近百言,敦勉之敎,誨責之旨,愈往愈摯,臣之驚惶罔措之狀,略陳於前後附奏中,今不敢更事覶縷,而今玆除目之下,出於人望之外,群情駭惑,四方竊笑,將謂是子亦參,時事可知,則臣心恧蹙,顧不足言,而竊恐有傷於聖朝官人之政,誠非細故也。臣謹按周官一篇,歷敍諸職,而三公之下,獨曰官不必備,惟其人,蓋輔相之重,比庶僚迥別,不得其人,則寧虛其位,而不以備員爲急務,然目今台司久虛,廟務滯積,殿下以國體之苟艱爲慮,誠欲枚卜賢德,委任責成,則淸朝宿望,不患無人,何必以如臣衰朽無用之質,苟然充位,上以累則哲之明,下以招負乘之譏哉?繩糾之地,宜有駁正之論,而恭竢屢日,寂寥無聞,世級漸降,此法亦不如古,臣實爲之慨歎也,玆敢披瀝肝血之懇,仰瀆聽卑之天。伏乞聖明,淵然深思,赫然回悟,亟命刋改臣議政爵秩,俾聖世之名器無玷,朝家之擧措得宜,則公私不勝大幸,臣無任云云。答曰,省疏具悉卿懇。目下國事之罔涯,如坐漏船之上,任長年三老之責者,其可雍容暇豫,視若淺水虛舟乎?卿之老成恬雅,足以使淆者淳,囂者靜,予方喜得卿之重,卿何乃太自菲薄,昨於左相批旨,亦言之,此豈卿等煩琅函,用黃閣應文之時乎?不在多誥,望卿犂然幡然,卽日簉朝,以副側席之想。仍傳于曺允遂曰,此批答,遣史官,傳諭于右議政。
傳于曺允遂曰,三疏雖曰中書故事,若當朝家有事之時,則亦豈必必待三疏而後出,卿等試思之,今日國事果何如也?予雖不一一提說,卿等亦必自知,此時卿等,豈可只爲備例應文之事,而不思卽日幡然乎?況再明北苑望拜,又不可無大臣,卿等諒此事體之所重自別,卽起膺命事,遣史官?傳諭于左右相。
甲子七月十九日午時,上御誠正閣。都承旨·左承旨與輪對官入侍時,行都承旨徐瀅修,左承旨李溏,假注書趙鐘永,別兼春秋洪秉喆·徐有恂,校書校理李顯相,內資寺主簿李周虎,司圃署別提韓世彧,尙瑞院直長李集麟,都摠府都事趙台錫,通禮院兼引義高景漢,刑曹佐郞尹毅東,成均館司成尹羽烈,司䆃寺主簿金思說,禮賓寺主簿全萬昌,社稷署令朴榮東,瓦署別提李邦億,掌苑署別提李守文,平市署令金華柱,宗廟署令趙咸永,中樞府經歷蔡翼永,養賢庫兼奉事安以鼎,承文院判校金初燮,東氷庫別提崔行鎭,議政府司錄金啓淵,造紙署別提趙錫福,內贍寺主簿趙元溥,忠勳府都事張瀚,軍器寺正洪達三,儀賓府都事宋欽詩,掌樂院正尹守翼,司宰監僉正李在純,義禁府都事尹爔,司饔院僉正金世根,繕工監副正尹光濩,宗親府典簿朴南源,東學訓導安允升,宗簿寺直長李魯在,漢城府庶尹金喆淳,長興庫主簿玄喜靜,以次進伏訖。瀅修曰,輪待官受點人中,戶曹正郞趙厚鎭,則身病危重,擔舁來待於闕外,其間移職者爲八人,遞職者爲一人矣。上曰,陞堂者,次次使之進前,奏達職姓名及職掌·遺在·所懷·履歷,可也。顯相進前奏職姓名,次奏職掌曰,印頒經籍香祝印篆,次奏遺在曰,卷冊紙五千八百三十六卷九張半,貼冊紙一千八百二十六卷四張半,時政記紙一千三十六貼七張,次奏所懷曰,校書館,卽書籍衙門也,所藏冊子,孰不緊重,而至於經傳,尤爲自別,有殿講件,有科場件,以爲臨時進排之備,而年久毁傷,卷秩不成,若値式年文武科場或文科分三所科場,則所入七書,各爲二十八件,其進排之際,苟然充數,已不成樣,至若殿講件,則尤何等重大,而丁巳年,各三件新備之後,更不修補,在前殿講時,文臣儒生若合設,則進排七書,各爲十六件,而目今所藏,實無以此充數之道矣。大抵本館之設置紙貢,將以爲隨毁印用之法意也,見方遺在紙爲七千六百六十卷,而進排經傳,若是苟艱,今若多數印出,則亦係經費,姑充目下不足之數,而此後則限幾式年,印給幾件,永爲定式,則似無進排時苟且之弊,臣適待罪本館,故敢此仰達矣。上曰,令本館提調稟處。出擧條顯相退出。周虎進奏職姓名。次奏職掌曰,末醬色。次奏遺在曰,末醬時遺在二千三百九十九石五斗八合,鹽時遺在五百二十三石十一斗四升六合八夕,所懷則以無乎爲奏。次奏履歷曰,甲寅春,華城親軍衛都試及第,辛酉六月政,參下武兼除拜,今年二月政,出六爲內資主簿矣。仍退出。世彧進奏職姓名。次奏職掌曰,菜蔬時遺在及所懷,則以無乎爲奏,次奏履歷曰,庚戌科,賓廳講薦爲部薦,自守門將,今年二月,移職司圃署矣。仍退出。集麟進奏職姓名。次奏職掌曰,掌璽寶·符牌·節鉞·馬牌,所懷則以無乎爲奏。仍卽退出。台錫進奏職姓名。次奏履歷曰,丙辰登別科,戊午六月,壯勇營哨官除拜,己未冬政出六,訓鍊主簿除拜,辛酉三月政,多慶浦萬戶除拜,癸亥七月政,訓鍊主簿除拜,九月政,本職除拜矣。仍卽退出。景漢進奏職姓名,所懷則以無乎爲奏,仍卽退出。毅東進奏職姓名,職掌則以掌隷司二房所營本曹奴婢爲奏,所懷則以無乎爲奏,仍卽退出。羽烈進奏職姓名,所懷則以無乎爲奏,仍卽退出。思說進奏職姓名,職掌則以末醬色爲奏,所懷則以無乎爲奏,遺在則以米幾石·鹽幾石爲奏。瀅修曰,司䆃寺主簿金思說,錯對遺在,不可無警,推考,何如?上曰,依爲之。出擧條思說次奏履歷曰,己酉六月,南行部薦,癸亥四月,增廣武科連三魁,瓦署別提除拜,今年正月,本職換來矣。仍卽退出。萬昌進奏職姓名,職掌則以雜物物色爲奏,遺在則以末醬二千三百九石一斗九升,川椒三十九斤四兩二錢七分,鹽九百八十五石四斗七升一合四夕一里,甘醬四百三十七石五斗四升八合,艮醬八十六石十三斗三升二合爲奏,所懷則以無乎爲奏。次奏履歷曰,戊子年武科,初付訓鍊奉事,陞付參軍,移拜軍器寺參奉,陞遷,奉事直長,今年二月政,陞六爲本職矣。仍卽退出。榮東進奏職姓名,職掌則以灑掃壇壝爲奏,所懷則以無乎爲奏,仍卽退出。邦億進奏職姓名,職掌則以瓦甎爲奏,所懷則以無乎爲奏。次奏履歷曰,庚寅登庭試武科,丙申爲訓鍊都監將官出六,己亥爲訓鍊主簿,庚子爲軍器判官,戊申爲壯勇營哨官,壬子爲軍器判官,乙卯爲軍器僉正,丁巳爲求禮縣監,戊午古阜郡守相換,癸亥爲通禮院引儀,同年爲司䆃主簿,今年相換本職矣。仍卽退出。守文進奏職姓名,次奏職掌生果色,次奏生果遺在數爻,所懷則以無乎爲奏,履歷則以今年謁聖壯元,直付本職爲奏,仍卽退出。華柱進奏職姓名,職掌則以掌句檢市廛平斗斛丈尺·低昂物貨等事爲奏,遺在則以本無爲奏。次奏所懷曰,凡諸上司所用雜種及塗褙縫造軍進排等事,例於廛民處,臨時責應,而該司必先關送戶曹,則自戶曹,量宜減數,發甘本署,使之進排應役,自是舊例,而近年以來,該司不由戶曹,直甘本署,物件與役丁,優數責應,爲弊不少,各處廛民,以此呼訴,非一非再,此必下屬輩,從中操縱,以致貽弊之端,此後則申飭諸司,切勿如前直甘,一遵舊規,毋至市民等呼冤之地,恐合事宜,故敢此仰達矣。上曰,依爲之。出擧條華柱退出。咸永進奏職姓名訖,職掌·所懷則以無乎爲奏,仍卽退出。翼永進奏職姓名訖,職掌·所懷則以無乎爲奏,履歷則以庚申八月政,宣傳官除拜,癸亥春,爲訓鍊主簿,旋移判官,今年三月,本職除拜爲奏,仍卽退出。以鼎進奏職姓名訖,職掌則以米太色爲奏,遺在則以米九百四十九石三升四合三夕,太五百四十一石八斗六升八合三夕爲奏,所懷則以無乎爲奏,仍卽退出。初燮進奏職姓名,職掌·所懷則以無乎爲奏,仍卽退出。行鎭進奏職名曰,東氷庫臣崔行鎭矣。瀅修曰,東氷庫別提崔行鎭誤奏職名,不可無警,推考,何如?上曰,依爲之。出擧條職掌則以祭享氷丁爲奏,遺在則以氷一萬一百三十四丁爲奏,所懷則以無乎爲奏,仍卽退出。啓淵進奏職姓名,次奏職掌以謄錄官,所懷則以無乎爲奏,仍卽退出。錫福進奏職姓名,次奏職掌以咨文表紙,所懷則以無乎爲奏,仍卽退出。元溥進奏職姓名,次奏職掌以油淸色,所懷則以無乎爲奏,仍卽退出。瀚進奏職姓名,次奏以無所懷,仍卽退出。達三進奏職姓名訖,職掌·遺在·所懷,皆以無乎爲奏。次奏履歷曰,庚子式年科,癸丑守門將,甲寅冬政出六,乙卯參上武兼宣傳官,丙辰參上宣傳官,同年軍器主簿,丁巳都摠都事,卽陞經歷,戊午軍器寺正,己未冬政,遂安郡守,庚申遞來,壬戌七月,本職除拜矣。仍卽退出。欽詩進奏職姓名訖,職掌·遺在·所懷,皆以無乎爲奏,仍卽退出。守翼進奏職姓名,次奏以無所懷,仍卽退出。在純進奏職姓名,次奏以無所懷,仍卽退出。爔進奏職姓名,次奏以無所懷,仍卽退出。世根進奏職姓名,次奏遺在以封不動錢二千五百兩,所懷則以無乎爲奏,仍卽退出。光濩進奏職姓名,次奏以無所懷,仍卽退出。南源進奏職姓名,次奏以無所懷,仍卽退出。允升進奏職姓名,次奏職掌以訓導儒生。上曰,爾能訓導儒生乎?允升曰,小臣微賤,何敢以訓導儒生自居乎?上曰,然則奚謂之以訓導之官乎?允升曰,蒙恩授職,故不敢不供仕矣,仍卽退出。魯益進奏職姓名。次奏職掌曰,守護寶閣,所懷則以無乎爲奏。仍卽退出。喆淳進奏職姓名,職掌則奏以吏房,所懷則以無乎爲奏,仍卽退出。喜靜進奏職姓名訖,職掌則奏以席子色,遺在則以龍紋席一百八十九張,彩花席一千六百八十九張,滿花方席五百四十七張,滿花席七百二十一張,黃花席六百九十三張,別紋上席六百四張,別紋席三千四百八十六張,白紋席二百六十四張爲奏,所懷則以無乎爲奏,仍卽退出。溏曰,兵曹草記設布帳事批答,以昨年例書下,而昨年幸行,則未有經宿之事矣。上曰,此乃各字,而誤以昨字書出,今卽改書,可也。溏曰,始興縣,若爲宿所,則前例於通曠處設布帳矣,今番則何以爲之乎?上曰,今番,則通曠處,亦勿爲之。仍命退,承史以次退出。
甲子七月十九日未時,上御誠正閣。都承旨·左承旨·右承旨入侍時,行都承旨徐瀅修,左承旨李溏,右承旨李翼晉,假注書趙鐘永,別兼春秋洪秉喆·趙雲翊,以次進伏訖。上敎瀅修曰,陵幸雖經今春·昨秋兩次,而今番幸行,則與他自別,且其爲遠地陵幸,則乃初度事也。先朝園幸時,則有壯勇營整釐所節目,故以此擧行矣,今則事異於前,似多掣礙之端,必須十分講確,詳定條例,然後可爲日後永久遵行之地矣。備局有司堂上·戶兵判·京畿監司·華城留守處,以此意分付,使之來會,以遠道陵幸例及園幸例,參互節目,預爲講確,指一以奏,而至於軍兵,雖無所減,多日擧動,亦當爲省弊之慮,蓋今番,乃初度幸行,而日後擧行,皆當以今番爲準,必須十分講究,務得便宜,可也。瀅修曰,華留方在華城,當待其上來乎?上曰,以此意分付備郞,使之上來,可也。又敎曰,內外營罷撤後,凡百無以擧行,至於服色一款,從當下敎,而此外凡百磨鍊,不可不爛議方便之道,以爲久久遵行,而無至貽弊於百姓,可也。瀅修曰,華城留守上來後,會議於本司乎?上曰,本司或賓廳,隨宜爲之,可也。都承旨先退,使備郞卽速知委也。瀅修先退。上曰,望拜禮,以北苑行之,則不別爲齋宿乎?溏曰,北苑望拜禮,未嘗別爲齋宿矣。上曰,然則今番,亦當自內齋宿矣。仍敎曰,望拜禮傳敎,勿出朝報。溏曰,事係皇壇者,自前皆勿出矣。命書判付訖。仍命退,承史以次退出。
上在昌德宮。停常參·經筵。
藥房提調韓晩裕,左承旨李溏啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服人蔘粟米飮前方中,人蔘減一錢,自明日,一貼式煎入事,榻前下敎。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
備邊司郞廳來言,今日賓廳日次,而大臣俱未肅拜,不得來會云矣,敢啓。傳曰,知道。
李文會啓曰,明日北苑望拜禮時,闕字牌及爐盒,當爲奉來,門路,以何處爲之乎?敢啓。傳曰,以永肅門爲之。
李文會啓曰,明日北苑望拜禮時,九卿當爲進參,而吏曹判書金達淳,兼戶曹判書李晩秀,工曹判書林蓍喆病不來,竝卽牌招,以爲淸齋之地,漢城判尹尹光普在外,何以爲之?敢稟。傳曰,病不來人,竝卽牌招。
李文會啓曰,明日北苑望拜禮時,兩司侍臣,當爲進參,而憲府則執義金孝秀,掌令李海淸·柳台佐,持平洪百儀在外,洪大浩未署經,何以爲之,而諫院,則獻納愼性眞在外,正言洪遇燮未署經,司諫韓興裕,正言洪羲俊,竝卽牌招,何如?傳曰,允。在外及未署經人,許遞。
曺允遂啓曰,行大司憲李直輔,執義金孝秀,掌令李海淸·柳台佐,持平洪百儀在外,洪大浩未署經,監察茶時之意,敢啓。傳曰,知道。
以司諫韓興裕,正言洪羲俊牌不進罷職傳旨,傳于曺允遂曰,只推。
傳于李溏曰,出宮門路,以協陽門爲之。
傳于李翼晉曰,藥房副提調許遞。
傳于韓致應曰,刑·工換房。
事變假注書韓泰登書啓,臣敬奉聖諭,馳往傳諭于南部會賢坊駝駱洞契議政府左議政徐邁修所住處,則以爲,臣收召驚魂,冒入文字,尙冀仁覆之天,曲加矜憐,千萬不敢當之誤恩,趁卽反汗,俾得以猝保垂盡之危喘,及奉批旨,十行德意,愈益曠絶,曾未數宿,別遣近侍,誕宣恩諭,勉之以今日國事果何如也,督之以北苑望拜又不可無大臣,臣雙擎拜讀,震迫罔措,誠不知置身之所也。臣於此職,旣以積誠呼籲,抵死丐勉,爲究竟法,則顧何敢備例附奏,重犯唐突之罪哉?如縛求解,不遑煩陳,方欲抖擻精神,更暴血懇,惟終始生成之澤,涕泣顒祝云矣,敢啓。傳曰,知道。
李文會,以奎章閣言啓曰,臣等進詣奉謨堂,奉審無頉,而內閣諸處,亦爲無頉之意,敢啓。傳曰,知道。
徐瀅修,以吏曹言啓曰,卽接通禮院牒報,則以爲,明日親行望拜禮時,左右通禮,不可不備,而左通禮金會淵,身病猝重,萬無進參之路,卽速變通,以爲備員擧行之地云,通禮院左通禮金會淵,今姑改差,其代口傳備擬以入之意,敢啓。傳曰,知道。
吏曹口傳政事,以洪受浩爲左通禮。
李溏,以都摠府言啓曰,今日入直內三廳武兼禁軍及軍兵等,當爲中日習射,而親行望拜禮齋戒相値,不得爲之之意,敢啓。傳曰,知道。
李溏,以御營廳言啓曰,本廳中軍李健秀,身病甚重,勢難察任,改差,何如?傳曰,允。
上在昌德宮。停常參·經筵。
夜自四更,月暈。
北苑望拜禮罷,還內後,內閣·政院·藥房口傳問安。答曰,知道。
曺允遂啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
傳于李文會曰,戶房承旨與禮曹堂上·戶曹郞廳,依定式馳詣宣武祠,奉審摘奸以來。
李文會,以禮曹言啓曰,卽接前都正李克永呈單,則以爲,同姓五寸姪故縣監羲雲,嫡妾俱無子,以其同姓六寸弟副奉事羲溫第二子經在,欲爲繼後,兩家同議完定,未及禮斜,而羲雲夫妻俱歿,受者無人,不得按例禮斜,依定式草記稟處事,呈單矣。曾因大臣筵達,兩邊與受,明有可據,而不得登聞者,許令該曹,論理草記事,允下,而門長李克永單辭旣如此,依大臣筵奏定式,羲溫第二子經在,立爲李羲雲之後,何如?傳曰,允。
兵曹口傳政事,以申大偀爲御營中軍。
韓致應,以賑恤廳言啓曰,漢城府民家頹壓別單六度據,東部字內全家頹壓二戶各錢二兩,完少頹多八戶,二三間中完多頹少三戶各布一疋,西部字內全家頹壓十七戶,全幕頹壓八戶各錢二兩,完少頹多三十戶,二三間中完多頹少六戶各布一疋,南部字內全家頹壓三戶各錢二兩,完少頹多八戶,二三間中完多頹少四戶各布一疋,北部字內全家頹壓五戶各錢二兩,完少頹多二戶各布一疋,宣傳官書啓中,入於京兆別單,已蒙恤典者外,西部字內全家頹壓三戶各錢二兩,完少頹多七戶,二三間中完多頹少一戶各布一疋,合錢七十六兩,布一同十九疋,恤典依例分給之意,敢啓。傳曰,知道。
曺允遂,以義禁府言啓曰,幽谷前察訪金龍見拿問處之事,傳旨啓下矣。金龍見,下去慶尙道尙州地云,依例發遣府羅將拿來,何如?傳曰,待待命拿囚。
甲子七月二十一日辰時,上詣北苑,親臨望拜禮入侍時,行都承旨徐瀅修,左承旨李溏,右承旨李翼晉,左副承旨李文會,右副承旨韓致應,同副承旨曺允遂,記事官洪在敏,假注書鄭觀綏,別兼春秋金蓍根·趙雲翊,檢校直閣沈象奎·金邁淳,待敎朴宗薰,以次侍立。通禮啓請外辦。上具翼善冠·衮龍袍,乘輿出宣化門。藥房提調韓晩裕進前曰,晩炎益甚,聖體,若何?上曰,一樣矣。仍出協陽門,由建陽門·銅龍門·明光門,入靑陽門。通禮前導至小次前,啓請降輿。上降輿入小次,以夾侍下敎曰,問安勿爲之。儒武各就位,通禮啓請外辦。上改具翼善冠·黑團領袍以出。通禮啓請乘輿。上乘輿至帳殿前,通禮啓請降輿。上降輿,詣拜位北向立。贊儀唱四拜。上行四拜禮在位者皆四拜訖。贊儀唱跪,上跪。司香二人,進香案前,跪三上香,俯伏興退。通禮啓請俯伏興平身,上俯伏興平身。贊儀唱四拜,上行四拜禮。通禮啓請乘輿。上乘輿,通禮前導至降輿所,啓請降輿。上降輿入小次,以夾侍下敎曰,問安勿爲之。還內時至,通禮啓請外辦,上改具翼善冠·衮龍袍以出。通禮啓請乘輿,上乘輿少駐,下敎曰,皇朝人忠臣子孫駕前待令。象奎曰,守直間後,今番有風落木,拱辰門亦爲頹圮,今已快晴,不可不趁卽修改,而役處旣非大段,若自戶曹擧行,則工匠員役,不無喧鬧之弊,故自前每有小小役處,只令該曹,定計士籌摘物力而付之閣監,使之從便修改矣。今番亦依此分付擧行,而係是內差備近處,亦令趁速始役,必於幸行前完建之地,恐好,故敢達矣。上曰,依此爲之,可也。象奎曰,日前以今番幸行時,隨駕閣臣八員爲之事,旣承下敎矣。閣臣中有外任人,望筒預先入啓,可無窘速之慮,何以爲之乎?上曰,預爲修正入之,可也。命參班儒武五人式進前,各奏職姓名訖,仍出靑陽門·明光門,由銅龍門·建陽門,入協陽門·宣化門還內,諸臣以次退出。
上在昌德宮。停常參·經筵。
曺允遂啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,西北僉使康思胤,靑水萬戶姜熙文下直,各長弓一張,長箭一部,片箭一部,筒兒一箇賜給。
前右參贊徐邁修疏曰,伏以自叨誤恩,神精惝恍,如僬僥之壓千勻,如蚊䖟之負泰山,日夕攢手,仰祝而俯企者,惟在體諒之音,駁正之論,而天不從欲,人不副願,齟齬一疏,反媒倚毗之隆旨,勤懇十行,重紆敦勉之溫諭,則服之不衷,猶屬私憂,樞密重任之委諸草莽,今且幾日矣。夫人以代降,官以人輕,厥惟久矣。而豈有如臣之鈍劣昏憒,亦復與議於忝衮舃而處巖廊者哉?苟使臣,才猷器識,縱未能追蹤古大臣德望之萬一,而其於奏報之剖決,訏謨之稟裁,尙有可以按例依樣,隨分陳力者,當此難虞溢目,聖心煩惱之時,豈忍以兩朝化育中一物,較量成敗,顧瞻利害,甘自歸於辜恩占便之科哉?嗚呼,天下不可强者,器識也,不可誣者,才猷也。分限難逃於物議,聲聞自彰於歷試,趙魏滕薜,大小有受,長野長邑,表裏有定,則此非矯揉之所能移,又非策勵之所能進,而況以臣之年及篤耋,病且危綴,旣往僨誤,畢露伎倆,在朝廷息老物之政,亶合賜其餘日,保其晩節,稍存士大夫出處之大防而已。今乃思求老成,而但問齒爵之相近,欲挽傾否,而不計名實之相反,畀之以世道,責之以負荷,使之理叢脞之務,而效盡瘁之勞,是其摧檣折楫,豈惟篙師之自取墊溺,抑恐萬斛龍驤,汎汎於大海波濤之中,而靡所止屆,臣之狼狽,固不足恤,將如國事之日非,聖簡之貽累,何哉?見今陵園幸行,吉日已涓,經畫措辦,一刻爲急,而延英之對,闊焉久停,政事之堂,閴其無人,揆以朝體國綱,實爲有識者之所寒心,飭敎之下,不敢淹日荐犯猥越之誅,冒瀆崇高之聽。伏乞聖明,納臣肝膈之懇,察臣迫隘之情,亟命鐫削,改卜賢德,則如天之澤,結草爲期,臣無任云云。答曰,省疏具悉卿懇。予日望卿出膺,巽牘又至,予愧誠淺,無以爲心,卿旣知艱虞溢目,予心煩惱,則又何忍恝然若此乎?龍驤萬斛,方在汎汎之中,奚但曰抑恐而已乎?是時操舟之責,不欲捨卿,卿須體予切至之懇,卽起膺命。仍傳于李文會曰,此批答,遣承旨傳諭。
李文會啓曰,左議政徐邁修疏批,遣承旨傳諭事,命下矣。何承旨進去乎?敢稟。傳曰,右副承旨進去。
上在昌德宮。停常參·經筵。
大王大妃殿進御桂枝養胃湯,依前方,自今日一貼式煎入事,榻前下敎。
李溏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
曺允遂啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
注書洪在敏病,代以趙鍾永爲假注書。
曺允遂啓曰,卽者義禁府都事來言,時囚無得過三日滯囚,曾有定式矣。時囚罪人沈擇之,當爲捧供,而知義禁李義弼·李集斗,俱有身病,同義禁申大顯身病,呈辭入啓,只有判義禁黃昇源一員,不得備員開坐云。知義禁李義弼·李集斗,竝卽牌招,何如?傳曰,允。
曺允遂啓曰,知義禁李義弼·李集斗牌不進推考傳旨,今方捧入,而開坐命下之後,如是違牌,不卽擧行,事甚未安,竝更牌招,以爲開坐之地,何如?傳曰,允。
曺允遂啓曰,知義禁李義弼·李集斗再牌不進推考傳旨,今方捧入,而開坐命下之後,連事違召,不卽承膺,事體所在,極爲未安,所當更請牌招,而係是一日三牌,何以爲之?敢稟。傳曰,更爲牌招。
曺允遂啓曰,知義禁李義弼·李集斗三牌不進推考傳旨,今方捧入,而開坐命下之後,連事違召,無意承膺,事體所在,萬萬未安,所當更請牌招,而係是一日四牌,何以爲之?敢稟。傳曰,竝許遞,令該曹,口傳差出。
吏曹口傳政事,以洪義謨·朴宗來爲知義禁。
吏曹口傳政事,同義禁朴宗來。
李文會,以禮曹言啓曰,太廟展謁,每以春秋定式取稟矣。今秋展謁吉日,以何間推擇乎?敢稟。傳曰,以來月旬前擇入,景慕宮亦當同爲展謁,以此磨鍊。
李文會,以禮曹言啓曰,太廟秋展謁取稟草記,傳曰,以來月旬前擇入,景慕宮亦當同爲展謁,以此磨鍊事,命下矣。太廟·景慕宮展謁吉日,令日官池景興推擇,則來八月初四日爲吉云,以此日定行,何如?傳曰,更以今月內擇入。
李文會,以禮曹言啓曰,太廟·景慕宮展謁擇日草記,傳曰,更以今月內擇入事,命下矣。卽令日官池景興推擇,則今七月二十九日爲吉云,以此日定行,何如?傳曰,允。
李溏,以兵曹言啓曰,來八月初四日,大駕詣宗廟展謁,景慕宮展謁時,何營軍兵隨駕,何營軍兵留陣?而禁軍及馬步軍,以幾番幾哨磨鍊,餘軍留營,何以爲之乎?敢稟。傳曰,訓局步軍五哨,全屬先廂,禁衛營鄕軍五哨,全屬後廂,馬軍二哨,騎士三番隨駕,御將率該營鄕軍五哨,騎士二番留陣,禁軍與入直二番隨駕,餘軍留營,置之可也。
李溏,以都摠府言啓曰,副摠管朴基豊,以禁衛中軍軍兵等中日試放事,南別營晝仕出去之意,敢啓。傳曰,知道。
韓致應,以戶曹言啓曰,大王大妃殿差備內椽木腐傷處及雨漏處修改吉日,令日官崔景烈,更爲推擇,則今七月二十九日卯時爲吉云,以此日時擧行,何如?傳曰,允。
李溏,以禁衛營言啓曰,本營騎士別將吳載重,身病甚重,勢難察任,改差,何如?傳曰,允。
李溏,以禁衛營言啓曰,本營字內昭義門南邊體城頹圮處改築時所入石子,今月二十四日爲始,東郊蘆原近處,浮出取用之意,敢啓。傳曰,知道。
領府事李秉模疏曰,伏以仙寢展謁,載卜吉辰,中外胥告,愴欣交至。仍伏念臣,伏奉改修都監都提調之命。嗚呼,雲鄕寢邈,眞遊莫攀,以臣褥蟻未遂之忱,獲膺是任,奔走象設之傍,小慰弓劍之痛,豈不誠大願至榮?而第臣自秋節以後,忽患脚部之瘡,始謂旬日間獲痊,庶可以强策趨簉矣。不意潦炎所鬱,餘毒大肆,暫有運動,叫苦欲絶,束帶着靴,斷無其望。今則役期漸近,會同爲急,戒蹕不遠,情禮將闕,有不容一向泯默,坐俟處分,玆敢冒萬死仰籲。伏乞聖明,亟解臣董事之任,仍治臣慢命蔑分之罪,千萬幸甚。臣於請罪之章,不暇及他,而伏見譯院提調臣李勉兢擧條啓下者,以該院事,有所陳達,而末乃以臣之要使轉稟爲辭,誠不勝萬萬驚悚,臣以野外逬蟄之蹤,何敢與聞院事?至於轉稟云云,尤豈賤分之所敢出乎?蓋聞該提調之言,由於傳聞之差爽云,此莫非臣之許久虛縻,事多掣礙之致。伏望將臣兼務,竝行鐫免,以便公私,以尊國體焉,臣無任云云。答曰,省疏具悉卿懇。所愼奉慮,日字尙遠,卿其調理上來。會同譯院事,提調從何聞,而有頃日之奏乎?亦爲安心勿辭。仍傳于韓致應曰,此批答,遣史官傳諭于領府事。
鰲恩君李敬一疏曰,伏以臣,於日前,悉暴衷懇,猥瀆崇聽,而秪緣臣文辭拙澁,誠意淺薄,未遂仰格之微悃,反承愈隆之恩批,諭之以國事之重,申之以漏船之喩,有若以無似賤臣,或可爲副手梢工棙舵持檝之役者,臣誠惝怳失圖,罔知攸措。豈意日月之明,乃有容光之遺照,聖明之世,有此誤恩之濫加?臣身惶隘,猶屬細故,竊爲我殿下惜之也。伏念臣家,世受國恩,至於臣身,又厚沐三朝不世之洪渥,臣雖無狀,亦具彝性,惟其一段向國之誠,雖赴蹈湯火,有所不辭,今若縻臣以庶官之任,責臣以筋力之役,則臣雖衰朽癃疾,固當殫竭心膂,生死向前,而今玆非分之命,乃是壓泰山於蚊蝱,加千勻於僬僥,非但不勝其任而止,必至於顚越傾踣而後已。以殿下知臣莫如之聖德,豈不念及於此乎?假使臣,出而膺命,但招不稱之譏,尸位之羞,則此猶臣一身之狼狽,有不足恤,而至於廟務之委積,而糊塗莫知其措劃,時事之艱虞,而茫昧無策以拯濟,則其害必至於瘝曠之不足,毁劃而後已。其於國事何?蒼生何?到此地頭,臣雖萬隕,何以贖其罷哉?臣之爲此屢瀆而不知止者,實非爲中書之故事也。臣雖愚迷,自知則明,反復揣量,冒膺無路,前此疏籲,實陳肝血之懇,而未蒙淵鑑之俯燭,至伏承黃閣應文之諭,臣心惶恧,尤無容措,臣若有一分承當之計,而故爲是備例飾讓之套,則臣雖萬被誅殛,亦所甘心,天日在上,焉敢誣也?皇朝諱辰,日昨臨屆,惟我殿下,感風泉之緬懷,遵先朝之志事,親行北苑望拜之禮,甚盛擧也。而三公不備,致有朝儀之欠缺,此又臣之罪也。玆敢申暴血懇,更瀆宸嚴。伏乞聖慈,天地父母,俯察由中之懇,亟恢轉圜之量,卽令收還臣新授爵秩,改卜賢德,俾國體無損,私分獲安,不勝幸甚,臣無任云云。答曰,省疏具悉卿懇。卿必欲備例於黃閣故事乎?予則曰,時不同也。卿疏雖再,予言不再,惟有卿等,不日出膺,方可以弘濟時艱。卿須念國事之孔棘,諒予心之如渴,不復控辭,卽起膺命。仍傳于韓致應曰,此批答,遣承旨傳諭于右議政。韓致應啓曰,右議政李敬一疏批,遣承旨傳諭事,命下矣。何承旨進去乎?敢稟。傳曰,同副承旨牌招進去。
上在昌德宮。停常參·經筵。
自卯時至人定,灑雨下雨,測雨器水深二寸五分。
自人定至二十五日開東,灑雨下雨,測雨器水深七分。
大王大妃殿進御人蔘粟米飮,自明日停止事,榻前下敎。
藥房口傳啓曰,昨夜伏承大王大妃殿桂枝養胃湯,依前方一貼式煎入之命,伏未知有何症候,而夜來動靜,亦未得承聞,區區下忱,不勝悶鬱之至。伏乞暫許臣等率醫官入侍,詳承諸節,千萬顒祝,惶恐敢啓。答曰,知道。昨以痰候,煎進養胃湯,今則與昨差勝,卿等不必入侍,養胃湯一貼,更爲製入宜矣。
大王大妃殿進御桂枝養胃湯,依前方一貼更爲製入事,榻前下敎。
曺允遂啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
曺允遂啓曰,時囚罪人沈擇之捧供事,命下矣。新除授知義禁洪義謨,同義禁朴宗來,竝卽牌招,以爲開坐之地,何如?傳曰,允。
以慶尙監司金羲淳狀啓,尙州等邑人命渰死事,傳于韓致應曰,人物渰死,聞甚矜惻,別加顧恤事,回諭。
李溏,以吏曹言啓曰,今此社稷大祭終獻官,前參判朴宗來塡差,而時無職名,令該曹,口傳付軍職,何如?傳曰,允。
兵曹口傳政事,護軍朴宗來。
韓致應,以戶曹言啓曰,宗廟西邊外墻頹圮處修改吉日,令日官池景興推擇,則今七月二十六日卯時爲吉云,以此日時擧行,何如?傳曰,允。
李文會,以禮曹言啓曰,永寧殿西門瓦子墜落處,南神門西邊內墻頹圮處修改,以今二十六日推擇啓下,告由祭,明日當爲受香,而見今雨勢如此,有難始役,姑待快晴,更爲擇吉擧行,何如?傳曰,允。
韓致應,以戶曹言啓曰,大王大妃殿差備內椽木腐傷處及雨漏處修改吉日,今七月二十九日卯時推擇,啓下矣。動駕相値,更令日官崔景烈推擇,則來八月初二日卯時爲吉云,以此日時擧行,何如?傳曰,允。
韓致應,以內醫院提調意啓曰,濟州牧年例封進藥材十三種內,靑皮·枳實,全數闕封,枳殼元數二十斤內,只以十三兩封進。此三種之材,初非稀貴之物,而莫重御藥所需,減數封進,已極惶悚,而兩種之無難,全數闕封,揆以事體,萬萬駭然,該牧使柳畊罷職,三種藥材,各別極擇,從速準數封進之意,嚴飭,何如?傳曰,允。更爲封進,置之。
義禁府啓目,楚山前府使沈擇之原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。
平安道江東縣殺獄罪人朴太叔獄事刑曹啓目粘連,打殺丁祉騎節次,箇箇輸款,分付道臣,依例結案,稟處,何如?判付啓,依允。
平安道郭山郡殺獄罪人金指喆獄事刑曹啓目粘連,指喆之足踢天奉,傷痕明白,看證亦備,而敢以不近理之說,欲售圖生之計者,節節巧惡,依前訊推,期於得情,何如?判付啓,依允。
平安道慈山府殺獄罪人盧仁必獄事刑曹啓目粘連,被推未免䵝昧,因病若是丁寧,合置惟輕之典,而獄體至嚴,上裁,何如?判付啓,卿之傳輕之論,可謂廷尉當是也,特爲酌處爲良如敎。
兵曹判書曺允大疏曰,伏以臣,於兩月之內,荐叨本兵之長,卽其人器地望,何嘗髣髴於是任?而始也怵迫嚴命,遽然出肅,終焉感激恩造,未免蹲冒,大政纔過,瘡疣百出,莫效圖報之誠,徒積孤負之罪,每一追惟,惶汗浹背。第伏念都政後三度呈辭,仍作瓜限,卽兩銓故規,朝家之隨時曲諒,銓臣之視爲去就,俱出於重官方而養廉恥也。今臣所處,大異常格,夤緣罪科,反媒榮進,揆以事面,極涉郞當,若又默不自列,視若固有,則臣之忘廉冒恥,固不足言,而其於虧銓格而招物議,所損豈細故哉?顧今群彦布列於朝著,宿趼且多於前望,何必以已試蔑效之臣,重辱誤恩,越例蹲仍耶?日前辭疏,急於引罪,區區私義,嚴不敢請,而進退無據,情踪逾蹙,因仍盤礴,食息靡安,且臣登溷之症,有加無減,多日呻楚,眞元大陷,神精眩惑,如墮煙霧,堂堂中權之任,非臣養病之地,而目今幸行迫近,戎務委積,以此病形,無望自力,公私掣礙,轉益惶隘,以若處義,以若賤疾,不一陳於黈纊之下,則是自阻於閔覆之天也。玆敢略控短章,重瀆崇嚴。伏乞聖慈,俯察衷懇,亟賜鐫免,以存公格,以安賤分,不勝幸甚,臣無任云云。答曰,省疏具悉,大政後行公,多有已例,動駕且近,卿其勿辭行公。
兵曹參判李勉兢疏曰,伏以臣,姿性愚騃,見識麤鹵,旣未能隨遇盡職,又不敢避事占便,觸處生疣,屢遭狼狽,而不思懲羹之戒,今於譯院事,又復妄發,至有大臣之疏擧,臣實自取,尙誰尤哉?臣於月前待罪喉院也,任譯輩來言曰,院務積滯,不可不筵稟變通,都提調之意如是云。臣意事係權宜,雖難遽爾陳達,旣有都提調之言,可不必持疑,果爲出擧條蒙允。若其中間往復之差誤,實非臣意慮之所到也。今者大臣疏中,以臣擧條辭語之非其本意,至以爲萬萬驚悚,臣滿心惶恧,靡所容措,輕信任官輩之爽傳,錯引都提調之轉稟,至使大僚,有難安之端,妄率之罪,實無所逃,批旨之下,不敢泯默,略暴事實,恭竢威罰。伏乞聖上,亟命鐫削臣職以尊朝體,以安私分,千萬幸甚,臣無任云云。答曰,省疏具悉。爽傳雖在於任官,不審,卿實有之,卿則罷職。
上在昌德宮。停常參·經筵。
藥房提調韓晩裕,副提調李翼晉啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大好殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
大王大妃殿進御桂枝養胃湯,依前方一貼製入事,榻前下敎
曺允遂啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李溏啓曰,備邊司郞廳來言,今日賓廳日次,而大臣俱未肅拜,不得來會云矣,敢啓。傳曰,知道。
以黃海監司李存秀狀啓,長淵縣民家漂頹事,傳于韓致應曰,百四十餘戶之民家漂頹,聞甚驚惻,人物渰死,尤爲矜慘,元恤典外,別加顧恤,使之卽速奠接,渰歿人如有生前身還布,竝蕩減事,回諭。
李文會,以景慕宮提調意啓曰,太常所進生梨,今方薦新於本宮,而宮苑生梨,初無結實,莫重薦新,無以擧行,不勝惶恐之意,敢啓。傳曰,知道。
李溏,以都摠府言啓曰,今此宗廟·景慕宮擧動時,侍衛寶劍守宮,當爲備員,而都摠管金箕性呈辭受由,具㢞,副摠管李健秀·吳載重,俱有身病,白師誾,以訓鍊中軍陳上進,朴基豐,以禁衛中軍陳上進,二員未差,將不得備員,合有變通之道,令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,身病人許遞,與未差之代,令該曹口傳差出。
韓致應,以戶曹言啓曰,宗廟西邊外墻頹圮處修改,以今二十六日草記啓下矣。見今雨勢如此,有難始役,姑待快晴,更爲擇日擧行,何如?傳曰,允。
上在昌德宮。停常參·經筵。
大王大妃殿進御桂枝養胃湯,依前方,自今日一貼式製入事,榻前下敎。
嘉順宮進服加減舒經湯五貼製入事,榻前下敎。
李溏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
曺允遂啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,左副承旨李文會,今日不爲仕進,卽爲牌招,何如?傳曰,允。
以左副承旨李文會牌不進罷職傳旨,傳于徐瀅修曰,許遞,前望單子入之。
承旨前望單子入之,嚴耆落點。
徐瀅修啓曰,新除授承旨嚴耆,以前任驪州牧使,方在解由未出中,何以爲之?敢稟。傳曰,勿拘。
傳于李翼晉曰,予之諭於卿等者再矣,卿等之陳懇於予者亦再矣。一日二日,上下相持,徒煩應文之事,此豈爰卜金甌之意哉?矧今國家多事,廊廟積務,時無輔相,亦云久矣。延佇之望,不啻如渴,而廟宮展謁,又隔數日,此時有大臣可乎?無大臣可乎?若無大臣,則國體之苟艱,當何如哉?不暇及他,先此更申前意,一體敷諭,卿等勿復逡巡,卽爲肅命,弘濟時艱,仍參陪班事,遣承旨傳諭于左右相,仍與偕來。
傳于徐瀅修曰,偕來承旨,右副·同副進去。
傳于李溏曰,新除受承旨,待開門牌招。
右副承旨韓致應書啓,臣敬奉聖諭,馳往傳諭于南部會賢坊駝駱洞契議政府左議政徐邁修所住處,則以爲,以臣千萬不似之賤蹤,當此千萬非常之寵命,雖不能奮飛逃遁,少暴震迫罔措之實情,而亦何敢以見職自居,晏然附奏哉?惟是隆批別諭,前勤後懇,恩數曠絶,禮遇鄭重,古之君子,雖未嘗仕於朝,有問則對,自有禮節義分之不得不然者。況如臣之微末去就,旣煩中朝之虛佇,屢詢如此?則冒沒承膺,固無可論,呼籲陳乞,豈容自隱所以再疏一啓,荐犯瀆撓之罪?而今此敦迫之音,又若是始嚴終溫,臣誠五內抑塞,直欲鑽地以入而不可得也。謹當於日間,披瀝肝血,更入文字,期於感回天心,早收誤恩,而至於承宣偕來之命,尤萬萬悚懍,伏願亟賜召還,俾安賤分云矣。臣則旣承偕來之命,姑爲仍留之意,敢啓。傳曰,知道。
同副承旨曺允遂書啓,臣敬奉聖諭,馳往傳諭于西部龍山坊灘項里契議政府右議政李敬一所住處,則以爲,臣於日前,披瀝肝血之懇,冒瀆聽卑之天,而辭拙誠薄,未能仰格,半夜江村,近侍儼辱,傳宣批旨,責之以備例故事,諭之以卽起膺命,恩禮愈隆,辭敎愈摯,臣惶隕震越,徊徨抑塞,莫知措躬之所矣。卽又承宣,齎傳聖諭,特降延佇之敎,更申如渴之喩,臣固萬萬惶懍,直欲鑽地以入而不可得。況今廟宮展謁,卜日且近,大臣無參班之人,國體有苟艱之歎,誠如聖敎,而臣以萬不肖似之賤質,忽承萬不堪任之新命,揣分量力,實無進身之路,肅穆陪班,秪緣賤臣之忝叨,致有朝儀之不備,則揆以典憲,誅殛猶輕,臣若有一半分堪承之望,則前後恩諭之下,豈敢頑如木石,迷不知變,自犯慢命之誅乎?神精迷錯,不知所達,謹當以文字,更爲申暴血悃云矣。臣旣承偕來之命,故姑爲仍留之意,敢啓。傳曰,知道。
徐瀅修,以禮曹言啓曰,郊壇四孟朔遣禮郞,看審有無頉,自該曹草記事,定式矣。發遣郞廳,南郊南壇,東郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇·司寒壇,北郊厲壇,次第看審,則南壇祈雨壇·馬祖壇·漢江壇·司寒壇·厲壇,壇上及四面紅箭門墻垣階砌,俱爲無頉而先農壇,東邊紅箭門柱根,一箇腐傷,箭木一筒折傷,西邊紅箭門柱根,塗灰剝落,先蠶壇,東南西紅箭門柱根塗灰,竝剝落,雩祀壇,階砌石塗灰,間間剝落,卽爲修改事,分付該監,而此後看護等節,另加申飭之意,敢啓。傳曰,知道。
徐瀅修,以禮曹言啓曰,去四月初十日慰諭御史入侍時,慰諭御史洪奭周所啓,今番燒戶中江陵民人高休家一室五人之竝命,慘惻最甚,而高儉妻權氏,以靑年孀婦,矢志守節,及於火作之日,爲救其姑,投身於烈焰之中,竟至姑婦相抱而死,伊日之火,原州亦有六戶之延燒,而士人朴亨明妻李氏,旣出復入,以身殉姑,其卓行姱節,有足嘉尙,不獨其致命之爲可矜而已。其在樹風之道,合有旌別之擧,請令該曹,稟旨施行,何如?傳曰,依爲之事,擧條啓下矣。江陵民人高儉妻權氏,原州士人朴亨明妻李氏,竝施旌閭之典,恐合樹風勵俗之政,而事係恩典,臣曹不敢擅便,上裁,何如?傳曰,依草記施行。
徐瀅修,以禮曹言啓曰,卽接前府使朴師轍呈狀,則以爲,同姓十三寸叔弼直,嫡妾俱無子,以其同姓四寸弟弼翼第二字師言,欲爲繼後,兩家同議與受,未及禮斜,而兩家父母俱歿,拘於常規,不得按列禮斜,依定式草記稟處事,呈狀矣。曾因大臣筵達,兩邊與受,明有可據,而不得登聞者,許令該曹,論理草記事,允下,而門長朴師轍狀辭旣如此,依大臣筵奏定式,朴弼翼第二子師言,立爲朴弼直之後,何如?傳曰,允。
徐瀅修,以禮曹言啓曰,卽接進士李靑呈狀,則以爲,同姓七寸叔故參奉李廷焯,嫡妾俱無子,以其同生弟故府吏廷第二子遇,欲爲繼後,兩家相議完定,而到今兩家父母俱歿,拘於常規,不得按例禮斜,依定式草記稟處事,呈狀矣。曾因大臣筵達,兩邊與受,明有可據,而不得登聞者,許令該曹,論理草記事,允下,而門長李靑狀辭旣如此,依大臣筵奏定式,李廷第二子遇立爲李廷焯之後,何如?傳曰,允。
徐瀅修,以司僕寺提調意啓曰,濟州出來後,運年例進上馬八匹,別御乘馬二十匹,山屯馬二百匹,合二百二十八匹內,三匹船中故失,十三匹到中路故失,十六匹到中路病留,十七匹到本寺病留除,實納馬一百七十九匹禾毛色,別單書入之意,敢啓。傳曰,知道。
李溏,以司僕寺提調意啓曰,濟州山馬監牧官金德裕癸亥·甲子兩年條封進馬二匹,今纔上來,禾毛色別單書入,依例內廐立養之意,敢啓。傳曰,知道。
李溏,以兵曹言啓曰,卽接西所衛將崔鎭一牒報,則泰秋門南邊內宮墻頹圮三處,集成門南邊內宮墻頹圮一處,今已修築云,把守軍兵等,還爲入直,永肅門北邊內宮墻頹圮一處,亦爲修築云,局出身晝察夜巡,依例停止之意分付,何如?傳曰,允。
李溏,以訓鍊都監言啓曰,泰秋門南邊內宮墻頹圮三處,集成門南邊內宮墻頹圮一處,今已修築,把守軍兵,還爲入直,永肅門北邊內宮墻頹圮一處,亦爲修築,局出身晝察夜巡,依例停止事,自兵曹草記矣。局出身五人及金虎門軍二十八名,還入直所,將校解送之意,敢啓。傳曰,知道。
上在昌德宮。停常參·經筵。
惠慶宮進服人蔘粟米飮,自明日停止事,榻前下敎。
嘉順宮進服加減舒經湯停止,補中君子湯五貼製入事,榻前下敎。
嚴耆啓曰,來初一日,輪對日次,而社稷大祭齋戒相値,頉稟之意,敢啓。傳曰,知道。
李溏啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
嚴耆啓曰,玉堂上下番俱空,已至多日,事甚未安,校理洪奭周·元在明,副校理尹尙圭·朴宗正,修撰任厚常·申溆,副修撰閔師宣·李東冕,旣有只推之命,竝卽牌招,以爲推移入直之地,何如?傳曰,許久空番,豈有如許事體?竝從重推考,嚴飭牌招。
嚴耆啓曰,卽者典牲署官員來言,社稷大祭犠牲看品時,本署提調,當爲進參,而提調徐邁修,新拜相職,無以擧行云,何以爲之?敢稟。傳曰,許遞,政官牌招開政差出。
徐瀅修啓曰,吏曹判書金達淳,參判金勉柱,參議尹光顔牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更牌招,何如?傳曰,允。
徐瀅修啓曰,吏曹判書金達淳,參判金勉柱再牌不進推考傳旨,今方捧入,而開政命下之後,連事違召,不卽擧行,事甚未安,所當更請牌招,而係是一日三牌,何以爲之?敢稟。傳曰,更爲嚴飭牌招。
以吏曹參議尹光顔牌不進罷職傳旨,傳于徐瀅修曰,只推。
徐瀅修啓曰,吏曹參議尹光顔,旣有只推之命,卽爲牌招,何如?傳曰,允。
兵曹口傳政事,以金達淳·韓晩裕·林蓍喆爲都摠管,以洪顯周·李尙度·李仁秀爲副摠管。
李溏,以都摠府言啓曰,今此宗廟·景慕宮擧動時,侍衛寶劍守宮,當爲備員,而都摠管金達淳·林蓍喆,副摠管洪顯周未肅拜,都摠管韓晩裕,以內醫院提調進,副摠管白師誾,以訓鍊中軍陣上進,朴基豊,以禁衛中軍陣上進,李仁秀,以漢城府左尹導駕進,將不得備員,合有變通之道,令政完稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,未肅拜人竝牌招。
傳于李溏曰,摠管中違牌人員,更爲牌招。
傳于李溏曰,違牌摠管,竝更爲牌招。
以都摠管金達淳,副摠管洪顯周三牌不進推考傳旨,傳于李溏曰,副摠管許遞,今日政差出。
以都摠管林蓍喆三牌不進推考傳旨,傳于李溏曰,許遞,今日政差出。
傳于嚴耆曰,典牲提調未差,摠管口傳差出。
吏曹口傳政事,以韓用龜爲典牲提調。
兵曹口傳政事,以洪明浩爲都摠管,宋銓爲副摠管。
兵曹,以趙尙鎭爲留都大將。
兵曹以李興潤爲禿城別將。
嚴耆,以司饔院公事提調意啓曰,自前每當幸行經宿時,各邑地方官,進排御供物膳,故本院提調郞廳,先詣經宿所,日下雉鮮及各司供上物種,同爲監膳捧入,乃是事例,而中間省減,雖出於除弊之聖意,先朝旣以草記後,行會畿營之意,有所稟定,則今此健陵幸行時各邑進排,依例知委監膳提調,先期進詣,何如?傳曰,允。
李溏,以都摠府言啓曰,副摠管朴基豊,以禁衛中軍,本營諸將官射會監試事,訓鍊院晝仕出去之意,敢啓。傳曰,知道。
李溏,以兵曹言啓曰,今此幸行時,舟師大將,當爲差出,而訓鍊大將·禁衛大將隨駕,只有御營大將一人,無以擬望矣。若値如此之時,則有守摠而使擬望之定式,而守禦使今已出鎭,依定式,摠戎使竝擬,何如?傳曰,與原任將臣,竝爲擬入。
李溏,以兵曹言啓曰,在前齊陵·寧陵幸行時,陵所宿所環衛外行,以該方軍兵調發扈衛,園幸時,水原留守,以壯勇外使,率馬軍三哨,步軍五哨,自遲遲臺前路,爲先廂隨駕矣。壯勇外營撤罷之後,軍兵雖爲自在,事面與前有異,隨駕一款置之,陵所及華城宿所扈衛,依例磨鍊,而以幾哨擧行乎?敢稟。傳曰,以五哨磨鍊。
李溏,以兵曹言啓曰,今此健陵·顯隆園幸行時,各差備所把驛馬,別單磨鍊以入,而本曹驛馬外,不足之數,依前例,京畿驛馬十五匹補把事,分付本道之意,敢啓。傳曰,知道。
李溏,以兵曹言啓曰,卽接東所衛將朴宗秀牒報,則秋景苑東墻頹圮一處,南墻頹圮一處,今已修築云,把守軍兵等,還爲入直。集賢門北墻缺落一處,亦爲修築云,晝察夜巡軍兵,自今日停止之意,分付,何如?傳曰,允。
李溏,以司僕寺提調意啓曰,今此健陵·顯隆園幸行時,補把驛馬,勿論遠近道,限一百匹,分排知委各驛,以爲入用之地,何如?傳曰,以五十匹,近道入把。
李溏,以司僕寺提調意啓曰,今此健陵·顯隆園幸行時,各差備入把馬磨鍊,別單書入,而其中驛馬,則令兵曹,依例知委各驛,使之直爲入把,何如?傳曰,允。
李溏,以司僕寺提調意啓曰,濟州出來先運三名日進上馬六十匹,差備進上馬八十匹,歲貢馬二百匹,凶咎駑駘馬二十匹,合三百六十匹內,四匹船中故失,三十匹中路故失,十四匹到中路病留,一百匹訓鍊都監,二十五匹禁衛營,二十五匹御營廳,軍馬分給四十入匹,到本寺故失除,實納馬一百十四匹禾毛色,別單書入,而進獻事體,何等嚴重,而所封馬匹,都是體小瘦瘠,比前尤甚,各處故失,至於八十二匹之多,長霖遠程,受傷致斃,容或無怪,當初封進時,如以無病健骨,匹匹擇封,則豈有許多匹之有頉,事之駭然,莫此爲甚,當該封進官濟州牧使,從重勘處,以警日後,莫重貢馬,不善護送,至於兩日遲滯之境,殊極稽忽,當該地方官始興縣令,亦令該府拿處,何如?傳曰,允。該牧使罷職,可也。止
李溏,以訓鍊都監言啓曰,集賢門北邊內宮墻頹圮一處,秋景苑南墻頹圮一處,今已修築,把守軍兵還入直事,自兵曹草記矣。集賢門軍十五名還入直,將校解送之意,敢啓。傳曰,知道。
李溏,以禁衛營言啓曰,都摠府後秋景苑東墻頹圮處,今已畢築,把守軍兵,還爲入直,將則解送之意,敢啓。傳曰,知道。
李溏,以義禁府言啓曰,卽接月令醫員卞宜豊手本,則時囚罪人沈擇之,屢日處濕之餘,寒痰挾食,胸服刺痛,手足厥冷,氣息喘促,症形危劇云。罪人病勢危重,則一邊保放,一邊草記,曾有定式矣。時囚罪人沈擇之,姑爲保放之意,敢啓。傳曰,知道。
前右參贊徐邁修疏曰,伏以臣,不耐重負,再瀆血懇,荐承別諭,輒煩附奏,旬望之間,以臣之微末去就,仰貽中朝之酬應者屢矣。猥屑之誅,固知難逭,而若臣愚衷,非敢以大官自居,三讓爲禮,忘效政府之故事也,如疾痛而呼父母,如窮迫而籲天地,尙庶幾誠力所到,誤恩遄收,而奈其拙訥之辭,不足以孚感,震剝之情,終未蒙體諒,恩數則愈往愈摯,聽聞則彌久彌惑,今請捨循常之丐免,而以臣所嘗得於先朝者,爲聖朝一陳之。臣於辛亥年間,官制變通之初,濫擬大司成之望,臣本稚齒失學,老大無聞,凡係振文風正士趨一切師儒之責,揣分量才,殆無異瞽者之丹靑,故臣以隨事無隱之忱,適因登筵,自暴其空疎之實狀,而先朝不加僭越之罪,遽紆純愨之褒,竟準所辭,許拔其望,一時傳誦,咸仰大聖人曲遂物性之大德,而臣之遭逢蒙被,式至今爭相欽艶矣。今臣之所叨,其視國子,輕重何如?人器之太不稱,其視師儒之冒濫,關係又何如?以言乎朝象,則百隷怠慢,庶政叢脞,匪躬之誠,寥寥無聞,占便之習,滔滔皆是,而按例之簿書,應行之節文,亦且做錯相續,玩愒滋甚,此其風發雷迅,轉委靡而示董威者,豈臣昏憒淺短之所能彈壓云乎哉?以言乎風俗,則淳質日遠,渝薄轉痼,朝廷之命令,視若弁髦,閭井之橫濫,看作勝事,而廉防之掃地,物情之冀倖,無不自相濡染,便成習尙,此其誘掖勸戒,返叔世而挽古道者,豈臣衰朽譾劣之所能希覬云乎哉?況今元輔不備,仰成無人,則所以耆事數典,縫紉而調劑,少副虛佇之聖意者,實在臣所處之位矣。雖使人望久繋,賢於夢卜者當之,一朝自列卿,而遽躋於此,未有不齟齬生澁,僨前而躓後,卽勿論臣之自知與人之知臣,決無萬分一堪承之勢,顧何待燭照龜卜耶?如此而猶且怵迫嚴命,冒沒進身,上致國計之狼狽,下招身家之殃咎,則是誠何賴於公私?而以我聖慈從前曲保之德意,又何忍其匍匐入井,恝然而不爲之垂憐也?敦勉之下,不敢緩聲,畢瀝由中之懇,仰冀體下之仁。伏乞聖明,亟還臣議政新銜,俾台陛無玷,賤分獲全,不勝血祝,臣無任云云。答曰,省疏具悉卿懇。莫曰官職有輕有重,自有其人之各當其職,先朝之許拔國子之望,知卿也,予之擢置台鉉之位,亦知卿也。莫曰朝象委靡,非卿孰可彈壓,莫曰風俗渝薄,非卿孰可挽回。此所以財成輔相之責者,亦非卿其誰乎?黃閣之美規,卿已修之矣。玆予又遣亞卿,與之偕來,卿須體予至意,勿復控辭,卽爲出膺。仍傳于李翼晉曰,此批答,遣禮曹參判,傳諭于左議政,仍與偕來。
吏曹判書金達淳疏曰,伏以臣,有必遞之義,不可以蹲仍,抱難强之疾,無計於趨走,冒控危懇,顒俟體諒之恩,千萬不自意,批旨鄭重,至諭以不可輕遞。臣於是,惝怳感激,繼之以抑塞失圖也。噫,銓家之以大政爲瓜限,卽是祖宗朝盛際美事,而後來或不能守如金石,見譏於掌考家者有之。臣非敢以古人自擬,而菲才蔑識,旣無能爲役於古人,竝與其去就大防,而一例弁髦,臣雖不足言,在聖朝敦俗勵廉之政,得不大有關係乎?至若臣之病狀,則前疏縷陳,實非毫分假飾,源委旣遠,症形已痼,藥食之效,有難責以時日,新涼雖動,生意猶邈,如非謝却外務,安意調治,其勢必將愈久而愈甚,最是稍近裝束,火熱衝亘,腹懣而裏急,若不能晷刻堪耐,以此貌樣,整衣飭帶,出入政席,萬萬無路。況今泄痢添劇,登溷無籌,有時暈倒,不省攸爲,疾痛號呼,到此益切,廉防之說,猶屬緩聲。此際又伏奉摠府除旨,動駕隔日,陪扈義重,況有召命,尤當竭蹶之不暇,而目下沈頓之形,如右所陳,蠢動無術,冒犯違傲。玆者政牌踵下,悶阨轉甚,伏地惶隕,不知所云。伏願殿下,特推慈覆之仁,深軫生成之方,亟削臣本兼諸任,俾得任便調理,仍治臣逋慢之罪以昭法紀,千萬至祝,臣無任云云。答曰,省疏具悉。冢宰重任,不可數遞,卿其勿辭,調理行公。
上在昌德宮。停常參·經筵。
王大妃殿進御人蔘二錢重粟米飮,自今日一貼式,限三貼煎入事,榻前下敎。
李溏啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
傳于嚴耆曰,昨日三疏批下之後,意謂卿卽爲出膺,今日已晩,尙未見卿之肅單,左右思量,莫得其說,豈予誠意之終有所淺薄歟?禮待之終有所未盡歟?予心瞿然,自反之不暇,而在卿難進之義,亦豈容過當若是耶?明日動駕,若無大臣陪班,予又將何心,而祗拜太廟乎?玆遣正卿,申諭予意,卿須體予至懇,卽爲膺命,予方臨殿而待之事,禮曹判書進去,傳諭于左議政,仍與之偕來。
禮曹判書韓用龜書啓,臣敬奉聖諭,馳往傳諭于南部會賢坊駝駱洞契議政府左議政徐邁修所住處,則以爲,臣誠意淺薄,辭語拙訥,以疏以啓,終未蒙體諒之恩,卽又正卿之臣,齎宣聖諭,禮遇隆重,敦迫勤摯,明日太廟展謁,必欲大臣之押班,實出於備禮儀尊體貌之聖意,而至以臨殿而待之爲敎,臣於是,震懍罔措,進退維谷,實不知何以爲計也。到此地頭,臣之一身顚沛,一世嗤笑,有不暇恤,謹當暫造文陛,躬暴血懇,而適得暑感之症,末由自力,勢將略加調治,待朝趨命,而重臣之一時相守,私分萬萬惶蹙,亟命召還,伏地顒祝云矣。臣旣承偕來之命,故姑爲仍留之意,敢啓。答曰,知道。大臣旣欲待朝出肅,卿則先爲入來。
李溏,以都摠府言啓曰,今此宗廟·景慕宮擧動時,侍衛寶劍守宮,當爲備員,而都摠管韓晩裕,以內醫院提調進,金達淳·洪明浩未肅拜,副摠管白師誾,以訓鍊中軍陣上進,朴基豊,以禁衛中軍陣上進,李仁秀,以漢城府左尹導駕進,將不得備員,合有變通之道,令政院,稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,藥院提調及未肅拜人,竝許遞,令該曹,口傳差出。
兵曹口傳政事,以李集斗·李義弼·沈能建爲都摠管。
李溏,以都摠府言啓曰,今此宗廟·景慕宮擧動時,侍衛寶劍守宮,當爲備員,而副摠管白師誾,以訓鍊中軍陣上進,朴基豊,以禁衛中軍陣上進,李仁秀,以漢城府左尹導駕進,都摠管李義弼未肅拜,將不得備員,合有變通之道,令政院,稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,竝許遞,令該曹,口傳差出。
兵曹口傳政事,以蔡弘履爲都摠管,韓用鐸·吳泰賢·申鴻周爲副摠管。
李溏啓曰,明日動駕時,建陽門·銅龍門·西營·新營·東營·集春營·月覲門東墻頹圮處入直軍除出,標信請出之意,敢啓。傳曰,知道。
李溏啓曰,明日大駕詣太廟,入齋室後,大王大妃殿·王大妃殿·惠慶宮·嘉順宮問安,何承旨進去乎?敢稟。傳曰,同副承旨進去。
傳于李溏曰,出宮門路,以協陽門爲之。
李溏啓曰,明日動駕時,兩司侍臣,當爲進參,而執義掌令二員,持平二員,獻納·正言一員未差,司諫韓興裕,正言洪羲俊,竝待開門牌招,何如?傳曰,允。
嚴耆,以吏曹言啓曰,今此景慕宮秋享大祭薦俎官前參議朴崙壽,堂上執禮前通禮金會淵,文宣王釋奠祭亞獻官預差前承旨李文會,大祝前典籍尹濟弘,啓聖祠祭大祝前持平洪大浩塡差,而時無職名,令該曹,口傳付軍職,何如?傳曰,允。
兵曹口傳政事,副護軍李文會·朴崙壽,副司果金會淵·洪大浩·尹濟弘竝單付。
李溏,以都摠府言啓曰,副摠管宋銓,以漢城府右尹,本府坐起,晝仕出去之意,敢啓。傳曰,知道。
李溏,以摠戎廳言啓曰,本廳中軍吳載徽,右部千摠申光輅,身病甚重,勢難察任,竝改差,何如?傳曰,允。
兵曹,以李健秀爲摠戎中軍。
李溏,以訓鍊都監·禁衛營·御營廳言啓曰,御營廳字內月覲門東邊宮墻三間許頹圮處,來八月初三日爲始,三營合力改築之意,敢啓。傳曰,知道。
李溏,以御營廳言啓曰,今七月二十九日大駕詣宗廟展謁,仍詣景慕宮展謁時,東營·集春營入直軍,以訓局餘軍替代事,自兵曹節目啓下矣。東營·集春營入直將官軍兵,依定式待標信,與訓局餘軍,替代出用,而還宮後,還爲入直之意,敢啓。傳曰,知道。
鰲恩君李敬一疏曰,伏以臣,殫竭衷赤,乞寢誤恩,至再至三,而不知瀆擾之爲懼者,是豈臣可已而不已者哉?仰而念國事之至重,俯以量已分之不稱,前後控籲,實出於斷斷血忱,而辭拙誠薄,未能格天,乞免之章,反媒隆眷,近侍傳批,旣是殊禮,而恩諭繼下,促令膺命,承宣儼辱,歷日相守,於是乎臣之費辭而祈懇者,自歸飾讓之套,臣之惶蹙悶隘,百倍前日,誠不知其死所矣。竊伏念人君用人,必以器使,雖在庶官,猶當愼簡,至於輔相之職,百責所萃,八方具瞻,國家安危,朝廷輕重,無不係焉。雖在治平之時,固不可輕授匪人,況今國勢之艱虞,世道之淆漓,誠如聖敎所及,綱紀日以頹廢,名分日以凌替,民志不壹,令出惟反,其將何道以振刷之乎?俗習壞敗,如水益下,躁競成風,廉防掃地,蜀訛不祥,齊詐多端,其將何術以鎭靜之乎?鞫獄之設,閱月經時,鬼蜮之情狀多眩,輿情之憤惋益切,是宜究覈之必致嚴,一雨極備,沙覆螟損,夏牟旣歉,秋穀未孰,列郡報災,民多呼庚,是宜拯濟之不可緩,則又是目前之急務,而實非綿力之可任也。如古名碩,雖不可得來何處,下之猶不失今世第一人望,然後庶或擔荷得去。而臣之素蔑才具,卽聖朝之所已試也。除目之出,已拂公議,濫叨之後,未免僨事,則當世之有識,百年之尙論,以殿下用人之政,爲何如也?殿下若念及於此,則必不待臣言之畢,而思所以全匹夫之微諒,重枚卜之大政也。臣本庸愚譾劣,雖在少壯之時,猶不足備數於百執事之末,況今耄及之年,筋骸已衰,精爽亦脫,且經今春風痺之疾,胃敗厭食,今已半載,一日所噉,不過數匙,居常動作,莫可收拾,神識隨減,如墮煙霧,朝晝所爲,夕已遺忘,臣若怵迫嚴命,冒沒出膺,以伴食之相,居養病之坊,則尙可以紓殿下憂勤惕慮之萬一乎?此臣所以寧伏慢蹇之辜,不敢爲叨冒之計,必辭而乃已者也。虞人賤夫也,旌招盛禮也,以盛禮而召賤夫,宜若感惶竭蹶之不暇,而招非其招,則抵死不往,豈虞人之自以爲高致而然哉?蓋欲其上無僭恩之失,下無冒居之罪也。今臣議政召命,實非其招也,臣雖奊詬,豈欲爲虞人之罪人乎?玆敢不避煩猥,更暴衷悃於宸嚴之下,伏乞聖明,將臣新除職名,劃賜鐫改,回授可堪之人,俾擔需世之責,仍令收還偕來之命,以重國體,以安賤分,不勝大幸,臣無任云云。答曰,省疏具悉卿懇。卿疏三至,予竊有喜,何也?中書之故事,卿旣以行之矣,難進之處義,亦隨以盡之矣。過此以往,惟有卿之一出,古人豈不曰三揖而進乎?所以渴望之餘,見三疏而欣然如有所得者也,卿所謂尊朝廷也,振紀綱也,亦非在遠,卽從明日陪班,先正國體,豈不爲目下當然底道理乎?玆遣亞卿,悉諭予意,卿須卽爲膺命。仍傳于嚴耆曰,此批答,遣戶曹參判,傳諭于右議政,仍與偕來。
傳于嚴耆曰,朝者三疏之批,已罄予懷矣。偕來亞卿,尙無書啓之事,不勝爲鬱。卽聞左相待朝肅命,卿亦同時簉朝,庸副予如渴之望,仍參陪班事,工曹判書進去,傳諭于右議政,與之偕來。
傳于韓致應曰,工曹判書聞有實病云,刑曹判書進去。
上在昌德宮。停常參·經筵。
大駕詣景慕宮展拜後,內閣·政院·藥房口傳問安。答曰,知道。
還宮後,內閣·政院·藥房口傳問安。答曰,知道。
曺允遂啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
李溏啓曰,司僕內乘來言,捲簾,取稟。傳曰,捲三面。
曺允遂啓曰,臣以大王大妃殿·王大妃殿·惠慶宮·嘉順宮問安進去,下直之意,敢啓。傳曰,知道。
傳于徐瀅修曰,都承旨與左議政入侍。
傳于李溏曰,三明日出宮門路,以弘化門爲之,路由館峴。
傳于嚴耆曰,檢校直閣朴宗慶,明日馳詣健陵·顯隆園·華寧殿,奉審以來。
嚴耆,以奎章閣言啓曰,大駕今已還宮,守宮檢校直閣金勉柱,依定式減下,何如?傳曰,允。
徐瀅修,以吏曹言啓曰,今此文宣王釋奠祭大祝,前佐郞申在明塡差,而時無職名,令該曹,口傳付軍職,何如?傳曰,允。
李溏,以兵曹言啓曰,來八月初二日,大駕詣景慕宮展拜,仍行秋享大祭,省牲省器親臨肄儀時,何營軍兵隨駕?何營軍兵留陣?禁軍及馬步軍,以幾番幾哨磨鍊?而餘軍留營,何以爲之乎?敢稟。傳曰,禁將率內外各營入直軍爲先後廂,馬軍騎士,亦以入直爲之,禁軍與入直一番隨駕,扈衛軍官有廳軍留陣留營,竝置之可也。
李溏,以禁衛營言啓曰,今日作門哨官尹範興所帶體箭,不爲刻名,事關軍律,爲先汰去之意,敢啓。傳曰,知道。
行刑曹判書趙尙鎭書啓,臣敬奉聖諭,馳往傳諭于西部龍山坊灘項里契議政府右議政李敬一所住處,則以爲,臣之前後三疏,罄竭肝血之懇,屢瀆宸嚴之下者,但暴萬萬不稱之情實,豈或敢爲中書應文之例?而千萬不自意,亞卿儼辱,傳宣聖批,諭之以故事之旣行,處義之隨盡,於是乎賤臣之斷斷血忱,自歸於崇飾虛讓,故爲備例之歸。臣之誠淺辭拙,未蒙天日之俯燭,一至於此,臣誠惶隕抑塞,罔知所措,亦不敢以循例附奏,更爲塵瀆矣。卽又崇秩重臣,半夜來臨,齎·傳恩諭,此卽古先王所以招延名碩之盛禮也。臣之驚懍恧蹙,百倍前日,況又廟宮展禮,參班有命,而不敢爲蠢動之計。臣罪至此,尤合萬殞,伏地戰灼,莫知所達,謹當更入文字,畢暴血懇云矣。臣旣承偕來之命,姑爲仍留之意,敢啓。傳曰,知道。
左議政徐邁修箚曰,伏以臣,辭不獲命,冒沒出膺矣。臣之兼帶宗廟署·掌樂院·惠民署提擧之任,竝今該曹,照例遞改,以存公格,千萬幸甚云云。答曰,省箚具悉卿懇。箚辭令該曹稟處。仍傳于曺允遂曰,此批答,遣史官傳諭于左議政。
甲子七月二十九日辰時,上詣宗廟展謁,仍詣景慕宮展拜入侍時,行都承旨徐瀅修,左承旨嚴耆,右承旨李溏,左副承旨李翼晉,右副承旨韓致應,同副承旨曺允遂,記事官韓用儀,假注書趙鐘永,別兼春秋趙雲翊·徐有恂,檢校直閣徐榮輔·朴宗慶·沈象奎,待敎朴宗薰,以次侍立。時至,通禮跪啓請外辦。上具翼善冠·衮龍袍,出宣化門。藥房提調韓晩裕進前曰,晩炎猶甚,聖體,若何?上曰,一樣矣。仍進發出協陽門,通禮跪啓請降輿乘輦,上降輿乘輦。通禮跪啓請進發,仍進發出肅章門·進善門·敦化門,至宗廟大門外,降輦乘輿,入廟大門。至齋室門外,降輿入齋室後,敎曰問安勿爲之。改具冕服,由東神門,詣廟庭板位前,行四拜禮,詣殿內奉審訖。耆曰,太廟展謁時,冊寶親審,曾有已例,而或行或否矣,今番則何以爲之乎?上曰,置之,可也。仍敎曰,侍衛軍兵,待令於永寧殿門外事,分付。仍詣永寧殿,行四拜禮,詣殿內奉審訖,出神門外。左議政徐邁修進前曰,朝霧初捲,晩熱益甚,此際聖體,若何?上曰,一樣矣。仍敎曰,今日見卿出仕,甚可爲幸。邁修曰,自此至齋室,步處稍間,以步輦還御,似好矣。上曰,置之。仍還御齋室,敎曰,展謁後問安勿爲之。又敎曰,左議政留待。小頃,上改具翼善冠·衮龍袍,出齋室門,乘輿。溏曰,於義洞御路甚狹,自前動駕時,侍衛軍馬,至洞口外,輒令先進矣。今亦依此爲之乎?上可之。出廟大門,降輿乘輦,仍進發過梨峴·新橋,至景慕宮大門外,降輦乘輿,由東大門入,降輿入齋室後,敎曰,問安勿爲之。改具冕服,詣版位前,行拜禮,詣神位前,奉審訖。敎曰,百官行禮,置之。永明尉入來,使之進參於望廟樓展拜,可也。賤臣承命出傳,與永明尉洪顯周偕入。上詣望廟樓前版位,行拜禮訖。仍詣樓上奉審後,入齋室。小頃,命入外辦,改具翼善冠·衮龍袍,出齋室門,乘輿出宮大門,敎于溏曰,三明日景慕宮展拜,仍行省牲省器親臨肄儀,該房知悉,嘉順宮進服加減養胃湯三貼製入。出榻敎降輿乘輦,由新橋·梨峴,至敦化門外,出標信解嚴,入敦化門·進善門·肅章門,降輦乘輿,入協陽門還內,諸臣以次退出。
甲子七月二十九日辰時,上詣宗廟,入齋室後,都承旨與左議政入侍時,行都承旨徐瀅修,假注書趙鐘永,別兼春秋趙雲翊·徐有恂,左議政徐邁修,以次進伏訖。邁修曰,展謁禮成,勞動旣多,聖體,若何?上曰,一樣矣。邁修曰,近來寢睡·水刺之節,何如?上曰,一樣矣。邁修曰,大王大妃殿氣候,何如?上曰,一樣矣。邁修曰,王大妃殿氣候,何如?上曰,一樣矣。邁修曰,今夏潦炎,挽近所無,中宮殿氣候,何如?上曰,一樣矣。邁修曰,惠慶宮氣候,何如?上曰,一樣矣。邁修曰,嘉順宮氣候,何如?上曰,一樣矣。上曰,卿雖備例於黃閣故事,而今則出膺,爲國事多幸矣。邁修曰,臣於此職,豈有一分堪承之望哉?輔相得人,然後國以之昌,輔相不得人,則國隨以弊,必然之理也。置相之法,必取德望,或才猷,文學之臣,而有一於此,然後尙可議到者也。若臣則都無一能,初非飾讓之言也。臣厚蒙先朝不世之遇,而無絲毫之報,如有一半分仰效之道,則追先報今,卽在於此,雖死,何敢辭哉?古語曰,量而後入,臣明知其不可堪,而坐要曠絶之恩數,尤爲臣悶隘之端,不得不登筵畢陳,冀蒙俯施之德。伏乞矜臣憐臣,以卒生成之澤焉。上曰,卿疏有國子之語,而國子望之許拔,先朝所以知卿也,今日之特拜此職,卽予所以知卿也,卿之所引,過矣。邁修曰,臣早孤失學,晩益不治,今則空空一老措大也。宰相須用讀書人,而臣則雖尋常擧條,亦不可不借手於人矣。安有如許之相哉?上曰,所奏皆過矣。邁修曰,臣今登方寸之地,豈不欲畢陳所懷乎?第以神精耗昏,雖於親友酬酢之時,亦多語脈不接之歎,古人有書笏以奏之例,謹當以笏記之所錄者,敷陳之矣。上曰,依此爲之。邁修曰,臣旣不以見職自居,則凡初筵條奏之相府故事,固不敢妄自擬議,而惟是平日愛戴之誠,必欲吾君之爲堯·舜,斯世之爲三代,耿耿血忱,炳然如丹,故每以朱子所謂大根本大切要者,願一誦於前席久矣。今適登筵,豈敢終默?目下悠悠萬事,不出乎勉聖學三字,帝王之學,與匹庶不同,凡盈天盈地,萬變萬化,皆吾分內事,其所以泛應曲當,酬酢不窮者,亶係乎博學而審問,然而亦須堅定聖志,以堯·舜爲準則,臨文不徒講其文而已,必須檃括于中曰,如何是堯?如何是舜?討論不徒聽其論而已,必須體認于中曰,如何爲堯?如何爲舜?一念孜孜,無有欠缺,以之闡義理而臺士趨,嚴淑慝而靖世道,節財用而保民生,革弊政而鞏國勢,然後方有功效之可言,而躋斯世於三代雍熙之盛,不難也。夫以大禹·文王之聖焉,而寸陰必惜,日昃不遑。且以我朝家法言之。太祖於軍中講經史,世宗郊幸回鑾之夕,誦書百遍,英廟倦勤之齡,不廢三講,猗歟我先大王,承列聖之丕基,御一日之萬機,游心於經藉之時,十居八九,好學不倦,敻越千古,是以治道郅隆,仁澤浹民,此則殿下所嘗仰睹者也。竊伏覵近年以來,講筵之設,多致稀闊,甚至玉署之臣,豹直曠闕,而牌召久閟,雖緣事故寒暑之有所相仍,而臣愚死罪,終恐殿下典學之誠,未至於純一之城也。朱子有言曰,工夫易間斷,歲月難推尋,讀之令人感慨,此豈非惕然猛省處乎?繼自今,益勤經筵,益親儒臣,以盡緝熙日新之工。至於啓沃之責,雖有經幄之臣,山林宿德之士,尙欠于于之美者,臣嘗爲之悶歎,見今新涼已動,行役不至甚難,在外儒臣,益務招徠之方,外此讀書求志,懷道不衒者,圖所以廣加延訪,布列經席,俾有輔導之實效,則國事幸甚。伏願深留聖意焉。上曰,所陳好矣,當體念矣。出擧條邁修曰,學問爲根本,而治道有切要,切要中最大者,又莫過於勵庶政三字。蓋一人奮發,則群工勵翼,一政恬嬉,則百度陵夷,固自然相因之勢,而近日以來,朝象之玩愒,紀綱之頹弛。如欲指切,實難殫擧。大體言之,朝令則暋不知畏,堂陛則略不知嚴,法令不行於閭井,而風俗日乖,簿書多滯於中外,而人心日狃,此其所以然之故,可不深長思乎?夫丙夜不寐,而唐祚以興,過午罷朝,而宋業以隆,式至我朝,則世宗朝,四鼓求衣,平明受朝,次視事次經筵次輪對,日以爲常,肅宗朝,雖深夜,亦必酬應公事,每以三鼓爲節,英宗朝,六對三講之外,日引承旨,親決奏報,而先朝,臨御二十五年之間,則無一日不接臣僚。猗歟盛哉?列聖朝所已行者,豈非今日之所當遹追者乎?方當運撫熙洽,治御一初,苟聖心大加警勵,憂勤庶政,則孰敢不風動徯應,奔走率職,萬一於其中,有怠棄偃便之類,何患無有司之繩糾,常刑之董威也乎?伏願於此大切要處,深留聖意,大而講對,小而召接,先自聖躬,夙夜孜孜,使表端於上,而責勉有位,率作興事,以爲繼述憲章,振刷紀綱之地焉。上曰,所陳切實,當留意矣。邁修曰,今年東西火災,振古所罕,而仍之以雨潦,三朔極備之歎,殆近創覩,外此諸道,雖有淺深久近之不同,而要之被傷則均,農形成就,姑不可預占豐歉,而窮閻下戶咨嗟困悴之狀,如在目中,慰恤懷保之責,專係道臣守令,而來頭執災之政,最關民命,先從此事,預講便宜之策,無有臨時撓攘呼冤不精之弊事,另飭諸道,京外殺獄,久未審理,桁楊桎梏之下,難保其一一無冤,此亦關民生之大政,一體分付,使之擧行。且今都下米直,當此屢豐之餘,似無翔踊之理,而商戶之斂藏,市廛之操縱,略無顧忌,惟意低仰,以致民間之艱食日甚,此亦覘紀綱之一端,該府該署,若能申飭,豈有此弊?漢城府行公堂上,平市提調,竝從重推考,使之各別嚴束,俾不如前,何如?上曰,依爲之。出擧條邁修曰,宋帝初政,以一二微事,特批逐大臣,人皆欽服其英斷,而朱子獨憂之曰,大臣進退,當有禮貌,豈宜如此?此誠大賢識大體之論矣。向來兩大臣處義,蓋出於惶懍震迫,不敢遽膺之義,則處分之至於削黜,恐不免過中,而遜荒今已日久,朝體亦所當念,臣意則特降收敍之命,以示轉圜之量,似有光於聖德,故敢此仰達矣。上曰,所陳甚好矣。處分本非有他,可不翕受乎?出擧條上曰,日熱如此,大臣先退,可也。仍敎曰,初嚴入之。賤臣承命,出傳還入。仍命退,諸臣以次退出。
上在昌德宮。停常參·經筵。
藥房提調韓晩裕,副提調李翼晉啓曰,伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
曺允遂啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
李溏啓曰,備邊司郞廳來言,今日賓廳日次,而停朝市相値,不得來會云矣,敢啓。傳曰,知道。
傳于嚴耆曰,禮房承旨馳詣宗廟·景慕宮,奉審摘奸,仍詣文廟,奉審摘奸以來。
備忘記,鎭東萬戶安敬國下直,長弓一張,長箭一部,片箭一部,筒兒一箇賜給。
備忘記,別害僉使李玉鉉下直,長弓一張,長箭一部,片箭一部,筒兒一箇賜給。
傳于嚴耆曰,左承旨與禮曹判書入侍。
吏曹啓目粘連,觀此議政府左議政徐邁修箚子,則以爲,臣之兼帶宗廟署·掌樂院·惠民署提擧之任,竝令該曹,照例遞改,以存公格亦爲白有臥乎所,一二提調衙門,大臣曾有仍帶之例,掌樂院·惠民署,旣是一二提調衙門,則似當仍帶是白乎旀,宗廟署則乃是都提調衙門,似不當仍帶是白乎矣,大臣所帶兼銜遞仍當否,臣曹不敢擅便,上裁,何如?判付啓,依回啓施行爲良如敎。
嚴耆啓曰,卽者宗廟署官員來言,宗廟·永寧殿秋奉審日字,提調每於八月初一日推擇,而都提調李秉模在外,提調未差,不得擧行云,何以爲之?敢稟。傳曰,提調未差之代,令該曹口傳差出。
吏曹口傳政事,以趙鎭寬爲宗廟提調。
嚴耆啓曰,吏曹判書金達淳,參判金勉柱,參議尹光顔牌不進推考傳旨及罷職傳旨,今方捧入,而開政命下,已至多日,如是違召,事極未安,判書·參判,更爲牌招,何如?傳曰,允。參議只推,一體牌招。
嚴耆啓曰,吏曹判書金達淳,參判金勉柱,參議尹光顔再牌不進推考傳旨及罷職傳旨,今方捧入,而開政命下之後,連事違召,終不承膺,事體所在,誠極未安,判書·參判,所當更請牌招,而係是一日三牌,何以爲之?敢稟。傳曰,參議只推,一體牌招。
以吏曹參議尹光顔再牌不進罷職傳旨,傳于嚴耆曰,只推。
嚴耆啓曰,吏曹判書金達淳,參判金勉柱三牌不進,參議尹光顔再牌不進推考傳旨及罷職傳旨,今方捧入,而開政命下之後,屢違召命,終不承膺,事體所在,萬萬未安,判書陳疏入啓,參判所當更請牌招,而係是一日四牌,何以爲之?敢稟。傳曰,判書·參判·參議,竝更牌招。
有政。吏批,判書金達淳進,參判金勉柱,參議尹光顔牌不進,左承旨嚴耆進,以徐有沂爲執義,金啓河·鄭時善爲掌令,朴宗琦·徐鼎輔爲持平,韓永逵爲獻納,申在明爲正言,李尙度爲兵曹參判,李得濟爲刑曹參判,兪漢謨爲同義禁,姜最顯爲軍器判官,韓翼運爲康陵令,金相儼爲濟用主簿,李吉培爲鳳山郡守,承文著作單辛碩林,贈左贊成徐命元贈領議政例兼,贈吏判徐宗爕贈左贊成例兼,以上左議政徐邁修兩代追贈。
兵批,判書曺允大病,參判未差,參議朴瑞源入直進,參知尹病,同副承旨曺允遂進,忠淸中軍金漢健仍任事,覆啓判下,大護軍閔台爀,副護軍李普天·韓大洪·尹壽民,副司直金孝秀·柳台佐·李海淸·愼性眞·洪百儀,副司果洪遇爕。竝單付。
以校理洪奭周·元在明,副校理尹尙圭·朴宗正,修撰任厚常·申溆,副修撰閔師宣·李東冕牌不進罷職傳旨,傳于嚴耆曰,只推,更爲牌招。
以校理洪奭周·元在明,副校理尹尙圭,修撰任厚常·申溆,副修撰閔師宣·李東冕牌不進罷職傳旨,傳于嚴耆曰,只推,更爲牌招。
以平安監司李書九狀啓,郭山等三邑雹災馳啓事,傳于李翼晉曰,本道水患之餘,雹災又此孔慘,言念西民,可勝悶惻?其所顧恤之方,卿其更爲商量措處,俾無一民顚連之歎事,回諭。
以平安監司李書九狀啓,博川等兩邑雹災馳啓事,傳于李翼晉曰,已諭於二十七日狀本,一體擧行事,回諭。
以忠淸監司閔耆顯狀啓,進上早紅柿子,限內不得封進,惶恐待罪事,傳于嚴耆曰,勿待罪事,回諭。
傳于嚴耆曰,發遣吏郞,諸執事淸齋與否,摘奸以來。
嚴耆,以禮曹言啓曰,來八月初三日永寧殿西門瓦子墜落內墻頹圮處,穆陵·懿仁王后陵上曲墻,弘陵陵上曲墻頹圮處修改時,本曹堂上,當爲分進監董,而陵所曲墻修改處,則監董堂上,例爲前一日進去矣。本曹參議有闕未差,無以分進,令政院,稟旨差出,以爲擧行之地,何如?傳曰,令該曹,口傳差出。
吏曹口傳政事,以鄭東觀爲禮曹參議。
嚴耆,以宗廟署朔祭獻官意啓曰,大祝副司果李運恒,猝發關格,諸症危急,萬無將事之望,令該曹,卽速差代,以爲及時備員之地,何如?傳曰,允。
李溏,以兵曹言啓曰,各廳堂下武臣朔試射,庚署勿爲設行事,曾有定式矣。今七月朔試射,依定式停止之意,敢啓。傳曰,知道。
李翼晉,以戶曹言啓曰,大王大妃殿差備內椽木腐傷處及雨漏處修改吉日,來八月初二日卯時推擇啓下矣。動駕相値,更令日官池景興推擇,則來八月初八日卯時爲吉云。以此日時擧行,何如?傳曰,以前擇日,仍爲修改。
李翼晉,以戶曹言啓曰,宗廟西邊外墻頹圮處修改,待快晴更爲擇日擧行事,草記允下矣。更令日官池景興推擇,則來八月初三日卯時爲吉云。以此日時擧行,何如?傳曰,允。
李翼晉,以戶曹言啓曰,今秋年分事目,非久當爲磨鍊,而敬差官不爲差送,專委道臣,已成近例,今年則何以爲之乎?不可不一經稟定,故敢稟。傳曰,今番亦依前例爲之。
李溏,以訓鍊都監言啓曰,本局別將李文喆,千摠金珠淵,局別將朴宗和,俱有身病,勢難察任,竝改差,何如?傳曰,允。
刑曹判書趙尙鎭書啓,臣在西部龍山坊灘項里契敬奉聖批,傳諭于議政府右議政李敬一處,則以爲,前後恩諭,萬萬惶感,重臣之多日相守,亦萬萬悶蹙,他不暇顧,今將入城云。臣亦隨入之意,敢啓。傳曰,知道。
右議政李敬一疏曰,伏以臣之連上三疏,實是量己分之必不堪承,惕聖簡之大違望實,情窮勢蹙,瀝血輸肝,力竭拙訥之辭,屢瀆崇嚴之聽,跡雖涉於備例應文,而義斷在於矢心苦誠,祗緣臣不忠無狀,行己無素,不能見孚於君父之前,至承聖批,若曰中書故事,卿旣以行之矣,難進之處義,亦隨以盡之矣。臣之前後懇懇衷赤,都歸飾讓之套,欺君之科,慙恧悚懍,不知死所,臣以先朝舊物,趨走於軒墀之下,有年數矣。臣之本末長短,宜莫逃於淵鑑之中,而今忽以萬不堪任之重擔,一朝加之於萬不肖似之賤品,自國初以來,歷數相臣,豈有譾劣如臣,疎闇如臣,得以僥冒者乎?萬萬不稱之實,臣固自知甚明,不避瀆擾之誅,屢陳煩猥之辭者,臣豈樂爲也?亦豈可已而不已哉?微懇愈切,天聽愈邈,今臣辭窮意竭,計無所出,惟有不堪議政之任,一介微諒,銘在腔子裏,參倚前衡,寢食靡安,今又以一言,冒萬死呼籲,臣雖萬萬無狀,當此惶隘窮蹙之勢,決不敢謬爲非情之辭,重添不忠之罪也。夫子謂子路曰,爲國以禮,其言不讓,夫如是故,上自唐虞以來居官任職者,雖有足了之才,必盡克讓之風,如皐·夔·稷·契,以贊贊恩襄之誠,亦有濟濟相讓之風,此固美事也,然而後之人,或有無其才而膺重任者,若能揣分量力,不敢冒居,則是非以禮讓而讓也,卽自知之明也。主化柄用人才之聖人,其可許其自知,而全其素履乎?抑可一切歸之飾讓,而强其所不能乎?是故柒雕開曰,吾斯之未能信,而夫子悅其自知之明,亦不强之以仕,今臣之不堪於是任,不啻百倍於柒子之未信,而不可徒歸於克讓之美風也。臣雖無似,其所以得之於聖主者,自期不讓於柒子之於夫子也。殿下所以親視臣,豈忍更下於夫子之於柒子也?臣情到此,亦已窮且蹙矣。迺者崇秩重臣,半夜儼臨,傳宣聖諭,此實隆古所以施於名碩之盛擧也。臣以非其人之人,敢當非其禮之禮,臣之惶隘罔措,猶屬臣一身事也。聖明擧措之萬萬過當,萬萬非常,實非細故也。恩諭之委諸草莽,重臣之相守荒郊,其在損國體而辱淸朝,不可時日之淹延也。玆敢冒死戴罪,疾聲更籲於天地父母之前。伏乞聖慈,特賜鑑諒,卽命召還偕來,刊改臣職,仍治臣孤負之罪,以幸國事,以嚴王綱焉,臣無任云云。答曰,省疏具悉卿懇。卿之四疏,何其太過?予取於卿,已悉初諭,而卿則一味辭巽,予之所取者老成,而卿則辭以老,予之所取者知卿,而卿則辭以自知明,上下交須之間,若是相反,則從古黃閣,豈有人乎?皐陶·稷·契雖讓,及聞惟汝諧之命,莫不往欽,而柒雕開之未自信,夫子稱之。予所以有取於卿者,亦此等處也。卿須勿復爲過當之擧,卽爲膺命。仍傳于曺允遂曰,此批答,偕來重臣,更爲傳諭于右議政。
甲子七月三十日未時,上御誠正閣。左承旨與禮曹判書入侍時,左承旨嚴耆,假注書趙鐘永,別兼春秋趙雲翊·徐有恂,禮曹判書韓用龜,以次進伏訖。上曰,禮判進前。用龜進伏。上曰,幸行擇日,初以來月十六日爲之矣。殿宮下敎,以陵上頉處修改後爲宜,卿須出去,以八月念後九月旬前,更爲擇入,可也。用龜曰,謹當更問於日官,擇日以入矣。上曰,禮判先退。用龜退出。命書榻敎曰,大王大妃殿進御桂枝養胃湯,自明日停止,王大妃殿進御加味六和湯,自今日一貼式煎入,惠慶宮進服蔘橘茶,自今日一貼式煎入,嘉順宮進服香薷正氣散,二貼製入。仍命退,承史以次退出。
上在昌德宮。停常參·經筵。
李溏啓曰,來初五日,朝參日次矣,敢稟。傳曰,停。
曺允遂啓曰,行大司憲李直輔在外,執義·掌令二員,持平二員未差,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
嚴耆啓曰,左副承旨韓致應,今日不爲仕進,卽爲牌招,何如?傳曰,牌招。
傳于嚴耆曰,禮房承旨,馳詣社稷,奉審摘奸以來。
左承旨嚴耆書啓,臣承命馳詣社稷壇上神位版神室奉審,則無頉,祭物·祭器·祭井看審,則精潔,諸執事·進排官·佾舞工人摘奸,則無頉,故臣仍留享所,待將事畢,修掃後復命之意,敢啓。傳曰,知道。
嚴耆啓曰,明日大駕詣景慕宮入齋室後,大王大妃殿·王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
李溏啓曰,明日動駕時,金虎門·弘化門·廣智營·南營·北營·建陽門·銅龍門·西營·新營·東營·集春營入直軍除出,標信請出之意,敢啓。傳曰,知道。
曺允遂啓曰,明日動駕時,兩司侍臣不可不備,除在外外,未肅拜呈告人員,竝待開門牌招,何如?傳曰,允。
傳于嚴耆曰,當初處分,卽欲稍存國體,而已爲日旣久,政在商量,此際大臣所奏又如此,自覺犁然于中,削黜罪人李時秀·金觀柱,竝給牒敍用。
嚴耆啓曰,三品官之無得一日三違,曾有定式矣。吏曹參議尹光顔三牌不進罷職傳旨,不得循例捧入,何以爲之?敢稟。傳曰,推考傳旨捧入。
傳于嚴耆曰,政官牌招開政,大臣置處,當日爲之。
以吏曹參議尹光顔牌不進罷職傳旨,傳于嚴耆曰,只推。
以校理洪奭周,副校理尹尙圭,修撰任厚常,副修撰李東冕牌不進罷職傳旨,傳于嚴耆曰,只推,更爲牌招。
以校理洪奭周,副校理尹尙圭,修撰任厚常·申溆,副修撰李東冕再牌不進罷職傳旨,傳于嚴耆曰,只推,更爲牌招。
以校理洪奭周,副校理尹尙圭,修撰任厚常,副修撰李東冕再牌不進罷職傳旨,傳于嚴耆曰,只推,更爲牌招。
以副修撰閔師宣牌不進罷職傳旨,傳于嚴耆曰,只推,更爲牌招。
以副修撰閔師宣再牌不進罷職傳旨,傳于嚴耆曰,只推,更爲牌招。
嚴耆啓曰,堂下官之無得一日三違,曾有定式矣。副修撰閔師宣三牌不進罷職傳旨,不得循例捧入,何以爲之?敢稟。傳曰,推考傳旨捧入,更爲牌招。
以尹象圭囚單子,傳于嚴耆曰,陵幸當前放送。
以社稷都提調望筒,傳于嚴耆曰,仍任。
以景慕宮都提調望筒,傳于嚴耆曰,仍任。
以軍資都提調望筒,傳于嚴耆曰,仍任。
以軍器都提調望筒,傳于嚴耆曰,仍任。
以禁衛都提調望筒,傳于嚴耆曰,仍任。
傳于李溏曰,出宮內門路,以協陽門爲之。
傳于嚴耆曰,發遣吏郞,諸執事淸齋與否,摘奸以來。
傳于李溏曰,右承旨與奉審閣臣入侍。
兵曹,以申大顯爲舟師大將。
兵曹口傳政事,以洪檊爲內禁將。
嚴耆以吏批言啓曰,侍從臣父年七十,人每於歲首,抄啓加資,而新有應推恩人,雖非歲首,亦爲抄啓加資事,載在法典矣。侍從臣父年七十,人別單書入之意,敢啓。傳曰,知道。
嚴耆以吏批言啓曰,前左議政李時秀,前右議政金觀柱,竝給牒敍用事,命下矣。當爲置處,而本曹只有領敦寧一窠,國舅今方見帶,時無相當窠,依例送西之意,敢啓。傳曰,知道。
李溏以兵批言啓曰,前左議政李時秀,前右議政金觀柱,敍用送西事,命下矣。當爲隨品置處,而領中樞一窠,判中樞一窠,他大臣今方見帶,依例從座目,判中樞一窠有闕代,前左議政李時秀下批,前右議政金觀柱,加設判中樞下批之意,敢啓。傳曰,知道。
李溏以兵批言啓曰,陞資拜營將者,瓜滿前以不職遞罷,則勿計朔數多少,還收資級,載在法典矣。前晉州營將李榮大,準瓜前,以不職罷黜,所授加資,依例還收之意,敢啓。傳曰,知道。
有政。吏批,判書金達淳進,參判金勉柱,參議尹光顔牌招不進,左承旨嚴耆進。以李晩秀爲司譯提調,洪義謨爲內贍提調,愼性眞爲宗簿正,鄭進明爲典籍,社稷都提調李時秀,景慕宮都提調李時秀,軍器都提調李時秀,軍資都提調李時秀,禁衛都提調李時秀,以上仍任事傳敎。進士洪梡年七十,今超通政,侍從臣前持平洪百儀父加資事,承傳,前郡守尹益儉,前府使柳相穆,已上今加通政加資事,兵曹覆啓判下。
兵批,判書曺允大進,參判未差,參議朴瑞源入直,參知尹涵病,右承旨李溏進,判府事單李時秀,加設單金觀柱,以尹東晩爲副摠管,南有寬爲加德僉使,前營將李榮大,今降禦侮降資事,啓下。
嚴耆,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
李溏,以備邊司言啓曰,卽見平安監司李書九狀啓,則枚擧節度使吳毅常牒呈,以爲,卽接彌串僉使李存敬馳報內,巡邊察飭,騎船出洋,彼船三隻,泊在浦口,彼人二十五名,偸接島中,草幕之方構爲四處,與校卒船格,一時下陸,先燒其結幕蓄積,四圍搜捕,則十二名分乘二船,驚怯逃走,五名有運木勿禁之帖,故放還,其餘八名,盡爲捕捉,而五名之謂有勿禁帖,徑先放還,已涉率爾,現捉八名,不待問情,載船出島,浮留內洋,尤屬擅便,所泊地名及所着服色所持物件,不爲條列,亦甚疎忽,其在重邊情之道,不可仍置,該僉使李存敬,爲先罷黜,其罪狀,令攸司稟處,該府使安宗厚,帥臣雖已論罷,每有事端,勿問輕重,竝勘邑鎭,則邊禁不無因此反疎之慮,罷黜一款,姑爲置之,謹依壬子受敎,自兵營拿致嚴棍事,請令廟堂稟處矣。該島昨年,旣經大懲創之擧,庶幾奸萌知戢,匪徒永息,而又有此犯越之變,三隻船廿五人名,可謂其徒式繁,結幕積柴,久計可知,言念邊情,萬萬驚駭,該僉使之不時搜捕,旣出戢邊之意,則十二名逃逸,已極駭然,而謂有帖文,擅放五名,尤爲無理,勿禁帖文,可行於彼地,豈可行於我境?伊後問情之疎漏,節節乖錯,旣已罷黜,待拿來另加嚴勘,龍川府使安宗厚罪狀,道臣論列,誠有意見,謹依壬子受敎嚴棍之意,分付道臣,犯越人今旣捕捉,昨年札諭,又有立時擒拿送交內地究處之語,則移咨押送,不宜遲延,待其更爲問情,卽令文任,撰出咨文,別定齎咨官,入送于北京禮部,而問情間,彼人防守供饋之節,各別嚴飭之意,一體分付道臣,何如?傳曰,允。
李溏,以兵曹言啓曰,今此幸行時,陵所及宿所扈衛軍,以幾哨擧行事,本曹草記批旨內,以五哨磨鍊事,命下矣。取考謄錄,則己亥年寧陵幸行時,利川宿所及陵所扈衛軍,各以十哨擧行,驪州宿所,則以陵所扈衛軍移用矣。今番陵所及華城宿所,各以五哨磨鍊乎?陵所扈衛,則依己亥年例,以宿所扈衛軍移用乎?敢稟。傳曰,依己亥年例爲之。
李溏,以訓鍊都監言啓曰,今八月初二日景慕宮擧動時,因兵曹節目,出番軍二百名,把摠洪栒,哨官李基秀率領,挾輦侍衛,南營馬兵四十五名,別將李迪,哨官李潤俊,金虎門軍七十名,哨官金樂豊,弘化門軍七十名,哨官趙得和,廣智營軍四十五名,哨官方禹鼎,北營標下軍三十五名,千摠林栽洙,把摠鄭潤玉,領赴于禁衛營都領陣,還宮後各還直所,而竝待標信擧行之意,敢啓。傳曰,知道。
李溏以御營廳言啓曰,今八月初二日大駕詣景慕宮展拜,仍行秋享大祭,省牲省器親臨隷儀時,依兵曹節目,東營入直騎士二十五人內,除營直二人軍四十一名,集春營入直軍四十名,新營入直軍六十四名內,各留營直五名,餘皆除出,入直千摠韓應儉,騎士將具縉,把摠徐良輔,哨官韓性敬·秦東運,領赴于禁衛營都領陣,解嚴後各還本處入直,而東營·集春營入直軍,待標信擧行之意,敢啓。傳曰,知道。
李溏,以兵曹言啓曰,今八月初四日,二番內禁衛番次,而該番將鄭來升,以前任寶城郡守,未及上來,依例改差,其代口傳差出,何如?傳曰,允。
兵曹,健陵·顯隆園幸行時,軍令,八月二十八日出宮,龍驤鳳翥亭小駐,始興行宮宿所,自闕門二十三里,二十九日肆覲坪凝鑾軒小駐,華城行宮宿所,自始興縣行宮宿所四十里,三十日健陵殿謁親祭,自華城行宮宿所二十里,以上八十三里,顯隆園展謁親祭,還詣華城行宮宿所,九月初一日始興縣行宮晝停,當日還宮。
甲子八月初一日午時,上御重熙堂。兵曹判書持軍令入侍時,右承旨李溏,記事官韓用儀,別兼春秋趙雲翊·徐有恂,兵曹判書曺允大以次進伏訖。允大跪進軍令,溏讀奏判付訖。上命退。允大先退,承史以次退出。
甲子八月初一日酉時,上御誠正閣。右承旨與奉審閣臣入侍時,右承旨李溏,假注書趙鐘永,別兼春秋趙雲翊·徐有恂,檢校直閣朴宗慶以次進伏訖。上曰,奉審處,何如?宗慶曰,陵上奉審,則莎草有頉處,更無他頉,碑閣奉審,則無頉,丁字閣殿內,有二處剝落,卽正間西邊之第二椽木越邊也,西夾邊,亦有合當修改處,而此則從便修改似好,故華城啓聞,初不煩達云矣。園所奉審則無頉,華寧殿奉審,則無頉,而臣於華寧殿奉審時,適有愚見,敢此仰達矣。蓋朔望焚香,則用慶基殿·長寧殿一例。五日奉審,則用望廟樓一例,而華寧殿則卽展奉之御眞也,奉審時,尤宜焚香,而問於陵官,謂無其例,此非自陵官任自焚香之事,而細審門帳近傍,略有蟲過之痕,亦所當念處也。此後則自內閣臨時請出,自內下香而送之華城,每奉審時使之焚香,似好矣。上曰,依此爲之。上曰,沿路農形,則何如?宗慶曰,間間雖有水沈覆沙處,而以今觀之,足稱豐年,聞於農家之言,則只願日勢之如此調和云矣。上曰,江水何如?宗慶曰,臣之初渡之時,亦猶高盛,今日所見,已多落下矣。上敎于溏曰,日前畿伯擧條中虎網子事,欲爲置之。就其原擧條中,改書置之二字,可也。仍命退,諸臣以次退出。
上在昌德宮。停常參·經筵。
景慕宮展拜還內後,內閣·政院·玉堂·藥房口傳問安。答曰,知道。
李溏啓曰,司僕內乘來言,捲簾,取稟。傳曰,捲三面。
曺允遂啓曰,行大司憲李直輔,執義徐有沂,掌令鄭時善在外,金啓河,持平朴宗琦未署經,徐鼎輔牌不進,監察茶時之意,敢啓。傳曰,知道。
嚴耆啓曰,今日動駕時,承旨當爲備員,而行都承旨徐瀅修不爲仕進,所當牌招,而拘於廳規,不得請牌,何以爲之?敢稟。傳曰,牌招。
李溏啓曰,今日動駕時,入直禁軍·挾輦軍·槍劍軍除出,標信請出之意,敢啓。傳曰,知道。
曺允遂啓曰,臣以大王大妃殿·王大妃殿·惠慶宮·嘉順宮問安進去,下直之意,敢啓。傳曰,知道。
傳于韓致應曰,右副承旨,馳詣永寧殿,奉審摘奸以來。
嚴耆啓曰,堂下官之無得一日三違,曾有定式矣。校理洪奭周,副校理尹尙圭,修撰任厚常,副修撰李東冕三牌不進罷職傳旨,不得循例捧入,何以爲之?敢稟。傳曰,推考傳旨捧入,更爲牌招。
以校理洪奭周,副校理尹尙圭,修撰任厚常,副修撰李東冕牌不進罷職傳旨,傳于李溏曰,只推。
曺允遂啓曰,卽伏見稷陵告由祭獻官朴命燮書啓,則以爲,祭物則依慰安祭,以單位磨鍊,祝文則乃三位告由之辭,祭品·祝辭不同,享期隔宵,事甚罔措,卽令香室,祝辭更爲修正爲請矣。取考太常謄錄,則告由祭與節祭同例,皆編告各位,香室祝文之竝告三位,初非做錯,而太常祭品之只以單位磨鍊,萬萬錯誤,祭品,卽令該寺官員,罔夜陪進,而該寺監封郞廳及典祀官,所當重勘,本院請推之外,無他可施之罰,何以爲之?而該寺提調不能檢飭之失,亦不可無警,從重推考,何如?傳曰,允。聞甚驚悚,典祀官及監封郞廳,爲先拿問處之。
傳于嚴耆曰,發遣吏郞,諸執事淸齋與否,摘奸以來。
以司諫韓興裕,獻納韓永逵,正言洪羲俊,持平徐鼎輔牌不進罷職傳旨,傳于曺允遂曰,只推。
以修撰申溆牌不進罷職傳旨,傳于李溏曰,只推,更爲牌招。
以修撰申溆再牌不進罷職傳旨,傳于李溏曰,只推。
曺允遂,以義禁府言啓曰,平安兵使吳毅常狀啓內,龍川府使安宗厚,彌串僉使李存敬,爲先罷黜,其罪狀,令攸司稟處事,啓下矣。安宗厚,因備邊司草記,旣令帥臣嚴棍,勿論,李存敬時在任所,依例發遣府羅將,交代後拿來,何如?傳曰,待待命拿囚。
甲子八月初二日辰時,上詣景慕宮展拜,仍行省牲·省器親行肄儀入侍時,左承旨嚴耆,右承旨李溏,左副承旨李翼晉,右副承旨韓致應,同副承旨曺允遂,記事官韓用儀,假注書趙鐘永,別兼春秋趙雲翊·徐有恂,檢校直閣徐榮輔·沈象奎·朴宗慶·金邁淳以次侍立。時至,通禮跪啓外辦。上具翼善冠,衮龍袍,乘輿出宣化門。藥房提調韓晩裕進前曰,晩炎如此,聖體,若何?上曰,一樣矣。出協陽門·建陽門,詣明政門外,降輿乘輦,出弘化門,詣館前路,降輦步過,復乘輦詣宮大門外,降輦乘輿,入宮大門,詣齋室後,敎曰,問安勿爲之。改具冕服,出東挾門,詣板位,行再拜禮,仍詣廟內奉審,還詣齋室,敎曰,展拜後問安勿爲之。改具遠遊冠,絳紗袍,詣省器位省器。祝史鄭在中告潔曰,告潔。耆曰,祝史鄭在中,告潔之際,有所失措,不可無警,推考,何如?上曰,依爲之。出擧條仍詣省牲位省牲,親覽獻官以下肄儀。藥房提調韓晩裕曰,臣則以監煎,當先退矣。上曰,唯。景慕宮提調李晩秀曰,本宮享樂,初用三成,後因博考典禮,詢議諸臣,改以九成,而宮享禮節,比之太廟,簡縟有異,成數之增三爲九,或有樂有餘而禮不足之慮,故昔我先朝,以不匱之聖孝,推創物之睿智,爰命掌樂之臣,先減登歌軒樂之腔數,以之緩其節而諧其音,樂章則有親撰以下之命,事竟未果,而弓劍莫攀,咸英章韶之美,不可復見,而見今宮享樂歌,旣非前日所奏之譜,亦異先朝改定之意,章節或未聯續,綴兆多致混淆,享樂事體,至敬至重,揆以禮意,不容因循,今欲追述先朝未卒之志事,新撰樂章,叶此腔調,則制作之盛,非聖人不可擬議,今日群臣,誰能任一䕫之職哉?臣之愚見,樂之九成,則謹遵先朝成命,樂章及腔數,則一依前日所奏,庶似得宜。臣職忝本宮提擧,適値親臨肄儀之日,敢此仰達,下詢大臣禮官處之,何如?上曰,依爲之。出擧條肄儀訖,敎曰,問安勿爲之。還詣齋室,改具翼善冠·衮龍袍,出齋室門乘輿。宗慶進前曰,華寧殿奉審時焚香,纔承下敎矣。當以今初五日爲始,而日字不遠,華城判官下去時,爲先使之奉詣,香則待還宮後,自內閣請出矣。上曰,依此爲之。仍敎曰,京畿監司入侍。榮輔進前侍立。上曰,司饔院監膳草記,還爲入之,水刺器皿,則以華城·始興進排,依前例用之,可也。榮輔曰,頃於小臣陳稟擧條中,地境出待燈籠一事,以置之承批,而備局節目草記,則踏啓以下,莫知何以擧行矣。上曰,其時所奏擧條,還爲入之,可也。翼晉曰,內局所用江心水,自華城·始興·果川三邑分當,汲用於幸行之時,其例久矣。今番亦何以爲之乎?上曰,更當下敎矣。仍進發,出宮大門,降輿乘輦進發,詣館前路,降輦步過,復乘輦進發,入弘化門,降輦乘輿,入集禮門·銅龍門·建陽門·協陽門·宣化門還內,諸臣以次退出。
上在昌德宮。停常參·經筵。
曺允遂啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
傳于嚴耆曰,禮房承旨,馳詣受香所,奉審摘奸以來。
以司諫韓興裕,獻納韓永逵,正言洪羲俊,持平徐鼎輔牌不進罷職傳旨,傳曰,只推。
曺允遂啓曰,行大司憲李直輔,執義徐有沂,掌令鄭時善在外,金啓河,持平朴宗琦未署經,徐鼎輔牌不進,監察茶時之意,敢啓。傳曰,知道。
韓致應啓曰,堂下官之無得一日三違,曾有定式矣。副修撰閔師宣,四牌之下,謂有情勢,來詣闕下,終不承膺,事體所在,萬萬未安,本院請推之外,無他可施之罰,何以爲之?敢稟。傳曰,嚴飭,使之入來察任。
韓致應啓曰,校理元在明,副校理尹尙圭,副修撰李東冕差祭,副校理朴宗正疏批未下,副修撰閔師宣四牌不進,啓辭未下,玉堂上下番俱空,事甚未安,校理洪奭周,修撰申溆·任厚常,竝卽牌牊,以爲推移入直之地,何如?傳曰,允。
韓致應啓曰,應敎·副應敎未差,校理元在明,副校理尹尙圭,副修撰李東冕差祭,副校理朴宗正疏批未下,副修撰閔師宣四牌不進,啓辭未下,校理洪奭周,修撰申溆·任厚常牌不進,玉堂上下番俱空,事甚未安,未差之代,政官牌招開政差出,待下批仍卽牌招入直,何如?傳曰,差祭人,待將事牌招,違牌人,更爲嚴飭牌招。
以校理洪奭周,修撰申溆·任厚常牌不進罷職傳旨,傳于韓致應曰,只推。
傳于韓致應曰,使卿等遜荒,日月云邁,予心之不自遑寧,亦久矣。當初處分,只爲國體,豈有他意乎?今則事歸妥帖,卿等無退處之義,卽爲入城,以安予心,仍肅西樞之命事,遣史官傳諭于李判府事·金判府事。
傳于曺允遂曰,再明日次對,進定於明日。
左承旨嚴耆書啓,臣承命馳詣南壇,壇上神位版奉審,則無頉,祭物·祭器·祭井看審,則精潔,諸執事·進排官·佾舞工人摘奸,則無頉,故臣則仍留享所,待將事畢,神位版還奉安後,復命之意,敢啓。傳曰,知道。
記注官鄭宗顯書啓,臣承命馳詣雩祀壇,壇上神位板奉審,則無頉,祭物·祭器·祭井看審,則精潔,諸執事·進排官摘奸,則無頉,臣則仍留享所,待將事畢,神位板還奉安後,復命之意,敢啓。傳曰,知道。
別兼春秋趙雲翊書啓,臣承命馳詣木覓山,壇上神位版奉審,則無頉,祭物·祭器·祭井看審,則精潔,諸執事·進排官摘奸,則無頉,臣則仍留享所,待將事畢,神位版還奉安後,復命之意,敢啓。傳曰,知道。
記事官盧書啓,臣承命馳詣三角山,壇上神位版奉審,則無頉,臣則仍留享所,待將事畢,神位版還奉安後,復命之意,敢啓。傳曰,知道。
注書韓用儀書啓,臣承命馳詣漢江壇,上上神位版奉審,則無頉,祭物·祭器·祭井看審,則精潔,諸執事·進排官摘奸,則無頉矣。臣則仍留享所,待將事畢,神位版還奉安後,復命之意,敢啓。傳曰,知道。
韓致應,以吏曹言啓曰,禮曹正郞元有朋呈狀內,矣身素患痰癖之症,當此換節之時,一倍添劇,時月之內,萬無起動供職之望云。順康園守奉官金秀鍾呈狀內,矣身素患痰癖之症,近益添劇,萬無供職之望,卽速入啓改差云。元有朋·金秀鍾身病旣如是,則有難强令察任,今姑改差,何如?傳曰,允。
韓致應,以吏曹言啓曰,南學訓導韓喆濟,除拜後過限未肅拜,依例改差,何如?傳曰,允。
韓致應,以吏曹言啓曰,成均館學錄金聖灝,除拜後過限未肅拜,依例罷職,何如?傳曰,允。
韓致應,以兵曹言啓曰,新除授坡知僉使李文道,以風病,半身不遂,症形危篤,時月之內,萬無登程赴任之望,呈狀乞遞,病勢若是危重,則不可强令赴任,依例罷黜,何如?傳曰,允。
左議政徐邁修箚曰,伏以閟宮禮展,聖慕克伸,鑾路塵淸,法蹕穩旋,慶忭之忱,曷有其極?仍伏念莫嚴者朝儀也,當遵者故事也,雖係微文細節,一或愆舊章而失禮貌,則卽勿論昧例與占便,均之不能無罪。夫臨殿視事,不過闕內常行之朝集,而保護之臣,必皆侍從而承候,況於移次動駕,備鹵簿陪百僚之盛擧乎?是以經宿擧動,監煎無人,則差出分提調留院,而如値當日還宮,則都提調或提調,參班副提調進去監煎,例也。今日還宮時,藥院不成班,故臣竊訝之,問其委折,則提調以監煎進去,本院副提調,以承旨參政院班去,見今都提擧在外,則揆以故事,提調當參班,副提調當歸院,而旣不躬自押班,又不令副提調替押,以致藥院之無端空班,事未前聞,大關朝體,臣謂藥房提調韓晩裕,副提調李翼晉,竝施罷職之典,以示警勵,有不可已也。取進止。答曰,省箚具悉卿懇。提調事,予使之進去矣。至於不令副提調替押,則誠有所失,副提調事,亦甚疎忽,卿之箚陳得體,依施。仍傳于曺允遂曰,此批答,遣史官傳諭于左議政。
左副承旨李翼晉疏曰,伏以臣,於昨日動駕時,以藥院提調先歸監煎之後,不能代進押班,致有大僚陳箚請罷之擧,而門鑰已下,又値齋日,呼籲無路,今始短章自列,徑出禁扄。伏乞聖明,亟勘臣昧例之實,仍治臣擅離之罪,以肅朝綱,以安私分,不勝幸甚,臣無任云云。答曰,省疏具悉。已罷職矣。
上在昌德宮。停常參·經筵。
曺允遂啓曰,行大司憲李直輔,執義徐有沂,掌令鄭時善在外,掌令金啓河,持平朴宗琦未署經,持平徐鼎輔牌不進,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李溏曰,大臣·備局堂上引見。
傳于嚴耆曰,戶·刑換房。
嚴耆啓曰,卽伏見開城留守徐美修八月令生松茸進上膳狀,則只書年月,不塡日字,莫重進獻,不可遲滯,原膳狀雖不得不捧入,而事體所在,極爲疎忽,該守臣推考,何如?傳曰,允。
嚴耆啓曰,同經筵韓用龜·曺允大,旣在闕中,不爲肅謝,直爲出去,事甚未安,推考,何如?傳曰,允。
備邊司薦望,以朴宗柱爲濟州牧使。
嚴耆啓曰,吏曹判書金達淳,參判金勉柱,參議尹光顔牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更牌招,何如?傳曰,允。參議只推,一體牌招。
嚴耆啓曰,副修撰閔師宣,特敎嚴飭之下,謂有情勢,屢度催促,門鑰已下,終不入來,事體所在,萬萬未安,所當重勘,而本院請推之外,無他可施之罰,何以爲之?敢稟。傳曰,許遞,今日政差出。
以校理金會淵,修撰尹命烈·徐長輔牌不進罷職傳旨,傳于嚴耆曰,竝許遞。
以校理洪奭周,修撰任厚常,申溆牌不進罷職傳旨,傳于嚴耆曰,許遞,今日政差出。
以副校理尹尙圭,副修撰李東冕牌不進罷職傳旨,傳于嚴耆曰,許遞,今日政差出。
嚴耆,以弘文館言啓曰,本館下番闕直,事甚未安,今日政新除授玉堂,竝待下批牌招,以爲推移入直之地,何如?傳曰,允。
李溏,以兵曹言啓曰,羽林衛將閔亨默,身病猝重,時月之內,無望供職,呈狀乞遞,宿衛領軍之將,不可久曠,改差,何如?傳曰,允。
有政。吏批,判書金達淳進,參判金勉柱,參議尹光顔牌不進,右承旨嚴耆進,以沈象奎爲承旨,金會淵爲校理,柳台佐爲副校理,尹命烈·徐長輔爲修撰,宋冕載爲副修撰,洪明浩爲知敦寧,李義弼爲判尹,朴榮東爲禮曹正郞,具明源爲監察,韓用龜·曺允大爲同經筵,趙鎭寬爲內醫提調,金璞爲平安都事,李集運爲順康園守奉官,濟州牧使單朴宗柱,鰲豊君李宗岳,贈領議政例兼,鰲陵君李文佐,贈左贊成例兼,故郡守李世章,贈吏判鰲川君,以上右議政李敬一三代。
兵批,判書曺允大進,參判李尙度病,參議朴瑞源病,參知尹涵入直,左副承旨李溏進。以魏光軫爲羽林將,金鎭恒爲坡知僉使,金百鍊爲彌串僉使,大護軍尹光普,副司直洪奭周·尹尙圭,副司果任厚常·申溆·閔師宣·李東冕竝單付,元在誠爲晉州監牧官。
傳于嚴耆曰,藥房提調許遞,前望單子入之。
藥房提調前望單子入之,韓用龜落點。
以吏曹參議尹光顔再牌不進罷職傳旨,傳于嚴耆曰,只推。
傳于韓致應曰,推鞫爲之。
李溏啓曰,推鞫爲之事,命下矣。兩司無進參之員,除在外·未署經外,未肅拜呈告人員,竝卽牌招,何如?傳曰,允。
以司諫韓興裕,正言洪羲俊牌不進罷職傳旨,傳于李溏曰,只推,更爲牌招。
以持平徐鼎輔牌不進罷職傳旨,傳于李溏曰,只推,更爲牌招。
李溏啓曰,今日推鞫,兩司當爲進參,而諫院則獻納韓永逵,雖曰進去,憲府則行大司憲李直輔,執義徐有沂,掌令鄭時善在外,掌令金啓河,持平朴宗琦未署經,持平徐鼎輔陳疏入啓,無進去之員,何以爲之?敢稟。傳曰,未署經人,竝除署經,使之進去參坐。
嚴耆,以弘文館言啓曰,本館上番校理臣元在明,以問事郞廳,今日推鞫時晝仕出去,而每每草記,事涉煩瀆,今後則除草記往來之意,敢啓。傳曰,知道。
李溏以義禁府鞫廳大臣意啓曰,推鞫爲之事,命下矣。臣等今方來會,而知義禁洪義謨未肅拜,同義禁朴宗來身病猝劇,不得進參云,竝卽牌招,以爲備員擧行之地,何如?傳曰,允。
李溏,以兵曹言啓曰,宗廟大門西邊墻垣頹圮二處,今日自戶曹,竝皆畢築矣。守直衛軍解送之意,敢啓。傳曰,知道。
曺允遂,以戶曹言啓曰,宗廟西邊外墻頹圮處改築之役,今已畢役,刻識年條改築間數及監董郞廳看役計士姓名,依例書入,而竝與工匠等姓名,載之謄錄,以爲後考之意,敢啓。傳曰,知道。
曺允遂,以賑恤廳言啓曰,西部大平館契任掌劉祥,今月初四日本洞路傍,得一歲遺棄兒,同里居私婢粉愛,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
兼戶曹判書李晩秀疏曰,伏以臣,疎才賤品,兜攬衆務,觸事顚錯,夙宵愧懼,昨者太常事,臣之昏謬不職,益彰著矣。有國所重,祀典爲最,喬陵薦獻,事體尤嚴,宿齋謹具,先期封進,籩豆之數,厥有成典,伏況聖人奉先,一念毖祀,縟文細節,罔不致愼,而迺於莫重祭品,致此無前錯誤,至有臨時追封之擧,聖心驚愓,國體虧損,苟求辜犯,莫非臣職忝提擧,慢不察飭之罪,論以邦憲,合被大何,問備薄勘,不足少贖,滿心震懍,歷日靡措,略具短章,仰瀆崇聽。伏乞聖上,亟命攸司,勘臣重律,以肅法紀,以安私心,不勝幸甚,臣無任云云。答曰,省疏具悉。卿亦有不審之失,故已爲推考,勿辭行公。
持平徐鼎輔疏曰,伏以臣,家世寒素,人器倥侗,雕篆之業,尙莫猶人,迃拙之規,不合需世,廁跡末蔭,已是分願之自足,策名高第,實非夢寐之所期,雖使臣無故應榜,循序就列,顧此蔑劣之姿,尙多負乘之懼,而況主試之臣,峻被臺論,而伊時榜額,臣亦冒參,則臣雖無恥,不可以人言之無所指的,恬然自居也,審矣。所以昨年殿試,未敢爲揚揚冒赴者,亶由是矣。春間嚴命,遽下於臨殿親試之際,纔被拿囚之薄勘,旋下分揀之恩命,繼以催促應試,臣於是一身進退,非所自由,義分是怵,株守遽變,冒赴試圍,自同餘人,其爲處義之乖當,已無可言,而奈此情地之難安,猶復自在,區區微諒,惟是絶意名韁,斂跡榮途,庶可爲一半分自靖之道,故騎郞除命,猶不敢唐突出肅,柏府新命,又下於千萬意慮之外,臣誠惝怳,莫知措躬之所也。夫臺閣者,朝廷之耳目也。立殿陛之間,與宰相爭可否,人主爲之動容,百僚爲之震懾,其有關於世道之汚隆,朝政之得失,有如是矣。而況當萬機親攬,新化方敷,正宜揀選一代之才彦,任以言責之重,以新八方之瞻聆,以裨一初之化理,而今乃以如臣庸陋,苟然備數,不少難愼,其爲辱臺垣而羞當世,已不須言,而身之已枉,將何以正人,義之已隳,將何以格君?參倚前衡,寧被慢命之罪,不忍放倒廉防,豈可以唱名之後有所異同,而不思貪榮冒進之嫌乎?天牌儼臨,承膺無路,屢犯違傲,未蒙勘罷,玆不得不露章自列,仰瀆崇嚴。伏乞天地父母,俯垂諒察,亟命刊改臣職名,仍治臣罪戾,以重公器,俾安私分,不勝幸甚。臣旣不以見職自居,何敢攙及他說,以重瀆擾之罪哉?誠以芹曝之誠,終不能自已,思效一得之見,以備四聰之聞,惟殿下少垂察焉。臣謹按朱夫子之上封事也,縷縷千百言,無非切砭,要其關捩,則懋聖學是已。夫人君之成就德業,開廣心知者,莫先於講學,講學之道,非特尋數行墨掇拾章句而已,涵養於至靜之中,省察於已發之際,表裏交修,則如車輪鳥翼,兩項夾持,知行竝進,則如蠶絲牛毛,萬理透徹,朝乾夕愓,日就月將,此誠千聖之軌轍,萬事之樞機也。今我殿下,聖德天縱,睿學日新,進講則兼讀經史,召對則常接臣鄰,此殷宗之終始典學,周王之緝熙光明,殿下兼而有之。於乎休哉?然而帝王之學,與凡庶有異,不難於有始,而難於圖終,不貴乎淹識,而貴乎成德,故成湯之日躋,高宗之時敏,乾乾自强,孜孜不已者此也。臣竊伏聞自夏以來,待秋稟停,金華撤講,已跨四朔,玉署空番,殆踰數旬,然則接宦官宮妾之時,不期多而自多,親賢士大夫之時,不期少而自少,假令其間,溫燖繙繹,雖不至全抛,啓沃無人,作輟有時,則一暴十寒之慮,又安保其必無也?方今新涼已生,寸陰宜惜,伏願聖明,軫工程之間斷,念歲月之虛度,申飭館閣,逐日仕進,招延山林,佛時仔肩,或質難文義,或揚扢今古,或辦別賢邪,或咨訪治體,則太平萬世,指日可期,惟殿下,勿以人微而廢言焉,臣無任云云。答曰,省疏具悉。所陳好矣,當體念,爾其勿辭察職。
傳于李溏曰,持平徐鼎輔,疏批已下,卽爲牌招。
義禁府推鞫時,罪人李安默,更招後刑問一次,訊杖第十一度,停刑。
傳于李溏曰,推鞫姑罷。
甲子八月初四日辰時,上御熙政堂。大臣·備局堂上引見入侍時,右承旨李溏,假注書趙鐘永,事變假注書韓泰登,別兼春秋洪秉喆·徐有恂,左議政徐邁修,右議政李敬一,行左參贊趙鎭寬,禮曹判書韓用龜,行大護軍金思穆,兵曹判書曺允大,刑曹參判李得濟,校理元在明以次進伏訖。邁修曰,老炎猶甚,聖體,若何?上曰,一樣矣。邁修曰,寢睡·水刺之節,何如?上曰,一樣矣。邁修曰,大王大妃殿氣候,何如?上曰,一樣矣。邁修曰,王大妃殿氣候,何如?上曰,一樣矣。邁修曰,惠慶宮氣候,何如?上曰,一樣矣。邁修曰,嘉順宮氣候,何如?上曰,一樣矣。敬一曰,國家安危之機,專係於輔相之得人與不得人而已。雖於三代盛時,人才蔚興之際,亦曰官不必備,惟其人,苟不得人,則毋寧虛其位,而不可以備充爲務也。臣則自少至老,百不猶人,而蒙先朝不世之遇,歷揚內外,兜攬華要,罔非涯分之踰越,而無一報答,徒歸於已試蔑效而止矣。今則筋力奔走,簿書期會,尙不足以議到,而中批寵擢,出於意慮之外,恩禮曠絶,惶蹙轉甚,雖不得已竭蹶膺命,而所可懼者,非爲臣一身之私而已,將必憤誤國事,所關甚大,惟願亟賜斥退,改卜賢德,以便公私,千萬顒祝矣。上曰,予於卿之疏批,亦已屢言之,而今此所奏,皆過矣。邁修曰,伏聞先朝實錄,今年內可以告成云。實錄告成之後,寶鑑,續當纂輯矣。臣伏見先朝辛丑國朝寶鑑纂輯時下敎,則若曰,敬考肅廟寶鑑,政敎之載於實錄·日記者外,備局謄錄中節目,亦多編輯,況在先朝恤民之聖德,五十年如一日,似此政敎之不入於實錄·日記者,依已例所當一體編錄,而本司各年謄錄,不但浩繁,取捨體重,不可委之郞吏之手,行公本司堂上會衙,甲辰以後謄錄之可作後考者,毋論節目擧條,一倂付籤,此外簿牒之啓下及報司者,一倂付籤後,主管堂上,倣已修本凡例,作爲成書事,受旨擧行矣。我先朝二十五年治法政謨,無非所以光前裕後,備制作而垂柯則者,則尤當一遵此敎,詳抄備載,而臨期抄出,必不免窘跲之患,臣意自今月爲始,謄錄抄出之役,本司諸堂,齊會經始後,或間三日,或間五日,輪回仕進,以爲實錄告成前訖役之地似好,故敢此仰達矣。上曰,依爲之。出擧條邁修曰,禮曹判書韓用龜,備堂還差,仍察有司之任,何如?上曰,依爲之。出擧條邁修曰,聞銓曹言,秋夕享官及幸行陪從,位著艱乏,無以分排云。大抵紀綱解弛,規避成習,莫近日若,呈告則一番下鄕,動踰時月,召牌則一日荐違,視若茶飯,甚至於訟官遞易,無異傳置,試望修正,輒致夜深,而侍衛之屢煩付標,享役之百計圖頉,種種傷朝體而駭聽聞者,不可摟數,從當一示警勵,稍加振勵,而前此亦多已例,鄕宰侍從堂上堂下罷散人,令該曹別單書入,以俟處分,其在外人,原在鄕外,一倂催促,使之陵幸前上來,而過限不來者,老病實故外,依下諭後過限例,令政院,直捧禁推傳旨,此後侍從堂上以下之一日三違者,自政院,勿以何以爲之入稟,直以禁推傳旨捧入事,定式施行,何如?上曰,依爲之。出擧條邁修曰,見今秋事,未及出場,豐歉姑難遙度,而恤民之政,先儒以爲莫先於豫之一字,則公私儲穀之方,不可不趁早留意,還穀之半留,虛實未知,各道各邑,一遵成憲,毋或撓改否,備郞摘奸,廚傳有弊,從當觀勢發送,而先令道臣,或抽栍或廉探,按簿査逋,別具啓本登聞事,知委諸道,何如?上曰,依爲之。出擧條邁修曰,見今新涼已動,開講在卽,經筵中在外人許遞,令該曹,以在京無故人差出,特進官聞甚苟艱云,亦令弘文館,加數抄啓,以爲推移進參之地,何如?上曰,依爲之。出擧條邁修曰,漢城判尹尹光普,除拜已久,一向在外,無意上來,詞訟劇地,不宜久曠,今姑許遞,何如?上曰,依爲之。今日政差出,可也。出擧條邁修曰,惠堂久未備員,事甚苟簡,吏曹判書金達淳差下,使之察任,何如?上曰,依爲之。出擧條邁修曰,昔在英廟初年,當辛壬士禍之餘,人情憤鬱,物論沸騰,汲汲以雪冤獄討亂逆,爲急先務,而獨有故掌令閔翼洙,忼慨倡論曰,今日義理,當以辨君誣爲主,君誣辨則諸臣之冤,不期伸而自伸,爲臣子者,君誣之謂何,而可後於其私哉?惟當明目張瞻,造言退牘,以去就爭之,以此而終不得辨,則毁冠裂冕,沒齒自靖,俾百世之下,知吾君之有臣,然後禮義之節,庶免於夷狄禽獸之歸,所守一說,九死靡悔,則伊後數三秉執之士流,潔身引退曰,此義有未伸,無寧枯死溝壑者,皆出於故掌令之所倡論。而英廟朝五十餘年大義之炳若日星,又誰之力也?英廟朝,已蒙亞卿之特贈,而節惠之典,尙今未遑,臣謂故掌令閔翼洙,加贈賜諡,以爲樹風聲聳觀瞻之地似好,故敢此仰達矣。上曰,依爲之。出擧條邁修曰,大護軍閔台爀,兵曹判書曺允大,備堂差下,曺允大仍察有司之任,何如?上曰,依爲之。出擧條邁修曰,禮曹判書韓用龜,貢市堂上關西句管堂上,兵曹判書曺允大,海西句管,行大護軍閔台爀,關東句管差下,使之察任,何如?上曰,依爲之。出擧條上曰,次對爲之。邁修曰,此開城留守徐美修狀啓也。以爲本營大興山城,今番潦雨,體城女城墩臺等頹圮,爲百餘把,中營內外衙舍軍餉軍器各庫門樓將臺寺刹等壓仆與滲漏處,殆近數百間,旣是重地,則不可不趁卽修補,而本營營儲,自來不敷,數多財力,旣無從便拮据,在前如此之時,或有空名帖請得需用之例,嘉善帖五十張,折衝帖一百五十張,令該曹成出下送,以爲及時措處事,請令廟堂稟處矣。蓋此嶺隘重地,城堞公廨寺刹等許多修補之費,本營旣無留儲,自京亦無從他拮据之道,在前如此之時,空名帖,輒有成送之例,依狀請許施,何如?上曰,依爲之。出擧條邁修曰,此全羅監司鄭大容狀啓也。以爲目今穀價騰踊,無異慘歉,方當鋤役,農糧告乏,邑報鎭牒,逐日沓至,前劃四萬五千石外,各穀二萬石,特許加分事,請令廟堂稟旨分付矣。前此加分,非不夥然,目下民情,旣若是渴悶,則如干加請,不必靳持,依狀請施行,何如?上曰,依爲之。出擧條邁修曰,此江華留守吳載紹狀啓也。備陳本府水門等諸處被水頹圮之狀,仍以爲目下所見,萬萬悶迫,決不可玩愒時日,而事役本是浩大,所入物力,不下萬餘金,以今本府事勢,實無措辦之路,京中某衙門錢五千兩,亟令貸下,前此本府所管關西小米五百石,及泰安米太五百石之移屬華城者,亦令自今秋還付本府,則水門府城及墩臺等處,自可次第繕完,竝請令廟堂稟旨分付矣。保障之地,事體至重,而今此被災,若是孔酷,水門等修築之役,不可不及今經紀,但本府事力,自來不敷,勢當別爲區劃,而京衙門,則旣無推貸之道,本府曾前所管關西小米條,旣屬華城,泰安田稅條,已自華城,歸屬地部,今無可論,而惟是華城屬邑屯稅,自壯營撤罷後,無他歸屬,姑自備局句管者,其數每年爲二千兩零,而前此留儲,亦過三千,以此見錢及本屯,竝屬本府,一以爲目下工役之費,一以爲來後添餉之資,何如?上曰,依爲之。出擧條邁修曰,此咸鏡監司李翊模狀啓也,枚擧會寧府使安橚牒呈,以爲,本府開市時,大國人牛馬料,每年容入之數,殆近一千五百餘石,該邑所在臣營句管營置簿耳。麥一千五百石,移劃需用,其代,以富寧府所在別置庫田米四百石,還報移錄事,請令廟堂稟旨分付矣。前此亦多已例,依狀請許施,何如?上曰,依爲之。出擧條上曰,大臣就座,諸宰稟事爲之。鎭寬曰,陵幸事例,纔已磨鍊啓下,而其中陪從百官軍兵之自闕門隨駕事,更考謄錄,則凡於江外動駕時,竝先詣江越邊,蓋自孝廟朝甲午章陵幸行時爲始,而伊後遵而行之,非獨近年園幸時,有此例也。今番行幸,亦係江外動駕,則事當遵用舊例,陪從百官軍兵,則先詣鷺梁越邊,留都百官軍兵,則到船艙落後,恐爲得宜,事例磨鍊,未免疎漏,臣等固甚惶悚,而元事例中,改付標以入,何如?上曰,依舊例改付標以入,可也。出擧條鎭寬曰,漕政解弛,莫近日若,而領運差員全不檢督,一任沙工輩所爲,到處逗留,誠一痼弊,而至於今年嶺南左倉而極矣。今夏潦漲,雖曰無前,右後兩倉漕船,前旣無事到泊,則獨於左倉,若是滯留,至秋始到者,已極駭然,且其處處遲留,聲聞不佳,終至於船隻,則來泊江頭,忽多破傷,上納則每船欠縮,生弊百端,而慢不動念,視若尋常,全失領運之本意,此不嚴懲,後弊難防,左漕倉領運差員龜山僉使金志淳,爲先罷黜,令該府拿問處之,何如?上曰,依爲之。出擧條用龜曰,大報壇奉室敬奉閣雨漏處,及墻垣頹圮處修改,今將擇日擧行矣。奉室則神座神榻,有移安節次,而八月內無吉日,勢將以九月初十日辰時擧行,而敬奉閣及墻垣有頉處,以八月初八日卯時,先爲修改,何如?上曰,依爲之。出擧條用龜曰,華寧殿行禮時,進御服色,當依禮文,以冕服磨鍊。而伏見備局事例之啓下者,則謹引璿源殿及藏譜閣酌獻禮·奉安閣展拜時,衮袍行禮之節,請令臣曹稟定矣。衮袍行禮,皆因特敎而爲之,非原定禮儀,則籌司雖以是爲傍照之禮,臣曹則有不敢援以爲例,指一仰請,不可不一番經稟後,可以定式,故玆敢仰達矣。上曰,依璿源殿展拜服色,磨鍊,可也。出擧條用龜曰,北道陵寢奉審之年限屢過,而尙未擧行,誠爲悚悶,昨年旣伏承明年更稟之敎,故敢此仰達矣。上曰,禮堂進去,奉審,可也。出擧條用龜曰,麗王陵,每式年遣禮郞看審有無頉,乃是通編所載,而若値畿邑歉荒之時,則使地方官擧行,亦有已例矣。適當式年,今番則何以擧行乎?上曰,依乙卯年例,令地方官擧行,可也。出擧條允大曰,禁御兩營上番鄕軍,每於當朔前月二十五日,預爲逢點,仍爲留營,而若値幸行時,則隨駕及留陣,以新舊番軍,合竝出用。至於兩營入直軍替代與部字內斥候伏兵,不用訓局軍,皆以新番軍定送。而兩營九月朔立番軍,適於今月二十五日逢點矣。今此幸行時,亦依前例磨鍊,何如?上曰,依爲之。出擧條允大曰,在前舟師大將,以原任大將受點,則所領旗鼓,前排留營,營門定送矣。今番當自留都御營廳定送,而駕後吹打手,自該營待令,故舟師吹打手,勢難分排云。令訓禁兩營,定送,何如?上曰,依爲之。出擧條允大曰,在前舟師軍物,連以小軍物排立,或大軍物排立,而臨時稟旨擧行矣。今番以何軍物擧行乎?上曰,今番則以小軍物擧行,可也。出擧條允大曰,華城宿所開閉門,例以吹打手擧行,而華寧殿奉安後,事體自別,當以鑼鼓擧行乎?上曰,依爲之。出擧條在明曰,爲今日切要之先務,無過於勉聖學一事,而若其講學之要,亦惟在於接續光明,無少間斷,若有所間斷,則恐不免一曝十寒之慮矣。近値盛暑,講筵之停廢,已踰數月,此則勢所使然,而昔程子,在講官,乞於暑熱之時,移就一寬涼處講讀,蓋古人愛君勉學之誠,可謂深且切矣。顧今新涼漸生,三晝講對,固不容少緩,而近日諸玉堂,以有情勢,屢犯違逋,仍致經席之許久不備,下番之尙此闕直,其在事體,亦甚可悶,伏願深留聖意於終始典學之方,迨此漸涼,頻御經筵,俾聖學益就,睿德日新焉。上曰,所陳好矣,當留念矣。出擧條溏曰,今日賓對,行公臺諫,無一人進參,事甚未安,竝推考,何如?上曰,依爲之。出擧條上曰,大臣進前。邁修·敬一進伏。上曰八路年事,姑未知何如,而水火之災,相續不絶,西路雹災,尤不成說,廟堂不可不念顧恤之道矣。邁修曰,雹災之大如鷄卵,臣亦於狀啓見之,而今番兩西年事,誠可悶然矣。上曰,兩西之中,關西爲尤甚矣,卿等出去,若有可以除民瘼者,卽爲稟處,可也。敬一曰,有可以顧恤,則敢不稟處乎?上曰,鞫事之至今未了,亦不成說,推案今當降下,卿等先須見之,待命下,卽設鞫坐,可也。性世秀林事,亦甚支離,繼此而卽速出決,似好矣。邁修曰,鞫事延拕,王章久屈,臣等所以居常憤鬱者也。至於撤鞫之遲速,臣於未見推案之前,無以仰達,而大凡造化之權,雖在於上,自下擧行,惟當守法而已,用法之際,有當緩處,亦有當峻處,都在獄體之如何,而今何可預度乎?推案若下,則開坐擧行,謹依聖敎爲之矣。上曰,陵幸時,植炬一事,雖臨時下敎,可無窘束之患否?今春陵幸時,不爲預先等待,故未免臨時窘急矣。邁修曰,民弊則雖云有之,而幸行時,若値日暮,則事體所在,亦不可不植炬,自晝停所,至宿站而植之,則似好矣。敬一曰,惟當以植炬,依例擧行,而大駕若早抵宿站,則雖植炬,自當不用矣。上曰,祀典至重,而穆陵祭物事,豈可成說乎?祝文則以三位祝奉詣,而祭物則以單位備去者,萬萬驚悚矣。奉常寺官員,已令拿處,而卿亦聞知此事乎?邁修仍奏曰,穆陵告由祭祭物,當以三位封進,而只以單位祭物封進,以致獻官之臨急書啓者,萬萬驚悚,當該郞廳,雖已拿處,而提調不可無警,罷職,何如?上曰,纔已推考矣。出擧條上曰,日前戶判,以景慕宮樂章事,有擧條書入者,今當降下,卿與禮判,相議稟處,可也。邁修曰,臣亦聞之,而至於此等事,本所茫昧矣。戶判李晩秀,左參贊趙鎭寬,皆於先朝時,與知其事,有仰聆於親撰之敎者,趙鎭寬則今方登筵,下詢,似好矣。上曰,左參贊亦陳所見,可也。鎭寬曰,閟宮樂章之初用三成,後改九成者,蓋本於祭天用六成,享地用八成,享人神用九成之意。而成數之多少,只係所用之各異,而非如佾舞之有二四六八等級也。宮樂改用九成,則享禮比太廟稍簡,而每致樂有餘而禮不足之歎,故先朝己未,特命樂院,釐正章譜。而賤臣獲以提擧與焉,謹依聖敎,成數則列以爲九,腔數則減而從略,自奠幣以下,則又是段段異調,故竝依迎神曲長短,而減其腔數,遂自己未冬臘,進用之矣。但腔調旣減,則樂章不宜用長句,故伊時有從當親撰之命,而旋抱遺弓之慟,此事遂未成矣。上曰,與大臣禮官爛商後,指一稟處,可也。上曰,大臣以下先退,禮·兵判進前。用龜·允大進伏。上曰,幸行時服色,有待下敎爲之之敎矣。今番則依先朝自章陵詣顯隆園時服色例爲之,以此磨鍊,可也。用龜曰,明陵局內補土之役,待秋成始役事,前已啓下矣。謹考謄錄,則先朝丙午秋寧陵局內補土時,不設都監,以地方官驪州牧使,差定補土堂上,使之擧行,寔出於便事役除民弊之盛意,今亦依此例,明陵局內補土之役,以地方官高陽郡守,差定補土差使員,與陵官眼同看役,亦令畿伯句管,事役往來監董物力及役軍,一依丙午年例擧行,恐爲便當,而事係莫重陵役,下詢大臣處之,何如?上曰,大臣之意,何如?邁修曰,俄以此事,與禮判詳議矣。今此明陵補土之役,極爲浩大,一依寧陵已例擧行,恐似便當矣。敬一曰,寧陵補土時,旣有驪州牧使差定補土堂上之已例,今亦依禮堂所奏,使高陽郡守擧行,事甚便好矣。上曰,依大臣議擧行,可也。出擧條大臣,禮·兵判退出,溏曰,無論城內城外,動駕時,衛內許入之人數,未有一定之例,故當入與不入,每致混淆之弊,今番幸行時,衛內許入之數額,一經稟定,恐不可已矣。上曰,每人各率一隷,似好矣。仍命書榻敎曰,經筵中在外人許遞,政官牌招開政差出。仍命退,承史以次退出。
上在昌德宮。停常參·經筵。
藥房提調韓用龜,右承旨嚴耆啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服香橘茶,自今日一貼式限二貼煎入事,榻前下敎。
李溏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,合辭方張之時,兩司無詣臺之員,事甚未安,除在外·傳旨未下·未署經外,呈告人員,竝卽牌招,何如?傳曰,允。
注書韓用儀病,代以徐淇修爲假注書。
李溏啓曰,事變假注書韓泰登,身病猝重,勢難察任,今姑改差,何如?傳曰,允。
韓泰登改差,代以尹惠圭爲事變假注書。
兵曹口傳政事,副司果尹命烈·徐長輔竝單付。
傳于韓致應曰,推鞫爲之。
韓致應啓曰,臣致應,以刑房承旨,今日推鞫進去,下直之意,敢啓。傳曰,知道。
李溏啓曰,臣與右副承旨韓致應伴直矣。今方推鞫進去,伴直無人,而同副承旨曺允遂,牌招啓辭未下,右承旨嚴耆,所當牌招,而拘於廳規,不得請牌,何以爲之?敢稟。傳曰,牌招。
事變假注書韓泰登書啓,臣於本月初三日酉時量,敬奉聖諭,馳往傳諭于果川縣下北面黑石里判中樞府事李時秀所住處,則以爲,臣罪重邱山,恩深河海,削黜薄勘,匪罰伊榮,屛伏窮山,日夕感祝,曾未數旬,遽承甄敍,爵秩如舊,卽又千萬匪意,近侍之臣,辱臨荒野,傳宣聖諭,其所以慰勉而敦召者,鄭重隆渥,逈出尋常,至於日月云邁不自遑寧之敎,奉讀未半,聲淚俱發,負罪賤臣,何以得此於聖明之世也,臣雖無狀,亦具一段彝性,離違軒陛,三朔于玆,戀結之忱,寤寐如丹,況今奉此恩言,豈不欲竭蹶趨謝,粗伸義分?而顧臣罪犯,萬死難贖,決不敢以暫被斥黜,諉之已勘,晏然爲冒入修門之計。且臣震迫奔逬之餘,賤疾陟劇,孱骸澌脫,醜穢之形,雖不敢猥煩附奏,目下貌樣,已成癃廢,跬步之間,蠢動無望,辜恩負德,罪上添罪,瞻望雲天,神精飛越,伏地涕泣,惟願誅殛之遄加云矣,敢啓。答曰,知道。
記事官崔鳳和書啓,臣於本月初三日酉時量,敬奉聖諭,馳往傳諭于果川縣下北面甕幕里判中樞府事金觀柱所住處,則以爲,臣以萬死難贖之重負,荷天地曲保之異恩,倖逭嚴誅,反蒙薄勘,臣方惶懍蹙伏,恭俟朝論繼發,鈇銊荐加,千萬不自意,恩敍特降,溫諭踵宣,辭旨懇惻,開釋備至,一字一句,罔非負釁,賤臣所不敢承當者,臣擎讀未半,不覺惝怳震戰,聲淚俱發。第臣自近日以來,狗馬之疾,特地越添,㱡㱡旅寓,不省四到,首尾數旬,尙未脫人鬼之關,今於恩諭之下,萬無蠢動之勢,而區區危衷,亦無以自力仰暴,少待日間,病神稍醒,謹當抖數一二,略入文字,冀徹宸聽云矣,敢啓。答曰,知道。
掌令金啓河啓曰,臣之言議風采,本不合於淸朝耳目之任,而除署有命,參鞫義重,雖不得不冒沒赴坐,而第臣於前啓中未下三啓事,竊有區區私義之難於連參者,非但在前如臣情地者,擧皆引避,獲承鞶褫之恩,臣之至親,亦嘗以此引義,卽蒙體諒,則臣之處義,宜無異同,以此情悰,其何可一刻晏然於臺次乎?請命遞斥臣職。答曰,依啓。
以司諫韓興裕,獻納韓永逵,正言洪羲俊,持平徐鼎輔·朴宗琦牌不進罷職傳旨,傳于李溏曰,只推。
以司諫韓興裕,正言洪羲俊,持平徐鼎輔再牌不進罷職傳旨,傳于李溏曰,只推。
嚴耆,以吏曹言啓曰,新除授江原道都事李南圭呈狀內,矣身素患痰癖之症,當此換節之時,一倍添劇,時月之內,萬無起動赴任之望,卽速入啓遞改云。其身病旣如是,則有難强令赴任,改差,何如?傳曰,允。
嚴耆,以內醫院提調意啓曰,副提調徐瀅修今日問安,不爲仕進,卽爲牌招,何如?傳曰,允。
嚴耆,以弘文館言啓曰,本館下番副修撰臣宋冕載,以問事郞廳,今日推鞫時晝仕出去,而每每草記,事涉煩瀆,今後則除草記往來之意,敢啓。傳曰,知道。
嚴耆,以弘文館言啓曰,新除授副校理柳台佐,時在慶尙道安東地,經筵入番事緊,請斯速乘馹上來事,下諭。傳曰,許遞。
嚴耆,以承文院都提調意啓曰,院製述官李元膺遷轉代,前別提朴顯範差下,付軍職冠帶常仕,何如?傳曰,允。
李溏,以訓鍊都監言啓曰,本局局別將李寅植,身病猝重,勢難察任,改差,何如?傳曰,允。
李溏,以義禁府言啓曰,保放罪人沈擇之,病勢向差云。依例還囚後,議處以入之意,敢啓。傳曰,知道。
義禁府啓目,典祀官尹孝植,奉常寺判官安光宇等原情云云。傳旨內辭意,泛稱遲晩,所當請刑是白乎矣,曾經侍從,勿爲請刑,載在大典通編,竝只議處,何如?判付啓,依允。又啓目,向前沈擇之亦殺獄檢驗,何等至重,而始旣差錯於偏聽,終又重誤於頉報,揆以法意,難逭重勘,以此照律何如?判付啓,依允。
罪人李安默更招後,刑問一次,訊杖第十三度,停刑。
傳于李溏曰,推鞫姑罷。
上在昌德宮。停常參·經筵。
韓致應啓曰,合辭方張之時,兩司無詣臺之員,事甚未安,除在外·未署經外,未肅拜呈告人員,竝卽牌招,何如?傳曰,允。
嚴耆啓曰,漢城判尹李義弼,知敦寧洪明浩,除拜後過三日不爲出肅,依定式推考警責,仍卽牌招察任,何如?傳曰,允。
穩城府使趙拓壤下直,長弓一張,長箭一部,片箭一部·筒兒一箇賜給。
李溏啓曰,假注書徐淇修,時無職名,令該曹依例付軍職,冠帶常仕,何如?傳曰,允。
尹惠圭在外,代以柳春東爲事變假注書。
嚴耆啓曰,吏曹郞廳來言,臺諫有闕,政事,取稟。傳曰,政官牌招開政。
韓致應啓曰,今日政,新除授臺諫,待下批一體牌招,何如?傳曰,允。
傳于韓致應曰,推鞫爲之。
韓致應,以義禁府鞫廳大臣意啓曰,推鞫爲之事,命下矣。臣等今方來會,而知義禁洪義謨,同義禁朴宗來,俱以實病,今又懸頉,竝姑許遞,其代,令該曹口傳差出,待下批牌招,以爲備員參坐之地,何如?傳曰,允。今日政差出。
有政。吏批,判書金達淳進,參判金勉柱牌不進,參議尹光顔牌不進,右承旨嚴耆進,啓曰,副提學今方差出,而擬望之人乏少,外任竝擬,何如?傳曰,允。以李泰賢爲掌令,以洪奭周爲校理,以徐長輔爲副校理,以尹尙圭·任厚常爲修撰,以姜浚欽爲副修撰,以梁宗經爲直講,以柳雲儀爲社稷令,以權傛爲典籍,以宋起文爲軍器判官,以趙鎭寬爲觀象監提調,以張相五爲江原都事,以韓用鐸爲知義禁,以趙德潤爲同義禁,以尹濟弘爲兵曹正郞,學生金東基贈戶參例兼,金廷煜贈左承旨例兼,金漢相贈僕正,以上同知金景欽三代追贈。奉常直長單辛碩林,以朴宗來爲副提學。
傳于嚴耆曰,在外工曹參判許遞,今日政差出,以金魯忠爲工曹參判,以韓用鐸爲同義禁。
兵批,判書曺允大病,參判李尙度病,參議朴瑞源病,參知尹涵入直進,左副承旨李溏進。華寧殿兼守門將單曺光振,副護軍尹益儉·柳相穆,副司直金啓河·金會淵·柳台佐,副司果尹㬘竝單付。
韓致應啓曰,臣致應,以刑房承旨,今日推鞫進去,下直之意,敢啓。傳曰,知道。
嚴耆啓曰,臣與右副承旨韓致應伴直矣,推鞫進去,同副承旨曺允遂,牌招啓辭未下,伴直無人,左副承旨李溏,卽爲牌招,何如?傳曰,允。
李溏啓曰,今日推鞫,兩司當爲進參,而憲府則行大司憲李直輔,執義徐有沂,掌令李泰賢·鄭時善在外,持平徐鼎輔未肅拜,一員未差,無進參之員,持平徐鼎輔,卽爲牌招,何如?傳曰,允。山林外,在外人許遞。
李溏啓曰,今日推鞫,兩司當爲進參,而行大司憲李直輔在外,持平徐鼎輔牌不進,執義·掌令二員,持平一員未差,憲府無進參之員,未差之代,政官牌招開政差出,待下批仍卽牌招,以爲進參之地,何如?傳曰,違牌人只推,更爲嚴飭牌招。
李溏啓曰,持平徐鼎輔再牌不進罷職傳旨,今方捧入,而今日推鞫,憲府無進參之員,未差之代,政官牌招開政差出,待下批仍卽牌招,以爲進參之地,何如?傳曰,違牌人只推,更爲牌招。
以吏曹參議尹光顔牌不進罷職傳旨,傳于嚴耆曰,只推,以司諫韓興裕,獻納韓永逵,正言洪羲俊,持平徐鼎輔牌不進罷職傳旨,傳于李溏曰,只推。
嚴耆,以弘文館言啓曰,新除授校理洪奭周,副校理徐長輔,修撰任厚常·尹尙圭,副修撰姜浚欽,竝卽牌招察任,何如?傳曰,允。
以校理洪奭周,修撰任厚常·尹尙圭,副修撰姜浚欽牌不進罷職傳旨,傳于嚴耆曰,許遞。
以平安監司李書九狀啓,博川·泰川等邑雹災事,傳于嚴耆曰,遠見此狀,豈勝悶然?昨筵已有下敎於廟堂者,抑亦別加顧恤事,回諭。
持平朴宗琦啓曰,臣見識顓蒙,風姿謭劣,淸朝耳目之任,本不近似,而栢府新命,忽下於夢想之外,臣感恩怵分,黽勉出肅,祗伸一番叨謝之忱,而除署有命,參鞫義重,不得不冒沒參坐。而第臣於合啓中朴宗岳事,屬雖疎遠,義難連參,在前如臣情地者,擧皆引避,得蒙體諒,臣之處義,宜無異同,其何可一刻晏然於臺次乎?請命遞斥臣職。答曰,依啓。
嚴耆,以內醫院提調意啓曰,年例燕貿藥材,依昨年磨鍊,別單書入之意,敢啓。傳曰,知道。
嚴耆,以內醫院提調意啓曰,自前幸行時,若是經宿之地,則陪從掌務官一員,例自司僕寺,補把馬一匹許給矣。今番幸行時,依例許給之意,分付該寺,何如?傳曰,允。
李溏,以兵曹言啓曰,留都營狀啓,例爲付撥,而撥馬自畿驛待令事,曾有定式矣。今亦依此擧行,何如?傳曰,允。
李溏,以兵曹言啓曰,本曹正郞李覲吾,身病猝重,呈狀乞遞,宿衛重地,不可久曠,今姑改差,何如?傳曰,允。
李溏,以兵曹言啓曰,內禁衛將朴應浩,母病危重,勢難離捨供職,呈狀乞遞,情理旣如此,則不可强令察任,改差,何如?傳曰,允。
李溏,以備邊司言啓曰,臣等於日昨前席,伏承聖敎,以關西諸邑之被災荐酷,民生困瘁,軫恤之德意,丁寧惻怛,臣等咫尺承聆,衷悃冞激,退與有司諸臣,爛加商確,則本道矯捄之策,曾因特敎,屢施蠲恤之典,到今姑無更加措處之方,而惟是目下行部之擧,雖係道臣省歛之大政,若其廚傳供億之費,除道勞擾之端,當此災歲,不能無弊,在前如此之時,或多停止之例,且以京司各衙門小米發賣事言之,從市直作錢處,間多有之,雖其本衙門應用之或不得不然,而當此歉歲,不但窮民辦錢之在所矜悶,差人之往來操縱,其弊難言,信蔘之排年分定,爲其紓力,添給價本,非不優厚,而採貿之間,民弊則均,又以該巡營工役事言之,民戶之奠接雖畢,公廨之營建方張,材瓦卜定,易致郡邑之繹騷,畚鍤程課,難免民丁之勞苦,月前本道狀啓判付董飭之敎,極其申嚴,此時此役雖不可已,一時竝作,指日改觀,終有所可慮,斟量其緩急先後之序,務從便宜,亦豈無其道乎?爲今之計,莫如隨事省約,爲一分矯捄之方,秋行部則姑爲停止,小米作錢則各衙門差人,一切勿送,就其中不得不作錢外,勿許發關,價本一從詳定,信蔘則當年條,限三分一,姑爲停捧,待明秋備納,營廨工役則勿亟勿徐,量宜規劃,俾免民邑之受弊事,分付於關西道臣處,而外此災民之別般顧恤,糴政隨時闊狹等荒年應行之節,自當有道臣之措劃區處,待其登聞,從後稟處,何如?傳曰,允。
義禁府啓目粘連,楚山前府使沈擇之矣本府議啓內,殺獄檢施,何等至重,而始旣差錯於偏聽,終又重誤於頉報,揆以法意,難逭重勘,以此照律罪,杖八十收贖,奪告身三等,私罪奉敎依允爲旀,功減一等爲良如敎。又啓目,向前尹孝植·安光宇等,亦莫重祀典,不克審愼,祭品磨鍊,做錯旣大,至於臨急改封之境,則身爲典祀官監封官,難逭重勘,竝只以此照律,何如?判付啓,依允。
同義禁韓用鐸疏曰,伏以臣,卽伏奉金吾除旨,鞫事方張,召牌儼臨,固當趨承之不暇,而第臣於同義禁臣兪漢謨,有妻三寸應避之嫌,相避之法,在下當遞,玆敢冒陳短章。伏乞亟命該曹,照例遞改,以存公格,不勝幸甚,臣無任云云。答曰,省疏具悉。疏辭,下該曹稟處。
漢城判尹李義弼疏曰,伏以臣,年衰病痼,奄奄作癃老之狀,每當換節之交,六氣所傷,百病交攻,所抱痰癖,無時衝上,故向者累犯違傲者,實不得已也。然臣受恩罔極,一無報效,而今於未死之前,筋力奔走,亦未强策,累速逋慢之誅。臣罪至此,尤合萬死,只自縮伏惶隕,若無所容。此際忽伏承京兆除命,召牌儼臨,臣固當竭蹶趨承,而第自日前,又添懸癰之疾,方濃欲潰,症甚危重,萬無轉動之勢,不得不疾聲仰訴於仁覆之下。伏乞天地父母,俯垂矜察,亟遞臣職,俾得調治,仍治臣罪,以肅朝綱,千萬幸甚,臣無任云云。答曰,省疏具悉。所請許施。
推鞫時罪人安默,更招後捧遲晩。
傳于李溏曰,推鞫姑罷。
上在昌德宮。停常參·經筵。
李溏啓曰,來十一日朝參日次矣,敢稟。傳曰,停。
嚴耆啓曰,來十一日輪對日次矣,敢稟。傳曰,當次人受點,明日待令。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
徐瀅修啓曰,同副承旨曺允遂,今日不爲仕進,卽爲牌招,何如?傳曰,允。
傳于韓致應曰,推鞫爲之。
韓致應啓曰,臣致應,以刑房承旨,今日推鞫進去,下直之意,敢啓。傳曰,知道。
李溏以鞫廳大臣意啓曰,推鞫爲之事,命下矣。臣等今方來會,而同義禁韓用鐸,以親嫌應避陳疏承批,同義禁趙德潤,牌招不進,無以備員,同義禁趙德潤,令政院更卽牌招,以爲進參之地,何如?傳曰,允。令該曹口傳差出。
吏曹口傳政事,同義禁韓晩裕。
傳于嚴耆曰,問事郞廳,兼帶玉堂許遞,政官牌招開政。
兵曹口傳政事,副司果洪奭周·宋冕載·元在明。
嚴耆啓曰,玉堂上下番俱空,事甚未安,副校理徐長輔,卽爲牌招入直,何如?傳曰,允。
嚴耆啓曰,副校理徐長輔牌不進罷職傳旨,今方捧入,而玉堂上下番俱空,事甚未安,今日政,新除授玉堂,竝待下批,以爲推移入直之地,何如?傳曰,允。
以副校理徐長輔牌不進罷職傳旨,傳于嚴耆曰,許遞。
以忠淸監司閔耆顯狀啓,永同縣監魚在瓚身死事,傳于徐瀅修曰,今日政差出。
有政。吏批,判書金達淳進,參判金勉柱牌不進,參議尹光顔牌不進,行都承旨徐瀅修進。以洪受浩爲執義,鄭澣·姜文會爲掌令,任百禧爲持平,李勉昇·任厚常爲校理,申溆爲修撰,尹尙圭爲副修撰,李集斗爲判尹,李·許珩爲典籍,李憲成爲永同縣監,知義禁韓晩裕單付,贈吏參閔翼洙,贈吏判例兼。
兵批,判書曺允大病,參判李尙度入直進,參議朴瑞源病,參知尹涵病,左副承旨李溏進。大護軍韓晩裕·李義弼,護軍李勉兢·申大羽,副護軍李翼晉·洪梡,副司直徐有沂·李泰賢·鄭時善·朴宗琦,副司果尹尙圭·任厚常·姜浚欽,副司正徐淇修竝單付。
嚴耆啓曰,校理任厚常,修撰申溆,副修撰尹尙圭牌不進罷職傳旨,今方捧入,而校理李勉昇在外,副校理朴宗正疏批未下,玉堂上下番俱空,事甚未安,行副提學朴宗來,卽爲牌招入直,何如?傳曰,在外及疏批未下人許遞,違牌人只推,更爲牌招。
李溏啓曰,訓鍊大將金祖淳,以舟橋堂上,明日鷺梁津出去矣。所佩命召,何以爲之?敢稟。傳曰,仍佩往來。
以同副承旨曺允遂牌不進罷職傳旨,傳于徐瀅修曰,許遞。
徐瀅修啓曰,吏曹郞廳來言,承旨有闕,政事,取稟。傳曰,前望單子入之。
承旨前望單子入之,金履永落點。
李溏啓曰,行大司憲李直輔在外,執義,掌令二員,持平一員未差,持平徐鼎輔推鞫進,監察茶時之意,敢啓。傳曰,知道。
以司諫韓興裕,獻納韓永逵,正言洪羲俊牌不進罷職傳旨,傳于李溏曰,只推。
以吏曹參議尹光顔牌不進罷職傳旨,傳于徐瀅修曰,只推。
李溏,以兵曹言啓曰,在前經宿幸行時,城外屛門把守,大駕行過後,入來留都營,回鑾時出去把守矣。今亦依此擧行,何如?傳曰,允。
李溏,以兵曹言啓曰,卽接集春營入直哨官李亨煒手本,則月覲門東邊宮墻頹圮處,自軍門今已畢築云矣。把守軍兵,本處還爲入直之意,分付,何如?傳曰,允。
李溏以訓鍊都監·禁衛營·御營廳,字內月覲門東邊宮墻三間許頹圮處,今已畢築,把守軍兵本處還爲入直事,自兵曹草記矣。把守軍二十名,還入集春營之意,敢啓。傳曰,知道。
李溏以訓鍊都監·禁衛營·御營廳言啓曰,東關王廟東邊外墻二間,今番潦雨頹圮矣。今八月初八日爲始,依定式三營合力,改築之意,敢啓。傳曰,知道。
李溏以禁衛營言啓曰,建陽門鄕軍直所頹圮處,今月初八日爲始,修改之意,敢啓。傳曰,知道。
李溏,以備邊司言啓曰,陵幸經宿時,諸道道臣,境上出待,自是法典,而爲念民邑之受弊,每因特敎而停止矣。今番諸道道臣之出待停否,雖不敢仰請處分,而至如兩西及關東,被災爲甚,此時貽弊,誠爲可悶,三道道臣,勿爲出待之意,分付,何如?傳曰,允。各道道臣,亦勿出待事,分付。
李溏,以備邊司言啓曰,卽見東萊府使鄭晩錫狀啓,則以爲,西館修理,今二月畢役,而西館大監董朔數,自來二十一朔,今此修理,比諸元限,減得數朔,誠甚嘉尙,後來監董,亦不無十九朔定限省弊之效,當該監譯,其在激勸之道,似有論賞之擧,請令廟堂稟旨分付矣。減得朔數,旣涉可尙,竣役論賞,自有已例,當該西館監董堂上譯官,依例加資,堂下譯官,令本院施賞,何如?傳曰,允。
李溏,以備邊司言啓曰,全羅左水使李身敬,身病沈痼,屢呈辭狀,有難强令察任,今姑改差,何如?傳曰,允。
吏曹啓目粘連,觀此禮曹參判韓用鐸上疏,則以爲,臣卽伏奉金吾除旨,而第臣於同義禁兪漢謨,有妻三寸應避之嫌,亟命該曹,照例遞改,以存公格亦爲白有臥乎所,相避之法,在下當遞,韓用鐸兼帶金吾之任,似當許遞是白乎矣,宰臣兼銜遞仍當否,臣曹不敢擅便,上裁,何如?判付啓,依回啓施行爲良如敎。
禁府啓目,典祀官尹孝植,監封官安光宇矣本府議啓內,莫重祀典,不克審愼,祭品磨鍊,做錯旣大,至於臨急改封進之境,則身爲典祀官監封官,難逭重勘,以此照律罪,各杖一百收贖,告身盡行追奪,竝只私罪,奉敎依允爲旀,竝只功減一等爲良如敎。
負罪臣金觀柱疏曰,伏以臣,負犯至重,罪在罔赦,間就縣獄,恭胥嚴命,聖度天大,曲賜寬貸,不加鈇銊之重誅,施以削黜之薄勘,臣仰戴德音,俯訟深愆,惶隕震懍,去益靡措,旣不敢遠離京輦,蹙伏郊坰,佇聞司直之聲討,祗俟加律之遄降,不圖千萬夢想之外,恩旨誕宣,罪名旋滌,敍付西樞之銜,復侈溫隆之諭,俾臣卽爲入城,仍肅恩命,臣聞命惶駭,不覺四體投地,繼之以淸血被面也。噫,爲臣無狀,誠信靡素,向來辜犯,固已萬殞難贖,而至於處分時傳敎中似乎以下數句之敎,戰栗抑塞,尤非臣子一刻容息於覆載之間者,臣旣承此敎,而乃敢冥然視息,不卽死滅,則是誠無人理而蔑臣分也。只此罪戾,已不可自立於橫目之列,復齒於恒人之類,況敢仰恃淘洗之異渥,而揚揚彈束於周行之間乎?顧臣旣不能殞身滅性,以自贖其重負,則惟有竄伏田間,沒身屛廢,日夕省訟,少思補息,以爲一分自靖之道而已。恩諭鄭重,承膺無路,跼天蹐地,此何人斯?玆不得不略入文字,仰暴危衷。伏乞聖上,特垂明鑑,俯燭微諒,卽命鐫臣見銜,以安微分,仍令有司,亟議當施之律,以嚴邦憲,不勝幸甚,臣無任云云。答曰,省疏具悉卿懇。君臣之間,相孚爲貴,今見來章,何若是浼浼乎?予竊愧之。向時事,尊國體也,今日事,敬大臣也,由予誠淺,卿將復引,烏在其相孚之道乎?卿其安心勿辭,卽爲入城事,遣史官傳諭于金判府事。
兵曹判書曺允大疏曰,伏以臣,直一儱侗憒劣,百無肖似之賤品耳,固不堪備數於器使之末,而自叨本兵之任,益切負乘之愧,政注之間,醜拙畢露,若論僨誤之罪,宜被鈇銊之誅,而聖度天大,薄罷旋仍,恩數曠絶,昭晢備至,屢控辭章,未遂賤忱,十行溫批,有若慈父之詔迷子,臣方惶霣感激,黽勉供職,居常慙懼,若臨淵谷,不自意籌司新命,又下於此際,臣誠惝怳悸恐,莫知措躬之所也。是任也,與聞軍國之務,仰贊機密之謨,古所稱宰相之職,苟非才德兼備,望實俱隆,則宜莫之居。至若有司之任,則尤有別焉。民生之休戚,邊備之得失,稟係於有司之能否,雖使臣,方在少壯,尙不猶人,況年紀衰邁,神精銷落,臨事顚錯,前忘後失,以此貌樣,尙可以周旋於都兪吁咈之地,參聞於民國謨猷之間乎?百爾思量,冒膺無路,玆敢略陳短章,仰暴情實。伏乞聖明,俯賜鑑諒,亟解臣備堂之任,以幸國事,以安賤分焉,臣無任云云。答曰,省疏具悉。卿其勿辭察任。推鞫時罪人安默,更爲遲晩,取招後,捧結案。
傳于李溏曰,推鞫姑罷。
上在昌德宮。停常參·經筵。
李溏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓致應啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,工曹參判金魯忠,除拜後過三日不爲出肅,依定式推考警責,仍卽牌招察任,何如?傳曰,允。
傳于徐瀅修曰,都承旨·左副承旨入侍。
嚴耆啓曰,今八月十一日輪對官社稷令柳聖儀,中學訓導朴升用,典牲判官申錫耉,奉常僉正李夢龍,敦寧主簿洪䕫謨,二十一日輪對官軍資直長朴致榮,禮曹正郞洪儀泳,兵曹正郞李元八,校書判校柳楨,戶曹佐郞鄭履權,來九月初一日輪對官內資直長趙鎭翼,司圃別提韓世彧,尙瑞副直長金宗濩,都摠都事鄭煥宗,典設別提金亨遠,十一日輪對官兼引儀金學羲,刑曹正郞柳光濂,濟用副奉事李元默,成均博士文尙中,廣興令權太應,二十一日輪對官司僕僉正朴綏源,西學訓導孫之亨,司䆃僉正洪履簡,禮賓主簿全萬昌,瓦署別提李邦億來待矣。傳曰,入侍。
傳于韓致應曰,推鞫爲之。
徐瀅修啓曰,新除授右副承旨金履永,時在忠淸道洪州地,斯速乘馹上來事,下諭,何如?傳曰,許遞,前望單子入之。
承旨前望單子入之,李相璜落點。
徐瀅修啓曰,新除授左承旨李相璜,卽爲牌招,何如?傳曰,允。
吏曹,兼大司成李相璜單付。
兵曹口傳政事,副司果李勉昇·徐長輔竝單付。
持平徐長輔啓曰,臣之言議之蔑劣,情私之難强,已陳於日前疏籲,而召命屢違,誅罰不加,飭敎荐降,參鞫義重,雖不得不冒沒出肅,而因仍蹲冒,有愧廉防,且臣於合啓中徐有防事,揆以私義,實難連參,雖是臣疎遠之族,有傷聖朝敦厚之風,凡如臣情地者,擧皆引避,輒蒙體諒,則臣之處義宜無異同,以此情踪,其何可一刻晏然於臺次乎?請命遞斥臣職。答曰,依啓。
以執義洪受浩,司諫韓興裕,正言洪羲俊·申在明牌不進罷職傳旨,傳于李溏曰,只推。
李溏,以都摠府言啓曰,副摠管宋銓,以漢城府右尹,本府坐起,晝仕出去之意,敢啓。傳曰,知道。
左議政徐邁修,右議政李敬一聯名箚曰,伏以大逆不道罪人安默,今始明正典刑,少洩神人之憤,而已結案罪人魯賢,窮凶情節之彰露無餘,與默賊旣無差等,則當初更捧知情結案,已是失刑之大者,而以照律單子之不下,尙令戴頭者,國法已乖,輿憤愈切,今於逆默正法之後,尤不可一刻遲延。伏乞亟下還入之單,俾卽擧行,千萬幸甚。取進止。答曰,省箚具悉卿等之懇,此囚單子之尙不下者,不能無商量,一欲更詢於卿等而處之。仍傳于李溏曰,此批答,遣史官傳諭于左右相。
兼戶曹判書李晩秀疏曰,伏以臣,罪著不職,罰止重推,冒控自列之章,未蒙當勘之典,繼又大僚論罷,亦靳兪音,臣誠震懍恧蹙,益不知措躬之地。國家之設置太常,專掌享祀籩豆之事,則有司存此而不能謹,則安用有司爲哉?今番太常事,罔念處共之義,有違恒封之式,事幾失儀,罪在慢官,職忝提擧,漫不察飭,苟執厥咎,臣實爲首,而郞官則旣拿問矣,又勘律矣,臣獨威譴不加,職秩自在,豈不大有損於綜名核實之政乎?且況大臣所奏,寔出於重祀典尊國體之意,而賓筵建白,事體嚴重,尤非三司官箴之比,則雖荷聖度天大,曲賜寬貸,而在臣廉義,何敢以問備薄罰,諉以已勘,憑恃恩私,晏然供職,重得罪於淸朝四維之治哉?數日之中,再入文字,極知萬萬煩猥,而上念邦憲,下畏公議,反復思惟,蹲仍無說,見今行幸期近,敦匠事殷,自顧本兼諸務,不容許久瘝曠,玆不得不復申肝膈之懇,仰塵黈纊之聽。伏乞聖上,特垂照燭,亟命重勘臣罪犯,以整頹綱,以安微分,不勝幸甚,臣無任云云。答曰,省疏具悉。已諭於前批,卿其勿辭行公。
行副提學朴宗來疏曰,伏以臣,樗櫟散材,鳧雁疎蹤,聲聞不出於黨里,分願不到於榮名,通籍三十五年,嶔崎歷落,無足短長,今已老白首矣。粵自近年以來,驟蒙陶鎔之私,屢勤簪履之收,淸貫顯職,內外歷揚,與聞銓選之末議,濫躋貳卿之峻秩,居然與淸朝夙夜之群賢,竝武而翺翔,每仰念恩造,俯揣已量,中夜點檢,汗淚交逬,臣亦不自知何以致此也。迺者千萬匪意,伏奉除旨,以臣爲弘文館副提學。噫,此何等職任,而如臣庸陋,亦復濫竽耶?顧今百千萬事,莫先於經筵日講,詩所謂日就月將,學有緝熙于光明也,書所謂念終始典于學,厥德修罔覺也。若其貯身帷幄之近,事君方冊之內,朝夕左右,啓心沃心之責,惟登瀛之臣耳。凡厥橫經之列,卽古集賢之職,何莫非其難其愼?而最是一署長席,地望尤別,自祖宗盛際,選法至嚴,苟非其人,未嘗虛授,亦必有事方差,官不必備,卽此而可見其任之重。方當一初淸明三晝晉接之時,政須得堯夫者流,以責其法筵龍象之第一義,而忽以無文蔑識衰朽儱憒之一賤品,擧以界之,裒然居前於博士著作之林,其爲玷聖簡而羞當世,果何如也?臣本少而失學,長益荒嬉,童習經傳,失去已久,尋常文字,都屬墻面,從前侍讀檢討之任,有除輒辭,非但情有難强,蓋緣才實不逮,曾在先朝,輒蒙體諒,天地父母不枉物性之至仁,欲報之德,河海莫量,今於夙昔逡巡之地,更進一步,晏若固有,則去就無據,判作兩截,臣雖汚下,不忍爲此態,亦豈不以蒙被於先朝者,祈幸於我殿下生成之澤哉?且況特進抄啓,成命已下,甄別群彦,稱協物情,以禆討論資益之功者,尤非臣謏聞矇識所可堪承也決矣。臣自月前,重患毒痢,屢經危域,不離床褥。嚮者社壇享事,强力趨進,班中眩作,幾致失儀,歸卽昏倒,諸症挾感添劇,金吾兼銜,義重參鞫,而坐犯逋慢之誅,竟蒙鞶禠之恩,病裏惶隕,歷日靡措,目下沈頓之狀,萬無時日間束帶赴公之望,不惟才具情實而萬萬不可强而已,天牌之下,轉動末由,略具短章,仰瀆崇聽。伏乞聖上,將臣新換職名,亟行刊改,以重淸選,以安私分,千萬幸甚,臣無任云云。答曰,省疏具悉。卿其勿辭,調理行公。
義禁府推鞫時,罪人鄭在民,更招後刑問一次,訊杖第十五度停刑,罪人尹致行,更招後刑問一次,訊杖第十七度停刑。
傳于嚴耆曰,推鞫姑罷。
甲子八月初八日午時,上御誠正閣。都承旨·左副承旨,率輪對官入侍時,行都承旨徐瀅修,左副承旨李溏,假注書徐淇修,別兼春秋洪秉喆·趙雲翊,社稷令柳聖儀,中學訓導朴升用,典牲判官申錫耉,奉常僉正李夢龍,敦寧主簿洪䕫謨,軍資直長朴致榮,禮曹正郞洪儀泳,兵曹正郞李元八,校書判校柳楨,戶曹佐郞鄭履權,內資直長趙鎭翼,司圃別提韓世彧,尙瑞直長金宗濩,都摠都事鄭煥宗,典設別提金亨遠,兼引儀金學羲,刑曹正郞柳光濂,濟用副奉事李元默,成均博士文尙中,廣興令權太應,司僕僉正朴綏源,西學訓導孫之亨,司䆃僉正洪履簡,禮賓主簿金萬昌,瓦署別提李邦億以次進伏訖。上曰,輪對官以次進前,可也。輪對官等以次進前,各奏職姓名職掌遺在履歷訖。上曰,如有所懷,仰陳,可也。皆以無所懷仰對。仍命退出。瀅修曰,奉常僉正李夢龍,遺在奏對之際,屢次顚錯,不可無警,推考,何如?上曰,依爲之。出擧條瀅修曰,健陵莎土修改日字漸近,而領府事病勢沈重,都監會同,尙此遲滯云,故玆以仰達矣。上曰,病勢何如云耶?瀅修曰,本有風痺之症,而近以毒痢,症頗危重云矣。上曰,承史就座。瀅修曰,視事例於涼生後取稟,而今已涼生,當於何間取稟乎?上曰,從速爲之,可也。瀅修曰,待下敎爲之乎?上曰,唯。瀅修曰,推案俄下,而無推鞫開坐之下敎,何以爲之乎?上曰,依推案所下而擧行,可也。賤臣承命出傳。瀅修曰,因大臣所奏,特進官,令弘文館加數抄啓事,允下矣。行副提學朴宗來,卽爲牌招,使之擧行,何如?上曰,依爲之。出擧條仍命退,諸臣以次退出。
上在昌德宮。停常參·經筵。
韓致應啓曰,合辭方張之時,兩司無詣臺之員,事甚未安,除在外·疏批未下外,未肅拜呈告人員,竝卽牌招,何如?傳曰,允。
備忘記,彌串僉使金百鍊下直,長弓一張,長箭一部,片箭一部,筒兒一箇賜給。
傳于韓致應曰,推鞫爲之。
韓致應啓曰,臣致應,以刑房承旨,今日推鞫進去,下直之意,敢啓。傳曰,知道。
嚴耆啓曰,卽者宗廟署官員來言,明日秋奉審,提調一員當爲進參,而都提調李秉模在外,提調趙鎭寬有身病,不得進參云。提調趙鎭寬,卽爲牌招,何如?傳曰,允。
嚴耆啓曰,卽者掌樂院官員來言,明日宗廟·景慕宮秋奉審,提調當爲進參,而一提調徐邁修推鞫進,提調趙鎭寬有身病,不得進參云。提調趙鎭寬,卽爲牌招,何如?傳曰,允。
嚴耆啓曰,卽者戶曹郞廳來言,明日宗廟·永禧殿秋奉審,判書李晩秀,當爲進參,而以情勢不得進去云。卽爲牌招,何如?傳曰,允。
嚴耆,以禮曹言啓曰,卽接景慕宮官員所報,則明日本宮秋奉審時,提調當爲擧行,而都提調李時秀在外,提調李晩秀,以情勢不得進參云矣。提調李晩秀,令政院稟旨牌招,以爲擧行之地,何如?傳曰,允。
嚴耆啓曰,兼戶曹判書李晩秀牌不進推考傳旨,今方捧入,而明日宗廟·永禧殿秋奉審,當爲進參,而如是違牌,事甚未安,更爲牌招,何如?傳曰,允。
嚴耆啓曰,景慕宮提調李晩秀牌不進推考傳旨,今方捧入,而明日秋奉審,本宮提調,當爲進參,而如是違牌,事甚未安,更爲牌招,何如?傳曰,允。
嚴耆啓曰,兼戶曹判書李晩秀,景慕宮提調李晩秀再牌不進推考傳旨,今方捧入,而明日秋奉審,不可不進參,而如是違牌,無意承膺,事甚未安,所當更請牌招,而係是一日三牌,何以爲之?敢稟。傳曰,奉審事體,何如?而此重臣如是屢違,必由於太常事而然乎?該寺提擧,特爲許遞,更爲牌招進去。
嚴耆啓曰,兼戶曹判書李晩秀,景慕宮提調李晩秀三牌不進推考傳旨,今方捧入,而明日秋奉審,不可不進參,而連事違召,終未承膺,事體所在,萬萬未安,所當更請牌招,而係是一日四牌,何以爲之?敢稟。傳曰,更爲牌招。
嚴耆啓曰,兼戶曹判書李晩秀,景慕宮提調李晩秀四牌不進推考傳旨,今方捧入,而明日秋奉審,不可不進參,而一向違召,無意承膺,事體所在,極爲未安,所當更請牌招,而係是一日五牌,何以爲之?敢稟。傳曰,更爲牌招。
嚴耆啓曰,兼戶曹判書李晩秀,景慕宮提調李晩秀五牌不進推考傳旨,今方捧入,而明日秋奉審,不可不進參,而連事違召,無意承膺,事體道理,俱極未安,所當更請牌招,而係是一日六牌,何以爲之?敢稟。傳曰,更爲牌招。
嚴耆啓曰,兼戶曹判書李晩秀,景慕宮提調李晩秀六牌不進推考傳旨,今方捧入,而明日秋奉審,不可不進參,而連事違召,終不承膺,事體道理,萬萬未安,所當更請牌招,而係是一日七牌,何以爲之?敢稟。傳曰,奉審隔夜,一事逡巡,此何道理?今無可引之端,仍以前牌催促,使之明日進去。
李溏啓曰,行大司憲李直輔,掌令姜文會在外,執義洪受浩,掌令鄭澣,持平任百禧聯箚,持平一員未差,監察茶時之意,敢啓。傳曰,知道。
李溏以義禁府鞫廳大臣意啓曰,推鞫爲之事,命下矣。臣等今方來會,而知義禁韓晩裕在外,不得備員,今姑許遞,其代令該曹口傳差出,待下批牌招,以爲參坐之地,何如?傳曰,允。
吏曹口傳政事,以李集斗爲知義禁。
李溏啓曰,明日次對,兩司當爲進參,除在外·箚批未下外,呈告人員,待開門牌招,何如?傳曰,允。
以廣州留守金載瓚狀啓,判府事徐龍輔,祿米不爲領受事,傳于李相璜曰,更爲輸送事,回諭。
嚴耆,以禮曹言啓曰,卽接報恩幼學金韓福呈狀,則以爲,同姓十三寸叔漢麟,嫡妾俱無子,以其同姓十寸弟夢三第二子韓瑞,欲爲繼後,兩家同議與受,未及禮斜,而漢麟夫妻俱歿,拘於常格,不得按例呈狀立案,而忝居門長,故如是具由仰訴,依定式草記稟處事,呈狀矣。曾因大臣筵達,兩邊與受文蹟,明有可據,而不得登聞者,許令該曹,論理草記事,允下,而門長金韓福所訴旣如此,依大臣筵奏定式,金夢三第二子韓瑞,立爲金漢麟之後,何如?傳曰,允。
李溏以訓鍊都監·禁衛營·御營廳言啓曰,東關王廟東邊外墻二間許頹圮處,今已畢築之意,敢啓。傳曰,知道。
李溏以司僕寺提調意啓曰,珍島牧場本寺上納稅各穀,爲四百餘石,而米太欠縮,合爲百餘石之多,該監牧官,不爲親檢裝載,一任下屬之弄奸,致有此欠縮之夥多者,揆以事體,極爲駭然,其在懲後之道,不可以已遞勿論,珍島前監牧官申滃,令該府拿問處之,何如?傳曰,允。
禁府啓目,龜山僉使金志淳原情云云。傳旨內辭緣,泛稱遲晩,刑推何如?判付啓,除刑推議處爲良如敎。又啓目,幽谷前察訪金龍見原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
吏曹參判金勉柱疏曰,伏以臣,於見職,間或暫蒙恩遞,而曾未數月,旋復見叨,則是臣一直虛縻於銓銜者,殆將周歲矣。噫,臣之本末,語其才器,則萬不近似,考其勩績,則毫無可記。此不但同朝之所共知,臣亦自知甚明,故臣於前後章牘,不避瀆撓,屢暴危懇,必期遞免,竊想聖明,亦庶幾俯燭,而只緣臣忱誠膚淺,辭理荒拙,不能仰格淵聽,獲蒙體諒之恩,靜究厥由,罔非臣罪。第臣於愚分難冒之外,又有情實之萬萬悶隘者,玆不得不拚死一暴焉。臣本稟質至脆,有如浮苴,起居飮啖,不類恒人,自在少壯之年,每有所祟,輒濱危境。蓋其病根,專由痰濕積癖,而已入於膏肓者久矣。及至近年以來,則崦嵫景迫,榮衛日覺凋瘁,周行殫束,筋力去益銷耗。兼以年前待罪於西藩也,歷巡遠惡,重觸風露,渾身麻木,幾殊僅甦。自是以後,症形漸劇,筋骸都不收拾,神精如堕昏霧。似此危狀,朝紳亦或稔知矣。況今金火交官,將攝失宜,委頓床笫,㱡㱡若盡,殆數旬餘矣。前後政命,輒犯違傲,雖緣病勢之難强,自訟義分之都虧。伏況校史之役,何等重大?而至有大僚筵稟,飭敎截嚴,猶且一味瘝曠,恬若不知,罪戾山積,惶蹙轉深,跼天蹐地,此何人斯?第臣癃病之狀,至於此境,則雖卽日乞骸,退塡溝壑,非爲過矣。而區區犬馬之誠,不忍便訣於明時,低佪盤礴,斃以爲期而已。然則雖冗閑庶職,實無以自力奔走,況此銓選之地,是何等要任緊務?而乃以跛眇之行,視爲經年久冒之計乎?斷斷危衷,天日鑑臨,非敢爲一毫飾讓,以誣聖聰也。玆不得不更暴腔血,仰首鳴號。伏乞天地父母,特賜矜諒,亟許遞臣職名,仍命所司,勿復擬臣於選部之任,俾蒙終始生成之澤,不勝幸甚,臣無任云云。答曰,省疏具悉。卿其勿辭,調理行公。
正言申在明疏曰,伏以臣,門地單寒,人器蔑劣,孤露失學,初無寸長之可稱,僥倖登第,亦非本分之攸期。而釋褐之初,猥蒙先大王鼓舞之化,堂后假銜,頻侈特除之恩,芸館薄譴,至荷匪怒之敎,寵光所被,闔門感惶,庶幾長涵呴濡之澤,少酬塵刹之報矣。不料命途之奇薄,遽抱弓劍之至慟,龍髯莫攀,蟻褥未遂,則惟其送往事居之義,追先報今之誠,妄竊以爲不後於人,而才謏識淺,難備器使之末,母老家貪,最急祿養之私,中間三載,待罪嶠郵,徒竊廩餼,莫效涓埃,至今追思,無往非罪,乃於千萬不自意,忽伏奉薇坦除旨,臣誠惝怳震越,罔知攸措,而逖違之餘,叩謝是急,雖未免章皇出肅,而郞階未署之前,其通其塞,猶付於人,故杜門跧伏,惟俟駁正之論矣。又不自意除署有命,參鞫義重,彈冠束帶,揚揚赴坐。臣於是乎儼然自處以臺閣也,猿狙之冠冕,鶢鶋之鍾鼓,固未足喩此不襯,而臺閣之大羞恥,自臣伊始矣。夫國家所以設置臺閣者,蓋欲使之補其闕遺,置君上於無過,濟以可否,與宰相而相抗,危言格論,整頓王綱,繩愆糾謬,攘除官邪,于以靖世道而壹民志,則苟非言行足以信服一世,風稜足以彈壓百僚,誠足以格君心之非,識足以明治體之要者,決不宜居是職而當是任也。顧臣所存之自微至著,所行之自朝至暮,無一近似於上數者之云。而徒感一時格外之恩,視若平步可進之地,則其爲處義之乖張,廉防之戲損,猶屬臣一身事,而方當一初淸明之會,四方想望之時,其所以簡才彦而畀言責者,乃在於如臣至無能之人,則其仰累於我聖上則哲之明量授之政,當復如何?此臣所以寧犯慢命之誅,而不敢爲進身之計者也。參前倚衡,承膺無路,玆敢披瀝肝血,仰首鳴號。伏乞天地父母,諒臣才分之實難僥冒,察臣祈懇之匪出飾讓,亟賜刊改,以重公器,仍治臣瀆擾之罪,以肅朝綱,不勝幸甚。臣於丐免之章,不宜贅及他說,而區區願忠之誠,有不容自已,猥以平日講究於中者,仰備睿覽,惟殿下少垂察焉。臣聞從古聖賢之言治,莫不以人主一心,爲天下萬事之本。夫人主,端拱九重,其起居言動,未必暴著於天下之耳目,則況其心法之微密,有誰得以窺測哉?然而下民之知覺,至愚而神,上天之視聽,不遠伊邇,公私義利之幾,纔分於方寸之間,而去就向背之勢,莫遏於影響之捷,故曰君子居其室出其言,善則千里之外應之,不善則千里之外違之,又曰一念之善,景星慶雲,一念之差,疾風怒雷。人主治心之務,若是乎重且急也。世俗之言,以爲聖人之氣稟,淸明純粹,生而知之,安而行之,其於心也,無所事於修治,無所待於矯捄。臣則以爲不然也。夫聖莫聖於堯·舜,而形氣之私,所不能無,則惟其於人心道心之間,灼知危者之難安,微者之難著,克加精之一之之工,而信執其不偏不倚無過不及之中,此乃所以爲堯爲舜也。不然而自足其智,不加省察克治之工,則顧何能成就欽明濬哲之德,而克奏時雍咸熙之績也哉?爲學固不可驟躐,而必須先立表的,然後漸次築實其根基,求治固不可猝迫,而亦當素定規模,然後逐旋安排其間架。何謂表的?何謂根基?天德王道,中和位育,卽萬世帝王之表的,而若其修齊治平之本,則必自格致誠正之實工。何謂規模?何謂間架?質文之所尙,禮樂之損益,卽歷代有國之規模,而若其因時捄弊之要,則必在政法施措之得失。然則格致誠正者,非百王作聖之根基乎?政法施措者,非一代爲治之間架乎?根基不築,而能積累高厚者,未之有也,間架未排而能結構宏達者,未之有也。然所謂政法施措,因時捄弊之要,非可以私智詐力爲也,必從格致誠正上做將出來,然後始可以動而不括,行之無疑,上之所以發號施令,如高屋之建瓴,下之所以率敎承化,如庶草之偃風矣。故人君講治理,而以唐虞三代,爲高遠而不可及者,其所注措,終不免苟且牽補,以盾而妨矛,朝刻而暮銷。若是者,非但外仁之莫施,反或內欲之不濟矣。人臣匡輔衮職,而以格致誠正,爲陳腐而不足陳者,其所獻替,直不過米鹽煩瑣,得此而失彼,捄末而遺本。若是者,非但臣恭之不盡,亦云時務之未達矣。伏惟我殿下,以不世出之姿,奮大有爲之志,臨御以來,講學是懋,其於堯·舜·禹·湯相授之心法,孔·孟·顔·曾傳述之旨訣,固亦聞之已早,講之已熟矣。臣不敢知殿下,實能體之身心,輒以驗諸事爲,使其表裏精粗,一而無間耶?萬有一不能如此,而直如朱夫子所謂今之學者,說誠意,只將誠意,吟咏一餉,說正心,只將正心,吟咏一餉而已,則其於端本出治之地,將何以得力哉?臣又聞古今言者,莫不以言路之通塞,爲有關於國家之興替,此誠不易之正論也。近世以來,廷無勁直之風,士乏忠讜之節,非但旌直賞諫之音,曠絶於簪筆之記,以言獲罪者,久亦寥寥乎無聞矣。噫,此曷故焉?或言朝廷,自無闕事之可言,或言上之人,無容諫之量。夫聖帝明王,不過漆器之微愆,而箴戒之言,未嘗或廢,昏辟暴君,待以刀鋸之威,而敢言之口,莫之能杜。惟此二說者,皆非實際也。臣嘗默求厥由,此殆世道衰下,私意橫流,人臣之愛君憂國,終不如自謀其身之切,而學術言議,識慮風猷,自不足以表見於淸朝也。由是而軟熟成風,媕阿爲事,輾轉膠固,以至於此。惟幸我殿下,聖德天縱,一念乾愓,初服之政,動法祖宗,自然不容有過中之擧,而若或警戒少懈於無虞,怠肆或乘於已安,雖以聖人之德,不能無待於群下之匡捄,則於斯時也,果能有正言不諱,謇謇諤諤,如古直士之爲者乎?臣固知虛受廣納,逆于心求諸道,實非聖主所難,而抑恐世之人,乃反目瞠舌掉,以爲創見希有,而其不如漢廷公卿之責數汲黯者,幾希矣,秦誓曰,有一介臣,其心休休焉,人之彦聖,其心好之,不啻如自其口出,是能容之,以保我子孫黎民。漢臣諸葛亮之言曰,凡有忠慮於國者,但勤攻吾之闕失,宰相猶然,而況人主乎?誠願殿下,廣開來諫之路,明示好善之衷,扶植名義,惟恐其不固,振勵頹風,猶懼其或緩,則當今急先之務,莫切於此也。至於民生之困悴,俗習之壞弊,國計之虞危,汲汲焉若不保朝夕者,誠不可一二數,而以臣膚淺之見,草草指陳,要以塞一日之責,則有非積誠敷奏懋底實績之義也。殿下誠能好問好察,敷納明試,則在廷之臣,孰敢不各盡意見,以效其得失哉?昔宋臣蘇軾等,編進陸贄奏議,以爲如醫者之用藥,必傳古人之方,置之左右,如見贄面,如聞贄言。自宋至皇明,皆有此編,以備一代之龜鑑矣。臣竊伏念我朝,自開國以來,名臣碩輔,代有其人,嘉謨嘉猷,史不勝書,今若依陸奏之例,編以爲書,取以爲鑑,則其所裨益於聖朝之治謨者,尤當親切於中朝異代之文獻也。臣未知此書,果曾有編成者否,如其未也,則亦願亟命館閣之臣,廣加蒐輯,刪繁撮精,裒爲一帙,上以資淸燕之鏡考,下以備論思之楷式,實亦友善尙古之意也。惟殿下,勿以人微而廢其言焉,臣無任云云。省疏具悉。所陳好矣,當體念。爾其勿辭察職。
推鞫時,罪人在民,更招後刑問一次,訊杖第四度停刑。仍捧遲晩罪人尹致行,更招後刑問一次,訊杖第十五度停刑。
傳于李溏曰,推鞫姑罷。
上在昌德宮。停常參·經筵。
藥房提調韓用龜,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
韓致應啓曰,行大司憲李直輔,掌令姜文會在外,執義洪受浩,掌令鄭澣,持平任百禧箚批未下,持平一員未差,監察茶時之意,敢啓。傳曰,知道。
傳于李溏曰,大臣·備局堂上引見。
嚴耆啓曰,廟宮奉審,所重何如?前後飭敎,何等截嚴,而兼戶曹判書李晩秀,謂有情勢,奉牌闕外,屢度催促,無意承膺,揆以事體,萬萬未安,從重推考,何如?傳曰,昨日申飭之下,如是奉牌,萬萬未安,罷職。
嚴耆,以禮曹言啓曰,景慕宮秋奉審,今日當爲擧行,而本宮提調,有闕未差,令政院稟旨差出,以爲擧行之地,何如?傳曰,允。
嚴耆啓曰,因禮曹草記,景慕宮秋奉審,今日當爲擧行,而本宮提調有闕,令政院稟旨差出事,允下矣。政官牌招,開政差出,何如?傳曰,令該曹口傳差出。
嚴耆啓曰,卽者奉常寺官員來言,英陵·寧陵秋夕祭祭物,當爲封進,而都提調徐龍輔在外,提調未差,無以擧行云。提調未差之代,政官牌招開政差出,何如?傳曰,令該曹口傳差出。
吏曹口傳政事,以趙鎭寬爲景慕宮提調,李勉兢爲奉常提調。
嚴耆啓曰,行副提學朴宗來,校理任厚常,修撰申溆,副修撰尹尙圭牌不進推考傳旨及罷職傳旨,今方捧入,而玉堂上下番俱空,已至多日,事甚未安,行副提學朴宗來,更爲牌招入直,何如?傳曰,允。
以校理任厚常,修撰申溆,副修撰尹尙圭牌不進罷職傳旨,傳于嚴耆曰,只推,更爲牌招。
嚴耆啓曰,行副提學朴宗來再牌不進推考傳旨,今方捧入,而玉堂上下番俱空,已至多日,如是違牌,事甚未安,所當更請牌招,而係是一日三牌,何以爲之?敢稟。傳曰,更爲牌招。
嚴耆啓曰,行副提學朴宗來三牌不進推考傳旨,今方捧入,而玉堂上下番俱空,已至多日,連事違召,無意承膺,事體所在,誠甚未安,所當更請牌招,而係是一日四牌,何以爲之?敢稟。傳曰,更爲牌招。
以正言申在明牌不進罷職傳旨,傳于韓致應曰,只推。
嚴耆,以奎章閣言啓曰,景慕宮·望廟樓今秋大奉審,臣宗薰與提調趙鎭寬,進詣展奉,奉審無頉之意,敢啓。傳曰,知道。
李溏,以備邊司言啓曰,今日賓對,堂上懸病甚多,衆所共知實病·實故外,竝卽牌招,何如?傳曰,允。
李溏,以都摠府言啓曰,副摠管韓用鐸,以禮曹參判,景慕宮秋奉審事,晝仕出去之意,敢啓。傳曰,知道。
李溏,以禁衛營言啓曰,建陽門鄕軍直所頹圮處,今已畢役之意,敢啓。傳曰,知道。
禮曹啓目粘連,翼陵沙汰處,以本陵及局內各陵墓軍,依例使用,其不足之數,以煙軍量宜赴役事,竝以分付爲白乎矣,戊午年補土之役,若能堅築,豈有還缺之患爲白乎旀,每於經霖之後,亦能隨汰隨補,則頉處豈至此浩大之境乎?前後陵官,不可置而勿論,竝捧現告,令該府拿問處之,何如?判付啓,依允。
甲子八月初十日午時,上御熙政堂。大臣·備局堂上引見入侍時,右副承旨李溏,假注書徐淇修,事變假注書柳春東,別兼春秋趙雲翊·徐有恂,左議政徐邁修,右議政李敬一,吏曹判書金達淳,行大護軍金思穆,刑曹參判李得濟,以次進伏訖。邁修等曰,日氣朝涼午燠,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。上曰,次對爲之。邁修曰,此開城留守徐美修狀啓也。以爲,靑石鎭今旣新設,鎭將名號,當先稟定,而關隘最緊,名號在所稍尊,料布甚薄,京校皆將不願,以僉使名號,本營自辟爲定,諸般料布一年應下,當爲一千二三百兩,劃得一萬兩本錢,則一年生殖之數,可當支放,以某道某樣穀,限二千石劃給,作錢六千兩,以城役餘錢四千兩,合爲一萬兩,逐年取殖,則可以成樣,竝令廟堂稟處爲辭矣。新創官方,固當愼惜,而築城建廨,儼成關防,則想其事勢,旣異殘堡,故都慰悅,亦宜軫念,況有英廟朝已許之例,則在今尤不必持難,一依礪峴例,以靑石鎭僉使,本營自辟許施,至於料布之需,本營旣無拮据之策,則朝家宜有劃給之道,雖云財詘,亦難恝然。且其請劃之數,不甚過多,以海西水營所在本司句管軍糧小米二千石,特爲劃給,使之作錢生殖,以爲每年支放之資,而節目凡事,亦卽磨鍊修啓之意,分付,何如?上曰,依爲之。出擧條邁修曰,獐子島犯越大國人入送時,別定咨官事,纔已草記,而聞皇曆咨官,今將發向云,不必別定咨官,仍爲順付於皇曆咨官之便,而盛京禮部,一體移咨之意,分付槐院及譯院,何如?上曰,依爲之。出擧條邁修曰,卽見黃海監司李存秀狀啓謄報,則以爲,延安·白川兩邑,兵曹騎·步兵價布之昨年停退者,竝與今年當捧條,而自兵曹董飭收捧,而目下民情,轉益艱窘,當年應納,尙患難辦,停退條之一時竝督,實非紓民力之道,延·白兩邑,兵曹納騎·步兵價布及各衙門各營門身布軍布昨年停退者,限年事分等間,特許姑停事,請令廟堂稟旨分付矣。見今兩邑民情之遑急,誠如狀辭,姑依所請許施,何如?上曰,依爲之。出擧條邁修曰,卽見禮曹粘目,則枚擧東萊府使鄭晩錫狀啓,以爲,裁判差倭,以公作米退限事出來,而當初退限,實出於一時特恩,則限盡又請,極爲痛駭,更加嚴責,使不得提說,所幹雖爲防塞,許接自是前例,所贈宴禮單雜物,令該曹照例磨鍊下送爲辭,而裁判出來者,勿論所幹之何事,姑許接待,已有前例,事係邊情,請令廟堂稟處矣。無論所幹之如何,已出來之裁判,姑爲許接,已例卽然,接待與禮單等照例擧行事,分付該曹及該府,至於公作米退限,乃是從前曠蕩之特恩,視作應行之例,至有更退之請者,極爲可駭,嚴加責諭,卽爲入送之意,申飭該府使處,何如?上曰,依爲之。出擧條邁修曰,戶判纔已罷職矣。廟宮奉審,在於今日,令亞三堂分進擧行,何如?上曰,今日宗廟·永禧殿·景慕宮秋奉審時,戶曹參判·參議分進,可也。出榻敎上曰,大臣就座,諸宰奏事者進前,可也。達淳曰,今番陵幸事例,各司隨率下隷成給章標事磨鍊,啓下矣。語未畢,上曰,今日欲以此下敎矣。章標三十張,自兵曹成出內入,可也。達淳曰,在前園幸時,則從官甚略少,故下隷亦從以減省,成給章標,出入檢察,無甚爲難,而今番則參用遠陵幸行例,故前之減省者,不得不有所增加,而從官之類,比前倍多,必欲盡其數成給章標,則不但有行不得之慮,反有紛紜無統之歎,今番則章標一款置之,原節目中,改付標以入,何如?上曰,待下敎爲之,可也。仍敎曰,大臣進前。邁修等進前,上曰,卿等箚批,已有商量更詢之敎,而魯賢議律,雖減以知情不告,而知情之律,亦不稱停,施以遠惡島減死之典,則似好,卿等之意,何如?邁修曰,取見前後鞫案,則同參情跡,不啻爛熳,而梟獍腸肚,一串貫來,雖減以知情之律,結案旣捧,丹書已成,則今何可低昂於其間乎?當初再捧結案,已是失刑之大者,旣以謀逆捧案,又以知律減律者,揆以獄體,實不成說。至嚴者三尺也,可東可西之類,或不無自上造化之權,而至於再捧結案之囚,初無減死之例,王府關和,殿下亦不得以屈之矣。大抵按獄之法,必審愼於議律之時,十分稱停,而至於獄案已成之後,則莫可低昂,況魯賢情節極凶,獄案已成,決不可傅生矣。上曰,右相之意,何如?敬一曰,取見鞫案,渠之情節,至凶且憯,其所爛熳和應,昭昭難掩,則決難傅生,而旣定之律,今若改以減死,則必啓後日無窮之弊,實難奉承矣。上曰,卿等更加商量也。邁修曰,法者,天下平也,三尺至嚴,臣等所守者,王府之法也,決難奉承矣。敬一曰,非但臣等之所守,卽四百年金石之典,則殿下亦當堅持而不撓,今豈可變改乎?上曰,卿等之言旣如此,當下魯賢之前單子,而其餘脅從,亦當從輕重酌處,依此擧行,可也。邁修曰,好生之德,實不勝欽仰之至,獄事之延拖五六朔,豈有如此鞫體乎?酌處之聖意甚盛,臣不敢知自上酌處之如何,而臣等只遵王府成憲,可以置死者置死,可以傅生者傅生,雖是判下者,若或有違於王府之法意,則實難奉行矣。上曰,李領府之病,何如?陵所始役不遠,會同之如是遲滯,極爲可悶矣。邁修曰,此大臣本有風痺之症,若一時所患,則自當從近差復,而若是本病,則不可以時月內起動矣。上命書榻敎曰,領府事聞有所患,遣史官問病以來。仍敎曰,大臣亦以此意,私書往復,使之從速上來也。上曰,正殿營建之役,西北火災之後,因儒生之疏,其在修省之道,不得不停止,而今則兩道之民戶,幾皆結構奠接,則亦不可許久停役,而且慈殿,從速始役爲好爲敎,待戶判差出,陵幸後卽爲始役似好,卿等亦須知之也。邁修曰,停役旣久,材木亦已輸來,從近經始,似好矣。邁修曰,大護軍閔台赫,兵曹判書曺允大,備堂差下之後,尙不行公,今日賓對,亦不進參,事甚未安,竝從重推考,申飭使之行公,何如?上曰,依爲之。出擧條邁修曰,臺臣之次對進參,法意何如,而行公諸臺,今日賓筵,無一進參,有關朝體,事當論罷,而姑先從重推考,此後則逐日詣臺之意,另加申飭,何如?上曰,依爲之。出擧條敬一曰,君德成就,責在經筵,法講召對,不可一日曠闕,而近因盛暑,雖致許久停止,今則新涼已生,講筵將開,而玉堂上下番俱空,至於今日,賓對亦無進參之人,事極寒心,卽爲嚴飭,使之備員行公,何如?上曰,依爲之。出擧條仍命書榻敎曰,違牌玉堂,只推,更爲牌招,副提學一體牌招,可也。大王大妃殿進御人蔘三錢重粟米飮,自今日一貼式煎入。出榻敎王大妃殿進御加味六和湯,自今日停止。出榻敎上曰,大臣就座。仍命退,諸臣以次退出。
上在昌德宮。停常參·經筵。
李溏,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓致應啓曰,合辭方張之時,兩司無詣臺之員,事甚未安,執義洪受浩,司諫韓興裕,掌令鄭澣,持平任百禧,獻納韓永逵,正言洪羲俊箚批已下,正言申在明疏批已下,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
傳于嚴耆曰,左副承旨入侍。
傳于韓致應曰,推鞫爲之。
韓致應啓曰,臣致應,以刑房承旨,今日推鞫進去,下直之意,敢啓。傳曰,知道。
嚴耆啓曰,行副提學朴宗來,校理任厚常,修撰申溆,副修撰尹尙圭牌不進推考傳旨及罷職傳旨,今方捧入,而玉堂上下番俱空,已至多日,事甚未安,行副提學朴宗來,更爲牌招,何如?傳曰,允。違牌玉堂只推,更爲牌招。
嚴耆啓曰,行副提學朴宗來四牌不進推考傳旨,及校理任厚常,修撰申溆,副修撰尹尙圭再牌不進罷職傳旨,今方捧入,而玉堂上下番俱空,已至多日,事甚未安,副提學,所當更請牌招,而係是一日五牌,何以爲之?敢稟。傳曰,竝更爲牌招。
以校理任厚常,修撰申溆,副修撰尹尙圭再牌不進罷職傳旨,傳于嚴耆曰,只推。
嚴耆啓曰,行副提學朴宗來,校理任厚常,修撰申溆,副修撰尹尙圭再牌不進推考傳旨及罷職傳旨,今方捧入,而玉堂上下番俱空,已至多日,事甚未安,行副提學朴宗來,所當更請牌招,而係是一日三牌,何以爲之?敢稟。傳曰,竝更爲牌招。
以校理任厚常,修撰申溆,副修撰尹尙圭再牌不進罷職傳旨,傳于嚴耆曰,只推。
李溏啓曰,行大司憲李直輔,掌令姜文會在外,執義洪受浩,掌令鄭澣,持平任百禧牌不進,持平一員未差,監察茶時之意,敢啓。傳曰,知道。
以執義洪受浩,掌令鄭澣,持平任百禧,司諫韓興裕,獻納韓永逵,正言洪羲俊·申在明牌不進罷職傳旨,傳于李溏曰,只推。
徐瀅修,以吏曹言啓曰,今此秋夕祭各陵殿宮園墓獻官執事,當爲磨鍊,而除老病公頉,實無推移排比之路,依近例刑官及司饔院官員年六十以上人員,通融塡差以入,而其中時無職名人員,令該曹口傳付軍職,何如?傳曰,允。
徐瀅修,以吏曹言啓曰,永禧殿秋夕祭獻官,當以從二品塡差,而除老病公頉,實無推移排比之路,不得已以正二品塡差以入之意,敢啓。傳曰,知道。
李溏,以兵曹言啓曰,慶熙宮衛將李福壽,武臣兼宣傳官金挺垕,除授在外,過限未上來,竝依法典改差,何如?傳曰,允。
李溏,以義禁府言啓曰,翼陵前令洪夏正·金珍恪·任希鐸·趙榮慶,前參奉李羲耆·金宗鉉·洪顯謨等,拿問處之事,傳旨啓下矣。趙榮慶·洪顯謨,今方待命拿囚,而洪夏正下去平安道定州地,金珍恪下去平壤地,李羲耆下去京畿廣州地,金宗鉉以松禾縣監,時在任所,任希鐸以金郊察訪,亦在任所云。依例發遣府羅將,竝拿來,何如?傳曰,待待命拿囚。
李溏,以義禁府言啓曰,大逆不道罪人安默,旣已承服正刑,其父母妻子女祖孫兄弟姊妹,子之妻妾伯叔父兄弟之子年歲姓名存沒居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産破家瀦澤降邑號罷守令等事,令各該司,奉承傳擧行,何如?傳曰,允。
李溏,以刑曹言啓曰,再昨年因臺臣疏論,所謂劍契稱號行惡閭里之類,經年牢囚,屢加訊推,而其中沈永之·朴尙元·金元鍾·李基榮·李根培等,昨年十一月,已爲發配,而至於李旻秀,則本罪罔赦之外,且有干常之惡,不可生出獄門,洪秉觀·李成彬等所犯,稍重於已發配之五人,故竝加刑勘斷之意,草記蒙允後,旻秀竟至物故矣。到今秉觀·成彬,受刑已準七次,滯囚亦至三年,庶幾懲惡而悔罪,首犯旣已徑斃,不可一向滯獄,依本律,罪人洪秉觀全羅道康津縣古今島,李成彬興陽縣蛇島,限己身絶島定配,卽爲押送之意,敢啓。傳曰,知道。
負罪臣徐龍輔疏曰,伏以仙寢之霜露增感,禮展之吉日載涓,小大欣愴,擧切瞻旄之願。仍伏念臣於病蟄窮山之中,伏奉謝恩兼冬至正使之命,專對重任,雖非滓纍賤臣所可堪承,義在往役,顧何敢爲仰首丐免之計?而第臣自經潦夏,暑濕外侵,頑痰內肆,支體麻痺,胸膈煩滿,少失將攝,麻痺者遂至拘攣,煩滿者轉成關格,頃刻奄奄,若將垂盡,霜信尙遠而衣不釋重綿,日晷未短而食不逾杯飮,以此證形,雖欲觸冒霜雪,驅策萬里,一身顚仆,誠不足言,委命草莽,貽羞異邦,非細故也。玆不得不冒控情實,仰瀆崇嚴。伏乞卽許變通,無俾使事狼狽,幸甚。至若諸司提擧及史局摠裁之任,前此控懇,亦已屢矣,而一向虛縻,徒傷事體,日前太常藥院之事,若論曠職之罪,臣實爲首,朝家設官之意,豈欲若是而已哉?亦乞將臣所帶諸任,竝行鐫免,仍令攸司,勘臣瀆擾之罪,不勝大願,臣無任云云。答曰,省疏具悉卿懇。向筵辭歸之時,予有下敎,俾卿將老還京,又除上价,以奉際有期,予方欣慰,今見來章,審有愼節,不勝奉慮,摠裁及上使之任許副,卿其安心調理,幸行在近,卿其從速上來,是予望也。仍傳曰,此批答,遣史官傳諭于徐判府事。
行護軍李勉兢疏曰,伏以臣,賦性麤率,處事疎謬,觸處生疣,無往非罪,至於向來譯院事,顚錯益甚矣。不謂前後往復之誤傳,致有末段奏語之爽實,古人以奏御一字之差誤,至稱死罪,則臣之所失,奚但止於文字之差誤哉?薄罷不足以當罪,收敍又出於特恩,惶感恧蹙,益無所措。不意太常新除,又下於此際,兩陵祭物之監封擧行在卽,所重自別,在臣道理,固當竭蹶趨進,而第伏念當律未勘,誤恩荐加,冒罪貪榮,揚揚進身,亦非臣義分之所敢出也。事係祀典,而莫效奔走之義,將有稽滯之慮,罪上添罪,尤合萬殞,玆敢忙陳短章,仰瀆崇聽。伏□聖上,特命鐫削臣職名,仍治臣逋慢之罪,以安私分,以肅朝綱,千萬幸甚,臣無任云云。答曰,省疏具悉。何必爲引,卿其勿辭察任。
執義洪受浩,司諫韓興裕,掌令鄭澣,持平任百禧,獻納韓永逵,正言洪羲俊等箚曰,伏以噫嘻痛矣,亂臣賊子,從古何限?而豈有如裕賊之至妖至憯者哉?疏語之陰譎,詩句之凶悖,已是渠斷案,而包藏不道之心,嘯聚不逞之徒,攘臂譸張,鼓吻唱應,暗圖沮戲大婚之計,自犯背馳先朝之科,奸謀逆節,彰露無餘,言之髮豎,思之骨驚,數次刑訊,一向抵賴,顯戮未加,鬼誅先及,刑政之乖當,神人之憤鬱,容有極哉?凶如此賊,逆如此賊,而以未及結案,不施當律,則是可曰國有三尺乎?跪斬之刑,雖未得快擧,孥戮之律,決不容少緩,伏願亟降明命,以洩輿憤焉。若其凶肚之締結,逆謀之綢繆,卽安默·魯賢等諸鞫囚也,逆默正法之後,諸囚之次第盤覈,惟俟處分,而至如魯賢,則自是賊裕之鷹犬,凶默之嚆矢也。交通之跡,鞫案昭在,同參之律,輸款已成,決不可一刻假息於覆載之間矣。減之以知情之律,已是無於前之法,而抛之以時月之久,尙靳不待時之典,此自有鞫獄以來所未有之事也。今此大僚之箚請,寔出於積鬱之憤,而聖批之誕下,反有此更詢之敎,臣等未知有何可疑之端,而必軫博採之念耶?我殿下於刑殺之政,必以公天下之心,慮有一無辜之殺,審克之念,欽恤之德,臣等非不欽仰攢頌,而至於此囚,則窮凶情節,與裕·默兩賊,一而二,二而一者也。劇逆重律,旣施於凶默,而不施於此囚,則臣等竊恐不逞之徒,從此生心,亂逆之起,又復接跡,豈不大可懼哉?臣等俱以參鞫之人,目鞫體之虧損,典刑之顚倒,有不忍泯默,玆敢相率齊籲。伏願殿下,特加三思,廓揮乾斷,罪人魯賢還入之文案,亟令頒下,初捧之結案,仍命施行焉。取進止。答曰,省箚具悉。昨筵已諭於大臣矣。
正言申在明疏曰,伏以臣,於日昨,猥因祈免之章,略效陳勉之義,而誠意膚淺,文辭拙訥,未足以仰槪宸衷,日夕慙悚,只俟郵罰之加矣。及伏奉批旨下者,溫音鄭重,至許體念,大聖人虛受廣納之量,臣不勝欽仰感頌,而獨奈匪分之職,未蒙恩遞,越格之嫌,終始自在,賓對有命,召牌儼辱,而冒犯違傲之罪,自速重推之典,臣於是乎徊徨悶隘,益不知措躬之所也。噫,人臣進退,廉防爲重,庶官具僚,何莫不然?至於臺閣,則尤有別焉,豈不以先自枉己無以正人故也?夫臺官署經,法意甚重,兩司之中,三員不備,則例不得苟然行之,蓋欲博采共公之議,質正通塞之宜也。誠使堂堂諸僚,如例齊會,曰可曰否,則謭劣如臣,庸陋如臣者,安知無一二駁正之論乎?當初除署之命,只爲參鞫而下,則義同往役,固不敢辭,而因此一出,看作倖會,凡諸公故,揚揚冒赴,殆若已署者然,則臣身之忘廉喪恥,臺地之壞例損體,此豈細故也哉?伏乞天地父母,諒臣迷執之有據,亟賜鐫改,以重公格,兼治臣罪,以安私分,臣不勝血祝之至。臣以區區私義,屢瀆崇聽,誠切惶恐,不宜贅他,而事係懲討,義重沐浴,忠憤所激,冒昧附陳,惟聖明,少垂察焉。噫嘻痛矣,歷覩往牒,亂逆何限?而豈有如賊裕之至凶至憯者哉?爲人臣子而乘國家不幸之會,忍背先王之遺旨,敢沮君父之大婚,使我四百年義理倫綱,幾乎一朝而隳地。卽此一凶疏,已犯千剮萬斫之罪,而況其包藏之禍心,莫掩於詩句,輸款之眞贓,幾吐於爰辭,則雖緣獰頑,遽致徑斃而此與已結案之大逆,不可以差殊觀也。特以追律之涉禁,尙靳臺言之允從,凶如此賊,逆如此賊,而終得爲屬支全體之鬼,則神人之憤,安有可洩之日乎?竊念逆賊徑斃者之追施,跽斬與孥戮,其破格則一也,又何必擬議於次律乎?臣謂宜直施賊裕跽斬之刑,使萬世臣子,知惡逆如裕,則雖破格之典,在所必施也。且今嚴鞫體懼亂賊之方,惟在於干連諸囚之到底窮覈,而至於魯賢之更捧結案,尙今戴頭者,其可曰國有三尺乎?惟彼魯賢之凶肚逆腸,素與賊裕,互貫相連,凡賊裕之一言動一事爲,無不參涉,無不和應之狀,固國人之所共知,及夫被逮也,不待刑訊之過加,已納遲晩之實供,於此益驗其情眞罪當,抵賴不得。而命入旣結之案,改從推輕之律,已是刑法之萬萬乖當,而竝與照律之單,至今不下,大僚聯箚,而只承更詢之敎,兩司齊籲,而尙靳一字之批,事體虧損,聽聞駭惑。昨者賓對之後,顒俟處分之下,而閱日逾時,依舊泄泄,臣未知殿下於此,有何難愼之端耶?大抵聖人處事,貴在難愼,而至於斷獄行法,則必取其明快,故在易爲雷電噬嗑之象,在書有怙縱賊刑之訓。伏願殿下,廓揮乾斷,亟令王府,依魯賢初結案施行,俾亂逆伏其辜,天討無所屈,而兩司箚批,亦卽宣賜,以重待臺閣之道,千萬幸甚,臣無任云云。省疏具悉。已諭於兩司箚批,爾其勿辭察職。
推鞫時,罪人在民捧結案,罪人尹致行,更招後刑問一次,訊杖第五度停刑。
傳于李溏曰,推鞫姑罷。
甲子八月十一日辰時,上御誠正閣。左副承旨入侍時,左副承旨嚴耆,假注書徐淇修,別兼春秋趙雲翊·徐有恂以此進伏訖。上曰,今番穆陵慰安祭一事,昨筵欲下敎,而禮判不爲登筵,故未果矣。慰安祭,旣以單位設行,則告由祭之以三位設行者,何也?在前慰安祭時,只設單位與否,必詳問於香室奉常寺以奏,可也。仍命退,承史以次退出。
上在昌德宮。停常參·經筵。
韓致應啓曰,行大司憲李直輔,掌令姜文會在外,執義洪受浩未肅拜,掌令鄭澣,持平任百禧呈辭,持平一員未差,監察茶時之意,敢啓。傳曰,知道。
傳于李溏曰,右副承旨入侍。
韓致應啓曰,注書洪在敏,無端徑出,依定式禁推傳旨捧入之意,敢啓。傳曰,知道。
嚴耆,以吏曹言啓曰,今此永寧殿修改告由祭獻官,當以從二品塡差,而當品中,除老病·公頉,實無推移分排之路,不得已以正二品塡差以入之意,敢啓。傳曰,知道。
嚴耆,以禮曹言啓曰,經宿動駕時告廟,前二日爲之事,載在禮文矣。今此行幸時,宗廟·景慕宮告由祭,今八月二十六日,依例遣大臣設行事,知委,何如?傳曰,允。
嚴耆,以禮曹言啓曰,健陵陵上改修吉日時,以今二十六日卯時,已爲推擇啓下矣。先告事由祭,依癸卯年例,前期四日,以今二十二日曉頭設行,告安祭,事畢後隨時設行,祝文,令藝文館撰出事,竝爲知委,何如?傳曰,允。
嚴耆,以禮曹言啓曰,卽接永禧殿參奉所報,則今十五日本殿秋夕節享,兩官當爲進參,而令有闕未差云矣。本殿令有闕之代,令該曹,以在京無故人口傳差出,以爲備員將事之地,何如?傳曰,允。
吏曹口傳政事,以愼宜默爲永禧殿令。
嚴耆,以弘文館言啓曰,本館上番,無他推移之員,不得已以下番,姑陞入直之意,敢啓。傳曰,知道。
李溏,以備邊司言啓曰,卽見京畿監司徐榮輔狀啓,則以爲,明陵局內補土處修改時,所入物力及役軍,一依丙午年寧陵補土時例擧行事,自禮曹行會,而伊時文蹟,旣不詳備無以引用。故謹依本陵園峰補土時例,商度容入,後錄馳啓,請令廟堂,稟旨分付矣。其一,本陵元軍二日赴役,本陵保軍,局內諸陵墓軍,本郡煙軍一日赴役外,竝以募軍使用事也。其一,物力取考圓峰役事時所入,則米四百五十石,錢三千五百六十兩,木十七同太二十石,㭑木三千一百七十箇,達古木九百箇,空石一萬四百立矣。今番役處,尤爲浩大,依此數自某衙門劃下,則謹當從略排比,有餘則還納,不足則加請事也。其一,圓峰已例,達古木杻㭑木,自三軍門進排,抹木,三軍門及畿營進排,空石,戶曹·三軍門·摠戎廳·畿營進排,運石則漢車五兩,訓車五兩分定,鐵機械·雜物,則三軍門進排,用後還下,今亦依此例施行事也。其一,相地官·奏時官,令該司定送事也,本陵役處,若是浩大,容入物力,無他推移,自京司區劃,雖有已例,目下經用,在在枵然,誠甚可悶。所請錢木,分付兵曹及御營廳,使之分當擧行,而較其見儲多寡,以爲分數劃給之地。至於米太,則年前儲置米七千石劃付該營者,蓋爲此等需用之資,則今此大役之費,雖難專靠於此,無所區別,一依舊例,全數請劃,殊涉不審,米太則以儲置米,依例支用事,分付。其餘役軍使用之節,物種進排等事,相地官·奏時官定送事,竝依狀請施行。凡此所入,卽是假令,有餘不足,姑難預料,而事役之善否,費用之精濫,專係董飭之勤慢,各別檢察,趁速告完之意,一體分付道臣,何如?傳曰,允。
韓致應,以義禁府言啓曰,卽接漢城府牒報及西部牒報,則大逆不道罪人安默,應坐諸人之部字內元居與寓接人等,一一査出捉囚後,修成冊以來矣。安默子曾胤,方囚該部,卽爲發遣府都事拿來囚,依律文緣坐處絞,兄天默,全羅道珍島郡金甲島緣坐爲奴,姪曾翼,出繼於其五寸叔基默云,依律文免坐,姪三吉,咸鏡道富寧府,姪曾淵,平安道渭原郡,竝流三千里安置,而依例令刑曹,押送于各其配所,何如?傳曰,允。
韓致應,以刑曹言啓曰,因義禁府啓辭,大逆不道罪人安默兄天默,全羅道珍島郡金甲島緣坐爲奴,姪三吉,咸鏡道富寧府,姪曾淵,平安道渭原郡,竝流三千里安置,令刑曹押送配所事,命下矣。罪人天默·三吉·曾淵,卽爲押送于各其配所之意,敢啓。傳曰,知道。
行副提學朴宗來疏曰,伏以臣職在必遞,病又難强,猥將衷懇,冀蒙體諒,而恩暇特許,逈出格外,臣且感且惶,莫省攸措。顧臣病狀,有非一時微恙數日可廖者,閱月患痢,眞元積敗之餘,失於將攝,客症越添,始若感冒,漸成沈頓,寒熱交作,胸膈痞痛,眩暈而轉側極艱,嘔逆而飮啖全却,委身床褥,藥餌罔效,癃痼之狀,萬無時月間差蘇之望,而玉署番空,天牌荐臨,自來情勢,艮限有素,目下病形,蠢動無路,鎭日違逋,罪戾徒積,病裏惶蹙,鑽地不得。此際伏見吏曹牒移,以臣差宗廟望祭及秋夕祭獻官,出齋在於明日矣。以若病勢駿奔之役,斷無其望,玆不得已冒控實狀,仰瀆崇聽。伏乞聖慈,天地父母,特賜矜諒,所差享官,亟令變通,所帶職名,仍卽鐫削,以重祀典,以安微分,千萬幸甚,臣無任云云。答曰,省疏具悉。疏辭,許令該曹付標,卿其勿辭行公。
前副校理朴宗正疏曰,伏以臣於數歲之中,忝叨三司之任,凡十數遭矣。每一除拜,官評輒隨,冥擿之行,宜致咎謗,滄浪之取,尙誰怨尤?而至於今番臺疏所論列,則尤有大焉。噫,裕賊之辛酉凶疏,卽振古所無之一大逆也。四載之寂無聲討者,已極寒心,而一日之遽然停論者,抑獨何意?臣於伊時,待罪持憲,適有情勢之難安,不以官職而自居,前無臺地之聚議,後無簡通之往復,聯疏所謂僚宷之誼,雖是無地可施,而及夫啓辭旣停之後,不能以一言駁正者,殊乖沫飮之義,大失懲討之體,溺職之罪,自知難逭,循默之斥,何辭可解?彈章一出,舊愆畢露,日夕慙悚,惟大何是俟,不自意聖度天大,置而不問,玉署華銜,甄錄如舊,臣誠聞命惶蹙,益不知所以自措也。夫言議之所由出,三司一也,如臣疲軟,冒廁其中,伏馬不鳴,饑烏無聲,上而辱官防,下而招物議,將焉用彼臺閣爲哉?且況有罪未勘,有除輒膺,尤非臣私分之所敢出也。豹直欠曠,飭敎截嚴,庚牌荐臨,召命繼降,而區區情蹤,末由蠢動,玆敢不避猥越,仰瀆崇嚴。伏乞天地父母,府察危懇,將臣職名,亟賜斥免,仍治臣不言之罪,以肅朝綱,以謝人言,不勝幸甚。臣雖不以見職自居,而事在目下,又不容終默。噫嘻痛矣,亂逆之生,從古何限,而豈有如裕賊之窮凶絶悖者耶?讎視大婚,潛畜異圖,一疏嘗試,滿紙陰慘,此已渠不道之斷案,而外他詩句之流出逆腸,供招之呈露凶肚,一毛一髮,無非逆也。最可深惡而絶痛者,嘯聚一種不逞之徒,率入干紀亂常之域,攘臂譸張,鼓吻唱應,轉輾詿誤,靡有止泊,其鬼蜮之情節,蛇蚓之糾結,鞫招爛熳,一按可知,而世道之乖亂,人心之陷溺,莫今時若也。此而不大加鋤治,明正典刑,則國之爲國,未可知也,有識之憂,容有極哉?鞫事中撤,朝象沁泄,寂寥公車之章,更未聞明目張膽,講此義理,臣竊慨然,今則廊廟備位,開坐有期,盤覈掃蕩,不容少緩。而至若裕賊瀦孥之典,臣於月前,猥隨諸僚之後,聯陳同聲之討,兪音尙靳,王章未伸,此何事也,此何擧也?且魯賢之於裕賊,獍肚相連,梟音共和,嗾人停啓之事,局子粧出之說,諸般凶謀,渠自輸款,則同參之律,法不當撓,而改捧已決之案,尙遲顯戮之典,一誤再誤,大損鞫體,自有王府以來,寧有如許刑政?伏乞聖明,廓揮乾斷,亟行天討,先將此兩賊,夬施應施之律,小洩神人之憤焉。臣又伏聞諫臣,以獄情不嚴,曾有陳論,而近來紀綱,無不懈弛,輕囚致斃已是王獄之一變怪,而名以鞫囚,防限疎漏,時月稍久,內外莫嚴,殆與尋常時囚,無所區別者,傳說狼藉,聽聞可駭,國如有法,寧容乃爾?亦願另飭該府,俾嚴獄體,宜矣,臣無任云云。省疏具悉。在爾有何更引者?尾陳事,今幾出場矣。
甲子八月十二日未時,上御誠正閣。右副承旨與左右捕將入侍時,右副承旨李溏,假注書趙鐘永,別兼春秋趙雲翊·徐有恂,左右捕將李得濟·尹得逵,以次進伏訖。上曰,捕將進前。得濟·得逵,進前就伏。上命夾侍持一封紙,傳于文會。文會傳于得濟等。上敎得濟等曰,持此出去,詳聞於禁將家,而依爲之,可也。仍命退,諸臣以次退出。
上在昌德宮。停常參·經筵。
金宗善啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金宗善曰,禮房承旨,馳詣明陵,奉審摘奸,局內諸陵,一體奉審以來。
金宗善啓曰,左議政徐邁修,右議政李敬一,司諫韓興裕,獻納韓永逵,正言洪羲俊,掌令鄭澣,依下敎來待矣。傳曰,入侍。
傳于金宗善曰,當該注書拿處。
金宗善啓曰,左承旨李相璜,右副承旨李溏,同副承旨韓致應,陳疏徑出,原疏,以國忌齋日,不得捧入,而臣耆亦爲聯名,院中無坐直之人,行都承旨徐瀅修,右承旨沈象奎,所當牌招,而拘於廳規,不得請牌,何以爲之?敢稟。傳曰,知申外竝許遞,前望單子入之,待下批牌招察任。
承旨前望入之。洪羲臣·金宗善·徐有榘·金在昌落點。
金宗善啓曰,左承旨洪羲臣,右副承旨金在昌牌不進,左副承旨徐有榘在外,同副承旨未差,只有臣一人,伴直無人,行都承旨徐瀅修,所當牌招,而拘於廳規,不得請牌,何以爲之?敢稟。傳曰,違牌人只推,待開門更爲牌招。
金宗善啓曰,新除授左副承旨徐有榘,時在京畿長湍地,斯速乘馹上來事,下諭,何如?傳曰,許遞,前望單子入之。
吏曹口傳政事,副護軍單沈象奎。
金宗善以宗簿寺提調意啓曰,卽伏見江華留守吳載紹狀本,則本府鼎足山城璿源閣內南邊第一二卓床足木折傷,所安冊樻,因爲傾側,而守臣,例不得壇自開閉,令該廳稟旨擧行事,啓下矣。譜冊奉安床足之折傷,極爲驚悚,不可不趁卽修改,依例發遣郞廳,與本府留守,眼同擧行之意,分付該曹·該道該府,何如?傳曰,允。
金宗善以奉常寺提調意啓曰,東籍親耕田所種皮稷打作,則所出爲四石之意,敢啓。傳曰,知道。
金宗善,以訓鍊都監言啓曰,本局別將金處漢,身病猝重,勢難察任,改差,何如?傳曰,允。
金宗善,以義禁府言啓曰,卽接長湍府使成範鎭牒報及成冊,則大逆不道罪人安默應坐諸人,査出以來矣。安默妻行崇,全羅道興陽縣呂島鎭爲婢,子婦賢景,慶尙道長䰇縣爲婢,孫枝盛,咸鏡道甲山府爲奴,而右罪人等,時囚於長湍府獄,依例令刑曹,押送于各其配所,何如?傳曰,允。
注書洪在敏疏曰,伏以臣才短識蔑,無一善狀,不足備數於侍從之末,而幸賴我聖上曲庇之恩,待罪記註,觸處生疣,而一未有譴何之及身,俾臣瞻近日月之耿光,獲伸隕結之微忱。嗚呼,臣之一身,非臣有也,常願肝腦塗地,爲殿下死,固已久矣。自伏見大王大妃殿哀痛之敎,奉讀未半,腔血激沸,閱屢旬如一日,誠未敢知庚申以後世道國綱之無復餘地,胡至此極也?誠如慈敎,則以慈聖爲宗社輔聖躬之至誠至慈,受此誣逼於我聖上舟梁之大慶禮乎耶?上帝鑑臨,列聖孔邇,萬古天下,寧有是也?嗚呼,惟我慈聖,卽四載垂簾之君母也,匝域臣民,孰非北面於慈聖者,而乃敢以似此至凶至悖之計,無倫無理之說,萌諸心發諸口於頂天履地之間,以滋天下後世之惑,而以慈聖光撤簾帷之盛德事,致有伊日非常之擧,則是豈今日臣子,擧頭對人貪榮慕祿之時乎?謹按肅宗大王元年,明聖大妃,與上同御便殿,垂簾親諭之日,則比今日大變怪,抑有輕重之別,而故相臣文忠公金壽恒,挺身對揚,雖九死靡悔,若使文忠而視今日,則其將曰國有綱而臣有分乎?如臣微末之賤,亦以世祿之裔,被先王菁莪作育之化,粗保秉彝之同得,而北面事我殿下曁慈聖殿下,今已五載于玆矣。目見君綱臣分之無所藉手,而猶且懼飢寒顧利祿,因循荏苒,以至于今者,初未料環東土數千里,終無一人言者,而且緣臣職非言責故耳。抑又思之,如臣微末之職,獨非淸朝士大夫,而義有不可,則其不可沒齒自靖計乎?臣雖無似,與彼眼無君母者,比肩馳逐,寧死,實是平日所未學也。嗚呼,臣之命絶今日矣,孽由己作,夫誰怨尤?玆敢略入文字,仰暴於天地父母之前,徑出禁扄,嶺海鈇銊,實所甘心,惟命是俟。伏願聖慈,鑑臣匹夫之志,亟加誅殛之典,以爲天下後世爲人臣不忠者之戒焉。噫嘻,亂臣賊子,何代無之,而豈有如今番裕·默·魯·民諸逆之窮凶絶悖者乎?凡在橫目之列者,孰不欲食肉寢皮,不與戴一,而至如在民爲名之凶賊,其於賤臣之名,固有音與字同異之辨,而使人讀之,則無所別焉。所以金吾之頒,曾見其誤書旋改者也,到此而尤豈不醜浼之甚乎?曾母之驚於殺人,墨車之回於朝歌,政謂此等處,而猶未足喩其萬一也。然則不與之同其名,實係恒情之所不容已者,而亦豈容晷刻少緩乎哉?臣之名,改以在殷,竝此仰徹於治疏將上之際,乞賜允許,以遂未死前微諒,不勝大願,臣無任云云。
以注書洪在敏上疏,傳于金宗善曰,俄筵詢問於大臣兩司矣,以事屬寡躬,雖不索言處分,似此之疏,不欲賜批,還給。
左議政徐邁修,右議政李敬一,聯名箚曰,伏以臣等俄於前席,得見洪在敏疏本,旨意閃忽,遣辭隱映,其侮弄朝廷,乘機樂禍之巧慝情態,誠不忍正視,而至其末段所謂與彼眼無君母者馳逐,寧死,所未學云者,不覺骨顫膽掉,直欲手磔此賊而不可得也。況於前左相附奏批旨頒下之後,凡有秉彝之心者,孰不曉然知慈殿聖意所在,而渠以出入記注之人,其所領會,宜倍餘人,忽地投疏,殆若眞有慈誣之可辨者然。噫嘻痛矣,渠亦今日臣子,而朝廷者,非群下之朝廷,卽殿下之朝廷也。設有事涉慈誣,當辨不辨者,而滿廷諸臣,都歸於眼無君母之科,則廷臣之罪,且置勿論,其語侵莫重,譏及乘輿,關係果何如哉?臣等與兩司承宣,連陳沐浴之請,而誠淺辭拙,未蒙允可,憤痛之心,退而愈激,急構短箚,仰請處分。伏乞聖明,亟令王府,洪在敏,爲先設鞫嚴問,期於得情,斷不可已也。且臣等於喉院事,竊有慨歎者,此疏之到院也,在院承旨,旣見其措語之萬萬凶慘,則所當按舊例陳啓捧入,而不此之爲,視同尋常章疏,無一辭入啓,末乃以無端徑出,循例請勘,惟允之責,果如是乎?雖出於蒼黃急遽,未及商量之致,揆以朝體,不可無警,臣等謂伊時在院承旨,一竝罷職,宜矣。治箚將上之際,伏見傳敎下者,有以事屬寡躬不爲索言處分爲敎,臣等尤不勝抑鬱憤激之至,更乞亟允臣等之請,以遏亂萌,以伸王章焉。取進止。答曰,省箚具悉卿等之懇,俄筵已諭予意,卿等亦必諒之,又何煩請也?大抵其疏中一句語,直驅滿廷臣僚於無倫罔測之科,而不言之中,予亦不勝其悚然,故召見卿等者,欲聞公議之如何也。若論其罪則固罔赦,然亦何責乎渠?卽予誠未足以孚人,德未足以化人,不能使一世之人曉然見事事物物各有至當之義。故如在敏者,矇然自陷,若赤子之入井,可哀非可怒也,不敎而刑,聖人之所不爲,予雖否德,不忍爲是也。卿等不須汲汲於討一在敏,出告入語之際,闡而明之,發而揮之,俾不知者知之,知之者繹之,民志一而世道靖,則君臣上下,竝享和平之福,在敏亦將自悔前見之悖謬,而日遷善之不暇矣。予則曰此箇義理,勝於討在敏萬萬也,卿等其深思之,承宣事,罷職過矣,竝從重推考。傳于金宗善曰,此批答遣史官傳諭于左右相。
司諫韓興裕,掌令鄭澣,獻納韓永逵,正言洪羲俊箚曰,伏以臣等於前席,得伏見洪在敏疏本,遣辭凶譎,指意叵測,聚觀未半,不覺骨驚而膽掉,直欲手磔而口臠也。洪惟我慈聖殿下,以周娰之德女堯之功,保護我聖躬,奠安我宗國,義理闡明,朝象和泰,盛烈洪業,有光史牒,而爲念宗社,克追先志,誕擧舟梁之大禮,以基我億萬年無疆之休,環東土數千里,莫不蹈舞攢頌於慈覆之天,而向來臺臣儒生之處分,無不仰稟慈旨,嚴正光明,聖孝于以彌篤,慈德于以益彰,則凡今日北面之臣,孰敢以誣之一字,萌諸心發諸口?而今此在敏之疏,抑獨何心,滿紙張皇,至凶且憯,至曰受誣於舟梁大慶,又引以故相臣奉承之語,外若歸罪於廷臣,而內實拶逼於聖躬,古今天下,豈有如許劇逆大憝乎?臣等親承悚然之敎,不勝心寒而體粟,誓不與此賊,共戴一天,齊陳聲討之義,冀降嚴處之命,敷奏未畢,嚴旨荐下,雖不得不相率逬退,而大僚之聲罪方張,朝廷之典刑至嚴,我殿下,雖以事屬聖躬,置之不欲索言之科,不惟不賜處分,至有還給其疏之命,臣等聚首抑塞,直欲無生。嗚呼,國無三尺則已,似此千古所無之凶逆,豈可使一刻容息於覆載之間乎?愚憤所激,聯陳短箚,伏願聖明,亟加三思,廓揮乾斷,在敏卽令王府,設鞫得情,夬正典刑,以折亂萌,少洩輿憤焉。取進止。答曰,省箚具悉。俄筵之諭,何不諒予而有此更煩乎?大臣箚批,罄予至意,爾等亦須知悉。
大護軍金思穆疏曰,伏以臣於日前筵退之後,猝患急癨,膈痞筋攣,吐潟交作,多灌藥物,僅得回甦,而餘症未已,徹宵叫痛,此際見差永寧殿修改告由祭獻官,出齋在卽,而蠢動無路,玆不得不猥暴實狀,仰瀆崇嚴。伏乞聖慈,俯賜矜察,亟命該曹,趁卽變通,以重祀典,以安賤分,不勝幸甚,臣無任云云。答曰,省疏具悉。疏辭,許令該曹付標。
甲子八月十三日午時,上御熙政堂。大臣·兩司同爲入侍時,同副承旨韓致應,假注書趙鐘永,別兼春秋洪秉喆·徐有恂,左議政徐邁修,右議政李敬一,司諫韓興裕,掌令鄭澣,獻納韓永逵,正言洪羲俊,以次進伏訖。邁修等曰,日氣猶熱,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。上命夾侍出給一疏於承旨,夾侍跪傳於致應,致應受傳於邁修。上曰,此,注書洪在敏之上疏也,卿等見之。邁修·敬一奉覽訖。上曰,其疏所引故相臣金壽恒之事,豈如今番時乎?臺臣·儒臣之處分,予皆仰稟慈聖而爲之,則此外有何不能對揚者乎?此疏句語,雖指斥朝廷之人也,其實則引用故相事,予不勝悚然矣。邁修曰,我慈聖爲宗社護聖躬之洪功大業,實所謂史不勝書,無能名焉者也,初何嘗有可辯之誣哉?試以撤簾之擧言之,不待群下之仰請,而以殿下春秋鼎盛,卽日還政,擧措卓越,此豈往牒之所有哉?臣等竊伏見前右相附奏批答,則有若曰,慈殿不以爲非而有然矣之敎,此批答頒下後,雖平日之至愚迷者,庶幾昭然洞曉,無容更加疑惑者矣。此疏之出,有若可辯之誣,而廷臣不爲辯誣者然,臣等誠亦莫知其故也。上曰,若有眞箇一毫拶逼之事,則予所以欲爲對揚者,不待廷臣之言,而予先爲之,然則予有不能對揚之過矣。況本事受貼之後,此疏又何故而出也?此漸,安知不爲將來惎間耶?敬一曰,兩司旣已登筵,出示此疏,似好矣。上曰,示之。致應受傳上疏于興裕。邁修曰,凡所以爲慈聖辯誣之道理,則非特臣等而已,殿下之思欲痛辯者,尤豈後於臣等哉?奏未畢,上曰,卿等之意見,若以此疏爲是,則予當受以爲過,不然而若曰爲非,則闢廓之道,亦不容已矣。邁修曰,其疏所言,專謂之以慈聖受誣,而不思辯明,以此聲罪於滿廷之臣矣。果如其言,則臣等亦當沫血飮泣,圖效明辯之義矣,豈有或後於洪在敏之理乎?世道日敗,變怪層生,朝廷將未有寧靖之日矣。臣等誠不勝懍然而寒心,渠疏所論,雖以故相金壽恒之時爲引,而伊時則凶逆在朝,國勢綴旒,與今之時,豈不判異乎?敬一曰,今時與故相時,實爲逈異矣。邁修曰,臣所當直請鞫問,而臺閣之臣,似當有公議,臣不敢直請於筵席之上,而此等處所關甚大,亦不可不自上直下嚴處分矣。上曰,今此下詢,不過欲聞卿等之所論也,卿等若至於請罪,則於予心,反爲難安者矣,臺諫亦知此意,可也。邁修曰,臺臣雖請罪,有何難安於殿下者乎?所關何等至重,而渠則又以記注之任,出入近密之地,觀於附奏批旨,亦可以昭然洞知,更無疑惑於其間事實,而渠所爲說,則復此張皇說去,隱暎閃忽,使人見之,惹起疑端,有若眞有可辯之誣,而諸臣不爲之辯明者,豈非危悖之甚乎?稍有知覺者,若見此疏,則必無取信於渠言之理,而安知無樂禍喜事如渠之徒,又但止於一二人乎?上曰,請罪反爲予難安之端矣。邁修曰,豈有毫分難安之事乎?敬一曰,誠然矣。於殿下本無難安之端,而若以此爲念,則誠過矣。上曰,臺諫亦知予洞諭之意,可也。興裕等曰,疏辭雖未及盡覽,而亦足知其遣辭指意之凶險者矣。此等處,必須罪其罪,然後凶徒亂逆,亦當知戢,而雖自上直下處分,亦非難安之事,況在臣等乎?臣等亦當出而有可爲者矣。上曰,予已悉諭,而此言豈可成說乎?邁修曰,臺諫烏得無言乎?興裕曰,臣等當出去請罪,而見無禮於其君者,安得不爲鷹鸇之逐鳥雀乎?臣等雖欲置之,而亦不可得矣。上曰,下敎之後,又如此,入侍諸臺,竝遞差,可也。致應承書榻敎訖。邁修等曰,入侍諸臺,豈有遞差之罪乎?無罪而罪之,則此非來諫之道矣。上曰,洞諭後又如此爭執,故予所以特遞也。邁修曰,臺諫惟以承順爲事,則將焉用臺閣乎?亟望還收焉。上曰,承旨讀之。致應曰,傳敎則雖承書,而大臣覆難,臣不敢頒布矣。上曰,臺諫旣知予意,而又如此者,極爲可駭。邁修曰,臺閣於此等處承順,則豈曰臺閣乎?伏望卽爲還收焉。上曰,承旨讀之。致應曰,終不可以頒布矣。邁修曰,小臣雖千萬無似,殿下旣置臣於此任矣,苟非一半分有損於聖德者,則臣豈敢如是屢奏乎?亟命還收焉。殿下雖黜斥此臺諫,而他臺諫亦豈不言乎?上曰,臺諫遞差先退,興裕等先爲趨出。上曰,大臣就座。邁修曰,領府事所患,旣承私札問來之下敎,故以書詳探,則病勢頗重,猝難還朝矣。上曰,比向時何如云耶?邁修曰,傳言或謂差間,而以書見之,則似難時月間起動矣。上曰,大臣就座。邁修曰,臣縷縷陳達,未承還收之命,若於平日,一毫見孚於君父,則豈如是乎?臣雖出去,將不得爲擧顔於人矣。上曰,大臣就座。邁修曰,今番獐子島犯越人,順付皇曆咨官之意,向已筵奏矣,咨文尙未及撰出,咨官之行,遷就可悶,姑先發送,待咨文撰出,別定禁軍,齎送齎咨官所到處,何如?上曰,依爲之。出擧條邁修曰,殿下召臣等下詢,則未知處分當如何,而不可不承聆下敎,然後可以出去矣。上曰,出去俟之,可也。上曰,傳敎卽爲頒布。致應曰,大臣覆難之事,臣無以頒布,故敢此繳還矣。上曰,屢諭而不爲奉行,當該承旨推考。邁修曰,聞禮判言,陵役日子甚迫,擧行亦多,而以領府事之病,尙未會同,故方此悶悚云矣。上曰,領府事病患如許云,更當下敎矣。上曰,傳敎卽爲頒布。致應曰,臣終不敢頒布矣。上曰,承旨之事,甚非矣,而大臣旣已覆難,姑爲還收。仍命退。諸臣以次退出。
上在昌德宮。停常參·經筵。
自開東至卯時,灑雨下雨,自未時至人定,灑雨下雨,測雨器水深二分,人定至夜四更,灑雨下雨,測雨器水深七分。
金宗善啓曰,行大司憲李直輔,掌令姜文會在外,執義洪受浩未肅拜,掌令鄭澣呈辭,持平任百禧差祭,一員未差,監察茶時之意,敢啓。傳曰,知道。
金宗善啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
金宗善啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
傳于金宗善曰,傳香承旨,馳詣宗廟·永寧殿·永禧殿·景慕宮,奉審摘奸,仍詣受香諸處,奉審摘奸以來。
以都承旨徐瀅修牌不進推考傳旨,傳于金宗善曰,更爲牌招。
以都承旨徐瀅修再牌不進推考傳旨,傳于金宗善曰,更爲牌招。
傳于金宗善曰,承旨未差之代,前望單子入之,待下批牌招察任。
承旨前望單子入之。朴命燮落點。
金宗善啓曰,新除授右副承旨朴命燮,時在京畿楊州地,斯速乘馹上來事,下諭,何如?傳曰,許遞。
金宗善啓曰,行都承旨徐瀅修三牌不進,左承旨洪羲臣,左副承旨金在昌罷職傳旨未下,右副承旨朴命燮在外,同副承旨未差,只有臣一人,伴直無人,行都承旨徐瀅修,所當更請牌招,拘於廳規,不得請牌,而且係一日四牌,何以爲之?敢稟。傳曰,更爲牌招。
以行都承旨徐瀅修四牌不進推考傳旨,傳于金宗善曰,更爲牌招。
金宗善啓曰,行都承旨徐瀅修五牌不進,左承旨洪羲臣,左副承旨金在昌罷職傳旨未下,右副承旨·同副承旨未差,只有臣一人,伴直無人,行都承旨徐瀅修,所當更請牌招,而拘於廳規,不得請牌,且係一日六牌,何以爲之?敢稟。傳曰,更爲牌招。
金宗善,以吏曹言啓曰,因義禁府草記,大逆不道罪人安默,旣已承服正刑,降邑號罷守令等事,令各該司擧行事,允下矣。問于義禁府,則大逆不道罪人安默,居生於京畿坡州地,而本州以陵寢所在之邑,例不得降號,守令勿罷事,曾有定奪,降邑號罷守令等事,置之,何如?傳曰,允。
金宗善,以備邊司言啓曰,卽見京畿監司徐榮輔狀啓,則以爲,翼陵局內補土之役,極其浩大,許多物力,無以預定,先以錢五千兩劃下,空石枺木機械雜物進排及相地官·奏時官等事,依明陵補土例施行,而各爲磨鍊之意,竝請令廟堂稟旨分付矣。始役日子不遠,物力區劃甚急,而京司各處,無他推移之道,更令兵曹及御廳,各以千兩劃送,餘數三千兩,自禁衛營劃送之意,分付,其餘諸條,亦竝依狀請施行,何如?傳曰,允。
金宗善,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
金宗善以舟橋司言啓曰,舟橋排設,今日畢役之意,敢啓。傳曰,知道。
金宗善,以刑曹言啓曰,因義禁府啓辭,大逆不道罪人安默妻行崇,全羅道興陽縣呂島鎭爲婢,婦賢景,慶尙道長䰇縣爲婢,孫枝盛,咸鏡道甲山府爲奴,令刑曹押送事,命下矣。罪人等時囚於長湍府獄,卽令該道,押送于各其配所之意,分付,何如?傳曰,允。
行都承旨徐瀅修疏曰,伏以臣病未赴院,罪大擅便,雖於宛轉呻囈之中,日以瘝事曠職爲懼,昨伏聞大臣兩司,以洪在敏疏,登筵聲討云,筵席語祕,雖未得其詳,而晩時得見疏本之還下者,則臣病枕蹶起,滿心憤惋,不料世道之危險,一至於此也。夫情莫慝於樂禍,而去就以矯拂者尤慝,言莫憯於誣世,而憑藉以構陷者尤憯,臣未知年少新進之存中形外者,何若不祥乃爾?況在敏,跡忝邇列,目親時事,與夫委巷下里道聽塗說者有異,則渠誠謂今日之廷臣,其於闡慈德揚慈徽,有一毫不盡分之心耶?廷臣無狀,縱不能盡其分,以我聖上出天之孝思,歸美之至誠,其可任廷臣之不盡分,而使君綱臣分,如渠所謂無所藉手而不足恤耶?且以一二事言之,諸臺之發配,通儒之處分,嚴正磊落,遠近咸覩,而亦莫不稟決慈旨,推明慈衷,則苟非如渠之梟腸獍肚,八方之人,夫孰不油然激感,頌慈仁而仰聖孝哉?至於其疏中一句語,欲驅廷臣於罔測之科,而不復顧其上逼不敢言之地,此而不卽懲討,一在敏何足言?大義之將致斁晦,王綱之將致陵夷,豈云細故哉?古人之言曰,干法而無罪,法必廢,廢法以詢下,下必凌,臣固知大聖人山藪之量,無物不包,無垢不含,而情跡已露之後,亦不可久鬱輿憤。伏乞更加三思,特允洪在敏設鞫嚴刑之請焉。抑臣於諸承宣引遞事,亦有不自安者,臣之不爲仕進,今已多日,在敏之陳疏到院也,臣未嘗在院,則其不能措辭捧入,固非臣之所知,而臣爲一院之長,誠使院中上下,日稽掌故,諳習舊章,前事而預講,臨機而取資,則此等易曉之恒例,豈至於忙後錯了,靜言厥咎,莫非臣平日不飭之失,尙敢自幸其獨逭,靦顔仍蹲於尙書首席哉?病旣難强,情亦難進,速賜重勘,以爲不職者之戒,臣無任云云。答曰,省疏具悉。洪在敏事,昨諭於箚批,卿其勿辭行公。
傳于金宗善曰,都承旨疏批已下,卽爲牌招。
執義洪受浩疏曰,伏以臣昨伏承兩司來待之命,而區區情勢,實難冒沒入肅,雖不得隨諸臣後,趨登筵席,而來詣朝房,恭俟逋慢之誅,及見僚臺筵退後治箚之草本,則洪在敏疏語之萬萬凶憯,自不覺骨驚而心寒也。恭惟我慈聖殿下,以聖姒·女堯之德,保佑我聖躬,鞏固我基業,政令注措,動合三代,豐功偉烈,有光千古,而深軫宗社之重,誕擧舟梁之儀,億萬年無疆之休,肇自是日。凡今北面之臣者,苟非梟腸獍肚,孰致滓穢於太淸,而噫,彼在敏,抑獨何心,投呈凶疏,指意絶悖,至以受誣二字,肆然萌諸心而發諸口?噫嘻,古今天下,寧有是哉?向來六臺臣一儒生之處分,莫不仰稟慈旨,卽降明命,牖迷戢頑,旣嚴且正,聖孝之冞光,慈德之益彰,擧皆欽仰而攢頌,則渠敢以不逞之心,顯售叵測之計,外若歸罪廷臣,而隱然拶逼於至尊之地,卽此一款,萬剮猶輕。大臣諸臺之前席聲討,實出於人得誅之之義,則宜卽夬允群請,而乃殿下,以事屬聖躬,置之於不欲索言之科,齊籲踰日,兪音尙靳。凶如此賊,逆如此賊,而一刻容貸於覆載之間,則其可曰國有法乎?臣未見凶疏原本,而忠憤自激,直欲手磔而口臠,臣雖不以見職自居,而一身處義,有未暇論,玆以沫飮之忱,敢效沐浴之義。伏乞聖明,淵然深思,廓揮乾斷,亟降在敏嚴鞫之命,夬正典刑,俾亂萌折而輿憤洩焉,臣無任云云。省疏具悉。已諭於兩司箚批,勿辭察職。
上在昌德宮。停常參·經筵。
藥房提調韓用龜,右承旨金宗善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣,大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金宗善啓曰,備邊司郞廳來言,今日賓廳日次,而大臣俱有身病,不得來會云矣,敢啓。傳曰,知道。
吏曹口傳政事,健陵改修都監提調單,趙鎭寬。
傳于金宗善曰,昨於史官之回,聞卿所愼尙爾,不勝奉慮,改修始役漸近,而尙不會同,豈不萬萬悶然乎?予意則重大之役,必欲須卿而委之,告由前稍有日子,望須善攝强起,上來會同事,遣史官傳諭于領府事。
金宗善啓曰,卽者戶曹郞廳來言,明日宗廟,永禧殿修改,判書當爲進參,而判書未差,不得擧行云,何以爲之?敢稟。傳曰,未差之代,政官牌招開政差出,待下批牌招進去。
金宗善啓曰,吏曹判書金達淳,參判金勉柱,參議尹光顔,牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安,判書·參判,竝更牌招,何如?傳曰,允。參議只推,一體牌招。
金宗善,以吏曹言啓曰,新除授莊陵參奉李學傳呈狀內,矣身素患痰癖之症,當此換節之時,一倍添劇,時月之內,萬無起動供職之望,卽速入啓遞改云,身病旣如是沈重,則有難强令察任,改差,何如?傳曰,允。
金宗善啓曰,伏以臣奉審而歸,伏見傳敎下者,有月前大臣入侍後事及洪在敏事,似此疏章之到院者,雖大官之疏,直爲還給當者,直捧遠竄傳旨之命,臣於此,竊不勝憂慨之至。夫言路設禁,本非淸朝之美事,而況大臣體重,所以優待之者,逈異於庶僚,則聖意雖出於鎭安,而設禁以塞言路,揭罪以待大官,此其有累於一初來諫之政,爲如何哉?臣職忝惟允,不敢終默,深夜丙枕,冒瀆崇聽。伏乞亟命收還,以光聖德,千萬顒祝,惶恐敢啓。傳曰,如爾之地,爲此意外之擧,遞差。
以左承旨洪羲臣,右副承旨金在昌,牌不進罷職傳旨,傳于金宗善曰,竝許遞,前望單子入之。
承旨前望單子入之,李溏·李翼晉·嚴耆·韓致應落點。
金宗善啓曰,新除授左副承旨李溏,右副承旨李翼晉,同副承旨韓致應,竝卽牌招,何如?傳曰,允。
傳于金宗善曰,左副承旨·右副承旨·同副承旨許遞,前望單子入之。
承旨前望單子入之,趙德潤·李文會落點。
金宗善啓曰,新除授行左承旨趙德潤,以前任寧邊府使,方在解由未出中,何以爲之?敢稟。傳曰,勿拘。
有政。吏批,判書金達淳進,參判金勉柱牌不進,參議尹光顔,左副承旨李文會,進,以趙鎭寬爲戶曹判書,趙良鎭爲持平,閔師宣爲校理,朴宗正爲修撰,鄭淳民爲吏曹正郞,柳烇爲左通禮,元在明爲司僕正,朴榮壽爲敦寧判官,李允謙爲奉常判官,李翼晉爲戶曹參議,禹拓夏爲巨濟府使,李韶九爲莊陵參奉,徐長輔爲副校理。
兵批,判書曺允大進,參判李尙度病,參議朴瑞源病,參知尹涵入直,行左承旨趙德潤進,以尹光普·閔台爀爲知事,白東運爲內禁將,金光礪爲慶熙將,吳相龜爲武兼,申大坤爲全羅左水使,李道文爲龜山僉使,金重潤爲安骨萬戶,僉知單李溏,加設五衛將洪履一,依定式減下,副護軍金履永·徐有榘·金在昌·嚴耆·韓致應·朴命燮·洪羲臣·曺允遂·李翼晉·李身敬·韓吉謩,副司直朴宗正·徐鼎輔竝單付。
金宗善啓曰,新除授行左承旨趙德潤,右承旨嚴耆,左副承旨李文會,竝卽牌招,何如?傳曰,允。右承旨許遞。
李文會啓曰,卽者議政府錄事來言,左議政徐邁修,右議政李敬一,以爲臣等,卽伏見院議啓辭,始知有夜下傳敎,辭旨截嚴,禁條昭揭,上無以仰格天心,下無以自暴秉執,進退維谷,惶隘罔措,只緣臣等無似,忝叨匪據,致有此萬萬非常之辭敎,尤切惶恧,置身無地,走伏金吾門外,恭竢嚴誅云,仍納命召,何以爲之?敢稟。傳曰,卿等之如是深引,萬萬過矣,萬萬過矣。予甚不安于中,昨下傳敎,已令還收,卿等勿待命,安心卽爲還第事,遣史官傳諭,仍傳命召。
李文會啓曰,卽者義禁府都事來言,左議政徐邁修,右議政李敬一,今方待命於金吾門外云,係是大臣去就,敢啓。傳曰,知道。
李文會啓曰,卽者別兼春秋徐有恂,謂有情地難安,陳疏徑出,別兼春秋洪秉喆,謂有館規,亦爲陳疏徑出,原疏纔已退却矣。竝所當直捧禁推傳旨,而此與無端徑出有異,推考警責,左右史不可不備,與別兼春秋金蓍根,趙雲翊,竝卽牌招,以爲推移入直之地,何如?傳曰,徑出人竝牌招。
以假注書趙鐘永拿處傳旨,傳于李文會曰,分揀。
以吏曹參議尹光顔再牌不進罷職傳旨,傳于李文會曰,只推。
以洪在敏囚單子,傳于李文會曰,放送。
以慶尙監司金羲淳狀啓,進上山藥,限內不得封進,惶恐待罪事,傳于李文會曰,勿待罪事,回諭。
以廣州留守金載瓚狀啓,判府事徐龍輔,祿俸不爲領受事,傳于李文會曰,更爲輸送事,回諭。
李文會,以奎章閣言啓曰,景慕宮望廟樓,今望奉審無頉之意,敢啓。傳曰,知道。
李文會,以奎章閣言啓曰,故提學李性源妻貞敬夫人申氏卒逝云,賻物依定式分付該曹,使之輸送,何如?傳曰,允。
李文會,以內醫院提調言啓曰,副提調徐瀅修,今日問安,不爲仕進,卽爲牌招,何如?傳曰,允。
李文會,以光陵秋夕祭獻官言啓曰,典祀官鄭取善,行祀之際,猝發喘促之症,監察及大祝之任,勢難擧行,而事出倉卒,無以變通,謹依本陵已行之例,以本陵參奉林頤鎭代行之意,敢啓。傳曰,知道。
李文會,以禮曹言啓曰,卽接瑞山幼學金一柱呈狀,則以爲族姪魯冕,嫡妾俱無子,以其同姓十四寸弟魯學第二子聖喜,欲爲繼後,兩家同議與受,未及禮斜,而魯冕夫妻俱歿,受者無人,拘於常規,不得按例呈狀立案,而忝在門長,玆以具由仰訴,依定式草記稟處事呈狀矣。曾因大臣筵達,兩邊與受文蹟,明有可據而不得登聞者,許令該曹,論理草記事允下,而門長金一柱所訴旣如此,依大臣筵奏定式,金魯學第二子聖喜,立爲金魯冕之後,何如?傳曰,允。
趙德潤,以義禁府言啓曰,卽接月令醫員卞孝基手本,則時囚罪人趙榮慶,素患疝症,處濕添劇,衝亘肚臍之間,呼吸喘促,食飮全却,症形危重云,自前罪人病勢危重,則一邊保放,一邊草記,曾有定式矣。趙榮慶姑爲保放之意,敢啓。傳曰,知道。
趙德潤,以刑曹言啓曰,因義禁府啓辭,大逆不道罪人安默,籍沒家産事,命下矣。罪人安默奴婢,令京兆考出帳籍,分付五部及各該道,使之一一査出,修成冊報來,依例花名,永屬公賤之意,敢啓。傳曰,知道。
行左承旨趙德潤,左副承旨李文會等,疏曰,伏以臣等纔入院中,始伏見昨日傳敎下者,有以月前大臣入侍後事及洪在敏事章疏設禁之命,而該房,以此陳啓,至被嚴譴。臣等於此,竊不勝萬萬憂慨矣。蓋言路禁令,本非聖世之美規,大臣章奏,亦係事體之自別,且況日前相箚臺疏,寔出擧國沫飮之義,則目下懲討,不容少緩,而今此無論大官·小官,若有言之者,則懸法象魏,一倂嶺海以待之者,豈非聖人絲綸之過中乎?臣等職忝惟允,敢效繳還之院例,冒死仰瀆於崇嚴之下。伏願殿下,亟加三思,還收成命,以爲開言路誅亂賊之方焉,臣等無任云云。答曰,省疏具悉。昨下傳敎,卽欲示予講定之意,今則雖不頒布,廷臣庶皆知之,且設禁非美事,而又欠於敬大臣云爾,則還收何難?依施,遞差承旨,亦爲仍任。
吏曹口傳政事,右承旨金宗善仍任事承傳。
行都承旨徐瀅修疏曰,伏以臣愧甚獨逭,義在必遞,積逋召命,恭竢嚴譴,此際伏見本院啓辭批旨下者,有陳啓承旨遞差之命矣。臣雖不以見職自居,亦旣一日虛縻,則區區忠愛之誠,豈敢囁嚅於治朝達聰之下乎?夫牽裾者,疑於力抗,焚詔者,近於不恭,而當時褒爲直節,後世傳爲美談,何也?莫尊於人主,而能犯其顔,莫嚴於命令,而能泥其出,則豈不以事理之當然,卽天理之所在,而天且不違,而況於人也乎?故事有不可,俾勿以還詔爲憚者,唐宗所以興隆也,抗論不避,特賜象笏,以示眷者,宋帝所以宥密也。況我朝家法,優容寬假,凡有繳還封駁之擧,未嘗輕加摧折,則臣未知今日處分,雖云遞差薄罰,亦豈一初敷納之政,所宜有者乎?至於所下傳敎,旣不頒布,臣不敢提陳,而且以院啓中所言者觀之,設禁以塞言路,揭罪以待大臣,此其累聖德而傷治體,爲如何哉?耿耿愚忱,不能自抑,略綴短牘,竊附匡救之義。伏乞聖明,更加三思,承旨遞差之命,劃卽反汗,昨日所下傳敎,亟令還入,以光轉圜之量,以招明張之論,臣不勝爲聖朝祝焉。臣之去就,誠亦迫且阨矣。當日在院之兩僚,卽勿論己,雖其不在院者,無不聯章自引,竟蒙一伸,而臣以一院之長,陳疏而未遞,違召而未遞,曠引時日,徒積逋慢,廉隅之放倒,朝綱之壞損,無復餘地。惟願速賜勘處,俾不至重益厥辜,千萬懇禱,臣無任云云。答曰,省疏具悉。卿言甚好,昨下傳敎,已爲還收,承旨仍任矣。卿則初無可引之義,故昨未體諒,而必欲一伸,則依施。
行副提學朴宗來疏曰,伏以世道日壞,無變不有,至於今者洪在敏之疏出而極矣,原疏雖未及見,而觀於大臣·兩司箚語,其窮凶絶悖之狀,實不勝其萬萬痛惋也。伏惟我慈聖殿下,四載簾帷,一念保護,克闡先朝之義理,追述先朝之志事,朝著淸明,國勢奠安,女堯之頌,洋溢八方,而乃念宗社之重,遄行舟梁之禮,我東方無疆之休,莫非我慈聖攸賜也。聖孝以之冞光,慈德以之益彰,而向者處分之仰稟慈旨,悉載於前右相敦諭中,辭旨嚴正,揭若日星。凡今在廷諸臣,孰敢不奉之如供璧,信之如四時,而渠乃職在記注,親自見聞,其所尊信,必倍他人,而乃忽乘機闖隙,恣倡悖擧,敢以一誣字,語及莫重。而至若眼無國母四字,尤萬萬凶譎,渠亦今日臣子,何忍以此等之說,萌心發口,欲售其閃忽叵測之計耶?臣伏讀昨日傳敎及相箚批旨下者,化龍蛇感豚魚之盛德至仁,譪然於十行之中,而至於事屬寡躬,不欲索言,不言之中,予心悚然之敎,臣奉讀未半,心骨俱顫,驚憤欲死。今有凶章悖說,上及乘輿,使至尊,悚然不安,國無三尺之法則已,有之則其將以還給其疏,不治治之而已耶?爲人臣而見無禮於其君,不效鷹鸇之逐,則亦可曰有主辱臣死之義乎?且況鴞音不可革心,豕蹢貴在防漸,今若於在敏,不爲嚴加懲討,則其心易狃,其漸易大,將不知幾箇在敏,接足而起,然則今日之所以恕之者,適所以啓之也。殿下何不念及於此,而大臣臺閣沫飮之請,一例揮却,使亂賊無懲,王章不伸耶?伏願殿下,淵然深思,廓然夬斷,亟從兩司嚴鞫之請,以正典刑焉。仍念臣必遞之義,不敢自處以見職,沈綿之疾,尙此不離於床褥,未能隨諸臣後,齊聲共討,今始猥入文字,以效沐浴之義,比諸古人之輿疾,厥罪何居?伏枕戰恐,生不如死。伏乞聖慈,亟削臣職,仍治臣罪,以警具僚焉,臣無任云云。答曰,省疏具悉。不允,卿其調理行公。
校理任厚常,修撰申溆,副修撰尹尙圭等,箚曰,伏以臣等俱忝享役,分詣喬寢,得伏見大臣。兩司箚本,則始知洪在敏疏語之至凶且憯,臣等相顧愕貽,不圖世變之至此也。噫嘻,惟我慈聖殿下,以姙·姒之聖,有宣仁之德,凡所以保護我聖躬,啓佑我家邦,豐功偉烈,史不勝書,而至若舟梁之盛禮,又爲宗社之大計,以基吾東方萬萬無疆之休,此卽八域臣民,歌詠慈德,相與抃蹈而不知止者也。試以向時事言之,臺臣之發配,儒生之施罰,亦皆仰稟慈旨,推明慈徽辭敎嚴正,處分稱停,有以仰大聖人出天之孝,則此又愚夫愚婦之所共知而無異辭者也。噫,彼在敏,抑獨何心,一疏閃弄,滿紙陰憯,直驅廷臣於罔測之科,而乃其旨意隱暎,則敢逼至尊之地,公肆不道之說,世道之陷溺,王綱之凌夷,一何至此?臣等直欲手磔彼賊,口臠彼賊而不可得也。大僚之聯陳,臺臣之爭論,俱出於擧國同聲之討,而乃殿下,諉以事關寡躬,不欲索言,致令數日之間,尙作一天之戴,臣等又不能無憾於天地之大也。夫凶如此賊,逆如此賊,而一刻容貸於覆載之間,則亂徒無所懲畏,人志無所底定,國之爲國,未可知已,思之及此,不覺凜然而心寒。以殿下之明聖,何不念及于此耶?臣等歸自享所,不勝憤惋,聯陳短箚,仰暴腔血。伏乞聖明,更加三思,亟允群請,逆賊在敏,卽令王府,設鞫得情,快正典刑,以絶亂萌,以洩輿憤焉。雖以其時在院承旨言之,如許凶疏,循例入啓,而只是徑出之請勘,竟無議啓之請討,惟允之責,果如是乎?大僚請罷,亦云未勘,而只施重推,不賜允從,輿論所激,終不可置而不論,臣等謂伊日在院承旨,施以譴削之典,斷不可已也。臣等治箚將上之際,卽伏見喉院啓辭批旨下者,則有陳啓承宣遞差之命,竊不勝憂歎之至,揭以律名,防塞言路,已非聖世之美事,況大官之疏,直爲還給之敎,豈非萬萬過中乎?又況今此聲討,乃是彝性之共憤,而不可晷刻少緩者乎?夫命令之發,如或失當,喉司繳還,自是職分,豈可以此,遽加遞斥乎?伏願亟回睿思,夜下政院之傳敎,卽爲反汗,承宣遞差之命,亦卽還寢,以光聖德,以行天討焉。取進止。答曰,省箚具悉。昨下傳敎,固已還收,而雖不頒布,爾亦旣聞知,則何不體予至意,有此聯籲乎?承宣譴削之請,又過矣。
執義洪受浩,司諫韓興裕,掌令鄭澣,持平任百禧,獻納韓永逵,正言洪羲俊等,箚曰,伏以臣等卽伏見喉院啓辭批旨下者,則有陳啓承宣遞差之命,臣等相顧愕眙,竊不勝憂歎之至。夫喉舌之地,職在惟允,凡係命令之過中者,覆逆之繳還之,卽職分之所當然,而今於繳還之啓,諭以意外之擧,至有遞斥之敎,豈料聖明之世,有此非常之擧耶?且以院啓措語觀之,以收還禁令,爲開言路敬大臣之道,以效執藝之忱,此固可納而不可罪也。伏願聖明,亟收承宣遞差之命,以光聖德焉。臣等職忝言責,義重沐浴,以目下事,筵陳箚請,粗效沫飮之忱,未蒙開納之恩,聚首抑鬱,歷日徊徨,恭竢天心之格回,處分之亟降。今焉言路塞矣,懲討稽矣,臣等之無似,固不敢以言官自處,而其爲有累於來諫之聖德何哉?臣等不勝憂愛之忱,聯陳短箚,略效匡救之義,惟聖明垂察焉。取進止。答曰,省箚具悉。已爲還收矣。
行左承旨趙德潤,左副承旨李文會,疏曰,伏以臣等於洪在敏放送之命,有不勝瞠然失圖者,在敏之當初被囚,雖曰格例間事,論厥負罪,實是前古所無之劇逆大憝也。懲討方張,設鞫是急,則旣囚之後,豈可遽然放釋,有若尋常時囚之循例放送者然乎?臣等職忝惟允,不勝憂慨之忱,玆敢相率聯籲。伏願聖明,淵然深思,亟寢成命焉,臣無任云云。答曰,省疏具悉。當初被囚,旣曰格例,則今此所陳,不當矣。
執義洪受浩,司諫韓興裕,掌令鄭澣,持平任百禧,獻納韓永逵,校理任厚常,正言洪羲俊·申在明,修撰申溆,啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀,而窩窟則此賊也,推戴逆纘,謀危宗社,範·能之逆節,而根柢則此賊也,此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳。渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕。而初則黜置近島,轉而至於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日則其在必報之義,尤不容一刻暫緩於三尺之律,請鄭致達妻,亟令王府,快正典刑。噫嘻痛矣,朴宗岳之罪,可勝誅哉?其亦凶且憯矣。性本癡蠢,濟以凶譎,憑藉薰灼之勢,早竊華顯之職,粵在乙丙之間,旣多染汚之跡,積年見枳,不容淸議久矣。幸蒙先大王,特施曠蕩,偏加拂拭之恩,纔起廢蟄,擢置三司之列,隕結之圖,宜倍他人,而翺翔廊廟,無一報效,不悛舊習,回戀宿處,與樂任輩失志怨國之類,暗通聲氣,日夜綢繆,至於壬子夏一疏,而包藏之腸肚,彰露而不可掩矣。其全篇意脈,外藉闡揚德美之辭,內售壞亂義理之計,至於己卯以來以下數轉句語,遣辭陰慘,用意叵測,章·蔡之矯詆宣仁,弘·瞻之誣逼聖母,蔑以加此,其語犯不道,昭不可掩,至若戕害仗義理之善類,爲彼報仇,猶屬薄物細故,天討未伸,鬼誅先加,輿情憤惋,久而益激。當此明大義嚴懲討之日,不可以骨是大官已爲身故,有所容貸,請故判府事朴宗岳,爲先施以追奪官職之典。噫嘻痛矣,金憙之罪,可勝誅哉?性本陰譎,跡又閃忽,罔念先大王拂拭之恩,惟事大義理背馳之計,必欲甘心於善類,顯作賊邊之血黨,凶逆巨魁,秉彝同憤而肆發凶言,謂之無罪,其心所在,路人所知。且李義用之爲樂任切姻,則把作奇貨,市恩之資,惟恐不及,而剡章皆出於其言,李㙖之爲凶窩徒黨,則引爲私援,愛護之心,不能按住,而初仕卽差於伊時。噫,義用之於樂任,締結綢繆,爛漫和應之情節,已悉於臺啓,今不必架疊,而至於李㙖,則假托闡揚,暗售翻覆義理之計,乃以萬餘名疏錄,鋪張凶勢,脅持君父,其所設心,吁亦凶且慘矣。揆以輿情,孰不駭憤,而忽於此際,肆然擬望,若酬報者然,此已萬萬巧惡,而及其計未售志未成,則退處湖鄕,怨懟之形跡畢露,矯誣聖德,煽動之情狀莫掩,此不可以職是大官身亦已故,置而不論,請故領府事金憙,施以追削官爵之典。答曰,不允。
執義洪受浩,司諫韓興裕,掌令鄭澣,持平任百禧,獻納韓永逵,正言洪羲俊,申在明,啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不憤惋,此豈可以尋常物故,置而不論哉?論其平日罪犯,則陰樹逆種,密倡凶論慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權。且以醴酒之說大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,推戴逆禶之謀,某也爲大將,某也爲吏判,某也爲閫帥等說,爛漫於前後諸賊之供。而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂,爛漫同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能,亟施孥籍,□賊等凶種,夬施邦刑,獻遂設鞫得情。噫嘻痛矣,從古亂逆何限,而豈有如夏賊之窮凶極惡者哉?語其凶言則雲·海之所不道,論其逆節則賊鏡之所不爲。見者骨寒,聞者膽掉,實是窮天地亘古今所未聞所未見者也,此豈渠一人之作爲,一時之所做出?和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也。今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳。千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理。目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也。是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地?今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻痛矣,明謙之凶謀逆節,實是亘萬古所無之賊也,身爲閫帥,四字刀削已是劇逆之斷案,而己巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠六字刀削逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行?而誅殛之典,止及其身,收孥之律,尙未擧行。揆以獄體,不免疎虞,以謙,以逆復之子,傳襲其父之凶圖,七字刀削鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後弊之道,殄之滅之,不容少忽,而好石之以年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論,逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,八字刀削與同死生之說,旣已遲晩,顧瞻他日之計,明白納招,甚至於干涉善復自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也,兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,夬正王法。噫嘻痛矣,亂逆之變,從古何限,而豈有若今番嶺啓中諸賊之窮凶極惡者哉?嗚呼,今日此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蟲蠢之村氓,乘夜直犯於官府,肆發縛官上京擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典。時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩。金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。玄慶則以逆景之子,初旣同惡,末又逃躱,尙今未捉,實有難言之深憂。凡此諸賊,雖或有首從之別,而其在誅亂根重獄體之道,不可自外勘斷而止,請時夏·時鼎·時楫·金樂敎等,亟令王府,設鞫嚴覈,夬正邦刑。時景·時昱,竝施孥籍之律,玄慶督期詗捕,嚴鞫得情,依律處斷。噫嘻痛矣,金履翼通天之罪,可勝誅哉?惟我先大王所秉執之大義理,昭如日星,嚴如鈇鉞,使愚夫愚婦,咸有以知入於此爲忠出於此爲逆,則雖頑如木石迷如豚魚者,庶可以同歸於導率之化,而尙有一種不逞之徒,顯售角勝之計,甘心背馳之歸,乃有不率敎之金履載者出,闖呈一疏,計在嘗試,使莫重莫嚴之義理,敢欲熳漶之毁畫之,則其所設施排布,孰主張是,密勿慫慂,綢繆指嗾,一則履翼,二則履翼。噫,彼履翼,本以陰譎之性,常懷不滿之心,必欲岐貳淸議,戕害善類而後已,其潛滋暗長之計,粧出履載之疏,而昏夜往復之眞贓,自有所綻露者,則肝肺已入於淵鑑,魑魅莫逃於萬鼎,乃有五月三十日萬餘言筵敎,拈出矯俗二字。又許自明而自首,俾同歸於大中至正之域,則在渠輩,實是化鬼爲人之機,而渠乃迷不知變,延拕時日,及至六月十六日以後,上下群情進遑罔措之時,渠敢懷不忍不敢之心,少無嚴畏,竟不首實,以致淵衷之煩惱,漸至玉候之沈篤,興言及此,不覺腐心而痛骨。臣等誓不與此賊俱生,而今我慈聖殿下,闡明先王之義理,追念先王之志事,誕降明旨,使之自首,則渠當直吐情實,來伏斧鉞,而其奈梟性不悛,狼心無懼,洞諭多日,依舊頑忍,其無君死黨之心,昭不可掩,極惡大憝,從古何限,而豈有如此賊之至頑絶悖者哉?其窮凶情節,不可不究覈,而雖以今番逆發之招觀之,其痛癢相關脈絡貫通之狀,明若觀火。可·發之凶言凶書,卽是載籍以來所未有者,則兩賊伏法之後,尤何可置而不問乎?請金甲島荐棘罪人履翼,亟令王府,設鞫嚴問,夬正邦刑。噫,從古權奸之壞亂世道,禍人家國者何限,而豈有徐有隣之至妖極凶者哉?惟彼凶徒之干犯於某年大義理者,一轉再轉至于六七轉,脈絡貫通,腸肚結連,而噫,彼有隣,乃於乙未冬故相徐命善陳疏之時,以宗廈復出之說,與象厚爛熳酬酢,頤指徒黨,俾不參於聽政陳賀,則其於代聽莫大之慶,顯有不滿之意,昭不可掩,而以我先大王聖德大度,包荒拂拭,節次推遷,視同無改,則生死肉骨之恩,於渠何如?而乃敢反懷疑懼,潛售掉脫之計,晝宵端摩,無所不至,而及夫庚子以後,操國權柄,惟意所欲,爲賊淵藪,寔繁其徒,義理則期於背馳,善類則期於構陷,其所設心用意,專出於營護干犯。某年以來源頭凶逆,閃弄手勢,挺身報讐之計也,人心由此而陷溺,國勢職此而凜綴,駸駸入於人不人國不國之域,而滔滔末流,愈往愈甚。逮夫壬子之間,交結異類,面諛背毁,無所不極,至以莫重莫嚴典禮間事,作爲欛柄,或倡說而煽動之,或誘衆而威脅之,矯誣之說,肆行其間,苟究厥由,非渠而誰?惟我先大王日月之明,洞燭其奸狀,深惡其情態,六七年來,屛置於外,俾悔其罪,則固當革心改面之不暇,而依舊跳踉,無少懲畏,何幸慈殿處分,乃在神人積憤之餘,而罪止荐棘,已是失刑之大者。王章未伸,鬼誅先加,窮凶情節,無以究覈,輿情憤鬱,尤當如何?次第應行之律,不可以身故,有所容貸,請慶興府物故罪人有隣諸子,亟施散配之典。噫,彼金履載,卽一至奸至妖之物也,潛受履翼之指嗾,外托官師之相規,闖呈一疏,指意閃忽,其所綢繆排布,必欲血戰義理,甘心於背馳,讐視士類,角勝於淸議,與乙丙以來群不逞之徒,一串貫來之心腸,昭昭莫掩。惟我先大王炳幾之明,燭其奸狀,而大聖人憂世慮患之念,丁寧致意於矯俗之敎,遂致聖候之添重,便作憑几之末命,思之及此,寧不崩心而痛骨乎?特以自首者之未顯,姑置投界之寬典,今於履翼指嗾情節綻露之後,履載亦不可置而勿問,請古今島荐棘罪人履載,亟令王府,設鞫嚴問,期於得情。噫嘻痛矣,亂臣賊子,從古何限,而豈有如李在學·沈頤之·吳在文之窮凶絶悖者乎?內下封書,卽我聖母之手札,則雖章·蔡之凶肚,何敢搥亟,雖弘·瞻之逆腸,何敢坼封,而承望窩窟之指使,套襲梟獍之手勢,敢於至尊至敬母事之地,有此無嚴無忌凶賊之變,古今天下,寧有是耶?大僚嚴鞫之請,實是擧國共公之憤,而迺者批旨之下,以李在學異於邑倅,只命加律,臣等相顧驚愕,益切抑鬱。邑倅聽令於道伯,道伯締結於凶窩,眼無君母,敢售憯計,脈絡交通,腸肚相連,道伯。邑倅,二而一也。如此千古所無犯分蔑紀之類,其何可分別於道伯。邑倅之間,而不許大臣執法之請乎?情節未覈,鬼誅先及,公議莫伸,輿憤益激,請物故罪人在學,爲先施以追奪官爵之典。追削罪人頤之·在文,爲先並施追奪官爵之典。嗚呼,數十年來奸凶之徒,把弄權柄,惟意跳踉,義理將至湮晦,國勢幾乎岌嶪。而噫,彼徐有防,本以憸邪之性,濟之傾巧之行,戕善敗類,莫逃宵小之目,背公營私,無非兜攬之計,當榮賊擅弄之時,專事附麗,及浚賊誣眩之日,同聲和應,凡所以簧鼓邪說,䗖蝀太陽者,無不爲之嚆矢,而浚賊逆節彰露之後,語頗糢糊,亦不嚴斥,一世之所共憤,厥惟久矣。向者儒臣之疏請追奪也,與浚賊一而二二而一云者,臚列備至,可見公議之峻發,而今此大僚稟處之論,反涉惟輕,請故判書徐有防,亟施追奪官爵之典。噫嘻痛矣,權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汙下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣。至有小國榮之敎,雖以包容之德,姑緩屏黜,深察跳踉之漸,嚴加裁抑,大聖人則哲之明,凡在臣隣,孰不欽仰?而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當昨夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫吹文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何。陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賊傔而瘞理臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不啻林甫之奸邪。詐僞反復,專用蘇·張之手段,必欲戕害者士類,而陽附士類,必欲壞亂者義理,而假托義理,廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁效力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁蕚之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此。此等小人,眞朱夫子所謂自朝至暮,自頭至足,無非罪惡者,渠亦人耳,持此安歸?情狀旣綻,到處狼狽,天地雖大,靡所容身,則畢竟匍匐而歸,還他本色,至於粧出凶述之疏而極矣。蓋其千億化身,惟利是趨,利在浚賊則附浚賊,利在民始則附民始,利在隣·防則附隣·防,利在異類則附異類,利在邪黨則附邪黨,一行刀削天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,況今可·發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛漫綢繆,如鬼如蜮,爲世指目,厥惟久矣。而及其竄逐之後,輒懷怨懟之心,敢於莫重莫嚴之地,肆發窮凶極悖之說。時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁,何幸我慈聖殿下,俯察輿情,廓揮明斷,特下賜死之命,王草自此可伸,輿情得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸,而未可謂克伸,輿情似洩,而未可謂夬洩。到今次第應行之律,不可以誅及其身而止,請賜死罪人行恁諸子應坐之類,亟令王府,依律擧行,無俾易種焉。十二行刀削噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就今番恒儉輩鞫案觀之,其所綢繆排布,至兇絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也。追惟及此,不覺毛骨俱竦,恒儉諸賊,雖是凶獰,特不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羗胡伏於輦轂也。春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻痛矣,國榮·陽澤及鄭民始之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望,指揮者榮賊,而民始焉和應,至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸。至今追思,不覺骨靑膽掉,而髮豎眦裂也。當此義理大明凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也,決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也。昨年之春,幸賴我先大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘。推此一款,卽是斷案,而尤有國人之至今所腐心痛骨者,壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆唱,有耳皆聞,無人不道。及至定號之日,肆發凶言於衆人之中曰,今此定號,何如是太早,究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻痛矣,賊裕之罪,可勝誅哉?辛酉夏一疏,包凶蓄禍,暗售梟獍之腸,都人尹姞等句語,排布陰譎,曲堗徒薪之授比,指意凶憯,卽此一段,其沮戲大婚之凶肚,背馳先王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也,吁亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中,不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡在橫目之列者,莫不骨驚瞻掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,當施之律,決不容少緩,請物故罪人裕,亟施孥籍之典。噫嘻,魯賢本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛漫謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢,亟施孥籍之典。噫嘻,在民手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,臟肚相連。及其凶疏之構草也,密勿綢繆,爛漫酬酢,或曰大婚不成則好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕。請知情不告罪人在民,亟施孥籍之典。噫嘻痛矣,不逞怪鬼之徒,壞世道而禍家國者,從古何限,而豈有如今玆之變哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所鍾,渠以幺麽蔭吏,常欲兜攬朝權,陰懷網打之計,倡爲憯毒之擧,昂然自處以窩主渠魁,而嘯聚無頼之類,做出平地之浪,掃盡朝著,將欲何爲此在渠,猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科,卽此一節,爲其斷案,罰止島配,已是失刑之大者。王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸。請物故罪人履猷諸子,亟施散配之典。噫嘻痛矣,洪在敏之罪,可勝誅哉?撐腸拄服,都是梟獍,發言行己,無非鬼蜮干紀亂常之徒,從古何限,而豈有如此賊之窮凶絶悖者乎?乘機逞毒,闖呈一疏,憑藉莫重之地,潛售不逞之習,遣辭凶譎,指意巧慝,譏訕朝廷,疑亂聽聞,至曰受誣於舟梁大慶,有若眞有誣逼者然。又引故相之對揚,有若不爲辨明者然,末乃以眼無君母等語,驅一世於無倫罔測之科,張皇閃忽,少無顧忌,其設心造謀,吁亦凶且憯矣。嗚呼,庚申以後,我東方得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,孰不蹈舞攢頌於慈覆之天。而向來臺臣通儒之處分,莫不稟決慈旨,推明慈德,且於大臣附奏批旨頒下之後,凡有秉彝之心者,無不油然激感,頌慈仁而仰聖孝,則初何嘗有誣不誣辨不誣之可論也哉?噫,渠亦北面於慈聖曁殿下之庭者,抑何心腸,指無爲有,以虛爲實,眩惑群聽,驅陷廷紳,至有寧死不欲比肩之凶語,肆然上逼於不敢言之地,矢死不欲立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也。如此至妖慝絶凶悖之賊,雖使千剮萬戮,猶不足以伸王章而洩輿憤,豈可一刻容貸於履載之間,使吾東方今日臣子,忍與之共戴一天乎?此而不窮覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?誣逼之罪,自有常憲,肆市之典,不容少緩。請劇逆在敏,亟令王府,嚴鞫得情,夬正典刑。答曰,不允。有隣諸子事,履載事,不允。在學等事,徐有防事勿煩,行恁諸子事不允十一字刀削家煥等事,國榮事,不允。時偉諸子事,不允。裕事,魯賢事,在民事,履猷諸子事,在敏事,不允。
執義洪受浩,掌令鄭澣,持平任百禧,啓曰,噫,彼金履載之罪犯何如,關係何如,而前道臣申耆之插入於稟秩,抑何意也。嗚呼,我大行大王,處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謪之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。噫,贈執義韓鍮,涅臂討賊之精忠孤節,可質神明,猗我先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命,閼而不行,其心所在,吁亦痛矣。此等背公死黨悖義害正之類,不可竄配而止。請興陽縣竄配罪人申耆,亟施絶島安置之典。噫,嘻逆鏔窮凶之罪,已悉於前啓,今不必更事臚列,幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔亟施孥戮之典。噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切,幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類背馳義理之計也,國言之喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止。請屏裔罪人沈魯崇,亟施絶島定配之典,其餘諸子,亦爲依律散配,近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩。而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所。今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知。而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若銓兄弟者,致薰之爲承薰同氣者,不過島配定配而止。盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪。卽此一節,邪術淺深,有不暇論。學逵·與權,俱以家煥之甥姪,承薰之至親,標號之陰慘,花肋惟均,迷溺之丁寧,致嗣各證,兇祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然,此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀。而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈。而特推寬大之恩,遽降酌處之命,刑政之失,姑置勿論,宗社之憂,實爲無窮。至如吳錫忠,尤極凶且憯矣。本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀,家煥之證招丁寧,屢次來往之跡,渠供之輸款昭然,敢生漫漶之計,或曰不無其力,或言無以形容,終始呑吐,一向抵賴,究厥情節,萬戮猶輕,豈可以次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,夬正典刑。噫嘻,凶逆之滅倫干紀,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始依臺啓施行之命,處分之嚴明磊落,凡在臣隣,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也,決矣。請民始諸子應坐之類,亟令王府,依律擧行。噫嘻痛矣,李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植。伊時命植之指嗾凶疏,一世之所共知,則爲逆邊報仇者,豈非亦逆?受嗾之樂洙,旣施追奪,則指使之命植,合被同律。請故判府事李命植,亟施追奪官爵之典。噫嘻痛矣,十數年來,賊勢益肆,人心靡定,顧瞻他日之徒三字刀削之輩踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故。此於渠,雖爲薄物細故,而亦可見隱若有恃縱恣無忌之一端,今幸乾斷赫然,四字刀削此等黨與,不可仍置。請周爀,亟令王府,嚴鞫得情,快正典刑,三啓中諸賊,罪關宗社,憤切神人,往在先朝,旣允臺啓,傳旨未下。故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣,今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論。趙鎭井則旣曰着名於此疏,而又曰不知其疏語,天下寧有是理?安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類而不加嚴覈哉?前後酌配之命,遽下於輿情轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府,設鞫嚴問。秋曹諸罪人中,如李榮復·金元喜·洪宗益等情犯深重者,亦爲移囚王府,到底盤覈,快施典刑。新除授掌令姜文會,時在京畿楊州地,請斯速乘馹上來事,下諭。答曰,亟停勿煩。沈魯崇等事,若銓等事,不允。民始諸子事,李命植事,周爀事,三啓事,不允。寵億事,不允。李東萬事,不允。下諭事,依啓。
司諫韓興裕,獻納韓永逵,正言洪羲俊·申在明,啓曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞫得情,快正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞斃,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典,德相·尙喆·九宗三賊,無非極逆大憝,罪關宗社,而臺閣傳啓,積有年所,玉章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命未卒之志也。今當新化休明之日,不可使凶孽逆種,晷刻偃息於覆載之間。請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典。請正法罪人鏔,亟施孥戮之典。噫嘻痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。壬子南學之疏,吁亦凶且慘矣。締結翰逆之餘黨,傳襲師賊之凶論,乃於李㙖之假托闡揚,暗售凶計之時,以爲此機可乘,至有不逞之徒朴夏源者,投呈凶疏,敢肆脅持君父之計,是可忍也,孰不可忍也?噫,彼李祖源,陰受浚賊之指使,甘與昌順而和應,譸張凶論,粧出悖疏,必欲壞亂我義理,戕害我善類。至於沈基泰之所爲,亦甚凶獰,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣。向日大僚之稟處,終涉惟輕。請放逐罪人李祖源·沈基泰,竝施島配之典。噫嘻,可·發兩賊,卽窮天地亘萬古所無之凶逆,而必基乃可基之親弟,時發之密友也。參聽於乃兄之凶言,綢繆乎時發之逆肚,則其蛇虺之毒,梟獍之惡,實與可·發兩賊,異身而同氣,換面而一心。兩賊旣已伏法,則以兩賊已施之律,施之於此賊者,允合於朝家治逆之法,而今此減死之典,雖出於我聖上好生之德意,其爲失刑則大矣。請慶興府定配罪人必基,亟令王府,更爲拿來,夬正邦刑。噫,彼沈達漢,自來濟恭所卵育之醜類也。頃年三司之聲討蔡逆也,渠爲憲臺,百端規避,連事違逋,此則只知死黨之義也。及當孝元殿祥朞之夕,假托拘忌,不參入臨之庭班,此則專出無君之心也。坐枳數年,忽玷臺地,及夫人言之峻發,敢投自明之一疏,而飾辭粧撰,吐氣噴薄,其於賊恭之罪惡,初無一言之略及,又不露出其名字,泛稱大論也連啓也,渠所謂論與啓者,果指何逆而言耶?況今廷臣之所沫血致討者,卽德隣,而渠亦初不槪及,護逆腸肚,昭不可掩,日前諫長之疏,臚列已盡,蓋其謀避懲討一罪也,不參哭班二罪也,諱名賊恭三罪也,不討逆隣四罪也,人臣而負此四大罪,其將自立於天地之間乎?渠又昨者,投呈凶疏,而其語脈旨意之所在,不可但以叵測閃弄而言也。外假陳戒之言,而陰逞怨國之心,乃敢以朋比排擊等語,肆然誣及於朝廷,究厥心腸,不覺骨顫而瞻掉也。噫,新化方隆,無物或遺,則皇極之道建矣,而敢詆以朋比,朝象淸明,有罪必討,則凶邪之跡屛矣。而反謂之排擊,隱然以隣·恭諸賊嚴討之大義理,歸之於偏黨擠軋之科,此實梟獍腸肚,鬼蜮情狀,而其窮凶悖逆,反有倍於前日已著之四大罪案也。今又得見憲臺聲罪之章,則其論情節本末,尤爲詳悉。渠爲賊恭之爪牙,前銜投疏,至比元惡於社稷之臣,又與家·鏞兩兇,連腸接肚,陰謀凶論,無不爛漫同惡而其兄通漢,乃復左袒於斥兇之論,似此逆黨,尙今漏網,實爲世道之深慮。今玆天道昭昭,魑魅之形自呈,而鯨觬之誅自干,此不窮覈極治,永拔根窟,則禍亂之萌自在,而亦可曰國有典刑乎?請放逐罪人沈達漢,亟令王府,設鞫得情,夬正王法。嗚呼,壬子夏南學之疏,卽禍國家壞世道之一大機關也,其時事,尙忍言哉?凶徒鴟張,邪說橫流,讐視義理,斁滅倫常,幾乎國不國而人不人矣。惟彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗正,及當此時,謂機可乘,渠乃跡附浚賊,受其頤指,勢連逆恭,通其腸肚,仍與李祖源,沈基泰輩,綢繆和應,迭爲謀主,朴夏源募爲疏頭,柳協基從以製疏,嘯聚徒黨,闖然投呈,其包藏之禍心,醞釀之陰圖,於是乎綻露無餘。而況倡出四字凶言,密囑妖賊,譸張流入,藉爲操切脅持之欛柄,而自陷於誣聖之科者,卽爲渠眞贓斷案,則其通天之罪,萬戮猶輕,而臥死牖下,王章未加,及夫臺啓旣發之後,兪音尙靳,輿情久鬱矣。日前憲臺之臣,忽地混入於停啓之中,此雖出於對揚之意,大失嚴懲討謹隄防之義,物議愈激,公憤益切,如此之類,不可以已停之啓而仍以置之。請故判書鄭昌順,故僉知柳協基,竝施以追奪官爵之典。噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所。而今於悖疏悖通,其所爛漫排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章。請古今島定配罪人李東萬,亟令王府,設鞫得情,夬施典刑。新除授行大司諫姜彝正,時在忠淸道公州地,請斯速乘馹上來事,下諭。答曰,不允。第四五六件事,亟停勿煩,必基事,沈達漢事,鄭昌順等事,不允。李東萬事,不允。下諭事,依啓。
上在昌德宮。停常參·經筵。
夜三更四更,月暈。
趙德潤啓曰,行大司憲李直輔,掌令姜文會,持平趙良鎭在外,執義洪受浩,掌令鄭澣,持平任百禧陳箚,監察茶時之意,敢啓。傳曰,知道。
趙德潤啓曰,禁衛營將官來言,今日本營軍兵,日次私習云矣,敢啓。傳曰,知道。
趙德潤啓曰,御營廳將官來言,今日本廳軍兵,日次私習云矣,敢啓。傳曰,知道。
趙德潤啓曰,右承旨金宗善,今日不爲仕進,卽爲牌招,何如?傳曰,允。
以右承旨金宗善牌不進罷職傳旨,傳于趙德潤曰,只推,更爲牌招。
趙德潤,以都摠府言啓曰,今此健陵·顯隆園幸行時,寶劍侍衛守宮,當爲備員,而都摠管李集斗,以漢城府判尹導駕進,副摠管尹東晩未肅拜,都摠管蔡弘履,副摠管宋銓·吳泰賢,俱有身病,將不得備員,合有變通之道,令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,允。
趙德潤啓曰,因都摠府草記,今此幸行時,侍衛寶劍守宮,當爲備員,而都摠管李集斗,以漢城判尹導駕進,副摠管尹東晩未肅拜,都摠管蔡弘履,副摠管宋銓·吳泰賢俱有身病,不得備員,令政院稟旨變通事,允下矣,合有變通之道,何以爲之?敢稟。傳曰,竝許遞,令該曹口傳差出。
兵曹口傳政事,以林蓍喆·李彦植爲都摠管,兪漢謨·鄭觀采·吳載重爲副摠管。
傳于李文會曰,今番獄事,予豈得已也?渠輩獨非北面於先王之庭,而其敢懷不滿之心,顯售背馳之計者,裕賊辛酉一疏是已。予固沖幼,雖不卽地打破,痛惋在心,況其詩句則敢用壞了二字,供招則肆發洞燭等語,凶言悖說,不啻其疏而已。臺臣之論,相臣之奏,一世之公議,不可誣也,常憲未施而徑斃,可勝憤哉?安默·魯賢·在民已皆伏法,而至於脅從之類,以從輕重酌處,昨諭於大臣矣。尹致行則留宿其家,考準其疏,尤極痛惡,海島減死安置。李晦祥則渠家之人,屢發鞫招者,夫孰曰全無所犯。金宇光則以卑微之類,往來和應,亦不可無罪,竝施絶島定配。金千孫則癡傔何與其間?權思穆則當初拿來,爲其面質他囚矣。竝放送。
右承旨金宗善,左副承旨李文會啓曰,伏以臣等卽伏見傳敎下者,有金吾諸鞫囚酌處之命,臣等相顧愕眙,竊不勝萬萬憂憤之至。噫,賊裕之辛酉一疏,卽窮天地亘萬古所無之劇逆大憝也。以其獰毒無比,徑先致斃之故,根窩未破,王章莫施,神人之憤,去而益切,而惟是鞫事未撤,窮覈有路,則凡係干連於此賊者,固宜悉伏典刑,劓殄無遺,不可以脅從之類,區以別之也明矣。且況尹致行·李晦祥,則本與賊裕,或卵育已久,或腸肚相連,和應逆節,綢繆凶謀,同情莫掩於準疏,眞贓屢發於諸招,國有三尺,焉逭顯戮?至若裕賊支屬及傔客卑微之類,雖以天地好生之德,有此或配或放之命,而其爲親切於凶賊,肯䋜於此獄者,則實與致行·晦祥,無所異同矣。不意獄末究竟,處分遽降,有若尋常干犯,分等決處者然,刑政由是隳壞,亂逆無所懲畏,言念及此,寧不凜然而心寒哉?臣等職忝惟允,痛惋弸中,玆敢相率齊籲,伏願殿下,淵然深思,亟寢成命,仍令王府,到底盤鞫,使王章伸而亂本拔焉。臣等於此際,又有所抑鬱者,當此懲討方張之日,兩司諸臺,匪罪見遞,夫何聖明之世,有此過中之擧耶?亦願還收,以光聖德焉,惶恐敢啓。答曰,酌處自有斟量,不必煩陳矣。
李文會,以弘文館言啓曰,新除授副校理徐長輔,修撰朴宗正,竝卽牌招察任,何如?傳曰,允。
李文會,以弘文館言啓曰,新除授校理閔師宣,時在京畿豐德地,經筵入番事緊,請斯速乘馹上來事,下諭。傳曰,許遞。
趙德潤,以兵曹言啓曰,今八月十七日武臣堂上朔試射日次,而國忌齋戒相値,不得爲之之意,敢啓。傳曰,知道。
趙德潤,以義禁府言啓曰,卽接月令醫員卞宜豐手本,則以爲,時囚罪人李羲耆,素患痰癖之症,挾感復發,屢日處濕之餘,積氣衝上,呼吸喘促,食飮全却,實有難保之慮云,自前罪人病勢危重,則一邊保放,一邊草記,曾有定式矣,李羲耆姑爲保放之意,敢啓。傳曰,知道。
趙德潤,以義禁府言啓曰,卽接月令醫員洪應喆手本,則以爲,時囚罪人金志淳,屢日處濕之餘,素患關格,挾感闖發,呼吸喘促,食飮全却,氣息奄奄,實有難保之慮云,自前罪人病勢危重,則一邊保放,一邊草記,曾有定式矣。金志淳姑爲保放之意,敢啓。傳曰,知道。
趙德潤,以義禁府言啓曰,卽接利川府使徐弘輔牒報及成冊,則大逆不道罪人安默父邦壽,捉囚府獄後報來矣。安默父邦壽,依律文緣坐處絞,而發遣府都事,與地方官,眼同擧行之意,敢啓。傳曰,知道。
左議政徐邁修,右議政李敬一等箚曰,伏以臣等之昨日胥命,豈可已而不已哉?忱誠淺薄,辭語拙訥,進而迭陳於前席,退而力討於聯箚者,皆不免空言無補,而及夫院啓之出,始知有傳敎之上頒下格者,則藉手之大義,無地可布,罔涯之世道,非葦可抗。於是乎歸身司敗,恭竢重勘,以冀少暴其無所控訴之情實而已。乃者虛襟之盛德,卓越百王,轉圜之大度,邁隆三古,翕受群言,收還前旨,而出尋常萬萬之聖人作爲,如日中天,八方咸聳,臣等少須臾無死,扶杖而聽此詔,則其渾身榮耀滿心歡喜者,豈但爲一時擧措之得宜哉?太平萬世,且將自今伊始,朝野幸甚,臣民幸甚,臣等旣奉溫諭,退歸私次,則中間惶蹙之私,今屬前舊往事。思遇至此,孚感至此,臣等雖甚無狀,豈復敢以應文飾辭,强效相府備例之箚引哉?惟是干紀犯分之賊,式至今職名自如,天討不行,則義理將至晦塞,王綱將至陵夷,雖欲仰承德音,俯鎭物情,譬如去柁之舟,無輗之車,一涉於瞿塘·羊腸之險,其摧檣僨轅,可立而待,此豈聖上所以責臣等,而臣等所以拚死徇國之本意哉?嗚呼,在敏之疏,言之痛心,思之骨寒,釀禍於淸平之朝,投間於整頓之會,胡喊如狂叫,詖遁如詛盟,事求憑藉,則未遑察夫引喩之不相襯,計急撓撼,則不暇顧夫拶逼之歸何地,畢竟自陷於矯誣聖躬網打搢紳之極惡大罪。前後聖敎,每傷其無知沒覺,匍匐入井,必欲其化龍蛇爲赤子,而情迹破綻,奸所掀露,小大齊憤,戟手唾罵之後,其在正王法謝輿論之道,不可不一番鉤問,以覈其忽地作此之心腸。臣等今皆老白首矣,猥荷委畀之眷,冒據董率之地,縫紉調劑,卽其素願,豈敢爲一毫乖激之論哉?無奈狼性不化,鴞音自號,孽由渠作,邦有常刑,古所謂刑一懼百,生道殺人,正指此等處也。抱玆耿耿,未敢終默,齋沐治箚,相率聯籲。伏乞聖明,更加三思,早賜夬斷,在敏設鞫之請,亟令王府,卽爲擧行,使人心得免詿誤,朝象賴以底定,千萬顒祝。取進止。答曰,省箚具悉卿等之懇。予亦非不知卿等與三司之言,出於矯本折萌之意,而予所商度,亦不爲無據,卿等姑勿亟,予當更思而處之矣。仍傳于李文會曰,此批答,遣史官傳諭于左右相。
兼判義禁黃昇源,知義禁李集斗,同義禁兪漢謨·趙德潤等疏曰,伏以世道至險,人心易訛,無前之變怪層生,而又有此洪在敏之疏矣,滿紙張皇,遣辭至譎,指意叵測,讀之未半,誠不覺髮豎而膽掉也。向來前右相附奏聖批頒布以後,慈德益彰,聖孝冞光,凡在瞻聆,孰不欽仰攢頌,而渠則獨何心腸,陰懷異圖,暗售密計,若是其窮凶絶悖也?夫誣之一字,是何等驚心痛骨者,而肆然加之於不敢言之地耶?滿廷臣僚,驅之於罔赦之科,而上煩宸衷,不勝悚然之敎,則此眞凶國禍家之劇賊,覆載之所不容,神人之所共誅也。大臣·三司之聲討截嚴,至請設鞫得情,而兪音尙靳,此豈臣等所仰望於聖明也哉?關係至重,負犯至凶,此而寬貸,則樂禍俟釁之類,其將接跡而起,宗國熏心之憂,容有極哉?此際在敏囚單子,至有放送之命,臣等竊不勝愕然失圖也。在初雖以輕罪被囚,而當此懲討方張之時,居然放出,則國體之虧損,群情之憤菀,又如何哉?臣等忝叨按獄之任,憂憤轉激,聯陳執藝之義,仰瀆黈纊之聽。伏願聖明,特寢放送之命,亟允嚴鞫之請,以折亂萌,以洩輿憤焉。臣等無任云云。答曰,省疏具悉。事件各異矣,此囚放釋,何關於卿等之請鞫乎?卽爲放送。
執義洪受浩,司諫韓興裕,掌令鄭澣,持平任百禧,獻納韓永逵,正言洪羲俊·申在明等箚曰,伏以臣等於在敏放送之命,竊不勝憂慨之至。噫,彼敏賊,是何等劇逆大憝,而廷臣之聲討方張,擧國之公憤益切,當初就囚,雖云格例間事,設鞫得情,乃是應行之典,而遽然放釋,有若尋常輕囚者然,何爲而有此過中之擧也?論其負犯,決不可一刻容息於覆載之間,而今若旣囚而旋放,則其將晏然偃息於其家乎?在臣等沫飮之情,已不勝抑鬱,而在朝家誅討之政,亦豈不乖當哉?伏乞聖明,特加三思,亟寢放釋之命,移囚南間,具格嚴鞫,期於得情,夬正典刑焉。取進止。答曰,省箚具悉。洪在敏之當初拿囚,是格例間事,則今此放釋,非有關於爾等之請鞫,以此爭執,反有損於國體,竝遞差。
行副提學朴宗來,校理任厚常,副校理徐長輔,修撰申溆·朴宗正,副修撰尹尙圭等疏曰,伏以臣等伏見夜下傳敎,有洪在敏放送之命。噫,彼在敏,是何等劇逆大憝,則豈可如尋常罪囚之循例放釋者哉?其網打廷紳之計,誣逼太上之罪,前後章奏,備陳無餘。臣等今不必更事煩達,而歷日追思,尙覺骨顫而膽掉,當初被囚,雖曰格例間事,論厥負犯,實是無前凶變,懲討方嚴,設鞫是急,則旣囚之後,決不可遽然宥釋。伏乞聖明,淵然深思,廓揮乾斷,亟寢在敏放送之命,仍令王府,移囚南間,設鞫得情,夬正邦刑,千萬幸甚。臣等無任云云。答曰,省疏具悉。已諭於兩司·金吾之批矣。
上在昌德宮。停常參·經筵。
自卯時至人定,灑雨下雨,測雨器水深八分。
自人定至夜三更,灑雨下雨,測雨器水深四分。
趙德潤啓曰,行大司憲李直輔,掌令姜文會,持平趙良鎭,在外,執義·掌令一員,持平一員,未差,監察茶時之意,敢啓。傳曰,知道。
趙德潤啓曰,來二十一日朝參日次,而國忌齋戒相値,頉稟之意,敢啓。傳曰,知道。
李文會啓曰,來二十一日輪對日次,而宣陵忌辰祭齋戒相値,頉稟之意,敢啓。傳曰,知道。
趙德潤啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
趙德潤啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
兼春秋車信用書啓,臣於本月十五日巳時量,敬奉聖諭,馳到楊根郡西始面醍灘里,傳諭于領府事李秉模所住處是白乎,則以爲,日昨恩敎,旣垂閔覆之念,半夜荒村,又辱近侍之行,諭之以改修漸近,飭之以善攝强起,滓穢賤臣之坐邀恩禮至此,惶汗感涕,不覺交逬。臣於是役,竊附庶人召之役,往役之義,惟竭蹶是期,不意脚腫少差,泄痢旋劇,數日光景,幾乎無幸,今雖痢證稍息,神氣大脫,實無自力之望,而臣子分義,有不敢偃然自便於前後恩諭之下,姑觀三兩日動靜,以爲扶舁作行之計,而能不顚仆道路,亦未可料,是甚悚悶云矣,臣則仍爲復路,緣由竝以馳啓云云。踏啓字。
趙德潤,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
趙德潤以御營廳言啓曰,本廳哨官尹得莘,受由下鄕,過限不來,依例汰去之意,敢啓。傳曰,知道。
判義禁黃昇源,知義禁李集斗,同義禁兪漢謨,趙德潤等,疏曰,伏以臣等伏見傳敎下者,有鞫獄諸囚分等酌處之敎矣。奉讀聖旨,天地好生之德,日月臨照之明,凡在瞻聆,孰不欽仰攢頌,而第今番鞫獄,誠振古所未有之一大變怪也。噫嘻痛矣,賊裕之所被先朝恩造,果何如也?國家何負於渠,而渠反陰懷不滿之心,顯售至凶之計,闖呈一疏,引用文字,眞贓綻露,斷案俱備,而詩句凶言,鞫庭悖供,都是沮戲之不足,必欲背馳乃已者,究其梟腸獍肚,眞是宗社之所不容,神人之所必誅者也。然其冥頑甚於豚魚,獰悍甚於木石,栲訊非不嚴矣,盤覆非不周矣,一直抵賴,末梢供招,敢云發明則無路,而遲晩則不可者,尤是窮凶絶悖之元惡大懟也,顯戮未加,鬼誅先及,按獄諸臣,無不腐心痛骨,恨未手磔也。若其安默·魯賢·在民輩,雖已正法,曷足以少洩輿情之憤菀哉?餘囚之在繋者,縱云脅從,尙有未盡鉤覈者也。金千孫·權思穆之酌放,臣等亦以爲實合奉承,而如金宇光之濫蠢者,綢繆情節,狼藉難掩,則恐不可以卑微而遽用惟輕之典也。尹致行,卽一狡慝之物,留宿其家,考準其疏,渠亦輸款,而稱以短文,疏中指意,未能察識者,情狀萬萬痛惡,因渠漫漶之供,遽置減死之律,恐非嚴鞫體也。李晦祥,以渠家人,親密凶徒,合被重誅也。我聖上,特推十世宥之義,不加訊問,直勘島配,臣等雖甚愚迷,豈不欲仰體我大聖人德意,而獄體恐不然也。賊裕構疏時,再往其家,筆譚酬酢,緊出於同囚之供,而渠所發明者,旣無的確之明證,且爲賊裕停啓時宣力之說,又出於他囚之供,則晦祥就捕後,一番例問而止,不復究覈者,論以國體獄情,豈非失刑之大也哉?臣等忝叨按獄之任,不勝憤惋之忱,聯陳短章,仰瀆宸嚴。伏願聖明,更加三思,亟寢成命,仍令致行·晦祥,嚴訊得情,斷不可已也,臣等無任云云。答曰,省疏具悉。諸囚用法之後,餘囚別無更問,須以從輕重酌處之意,已言於大臣矣。今此處分,亦皆斟量,非爭執之事,卽速擧行。
判義禁黃昇源,知義禁李集斗,同義禁兪漢謨,趙德潤等,疏曰,伏以臣等略控執藝之義,及承批旨,不賜允兪之音,至有卽速擧行之命,臣等雖甚愚迷,豈不仰體我聖上好生之德意,而鞫體至嚴,勿論干犯之淺深,必也究竟而後,始可議到於酌處者,卽不易之法意也。惟彼兩囚,一則呑吐漫漶,終不直招,而仍因酌配,有違格例,一則可問之情節,非止一二,而不復盤覈,直爲酌處,尤是在前所未有之事也。臣等忝叨執法之列,有不敢遽然奉承者,玆又冒死聯籲。伏乞聖明,亟加三思,收還成命,仍令兩罪人,更加嚴鞫得情焉,臣等無任云云。答曰,省疏具悉。名以執藝,則一疏容或無怪,至於再斯,則豈非沒分數乎?干連脅從之酌處,從古已然,若番番如今金吾之爭執,則入於鞫獄者,將無生出獄門之人乎?況有司之事,異於臺諫,則命令之閼而不通,其弊反甚於失刑,卿等事,萬萬駭然,擧行後當處分,欲見發配草記而就寢,此意知悉。
李文會,以義禁府言啓曰,罪人尹致行海島減死安置,李晦祥·金宇光絶島定配,金千孫·權思穆放送事,承傳啓下矣。金千孫·權思穆竝放送,而尹致行全羅道康津縣古今島減死安置,李晦祥羅州牧智島,金宇光慶尙道熊川縣加德鎭,竝絶島定配,而以承傳內辭意,具罪目,卽爲發遣府羅將,押送于各其配所,何如?傳曰,允。
上在昌德宮。停常參·經筵。
趙德潤啓曰,行大司憲李直輔,掌令姜文會,持平趙良鎭在外,執義·掌令一員,持平一員,未差,監察茶時之意,敢啓。傳曰,知道。
李文會啓曰,左議政徐邁修,右議政李敬一,有稟達事,來詣請對矣。傳曰,入侍。
趙德潤啓曰,臣德潤,以刑房代房承旨,今日推鞫進去下直之意,敢啓。傳曰,知道。
趙德潤啓曰,今日推鞫,兩司當爲進參,諸臺竝卽牌招,以爲進去之地,何如?傳曰,允。
李文會啓曰,卽者別兼春秋趙雲翊,以其親病,陳疏徑出,原疏以國忌正日,不得捧入,別兼春秋洪秉喆,謂有館規,亦爲陳疏徑出,原疏纔已退却矣。所當直捧禁推傳旨,而此與無端徑出有異,竝推考警責,左右史不可不備,而別兼春秋徐有恂式暇,洪秉喆·金蓍根,竝卽牌招,何如?傳曰,允。
李文會啓曰,戶曹判書趙鎭寬,依下敎來待矣。傳曰,入侍。
李文會啓曰,都承旨·右副承旨·同副承旨,未差,左承旨趙德潤推鞫進去,右承旨金宗善式暇,只有臣一人,伴直無人,何以爲之?敢稟。傳曰,新除授承旨,待下批牌招察任。
承旨前望單子入之。徐瀅修·李溏·李好敏落點。
傳于徐瀅修曰,工曹參判,何時除職,而尙不肅拜乎?卽爲牌招。
以工曹參判金魯忠牌不進推考傳旨,傳于徐瀅修曰,更爲嚴飭牌招。
以工曹參判金魯忠再牌不進推考傳旨,傳于徐瀅修曰,此宰臣之前後屢違,果何故也?予誠莫曉也。以向來事言之,旣昭脫無餘,則何有於此宰臣,而一違二違,不有不俟駕之義,此何道理,其委折,令政院問啓。
李好敏啓曰,工曹參判金魯忠,問啓命下之後,謂有情勢,來到城外,飭敎屢下,連爲催促,而稱以待罪,終不入來,事未前有,萬萬駭然,從重推考,何如?傳曰,問啓無異於推緘,則何可不爲承命,且城外待罪,非大官而爲此,前所未聞,朝廷格例,豈可因一蔭戚宰而破壞了,從重推考,更爲各別嚴飭,待城門開入來,問啓卽爲捧入。
傳于李文會曰,發遣吏郞,諸執事淸齋與否,摘奸以來。
以正言洪羲俊·申在明,牌不進罷職傳旨,傳于李好敏曰,只推。
以別兼春秋金蓍根牌不進罷職傳旨,傳于李文會曰,只推。
李好敏,以義禁府言啓曰,推鞫多事之時,本府都事,不可不備員,出使都事趙榮錫,令該曹口傳相換,都事洪顯謨拿處之代,亦令該曹,口傳差出,以爲備員擧行之地,何如?傳曰,允。
吏曹口傳政事,以趙國仁爲禁府都事,仁政殿營建都監提調單趙鎭寬。
李好敏,以兵曹言啓曰,今八月十九日各廳堂下武臣朔試射設行單子,纔已啓下,而毓祥宮秋享祭齋戒相値矣,矇然之失,臣不勝惶恐,而朔試射,無故日退行之意,敢啓。傳曰,知道。
李好敏,以義禁府言啓曰,卽接南陽府使李海愚牒報及成冊,則大逆不道罪人安默妾明介,査出捉囚府獄後報來矣。明介慶尙道巨濟府緣坐爲婢,而依例令刑曹,押送配所,何如?傳曰,允。
李好敏,以刑曹言啓曰,因義禁府啓辭,大逆不道罪人安默妾明介,慶尙道巨濟府緣坐爲婢,而令刑曹押送事,命下矣。罪人明介,時囚於南陽府獄,卽令該道,押送配所之意,分付,何如?傳曰,允。
行副提學朴宗來,校理任厚常,副校理徐長輔,修撰申溆·朴宗正,副修撰尹尙圭等,疏曰,伏以臣等卽伏見傳敎下者,有金吾鞫囚分等酌處之命,臣等聚首愕眙,相顧憂歎,不審殿下,何爲而有此萬萬非常之擧也?噫嘻痛矣,從古以來,亂逆何限,而豈有如裕賊之窮凶絶悖者耶?孥戮尙靳,王章久屈,鞫體疎緩,莫此爲甚。惟有盤覈凶徒,鋤治逆黨,少洩神人之憤,而試以獄情言之,尹致行之留宿逆家,綢繆凶疏,金宇光之奔走使令,參涉逆節,俱是裕賊之一串心腸,而論之罪惡,無甚輕重於其間。至若李晦祥,則以渠地處,甘作裕賊之血黨死友,渠所謂疏後阻隔之說,未有證左之可據,終歸對質之見屈,而當初之往來和應,末後之宣力停啓,鞫招互援,一按可知,則渠雖喙長三尺,何以自明?一次平問,端緖未覈,屢朔抛置,栲訊不加,自有王府以來,寧有如許刑政?其他劇逆之支屬傔從,窮覈有路,盤問未竟,則其不可容易議到於惟輕之典者審矣。乃殿下,一例寬貸,遽此酌處,使根窩無由打破,而亂逆無所懲畏,獄體虧損,已無可言,而世道之壞亂,何以底定?思之及此,不覺凜然而心寒。伏願殿下,更加三思,亟寢成命,仍令王府,嚴鞫諸囚,夬正邦刑,以遏亂本以定民志焉。臣等又伏見兩司箚批下者,則以在敏放釋之爭執,至有遞差之命,今此兩司所陳,寔出輿論,則懲討方張之時,非罪見遞,事涉過中,亦願亟命還收,以光聖德,千萬幸甚,臣等無任云云。答曰,省疏具悉。悉諭於諸批,臺諫處分,已還收矣。
義禁府推鞫時罪人李晦祥原情。
甲子八月十八日午時,上御誠正閣。左右相請對入侍時,左副承旨李文會,假注書趙鐘永,別兼春秋洪秉喆·趙雲翊,左議政徐邁修,右議政李敬一,以次進伏訖。上曰,大臣進前。邁修等進前曰,雨後日氣猶熱,聖體若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。上曰,何爲而請對乎?邁修曰,又有驚心之事矣,昨日諸鞫囚處分,無非從輕之典,而卽亦聖人好生之德也。臣等初欲於次對仰陳,而番番次對,亦恐煩劇,故止之矣。卽聞禁堂之言,昨夜讀發配傳旨,使鞫囚聽之,則李晦祥所告以爲,裕賊上疏明有指嗾者,而耳目甚煩,不能現告,願以此言,聞之委官矣。臣當與禁堂,相率以入,而禁堂昨伏承嚴敎,方待處分,故惶悚不得入來,來待於闕外云,使之入來而下詢,似好矣。上曰,別無下詢者,渠言便是告變也,大臣出去,卽爲開坐問之,可也。邁修曰,兩司遞差,終恐過中矣。當初洪在敏,旣以輕罪就囚,則放送之命,雖爲至當,而今以劇逆爭執,則不宜放送之論,卽亦無怪矣。遞差處分,降未多日,趁速還收,似好矣。上曰,其時臺諫事,甚爲輕率,故處分矣。大臣所奏旣如此,特爲還收,可也。文會曰,大臣出去開坐,則當以推鞫爲之書,出榻敎乎?上曰,以傳敎書之。邁修曰,洪在敏事,雖有勿亟之敎,而此不可晷刻遲延,今當推鞫之日,一體擧行,何如?上曰,前後筵敎與批旨,旣悉諭矣。其疏固極痛駭,而予之欲勿問於洪在敏者,正欲以不治治之,使其自悔自新,予豈無裁擇而然?此如令前令後萬一復有如在敏者,則予將不待卿等之言而直爲嚴處,卿等以此知之,勿復煩請,可也。出擧條上曰,李晦祥則其言若歸無實,還爲發配,可也。邁修曰,其言豈有爽實之理乎?上曰,李晦祥供招中緊語,先爲抄出,雖於推案未入來之前,使事變注書,持來入之,可也。仍命大臣先退。邁修等退出。文會曰,上下注書,當爲備員,而洪在敏,身犯惡逆,則不可一刻留名於淸禁珥筆之列矣。自本院削薦後,前日被薦當次人,使之依例陞付,何如?上曰,何必削薦,下番陞六當次人薦狀,移送吏曹,可也。出擧條仍命退,承史以次退出。
甲子八月十八日申時,上御誠正閣。戶曹判書入侍時,右副承旨李文會,假注書趙鐘永,記注官鄭宗顯,記事官盧,戶曹判書趙鎭寬,以次進伏訖。上敎于鎭寬曰,頃以正殿營建之陵幸後始役,言於大臣矣,慈殿下敎,以今月內始役爲好,卿今出去,以今月內擇日以入,可也。鎭寬曰,下敎若此,謹當擇日入之矣。上曰,不須以擇日草記入之也,直以某日始役之意,書入草記,可也。鎭寬曰,謹當依下敎爲之矣。上曰,領府事今方上來云,何日當會同耶?鎭寬曰,來日入來云,臣與禮判則卽爲會同,二十日當先發矣。上曰,陵役改修,則卄六日畢役,卄七日復命,可也。鎭寬曰,卄六日可以畢役,而卄七日日出後,更爲看審,看審後發行,則雖未趁入城內,要之當在不遠之地矣。上曰,內閣別看役張世紀·丁遇泰·李興潤,兼差於陵役別看役,使之擧行,可也。鎭寬曰,會同日當啓下矣。上曰,陵幸時行宮修改,何以爲之云耶?鎭寬曰,幾盡畢役云矣。上曰,紙品用何物耶?鎭寬曰,方欲仰稟矣,奏未畢。上曰,以白綿紙爲之,此後如非有特敎,則勿以白綾花爲之,可也。仍命先退。鎭寬退出。文會曰,遞差兩司傳敎,當以還收書出耶?上曰,傳敎二字則勿書,只以兩司遞差還收,書之,可也。上又曰,承旨牌去來促之,工曹參判問啓促之。仍命退,承史以次退出。
上在昌德宮。停常參·經筵。
李文會啓曰,行大司憲李直輔,掌令姜文會,持平趙良鎭,在外,執義洪受浩,掌令鄭澣,呈辭,持平任百禧推鞫進,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,左副承旨李溏,今日不爲仕進,卽爲牌招,何如?傳曰,允。
傳于李文會曰,禮房承旨,馳詣受香諸處,奉審摘奸以來。
傳于李溏曰,推鞫姑罷。
金宗善啓曰,工曹參判金魯忠,問啓命下,已至經宿,連加催促,今纔入城,席藁闕外,謂有情勢,終不入來,事體道理,萬萬未安,從重推考,何如?傳曰,謂有情勢也故問啓,則豈有稱情勢不對之事乎?又此闕外席藁云者,尤爲不成說,以此意嚴加申飭,問啓卽爲捧入。
徐瀅修啓曰,工曹參判金魯忠,俄下飭敎,何等截嚴,而謂有情勢,席藁闕外,無意變動,問啓無異對供,則如是逡巡,分義道理,萬萬寒心,所當重勘,而本院請推之外,無他可施之罰,何以爲之?敢稟。傳曰,寧容乃爾,爲先罷職。
李溏啓曰,訓鍊大將金祖淳,以司僕提調旗軍洗馬,明日鷺梁出去矣,所佩命召,何以爲之?敢稟。傳曰,仍佩往來。
李溏啓曰,中樞府錄事來言,領府事李秉模,今方入城云矣,敢啓。傳曰,聞卿入城,不勝欣幸,撼頓之餘,無損節否,少加調息,明日入侍事,遣史官傳諭。
傳于徐瀅修曰,召對爲之。
傳于徐瀅修曰,左承旨爲刑房,左副承旨爲兵房,同副承旨爲戶房。
吏曹口傳政事,禁府都事趙榮錫,監察鄭煥祖,相換。
李文會以健陵改修都監都提調意啓曰,本都監事目·別單書入之意,敢啓。傳曰,知道。
李文會以健陵改修都監都提調意啓曰,取考癸卯儀軌,則告由祭,前期一二日,堂上郞廳,先爲進詣陵所矣。今亦依前例,堂上今二十日出去,而郞廳,以整理郞廳先已出去,別工作郞廳,今方發送,使之預爲整待之意,敢啓。傳曰,知道。
李文會以健陵改修都監都提調意啓曰,本都監別看役,今當差下矣,前縣監丁遇泰,禿城別將李興潤,前監牧官張世紀,差下,使之擧行之意,敢啓。傳曰,知道。
李文會以健陵改修都監都提調意啓曰,今此陵上莎草改修時,略用新土,當遵癸卯已例,而問于日官,則取土之方,甲庚方爲吉,改修時先始之方,則東方爲吉云,依此擧行之意,敢啓。傳曰,知道。
李文會以健陵改修都監都提調意啓曰,取考儀軌,則癸卯改修時機械·雜物,竝令京司進排,而今番程途稍遠,輸運有弊,就其中自京司措備各種外,自本府可以措備者,使之進排,何如?傳曰,允。
李文會以健陵改修都監都提調意啓曰,在前陵役時,例用煙軍,而癸卯年,則因下敎,竝令給價使用矣,今亦以雇軍擧行乎?敢稟。傳曰,依癸卯年例爲之。
李文會以健陵改修都監都提調意啓曰,在前各陵寢改修時,例造假隧道閣,而癸卯年則依下敎,以油遮日排設矣,今亦依此擧行乎?敢稟。傳曰,依癸卯年例爲之。
李文會以健陵改修都監都提調意啓曰,取考癸卯年元陵改修都監儀軌,則負土莎草假家,造作於紅箭門內丁字閣近處矣,今亦依此擧行乎?敢稟。傳曰,依癸卯年例爲之。
李文會以營建都監意啓曰,仁政殿營建始役吉日,令日官池景興推擇,則今月二十日卯時爲吉云,以此日時擧行之意,敢啓。傳曰,知道。
李文會以承文院都提調意啓曰,本院寫字官永付司果李東憲,外任今旣遞來,還付其祿,以充元額,何如?傳曰,允。
李溏,以兵曹言啓曰,今八月二十日文臣朔試射日次,而旗軍洗馬相値,不得爲之之意,敢啓。傳曰,知道。
李溏,以訓鍊都監言啓曰,新造旗麾祭,今八月二十日子時,放炮大吹打,設行於三淸洞之意,敢啓。傳曰,知道。
李好敏,以賑恤廳言啓曰,北部觀光坊部契任掌裵仁福,今月十八日本洞路傍,得一歲遺棄男兒,同里居良女魯召史,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李溏以義禁府鞫廳大臣言啓曰,今日推鞫時,同義禁兪漢謨,身病猝重,不得參坐,令政院,卽爲牌招,何如?傳曰,允。
李溏,以義禁府言啓曰,卽接洪川縣監趙儀逵牒報及成冊,則大逆不道罪人安默庶三寸叔邦老,定配於本縣,故爲先捉囚後報來矣。邦老,平安道朔州府流三千里緣坐安置,而依例令刑曹,押送新定配所,何如?傳曰,允。
義禁府都事趙榮錫狀啓,臣以大逆不道罪人安默父邦壽處絞事,今月十六日亥時承命,本月十七日申時量,馳到于京畿利川府,同罪人邦壽,與地方官徐弘輔,眼同本府場市良中,依律文緣坐處絞後,仍爲復路緣由馳啓云云。踏啓字。
義禁府推鞫時罪人李晦祥,更招後刑問一次,訊杖第二十五度停刑。
甲子八月十九日未時,上御誠正閣。召對入侍時,參贊官徐瀅修,侍讀官任厚常,檢討官朴宗正,待敎朴宗薰,假注書趙鐘永,記事官盧,別兼春秋洪秉喆,以次進伏訖。上開卷命讀。厚常讀綱目晉明帝卷,自六月加司徒導大都督,止同例三番。上曰,下卷讀之。宗正讀,自敦見詔甚怒,止何補旣往哉?上曰,參贊官讀之。瀅修讀,自帝乃帥諸軍,止此非常人所及。上曰,閣臣讀之。宗薰讀,自今覩困厄,止卒從嶠議。上曰,注書讀之。賤臣讀,自代王賀傉,止叛降後趙。上曰,上番讀之。讀,自立子衍,止還其所饋。上曰,下番讀之。秉喆讀,自嘗出遊,止以誰爲境矣。上曰,文義陳之。厚常曰,此處則別無文義矣。溫嶠之上疏所論,非不好也,而晉室之畢竟至於委靡者,卽以紀綱不振故也,治國之道,刑政爲先,而從敦爲惡者,但當律之以法而已,若謂之以枉陷姦黨,宜施寬貸,則此等之說行,而晉遂不振矣。郗鍳所云先王立君臣之敎,貴於伏節死義者,卽爲切實之論。凡治法,莫先於罪其罪,而罪其罪然後刑政振矣。試以目下事觀之,日前諸鞫囚處分,亶出好生之德,多用從輕之典,則臣等亦非不欽仰也。第於其中,宜有輕重區別之政,而一竝以寬典酌決,則恐非審愼之義矣,前後大臣諸臣之言,亦已悉陳,而伏願殿下,必於此等處加念焉。上曰,下番陳之。宗正曰,上番之言是矣,儻使早爲之圖,則王敦之惡,未必至此,而喣濡釀禍,以致長惡,此非謂明帝時也。明帝則能於卽位二年,興兵除亂,故史氏所論,亦以剪除逆黨重恢舊業,爲明帝之最長處,上番所陳,必須體念焉。上曰,參贊官陳之。瀅修曰,儒臣已陳之,無容更達,而陶侃所謂大禹惜寸陰一句,後來儒家,亦多引用,大抵無論政事與學問,勤之一字,實爲根本田地,文王之日昃不遑,周公之坐以侍朝,此政事之勤也。孔子之大聖,亦曰發憤忘食,不知老之將至,此學問之勤也。以此觀之,勤之一字,卽貫理事徹終始之工夫,而不可一日不念者也,此等處,益加澄省焉。上曰,閣臣陳之。宗薰曰,今日自止,別無可以敷衍仰奏者,而王舒·王彬事,古人亦多論之者,蓋王彬,嘗面折王敦之惡,不避白刃,誠以逆順義重,私屬有不暇斯也。王含與江州云何之說,王應困厄愍惻之語,皆以小人之腹,度君子之心也,義在討賊,私嫌何論,魏徵作晉史,論以王彬爲厚於所薄,王舒爲薄於所厚,而以王舒之沈應,比之酈寄之賣友。夫酈寄,仗大計欺呂祿,使周勃成功,固不可以賣友譏之,況王舒事,與此自不相侔,豈可比論乎?王舒不能縛致王庭,乃沈之江,處之不明快,甚爲可恨。若使五彬當之,必有以處之,此云深以爲恨,亦可見矣。且魏徵之意,以彬具舟,謂將迎含,此非但失彬本意,大有害於討亂賊之義矣。宋儒胡寅論此以爲具舟以待,必無匿之之心,亦欲取之耳。若受之則其終將何以處之乎?此論甚明的,如非與應復反者,必不受矣。如魏徵識見,乃有此誤評,幾使王彬,受千古黯黮之譏,此等處,是非似眩,而義理實明,政好折衷古人之議論,以爲看史之要道矣。上曰,晉不用王彬,何也?厚常曰,非是不用也。彬於其時,王敦爲之除爵,則敦非自爲也,想亦不無稟命於朝家者矣。且王氏甚盛,而彬之爲人,亦頗剛直,世或不知其爲人,而似不能柄用者矣。上曰,當初何以處之,則使王敦不至於反乎?厚常曰,專由於不得駕馭之方而然矣,然敦乃千古所無之惡人物也。是故歷數亂臣賊子,王敦殆爲首稱,雖使駕馭得其方,亦何以知其終不反逆乎?上曰,王導·郗鑑所論周札事,何言爲是乎?厚常曰,開門迎敵,卽周札之失也。由後論之,當以爲不善處,而王導則似是詳知其時事狀,故扶札爲說,然迎敵一事,烏得無是非乎?宗正曰,郗鍳所論,卽是執經之說矣。上命掩卷,敎厚常曰,行公玉堂,爲幾人乎?厚常曰,上番有二,卽臣與徐長輔,下番有三,卽登筵下番與申溆·尹尙圭矣。上曰,玉堂·閣臣先退。厚常·宗正·宗薰退去。瀅修曰,動駕時若當日次問安,則行於行在所,已有前例。今番行幸後,三十日日次,亦依例行於行在所,而各殿宮問安,分提調於本院,只以口傳爲之乎?上曰,依此爲之。瀅修曰,三十日日次,各殿宮承候後,若有湯劑議定之事,則分提調先爲擧行後狀啓之意,知委本院,未知,何如?上曰,右承旨金宗善,若以承旨隨駕,則王大妃殿承候無人,何以爲之耶?瀅修曰,不特右承旨也,見今工曹參判去就,姑未出場云,此則臨時更當稟定矣。上曰,若於前日次承候後,議定湯劑,則三十日日次,雖無承候之人,亦似無掣肘者矣。瀅修曰,下敎誠然矣。上曰,當更下敎矣。瀅修曰,藥蠏醢,依例以三十次沈入,而待成熟擧行,何如?上曰,依此爲之。瀅修曰,華寧殿展拜儀節,備局節目中,雖已磨鍊,而此則永久遵行之成式也。今番則姑無展拜之成命,何以擧行乎?上曰,從當以傳敎書下矣。瀅修曰,自前行幸時補把驛馬事,知委各道,使之上送者,專爲承史以下,至於司謁·司籲分騎之故,臣亦以承旨,騎驛往來者屢矣。近來爲念各道驛馬往來之弊,補把馬每多除之,故承史亦不得騎驛,而每當行幸時,則兵曹單子,依例書入,以俟自上存減,此亦愛禮存羊之義,而昨秋行幸時,自兵曹書入單子,承史所騎,減削以下,則今春亦當依舊例列書,以待處分,而自兵曹,只依昨秋減削以下之前例,承史初不擧論。今番亦依今春例擧行,此則兵曹之未及照管處也。況今番司僕補把驛馬之數,至於五十匹之多,雖分排於承史,足有餘矣。兵曹單子啓下之後,自下有難擅便,故敢此仰達矣。上曰,今番所下單子及前此經宿行幸時單子,竝入之。仍命退,承史以次退出。
上在昌德宮。停常參·經筵。
藥房提調韓用龜,副提調徐瀅修,啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李溏啓曰,合辭方張之時,兩司無詣臺之員,事甚未安,除在外外,呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李溏啓曰,臣溏以兼內乘,今日旗軍洗馬,進去下直之意,敢啓。傳曰,知道。
李好敏啓曰,領府事李秉模,依下敎來待矣。傳曰,入侍。
傳于趙德潤曰,推鞫爲之。
趙德潤啓曰,臣德潤,以刑房承旨,今日推鞫,進去下直之意,敢啓。傳曰,知道。
傳于徐瀅修曰,承旨中時帶禁堂人許遞,前望單子入之,待下批牌招,使之進去。
承旨前望單子入之。朴崙壽落點。
傳于徐瀅修曰,新除授承旨,先參鞫後謝恩。
李好敏,以鞫廳大臣意啓曰,同義禁趙德潤,時無職名,令該曹口傳付軍職,何如?傳曰,允。
兵曹口傳政事,護軍單趙德潤。
李好敏以鞫廳大臣意啓曰,同義禁兪漢謨,今日推鞫,又爲懸病,卽爲牌招,何如?傳曰,允。
李好敏啓曰,御營大將李得濟,以本廳軍兵習陣事,明日鷺梁出去矣,兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
李好敏,以義禁府言啓曰,今此推鞫時,本府都事,不可不備員,而都事趙國仁,身病不仕,依例改差,其代令該曹口傳差出,何如?傳曰,允。
吏曹口傳政事,以鄭胄煥爲禁府都事。
李好敏啓曰,行大司憲李直輔,掌令姜文會,持平趙良鎭,在外,執義洪受浩,掌令鄭澣,持平任百禧,陳箚,監察茶時之意,敢啓。傳曰,知道。山林外與諫院諸臺,竝許遞,前望單子入之。
李文會,以禮曹言啓曰,卽接前僉知金義聲呈狀,則以爲,同姓六寸弟時鐸,嫡妾俱無子,以其同姓六寸弟理聲第四子漢訥,欲爲繼後,兩家同議完定,未及禮斜,而時鐸夫妻俱歿,拘於常格,不得循例立案,而忝在門長,故如是具由仰訴,依定式草記稟處事呈狀矣。曾因大臣筵達,兩邊與受,明有可據而不得登聞者,許令該曹,論理草記事允下,而門長金義聲所訴旣如此,依大臣筵奏定式,金理聲第四子漢訥,立爲金時鐸之後,何如?傳曰,允。
李文會,以營建都監言啓曰,本都監役事,自今日始之,而別看役權抑,新除外職,卽爲減下,其代前僉使姜晦煥差下,使之擧行,何如?傳曰,允。
李文會,以營建都監言啓曰,殿宇材木中未上來高柱大樑,卽爲流下之意,纔已發關申飭,而事係莫重,雖不可緩,時當收穫,民力可念,若於曳運出浦之際,或有一毫泛忽,則列邑之騷擾,難保其必無,更加各別嚴飭於江原監司處,何如?傳曰,允。
李好敏,以都摠府言啓曰,今日入直內三廳武兼禁軍及軍兵等,當爲中日習射,而旗軍洗馬相値,不得爲之之意,敢啓。傳曰,允。
李好敏,以兵曹言啓曰,今此行幸時,侍衛禁軍,不可不點擇而行矣,各番禁軍中新受馬及病蹇不能致遠之類,依例推移替直之意,敢啓。傳曰,知道。
李好敏,以兵曹言啓曰,闕內入直訓鍊都監局別將·把摠·哨官及,內三廳將·守門將,禁衛營把摠·哨官等番單子,每中日入啓受點矣。今此行幸相値,勢難受點,依定式來九月初一日入直人員,今八月二十六日入啓單子,預爲受點,趁期替直,分所單子,二十七日書入,巡將監軍二十七日入啓單子,預爲排日受點,逐日受牌,大省記及別省記,自今二十八日,來九月初一日至二十七日,預爲書入,京中軍號,亦自二十八日,來九月初一日至,預爲啓下,留置政院,逐日頒布,隨駕所軍號,自隨駕所啓下頒布之意,敢啓。傳曰,知道。
李好敏,以兵曹言啓曰,新除授忠淸兵虞候朴友淵,母病危重,時月之內,萬無離捨赴任之望,呈狀乞遞,情理旣如此,則不可强令赴任,依例罷黜,何如?傳曰,允。
李好敏,以兵曹言啓曰,新除授訓鍊院僉正申溥,除授在外,過限未上來,依法典改差,何如?傳曰,允。
李好敏,以刑曹言啓曰,因義禁府啓辭,大逆不道罪人安默庶三寸敍邦老,平安道朔州府流三千里,緣坐安置,而令刑曹押送事,命下矣。罪人邦老,時囚於洪川縣獄,卽令該道,押送配所之意分付,何如?傳曰,允。
李好敏,以義禁府言啓曰,卽接月令醫員洪應喆手本,則以爲,時囚罪人洪顯謨,屢日處濕之餘,重得輪行之感,四肢麻痺,寒熱交作,有時昏倒,不省四到,目下症形,十分危重云,罪人病勢危重,則一邊保放,一邊草記,曾有定式矣。洪顯謨姑爲保放之意,敢啓。傳曰,知道。
執義洪受浩,司諫韓興裕,掌令鄭澣,持平任百禧,獻納韓永逵,正言申在明等,箚曰,伏以金吾諸鞫囚酌處之命,遽下於盤覈方張之日,豈意聖明之世,有此萬萬非常之擧也。臣等適値見職之遞免,聚首抑塞,爭執無路,憂慨之忱,歷屢日而弸激。噫嘻,裕賊窮天極地之罪,已悉於前後箚啓,而其沮戲背馳之凶謀逆節,尤益彰著於諸囚之招,此實覆載之所不容,神人之所共誅,而獰頑抵賴,忍杖徑斃,王章未伸,孥戮尙靳,臣等腐心痛骨,恨不手磔而口臠也。若其安默·魯賢·在民輩,雖已伏法,猶不足以少洩輿憤,到今窮覈之道,猶在餘囚之在繋者,此不可以脅從之類,區以別之也。尹致行,自來狡慝之物,留宿逆家,考準凶疏,渠旣輸款,則已是渠爛熳同參之斷案,而稱以短文,未諳疏中之旨意云者,究厥情狀,尤極痛惡,而遽置減死之律,揆以刑政,寧有是耶?金宇光,本以凶賊之私人,奔走聽令,參涉謀凶,鞫案昭載,情節莫掩,則豈可以卑微之類,不施當施之律乎?至於權思穆,係是應坐之支屬,事當次第擧行,金千孫,雖曰賤類,旣是親密之傔從,且係逆獄之干連,則雖以天地好生之德,亦不可全然放送也。不意鞫事未竟,處分遽降,或配或釋,有若尋常罪犯之決處者然,根窩無由打破,亂賊無所懲畏,思之及此,不覺凜然而心寒也。臣等俱以無似,目見敏賊之凶疏,卽欲食肉寢皮,而尙使假息於一天之下者,此莫非臣等不誠無狀之罪,而乍遞旋仍,情地難安,初何敢以言官自處,而忠憤所激,按住不得,冒沒承命,相率濟籲。伏願殿下,淵然深思,亟寢成命,安置罪人尹致行,島配罪又金字光,放釋罪人權思穆·金千孫,竝令王府,更加嚴鞫,快正邦刑,以遏亂萌,以定民志焉。取進止。答曰,省箚具悉。所陳竝不允。
推鞫時罪人李晦祥,更招。
傳于李好敏曰,推鞫姑罷。
甲子八月二十日辰時,上御誠正閣。領府事入侍時,同副承旨李好敏,假注書趙鐘永,記事官盧,別兼春秋洪秉喆,領府事李秉模,以次進伏訖。秉模曰,近來日氣生涼,聖體若何?上曰,一樣矣。秉模曰,寢睡·水刺之節,何如?上曰,一樣矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,嘉順宮氣候,何如?上曰,一樣矣。上曰,頃聞領府事有病患矣,今則何如?秉模曰,四五日危劇之餘,今則泄痢差勝,故入來而氣息猶有喘急矣。上曰,今番行路,得無所損乎?秉模曰,在路幸不添加矣。上曰,陵上莎草有頉,驚悚不可言矣,卿之下去,固當完固修改,而下去後,須着實爲之。秉模曰,此異於若干有頉,改修之際,另當彈竭矣,小臣豈是當上來之人,而役事重大,故雖不得已上來,而今當下往,尤益惶悚矣。秉模曰,闊斂之制,臣旣登筵,當爲稟定,而臣意則以上尖下圓形爲之似好,元陵修改之時,亦用此法云,今番亦依此爲之乎?上曰,依此爲之。秉模曰,陵役前例,則堂郞先爲下去,都提調則差後進去云矣。上曰,然則卿於何日,當下去乎?秉模曰,臣則再明當發矣。上曰,如是則卿可以調攝下去矣。秉模曰,非敢爲調攝也,前例卽然云矣。秉模曰,他事皆以草記啓下,而其時監董諸臣服色,當爲稟定矣。役事雖浩大,自非忌辰大祭,皆用黑團領,不用淺淡服,而今番則陵上有頉,異於曲墻修改,文跡則別無可考,而至於元陵修改時,則親臨行之之故,諸臣服色,皆從上服,雖難援以爲例,今番亦用淺淡服之制,似好矣。上曰,依此爲之。秉模仍奏曰,今此陵役時董事諸臣服色,他無可據文,而聞戶曹判書趙鎭寬之言,年前齊陵改修時,以開城留守董役,而故相金履素,以董事大臣,着淺淡服云,禮堂之意,亦以淺淡服爲宜,依此爲之,何如?上曰,依爲之。出擧條秉模曰,朝廷事,在外故未及詳聞,或見朝紙所出,而至於裕賊,則鬼誅先及,王章未伸,此已萬萬憤惋,而近來又聞有凶悖之事云,尤萬萬驚心矣。得見大臣·諸臣疏箚,則懲討可謂嚴矣,而處分尙靳,群情不勝抑鬱矣。上曰,權裕事萬萬凶慘矣,大臣所言,卽指洪在敏事耶?秉模曰,然矣。上曰,前後批答,已爲悉諭,而予意則欲使之自悔而然也,雖討一洪在敏,不足爲鎭靖朝廷之道,故予欲更加,商量,而不爲處分矣。秉模曰,從古聖人好生之德,非不如此,而煦濡釀禍之弊,亦不可不念。凡於此等事,卽速嚴處,然後人心庶可懲畏,而更無似此之弊矣。上曰,聞戶判言,則陵役,可於卄六日告畢云,然則卄七日可以復命耶?秉模曰,役處重大,聖心憧憧,工役告訖,則所當卽日復命,而姑不敢質言,且於畢役翌日,更爲奉審,然後還發,則雖以急速復命爲計,而如未及於動駕前,則勢須以行在所復命爲計矣。上曰,陵幸在前,必以卄七日入來復命,可矣。且大臣無可留都者,領府事入來爲之。秉模曰,在前亦承此命,而不敢出膺矣,此事亦非不爲往役,而目今情勢之外,又有實病,雖欲强而不可强矣。至於陵役,事體自別,故不念顚仆,力疾而上來矣,工役告訖之後,堂郞則卽爲復命,臣則欲於行在所復命,仍爲尋鄕之計矣。上曰,予則意謂入京而復命,今此所奏過矣,留都異於官職,且坐在一處,不至勞動,此則卿須爲之,可也。秉模曰,近來自上酬應甚多,臣之更陳辭懇,萬萬惶悚,而賤疾實狀如此,下敎雖然,不敢承當矣。上曰,予則以復命知之,今若直還,則國體之損,予心之悵,當復如何?留都異於官職,於卿少無所妨,必須爲之。秉模曰,聖敎惓惓若此,小臣豈敢煩瀆,而至於不可强不可爲之處,亦不敢承命矣。上曰,予則以當爲留都知之矣。秉模曰,惶恐不敢仰瀆,而惟願遄降譴罰矣。上曰,所奏皆過矣。上又曰,早卽退出,調攝下往,而必以卄七日復命也。秉模曰,如有一分可强之勢,則敢不復命,而如不得已,則羽旄過時,瞻望行塵,仍爲復命,至於留都,則終不敢爲矣,雖使無故在朝人當之,病狀如此,則不堪當矣。上曰,然則其時病患若少差,可以留都乎?秉模曰,大體論之,則病雖少差,是如往役義也往見不義也之文矣。役事則異於他役,故冒沒爲之,而至於留都,則不敢晏然爲之,況又賤疾如此,實無以强力矣。上曰,然則留都之辭免,出於病患之不可强而然乎?秉模曰,然矣。上曰,留都之任,坐而行之,下去與在此,其爲調病一也,須益加攝,必爲留都,可也。秉模曰,終不敢以可强爲仰奏矣,試以臣之祿俸事言之,連下更爲輸送之敎,而頃日奔問時旣受之故,今番倉官,又來頒祿,而草記煩稟,實涉未安,雖是往役,旣爲出膺,則不可不受。故依例受之,此雖辭受之小節,亦不敢不然矣,若有一分可强底勢,則豈敢縷縷仰稟,致煩辭敎乎?上曰,早爲出去。秉模曰,今番此行,非必以在朝之人自處,而與向日奔問之行有間矣,臣豈敢以區區私嫌,不盡所懷乎?向來金之疏,實有逐鹿不見泰山之意,而大要則不過論臣一人而已,論一大臣而竄逐海島,經年不歸,則誠恐過矣,竊願特下放釋之典焉。上曰,其時所論,語不成說,故如是處分,豈可輕議放釋乎?秉模曰,臣今再次登筵,不敢不陳所懷矣。上曰,出去。大臣·承史以次退出。
上在昌德宮。停常參·經筵。
夜自二更至五更,月暈。
朴崙壽啓曰,行大司憲李直輔在外,執義·掌令二員,持平二員,未差,監察茶時之意,敢啓。傳曰,知道。
李溏啓曰,來二十五日朝參日次,而國忌齋戒相値,頉稟之意,敢啓。傳曰,知道。
傳于金宗善曰,召對爲之。
傳于朴崙壽曰,李晦祥事,誠極痛惡,而還覺一哂也,忽於酌配之後,自速其獄,見其昨今所供,三朔獄中,晝思夜度,必欲得免,而如是思量云者,虛謊無實,渠以亂言,誣招自服,揆諸法意,焉逭及坐之律乎?然而究厥所爲,則出於愚迷所致,依前酌處,原配所減死安置。
徐瀅修·金宗善·李溏·李文會·朴崙壽·李好敏等,啓曰,臣等卽伏見傳敎下者,有鞫廳罪人李晦祥依前酌處減死安置之命,臣等竊以爲不然也。噫,彼晦祥,參涉凶疏,主張停啓之狀,雜出諸招,俱有眞贓,則晦祥者,卽一此獄之肯䋜也。數次平問,輕先酌處,已是失刑之大者,而及夫發配之際,謂有吐實之言,以至大臣請對,更爲設鞫,則凶窩逆窟指嗾醞釀之情節,庶乎其徹底窮覈,夬洩輿憤矣。乃其供招,一反前告,游辭以粧撰,舞姦以鉤引,閃弄禍心,疑眩獄情,畢竟以亂言,誣招自服,究厥腸肚,此專出於侮蔑朝廷撓撼世道之自來伎倆,如渠負犯,生出獄門,天地好生之德意,何等曠絶,則渠誠有一分人心,尙忍罔悛舊習,愈肆凶圖至此哉?況反坐自有當律,誣招宜詰隱情,尤豈容任渠呑吐,遽議酌決也?臣等職忝惟允,不敢終默,相率聯籲,冀寢成命,惟聖明之更加三思,亟令王府,嚴訊得情,以重獄體,以伸王章,是臣等區區之祝也,惶恐敢啓。答曰,知道。傳敎辭意,卿等旣見之矣,有何不然之事乎?亂言自服,則不必更訊,加律安置,則亦重鞫體,卿等爭執,予亦以爲不然,更勿煩陳。
傳于金宗善曰,金吾堂上上疏入之。
傳于金宗善曰,留院上疏入之。
徐瀅修,以吏曹言啓曰,禮曹佐郞李宅彬,除拜後,過限未肅拜,依例改差,何如?傳曰,允。
李溏,以兵曹言啓曰,今八月二十五日一番兼司僕番次,而該番將尹範喆身病猝重,勢難入直云,改差,其代口傳差出,何如?傳曰,允。
兵曹口傳政事,以韓根馨爲兼司僕將。
李溏,以兵曹言啓曰,今八月二十一日武臣賓廳講書日次,而國忌齋戒相値,不得爲之之意,敢啓。傳曰,知道。
李文會以奉常寺提調言啓曰,祭享所用秋等中脯,依定式今八月二十一日,始造之意,敢啓。傳曰,知道。
李好敏以漢城府言啓曰,依定式無主未葬處,分付各部,搜訪報來,故別單書入,而至於有主未葬之類,亦令一一知委,斯速過葬事申飭各部之意,敢啓。傳曰,知道。
左議政徐邁修,右議政李敬一等,箚曰,伏以臣等卽伏見傳敎下者,有罪人李晦祥減死安置之命,臣等竊以爲不然也。晦祥之當初酌處,論厥負犯,實爲失刑之大者,而臣等仰體好生之德意,爭執之論,一付之言責有司之姑且泯默,及聞禁堂來傳之言,極爲驚心,相率求對,退卽承命而設鞫矣。乃其供招,一反前告,游辭漫漶,巧事粧撰,其凶肚慝態,專出於疑亂獄情之計。噫,使渠苟有一分人心,曠蕩之聖恩,略不知感,凶譎之伎倆,猶復恣肆至此哉?明告指嗾等說,旣發渠口,則固當連加栲訊,期於得情,揆以獄體,決不當遽議酌決,玆敢聯陳短箚,冒貢愚見。伏乞聖明,更加三思,亟收李晦祥發配之命,許令鞫廳,嚴訊取服,以伸王章,以洩輿憤,斷不可已也。取進止。答曰,省箚具悉卿等之懇,渠旣以亂言自服之後,安有更問者耶?況於已酌處者,有何不可耶?卿等其諒之。仍傳于朴崙壽曰,此批答,遣史官傳諭于左右相。
判義禁黃昇源,知義禁李集斗,同義禁兪漢謨·趙德潤等,疏曰,伏以臣等卽伏見傳敎下者,有罪人李晦祥依前酌處原配所減死安置之命,臣等相顧愕貽,竊不勝憂慨之忱也。噫,彼晦祥,當初干犯至重,畢竟情跡盡露,無所逃於三尺之律,而我聖上,特推天地好生之德,至下海島酌配之敎,則在渠之道,固當感激涕泣,以海島視若樂地,勇赴之不暇,而敢生全然掉脫之計,忽以告變等說,恐動禁堂,以至轉達天聽,而及夫鞫庭招供,以渠自明之說,張皇其辭,謊雜爲言。所謂指嗾,則稱以傳聞於姓名不分明之鄕儒,變幻粧撰,末乃以亂言,誣招自服者,究厥情狀,萬萬凶狡也。論以鞫體,誣人反坐,昭載法典,而況渠前後負犯,難逭重誅,則斷以愚迷所致,依前酌處,豈不爲失刑之大也哉?臣等忝叨按獄之列,敢效執藝之義。伏乞聖明,亟回三思,特寢成命,仍令更加嚴訊,期於輸款焉,臣等無任云云。答曰,省疏具悉。俄於院啓相箚之批,已悉諭矣,此豈爭執之事乎?卿等執藝,予則曰太過分數,勿復煩陳,卽速擧行。
行副提學朴宗來,校理任厚常,副校理徐長輔,修撰申溆·朴宗正等,疏曰,伏以臣等前以李晦祥懲討事,聯陳沫飮之忱,未蒙允兪之音,憂憤弸中,久而益激,何幸有誘其衷,出自渠口,裕賊之凶疏根因,似有從實納招之擧,鞫坐重設,盤覈方張,陰謀逆節,凶窩亂本,庶幾因此打破,到底窮治,而曾未幾日,又有此依前酌處減死安置之命,臣等相顧愕眙,尤不勝憤惋之至。噫,彼晦祥,終始裕賊爛漫和應之跡,已悉前疏,今不必架疊,而以渠負犯,以渠罪惡,倖逭司寇之誅,姑從三苖之竄者,寔出天地好生之德,渠雖獰頑,亦當冒死首實,吐露情節,而乃反變幻前言,專事粧撰,舞奸鉤引,游辭呑吐,其疑眩獄情之計,撓撼世道之態,吁亦狡且憯矣。且況亂言誣招之自服,亦出逞凶樂禍之舊習,則反坐應被之律,隱情窮詰之法,亦不容少緩,此而生出獄門,遽爾酌決,其可曰國有三尺乎?伏願聖明,亟寢成命,仍令王府,更加嚴覈,夬正典刑,不勝幸甚,臣等無任云云。答曰,省疏具悉。已諭於喉院之批矣。
朴崙壽,以義禁府言啓曰,罪人李晦祥,依前酌處,原配所減死安置事,承傳啓下矣。李晦祥全羅道羅州牧智島鎭減死安置,而以承傳內辭意,具罪目,依例發遣府羅將,押送配所,何如?傳曰,允。
甲子八月二十一日午時,上御誠正閣。召對入侍時,參贊官金宗善,侍讀官徐長輔,檢討官申溆,檢校直閣金邁淳,記事官韓用儀·崔鳳和,別兼春秋洪秉喆,各持綱目第二十六卷,以次進伏訖。上命開卷讀之。長輔讀,自秋閏七月,止社稷之臣也。上曰,下番讀之。溆讀,自大行在殯,止諸名士所少。上曰,參贊官讀之。宗善讀,自阮孚謂曰,止出爲廣州刺史。上曰,閣臣讀之。邁淳讀,自冬十月,止試經之制。上曰,注書讀之。賤臣讀,自二年,止亮皆不聽。上曰,上番讀之。鳳和讀,自峻聞之,止以兵會峻。上曰,下番讀之。秉喆讀,自十二月,止北寇不許。上命陳文義。長輔曰,此處別無文義,而明帝之明敏機斷,克復大業云者,實有可觀矣。元帝雖是中興之主,而明斷處不足,事多委靡,故終不能匡恢,至於明帝,則天姿旣明,又能斷事,故如王敦之亂逆,終能翦除,以成大業,此其明斷之效也。試以目下事言之,許多鞫囚,尙不嚴處,伏願廓揮乾斷,速下處分焉。上曰,下番陳之。溆曰,上番亦已仰奏,而明敏機斷四字,實有可見矣。以明帝時,較看於元帝時,則群下之奉行,顯然不同,元帝則性素懦弱,無所猷爲,徒畏王敦之氣焰,終莫能下手,至於明帝,則其下詔敦府一事,亦可謂逆折奸萌矣。如王導·溫嶠,皆是元帝之臣,而在元帝時,則不能有所爲,及至此時,王導以書責含,帥子弟發哀於敦死之前,溫嶠燒朱雀桁,以挫其鐸,是其人,非愚於前而智於後也。及是時而方能出謀發慮,翦除逆敦,是豈非明帝機斷之效乎?上番所奏目下事,誠爲切當,惟願廓揮乾斷,嚴賜處分焉。上曰,參贊官陳之。宗善曰,卞壼事,蓋見其用人之道也,東漢黨錮之後,士大夫殺戮殆盡,過於懲艾,至于晉代,名檢掃地,放曠成風,卒至於召夷狄,傾覆社稷,晉室之亡,專由於此矣。江左播遷之後,士大夫風習,猶復如前,故如王導之流,德量才識,可謂當代人物,而尙有西晉人餘習。至若卞壼,則其風節名檢,不可以此時之人言之矣。王導,乃是顧命大臣,權重一世,而尙能正色彈劾,以致擧朝嚴殫,且其不同時好,尤爲可尙,此所以殉節於危亂之時也。從古伏節死義之人,皆當於犯顔敢諫中求之,若以平常無事之時觀之,如王導之恢弘,似勝於卞壼之狷隘,而及夫臨亂,則必得如卞壼者流,然後可以維持國脈矣。若不於平時,任用此等人,則亦何以辦大節於臨亂之日乎?此其可觀於用人之道矣。上曰,閣臣陳之。邁淳曰,參贊官所陳,誠好矣。孟子論孔門弟子而曰,不得中道而與之,必也狂狷乎?狂者,有所進取,狷者,有所不爲,如卞壼者,亦狷之類也。孟子所言,乃指聖門陶鑄人材之說,而凡人平居,有所不爲,然後臨亂,可以有爲,此其有所不爲之心,常爲防限於中,故能有所維持而樹入也。自其平常時觀之,則所謂狷者,做事則局滯不通,交人則矯激寡合,宜其少譽而多毁也。至於世所謂通達者,一切與此相反,故譽之者多,毁之者少也,其不可以一時毁譽,遽斷其人之善惡也。試以士夫問交際言之,譽多者似賢,毁多者似不肖,而其實,譽者未必皆賢,毁者未必皆不肖也。況乎人君,深居九重之內,群下之長短能否,其何以的知乎?所恃而爲聽者,不過左右之毁譽也,左右之人,果能譽其是而毁其非,則恃此爲聽,誠好矣。其所謂左右之人,亦不過時俗之人,則從時俗之毁譽,而隨以毁譽,其於此文所謂諸名士所少者,亦可見矣。如卞壼之類,不同時好,爲人所少,則當其少之之時,若以時人之所評,聞於人主,人主從而信之,則卞壼之不得見用宜矣。及至蘇峻之難,伏節死義者,乃出於平日名士所少之卞壼。是以人君用人之道,不可不十分審愼,衆惡之而必察,衆好之而必察,的見其眞箇善眞箇惡,然後爲之取舍,則人君用人之權度,可以得矣。以此觀之,明帝之能用卞壼,可謂明於用人,而參贊官用人之說,極好矣。上曰,有父必有命居職必有悔一句,旨意未詳矣。長輔曰,此人托於父命,不欲就職,故其言如此矣。人於爵祿,有好之者,有苦之者,若以諉於父命,慮其有悔而不爲就職,則人誰有供職者乎?壼之言,卽此意也。宗善曰,此正艱危之時也,此兩人,非但有父命,必不欲仕於朝,故卞壼之言如此,所以有激而發也。上曰,王敦與刁協,不和而反,蘇峻與庾亮不和而反,皆與廷臣不和,而何以謂之犯上耶?長輔曰,始與廷臣不和,終至於犯上之境,此如涓滴之水,終至滔天也。凡人之犯上者,初爲一己之私所不能制,附己者好之,不附己者惡之,以至於小事爲大事矣。上曰,王導之辭疾,在他時則可矣,而當此進璽之日,何以稱疾耶?長輔曰,此乃王導之短處,聖敎誠至當矣,此何等時,而人臣,敢爲辭疾不至乎?此卞壼之所以正色責之者也。宗善曰,此乃危疑之際,故雖以王導之所處,意者畏禍而不至矣。上曰,庾亮·王導孰賢?以此觀之?亮似不及於導矣。長輔曰,然矣。庾亮,本不及於導,故終至有貪權冒寵之事矣。邁淳曰,才具則不及於導矣。溆曰,殺南頓王時,亦不告帝,此事亦怪矣。邁淳曰,此則未必的知爲不告也,是時帝年六歲,太后臨朝,未必以帝之不知,謂亮之不告也。上命掩卷退出。長輔等先退。宗善曰,陵幸不遠,上下注書,當爲備員,日前左副承旨所奏擧條,斯速批下,然後可以擧行矣。上曰,擧條從當批下,而隨駕則以今日入侍注書及廳注書爲之,可也。仍敎秉喆曰,翰林則上下番誰當隨駕乎?秉喆曰,守宮望單子,備員書入,蒙點然後可以擬定矣。上曰,守宮單子,何不以單望啓下,而備員書入乎?秉喆曰,經宿行幸,則每爲備員書入,前例然矣。上曰,然則斯速書入,可也。秉喆曰,今日書入乎?上可之。仍敎曰,章標事,備堂金達淳有所奏,而姑未下敎矣,除之之意分付,可也。宗善曰,今番陵幸時章標,竝除之乎?上曰,唯。命退,承史以次退出。
上在昌德宮。停常參·經筵。
自午時至酉時,灑雨下雨,測雨器水深三分。
朴崙壽啓曰,行大司憲李直輔在外,執義·掌令二員,持平二員,未差,監察茶時之意,敢啓。傳曰,知道。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李文會曰,召對爲之。
李溏,以訓鍊都監言啓曰,今此行幸時,隨駕武藝別監一百三十人處饌價錢,每人每日三時,各三錢式依例分給之意,敢啓。傳曰,知道。
李溏,以訓鍊都監言啓曰,今此行幸時,隨駕軍兵糧米二百四十九石零所載步軍卜馬一百二十二匹,馬兵卜馬二十四匹,守直軍八十九名,今月二十四日,預先出送,輸置於各站後,卜馬軍卽爲回還,守直軍仍留各站之意,敢啓。傳曰,知道。
甲子八月二十二日未時,上御誠正閣。召對入侍時,參贊官李文會,侍讀官徐長輔,檢討官申溆,檢校直閣金邁淳,假注書趙鐘永,別兼春秋洪秉喆·趙雲翊,各持綱目第二十六卷,以次進伏訖。上開卷命讀。長輔讀,自三年,止何以爲臣。上曰,下番讀之。溆讀,自峻以王導,止願深察之。上曰,參贊官讀之。文會讀,自愆期亦謂侃,止望之有懼色。上曰,閣臣讀之。邁淳讀,自侃部將,止執彝殺之。上曰,注書讀之。賤臣讀,自秋七月,止皆奔白石。上曰,上番讀之。秉喆讀,自西軍與峻,止擧手加額曰天也。上曰,下番讀之。雲翊讀,自卷甲銜枚,止勒乃殺之。上曰,文義陳之。長輔曰,此時卞壼之父子節死,固已卓然可觀,而壼之妻,與吳興太守虞潭之母,其所言,尤烈烈炳烺,忠肝義膽,求之男子而亦罕,此可見秉彝之天,有所不泯者矣。若夫爲賊犯上之徒,皆以自失其秉彝故也。人無古今,則秉彝之性亦豈有異,而必也當事然後可見其善處,不當事則雖不知其何者爲善,而但在上之人,懲惡揚善,導率培養,久而至於化成,則人人者,皆可以爲忠爲孝,而全其秉彝之天,此等處,必須留念焉。上曰,下番陳之。溆曰,劉超·鍾雅,與荀崧·華恒·丁潭等,一心盡忠,不離帝側,無非可尙之人物,而雖居幽阨之中,猶啓帝,授論語·孝經,此誠劉超之尤爲賢處矣。上曰,雖亂軍中,猶以論語·孝經授帝者,此甚可嘉矣。溆曰,然矣。當其時,奚暇念及於他事哉?蓋臣子之所望於君上者,必欲讀聖人之書,行聖人之道,堯·舜其君也。是故此等之人,雖於如此之時,必以孝經·論語,進啓於其君,則況於太平無事之世,涓燕蠖濩之間乎?今殿下,春秋鼎盛,聖學日就,固無待於群下之仰勉,而試以國朝故事爲言,則在昔太祖朝軍旅之中,講學不輟,亦粵世宗朝郊館動駕之日,亦讀綱目百遍,此乃殿下之家法也,伏願懋懋焉。上曰,參贊官陳之。文會曰,上下番所陳皆好,別無更達之文義矣。上曰,閣臣陳之。邁淳曰,下番玉堂,以講學,有仰陳矣。蓋此講學之說,自宋以後爲始,人臣告君,輒用此語,尋常聽之,似若陳談陋說,無足新奇,而其實則有不然者。故劉超之時,雖非如程·朱諸賢蔚興道學之世,蓋其意則以講學一事,認作不可廢之物,而爲是言也。當其時,以讀書爲事,則閑漫悠泛,若不相應於艱危之地,而凡所謂學者,非別般物也,卽容貌·辭氣·應變·處事之皆可用者也。學然後,可以明吾所見,而所見若不明,則危亂之時,將何所爲資乎?此所以劉超·鍾雅,果爲嘉尙,而下番所謂倉皇如此,況於燕閒云者,其言儘好,須益加念焉。溆曰,宋臣范祖禹曰,學與不學,係於治亂,以此觀之,則一時不可廢者,卽是學而已矣。上曰,陶侃,誠有大功於中興,而此時,以不預顧命爲恨,不欲討蘇峻,則有損於大節矣。長輔曰,然矣。其稱以疆場外,將不敢越局而擁兵逗留者,終難爲完人矣。溆曰,先儒之言,亦以陶侃,謂之以人臣大節,終有所未盡云矣。上曰,桓彝之戰死,亦可尙矣。長輔曰,桓彝固賢矣,而兪縱之隨彝戰死,是亦偉然矣。溆曰,晉之時,雖或有死節之臣,觀其風俗,則終是渝惰浮虛,完人絶少矣。邁淳曰,此時卞壼·桓彝則稍勝矣。上曰,溫嶠則何如?長輔曰,溫嶠亦是可尙人矣。上曰,劉超甚可嘉矣。長輔曰,當其危亂倉皇之中,猶能授帝以孝經·論語者,可知其人之爲賢,而似有學力者然矣。溆曰,然矣。峻之饋遺,孰肯受之,而當此困阨,一切不受,亦是難矣。上命掩卷。儒臣·閣臣先退,長輔等退出。文會曰,今番華寧殿行禮出還宮時,大駕前部鼓吹,當爲磨鍊,而雖未承成命,亦爲知委於禮曹與樂院,然後可以及期下送,預備以待矣。上曰,華寧殿進詣時,有用樂之事耶?文會曰,今番卽是初行之禮也,凡干儀節,皆倣永禧殿動駕,而異於軍行,則不可無鼓吹矣。上曰,當用前後部鼓吹乎?文會曰,大法駕則有前後鼓吹,而步輦則只用前部矣。上曰,自何處,至何處而用鼓吹乎?文會曰,自華城行宮,至華寧殿門外矣。上曰,待下敎擧行,可也。仍命退。承史以次退出。
上在昌德宮。停常參·經筵。
自開東至辰時,灑雨下雨,測雨器水深四分。
朴崙壽啓曰,行大司憲李直輔在外,執義·掌令二員,持平二員,未差,監察茶時之意,敢啓。傳曰,知道。
傳于徐瀅修曰,諸承旨,持公事入侍。
臺諫前望單子入之,大司諫吳泰賢,執義韓興裕,司諫洪受浩,掌令李海淸·李宗烈,獻納李東冕,持平洪大浩·李潮,正言朴英載·李㬖,落點。
朴崙壽啓曰,合辭許久闕啓,事甚未安,新除授兩司諸臺,竝卽牌招,何如?傳曰,允。
傳于李好敏曰,召對爲之。
傳于李好敏曰,在外藥房都提調許副,政官牌招開政差出。
徐瀅修啓曰,吏曹判書金達淳,參判金勉柱,牌不進推考傳旨,今方捧入,而開政命下之後,如是違牌,事甚未安,竝更牌招,何如?傳曰,允。
有政。吏批,判書金達淳進,參判金勉柱牌不進,參議尹光顔疏批未下,都承旨徐瀅修進,以洪奭周爲副校理,宋冕載爲副修撰,閔台爀爲左參贊,趙德潤爲工曹參判,徐有榘爲刑曹參議,趙鎭寬爲禮賓提調,韓晩裕爲分內醫提調,南履正爲社稷令,任俊常爲禮曹佐郞,訓鍊都監提調單趙鎭寬。
兵批,判書曺允大病,參判李尙度病,參議朴瑞源病,參知尹涵入直進,右承旨李溏進,護軍姜彝正,副司直韓永逵·閔師宣·姜文會·鄭澣·任百禧·趙良鎭,副司果洪羲俊·申在明·金龍淳,同知金光礪,竝單付。
以冬至正使望筒,傳于徐瀅修曰,以儀賓擬入。
徐瀅修以吏批言啓曰,冬至兼謝恩正使,以儀賓擬入事,命下矣。儀賓中當品,只有二人,故二望擬入之意,敢啓。傳曰,知道。
再政,以金箕性爲冬至兼謝恩正使,左參贊黃昇源,右參贊閔台爀。
李文會啓曰,健陵·顯隆園親祭祭文及華寧殿酌獻禮祭文,當爲製進,藝文提學黃昇源,待明朝牌招,何如?傳曰,允。
行大司諫吳泰賢啓曰,伏以臣愚迷謭劣,本不合於淸朝耳目之任,而諫長除命,忽下於差祭出齋之際,庚牌儼臨,章皇出肅,當此懲討方張之時,沐浴義重,固當隨參大論,以效輿憤,而第臣於合啓中,有私義之難安者,昨夏叨拜見職,竊附敦倫之義,援例引避,特蒙體諒之恩。今於重叨之後,處義不宜異同,以此情蹤,其何可一刻蹲冒於臺次乎?請命遞斥臣職。答曰依啓。
徐瀅修,以吏曹言啓曰,今此懿陵忌辰祭獻官前大司諫吳泰賢,時無職名,令該曹口傳付軍職,何如?傳曰,允。
兵曹口傳政事,護軍吳泰賢。
以持平李潮牌不進罷職傳旨,傳于朴崙壽曰,只推。
李溏,以都摠府言啓曰,今日入直內三廳武兼禁軍及軍兵等,當爲中日習射,而雨勢如此,不得爲之之意,敢啓。傳曰,知道。
李溏,以訓鍊都監言啓曰,本局把摠曺夏彬,身病猝重,勢難察任,改差,何如?傳曰,允。
執義韓與裕,司諫洪受浩,掌令李海淸,副校理徐長輔,修撰朴宗正。啓曰,請鄭致達妻,亟令王府,快正典刑,請故判府事朴宗岳,爲先施以追奪官職之典,請故領府事金憙,施以追削官爵之典。措辭竝見上答曰,不允。
執義韓興裕,司諫洪受浩,掌令李海淸,啓曰,請遲晩後物故罪人啓能,亟施孥籍,趾賊等凶種,夬施邦刑。獻遂設鞫得情,請夏賊子女,亟施跪斬之典。斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,夬正王法。請時夏·時鼎·時楫·金樂敎等,亟令王府,設鞫嚴覈,夬正邦刑。時景·時昱,竝施孥籍之律。玄慶督期詗捕,嚴鞫得情,依律處斷。請金甲島荐棘罪人履翼,亟令王府,設鞫嚴問,夬正邦刑。請慶興府物故罪人有隣諸子,亟施散配之典。請古今島荐棘罪人履載,亟令王府,設鞫嚴問,期於得情。請物故罪人在學,爲先施以追奪官爵之典。追削罪人頤之·在文爲先竝施追奪官爵之典。請故判書徐有防,亟施追奪官爵之典。請賜死罪人行恁諸子應坐之類,亟令王府,依律擧行,無俾易種焉。一行刀削請物故罪人家煥·哲身,正法罪人承薰·樂敏,施以孥籍之典。請物故罪人國榮,亟施孥籍之典。請物故罪人時偉諸子,亟施散配之典。請物故罪人裕,亟施孥籍之典,請知情不告罪人魯賢,亟施孥籍之典。請知情不告罪人在民,亟施孥籍之典。請物故罪人履猷諸子,亟施散配之典,請劇逆在敏,亟令王府,嚴鞫得情,夬正典刑。措辭竝見上噫嘻痛矣,人心日陷,世道日詿,凶國禍家之變,前後何限,而豈有如今番鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛漫同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也,明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明,卽此一款,已是斷案,而一次平問,不加栲訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言,誣招自服,世未有似此至陰慝絶凶慘之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當。至於尹致行,自來狡慝之物,留宿逆家,考準凶疏,渠旣輸款,則稱以短文,不識指意云者,究厥情狀,尤極痛惡,而同參之跡,綻露無餘,減死之律,失之太輕。金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放。金千孫,雖曰蒙騃賤類,旣是親密之傔屬,亦係鞫獄之干連,亦不宜全然放釋。請安置罪人李晦祥·尹致行,島配罪人金宇光,竝令王府,更加嚴鞫,快正典刑,放釋罪人權思穆·金千孫,亟施絶島安置之典。答曰,不允。有隣諸子事,履載事,不允。在學等事,徐有防事,勿煩,行恁諸子事,不允。十字刀削家煥等事,國榮事,時偉諸子事,裕事,魯賢事,在民事,履猷諸子事,在敏事,不允。李晦祥等事不允。
執義韓興裕,掌令李海淸,啓曰,請興陽縣竄配罪人申耆,亟施絶島安置之典。請正法罪人鏔,亟施孥戮之典。請屛裔罪人沈魯崇,亟施絶島定配之典,其餘諸子,亦爲依律散配。請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,夬正典刑。請民始諸子應坐之類,亟令王府,依律擧行。請故判府事李命植,亟施追奪官爵之典。請周爀,亟令王府,嚴鞫得情,快正典刑。請亟下三啓依允之傳旨,令該府擧行焉。請物故罪人基讓子寵億,姑先施以竄配之典。請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中如李榮復·金元喜·洪宗益等,情犯深重者,亦爲移囚王府,到底盤覈,快施典刑。措辭竝見上新除授掌令李宗烈,時在全羅道靈光地,持平洪大浩,時在江原道原州地,請竝斯速乘馹上來事,下諭。答曰,亟停勿煩。沈魯崇等事,若銓等事,不允。民始諸子事,李命植事,周爀事,三啓事,不允。寵億事,不允。李東萬等事,不允。下諭事,依啓。
司諫洪受浩啓曰,請金甲島爲奴罪人克觀,更令王府,嚴鞫得情,快正王法。請逆賊尙魯,亟施孥戮之典。請亟下三啓傳旨,令攸司卽速擧行焉。請正法罪人鏔,亟施孥戮之典。請絶島爲奴罪人李戒國·劉用孫·金金乭,亟令王府,夬施典刑。請放逐罪人李祖源·沈基泰,竝施島配之典。請慶興府定配罪人必基,亟令王府,更爲拿來,夬正邦刑。請放逐罪人沈達漢,亟令王府,設鞫得情,夬正王法。請故判書鄭昌順,故僉知柳協基,竝施以追奪官爵之典。請古今島定配罪人李東萬,亟令王府,設鞫得情,夬施典刑。措辭竝見上新除授正言李㬖,時在黃海道白川地,請斯速乘馹上來事,下諭。答曰,不允。第四五六件事,亟停勿煩。必基事,沈達漢事,鄭昌順等事,不允。李東萬事,不允。下諭事,依啓。
甲子八月二十三日午時,上御暎花堂。諸承旨持公事入侍時,行都承旨徐瀅修,右承旨李溏,左副承旨李文會,右副承旨朴崙壽,同副承旨李好敏,記事官韓用儀,假注書趙鐘永,別兼春秋趙雲翊·徐有恂,檢校直閣朴宗慶,待敎朴宗薰,以次詣閤侍立訖。上具戎服,乘馬出協陽門·建陽門,由明光門,入靑陽門,詣暎花堂前,下馬陞堂。溏曰,座馬五匹,駕轎馬十雙,待令於靑陽門外矣,令于宣傳官,使之入來乎?上可之。溏傳于宣傳官李東善,東善承傳下令,司僕馬二十五匹入來後,溏曰,使之調馬乎?上可之。溏傳于東善,東善立階上擧行,諸承旨以次奏公事,書判付訖。瀅修曰,陵幸時守宮承旨,以六承旨中爲之者有之,又以假承旨差出者,亦有之,今番則用何例爲之乎?上曰,假承旨差出,可也。瀅修曰,有單員差出之例,亦有二員差出之例,何以爲之乎?上曰,二員差之。瀅修曰,在昔先朝園幸時,御用江心水,以華城·始興井水代用矣,今番則何以爲之乎?上曰,依前爲之。瀅修曰,行幸時,各殿宮問安承旨,何以爲之乎?或以行在所承旨入來問安後,有回奏之例,或以守宮承旨問安書啓,有馳達之例矣。上曰,依今春陵幸時例爲之。上敎于溏曰,馬前吹螺赤之錯亂,極爲駭然,啓螺宣傳官拿入。溏令于東善,東善傳令,拿入宣傳官尹致章·尹守任訖。上曰,馬前吹螺赤,甚爲錯亂,爾等之擧行,何若是慢忽也?致章等起伏頓首曰,不善擧行,以致此境,惶恐不知所達矣。上曰,今番則姑爲安徐,此後則操心,可也。仍命拿出,東善擧行訖。溏曰,調馬盡爲之矣。上降座乘馬,出靑陽門·明光門,入建陽門·協陽門還內。諸臣以次退出。
甲子八月二十三日申時,上御誠正閣。召對入侍時,參贊官李好敏,侍讀官徐長輔,檢討官朴宗正,待敎朴宗薰,假注書趙鐘永,別兼春秋趙雲翊·徐有恂,各持綱目第二十六卷,以次進伏訖。上開卷命讀。長輔讀,自四年,止殺西陽王羕。上曰,下番讀之。宗正讀,自陶侃與任讓,止移鎭巴陵。上曰,參贊官讀之。好敏讀,自朝議欲留嶠,止上邽潰。上曰,閣臣讀之。宗薰讀,自虎執趙太子熙,止侃斬之。上曰,注書讀之。賤臣讀,自二月趙王勒,止稱皇帝。上曰,上番讀之。雲翊讀,自趙寇陷襄陽,止置行臺。上曰,下番讀之。有恂讀,自冬有事于太廟,止當在天臺也。上曰,文義陳之。長輔曰,王導云,務本節用,何憂凋弊,務本者勤農之謂,而農者,天下之本也,宋臣眞德秀之言曰,一日無農,則天地之所以養人也,幾乎息矣,若欲重農,則亦必以節財爲本,故禹之菲衣惡食,周文之卑服,卽康功田功,皆出於節儉之意,而雖以我朝言之,成廟朝有敎曰,生財在於務本,裕財在於節用,如欲節用,必先儉約。宣廟朝,嘗見宮中遺食粒而有敎曰,此乃農夫之粒粒辛苦者也,安坐而食足矣,況敢暴殄乎?兩聖人務本節用之意,亦可仰想,而古語云,欲法堯·舜,當法祖宗,伏願殿下體行焉。上曰,下番陳之。宗正曰,石勒,建明堂·辟雍·靈臺,明堂者,王者出治之所也,辟雍者,敎化之宮也,靈臺者,曆象授時之處也。此皆聖帝明王所行之事,而石勒,以夷狄之君,知所先務,豈不奇哉?晉則以中華,反無此等事,而所尙者,不過淸談耳,此足見胡運强而晉室衰矣。雖以鄴宮事觀之,續咸諫而始欲斬之,及聞徐光之言,而乃以不得自專爲歎,卽復從之。夫從諫弗咈,舍己從人,何等盛節,而勒乃能之,此誠不可以人微廢其言也,雖夷秋之君,亦有取鑑者矣。上曰,參贊官陳之。好敏曰,上下番所陳皆好,別無更達者矣。上曰,閣臣陳之。宗薰曰,刑賞大柄也,當患難搶攘之際,所以勸懲一世者,尤係先務,而乃反以喪亂之後,曲加寬宥,如卞敦者,亦不加罪,此乃失刑之甚,故司馬公,亦致慨於此矣。上曰,方欲以此下詢矣。司馬公所謂明正典刑者,兼言庾亮·卞敦耶,獨指卞敦耶?長輔曰,卽是竝論者矣。宗薰曰,亮與敦,罪則不同,而其失人臣之分則均焉,此論,果兼指二人矣。此時成帝沖幼,導實柄國,而失之流弘,故曰任是責者,豈非導乎?臣謂此時,非但失刑而已,賞亦不行。夫忠節如卞壼而止於贈謚,而功業如陶侃而終於外鎭,何以勸善而奬忠乎?明成之際,人物可稱者,譙王承·卞壼·陶侃若而人,而俱未盡表章之典,亦可覘晉室之政令矣。朱子嘗於潭州時,爲譙王立廟,兼塑韓堦·武延之像,又爲陶威公,請廟額,仍辨八翼之夢,雖在千載之下,其所以旌忠奬節之拳拳苦心若此,況人君所以激當世而樹風聲者,尤豈容草草乎?觀於朱子之志,則王導之失,不言可知,此等刑政所關處,亦須櫽括而鑑省之,以資窮格之工焉。上曰,陶侃,爲任讓請其死者,非耶?長輔曰,篤於親舊,雖非不好,而此等大事,豈容饒貸乎?侃之爲請,非矣。宗薰曰,陶侃之以私干公,果甚非矣,而帝曰是殺吾侍中右衛者,不可赦也,此言可謂明正其罪,史云成帝幼而聰敏者,政指此類也。上曰,有司之議敬導也。郭熙·馮懷·荀奕之言,孰爲得之耶?宗薰曰,郭熙所謂禮無拜臣,大經已盡之矣。馮懷所引臨雍拜老,與此不同,此乃失言也。荀奕亦云三朝之首,宜明君臣之體者,其意固好,與熙議相符,然小會盡禮云者,又未免失之矣。大臣雖所優禮,豈或以每見必拜爲禮乎?上曰,王導之用卞敦爲廣州刺史,亦非耶?長輔曰,果是不善處事矣,任是責者豈非王導云者,亦指此等事,而千載之下,難免此責矣。宗正曰,此下劉胤事,亦然矣。上曰,此與劉胤之事有異矣。卞敦則罪已著於其時,而郭默·劉胤則豈曾如卞敦乎?宗正曰,郭默,無故殺劉胤,所當明正默罪,而王導,以默難制,用爲江州,其與卞敦之爲廣州,或似同矣。上曰,劉胤死後,何無更言耶?宗正曰,王導則不能聲討,而陶侃,移書責之矣。上命掩卷先退。長輔·宗正·宗薰退出。上敎好敏曰,華寧殿展拜時,前部鼓吹,用於何時乎?好敏曰,大駕入華城後,卽時行禮,則係是齋戒之時,故鼓吹陳而不作,而若於陵園展謁後爲之,則當有駕前鼓吹矣。上曰,華城府內至華寧殿,其間幾何?好敏曰,不遠矣。上曰,當爲自協陽門至肅章門之頃乎?好敏曰,稍遠於此,而不能爲敦化門出去之頃矣。上曰,然則鼓吹置之。仍命書傳敎曰,健陵親祭後,展拜于華寧殿,仍行酌獻禮,該房知悉。仍命退,承史以次退出。
上在昌德宮。停常參·經筵。
申時,日暈。
朴崙壽啓曰,行大司憲李直輔,掌令李宗烈,持平洪大浩,在外,執義韓興裕,掌令李海淸,呈辭,持平李潮傳旨未下,監察茶時之意,敢啓。傳曰,知道。
李好敏啓曰,漢城府郞廳來言,宗廟洞口內左右居民作統成冊,修整次請出矣,敢啓。傳曰,知道。
傳于李文會曰,禮房承旨,馳詣懿陵,奉審摘奸以來。
朴崙壽啓曰,闕內禁火申飭,前後何如,而今夜香室庫中之失火,雖不至於延燒屋宇,旋卽撲滅,所重之地,萬萬驚悚,不能檢飭之兵曹堂上,從重推考,郞廳及當該入直官員,所當重勘,而本院請推之外,無他可施之罰,何以爲之?敢稟。傳曰,聞極驚悚,入直騎堂罷職,郞廳及入直香室官員,竝拿問嚴處。
李溏,以兵曹言啓曰,卽者香室庫間所置席子等物失火,隨卽撲滅,而不能審愼,致此驚駭,當該入直官員,令該府拿問嚴處,下屬則一倂移送攸司,照律重勘,何如?傳曰,允。下屬則令秋曹捉致,失火之由,爲先各別究覈。
傳于朴崙壽曰,召對爲之。
傳于李溏曰,右承旨·左副承旨入侍。
李溏啓曰,今此行幸時,何大臣留都乎?敢稟。傳曰,以領府事留都。
傳于李文會曰,向筵亦有敷敎矣,卿之不欲復命者,豈不萬萬過當乎?留都亦是往役也,非他職事之比,卿以體國之誠,此時留都,豈憚勞乎?卿若徑歸不膺,予將無顔更對卿矣,卿其諒之事,遣史官傳諭于領府事。
傳于朴崙壽曰,前參判金魯忠敍用,使之承候。
傳于朴崙壽曰,見此謄錄,則非該寺不善擧行之致,前戶判敍用,其時郞廳,亦爲敍用。
李文會啓曰,別兼春秋徐有恂式暇出去,金蓍根方有拘忌,而洪秉喆所當交代,今日入侍及省記,俱以兼春秋替行,事甚未安,別兼春秋洪秉喆,推考警責,仍卽牌招入直,何如?傳曰,允。
李文會,以吏曹言啓曰,卽接宗廟署牒報,則本署副奉事李羲溫,在喪云矣,有闕之代,依定式口傳備擬以入之意,敢啓。傳曰,知道。
吏曹口傳政事,以李勉膺爲宗廟副奉事。
李文會,以弘文館言啓曰,新除授副校理洪奭周,副修撰宋冕載,竝卽牌招察任,何如?傳曰,允。
傳于李文會曰,在外藥房提調許遞,政官牌招開政差出。
李文會啓曰,卽者禮曹郞廳來言,今此行幸時,本曹堂上一員,當爲隨駕,而判書韓用龜,以改修都監提調進,參判韓用鐸,以告由祭獻官進,參議鄭東觀,身病猝重,無隨駕之員云,何以爲之?敢稟。傳曰,參議許遞,今日政差出。
以藥房都提調望筒,傳于李文會曰,以時任大臣擬入。
李文會以吏批言啓曰,內醫都提調,以時任大臣擬入事,命下矣。以二望擬入之意,敢啓。傳曰,知道。
李溏以兵批言啓曰,前判書李晩秀,敍用送西矣,資級係是輔國,知中樞有闕代,依例下批之意,敢啓。傳曰,知道。
有政。吏批,判書金達淳進,參判金勉柱牌不進,參議尹光顔疏批未下,左副承旨李文會進,以林漢浩爲大司諫,李普天爲兵曹參知,沈象奎爲禮曹參議,閔令儒爲監察,李晩秀爲內醫提調,孟養大爲開城經歷,左議政徐邁修爲內醫都提調,兵曹參議李普天,參知朴瑞源。
兵批,判書曺允大進,參判李尙度入直,參議李普天未肅拜,參知朴瑞源病,右承旨李溏進,以李義弼爲知事,宋鍈爲副摠管,李莘耆爲守門將,洪聖臣爲訓鍊僉正,沈錫爲忠淸兵虞候,洪龍健爲廣州中軍,知事單李晩秀,護軍金魯忠,副護軍鄭東觀,竝單付。
以副校理洪奭周牌不進罷職傳旨,傳于李文會曰,只推,更爲牌招。
以副校理洪奭周再牌不進罷職傳旨,傳于李文會曰,只推,待開門更爲牌招。
李好敏啓曰,明日次對,兩司當爲進參,除在外·未署經·差祭外,未肅拜呈告人員,竝待開門牌招,何如?傳曰,允。
李文會,以吏曹言啓曰,成均館典籍車敬鎭,除拜後過限未肅拜,依例改差,何如?傳曰,允。
李溏以司僕寺提調意啓曰,今此健陵·顯隆園行幸時,內乘二員,當爲隨駕矣。假內乘一員,令該曹口傳差出,使之入直,回鑾後卽減下,何如?傳曰,允。
朴崙壽,以義禁府言啓曰,卽接西部牒報,則大逆不道罪人安默侄曾源來言,渠家在長湍,而自本官,無推尋之事,故今月二十一日,轉向利川,聞有追捕之擧,今始來現云,故爲先捉囚報來矣。曾源依律文,慶尙道河東府緣坐安置,而令刑曹押送配所,以地方官言之,緣坐査報,何等時急,而應坐罪人之在於境內者,不卽搜捕,至於轉往他處,今始自現,而終無報來之事,其所擧行,殊極慢忽,當該地方官長湍府使成範鎭,拿問處之,何如?傳曰,允。
李溏,以訓鍊都監言啓曰,本局別將吳載重,時帶摠管,行幸時勢難參陣,別將之任,今姑改差,何如?傳曰,允。
朴崙壽,以刑曹言啓曰,因義禁府啓辭,大逆不道罪人安默侄曾源,慶尙道河東府緣坐安置,而令刑曹押送事,命下矣。罪人曾源,卽爲押送配所之意,敢啓。傳曰,知道。
甲子八月二十四日未時,上御誠正閣。召對入侍,右承旨·左副承旨入侍時,右承旨李溏,左副承旨李文會,參贊官朴崙壽,侍讀官任厚常,檢討官朴宗正,待敎朴宗薰,記事官韓用儀,記注官鄭宗顯,別兼春秋趙雲翊,各持綱目第二十六卷,以次進伏訖。上命開卷讀之。厚常讀,自七年,止虎愈快快。上曰,下番讀之。宗正讀,自秋太尉侃,止輔漢故事。上曰,參贊官讀之。崙壽讀,自慕容皝兄翰,止鯤之從子也。上曰,閣臣讀之。宗薰讀,自成主雄,止改容謝之。上曰,注書讀之。賤臣讀,自夏四月,止首尾齊擧。上曰,上番讀之。宗顯讀,自二年,止竟不成。上曰,下番讀之。雲翊讀,自三年,止第十九下。上命陳文義。厚常曰,石勒以夷狄之人,起明堂·辟雍·靈臺,朱子所以許與之者,卽在夷狄進之之意也,其所謂終不效曹孟德·司馬仲達欺人孤兒寡婦,狐媚以取天下者,此是切實之言也。至於若遇光武,當竝驅中原,未知鹿死誰手云者,不知光武之言也。光武豈可比看於韓·彭等輩耶?光武非但中興之主,文敎武備,蔚然可觀,三代以後,恐無如光武之爲君,則勒之此言,蓋無學識而然矣。奏未畢,上曰,此云大丈夫行事,宜礌礌落落,如日月皎明,石勒果能如是耶?厚常曰,石勒雖云英傑之人,而礌礌落落,豈其易耶?當此之時,環顧一世,自以爲才智傑特之人,無如渠者,故謂之以若遇光武竝驅中原,此非但不能深知光武也,卽此而可見其至愚極癡也。且於聽其民事佛,益知其夷狄之習也。蓋佛法,自漢明帝時,始入中國,厥後如梁武帝之類,捐身事佛,不蒙其福,反受其害,佛如有靈,理宜崇奉,則聖賢,豈有排却之理耶?今此石勒之崇佛,固不足責,而中華之人,往往有襲而行之者,其流之弊,厥惟久矣,因此而適有區區愚見,敢此仰達矣。臣於秋夕,以健陵典祀官進去,忽聞典祀廳近處,有金鼓之聲,不知出自何處,問于陵屬,則以爲龍珠寺僧徒,每於節享及忌辰祭時,來至陵洞口外,以爲迎神之擧云。臣誠驚悚,繼以駭惋,竊伏念先朝二十五年,衛正道斥異端之盛德弘化,永有辭於天下後世,而今於珠邱咫尺之地,有此萬萬不經之事,其爲褻越而驚悚,當復如何?伏願下敎于該府留守及陵官,繼自今更勿循襲之意,各別嚴飭焉。上曰,下番陳之。宗正曰,石勒,好使諸生讀書而聽之,時以其意,論古今得失,聞者悅服,此固夷狄中英特者,而所可欠者,學識之不逮也。上番已有所達,而石勒,其於漢高·光武之分,不能深知而詳論之,此莫非不學之致也。馬援嘗謂隗囂曰,豁達大度,同符高祖,文學政事,前世無比。囂曰,如卿言,反復勝耶?蓋論其範圍宏大,則光武雖或不及,若言其德量政事,則高帝反有所遜,大抵一部史書,古今之治亂得失在焉,先王之禮樂刑政具焉。若其陰陽淑慝之別,消長進退之機,莫不畢備,是故善觀史者,方其讀之之時,掩卷輒思其成敗,設以身處之,則自多所益,況又帝王之學,異於儒生,撮其要而措諸政事之間,然後可爲勸懲之道,伏願於此等處體念焉。上曰,參贊官陳之。崙壽曰,上下番已皆陳達,臣無更奏之辭矣。上曰,閣臣陳之。宗薰曰,陶公,雖用法而恒得法外意,此言正好玩味,蓋法外意者,非謂舍經法而行其意於法制之外也,乃謂求其本而得其意於律文之中也。聖人制法,雖有千條萬緖,猶不能盡其名,而抵法者,常出於律令之外,故如所謂眚災肆赦,怙終賊刑,刑故無小,宥過無大者,乃所以盡律令之所不能盡,而揭之以法外之意,使後世,灼然知寬猛輕重之所在也。故朱子論象刑,以聖人之心大本達道鑑空衡平者,爲刑之本,且曰,賞者陽也,聖人之所好也,刑者陰也,聖人之所惡也,此可見制法用法之意矣。陶侃之得法外意,有一事可證者,夫戲折道傍一把稻,有如花枝柳條,目艶而手弄,常情之所易犯,似不足爲罪,而實則出於遊食無賴之徒,賊民害物之心,故執而鞭之,正是法外用法之謂也。況人君,手握刑賞之大柄,陰陽舒慘,懸於一政令,其或任情離法,違先王象魏之制,則其失固大,而又若膠守常法,失聖人權衡之用,則其害尤深,如欲得中而合經,則亦惟朱子所稱中和二字而已,伏願於此加工焉。上曰,若使成主雄,執張淳而不還,則張淳,能如蘇武之守節耶?厚常曰,雖或如此,其能如蘇武之節,未可的必矣。上曰,成主班,不用弟玝之言,不遣越期者,不善爲之事矣。宗薰曰,然矣。班雖稱儒雅,實欠剛斷,此云以未葬不忍者,亦是不能果決處也。上曰,王述畢竟何以成就乎?厚常曰,其所成就,別無可稱,而世人蓋謂王述,以癡王導之,爲此言者,亦似出於欲試之意也。上曰,分明是探試王述之意也。崙壽曰,然矣。上曰,石勒,先起明堂·辟雍·靈臺,而晉則今始立太學,石勒此事,雖未知其出於實心,以外面觀之,則亦似勝於晉矣。厚常曰,然矣。卽此觀之,非但石勒之反有勝於晉,勒之左右輔相,多有可用之人而然矣。上曰,漢高祖則信聽食其之言,而石勒一聞此說,便知其當失,以此觀之,勒之智,果勝於漢高耶?厚常曰,石勒或有過人處,而豈能如漢高之豁達大度耶?宗薰曰,漢高親聽食其之利說,虛心信聽,此卽高祖大度,用人聽言之長處也。勒則從事定後,冷眼覰破,故是非自明,不可以此,論其長短矣。上命掩卷,仍敎厚常曰,陵幸時玉堂,誰當進參乎?厚常曰,行公玉堂,一竝陪從矣。上曰,服色則以何服色爲之乎?厚常曰,伏見班次圖,則標旗內參班者,皆着軍服,今番亦當依此爲之矣。上曰,玉堂班次,在標旗之內乎?厚常曰,在於藥房班後標旗內矣。仍命玉堂·閣臣退出。厚常等先退。上曰,坐直承旨,誰也?文會曰,小臣與李好敏,當爲坐直矣。命書傳敎曰,次對明日來會。文會曰,華寧殿展拜後,仍行酌獻禮事,命下矣。凡親享時,則先行望殿禮,而望殿禮版位,設於外庭,只行展謁時,則版位設於內庭,而取考禮曹謄錄,則先朝己酉春太廟展謁,仍行親享,而以歲首展謁之有所重,版位設於內庭,丁巳秋景慕宮展謁,仍行親享,而以享事之有所重,版位設於外庭,今番則何以磨鍊乎?敢稟,上曰,以外庭磨鍊,可也。出擧條仍命書公事判付訖。命退,承史以次退出。
上在昌德宮。停常參·經筵。
藥房都提調徐邁修,提調徐瀅修啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
朴崙壽啓曰,行大司憲李直輔,掌令李宗烈,持平洪大浩,在外,執義韓興裕,掌令李海淸,持平李潮,牌不進,監察茶時之意,敢啓。傳曰,知道。
李文會啓曰,三品官之無得過三日循例請牌,曾有定式矣。刑曹參議徐有榘,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
李溏啓曰,今此行幸時,斥堠·伏兵及傳語軍,當爲調發,廣州留守·水原留守處祗授次,標信及兵符樻請出之意,敢啓。傳曰,知道。
李溏啓曰,今日禁衛營·御營廳下番軍賞試才時,銅龍門·建陽門·西營·東營·集春營入直軍除出,標信請出之意,敢啓。傳曰,知道。
傳于李溏曰,大臣·備局堂上引見。
注書韓用儀陞六,代以李潞爲假注書。
徐瀅修啓曰,注書被薦人韓兢履·趙璜鎭,今當付職矣,薦狀,依例成送吏曹之意,敢啓。傳曰,知道。
朴崙壽啓曰,刑曹參議徐有榘,謂有情勢,三牌不進後,陳疏到院,而原疏以齋日,纔已退却矣,依新定式,禁推傳旨捧入之意,敢啓。傳曰,傳旨置之,原疏捧入。
傳于李文會曰,行幸當前,藥房三提調,不可不備,提調牌招。
傳于金宗善曰,留院箚子入之。
以大司諫林漢浩,司諫洪受浩,執義韓興裕,掌令李海淸,持平李潮,牌不進罷職傳旨,傳于朴崙壽曰,只推。
以刑曹參議徐有榘牌不進罷職傳旨,傳于朴崙壽曰,只推,更爲牌招。
以刑曹參議徐有榘再牌不進罷職傳旨,傳于朴崙壽曰,只推,更爲牌招。
以副校理洪奭周牌不進罷職傳旨,傳于李文會曰,只推,更爲牌招。
以副校理洪奭周再牌不進罷職傳旨,傳于李文會曰,只推,更爲牌招。
以廣州留守金載瓚狀啓,判府事徐龍輔,祿俸不爲領受事,傳于李好敏曰,更爲輸送事,回諭。
以司鑰孫宗秀手本,別監白景恒,爛漫泥醉,與議政府書吏,相辱相鬪之狀,萬萬無據,爲先除下後,令有司從重科治事,傳于李溏曰,令兵曹分輕重決棍。
以司鑰朴寅秀手本,別監李元英,爛漫泥醉,與議政府書吏,相辱相鬪之狀,萬萬無據,爲先除下,令有司從重科治事,傳于李溏曰,令兵曹分輕重決棍。
以司謁金道成手本,武藝別監申光喜,不有約束,擅出城外,與無賴輩作黨,恣意飮酒,甚至於不入番之境,爲先除下,移法司重治事,傳于李溏曰,令訓將嚴棍後,移法司照律定配。
徐瀅修,以司饔院公事提調意啓曰,自前每當行幸經宿時,各邑地方官,進排御供物膳,故本院提調·郞廳,先詣經宿所,日下雉鮮及各司供上物種,同爲監膳捧入,乃是事例,而中間省減,雖出於除弊之聖意,先朝旣以草記後行會畿營之意,有所稟定,則今此健陵行幸時,各邑進排,依例知委,監膳提調,先期進詣,何如?傳曰,允。各邑進排除之。
李溏,以兵曹言啓曰,謹依傳敎,別監白景恒·李元英等處,査問其鬪鬨時首從,則當初起鬧,雖因白景恒,畢竟毆打,乃是李元英,故李元英從重決棍十度,白景恒決棍八度之意,敢啓。傳曰,知道。
李溏,以訓鍊都監言啓曰,謹依司謁手本判付,武藝別監申光喜,嚴棍二十度後,照律定配次,移送秋曹之意,敢啓。傳曰,知道。
李溏,以兵曹言啓曰,五衛將兪得祐,身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
李溏,以兵曹言啓曰,五衛將鄭學溫,素患痰癖之症,當暑添劇,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
李溏,以兵曹言啓曰,來九月十月當上番騎兵二百三十六名,依定式本曹點考後,仍令該曹,襦依題給之意,敢啓。傳曰,知道。
朴崙壽,以義禁府言啓曰,卽接月令醫員李永植手本,則以爲時囚罪人金宗鉉,素患疝症,重發處濕之餘,上衝肚臍,晝夜叫痛,食飮全却,實有難保之慮云。罪人病勢危重,則一邊保放,一邊草記,曾有定式矣。金宗鉉姑爲保放之意,敢啓。傳曰,知道。
朴崙壽,以刑曹言啓曰,因罪人金光云·李潤恒·李義喆·朴仁大等捧供啓目判付內,依允爲旀。光云段,旣非故犯,又無延燒,年未成丁,結案置之,一體嚴勘事判下矣。謹按律文,則大明律失火條有曰,若於官府公廨內失火者,杖八十徒二年,金光云·李潤恒·李義喆·朴仁大等,依此律施行。而金光云江原道淮陽府,李潤恒忠淸道沃川郡,李義喆黃海道遂安郡,朴仁大忠淸道靑陽縣,竝定配所押送之意,敢啓。傳曰,光云嚴杖放送,光云旣已嚴杖放送,李潤恒等,一體嚴杖放,送可也。
左議政徐邁修,右議政李敬一等箚曰,伏以臣等俄於筵席,與入侍諸臣,冒瀆一國同聲之討,而誠淺辭拙,未卽蒙允,及承商量更奏之敎,煩聒是懼,遂不免相率而退,敢將沫血之忱,聯陳必討之義,惟聖明垂察焉。噫嘻,從古亂逆,亦復何限,而其情節之至憯毒,謀計之至凶慘,豈有如裕賊之哉?其讎視國母,浮於逆黯,把弄君父,甚於賊榮,奏牘之上,顯肆詬詈,詩札之間,畢露屭慝。此皆公車之所謄播,文書之所現發,則無待取服於渠,而眞贓昭布,鐵案已成。況其供招,呑吐之中,陰圖破綻,對質之後,證左明白,凡其指天劃地綢繆醞釀之鬼蜮情狀,萬口切齒,衆情齊憤。嗚呼,我先朝親揀德門之辰,卽君臣名分已定之日,渠獨何心,尙忍背馳我寧考,沮戲我大婚,敢售其叵測不道之梟音狼舌,至此哉?究厥罪犯,雖無於古之律,不常有之刑,猶當以劓殄無遺之義,快洩輿憤。況且孥籍之追施故事,卽勿論,且以近例言之,如尙魯等凶賊,無不曲循群請,亟擧王章。若於此賊,不施魯賊所施之律,則今日廷臣,何辭自逭於春秋不討賊之誅乎?義理至嚴,倫綱至重,臣等此請,非臣等之言,卽國人之言也。聚首朝房,百回思惟,不得請則不敢止,爲臣等目下秉執之第一義諦。伏乞亟允臺啓裕賊孥籍之請,以伸大義,以存王法,臣等不任顒祝之至。至於洪在敏事,臣等亦已略達於前席,而以渠窮凶絶悖之負犯,尙稽嚴鞫之擧,安有此等國體哉?聖敎中欲使之自悔自新者,臣等非不欽仰好生之德意,而此亦以端緖未露,情節未彰之前而言也。今旣手辦凶疏,身自投匭,則不可不一番設鞫,力加窮詰,而爲先具格移囚於南間,在獄體,亦不容少緩,竝乞速賜處分焉。取進止。答曰,省箚具悉卿等之懇。朝筵已罄予意,而刑法不可闊狹,所以不得勉從於卿等之請矣。卿等欲以去就力爭云,故使之更量刑法之當否者,予豈徒爾?今見卿等之箚,以有例又爲力請,裕事依施,洪在敏事,卿等體予朝筵之諭意。仍傳于李文會曰,此批答,遣史官傳諭于左議政·右議政。
行副提學朴宗來疏曰,伏以臣猥叨匪據,冒陳情實,以冀體諒之恩者,已屢矣,此豈臣全昧義分,徒飾虛讓,以自陷於蔑公占便之誅也?誠以以病則蠢動無路,以情則艮限有截,有萬難冒,無一可進之故也。今若只存嚴畏,不詳陳暴,則聖明,亦何以照察其實狀也哉?臣之病形,首尾數旬,一向委頓,醫治非不勤,而諸症無減,駸駸至於床褥長設,動作須人,此蓋積敗之祟,未易卒祛,已衰之氣,亦難遄蘇,時月之內,萬無束帶供職之望。且以私義言之,玉署之任,是臣數十年來逡巡之地,有除輒辭,有辭輒解,至于今全得微諒者,莫非先朝體下之恩,不强其所不能也。每一追惟,感淚交逬,今乃以歲月之稍久,職名之稍陞,徒慕榮寵,晏然冒受,則是果安於分而適於義耶?在下僚則辭而不受,今爲長官而受之,在昔年則辭而不受,乃於今日而受之,辭受無據,前後逕庭,臣雖無狀,豈忍爲此哉?病旣如彼,義又如此,百爾思量,萬萬無冒昧進身之路,人器之不稱,學識之全矇,有不敢言也。況今幸行之期,隔日無多,陪扈之班,不可不備,而目下情病,實難冒出,鞍馬驅馳可望?臣以受恩罔極,赴蹈不辭之心,當此鑾蹕初戒,萬姓欣覩之時,苟有一分可强,豈容屢瀆如是?玆不得不冒死懇籲,仰煩崇聽。伏乞聖慈,天地父母,俯賜諒察,亟遞臣職,以安微分,仍治臣罪,以肅朝綱,千萬幸甚。臣無任云云。答曰,省疏具悉。本職許遞。
吏曹參議尹光顔疏曰,伏以臣之忝叨見職,兩朔于玆,有召輒違,視作故常,一直偃處,罔知轉動,雖荷聖度寬容,不加慢蹇之誅,而顧分畏義,臣豈敢一日自安哉?惟其矢死自劃之志,曾在先朝,已有所質言而陳,而我殿下年前恩批,亦嘗以有難强迫爲諭矣。則臣區區微執,久爲兩朝之所悉燭,一世之所共知,今雖欲貪戀名塗,隳喪素守,爲冒沒出膺之計,亦不可得。積逋嚴命,誠非獲已,而竊意聖上禮使之仁,必不以難强於前者,强之於後,終始體諒之澤,臣安得不顒首以俟也?噫,銓曹之設置佐貳,蓋使之參聞選注,與議通塞,責任之重,非比庶僚,而緣臣虛縻,曠職此久,致累一初飭勵之政。固已不勝其悚蹙,而況當謁陵期近,鑾蹕將戒,外內陪守,位著咸備,臣獨冥然跧伏,莫隨班聯之後,情禮廢闕,罪戾益增。自來踪地,雖經屢暴,目下惶悶,又難泯默,玆敢略具短章,冒塵崇聽。伏乞聖慈,俯垂鑑察,特許鐫遞臣職名,仍令勿復檢擬於銓望,以安賤分,兼治臣瀆撓之罪,以肅朝綱,千萬幸甚。臣無任云云。省疏具悉。本職許遞。
刑曹參議徐有榘疏曰,伏以臣負罪如山,受恩如海,始失唯允之義,駴機迭發,而惟聖明,曲察其情實,終犯逋慢之誅。臣分都虧,而惟聖明,特諒其踪地,薄竄旋宥,匪罰伊榮,遂使滓累之蹤,靦然祗承於鎭邊牧民之職事。而及夫烏鳥之情,纔徹黈纊之聽,則鞶遞之恩,不踰終朝,霜雪雨露,罔非至敎,頂踵毛髮,都是鴻私。臣歸護老母,闔門攢祝,隆天厚地,報答無階,祗自期杜門訟愆,斂跡榮塗,仰體全保之聖念,俯盡息補之私義。不意邇者,荐承恩命,向來喉院之除,今玆秋曹之授,後先數日華誥聯翩,臣誠且感且悚,繼之以惝怳恧蹙,不知所以自厝也。臣以一飯不忘之忱,逖違天陛,倏已兩載,生入玉門,亦旣帀月,瞻望象魏,反面此遲。今於除命之下,豈不其趨也若激,其進也若躍,而無奈短垣難踰,株守莫改,徊徨跼蹐,如縶如柅,臣之情事,吁亦窮且慼矣。況今幸行隔日,陪扈義重,臣旣承恩點於閣班,且當備員於本曹,而蠢動無路,情禮都缺,臣罪至此,尤合萬殞。抑臣別有所煩冤憤悶,如不欲生者,彼麟賊之射天罵日,窮凶絶慝,凡有血氣之倫,孰昧明張之討,而若臣之父子叔姪,尤有異焉。往在壬子,朴夏源等之投呈凶疏也,其構誣之憯,莫如臣家,而其右袒凶醜,謀幻國是,則德麟父子事,卽其一端也。臣家之於此賊,卽勿論擧國公共之憤,雖以私讐言之,亦有不反兵之義焉,去冬諫臣沫飮之章,卽臣日夜腐心,思欲一言而未言者耳。身在出納之地,寧緩宸聰之徹,而方其再呈而再阻也,臣新入喉院,莫諳頭緖,旣緣曾前之屢阻,且坐禁令之錯認,轉輾迷謬,遂陷大何。臣之儱侗憒闇,固已咋指無及,以斯罪臣,臣復何辭,而若因一時之憤誤,遽謂大論之壅蔽,則此豈人情天理之所近也哉?伊時慈敎若曰,禁令之錯認,非獨此一人,聖批若曰,錯認又何罪也?兩聖恩言,炳如日星,持此以歸,死亦何憾,而臣之隱慟至今,寧欲溘然者,誠以臣家之人,受此指斥於此箇義理,言出情外,事與理舛,靜究遭罹,一似無二於人耳。且念臣半生臲卼,性且迃拙,通籍十五年間,陳力就列,指不多屈,及其一入喉舌之地,暫膺邊補之命,則喪廉之刺興,而駭瞻之目作。此其動吝靜吉,固無俟乎觀象玩占,而折柳之樊,狂夫瞿瞿,不潔之蒙,行路掩鼻,縱殿下,曲費剪拂之私,更置器使之末,一世持淸議之士,其孰肯與臣爲伍哉?古人有言曰,臣何足言,有辱淸朝,臣雖眇末,亦嘗備數於聖朝簪纓之列,而卽殿下鑪錘中一物耳。誠不忍以霑塗之汚,抗顔復廁於周行,重有傷於礪名檢敦風化之治,荐違嚴召,諒非得已,玆不得不來詣闕外,仰暴危悃。伏乞聖明,俯垂諒察,亟許鐫改臣職名,仍命選部,勿復檢擬,俾肖翹之微,得遂性於仁覆之下,不勝大願。臣無任云云。省疏具悉。爾遵先朝禁令,非爾自爲,則何與於爾,而今又更引乎?勿辭察職。
校理任厚常,副校理徐長輔,修撰申溆,副修撰宋冕載等箚曰,伏以臣等,以裕賊追律事,前後箚疏,亦已屢矣,而殿下之一向靳持,此豈非萬萬非常之擧耶?噫,彼裕賊,卽窮天地亘萬古所未有干常亂紀之劇逆大憝,而獰頑無比,忍杖抵賴,鬼誅先加,王章未伸,跪斬之律,雖未亟施,孥戮之典,宜卽擧行,而一日二日,尙此伈泄,輿憤去益弸激,卽欲手磔口臠而不可得也。惟彼安默,卽一裕賊之死黨血友,而凶謀逆節,彰著無餘,已施孥戮之典,則以裕之凶疏凶詩,沮戲之計,背馳之習,至凶絶悖,此與已結案之劇逆一也,而其可以施於安默者,不施於裕賊乎?若以未及正法,不施追律,則此有大不然者,凶如裕賊,逆如裕賊之類,雖已徑斃,擧施當律,考諸國乘,一按可知。國無孥籍之典則已,旣有之,則何若是至今靳兪耶?噫嘻,痛矣,凶逆之變,無所不有,至於在敏之疏出而亟矣。隱暎閃忽,簸弄陰巧,直驅滿廷臣僚於罔測之科,而旨意所在,則專事拶逼於不敢言之地,使我殿下,至有悚然之敎。夫指斥乘輿,肆發不道之說者,卽覆載難容之凶逆,臣等豈可與此賊,共戴一天乎?大僚之聯陳,臺臣之爭論,實出於擧國同憤之情,而乃殿下,諉之以事關聖躬,不欲索言,使凶逆尙今假息,其可曰國有刑政乎?若使此賊,一日容貸,則一日爲蔑法之國,二日容貸,則二日爲無倫之世,以殿下明聖,何不念及於此,忍使我禮義之邦,直入於蔑法無倫之域哉?殿下以好生之德,雖欲不治治之,使渠自新,而其奈梟音莫變,狼毒難化,則適足爲聖世失刑之大者,古今天下,寧有是也?莫遏者公議,莫嚴者王章,殿下何惜於一在敏,而不思所以伸國法洩輿憤之道哉?臣厚常,朝登筵席,略陳所懷,而辭拙誠淺,未蒙允兪,退與諸僚,相率聯籲。伏願殿下,淵然三思,亟允裕賊孥戮之請,仍降在敏設鞫之命,夬正典刑,以洩神人之憤焉。取進止。答曰,省疏具悉。已諭於大臣之箚矣。
執義韓興裕,司諫洪受浩,掌令李海淸,獻納李東冕等箚曰,伏以凶如逆裕,而尙靳孥籍之典,妖如賊敏,而尙逭肆市之律,雖緣臣等之誠意淺薄,不能格回天心,而亦不能無憾於天地之大也。噫,彼賊裕窮天極地之罪,已悉於前後疏啓,而其沮戲背馳之凶謀逆節,卽覆載之所不容,神人之所共憤,雖其獰頑,未及結案,鞫招具在,斷案已成,則卽是已結案之逆也。跽斬之未卽快施,猶云刑政之有失,孥戮之尙稽當律,豈勝輿情之憤鬱哉?且其同情之三賊,俱已伏法,則又況凶窩亂本之似此劇賊,不可以追律而靳施也,決矣。至若賊敏之凶疏,其指意之狡慝,排布之凶譎,卽前古所無之劇賊也。諸臺通儒之處分嚴正,大臣附奏之批旨光明,則凡今含生之倫,莫不頌慈德而仰聖孝也。渠亦北面於慈聖曁殿下之庭者,抑何心腸,驅陷殿下之朝廷於無倫罔測之科,至有寧死不欲比肩立朝之凶言,肆然上逼於不敢言之地。此非但殿下之罪人,實是慈聖之罪人也。雖千剮而萬戮,猶不足以伸王章而洩輿憤,豈可一刻容置於輕囚之獄,而使吾東方臣子,忍與之尙戴一天乎?顧今人心日陷,世道日詿,干紀亂常之變,疊生層出,將至於倫綱斁而義理晦,此而不卽加嚴覈,夬施常刑,則國何以爲國,人何以爲人?大臣諸宰之賓筵聲討,亦出擧國共公之憤,則兩賊之當施典刑,決不容少緩。伏乞聖明,淵然深思,廓揮乾斷,亟允逆裕孥籍,賊敏嚴鞫之請焉。取進止。答曰,省箚具悉。已諭於諸批矣。
甲子八月二十五日辰時,上御熙政堂。藥房入診,大臣·備局堂上引見入侍時,都提調徐邁修,副提調徐瀅修,記事官韓用儀,別兼春秋洪秉喆·趙雲翊,待敎朴宗薰,右承旨李溏,假注書趙鐘永,事變假注書柳春東,右議政李敬一,行刑曹判書趙尙鎭,右參贊閔台爀,吏曹判書金達淳,行大護軍金思穆,兵曹判書曺允大,校理任厚常以次進伏訖。邁修等曰,雨後日氣生涼,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。上曰,次對爲之。閣臣上注書先退,都承旨仍留。邁修曰,此前平安監司金文淳所啓也。以爲道內三賑穀之散在各邑者,爲七萬餘石,就其中折米,限一萬石運移平壤府,作爲恒留,則足可爲悠遠緩急之資,而事係變通,令廟堂稟處爲辭矣。其便否,更令新道伯,詳度登聞後稟處,何如?上曰,依爲之。出擧條邁修曰,鞫獄今已出場,而目今三司所請者,卽裕賊孥籍之典也。合辭方張,聲討益嚴,上下相持,輿情憤激,徑斃罪人之不施追律,卽指罪狀之未露者而言也。豈有如此賊之至凶極憯,而謂之未捧結案,仍遂不施追律者乎?舟梁大禮,先朝旣已親揀之矣,卽是名位已定之事,而渠亦以北面臣子,抑獨何心,乃敢懷貳於國母,嘗試於君父。奏牘之中,公肆詬詈,與己巳凶徒,已亥榮賊,不惟相似,抑有倍焉,人臣之干紀亂常如此,而肆市之典,何待其自服乎?況渠供招之中,眞贓狼藉,綻露無餘,特未捧結案耳。孥籍之請,不容但已。雖以近例論之,尙魯劇逆,亦施此律,今於裕賊,不以所施於尙魯者施之,則爲人臣子,安能免春秋不討賊之罪乎?臣等所以藉手而正人心淑世道者,卽在於嚴懲討之一事,則臣等雖爭以去就,不得請則不敢止矣。竊願殿下,亟回三思,廓揮乾斷,使萬古綱常,無至於泯減焉。敬一曰,追律之不施者,謂其未得眞贓之類也。至如此賊,則窮凶極憯之罪,彰盡無餘,豈可以不施當施之律乎?上曰,旣施極律於李安默,則裕賊亦宜難免,而追律者,法典之所無也。法不可闊狹,此則難以遽從矣。邁修曰,已於尙魯,亦施此律,則不是無於法之法也。凡所謂逆者,天地之所不容,而就其中猶有大小之別,至若裕賊,乃是萬古所無之逆也。豈可謂之無於法而不施當律乎?敬一曰,安默,已以大逆不道正法,則安默者,猶是脅從也。裕賊乃其魁首,而施法於從者,不施法於首者,豈有是理哉?上曰,前例則予未詳知,而雖云有例,亦豈可遽施乎?瀅修曰,諸賊之招,與遲晩無異,且況詩句凶言,卽是渠遲晩之斷案也。非但大臣之言如此,下至輿儓之賤,孰無憤鬱之公議乎?上曰,諸宰·玉堂所見,何如?厚常曰,大臣方奏達,故臣未及仰陳,而此賊之合施當律,大臣言果爲切當矣。尙鎭曰,從古凶逆何限,而豈有如此賊者乎?裕乃諸逆之魁,而忍杖不服,徑斃獄中,安默·在民,皆其脅從,而次第就戮,僅用邦法,此所謂舍本而治末也,人心安得底定乎?且有尙魯之已例,則尤不宜不從群下之請矣。達淳曰,以未承款不施逆律者,爲慮獄情之或有可疑,而至於此賊,其爲逆節,更無可疑,則豈有不可施之律乎?台爀曰,我聖上執法之意,孰不欽仰,而至若裕賊,則以其至凶極獰,忍死不服,雖未捧遲晩,到今罪惡彰著之後,更何可疑於追律之當否乎?思穆曰,此乃一國之公議也,亟降兪音,決正典刑,不勝顒望之忱。厚常曰,下敎旣曰法不可闊狹,而法者,天下之公也。法若可以闊狹,則不可謂之法,而至於此賊之施以追律,卽是當行之法,初非可以闊狹爲論矣。上曰,大臣諸宰,雖已盡奏,而予意則難以遽從,更勿奏此等說也。厚常曰,安默爲末,而裕賊爲本,舍本治末,非所以懲亂逆之道矣。邁修曰,臣等則準請後始可以止矣。執法之聖意,臣雖仰揣,而討逆亦有許多般,豈可於此等之賊,以其未捧結案,遂不施當律乎?上曰,雖有前列,終難遽許矣。敬一曰,詩句凶言與權鞸之自況,卽是結案,豈可以不捧遲晩爲論乎?瀅修曰,大臣所奏中甚於己巳·己亥凶逆云者,誠是切喩矣。如此千古所無之逆,不施當律,則廷臣,何所藉手,而謂義理謂隄防哉?厚常曰,忍杖抵賴,尤極凶頑,此其意欲保首領也,終不可以不施其法矣。尙鎭曰,亂逆何限,而臣等之腐心痛骨,豈有憯於此賊乎?瀅修曰,眞贓綻露無餘,則不可謂之未捧結案矣。邁修曰,安默之結案,卽裕賊之結案,此是必可允從之事矣。尙魯·裕賊之類,旣不可以多見,則如此之例,亦何可多得乎?敬一曰,在民結案之中,裕賊凶言,亦旣盡載矣,況其前例,已有可據,則此非今番創爲矣。邁修曰,群情憤惋,不可一日容忍矣。上曰,其時有例,未知何如,而旣已不爲之餘也,今又何以爲之乎?邁修曰,如裕賊者,豈可屢有乎?少無持難者矣。敬一曰,前例旣存,此非今日之新創矣。厚常曰,如是國朝所無之事,則創而行之,猶或爲難,而旣有尙魯已例,則今何可靳持乎?尙鎭曰,逆節彰露無餘,則豈以不捧結案,不施當律乎?厚常曰,所以處裕賊之道,不可以屢有之事言之,則上下相持,至於如此者,誠萬萬抑鬱矣。台爀曰,刑法每慮其太過,而此則非如是之事也,雖一二分,謂之緩則可矣,而決不可慮其過也。此賊情節,無一分疑晦,則不可不定其罪,然後可使人心懲畏矣。若有一分過重,則大臣必不當如是縷縷,而臣等亦豈敢如是齊籲乎?一國之人,莫不以爲安默則先被孥戮,逆魁則尋常杖斃,論以國體,萬不成說云矣。上曰,大臣諸宰所奏旣如此,卿等出去,更商其當否而爲之,可矣。邁修曰,大臣諸宰,皆會於此,今此所奏之外,豈有他見乎?臣等相與爭執,惟以得請爲期而已。達淳·思穆曰,追律卽先朝已行之事,更無可以難之者矣。上曰,如是則卿等出去更商也。邁修曰,然則出去後,當書入所奏乎?上曰,出去後相議爲之,可也。厚常曰,此非商量之事矣。尙鎭曰,逆節已彰著,則此豈相持之事乎?不過殿下號令之間矣。允大曰,窮凶至憯,無如此賊,而謂之未捧結案,不施當法,則輿情安得不抑鬱乎?且況追律,不是無於古之事矣。上曰,諸宰就座。邁修曰,洪在敏事,雖承勿亟之敎,而爲日已久,處分未下,臣等不勝抑鬱矣。如此劇逆,職名猶在,已萬萬不成說,臺啓日久,又將爲故紙之謄傳,義理倫綱,無復有餘地矣。伏願亟從臺啓,嚴鞫得情,夬施典刑,是臣區區之望也。敬一曰,在敏凶疏,拶逼聖躬之言,已無可論,而滿廷諸臣,皆蒙罔測之名,臣等與在敏,其勢不兩立矣。在敏討逆之前,臣等皆是冒此名之人,而臣等所以仰請者,豈容已哉?上曰,前已諭之,更何言耶?邁修顧謂諸宰曰,諸宰亦以所見,須仰陳也。厚常曰,方欲於大臣奏畢後,臣亦仰達矣。蓋他事姑舍,如在敏之凶獰者,與尋常時囚,同在西間,言笑自若,近二十日者,萬不成說。臣等擧皆入於罔測之科,而在敏討罪之前,臣等何可廁於人類乎?尙鎭曰,臣等之驚心痛骨,已不可勝狀,而觀渠之疏,無非凶言也。此而不正典刑,則亂逆何所懲懼哉?敬一曰,尙今囚在西間,萬萬不成國體矣。厚常曰,與尋常時囚,同在西間,言笑自若云矣。瀅修曰,職名之自如,尤極駭惋矣。尙鎭曰,如許凶逆,置之自如,則其勢將至於漸漸鴟張矣。上曰,渠罪則殺之無惜,而渠必不知而爲此,故欲使渠自新而自悔,予不爲處分矣。達淳曰,如在敏凶疏者,決不可仍置矣。上曰,此後復有如洪在敏者,則不待卿等之言,予不當寬貸矣。邁修曰,日後豈復有如在敏者乎?聖意之必欲使之自悔者,蓋龍蛇化爲赤子之意,而龍蛇之化赤子,臣未曾見之矣。台爀曰,聖敎以事關聖躬,置之不欲索言之科,而臣等所謂逆者,政指此等也。其情節如此,則何可以尋常罪犯,使之自新自化乎?上曰,大臣諸宰,雖屢言如此,決無從之之理,姑置之。厚常曰,大臣者,總百官者也,三司者,一國之公議也。大臣三司之請,皆不允從,則臣等之抑鬱當如何哉?思穆曰,此則決不可仍置矣。凶言悖說如在敏,而雖欲一時容置,得乎?允大曰,所謂悔悟云者,乃謂無知妄作者之事也。此則渠旣詳知而爲此凶言,豈有悔悟之日乎?敬一曰,陵幸近隔,其前似難設鞫,爲先移囚南間,何如?上曰,設鞫旣不聽之,則何可移囚南間乎?厚常曰,三司不備,雖不得齊聲共討,而大臣屢奏,諸宰盡達,此乃擧國之公議也,竊願亟降允從焉。上曰,已諭矣,就座,可也。邁修曰,知中樞府事李晩秀,今旣敍用,備堂還差,行幸當前,保護之任,不可不備員,各別催促,使之今明入來之地,何如?上曰,依爲之。出擧條邁修曰,大王大妃殿承候無人,故金魯忠處雖已屢促,而稱以有病,終不入來,何以爲之乎?上曰,自外促之,慈殿承候則自內爲之,當下敎矣。上曰,大臣就座,諸宰稟事。厚常曰,俄於大臣,以更爲商量之意有敎,而追律則不可不施矣。上曰,俄已有敎,卽爲就座。厚常曰,洪在敏事,亦不可仍置矣。上曰,卽爲就座。厚常曰,賓對有命,懲討方張,而行公諸臺,無一人進參,事體所在誠極未安。且以未肅拜諸臺言之,無故不爲出肅,行公諸臺,竝從重推考,未肅拜諸臺,亦爲推考,何如?上曰,依爲之。出擧條瀅修曰,今十八日,以洪在敏事,左副承旨有仰奏,而批旨尙不下,非但懲討尙稽,政院日記,亦多掣礙矣。上命夾侍,下左副承旨擧條,命賤臣承書,書至何必削薦?瀅修曰,此不可不削薦矣。上曰,削薦豈必爲當律乎?厚常曰,削薦雖非當律,若不削薦,則官職自如矣。上連命書批旨畢。瀅修曰,然則削薦,當自外擧行矣。上曰,下敎旣不削薦,自外亦勿爲之。瀅修曰,然則注書爲三員,揆以格例,亦不可不削薦矣。上曰,諸宰玉堂先退,大臣進前。尙鎭等以次先退。邁修·敬一進前,上曰,兩捕將處,頃有下敎事矣,昨日聞有捉來取招者云,招問捕將,詳見文案後相議爲之。邁修曰,出去後,當依下敎爲之矣。敬一曰,當會於賓廳而問之乎?上曰,私第,可也。上曰,副提學上疏,因何情勢乎,都承旨知之乎?瀅修曰,先朝時聞以微事,有情勢不爲行公,及夫故重臣朴宗甲事出後,屢牌不進,竟蒙恩遞,在先朝時,旣不行公,故今以冒據長席爲難云矣。邁修曰,近來應行之事,亦多不爲,而三司之臣,不當引義處,或復有引義,小事終成大事者,此則自上亦不可不區別而申飭之矣。上命書副提學疏批云云。敬一曰,捕將之私第招問,猶恐涉煩矣。上曰,從便爲之。上敎邁修曰,陵幸軍令,雖以四日爲之,而此是初番陵幸也,下去後或不無可爲之事,軍令則依舊置之。出宮日直抵華城,還宮時則或以二日隨便爲之,則,似好矣。邁修曰,初次幸行,排站似難矣。上曰,今春陵幸往還,亦爲八十里許矣。大王大妃殿進御人蔘三錢重粟米飮,自明日一貼式製入。出榻敎仍命退,諸臣承史,以次退出。
上在昌德宮。停常參·經筵。
大王大妃殿進御人蔘三錢重粟米飮五貼及加減養胃湯,依前方明日製入事,榻前下敎。
惠慶宮進御人蔘二錢重粟米飮,明日五貼製入事,榻前下敎。
朴崙壽啓曰,行大司憲李直輔,掌令李宗烈,持平洪大浩在外,執義韓興裕,掌令李海淸呈辭,持平李潮未肅拜,監察茶時之意,敢啓。傳曰,知道。
朴崙壽啓曰,卽者刑曹郞廳來言,判書趙尙鎭守宮大將進,參判李得濟御營大將留陣進,參議徐有榘未肅拜,隨駕無進參之員云,參議徐有榘,卽爲牌招,何如?傳曰,允。
以刑曹參議徐有榘牌不進罷職傳旨,傳于朴崙壽曰,仍以前牌催促。
朴崙壽啓曰,刑曹參議徐有榘,特敎申飭之下,謂有情勢,來詣闕外,屢度催促,終不入來,事體所在,萬萬未安,從重推考,何如?傳曰,允。昨日批下之後,又復屢違,奉牌闕外,事甚駭然,使之嚴飭,入來肅命。
金宗善啓曰,今此幸行時,本院印信,當爲齎去,禮曹印信一顆,留院時取用,何如?傳曰,允。
傳于金宗善曰,留院上疏入之。
兼春秋盧書啓,臣於本月二十四日酉時量,敬奉聖諭,同月二十五日午時量,馳詣于水原府健陵修改都監役所,傳諭于領中樞府事李秉模所住處。則以爲臣以未死餘喘,祗承敦匠之命,周旋象設之傍,敢曰忱誠之自效,只覺愴慕之冞切,而顧臣病狀,越添於風露之中,末由自力入城,擬伏路左,恭瞻羽旄之穩旋,仍作扶曳還鄕之計。不意史官遠臨,傳宣聖諭,諄懇嚴截,至有不敢承聆之敎,伏地震懍,罔知攸措。臣旣膺命於莫重之役,非不知反面之爲急,只緣賤疾之難强,敢有前席之冒奏,此實出於萬不獲已,而到今飭諭之下,除非拭巾待盡之境,則顧何敢引疾徑還,重自陷於闕禮慢命之科哉?至於留都之命,揆以賤分,尤增悚蹙,謹當於登筵之日,畢暴情懇,冀蒙體諒之恩,而緣臣去就,致煩辭敎,惶恐恧縮,不知所達云矣。臣則仍爲復路,緣由竝以馳啓云云。踏啓字。
李溏,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
李文會以奉常提調意啓曰,祭享所用秋等中脯三百四十八貼,今八月二十六日畢造,而所入牛隻,爲三十五首矣。進上看品中脯二貼,依定式封進之意,敢啓。傳曰,知道。
李溏,以兵曹言啓曰,龍虎營將官官案,每於四季朔初一日,付標以入,而幸行相値,初一日擧行之意,敢啓。傳曰,知道。
李溏以備邊司啓曰,北兵使金爔,身病沈痼,屢呈辭狀,有難强令察任,今姑改差,何如?傳曰,允。
朴崙壽,以刑曹言啓曰,因司謁金道成手本,武藝別監申光喜,不有約束,擅出城外,與無賴輩作黨飮酒,甚至於不入番之境,爲先除下,移法司重治事,傳曰,令訓將嚴棍後,移法司照律定配事,命下矣。依傳敎,武藝別監申光喜,江原道歙谷縣定配所,押送之意,敢啓。傳曰,知道。
李溏以禁衛營言啓曰,來九月當五番左部右司屬忠淸道五哨軍兵逢點實數六百三十七名,已爲點閱整齊,而今番行幸時新番軍出用事,自兵曹節目,啓下矣。今八月二十七日,與內外各處軍兵等替代,舊軍則來九月初一日還宮後,放送之意,敢啓。傳曰,知道。
李溏以禁衛營言啓曰,來十一月當五番左部後司屬忠淸道五哨軍兵,來十月二十五日,京中逢點,依例準二朔立番之意,本道監兵使〈處〉預爲知委,何如?傳曰,允。
李溏以御營廳言啓曰,本廳來十一月十二月兩朔應立中部左司屬全羅右道五哨軍兵,十月二十五日,京中逢點,十一月初一日,與前司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,本道監兵使處,措辭知會之意,敢啓。傳曰,知道。
朴崙壽,以義禁府言啓曰,本府啓辭內,當該地方官長湍府使成範鎭,拿問處之事,允下矣。成範鎭今方侍命,拿囚之意,敢啓。傳曰,知道。
行知中樞府事李晩秀疏曰,伏以臣罪著溺職,愧深倖逭,一日之中,七違嚴召,虧分干法,合被鈇銊,聖度天大,罰止薄罷,屛伏江鄕,日夕感祝。曾未踰朔,淵衷垂記,曲加原恕,特命甄敍,藥院恩除,居然繼降,無狀賤臣,何以得此?瞻望觚稜,涕汗交逬。顧今喬陵有事,聖慕彌新,淸蹕將啓,吉日在卽,獲隨豹衛,復瞻象設,未死微忱,區區至願。又況班近陪扈,義重保護,何敢費辭祈免,重犯瀆擾,而向來辜負,猶未畢勘,目下情踪,轉益懍蹙,抗顔束帶,有靦周行。脩門在望,無路進身,大僚筵促,特敎又勤,惶隘之極,縣道陳籲。伏乞聖慈,俯賜照燭,遞臣職名,罪臣逋慢,以肅朝綱,以〈安〉私心,不勝幸甚。臣無任云云。答曰,省疏具悉。卿之罷職,重祀典也,卿之特敍,明本事也。本事旣明,則何有於卿,而如是强引乎?勿辭行公。
判義禁府事黃昇源,知義禁府事李集斗,同知義禁府事兪漢謨·趙德潤等疏曰,伏以臣等伏見相箚聖批,有賊裕孥籍追施之命,聖斷斯赫,王章快伸,凡在瞻聆,孰不欽仰贊頌哉?臣等取考本府謄錄,則英廟朝乙亥,泰耉·鳳輝諸賊之追施逆律也,其子竝如法處絞,而至先朝丙申尙魯追律時,其子只施絶島爲奴也。相箚雖以魯賊前例,援引爲請,而此賊則實是往牒所未見之劇逆大憝也。凶如此賊,逆如此賊,則逆魯追律之例,恐難援用,耉·輝諸賊已施之律,不可撓屈也,明矣。至於在敏手辦凶疏,身犯惡逆,則其所負犯之難貸,情節之畢露,王法之所不容,輿憤之所共誅。嚴鞫得情,快正典刑,不宜一日少緩,而尙今以時囚一例,混置西間,任渠偃息,已是失刑矣。伏乞聖明,亟降明旨,賊裕則夬施耉·輝已行之律,逆敏則爲先具格移囚南間,以重國體,以嚴獄情焉。臣等無任云云。答曰,省疏具悉。昨日大臣諸宰所奏,據以有例,故予亦不得已許施,今見卿等之疏,耉·輝與尙魯,同是追律,而兩聖朝處分各異,則今番裕事,不可無商量,後筵當更詢大臣處之。洪在敏事,不允。
大司諫林漢浩疏曰,伏以臣於見職,卽是僨誤之地,向叨銀臺時,亦嘗以情地之悚蹙,一疏陳籲,伏想聖明,已盡俯燭矣。顧臣愚昧疎率,不能仰體慈旨,對揚聖敎,只主偏見,妄陳瞽說,自底罪戾之冒犯。雖因仁天曲貸,薄竄旋宥,洗滌諐瑕,除旨屢降,而每一追惟,自傷心跡之無由仰暴,直欲求死而不可得矣。今此新除,遽下於幸行卜吉之時,在臣分義,固宜卽出膺命,隨參陪班之末,獲瞻羽旄之美,而第臣情勢,如上所陳,廉防所在,鐵限當前。左右思量進身無路,始也耿結,終焉怵惕,玆敢露章自列於天地父母之前。伏乞聖慈,亟削臣職名,以安私分,以肅朝綱焉。如臣情踪,何敢以言責自居,而亂臣賊子,人皆可得以誅之,秉彝之性,臣亦同得乎天,沐浴之義,何獨後於人乎?忠憤所激,有不容泯默,玆敢仰陳於崇嚴之下,惟聖明垂察焉。噫嘻,痛矣,裕賊之窮凶情節,言之膽掉,思之髮豎,其沮戲之凶計,背馳之逆節,前後臺閣之臣,聲討旣嚴,疏啓相續。臣不必疊床,而雖以鞫庭招辭私篋文書觀之,言言凶悖,事事陰慝,不道不敬之說,狼藉綻露,而賦性獰頑,忍杖不服,竟使梟獍之醜,未加鯨鯢之誅,神人之憤惋,去益弸中,惟是孥籍之典,不容少緩,而臺啓久未蒙允,輿情日益沸鬱。卽伏見相臣箚批,有裕事依施之敎,久屈之王章,自此可伸,而唯彼魯賢·在民之與之和應,致行,宇光之爲其指使,眞贓畢露,鞫招明白。則三尺之法,固不可低仰彼此於其間,而或誅止其身,或薄施島配,論以邦憲,斷無是理。至於李晦祥之情節,尤極痛惋,筆談酬酢之狀,宣力停啓之事,鞫案昭載,凶圖莫掩,而不加一杖,任置屢朔,其在獄體,已極寒心。及其酌配之後,謂有吐實之語,逮夫更鞫之時,反售漫漶之計,一變前招,疑眩獄情,其心所在,尤亦凶且憯矣。臺章迭發,輿論愈激,此而置之,亂逆無所懲畏,國法隨以隳壞,豈非大可憂者乎?逆裕之追律,旣賜允可,則諸賊之加法,卽次第件事耳。臣謂凡在臺啓者,一倂開納,夬施當律,以雪公憤,以嚴鞫體,斷不可已也。嗚呼,世道日下,亂賊層生,干紀悖常,至凶絶慝者,至於在敏而極矣。闖呈凶疏,暗售不逞之圖,譏訕朝廷,潛肆疑亂之計,旨意凶險,遣辭巧憯,敢以受誣二字,萌諸心發諸口,末乃以眼無以下等語,驅一世於無倫罔測之科,古今天下,寧有是乎?渠亦今日北面於殿下者也。職在記注,跡廁邇列,荷殿下之仁覆,沐殿下之恩波,榮顯斯極,則雖豚魚木石之頑,固宜知感,而渠敢逞凶肆毒,指無謂有,必欲不立於殿下之庭,以死自矢。其所自引者,卽誣逼之說,而渠所謂誣逼云云者,乃反自陷於誣逼之科,此實窮天地亘萬古,所無之極逆大憝也。臣旣不忠無狀,不能口臠而手磔,忍與之共戴一天,伈泄度日,興言及此,自不覺五內之崩裂也。大臣之箚,三司之疏,前後相繼,非止一再,而兪音愈邈,上下相持,殿下何惜於一在敏,而獨不顧擧國之公論也?使國家不有憲則已,如其未也,肆市之典,不加於此賊,而其將更施於何處乎?伏願聖上,廓揮乾斷,亟令王府,嚴鞫得情,快正典刑焉。臣無任云云。省疏具悉。附陳事,已諭於諸批矣。所辭宜令一伸,依施。
上在昌德宮。停常參·經筵。
朴崙壽啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李文會啓曰,來初一日輪臺日次,而動駕相値,頉稟之意,敢啓。傳曰,知道。
李溏啓曰,卽者中樞府錄事來言,判府事金觀柱,今日入城云矣,敢啓。傳曰,知道。
傳于李溏曰,判府事留待。
傳于李溏曰,判府事入侍。
傳于徐瀅修曰,領府事留待。
傳于徐瀅修曰,改修都監提調留待。
傳于徐瀅修曰,領府事以下,改修都監提調入侍。
傳于徐瀅修曰,守宮承旨,三明日馳詣宗廟·景慕宮,奉審摘奸以啓。
備邊司,以申鴻周爲北兵使。
朴崙壽啓曰,行大司憲李直輔,掌令李宗烈,持平洪大浩在外,執義韓興裕,掌令李海淸,持平李潮牌不進,監察茶時之意,敢啓。傳曰,知道。
朴崙壽啓曰,行幸前一日申時以後,無論隨駕與留都百官,皆着戎服,自是前例,而監察李重鉉,今日聽茶時時,以時服入來,事體所在,極爲駭然,所當重勘,而本院請推之外,無他可施之罰,何以爲之?敢稟。傳曰,拿處。
以執義韓興裕,掌令李海淸,持平李潮,司諫洪受浩,獻納李東冕牌不進罷職傳旨,傳于朴崙壽曰,只推。
李溏啓曰,動駕時,建陽門·銅龍門·西營·新營·東營·集春營入直軍除出,標信請出之意,敢啓。傳曰,知道。
傳于李文會曰,出宮內門路,以協陽門爲之。
傳于李溏曰,明日開門差早。
以廣州留守金載鑽狀啓,判府事徐龍輔,祿俸不爲領受事,傳于李好敏曰,更爲輸送事,回諭。
李文會,以奎章閣言啓曰,守宮檢校直閣金勉柱,待開門牌招,何如?傳曰,允。
李文會,以奎章閣言啓曰,原任直提學南公轍母喪卒哭日,依定式遣檢書官,勸肉以來之意,敢啓。傳曰,知道。
李文會,以司饔院監膳提調意啓曰,各殿宮日下生雉,因傳敎全數代封矣。今則秋節已深,山雉漸出,來九月初一日爲始,日下生雉,依例復舊封進之意,敢啓。傳曰,知道。
李溏,以兵曹言啓曰,訓鍊院判官劉泰說,素患痰癖之症,近益添劇,時日之內,無望供職,屢度呈狀乞遞,實病旣如此,則不可强令察任,改差,何如?傳曰,允。
李溏,以扈衛廳留都大臣意啓曰,臣承命留都,一依兵曹啓下事目,率領扈衛軍官軍士,今日申時量,結陣扈衛之意,敢啓。傳曰,知道。
李溏,以扈衛廳留都大臣意啓曰,明日大駕擧動後,都城各門,初昏時閉門,啓東時開門事及權閉敦義門·惠化門·昭義門,還宮日量宜預開,觀光士民弛禁事,自兵曹啓下矣。城門旣已早閉晩開,則巡邏,亦當早發晩罷,待南山擧烽發巡,而趁啓東時撤還。此意,令漢城府知委各部,使閭巷人,俾各知悉,亦爲分付於留都營門及左右捕廳·左右巡廳,何如?傳曰,允。
李溏,以訓鍊都監言啓曰,本局將官官案,每於四季朔初一日,付標以入,而來九月初一日幸行相値,初二日擧行之意,敢啓。傳曰,知道。
李溏,以禁衛營言啓曰,本營將官官案,每於四季朔初一日,付標以入,而來九月初一日行幸相値,初二日擧行之意,敢啓。傳曰,知道。
李溏,以御營廳言啓曰,本廳御覽軍案,例於四季朔初一日,修正以入,而來九月初一日幸行相値,回鑾後擧行之意,敢啓。傳曰,知道。
李溏,以摠戎廳言啓曰,本廳將官校卒案,例於四季朔初一日,修整入啓,而來九月初一日幸行相値,初二日擧行之意,敢啓。傳曰,知道。
李溏,以禁衛營言啓曰,今八月二十八日健陵·顯隆園行幸時,本營騎士三番,鄕軍五哨隨駕事,命下矣。依兵曹節目,外營各處入直將官軍兵等,依例除標信出用,銅龍門·建陽門,西營入直軍兵及新營入直騎士,竝待標信出用,而銅龍門·建陽門·西營入直與把守軍兵,以新番軍,前期一日替直之意,敢啓。傳曰,知道。
李溏,以禁衛營言啓曰,今八月二十八日健陵·顯隆園行幸時,本營騎士三番,鄕軍五哨隨駕事,命下矣。新營則千摠金衡柱,哨官閔僖·金世禎,敎鍊官朴贊郁,新番鄕軍四十六名,兼別破陣二名,率領入直。南別營則哨官柳載新,別騎衛一人,新番鄕軍十七名,率領入直。火藥庫則哨官趙學永,別破陳八名,兼別破陣六名,新番鄕軍八名,率領入直。都城頹圮處,別騎衛一人,新番鄕軍二十名,率領守直之意,敢啓。傳曰,知道。
李溏,以御營廳言啓曰,本廳來九月十月兩朔應立中部前司屬全羅右道五哨軍兵五百十七名,今已逢點整齊,而今番幸行時,新番軍出用事,自兵曹節目,啓下矣。今八月二十七日,與各處入直將官軍兵等替代,舊番軍則九月初一日還宮後,放送之意,敢啓。傳曰,知道。
李溏以御營廳言啓曰,今此健陵幸行時,東營,集春營入直軍,以新番軍,前期一日替代事,自兵曹節目啓下矣。今八月二十七日,東營·集春營入直將官軍兵,待標信,與新番軍替代出用之意,敢啓。傳曰,知道。
朴崙壽,以義禁府言啓曰,卽接月令醫員李永植手本,則以爲時囚罪人李榮大,屢日處濕之餘,素患風病,挾感復發,寒熱交作,氣息奄奄,食飮全却,實有難保之慮云。罪人病勢危重,則一邊保放,一邊草記曾有定式矣。李榮大姑爲保放之意,敢啓。傳曰,知道。
甲子八月二十七日辰時,上御誠正閣。判府事入侍時,右承旨李溏,假注書李潞,別兼春秋洪秉喆·趙雲翊,判府事金觀柱,以次進伏訖。觀柱曰,近日秋氣漸緊,聖體,若何?上曰,一樣矣。觀柱曰,寢睡·水刺之節,何如?上曰,一樣矣。觀柱曰,大王大妃殿氣候,何如?上曰,一樣矣。觀柱曰,王大妃殿氣候,何如?上曰,一樣矣。觀柱曰,惠慶宮氣候,何如?上曰,一樣矣。觀柱曰,嘉順宮氣候,何如?上曰,一樣矣。觀柱曰,陵園展謁隔日,日氣生涼,其於動駕之節,甚爲適宜而,聖慕想益如新矣。又曰,小臣向來以後,負罪至重,逬出城外,恭竢斧銊之誅,而聖恩如天,及至陳疏,溫批隆渥,非不知卽日承命,而顧念私分,愈益震蹙。其後又有病勢若差則卽爲入城之敎,而病情一向癃痼,不敢生意矣。今當行幸隔日,玉體將有勞動之節,故不敢偃便私次,敢此登對,而前後逋慢,死有餘罪矣。上曰,到今不可更言情勢,而旣已入城,隨駕,似好矣。觀柱曰,病勢若有一分可强,則初欲陪扈矣。入來時闕門以內,始爲試步,則萬無堪當之望,而聖敎如此,亦不敢以不得隨駕仰奏矣。雖至顚仆,若有一毫可强之勢,則當陪後進去矣。向來春夏以後,與前左相,半年按獄,終未究覈,不成獄體,臣罪甚大矣。今則幾至究竟,亦皆酌處,公私甚快,而見今亂逆層生,朝象不靖,下情不勝憤鬱矣。上曰,獄事久未收殺矣,自去月次次酌處,鞫體獄情,亦似稍得矣。又敎曰,病患如此,卽爲退去,調息私第,明日隨駕,可矣。觀柱退出,溏奏曰,再昨日次對,有下敎於大臣者,而明日若於華城宿所,則他事別無窘束之節,而但軍兵炊飯,似有未及之慮,故敢此仰達矣。上曰,隨駕營門及禁軍別將處,使之指揮,可也。溏曰,然則午炊飯,始興爲之,夕炊飯,華城爲之乎?上曰,依此爲之。溏曰,馬軍先到露梁越邊事,備局節目,啓下矣。在前或有前一日申後出送之例,或有待城門開出送之例,今番則何以爲之乎?上曰,何以則便於軍兵乎?溏曰,前一日出送,尤難於渠等云矣。上曰,待城門開出送,可矣。溏曰,然則申後先後廂大將,禁軍別將處,信箭祗受,待城門開使之出送,而信箭擧行,元無自政院祗授兵曹摠府之例,自內直下,宣傳官擧行矣。上曰,禁將闕內祗受之意,分付宣傳官,可也。又敎曰,日傘鞭子小腦取稟,當在何時乎?溏曰,申後爲之矣。又敎曰,申後當進詣璿源殿,座馬待令於崇德門,可也。溏又奏曰,渡涉號令節次,在前先送宣傳官,預爲整待者,蓋爲駕到時無駐蹕之事,而今番則何以爲之乎?上曰,駕到何地,當爲號令耶?溏曰,似在大駕到蔓草川時矣。上曰,今番則臨時擧行,可也。仍命退,承史以次退出。
甲子八月二十七日未時,上御誠正閣。領府事,改修都監提調入侍時,行都承旨徐瀅修,假注書李潞,別兼春秋洪秉喆·趙雲翊,領府事李秉模,提調趙鎭寬·韓用龜以次進伏訖。秉模曰,日氣生涼,聖體,若何?上曰,一樣矣。秉模曰,寢睡·水刺之節,何如?上曰,一樣矣。秉模曰,大王大妃殿氣候,何如?上曰,一樣矣。秉模曰,王大妃殿氣候,何如?上曰,一樣矣。秉模曰,惠慶宮氣候,何如?上曰,一樣矣。秉模曰,嘉順宮氣候,何如?上曰,一樣矣。上曰,提調以下進前。秉模進前。上曰,陵上奉審則何如,而陵役修改則,何如?秉模曰,日吉辰良,改修不日順成,臣等不勝伏幸,而昨日狀啓之後,陵上北邊,有微罅之隙,初則萬萬驚悚矣。次次開土,則到三尺許,仍無痕,此則當初陵役,時當極寒,土氣未得極固,至解凍時,兩邊相掣,以致今番之頉矣。今此修改時,傅土平均,以堅固爲主,庶得十分無頉,臣等下情伏幸矣。上曰,數三月陵上有頉未改之前,驚悚之外,不勝悶慮,到今修改竣事,愴感中極用爲幸矣。秉模曰,聖心憂惱之中,以愼重之意,詳審至今,而始役狀啓之後,恐罅痕深入,不勝憂悶矣,幸不大段,臣等極爲伏幸矣。上曰,卽今則無後慮耶?秉模曰,臣等相與詳議,又與看役人等,面面問之,則皆云十分無頉,以所見言之,極爲安固,下情不勝多幸矣。鎭寬曰,初頭莎草有頉者,卽始役時,土氣不能十分堅合之致,今番若入新土,則恐有頉,故不入新土,而純用舊土,工匠輩皆言萬萬完固,臣等亦以是爲望矣。秉模曰,癸卯年元陵修改後,陵上莎草,嚴飭陵官,各別守護,限解凍有無頉形止,間十日報于該曹,自該曹草記,着根間發遣監役將校,與陵官眼同,以水車汲水沾灑,將校下去時,戶曹給糧,兵曹給馬事,有先朝下敎矣。今亦遵此例擧行,恐未知何如,而莎草有無頉形止,則陵官,間十日報于該府留守,以爲狀聞之地,何如?上曰,依癸卯年例擧行,可也。出擧條上曰,向時已爲言之,而陵幸定後敦諭,亦想見之矣。今則陵役旣畢,留都便是往役,而其所往役,亦是一時坐行之事,今番因爲留都好矣。秉模曰,日勢已晩,今若辭巽,則近於不誠,留都當依下敎爲之,而臣旣登筵,回鑾後則不待仰瀆文字,而直爲還歸矣。上曰,聞卿留都之言,心甚喜幸,還宮後何必下往乎?秉模曰,回鑾後則臣當還歸矣。上曰,遠來勞憊,早出休息,可也。秉模先退,鎭寬曰,今番陵役所用各種中,自京難運者,皆令本府進排,當自惠廳給價矣。本府旣有甲寅條大同米太留置者,而到今別無他入用處,就此會減,似爲便當,故敢此仰達矣。上曰,依爲之。出擧條瀅修曰,行幸後三十日,宗廟·景慕宮奉審事,預書傳敎,然後可以趁時擧行矣。上曰,傳敎書出,可也。瀅修曰,以奉審以啓書出,何如?上曰,依此爲之。命書傳敎曰,改修都提調以下書啓。仍命退,諸臣以次退出。
上在水原府行宮。停常參·經筵。
大駕詣鳳翥亭後,內閣·政院·玉堂·藥房口傳問安。答曰,知道。大駕詣始興縣入行宮後,內閣·政院·玉堂·藥房口傳問安。答曰,知道。仍詣華城府,入行宮後,內閣·政院·玉堂·藥房,朝廷二品以上口傳問安。答曰,知道。大王大妃殿·王大妃殿·惠慶宮·嘉順宮,守宮承旨問安。答曰,知道。
李文會啓曰,禮貌官來言,百官稟旨就次。傳曰,知道。
承旨前望單子入之,金勉柱落點。
刑曹參判前望單子入之,李勉兢落點。
傳于李文會曰,明日當詣健陵·顯隆園展省,該房知悉。
李溏啓曰,御營大將李得濟,時無職名,令該曹口傳付軍職,何如?傳曰,允。
兵曹口傳政事,護軍單李得濟。
以監察李重鉉拿處傳旨,傳于朴崙壽曰,分揀。
李溏,以兵曹言啓曰,華城門放鑰,回鑾間,依都城門例,自臣曹擧行之意,敢啓。傳曰,知道。
軍令,今月二十八日始興行宮晝停,華城行宮宿所,二十九日健陵展謁親祭,顯隆園展謁親祭,還詣華城行宮宿所,三十日華城行宮宿所,改付標啓下。
甲子八月二十八日辰時,大駕詣健陵·顯隆園。擧動入侍時,左承旨金宗善,右承旨李溏,左副承旨李文會,右副承旨朴崙壽,同副承旨李好敏,假注書趙鐘永·李潞,別兼春秋趙雲翊·徐有恂,原任直提學金近淳,檢校直閣朴宗慶·金邁淳,待敎朴宗薰以次侍立訖。鼓三嚴,左通禮詣閣外,跪啓外辦。上具戎服,御座馬,出宣化門。判府事金觀柱,藥房都提調徐邁修等進候曰,侵早動駕,聖體,若何?上曰,一樣矣。寢睡·水刺之節,何如?上曰,一樣矣。邁修奏曰,獐子島犯越人押送咨文,已爲安寶下送,而第念玆事,關係邊情,日後之慮,不可不念,解送後用法之如何,當一任彼中,而咨文辭緣,不無一二更商處。卽令文任,略加刪改,更爲啓下安寶後,定禁軍馳撥,追傳於曆行咨官之意,分付承文院,何如?上曰,依爲之。出擧條仍進發,出敦化門,通禮跪請少駐,侍臣上馬。宗善奏曰,都承旨牌招啓辭未下,何以爲之乎?上曰,其病勢,何如?宗善曰,旣到朝房,本病猝劇,末由入參,厪得擔舁出去矣。大駕出崇禮門,臨鷺梁舟橋,渡涉時,上敎溏曰,觀光雜人,如是紛遝,挾輦軍進前稍狹之,分付考喧都事,多率羅將,各別禁斷。兵曹判書曺允大擧行節次,宣傳官啓稟,鳴金吹打放信砲,兵曹判書稟升旗節次,宣傳官啓稟擂鼓鳴鑼擧起火。大駕渡橋,臨龍驤鳳翥亭,下馬御幕次,少頃,命諸司預備。出駕前下敎通禮跪請外辦,上具軍服,仍御座馬。敎曰,都承旨許遞,前望單子入之,待下批,使之先隨駕後謝恩。出駕前下敎又敎溏曰,徐有榘爲守宮閣臣。到始興縣近處,上駐馬,敎溏曰,遣史官傳諭于李判府事祗迎所,仍爲入侍。賤臣承命,出傳於判府事李時秀祗迎處,以時秀言還奏曰,情地危蹙,以野服,恭瞻羽旄,而若入侍,則勢將肅謝,故不敢承命云矣。上敎以除肅謝入侍。賤臣承命出傳,以時秀言還奏曰,不敢以野服入侍云矣。上又敎以晝停所距此不遠,隨來入侍爲可。賤臣承命出傳,駕因發至始興縣,上下馬御行宮,命李判府事入侍。賤臣承命出傳,以時秀言還奏曰,情地危蹙,旣不敢肅謝,而異於庶官,亦不敢不爲肅謝而遽爲入侍云矣。上復命以駕前入侍。賤臣承命出傳,外辦具上復具戎服,仍御座馬,出行宮門一里許,時秀以戎服入侍。奏曰,日氣淸明,動駕萬安,臣民慶幸。上曰,久處郊外,疾病近來,何如?時秀曰,臣之賤疾,何敢每每仰煩,而疾狀則轉益沈痼,而今當動駕之時,顧念罪負甚重,不敢自同平常,敢以野服祗迎,而敦命之下,不敢入侍矣。伏蒙聖念曲至,許以駕前承候,臣之積月戀結,幸得以少伸,惶感無地矣。上曰,向來情勢云云,皆過矣,而今何可更引乎?時秀曰,自上雖寬假臣罪,而臣之前後逋慢,去益震蹙矣。上曰,還宮時可得相見乎?駕遂發行數里餘,敎溏曰,刑曹參判許遞,前望單子入之,待下批,使之先隨駕後謝恩。出駕前下敎至安養橋,御駕轎行數里,敎溏曰,徐判事祗迎處,審見,可也。至肆覲坪,復御座馬,酉時量,大駕入華城,由新豐樓·左翊門·中陽門,下馬御行宮。承史以次侍立。
上在水原府行宮。停常〈參〉·經筵。
內閣·政院·玉堂·藥房,朝廷二品以上,經宿口傳問安。答曰,知道。大駕詣健陵親祭後,內閣·政院·玉堂·藥房·朝廷二品以上口傳問安。答曰,知道。仍詣顯隆園親祭後,內閣·政院,玉堂·藥房·朝廷二品以上口傳問安。答曰,知道。大王大妃殿·王大妃殿·惠慶宮·嘉順宮,守宮承旨問安。答曰,知道。
李文會啓曰,禮貌官來言,百官稟旨就次。傳曰,知道。
李文會以改修都監都提調意啓曰,本都監儀軌事目,別單書入之意,敢啓。傳曰,知道。
李文會以改修都監都提調意啓曰,改修都監都提調以下員役工匠等書啓事,命下矣。依下敎,竝書入之意,敢啓。傳曰,知道。
李文會以改修都監都提調意啓曰,因傳敎,水原府雜物進排校吏領役將校,別單書入之意,敢啓。傳曰,知道。
健陵親祭敎是時,亞獻官左議政徐邁修,終獻官右議政李敬一,贊禮禮曹判書韓用龜,典祀官奉常正李東煥,陵司令兪漢石,執禮副司果尹命烈,執尊修撰朴宗正,大祝副校理洪奭周,祝史兵曹正郞金相休,齋郞兵曹正郞李元八,贊者引儀趙明益,贊者兼引儀成海默,謁者兼引儀高景漢·李啓元,贊引兼引儀安聖謩,贊引假引儀李儀朝,祭監監察具明源·趙榮錫。
顯隆園親祭敎是時,亞獻官左議政徐邁修,終獻官右議政李敬一,贊禮禮曹判書韓用龜,典祀官奉常判官李允謙,園司令尹定鎭,執禮副司果尹命烈,執尊修撰朴宗正,大祝執義韓興裕,祝史兵曹正郞金相休,齋郞兵曹正郞李元八,贊者引儀趙明益,贊者兼引儀成海默,謁者兼引儀高景漢·李啓元,贊引兼引儀安聖謩,假引儀李儀朝,祭監監察具明源·趙榮錫。
甲子八月二十九日辰時,大駕自水原行宮,詣健陵·顯隆園。親祭擧動入侍時,都承旨金勉柱,左承旨金宗善,右承旨李溏,左副承旨李文會,右副承承旨朴崙壽,同副承旨李好敏,假注書趙鐘永·李潞,別兼春秋趙雲翊·徐有恂,原任直提學金近淳,檢校直閣朴宗慶·金邁淳,待敎朴宗薰,以次侍立訖。軍令三吹,辰初三刻,上具戎服,御駕轎以出,判府事金觀柱,左議政徐邁修,右議政李敬一等進候曰,經宿勞動,聖體,若何?上曰,一樣矣。觀柱等曰,寢睡·水刺之節,何如?上曰,一樣矣。敬一曰,連御馬裝,下情不勝悶慮矣。藥房提調李晩秀奏曰,華城行宮長樂堂,先朝庚申正月行幸時御製詩一篇,命書壁上,未及入刻揭板。臣嘗承聆於先朝,且庚申冬待罪留守,仰瞻御製,不勝愴感,而未經仰稟,不敢入刻,至今但以紙覆其上,臣每欲一番陳達,而未及爲矣。今此行幸時,刻板以揭,何如?上曰,從當有下敎矣。大駕遂由中陽門·左翊門·新豐樓·八達門前進。敎溏曰,水原留守,率相地官,來待陵上,率境內觀光父老,待令陵洞口事,分付。至陵洞口,上御座馬,至陵所齋室,命問安勿爲之。出駕前下敎上改具翼善冠·黲袍·烏犀帶,乘小輿出齋室門,至降輿所降輿,詣版位行四拜禮,步詣陵上,掩抑良久,周審一回。承史·閣臣及陵官,以次陪從。上命禁將成川府使永明尉,使之入來奉審,上復從曲墻外,周審一回。下詢陵司曰,向來補土處,卽在何處?參奉李羲玄,奏以在於腦後左岡上。仍詣補土處,敎曰,如有未盡補土處,言于留守,詳問於相地官後,從便補土,可也。上又敎曰,外案山樹木甚稀,何爲如是?羲玄對曰,外案山皆石山,故樹木不長矣。上曰,言于留守,更爲植松,善爲長養,不見山脊,可也。仍詣碑閣奉審,還小次,時至,左右通禮跪啓請行禮。上詣親祭版位,泫然掩抑不已,贊禮啓請四拜,上行四拜禮訖。贊禮前導,詣尊所西向立,近侍酌酒,贊禮前導詣神位前,啓請三上香,上三上香。上執爵獻爵,仍少退跪,大祝副校理洪奭周跪讀祝文訖,上降復位,贊禮跪啓請入小次。上曰,仍爲行禮。亞獻官左議政徐邁修,終獻官李敬一,竝獻爵如儀訖,上行四拜禮,仍詣望燎位燎訖,還詣版位,行辭陵禮。出紅箭門外,乘小輿,敎曰,自此當往顯隆園,侍衛軍兵,直爲先詣於園所。上仍以翼善冠·黲袍·烏犀帶,詣顯隆園,降輿入齋室,命問安勿爲之。出駕前下敎少頃,外辦,出齋室門,至紅箭門降輿。承史·閣臣·園官,從上詣版位,行再拜禮,仍步詣園上曲墻內外,周審一回,仍詣碑閣奉審,就小次。時至,通禮跪請行禮,上詣親祭版位,贊禮啓請再拜,上行再拜禮訖。贊禮前導詣尊所,西向立,近侍酌酒,贊禮前導詣神位前,贊禮啓請三上香,上三上香,執爵獻爵,仍少退跪。大祝執義韓興裕跪讀祝文訖,上降復位,贊禮跪啓請入小次。上曰,仍爲行禮。亞獻官徐邁修,終獻官李敬一,竝獻爵如儀訖,上行再拜禮,仍詣望燎位燎訖,還詣版位,行辭園禮。出紅箭門外,乘小輿還御齋室,命承旨與園官入侍。左副承旨李文會,假注書李潞,別兼春秋趙雲翊·徐有恂,園官尹定鎭以次進伏訖。上敎曰,園所植木,先朝已盡爲之,今則更無可植處耶?定鎭對曰,卽今無更植處矣。上曰,園所齋室,距陵上甚邇,或無語聲徹聞煙氣逼近之事耶?定鎭對曰,語聲則風便時或聞之,而煙氣則無逼近之患矣。仍命退。少頃,外辦,上改軍服,御座馬,命書傳敎曰,百官插羽。文會奏曰,行幸回鑾時,百官插羽例也,而左右通禮,不爲插羽,事甚駭然,竝從重推考,何如?上曰,依爲之。出擧條至陵洞口,上駐馬,命留守入侍駕前。水原留守金文淳趨入。上曰,留守近前,父老等皆列立。上曰,汝等皆好在耶?父老等傴僂俯伏而對曰,皆得好在矣。上曰,汝等皆華城百姓耶?父老等對曰,皆境內百姓矣。上曰,父老中或有曾參於乙卯年養老宴與否,留守知入。因命退去。又命自陵洞口,至崇禮門捧上言。出駕前下敎溏奏曰,風勢甚緊,有人家近處,勿爲燃炬,似好矣。上曰,風勢如此,雖非人家近處,一竝除之,可也。至下柳川,上御駕轎,遂由八達門·新豐樓·左翊門·中陽門,下馬御行宮,命問安勿爲之。出駕前下敎二更量,上御維與宅,命右承旨與留守入侍。右承旨李溏,假注書李潞,別兼春秋金蓍根·趙雲翊,水原留守金文淳以次進伏訖。上曰,留守進前,仍敎曰,陵所外案山,俄見樹木甚稀少,還宮後各別申飭,使之菀密,可也。文淳曰,先朝每以外案山樹木事,有悶慮之敎,而臣亦詳見其山,則皆是石山,故難以長木,常爲悶迫矣。今下敎如此,當極力申飭,益爲養木之道矣。上曰,陵上補土事,俄有下敎,使相地官詳細審見後,從便補土,可矣。文淳曰,俄伏承相地官來待之命,故相地官尹守九,方爲來待閤外,以此人看審補土處,何如?上曰,使尹守九看審,可矣。上曰,園所齋室,與陵所甚邇,人語煙氣,或無逼近乎?文淳曰,當初亦以此爲慮,撤改齋室之最近陵所處,今則煙氣不至逼近矣。上曰,問於陵官,而西風吹時,詳察煙氣之如何,後日次對,陳奏,可也。上曰,莎草纔已修改,着根前,頻以水車,汲水沾灑,必使善爲茁生,可矣。文淳曰,莎草修改,政當易着根之時,着根則似無慮,而未着根,則謹當連爲注水,益盡護生之道矣。上曰,卿之禆將中,或有效勞於陵役之人乎?文淳曰,臣不爲多率,而只帶一裨董役矣。上曰,別單書入,可也。上曰,頃日召對時玉堂,以龍珠寺僧徒鍾鼓之聲,聞於陵上,有屑越之弊云,詳問委折後,若有私自喧擾之事,則嚴加禁飭,可也。文淳曰,當極申飭矣。上曰,園官誰耶?文淳對曰,令則尹定鎭,而參奉則金箕弼矣。命留守先退,文淳退出。仍命書傳敎曰,旣謁健陵,又祗謁園寢,愴慕倍新,豈可無示意之擧?園令尹定鎭陞敍,參奉金箕弼,旣有瓜滿前勿拘詞訟之敎,陞六守令,待窠差送,守僕以下,考例施賞。又命書傳敎曰,含哀茹痛,五年于玆矣。今始來瞻象設,洋洋陟降,密邇在上,若將覿威顔聆玉音,而竟莫之承,愴痛之懷,曷以自伸?陵司令兪漢石,守令待窠調用,參奉李羲玄陞六,權作令,本陵事知守僕帖加,守僕以下,考例施賞。又命書傳敎曰,日夕悚鬱憧憧之餘,改修之役,不日告成,今來展審,愴慕之中,繼以爲幸。改修都監都提調領府事李秉模,鞍具馬一匹面給。提調行戶曹判書趙鎭寬,禮曹判書韓用龜,竝加資。郞廳戶曹正郞金思羲,別工作繕工監役朴宗益,兼監役本陵令兪漢石,參奉李羲玄,竝陞敍。莎草浮出繕工假監役宋啓楨,兒馬一匹賜給。典設別檢尹守九,前後效勞甚多,陞六,別看役前縣令丁遇泰,禿城別將李興潤,前監牧官張世紀,竝守令待窠調用。相地官李圭,奏時官朴萬榮,依癸卯年例施賞。領役將校安德恒·千大禧,延忠欽,竝邊將除授。員役工匠,依癸卯年例施賞。本府領役進排校吏,亦依癸卯年畿營楊州例施賞。華城留守金文淳,大鹿皮一令賜給。地方官判官洪仁謨,半熟馬一匹賜給。又命書傳敎曰,政官待明朝牌招開政,賞典下批。仍命退,承史以次退出。侍衛如常儀。
上在始興縣行宮。停常參·經筵。
內閣·政院·玉堂。藥房,朝廷二品以上經宿口傳問安。答曰,知道。
大駕還詣始興入行宮後,內閣·政院·玉堂·藥房·朝廷二品以上口傳問安。答曰,知道。
大王大妃殿·王大妃殿,惠慶宮,嘉順宮,守宮承旨問安。答曰,知道。
藥房都提調徐邁修,提調李晩秀,副提調金勉柱啓曰,夙戒鑾蹕,行殿經宿,祗謁陵園,躬禋禮成,聖慕克伸,群情胥忭,連日勞動之餘,伏未審夜間聖體若何,寢睡·水刺之節,何如?臣等率諸御醫趁早入診,詳察聖候爲宜。臣等不任區區下忱,敢此問安,竝爲仰稟。答曰,知道。卿等不必入侍,宜矣。
李溏啓曰,備邊司郞廳來言,今日賓廳日次,而動駕相値,不得來會云矣,敢啓。傳曰,知道。
以水原留守金文淳乙卯養老宴參宴老人別單,傳于李文會曰,自本府米肉題給。
有政。吏批,判書金達淳,參判·參議未差,行都承旨金勉柱進。以韓用鐸爲吏曹參判,林漢浩爲吏曹參議,權襈爲大司諫,韓兢履爲注書,孫錫祉爲典籍,韓用儀爲宗簿主簿,李晩秀爲知經筵,李晩秀爲司饔提調,韓晩裕爲活人提調,韓用龜爲司譯提調,兼知實錄單李晩秀,兼實錄編修官單徐有榘,戶曹判書趙鎭寬,今加崇祿,禮曹判書韓用龜,今加崇政加資事,承傳。
兵批,判書曺允大進,參判李尙度侍衛進,參議李普天守宮,參知朴瑞源侍衛進,右承旨李溏進。以柳相穆·尹益儉爲五衛將,卞浩德爲訓鍊主簿,洪采疇爲黃海中軍,林應淳爲淸石僉使,護軍徐瀅修·朴宗來·金,副護軍林漢浩·尹光顔,副司果李羲玄·金箕弼·尹守九·朴宗益竝單付。
李文會啓曰,禮貌官來言,百官稟旨就次。傳曰,知道。
華寧殿親行酌獻禮敎是時,贊禮禮曹判書韓用龜,典祀官副司果閔師宣,殿司令洪仁謨,執禮副司果尹命烈,執尊修撰朴宗正,大祝待敎朴宗薰,盥洗位兵曹正郞吳聖根,兵曹佐郞徐有望,爵洗位禮曹佐郞洪儀泳,兵曹佐郞任天常,贊者引儀趙明益,贊者兼引儀成海默,謁者兼引儀高景漢·李啓元,贊引兼引儀安聖謩,贊引假引儀李儀朝,祭監監察具明源·趙榮錫。
甲子八月三十日辰時,大駕自水原行宮,詣華寧殿,行酌獻禮,還御始興行宮。擧動入侍時,都承旨金勉柱,左承旨金宗善,右承旨李溏,左副承旨李文會,右副承旨朴崙壽,同副承旨李好敏,假注書趙鐘永·李潞,別兼春秋趙雲翊·徐有恂,原任直提學金近淳,檢校直閣朴宗慶·金邁淳,待敎朴宗薰,以次侍立訖。軍令三吹,辰初三刻,通禮跪啓外辦。上具翼善冠·衮龍袍,乘小輿以出,百官以黑團領,從至華寧殿降輿所,上降輿入齋殿,命問安勿爲之。出駕前下敎詣望殿禮位四拜,贊禮前導,上陞詣殿內,仰瞻掩抑,御袖汍瀾,奉審訖,還齋殿,命問安勿爲之。出駕前下敎時至,贊禮導上詣尊所,近侍酌酒,贊禮前導詣神位前,啓請三上香,上三上香,執爵獻爵,仍小退跪。大祝待敎朴宗薰跪讀祝文訖。上降復位四拜,仍詣望燎位燎訖,贊禮前導,上還至齋殿,命問安勿爲之。出駕前下敎文會奏曰,左右通禮,前導之際,擧措顚錯,竝從重推考,何如?上曰,依爲之。出擧條文會曰,笏記奏讀之際,未免做錯,當該執禮,推考,何如?上曰,依爲之。出擧條上乘小輿,還行宮,命問安勿爲之。出駕前下敎少頃,進軍令三吹,午初三刻,外辦具,上具軍服,御駕轎,詣肆覲坪凝鑾軒,降轎御幕次,命問安勿爲之。出駕前下敎少頃外辦,上御座馬以出,至安養橋,復御駕轎。敎溏曰,觀雨勢,侍衛軍兵雨具,可也。至始興縣,降轎御行宮。命京畿監司率各務差使員入侍。右承旨李溏,假注書李潞,別兼春秋趙雲翊·徐有恂,京畿監司徐榮輔,楊州牧使安策,南陽府使李海愚,通津府使李檍,始興縣令尹象圭,果川縣監李審度以次進伏訖。上下詢差員等職姓名,差員等次第仰奏。上敎榮輔曰,今番不用植炬,稍爲除弊乎?榮輔曰,大爲除弊矣。又詢差員等曰,今番行幸,各邑如有爲弊之端,則一一陳之,可也。差員等奏曰,今番行幸,實無可奏之民弊矣。榮輔曰,始興·果川橋梁物力,因惠堂覆奏,以本道例劃儲置取用事,定奪行會矣。儲置七千石之劃付本道,蓋自丙辰爲始,其時則園行時一應物力,未嘗會減於儲置,而本道劃付,此數自在。今則劃付之數,依前無加,而乃次劃付時所無之役,責出於七千石之內者,係是行不得之政。惠堂所奏,雖出於嚴典守之意,而本道事勢,萬萬苟簡,更爲下詢大臣處之,何如?上曰,依爲之。出擧條榮輔曰,臣以明陵·翼陵役事事,有可仰達者矣。從前陵役時別看役差出,多於筵席仰奏施行,而臣則其間,未獲登筵,而事役有期限,爲先以前中軍金永勉,前僉知徐有燁,差出使役,故敢此仰達矣。上曰,依爲之。出擧條榮輔曰,喬桐昨年慘歉,係是無前之災,非比尋常失稔,幸賴我聖上蠲恤之澤,得免顚連,而及至今春,還賑竝擧,政在渴急。湖南人前五衛將姜必潤,願納千石租,得以濟活,其所效勞,誠亦不細,而該曹論賞,只請加資。與願納百石人,混施一例之賞,恐非所以勸奬來後之道,以相當職差遣恐宜故敢此仰達矣。上曰,依爲之。當該銓官,推考,可也。出擧條榮輔曰,每當行幸時,畿驛馬散添補,乃是切痼之弊,故己酉冬間,永爲定式,無得於元補把外加把,其時下敎截嚴。自庚戌以後,更無此弊,今番復有元數外十四匹添補,此路復開,非但畿驛有難支之慮,亦非所以遵守先朝定式之道,此後則一切嚴禁之意,分付,何如?上曰,依爲之。當該堂上,越捧三等,可也。出擧條命溏曰,頃日李判府事祗迎時,諭以還宮時更見矣。今日適雨,不得相見,而所住處,旣距此不遠,必爲入來之意,遣史官傳諭。仍命退,諸臣退出。侍衛如常儀。
上在昌德宮。停常參·經筵。
內閣·政院·玉堂·藥房·朝廷二品以上,經宿口傳問安。答曰,知道。大王大妃殿·王大妃殿·惠慶宮·嘉順宮,守宮承旨問安。答曰,知道。大駕還詣鳳翥亭後,內閣·政院·玉堂·藥房口傳問安。答曰,知道。大王大妃殿·王大妃殿·惠慶宮,嘉順宮,遣承旨別問安。答曰,知道。還內後,內閣·政院·玉堂·藥房·朝廷二品以上口傳問安。答曰,知道。
李溏啓曰,來初五日朝參日次矣,敢稟,傳曰,停。
李溏啓曰,卽者義禁府都事來言,今番行幸時駕側鳴錚人李龍己等四十五名,移送刑曹云矣,敢啓。傳曰,知道。
傳于李文會曰,闕里祠,遣正卿奠酌,孝寧大君·讓寧大君·永昌大君墓,文正公趙光祖祠,靑海伯李之蘭,故學士李皐,左議政柳灌,領議政鄭太和,左議政鄭惟吉,文貞公姜碩基,六臣墓,遣禮官致祭。梅谷·鳴皐·鷺江·四忠·忠賢書院,遣承旨致祭。昌嬪墓·䄙嬪墓·宜嬪墓·延齡君墓·海昌尉墓,遣內侍致祭。
傳于李溏曰,駕前咫尺之地,考喧羅將不飭之罪,萬萬無嚴,當該都事,爲先拿問重勘。
李文會,以奎章閣言啓曰,大駕今已還宮,守宮檢校直閣金勉柱,檢校待敎徐有榘,依定式減下,何如?傳曰,允。
李溏,以刑曹言啓曰,依下敎,當該羅將金萬吉,嚴刑一次後,全羅道光州牧定配所,卽爲押送之意,敢啓。傳曰,知道。
甲子九月初一日辰時,大駕自始興行宮,還宮。擧動入侍時,都承旨金勉柱,左承旨金宗善,右承旨李溏,左副承旨李文會,右副承旨朴崙壽,同副承旨李好敏,假注書趙鐘永·李潞,別兼春秋趙雲翊·徐有恂,原任直提學金近淳,檢校直閣朴宗慶·金邁淳,待敎朴宗薰,以次侍立訖。軍令三吹辰初三刻,通禮跪啓外辦。上具軍服御座馬以出,敎曰,右副承旨馳詣愍懷墓,奉審摘奸以來。又敎曰,戶刑換房。竝出駕前下敎還至龍驤鳳翥亭,上下馬御幕次,命一提學京畿監司入侍。右承旨李溏,假注書李潞,別兼春秋金蓍根·趙雲翊,一提學李晩秀,京畿監司徐榮輔,以次進伏訖。上敎晩秀曰,華城行宮御製詩,一提學書入經覽後,自內閣刊板,下送華城奉揭,可也。敎榮輔曰,今番行幸,雖曰別無爲弊,屢日經宿之餘,恐或有煩民弊,道臣巡歷時,何以則可以爲省弊之道乎?榮輔曰,東西道陵寢中,或以承旨代行奉審亦有已例,且閣臣爲地方官,則例爲代道臣,奉審於本邑所在陵寢。若英陵·寧陵,則閣臣時任本牧,若依此例擧行,而除道臣巡歷,則可得省弊矣。上曰,從當下敎矣。仍敎溏曰,左承旨先爲入城,承各殿宮問安後,不必依守宮承旨狀啓,例直爲復命於城外,左副承旨馳詣孝昌墓奉審後,亦爲復命於城外。仍命退,分賜榼饌於大臣·閣臣·承史外辦具。上具戎服,仍御座馬,渡涉節次如儀,大駕渡橋。溏奏曰,屢度申飭之下,觀光雜人及駕前擊錚,極甚紛遝,事極駭然,左右列考喧都事,所當重勘,而本院請推之外,無他可施之罰,何以爲之乎?上曰,事過後拿處,可也。出擧條又奏曰,渡涉號令,不善擧行,以致駐蹕之移時,事極駭然,承傳宣傳官,雖已記過,啓螺宣傳官,所當重勘,而本院請推之外,無他可施之罰,何以爲之乎?上曰,啓螺亦已記過,今番則分揀,可也。出擧條敎曰,南廟當歷臨,軍兵路上留住,侍衛雲寶劍外,竝皆落留。出駕前下敎至南廟門,上御小輿以入,至內門前,降輿以入,行拜禮,還至廟門外,復御座馬。兵曹判書曺允大奏曰,今日南廟歷臨時,只以雲寶劍侍衛,旣有下敎,而以其先爲進前,未及入參,勢雖使然,事甚未安,竝從重推考,何如?上曰,依爲之。出擧條到把字橋,敎溏曰,宣傳官出去,開作門,留都大臣駕前入侍事,遣史官,傳諭。出駕前下敎賤臣承命出傳於領府事李秉模祗迎處,仍爲入侍。秉模奏曰,日氣淸朗,回鑾萬安,下情不勝慶幸。上曰,其間別無疾恙耶?仍由敦化門·進善門·肅章門·協陽門·宣化門還內。溏請出信箭解嚴。諸臣以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂,口傳翌日問安。答曰,知道。大殿,朝廷二品,以上翌日單子問安。答曰,知道。大王大妃殿·王大妃殿·中宮殿·惠慶宮·嘉順宮,口傳翌日問安。答曰,知道。
藥房都提調徐邁修,提調李晩秀,副提調金勉柱啓曰,霜露之令節載屆,羹墻之聖慕冞新,祗謁陵園,親禋眞殿,陟降孔邇,孝思克伸,日吉辰良,回鑾萬安,輿情歡忭,小大惟均。伏未審夜間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李溏,以都摠府言啓曰,今日入直內三廳武兼禁軍及軍兵等中日習射,請出標信。答曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
李好敏啓曰,合辭方張之時,兩司無詣臺之員,事甚未安,除在外·陳疏·未署經外,未肅拜·呈告人員,竝卽牌招,何如?傳曰,允。
金勉柱啓曰,吏曹參判韓用鐸,除拜後過三日不爲出肅,依定式推考警責,仍卽牌招察任,何如?傳曰,允。
傳于李溏曰,右承旨入侍。
傳于李好敏曰,今番欲爲設科,而無意爲此,然豈可終無慰悅?承旨持此御題,下往華城境內,儒生試取,收券以來。境內武士柳葉箭一巡,令本府留守試取,得中試記,修別單啓聞。
傳于金宗善曰,冬至正使許遞,政官牌招,開政差出。
朴崙壽啓曰,吏曹判書金達淳,參判韓用鐸牌不進推考傳旨,今方捧入,而開政命下之後,如是違牌,事甚未安,竝更牌招,何如?傳曰,允。
朴崙壽啓曰,吏曹判書金達淳在外,參判韓用鐸再牌不進,推考傳旨,今方捧入,而開政命下之後,如是違牌,不卽承應,誠甚未安。參判所當更請牌招,而係是一日三牌,何以爲之?敢稟。傳曰,參判更爲牌招。
朴崙壽啓曰,吏曹參判韓用鐸三牌不進,推考傳旨,今方捧入,而開政命下之後,連事違召,無意承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲牌招。
朴崙壽啓曰,吏曹參判韓用鐸四牌不進,推考傳旨,今方捧入,而開政命下之後,一向違召,終不承膺,事體所在,萬萬未安。所當更請牌招,而係是一日五牌,何以爲之?敢稟。傳曰,仍以前牌催促。
李溏啓曰,行大司憲李直輔,掌令李宗烈在外,執義韓興裕,持平李潮牌不進,掌令一員未差,持平洪大浩未署經,監察茶時之意,敢啓。傳曰,知道。
以大司諫權襈司諫洪受浩,獻納李東冕,執義韓興裕,持平李朝牌不進罷職傳旨,傳于李溏曰,只推。
以水原留守金文淳別單,傳于金宗善曰,華寧殿守門將鄭瑍昇·曺光振陞六,守僕崔得祿帖加,安就大·朴完興·全禧喆殿直以下,竝米布題給。
朴崙壽,以奎章閣言啓曰,卽接內需司牒報,則咸興·永興兩宮十月別大祭時,造燭封香吉日,今月二十日卯時,衣襨·香燭·祭品奉詣吉日,同月二十一日卯時俱吉云,以此日時擧行之意,敢啓。傳曰,知道。
朴崙壽以內醫院都提調·提調意啓曰,院鍼醫朴春源·韓重鼎有頉,代醫人白成五·李允馨差下,令該曹口傳付軍職,冠帶常仕,何如?傳曰,允。
李溏以司僕寺提調意啓曰,本寺僉正朴綏源,纔已滿瓜矣。本寺多有擧行之事,勢難付之生手,今姑仍任,何如?傳曰,允。
李溏以舟橋司言啓曰,舟橋自今日撤排之意,敢啓。傳曰,知道。
李溏,以兵曹言啓曰,今番健陵·顯隆園幸行時,隨駕將校軍兵各差備等犒饋,依定奪以乾物分給之意,敢啓。傳曰,知道。
李溏,以兵曹言啓曰,今番幸行時,隨駕內吹兼內吹等處,依啓下成冊,各木一匹施賞之意,敢啓。傳曰,知道。
李溏,以訓鍊都監言啓曰,今番幸行時,隨駕將校軍兵及武藝別監等犒饋,依定奪以乾物磨鍊分給之意,敢啓。傳曰,知道。
李溏以禁衛營言啓曰,隨駕本營將校軍兵等處,依定奪乾犒饋磨鍊分給之意,敢啓。傳曰,知道。
李溏以御營廳言啓曰,謹依判下,本廳吹打手四十三名等處,各木一疋施賞之意,敢啓。傳曰,知道。
李溏以御營廳言啓曰,隨駕駕前別抄及吹打手等處,依定奪乾犒饋磨鍊分給之意,敢啓。傳曰,知道。
李溏以摠戎廳言啓曰,今番健陵·顯隆園幸行時,隨駕將校軍兵等處,乾犒饋,依定式磨鍊分給之意,敢啓。傳曰,知道。
李溏以御營廳言啓曰,本廳千摠韓應儉身病甚重,勢難察任,改差,何如?傳曰,允。
李溏,以義禁府言啓曰,保放罪人李晩祥·金志淳·趙榮慶·洪顯謨·李羲耆·李榮大·金宗鉉等,竝爲還捧供以入之意,敢啓。傳曰,知道。
禁府啓目,兵曹佐郞洪羲玄,香室官員韓浩運等原情云云。傳旨內辭緣,泛稱遲晩,竝只刑推得情,何如?判付啓,付過放送爲良如敎。又啓目,長湍府使成範鎭原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又啓目,溫陽郡守李晩祥原情云云。問目內辭緣,泛稱遲晩,刑推得情,何如?判付啓,分揀放送爲良如敎。又啓目,晉州前營將李榮大原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又啓目,珍島前監牧官申滃原情云云。傳旨內辭緣,泛稱遲晩,刑推得情,何如?判付啓,除刑推,議處爲良如敎。又啓目粘連,向前金志淳亦,船隻之到處逗留,漕穀之每船虧欠,一任沙格輩舞弄,矇不察飭,身爲領運之任,難逭不職之罪,以此照律,何如?判付啓,依允。
義禁府啓目,翼陵前令洪夏正·金珍恪·任希鐸·趙榮慶,前參奉李羲耆·金宗鉉·洪顯謨等原情云云。傳旨內辭緣,泛稱遲晩,所當請刑是白乎矣,年過七十,法不當請刑,議處爲白乎旀,金珍恪·任希鐸·趙榮慶·李羲耆·金宗鉉·洪顯謨等段,傳旨內辭緣,泛稱遲晩,竝只刑推得情,何如?判付啓,除刑推,議處爲良如敎。又啓目粘連,向前金龍見亦,無牌立馬,有違法例,雖與在官擧行有異,常時不能嚴束之失,在所難免,以此照律,何如?判付啓,依允。
領府事李秉模箚曰,伏以,陵園展省,聖慕克伸,雲日晴和,回鑾萬安,臣民慶幸,大小惟均。仍伏念,臣猥叨敦匠之任,仍膺留都之命,區區賤分,無往非惶愧,不意此際,忽伏奉天厩上駟之典,寵光所被,益不勝踧踖之至。重地往役,不過臣子之常分,不日竣事,初無可紀之微勞,錫馬之賞,是何等隆渥,而施之罔功之賤,得不仰累於惜嚬笑之義哉?玆敢臨歸留箚,仰瀆崇嚴。伏乞聖明,亟命收還,以重恩典,以安私分,千萬幸甚。取進止。答曰,省箚具悉卿懇。卿又告歸,豈勝悵然?錫馬之典爲所重,卿其勿辭,安心領受。仍傳于朴崙壽曰,此批答遣史官,傳諭于領府事。
掌令李海淸疏曰,伏以,臣庸愚鈍劣,百不猶人,淸朝言責之任,固知不稱,而意外掌憲特除,忽下於逖違之餘。恩命旣感,沐浴且重,雖未免黽勉祗肅,粗伸叩謝,而近患泄痢之症,數日轉劇,腸腹如插刀劍,寒熱若爭水火,貼席委頓,不省四到。今當合辭方張,末由自力趍詣,屢違天牌,尤增悚蹙。伏乞聖上,亟遞臣職,俾得調治,仍勘瀆擾,以肅朝綱焉。臣方陳病乞遞,則何暇贅及他說,而事在目下,竊有慨惋,敢此附陳,惟聖明垂察焉。噫,銓任責在激揚,初仕最宜愼擇,朝家於此吏判,委任之重,擔負之責,顧何如,而罔念對揚之道,顯售循私之習。龍斷爲事,手脚莫掩,一經大政以後,物情之不愜,固非一端,而至若成稔之檢擬寢郞,尤有所駭惑者。噫,彼稔卽劇逆安默之切姻,而自來怪鬼中十手所指者也。當安默逆節彰露之後,肆然擧似於筮仕之望者,是誠何心?其果謂此外無人,而突然拈出於凶徒逆藪之中耶?執跡究心,非比尋常做錯,隄防莫嚴,不容任其破壞。臣謂吏曹判書金達淳施以譴削之典,斷不可已也。臣無任云云。省疏具悉。當其時安默之爲安默,吏判何以逆知而不擬乎?且爲其姻婭族黨者,豈可盡塞乎?蔽一言曰,爾疏出於乘機敲撼,此習不可長,不可以臺疏之言事,有所曲恕,爾則爲先施以罷職之典。
甲子九月初二日午時,上御誠正閣。右承旨入侍時,右承旨李溏,假注書趙鐘永,別兼春秋趙雲翊·徐有恂,以次進伏訖。上曰,華城,始興水刺所用物力,自外別庫上下成冊,修整上送于政院之意,分付於華城留守處,可也。上又曰,昨於龍驤鳳翥亭晝停時,以各陵奉審事,有敎於畿伯矣。東道陵寢奉審,則承旨爲之,西道陵寢奉審,則畿伯爲之,而承旨及畿伯之已奉審諸處,抄錄以入。愍懷墓奉審,則昨日右副承旨已爲之,以秋奉審例,有無頉書啓以入,可也。上又曰,陵幸時前排賞格,若爲瑞蔥臺則不爲成冊乎?雖爲瑞蔥臺,亦爲成冊,則成冊使之書入,可也。溏曰,未及考例矣。上曰,前例知入,可也。大王大妃殿進御加減養胃湯,依本方五貼製入。出榻敎仍命退,承史以次退出。
上在昌德宮。停常參·經筵。
李溏啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
朴崙壽啓曰,今此京外上言二百六十二張內,二百七張,以猥濫拔去,五十五張,分下各該司次,捧入之意,敢啓。傳曰,知道。
李溏啓曰,吏曹參判韓用鐸四牌不進,推考傳旨,今方捧入,而開政命下之後,屢度催促,終不承膺,事體所在,萬萬未安,所當更請牌招,而係是一日五牌,何以爲之?敢稟。傳曰,更爲嚴飭牌招,違牌,勿爲呼望。
傳于李溏曰,吏曹參判批下,卽爲牌招開政。
李溏啓曰,今日政新除授臺諫,待下批牌招,何如?傳曰,允。
有政。吏批,判書金達淳在外,參判韓用鐸進,參議未差,左承旨金宗善進。啓曰,判書金達淳在外,參議未差,小臣獨政未安,何以爲之?敢稟。傳曰,仍爲之。又啓曰,副提學今番差出,而擬望之人乏少,外任竝擬,何如?傳曰,允。以許鍒爲掌令,金會淵爲校理,吳泰賢爲禮曹參判。判府事李時秀爲冬至兼謝恩正使,健陵令李羲玄陞六事承傳,南學訓導單申用淵,司僕僉正朴綏源仍任事承傳,兼鏡城府使單申鴻周。兵批,判書曺允大病,參判李尙度入直進,參議李普天病,參知朴瑞源病,右承旨李溏進,北兵使單申鴻周。
柳春東奉命在外,代以黃基安爲事變假注書。
李溏啓曰,行大司憲李直輔,掌令李宗烈·許鍒在外,執義韓興裕,持平李潮牌不進,洪大浩未署經,監察茶時之意,敢啓。傳曰,知道。
以大司諫權襈,司諫洪受浩,獻納李東冕,執義韓興裕,持平李潮牌不進罷職傳旨,傳于朴崙壽曰,只推。
朴崙壽,以弘文館言啓曰,新授校理金會淵,卽爲牌招察任,何如?傳曰,允。
李溏,以兵曹言啓曰,本曹佐郞徐有望身病猝重,屢度呈狀乞遞,宿衛重地,不可久曠,今姑改差,何如?傳曰,允。
義禁府啓目,禁府都事李基弘原情云云。傳旨內辭緣,泛稱遲晩,刑推得情,何如?判付啓,除刑推,議處爲良如敎。又啓目,禁府都事申顯祿原情云云。傳旨內辭緣,泛稱遲晩,刑推得情,何如?判付啓,除刑推,議處爲良如敎。又照目,幽谷前察訪金龍見矣本府議啓內,無牌立馬,有違法例,雖與在官擧行有異,常時不能嚴束之失,在所難免,以此照律罪,笞四十收贖,私罪奉敎,依允。又照目,龜山前僉使金志淳矣本府議啓內,船隻之到處逗留,漕穀之每船虧欠,一任沙格輩舞弄,矇不覺察。身爲領運之任,難逭不職之罪,以此照律,罪,杖一百,收贖,告身盡行追奪,私罪奉敎,依允。又啓目粘連,向前成範鎭亦,罪人曾源,旣無築室入籍之事,則部報雖或爽實,有無間形止稽報之失,在所難免,以此照律,何如?判付啓,依允。又啓目粘連,向前申滃亦,稅穀上納,法意甚重,則身爲牧官,旣未親檢裝載,一任監色輩舞弄,致有欠縮之許多,事極可駭,以此照律何如?判付啓,依允。又啓目粘連,向前洪夏正·金珍恪·任希鐸·趙榮慶·李羲耆·金宗鉉·洪顯謨等亦,鸎峰下補築之役,朝家前後申飭何如,而到今頉處,若是浩大,則勿論在官之久近,俱難免不善奉行之罪,竝只以此照律,何如?判付啓,依允。又啓目粘連,向前李榮大亦,囚供發明,雖甚張皇,道啓論列,不啻嚴截,憑藉三禁,侵害平民,論其所犯,難逭不法,以此照律,何如?判付啓,依允。
吏曹參判韓用鐸疏曰,伏以,陵園禮展,五載之聖慕克伸,輦路晴和,百里之鑾蹕穩旋,群情歡欣,曷有其極?仍伏念,臣之愚闇譾劣,百無肖似,固已入於日月之炤,而誤辱殊知,偏被洪造,居然金貂之列,數年于玆矣。前後所叨,咎積濫竊,中外已試,效蔑絲毫,每一思惟,惶汗在背,過此以往,豈或夢寐之所敢到,而不自意選部新除,又及於臣身,聞命以來,惝怳震恐,歷屢日而靡所措也。夫國有六職,天官爲首,無論長貳,我朝遴選,尤難其人,故必也藻識素孚,望實俱隆。公平足以銷偏私之心,剛方足以守不撓之規,鑑衡無失,履屐得所,然後方可以稱是職而責其效矣。在古銓任之難,猶復若是,又況今日卽聖明一初之會也,乃世級益下之時也。凡所以尊朝廷而靖庶職,服人心而維四方,多係於政注之間,則其職之難愼,尤當如何,而忽以如臣之庸庸憒憒者,苟然備充於其位,臣誠莫曉也。佐貳之任,雖與長官有異,亦嘗與聞注擬,參涉通枳,則以臣疎拙之姿,鈍滯之性,聾瞽於世,而不辨東西,鹵莽於識,而全昧資格,擿埴而出瘡疣,徑情而取顚沛,此必至之勢也。顧臣一身,縱所不恤,貽累聖簡,厥罪何居?且臣鉏鋙寡諧,墻壁無援,而不自揆度,竊庶幾奔走末班,報答涓埃者,惟恃我殿下天地父母於臣,而燭臣顚末無用之實也。今乃坐就負乘之譏,行蹈債轅之危,而不得蒙矜察閔覆之恩,則是雨露靳曲遂之澤,天地有枉性之物也。臣於是,反覆思量,有必辭之義,無堪承之望,屢犯違傲,只增罪戾,玆不得不披瀝肝血,仰瀆宸嚴。伏乞聖明,念公器之不可輕授,察臣懇之非出飾讓,亟命鐫削臣職名,以重官方,以安賤分,千萬幸甚。無任云云。答曰,省疏具悉。卿其勿辭,卽爲肅命。
上在昌德宮。停常參·經筵。
李溏啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
傳于李溏曰,再明日春塘臺,當親臨瑞蔥臺,該房知悉。
李溏啓曰,入啓文書,何等審愼,而李基弘議處公事,年月不爲踏印,致勤還下,臣之矇然捧入,不勝萬萬惶悚,而當該堂上,竝從重推考,何如?傳曰,允。
黃基安在外,代以柳春東爲事變假注書。
以校理金會淵牌不進罷職傳旨,傳于李溏曰,只推。
金宗善,以弘文館言啓曰,校理金會淵旣有只推之命,卽爲牌招察任,何如?傳曰,允。
李溏啓曰,行大司憲李直輔,掌令李宗烈·許鍒在外,執義韓興裕,持平李潮牌不進,洪大浩未署經,監察茶時之意,敢啓。傳曰,知道。
以大司諫權襈,司諫洪受浩,獻納李東冕,執義韓興裕,持平李潮牌不進罷職傳旨,傳于李溏曰,只推。
李溏啓曰,明日次對,兩司當爲進參,除在外,未署經外·未肅拜·呈告人員,竝待開門牌招,何如?傳曰,允。
以校理金會淵牌不進罷職傳旨,傳于李溏曰,只推。
李溏,以吏曹言啓曰,今九月初八日行光陵忌辰祭,典祀官兼大祝,前察訪權行彦塡差,而時無職名,令該曹口傳付軍職,何如?傳曰,允。
李溏,以吏曹言啓曰,新除授順康園守奉官李集運呈狀內,矣身素患痰癖之症,當此換節之時,一倍添劇,時日之內,萬無起動供職之望,卽速入啓遞改云。身病旣如是,則有難强令察任,改差,何如?傳曰,允。
李溏,以兵曹言啓曰,兼司僕將李雲祜素患痰癖之症,近益添劇,時日之內,無望供職,呈狀乞遞,實病旣如此,則宿衛領軍之將,不可久曠,改差,何如?傳曰,允。
李溏,以義禁府言啓曰,卽接西部牒報,則大逆不道罪人安默弟寅默,第二子獜角,出繼於其從叔獻默云,而獻默已死,其妻來呈原情,以爲獜角果爲渠之養子,而本非遠寸,故禮斜不爲成出云矣。禮斜旣未成出,則不可以出繼論,獜角依律文,平安道鐵山府,緣坐安置,而卽令刑曹押送配所,何如?傳曰,允。
李溏,以刑曹言啓曰,因義禁府啓辭,大逆不道罪人安默弟寅默,第二子獜角,平安道鐵山府,緣坐安置,而令刑曹押送事,命下矣。罪人獜角,卽爲押送配所之意,敢啓。傳曰,知道。
義禁府啓目粘連,向前申顯祿亦,觀光之雜亂,擊錚之紛遝,旣不禁遏,事甚駭然,駕前咫尺,考喧羅卒,罪犯無嚴,而亦不能禁斷,則揆以常憲,難逭重勘,以此照律,何如?判付啓,依允爲旀,常時不能檢飭羅將之罪,當該都事,烏得免乎?亦爲一體拿問爲良如敎。又照目粘連,珍島前監牧官申滃矣本府議啓內,稅穀上納,法意甚重,則身爲牧官,旣未親檢裝載,一任監色輩,舞弄致有欠縮之許多,事極可駭。以此照律,罪,杖一百收贖,告身盡行追奪,私罪奉敎依允爲旀,功減一等爲良如敎。又照目,翼陵前令洪夏正·金珍恪·任希鐸·趙榮慶前參奉李羲耆·金宗鉉·洪顯謨等,矣本府議啓內,鸎峰下補築之役,朝家前後申飭何如,而到今頉處,若是浩大,則勿論在官之久近,俱難免不善奉行之罪。竝只以此照律,罪,各笞四十收贖,竝只附過遞職,私罪奉敎依允爲旀,趙榮慶·金宗鉉竝只功議各減一等,李羲耆·洪顯謨竝只功減一等爲良如敎。又照目,長湍府使成範鎭矣本府議啓內,罪人曾源,旣無築室入籍之事,則部報雖或爽實,有無間形止稽報之失,在所難免,以此照律,罪,笞五十收贖,解見任別敍,私罪奉敎依允爲旀,功減一等爲良如敎。又照目晉州前營將李榮大矣本府議啓內,囚供發明,雖甚張皇,道啓論列,不啻嚴截,憑藉三禁,侵害平民,論其所犯,難逭不法,以此照律,罪,杖一百收贖,告身盡行追奪,徒三年定配,私罪奉敎依允爲旀,議功減一等爲良如敎。
判府事金觀柱箚曰,伏以,陵園展謁,聖孝克伸,天日和朗,回鑾萬安,忭祝之忱,小大惟均。仍念,臣負累深重,日夕惶隕,屢月郊坰,縮伏俟勘,間値行幸有期,揆諸義分,不容一味逡巡,强策病軀,冒昧出肅。復瞻日月之耿光,遂從羽旄之陪班,拚倒廉防,縱不免中外之嗤點,粗效筋力,庶獲伸竭蹶之情禮矣。第臣父母邱壠遠在湖陬,而臣於年來,身縻職任,時節香火,輒不免委諸塚人,間雖一次暫省,而惻愴情私,寤寐難抑。近又聞一坏殘塋,纔經夏潦,太半傷夷,景色愁慘,行路指點,臣旣聞此報,心神亂越,不自按抑。宜卽仰籲哀悃,請暇往省,而緣臣情地惶蹙,方竢嚴誅,故隱忍囁嚅以至于今。方當寒節日催,事役正急,顧臣崩迫之情,其當,如何?玆敢略陳短箚,仰暴微懇。伏乞聖慈,俯垂鑑諒,特許恩暇,歸掃先壠,粗完封塋,俾伸至情焉。且念,臣前後疾病之實,已蒙聖鑑之洞燭,則今不敢復事瀆擾,而係是積年沈痼之祟,要非時日療治之症。必待謝却冗擾,靜處閑僻,討得數箇月專意調息,然後或可爲一半分轉尋生界之道,故竝此哀籲於天地父母之前。伏願曲賜矜愍,許過田廬,隨分將攝,俟間還朝,千萬幸甚。取進止。答曰,省箚具悉卿懇。卿之入來也,予甚欣然,又以先塋有事請暇,雖不得不許施往省,而愼節中撼頓,奉慮曷已?自當有勿藥之喜,卿其安心調理,竣事後卽爲上來。仍傳于李溏曰,此批答,遣史官傳諭于金判府事。
傳于李溏曰,金判府事省墓之行,給由馬·澆奠床備給。
禮曹判書韓用龜疏曰,伏以,寢園展禮,眞殿薦禋,聖慕克伸,淸蹕穩旋,慶忭之忱,小大惟均。臣於此時,始忝敦匠,粗效輦土之願,繼叨衛班,獲遂陪鑾之誠,榮之云乎,勞何有焉?乃者伏見改修都監賞典下者,臣名猥廁陞品之列,行朝承命,逃遁不得,雖不免冒沒祗肅,而歷日懍惕,若無所措其躬。噫,晉擢上賞也,犀玉峻秩也。苟無素著之聞望,可紀之績庸,上不可以遽畀,下不可以濫受。臣本齟齬之性,膚淺之才,浮沈世路,三紀于玆,偏荷我先朝特達之知,遇十數年來,驟躐無漸,歷揚殆遍。每念蒙被之隆渥至此,絲毫之報答蔑稱,則未始不衋然慙負,汗淚交逬。況臣邇來情地,夫豈有復廁周行之望,而怵迫暫出,黽勉祗事,今幸周旋於象設之間,備數於鳩工之際,卽臣職耳。顧何足言勞,而乃敢冥升濫躋,抗顔於崇顯之階哉?臣匪分之寵,過福之災,猶屬一己之私憂,其於聖朝嚬笑之節,果何如也?且臣目下情病,轉益沈痼,種種醜穢之狀,固不敢煩浼天聽,而一經勞瘁,喘喘欲死,或當滾劇,昏昏如醉。以此精力,春曹事務之繁氄,固末由抖擻應副,而重以陪扈歸路,忽致銜橜之厄,牙顴撲傷,食飮俱阻,肢體牽痛,轉側須人。見今北道陵寢奉審之行,亦係時急,勢將非久辭陛,而驅策病軀,衝冒寒程,能致於千里之遠,百爾思量,萬難自强,玆不得不披瀝衷懇,疾聲哀籲。伏乞聖慈,俯垂矜憐,將臣新授資級,劃卽收還,仍遞臣見帶之職,俾恩齎毋濫,重任毋曠。則臣可以長涵雨露,隨分調治,賴天之靈,或庶幾少延餘景。臣無任云云。答曰,省疏具悉。卿其勿辭行公。
傳于李溏曰,華城境內儒生試取試券,今旣來到,文任待明朝牌招。
上在昌德宮。停常參·經筵。
藥房都提調徐邁修,提調李晩秀,左承旨金宗善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李溏,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
金宗善啓曰,左副承旨李文會今日不爲仕進,卽爲牌招,何如?傳曰,允。
傳于金宗善曰,不爲仕進承旨許遞,前望單子入之,待下批牌招察任。
都承旨前望單子入之,徐瀅修落點。
李溏,以備邊司言啓曰,今日次對,堂上懸病甚多,事甚未安,衆所共知實病實故外,竝卽牌招,何如?傳曰,允。
傳于李溏曰,大臣·備局堂上引見。
傳于李溏曰,判府事次對同爲入侍。
傳于徐瀅修曰,都承旨入侍。
李好敏啓曰,臣好敏今日推鞫進去,下直之意,敢啓。傳曰,知道。
李溏啓曰,行大司憲李直輔,掌令李宗烈·許鍒在外,執義未差,持平洪大浩未署經,李潮未肅拜,監察茶時之意,敢啓。傳曰,知道。
以執義韓興裕,持平李潮,司諫洪受浩,獻納李東冕牌不進罷職傳旨,傳于李溏曰,只推。
李溏,以義禁府言啓曰,今此推鞫時,本府都事不可不備員,而都事鄭冑煥在外,改差,其代令該曹口傳差出,何如?傳曰,允。
吏曹口傳政事,以洪顯謨爲禁府都事。
李文會啓曰,堂上官之實錄兼銜,例付修撰官,而實錄堂上徐有榘,誤以編修官,啓下矣。原望筒改付標以入,而當該政官,推考,何如?傳曰,允。
徐瀅修啓曰,吏曹參判韓用鐸,參議林漢浩牌不進推考傳旨及罷職傳旨,今方捧入,而開政命下之後,如是違牌,事甚未安,參判更卽牌招,何如?傳曰,允。
以吏曹參議林漢浩牌不進罷職傳旨,傳于徐瀅修曰,只推,更爲牌招。
徐瀅修啓曰,吏曹參判韓用鐸,參議林漢浩再牌不進,推考傳旨及罷職傳旨,今方捧入,而開政命下之後,連事違召,萬萬未安。參判所當更請牌招,而係是一日三牌,何以爲之?敢稟。傳曰,參議只推,與參判更爲一體牌招。
傳于李文會曰,正使之代,今日政更爲擬入。
以副提學望筒,傳于李文會曰,更爲擬入。
有政。吏批,判書金達淳在外,參判韓用鐸進,參議林漢浩進,左承旨李文會進。啓曰,副提學今當差出,而擬望之人乏少,外任竝擬,何如?傳曰,允。以朴宗慶爲副提學,金在昌爲刑曹參議,沈象奎爲兼知春秋,尹光普爲內醫提調,韓用儀爲兵曹佐郞,李爲順康園守奉官,禮曹參議沈象奎,行副護軍尹光顔,以上今加嘉善,亞卿陞擢事承傳。判府事金觀柱爲冬至兼謝恩正使,承文副正字單金龍範,同知實錄單沈象奎。再政,同春秋單沈象奎。
兵批,判書曺允大病,參判李尙度病,參議李普天入直進,參知朴瑞源病,右承旨李溏進。僉知單尹益儉·崔翼,護軍金勉柱,副護軍徐有榘竝單付,假內乘白翼鎭減下。
李文會啓曰,弘文提學趙鎭寬,藝文提學黃昇源牌不進推考傳旨,今方捧入,而考試命下之後,如是違牌,事甚未安,竝更爲牌招,何如?傳曰,允。
李文會啓曰,藝文提學黃昇源再牌不進,推考傳旨,今方捧入,而考試命下之後,如是違牌,事甚未安。弘文提學趙鎭寬疏批未下,藝文提學所當更請牌招,而係是一日三牌,何以爲之?敢稟。傳曰,藝文提學旣進去鞫坐,前大提學李晩秀牌招。
李文會啓曰,前大提學李晩秀牌不進推考傳旨,今方捧入,而考試命下之後,如是違牌,事甚未安,更爲牌招,何如?傳曰,允。
徐瀅修,以吏曹言啓曰,新除授繕工監役官李漢鎭,除拜後過限未出仕,依例改差,何如?傳曰,允。
李溏,以訓鍊都監言啓曰,本局局別將梁垸身病猝重,勢難察任,改差,何如?傳曰,允。
李溏,以義禁府言啓曰,時囚罪人申顯祿議處公事判付內,常時不能檢飭羅將之罪,當該都事,烏得免乎?亦爲一體拿問事,命下矣。當該都事閔師膺,今方待命,拿囚之意,敢啓。傳曰,知道。
李溏,以義禁府言啓曰,時囚罪人李榮大杖一百收贖,告身盡行追奪,徒三年定配照律公事判付內,依允,議減一等事,命下矣。李榮大議減一等,杖九十收贖,告身,盡行追奪,黃海道平山府金郊驛,徒二年半定配,而以議啓內辭意,具罪目依例發遣府羅將,押送配所,何如?傳曰,允。
禁府啓目粘連,向前李基弘亦,身爲考喧都事,觀光雜人,駕前擊錚,極其紛遝,而不能禁遏,則不職之罪,在所難逭,以此照律,何如?判付啓,付過放送爲良如敎。
負罪臣李時秀疏曰,伏以,祗謁陵園,躬禋眞殿,於昭之陟降儼臨,靡逮之孝思克展,淸蹕穩旋,玉體冞康,歡欣頌祝,自朝達野。負罪微臣,何敢與迎送之常禮,而逖違之餘,誠切覲光,猥隨夾塗士女,粗伸瞻旄之願。迺蒙孔邇之天,特命宣對,屢辭不獲,冒進蹕路,軫狗馬之賤病,詢咫尺之微諒,天語溫諄,如父詔子。回鑾之日,眷顧愈勤,深夜荒村,寵諭又降,恩出夢寐,榮動隣閭,方寸激越,有淚如泉。臣旣不得進膺召命,又不敢妄煩文字,歷日蹙伏,嚴譴是俟,忽伏承恩旨,以臣爲冬至正使。噫,是往役也,以臣生死向前之心,豈或爲辭巽之計哉?顧臣向來負犯,萬死難贖,斷以王法,誅殛亦輕,雖荷天地父母至仁至慈,特推山藪之大度,不忍簪履之終棄。削黜末勘,不日滌蕩,還其職秩,假以禮貌,而臣若負此罪犯,憑恃寵靈,厭然自揜,重入脩門,揚揚廁跡於衣冠之列,則此眞小人而無忌憚也。況又邇來情踪之危卼,卽通朝之所共諒,臣雖心頑如石,顔厚如鐵,國有四維,大防難越,聖朝寬大,不加之誅。惟有寄命草木,訟愆畎畝,時與田夫野老,歌詠聖澤,以卒餘生而已,何敢以負罪之身,唐突於專對之任耶?且臣桑楡景暮,蒲柳質薄,間遭逆境,外凋內鑠,自顧形身,宛成癃耋,加以痰痃厥逆之症。卽四十年貞病,而近因氣不敵病,年增歲添,自經今夏炎潦,諸症日劇,頭目旋轉,肢體顫掉,膈懣而食飮全却,肚脹而泄痢交作。眞元耗脫,神精遁失,床簀度日,跬步須杖,及夫震懍奔逬之餘,奄奄殘骸,一倍難支,迎駕還次,落下數層,閉尸昏倒,叫楚欲絶。似此貌樣,雖階庭尋丈之間,萬無轉動之勢,而使之强力往赴於燕薊四千之遠,則臣身固不足恤,其奈委命於草莽何哉?積罪末勘,株守已決,病在膏肓,天之所廢,使事有期,不容虛徐,反復思惟,末由承膺。玆敢收召病思,略披血懇,猥從縣道,仰瀆崇聽。伏乞聖慈,曲加照燭,亟改臣正使之任,仍命重勘臣前後罪犯,以爲人臣孤恩慢命者之戒,不勝幸甚。臣無任云云。答曰,省疏具悉卿懇。頃日路次見卿,尙今欣慰,專對之任,往役何可辭免?然所請如此,特爲許副,愼節奉慮,卿其安心調理,俟間上來。仍傳于李文會曰,此批答遣史官傳諭于李判府事。
知中樞府事李晩秀疏曰,伏以,卽因華城儒生應製試券考試事,伏承前大提學牌召之命,鑾蹕纔回,璇題旋降,追述昔日,慰悅多士,甚盛擧也。在臣義分,固當駕屨之不俟,而竊伏聞文苑故事,有時任弘藝文提學,則考試撰述等事,前文衡未嘗替行,牌召不膺,輒蒙體諒,所以重其職也。臣雖無似,有不敢拚棄故規,坐犯再違,冒控短章,悚惶之極,嚴譴是宜。伏乞聖明,亟治臣逋慢之罪,以肅朝綱而安私心,不勝幸甚。臣無任云云。答曰,省疏具悉。此則應製,非科試也,何拘於館規?待明朝入來,考券於賓廳。
兵曹判書曺允大疏曰,伏以,仙寢祗謁,聖慕克伸,雲日淸郞,回鑾萬安,臣民慶忭,八域惟均,況臣猥廁陪扈之列,粗效奔走之忱,懽欣蹈舞,有倍恒情。臣於昨日,伏見京畿監司徐榮輔擧條批旨下者,有當該堂上越捧之命,其擧條中槪論驛馬添補事,而以非所以仰遵先朝定式爲辭。臣於是,驚惶震悸,寧欲無訛,爲今日臣子者,苟於先朝令式,無難違越,則論厥罪犯,合置何辟。臣不敢强爲分疏,以重罪戾,而其前後事實,則不得不一番仰暴於黈纊之下,敢此略陳,惟聖明垂察焉。蓋其擧條以爲己酉冬間,永爲定式,無得於元補把外加把,庚戌以後,更無此弊,今番復有元數外十四匹添補云云。此恐未及細究而然。臣卽取見大僕及本曹謄錄,溯考各年,則己酉定式中,有京擧動時,入把馬永爲除之之下敎,而陵幸時補把則不與焉。故庚戌以後,每年陵幸,間或有因特敎不入把之時,而其餘各年,依例入把,及至甲寅,始有太僕別單判付定式,而亦以外道驛馬,不爲徵來之時,依此定式爲敎,則如今番外道驛馬徵來之時,依例入把,自可明矣。其所責立,俱係原式,未嘗有散補把名色,而畿營之只以十五匹待令爲原數,其外餘數,則謂以加把者,未知其何所據也。且駕轎添補馬,例自太僕直把於畿營,只內差備補把馬,自臣曹知委,而亦依本寺啓下別單,則馬匹之多寡,數爻之加減,初非臣曹之所與知。而畿營則認以自臣曹操縱,往復停當,不在太僕,前後咎責,反歸臣曹,末乃以不遵先朝定式爲言,臣心之震懍,固當,如何?揆以私義,萬萬悚惶,停捧薄罰,無以自贖,方此縮伏,恭俟嚴勘。伏乞聖慈,俯垂鑑諒,亟降威罰,以昭法紀,以安私分。臣無任云云。答曰,省疏具悉。在卿有改無勉,越捧分揀,卿其勿辭行公。
大司諫權襈疏曰,伏以,臣於憤痛欲死之中,伏奉諫長除旨,惝怳感激,罔知攸措。噫,彼李晦祥誣臣之狀,聖明悉燭其奸情,廷議亦覰其凶計,何待臣之費辭陳暴,而顧臣積憤在中,不能按下,玆列前後事狀於黈纊之下,惟聖明垂察焉。臣識旣愚迷,性且戇妄,未服古人其默足容之訓,每懷危士嫉惡如讎之腸,自在韋布,見忤於晦祥輩,渠以火丸毒矢,藏以覘隙,厥惟久矣。晦祥自五六年來,手弄瑣瑣之權,口吐燄燄之氣,人或一拂渠意,輒皆立遭憯鋒,知臣本末者,深爲臣危之。戒臣以遜辭苟容,而臣每謂死生命耳,何畏乎渠?到頭叫嚷,其忤彌積,人或指臣爲狂,而猶不知悔,足不及其門,口輒列其惡。臣身雖幸免於刀劍之剚刺,而臣名之咀嚼於渠輩口吻,其困殆有甚於剚刺,臣每慮何樣禍機,發在何日,臣纔自下土來,始聞擧世傳播之說。晦祥構誣臣於酌處傳敎布喩之下,有若準備待發者然,閃弄其說,變幻其招,幸賴日月之明,律以誣人,減死島置。臣伏讀判下辭敎,自不覺感淚之被面,而終亦不能無感於天地之大也。今此晦祥所引名不的知之閔哥,臣未知其何許漢,而揆以獄體,當嚴覈其名,名非烏有,則又當捕閔嚴鞫。閔之言一如晦祥,則又當反覆獄之首尾,詳覈賊情之隱微,果使渠言,眞有所據,則臣於鼎钁斧鉞,無所憚避。晦祥之言,若與閔相左,則國有三尺,渠焉逭反坐之律?渠旣以誣人之實情,卽地納招,則不宜只歸之亂言,而遽賜酌處,使臣抱不得一質之恨也。苟使臣一與晦祥對質,則臣當洞辨其言,而唾其面,且剖胸出血以濺渠,臣雖卽地滅死,無復餘恨。噫嘻,痛矣,裕賊不幸出於臣族,而當裕賊勢成稔惡之時,彼晦祥輩,必欲構害臣,於裕賊,互相宣言曰,某也指某疏爲凶疏,而甘心於戕殺其族云云。至使裕賊,切齒於臣,一世有耳者,孰不聞知?噫,前日之煽動旣如彼,今日之構捏又如此,急於構人,不覺其言之前後相反,人之無良,胡至此極?裕賊之就鞫也,忽地以漫語及臣姓名者,亶出於懷毒憾臣之意,而其言亦不過疏出五六日後來見,而覈問疏中句語而已。惜乎裕賊撼臣之言,適足爲今日辨誣之資,賊輩之計,一何拙也?臣不欲與晦祥俱生,伏願殿下,亟循晦祥更鞫之請,俾遂臣一質之願焉。今於除旨之下,闔門攢祝,如死復甦,臣非不知顚到膺召,涕泣肅命,爲感激叩謝之道。而臣之區區執迷,晦祥更鞫之請,如未蒙允,則嶽情猶未究竟,臣心猶未快暴,抗顔周行,自同無故,義之所不敢出也。雖尋常除拜,宜效循墻之走,而況薇垣華銜,尤非如臣者所可承當者。伏願殿下,亟命遞斥臣職,一以安私分,一以重公器焉。臣官以諫名,可言之事,非一二計,而憤冤之情弸中,疾痛之呼是急,他不暇及,其亦慼矣。臣無任云云。
以大司諫權襈上疏,傳于李溏曰,其時李晦祥事,孰不知其凶慝?再三盤問,而其急於掉脫,爲此誣引之狀,自吐無餘,輸款納招,則在此諫長何有,而爲此疏籲煩請乎?今旣酌處,此疏令其時委官稟處。
推鞫時罪人李達宇原情,罪人朴孝源原情後,與罪人李達宇面質。罪人張義綱原情,罪人郭憲儀原情,罪人李漢源原情,罪人李宗國原情,罪人白鳳圭原情。
傳于李溏曰,推鞫姑罷。
甲子九月初五日辰時,上御熙政堂。大臣,備局堂上引見入侍時,右承旨李溏,假注書李潞,事變假注書柳春東,別兼春秋洪秉喆·徐有恂,判府事金觀柱,左議政徐邁修,右議政李敬一,知中樞府事李晩秀,行大護軍金思穆,行護軍李得濟,副校理洪奭周,以次進伏。上曰,都承旨同爲入侍。春東承命出傳,都承旨徐瀅修追入進伏訖。觀柱等曰,回鑾後日候連爲淸明,聖體,若何?上曰,一樣矣。觀柱等曰,寢睡·水刺之節,何如?上曰,一樣矣。觀柱等曰,大王大妃殿氣候,何如?上曰,一樣矣。觀柱等曰,王大妃殿氣候,何如?上曰,一樣矣。觀柱等曰,惠慶宮氣候,何如?上曰,一樣矣。觀柱等曰,嘉順宮氣候,何如?上曰,一樣矣。仍敎曰,判府事今日當發行耶?觀柱曰,小臣有事先隴,日字促迫,欲趁期發程,故今日下直,仍卽發行矣。上曰,遠路無事往返,而疏批前已言之,竣事後卽爲上來,可也。觀柱曰,下去畢役後,病若不添,則卽當上來爲計矣。上曰,判府事就座。觀柱曰,今日雖次對,而日字已迫,趁今束裝然後可行,故敢此先退矣。上曰,先退,可也。觀柱退出。上曰,次對爲之。敎曰,今日次對,備堂多不入來,何也?邁修曰,未知有實故與否,而事甚未安矣。邁修曰,此黃海監司李存秀狀啓也。備陳道內綿農失稔之狀,仍以爲,各樣身布,難以本色責納,本道各邑今年條各軍門各衙門,所納軍布身布及江都所送選武布,限明秋特許純錢代納事,請令廟堂稟旨分付矣。各項收布,係是經用之需,有難以豐歉闊狹,而在前綿荒之時,每多代錢之例,道啓如此,民情宜念,依狀請施行,何如?上曰,依爲之。出擧條邁修曰,此開城留守徐美修狀啓也。以爲,本營軍兵聚點,曾以待秋擧行之意,狀請蒙允,而今年穡事,未免穴農,民勢惶汲,校卒之疲於城役者,姑未蘇息,今年聚點何以爲之事,請令廟堂稟處矣。詰戎之政,係是有國重事,固不可每每虛徐,而但年事旣未豐登,城役又纔了畢,事勢自多相妨,民情在所軫念,强令設行,恐或難便,今年聚點,使之姑爲停止,何如?上曰,依爲之。出擧條邁修曰,頃因禁堂聯疏,裕賊追律,有更詢處之之敎矣。臣等取考文蹟,則英廟朝丙子·己卯,連有追律禁令,兩次受敎,昭載謄錄,而劇逆之未及正法者,其支屬依正法,罪人兄弟連坐例擧行事,亦有受敎。故先朝丙申,始命尙魯追律,及夫考出禁命之後,魯賊支屬,一遵受敎,竝皆爲奴安置矣。禁堂疏中所引耉·輝追律,事在禁令以前,而丙申魯賊已施之例,可作今番援據之典。裕賊應坐支屬,一依魯賊支屬例,竝以爲奴安置擧行之意,分付該府,何如?上曰,依先朝丙申尙魯例,擧行,可也。出擧條邁修曰,廣州留守金載瓚今番所捉罪人,見囚果川獄事,臣已略陳於蹕路,而見其文跡,則多有窮凶絶悖之言,而此非渠遐鄕亂民所可獨辦之事。而先朝時,湖中有德相餘黨,因湖西伯密啓,不爲捉致京獄,而遣按覈使窮覈狀聞,其時按覈使,卽今領府事也。今番罪囚之付之秋曹,反爲輕歇,按覈使特爲差定,而自畿營押送罪人于湖西,以爲嚴覈,似宜矣。上曰,罪人何地人耶?敬一曰,魯城人矣。邁修曰,當送湖西營獄矣。上曰,其凶書封入。邁修奏曰,刑曹參判李勉兢,忠淸道按覈使差下,使之不多日內辭朝,何如?上曰,依爲之。出擧條邁修曰,捕廳罪囚所犯至重矣。上曰,文案詳見乎?邁修曰,非但詳見文案,聞於捕將,則其凶悖之言,不可但自捕廳究問,一番設鞫,似不可已矣。上曰,其凶言,何如?敬一曰,語犯先朝,其凶逆無比矣。邁修曰,其窮凶情節,不可不設鞫矣。上曰,罪人凡幾箇耶?邁修曰,合七人矣。上曰,依所奏設鞫,而自禁府發遣都事,移囚擧行,可也。邁修曰,性世獄事,亦爲繼此窮覈,似宜矣。上曰,此則待推案下擧行,可也。邁修曰,日前李海淸駁吏判疏,極爲驚駭矣。誠如是也,則世豈有完人乎?以成稔擬望事執言,而雖使吏判,眞知其安默之切姻,過去末副之望,尙無不可擬之理,況安默之切姻,豈可知之乎?雖高門大族,一時銓官,無以盡知姻婭之屬,況如安默者流,同生妻娚,何以知之乎?疏批中安默之爲安默,何以逆知之諭,聖敎誠至當矣。且雖知之,逆賊之姻婭,何可盡爲枳塞乎?上曰,其時疏批,已盡言之,而如此之習,愈往愈甚,若如是則朝廷殆將無人,見其疏極爲寒心,卿等在董率之地,益思矯弊之道,可也。邁修曰,小臣忝在大官,苟有一半分撟捄之道,則豈敢不極心鎭靜,而如此輩之所爲,實無以盡知,吏判今番大政之後,一世皆稱其至公平,且甚鍊達。臣於廟務,每多倚藉,方欲仰請久任於銓官,今者猝地如是狼狽,朝廷更無吏判之人。世道無寧靜之期,人心無底定之時,此等處嚴加處分,明示好惡,似好矣。敬一曰,止於罷職,實輕矣。上曰,賜批已下處分,今不必加罪矣。又敎曰,再昨日政事,副提學三望中二望,皆道伯末望,亦是乞郡之人,此時道伯內移,事勢何如耶?邁修曰,其望臣亦未知其何以如是也,其外亦有未經之人,而二是藩任,一是乞郡,內移誠有難處矣。邁修曰,亞卿近甚乏人,銓曹久次中,禮曹參議沈象奎,行副護軍尹光顔,地處履歷,允合公議,從二品陞擢,何如?上曰,依爲之。出擧條上曰,臺諫屢次不參於次對,紀綱所在,可爲寒心矣。邁修曰,以兩司之賓對不參,前後飭敎何如,而今日次對,無一人進參,致煩下詢,事體所在,極爲駭然,無故不參兩司諸臺,竝施譴削之典,何如?上曰,依爲之。出擧條邁修曰,秋務方殷,近民之官,不可一日瘝曠,分付該曹,上來守令,各別催促,使之一兩日內下送後草記,何如?上曰,依爲之。出擧條邁修曰,近來中外竊發之患,比比有之,屢豐之餘,今年秋事,又皆登場,則此等消息,專由於譏詗之不嚴,內而捕廳,外而鎭營,設置之意果安在哉?左右捕將,爲先從重惟考,使之先從都下,各別察飭,而各道兵使處,一體行會,俾各嚴束於管下營將,毋或如前懈弛,自抵重律,何如?上曰,依爲之。出擧條又敎曰,公事盡奏則大臣就座。諸宰奏事。晩秀曰,湯劑江蔘,難以繼用,以戶蔘參用,何如?上曰,依爲之。晩秀曰,小臣方在藥院之任,而與史局之事,職任相妨,故從前以此特遞藥院之任,見今夙夜進參於藥院,史局之事,不無掣礙之端,臣所帶提調之任,特賜體諒,幸甚。上曰,然則許遞,可也。仍命書傳敎曰,職務相妨,藥房提調李晩秀許遞,今日政差出。上曰,史局之役,何當了畢耶?晩秀曰,今年內似當畢役,而諸堂或帶劇任,且摠裁官曠月未行公,故至如差出郞廳之事,亦多掣肘。此實爲悶,而徐有榘新差堂上,卽是着實擧行之人,而所帶詞訟之任,不無相妨之端矣。上曰,摠裁官俄已點下,而刑曹參議許遞。仍命書傳敎曰,實錄修撰官徐有榘所帶本職許遞,今日政差出。又命書傳敎曰,政官牌招開政。又命書傳敎曰,推鞫爲之。仍命大臣·備堂·玉堂先退,諸臣退出。上敎曰,弘藝文館提學,牌去來出去後,催促,可也。又敎曰,入直玉堂誰耶?溏曰,修撰朴宗正矣。上曰,科次入侍時,對讀官玉堂上下番,當爲入參耶?溏曰,然矣,而若有特敎,則閣臣同爲啓下矣。上還下試官望曰,自政院更爲添書閣臣以入也。又敎曰瑞蔥臺,承史若參,則當以隨駕服色入參耶?溏曰,然矣。上曰,試射規矩,何如?溏曰,柳葉箭騎騶二技矣。上曰,應射人與規矩,書入,可也。又敎曰,驪州牧使將奉審陵寢,勿入催促中,可也。又敎曰,瑞蔥臺試官,在前何以排定乎?溏曰,隨駕營將臣及兵判中例爲之矣。上曰,訓禁兩將,不必入來,以兵判入來擧行,可也。大王大妃殿進御加減養胃湯,依前方五貼製入。出榻敎惠慶宮進服香橘茶,自今日一貼式限三日煎入。出榻敎仍命退,承史以次退出。
上在昌德宮。停常參·經筵。
自巳時至人定,灑雨下雨,測雨器水深五分。
李溏啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,前大提學李晩秀,昨日承批之後,謂有館規,尙不入來,考試命下,已至經宿,如是遲滯,極涉未安,卽爲牌招,何如?傳曰,允。
李文會啓〈曰〉,前大提學李晩秀牌不進推考傳旨,今方捧入,而考試命下之後,連日違召,不卽擧行,事甚未安,更卽牌招,何如?傳曰,允。
全羅左水使申大坤下直,長弓一張,長箭一部,筒兒一箇賜給。
承旨前望單子入之,林漢浩落點。
李文會,以弘文館言啓曰,本館上番副校理洪奭周以問事郞廳,今日推鞫時,晝仕出去,而每每草記,事涉煩瀆,今後則除草記往來之意,敢啓。傳曰,知道。
李溏啓曰,行大司憲李直輔,掌令李宗烈·許鍒在外,執義未差,持平洪大浩推鞫進,李潮未署經,監察茶時之意,敢啓。傳曰,知道。
以大司諫權襈,正言李㬖牌不進罷職傳旨,傳于朴崙壽曰,只推。
兵曹口傳政事,護軍單沈象奎。
徐瀅修以吏批言啓曰,因京畿監司徐榮輔所啓喬桐府私賑人前五衛將姜必潤,願納千石租,其所效勞不細,而該曹論賞,只請加資,以相當職差遣事蒙允矣。必潤旣承相當職差遣之恩典,則前日所授嘉義敎旨,乃是疊賞,還收爻周之意,敢啓。傳曰,知道。
徐瀅修,以吏曹言啓曰,上京守令催促下送後草記事,命下矣。自臣曹以卽爲還官之意催促,則南陽府使李海愚,長湍府使成範鎭,安邊府使鄭來百,咸平縣監吳淵常,扶安縣監安廷善,榮川郡守李洛秀,新寧縣監宋倫載,咸悅縣監尹彝鉉,松禾縣監金宗鉉,長連縣監朴思弼,俱以爲明日發行云。春川府使金近淳以爲,身病猝重,不得還任,待病差卽爲下去云。伊川府使金明淳以爲,親病沈重,時月之內,萬無還任之望云。平壤庶尹金箕厚以身病猝病,時月之內,萬無還任之望云。雖未知其親病身病之如何,而特敎申飭之下,不卽下去者,事體所在,誠極未安,所當重勘,而本曹請推之外,無他可施之罰,何以爲之?敢稟。傳曰,知道。伊川府使平壤庶尹竝改差。
行戶曹判書趙鎭寬疏曰,伏以,喬封展慕,愴霜露之旣遒,渭廟朝眞,愀雲日之復覿,誠禮咸備,神人胥悅。臣於此際,奉修陵之役,忝敦匠之列,幸而告完,曾不費日,蟻褥餘忱,鳩僝蔑效,而匪意恩資,至及無似,聞命惝怳,若無所措。臣本孤畸,蒙三朝不世之遇,致位崇顯,冥升已極,而絲毫莫報,靦顔如酲。今又以罔功之賞,更晉一級,匪惟臣之揆分悸惕,歷日靡定,在聖朝愼爵賞之功,亦豈不大謬哉?伏願亟命還收,以重公器焉。抑臣於度支之任,終有所不據者,卽無論事務之殷,簿書之繁,顧臣精力,轉益耗落,去年今年,日甚一日,雖於無事之時,不可以宿趼易言之也。況今殿役方始,事體莫重,而旣經中轍,便同猝當,勿亟也則寒節漸近,非徐也則工治難精。自非智計周乎事物,精神逮于巨細,已難其堪荷,況以他務而間之,雖欲致其專且一,得乎?維彼惠局之爲劇務,幾埒地部,而兼管摠領,於任爲偏重,其已例之有無如何,猶屬末節,臣之目下所掌,誠有不可以兼治者,非直以其華膴之故,爲此避遜者然也。以聖上之明,必有所以處之,俾臣得以專意一事,豈不爲公私之幸乎?臣方治疏之際,伏奉華府試券考試之命,天牌且狎臨矣。臣之羈縻於文苑之任,已歷半年于玆,而除拜之初,因事控辭,事過乃已,遂復一向虛縻,不進不退。由是而廉防日壞,情跡益蹙,而忽焉若相忘者然,蓋以非所擬而擬者,無所容於辨,非所有而有者,不待乎辭,臣於是任也,夫豈辨然後明其濫,辭然後得其斥哉?不自意譴何不加,召命屢降,惶恧轉甚,莫省所〈以〉。臣之自來不文,業已略陳,固聖明之所俯燭,而其在乎今日,則於臣爲必遞,於朝家爲必許者,誠以營建之役,臣旣受命矣。此其勢不可以兼及文事,不啻如他部之於惠局,則其何敢貪戀兜攬,不思臣精之不逮,公役之相妨也哉?且況本館之事務多滯,擧行方急,而臣旣役役乎木石斤斧之間,顧安得無緣臣而有牽礙延拕之患乎?左右思量,承膺無路,玆敢尾綴語,仰瀆九陞。伏乞聖明,俯賜鑑察,諒臣本兼之相礙,逋慢之可誅,特命遞解,亟加處分,以便公私,以嚴紀綱,不勝幸甚。臣無任云云。答曰,省疏具悉。文任姑爲許遞,卿其勿辭,專意董役。
推鞫時罪人達宇更招後刑問一次,訊杖第十七度,停刑,仍與崔光彦面質。捧遲晩罪人崔光彦原情,罪人義綱更招後刑問一次,訊杖第十九度,停刑,仍與罪人崔光彦面質。捧遲晩罪人朴孝源更招後,刑問一次,訊杖第二十五度,停刑。罪人郭憲儀更招後刑問一次,訊杖第九度,停刑。罪人李宗國更招後,刑問一次,訊杖第十三度,停刑。
傳于朴崙壽曰,推鞫姑罷。
甲子九月初六日辰時,上親臨春塘臺。行瑞蔥臺試射入侍時,都承旨徐瀅修,左承旨金宗善,右承旨李溏,左副承旨李文會,右副承旨朴崙壽,假注書趙鐘永·李潞,別兼春秋趙雲翊·徐有恂,檢校直提學徐榮輔,檢校直閣朴宗慶·金邁淳,待敎朴宗薰,以次侍立訖。上具戎服御座馬,出宣化門,由建陽門·銅龍門,至明光門。宣傳官稟鳴金吹打。殿座時,兵曹判書曺允大稟陞壇節次。原任提學金祖淳,檢校直提學徐榮輔,直閣朴宗慶·金邁淳,待敎朴宗薰,都承旨徐瀅修進前奏曰,日間聖體,若何?上曰,一樣矣。祖淳等曰,寢睡·水刺之節,何如?上曰,一樣矣。祖淳等曰,大王大妃殿氣候,何如?上曰,一樣矣。祖淳等曰,王大妃殿氣候,何如?上曰,一樣矣。祖淳等曰,惠慶宮氣候,何如?上曰,一樣矣。祖淳等曰,嘉順宮氣候,何如?上曰,一樣矣。溏奏曰,試才砲射各異,不可一所設行,以丹楓亭分所,而試官何以爲之乎?上曰,兵判與右副承旨,別軍職吳應常,進去,可也。文會奏曰,靑海伯李之蘭墓致祭事,命下矣。其墓在於北道,而祠板在水原地云,傳敎中改墓以祠,何如?上曰,依此爲之。文會奏曰,考試有命,而前大提學李晩秀謂有館規,連違召牌,何以爲之乎?上曰,更爲牌招。出榻敎上入小次後命曰,應射人催促試射,可也。文會以夾侍奏曰,前大提學再牌不進推考傳旨,今方捧入矣。水原儒生應製考試之命,已至經宿,而尙未擧行,誠極未安,所當更請牌招,而係是一日三牌,何以爲之乎?上曰,更爲牌招。出擧條溏以夾侍仰稟曰,雨勢如此,無以試射,何以爲之乎?上曰,姑觀雨勢爲之,可也。仍命曰,侍衛軍兵雨具。出傳敎又命曰,推鞫爲之。出傳敎又命曰,不爲仕進承旨許遞,前望單子入之,待下批,使之先參鞫後謝恩。出傳敎又命曰雨勢少止,試才更始,可也。溏以夾侍仰稟曰,兩營軍兵試才後,武藝別監當爲試射矣。上可之。少頃,賜諸臣饌,命承史·閣臣試射。溏以夾侍仰稟曰,馬技當待特敎,而馬路泥濘,何以爲之乎?上曰,置之。溏以夾侍稟曰,試射畢矣,退錚乎?上可之。上出幕次,仍御座馬,由明光門·靑陽門至銅龍門。瀅修奏曰,前大提學連事違召,而聞文苑故事,如有兩館提學,則文衡元無替行之事,此例不可壞了云,考試尙未擧行,誠極悶然,故敢此仰達矣。上曰,推鞫進去,藝文提學許遞,大提學更爲牌招。出駕前下敎仍由銅龍門·建陽門·協陽門還內。諸臣以次退出。
上在昌德宮。停常參·經筵。
卯時辰時,有霧氣。
夜自二更至初八日開東,灑雨下雨,測雨器水深五分。
林漢浩啓曰,行大司憲李直輔,掌令李宗烈·許鍒在外,執義未差,持平洪大浩呈辭,李潮未署經,監察茶時之意,敢啓。傳曰,知道。
李溏啓曰,來十一日朝參日次矣,敢稟。傳曰,停。
李文會啓曰,來十一日輪對日次矣,敢稟。傳曰,當次人受點,後日次待令。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。
李文會啓曰,三品官之無得過三日,循例請牌,曾有定式,而刑曹參議金在昌,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
傳于李文會曰,華城境內儒生應製賦三上幼學黃仁爲直赴會試,三中一幼學趙碩存,三中二幼學嚴熏給二分,三下進士沈榮鎭給一分。草三下幼學朴師顯,進士李胤祚,幼學徐有愼·兪季煥,幼學金重默·嚴圭·朴永源·金成默·沈學曾·尹奎洛·尹奎海,紙筆墨依節製例分等施賞。
傳于林漢浩曰,留院上疏入之。
李文會,以吏曹言啓曰,卽接宗廟署牒報,則以爲,本署令趙咸永在喪云矣。有闕之代,依定式口傳備擬以入之意,敢啓。傳曰,知道。
吏曹口傳政事,以宋雲載爲宗廟令。
李文會,以禮曹言啓曰,卽接淸州幼學李奎獻呈狀,則以爲,同姓十三寸姪敬穆嫡妾俱無子,以其同姓八寸兄翊載第三子範達,欲爲立後,兩家同議與受。未及禮斜,而翊載夫妻俱歿,到今與者無人,不得按例禮斜,而忝居門長,故如是具由仰訴,依定式草記稟處事,呈狀矣。曾因大臣筵達,兩邊與受,明有可據,而不得登聞者,許令該曹論理草記事,允下,而門長李奎獻所訴旣如此,依大臣筵奏定式,李翊載第三子範達,立爲李敬穆之後,何如?傳曰,允。
李文會,以禮曹言啓曰,卽接全州幼學宋能孫呈狀,則以爲,同姓十寸孫文玉,嫡妾俱無子,以其同姓十二寸兄文命第二子在沆,欲爲立後,兩家同議與受。未及禮斜,而文玉夫妻俱歿,拘於常格,不得按例禮斜,而忝在門長,故如是具由仰訴,依定式草記稟處事,呈狀矣。曾因大臣筵達,兩邊與受,明有可據,而不得登聞者,許令該曹論理草記事,允下,而門長宋能孫所訴旣如此,依大臣筵奏定式,宋文命第二子在沆,立爲宋文玉之後,何如?傳曰,允。
李文會以舟橋司言啓曰,舟橋排設吉日,令日官金性錡推擇,則今月初八日卯時爲吉云,當日臣祖淳,率都廳臣李周鳳,出往始役之意,敢啓。傳曰,知道。
林漢浩以摠戎廳言啓曰,北漢訓鍊都監字內,禁衛營字內,御營廳字內,城牒頹圮處,自各該營今月初九日,竝改築始役之意,敢啓。傳曰,知道。
林漢浩,以義禁府言啓曰,物故罪人裕孥籍草記,詳考丙申謄錄,一依尙魯例,更爲修入事,命下矣。取考本府謄錄,則丙申四月日,以尙魯孥籍事,右議政鄭存謙率百官庭請啓辭批旨內,尙魯事,特從卿等之請事,命下。而其時自本府以追施逆律者,其父與子勿施一律,依兄弟應坐律擧行事,曾有英廟朝受敎之意稟旨後。尙魯之子與孫爲奴,姪則安置,妻妾子婦孫女竝爲婢,籍産等節,依律擧行,而同年九月日,有身已死而追施孥籍者,竝除之之命。本府奉承傳,尙魯之子若姪,仍其地安置,其餘緣坐者,竝放送,籍産還給等節,令各該司擧行矣。日前大臣筵稟擧條,裕賊應坐支屬,一依魯賊支屬例,竝以爲奴,安置擧行事批旨內,依先朝丙申尙魯例擧行可也事,蒙兪矣。丙申九月謄錄,則乃是孥籍還給事也,四月登錄,卽孥籍追施之例也。今番裕賊罪惡,亘古所無之劇逆大憝,而大臣擧條,卽是追施孥籍之請,一依丙申四月例擧行,何如?傳曰,旣有身已死而追施孥籍者竝除之之命,正謂此等事也,依丙申九月例擧行,可也。
行都承旨徐瀅修,左承旨金宗善,右承旨李溏,左副承旨李文會,右副承旨林漢浩,同副承旨朴崙壽等疏曰,伏以,臣等卽伏見金吾草記批旨下者,裕賊孥籍,有依丙申九月例擧行之命矣。臣等詳考本院日記·禁府謄錄,則英廟朝受敎中追施逆律者,其父與子勿施一律,依兄弟應坐律擧行者,比諸本律,已是減一等,而與乙亥所施於耉·輝者異矣。此是丙申四月,遵受敎禁令,施之於尙魯者,而今番大臣所請,亦援此例。至於丙申九月,則雖有身已死,而追施孥籍者竝除之之命,而此指身故久遠之後,追擧孥籍之類也。如裕賊之劇逆大憝,情節畢露,凶贓狼藉,而緣渠抵賴,未及正刑,則獄纔究竟,律卽按行者,此與年久追施,本自不同。況不加孥戮,而一依兄弟應坐律施行,乃所以遵受敎也。今此九月例擧行之敎,大非所以嚴義理懼亂賊之道,而亦何以粗伸王章,少洩輿憤哉?臣等職忝惟允,敢貢愚見。伏乞聖明,更加三思,亟從金吾草記,俾以丙申四月例擧行,不勝顒祝。臣等無任云云。答曰,省疏具悉。處分旣遵受敎,卿等勿煩。
校理任厚常,副校理徐長輔·洪奭周,修撰申溆·朴宗正,副修撰尹尙圭·宋冕載等箚曰,伏以,臣等卽伏見禁府草記判下者,裕賊追律,有依丙申九月例擧行之敎,竊不勝相顧愕眙,而繼之以憂歎也。噫,彼裕賊窮凶劇逆之情節,臣等之前後箚疏,亦已屢陳,固無容更事臚列,而鞫庭所供之許多凶言,便是已捧之遲晩。則其不可以頑忍徑斃,未及肆市之故,而援例於臥斃牖下之賊魯也,明矣。日前孥籍依施之命,始下於輿情久鬱之餘,大臣之筵奏,金吾之草記,亦是拘於已定之式,降從末減之律,雖依此擧行,猶未足以少洩神人之憤。今乃於末減之中,又復從輕,竝與其收司應行之律,而亦不得如例夬施,則此不過諸子散配而止,烏在其爲孥籍之意哉?王章未克少伸,輿憤去而益激,玆敢相率聯籲。伏願聖明,淵然深思,廓然夬斷,更令王府一依初草記施行,千萬幸甚。取進止。答曰,省箚具悉。已諭於承宣疏批矣。
上在昌德宮。停常參·經筵。
林漢喆啓曰,行大司憲李直輔,掌令李宗烈·許鍒在外,執義未差,持平洪大浩疏批未下,李潮未署經,監察茶時之意,敢啓。傳曰,知道。
傳于金宗善曰,明陵·翼陵補土之役告完,雖與設都監有異,豈可無酬勞之擧?道臣以下別單書入。
徐瀅修啓曰,梅谷·明皐·鷺江·忠賢書院遣承旨致祭事,禮曹單子,啓下矣。何承旨進去乎?敢稟。傳曰,右承旨·左副承旨進去。
李溏啓曰,闕里祠奠酌獻官工曹判書林蓍喆,以其身病,陳疏到院,故原疏以國忌正日,纔已微稟入啓,而雖未知病勢之如何,旣在禁直,受香在明,如是陳疏,事甚未安,推考,何如?傳曰,允。
傳于林漢浩曰,推鞫爲之。
林漢浩啓曰,臣漢浩推鞫進去,下直之意,敢啓。傳曰,知道。
徐瀅修啓曰,吏曹郞廳來言,臺諫有闕,政事,取稟。傳曰,當日爲之。
徐瀅修啓曰,卽者吏曹郞廳來言,政事當日爲之事命下,而判書金達淳在外,參判韓用鐸病不來,參議未差,不得開政云,參判卽爲牌招,何如?傳曰,允。
有政。吏批,判書金達淳在外,參判韓用鐸進,參議未差,左承旨金宗善進。啓曰,判書金達淳在外,參議未差,小臣獨政未安,何以爲之?敢稟。傳曰,仍爲之。又啓曰,平壤庶尹今當差出,而本府以營下劇邑,物衆地大,素稱難治,不可不擇差,他道有聲績已準限守令,竝擬,何如,傳曰,允。以尹羽烈爲執義,閔師宣爲司諫,愼性眞爲獻納,鄭東觀爲禮曹參議,南履正爲刑曹佐郞,李英埴爲宗簿主簿,金㙆爲伊川府使,李敎源爲平壤庶尹,柳頤玄爲宗簿正,李魯簡爲社稷令,兪漢石爲龍仁縣令,李集斗爲同經筵,尹爔爲健陵令,洪夔謨爲監察,柳性均爲典設別檢,朴宗益爲禁府都事,金箕弼爲敦寧主簿,柳台佐爲司成,徐後修·李馨秀爲假監役,林昇運爲顯隆園參奉。
兵批,判書曺允大病,參判李尙度病,參議李普天入直進,參知朴瑞源病,右承旨李溏進。護軍尹光顔,副護軍李好敏竝單付。以申大偀爲訓鍊中軍,宣傳官李東善,春塘臺親臨瑞蔥臺時柳葉箭貫一中邊二中,今加嘉善加資事,承傳。
徐瀅修,以弘文館言啓曰,本館下番副修撰臣宋冕載,以問事郞廳,今日推鞫時,晝仕出去,而每每草記,事涉煩瀆,今後則除草記往來之意,敢啓。傳曰,知道。
李溏,以都摠府言啓曰,今日入直內三廳武兼禁軍及軍兵等當爲中日習射,而國忌正日相値,不得爲之之意,敢啓。傳曰,知道。
李溏,以備邊司言啓曰,因大司諫權襈上疏,傳曰,其時李晦祥事,孰不知其凶慝?再三盤問,其急於掉脫,爲此誣引之狀,自吐無餘,輸款納招,則在此諫長何有,而爲此疏籲煩請乎?今旣酌處,此疏令其時委官稟處事,命下矣。取見其疏本,則以安置罪人李晦祥之亂招,痛冤之極,至請對質,夫白地被誣,按住不得,必欲其戟手唾面,徹底辨暴者,人情無怪其然。而晦祥之招,所謂欲免惡名,晝思夜度,如是思量云者,其構誣之心迹,渠自吐實,塗人耳目。苟使其招,初果有絲毫反復之端,不待被誣者之自求對質,按獄之臣,豈不仰請究覈哉?以言其年條,則晦祥湖西之行,在於賊裕發配之後,而所謂名不知鄕儒,見裕而來,歸傳其說云云。以渠證渠,自相破綻,判付中三尺童子,可知其捏撰之敎,日月之明,照燭無餘矣。以言其敲撼,則諫長疏中,前後積漸之釁隙,具有實跡,人皆聞知,則晦祥之於此諫長,蜮弩之伺,乘隙果發,而畢竟渠亦以亂言,誣招自服,此習一售,後弊當,如何?今雖欲對質,晦祥之情已得,而諫長之誣已白,揆以獄體事理,更鞫一款,非所可論,諫長疏請,置之,何如?傳曰,允。
金宗善,以營建都監言啓曰,今此仁政殿營建時,各樣匠募等,勢將頻數出入於闕門,而其在審愼之道,宜有憑信之標,自都監依例成給黃帖,以爲憑考出入之地,分付兵曹,何如?傳曰,允。
金宗善,以營建都監言啓曰,今此仁政殿營建所入,各樣材木中,已治鍊者,次次輸入於月廊事,已爲稟定矣。材木旣已輸置,則宜有守直之節,而闕內所重,與外處有異,而旣是禁旅入直處,分付兵曹,令入直禁軍,晨夜照管,何如?傳曰,允。
李溏以訓諫都監言啓曰,本局中軍白師誾身病猝重,勢難察任,改差,何如?傳曰,允。
李溏以禁衛營言啓曰,本營分授昭義門南邊近處體城七間許頹圮處今九月初九日,始役改築之意,敢啓。傳曰,知道。
李溏以禁衛營言啓曰,今此春塘臺親臨瑞蔥臺時,帳幕軍沒技人,別單書入之意,敢啓。傳曰,知道。
李溏,以義禁府言啓曰,裕賊應坐支屬,依丙申四月魯賊支屬例擧行事,草記批旨內,旣有身已死,而追施孥籍者竝除之之命,正謂此等事也。依丙申九月例擧行可也事,命下矣。裕賊子趾命全羅道濟州牧旌義縣,趾性羅州牧黑山島,趾中靈岩郡楸子島,侄趾寬慶尙道南海縣,趾碩全羅道興陽縣蛇島鎭,竝安置,而右罪人等,方在捕廳鳳山獄及舒川地云。依例令刑曹押送于各其配所,何如?傳曰,允。
李溏,以刑曹言啓曰,因義禁府啓辭,裕賊子趾命全羅道濟州牧旌義縣,趾性羅州牧黑山島,趾中靈岩郡楸子島,侄趾寬慶尙道南海縣,趾碩全羅道興陽縣蛇島鎭,竝安置,而右罪人等方在捕廳·鳳山獄及舒川地云,依例令刑曹押送事,命下矣。罪人趾性·趾中方囚捕廳,自臣曹卽爲押送于各其配所,趾命方囚鳳山獄,趾寬·趾碩時在舒川地云。卽令各該道臣,押送各其配所之意,分付,何如?傳曰,允。
水原留守金文淳疏曰,伏以,仙寢祗謁,克伸霜露之怵惕,鑾蹕穩旋,更屬雲日之晴明,臣以守土之蹤,負羽首路,先覩爲快,區區慶忭之忱,有倍他人。頃於行宮入侍,以顯隆園齋室事,有後日賓對時回奏之命,故臣於初三日,進詣陵所齋室,詳細審探。昨日入京,恭竢登筵之便,卽又伏奉口傳下敎,以臣差闕里祠獻官,明將受香矣。固當竭蹶祗膺,而第臣脚部之病,久妨跨馬驅馳,今番陪扈之後,數倍添劇,浮高刺痛,脛大如股,筋攣如弦,䠥躄蹣跚,運用不得。昨之登程,雖扶携擔舁,僅僅作行,而至於百餘里撼頓,萬無自力之望,以此病狀,陪奉香祝,趲程前進,實非可論。臣之中路顚仆,顧不足恤,莫重享禮,必至大段狼狽,豈不萬萬悚然乎?玆不得不冒入文字,仰陳實狀。伏乞俯垂矜諒,亟賜變通,俾便公私,不勝幸甚。臣無任云云。答曰,省疏具悉。享官許令他正卿,進去矣。
右參贊閔台爀疏曰,伏以,臣狗馬賤疾,沈淹六朔,幾殊堇甦,而適値陵園幸行之時,不敢偃處私次,扶病出肅,遂參迎送之班。而伊後宿祟,大添於動作之餘,風眩倍劇,神思昏瞀,闔眼伏枕,不能擧頭視物,爲五晝夜于玆矣。回鑾後翌朝候班,昨日賓筵,亦未免懸病而違召,至今思惟,悚汗沾背。卽伏見吏曹帖文,以臣爲水原闕里祠奠酌獻官者,是誠一初初有之盛典,若有一分可强之勢,則其在竭蹶之義,豈敢爲逡巡之計,而郊迎歸後,麻痺本症,又復闖發,肢體浮高,筋骨拘攣,房闥轉側,亦至須人。以此病狀,近百里跨馬來往,非所可論,半日自量,萬無致身之道,而或至在道顚仆,莫可奈何之境,則莫重奠禮,其將緣臣狼狽矣。思之及此,不覺悚懍,以其自阻而自犯死罪,不若寧勘于瀆擾之科,玆敢仰籲於黈纊之下。伏乞聖明,俯垂矜諒,亟令該曹隨卽變通,以重奠禮,仍治臣煩浼之罪,以安私分,不勝幸甚。臣無任云云。答曰,省疏具悉。疏辭許令該曹付標。
工曹判書林蓍喆疏曰,伏以,臣之素抱疝癖奇疾,不便跨馬之狀,實是通朝之所共知也。向於幸行之時,獲忝宿衛之列,義重陪扈,不敢言病,拚死趨參,艱辛來往,而鞍馬升降時,顚仆躓跲之狀,匪徒見者之莫不駭異。且其連日驅馳之餘,㿉疝浮高之處,太半皮脫,陋液流出,塗以藥末,裹以綿絮,而未卽差完,尋常行步,亦難如意。近以摠府僚員之有故,番次推諉之無處,雖不得不擔舁赴直,見方委頓床笫,刺痛不已。卽者銓曹以臣差定於闕里祠奠酌獻官,明將受香,而以此形現之病,騎馬作行於百餘里之地,不但事勢之萬無其路,滲流之醜液,尙此不已,其爲欠潔於祀典,實非細故,玆敢不避煩猥,疾聲呼籲於天地父母之前。伏乞聖慈,俯垂鑑諒,亟賜變通,俾享禮無缺,私分獲安,千萬幸甚。臣無任云云。答曰,省疏具悉。疏辭許令該曹付標。
義禁府推鞫時,罪人達宇捧結案,罪人義綱捧結案,罪人朴孝源更招後,刑問一次,訊杖第二十一度,停刑。罪人崔光彦更招後,刑問一次,訊杖第七度,停刑。罪人李宗國更招後,刑問一次,訊杖第十一度,停刑。罪人李漢源更招。傳曰,推鞫姑罷。
上在昌德宮。停常參·經筵。
林漢浩啓曰,合辭方張之時,兩司無詣臺之員,事甚未安,除在外·疏批未下·陳疏外,未肅拜·呈告人員,竝卽牌招,何如?傳曰,允。
李文會啓曰,卽者禮曹郞廳來言,明日大報壇奉室修改時,本曹堂上當爲進參,而判書韓用龜身病呈辭,參判吳泰賢同日太常神室告由祭及還安祭獻官進,參議鄭東觀有身病,無進參之員云,判書·參議,竝卽牌招,何如?傳曰,允。
傳于徐瀅修曰,當該承旨從重推考。
傳于徐瀅修曰,當該承旨從重推考。
林漢浩啓曰,行大司憲李直輔,執義尹羽烈,掌令李宗烈·許鍒在外,持平洪大浩疏批未下,李潮陳疏入啓,監察茶時之意,敢啓。傳曰,知道。
以大司諫權襈牌不進罷職傳旨,傳于林漢浩曰,只推。
林漢浩啓曰,新除授注書韓兢履牌招入直,何如?傳曰,允。
林漢浩啓曰,奏御文字,何等審愼,而正言朴英載上疏,漏落字句,大違格例,致有還給之命。臣之矇然捧入,不勝惶恐,而當該臺臣,不可無警,從重推考,何如?傳曰,允。
金宗善,以戶曹言啓曰,後苑諸處椽木腐傷及墻垣頹圮處修改吉日,令日官池景興推擇,則今九月十一日卯時爲吉云,以此日時擧行,何如?傳曰,允。
李溏,以兵曹言啓曰,本曹佐郞任天常身病猝重,屢度呈狀乞遞,宿衛重地,不可久曠,今姑改差,何如?傳曰,允。
李溏,以兵曹言啓曰,行首宣傳官金益彬身病猝重,時月之內,無望供職云。實病旣如此,則不可强令察任,改差,其代宣傳官李東善,依下敎口傳陞付之意,敢啓。傳曰,知道。
李溏,以兵曹言啓曰,慶熙宮衛將高胤基,景福宮衛將李錫祺,俱以身病猝重,時月之內,無望供職,呈狀乞遞,輪番之任,不可久曠,竝改差,何如?傳曰,允。
李溏,以兵曹言啓曰,謹依判下別單,瑞蔥臺入格人,依昨秋例,以內下弓箭及本曹木布施賞,而三營校卒賞格,分送各該營,使之頒給之意,敢啓。傳曰,知道。
李溏,以訓鍊都監言啓曰,今番瑞蔥臺試射放時,柳葉箭邊一中哨官白毅鎭·宋觀休,旗牌官金鼎潤·梅煒榮·禹弘鼎各長弓一張,別隊馬兵邊三中成致奎,筒箇一部,貫一中邊一中鄭宗潤弓矢一部,邊二中,姜秀宅等五名各弓箭一部,貫一中李尙浩帿弓一張,邊一中,韓應秀等二十七,名各長弓一張,片箭邊一中劉天澤等十一名各帿弓一張,帳幕軍鳥銃邊三中金興澤木一疋布二疋,貫二中李福善,貫一中邊一中李仁興等三名各木二疋,邊二中金漢奉等三名,各木一疋布一疋,貫一中洪得喜等五名,邊一中李衡玉等二十四名各木一疋式,依判下單子,以兵曹輸來弓箭·筒箇·木布施賞之意,敢啓。傳曰,知道。
李溏以禁衛營言啓曰,內下弓箭二部,長弓一張,兵曹受來木二十二疋,布一疋,依單子判下,柳葉箭邊二中把摠李景德,敎鍊官崔碩彬,各弓箭一部,邊一中敎鍊官徐應修長弓一張,鳥銃貫一中邊二中帳幕軍林益興木三疋,邊二中李大聖木一疋布一疋,貫一中金成得等五名,邊一中安仁宅等十三名,各木一疋施賞之意,敢啓。傳曰,知道。
李溏以御營廳言啓曰,瑞蔥臺試射放時,柳葉箭入格,駕前別抄洪聖源等二人邊三中,各筒箇一部,車廷熙等四人貫一中邊一中,各弓矢一部,鄭性默等六人邊二中,各弓箭一部,姜碩俒等十八人邊一中,各長弓一張,片箭入格,任慶麗等五人邊一中,各帿弓一張,敎鍊官李禧福柳葉箭邊一中,長弓一張,片箭邊一中,帿弓一張,鳥銃入格,帳幕軍全景福等三名貫一中邊一中,各木二疋,鄭漢福等四名邊二中,各木一疋布一疋,林春得貫一中,張德羽等十六名邊一中,各木一疋,謹依單子判下,以內下筒箇弓箭,兵曹受來木布,施賞之意,敢啓。傳曰,知道。
行護軍沈象奎疏曰,伏以,禮展喬寢,慕伸原廟,鑾路秋淸,法蹕穩旋,臣民慶忭,曷有其極?臣以昔年邇列,至今無死,幸隨屬車之塵,周旋象設之下,愴忭交中,感淚如傾,歸卽病發,帖席叫痛。此際忽伏奉亞卿陞擢之命,繼以有史官除旨,夫命德之器,聖主之所難愼,廟堂之剡,朝體之所綦重,此擧奚爲而及於臣哉?濫竽之忱,冥升之懼,歷屢日而蹙蹙不自措也。臣以迂愚之性,綿薄之質,蚤竊倖第,久廁禁近,苦蔑寸長,無所取才,而偏蒙我先朝曠絶之知遇。厚費爐錘,敎亦多述,天地之造也,曲加幈幪,愛而知勞,父母之慈也。涵育於雨露之中,游泳〈於〉道法之場,雖蕭艾之無馨,尙稊稗之望熟,恩滋浹髓,恩施徧體,半生成就,秋毫皆恩。而臣顧無分秒功能,少效塵刹之報,孺而失乳,頑亦留喘,持身則昧方觸機,處世則冥行擿埴,百劫滄桑,飽經艱險。非僅嬰患之憂,實深傷明之恐,亦惟我殿下,再施天地之造,又垂父母之慈,拯濟旣至,湔拂冞勤,而坑陷難忘,彀魂常驚。今焉兀然爲下帷之枯生,閉戶之漫仕,每中夜默念,慙負如山,未始不撫枕長唏,淸血滿襟。惟是追先報今,誓願耿結,則殫心史局之役,竭力夙夜之地,以自盡其隨分自效之微忱而已。至於榮塗名韁,更進一步,豈惟臣意想之所不到?抑亦物情時望之所未嘗偶及者,臣未知堂堂淸朝,群彦林立,掄揀之政,何患無人,而但問資歷之相近,不思名實之太懸。得無似乎買馬者之不論足力,而以皮毛爲儀哉?誠不敢自幸駑駘之假路於天閑,而竊爲良造,不勝僨轅之爲咎也。唐韋嗣立,陳濫官疏曰,古者懸爵待士,唯有才者得之,若任以無才,則有才之路塞矣。臣之非才,斯已自悼,豈忍以身,輒塞有才之路,重冒古人之誚哉?噫,臣家世受恩,與天無極,圖報一念,寤寐如結,苟可以驅策鈍劣,備數位著,一身過福之災,一世嗤點之恥,所不暇恤,而不可强者材能也,不可移者器量也。寸箠之欲任崇棟,小筲之擬受累鍾,不待揣度,決知無理,則躬自陳暴,早卸誤恩,無至辱聖簡而累則哲,未必不爲不報之報。竊人之財,猶謂之盜,況偸天官以私己,臣豈敢一日安於是哉?輸瀉衷懇,冒瀆宸嚴,字字眞切,毫無假飾。伏乞聖慈,曲垂矜諒,將臣新授資級,亟行改正,以重公器,以安私分,千萬幸甚云云。答曰,省疏具悉。卿其勿辭行公。
司諫閔師宣疏曰,伏以,裕賊卽亘古所未有之極惡大憝也。沮戲之凶圖,背馳之逆節,渠疏卽是眞贓,而鞫庭之凶言悖詩,尤是劇逆之斷案也。獰頑之極,未及結案,而先爲徑斃,朝家之失刑大矣,輿情之憤惋極矣。凶如此賊,逆如此賊,而竟未施孥籍之典,則其可曰國有刑政乎?臣向叨館職時,猥以沬血之義,聯陳同聲之討,伊後廷臣箚疏,相繼迭發,則可見擧國同情之憤,而不得請則不可已者故耳。幸賴明斷之赫然,卽許追律之依施,耉·輝已施之律,謂可以擧行,而及見相臣筵奏批下,則降從逆魯所施之律,此豈足以少洩神人之憤哉?繼又見禁府草記批旨下者,有依丙申九月例擧行之命。噫嘻,此何從輕而又輕,失之太寬也?蓋丙申四月處分,雖遵英廟朝受敎,不得已從末勘之律,而至於丙申九月處分,則出於先朝一時之特敎。如欲追律於裕賊,則亟依乙亥耉·輝例擧行,自是刑政之正也。此賊之凶逆情節,綻露無餘,則豈可以徑斃未及結案,有拘於追律之典也哉?臣謂裕賊支屬應坐之律,破家籍産之典,一依禁堂之請,施以耉·輝之律,宜矣。嗚呼,世變層生,無所不有,而至於如在敏者,眞是究說不得者也。職居記注,身廁近密,而乃反口吐凶言,手辦悖疏,其負犯之難貸,情節之叵測,亟宜嚴覈取服,不容一日暫緩,而尙以時囚,一例混置西間,飮啄自如,不加一訊,國人之駭憤,庸有極哉?臣謂在敏爲先移囚南間,嚴鞫得情,快正王法,宜矣。臣無任云云。省疏具悉。所陳諸批,已悉諭矣。
持平洪大浩疏曰,伏以,臣之蒙愚譾劣,百不猶人,倖占晩後之一第,自分浮沈於庶僚,偏荷陶鑄,居然濫竽,淸朝臺閣之選,是豈近似於臣身哉?始因未署而蒙解,猶幸私分之粗安,矧今復叨宿趼,出自特點,馹召遠辱於蓬蓽,期日且値於幸行。臣於是不暇他顧,兼程疾馳,祗伏路左,恭瞻羽旄之美,隨牌肅命,粗伸叩謝之忱,區區微諒,如是足矣。至於論時政糾官邪,立殿陛爭是非,以臺閣自處者,實非私心之所敢擬議,不意鞫坐,除署有命,懲討義急。雖不得不冒昧趨膺,而夤緣蹲踞,若固有之,則其於淸朝之羞恥,傍手之指點,何哉?臣家之蒙被恩造,與天無極,生死向前,不擇夷險,乃是闔門之所相勉者,苟使臣之言議風裁,有可以一分髣髴者,則豈敢爲飾辭例讓之計哉?揆分揣量,萬無堪承之望,玆敢疾聲呼籲,仰慕情實。伏乞聖慈,念臺職之不可冒授,諒臣情之實出衷曲,亟賜鐫改,以重公器焉。臣方乞免之不暇,何敢贅論他事,而念時勢之孔艱,想至尊之獨憂,實不禁中夜繞壁,玆敢忘僭冒威而略陳之,惟聖明勿以人廢言焉。殿下以今日國事,謂之安乎危乎?治乎亂乎?世道破蕩,怪鬼層生,大官相繼遯荒,朝著殆無完人,則殿下誰與之共治乎?亂逆傍伺,伏莽難測,鞫獄已踰半年,根窩尙未掃蕩,則殿下何恃而不恐乎?水火告警,民生之倒縣,將何以應之乎?紀綱之頹敗,百隷之怠慢,將何以整之乎?顧念今日之事,汲汲有朝夕之憂者,不待智者而知之。然而臣之愚意,竊自幸我殿下以天縱之聖,當至艱之會,殷憂啓國,多難興邦,有厚望於今時之所遇。古人所謂成周八百之基,未必不發軔於徐戎淮夷之竝興者,政爲今日道也。試以殿下今日之所遇者言之,前賊纔平,後賊又出,種下生種,枝蔓無窮,實令人應接之不暇,雖周之徐淮,不是過也。苟殿下堅定聖志,奮勵自强,深惟宗社付托之重,俯念目下岌嶪之勢,恢拓基址,以爲慮遠久安之圖,廓揮强斷,俾爲拔本塞源之方。則當前極難之會,安知不爲成周盤泰之基也?臣嘗受先儒之言曰,視時如大敵犯境,干戈搶攘,是誠古聖王回否爲泰,轉危爲安之道。臣不敢知殿下之視今時,如遇大敵否耶?朱夫子曰,戒愼恐懼,不可說得太重,只提撕警覺,使此心惺惺在這裏,若說太重,則便是驚動。我殿下今日所服膺者,不出此箇道理,但使一心造化之源,點檢提撕,內以至靜之機,外應萬變之來。虛靈澄澈,衆理燦然,雖使千奇百怪,疊現層出,而聖心則安靜活潑,不撓不動,長在光蹌蹌之地。以物付物,以法付法,可討則討,可斷則斷,堯鏡高懸,禹鼎莫逃,則顧何有於怪鬼之徒,伏莽之戒也?苟或不然,今日決一事,而務從方便,明日斷一獄,而亦且含忍,煦濡而爲仁,姑息而爲計,則畢竟癰疽一潰,防川必決,國家其將有稅駕之所乎?臣之漆室憂慮,無所不屆,敢以是說,爲芹曝之獻焉。邇來鞫獄之諸賊,實是亘古所無之凶,而推覈未獲,根柢漏網,何可量測,而徑加酌決,草草句當,方來之憂,有不勝言。此已備陳於合辭之中,臣不敢疊說,惟願亟允諸啓,以泄神人之憤焉。噫嘻,痛矣,在敏嚴鞫之請,今幾日矣,而殿下又何爲而靳持也?此非但殿下之罪人,卽是慈聖之罪人,殿下又安得以事關聖躬,而曲加寬貸也?臣於此,尤有所憤迫煩冤,誓不欲俱生者。恭惟我慈聖殿下,功化配天地,仁恩布海宇,安宗社護聖躬之勳業德敎,史不勝書,有辭千古。凡今薄海蒼生,下至無知婦孺,孰不戴之如仁天,仰之如慈母,而噫,彼一種梟獍之徒,欲肆其禍亂戕毒之凶,而無所矢口,則乃敢諸及於不敢言之地,憑藉抉摘,輒以一誣字爲欛柄,吁亦憯矣。始自向來履猷·東萬輩怪鬼之計,間有數三悖儒,惹鬧賢關之擧,終至於賊敏之凶疏出,而首尾照應,手法同貫,凶腸悖肚,若是其和盤托出矣。無其事無其實,而勒加被誣之目,雖於敵以下,不敢容易加之,況以渠輩礪豺牙吹虺毒,欲售於滿庭衿紳,而先犯莫重之地,爲渠藉口之資者。其爲凌犯慢弄之無嚴無憚,實有浮於弘·瞻之凶圖,則慈聖逆臣,非渠輩而誰也?殿下雖以事關聖躬,尙靳窮覈,而爲今日北面於殿下之庭者,旣知其事關聖躬,而不能飮泣沬血,手磔口臠,而共戴一天,則其可曰國有法,而臣有分乎?此而不誅,則倫綱掃地,亂賊跳踉,爲國家安危之關,容有極哉?臣思之及此,實不勝懍然而心寒。伏願劇逆在敏,亟允群請,嚴鞫得情,夬施王章,俾義理大明,人心底定焉。臣無任云云。省疏具悉。所陳已諭於諸批,洪在敏事,爾不見伊時傳敎乎?勿辭察職。
持平李潮疏曰,伏以,亂臣賊子,終古何限,而豈有如今番諸逆之凶凶絶悖者乎?噫,彼裕賊,其中之元惡大憝也。凶疏則讎視大婚,悖詩則譏斥先王,而鞫庭所供,無非不敬不道之說,眞贓畢露,斷案已具,而特以徑斃,未及肆市。凡今日大小廷臣,莫不明張沬飮,思見瀦孥之典,而日昨金吾批旨,有依尙魯丙申九月例擧行之敎,王章之失,孰大於此哉?蓋尙魯四月之孥籍,卽依受敎中應律也,九月之處分,出於先朝之特敎也。言其法典所載,則四月例是已,故向筵大臣所奏,依尙魯例爲之者,以玆爲據,而今此九月例擧行者,卽不過諸子散配而止,烏在其孥籍之法意哉?逆如此賊,雖施收司應行之律,猶未足稱其罪惡,況於次律之中,又復從輕,其可曰國有典刑,而何以使亂逆知懼乎?臣謂以尙魯四月例,施之其裕賊,然後始可以正公法而洩輿憤矣。至於魯賢·在民,凶肚相貫於逆裕,陰計同歸於凶默,綢繆情節,凶憯贓案,已悉於疏啓中,而魯賢則初旣輸款,而更減知情之律,在民則明是同參,而尙靳孥籍之典。至於干連之諸賊,更未嚴覈,應坐之思穆,尙在放釋,竝允三司之請,以伸一國之論焉。若夫李晦祥,跡參構疏,力圖停啓,眞贓莫掩,證招迭發,屢朔抛置,遽然酌處,已違治獄之體,而忽於發配之初。謂有吐實之言,則必有眞箇根窩之可覈,而及夫盤問之際,頃刻變幻,隱諱實情,無端誣人,究其心腸,尤極痛惡。夫莫嚴者鞫情,而鞫情之最緊者,尤係於呑吐之際,今以堂堂三尺之章,任渠胡亂,不加究竟。臣固知我聖上好生之仁,亶出於世宥之念,而臣則謂渠以忠藎之後,背祖負國,黨附凶賊,比之他人,宜加倍律,況反坐自有當律,隱情宜覈根柢,執此兩罪,俱合誅殛。伏乞聖明,特令王府窮覈情實,快施誣律焉。噫嘻,洪在敏之疏,言之膽掉,思之骨驚,其窮凶逆節,已具於前後章奏,而渠以何心,忽於淸平無事之會,闖發憑藉釀禍之計。至以受誣二字,勒加莫嚴之地,渠亦今日臣子也。敢謂慈聖至德,有何可辨之誣,而君臣上下,莫之爲辨耶?恭惟我慈聖殿下,以周姒之德,保佑我聖躬,鞏固我宗社,親擧旣定之文祥,克體先王之遺志,洪功偉烈,允邁三古。而向者我殿下所以處分於臺儒,明諭於相批者,莫不仰承慈旨,推明慈德,昭布一世,如日中天。而渠乃急於撓撼,指無謂有,網打搢紳,猶屬細故,侵迫聖躬,全不顧忌,此非特殿下之罪人,卽慈聖之罪人。今日廷臣之直欲無生,期得仰請者,實在於此,伏願亟降明旨,移囚南間,嚴覈得情,俾洩大小之憤,而亦解中外之惑焉。臣於聲討之疏,不宜暇及他說,而適於近日事,有世道人心之大可憂者,李海淸之疏論吏判,卽成稔擬望之事,而其遣辭之深緊,指意之陰險,何若是甚也?蓋銓家擬人,當極審愼,今此成稔,乃是逆默之姻屬,且其行己,爲世指目,則吏判雖有不審遽擬之失,然何嘗有一毫稱似於海淸之言乎?始也云循私龍斷,手脚莫掩,終焉謂執跡究心,非比尋常,其欲乘機敲撼之計,十目難掩,而如此不已,則朝廷之上,殆無完人,銓衡之地,便作深穽,此豈聖世共享和平之福哉?世道漸淪,而嘗試之計益滋,人心日訛,而忌剋之私莫遏,此若薄譴而止,則方來之憂,益復難言,臣謂李海淸,亟施竄配之典,宜矣。仍伏念,臣綿薄之質,諛劣之識,無一肖似,最居人下,倖占科第,已是分外,纔經四載,猥蒙恩陞,充備郞署,榮感已極,愧慄恒深。千萬不自意,柏府特除,又下於此際,臣誠惝怳震越,不省所以自措也。夫臺閣之職,其責甚重,受人主耳目之寄,掌淸朝糾察之任,必其言行素有孚著,精采足以竦動。責人而無枉己之誚,積誠而任格非之道者,上可以恢黈纊之聽,下可以整紀綱之頹,而況今一初淸明,勵精圖理之會,所須者卽臺閣之臣。而迺以如臣愚劣,不堪比數於百執事之末者,擧而畀之,不少難愼,臣竊恐四方之人,見此誤恩之及於臣身,遂將輕視臺閣,此豈細故也哉?況臣秩在郞階,未經臺署,且與前執義臣韓興裕,有衆所共知之嫌避。一府之中,義難冒據,屢違召命,久稽一肅,誠非得已,見今鞫座時急,聲討義切,不敢不章皇出謝,顚倒往參,而若其必不可暫冒者有焉。興裕之前日違牌,未嘗不緣臣而然也。及夫賓對之不參,至被嚴譴,此雖不全在於臣故,然顧臣去就,不可以彼之已遞,晏然蹲冒,而且臺職之上,廉防尤重,臣雖愚昧,豈敢放倒,以壞四維哉?庚牌又臨,承膺無路,奉詣闕外,仰徹九重。伏乞天地父母,俯諒微情,亟遞臣職,仍治臣瀆擾之罪,以肅朝綱焉。臣無任云云。省疏具悉。所陳已諭於諸批,李海淸事,已處分,何必加罪?爾其勿辭察職。
正言李㬖疏曰,伏以,臣以鄕曲賤蹤,幸竊科第,愚迷譾劣,百不猶人,榮道進就,自分無望,千萬意外,微垣特除,忽下旅次病伏之中。聞命惝怳,罔知攸措,繼以召旨特下,乘馹登途,涯分已踰,榮感俱極,義當卽日肅命,少答涓埃,而素抱貞疾,且患重泄,坐違天牌,惶懍震惕,無所容措。況臣自來庸愚,本不合於耳目之任,而今當一初淸明之時,不可冒玷言地,以辱朝廷,而顧臣情病,萬無承膺之路,敢陳短章,冀蒙鐫遞,以安賤分焉。臣旣不以言官自處,不敢贅及他說,而事在目下,不容泯默,今於乞免之章,敢陳憤惋之忱,惟聖明照察焉。噫,彼裕賊,卽窮天地亘古今所無之劇逆大憝也,而其沮戲背馳之凶謀逆節,綻露無餘。以其獰頑,未及結案,而鬼誅先加,然鞫招俱在,斷案已成,則無異已結案之賊也。宜卽孥戮籍産,以洩神人之憤,而且其同情之三賊,俱已伏法,則凶窩亂本之似此劇逆,不可以追律而靳施也,明矣。大僚之筵奏,出於忠憤所激,而至以先朝丙申四月魯賊之處分獻議者,乃是的確之論也。惟我聖上,德寬如天,特以丙申九月謄錄擧行下敎,而先朝之於魯賊,則雖有所酌商,今此裕賊之罪惡,則實浮於魯賊,豈可以追律,有所靳持也哉?今夫安默之與裕賊,可謂一而二,二而一者也。裕唱而默和之。默唱而裕和之,陰謀凶計,彰著無隱,已施孥戮之典,則裕賊之同其律,不待臣言,而聖明想必洞察矣。我國一律,無過於孥戮之典,若有加於此之律,則不施於裕賊而何?孥戮在裕賊,猶爲輕典,而今以身已故之故,而尙靳追施之律,刑政之乖當,莫大於此矣。伏乞亟降兪旨,特依先朝丙申四月魯賊追律之處分焉。至如在民·魯賢,亦一裕·默也,不可以首從,而有所別焉。臣謂在民·魯賢,亦施孥籍之典。其餘尹致行·金宇光·權思穆·金千孫輩,一則裕賊之狎客也,一則裕賊之支屬也,一則裕賊之親傔也。而醞讓禍機,干連逆謀之狀,出自其口,則不可或配或放而止,臣謂致行·光宇,更施嚴鞫之典,快正王法。思穆·千孫,亦施絶島安置之典,然後邦憲得當,而公憤少洩矣。且況李晦祥綢繆和應之情跡,彰悉於鞫招,輿人之所共憤,而罪止安置,失之太寬。伏乞更鞫得情,快伸王章,而至若賊敏之凶疏,讀之未半,斗血俱激,其指意之狡慝,甘心於侵逼聖躬,排布之凶譎,逞意於網打朝紳。至以不欲比肩立朝之凶言,肆發於章奏,遣辭遊意,無非逼拶於不敢言之地,此非但殿下之罪人,實是一國之罪人也。雖千剮萬戮,猶不足以伸王章而洩輿憤也,豈可一刻容置於輕囚之獄耶?伏乞聖聰,廓揮乾斷,亟允賊敏嚴鞫之請焉。臣無任云云。省疏具悉。已諭於諸批,爾其勿辭察職。
上在昌德宮。停常參·經筵。
藥房都提調徐邁修,提調尹光普,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
林漢浩啓曰,合辭方張之時,憲府無詣臺之員,事甚未安,除在外外,呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,同副承旨朴崙壽今日不爲仕進,卽爲牌招,何如?傳曰,允。
李溏啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
濟州牧使朴宗柱,波知僉使金鎭恒,各長弓一張,長箭一部,片箭一部,筒兒一箇賜給。
傳于李文會曰,禮房承旨馳詣宣武祠,奉審摘奸以來。
以明陵·翼陵局內補土時,道臣以下別單,傳于李文會曰,京畿觀察使徐榮輔內下豹皮一令賜給。地方官高陽郡守兪漢寔,明陵別檢李選,參奉徐沃修,翼陵令南建九,參奉李英顯各半熟馬一匹賜給。別看役前中軍金永勉,前僉知徐有燁,監董裨將安順大·李命運各上弦弓一張賜給。相地官·奏時官等,令本衙門高品付料。禁漏書員·兩陵守僕,令該曹米布題給。領役牌將及監色工匠等,令本道參酌分等施賞。
徐瀅修啓曰,藥房三提調持湯劑,來待矣。傳曰,封入。
正言朴英載啓曰,臣本以年少疎闇之蹤,濫叨淸朝耳目之任,義分粗伸於祗肅,而公格且拘於未署,不暇以臺閣自處矣。適當推鞫有命,僚員未備,而署前參鞫,便成已例,故臣義急明張,連日赴坐,此際伏見金吾草記批旨下者,有裕賊追律依丙申九月例擧行之命。夫裕賊,萬古所無之劇逆大憝也。窮凶情節,昭在鞫案,則便是已決案之賊,顯戮雖未及加,孥籍自在應行,則此不可援引尙魯之身故已久後追律,而不施當施之律也,審且明矣。臣不勝失刑之憂,略控沬血之請,而治疏繕寫之際,矇未照檢,落漏字句,大違式例。噫,奏御文字,何等嚴重,而一字之誤,古人猶稱死罪,則況至於四字之多乎?雖荷聖明曲恕,止有還下之命,而繼而有承宣之請推,則臣之昏謬疎率,不能謹愼之罪,無所逃矣。以此做錯,其何敢晏然於臺次乎?昨緣日暮,今始來避,所失尤大,請命遞斥臣職。答曰,勿辭。亦勿退待。
林漢浩啓曰,正言朴英載避嫌承批之後,不爲傳啓,直爲出去,事甚未安,推考警責,何如?傳曰,允。
持平洪大浩啓曰,臣才識淺短,言議巽軟,本不合於淸朝耳目之任,而間緣推鞫,除署有命,伊時冒膺,雖緣懲討之義急,因此蹲據,實恐廉防之放倒。至於府啓若銓等事中,有不得隨參者,罪人若鏞,卽臣之從妹壻也。不但臣私情之有所難安,在聖朝敦尙風敎之義,宜有體諒之道,故從前如臣情地之親嫌引避者,輒皆許解,今臣所帶之職,庶蒙一視之澤,請命遞斥臣職。答曰,旣無前例,勿辭,亦勿退待。
林漢浩啓曰,持平洪大浩避嫌承批之後,不爲傳啓,直爲出去,事甚未安,推考,何如?傳曰,允。
以注書韓兢履牌不進罷職傳旨,傳于李文會曰,只推,更爲牌招。
以持平李潮牌不進罷職傳旨,傳于林漢浩曰,只推。
傳于林漢浩曰,推鞫爲之。
林漢浩啓曰,臣漢浩推鞫進去,下直之意,敢啓。傳曰,知道。
朴崙壽啓曰,今日推鞫,諫院無進參之員,除在外外,未肅拜·呈告人員,竝卽牌招,何如?傳曰,允。
以大司諫權襈,正言朴英載牌不進罷職傳旨,傳于朴崙壽曰,只推。
李溏,以兵曹言啓曰,宣傳官李甲會父病沈重,萬無離捨供職之望,呈狀乞遞,情理旣如此,則不可强令察任,改差,何如?傳曰,允。
朴崙壽,以義禁府言啓曰,罪人達宇·義綱,以大逆不道,捧結案以入事,議啓判付內,蓋此獄情,歌辭與酬酢,雖萬萬凶悖,旣無排布,又無根窩。此兩囚段,俄筵大臣所奏甚好,下送本道,大會民人擧行事,命下矣。罪人達宇·義綱照律單子,今方入啓,待啓下發遣府都事,押送海營,令道臣大會民人,眼同凌遲處死後,梟首警衆之意,敢啓。傳曰,知道。
行護軍尹光顔疏曰,伏以,祗謁仙寢,躬禋眞殿,聖慕克展,淸蹕穩旋,歡欣忭祝,大小同情。仍伏念,臣向叨銓銜,猥控辭懇,特蒙聖慈,曲賜體諒,俾解匪據,獲隨拙分,仰戴洪私,日夕感祝。乃於千萬非意,亞卿陞擢之命,忽下此際,臣誠驚惶震越,置躬無地,不知聖明何爲而有此誤恩也。臣本素門孤蹤,性又憃愚,內乏尺寸之長,外無墻壁之倚,而釋褐以來,偏蒙我先大王不世之殊遇,拂拭於群猜衆咻之中。凡所叨冒,皆由特簡,一銜半資,無藉吹噓,及夫聖上臨御,簪履不遺,中外揚歷,俱踰涯分。兩朝生成之大恩,河海莫量,而顧臣不肖,曾未有絲毫報答,孤負之罪,無以自贖,每一循省,涕汗交逬。且自近年以來,疾病漸痼,神精頓耗,望絶陳力,當世之念已灰,分甘屛退,在鄕之日居多。姓名雖係於朝籍,而其不能爲有無,眞如鳧雁之去來於江海,顧安有一半分可紀之績庸,可取之才望,而可以擬議於登擢剡進之列哉?況卿月之班,命德之器,其難其愼,非比庶僚,而乃以如臣庸朽昏憒,無足比數者,苟然承乏。滿溢之懼,負乘之災,猶屬臣一己之事,而爵賞濫則人心不服,名器褻則世道益卑,貽累聖朝,實非細故。臣又伏見大僚所奏,以銓曹久次爲言,臣於此,尤有所愧恧者。夫從前陞秩之多據銓曹久次者,蓋以選曹之職,居六部首,責任最重,苟能久於其職,則勞績之茂著,自可推知故也,非徒取其久而已。臣於銓職,以情地之不敢冒膺,每除輒辭,未嘗一肅恩命,則居職久近,初無可論,而但以其名之裒然於銓望,混被循次之擢。在朝家綜名核實之政,決不當若是其舛,而雖以臣之處義言之,旣已辭其職而不居,而復藉是職,以爲陞遷之階。無其事而竊其名,避其勞而享其利,其爲僥倖,可謂太甚,若又昧其可恥,而恬然受之,視若固有,則臣固不足言,其於淸朝之四維,何哉?由前而不稱之實旣如彼,由後而難安之端又如此,揆分揣義,萬無承當之望,而多日側俟,駁正未聞,情私悶蹙,不能自定,玆敢略具短章,冒死呼籲於天地父母之前。伏乞聖明,俯垂鑑燭,軫命秩之不宜輕授,諒臣言之非出餙讓,亟令收還恩資,以重公器,以安賤分,不勝幸甚。臣無任云云。答曰,省疏具悉。卿其勿辭行公。
傳于朴崙壽曰,推鞫姑罷。
甲子九月初十日午時,上御熙政堂。藥房入診入侍時,都提調徐邁修,提調尹光普,副提調徐瀅修,假注書趙鐘永,別兼春秋金蓍根·趙雲翊,待敎朴宗薰,醫官金光顯·李惟鑑·吳仁豐·李敬培·丁希泰·吳千根·朴烇·趙宗協,以次進伏訖。上命驪州牧使入侍。賤臣承命出傳,與驪州牧使朴宗慶偕入進伏。邁修曰,日氣漸涼,聖體,若何?上曰,一樣矣。邁修曰,寢睡·水刺之節,何如?上曰,自陵幸前,有右耳疼痛之症,而不甚大段矣,歸後添劇,數日以來,不得梳洗,今日則爲見卿等而强盥矣。邁修曰,使醫官診候,何如?上曰,此是表症,不必診脈,卿等出去後,只與醫官,議定茶飮之屬,可也。邁修曰,大王大妃殿氣候,何如?上曰,一樣矣。邁修曰,王大妃殿氣候,何如?上曰一樣矣。邁修曰,惠慶宮氣候,何如?上曰,一樣矣。邁修曰,嘉順宮氣候,何如?上曰,一樣矣。邁修曰,刑曹參議金在昌,承候於惠慶宮,出傳症候,故與醫官議定査橘茶,依此煎入乎?上曰,煎入,可也。邁修曰,驪州牧使朴宗慶,承候於嘉順宮,出傳症候,故與醫官,議定加味益氣湯,而煎入與製入間,當稟旨擧行矣。上曰,製入,可也。上曰,今番吏判事,固是橫逆,而何可於此時,一向在外乎?朝家於李海淸,初不以言官待之,故雖有臺臣之疏,以不屑之意,亦不加等處分,而昭釋無餘之後,在吏判毫無引義之端,大臣申飭,使卽上來,好矣。邁修曰,臣以吏判事,方欲仰達而未及矣。吏判所遭,不過一時橫逆,自上痛斥言者,開釋本事之後,如吏判之偏荷倚毗者,豈可因一無謂之人言,遽作膠固之處義乎?且今廟堂事,尤爲可悶,一自吏判之去朝,機務剖決,實無可委之人,銓曹非不緊重,而目下國事,此尤當念,今承下敎,謹當各別申飭,使之趁速上來矣。上曰,大臣知悉,另飭使卽入來,可也。邁修曰,刑曹參判李勉兢,以按覈使在外,漢城右尹宋銓,身病呈辭,詞訟劇務,委屬可悶,竝姑許遞,何如?上曰,依爲之。出擧條仍命藥房先退,醫官等先退。邁修曰,臣於推鞫事,有仰達者矣。上曰,當下推案矣。邁修曰,海西人心,本自獷悍,其在鎭服矯揉之方,不可無董威震慴之政,今番結案之鞫囚,揆以獄體,事當不待時處斬,而臣意則下送本道,聚會民人,明正典刑,懸首藁街,使愚頑之俗,痛懲於變甚好。其中朴姓一囚,本自捕廳發捕,移屬捕廳,使之取服,而其他諸囚之可以酌處者,稟旨擧行,則獄事可卽收殺矣。上曰,依此爲之。仍命大臣先退,邁修曰,明日當以承候入來矣。上曰,早爲退去,明日承候,亦勿爲之。邁修退出,上曰,驪州牧使進前。宗慶進伏,上曰,英陵·寧陵奉審,數日後下去擧行,可也。宗慶承命,上曰,兩陵皆是邑內近處乎?宗慶曰,兩陵寢皆是邑內爲五里許矣。上曰,陵內樹木,何如?宗慶曰,驪州薪貴如桂,故難保其百不損一,而年來善爲守護,樹木頗茂盛矣。今年雖云有若干蟲損,大體見之,則比之他陵寢,無甚異同矣。上曰,嚴飭陵官,各別禁養,可也。仍敎曰,驪州能無弊端乎?宗慶曰,此邑卽臣生長之鄕,凡係民隱,宜悉於他邑,而別無苦瘼巨弊之入聞者矣。上曰,還弊,何如?宗慶曰,今則秋捧尙遠,且觀來頭,可知其窳政有無,而近來還弊,何邑無之乎?仍奏曰,臣適因下詢邑弊,有不得不仰陳者,本邑民庫之蕩竭,其來已久,一年二年,那移取用,債負殆過三千餘兩之多,邑力凋殘,實無支保之望。壬戌年南撥革罷後,前牧使貸得二千兩錢於巡營,先報所負之債,限五年自民庫年年備納,便是報債而負債,有名而無實。且目下事力,萬無辦備之道,臣意則巡營貸來錢二千兩,永爲劃下於本邑,以紓一分民力似好,故敢此仰達矣。上曰,依爲之。出擧條進御荊芥飮一貼煎入。出榻敎大王大妃殿進御加減養胃湯,依前方五貼製入。出榻敎惠慶宮進服査橘飮,自今日一貼式限三貼煎入。出榻敎嘉順宮進服加味益氣湯,自今日五貼式日次製入。出榻敎仍命退,諸臣以次退出。
上在昌德宮。停常參·經筵。
進御荊芥飮一貼煎入事,榻前下敎。
林漢浩以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
林漢浩啓曰,合辭方張之時,兩司無詣臺之員,事甚未安,除在外外,未肅拜,呈告人員,竝卽牌招,何如?傳曰,允。
林漢浩啓曰,禁衛營將官來言,今日本營軍兵日次私習云矣,敢啓。傳曰,知道。
林漢浩啓曰,御營廳將官來言,今日本廳軍兵日次私習云矣,敢啓。傳曰,知道。
徐瀅修啓曰,藥房提調·副提調持湯劑來待矣。傳曰,封入。
傳于林漢浩曰,推鞫爲之。
林漢浩啓曰,臣漢浩推鞫進去,下直之意,敢啓。傳曰,知道。
兵曹口傳政事,以金燨爲御營中軍。
朴崙壽啓曰,行大司憲李直輔,執義尹羽烈,掌令李宗烈·許鍒在外,持平洪大浩牌不進,李潮推鞫進,監察茶時之意,敢啓。傳曰,知道。
以司諫閔師宣,正言朴英載,持平洪大浩牌不進罷職傳旨,傳于朴崙壽曰,只推。
徐瀅修,以吏曹言啓曰,今此景慕宮望祭獻官,前右尹宋銓塡差,而時無職名,令該曹口傳付軍職,何如?傳曰,允。
兵曹口傳政事,護軍單宋銓。
朴崙壽啓曰,今日推案入來時,金虎門開門,而以罪人押去都事,今方下直之意,入稟矣。標信宣傳官,徑先閉門,當該宣傳官,所當重勘,而本院請推之外,無他可施之罰,何以爲之?敢稟。傳曰,拿處。
以尹郁烈囚單子,傳于朴崙壽曰,付過放送。
李文會,以禮曹言啓曰全羅道觀察使封進,來十月令宗廟薦新柚子,今十二日薦進,而景慕宮薦新柚子,慶尙道例爲奉進,而姑未上來矣。莫重薦享,不可後時,以全羅道觀察使加封柚子,依前例同日一體薦進,何如?傳曰,允。
李文會以內醫院都提調·提調意啓曰,黃州監採官朴烇身病猝重,無以下往,改差,其代以醫官鄭楠秀差出,使之趁期下去,何如?傳曰,允。
朴崙壽,以兵曹言啓曰,今此冬至兼謝恩使一行赴燕時所把驛馬,預先分定,然後可無窘急之患。今亦依前例知委,而應把驛馬四十五匹內,忠淸道八匹,全羅道十匹,慶尙道二十匹,今九月二十九日京中逢點。江原道四匹,咸鏡道三匹,直送安州,來十月初二日逢點事,各道監司處,行移,何如?傳曰,允。
朴崙壽,以義禁府言啓曰,今此推鞫時,本府都事不可不備員,出使都事尹宅烈,令該曹口傳相換,何如?傳曰,允。
朴崙壽,以義禁府言啓曰,鞫廳議啓內,罪人崔光彦,依下敎放送,分付該道道臣,相當之任,使之收用。李宗國島配,郭憲儀遠配,李漢源下送本道,令道臣刑推一次放送。白鳳圭分揀放送事判付內,依允啓下矣。崔光彦放送,以相當任使之收用,李漢源發遣府羅將,押送海營,刑推一次,懲礪放送事,竝分付該道道臣。白鳳圭分揀放送,李宗國全羅道扶安縣蝟島鎭島配,郭憲儀慶尙道彦陽縣遠配。以議啓內辭意,具罪目依例發遣府羅將,押送于各其配所,何如?傳曰,允。
義禁府啓目,彌串前僉使李存敬原情云云。問目內辭緣,泛稱遲晩,所當請刑是白乎矣,曾經宣傳官勿爲請刑,載在大典通編,議處,何如?判付啓,依允。又啓目,禁府都事閔師膺原情云,〈云〉。問目內辭緣,泛稱遲晩,刑推得情,何如?判付啓,除刑推,議處爲良如敎。
持平李潮,正言李㬖等箚曰,伏以,臣等來參鞫坐,卽伏見罪人朴孝源議處批旨下者,有何必移送捕廳,減死絶島定配之敎。臣等固知亶出於我聖上好生之德,然蓋此賊之罪犯,關係至重,四字凶言,發於渠口,傳之達宇,至播於歌辭之中。證招分明,眞贓莫掩,而渠敢初欲抵賴,末乃粧撰,究厥情狀,萬剮猶輕,不可不更加嚴刑,期於取服,而隱情尙未覈得,酌處遽從輕典,刑政之失,孰大於是?臣等職忝言事,不敢泯默,聯陳短箚,仰瀆崇嚴。伏乞聖明,亟降明旨,罪人朴孝源,還收島配之命,更令王府嚴覈得情,快正典刑,斷不可已矣。取進止。答曰,省箚具悉。本府議啓,當判下矣。
副校理徐長輔疏曰,伏以,臣姿性庸愚,見識空疎,百無一取,最居人下,而猥荷聖明不世之恩,出入經幄,三載于玆。瞻依日月之光,獲遂人臣之至願,而沾被雨露之澤,殆若臣身之獨偏,塵刹之微,尙蔑裨補,尸素之譏,徒增慙恧。況今緝熙之聖學,日就月將,顧問之盛念,旣勤且摯,庸愚如臣,空疎如臣者,備數於橫經之班,承乏於論思之任。每當雙隻之日,叨侍尺五之天,未嘗不惶汙沾背,無地擧顔。臣於是職旣知其不可堪,則顧何敢援引館規,妄效古人陳情之義,而區區至切之懇,亦不敢自阻於仁覆之下。玆敢不避煩猥,畢暴衷情,惟聖明矜察焉。臣之老父稟本虛脆,氣先年衰,痰癖衝亘之症,寒暑傷損之祟,長時發作,寧日常少,而又自近年以來,添以虛勞之症,少得滋補之力,則每收時日之效,人情到此,方寸如灼。臣家本食貧,計拙謀生,晨夕菽水之饋,尙患不充,疾病刀圭之資,尤無可論,劬劬反哺之誠,曾不如烏鳥之微,臣之情私,吁亦慼矣。顧今聖明在上,以孝爲理,凡有以是陳情者,擧皆曲循,如臣無私之賤,宜蒙一視之仁。伏乞天地父母,俯垂矜諒,特命選部畀臣一小縣,俾遂便養之願,千萬幸甚。臣無任云云。省疏具悉。疏辭下該曹稟處。
推鞫時罪人性世,更招後,刑問一次,訊杖第十七度,停刑,罪人李秀林更招後,刑問一次,訊杖第十三度,停刑。
傳于朴崙壽曰,推鞫姑罷。
上在昌德宮。停常參·經筵。
林漢浩啓曰,合辭方張之時,兩司無詣臺之員,事甚未安,除在外·疏批未下外,呈告人員,竝卽牌招,何如?傳曰,允。
傳于金在昌曰,同副承旨明日馳詣健陵·顯隆園奉審,華寧殿一體奉審以來。
林漢浩啓曰,新設靑石鎭僉使兵符,今旣造成矣。京畿監營所上左一隻,開城府所上左一隻,該僉使所佩右一隻,定禁軍下送,依例分上事,京畿監司及開城留守處,下諭,何如?傳曰,允。
傳于徐瀅修曰,左右相入侍。
承旨前望單子入之,金在昌落點。
吏曹口傳政事,禁府都事尹宅基,監察趙榮錫相換。
徐瀅修啓曰,假注書李潞身病猝重,勢難察任,今姑改差,何如?傳曰,允。
傳于林漢浩曰,推鞫爲之。
林漢浩啓曰,臣漢浩推鞫進去,下直之意,敢啓。傳曰,知道。
金宗善啓曰,行大司憲李直輔,執義尹羽烈,掌令李宗烈·許鍒在外,持平李潮推鞫進,一員未差,監察茶時之意,敢啓。傳曰,知道。
金宗善,以戶曹言啓曰,臣鎭寬與佐郞臣金思稙,進詣慶熙宮差備及內各司,依節目眼同看審後,有頉處別單書入,而修改則擇日擧行,何如?傳曰,允。
金宗善以摠戎廳言啓曰,北漢訓鍊都監字內城堞頹圮處,自該營今月初九日始役,今日畢築之意,敢啓。傳曰,知道。
金宗善,以義禁府言啓曰,因全羅監司鄭大容啓本刑曹覆啓內,金堤郡殺獄罪人金應成獄事,當該初覆檢官,竝令該府拿問處之事,判付內,依允啓下矣。當該初檢官金堤前郡守李在翼,今方待命拿囚,覆檢官萬頃前縣令李義福,時在京畿楊根地云,依例發遣府羅將拿來,何如?傳曰,待待命拿囚。
金宗善,以義禁府言啓曰,鞫廳議啓內,罪人朴孝源,依日前議啓,更令捕廳嚴加究詰事,判付內,依允啓下矣。罪人朴孝源,還送捕廳之意,敢啓。傳曰,知道。
吏曹啓目粘連,觀此弘文館副校理徐長輔上疏,則以爲,臣之老父,稟本虛脆,氣先年衰,痰癖衝亘之症,寒暑傷損之祟,長時發作,寧日常少,而少得滋補之方,則每收時日之效。而臣家本食貧,計拙謀生,晨夕菽水之饋,尙患不充,疾病刀圭之資,尤無可論。伏乞特命選部,畀臣一小邑,俾遂便養之願亦爲白臥乎所,徐長輔之親老家貧,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,經幄之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
禁府啓目粘連,向前李存敬亦,觀其所供,旣有憑票流放之營關,則五名之放送,不必深罪是白乎乃,現捉八名之載船出島,羅·孫兩漢之徑先施棍,已涉妄率。所泊地方與服色,物件之漏報,尤極疎忽,以此照律,何如?判付啓,依允。
大司諫權襈疏曰,伏以,臣以李晦祥事,不勝憤痛之情,猥請對質之擧,伏奉聖敎,昭晢無餘,及見委官覆啓,洞辨奸誣,俱有實據。雪嶺皛皎,照人耳目,由前由後,罔非恩造,臣雖夕死,更無餘恨,天高地厚,何以圖報?今於庚牌之下,固當竭蹶趨命,仰謝聖恩,而第臣憤悸爲祟,結轖成疾,委頓床席,承膺無路。況薇垣之長,責任自別,苟非聲望足以振勵,言議足以激揚者,上不可以濫授,下不可以冒據。顧臣譾劣,雖在平日,固難堪承,今以舁彀之餘魂,虎吻之殘喘,有何風采之可論,氣節之可尙,而分外榮銜,歷日虛縻耶?仍伏念,臣於晦祥之誣,祗論本事,則實無可悔之端,而深究其源,亦是自取。臣性甚狂率,轉喉觸諱,迷不量己,妄出朝路,爲人忌嫉,幾陷塹坎,靜言思之,尙誰咎哉?適來浮雁,不謀稻粱之爭,而中流虛舟,每罣灔澦之險,臣竊自悲傷,亦怨數奇。苟使臣早能謹愼,忍憤於可憤之事,起悔於無悔之地,緘默囂場,退避榮塗,則人心雖皆陷溺,命途雖獨奇窮,豈有織貝之媒,擠井之祟耶?臣自念,散樗之材,本不合用,康莊之逵,獨難措足,若蒙聖朝生成之恩,使之斂影朝行,歸依先壠。風樹所搖,霜露所濡,或庶幾感物興懷,惕然自省,不犯古人貪榮僨身之戒,而永與江海魚鳥,同泳聖澤,則從今至死之年,皆聖慈之所賜也。伏願殿下,俯諒臣至苦之情,亟解臣不稱之職,俾副私願,且重名器焉。噫,臣誣已白,雖屬過境,臣心尙驚如負大何,譬若懷貞閨女,橫受惡言,而猶慙開顔於昭雪之場。諫職旣縻,宜效一日之責,而顧自輾轉踧踖,惶蹙靡措,凡在衮職闕遺,輿情懲討,不暇提論,情之所慼,罪亦大矣。至於裕賊追律之從輕,三司之疏,畢陳憂慨,允兪之音,朝夕是俟,而雖於孥戮之前,改名別族,義例有據。今改臣名以常愼,敢此附陳於疏末,伏願聖明,察臣若浼,許臣所請,千萬幸甚。臣無任云云。省疏具悉。改名依施,爾其勿辭察職。
林漢浩啓曰,大司諫權襈疏批已下,一體牌招,何如?傳曰,允。
義禁府推鞫時,罪人性世更招後,刑問一次,訊杖第十五度,停刑,罪人李秀林更招後,刑問一次,訊杖第十一度,停刑。
傳于林漢浩曰,推鞫姑罷。
甲子九月十二日午時,上御誠正閣。左右相入侍時,行都承旨徐瀅修,假注書趙鐘永,別兼春秋趙雲翊·徐有恂,左議政徐邁修,右議政李敬一,以次進伏訖。邁修曰,日間聖體,若何?上曰,今則夬勝矣。邁修曰,湯劑繼當議定乎?上曰,今則別無症情,勿爲煎入,可也。邁修曰,伊日診筵,耳部左右,未及詳承,醫官願聞之矣。上曰,右耳作疼矣。邁修曰,今日頗有風氣,得無所損乎?上曰,別無損節矣。邁修曰,浮高處,何如?上曰,浮高處亦已差勝矣。敬一曰,開戶似妨調攝矣。上曰,無損矣。邁修曰,大王大妃殿氣候,何如?上曰,一樣矣。邁修曰,王大妃殿氣候,何如?上曰,一樣矣,邁候曰,惠慶宮氣候,何如?上曰,一樣矣。邁修曰,嘉順宮氣候,何如?上曰,一樣矣。邁修曰,惠慶宮進服査橘茶三貼,至今日畢入矣,更當煎入乎?上曰,纔已承候於大王大妃殿,而惠慶宮承候則未及爲之,承候後更當下敎矣。邁修曰,醫官方待令於閤外,使之入來診候,何如?上曰,不必診候,置之。邁修曰,今則秋節已深,風氣漸冷,不須開牕,益加愼攝,似好矣。仍奏曰,昔在先朝,每當九月十三日眞殿行禮時,則多令時原任大臣入參,蓋亦俯體諸臣愀如復見之至誠也。臣等皆我先朝陶甄化育中物,而追憶昔年誕辰,蹈抃祈祝之忱,則願以此日,瞻近眞殿,卽天理人情之所不可遏。若於二十二日眞殿行禮時,如蒙參班之恩命,則庶可以少洩臣等於乎不忘之思,而亦合於繼述先朝體下之盛擧,極知煩猥,而衷情所迫,敢此仰達矣。上曰,依此爲之。邁修曰,同姓,百代之親,故凡於連啓之際,曲許引避,蓋出淸朝忠厚之風,而至於姻婭之亦引此例,今於持平洪大浩,始見之矣。揆以朝體,極爲屑越,不可以生疎之致,有所容恕,施以罷職之典,避嫌捧納承旨,從重推考,何如?上曰,依爲之。出擧條上敎瀅修曰,明日眞殿茶禮所用祭酒,分付奉常寺,使卽封入。瀅修承命。邁修曰,筵席今適從容,臣有可達者矣。臣於此職,豈有一分堪承之望,而責勉屢勤,恩數曠絶,不得已冒沒出膺,已過三朔,而觸事憒劣,冥行擿埴,畢竟狼狽,實所自期。加之以精神衰落,去益昏謬,俄所欲奏者,今輒遺之,入而敷陳者,出則忘之,如是而何能不僨誤國事哉?亟賜斥退,改卜賢德,則實爲公私之大幸,而如欲置臣於此職,亦願早卜首相,使臣隨後備位,筋力奔走,以少效涓埃之報,則臣謹當盡死力爲之矣。上曰,所奏過矣。邁修曰,臣豈敢爲一分過當之言乎?奏未畢,上曰,推案中朴孝源,不必還送於捕廳,故初欲減等島配矣。卿等之議啓旣如此,當下推案矣。邁修曰,終似有抵賴之情,對質時亦不快快爲說,故臣等議啓,良以此也。上曰,性世推案,亦當下之矣。此亦屢月延拕,酌處無妨,而論以獄體,則一問酌處,亦涉率爾,卿等待推案之下,更加刑訊,可也。邁修曰,此囚則不可酌處者也。一向加刑,一向抵賴,雖未及捧遲晩,而他事姑無論,渠於深夜,假稱禁軍,着軍服而闖入闕中,則此其罪已合誅戮,而如此凶犯,軍門梟示,亦無不可矣。上曰,從當有敎矣。仍敎曰,今日爲本司坐起乎?邁修曰,然矣。上曰,早爲出去,行籌坐,可也。邁修·敬一先退。上敎瀅修曰,致祭承旨何日入來乎?瀅修曰,右承旨再明日似當入來,左副承旨明日似當入來矣。上命書傳敎曰,同副承旨許遞,前望單子入之,待下批牌招察任。仍命退,承史以次退出。
上在昌德宮。停常參·經筵。
開東有霜氣,夜自三更四更,月暈。
林漢浩啓曰,合辭方張之時,兩司無詣臺之員,事甚未安,除在外·傳旨未下外,呈告人員,竝卽牌招,何如?傳曰,允。
林漢浩啓曰,禁衛營將官來言,今日本營軍兵日次私習云矣,敢啓。傳曰,知道。
林漢浩啓曰,御營廳將官來言,今日本廳軍兵日次私習云矣,敢啓。傳曰,知道。
傳于林漢浩曰,議啓爲之。
以大司諫權常愼,正言朴英載·李㬖牌不進罷職傳旨,傳于林漢浩曰,只推。
金宗善啓曰,行大司憲李直輔,執義尹羽烈,掌令李烈宗·許鍒在外,持平李潮議啓進,一員未差,監察茶時之意,敢啓。傳曰,知道。
金宗善啓曰,大司諫權常愼,正言朴英載·李㬖,旣有只推之命,一體牌招,何如?傳曰,允。
李潞改差,代以徐淇修爲假注書。
傳于徐瀅修曰,召對爲之。
傳于徐瀅修曰,吏禮換房。
以大司諫權常愼,正言朴英載·李㬖牌不進罷職傳旨,傳于金宗善曰,只推。
金宗善啓曰,假注書徐淇修時無職名,依例付軍職,冠帶常仕,何如?傳曰,允。
林漢浩,以兵曹言啓曰,今月十六日二番兼司僕番次矣。該番將有闕之代,依例口傳差出,何如?傳曰,允。
兵曹口傳政事,以權琇爲兼司僕將。
傳于金宗善曰,議啓姑罷。
義禁府啓目粘連,向前李在翼亦,殺獄辜限,法意甚重,朝家飭敎,尤爲申嚴,而乃以中辜限之說,無難引用於檢報之中,以致成獄之境,事之可駭,莫此爲甚,以此照律,何如?判付啓依允。
義禁府啓目,金堤前郡守李在翼原情云云。問目內辭緣,泛稱遲晩,刑推得情,何如?判付啓,除刑推,議處爲良如敎。又啓目粘連,彌串前僉使李存敬矣本府議啓內,觀其所供,旣有憑票流放之營關,則五名之放送,不必深罪是白乎乃,現捉八名之載船出島,羅州兩漢之輕先施棍,已涉妄率,所泊地名與服色物件之漏報,尤極疎忽,以此照律罪,杖八十收贖,奪告身三等私罪,奉敎依允爲旀,功議各減一等爲良如敎。
甲子九月十三日未時,上御誠正閣。召對入侍時,參贊官徐瀅修,侍讀官任厚常,檢討官申溆,待敎朴宗薰,假注書徐淇修,別兼春秋金蓍根·趙雲翊,以次進伏訖。上開卷命讀之。厚常讀自資治通鑑,止軍門降。上曰,下番讀之。溆讀自夏四月,止比諸孫。上曰,參贊官讀之。瀅修讀自虎還鄴,止汚人。上曰,閣臣讀之。宗薰讀自導以李充,止九十三而卒。上曰,注書讀之。賤臣讀自代王,止遼謀反皝斬之。上曰,上番讀之。蓍根讀自五年,止穫於內。上曰,下番讀之。雲翊讀自多持炬火,止妻之。上曰,文義陳之。厚常曰,別無文義之可陳。石虎素稱暴虐之君,而此言能得人君之體,冀州之蝗,不爲委咎於守宰,而反躬自責,至曰此朕失政所致云者,譪然有恐懼修省之意,其言甚好,不可以其人而廢其言,宋臣司馬光之言曰,歷代之興替得失,昭載史策,爲善可法,爲惡可戒,其言實爲千古人主之龜鑑,觀史之法,無過於此矣。此時庾亮王導,俱是當世之聞人,而亮之所謂大姦不掃,何以見先帝云者,其言雖似激切,而實出於一時私憤,終未免量淺器小之歎矣。上曰,王導之不卽歸政果非矣,而庾亮此言,亦何如耶?厚常曰,專出於猜克之心,而擧扇自蔽,至謂元規塵汚人者,亦可見平日不平之意矣。兩人俱居大臣之列,當國家板蕩之時,宜其同寅協恭,共濟時艱,而互相猜克如此,國事何可做得耶?此非但兩人之罪亦是在上者之責,若御下以四亭八當,至公大正底道理,則猜克之心,何由而生乎,此等處必體念焉。上曰,下番陳之。溆曰,上番已陳之,別無文義之可陳,而漢主壽遇災求言,及夫龔壯之言事,內省自慙,祕而不宣者,顧安有貶己弭災之義耶,人主於群下之進言,當翕受敷施,衮躬闕失,使之悉陳勿諱,而今此祕之不宣,或恐外人之得聞,其掩護自己之短如此,何可望轉災而爲祥乎,此是後世人主所當鑑戒者也。上曰,參贊官陳之。瀅修曰,上下番已陳之,別無文義之可達者矣。上曰,閣臣陳之。宗薰曰,臣亦無文義之可陳者矣。上曰,顔含所謂守道而人不知者性也者,何謂也?厚常曰,先儒以爲,何不曰天不違者性耶?以此觀之,則此言實有語病矣。上曰,利仁義,別無遜於情仁義,則今此李充所謂蓋患乎情仁義者寡,而利仁義者衆者,何也。瀅修曰,情仁義者,心誠好之者也,利仁義者,自外利之,如五伯之假仁義是也。上曰,李充何如人也。宗薰曰,別無成就之可言,學箴所論,亦無見處,其意雖出於矯俗,今以全篇考之,反多染俗之語,其曰去其害仁義云者,雖若稍可,而亦可謂說不盡矣。瀅修曰,論以聖門工夫,則此言亦未穩當矣。上掩卷,命玉堂閣臣先退。厚常等先退。瀅修曰,今番幸行時,各項文蹟,錄出一通,編類以入事命下,而如兵曹結束色謄錄及禮曹謄錄所當收載者,付之各該司,謄出後入之事,下敎矣。兵禮曹纔已分付出給,而如筵說及始終擧行條件,亦多落漏於今下文蹟者,如欲貫徹首尾,別成一冊以備御覽,必先修正政院日記,然後以日記及各司謄錄,裒合類分,可以成書,隨駕注書處,爲先申飭使卽修納日記,而待其修納,然後當卽始役矣。上曰,日記及謄錄,詳載一通,而如狀啓之不入於日記謄錄者,何以爲之耶?瀅修曰,此則當取原啓,直爲以類謄入矣。上曰,依此爲之,如件記樣書入,以爲便覽,而亦須趁速擧行也。仍命退,承史以次退出。
上在昌德宮。停常參·經筵。
林漢浩啓曰,合辭方張之時,兩司無詣臺之員,事甚未安,除在外外,未肅拜呈告人員,竝卽牌招,何如?傳曰,允。
傳于徐瀅修曰,禮房承旨馳詣宗廟·景慕宮,奉審摘奸以來。
傳于林漢浩啓曰,昨日參鞫諸臣,更爲來會。
林漢浩啓曰,行大司憲李直輔,執義尹羽烈,掌令李宗烈·許鍒在外,持平李潮禁府進,一員未差,監察茶時之意,敢啓。傳曰,知道。
傳于林漢浩曰,推鞫撤罷。
傳于李文會曰,召對爲之。
傳于金在昌曰,奉審承旨入侍。
李溏啓曰,御營大將李得濟以罪人梟示次,鷺梁出去矣。兼帶左邊捕盜大將命召及大將牌,傳令牌,何以爲之?敢稟。傳曰,仍佩往來。
以正言朴英載·李㬖牌不進罷職傳旨,傳于李溏曰,只推。
李溏啓曰,明日次對,兩司當爲進參,而除在外,疏批未下外,呈告人員,竝待開門牌招,何如?傳曰,允。
李溏,以都摠府言啓曰,今日入直內三廳武兼禁軍及軍兵等當爲中日習射,而雨勢如此,不得爲之之意,敢啓。傳曰,知道。
徐瀅修,以弘文館言啓曰,昨日參鞫諸臣,更爲來會事,命下矣。本館上番副校理臣洪奭周以問事郞廳,今日晝仕出去之意,敢啓。傳曰,知道。
李溏,以鞫廳大臣意啓曰,推鞫爲之事,命下矣。臣等今方來會,而同義禁兪漢謨,身病猝重,不得進參,今姑改差,其代令該曹口傳差出,待下批牌招,以爲備員開坐之地,何如?傳曰,允。
吏曹口傳政事,以尹光顔爲同義禁。
李溏,以摠戎廳言啓曰,北漢御營廳字內城堞頹圮處,自該營今月初九日始役,今日畢役之意,敢啓。傳曰,知道。
李溏,以鞫廳大臣意啓曰,軍門梟示罪人之先捧侤音,次捧傳旨,載在大典通編,罪人性世捧侤音以入,待傳旨啓下,出付該營門,大會民人,擧行之意,敢啓。傳曰,知道。
李溏,以義禁府言啓曰,鞫廳議啓內,罪人李秀林減死絶島安置事判付內,依允啓下矣。李秀林金羅道康津縣薪智島,減死安置,而以議啓內辭意,具罪目依例發遣府書吏,押送配所,何如?傳曰,允。
李溏,以義禁府言啓曰,保放罪人成載淳病勢已差,依例還囚後,議處以入之意,敢啓。傳曰,知道。
李溏,以御營廳言啓曰,罪人性世,大會京鄕軍民及坊民於沙場,梟示警衆之意敢啓。傳曰,知道。
義禁府啓目粘連,金堤前郡守李在翼矣本府議啓內,殺獄辜限,法意甚重,朝家飭敎,尤爲申嚴,而乃以中辜限之說,無難引用於檢報之中,以致成獄之境,事之可駭,莫此爲甚,以此照律罪,杖一百收贖,告身盡行追奪,私罪奉敎依允爲旀,功減一等爲良如敎。又啓目粘連,向前成載淳亦,罪人車億萬,罪關鞫情,而身爲入直都事,不善防束,致此縊死之境,事極可駭,以此照律,何如?判付啓,依允。
甲子九月十四日申時,上御誠正閣。召對入侍時,參贊官李文會,侍讀官洪奭周,檢討官尹尙圭,待敎朴宗薰,假注書徐淇修別兼春秋金蓍根·趙雲翊,以次進伏訖。上開卷命讀之。奭周讀自秋七月,止司徒。上曰,下番讀之。尙圭讀自太尉,止乃止。上曰,參贊官讀之。文會讀自九月趙人,止乃止。上曰,閣臣讀之。宗薰讀自趙以李巨,止明堂。上曰,注書讀之,賤臣讀自六年止成都。上曰,上番讀之。蓍根讀自冬趙大發兵,止望塵而拜。上曰,下番讀之。雲翊讀自漢遣使,止日食。上曰,文義陳之。奭周曰,王導·庾氷,當時之所謂名相也。導之寬恕,氷之威刑,亦自謂各有規模,而俱未免於一偏矣。上曰,寬恕與威刑,何者爲勝耶?奭周曰,寬恕固勝於繁細矣。然導之寬恕,非眞箇寬恕也。時人皆患其憒憒,而委任諸將,多不奉法,則寬恕之歸於縱弛,可知矣。氷之矯以威嚴,亦可謂時措之宜,而竟歸於糾察之繁細,寬與嚴,固非不善也,而用之不得其道,則其流弊有如此。然二人之失實,不在政事之末,而專在於不知大臣之本務矣。夫王導以累朝元老,當成帝沖幼之時,居師保承弼之職,其爲任果何如也,而使成帝,入則在宮人之手,出則惟武官小人,讀書無從受音句,顧問未嘗遇君子,此雖庾亮挾憾之語,而導亦不得辭其責矣。庾氷則成帝之舅也。以休戚之家,任輔佐之重,惟權是耽,所謂翕然稱賢者,不過經論時務,不捨晝夜耳。何嘗有進一正言,以格君心之非,選一正人,以輔君德之成者乎?古之大臣,唯以格君心成君德爲先務,故高宗之爰立傳說,必先告之以啓沃交修,而周公之輔成王也。在詩則有七月之誦,在書則有無逸立政之訓,而成王之前後左右,罔非正人,如王·庾二子,雖不可責之以此箇道理而成帝晩年,頗有勤儉之稱,觀其所謂大舅已亂天下,小舅復欲爾耶之言,可知其聰明,而考諸當時史策,大小政令,未嘗有自天子出者,則二子不能輔弼成就之罪,於是乎無所逃矣。故論相之道,有相才焉有相器焉,有相望焉,其爲職也,莫先於格君心成君德,爲相者之所以自勉,與夫人君之所以責任之者,俱當以是爲務,然必也其擇相之際,不取其柔懦輭熟易制之人,而唯求其剛方正直可畏可憚者,然後始可責之以繩愆糾謬之事。伏願講書之際,毋徒以往跡看過,而鑑東晉之失,戒王·庾之偏,以之體念於論相任人之際焉。上曰,所陳甚好,當體念矣。上曰,下番陳之。尙圭曰,王導雖稱晉之元臣,而於名節上則無可觀,其爲司徒輔政,已是倚藉敦之聲勢,而元帝時假以都督之權,許以大義滅親者,非眞箇倚伏而然也。乃畏之也,敦之據石頭而叛形已具之後,導非但無討賊之事,乃與之同周旋,不如王彬之能責敦,而戴淵·周顗之死,立視不救,及敦病且死事將敗,則始乃聲罪致討,其心可知矣。明儒王守仁,嘗謂導非純臣,其於敦亂,坐視成敗,至謂之其心與敦無異,此說不爲無見,非但無名節之可觀,謂之名節之罪人,亦可,雖以此段導之,每從寬恕,氷之頗任威刑言之,皆出於私慾而非公心。大抵寬猛,所貴得中,亦有時勢之不同,或有當寬之時,或謂當猛之時,然其寬其猛,粹然一出於正,然後可以服人心而致治道,今此二人之寬猛,俱有任私之病,初非出於斷斷公心,則安得免末後之譏議乎?必也以公正無私之心行之,終始如一,然後寬猛庶可得中,伏願於此等處留意焉。上曰,參贊官陳之。文會曰,庾氷之隱實戶口,可謂知所先務矣。有國所重,莫如版籍,今式年纔過,雖未知戶口增減之如何,而近來籍法疎虞,漏戶頗多,軍伍難充,繼自今申飭州郡,另加隱實,俾無遺漏之歎,實爲目下懋實之政,伏願此等處必澄省焉。上曰,閣臣陳之。宗薰曰,上下番俱以導·氷寬猛之說有所敷奏,蓋導固失之太寬,而氷亦偏於任威,所謂矯枉過直者也。其言曰前相之賢,猶不堪其弘,王導之寬恕,乃流循,非眞弘也。氷亦專昧弘字之義,故皆不免偏倚之病,夫士不可以不弘毅,任重而道遠,弘者寬廣也,毅者强忍也。寬廣所以任重,豈有弘而不堪之理乎?子程子亦謂弘而不毅,則無規矩而難立,毅而不弘,則隘陋而無以居之,弘與毅必兩對竝立,相須交濟,然後弘亦不至於流,毅亦不至於狷。故曰執德不弘,信道不篤,焉能爲有,焉能爲亡?此亦弘與篤兩下說破,如輪翼之不可廢一,弘字之義,槪如是矣。導似弘而非弘,故有隨波逐流之譏,氷似毅而非毅,故有糾察繁細之病,凡人姿性,一於寬裕,則其流必至弛縱流順,隨人走作,或過於剛毅,則其弊必至於狹隘固滯,迫促不周。若夫取人之際,擇於斯二者,則狷隘者猶有操守,反勝於弛縱者之無所取材矣。至於君子成德之要,則固不可執一而廢一,弘以任重,毅以致遠,以至工夫極處,寬柔溫厚,足以有容,發强毅,足以有執,則更安有偏係乎,伏願以此澄省焉。上曰,龔壯何如人也?奭周曰,復讎義重,故不得已出仕,而末後稱病辭歸,終身不至者,其恬潔自守,高人一等,晉時罕有如此人物矣。上曰,趙王虎事,以此觀之,政令漸不如初矣。奭周曰,趙虎專事暴虐,不可責以君道,而用兵差勝,自爲將時,勇猛絶倫,戰則輒勝,至於末後敗亡,則專由驕奢無度矣。宗薰曰,虎之桀黠,當世寡敵,其時竝驅中原者,皆其下風,故能以暴虐而得意,初非能知用兵之道而然也。上曰,陳光請伐趙,若使伐趙則當何如?奭周曰,胡虜竊據中原,王室凌夷,孰無掃淸之心?而但此時晉之兵力甚弱,强弱懸殊,能盡其內修外攘之道,漸次伐之然後,可也。今此陳光之言,不能度德量力而然也。蔡謨之言,能知時勢者也,上掩卷,命玉堂·閣臣先退。奭周等曰,臣等卽伏見金吾草記下者,有罪人性世出付御營廳,用以軍律,李秀林減死絶島安置之命矣,設鞫七朔,獄老生奸,端緖未覈,聽聞滋惑,今玆處分,非不仰認聖意之出於究竟,而第伏念,此獄情節,萬萬窮凶,換着軍服,潛入禁庭,果何等變怪也?粧出纏帒,暗售網打,果何等排布也?此獄之必有窩窟根柢,不待知者而後可辨矣。旣知其必有根窩而許久盤問,一任其抵賴,終不得其眞贓之所在,則墮國體而輕王法,已無可言,而使其窩窟根柢,晏然自在,潛伏於冥冥之中,其爲來頭無窮之隱憂,顧不有萬倍於目下獄事之未卽究竟者乎?雖以李秀林言之,當初之張皇增衍,驚動天聽,已屬難赦之罪案,至於鞫庭狂譫之言,性世隔壁之聽,節節疑端,無一明的之辨證,而徑施酌處,大是失刑,臣等謂兩鞫囚,更令王府嚴加盤覈,期於打破根窩,永絶亂萌,恐不可已矣。上曰,已有處分矣。出擧條奭周曰,經筵取稟以涼生間姑停前入頉稟,而經筵不可許久停輟。在昔英宗朝,雖祁寒盛暑,不廢朝晝夕三講,勤學之聖德,至今欽誦矣。顧今寒節已屆,政合頻御經筵,故玆敢仰達矣。上曰,今日欲下敎而未果矣。當於日間爲之矣。文會曰,自明日入稟乎?上曰,依此爲之,仍敎曰,弘文提學前望單子入之。文會曰,東道陵寢奉審事,命下矣。數日間當進去,而何承旨進去乎?上曰,左承旨進去。仍敎曰,華城陵園奉審承旨,何時入來云耶?文會曰,今晩當入來矣。命退,承史以次退出。
甲子九月十四日酉時,上御誠正閣。奉審承旨入侍時,同副承旨金在昌,假注書徐淇修,別兼春秋金蓍根·趙雲翊,以次進伏訖。上曰,諸處奉審,皆無頉乎?在昌曰,陵上·園所·華寧殿,一體奉審,則皆無頉矣。上曰,陵上莎草,何如?在昌曰,前面當陽,故比前茁茂,左右邊亦皆着根完固矣。上曰,陵官誰某入直乎?在昌曰,令尹爔入直矣。上曰,承旨承候慈宮後,出去,可也。仍命退,承史以次退出。
上在昌德宮。停常參·經筵。
開東,下霜。夜自二更至五更,月暈。
藥房都提調徐邁修,提調尹光普,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
徐瀅修啓曰,明日常參·經筵,取稟。傳曰,停。
徐瀅修啓曰,四忠祠遣承旨致祭事,禮曹單子啓下矣。何承旨進去乎?取稟。傳曰,右承旨進去。
以持平李潮,正言朴英載·李㬖牌不進罷職傳旨,傳于李溏曰,只推。
林漢浩啓曰,行大司憲李直輔,執義尹羽烈,掌令李宗烈·許鍒在外,持平李潮牌不進,一員未差,監察茶時之意,敢啓。傳曰,知道。
傳于李溏曰,大臣·備局堂上引見。
傳于徐瀅修曰,弘文提學·藝文提學前望單子入之。
弘文提學前望單子入之,趙鎭寬落點。
藝文提學前望單子入之,黃昇源落點。
林漢浩啓曰,弘文提學趙鎭寬,旣在闕中,不爲肅謝,直爲出去,事甚未安,推考,何如?傳曰,允。
傳于金宗善曰,召對爲之。
傳于林漢浩曰,七夕製明日設行,弘文提學待開門牌招。
李文會,以奎章閣言啓曰,景慕宮望廟樓今望奉審,無頉之意,敢啓。傳曰,知道。
副校理洪奭周疏曰,伏以,臣於日前陪駕之路,蹔省臣母於華城衙中,見其素患癖積之症,添加於換節之際,飮啖頗減,動作俱妨,臣之情理,實難於許久離捨,而職守所局,不敢落留,自玆以後,每聞其乍劇乍歇,終不得脫然蘇健之報,而備員問郞,適値鞫事之方張,待罪館直,又當講筵之重開,此所以黽俛至今,而不敢以言私者也。乃於昨日持被之中,更接家信,則日寒陡緊,病隨以肆,腰腿牽引,欲行而不能步,胸膈痞悶,欲食而不能下,雖不至於貼席委頓,而彌留之久,元氣已爲之苶然矣。於是乎臣之方寸,一倍煎灼,歸護之心,不能以一刻按住,玆不得不忙陳短章,徑尋鄕路。伏乞聖明,亟遞臣所帶職名,以便救護,仍治臣擅離之罪,以肅朝綱焉。臣無任云云。省疏具悉。爾其勿辭往護。
甲子九月十五日辰時,上御熙政堂。大臣·備局堂上引見入侍時,右承旨李溏,假注書徐淇修,事變假注書柳春東,別兼春秋金蓍根·趙雲翊,左議政徐邁修,右議政李敬一,判中樞府事李晩秀,水原留守金文淳,行戶曹判書趙鎭寬,行大護軍金思穆,兵曹判書曺允大,司諫閔師宣,修撰尹尙圭,以次進伏訖。邁修等曰,霜後日氣稍寒,伏未審聖體若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。上曰,次對爲之。邁修曰,此江華留守吳載紹狀啓也,以爲,本府城役浩大,雖從略磨鍊,不下萬餘金,而今以半萬區劃之錢,實無彌縫竣役之望,空名帖限四百張,特許成給,發賣補用事,請令廟堂稟旨分付矣。工役旣如是浩大,而所入財力,他無拮据之道,則空名帖成給,雖多已例而此亦資級不宜濫屑,限三百張,令該曹特許成送,何如?上曰,依爲之。出擧條邁修曰,北道陵寢奉審待秋爲之事,已有成命,而秋節行且垂窮,禮判當於不多日內下去,而聞有實病,無以作行。在前判書有故之時,亞三堂亦多替行之例,參判·參議中推移進去事,分付該曹,宗伯重任,不可數遞,判書調理行公之意,一體分付,何如?上曰,依爲之。出擧條邁修曰,此濟州前牧使柳畊狀啓也,以爲,本州判官趙慶遠,三年居官,一心奉公,而捐出至薄之廩俸,繕興各樣之館舍,公廨修補,雖係奉職之常事,不可無激勸之道,請令廟堂照例稟處爲辭矣,考例施賞之意,分付兵曹,何如?上曰,依爲之。出擧條邁修曰,判義禁黃昇源,鞫獄首尾,連爲進參,故實錄校正之役,未免間斷,今則鞫事已爲收殺,事當逐日仕進,而職務相妨,判義禁之任,今姑許遞,使之專意校正之地,何如?上曰,依爲之。出擧條邁修曰,鞫獄纔已收殺,而至於洪在敏事之尙未處分,輿情久益憤鬱,此不可一刻遲延之事,亟賜處分焉。上曰,鞫事閱月淹滯之餘,今幸收殺,而洪在敏事,則自有商量者矣,仍敎曰,正卿近甚苟艱,亞卿中如有陞擢者,則爲之,可也。邁修曰,伏承正卿陞擢之敎,臣亦留意者矣,咸鏡監司李翊模,旣有人望,且是久次,行護軍金勉柱·李勉兢,地處履歷,俱合擢用,竝正卿陞擢,何如?上曰,依爲之。出擧條上曰,都堂錄尙未爲之,甚可悶,從速爲之,可也。邁修曰,堂錄之法,有首相·文衡然後爲之。臣於向筵,有所陳懇者,從速體諒,是所區區祝也。上曰,首相事,向者有所下敎,而文衡差出,然後可以爲之耶?邁修曰,雖無首相,文衡則差出然後可以擧行矣。上曰,當商量下敎矣。敬一曰,殿下沖年嗣服,丕承艱大之業,方今春秋鼎盛,躬攬庶政,而顧今國事艱虞,朝象潰裂,人心世道,莫可收拾,政當堅定聖志,大奮發大有爲,勵精圖治,然後可建太平萬世之基,而爲治之道,不可他求,聖德進修之道,專係講學而明理,法講召對,固不可一日停廢,而臣亦向來連參講筵矣。玉堂上下番及經筵特進官·參贊官,各陳文義後,自上發問數條而罷,未知殿下於諸臣筵退之後,溫繹文義,必思體認踐履之道乎?假令若講大學,則必思格物致知誠意正心,以爲修齊治平之本,若講孟子,則必思行王政制民産之道,若講論語,則必思節用愛民之道,若講中庸,則必思喜怒哀樂發皆中節之道,以爲中和位育之極功,若講詩傳,則必欲行關雎·麟趾之化,若講書傳,則必以傳受堯·舜心法爲期,每於人心道心之分界,克加省察,以爲精一執中之道焉,若講周易,則必思體天行健自强不息之道。至於史記之進講,亦皆鑑古治亂,或法或懲,必皆有心得躬行之效,然後可無書自書我自我之歎。伏願體念焉。上曰,所陳甚好,當體念矣。出擧條敬一曰,人臣之陳戒於君上者,必以唐虞三代爲準則,而此固大綱領也。古人之言曰,欲法堯·舜,當法祖宗,惟我列聖朝嘉謨善政,昭載於國朝寶鑑,殿下於淸燕之暇,必當常目在之,以爲鑑法繼述之道。而至於大典通編,卽我朝之金科玉條也。一遵成憲,無或違越,則何患治具之不張?而有司之臣,間多有廢閣闊狹之弊,至有熟鹿皮大典之俗諺,誠可寒心。請自今日嚴飭各司,以爲恪謹遵行之道焉。上曰,依爲之。出擧條敬一曰,國之有紀綱,猶人之有元氣,國無紀綱,則百度弛廢,人無元氣,則百病交侵,目今我國之紀綱,若使賈誼見之,則必當痛哭流涕之不暇矣。上自朝廷,百隷怠慢,但謀占便之習,未見恪謹之效,固已寒心,而名分紊亂,下凌上替,犯分凌節之患,比比有之,衣章雜亂,貴賤莫辨,法司之官,雖或出禁,而禁隷受賂操縱,徒有擾民之弊,未見令行之效,此專由法司之不能操束禁隷,致有令出惟反之歎。請自今嚴飭諸法司,先察禁隷之奸弊,申明大典之禁條,俾有令行禁止之效焉。上曰,依爲之。出擧條敬一曰,近日風俗之壞敗,專由躁競之日甚,上自朝廷,下至韋布,躁進紛競之習,日滋月長,淸官顯職,欲先儕流,一資半級,恐後他人,銓官之門庭如市,請托之書札公行,靺韋勿論,文蔭亦然,廉防掃地,時象漸乖,固已寒心,而至於科場紛競之習,尤不可勝言,我朝科擧之法,每當大比之科,則必爲封彌之制,納券之後,書塡字號,割其中間,封彌之官,納之一櫃,封鎭藏置,拆榜之時,始爲考出封彌,勘合試券字號,國家所以防奸之法,至嚴且密矣。於此用情,至有密約軍號,暗通句作之擧,則此乃弄奸也,科賊也,自己之所不忍爲者,不可致疑於他人,臣不欲索言,而至於升庠,則人或謂此乃少輩勸課之事,謂異於大比之科,恣行私意,看作常事,出榜之際,分排色目,有若弘錄·臺通之爲,年少儒生輩,送言公誦,百道鑽刺,心術之壞敗,士習之洧亂,莫此爲甚,今日升庠之士,卽他日登科,爲翰注爲三司,掌銓之任,考試之役,無不歷踐當至於坐廟堂摠百僚者也。以若少時壞敗之心術,出身而歷揚淸顯,畢竟至於爲卿爲公,則世道之淪喪,將至何境乎?以此之故,臣常謂升庠,大關世道,一切革罷,然後可弛躁競之習,而若以爲,自古設置之法,有難遽議革罷,則國子長·學敎授,專意考文,所謂公誦干囑,一竝防塞,則士子雖欲奔競,皮之不存,毛將焉傅乎?自今年爲始,大司成·學敎授,若有復踵前習之弊,則自廟堂分付銓曹,使之停望事,定式施行,何如?上曰,依爲之。出擧條敬一曰,古者國有二十年之蓄,或有十年之蓄,國無三年之蓄,則謂之國非其國。近年度支之財,僅支一年經費云,豈不哀痛乎?此專由於上有不急之費,下有尾閭之泄,以致經用之漸耗,而大抵奢侈之弊,月異而歲不同,可飼十口之費,一人食之,可衣十人之費,一人着之,婚娶之需,喪葬之資,閭巷庶民,皆效卿大夫之禮,如此而安得不民窮財渴乎,目今奢侈之風,猝難設法而禁之,自上節儉而導率之外無他道,漢文帝身衣弋綈,所幸愼夫人,衣不曳地,專務儉德,故其效至於太倉之粟,陳陳相因,紅腐而不可食,京師之錢累鉅萬,貫朽而不可校,西京富庶,至今稱道,豈不盛哉?古人之言曰,宮中好高髻,四方高一尺,宮中好廣袖,四方全疋帛,今若自上克懋儉德,先自宮禁,禁抑侈習,則朝臣慕效,民庶從風,當有回淳返樸之效。伏望體念焉。上曰,當體念矣。出擧條邁修曰,僚相所奏甚切實,皆是目下之急務,而其中躁競之習,尤爲今日之痼弊,放倒名檢,破劃廉防,惟利是趨,識者之歎,厥進久矣。自上必也大奪發大振作,然後庶可矯俗,而至於奢侈之風,尤甚於閭巷,互尙奢靡,其弊至於無窮。臣等俱在董率之地,衣服飮食,亦不能從儉,則匹庶之賤,何足道也?先儒云,雖一命之士,存心愛物,必有所濟,況臨君師之位,任父母之責乎?顧今民生倒懸,莫可着手,雖以御座前所餔席子言之,一立之進排,所費不少,究其本則皆出於小民,其他種種民弊,亦可擧一而反三。詩云哿矣富人,哀此惸獨,先王之愛民,有如是矣。伏願繼自今事事物物,必軫節用之道,雖處廈氈之上,如臨蔀屋之中,先懋節儉之德,以爲上行下效之地焉。上曰,所陳好矣。邁修曰,泮庠課製,實出於勸奬多士,作成人才之意,則此亦有國之一大政。昔在先朝爲念多士之深冬應試,每年陞補,俾趁當朔內擧行,而如或愆期,政院察推事,定式施行矣。此法近亦廢閣,而至於今年,則自初抄尙不設行,無故行公之國子長,亦且呈告得遞,當此秋淸日朗之時,政好課文講藝,而喉院之曲循捧單,亦甚未安,捧納承旨推考,前大司成李相璜仍任前職,使之排日設行,四學敎授,一體申飭,何如?上曰,依爲之。出擧條上曰,何承旨爲該房乎?溏曰,都承旨爲該房矣。上曰,諸宰進前奏事,可也。晩秀曰,前後筵席,以都堂錄事,每承提飭,小臣有私義難安者,不避其猥越,而玆敢仰瀆矣。文衡,國之重任也。自上必至難至愼,名器不可屑越。然竊稽祖宗朝盛際,四五年內,除拜者或有四五人,雖以臣之耳目之所覩記言之,昔在英宗朝先臣除拜之時,文衡之時原任,至有六人之多矣。今則曾經是任者,只有國舅及臣兩人,而國舅則以其地處,難於行公,屢次逡巡,臣之一向虛縻,于今四載,便是單望,私義實有萬萬惶悚者。顧今聖明在上,材彦林立,而久居是任,亦豈無妨賢之嫌乎?且文苑故事,前望點下,自故判書南龍翼爲始,其時請以中批,亦不行公矣。今則前望極苟艱,新薦似好,故敢此仰達矣。上曰,當商量下敎矣。邁修曰,文衡之職,地分逈異,自祖宗朝以來,除拜是任者,指不多摟,朝廷官爵何官不擇?而至於此任,尤爲難愼,雖以文衡所奏言之,四載此任,豈云久乎?雖未知處分之如何,而新薦則似涉重難矣。文淳曰,顯隆園齋室之於健陵陵上,煙氣人語之相通與否,依下敎更爲詳問於寢官及守僕等處,則以爲,陵上則差遠,故人聲稍高,雖或因風相通,煙氣不至於彌亘,丁字閣則差近,故西南風稍緊之時,煙氣流散,若微霞之點綴,其在事體,終有未安,故敢此仰達矣。上曰,陵上則不至於如此耶?文淳曰,陵上則果無延亘之患矣。上曰,從當下敎矣。文淳曰,健陵陵上莎草修改處,逐日以水車沾灑矣。今則着根無慮,反有妨於土性,灑水一款,令陵司觀勢擧行,何如?上曰,依此爲之。文淳曰,華寧殿香門改建事,前前留守曺允大在任時,已承下敎矣。告由一款,今番誕辰祭享時,兼告營建日字,分付禮曹,擇吉下送,何如?上曰,依爲之。出擧條文淳曰,今番幸行時,結束所用諸般物力,當依各陵幸例會減,而本府儲置米,則當初磨鍊,皆有應下,猶患不足,實無取用之道,外整理所外,別庫則今旣革罷,亦無區處之所,而只有本府屬五邑軍保處,每年應捧五千餘兩,而別設貯置庫,以備不時公用之需矣。今此結束所用物力,以此庫錢從實入會減,此後仍爲定式,事甚便好,故敢此仰達矣。上曰,依爲之。出擧條文淳曰,健陵補土植木事,臣親承筵敎,故與相地官進詣看審,則後脈低陷處,似非崩頹之致,而陵上至近之地,所見終涉未安,補土之役,恐不可已,勢將於十月始役,而冬節土役,終不如春間,補土則以明年二月始役,植木則以十月擧行,事甚得宜。至於兩處公役,極其浩大,所入物力,不可不及時經紀,而他無變通之道。本府儲留甲寅大同條,旣無歸屬之處,以此隨所入取用,實爲便當,故敢此仰達矣。上曰,從便爲之。出擧條文淳曰,今番外別庫判下冊子,非目下所用會計者,乃壬戌正月內外營撤罷時,奉承待下敎區處之冊子,而伊時會計錢穀,則移屬本寺,當年已盡用下於華寧殿進排及守門將以下接濟之需,仍爲成出分寺事例,磨鍊一年捧下需用而已,則上項米租錢,更無餘在會計之物,至於鹽醬,則自設寺以來,移置軍庫,沈醬年久,乾沒變味,來頭幸行時,無以會計等待,且以器皿褓帳之屬言之,分寺設始之初,元無措備之事,各樣物件,竝以外別庫所在取用矣。今番移屬他司時,不可不量宜除置,以爲祭享時所用,故區別懸注於成冊中,敢此仰達矣。上曰,冊子入之,可也。文淳曰,已爲下送於本府,而其中亦有懸注區別者矣。上曰,備堂一人,何不進參乎?邁修曰,纔有實病,不得進參矣。鎭寬曰,今此法殿之役,一時爲急,而遠道材木之已輸來者,治鍊幾畢,其中樑柱等大材十餘,自關東尙未輸下,故連爲關飭,不啻屢度,而該道以秋事之未獲,不無遲待之意。蓋經今春事以後,本道於役民等事,其所鄭重,比前固宜百倍,至於今日,則工役莫急寒事將屆,若或一向延拖,以過今朔,則土木之工,勢當停止而後已,是豈成說乎?該監司申絢,爲先從重推考,使之罔夜董督,以爲不日流下之地,恐爲得宜矣。大抵恤民與董役,元非兩項事,若於不可已之役,能軫靡不極之弊,則此可爲董督中撫字,以此更加嚴飭,何如?上曰,依爲之。出擧條上曰,立柱上樑,當於何時爲之耶?鎭寬曰,材水輸來,然後可以始役矣。上曰,待其輸來,卽爲始役,而殿役有所重,異於他役,必斯速營建,而亦須完固爲之也。上曰,臺諫進前。師宣曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀更令王府嚴鞫得情,快正王法。上曰,不允。師宣曰,逆賊尙魯,卽是千萬古所未有之劇賊,而孥戮之典,旣施旋寢。噫,此賊未伏王章,徑自殞斃,已極神人之憤矣。假使此賊頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯亟施孥戮之典。上曰,不允,師宣曰,德相·尙喆,九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也。今當新化休明之日,不可使凶孼逆種,晷刻偃息於覆載之間,請亟下三啓傳旨令攸司,卽速擧行焉。上曰,不允。師宣曰,逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔亟施孥戮之典。上曰,亟停勿煩。師宣曰,噫嘻痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭亟令王府,夬施典刑。上曰,亟停勿煩。師宣曰,壬子南學之疏,吁亦凶且慘矣。締結翰逆之餘黨,傳襲師賊之凶論,乃於李㙖之假托闡揚,暗售凶計之時,以爲此機可乘,至有不逞之徒朴夏源者,投呈凶疏,敢肆脅持君父之計,是可忍也,孰不可忍也?噫,彼李祖源,陰受浚賊之指使,甘與昌順而和應,譸張凶論,粧出悖疏,必欲壞亂我義理,戕害我善類,至於沈基泰之所爲亦甚凶獰,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣。向日大僚之稟處,終涉惟輕,請放逐罪人李祖源·沈基泰竝施島配之典。上曰,亟停勿煩。師宣曰,噫嘻,可·發兩賊,卽窮天地亘萬古所無之兇逆,而必基乃可基之親弟,時發之密友也。參聽於乃兄之凶言,綢繆乎時發之逆肚,則其蛇虺之毒,梟獍之惡,實與可·發兩賊,異身而同氣,換面而一心,兩賊旣已伏法,則以兩賊已施之律,施之於此賊者,允合於朝家治逆之法。而今此減死之典,雖出於我聖上好生之德意,其爲失刑則大矣。請慶興府定配罪人必基亟令王府,更爲拿來,夬正邦刑。上曰,不允。師宣曰,噫,彼沈達漢,自來濟恭所卵育之醜類也。頃年三司之聲討蔡逆也,渠爲憲臺,百端規避,連事違逋,此則只知死黨之義也。及當孝元殿祥朞之夕,假托拘忌,不參入臨之庭班,此則專出無君之心也。坐枳數年,忽玷臺地,及夫人言之峻發,敢投自明之一疏,而飾詐粧撰,吐氣噴薄,其於賊恭之罪惡,初無一言之略及,又不露出其名字,泛稱大論也連啓也,渠所謂論與啓者,果指何逆而言耶?況今廷臣之所沬血致討者,卽德隣,而渠亦初不槪及,護逆腸肚,昭不可掩。日前諫長之疏,臚列已盡,蓋其謀避懲討一罪也,不參哭班二罪也,諱名賊恭三罪也,不計逆隣四罪也。人臣而負此四大罪,其將自立於天地間乎?渠又昨者,投呈凶疏,而其語脈旨意之所在,不可但以叵測閃弄而言也。外假陳戒之言,而陰逞怨國之心,乃敢以朋比排擊等語,肆然誣及於朝廷,究厥心腸,不覺骨顫而膽掉也。噫,新化方隆,無物或遺,則皇極之道建矣,而敢詆以朋比,朝象淸明,有罪必討,則凶邪之跡屛矣,而反謂之排擊,隱然以隣·恭諸賊嚴討之大義理,歸之於偏黨擠軋之科,此實梟獍腸肚鬼蜮情狀,而其窮凶悖逆,反有倍於前日已著之四大罪案也。今又得見憲臺聲罪之章,則其論情節本末,尤爲詳悉。渠爲賊恭之爪牙,前銜投疏,至比元惡於社稷之臣,又與家·鏞兩兇,連肚接腸,陰謀凶論,無不爛熳同惡,而其兄達漢,乃復左袒於斥兇之論,似此逆黨,尙今漏網,實爲世道之深慮,今玆天道昭昭,魑魅之形自呈,而鯨鯢之誅自干,此不窮覈極治,永拔根窟,則禍亂之萌自在,而亦可曰國有典刑乎?請放逐罪人沈達漢亟令王府,設鞫得情,夬正王法。上曰,不允。師宣曰,嗚呼,壬子夏南學之疏,卽禍國家壞世道之一大機關也。其時事尙忍言哉?凶徒鴟張,邪說橫流,讎視義理,斁敗倫常,幾乎國不國而人不人矣。惟彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗正,及當此時,謂機可乘,渠乃跡附浚賊,受其頤指,勢連逆恭,通其腸肚,仍與李祖源·沈基泰輩,綢繆和應,迭爲謀主,朴夏源募爲疏頭,柳協基從以製疏,嘯聚徒黨,闖然役呈,其包藏之禍心,醞釀之陰圖,於是乎綻露無餘。而況倡出四字凶言,密囑妖賊譸張流入藉爲操切脅持之欛柄,而自陷於誣聖之科者,卽爲渠眞贓斷案,則其通天之罪,萬戮猶輕,而臥死牖下,王章未加,及夫臺啓旣發之後,兪音尙靳,輿情久鬱矣。日前憲臺之臣,忽地混入於停啓之中,此雖出於對揚之意,大失嚴懲討謹隄防之義,物議愈激,公憤愈切,如此之類,不可以已停之啓,而仍以置之,請故判書鄭昌愼,故僉知柳協基,竝施追奪官爵之典。上曰,不允。師宣曰,噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生漫漶掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,而其在誅亂去慝之道,決不可撓屈王章。請古今島定配罪人李東萬亟令王府,設鞫得情,夬施典刑。上曰,不允。師宣曰,梟示罪人性世,典劇逆載榮,一而二,二而一也。換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律。請梟示罪人性世亟施孥戮之典。上曰,不允。師宣曰,新除授獻納愼性眞時在慶尙道安義地,司憲府執義尹羽烈時在京畿仁川地,掌令許鍒時在開城府地,請竝斯速乘馹上來事,下諭。上曰,依啓。師宣所懷,今日賓對,憲臣不備,不得合啓,適玆登筵,得借方寸之地,以所懷仰陳矣。賊裕卽亘古所未有之劇逆也。大小廷臣,前後聲討,臣之向叨館職也,旣參聯箚,纔入臺地,又已疏論,此實擧國之同情也。追施之律,雖幸擧行,而止於子姪散配,此何足以少洩神人之憤哉?論以刑政,合施耉·輝已施之律,雖以尙魯例言之,丙申四月處分,奉遵受敎,已從末勘,而九月處分,出於一時特敎,而今玆裕賊追律,只施丙申九月謄錄,國體隳損輿情憤惋,臣謂賊裕追律,亟施耉·輝之律宜矣。上曰,已有處分矣。師宣所懷,劇逆在敏之窮凶情節,千剮萬戮,亦云不足矣。特以事關聖躬,而以不治治之,上逼於不敢言之地者,此非劇賊而何?又有聖心悚然之敎,旣聞此敎,今日在廷之臣,孰無手磔口臠之心?而尙此例同時囚,混置西間不聞一訊之加,未遽肆市之典,輿情之轉激,當如何哉?苟使後之人尙論今日,其可謂國有人乎?大僚亦已筵奏,臣謂廓揮乾斷,亟降處分宜矣。上曰,已諭於前日諸批矣。溏曰,司諫閔師宣,下諭承批之後,以非所啓非所懷,囫圇仰奏,有違格例,不可無警,推考,何如?上曰,依爲之。出擧條師宣避嫌,臣蒲質早衰,言議巽軟,淸朝耳目之任,本不近似,而旣入臺地,懲討義重,賓對有命,冒沒登筵矣。憲臣不備,不得合啓,得借方寸之地,不可泯默而已。故以所懷仰陳之際,不善周旋,至被承宣問備之請,以此情蹤,其何可一刻仍冒於臺次乎?請命遞斥臣職。上曰,勿辭,亦勿退待。尙圭所啓,在敏設鞫之請,裕賊孥籍之律,臣等之前後疏箚,非止一再,大僚·臺臣,俄亦陳達,而在敏凶疏之至憯絶慝,雖不必更事臚列,其誣逼至尊,網打廷臣之計,此何等無前之凶變也?臣等不欲與此賊一日共戴一天,此非但大臣·三司之言,實是擧國臣民公共之論。凶疏之出,今幾月餘,而一任其晏然,自在於輕囚之獄,以至婦孺輿儓,莫不憤痛,人情不可遏也,王章不可屈也明矣。至若裕賊孥籍之啓,向有依施之命,始可以少洩神人之憤矣。畢竟所施之律,不過諸子散配而止者,烏在其孥籍之意哉?金吾草記批旨,雖以依丙申九月例擧行爲敎,而此有大不然者,裕賊所供之許多凶言逆節,昭載於鞫案,則此便是已捧遲晩之遽逆大憝也,豈可以頑忍徑斃,未及肆市之故,而援例於臥斃牖下之賊魯哉?卽施當施之律,允合邦憲,大異於年久後追施,則今此所施之至輕刑政之失,莫此爲甚。伏願聖明,更加三思,廓揮乾斷,亟允在敏設鞫之請,裕賊追律,亦令王府,一依初草記施行,以爲懼亂賊洩輿憤之道焉。上曰,已論於諸批矣。上曰,玉堂就座。仍敎曰,戶判外諸備堂先退,可也。晩秀等先退。上曰,戶判進前。鎭寬進前。上曰,公·翁主祿米,出閤前則輸送,出閤後不爲輸送,卽例也,而聞淑善翁主房祿米,自吉禮後不爲輸送云,似因昧例而然矣。未輸送祿米,計數輸送,來頭出閤後則勿爲輸送,可也。大王大妃殿進御加味養胃湯,依前方五貼製入。出榻敎惠慶宮進服査橘飮,依前方自今日一貼式限三貼煎入。出榻敎仍命退,諸臣以次退出。
甲子九月十五日未時,上御誠正閣。召對入侍時,原任提學李晩秀,參贊官金宗善,侍讀官徐長輔,檢討官尹尙圭,假注書趙鐘永,別兼春秋洪秉喆·金蓍根,各持綱目第二十七卷,以次進伏訖。上開卷命讀。長輔讀自封慕容皝,止固辭不受。上曰,下番讀之。尙圭讀自翔疾江南,止思亂者衆。上曰,閣臣讀之。晩秀讀自八年,止百擧百克。上曰,參贊官讀之。宗善讀自然高句麗,止鎭半洲。上曰,注書讀之。賤臣讀自趙作長安,止道樹者相望。上曰,上番讀之。秉喆讀自康皇帝建元,止浩猶不起。上曰,下番讀之。蓍根讀自浩父羡,止鎭金城。上曰,文義陳之。長輔曰,諸葛恢之言以爲,惟器與名,不可輕許者誠是矣。夫名器者,有國之所當愼重,而上不可以輕易與人,故觀於虞官分命,周官分掌,可知其愼重之意也。若名器紊亂,則紀綱懈弛,紀綱懈弛,則國不得爲國,而其害不知止於何境,此豈不大可懼哉?伏願殿下,必以名器爲重,而凡於群下用舍之際,亦加審愼,毋至輕易與人,是所區區之望也。上曰,下番陳之。尙圭曰,此時晉國,偏安於江左,中原未復,艱虞多端,此政劉翔所謂廟堂焦慮之時,忠臣畢命之秋,而當時名士,非不多矣。惟尙淸談,未聞有以恢復修攘爲己任者,劉翔雖本中原之人,乃是鮮卑慕容氏之使而能爲此言,豈非朝廷之貽笑乎?由後世而觀於史冊之上,固不勝其譏笑,而由今世反而求之,則雖無可論於征伐之功,兵革之憂,而古人有言曰,安不忘危,是以明王聖主,雖在磐泰無事之時,常若有敵國之在前焉。顧今綱紀懈弛,風俗頹惰,民生困瘁,憂虞溢目,俄者賓筵大臣所奏,亦中時弊,此正君臣上下一心竝力,振勵頹綱,活國救民之時,而中外大小,恬嬉暇豫,無一人勤勤孜孜,以民憂國計爲事者,其視晉人之宴安江沱,殆有甚焉。朝著之間,揣摩經營,卽在於一資半級,惟以紆靑拕紫,呼唱道路爲榮耀,閭巷之間,惟以肥馬輕裘,華屋美食,互相姱矜,民産以之日罄,民俗以之日渝,此則晉時之以奢靡爲榮者也。儕友群居之間,未聞有規箴切磨之習,官師僚宷之際,未聞有樂聞勤攻之風,居高位者以驕矜爲能事,在下位者以諂附爲妙方,凡百措爲,無一有裨於實事,而營營囂囂,無非浮論虛談,此則反有甚於晉人之以傲誕爲賢矣。公車之所堆積,只有備例隨衆之語,而上而衮闕之指陳,下而官邪之規警,寂無一言,謇諤之不聞,又孰甚於今日乎?此皆群下懈慢不能奉公之罪,而若其導率之方,專在於風行草偃之地。今若但以申飭責勵爲勉,則恐難有實效也。惟殿下先自聖躬大加惕念奮發,必以大禹之惜寸陰,文王之日昃不遑爲心,講學則日親方冊,沈潛於聖謨賢訓,緝熙之工,無所間斷,勿使有一曝十寒之歎,政事則一日萬機,兢兢業業,百務庶績,一一摠攬,民生疾苦,詳察無遺,一政一事,罔或留滯,則群工百官,亦將對揚奉行之不暇矣。苟非然者,國綱民俗,莫可以收拾,而反有甚於劉翔之所笑矣。豈不大可懼哉?伏願深留聖念焉。上曰,所陳切實矣。閣臣陳之。晩秀曰,玉堂所陳,果皆切實,體念用之則誠好矣。今日自止,別無可以仰陳者,而大凡看史之法,須以已往之事,襯照於當今之時,然後方可謂要道矣。晉室處在一隅,內則强臣竊權,外則五胡亂夏,專由於太阿不能在上,而禮樂征伐,不能自天子出,故江東之政,嫗煦豪强云者,卽切襯之喩也。法者有國之所重,而只用於疎遠,不施於貴近,則法豈可行乎?是故愼賞必罰,乃爲擧措之得宜,而擧直錯枉者,爲治之要也。如以君子小人爲喩,則小人去而君子自進,百務庶政,亦皆此類也。晉之顚覆,專坐於賞罰不行,而擧措失宜,委靡頹惰,紀綱不振故也。儒臣所陳,實中時弊,佩韋佩弦,雖是學者之事,而其在君臨萬機之地,亦有監法而爲治者矣。上曰,參贊官陳之。宗善曰,玉堂·閣臣所奏皆好,別無他語可以敷陳者矣。上曰,江南士大夫,以驕奢酣縱相尙者,何也?長輔對曰,晉之習俗,專尙浮華,以揮塵淸談等事,自爲高致,而宗社爲墟,黎民塗炭,職此之故也。宗善曰,此乃西晉放曠之餘習也。尙圭曰,西晉以此顚覆,而其後猶不矯弊,誠甚慨然矣。上曰,時人以殷浩,擬之管·葛,其能如管·葛乎?晩秀曰,豈有如管·葛之理乎?此實浮夸之論也。上曰,此時江東之政,嫗煦豪强,如殺倉督監塞責之事及山遐之事,此皆王導寬恕之失耶?長輔曰,王導任政爲國,非無可取,而過於寬恕,末流之害,至於此矣。晩秀曰,王導在晉時,終未能爲純臣,故論者之說,以王導謂不如謝安者多矣。尙圭曰,嫗煦豪强,後弊如此,果不無王導寬縱之政,以致誤國,聖敎誠至當矣。上曰,石虎本無可取,而以狐跡謂之祥瑞者,尤極謬矣。長輔曰,以石虎狐跡爲祥瑞者,固是不經怪誕之說,而蓋石虎爲人,暴虐無比,夷狄中尤無足責之者也。晩秀曰,石勒則素稱夷虜中豪傑,而石虎則專事暴虐,傷人無數,蓋於此時,正値殺運,生出如此之類,爲此許多殺戮矣。上曰,此云詔議經略中原,當其時何如爲之,則可以能之乎?晩秀曰,經略中原,其名雖大,而實不得其道,故終無所益矣。至如桓溫之輩,包藏凶逆,徒竊其名而已。內修然後可以外攘,而晉於此時,內政不修,外何能攘之乎?上曰,若有如諸葛亮者,則晉國亦可以重恢中原乎?長輔曰,雖有如諸葛亮之才,亦不無時運所關,故漢室未能興復。以此推之,晉運衰替之時,以若政敎,一諸葛似難重恢矣。晩秀曰,武侯之於漢也,亦有出師未捷身先死之歎,則雖在晉時,豈易恢復乎?宗善曰,使武侯在晉,則必無出世之理,又難得君如漢時矣。上掩卷,命玉堂先退,長輔等退出。晩秀曰,檢書官元有鎭以監牧官在外,其代不可不備,兼檢書官柳得恭子柳本藝,曾在先朝,爲待年檢書官,依徐有殷例差下,前檢書官李藎模,亦付兼檢書官似好,故敢此仰達矣。上曰,依爲之。出擧條晩秀曰,俄者賓筵,筵體至嚴,不敢仰陳矣。目今文衡前望,國舅則不爲行公,只有臣一人,而便是單文衡矣,事體極爲苟艱,堂錄亦當擧行,而不可不一番新薦矣。上曰,屢薦亦難,更當下敎矣。晩秀曰,文衡之薦,亦已年久,不至於屢爲之嫌矣。都堂錄非久當行,而弘文提學在時,臣亦無以行公,新薦恐好矣。上命退,諸臣以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
林漢浩啓曰,合辭方張之時,兩司無詣臺之員,事甚未安,除在外·疏批未下外,呈告人員,竝卽牌招,何如?傳曰,允。
李溏啓曰,禁衛營將官來言,今日本營軍兵,日次私習云矣,敢啓。傳曰,知道。
李溏啓曰,御營廳將官來言,今日本廳軍兵,日次私習云矣,敢啓。傳曰,知道。
林漢浩啓曰,行大司憲李直輔在外,執義·掌令二員,持平一員未差,持平李潮牌不進,監察茶時之意,敢啓。傳曰,知道。
林漢浩啓曰,弘文提學趙鎭寬牌不進推考傳旨,今方捧入,而七夕製命下之後,如是違牌,事甚未安,更爲牌招,何如?傳曰,允。
林漢浩啓曰,弘文提學趙鎭寬再牌不進推考傳旨,今方捧入,而七夕製命下之後,如是違牌,不卽承膺,事體所在,誠甚未安,所當更請牌招,而係是一日三牌,何以爲之?敢稟。傳曰,更爲牌招。
林漢浩啓曰,卽者成均館官員來言,七夕製今日設行事,命下矣。本館堂上一員,例當進去,而知館事未差,同知館事韓用龜·金勉柱俱有身病,大司成李相璜姑未下批,無進參之員云。同知館事韓用龜·金勉柱,竝卽牌招,何如?傳曰,大司成口傳下批,先進去後謝恩。
吏曹口傳政事,大司成單李相璜。
林漢浩啓曰,弘文提學趙鎭寬疏批已下,卽爲牌招,何如?傳曰,允。
傳于李溏曰,右承旨持此御題,與弘文提學偕往泮宮,試取以來。
以光恩副尉金箕性掃墳呈辭,傳于林漢浩曰,給由馬,澆奠床備給。
林漢浩啓曰,藝文提學黃昇源牌不進推考傳旨,今方捧入,而同參考試命下之後,如是違牌,事甚未安,更爲牌招,何如?傳曰,允。
林漢浩啓曰,藝文提學黃昇源牌不進推考傳旨,今方捧入,而同參考試命下之後,如是違牌,不卽承膺,事體所在,極爲未安,所當更請牌招,而係是一日三牌,何以爲之?敢稟。傳曰,更爲牌招。
李溏啓曰,卽者司謁張光益請謁據,別監崔弘獜被打於假稱院隷梁鎭玉事,詳細査實,則梁鎭玉以前仕假隷,與崔弘麟因事相鬨,誘引時仕假隷趙義玄等五名,前仕假隷安昌仁等八名,作黨成群,敺打掖隷,私自結縛,而甚至打破家莊,敺踢其父兄之境云。渠輩毋論前仕時仕,出入院中,旣知掖隷之有所顧忌,則因一微事,不少留難,恣意行惡之狀,萬萬可痛。假稱院隷梁鎭玉等八名,時仕假隷趙義玄等五名,爲先移法司照律重繩之意,敢啓。傳曰,院隷之私縛別監,前所未有,出付秋曹,使之各別嚴査,照律重勘,旣曰別監因事相鬨,則必有委折,亦爲査實以聞。
以司謁黃大呂手本,武藝別監崔興曄所持鳥銃見失,爲先除下後,鳥銃卽爲徵捧,其罪狀令攸司科治事,傳于林漢浩曰,令訓將決棍後徵納。
李溏啓曰,臣與弘文提學趙鎭寬,偕往泮宮,七夕製儒生試取,則收券爲六十七張矣,捧入之意,敢啓。傳曰,科次入侍。
傳于林漢浩曰,坐直承旨入侍。
以司諫閔師宣,正言李㬖,持平李潮牌不進罷職傳旨,傳于林漢浩曰,只推。
林漢浩,以奎章閣言啓曰,檢書官柳本藝,兼檢書官李藎模,時無職名,令該曹口傳付軍職,使之冠帶常仕,何如?傳曰,允。
李溏,以訓鍊都監言啓曰,謹依司謁黃大呂手本判付,武藝別監崔興曄決棍十五度後,見失鳥銃刻期備納事,嚴飭放送之意,敢啓。傳曰,知道。
判中樞府事金觀柱疏曰,伏以,臣情私懇迫,罔畏瀆擾,冒昧請暇,獲蒙恩許,榮之以由馬,侈之以澆奠,顧臣無狀,何以獲此於聖明也?惶隕感泣,久益靡措,臣辭陛之日,劃卽登程,方趁事役之期,來赴松楸之下,㱡㱡賤疾,一倍添劇,日昨在途,忽伏聞上价新命,降於此際,臣誠惝怳震駭,不覺惕然而懼,然而汗也。噫,臣之才器迂鈍,見識椎鹵,乃聖鑑之所洞燭,朝紳之所稔知,其於專對之任,非可擬議,則今此濫叨,豈不大駭群聽,而貽笑隣國乎?以聖上之明,胡不深加財量,而遽降是命於萬萬無似之賤臣也?況臣以虛脆之稟,抱奇怪之疾,風眩動則神思迷錯,殆近狂易,痰癖肆則胸腹衝突,每致窒塞,一失將攝,輒延時月,迨夫昨今年來,衰朽忒甚,筋力暴澌,咫尺文陛,猶患奔趨之躝跚,夐絶殊域,必致顚仆於道路。苟使臣只畏往役之義重,不量病勢之難强,冒當出疆,不幸委命於草莽,則螻蟻微喘,雖不敢恤,而其於僨使事而羞異俗,何哉?且臣今番省壠,仰感聖恩,俯迫私情,强榮病軀,跋涉道途,纔稅塋下,症形益危,旅寓齟齬,調將失宜,萬無曠時留連之望。故今方擔舁起發,往尋驪上舊廬,以爲稍近京城,便於醫藥之計矣。臣雖愚迷,豈不知鞫瘁王事,死且不避之爲臣子面前道理,而乃敢如是冒瀆,庶幾通變者,誠以使體至重,僨誤是懼也。玆不得不略暴危悃,仰干宸嚴。伏乞聖慈,俯垂諒察,亟許還收新命,以便公私,不勝幸甚。臣於治疏將上之際,得聞道臣已發左巡,而臣疏所陳,旣係使命,則縣道進呈,恐致逶迤遲滯之患,故敢此替家僮直呈,事異常格,尤增惶悚。臣無任云云。答曰,省疏具悉卿懇。愼節奉念,上价之任許副,卿其俟少間卽還京第,安心調理。仍傳于林漢浩曰,此批答遣史官傳諭。
弘文提學趙鎭寬疏曰,伏以,臣頃上辭本,略控兼銜,必遞之義以爲,惠局也文苑也,不論故實之如何,才識之下劣,以臣本職,決難兼管於今日者。祗欲刪冗務汰浮文,然後庶可專意於殿役一事,而天鑑有遺,一許一否,臣方以已遞者爲幸,而未及遞者,行將繼陳,不自意弘文寵旨,復下於旣遞之後,考試在卽,天牌荐降,臣誠惝怳震越,蓋不知所措也。臣之前懇,以株守也,一遞,爲器使也,鞶帶之恩,歷日無幾,木石之工,爲役倍劇,而乍遞旋授,以臣代臣,臣之綿才薄力,纔息一肩,遽添重擔,其顚仆且死,雖不足恤,獨不念朝家難愼之政,不宜銷刻,若是之亟乎?臣旣牢辭於前,而今忽膺受,則文飾之罪,冒沒之恥,當處其一,毋寧退伏鈇鉞之爲少安於心也。玆敢忙構文字,仰瀆崇嚴。伏乞聖明,俯賜諒察,先遞臣文任兼銜,仍治臣屢逋重戾,以肅朝綱,以全徵諒,不勝幸甚。臣無任云云。答曰,省疏具悉。考試不過暫時之事,卿其卽爲肅命進去。
大司諫權常愼疏曰,伏以,臣猥陳痛苦之情,冀蒙斥退之恩,伏奉勿辭之聖批,又覩庚牌之儼臨感泣之餘,惶惕靡措,臣如有一分承膺之望,豈敢日事違召,以犯逋慢之誅耶?聖恩旣隆於置席,廷議亦視以無瑕,心已暴矣,誣已白矣,而顧臣私義,憤冤之情尙切,懍悸之魂未定,終有所踧踖不自聊者。況宿病痰喘,觸寒添苦,蟄伏呻囈,末由蠢動,以情以病,理宜乞解。伏願聖慈,俯垂鑑諒,亟許遞免,千萬幸甚。臣不敢以言官自居,且於乞免之章,不宜贅及他說,而事係義理之不可不明,懲討之不可不嚴者,豈可諉以情地之蹙,而一向泯默而已乎?裕賊之事,三司疏啓,畢陳無餘,臣不必更事泚筆,以傷聖朝敦倫之化,至於李晦祥設鞫之請,臣於初疏,已請對質,亦不必更論,凡係裕獄干連諸賊,遽賜酌處,俱違獄體,臺啓允從,朝夕是俟,而今有劇逆之尙爾任置不問者,是不可以不言。噫,干紀亂常,爲梟爲獍之類,從古何限,而豈有如在敏疏之憑藉莫重,侵逼至尊,疑眩人心,壞亂世道,若是其至凶且憯者哉?滿紙張皇,罔非險慝,而至曰,以我慈聖,而受誣於我聖上舟梁之大慶禮,卽此一句,其誣罔之凶言,惎間之賊心,人可得以誅之矣。又引故相臣對揚之事,有若廷臣之不爲辨明者然。且曰,環東土數千里,終無一人言者,末乃以眼無君母等語,驅一世於無倫罔測之科,而直欲構成罪案,網打搢紳而後已,其設心造謀,將欲何爲?嗚呼,粵自庚申以後,我東方保有今日,是誰之力?洪惟我慈聖殿下,以妊·娰之德,行宣仁之政,凡所以保護我聖躬,啓佑我家邦,四載簾帷,一心淵氷,上可以質蒼旻,下可以感豚魚,至若壬戌十月之大慶禮,當群心憂疑之際,幸賴慈聖日月之明。裕·默·魯·晦鬼魅之輩,終不能匿其情狀,售其謀計,而名門特揀,先王之志事必追,壼極願戴,帀域之群情亟循,誕厥祥之文定,奄造舟而爲梁,凡在圓頂方趾之類,無不欽仰攢祝於慈覆之天,則在敏抑獨何人,從何見誣逼之人,從何聞誣逼之言,緣何不說出誣逼者之名姓,而隱然以誣逼之惡名,加之於一世耶?試以向時事言之,臺臣通儒之處分,亦皆仰稟慈旨,推明慈德,有以仰大聖人出天之孝,而且於大臣附奏批旨頒下之後,凡有秉彝之心者,亦莫不曉然而知,油然而感,何嘗有誣不誣辨不辨之可論也哉?噫,渠亦北面於慈聖曁殿下之庭者,乃敢指無爲有,以虛爲實,誑惑衆聽,驅陷擧朝,至以寧死不欲比肩之凶說,肆然發諸口筆諸書,侵逼乘輿,矯誣彝常,一至於此,此非但殿下之罪人卽慈聖之罪人也。千剮萬戮,不足以伸王章,手磔口臠,不足以洩輿憤,大僚之聯箚,臺臣之爭論,亶出於擧國同聲之討,而殿下諉以事關寡躬,不欲索言,致令假息於覆載之間,後之視今,其可曰國有法乎?古今天下,寧有如許劇賊,而置而勿鞫者乎?此而不窮覈情節則綱常墜而義理晦,將至於國不爲國,人不爲人,而亂臣賊子,接迹而起,豈不大可懼乎?伏願殿下,亟降明旨,嚴鞫在敏,期於得情,快正典刑,使人心得免詿誤,朝象賴以底定,千萬幸甚。臣無任云云。省疏具悉。所陳,諸批已諭,爾又何煩?勿辭察職。
甲子九月十六日申時,上御熙政堂。七夕製科次入侍時,左承旨李溏,假注書徐淇修,別兼春秋洪秉喆·金蓍根,弘文提學趙鎭寬,對讀官徐長輔·朴宗正·朴宗薰,以次進伏訖。上曰,對讀官不爲循序進伏。徐長輔·朴宗正,推考,可也。出榻敎仍敎曰,科次爲之。鎭寬承命考券,上曰,如非合作,則不必盡讀,直書外字,可也。考天字軸訖,上入小次考券訖。溏使夾侍入稟曰,考券已畢矣。上還御御座,鎭寬曰,書題甚難,別無合意者,故僅取五張,而此數猶多矣。上曰,旣有賞格,盡取之,可也。鎭寬曰,魁等書正字三下,第二第三書以草三下,其餘皆書次上乎?上曰,依此爲之。草三下亦書一二,可也。書等訖,上曰,魁券·及第二券,讀奏,可也。鎭寬讀奏訖,上命拆封,溏拆封從次第讀奏訖。上命書傳敎曰,七夕製居首賦三下權徽直赴會試,之次草三下一進士李運英給二分,草三下二進士權膺憲給一分,次上生員韓用諴·柳之習竝令該曹考例施賞。又命書傳敎曰,入格儒生明日待令。命退,諸臣以次退出。
甲子九月十六日酉時,上御誠正閣。坐直承旨入侍時,右副承旨林漢浩,假注書徐淇修,別兼春秋洪秉喆·金蓍根,以次進伏訖。上命書傳敎曰,觀此狀辭,其供一如所謂疏草中辭語,而無他事情,何必逮來設鞫乎?大臣意見亦然,卿其仍爲嚴加究覈事,回諭于湖西按覈使。仍命退,承史以次退出。
上在昌德宮。停常參·經筵。
午時未時,灑雨下雨,測雨器水深八分。未時,雷動雨雹,狀如小豆,電光。
李溏,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
林漢浩啓曰,明日常參·經筵,取稟。傳曰,停。
林漢浩啓曰,來二十一日輪對日次矣,敢稟。傳曰,當次人受點,後日次待令。
李溏啓曰,來二十一日朝參日次矣,敢稟。傳曰,停。
李溏啓曰,禁衛營將官來言,今日本營軍兵日次私習云矣,敢啓。傳曰,知道。
李溏啓曰,御營廳將官來言,今日本廳軍兵日次私習云矣,敢啓。傳曰,知道。
林漢浩啓曰,合辭方張之時,兩司無詣臺之員,事甚未安,除在外,疏批未下外,未肅拜呈告人員,竝卽牌招,何如?傳曰,允。
傳于林漢浩曰,右副承旨率入格儒生入侍。
李溏啓曰,同副承旨金在昌今日不爲仕進,卽爲牌招,何如?傳曰,允。
李溏啓曰,左副承旨李文會今日不爲仕進,卽爲牌招,何如?傳曰,允。
林漢浩啓曰,行大司憲李直輔在外,執義·掌令二員,持平一員未差,持平李潮牌不進,監察茶時之意,敢啓。傳曰,知道。
林漢浩啓曰,卽者義禁府都事來言,時囚無得過三日滯囚,曾有定式矣。時囚罪人成載淳,當爲照律,而判義禁未差,次堂例不得擧行云。未差之代,政官牌招開政差出,待下批仍卽牌招,以爲開坐之地,何如?傳曰,令次堂擧行。
李文會啓曰,吏曹郞廳來言,臺諫有闕,政事取稟。傳曰,政官牌招開政。
李文會啓曰,注書被薦人趙璜鎭,今當付職矣。薦狀依例成送吏曹之意,敢啓。傳曰,知道。
傳于金在昌曰,召對爲之。
李文會啓曰,吏曹判書金達淳在外,參議未差,參判韓用鐸牌不進推考傳旨,今方捧入。而開政命下之後,如是違牌,事甚未安,更爲牌招,何如?傳曰,允。
有政。吏批,判書金達淳在外,參判韓用鐸進,參議未差,左副承旨李文會進。啓曰,判書金達淳在外,參議未差,小臣獨政未安,何以爲之?敢稟。傳曰,仍爲之。以尹命烈爲執義,韓始裕·兪漢人爲掌令,李毅遠爲持平,李東煥爲獻納,沈象奎爲刑曹參判,尹光顔爲右尹,曺允遂爲刑曹參議,柳聖儀爲兵曹佐郞,韓用龜爲判義禁,咸鏡監司李翊模,行護軍金勉柱·李勉兢今超資憲加資事承傳,注書單趙璜鎭,兼實錄金勉柱,檢書官柳本藝,兼李藎模,成均博士單韓浩運,學正二單安以鼎·安祫,學諭二單任弘植·趙德履。
李文會啓曰,同副承旨金在昌今方入侍矣。臣吏兵批政廳兼進之意,敢啓。傳曰,知道。
兵批,判書曺允大進,參判李尙度病,參議李普天入直進,參知朴瑞源病,左副承旨李文會進,大護軍金勉柱·李勉兢,副護軍朴崙壽·金益彬·李甲會,副司直尹羽烈·李宗烈·許鍒·愼性眞,副司正徐淇修·尹綏東以上竝單付。
金在昌啓曰,今日政新除授臺諫,待下批竝卽牌招,何如?傳曰,允。
傳于李文會曰,坐直承旨入侍。
李文會啓曰,新除授注書趙璜鎭,卽爲牌招入直,何如?傳曰,允。
金在昌啓曰,卽者義禁府都事來言,時囚罪人成載淳照律,令次堂擧行事命下,而知義禁李集斗身病猝重,同義禁趙德潤武臣堂上祿試射試官進,尹光顔未肅拜,不得擧行云。知義禁李集斗,同義禁尹光顔竝卽牌招,以爲開坐之地,何如?傳曰,允。
以大司諫權常愼,司諫閔師宣,持平李潮牌不進罷職傳旨,傳于金在昌曰,只推。
傳于李文會曰,九日製明日設行,弘文提學待開門牌招。
金在昌啓曰,新除授注書趙璜鎭時在京畿長湍地,斯速乘馹上來事,下諭,何如?傳曰,允。
林漢浩,以義禁府言啓曰,卽接慶尙監司金羲淳牒報,則以爲,南海縣令鄭惟寬牒呈內,大逆不道罪人安默今年五月到配本縣時,康津縣免役官婢日娘今年二月所生安默女兒及傔從李守哲率來,故關到後竝爲嚴囚云。日娘母女,自是應坐,傔從亦不可輕先放送,一體牢囚爲辭矣。日娘慶尙道泗川縣,女今年生昆陽郡,竝緣坐爲婢,而右罪人等,方囚南海縣獄云,依例令刑曹押送于各其配所,李守哲,渠雖隨往,默賊今旣伏法,別無更問之端,放送事,分付該道臣,何如?傳曰,允。
刑曹判書趙尙鎭疏曰,伏以,臣空疎之才,不合器使,衰朽之質,無望剸劇,司寇濫叨,今已半歲于玆,而神識昏短,旣未能盡掌讞之責,疾病交侵,又無以赴坐衙之役,一味尸素,庶務委積,瘝曠之罪,臣實難逃,與其蹲冒而祗增罪戾,無寧丐遞而粗安義分,果於日昨,始呈辭單,而亦未免見阻喉院,低徊盤礴,私心悶隘,進退維谷,閉戶涔涔,如添一病。卽伏見院啓批旨下者,以院隷之敺打別監,有査實勘罪之命,其在臣有司之責,豈敢不卽地擧行,嚴覈情實,而第臣素抱貞疾,老益沈痼,近當節換之時,吐咯鮮血,如期添肆,潮氣上逆,呼吸不順,頑積橫亘,食飮專廢,伏枕呻囈之中,又自七八日來,忽得風痰之祟,頭目眩瞀,若墮煙霧,肢節疼痛,如刺束針,藥餌屢試,劇歇無常,神情昏綴,眞元澌脫,諸般症形,種種醜惡,房闥轉側,尙難自力,束帶赴公,尤何可論?成命之下,末由蠢動,玆敢據實呼籲於天地父母之前。伏乞聖慈俯賜矜諒,亟許遞解臣職,以幸公事,仍治臣瀆擾之罪,以安賤分,不勝幸甚。臣無任云云。答曰,省疏具悉。本職許遞。
大司成李相璜疏曰,伏以,臣以綿薄之質,有奇怪之祟,痰結焉而重以暉眩之症,癆瘁焉而兼以消渴之病,小寒暑而失將攝之宜則肆,小勞攘而遇頓憊之時則劇,臣年纔逾强仕,而蒲質已秋,薪憂鎭日,依藉床笫,不敢以恒人自居者,居然數年于玆,苟有筋力殫竭之事,微忱之所耿耿者,未嘗不在於夷險皆前,燥濕不擇,而病俱日深,跡與心違,乍進乍却,惟力是視,竝與奔走之事,而不能效一絲半毫,驟看則有似乎占便,積罪則實在於瘝官,臣嘗拊躬自悼,更添一病,臣之冒據見銜,已數朔矣。且無論已試蔑效與匪才重叨,卽臣病狀,越添於寒暄相薄之交,暉眩者甚至於頭目俱旋,消渴者甚至於唇喉俱焦,雜試刀圭,醫不效能,而證形沈痼,神氣之羸脫,又不但前日之比而已。大凡閱券之事,以識爲主,而臣之職事,實在於是。假使臣不病而旺,勵精考課,朱黃丹碧,固非瞽眼之所可辨別,而況以痞滿之思,加之委苶之氣,左指口右指目,臣身且不能自作張主,遑可量錙較銖評人文字耶?不直如此而已,若又强所不强,輾轉不置,漸至添頓之境,必有性命之慮,此實私情之所悶隘,而庶爲聖明之所愍念也。敢藉莊告之爲請,竟見羲鞶之得褫,遂性之慈,延喘之幸,臣方仰感俯忭,而大僚以無故呈告,請仍臣職,又以臣之故,而責及於承宣,臣實惶愧踧踖,不知攸措。臣旣行公矣,而旋又呈遞,則無怪賤疾之未及見諒,而慨然於試期之寢失前法者,大僚言誠是矣。然承宣則緣臣被罰,而臣獨華銜自如,微譴不加,朝家刑政,已不勝其滋惑,而臣之私義,亦安能晏然冒進乎?臣於陞庠課試事,尤有所反顧漸悚,無地自容者,雖曰,纏綿膠固,弊習已成,而試考近年榜眼,臣之所取,尤近於大僚所論,惟其濡染俗說,久成病根,參黃白之半,而酌酸鹹之間,因襲詿謬,苟且彌縫,則臣誠有之,雖大僚忠厚,不欲拈論,而臣自省躬,臣實汗顔,臣雖欲自幸其指的,無所勘罰,不及厭然恬然以進爲榮,而外議可畏,內省則疚,顧安敢難越之防而據旣僨之地,揚揚彈束,重陷無忌憚之科哉?賢關一步,嚴限在前,左右揣量,蠢動無路,玆敢仰首自列於天地父母之前。伏乞聖慈,亟降威罰,治臣憤事之罪,以爲來者之戒,因令選部,刊臣名於國子前望,以存廉防,不勝大願。臣無任云云。答曰,省疏具悉。爾其勿辭察職。
正言朴英載疏曰,伏以臣於近日朝家,有萬萬憂嘆者。噫世,變無窮,事端層生,一逆未討,又生一逆,一獄未了,又出一獄,若踵相接而尾相續者然,考之往牒,豈有如此之時乎?國勢由是而岌嶪,人心由是而拂鬱,何幸天討旣行,王章克擧,妖腰亂領,次第伏法,於是乎典刑正獄體成,而乃至有推鞫撤罷之境矣。臣則意謂此獄撤罷之翌日,卽當有洪在敏次第擧行之事矣。側聽屢日,帖然無事,朝廷之上,依舊沁泄,有若已治而已安者然,此何事也?噫嘻痛矣。在敏至妖至慝之情狀,大臣三司,業已打破無餘,則臣無容更事臚列,而在敏凶疏,豈但曰,閃忽已也,叵測已也?逐段逐句,罔非不敬不道之語也。洪惟我慈聖殿下,四載光臨,亦惟我主上殿下,萬機總攬,朝著淸明,化理旁達,政令注措,壹是闡先朝之遺志,述先朝之遺事,則渠何敢以庚申以後世道國綱,直歸之於無復餘地乎?噫,今日朝廷之事慈聖與我聖上者,孰不殫忠竭誠,追先報今,皆願立王朝而盡臣分,則渠何敢曰,義有不可,沒齒自靖乎?自靖二字,出自何書,而以今明時昭代,敢比於古人自靖之世,是可忍也,孰不可忍也?肝腦塗地,命絶今日,是何等凶慘之語,而渠敢無難說去,恐動天聽,雖若自知罔赦,而實出於觸冒逞毒,咆咻肆凶之計也。臣於此,實不勝骨顫膽掉,而統言其指意所歸,則憑藉莫重,逼犯至尊,往古來今,復豈有如此妖凶劇逆哉?前右相附奏批旨頒下之後,大小遠邇,洞然知我殿下,推慈聖轉圜之德,揚慈聖燭理之明,有此臺臣儒生之處分,則慈德至此而益光,聖孝由是而冞彰,環東土數千里,凡有彝性者,莫不欽仰對揚,而渠乃以帀域臣民,驅之於無倫之科,至以與彼以下四字,肆然書之,一筆句斷,是豈爲人臣所可道者哉?原疏還給之後,聖旨惻怛,至下悚然之敎,在今日聲討之列者,必欲磔臠此賊而不得者也。殿下雖以事關聖躬,屢靳箚啓之允許,而爲殿下之臣子者,旣知其事關聖躬,則忍戴一天,拖度數朔,寥寥至今,若置相忘者,古今天下,寧有是理?其將國不得爲國,人不得爲人,無君慢上之徒,必接跡而起,思之及此,寧不凜然?伏願聖明,赫然乾斷,亟允臺請,設鞫得情,克正邦刑,快洩輿憤,使後世亂臣賊子,有所懲懼焉。臣向以裕賊追律事,略陳數言,而罪犯錯違,誠未格徹,恩推之下,惶懍蹙伏,屢違天牌,只俟嚴勘,不敢以見職自居,凡於公憤聲計之際,尙未敢隨衆一言,而區區寸赤,按住不得,玆敢沬血陳章,仰瀆崇嚴。伏乞聖上垂察焉。臣無任云云。答曰,省疏具悉。已諭於諸批,爾其勿辭察職。
甲子九月十七日午時,上御熙政堂。右副承旨率入格儒生入侍時,右副承旨林漢浩,假注書趙鐘永,別兼春秋洪秉喆·金蓍根,以次進伏。七夕製入格儒生權徽·李運英·權膺憲·韓用諴·柳之習,以次列立階下訖。漢浩曰,一人式使之陞殿乎?上曰,唯。徽進伏奏姓名。上曰,年幾何?徽曰,年三十七矣。仍卽退出,運英·膺憲·用諴·之習等,次次進奏姓名退出。上曰,施賞儒生外,先爲出送,可也。漢浩承命擧行,用諴·之習跪受紙筆墨賞格訖,引儀唱領賞儒生行四拜禮後退出。上命退,承史以次退出。
甲子九月十七日未時,上御誠正閣。召對入侍時,參贊官金在昌,侍讀官徐長輔,檢討官朴宗正,檢校直閣金邁淳,假注書徐淇修,別兼春秋洪秉喆·金蓍根,以次進伏訖。上開卷命讀之。長輔讀自二年,止漠北。上曰,下番讀之。宗正讀自宇文,止飮藥而卒。上曰,參贊官讀之。在昌讀自熒惑,止後擧。上曰,閣臣讀之。邁淳讀自孝宗,止重稅也。上曰,注書讀之。賤臣讀自今官司,止十二年。上曰,上番讀之。秉喆讀自七月,止哀之。上曰,下番讀之。蓍根讀自冬十二月,止重華立。上曰,文義陳之。長輔曰,此時別無文義之可陳,而燕皝於封裕之言,宣示內外,欲陳過失者,勿有所諱云者,誠得人君之體矣。然雖有納諫之名,而終無用諫之實。上曰,方欲以此發問矣。趙王虎則大發民,治長安洛陽宮,而燕王皝則罷苑囿給新民,以此觀之,則燕皝勝於趙虎耶?長輔曰,皝之事果勝矣。皝,夷狄中翹楚者也。趙虎,暴虐無比,不足道也。上曰,皝是戎屬耶?長輔曰,慕容本是戎屬矣,大抵時君世主於人臣之進言也,若樂聞而弗咈,以示優容之意,則正言讜論,日陳於前,可以比隆於三古,至於燕皝,雖不責之以此箇道理,而初則賞賜而激奬,宣示而勿諱,若將採用者然,畢竟傲然自聖,終無用諫之擧,治法政謨,別無可觀,則此豈非慨惜處耶?是故先儒云容諫非難,從諫爲難,人主於此等處,必以是爲戒,使言者,上而衮闕得失,下而民生休戚,悉陳無隱,廣考而博詢,己之所失,如日月之更,言之必從,若江河之決,則其爲治道之裨益,當如何哉?伏願於此,必惕然警省焉。上曰,下番陳之。宗正曰,高詡之言人君執要,人臣執職,執要者逸,執職者勞云者,此誠識治體者之言也。上曰,此亦欲發問者也。人君執要,則人臣自可執職,而所謂執要者,逸,似異於書傳無逸之義矣。長輔曰,無逸乃逸,此所謂所其無逸也。宗正曰,無逸之逸,卽逸豫逸慾之類,而此逸字卽治安之義,如所謂篤恭而天下平之類也。古語云人君勞於求賢,逸於任賢,如使俊乂布列左右,內而公卿百執事,外而方岳守宰,事事物物,各得其宜,則人主可以高拱穆淸,無爲而治矣。不然而自作聰明,枉費精神,則雖以秦皇之衡石程書,文帝之衛士傳餐,無補於治道矣。若爾則反以人主之尊,下行有司之事,而安有君逸臣勞之義耶?此所謂執要者,卽就政事上言之,而帝王家學問工夫,亦有執要之可言,學問上執要,卽正心二字,而心者,事物之主宰,萬化之本原,程·朱諸賢,陳勉於君德之第一義也。人主於此,必深加涵養,以盡省察之道,則萬變酬酢,粹然一出於正,譬如裘之絜領,網之提綱,此等文字,必須澄省焉。上曰,參贊官陳之。在昌曰,上番所奏燕皝之說甚好矣。武帝素稱漢室之中主,而聞汲黯外施仁義之言,罷朝不豫,至有甚矣戇之語,畢竟出補淮陽,久而不召,太宗素稱唐代之明主,而魏徵之言,每黽勉强從,雖成貞觀之治,而終未免有踣碑之擧,則此二君雖非拒諫之主,亦不可謂樂聞己過矣。大抵訐直之言,人所逆耳,所以適中其心術隱微處也。若非高明之主,則未見有弗咈之盛唐虞三代則明良相得,吁咈都兪,至于草野而嘉言罔伏,所以躋亭午之治,此則非但翕受其言,自有舍己從人之美,故嘉謨嘉猷,日陳於前,然則聽之非難,用之爲難,用之非難,行之爲難,人主於此等處,克加體念則爲治之道,斯過半矣。伏願澄省焉。上曰,閣臣陳之。邁淳曰,上下番及參贊官陳之。臣別無仰陳者矣。上曰,趙王虎殺王波,虎則固不足道,而旣殺之後愍其無罪,至於追贈,以其昏虐,何以知其無罪耶?長輔曰,虎之殺波,實出於楛矢之前,議昔宋景公罪己修德,熒惑徙度,此等事雖不可責之於渠,而波無可罪之事,則亦豈無覺悟之日耶?上掩卷,命玉堂先退。長輔等先退。上曰,兵判入來耶?在昌曰,俄者入來,以其身病猝重,不得開政,纔已出去矣。仍命退,承史以次退出。
甲子九月十七日申時,上御誠正閣。坐直承旨入侍時,左副承旨李文會,假注書徐淇修,別兼春秋洪秉喆·金蓍根,以次進伏訖。上以夾侍,出宣次對筵說于文會,仍爲下敎曰,筵說中淑善翁主房祿米事,有誤錄處,右承旨所奏擧條,亦有漏書處,注書出去後,竝詳細錄入於日記中,而翁主房祿米事,依此删改者,錄示于戶判,可也。文會曰,刪改正書後入之乎?上曰,置之。仍命退,承史以次退出。
上在昌德宮。停常參·經筵。
李文會啓曰,明日殿座相値,視事頉稟之意,敢啓。傳曰,知道。
林漢浩啓曰,合辭方張之時,兩司無詣臺之員,事甚未安,除在外,傳旨及疏批未下外,未肅拜呈告人員,竝卽牌招,何如?傳曰,允。
假注書徐淇修身病猝重,勢難察任,今姑改差,何如?傳曰,允。
李文會啓曰,卽者成均館官員來言,九日製今日爲之事,命下矣。本館堂上一員,例當進參,而知館事未差,同知館事韓用龜·金勉柱俱有身病,大司成李相璜未肅拜,無進參之員云,竝卽牌招,以爲推移進去之地,何如?傳曰,允。
傳于李文會曰,承旨持此御題,與弘文提學偕往泮宮,試取以來。
李文會啓曰,弘文提學趙鎭寬牌不進推考傳旨,今方捧入。而九日製命下之後,如是違牌,事甚未安,更爲牌招,何如?傳曰,允。
李文會啓曰,弘文提學趙鎭寬,旣已承牌矣。藝文提學黃昇源,卽爲牌招,以爲同參考試之地,何如?傳曰,允。
李文會啓曰,藝文提學黃昇源牌不進推考傳旨,今方捧入。而同參考試命下之後,如是違牌,事甚未安,更爲牌招,何如?傳曰,允。
李文會啓曰,臣與弘文提學趙鎭寬偕往泮宮,九日製儒生試取,則收券爲一百二十五張矣,捧入之意,敢啓。傳曰,科次入侍。
傳于林漢浩曰,召對爲之。
金宗善啓曰,明日東·南關王廟節祭傳香,禮房承旨當爲齋宿,行都承旨徐瀅修今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
傳于徐瀅修曰,秋到記明日當親臨,處所以明政殿爲之。
傳于徐瀅修曰,左副承旨進去泮宮,今日朝食堂,收取以來。
林漢浩啓曰,今此試官望中時無職名人,令該曹口傳付軍職,何如?傳曰,允。
兵曹口傳政事,上護軍單趙尙鎭。
傳于林漢浩曰,明日出宮內門路,以協陽門爲之。
傳于徐瀅修曰,發遣吏郞諸執事,淸齋與否,摘奸以來。
林漢浩啓曰,問啓事,命下矣。問于兵曹判書曺允大處,則以爲,臣奉職無狀,自速臺評,致勤問啓之命,惶懍震越,罔知攸措。注文僉使李元豐,果是臣之待罪華城時幕裨也。以大皇橋役之監董,特命陞資,已經五衛將,則其功勞履歷,恐無礙於邊將之任,考諸薦案,亦多薦剡,大政差擬,已例可據,故果擬望蒙點,勿論功勞之可紀,前例之可據,褊裨則褊裨也。以此而謂臣行私,則臣固受以爲罪,而至於復職云云,臣未知何所指也。李儒燁則以承傳擧行,李誾彬·李英植則以科前司果,亦爲擧擬。大抵科前司果,比之於元出六司果,則雖有緊歇之稍間,而司果則同是司果,故臣於大政,先擬元出六司果四人,後擬科前司果二人,臣則自以爲公平均排。而且宣傳官則異於他職,雖於大政儲窠之時,亦擇人甄復,已成規例。況以科前司果可合之人,而檢擬於宣傳之窠,初非有違於政格,則今此臺臣之論,豈未諳其例而然歟?若帥臣狀啓之要路奪取,臣見之未半,不覺然悸恐,駭汗浹背也,苟有是也,則論厥罪犯,當置何辟?蓋其言,似因臣之向日事而致誤,臣於今月十一日初昏後,適聞注文僉使狀罷之風傳,伻問其委折於京畿監司徐榮輔,則畿伯送書以爲,近以軍務面議事,招來該僉使矣。自喬營忽地狀罷,謄報方來到,語多礙眼,事甚乖當,欲推來原狀,與本家相議還送,而但原狀之到院與否,姑未詳知,且城鑰已下,無以相通,以此轉報政院,啓本如或入來,則姑留似好云。故臣果傳送此札,報于政院,受答還傳,而狀啓之何時推去,臣實不知。其後追聞,則自畿營推還原狀云,前後事實,不過如斯,臣雖無似,粗識道理,無論狀本之緊漫,措語之當否,何敢要於路而奪取乎?且幺麽一褊裨之邊將去就,何關於臣,而乃作此駭悖無嚴之擧乎?且原狀到院之後,畿營推去,則要路奪取,豈成說乎?非惟語不近理,無足多辨,伏讀聖批,以此重臣,亦豈有是理爲敎,雖使臣滿紙分疏,何以及此?臣不敢費辭張皇,而第臣之所自悼者,臣若言行有素,見孚同朝,則設或有訛言之傳播者,人必見諒曰,此人豈有此事?而今則以萬不近理之說,無難加之,而初不徐究其必無之由,私心惶愧,不知所達云矣,敢啓。傳曰,觀此問啓帥啓之要路奪取云云,果得脫空,使之退去,臺諫雖許風聞論人,爽實不可無警,該臺臣推考。
以執義尹命烈,掌令韓始裕,獻納李東煥牌不進罷職傳旨,傳于林漢浩曰,只推。
林漢浩啓曰,執義尹命烈,掌令韓始裕,獻納李東煥旣有只推之命,一體牌招,何如?傳曰,允。
林漢浩啓曰,正言李㬖疏批已下,一體牌招,何如?傳曰,允。
林漢浩啓曰,行大司憲李直輔,掌令兪漢人,持平李毅遠在外,執義尹命烈,掌令韓始裕,持平李潮牌不進,監察茶時之意,敢啓。傳曰,知道。
以大司諫權常愼,正言朴英載·李㬖,執義尹命烈,掌令韓始裕,持平李潮牌不進罷職傳旨,傳于林漢浩曰,只推。
以大司成李相璜牌不進罷職傳旨,傳于徐瀅修曰,只推。
獻納李東煥啓曰,臣見識顓蒙,最居人下,淸朝耳目,初不近似。不意納言新命,忽降於昨暮,臣感恩怵分,卽伸叩謝之忱,而況今聲討方張,義當竭蹶趨承,而昨旣日昏,今始來避,所失尤大。第臣於院啓中李東萬事,族雖疎遠,意難連參,在前如臣情地者,擧皆引避,得蒙體諒之恩,臣之處義,宜無異同,其何可一刻冒居於臺次乎?請命遞斥臣職,答曰,依啓。。
林漢浩,以都摠府言啓曰,今此親臨秋到記時,侍衛寶劍,當爲備員,而部摠管李彦植,副摠管鄭觀采呈辭在外,都摠管林蓍喆,副摠管宋鍈有身病,二員未差,將不得備員,合有變通之道,令政院稟旨變通,仍令該曹卽爲口傳差出,待下批牌招察任,以爲備員侍衛之地,何如?傳曰,竝許遞,前望單子入之,待下批牌招察任。
摠管前望單子入之,都摠管安春君烿,西春君燁,副摠管鄭觀采·朴基豐·柳文植·白師誾落點。
徐瀅修以禮曹言啓曰,咸鏡道各陵殿奉審事,命下矣。奉使印信一顆,依例齎去之意,敢啓。傳曰,知道。
林漢浩,以備邊司言啓曰,因禮曹覆啓判付內,故文忠公成三問立後奉祀事,有令廟堂稟處之命矣。成三問之危忠炳節,百世可祀,而祠板之復出,亦可見天理之不偶,繼其絶緖,主其香火,儘合尙賢之敉典,然世代旣遠,昭穆久替,到今追敍,大礙禮律,立後一款,初非可論,只使其傍孫,別建祠宇,義取攝祀,一以寓不祧之禮,一以示崇報之意,何如?傳曰,允。
林漢浩,以備邊司言啓曰,因吏曹覆啓,故正郞朴審問褒贈當否,請令廟堂稟處矣。朴審問之貞忠苦節,不下於六臣,考諸忠義錄等書,事蹟昭載,照人耳目,則似此之人,合有褒贈之擧,而尙今未遑,實是欠典,許贈亞卿,以示聖朝樹風聲礪名節之德意,何如?傳曰,允。
林漢浩,以備邊司言啓曰,因禮曹覆啓判付內,故忠定公皇甫仁,故忠烈公權順長,故忠莊公朴榮臣不祧事及故貞簡公李穆追配四賢祠當否,有竝令廟堂稟處之命矣。皇甫仁之扶植綱常,與六臣而同歸,權順長之焚躬烈火,竝文忠而殉節,朴榮臣之劍斫鉅剮,罵賊帥而不屈,凡此三臣之貞忠大節,只今焜燿靑史,列聖朝褒揚崇報之政,無復餘憾,而至若不祧一款,非但事係特恩,且與勳臣有異,則邦典常禮之外,在所難愼,竝姑置之。李穆之風裁名節,實合俎豆之享,而至於四賢祠,則所躋祀者皆是儒生,揆以禮義,恐難竝侑。昨秋湖儒之疏籲也,大臣覆奏之不得輕許,似出此意,亦姑置之,何如?傳曰,允。
義禁府照目,禁府前都事成載淳矣本府議啓內,罪人車億萬,罪關鞫情,而身爲入直都事,不善防束,致此縊死之境,事極可駭,以此照律罪,杖八十收贖,奪告身三等私罪,奉敎依允爲旀,功減一等爲良如敎。又啓目,萬頃前縣令李義福原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
前刑曹判書趙尙鎭疏曰,伏以,臣狗馬賤疾,方在委頓,束帶赴公,其勢末由,冒陳疾痛之呼,幸蒙鞶帶之遞,庶可以安意調治,獲延殘喘,聖恩之隨處曲庇,河海莫量,區區感祝之私,糾結于中。卽伏見吏曹名帖,以臣塡差今二十日纛所祭獻官,臣固宜竭蹶趨承之不暇,而諸般形症,少無減勢,痰火上升,鮮血吐咯,神眩頭痛,寒熱交作,宛轉床褥,蠢動無路,玆敢冒萬死呼籲於黈纊之下。伏乞聖慈,俯垂矜諒,特令該曹亟賜變通焉。臣之一分報效,惟在於筋力奔走,殫竭爲事,而年衰病痼,力不從心,兩日之內,連事煩聒,臣罪至此,益無所逃。乞治臣瀆擾之罪,以嚴朝綱,以安私分,千萬幸甚。臣無任云云。答曰,省疏具悉。許令該曹改付標。
大護軍金勉柱疏曰,伏以,陵園親享,聖慕克伸,鸞蹕穩旋,玉體康寧,臣民慶忭,中外惟均。仍伏念,臣本以庸愚賤品,百無肖似,而兩歲以來,屢忝銓地,全昧量入之義,冒當匪據之職,雖緣義分之所迫,自知憤誤之必致,何幸聖慈,曲垂鑑燭,微諒獲遂,而每自追省,餘懊尙存。忽於月初臺疏之出,極言今夏大政之失,論斥深峻,無復餘地,而臣亦伊時參政之亞銓,則揆以廉義,有不可以官職之已改,晏然自在,故退伏訟愆,恭竢處分,今旣一旬餘矣。聖度天大,曲加包容,不惟不加嚴譴,乃反寵之以晉秩之命,恩出常格,事曠今古,顧臣蟣蝨之賤,有何見取於淸朝,而濫叨鴻私,若是之荐疊也,臣誠震剝驚懍,不知死所。噫,臣資性疎迂,學識蔑裂,猥竊科第,早廁名塗,偏荷兩朝拂拭之恩,莫效古人循墻之義,內外華顯,周歷殆遍,而有除輒膺,視若倘來,此固出於怵畏圖效之微誠,而量己度能,何嘗不瞿然而汗,然而懼也。不意聖明,不諒臣之不肖,眷紆愈勤,拔擢濫加,臣於是反省於身,而取譬於物,則正如蝜蝂之蟲,已載不起,而猶復取物以自益,其不摧折而糜減者幾希矣。臣誠寢驚夢愕,不自知其將何止泊,而冥升至此也。夫爵人於朝,與衆共之,此乃先哲之垂訓,而明主之成憲也。夫旣曰,與衆共之,則豈有不計公議之未愜,績庸之罔著,而徒務驟畀顯秩,以榮其身而已乎?臣之本末長短,非但群僚之所稔知,抑亦聖鑑之所洞燭,顧豈有才學望實,一分可堪於擢用者乎?雖猿狙之冠冕,鼯鼠之羈馽,未足以喩其不稱也,卽臣私分之危蹙,固無論,在朝家名器之輕屑,謂當如何?臣雖愚迷無狀,決不敢拚棄廉隅,耽冒榮寵,貽累聖政,而自速重戾也,玆敢披瀝衷悃,仰瀆宸嚴。伏乞聖上,俯垂諒察,所授新資,亟許還收,以重公器,以安微分,不勝幸甚。臣無任云云。答曰,省疏具悉。卿其勿辭行公。
司諫閔師宣疏曰,伏以,臣之八耋偏母,素患風痰之症,目經今夏暑潦,一倍添篤,精神筋力,落下數層矣。近因日前陡寒,宿病之外,又生別症,胸膈結轖,食飮不能呑下,腹背牽引,轉側動輒須人,氣息綿綴,帖身床席,臣左右扶將,實無跬步離捨之勢。當此聲討方張之時,牌召日降,而無路趨承,屢犯違傲,臣於衷情焦灼之中,益添滿心惶隕,玆敢不避煩猥,略入文字,仰瀆崇嚴。伏乞天地父母,亟遞臣所叨之職,俾便救護,仍治臣瀆擾之罪,以肅朝綱,千萬幸甚。臣無任云云。省疏具悉。本職許遞。
正言李㬖疏曰,伏以,臣嘗聞曾子之言曰,有諸己而後求諸人,無諸己而後非諸人,夫然後,言之而不爲空空,聽之而眞有實效,所藏乎身不恕,而欲望其喩諸人,則雖敵以下,猶不能感動。況人臣之於君也,以己之空言無所有,而責難於盡善盡美之道,則宜乎言之而無所取,聽之而無所益也。臣性本庸愚,早又失學,記誦之業,徒事口耳,尋常事理,亦不通曉,其何以談當世之利害,而補衮職之闕遺耶?臣之不稱是職,自知甚審,此所以冒上辭章,期於必遞,而誠未格天,未蒙鞶褫,臣之悶迫惶懼,無所容措。而惟是愛君一念,根於秉彝,芻蕘之言,聖人或擇,故玆敢披瀝肝肺,冒陳愚悃。惟殿下勿以人廢其言而留意澄省焉。臣聞國家之治亂,惟在公私之別,而公私之所以分,不過天理人欲二者而已。天理長則人欲消,人欲長則天理消,理慾相爲消長,而治亂分焉。臣未知今日之國家,其果公道勝耶,私道勝耶?天理長乎,人欲長乎?國之治亂,據此而可知也。臣未暇悉擧,姑就其大者而言之,古之論人國者,必觀其人才之盛衰,風俗之美惡。而未知今日之人才盛乎衰乎,風俗美乎惡乎,自夫世道淆漓,人心不古,未聞窮居而求道,惟事驟進而媒榮,非但修之於家,而壞之於廷也,竝與其平素講習者,不過科擧利祿而已。甚者至於關節成風,鑽硏有路,如此而尙何望於人才之作興,而風俗之淳厚乎?若非大奮發大更張,恐無回淳反朴之道,而以此氣象,因循恬嬉,則終不至於危亡者,未之有也。殿下試以是而思之,則必將惕然而驚歎矣。臣見識庸陋,矇如面墻,而乃若願忠之至,不後於恒人,願殿下懋聖學以立其本,振紀綱以勵頹俗,崇節儉以裕財用,懲貪墨以勵廉恥焉,何謂懋聖學以立其本也?夫堯·舜·禹,生知之聖也,宜無資於學問,而其授受之際,丁寧告戒者,不過於人心惟危道心惟微,惟精惟一允執厥中者。蓋人生而稟於天者道心也,生於形氣而應於日用者人心也。道心之不能擴充者,人心爲之害也,危者安而後,微者可以著也。在易大畜之象曰,多識前言往行,以畜其德,人之有志於操存省察之工,而不能多識前言往行,則或未免於認欲爲理,認私爲公之病也。伏惟殿下,聖學天縱,睿知日新,固無待於學問思辨之工,而人心易流,氣習易汚,必當廣選道術博學之士,而置之經幄,日勤三接,從容咨訪,或經或史,逐日開講,緝熙光明,無少間斷,一言一動,動遵天則,使方寸之間,虛明洞澈,少無瑕翳,則萬理畢照,而邪說無自入矣。以此而臨政制治,何事不做,臣之所願懋聖學以立其本者此也。何謂振紀綱以勵頹俗也?國之有德敎刑政,所以道之善而禁之惡者也。旣無所興起,又無所懲畏,則雖堯·舜在上,必不能成其雍熙之治也。是以大司徒以三物興萬民,大司馬以八刑糾萬民,使民知所趨避而後,歸於一德矣。今也則不然,所以敎之者全無方術,而所以禁民者又復縱弛,名分不嚴,上下無章,三司禁令,便爲下隷之囊橐,詞訟曲直,看作親知之應副,泯泯棼棼,恬不知恥,國之無紀綱,可知矣。誠願殿下,赫然奮發,飭勵臣工,則誰敢不震懾威靈,奔走率職乎?大官盡職,小官效之,京師如此,八路從之,自然有丕應徯志之效矣。臣之所願振紀綱以勵頹俗者此矣。何謂崇節儉以裕財用也?夫射者,非天生而鬼辦,其實出於民而已。故生財之道,不過生者衆食者寡,爲者疾用者舒,而財之不足,奢侈害之也。一人兼十人之衣,一人兼十人之食,則財如何不竭,民如何可保也?古者一年耕有三年之食,是以雖或有水旱凶荒之災,民不至捐瘠者,有備故也。近年以來,雖或有不稔之患,而亦不至於野無靑草,則宜乎公私羡餘,衣食有裕,而奈之何太倉無陳腐之儲,閭里有杼柚之空,少遇歉荒,則流離四散者,其故何也?先儒有言曰,奢侈之害,甚於水旱。臣請略擧其爲弊之端,夫人情一日不再食則饑,終歲不製衣則寒,今之豪家富族,食之於不饑之外,衣之於不寒之外,一卓之費,足以食十人,一裘之資,足以衣十人,重以婚喪踰制,務窮侈靡,富者,恣其所欲,貧者恥其不及,竭力於無用之地,務勝於不敵之勢,轉輾增衍,不得不措。嗚呼,其亦惑之甚矣。以有限之財,應無窮之費,則宜乎民窮而財盡,臣願殿下體大禹菲飮之德,念文王卑服之意,躬行節儉,上行下效,則必將風行而草偃,聲發而響應矣。臣之所願崇節儉以裕財用者此也。何謂懲貪墨以勵廉恥也?臣聞剝民之事非一,而惟貪墨爲最。孔子曰,君子懷刑,小人懷惠。今之君子,旣不能懷刑,則尙何責於小人之懷惠乎?漢之文·景,純用雜霸,而猶稱小康之治者,贓十金以上,皆令棄市,是以人知畏法,不敢侵民,民安而國亦安也。今之方伯守宰,固未必盡如龔黃,而未聞有以貪贓而見廢,則人安得顧畏法禁,砥礪名節乎?殿下操威福之權,執刑賞之柄,賞之而誰敢不勸,刑之而誰敢不畏,廉謹者奬之,貪濁者罪之,而奬之如漢之增秩賜金,罪之如齊之烹阿大夫,則風聲所及,誰敢不激勵興起,日遷善遠辜,而莫知其所以然乎,臣之所願懲貪墨以勵廉恥者此也。凡此數條,皆不可後,而推其本則惟在於殿下之一心。一心正則萬事無不得其正,一心不正則萬事無一得其正,正心之道,惟在於懋聖學,而要其歸,則不出乎存天理遏人慾,杜私意而恢公道。一日二日,念玆在玆,精而察之,擴而充之,則昭明於變之治,何必專美於古?而金膏玉燭之化,其將復見於今日矣。豈不盛哉,豈不休哉?臣於陳勉之章,不宜贅他,而切有所憤惋於心者,敢此尾陳,惟聖明垂察焉。夫藩臣李存秀,何其鄙陋瑣瑣之甚也?以若地處,恬靜自守,何官不做,而意急驟進,銓家一席,不離須臾,吮癰舐痔,恬不爲愧,昏夜乞哀,攫取藩任,見之者唾面,聞之者掩鼻,及其莅任也,專事肥己,舞弄營貨,販作己私,惟恐其利之不贍,憑藉殿役,濫斫松板,以充無厭之壑慾,傳說狼藉,聽聞駭惑,如此鄙瑣之類,不可置之方伯之列。臣謂黃海監司李存秀,亟施刊削之典,則庶可爲懲貪勵世之一道。又於兵判事,尤有所痛惋者,夫西銓何等重任也,一遵公格,錙銖不差,然後人心和而物情叶矣。故每當都政之時,則久勤仕滿之類,互相指點曰,某窠某也之當次,某闕某人之當窠云爾,則此乃政格之所板印,而不敢毁劃故也。此重臣則不然,不恤積仕報久勤之軍校,而親裨擇擬,抛棄虛銜未區處之冷弁,而甄復是先,已是不公之甚,而醫員李元豐,卽不過幺麽一白徒也。而濫擬於注文僉使,至令各營軍校,怨聲載路,此可見循私忘廉之心,而且況沿邊重地,如非仍公上京,則不可一日瘝曠。而近聞元豐,專恃勢力,無少顧忌,留連京洛,已過數箇月矣。以其曠鎭之罪,喬桐帥臣,至有論報稟處之狀啓,而騎判敢使私人,要路奪取稟狀,莫令登徹,而鉗制人口,莫敢誰何,壅遏之弊,胡至此極?聞之驚駭,不覺心寒,此等循私無忌憚之類,不可以位任之重,置而不論。臣謂兵曹判書曺允大,施以竄配之典,當該僉使李元豐,亦令該府拿問嚴處,則亦足爲振紀綱勵廉恥之一端矣。臣以疎逖孤弱之蹤,妄陳狂瞽之說,非不知見忤於權貴,而忠憤所激,不容噤默,庚牌之下,敢此冒瀆。伏乞天地父母,憐其愚而察其情焉。臣無任云云。省疏具悉。四條所陳,爾言好矣。海伯事,久處邇密,素知其人品甚好,豈有是理?況爾非目見,則風傳豈可信乎?兵判事,政格姑舍,帥臣狀啓之要路奪取云云。此重臣亦豈有是理乎?予則不信也。爲先令政院問啓於兵判。
甲子九月十八日未時,上御誠正閣。召對入侍時,參贊官林漢浩,侍讀官任厚常,檢討官朴宗正,檢校直閣金邁淳,假注書趙鐘永,別兼春秋洪秉喆·徐有恂,各持綱目第二十七卷,以次進伏訖。上開卷命讀,厚常讀自趙殺其尙書,止可用也。上曰,下番讀之。宗正讀自重華召艾,止國家之大利也。上曰,參贊官讀之。漢浩讀自論者,止封勢歸義侯。上曰,閣臣讀之。邁淳讀自夏四月,止未可圖也。上曰,注書讀之。賤臣讀自趙築華林苑,止勸宣除之。上曰,上番讀之。秉喆讀自冬十月,止仇池公。上曰,下番讀之。有恂讀自四年,止謫戍涼州。上敎賤臣曰,弘文提學收券入來與否,知入,可也。賤臣承命出去,以收券來待,還奏後進伏。上曰,文義陳之。厚常曰,石虎亡國之事,非止一再,其暴虐貪淫,皆足致敗,而至於立私論朝政法,尤是大段失着矣。朝政得失,非但在官者論之,雖在草萊之間,岩穴之中,出而論之,此是廣言路之意,是故狂夫之言,君子必擇,芻蕘之說,聖王必詢。若禁其私論,則雖有可言之事,人孰敢言之?古昔盛世,必置進善之旌,誹謗之木者,亦出於來諫諍之道也。且公卿以下畏其禁,不敢相遇談語,此無異秦皇禁其偶語巷議,如此而言路之壅蔽,耳目之杜塞,已無可言矣。趙虎之事,雖不足責,此亦後世鑑戒之一端,伏願省察焉。上曰,下番陳之。宗正曰,私論朝廷法之說,上番旣陳之,而趙王虎之事,固無足道矣。秦時始立此法,而漢興始除誹謗法,言路開閉,實有關於國之興亡矣。此所以廣開言路,盡言不諱,上自衮躬闕失,下至官師箴規,誠爲淸朝之美事,而然而聽言之道,亦自有術,厥或憑藉言事,而或售傾軋之習,或出挾雜之意,則此亦不可不察,人主於此,臨之以大公至正,則可以得言者之情矣。雖以今日時象言之,安知無此等之弊乎?此等處留神省察,好矣。上曰,參贊官陳之。漢浩曰,上下番所陳皆好,別無更達者矣。上曰,閣臣陳之。邁淳曰,此言漢主勢驕淫,不恤國事,罕接公卿,信任左右,如漢主之事,固不足論,而大抵公卿者外朝也,左右者私人也。私人則不得不有顔私,而外廷則無以盡知其賢愚,此自然之勢也。臣於閣中,伏見日得錄中先朝下敎,有曰,人必有一箇癖好,而予則無一癖好,惟是喜見士大夫之癖,欲罷不能也。先朝二十五年治法政謨,何事不爲監法,而卽其本領,則喜見士大夫是也。竊願留念焉。上曰,劉惔謂以桓溫之善博,能知克蜀,善博者豈必善戰乎?厚常曰,非以善博故能知善戰也。大抵不必得則不爲,有似乎博,故比喩爲說矣。邁淳曰,此則適見一事,而知桓溫者也。郗超先知謝玄之克捷,而曰,玄履屐之間,任事得宜,此言亦相類矣。厚常曰,以博知之之說,亦似出於晉時風氣之好爲淸談者矣。上曰,張耽之言云,議者擧將,多推宿舊,韓信之擧,非舊德也。此言若以宿舊謂不可用者然,然則宿舊之人,不宜用耶?厚常曰,雖是宿舊,才如可用,則何可不用乎?聖敎誠然矣。宗正曰,裴恒則用之宿舊,謝艾則起於微賤,故適然爲說如此耳。邁淳曰,宿舊中有才則可用,微賤中有才則亦可用,在人君取人之道,則不必分看於宿舊與微賤矣。上掩卷,命玉堂閣臣先退,厚常等退出。漢浩曰,禁府時囚照律,昨有成命,而以金吾堂上之不卽齊會,已至經宿,尙未擧行,事體所在,殊涉未安,當該堂上,推考,何如?上曰,從重推考,可也。出擧條上命退,承史以次退出。
甲子九月十八日申時,上御熙政堂。九日製儒生試取科次入侍時,左副承旨李文會,假注書趙鐘永,別兼春秋洪秉喆·徐有恂,弘文提學趙鎭寬,藝文提學黃昇源,對讀官校理任厚常,修撰朴宗正,檢校直閣金邁淳,以次進伏訖。鎭寬考一天券訖。上曰,別無可取者乎?鎭寬曰,無足取矣。上曰,然則黜之,此後當黜者,提學直黜之。鎭寬承命次次考畢天字軸後,上入小次。鎭寬科次畢後,文會使夾侍入稟,上出陞御座。鎭寬曰,合考者爲七張,而二張則不合於被選矣。當以幾張爲準而選之乎?上曰,五張選之,初張則提學讀之。鎭寬讀訖曰,此作則雖無新語,亦無疵病,其次所作,則略有新新處,而純熟遜之,當以無病者爲魁乎?上曰,依此爲之。直爲書等,可也。鎭寬曰,別無可書高等者矣。上曰,如昨榜書等,可也。鎭寬書等訖,上曰,之次作則藝文提學讀之。昇源讀訖,上命次次書等,鎭寬連書試等後,跪傳諸券於文會。上命文會拆祕封後,命書傳敎曰,九日製居首賦三下進士尹錫永直赴會試,之次草三下一生員尙東奎給二分,草三下二生員韓錫朝給一分,次上進士閔英世,生員兪益柱竝令該曹考例施賞。又命書傳敎曰,入格儒生再明日待令。仍命退,諸臣以次退出。
上在昌德宮。停常參·經筵。
徐瀅修啓曰,明日常參·經筵,取稟。傳曰,停。
林漢浩啓曰,禁衛營將官來言,今日本營軍兵日次私習云矣,敢啓。傳曰,知道。
林漢浩啓曰,御營廳將官來言,今日本廳軍兵日次私習云矣,敢啓。傳曰,知道。
林漢浩啓曰,合辭方張之時,憲府無詣臺之員,事甚未安,除在外外,未肅拜呈告人員,竝卽牌招,何如?傳曰,允。
徐瀅修啓曰,今日殿座,承旨當爲備員,而右承旨李溏謂有情勢,不爲仕進,卽爲牌招,何如?傳曰,允。
林漢浩啓曰,今日殿座時,別侍衛不可不備,而兵曹判書曺允大,謂有情勢,不爲入來,卽爲牌招,何如?傳曰,允。
林漢浩啓曰,今日殿座時出入番禁軍,挾輦軍·槍劍軍·金虎門·弘化門入直軍除出,標信請出之意,敢啓。傳曰,知道。
傳于徐瀅修曰,戶刑換房。
傳于林漢浩曰,右副承旨馳詣受香所,奉審摘奸以來。
林漢浩啓曰,御營大將李得濟以東關王廟獻官,今方受香出去矣。所佩御營大將命召及兼帶左邊捕盜大將命召及大將牌傳令牌,來廳還納,何以爲之?而將兵之任,不可一刻無摠察之人,捕將則在前如此之時,有他邊大將兼察之例,今番則何以爲之?敢稟。傳曰,仍佩往來,捕將則右邊兼察,御將則訓將兼察。
林漢浩啓曰,捕將則右邊兼察,御將則訓將兼察事,命下矣。兼察左邊捕盜大將尹得逵,兼察御營大將金祖淳,竝卽牌招聽傳敎,何如?傳曰,允。兼察御將則從事官發牌聽傳敎。
徐淇修改差,代以宋翼淵爲假注書。
傳于金在昌曰,當該承旨推考,注書從重推考。
林漢浩啓曰,行大司憲李直輔,掌令兪漢人,持平李毅遠在外,執義尹命烈,掌令韓始裕陳疏入啓,持平李潮牌不進,監察茶時之意,敢啓。傳曰,知道。
以持平李潮牌不進罷職傳旨,傳于林漢浩曰,只推。
林漢浩啓曰,卽者兵曹郞廳來言,明日文臣朔試射試官,當爲擬入,而兵曹判書曺允大,謂有情勢,不爲擧行云,卽爲牌招,何如?傳曰,允。
林漢浩啓曰,兵曹判書曺允大牌不進推考傳旨,今方捧入。而明日文臣朔試射試官,當爲擬入,如是違牌,不卽擧行,事甚未安,更卽牌招,何如?傳曰,允。
林漢浩啓曰,兵曹判書曺允大再牌不進推考傳旨,今方捧入。而明日文臣朔試射試官,當爲擬入,如是違牌,極爲未安,所當更請牌招,而係是一日三牌,何以爲之?敢稟。傳曰,待開門更爲牌招。
傳于徐瀅修曰,戶刑換房。
傳于李文會曰,科次入侍。
正言李㬖啓曰,臣見識庸愚,最居人下,初不近似於淸朝耳目之任,而臣於今秋,適往海西,千萬意外,薇垣特除,忽下於此際,猥承馹召之命,顚倒上來,則參鞫有命,義急懲討,不得不冒沒出肅,而愚衷所激,不容泯默,略以海伯之舞弄營貨,濫斫松板等語,有所仰陳矣。臣之往海西也,適因事故,往來於延白之間,到處所聞,如出一口,此與風傳塗聽有異,故不勝憤惋,敢此冒瀆,未蒙允可,已是慙恧,無地自容,而又以兵判問啓批旨要路奪取之脫空,至有推考之命,臣於是,尤不勝惶悚愧恧,不知措躬之所矣。夫臺疏何等審愼,而只憑傳聞,致此誤陳,自歸爽失,爽失之罪,萬隕猶輕。然今因此問啓觀之,伻問其委折於畿伯之罪,誰先犯之,言念國綱,不覺失聲而長歎也。若有一分嚴畏之心,則往復於畿營及院中,竟至拔去其狀本,以挺與刃,何以異哉?臣所謂要路奪取者,實非妄言也。到院狀啓,惟意往復,無難拔去,爲一元豐,而壅蔽天聽,敢以私書往復等說,容易陳達,欲爲推諉自脫之計,臣分之無嚴,至此極矣。政院事之駭然,畿伯事之無忌憚,亦莫甚矣。果若兵判之問啓,因畿伯書送,托於院中,拔去狀啓,則作俑之畿伯,紹介之兵判,出給之承宣,厥罪惟均,問備之下,臣不敢更論何律,而到院狀啓之如是往復,無難拔去,是可爲也,何事不可爲也?比諸要路奪取,尤何等無嚴,尤何等變怪也?政格之乖當,餘事之餘事,罪犯輕重,蓋無可言,而特推之下,臣何敢一刻晏然於臺次乎?請命遞斥臣職。答曰,勿辭,退待物論。
林漢浩,以備邊司言啓曰,兵曹上言回啓判付,有令廟堂稟處之命矣。取見其上言,則前武兼柳孝臣,以其父故渭原郡守增萬在任時災結事,父子俱爲被削於宣薦,而其子已爲復薦,其父尙未復薦云矣。先朝旣有昭晢之敎,其子又蒙復薦之恩,罪名蕩滌,爵秩如舊,而乃於身故之後,尙在削薦之中,其子呼籲,情理可矜,揆以格例,合有參量,分付該廳,使之復薦,何如?傳曰,允。
林漢浩,以備邊司言啓曰,兵曹上言回啓判付,有令廟堂稟處之命矣。取見其上言,則前宣傳官具載肅,以其父故南陽府使紞在任時公貨逋負之罪竄配,而父子自宣傳官廳,竝施拔薦之罰伊後因特恩,其父罪名,蕩滌於生前,而尙未復薦云矣。當其被譴遠謫之時,雖有依例削薦之擧,而其後恩敎惻怛,罪名次第蕩滌,則論以格例,似當復薦,而今於身故已久之後,竝與其子而尙在被削之中,揆諸事理,宜有軫念,分付該廳,使之復薦,何如?傳曰,允。
林漢浩,以訓鍊都監言啓曰,今九月十九日明政殿親臨秋到記儒生試取時,因兵曹節目,出番軍一百名,把摠洪栒,哨官李基秀率領,挾輦侍衛,金虎門軍五十名,弘化門軍五十名,除器械除出,哨官趙得和·黃俊彦率領,設布帳外排立,廣智營軍四十五名,軍餉色軍二十名,北營標下軍三十五名入直,千摠鄭周誠,哨官金坪率領,弘化門外北大路排立作門,雜人一切嚴禁,事畢後出番軍解送,入直軍各還直所,而竝待標信擧行之意,敢啓。傳曰,知道。
林漢浩,以御營廳言啓曰,今九月十九日明政殿親臨秋到記儒生試取時,依兵曹節目,東營入直軍四十三名,集春營入直軍四十名,新營入直軍六十三名內,各留營直五名,餘皆除出,入直千摠李晦植,把摠李儒祥,哨官魚觀水·李儒斌率領,弘化門外南路,排立作門,事畢後各還本處入直,而東營·集春營入直軍,待標信擧行之意,敢啓。傳曰,知道。
林漢浩,以刑曹言啓曰,因義禁府啓辭,大逆不道罪人安默妾日娘,慶尙道泗川縣,女今年生,昆陽郡,竝緣坐爲婢,令刑曹押送事,命下矣。右罪人等方囚南海縣獄云,卽令該道,押送于各其配所之意,分付,何如?傳曰,允。
兵曹判書曺允大疏曰,伏以,臣以地則根植孤弱,以人則性質愚庸,雖尋常百執事之末,固不堪備數任使,而中權之職,在臣太侈,銓注之柄,在臣太要,屢辭不獲,黽勉隨行,猥荷陶甄知顧之恩,久專匪分委任之寵,坐據崇顯之地,若忘本分,罔念睢盱之場,畢露醜拙,朝夕顚沛,臣固自料,迺者臺章,亦云晩矣。無論其言之虛實,其事之有無,臣當受而爲罪,無辨爲事,一任其拳踢交加,而昨伏承問啓之命,不敢不據實一暴,恭俟處分,及伏承聖批,至以脫空爲敎,天日孔昭,覆盆是照,臣不勝惶霣感激,銘鏤肝肺,豈容復事覼縷,張皇爲說,以重瀆擾之誅哉?第臣門地單寒,位任華膴,負乘之冠,勢所必至,過福之災,理亦無幸,懷璧爲罪,身遊舁彀,今若徒感聖眷,係戀明時,不忍便訣,遲徊翶翔,轉蹈人怒鬼猜之域,復陷深穽幽坎之中,則我殿下雖欲拯濟奠安,如今日之爲,亦何可每勤聖慮,曲費造化,而臣心之惶蹙靡措,尤當如何哉?無寧早自斂退,避遠駴機,上以寬援拔之憂,下以全寒素之分耳。抗顔周行,初非可論,殿座有命,陪扈是急,而鐵限在前,蠢動無路,坐犯違傲,若昧義分,撫躬自悼,只有涕淚之被面而已。玆敢略控短章,仰陳衷懇。伏乞聖慈,俯垂矜憐,亟遞臣所帶本兵之任,仍令選部勿復檢擬,以謝人言,以安微分,俾臣得以優遊畎畝,歌詠聖澤焉。臣無任云云。答曰,省疏具悉。已悉於問啓,有何更引?卿其勿辭行公。
京畿監司徐榮輔疏曰,伏以,臣纔從行部還次,病情添苦,伏枕叫苦,此際伏聞兵曹判書曺允大,因臺臣疏,有問啓之擧,而其中注文僉使李元豐罷狀還送一事,專屬臣身,此事誠有委折,臣豈敢厭然自揜於聽卑之天乎?蓋李元豐者有醫名,適有懇要問藥者,而畿沿鎭將,毋論水陸,因事來京,其例甚多,故臣果發關招來矣。月初兵判,以喬帥之狀罷元豐事問臣,而該營謄報又至,取見則措語之際,不無礙眼,元豐之上來,卽臣所招也,巡營招之,而水營罷之,有關事體,故臣乃推送狀本於該帥之家,使報其營閫體貌之不當,然伊日往復兵判推狀,政院之多少轉折,事涉煩瑣,不敢臚陳,而他人求醫,干臣甚事,發關招來,已涉沒緊,該師狀辭,誠有未安,則狀聞論列,何所不可,而直爲推送,跡涉方便,由前由後,莫非臣愚昧錯料之致,而重臣遭參,此事居一,臺言聲罪,至曰壅遏,臣心愧恧,當復如何?惶懍之極,措躬無地,短章首實,冒瀆崇嚴。伏乞聖明,俯賜照察,重勘臣罪,以肅法紀,不勝幸甚。臣無任云云。答曰,省疏具悉。本事已知之,卿不必爲引,勿辭行公。
甲子九月十九日辰時,上御明政殿,秋到記儒生分製講試取入侍時,行都承旨徐瀅修,左承旨金宗善,左副承旨李文會,右副承旨林漢浩,同副承旨金在昌,假注書趙鐘永·徐淇修,別兼春秋洪秉喆·徐有恂,檢校直閣金邁淳,以次侍立訖。時至,上具翼善冠·衮龍袍,乘輿出協陽門。瀅修曰,兵判以其情勢,不爲入來,別侍衛何以爲之乎?上曰,令次堂擧行,可也。出駕前下敎仍由建陽門,入明政門,降輿陞座訖。引儀唱試官以下行四拜禮。製述試官讀券官行知中樞府事李晩秀,行大護軍尹光普,刑曹參判沈象奎,對讀官行副護軍李好敏,司僕寺正元在明,修撰宋冕載,殿講考官左議政李敬一,行左參贊黃昇源,禮曹參判吳泰賢,行副護軍嚴耆·朴命燮,修撰申溆,副修撰尹尙圭,行四拜禮,分左右以次就座訖。敬一進前奏曰,日氣稍冷,聖體若何?上曰,一樣矣。敬一曰,寢睡·水刺之節,何如?上曰,一樣矣。敬一曰,大王大妃殿氣候,何如?上曰,一樣矣。敬一曰,王大,妃殿氣候,何如?上曰,一樣矣。敬一曰,惠慶宮氣候,何如?上曰,一樣矣。敬一曰,嘉順宮氣候,何如?上曰,一樣矣。瀅修曰,右承旨李溏承牌詣闕外,而以臺諫避嫌辭意之拶逼,私義難安,不得入來云矣。文會曰,今日殿座,多有擧行之事,事變注書柳春東使之入侍,與上下注書同爲擧行,何如?上曰,依此爲之。文會曰,儒生開門入之乎?上可之。仍命晩秀·象奎書箋題,擬楚穆生謝每置酒必設醴,限午時,分書訖,命揭之,仍命頒紙。上曰,頒紙時,儒生雜亂喧譁,使試所承旨申飭,可也。賤臣承命出傳。上曰,製述試官先退,講試官則開講,可也。晩秀等先退,敬一等考講。敬一曰,講章抽栍出之乎?上曰,不必抽栍矣。瀅修曰,判義禁韓用龜,右尹尹光顔,過三日不爲出肅,依定式推考警責,仍卽牌招察任,何如?上曰,依爲之。出擧條瀅修曰,儒生頒紙之際,不能申飭,致有紛競雜亂之弊,成均館久任郞廳,所當重勘,而本院請推之外,無他可施之罰,何以爲之乎?上曰,拿處,可也。出擧條上乘輿出明政門,由建陽門,入協陽門還內,諸臣以次退出。
甲子九月十九日酉時,上御熙政堂。秋到記儒生試取科次入侍時,左副承旨李文會,假注書趙鐘永,別兼春秋趙雲翊·徐有恂,讀券官行知中樞府事李晩秀,行大護軍尹光普,刑曹參判沈象奎,對讀官行副護軍李好敏,司僕正元在明,副修撰宋冕載,兵曹正郞金相休,以次進伏訖。上曰,科次爲之。晩秀考一天券曰,雖有病疵,姑置以觀之乎?上曰,置者置之,黜者直黜之,可也。上命象奎進前敎曰,再明日往詣華寧殿奉審,仍詣健陵·顯隆園奉審以來,而傳敎則以明日當書出矣。象奎曰,先朝御製懸板擇日,在二十一日云。臣旣下去,則仍留監揭後,當爲復命矣。上曰,然則依此爲之。又敎曰,華寧殿祭案,亦爲持來,象奎承命。上敎文會曰,俄者講榜前例,命使持入矣。果爲考見乎?文會曰,詣閤時草草謄出矣。仍以所謄紙,跪傳于夾侍,上覽後敎賤臣曰,今日講榜,只出單通,而略栍則多,雖如此,不可不賜第耶?單通若爲賜第,則略栍亦有爲赴會爲給分之例耶?注書出去,前例知入,可也。上入小次,賤臣承命出來,取考政院所在每年到記榜賞格及給分傳旨謄錄後還入,以禮曹·成均館外處所在舊遠文蹟,則忙未取考,只考政院謄錄,則無單通旁照之例,傳于文會,已而科次畢後,上出小次,還陞御座。文會奏曰,俄有單通前例考見之下敎,而近來絶無的出單通,如今番之例云矣。晩秀曰,初以魁等擬之矣。更見試券,則疊簾有二處,不可不置之低等矣。上曰,依此爲之。晩秀曰,一天券初欲黜之,更見則無病,以此券陞爲魁等乎?上曰,依此爲之。仍命晩秀讀魁券後,以次書等。晩秀書等畢,跪傳文會,文會以魁券跪傳夾侍。上拆祕封以下,文會跪讀壯元祕封,以次拆祕封跪讀訖。上命書傳敎曰,秋到記箋居首三下進士閔英世,講通居首幼學裵相仁竝直赴殿試,製述草三下進士李朝鉉直赴會試,講略幼學許楠·金鍾文·白時亨·鄭禮容,生員邊正容,幼學黃燾·金陽復,講粗幼學金應麗,生員姜守睦,幼學柳聖文·洪洛煥·姜大榮,進士姜之銓,製述次上洪集圭等,竝令該曹考例分等施賞。又命書傳敎曰,入格儒生與昨日九日製入格儒生,明日同爲待令。象奎曰,御製懸板後,謄本當爲入來內閣乎?上曰,依此爲之。晩秀曰,奉審閣臣旣已下去,懸板奉詣時,似無他閣臣別往之事矣。上曰,唯。仍命退,諸臣以次退出。
上在昌德宮。停常參·經筵。
藥房都提調徐邁修,提調尹光普,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
林漢浩,以都摠府言啓曰,今日入直內三廳武兼禁軍及軍兵等中日習射,請出標信,傳曰,知道。
李文會啓曰,明日常參·經筵,取稟。傳曰,停。
林漢浩啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
林漢浩啓曰,禁衛營將官來言,今日本營軍兵日次私習云矣,敢啓。傳曰,知道。
林漢浩啓曰,御營廳將官來言,今日本廳軍兵日次私習云矣,敢啓。傳曰,知道。
林漢浩啓曰,合辭方張之時,兩司無詣臺之員,事甚未安,除在外,疏批未下,引避退待外,未肅拜,呈告人員,竝卽牌招,何如?傳曰,允。
林漢浩啓曰,御營大將李得濟,習陣事,明日鷺梁出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍牌往來。
傳于徐瀅修曰,都承旨,左副承旨率入格儒生入侍。
傳于李文會曰,檢校直閣沈象奎馳詣華寧殿,奉審摘奸,仍詣健陵·顯隆園,奉審以來。
傳于李文會曰,左副承旨入侍。
林漢浩啓曰,兵曹判書曺允大牌不進推考傳旨,今方捧入。而今日文臣朔試射試官,當爲擬入,連事違召,無意承膺,誠極未安,更爲牌招,何如?傳曰,允。
傳于李文會曰,召對爲之。
承旨前望單子入之,嚴耆落點。
林漢浩啓曰,行大司憲李直輔,掌令兪漢人,持平李毅遠在外,執義未差,掌令韓始裕未肅拜,持平李潮牌不進,監察茶時之意,敢啓。傳曰,知道。
以大司諫權常愼,正言朴英載,持平李潮牌不進罷職傳旨,傳于林漢浩曰,推考傳旨捧入。
宋翼淵在外代,以鄭觀綏爲假注書。
以忠淸監司閔耆顯狀啓牙山縣監沈能岳遭母喪事,傳于徐瀅修曰,政官牌招,開政差出。
徐瀅修啓曰,吏曹參判韓用鐸牌不進推考傳旨,今方捧入,而開政命下之後,如是違牌,不卽擧行,事甚未安,更爲牌招,何如?傳曰,允。違牌,勿爲呼望。
徐瀅修,以吏曹言啓曰,新除授平壤府庶尹李敎源呈狀內,矣身素患痰癖,當寒輒劇,自昨大添,今方危篤,末由下去,卽速入啓遞改云。其身病旣如是,則有難强令赴任,罷黜,何如?傳曰,以畿邑相換。
有政。吏批,判書金達淳在外,參判韓用鐸進,參議未差,左副承旨李文會進。啓曰,判書金達淳在外,參議未差,小臣獨政未安,何以爲之?敢稟。傳曰,仍爲之。以韓晩裕爲兵曹判書,尹羽烈爲執義,李萬榮爲司諫,柳頤玄爲獻納,金勉柱爲刑曹判書,南涑爲奉常正洪祐燮爲社稷令,金箕弼爲牙山縣監,贈吏判韓後裕贈左贊成,故大司憲韓顯謩贈吏判例兼,已上判義禁韓用龜兩代追贈,平壤庶尹李敎源,楊根郡守李永瑗相換,實錄編修官單金會淵,訓鍊提調單韓晩裕,禁衛提調單韓晩裕,御營提調單韓晩裕。
李文會啓曰,新除授兵曹判書韓晩裕,卽爲牌招,命召傳授,何如?傳曰,待明朝牌招。
李文會,以內醫院都提調·提調意啓曰,駞酪粥自十月初一日當爲封進,依前例擧行事,預爲分付司僕寺之意,敢啓。傳曰,知道。
李文會,以內醫院都提調·提調意啓曰,年例各殿進上臘藥所用牛黃八十八部九分九釐七毫,麝香二百三部二分四釐八毫,竝令戶曹宣惠廳進排,而丙申定式牛黃十六部九分六釐七毫,以本院春秋兩等元貢中取用,何如?傳曰,允。
李文會,以實錄廳摠裁官意啓曰,今此校正方張之時,郞廳不可不備,校讎郞廳洪奭周,仍察校正之任,謄錄郞廳宋冕載,仍察校讎之任,弘文館校理金會淵,郞廳還差,仍察校讎之任,使之專意史役,何如?傳曰,允。
林漢浩,以訓鍊都監言啓曰,本局分授都城白岳山東邊第二城廊近處體城五間許頹圮處,今九月二十一日爲始,改築之意,敢啓。傳曰,知道。
林漢浩以摠戎廳言啓曰,北漢禁衛營字內城堞頹圮處,自該營今月初九日始役,今日畢築之意,敢啓。傳曰,知道。
林漢浩,以義禁府言啓曰,卽接月令醫員張鎾手本,則時囚罪人李義福,屢日處冷之餘,素患痰癖之症,挾感復發,寒熱交作,咳喘苦劇,食飮全却,症形危重云。自前罪人病勢危重,則一邊保放,一邊草記,曾有定式矣。李義福姑爲保放之意,敢啓。傳曰,知道。
林漢浩,以刑曹言啓曰,頃因義禁府啓辭,裕賊姪趾寬慶尙道南海縣,趾碩全羅道興陽縣蛇島鎭,竝安置定配,而兩罪人俱在舒川地云,故令該道押送配所事發關矣。卽接忠淸監司閔耆顯移文,則以爲,卽見舒川郡守所報,則本郡境內,元無趾寬·趾碩稱名者,故詳考帳籍,則裕本三兄弟,而其長兄襓之孼子趾德,仲兄䘻之子趾吉,趾逸等外,他無其姪,今此趾吉·趾逸,必是趾寬·趾碩,而名字旣已相左,則有不敢輕先發配,趾德亦是裕賊之姪也,竝與趾吉·趾逸嚴囚云。寬·碩名字相左事,趾德見漏一款,更加詳査回移云矣。劇逆支屬之緣坐定配,何等嚴重之事,而該部之當初査報義禁府時,趾吉·趾逸,誤以趾寬·趾碩書報,庶姪趾德,且是應坐,而亦爲見漏,事未前有,萬萬驚心,當該部官,令該府拿問處之。趾吉·趾逸,依前定配所押送事,分付該道,趾德更令該府定配所,一體押送,何如?傳曰,允。
林漢浩,以義禁府言啓曰,因忠淸監司閔耆顯査報刑曹啓辭內,裕賊庶姪趾德,更令該府定配所,一體押送事,允下矣。趾德全羅道靈光郡荏子島安置,而時囚舒川獄云。依例令刑曹押送配所,何如?傳曰,允。
左議政徐邁修箚曰,伏以,臣於兵曹判書曺允大事,竊有所駭惋者,夫都政邊將之京外久勤外,不敢以閑散注擬者,先朝飭令,至嚴且截。故前後當西銓者,視同金石,今且幾年,此重臣以先朝舊臣,亦豈不慣聞稔知,而拘攣顔私,無難毁棄,則其壞損銓格,已無餘地,而一邊將狀罷,此胡大事,身處中權,探問於道伯,送囑於承宣,以至到院之啓本,擅自拔出,回公之謄報,從中抽去,擧措之貽羞,聽聞之駭惑,反有甚於臺疏所云要路奪取之猶未及爲公家文書也。此等處若不加意警勵,則今日紀綱,必將收拾不得。臣謂兵曹判書曺允大施以削職之典,至於承宣,則到院之啓本,如或違越格式,請推還下送,可也。而一聽指揮,無端推送,此不嚴懲,其流之弊,必至壅蔽聰明,當該承旨,一體施以譴削之典,宜矣。且臣伏見京畿監司徐榮輔疏本,可謂得體,始終錯了,似不過應副人託,而引爲己過,以存朝體,告君之辭,顧不當若是耶?聞方廢閣公務云,過矣。各別申飭,使之察任,恐不可已也。取進止。答曰,省箚具悉卿懇。所陳深得廟堂之體,竝依施。畿伯疏,予亦嘉之,發務過矣,申飭察任。仍傳于徐瀅修曰,此批答遣史官傳諭于左議政。
行禮曹判書韓用龜疏曰,伏以,臣罔功晉秩,過福招災,一疾沈淹,數旬于玆矣。職務之至重且繁,莫如春曹,而便作臣養疴之坊,自犯瘝曠之罪,夙夜惶懼,如添一病,向陳情懇,未蒙體諒,仍尋辭單,見格喉院,低回盤礴,悶隘轉甚,忽於此際,又伏奉金吾除旨,臣誠惝怳震悸,莫省攸措。噫,臣之綿才薄識,最居人下,而偏蒙寵眷,驟躐至此,邇來兜攬,皆是崇顯之任,殆若僬僥之扛鼎,駑駘之服箱,縱使臣年不至甚衰,病不至甚痼,猶難克堪。況今精力耗竭,疾病侵尋,而添以銜橜之祟,便作床笫中物,宛轉叫苦,起色杳然,向日大僚,至以賤患實狀,仰煩天聰,北闕奉審之行,亦令他堂替進,臣心之悚蹙,固已萬萬,而其難强之狀,則聖明亦必俯燭矣。見帶之本職,今方如縛求解,而兼管之重任,反復擔着身上,殘骸之顚頓狼狽,雖不足恤,其於國事何哉?召牌之下,蠢動無路,玆敢疾聲呼籲於天地父母之前。伏乞聖慈,俯賜鑑憐,亟遞臣本兼諸任,俾得安意調治,以尋生路,仍治臣瀆撓之罪,以肅朝綱,不勝幸甚。臣無任云云。答曰,省疏具悉。卿其勿辭,調理行公。
執義尹命烈疏曰,伏以,嗚呼亂逆之生,從古何限,而豈有如今日諸賊之至凶絶悖者哉?噫,彼,裕賊,卽其中尤凶者也。其凶疏悖詩,沮戲之凶肚已著,背馳之逆腸莫掩,而鞫庭所言,又莫非不敬不道,則眞贓畢露,斷案已具矣。雖其一直獰悍,未及肆市,鬼誅先加,而其孥戮籍産,宜無異於已結案之賊,追律雖施,而只依丙申九月尙魯之例,使劇賊之子,止於散配,則王章之失,孰大於此?臣謂裕賊追律,特令王府,以劇逆已行之例擧行,使亂逆知戢焉。至若李晦祥,背祖負國,已是眞贓,樂禍傷人,自來伎倆,腸肚相連於裕賊,手脚畢露於鞫招,揆以王法,難逭重律,而以聖上好生之德意,屈法而島配,則梟腸難變,蠆毒愈肆,頃刻變幻,舞奸鉤引,隱諱眞情,無端誣人,究厥心腸,萬剮猶輕,而天網太恢,終止於安置,則是又失刑之甚者,亦令王府嚴覈得情,亟施反坐之律。噫嘻痛矣。在敏一疏,此何心術,此何變怪?雖手磔口臠,猶未足以洩其憤,其指意之凶悖,遣辭之憯慝,雖三尺童子,莫不心驚而膽掉也。以其數句語論之,受誣二字,敢擬莫嚴之地,眼無一句,欲售網打之計,其設心造謀,抑獨何爲?惟我慈聖殿下,德兼姙·娰,政侔宣仁,四載垂簾,保護我聖躬,一心塞淵,佑啓我邦家,則竊念壬戌之大禮,寔賴慈聖之至德,而凡我臣民,擧切欽仰,則彼在敏所謂誣逼云者,果何所指?其所措語,憑藉乎莫重,而人心從此疑眩,侵逼於至尊,而世道由是壞亂,其在必討之義,寧緩共誅之擧乎?然而我殿下,諉以事關聖躬,不欲索言,致令劇逆大憝,假息於覆載之間,而大僚諸臺,莫伸其沐浴之義者,其可曰國有法乎?伏願聖明,廓揮乾斷,亟降明命,嚴鞫在敏,期於得情,快正典刑,使王章得伸,而輿憤得洩焉。仍伏念,臣卽庸庸一下品也。以質則本是駑鈍也,以識則不辨魚魯也。年未三十,倖竊一第,前席露拙,人言峻發,終致名籍之刊去,自分聖世之棄物,不圖我先大王至仁大德無物不遂,曲費生成之化,特垂湔拂之私,俾於七載之後,選籍依舊,一榜之中,榮名復新,幽谷之回春,祜木之生花,猶未足以形容其萬一,則此豈臣夢寐之所期也哉?拔之於坑坎之中,置之於袵席之上,縻之以爵祿,繼之以恩諭,堂后玉署,次第歷揚,於是乎臣之毛髮頂踵,固已沐洪恩而浴隆渥,臣之一身,非臣所有,而第於發軔之初,已有難洗之羞,每自追惟,若無所容,處於室則悚然心悸,向於人則赧然顔騂,雖尋常微末之官,實無揚揚逐隊之念。而至於淸顯之職,尤是鐵限,三司除旨,非止一再,而不避逋慢,屢違召命者,亦有年所,而每蒙聖鑑之俯燭,不惟不罪,旋卽遞改,曠世恩數,闔門頌祝。不意今者,又叨柏府榮銜,臣驚惶感激,益不知措躬之所也。夫是職也,地望,何如,責任,何如?奚取於賤臣,而有此收錄之恩耶?如臣之百不猶千不似,而前後蒙被,如山若海,固當蹈赴不辭,糜粉是甘,殫竭尺寸之誠,思效涓埃之報,而顧臣情勢,如右所陳,不敢冒當者審矣。又有私義之難安者,合啓中尹致行,與臣雖非至親,旣是近族,則不宜隨衆而連參,以傷敦倫之美風,在前如臣情地者,擧皆乞免,輒蒙體諒,則臣之所處,宜無異同,以彼以此,不可蹲冒,而庚牌荐降,承應無路,玆敢不避煩瀆,冒死呼籲。伏乞天地父母,俯垂諒察,將臣所叨,先賜刊改,仍治臣瀆撓之罪,以幸公私,千萬幸甚。臣無任云云。省疏具悉。本職許遞。
掌令韓始裕疏曰,伏以,臣以地則鄕曲之寒族也,以人則無用之下品也。昔自臣族祖故承旨臣忠,遘禍於己卯之時,一門流落湖右,于今十餘代,間有小科蔭仕,而未有大科名宦,門地之寒微極矣。臣以口到之業,濫登科第,粗習句讀,不閑詞章,儱侗憒劣,無所知能,言不巧色不令,凡涉世之方,一無能做,故望絶進取,分甘守拙,與世齟齬,倦於交遊,旣不隨人,人亦不從,是以行年五十六,而上自簪紳,下至韋布,識面者幾希,卽一愚騃不識東西之昏迷也。頃者銓家,未諳臣之如此,而誤擬於正言末望,臣自愕然曰,此望奚及於此身也?以若寒微,以若憒劣,獲忝如是淸望,曾所夢寐之未想,意慮之未到也,榮光餘事,而惶懼交至,臣之自視如此,則人之視臣,倘如何哉?果然持平趙秀民,以疏以啓,以爲正言單通過矣。請刊其選,臣之自知,誠不合於臺選,則人之爲言,固其宜矣。言雖出秀民,實則發於公論,特蒙我先王曲庇之恩,至下不允之批,臣之私感,罔知攸報,而其於物論之拂鬱,何哉?由是之故,臣於往歲之見叨持憲也,不敢冒沒承當,坐犯違傲,尙此惶蹙,而間者待罪東邑,又不能竭誠報效,竟至貶罷,可謂罪上添罪,實無抗顔於朝行之望,直還鄕廬,縮伏省愆矣。頃當前月幸行之時,瞻望羽旄之願,實切於心,而適其時又有飭關,故敢爲入城,病伏旅次,尙未還歸,不意新除,又及於臣身,其人則依舊是孱劣昏憒,其職則依舊是物論不快,其不可一刻誤縻也審也。況復近來之弊,如臣不似者,每不安分,鑽硏東西,以丐匪據,而旣得之後,則周旋人情,左右顧瞻,動皆窒礙,更不敢理會是非,謇諤以之莫聞,臺風以之日壞,臣雖無狀,平生實不欲做許模樣也,今將何心,以平生所不欲者,抑志而强爲哉?地不相當,人不相稱,則負乘臭載,理所必至,臣極知其如此,故株守鐵限,亶出衷情,非直爲人言之可畏也,天牌屢臨,輒事坐違,滿心惶懍,實不知措躬之所。伏乞天地父母,俯諒臣不可堪之實,亟命刊去臣名於兩司之望,仍治臣逋慢之罪,以肅朝綱,以謝人言。臣旣祈免之不暇,何敢贅及他說?然臣亦我先大王涵育薰陶中物也。前王不忘之衷,臣亦有同得之天,而殷湯之一德,卽嗣王新德之準的,臣雖卑賤,竊以先王之盛德至善,深有望於殿下。惟殿下不以臣之僭越而棄其言也。於戲,我先大王,以堯·舜之姿,懋孔·朱之學,深窮義理之原,洞見性命之奧,得精一之傳,而接群聖之統,繼述之孝,堅守不貳本之禮,五十之慕,極盡揚德美之方,存大義盡至情,竝行而不悖,至情至微,不偏不倚,而聖人人倫之至,大舜·周公無可加減,惟此逈越之義理,卓立爲根本田地,而萬善萬行,無不是從這裏流出來也。是以看川流之小德,則知其有敦化之源,觀萬殊之各得,則識其有一理之本,發號施令,命德討罪,夫孰非義理之流行者乎?至於矯俗筵敎,實與丙申初元綸音,相爲終始,實是導俗靖世之苦心血誠,而首尾數千言,無非喫緊爲人處做人樣子也。竝生之大德,不殺之神武,藹然森然於一篇之中,卽是殷盤,周誥,以口舌代鈇鉞,而潛消奸萌於造化之中也。凡今在廷小大,其所以一半分慕羹墻而圖報於殿下者,惟此義理與筵敎之十分奉承而彰明之也。後賢後王之所以賢其賢親其親,而沒世不忘者,亦惟此義理與筵敎之十分儀式而率由之也,如以一毫私意,參錯於其間,而有漫漶與背馳之心則不但爲先王曁殿下之賊,亦爲英宗曁莊獻之賊也。洪惟我慈聖殿下,以先王之心爲心,四載簾帷,設施注措,由舊章而不遺,用舍進退,鑑成憲而無愆,尤眷眷於義理之闡明,志事之對揚,乃於罔極之際,荐降哀痛之敎,森嚴之中,開自新之路,好生之中,寓討叛之義,雨露霜雪之竝行者,與先王末命,前後一揆,字字嚴正,句句惻怛,幾晦之義理,從此丕闡,未卒之志事,從此究竟,暴白我先王光明磊落如靑天白日之心法,俾有辭於天下萬世,臣每奉以讀,淚先垂而哽先咽,今我殿下,春秋鼎盛,躬親萬機,俾我八域臣庶,獲覩此億萬年無疆之休者,莫非我慈聖攸賜也。今年卽殿下之初服,而新厥德之時也。懋哉懋哉。承慈聖之志,述先王之事,遵遺敎而深致意於率由,法勤勞而深用力於典學,日夕乾乾,夙宵憧憧,以期德先王之德,道先王之道,則堯·舜·禹·湯·文·武·周·孔·曾·孟·程·朱之傳來心法,亦可接得,曷不休哉?若其典學之要,則不在奇妙,只是持敬存心,讀書窮理,反躬實踐三件事也。不獨韋布之士所當從事,雖帝王之學,殆亦無以易之,臣請以朱子要切之言,分三條而仰陳之,惟聖明垂察而體行之。其持敬存心之說,則曰,敬是竦然如有所畏之意,又曰,敬是此心自做主宰處,又曰,只要此心常自整頓,惺惺了了,未發時不昏昧,已發時不放縱耳。又曰,敬之一字,萬善根本,涵養審察,格物致知,種種工夫,皆從此出,方有據依,其讀書窮理之說,則曰,讀書須以主敬立志爲先,方可就此田地上,推尋義理,見諸行事,若無存養之功,又無踐履之志,而但欲曉解文義,說得分明,則雖盡通諸經,不錯一字,亦何所益?又曰,讀書但要反覆玩味,認得聖賢本意,道義實體,不外此心,便自有受用處。又曰,未上口時,須敎上口,未通透時,須敎通透,已通透便要純熟,其反躬實踐之說,則曰,講學漸明,便當痛下克己工夫,以踐其實,有以眞知其意味之必然。又曰,日用應接思慮隱微之間,每每加察,其善端之發,慊於吾心,而合於聖賢之言,則勉厲而力行,其邪志之萌,愧於吾心,而戾於聖賢之訓,則果決而速去之。又曰,日用之間,常切點檢,氣習偏處,意欲萌處,與平日所講相似與不相似,就此痛着工夫,庶幾有益。凡此三條朱子之訓,實聖學門路極亭當者也。必如是然後,可以絶滲漏無病敗也。蓋存心是本,而貫通乎窮理實踐,此其心所以貫始終,而敬所以徹頭尾者也。以先後之序,則知止爲始,能得爲終,而以輕重之倫,則非知之艱,行之惟艱也。是以非存心無以窮理,而存心者,又不可以不窮理也,非窮理無以實踐,而窮理者,又不可以不實踐也。如或徒恃存心,而無窮理之功,則陷於禪家之攝心,但知讀書,而無踐履之實,則流於俗士之口耳矣。其序之不可亂,而功之不可闕,蓋如此矣。存心卽小學培養之事也,窮理卽大學格物致知之事也,實踐卽大學誠意正心修身之事,而齊家以下,則擧此而措之耳。伏願聖明以先大王精一之心法爲標準,以朱夫子要切之訓辭爲程式,聳然奮發,惕然警厲,法天行而自强,效坤厚而永貞,毋爲訓誥,如元凱之成癖,毋事詞章,如相如之類俳,惟以躬行心得,修德凝道爲主,而其保守則戰戰兢兢,如臨深而履薄,其奉持則在在處處,見參前而倚衡,以至造次於是,顚沛於是,無終食之違,而博訪眞儒知此道者,布列左右,以爲資益,考之於經,驗之於史,而會之於心,以應萬機之變,則德造聖賢,孝通神明,可以實見得先大王不偏不倚,竝育竝行底金聲玉振,而政令施措,敍秩命討,從容合乎二十四年治平規模矣。聖人曰,我欲仁,斯仁至矣。又曰,爲仁由己,而由人乎哉?惟聖明深留意焉。臣極知猥越,而方當聖學慥慥之時,不禁芹曝之忱,忘猥以陳,幸恕其濫而察其愚焉。嗚呼,人心日陷,亂逆層生,至於今番鞫獄而極矣。臣自鄕初來,未得詳其本末根枝之如何,而槪觀於章疏所出者則不覺髮豎膽掉,直欲手磔口臠,而不可得耳。其間雖有伏法者,刑不稱罪,殆失惟輕者,亦多有之。裕賊之極惡大憝,合施孥戮,而諸子止於散配,李晦祥·尹致行·金宇光,罪在知情,合施當律,而止於安置島配,金千孫係是干連,權思穆係是應坐,而俱爲放釋。在敏則自陷於矯誣,而尙此假息,其爲失刑,莫此爲大,亂賊何所懲畏,而輿憤何由得洩耶?至於眼無君母四字,爲人臣子,冒此之目,而不可容一日不白也。今若以無知沒覺,匍匐入井爲憐,而終於靳持,則天下後世,夫孰有以在敏之無知沒覺爲辭,而解其惑者哉?言念及此,毛骨俱竦。臣謂亟允諸臣之請,裕賊追律,一依初草記施行,李晦祥·尹致行·金宇光,竝令王府更加嚴鞫,快正典刑,金千孫·權思穆,竝施絶島安置之典,在敏亦令王府嚴鞫得情,夬正典刑,斷不可已也。臣無任云云。省疏具悉。所陳切實,予庸嘉乃,當留念,尾陳事,不允。爾其勿辭察職。
甲子九月二十日辰時,上御熙政堂。都承旨·左副承旨率入格儒生入侍時,行都承旨徐瀅修,左副承旨李文會,假注書趙鐘永,別兼春秋趙雲翊·徐有恂,以次進伏訖。九日製入格儒生進士尹錫永·尙東奎·韓錫朝,進士閔英世,生員兪益柱,秋到記製述入格儒生進士李朝鉉·洪集圭,殿講入格儒生幼學裵相仁·許楠·金鍾文·白時亨·鄭禮容·邊正容·黃燾·金陽復·金應麗,生員姜守睦,幼學柳聖文·洪洛煥·姜大榮,進士姜之銓等,入就階下訖。上曰,九日製入格儒生及到記入格儒生,各行分立,可也。瀅修承命擧行。文會曰,九日製入格儒生,先使入侍乎?上曰,唯。文會曰,一人式使之陞殿乎?上曰,唯。錫永進伏奏姓名。上曰,年幾何?錫永曰,三十四歲矣。仍卽退出,東奎·錫朝·益柱等以次進奏姓名退出。英世進奏姓名。上曰,年幾何?英世曰,三十六歲矣。上曰,朝官中與誰爲近族乎?英世曰,與司諫臣閔師宣爲十三寸矣。仍卽退出。文會曰,到記入格,當以製述儒生,先使入侍乎?上曰,唯。朝鉉·集圭以次進奏姓名退出。相仁等十四人亦各以次進奏姓名後退出。上曰,下番翰林出立軒外,呼新來,可也。有恂承命擧行。上曰,承旨受誦科作,講儒則受誦講章,可也。瀅修承命擧行,引儀唱領賞儒生跪,頒賞訖,唱四拜,儒生行禮訖,以次退出。瀅修曰,十月初一日眞殿茶禮所用駞酪粥,依例煮入,而前一日監煮次,提調入宿等節,亦依例爲之乎?上曰,依此爲之。瀅修曰,慶壽宮供上駞酪粥,每年入稟置之,今番何以爲之乎?上曰,待下敎爲之。瀅修曰,陵幸時可考文蹟謄入事有命,而以日字次序,爲凡例乎?當以傳敎與草記狀啓等文字,各各分類謄入乎?上曰,以分類爲之,可也。瀅修曰,政院日記中抽出以謄者甚多,而其時隨駕注書中趙鐘永,方以注書,長在供職,故非但日記之役,自多滯積,亦無以議到於抄謄一事矣。頃承有改差啓辭待下敎入之之敎,而數日間當入之乎?上曰,依此爲之。文會曰,檢校直閣沈象奎以華寧殿奉審,明日當下去矣。聞於今日,奉御製懸板下去云,原傳敎中明日二字,當抹去後頒布矣。上曰,唯。仍命文會書傳敎曰,再明日眞殿茶禮時,大臣·時原任閣臣·儀賓竝入參。又命書傳敎曰,吏禮換房。大王大妃殿進御加減養胃湯,依前方五貼製入。出榻敎仍命退,承史以次退出。
甲子九月二十日未時,上御誠正閣。召對入侍時,參贊官金在昌,侍讀官任厚常,檢討官宋冕載,檢校直閣金邁淳,假注書趙鐘永,別兼春秋趙雲翊·徐有恂,各持綱目第二十七卷,以次進伏訖。上開卷命讀。厚常讀自加桓溫,止諡曰文明。上敎賤臣曰,左副承旨入侍。賤臣承命出傳,還入進伏,李文會追入進伏。上曰,下番讀之。冕載讀自趙立子世,止求見虎。上曰,參贊官讀之。在昌讀自虎病未之見,止酒病不能入。上曰,閣臣讀之。邁淳讀自虎曰,促持輦,止遣使來降。上曰,注書讀之。賤臣讀自燕以慕容恪,止進取之計。上曰,上番讀之。雲翊讀自秋七月,止時賢所及。上曰,下番讀之。有恂讀自必將經營,止重華謝之。上曰,文義陳之。厚常曰,此時桓溫·殷浩,浸相疑貳,故王羲之曰,內外協和,然後國家可安,此言儘好矣。內而宰相,外而方鎭,共相寅協,無所阻隔,然後國事方可做得,而以言乎晉之時勢,則朝廷播越,處在江左,中原舊基,恢復無策,雖使君臣上下,一心協力,猶難望其重興之業,而殷浩·桓溫,又如此相疑,竟乃何變之不生乎?奏未畢,上曰,予方欲問之矣。果如王羲之之言,桓溫·殷浩,內外協和,則溫能不至於爲逆乎?厚常曰,溫之於晉室,本有不臣之心,故史論凶逆之最者,必以莽·操·懿·溫,共擧而竝稱之矣。雖然上焉而能善駕馭,下焉而盡其協和,制之於稔惡之前,則猶可及之,而旣失其策,任其所爲,則其勢安得不轉輾爲逆乎?上命書吏曹參判牌招啓辭批答,文會承書訖。上曰,注書則當記講說,上番別兼春秋,出去頒布,可也。雲翊出傳後,還入進伏。厚常繼陳文義曰,臣旣以內外協和之說,有所敷陳矣。試以尙書所載者觀之,受有臣億萬,惟億萬心,周有臣三千,惟一心,其於疑貳和協之間,可見殷周成敗之分,而至若晉之此時之人,則疑貳不協者,非但殷浩·桓溫而已。穆帝則年幼,朝廷則如此,豈不誠慨然哉?顧今人心淆薄,朝象潰裂,辭敎之間,屢形憂歎,若欲深軫世道,洞革弊習,則惟當以大公至正之心,御衆得其宜,臨下盡其誠,使滿廷臣僚,自底於寅協而已,和也者非別般物也。中庸之致中和,天地位焉,萬物育焉。洪範之王道蕩蕩,無偏無黨,卽指此也。今殿下每以一箇和字,推去做得,則三古至治之盛,不難致矣。上曰,下番陳之。冕載曰,蔡謨卽江東第一人物也。其所謂順天乘時,濟群生於艱雖,非上聖與英雄,不能云者,卽是明達之論。而但念一時事業,則英雄之才,猶可能也。至於應天順人,德化流行,不令而威,不言而信,則非上聖而曷致哉?謨之爲說,則殆若以英雄上聖,竝比爲稱者,然此則誠非臣之所敢知也。大體論之,則雖凡俗衆人,致知力行,作之不已,則皆可以作聖,故書曰,克念作聖。孟子曰,人皆可以爲堯·舜,初非高遠難行之事也。竊伏覩殿下,睿姿天縱,聖學日就,勛華盛世,顒祝方切,自今而爲始,寸陰是惜,益躋聖敬,以致應天順人,德化流行之美,是所區區之望也。上曰,參贊官陳之。在昌曰,上下番玉堂所陳皆好,別無可以仰達者矣。上曰,閣臣陳之。邁淳曰,別無更陳之文義矣。上曰,姚弋仲見趙王虎曰,兒死愁耶?何爲而病?弋仲卽趙王虎之臣耶?厚常曰,然矣。上曰,然則爲臣而言,何爲如此?厚常曰,弋仲性狷直,人無貴賤而皆汝之,以故言辭如此,此亦似出於胡風矣。上曰,慕容霸議欲伐趙,其言,何如?厚常曰,當此時,趙乃貪虐之國,而燕則雖以用人之法觀之,比趙則不啻優勝矣。慕輿根之言亦以爲,中國之民,困於石氏,咸思易主,以救湯火,則燕安得無議伐之計乎?上曰,慕容恪伐趙,其後果能勝之乎?厚常曰,未詳其到處勝捷,而亦有克勝處矣。上曰,蒲洪後爲苻姓耶?厚常曰,然矣。上曰,符健卽蒲洪之子耶?冕載曰,然矣。上曰,趙之張豺卽何如人耶?厚常曰,卽是悖妄不足道之人矣。上曰,下番所陳中英雄上聖不宜竝論云者,其言何如耶?厚常曰,蔡謨之言,則蓋其意以非時賢所及爲論,故言勢自不得不歸重於上聖與英雄也。若欲分開爲說,則如漢高祖者,可稱英雄也,如堯·舜·禹·湯者,可稱上聖也,當有逈別者矣。厚常又曰,索振所謂漢光武躬親萬機,章奏詣闕,報不終日者,此言亦好矣。雖以目今論之,凡諸章奏,每每趁卽裁斷,有光武報不終日之美,亦所願也。上曰,此云重華謝之,其後能改之乎?厚常曰,史無所著,臣未能詳知。而大抵張氏甚顯於晉,至于張天錫·張重華,而僭稱之罪,自玆爲始矣。上掩卷,命玉堂·閣臣先退,厚常·冕載退出。邁淳曰,明日咸興·永興兩本宮衣襨香燭封裹時,禮曹判書當爲監封,而韓用龜疏批,以調理行公,批下矣。監封則其前日當爲齋宿,而期限此迫,何以爲之乎?上曰,禮判當監封乎?文會曰,然矣。上曰,禮判之病,何如云耶?文會曰,今番陵幸時,墜馬致損,歸後頗苦痛云矣。上曰,如可少强,則進參監封後調理之意,通報禮判,可也。文會承命。上曰,若非判堂,則次堂擧行有例乎?邁淳曰,自前無此例矣。邁淳仍退出。上命書傳敎曰,承旨未差之代,前望單子入之,待下批待開門牌招察任。文會曰,眞殿行禮時,若自內進詣,則承史諸臣,待令於何處乎?上曰,以萬安門外爲之。文會曰,禮曹儀註及齊令,雖未及見,而自前有承史齋宿之例,今亦依此爲之乎?上曰,其例,何如?文會曰,自上齋宿於摛文院,則承史入院齋宿,不然則宿於朝房,今番以朝房齋宿爲之乎?上曰,依此爲之。上又曰,內侍府文書中屬於今番陵幸時可考者,自內當下之,此亦錄入於院中所謄隨駕軍兵及隨駕官等自外可考者,無一遺漏,亦皆錄入,可也。文會承命。上命退,承史以次退出。
上在昌德宮。停常參·經筵。
林漢浩啓曰,來二十五日朝參日次矣,敢稟。傳曰,停。
李文會啓曰,明日再明日齊陵忌辰祭齋戒正日相値,視事頉稟之意,敢啓。傳曰,知道。
林漢浩啓曰,合辭方張之時,兩司無詣臺之員,正言李㬖引避退待,已至多日,尙未處置,事甚未安,除在外外,未肅拜,呈告人員,竝卽牌招,何如?傳曰,允。
李文會啓曰,行禮曹判書韓用龜旣入闕中,兼帶判義禁,不爲肅謝,直爲出去,事甚未安,推考,何如?傳曰,允。
傳于金宗善曰,召對爲之。
林漢浩啓曰,行大司憲李直輔,掌令兪漢人,持平李毅遠在外,執義未差,掌令韓始裕,持平李潮牌不進,監察茶時之意,敢啓。傳曰,知道。
以大司諫權常愼,獻納柳頤玄,正言朴英載,掌令韓始裕,持平李潮牌不進罷職傳旨,傳于林漢浩曰,只推。
林漢浩啓曰,兵曹判書韓晩裕牌不進推考傳旨,今方捧入。而命召傳授,一時爲急,如是違牌,事甚未安,更爲牌招,何如?傳曰,允。
傳于林漢浩曰,兵判批下,卽爲牌招,傳授命召。
林漢浩啓曰,兵曹判書韓晩裕再牌不進推考傳旨,今方捧入。而命召傳授,一時爲急,連事違召,誠極未安,所當更請牌招,而係是一日三牌,何以爲之?敢稟。傳曰,更爲牌招。
以左承旨嚴耆牌不進罷職傳旨,傳于李文會曰,只推,更爲牌招。
傳于金宗善曰,左承旨疏批已下,卽爲牌招。
以左承旨嚴耆牌不進罷職傳旨,傳于林漢浩曰,只推,更爲牌招。
以左承旨嚴耆再牌不進罷職傳旨,傳于林漢浩曰,只推,更爲牌招。
傳于金在昌曰,左承旨仍以前牌催促。
以典籍金處巖拿處傳旨,傳于林漢浩曰,分揀。
以廣州留守金載瓚狀啓,判府事徐龍輔祿捧不爲領受事,傳于金在昌曰,更爲輸送事,回諭。
金在昌,以賑恤廳言啓曰,西部太平館契任掌劉祥,今月二十一日本洞路傍,得一歲遺棄男兒,同里居良女趙召史欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李文會以改修都監儀軌廳都提調意啓曰,本都監儀軌,今已修正粧䌙,江華史庫·春秋館·禮曹等處所上件,分送之意,敢啓。傳曰,知道。
李文會以觀象監提調意啓曰,日官譯官之赴燕者,購得方書儀器,納于內閣與本監,則自本監草記論賞事,曾有先朝受敎定式矣。庚申年進賀使回還時,日官李鼎德,購得律曆淵源二秩,七政四餘萬年曆二秩,儀象考成一秩,卜筮全書四秩,增刪卜易三秩,易林補遺三秩合六種方書,已納于內閣,似當依例施以加資之典,監生中金在儉·金重祜,購得律曆淵源一秩,天元曆理一秩,卜筮全書一秩,合三種方書,納于本監,甚緊於試取所用。在前如此之類,亦多有施賞之事,自本監依例施賞,何如?傳曰,允。
林漢浩,以刑曹言啓曰,因義禁府啓辭,裕賊庶姪趾德,全羅道靈光郡荏子島安置,而令刑曹押送事,命下矣。罪人趾德,時囚舒川郡獄云,令該道押送配所之意,分付,何如?傳曰,允。
林漢浩,以義禁府言啓曰,卽接黃海監司李存秀牒呈,則大逆不道罪人達宇·義綱,旣已正刑矣。其父母妻妾子女祖孫兄弟姊妹子之妻妾伯叔父兄弟之子年歲姓名,存沒居住,令漢城府考出帳簿,亦爲分付五部及各該道,應坐諸人,一一査出成冊牒報後,依律擧行,而籍沒家産,破家瀦澤,降邑號罷守令等事,令各該司奉承傳擧行,何如?傳曰,允。
吏曹判書金達淳疏曰,伏以,臣冒據匪據,當退不退,人怒鬼猜,理必無幸,果然臺章峻發,聲罪狼藉,奏當之成,誅戮猶輕,雖蒙聖慈,曲垂照燭,批旨之下,昭晢無餘,譴罷之典,反歸言者,而身名已虧,釁孼至重,跼高蹐厚,容身無所,逬出都門,竄伏荒山,日夕惶隕,惟威罰是俟,顧何敢抗顔出口氣,重自陷於無忌憚之科哉?惟是天官冢宰,何等重任,而尙縻滓穢之身,久委草莽之中,揆諸國體,傷損非細,震蹙悶阨,尤增死罪。乃者筵諭鄭重,開誨諄複,至有從速上來之敎。噫,無狀賤臣,有罪末勘,反辱聖眷,若是隆摯,而進承恩命,旣非可論,若又一向泯默,全無變動,則亦非義分之所敢出,玆不得不略具文字,涕泣呼籲于宸旒之下。惟聖明哀憐而財幸焉。嗚呼,臣於見職,初何嘗一分近似乎哉?恩出特簡,辭不獲命,黽勉蹲仍,冒行大政,而器望輕淺,旣無以厭服人心,姿性褊滯,又不能曲副物情,上下不及,介達無當,大瘡小疣,臣亦不勝其自檢,則人言之來,惟當拜受之不暇,而第其許多臚列,旨意俱極非常,循私之斥,龍斷之目,蹈躪詬罵,無復餘地,雖其訾嗸頗沒模稜,頭緖猝難討尋,而要之人臣之惡名,士夫之賤行,到此而蔑以加矣。臣雖無似,亦嘗備數於淸朝禮使之末,則惟此醜辱貽羞,非止一身,又安忍呶呶提起,自汚其筆舌哉?至於成稔擬望事,人之爲言,胡至此極?安默,劇逆也,愛護劇逆之姻屬,用意拈出於收錄之地者,此果人理之所彷彿者乎?臣本聞見不廣,記性甚鈍,譜系之學尤所昧昧,況此支屬姻婭,瑣瑣難究者乎?稔之爲人,臣不識其何狀,而特以名列上舍,載在銓家私簿,臨政塡望,偶擧充擬,追後聞之,始知其爲安默之兄之妻之兄弟,則雖悔而已無及矣。蓋其事實不過如斯,然身爲銓官,聾瞽乃爾,此眞所謂不知亦罪,雖使素愛臣者曲爲之辨,全然原恕,猶或難之,況以吹毛洗垢之俗,加之於多仇少與之蹤,意之所準,非湛滅不止,則如此好題目,必無掉過之理。然則本事之有情無情,其言之中理不中理,又何足費辭而多辯也?乃若臣之自悼則有之,臣以眇福庸才,驟躐崇顯,履盛不止,天道所忌。況自昨冬遭罹以後,垢汚難湔,悸未定,尤宜早自決退,避遠要津,以遵古人肱折之戒,而秪緣受兩朝恩,與天無極,低回隱默,未忍便訣,偪側於睢盱之場,乾沒於風波之塗,卒之駴機焱發,身陷坑穽,上累聖簡,下辱家聲,遂作公私無補,忠孝得罪之人,撫躬慙痛,尙何言哉。伏乞天地父母,察臣罪負之甚重,諒臣踪地之至蹙,將臣所帶職名,亟行鐫削,仍命有司,另議臣合被律名,俾邦憲快伸,而私分粗安焉。臣無任云云。答曰,省疏具悉。臺諫處分,已有所洞燭,向筵亦言於大臣,卿何深引若此?勿辭,卽爲上來。
兵曹判書韓晩裕疏曰,伏以,備九卿之班,處六官之長者,何莫非任是隆顯,揀宜審愼,而惟玆本兵之官,其視諸卿之列,責任之擔負尤重,職務之關係最緊,管轄各營之鞱鈐,而當中權之重寄,甄別一國之韎韋,而掌西銓之劇任,內而察淸禁之宿衛,外而飭諸道之戎政,苟非才猷幹局,旣已著見於績庸,威重名望,有以鎭服乎物情,則上不可以輕授,下不可以冒當也,明矣。如臣者,材是山林之樗櫟也,跡是江湖之鳧雁也。器質最居於人下,聲稱無出於衆中,歷試諸職,了無可紀之實,輥到列卿,恒多不稱之愧,有官則隨行逐隊,無事則杜門却掃,居常不以事務經心,而人亦曷嘗以適用之器待臣哉?今當聖上親摠庶政,責勵群工之日,濟濟得人之美,遠近顒望,此時大司馬之職,其所難愼,尤當何如?而千萬不意,昨伏承本職寵除,臣誠惝怳而不能自定,踧踖而如無所容,不知聖朝奚取於無似賤臣,而遽有此誤恩也?嗚呼,臣之立朝,居然三十餘年于玆矣。每想所被先朝之恩遇,與天無極,而曾無一半分報效,有時中夜起坐,不覺涕泗之交頤,所期當官盡職,隨事竭誠,庶爲區區追報之道,耿耿寸丹,天日可質,而無奈迂疎有素,憒劣無當,雖願塵刹之少裨,而其亦末由也已。夫以疎拙之書生,而輒聞軍旅之事,以聾瞽之散蹤,而猥當銓選之任,是猶駑馬非致遠之資,而責之以追風絶塵,鉛刀乏一割之用,而試之於盤根錯節,臣雖欲感激榮寵,怵畏義分,出而膺玆新命,早晩之錯誤顚沛,猶屬臣一身事,深恐僨國家之重事,累聖明之隆簡,此所以中懷凜凜,四顧瞿瞿,歷宵思量,不敢爲進身之計者也。屢牌違傲,秪切兢蹙之私,尺疏披陳,敢瀆崇嚴之聽。伏乞軫見職之所宜愼揀,察臣言之非出例讓,亟命鐫改臣新授職名,以重公器,以安私分焉。臣無任云云。答曰,省疏具悉。卿其勿辭行公。
左承旨嚴耆疏曰,伏以,臣曩叨見職,自速罪戾,重致論劾,至今追惟,惶汗浹背。噫嘻,賊敏凶疏,卽載籍以來初有之一大變怪也。夫以我慈聖盛德之光明,我殿下誠孝之洞屬,非但臣民之所感歎,抑亦神明之所鑑臨,而渠乃包藏凶圖,疑眩其說,敢生脅持之計,顯售惎間之習,滿紙語脈,皆是至妖極憯,全篇字句,無非劇逆大憝,是固人得以誅之,而臣於伊日,同在院中,目見疏語之如此,心悸魂,精爽失守,倉卒之際,未及效沬飮之討,自念厥罪,萬隕難贖,而大僚請罷,過於原恕,儒臣箚參,亦出輿論,臣實有罪,何敢爲費辭自明之計乎?曾未幾何,復叨宿趼,溺職之罪,終難倖逭,憤敗之地,無面冒進,恩除之下,屢犯違傲,奉牌朝房,又添逋慢之罪,臣情到此,誠亦窮且阨矣。玆不得不略暴血懇,仰瀆宸嚴。伏乞天地父母,特賜鑑諒,亟削臣職,以存國綱,以安微分焉。臣無任云云。省疏具悉。爾其勿辭,卽爲肅命。
執義尹羽烈疏曰,伏以,國勢之孤危,亂逆之層生,莫近日若而至若振古所無之元惡大憝,則裕賊是已。噫嘻痛矣。裕賊窮天極地之罪,卽吾東臣子萬世不共戴之讎也。背馳先朝,敢生無將之心,沮戲大婚,肆發不道之言,凶肚逆腸,直與賊黯·逆榮,一串貫來,而其詩句之陰憯,供辭之悖慢,亦兩賊之所無者也。食肉寢皮,未足以洩神人之憤,口臠手磔,未足以快臣民之心,而古今天下,安有逆如裕賊,凶如裕賊,而生未及鈇鉞之誅,死未施瀦孥之典者乎?追律依施之命,始下於輿情憤鬱之餘,而大臣筵奏,金吾草記,拘於定式,降從次律,雖依此擧行,猶涉輕典,況玆丙申九月例擧行之命,又何爲而下哉?賊裕之鞫庭所供,許多凶說,便是已捧之結案,則不可以頑忍徑斃,同歸於臥斃牖下之賊魯明矣。其窮凶劇逆之情節,雖在物故久遠之日,所當勿拘常典,亟行孥籍之律,況渠斃屬耳,鞫獄纔竟,則末勘之中,又從輕典,安在其快施當律之義哉?此徒有追施之名,無追施之實,而適足以啓亂賊無忌憚之心,思之及此,寧不凜然?伏願殿下,更加三思,以賊魯丙申四月例擧行,宜矣。至若魯·民諸賊,本以和應之黨與,助成沮戲之凶謀,措語之爛熳相議,草本之密勿往復,情狀旣露,斷案已成,而勘以知情之律,失之惟輕之典,臣謂魯·民兩賊竝施追孥之典,斷不可已也。李晦祥卽裕賊圈套上一物,默逆綢繆中血黨也。構疏則挺身密參,停啓則極力陰圖,其干犯於逆謀,與魯·民諸賊,初無間焉,而遽然酌處,已失治獄之體矣。渠抑又何心,蠢然不動於發配之際,誣招亂言,眩惑獄情?此輩之所爲,轉益叵測,愈極巧惡,此不可以減死安置而止。伏願聖明,亟加嚴覈,快施當律,在所不已。亂臣賊子,從古何限,而又豈有如在敏疏語之窮凶絶悖者哉?旨意閃倐,遣辭慘慝,凶肚逆腸,畢露無餘,妖舌毒喙,謂天可誣,始也以受誣於慶禮等言,隱映做去,終焉以眼無君母等語,噴說來,外若驅勒廷紳,而內實侵逼聖躬,實是天地間所未有所未聞之一大變怪也。洪惟我慈聖殿下,以周娰之陰化,女堯之盛德,保佑聖躬,鞏固宗坊,文祥之大禮誕擧,先王之遺志克成,洪功偉烈,有光史牒,凡在臣民,孰不攢仰?而渠獨何心,指無謂有,憑藉莫重,少不顧忌?此非但殿下之罪人,卽慈聖殿下之罪人也。雖千剮萬戮,猶未足以伸王章以洩輿憤,豈可一刻容置於輕囚之獄哉?伏乞聖明,廓揮乾斷,亟允諸臣嚴鞫之請,明正典刑焉。仍伏念,臣待罪法從之列,亦有年所矣。前後恩除,已是涯分之過當,而未曾有涓埃之仰報,居常悸懼,如負大何。頃者亞憲新除,遽降於適在鄕廬之日,臣聞命惝怳,蒼黃上來,則已蒙遞解之恩造,而又伏承除命之復下,當此懲討方張之日,固宜趨膺之不暇,第臣區區情勢,去益危蹙,而且合啓中島配罪人尹致行,屬雖疎遠,實有同人之嫌自前如臣情地者,以疏以啓,輒蒙體諒,則今臣處義,宜無異同,玆敢不避猥越,仰瀆震嚴。伏乞聖慈,俯垂諒察,亟削臣所帶職名,以安微分,以肅朝綱焉。臣無任云云。省疏具悉。已諭於諸批矣,本職許遞。
甲子九月二十一日申時,上御誠正閣。召對入侍時,參贊官金宗善,侍讀官徐長輔,檢討官宋冕載,檢校直閣金邁淳,假注書鄭觀綏,別兼春秋趙雲翊·徐有恂,各持綱目第二十七卷,以次進伏訖。上命開卷讀之。長輔讀自梁州刺史,止竝錄尙書事。上曰,下番讀之。冕載讀自秦雍流民,止共擊趙。上曰,參贊官讀之。宗善讀自六年,止諸軍事。上曰,閣臣讀之。邁淳未及讀。上曰,明日眞殿行禮時,閣臣幾人入參乎?邁淳曰,姑未聞知,而時原任中,如原任提學李晩秀,原任直閣金勉柱,時任則待敎朴宗薰有故,二提學府院君與臣只二人入參矣。上曰,時原任參班人出去,知入,可也。邁淳讀自蒲洪自稱,止鎭南大將軍。上曰,注書讀之。賤臣讀自魏殺其太宰,止固守長安。上曰,上番讀之。雲翊讀自故趙將,止黃門徵之。上曰,下番讀之。有恂讀自謨陳疾篤,止釋煒之囚。上曰,左承旨因何事而不爲入來乎?宗善曰,向於堂疏譴削之請,有難安之情勢,不得承牌,至於三牌不進,而向日大臣,以堂上官之三牌不進者,直捧禁推傳旨,筵奏定式矣。今以禁推傳旨捧入乎?上曰,今番禁推傳旨安徐。仍命書傳敎曰,左承旨仍以前牌催促。宗善書傳敎訖。上曰,注書持此傳敎,出傳入來。賤臣承命出傳,還入進伏。上曰,文義陳之。長輔曰,今日自止,別無文義,而晉散騎常侍辛謐,當劉石之亂世,徵辟皆不就,潔身自持,可謂難人矣。其遺閔之書,以爲物極則反,致至則危,夫物極則反者,殆若寒暑之迭代致至則危者,亦如累棊之必覆,此必至之理也。蓋人主一心,萬化之源,政令施措之間,燕涓蠖濩之中,必窮斯理,無或間斷,則斯過半矣。且喜怒哀樂之未發,謂之中,發而皆中節,謂之和,此莫非窮理之學,而無過不及之謂也。必以中和二字,能盡格致上工夫,則修齊治平,卽次第件事,伏願此等處留念焉。上曰,下番陳之。冕載曰,大抵晉帝幼沖,而其時群臣,亦無可稱之人,則別無仰陳之文義,而至於趙主石鑑,燕王慕容儁,俱以胡人,僭稱國號,尤無足以文義陳之。然其中以優劣得失論之,則儁之爲人,較勝於鑑矣。夫燕之擊趙而拔薊也,始欲悉坑其士卒,終聽慕容覇之力諫,乃能釋之。且於左右之請殺常煒也,謂之忠臣,使出就館,此臣所謂優劣得失,亦有可知者矣。上曰,參贊官陳之。宗善曰,別無文義之可陳者矣。上曰,閣臣陳之。邁淳曰,臣亦無可陳之文義矣。上曰,辛謐勸閔歸身晉朝,閔若歸身晉朝,則謐可仕於閔耶?長輔曰,以謐之潔身素志,有未可必也。上曰,蔡謨事,能無過乎?長輔曰,帝方八歲,臨軒累召,而竟不承命,誠過矣。上曰,欲以大辟加之,此亦過矣。長輔曰,然矣。免爲庶人,亦過矣。上曰,常煒何如人也?冕載曰,觀其所爲,亦足稱善。長輔曰,直情盡言,能不畏死,可謂難人也。上曰,燕王儁,知其常煒之爲人,而尙如是耶?長輔曰,儁雖知其忠,而以其傳國璽事,或慮其見欺,猶且囚之而後,知張擧之妄,常煒之直,而始乃殺擧,而釋煒之囚矣。上曰,掩卷,命玉堂閣臣先退。上曰,按覈使密啓,何承旨捧入乎?宗善曰,右副承旨以刑房捧入矣。宗善曰,假注書鄭觀綏傳命出入之際,擧措顚錯,推考,何如?上曰,從重推考,可也。出擧條宗善曰,明日眞殿行禮時,應參諸臣,以黑團領參班乎?上曰,依此爲之。上又曰,黑團領是前例耶?宗善曰,在前眞殿行禮時,上御衮袍,故諸臣以黑團領參班,而上御絳紗袍,則諸臣從上服,故以朝服參班矣。上曰,絳紗袍卽移還安時服色也。此非煩稟之事,承旨從重推考。仍命書傳敎曰,右承旨金宗善,假注書鄭觀綏,竝從重推考。上又曰,改修都監儀軌,如有內入件,入之,如無內入件,禮曹所在件入之事,分付。仍命退,承史以次退出。
上在昌德宮。停常參·經筵。
林漢浩啓曰,行大司憲李直輔,掌令兪漢人,持平李毅遠在外,執義未差,掌令韓始裕未肅拜,持平李潮呈辭,監察茶時之意,敢啓。傳曰,知道。
嚴耆啓曰,禁衛營將官來言,今日本營軍兵日次私習云矣,敢啓。傳曰,知道。
嚴耆啓曰,御營廳將官來言,今日本廳軍兵日次私習云矣,敢啓。傳曰,知道。
徐瀅修啓曰,假注書趙鍾永身病猝重,勢難察任,今姑改差,何如?傳曰,允。
林漢浩啓曰,正言李㬖引避退待,已至多日,尙未處置,事甚未安,諫院除在外外,未肅拜呈告人員,竝卽牌招,何如?傳曰,允。
以大司諫權常愼,獻納柳頤玄,正言朴英載牌不進罷職傳旨,傳于林漢浩曰,只推。
趙鍾永改差,代以鄭元容爲假注書。
林漢浩啓曰,正言李㬖引避退待,已至多日,諫院當爲處置,而大司諫權常愼,獻納柳頤玄,正言朴英載牌不進,憲府除在外外,未肅拜·呈告人員,竝卽牌招,以爲處置之地,何如?傳曰,允。
以掌令韓始裕,持平李潮牌不進罷職傳旨,傳于林漢浩曰,只推。
林漢浩啓曰,吏曹郞廳來言,龍仁縣令兪漢石,兩司當爲署經,而諫院則旣已署經,憲府則不得署經云。除在外外,未肅拜·呈告人員,竝卽牌招,以爲備員署經之地,何如?傳曰,允。
林漢浩啓曰,龍仁縣令兪漢石,諫院則旣已署經,而憲府則行大司憲李直輔,掌令兪漢人,持平李毅遠在外,執義未差,掌令韓始裕,持平李潮牌不進,無以署經,何以爲之?敢稟。傳曰,一司除署經。
以掌令韓始裕,持平李潮牌不進罷職傳旨,傳于林漢浩曰,只推。
傳于林漢浩曰,當該注書推考。
傳于林漢浩曰,觀此啓本,囚供一如前番,別無更問之端,篤老之物,徑斃無怪,爲先捧結案後,更爲盤問,具意見馳啓。
徐瀅修啓曰,今九月二十四日,祿都目政事爲之之意,敢啓。傳曰,知道。
嚴耆,以備邊司言啓曰,卽見平安監司李書九災實分等狀啓,則平壤等十五邑置之稍實,安州等十九邑置之之次,宣川等八邑置之尤甚,仍以爲,年分災實槪狀,待各邑齊到,更爲條列登聞計料,後錄諸條,竝請令廟堂稟旨分付矣。其一,本道舊還,多在淸北各邑,而被災最甚,新舊竝督,實有災民難支之慮,尤甚之次邑鎭舊還特爲仍停事也。其一,本道穀簿之紊亂,專由於代捧,本色準捧,在所不已,而今年則民力之艱辛,倍甚於昨年,尤甚邑尤甚面里限三分二,尤甚邑之次面里,之次邑尤甚面里限折半,尤甚邑稍實面里,之次邑之次面里限三分一,以相當穀準折代捧,稍實邑被災最甚面里,亦限三分一許令代捧,待明秋還作本色事也。其一,尤甚邑民情,實爲可悶,還穀畢捧,有未敢必,若以面里混同許停,則不無虛實相蒙之慮,今年應捧新還,限八千石許劃,則被災民戶,隨勢許停,有餘則從實還錄事也。其一,尤甚邑勿定配所事也。其一,推奴徵債限明秋防塞事也。本道今年年事,比之諸路,最爲失稔,尤甚名色,雖似稍多,亦其勢也。分等一款,依狀請施行,舊還之仍停,易歸姑息,各穀之代捧,終非經法。然而災邑捧糴,旣難新舊之竝督,本色還作,擬待明秋之準捧,民間之企望方切,道啓之參量合宜,竝與尤甚邑勿定配所事,推奴徵債防塞事,依請許施。至若新還八千石之預請停退事,道臣之意,蓋慮其停退則虛實或混,準捧則民力難逮,欲於徵督之中,預究寬紓之方,而但念此事,實與舊還之限數徵捧者有異,無停退之名,而先占停退之數,當催科之始,而預開未捧之路,創立名色,恐貽後弊,不如姑以準捧爲期,待無弩末之際,以已捧未捧,據實磨勘之爲便也。此則置之,何如?傳曰,允。
林漢浩,以義禁府言啓曰,卽接安岳郡守任希存,長淵縣監李永喆牒呈及成冊,則大逆不道罪人達宇·義綱應坐諸人,査出以來矣。達宇父行松,方囚安岳郡獄,發遣府都事與地方官眼同,依律文緣坐處絞,祖仁大全羅道康津縣加里浦鎭,弟達亨慶尙道南海縣,弟達淵全羅道興陽縣鉢浦鎭,弟達允珍島郡南桃浦鎭,竝緣坐爲奴。母載寧阿只慶尙道巨濟府,妻本阿只咸鏡道慶興府,女風禮平安道碧潼郡,女風禮阿只慶尙道長鬐縣,妹右作全羅道海南縣,竝緣坐爲婢。三寸叔興松咸鏡道茂山府,姪於仁去施平安道朔州府竝緣坐安置。義綱母阿只年七十三,依律文免坐,妻大隱阿只咸鏡道穩城府爲婢,而右罪人等,竝促囚於安岳·長淵獄,依例令刑曹押送于各其配所,何如?傳曰,允。
林漢浩,以刑曹言啓曰,因義禁府啓辭大逆不道罪人達宇,祖仁大全羅道康津縣加里浦鎭,弟達亨慶尙道南海縣,弟達淵全羅道興陽縣鉢浦鎭,弟達允珍島郡南桃浦鎭,竝緣坐爲奴。母載寧阿只慶尙道巨濟府,妻本阿只咸鏡道慶興府,女風禮平安道碧潼郡,女風禮阿只慶尙道長鬐縣,妹右作全羅道海南縣,竝緣坐爲婢。三寸叔興松咸鏡道茂山府,姪於仁去施平安道朔州府,竝緣坐安置。義綱妻大隱阿只咸鏡道穩城府爲婢,而右罪人等,竝捉囚於安岳·長淵獄,令刑曹押送事,命下矣。右罪人等,令該道卽爲押送于各其配所之意,分付,何如?傳曰,允。
林漢浩,以刑曹言啓曰,因義禁府啓辭大逆不道罪人達宇·義綱籍沒家産事,允下矣。罪人達宇·義綱奴婢,令京兆考出帳籍,分付五部及各該道,使之一一査出,修成冊報來,依例花名,永屬公賤之意,敢啓。傳曰,知道。
上護軍趙尙鎭疏曰,伏以,臣聞人臣事君之道,實惟在於夷險向前,而亦未嘗不量己而受命,度力而處事者,蓋欲其公而無僨事之患,私而無戕性之慮也。今臣以才以識,俱極駑下,而卽不過奔走事君者也。聖恩曲荷於三朝,而絲毫蔑報,衰齡已迫於七耋,而刀圭頻事,區區素自期者,雖欲燥濕之不避,力不從心,末如之何,則奔走之且不能也,尙安用臣爲哉?詞訟之劇任虛縻,而以病焉籲解,享官之名帖塡差,而以病焉丐免,凡諸大小公會,亦多因病而縣頉,則私心悚蹙,去益靡措,而屢度體諒,尙切感祝,竊庶幾安意調將,蘇護危喘,復見天日之明也。不自意,上价特除,忽下於伏枕昏涔之中,臣誠惝怳震悸,莫省其所以也。噫,臣於是役,三載之間,亦嘗再遭矣。才諝之不稱專對,威望之不足憚壓,卽是聖明之所已悉燭,則今不必更事枚擧,而第念,平時冠蓋,不患無人,崇秩遴選,亦旣林立,事當妙簡賢才,以之輪回赴役,庶可無因循苟艱之歎矣。且況宗班儀賓之外,連三次上价之任,前例之所未嘗聞,而今乃以再次來往,旣試蔑效之一介賤姿,苟然充擬於四五年之囚,其人才之淺尠,位著之艱乏,倘使彼人見之,則將不勝其滋惑而嗤點。在聖朝愼揀行人之政,抑恐貽累也非細矣。然而此猶屬辭免之例套語也,況臣貞固之疾,此是四十年難醫之症也。稟賦虛薄,痰癖膠固,自在少壯之歲,每多闖肆之時,起居動作,不及恒人,到今年紀衰邁,氣血削弱,諸症迭發,少或勞動,則鮮血湧出,纔失將攝,則癖積衝亘,食飮全廢,神氣委苶,加之風眩肆發,頭目疼痛,寒熱交作,溏泄無度,宛轉床褥,一月過半,此親知之所憂慮者也,醫人之所却走者也。臣豈敢一毫假飾,有若圖避於往役者然哉?今以此尫羸之質,沈痼之症,雖舂糧適百之地,尙難離次失治,自歸戕生撲性之科,況此萬里飮氷之役,無望自力於目今之症,而若其年前之兩度銜命也,稍幸狗馬之齒,不至癃老,痰病之身,不犯深冬,行役不甚艱辛,故不敢辭遜,而果爲膺命矣。及到遼薊之間,宿症越添,幾至危境,僅免生行死歸之患,此莫非王靈所曁,而至今追惟,餘悸未定,今則崦嵫之景愈迫,床笫之喘愈痼,榮衛內損而氣力綿綴,邪祟外侵而神息短促,平居凡百,比諸往歲,已不知落下幾層,則今欲使之强策病軀,冒沒登途者,是猶强僬僥以千匀也。委命草莽,理必無幸,一身顚仆,有不暇恤,占便之嫌,雖甚可懼,敗事之憂,誠亦不淺,此臣所以寧伏慢命之誅,而不敢爲俶裝赴程之計也。苟或有一分可强之勢,則曾前之所已膺受者,何敢必辭於今日?而時有所不同,力有所不及,爛熟思量,萬無承當之路。惟有積誠祈懇,期於感回天聽,則以聖上惻怛好生之至仁大德,安得無曲察而垂憐乎?瀆撓之懼,不敢暇顧,疾聲之籲,亶出血懇,臣情到此,吁亦慼矣。伏乞聖慈,俯賜矜諒,將臣正使之任,亟行鐫免,重勘臣辜負逋慢之罪,以重使事,以嚴國綱,千萬幸甚。臣無任云云。答曰,省疏具悉。畀卿專對之任,意有在焉。拜表尙遠,其間調攝,自當康復,卿其勿辭。
甲子九月二十二日辰時,上詣眞殿。酌獻禮入侍時,行都承旨徐瀅修,左承旨嚴耆,右承旨金宗善,左副承旨李文會,右副承旨林漢浩,同副承旨金在昌,假注書趙鍾永·鄭觀綏,別兼春秋趙雲翊·徐有恂,左議政徐邁修,右議政李敬一,原任提學李晩秀,原任直閣金勉柱,檢校直閣金邁淳,以次侍立訖。上具翼善冠·衮龍袍,通禮前導詣板位,行四拜禮。仍詣殿內三上香,行酌獻禮如儀,降復位,行四拜禮。仍命退,諸臣以次退出。
上在昌德宮。停常參·經筵。
嚴耆啓曰,明日常參·經筵,取稟。傳曰,再明日只晝講。
嚴耆啓曰,禁衛營將官來言,今日本營軍兵日次私習云矣,敢啓。傳曰,知道。
嚴耆啓曰,御營廳將官來言,今日本廳軍兵日次私習云矣,敢啓。傳曰,知道。
林漢浩啓曰,行大司憲李直輔,掌令兪漢人,持平李毅遠在外,執義未差,掌令韓始裕未肅拜,持平李潮呈辭,監察茶時之意,敢啓。傳曰,知道。
傳于嚴耆曰,一內禁軍試射,明日當設行,處所以春塘臺爲之。
傳于嚴耆曰,召對爲之。
傳于嚴耆曰,奉審閣臣入侍。
傳于林漢浩曰,右副承旨入侍。
林漢浩啓曰,正言李㬖引避退待,已至多日,尙未處置,事甚未安,諫院除在外外,未肅拜呈告人員,竝卽牌招,何如?傳曰,允。
林漢浩啓曰,正言李㬖引避退待,已至多日,諫院當爲處置,而大司諫權常愼,獻納柳頤玄,正言朴英載牌不進,憲府除在外外,未肅拜呈告人員,竝卽牌招,以爲處置之地,何如?傳曰,允。
以大司諫權常愼,獻納柳頤玄,正言朴英載牌不進罷職傳旨,傳于林漢浩曰,只推。
以掌令韓始裕,持平李潮牌不進罷職傳旨,傳于林漢浩曰,只推。
嚴耆啓曰,右承旨金宗善,左副承旨李文會,同副承旨金在昌今日不爲仕進,竝卽牌招,何如?傳曰,竝待開門牌招。
兵曹口傳政事,副司果尹命烈。
嚴耆,以都摠府言啓曰,今日入直內三廳武兼禁軍及軍兵等當爲中日習射,而國忌正日相値,不得爲之之意,敢啓。傳曰,知道。
嚴耆,以禁衛營言啓曰,謹依定式,臣準源進詣南壇,奉審摘奸,則壇上與階砌紅箭門內外,俱爲無頉,松木則漸就蒼蔚,禁樵守護等節,另加申飭之意,敢啓。傳曰,知道。
林漢浩,以義禁府言啓曰,卽接月令醫員金樂手本,則時囚罪人閔師膺,屢日處濕之餘,素患痰癖之症,乘時發作,又添寒感,晝夜大痛,轉側須人,食飮全却,症形危重云。自前罪人病勢危重,則一邊保放,一邊草記,曾有定式矣。閔師膺姑爲保放之意,敢啓。傳曰,知道。
林漢浩,以吏曹言啓曰,因義禁府草記,大逆不道罪人達宇·義綱,旣已正刑降邑號,罷守令等事,允下矣。問于義禁府,則達宇居生於黃海道安岳郡,義綱居生於長淵縣云,而守令則勿罷事,曾有定奪矣。安岳郡守,依例降爲縣監,長淵,甲申年因土民之埋殺官長,旣降爲縣監,降號一款,今無可論,班次於諸縣之末,以示貶降之意,何如?傳曰,允。
甲子九月二十三日申時,上御誠正閣。召對,奉審閣臣同爲入侍時,參贊官嚴耆,侍講官徐長輔,檢討官尹尙圭,檢校直閣金邁淳,假注書鄭元容,別兼春秋金蓍根·趙雲翊,檢校直閣沈象奎,以次進伏訖。上曰,奉審則果無頉乎?象奎曰,臣詣華寧殿,殿內奉審則無頉,祭物祭器祭井看審則皆精潔,諸執事摘奸則無頉矣。監祭後,仍詣健陵,陵上奉審則無頉,丁字閣碑閣亦無頉,又詣顯隆園,園上奉審則無頉,丁字閣碑閣亦無頉矣。上曰,別無他事之可奏者乎?象奎曰,他陵所則殿內鋪陳,如有渝弊者,自禮曹修改,而顯隆園則先朝有器用定例,自筦千庫修造,而其中諸種,或有內下者,或有稟旨擧行者,見今神褥床席床巾,多有渝色處,正合修改,而此則與他器用自別,有難自下擅便,故臣有與園官及留守相議者矣。此不可不一番稟旨定式,此後留守登筵之時,下詢處之似好,故敢此仰達矣。上曰,華城留守何間當上來耶?象奎曰,下去屬耳,姑未知何間上來,而此非甚急,待其上來,下詢爲之,似好矣。上命先退,象奎退出。上命開卷讀之。長輔讀自魏主閔,止十萬餘人。上曰,下番讀之。尙圭讀自姚襄還灄頭,止皆除之。上曰,參贊官讀之。耆讀自夏四月司馬勳,止督竝州。上曰,閣臣讀之。邁淳讀自冬十二月桓溫,止先自猖獗乎。上曰,注書讀之。賤臣讀自浩曰決大事,止昱從之。上曰,上番讀之。蓍根讀自八年魏永興,止人士皆重之。上曰,下番讀之。雲翊讀自夏四月燕,止擊張琚斬之。上曰,右副承旨入侍。賤臣承命出傳,右副承旨林漢浩進伏。上曰,文義陳之。長輔曰,秦王健係是胡羯,固無足稱,而分遣使者,問民疾苦,誠得矣。奏未畢,上曰,秦王健政無可稱,而此事則稍勝矣。長輔曰,然矣。上曰,秦王健別無可言,而人君若行此等政則善矣。長輔曰,然矣。夫秦王健之此事雖是矣,而原其所爲,則只欲爲其名譽,而不以實心行實政,故畢竟事業至此而止矣。蓋人君深居九重,民間疾苦,無由得聞,而古之聖王,莫不以民爲本,故唐堯之微服遊康衢,觀于華等事,此皆觀風察俗,欲知民間之疾苦,而歷數前代治安之世,則擧皆視民如傷,如保赤子,惟患其疾苦之不得聞焉。惟我列聖朝治法政謨,凡於察民隱祛民瘼之事,極盡其方,而近年以來,民弊漸生,許多艱難疾苦之狀,雖不得一一煩陳,而軍田糴三政及山郡海邑之蔘貢漁稅等數事,爲民苦瘼者,容有極哉?伏願殿下,每以閭閻疾苦,民生艱難,深留聖意焉。且搜羅雋異者,此是有國之先務也。登崇俊良,賢者在朝,然後其國可治,而民生之疾苦,亦可以無之矣。亦願必以進賢爲念焉。罷無用之器,去侈靡之服云者,此亦人主所當行之者也。周文之卑服,夏禹之菲衣,尙矣,而漢文帝不過中主,惜百金之費,而罷露臺之役,此可見爲民之心矣。昔惟我英廟朝,躬行節儉之德,爲祛侈靡之習,命禁紋緞之自燕質來者矣。先大王又以繼述之聖德,申嚴禁條軍服外,不許貿用,故小臣昨冬入燕時,聞象譯輩所傳,則紋緞之屬,初非彼人之所着,故專爲我國人貿去而織造矣。近因禁令,不爲貿去,故燕市亦絶無而僅有云。於此一事,亦可見兩先朝祛奢崇儉之聖德矣。伏願殿下,必於此等處仰法焉。上曰,下番陳之。尙圭曰,此時桓溫,以跋扈之心,恣擅便之行,擁重兵臨京國,朝廷震駴,殷浩至欲去位而避之,其時事勢,可謂岌岌殆哉。王彪之一言,不過馳送咫尺之書,而彼强悍如溫者,亦至於惶恐致謝,回軍還鎭,當時朝廷之恇劫失措,若非彪之,無以鎭定,雖以此觀之,賢人之力大矣。自古人國,雖當危弱之時,朝廷擧措,苟得其正,則雖有强臣叛虜,不足慮矣。是以唐憲宗用一裵度,而擧措足以服人,故韓弘輿疾討賊,承宗斂手削地,大抵擧措公正,然後人心悅服,人心悅服,然後國勢鞏固,而究其本則皆在於得賢臣而委任之。伏願留念焉。上曰,參贊官陳之。耆曰,上下番旣有所奏,臣別無可陳文義矣。上曰,閣臣陳之。邁淳曰,下番所陳好矣。大抵朝廷上處事得宜,然後人心悅服,桓溫以梟雄之才,有跋扈之志,擁兵上流,羈縻京國,蓋是時,穆帝幼沖,國無可恃,而桓溫之猶爲擁兵相持者,幸以國無他釁故也。至是而拜表輒行者,未敢知其時有何釁端,而若使國家無事,朝象淸平,則雖百桓溫,豈得以容其計哉?是故方內治平,則四境之外,可以自服,雖有彊臣猛將,亦不足畏矣。由是觀之,壃域之治亂,莫不由於朝廷上擧措之得宜與否,而以朝廷言之,君德爲先,人君正一心以正朝廷,故方寸之內,應變無蔽。古人曰,天下之本在國,國之本在家,蓋人君之治國,自近及遠,而君德之成就,莫若自修,故古之聖君,必內修外攘,而天下自治矣。上曰,魏主閔,若不聽道士法饒之言,而聽王泰之言,則不至於敗乎?長輔曰,魏主閔,若聽王泰之言,則雖無今番之敗,而蓋閔之爲政,只肆暴虐,無一可稱,其何以遲久不敗乎?尙圭曰,王泰之言,可謂此善於彼,而魏主若用,則豈有此戰之速敗乎?然毋論聽此聽彼,全無廣詢博採之意,而徒肆劻勷暴虐之志。夫戰者,孔子之所愼,而冉·閔之攘袂大言,已是速敗之兆矣。邁淳曰,五胡之時,有何優劣之可論,而昔梁王問於孟子曰,天下惡乎定?孟子對曰,不嗜殺人者能一之。蓋愛民好生,君德之本領,而五胡之中,獨秦王健,有不嗜殺之心,故其在危亂之世,能成少康之治,雄覇五胡,傳業數世,若趙之法禁不行,互相殺掠者,竟至於速亡,此亦可見君政之在於爲民,而亦有優劣之可論矣。上曰,姚弋仲怒其子,不擒閔杖之一百,豈不過乎?長輔曰,姚弋仲自來鯁直,放雖有此過擧,而初欲爲石氏報德,及夫石氏之盡亡,則末乃遣使降晉,復謂其子歸晉,當執臣節云者,可謂得其正,而當此時誠難人也。上曰,殷浩若聽孔嚴之言,則可以少勝耶?長輔曰,孔嚴之言則是矣。浩若聽之,庶無畢竟之害,而浩之爲人,蓋多名過其實,無可取者矣。上曰,初頭若聽王羲之之言,則可無來後之弊耶?長輔曰,誠然矣。邁淳曰,果是藥石之言矣。若使朝廷和平,少無釁端,則雖如桓溫者,亦將爲治世之能臣矣。豈有畢竟之害乎?上曰,其時朝廷上會稽王昱,何如?長輔曰,昱以宗室輔相,其時果是稍勝者矣。邁淳曰,昱以王室之親,雖無失德,而徒以淸談自高,亦無才德之可稱者矣。謝安曰,惠帝之類,而但淸談勝之,雖以此觀之,亦可知徒尙淸談之人矣。長輔曰,大抵自西晉以來,人皆尙淸談好浮誕,故末流之害,至於此而極矣。上命掩卷。尙圭曰,臣於本月十六日,祗受監軍落點,巡過月覲門外,招檢守鋪軍,則初非深夜,已如眠羊,屢呼不應,事極可駭,卽加棍治,仍査委折,則乃是衛軍之立代者,而或是癃老,或是殘劣,不成貌樣。蓋聞衛將所軍卒之守鋪於宮墻者,或有永定雇立軍,或有逐日雇立者,而所謂永定雇立者,有故則自下代立,所謂逐日雇立者,不知其何許雜人,如此之弊,匪今斯今云。宮墻守鋪,何等嚴重,而不問根着之虛實,惟事鋪額之彌縫者,其在審愼之道,豈非萬萬疎忽,萬萬未安乎?臣意則分付該曹,守鋪軍一事,別般變通,量宜酌定,自下代立之習,逐夜雇立之弊,永爲革祛,宮墻守鋪之節,各別申飭,實爲愼重之道,故今適登筵,敢此仰達矣。上曰,聞甚疎虞,變通便否,令該曹講確以聞,可也。出擧條玉堂先退。邁淳曰,歷代記年,今番新謄本,依閣中所在原本移謄者也。就其中略有添補及釐正處,而大體則一從閣本矣。昨日內下錦衣·黃衣兩本竝閣本,參互校準,則錦本凡例,頗似粗略,與黃本參差處甚多,黃本與閣本大同,而其往往不同處,則皆閣本中籤紙所改者也。以此觀之,錦本爲最初本,黃本居其次,閣本爲最後校正之本矣。上曰,歷年總數,錦本與黃本不同,何也?邁淳曰,永曆紀年,錦本則書以十六年,黃本則書以五年,故兩本總數,果不同矣。是蓋各有依據,五年者,以帝奔南寧之年爲限也,十六年者,以帝崩年爲限也。永曆皇帝在世之日,皇明一脈尙存,則仁人君子,未忍遞絶其統者,此誠忠厚之意,而奔南寧以後,初無片土一民可以行其政令,則紀年之斷以五年,亦出紀實之意,未知日後良史氏出,則二者當何所從,而今不可以一時臆見,遽決其當否矣。上曰,黃本稱十五年乎?邁淳曰,單五年矣。上曰,依黃本書之,可也。邁淳曰,新謄本粧冊以入乎?上曰,粧冊後書題目,與黃衣本入之,錦本則置于西庫,閣本則仍置閣中,可也。閣臣退出。上命耆·漢浩書公事判付訖。仍命退,承史以次退出。
上在昌德宮。停常參·經筵。
林漢浩啓曰,合辭方張之時,兩司無詣臺之員,正言李㬖引避退待,已至多日,尙未處置,事甚未安,除在外外,未肅拜呈告人員,竝卽牌招,何如?傳曰,允。
嚴耆啓曰,北兵使申鴻周,授符次密匣請出之意,敢啓。傳曰,知道。
備忘記,北兵使申鴻周下直,長弓一張,長箭一部,片箭一部,筒兒一箇賜給。
李文會啓曰,卽者吏曹郞廳來言,判書金達淳在外,參判韓用鐸病不來,參議未差,今日祿都目政事,不得爲之云。參判韓用鐸,卽爲牌招,何如?傳曰,允。
以大司諫權常愼,獻納柳頤玄,正言朴英載,掌令韓始裕,持平李潮牌不進罷職傳旨,傳于林漢浩曰,只推。
林漢浩啓曰,行大司憲李直輔,掌令兪漢人,持平李毅遠在外,執義未差,掌令韓始裕,持平李潮牌不進,監察茶時之意,敢啓。傳曰,知道。
傳于金在昌曰,召對爲之。
傳于金宗善曰,右承旨入侍。
金在昌啓曰,明日次對,兩司當爲進參,除在外,引避退待外,未肅拜,呈告人員,竝待開門牌招,何如?傳曰,允。
林漢浩以左邊捕盜廳言啓曰,本廳兼從事官李忠運身病猝重,勢難察任,改差,何如?傳曰,允。
禁府啓目,西部都事李志淵原情云云。傳旨內辭緣,泛稱遲晩,刑推得情,何如?啓,除刑推議處爲良如敎。
甲子九月二十四日辰時,上御春塘臺。一內禁軍試射時,左承旨嚴耆,右承旨金宗善,左副承旨李文會,右副承旨林漢浩,同副承旨金在昌,假注書鄭觀綏·鄭元容,別兼春秋洪秉喆·金蓍根,檢校直閣沈象奎·金邁淳,以次詣閤訖。上御戎服乘馬,出重華門·貳極門,由銅龍門·集禮門,過光德門·明光門,入靑陽門,詣春塘臺,降馬陞座,諸臣以次進伏訖。宣傳官跪告小開門吹打。兵曹判書韓晩裕,禁軍別將李潤謙,內禁將白東運等,以次參現。文會曰,吏曹參判韓用鐸牌不進推考傳旨,今方捧入。而開政命下之後,如是違牌,事甚未安,更爲牌招,何如?上曰,更爲牌招,可也。出擧條文會讀奏吏曹參判韓用鐸更爲牌招事。象奎曰,榻敎之不書讀奏者,或於動駕之前,擧行滾急之際,雖有如此之時,而終始謬例也,今日殿座,政官牌招榻敎,承宣之不書徑讀,事涉未安,推考,何如?上曰,依爲之。出擧條上入幄次,禁軍等四十九人,射柳葉箭十巡。司謁口傳下敎曰,禁軍中騎芻自願人更試,騎芻一巡畢試記修整,依前例黃籤懸入,行首宣傳官李東善奏騎芻躍馬之際,李南老等三人失措,記過,何如?上出幄次,親臨頒賞,柳葉箭騎芻居首人李徵五加資,之次李漢井·李英穆分等頒賞,出送訖,宣傳官奏李南老等記過待令矣。上命拿入,敎曰,何爲而失措乎?南老等曰,不善擧行,無辭可達矣。上曰,今番則分揀,此後小心,可也。命拿出,上乘馬,由靑陽門·協陽門還內,諸臣以次退出。
甲子九月二十四日申時,上御誠正閣。召對,右承旨同爲入侍時,參贊官金在昌,侍讀官任厚常,檢討官尹尙圭,檢校直閣金邁淳,假注書鄭元容,別兼春秋洪秉喆·金蓍根,右承旨金宗善,以次進伏訖。上命開卷讀之。厚常讀自魏人遣使,止建威將軍。上曰,下番讀之。尙圭讀自秋八月燕,止劉遯戍倉垣。上曰,參贊官讀之。在昌讀自罷遣太學,止秦皆攻滅之。上曰,閣臣讀之。邁淳讀自殷浩遣兵,止不在彼也。上曰,注書讀之。賤臣讀自浩曰平北,止無以過也。上曰,上番讀之。秉喆讀自十一月西平,止和平元年。上曰,下番讀之。蓍根讀自春正月張祚,止卒於徙所。上曰,文義陳之。厚常曰,王羲之前亦以內外協和等事言之,而今又諫北伐之計。奏未畢,上曰,若聽王羲之之言,則當何如?厚常曰,此亦有根立之言,而蓋根本修立,然後事業可成,故羲之之書,全言其修其根源,蓋此時朝有彊梁跋扈之臣,敵有彊弱懸殊之勢,然而若使殷浩,聽羲之之言省刑罰薄賦役,保守江左,以爲修本立根之地,則豈有今番見敗之事乎?且殷浩以軍興,罷其太學生徒,夫學校國之根本。奏未畢,上曰,殷浩以軍興罷其太學生徒,乃是不善之擧,而朝廷無一人言者,何也?厚常曰,聖敎至當矣。有如此事,而朝廷上竟無一人言者,則晉何有興起之望乎?蓋殷浩之終始行事,判若三品人,初則屢辭徵辟,頗若高道之士,中則爲楊州刺史,而有北伐恢復之計,末則爲溫廢黜,書空咄咄。奏未畢,上曰,殷浩聞其爲尙書令,而竟達空函者,喜其得官而然耶?厚常曰,此所謂患得患失之類矣。浩則稍得名譽者,而溫則本是不好之人。然而以人論人,浩反似不及溫矣。上曰,殷浩在其時則亦可謂有名之人,而爲桓溫之所黜也,朝廷何無一言耶?抑畏其權重,而不敢言耶?厚常曰,千古以莽·操·懿·溫同稱,俱是貪權思亂之人,而是時內外大權,日歸於溫。故時人畏其權勢,終不敢一言矣。上曰,下番陳之。尙圭曰,聖敎中以王羲之事下詢,而當初若聽王羲之之言,則必不至於此境。蓋晉之所以止於此者,以其浩·溫之內外不和也。雖微細事,人心不和,則事必不成,況征戰之大事乎?孔子曰,國之大事,在祀與戎,當此大事,而人心之不協,至於如此,則豈可以成功乎,且殷浩不能制一桓溫,得其和心,而何以成北伐恢復之功乎?泰誓曰,余有臣三千,惟一心,紂有臣億萬,惟億萬心,殷周之興亡,於是乎判。自古人臣,如有黨私朋比之習,則其能行何政而做何事乎?是故明君哲辟,必先務建極之治,摠攬威福,禁祛黨私,而始可以服人心致治道矣。其本則又在於在上者之至公無私,導率群下,此等處推移看之,似好矣。上曰,參贊官陳之。在昌曰,上下番旣有所陳,臣無可陳者矣。上曰,閣臣陳之。邁淳曰,史記有治世有亂世,而治亂之績則不一其揆。然其大本則有三者,蓋人君修德明政,而洞燭事理,總攬威福,姦臣權貴,不敢欺蔽,擧賢任能,令行禁止,則是謂之政修。人君雖不使威福移下,而若或留意於聲色之類,不能照檢其百度,則威福雖曰在上,亦謂之政亂。政亂猶可說也,而又有不如亂者,政散是已。蓋君道在下,政令不行,權臣猛將,各立門戶,如晉之此時,上不得總攬權綱,下得以恣行其志,則是謂之政散。今此穆帝年纔十歲,下有殷浩之不相和協,內有桓溫之不顧國事,則此時誠難矣。蓋政亂則人君或有改悟之道,而政散則至於莫可收拾,終至危亂之境。是故輔導君德,內修外攘。奏未畢,上曰,穆帝卽位時,其年幾歲耶?邁淳曰,卽位時爲二歲矣。仍又奏曰,羲之之言,甚當然矣。當此之時,當爲共相和協,內修外攘,而殷浩素無才德,兼以私意,欲濟私事,夫江左,晉國根本之地,而不爲歸治,未有深謀遠慮,而徒望一時之功,其何以弘濟國艱,而能成大業乎?俄者下番已有所陳,蓋君德在於總攬威福,而其本則又在於學問上工夫,伏願看史之際,其於前代帝王之治亂要會處,每加聖念焉。上命掩卷。玉堂·閣臣先退。上命宗善讀公事,書判付訖。仍命退,承史以次退出。
上在昌德宮。停常參,只晝講。
夜一更,電光。
藥房都提調徐邁修,提調尹光普,左副承旨李文會啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,明日常參·經筵,取稟。傳曰,只晝講。
嚴耆啓曰,禁衛營將官來言,今日本營軍兵日次私習云矣,敢啓。傳曰,知道。
嚴耆啓曰,御營廳將官來言,今日本廳軍兵日次私習云矣,敢啓。傳曰,知道。
以大司諫權常愼,獻納柳頤玄,正言朴英載,掌令韓始裕,持平李潮牌不進罷職傳旨,傳于林漢浩曰,只推。
傳于李文會曰,大臣·備局堂上引見。
傳于嚴耆曰,禮·兵換房。
林漢浩啓曰,行大司憲李直輔·掌令兪漢人,持平李毅遠在外,執義未差,掌令韓始裕,持平李潮牌不進,監察茶時之意,敢啓。傳曰,知道。
林漢浩啓曰,正言李㬖引避退待,已至多日,尙未處置,事甚未安,大司諫權常愼,獻納柳頤玄,正言朴英載,旣有只推之命,竝卽牌招,以爲處置之地,何如?傳曰,允。
李文會啓曰,正言李㬖引避退待,已至多日,尙未處置,而大司諫權常愼,正言朴英載牌不進,獻納柳頤玄陳疏入啓,憲府除在外外,未肅拜·呈告人員,竝卽牌招,以爲處置之地,何如?傳曰,允。
以大司諫權常愼,正言朴英載牌不進罷職傳旨,傳于李文會曰,只推。
以掌令韓始裕,持平李潮牌不進罷職傳旨,傳于李文會曰,只推。
李文會,以兵曹言啓曰,注文僉使李元豐之當初上來,雖因營關見事之後,所當卽地還鎭,而留連京闉,致有許久曠鎭之弊,其在事體,極爲駭然,罷黜,何如?傳曰,允。
李文會,以備邊司言啓曰,卽見黃海監司李存秀災實分等狀啓,則海州等九邑置之尤甚,金川等七邑置之之次,兔山等七邑置之稍實,仍以爲,事目災一千三百結外,不足災三千九百七十結五負四束,特許加劃,後錄諸條,竝請令廟堂稟旨分付矣。其一,新還餉尤甚邑尤甚面三分一停退,三分一以相當穀準折代捧,之次面三分一準折代捧,之次邑尤甚面四分一停退,四分一準折代捧,之次面四分一準折代捧,待明秋還作本色事也。其一,各營門各衙門保米之本色責納,其勢末由,尤甚邑尤甚面特許代錢,之次面及之次邑尤甚面,折半代錢事也。其一,延·白兩邑軍米布身錢布之新舊竝督,實非紓民力之道,昨年停退條,限明秋特許仍停事也。其一,尤甚邑中延安·白川·海州·康翎·甕津,之次邑中平山還餉昨年停退停捧條,特許仍停,各穀之準折代捧條,亦爲待明秋還作本色事也。其一,尤甚邑中延安·白川·甕津三邑均廳納免稅結米太以錢代捧事也。其一,礪峴大興山城餉穀捧留各該邑事也。其一,尤甚邑勿定配所事也。其一,牙兵入防停止事也。其一,推奴徵債限明秋防塞事也。本道年事,比之昨年,雖似稍勝,大體難免失稔,則今此分等,儘有斟量,依狀請施行,加請災結,竝計已劃之數,而較諸道內元摠,則恰過三之一,非不過多,但於昨年所劃,不無省約,今亦依數加劃,使之逐一均俵,俾實惠下究,民情有恃,至於還餉之停退,各穀之代捧,終屬苟簡,而遇災輒施,蓋亦事勢之不得不爾,苟能準捧於來歲,還作於本色,則何至於倉厫多虛,正穀日縮之患乎?其責專在於來後董督之如何,而不可以此,或靳於救急之政,今此尤甚之次分數停代,各衙門保米之代錢,延·白兩邑軍米布身錢布昨年停退條之仍停,延安等六邑昨年停退停捧之仍停與代捧之更待明秋,延·白·甕三邑免稅結米太之代錢,道啓所論,俱有條理,竝皆許施,至於各營門保米,所關甚重,前此雖遇歉歲,未嘗輕易許施,惟是癸丑大歉,爲本道挽近之所無,而昨年延·白亦然,伊時特許其軍米作錢,廟堂之臣,亦多有難之者,蓋見其事體之至重,而本道則以其屢蒙特異之惠澤,視若災歲應行之常典,雖以今年小歉,亦且按例陳請,殊甚未妥,然而全數徵捧,恐孤群情,略以尤甚邑尤甚面折半代錢,之次面之次邑尤甚面三分一代錢,一以示軍米之體重,一以副災民之企望,似合事宜,其他兩鎭餉穀之捧留事,尤甚邑勿定配所事,牙兵入防停止事,推奴徵債防塞事,竝爲許施之意,一體分付,何如?傳曰,允。
李文會,以備邊司言啓曰,因義禁府覆啓定配罪人李思恭妻爲其夫訟冤事判付內,有令廟堂稟處之命矣。取考文蹟,詳査顚末,則倭人例贈單蔘,乃是交隣之大政,而身爲象譯,從中偸弄,愆期不給,致有彼人呈書之擧者,固是難赦之罪,論其所負之多少,磨勘之遲速,則金健瑞四十餘斤之蔘逋,其數實倍於思恭之十二斤,而思恭已爲定配,健瑞尙未勘罪者,非謂思恭則有罪,而健瑞則無罪而然也。特以思恭旋卽勘債,故先爲定配,健瑞負債數多,故遲待其畢捧,而因循至今也。畢竟勘罪,則所負多而勘債遲者,當從重論,所負少而勘債速者,當從輕論而已。豈可以健瑞之未及勘罪,遽議思恭之無端輕釋乎?分付該府,金健瑞加一等,施以島配之典,以嚴邊政,以懲來後,李思恭妻上言內辭緣,勿施,何如?傳曰,允。
林漢浩,以義禁府言啓曰,倭譯金健瑞加一等,施以島配之典事,承傳啓下矣。金健瑞慶尙道熊川縣加德鎭島配,而以承傳內辭意,具罪目依例發遣府書吏,押送配所,何如?傳曰,允。
上護軍趙尙鎭疏曰,伏以,臣以至難强之疾,當決不堪之任,憂切僨事,情急釋擔,冒上辭本,畢暴情實,仰恃閔覆之仁,顒俟體諒之恩,及承批旨慰勉鄭重,兪音竟閟,臣於是,惶霣抑塞,益不知措躬之所也。仍伏念,臣今年六十五矣。終鮮兄弟,俱無子女,單獨一身,形影相弔,在家毫無係戀之心,向國只切肝腦之願,至若使事,卽是往役,則以臣夙昔生死向前之忱,何敢爲占便圖避之計,而臣之貞疾,老益沈痼,漸多奇怪,以其痰癖,故秋冬尤甚,以其肝火,故勞攘必劇,根委已深,藥餌罔效,此不可以强所不能,如意作恒人事也,明矣。醜穢之狀,前疏已罄,今不必架疊猥陳,而粵在先朝,忝叨知申,園幸隔宵,俶裝以待,前席吐衂,卽蒙遞改,且於今春,待罪藥院,血症又發,昏仆禁庭,擔舁歸家,承宣警咳,亦卽缷解,每當寒沍,諸症迭作,兼以痰眩溏泄,種種闖肆,今又數旬彌留,苦歇無常,此是積年癃痼之症,非若一時無妄之祟,則決難以時月調治而良已。凡此實狀,非但通朝之所共知,抑亦殿下之所俯燭也。臣若一毫假飾,甘犯屢瀆之罪,則此豈臣子事君以實之道,而天地神明,亦必殛之矣。以若事情,以若形症,明知其萬無一生還之望,而怵迫嚴畏,拚棄性命,遽爾登程,中路顚踣,竟作異域之鬼,則在聖朝帷蓋之德,抑豈不有欠,而於古人量入之義,亦豈不自靦乎?噫,臣之餘生,自知無多,逮事三朝,偏荷眷遇,區區志願,惟在於畢命畎畝之間,歸魂松楸,得蒙雨露終始之澤而已。伏乞聖慈,俯垂矜諒,哀其情而遂其願,特解專對之任,俾全螻蟻之命,不勝祈祝之私。臣無任云云。答曰,省疏具悉。固欲體諒,又聞大臣筵奏,上价之任,許遞。
戶曹判書趙鎭寬疏曰,伏以,臣於文苑之任,副急一出,夫豈得已哉?以才則少汨功令,老於簿書,非可擬於是職也。以時則法殿營度,受任已重,不可間以他務也。所以向控辭本,幸缷一擔,伊時聖批,特諭以專意董役,而臣則自幸其得免於濫竽,曾不多日,旋又授之,聖恩兪摯,而臣心惝怳,益無所自措。然而事會凌遽,辭未獲命,遂敢提筆登筵,抗顔於考試之次,非不知朝家之政,貽銷刻之嫌,咫尺之守,冒郞當之譏,而臣之所奉而周旋者,惟是再疏恩批中考試不過暫時之事八字,帖在頂上,私竊以爲,除命之乍遞乍授,非天鑑遺也,秪爲暫時事也。賤跡之或辭或出,非自處異也,亦以暫時事也。事過之後,自當以初下敎爲歸,而今焉歷屢日,其職猶在也,是豈臣始慮哉?昔程伯子修澶州橋,少一長梁,每見林間之佳者,必起計度於心,戒學者曰,心不可有一事,今臣則異於是,殿役之重,非比於修橋之微長梁,計度已是卽事,而又重以兼務多掣,求解一念,橫着肚裏,不啻幾長梁焉,雖欲專心於鼛鼓之間,得乎?玆敢略暴實狀,仰瀆宸聽。伏乞聖慈,俯垂體諒,亟許鐫免,俾得專一於工役,仍蒙惠澤於終始,不勝幸甚。臣無任云云。答曰,省疏具悉。文任今姑許遞。
獻納柳頤玄疏曰,伏以,古人之言曰,法者,天下萬世之平也。雖以人主之尊,不得低昂於其間,故古聖王之立法也。亦嘗有劓殄滅無遺之文,以待不率之民,矧乎元惡大憝,自干天討,而人得以誅者哉?噫,彼裕賊千罪萬惡,罄竹難書,而大小廷臣,前後章奏,畢陳無餘,臣不必一辭雷同,更加覼縷,而裕賊爲首,安默爲從,裕賊唱之,安默和之,則裕賊·安默,一而二,二而一者也。擬律之輕重,宜無異同,而安默則旣施當施之律,裕賊則施以惟輕之典,烏在其正公法而懲亂逆之義哉?凶如裕賊,逆如裕賊,而生不及肆市之典,死不加瀦孥之律,其可曰,國有法乎?裕賊之爲元惡大憝,已自辛酉一疏,而詩句之流出悖腸,供招之呈露凶肚,逆節畢露,斷案已成,則豈可以徑斃顯戮之有間,而法爲之低昂哉?又況魯·民諸逆,與裕·默而綢繆,卒爛熳而同歸,則知情之律,失之太寬,鞫體之嚴,不容若是。伏願殿下,特加三思,裕賊則施以初下追律之命,魯·民則亦以安默例擧行焉。李晦祥,本以陰譎之性,附麗凶逆之徒,始焉參涉疏擧,末乃力圖停啓,鬼蜮情狀,昭昭難掩,而酌處之日,旣發吐實之言,盤問之際,反生漫患之計,閃忽簸弄,疑亂獄情,指東指西,强作迷藏,究厥情態,尤極狡惡,減死島配,失之太輕,亦令王府嚴鞫得情,夬正典刑,斷不可已也。噫,好生而惡死,畏罪而遷善,人情之常也。惟彼在敏,雖是逆黨之所卵育,而目見諸賊之次第伏法,則渠必好生惡死,畏罪遷善之不暇,而乃反不勝一段悍毒之心,投呈萬古凶慘之言,古今天下,寧有如此賊之至凶絶悖者耶?惟我慈聖殿下,豐功懿德,史不勝書,而惟其深惟宗社之計,克贊舟梁之禮,有以啓吾東方萬億之基者,八方之所同慶,百世之永有辭,則渠獨何心,指無謂有,顯示誣上之習,敢售網打之計,此非但殿下之罪人,而慈聖之罪人也。殿下以事屬聖躬,置而不問,而爲殿下臣子者,豈可與此賊共戴一天乎?此而仍置,則王章無可伸之日,亂逆無可懲之期,豈不大可寒心哉?伏願聖明,淵然深思,廓揮乾斷,逆賊在敏,爲先移囚南間,亟加嚴覈,夬正邦刑,以杜亂萌,以洩輿憤焉。臣性質庸陋,才識蔑如,幸以口誦之業,早占科第,濫叨淸班,卄載于玆,而一味尸素,涓埃莫報,居常恧蹙,無所比數,而挽近以來,蒲質先萎,薪憂漸痼,每當秋冬之代序,輒致榮衛之失攝,今月望後,宿症復發,下部堅結,核大如升,坐立硬掣,轉側拘攣,貼身床席,作一籧除,有時衝激,呼吸不通,若將斯須待盡者,亦已屢矣,而薇垣新命,忽下於逖違天陛之餘,固當竭蹶趨承,粗效叨謝之忱,而賤疾如右,蠢動無路,庚牌之下,屢犯違傲,罪戾山積,萬殞猶輕,玆敢疾聲呼籲,仰瀆宸嚴。伏乞天地父母,垂察而矜憐之,亟遞臣所帶納言之任,仍治臣逋慢之罪,以肅朝綱,以安私分焉。臣無任云云。答曰,省疏具悉。已諭於諸批,爾其勿辭察職。
甲子九月二十五日午時,上御熙政堂。晝講兼行次對入侍時,知事李晩秀,特進官宋銓,參贊官林漢浩,侍讀官任厚常,檢討官尹尙圭,檢校直閣金邁淳,假注書鄭元容,別兼春秋洪秉喆·金蓍根,宗臣西春君爗,武臣行副護軍權逴,以次進伏訖。上讀前受音一遍。厚常讀自經始靈臺,止於牣魚躍,解釋章句以奏,上讀新受音一遍訖。上曰,注書出,與大臣備堂同入。賤臣承命出,與左副承旨李文會,事變假注書柳春東,左議政徐邁修,右議政李敬一,兵曹判書韓晩裕,行大護軍金思穆,行護軍李得濟,偕入進伏訖。上曰,文義陳之。厚常曰,此首章言文王德化,及於百姓而詠歎之,第二章言其文王德澤,及於飛潛而形容之,其中庶民子來之義,尤可驗文王德化之盛也。書曰,亶聰明作元后,元后作民父母。奏未畢,上曰,庶民子來之事,此章何處見得耶?經始勿亟之句,可見子來之意耶?厚常曰,庶民子來,卽承上文經始勿亟而言也。人君以勿亟勞民,故庶民有子來之心矣。蓋人君任萬民父母之責,苟盡父母之道,則百姓之所以如子趨父者,理固當然矣。後世人辟,但知作父母之義,而不知盡父母之責,大凡興作動民之際,或以脅迫之,或以威武之,少無字育撫摩之恩,則非但無子來之美,亦必有怨懟之心,然則烏在其爲民父母之義哉?以目前仁政殿營建之事言之,此是法殿,不可不趁卽改建之事,而春間軫耕作之方殷,特命停止,今則乃秋冬之交,可謂農隙矣。更擧殿役,此實出於使民以時之盛德,群下孰不欽仰,而第念役民之政,必體文王如傷若保之德,每於董役之時,必曰,吾民能無苦乎怨乎?或於赴事之際,亦曰,吾民得無寒乎飢乎?至慈至仁,念玆在玆,則百姓雖甚愚迷,亦且至愚而神,自然感應,樂赴王事,殿下必以文王之心爲心,則盛德亦同文王。伏願殿下,政今施措之際,以文王爲期焉。上曰,所陳好矣,當體念焉。下番陳之。尙圭曰,臺之所以作,蓋爲望氛䘲察災祥,而因以時觀遊於此耳,非欲爲遊觀逸豫而設也。左傳所云冬至登觀臺,以觀雲物者,卽此類也。文王平日視民如傷,愛民如子,知小民之依,而不奪稼穡之時,制衆民之産,而俾無凍餒之憂,仁心已孚,惠澤已洽,故經始之際,自能致庶民之子來,非特經始勿亟之言,所有以感動之而然也。苟無平日之實心實政,則雖强爲好言以慰撫之,民豈有樂赴之意哉?惟文王,則恐傷民力之意,出於至誠,三代以後,獨漢文帝近之,惜百金之費,而罷露臺之役,其事與文王之作靈臺,雖若不同,而其爲民之意則同也。當文帝時,京師之銅貫,朽而不可較,則百金何難,而猶惜之如此者,眞知其爲生靈膏血,而不可輕用也。此易所謂節以制度,不傷財不害民者,而漢文之所以爲賢君矣。臣謂後世人主,必先學漢文之不築露臺,然後始可以追文王之爲臺爲沼,與民同樂也。且臣於此,竊有感焉。今之正殿之役,非可已而不已之事也。然恐貽民弊之聖念,不啻丁寧懇惻,而在下者不善對揚,經始之初,已有民弊,運木之際,又有民怨之說,至及於朝廷,文王則爲臺沼遊觀之所,而民歡樂之,今此正殿,非所比於遊觀之所,而民力之傷如此云,此雖任事之臣,不善奉行朝家之德意,而在聖朝,亦可爲反省加勉之資矣。蓋八路民生之困窮,未有甚於近日,雖値屢豐之餘,而民間猶不免困窮,若遇歉荒,則不知至於何境,誠可寒心,殿下深居九重,其於稼穡之艱難,閭里之疾苦,雖勤詢諮,猶未及詳知,而細察矣。若周知小民之艱難,則其於節儉愛恤之政,自有所靡不用極,凡係興作之事,尤必推類致愼,而俾不傷於民力矣。苟如是,則文王之諴和小民,而靈臺之庶民子來,可以復見於今日矣。臣等之所望於殿下,以文王之心爲心,而以文王之治爲期也,伏願更加深念焉。上曰,所陳甚切實,當體念矣。知事陳之。晩秀曰,靈臺章乃文王治成制定之時,而極形容其敎化及民之意也。俄者已有下詢,而論其本則其於經始勿亟,可見文王愛民之德矣。然而文王之德,在於不大聲以色,上章言臨衝閑閑,雖在兵馬交戰之際,其安徐如此,則氣像有可見者,是故每事徐泰雍容,而敎化被於鳥獸,惠澤及於萬物,此實是本支百世之基也。大抵人主居至尊之位,發號施令,則群下孰敢不奉行乎?爲人主者,惟思其令一出,而無不可成之事,使臣下亦輒爲奉承,故治道日卑,雖以學問言之,欲速則不達,而自有次第可進之序,治道之不可急成,亦如是,故漢文惇大成裕,漢宣明作有功,而此漢宣之不如漢文者也。今此靈臺經始之役,其於勿亟之言,可見文王安徐之德,而爲人主者,當每念其勿亟之意矣。上曰,所陳好矣。特進官陳之。銓曰,靈臺此章,可見其節用愛民之意,而日中不遑之功效,亦在於其中矣。文王之時,有天下三分之二,而文王猶爲不遑暇食,緝熙敬止之德,於穆不已之工,未嘗一日少忽,發於事爲之間者,亦無非緝熙於穆之工,故有此勿亟子來之美,此亦可見帝王之以學問爲本矣。上曰,所陳好矣。參贊官陳之。漢浩曰,諸講官已有所奏,臣別無可陳者矣。上曰,閣臣陳之。邁淳曰,天地間萬事,誠實爲貴,而爲人主者,尤當以至誠行之,蓋不誠則僞也。在上者以至誠感之,則在下者亦以至誠應之,在上者以虛僞感之,則在下者亦以虛僞應之,今此庶民之子來者,以上有父母之德也。凡父母之於子,飢飽寒暖,疾痛苦樂,其愛護保養之方,靡不用極,欲罷不能,不是外貌假托底事也。文王愛民之至誠,亦如父母之於子,故民之愛戴文王,亦如子之於父母,後世人君,雖德不及文王,間亦有明君哲辟,非無愛民之心,而其至誠終不如文王,故或有以前代愛民之事,按例依文,而不以實心行之,或有以不示愛恤之心,則恐民之怨己而愛恤之,或有以苟行愛恤之政,則欲民之德我而愛恤之,此是有所爲而强之者也。皆非至誠無僞之道,故下之所應者,亦祗畏其法令,不得已從之,外面觀之,則似無異於子來,而上下之際,徒以虛僞行之矣。大抵君民之間,以至誠相感,則固結而不散,故三代之世,邦本鞏固,歷年長遠,爲人主者,如欲挽三代之治,則亶在於立誠去僞四字,而立誠之道,不可勉强而爲之,必須先明事理,然後誠可以自立矣。試以學問之道言之,窮格居先,力行次之,中庸之誠身,必在於明善之後,大學之誠意,必在於格致之後,此其明理爲立誠之本,而人君受民之誠,亦須先識得天之立君之理,則誠不待勉强而自至矣。夫天爲生民,而有君長之位,不爲君長,而有兆民之衆,故古人曰,所以一人養天下,不以天下奉一人,伏願於此等處,竝加體念焉。上曰,所陳好矣。上曰,上下番俄有所陳,而文王之作靈臺者,爲其望氛祲察災祥,時觀遊節勞佚而作耶?厚常曰,靈臺之本,則在於望氛祲。奏未畢,上曰,望氛祲察災祥者,星官之事也,豈是文王躬親爲之者乎?厚常曰,非謂其親爲之望察也。古有明堂辟雍靈臺三者,而俱是時觀遊節勞佚之所也。古語曰,一遊一豫,爲諸侯度,遊豫尙爲度焉,而況是望氛祲察災祥者,有國之不可廢者乎?邁淳曰,書曰,在璿璣玉衡,以齊七政,此亦在璿璣之意,而亦可謂欽若昊天之工矣。晩秀曰,望氛祲察災祥,是有國之大政矣。上曰,書言文王日中不遑,又曰,不敢盤遊,以此觀之,則何暇登靈臺爲遊豫乎?厚常曰,非若後世之遊豫無度也。望氛祲察災祥,亦是欽若之工,則遊觀之中,亦有日中不遑之意矣。上曰,此言王在靈囿,麀鹿濯濯,白鳥翯翯,王在靈沼,於牣魚躍,文王之在囿在沼,而魚鳥之蕃盛何也?厚常曰,文王之敎化,被於萬物,各遂其性,故言其魚鳥之蕃盛,以形容文王之德,及於草木鳥獸之至也。尙圭曰,人君之道,不過上若天道,中順民心,下遂物性而已。雖以此兩章言之,經始靈臺,將以察災祥而理陰陽,則若天之事也,經始勿亟,欲其紓民力而不使勞,則順民之事也。第二章鹿之濯濯,鳥之翯翯,魚之牣躍,卽是遂物性之效也。大抵詩·書中贊詠君德處,未嘗不以三者兼言之矣。上曰,齊宣王時,有曰,麀鹿肥澤,以此觀之,則無異於文王之時,而齊宣之與文王,不同者何也?厚常曰,齊宣王時,孟子入其境,問國之大禁則曰,殺其鹿者與殺人同,然則德不及民之意可知,而文王則有愛民之誠,欽若之德,故魚鳥之自爲蕃盛,如此矣。尙圭曰,此章不可但以詠歎鳥獸之意,觀之也。文王則有勿亟之言,庶民則有子來之事,上下相與之際,和悅如此,則自然春噓物茁,飛潛動植,各遂其性也。豈如齊宣之別設禁令,而以養麀鹿哉?詩人言外之志,有可以反隅而默會者矣。上曰,靈臺註曰,如神靈之所爲,此言似爲誇張,而其時文王名之耶,民名之耶?厚常曰,文王以民力爲臺爲沼,而民歡樂之,謂其臺曰,靈臺矣。上曰,文王何不改其民之所名,而仍其靈字之名耶?厚常曰,謂臺曰靈,謂沼曰靈。奏未畢,上曰,其名似誇張爲譽,民雖名之,而文王何不改其名也?厚常曰,毛氏註曰,神之精明者稱靈,四方而高曰臺,然則或取其高明之意歟。上曰,民旣名之,故文王不改耶?晩秀曰,文王之時,未必有臺名,而其所以曰靈者,蓋文王作臺,其民歡樂,遂謂之靈臺,故後世亦傳以靈臺之名,未敢知文王之時,必有此靈臺之名,如後世之作臺而命名也。上曰,不日成之云者,言其一日而作耶?晩秀曰,蓋言其速成之意也,豈可一日而成之乎?上曰,禹·湯時亦有如靈臺者乎?厚常曰,雖無見於經傳者,而似或有之矣。上命捲卷,仍命經筵諸臣先退,講官以次退出。上曰,特進官未及退出,而下番玉堂,徑先退出,當該玉堂推考。仍命書榻敎曰,當該玉堂推考。邁修等進前曰,數日日氣溫和,聖體,若何?上曰,一樣矣。邁修等曰,寢睡·水刺之節,若何?上曰,一樣矣。邁修等曰,大王大妃殿氣候,若何?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。邁修等曰,伏聞惠慶宮承候後所傳,與醫官輩相議,則前此亦嘗進服瓊玉膏,每有差勝之效,今亦更製瓊玉膏,以爲進服之地似好,故敢此仰達矣。上曰,依此爲之。邁修等曰,透耳筒前所製入者已盡云,亦宜更爲繼進矣。上可之。上曰,次對爲之。邁修曰,此京畿監司徐榮輔狀啓也。枚擧驪州牧使朴宗慶牒呈以爲,江原道原州·康川·沙提·池內等三面,本是本州之地,移屬於原州,而在民人爲弊多端,大凡設邑分界,不過因地形順民情,故列邑邑治,槪多環四而居中者,蓋欲民之冤枉赴訴,賦稅之運輸,道里均而勞逸齊,今此三面,以其地則附近於驪州,而在原州反爲隔遠,以其民則思返故土,兼近官府,揆諸地形,參以民情,劃屬驪州,無容他議,請令廟堂稟旨分付矣。蓋此三面之當初移屬於原州,未知何年事而以狀辭觀之,則程道之遠近,民情之便否,似合還屬驪州,而土地壃界,各有定限,且不可以一邊所報,遽然許施,姑先以此意關問江原監司處,待其報來,以爲稟處之地,何如?上曰,依爲之。出擧條又曰,節使拜表之期,只隔數旬,而以正使之不得備員,尙未會同云,使行事萬萬渴悶,正使趙尙鎭,聞其實病,有難當寒遠役,而且五年之內,三任專對,揆以朝體,亦涉苟簡,伏承體諒之下敎,今屬已遞,而日昨承批之後,曾不旋踵,又復陳籲,雖曰,崇品重臣,事面終涉屑越,施以罷職之典,喉院之曲循捧入,亦不可無警,當該承旨,推考,何如?上曰,依爲之。出擧條又曰,使臣今當差出,而一品中實無無故可合者,臣尙記昔年大護軍金思穆補外黃州兵使時,因其時正使之越江作故,特旨權攝樞銜而往來矣。其後臣於登筵時,以思穆之尙置舊級,承聆先朝慨惜之敎矣。値此乏人之時,政好擢用,行大護軍金思穆,從一品陞擢,何如?上曰,依爲之。出擧條上曰,吏曹參判上疏下批後,政官牌招開政。邁修曰,近日以來,百隷怠慢,而外邑爲甚,多少塗聽之說,雖未可盡信,要之無惕息奉法之風,可以推知,警動策勵之效,莫過於繡衣之差遣,然而徒乘官驛,虛號王人,往還有費於郵亭,惠恩無逮於民俗者,此古人嘲繡衣之語,臣謂其稱職與否,亦惟在擇人之如何,見今秋事已成,開糴在卽,御史可合人,自政府量宜抄啓,以備臨遣按廉之地,何如?上曰,依爲之。出擧條又曰,挽近以來,朝象潰裂,變怪層生,元老碩輔,次第遯荒,而聖眷彌隆,敦召彌勤,歲月旣久,則事端殆同劫前,廉隅曲伸,則禮遇備盡體下矣。今當鞫獄收殺,朝廷寧謐,政是君臣上下,聚精會神,賁飭一初之盛際熙運,則諸大臣俱以先朝受恩罔極之蹤,豈敢一向退處,恝然於追先報今之義乎?臣謂特下敦諭,務盡委曲,期於從近造朝之地,恐是目下第一急先務,故敢此仰達矣。上曰,所奏正合予意,在外諸大臣敦諭,令政院卽爲撰進,可也。出擧條又曰,備局方有謄錄抄出之役,而行公備堂,不特數少,多縻劇務,亦難專管,大護軍李勉兢,都承旨徐瀅修,刑曹參判沈象奎,聰明文識,俱合參聞廟謨,竝備局堂上差下,使之察任,何如?上曰,依爲之。出擧條敬一曰,都堂錄事,成命屢下矣。此非難事,而至今遷延,事體誠極未安,此必有領議政或大提學,然後可以擧行矣。邁修曰,堂錄事已爲周年,誠甚未安矣。敬一曰,領相與文衡,不必盡備,但有其一員,然後可以爲之,領相如或難愼,則大提學從速差出,以爲完錄之地,何如?上曰,大提學當從近差出矣。敬一曰,臣於向日賓對,以陞學弊端,有所仰奏矣。聞大司成李相璜,以此引義,不爲行公云,臣以積年流來痼弊仰奏,俾爲自今年嚴飭之地,則此非李相璜獨爲引嫌之事,而如是逡巡,萬萬過矣。大司成李相璜,申飭行公使之未寒前設行課試,何如?上曰,依爲之。出擧條厚常曰,裕賊子姪之止於散配者,已是失刑之大者,而雖以丙申九月例擧行言之,其後因儒臣疏論,特允魯賊諸孫竄配之請,況思穆輩之或入鞫庭,或出鞫招,爛熳同參,無異身犯,而以非應坐,晏然自在,出沒京鄕,任其行止,則輿情之駭憤,已無可言,而凶種逆孼之恣意跳踉,無所懲畏,將不知何樣禍機,伏在何地,思之及此,寧不凜然,亟令攸司,裕賊諸孫,一一査出,一依魯賊諸孫已施之例,竝施散配之典,何如?上曰,前已處分,今不必更陳矣。出擧條文會曰,前後飭敎,不啻申嚴,而今日賓對,兩司無一人進參,事甚未安,行公諸臺,竝推考,何如?上曰,依爲之。出擧條大王大妃殿進御加減養胃湯,依前方五貼製入事。出榻敎惠慶宮供上透耳筒,依前方製入事。出榻敎嘉順宮進服加味益氣湯停止事。出榻敎仍命退,諸臣以次退出。
上在昌德宮。停常參·經筵。
李文會,以都摠府言啓曰,今日入直內三廳武兼禁軍及軍兵等中日習射,請出標信,傳曰,知道。
嚴耆啓曰,明日常參·經筵,取稟。傳曰,只晝講。
李文會啓曰,禁衛營將官來言,今日本營軍兵日次私習云矣,敢啓。傳曰,知道。
李文會啓曰,御營廳將官來言,今日本廳軍兵日次私習云矣,敢啓。傳曰,知道。
李文會啓曰,合辭方張之時,兩司無詣臺之員,正言李㬖引避退待,已至多日,而尙未處置,事甚未安,除在外外,未肅拜·呈告人員竝卽牌招,何如?傳曰,允。
嚴耆啓曰,晝講時刻已到,玉堂詣閤,故臣亦隨詣矣。特進官無入來之人,誠甚未安,不入來特進官,竝推考,而晝講,則以講官不備,依例頉稟之意,敢啓。傳曰,知道。
傳于嚴耆曰,諸承旨持公事入侍。
傳于李文會曰,左副承旨入侍。
金在昌啓曰,吏曹參判韓用鐸牌不進推考傳旨,今方捧入,而開政命下之後,如是違牌,事甚未安,更爲牌招,何如?傳曰,允。
傳于金在昌曰,召對爲之。
金在昌啓曰,吏曹參判韓用鐸再牌不進推考傳旨,今方捧入,而開政命下之後,連事違召,不卽承膺,事體所在,極爲未安,所當更請牌招,而係是一日三牌,何以爲之?敢稟。傳曰,更爲牌招。
有政。吏批,判書金達淳在外,參判韓用鐸進,參議未差,同副承旨金在昌進。啓曰,判書金達淳在外,參議未差,小臣獨政未安,何以爲之?敢稟。傳曰,仍爲之。以徐有沂爲執義,姜彙鈺爲宗簿正,金達淳爲觀象提調,韓晩裕爲軍器提調,金思穆爲冬至正使,尹守九爲敦寧主簿,金履垕爲典籍,李箕淵爲宗簿主簿,安岳縣監單任希存,降邑號事承傳,大護軍金思穆今超崇政,從一品陞擢事承傳,以金思穆爲瓦署提調。兵批,判書韓晩裕進,參判李尙度病,參議李普天入直,參知朴瑞源病,左副承旨李文會進。以尹頤東·鄭來升爲宣傳官,柳相穆爲忠壯將,李錫曾爲慶熙將,崔道完爲景福將,沈能完爲訓鍊判官,金時和爲武兼,李春培爲注文僉使,李載弘爲宣傳官,同知單朴宗秀,僉知單盧尙樞·禹亨圭·具弘愼,及第李徵五今加折衝加資事承傳,上護軍金思穆,副護軍金明淳,副司直尹羽烈·閔師宣·李東植,副司果鄭煥升·曺光振·李殷會。
以獻納柳頤玄,正言朴英載,持平李潮牌不進罷職傳旨,傳于金在昌曰,只推。
金在昌啓曰,卽者校理任厚常,修撰朴宗正,謂有情勢,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,玉堂上下番俱空,事甚未安,校理金會淵,副校理徐長輔,副修撰尹尙圭·宋冕載,竝卽牌招,以爲推移入直之地,何如?傳曰,允。
金在昌啓曰,金虎門仍留,標信請出之意,敢啓。傳曰,知道。
傳于金在昌曰,玉堂疏批已下,卽爲牌招入直,違牌,勿爲呼望。
掌令韓始裕啓曰,噫,彼金履載之罪犯何如,關係何如,而前道臣申耆之插入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可效者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。噫,贈執義韓鍮涅臂討賊之精忠孤節,可質神明,猗我先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命,閼而不行,其心所在,吁亦痛矣。此等背公死黨悖義害正之類,不可竄配而止。請興陽縣竄配罪人申耆亟施絶島安置之典。噫嘻,逆鏔窮凶之罪,已悉於前啓,今不必更事臚列,幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔亟施孥戮之典。噫,樂洙窮凶絶悖之罪惡,履載難容,而王章未施,鬼誅先及,輿情之憤惋,久而益切,幸於近日,義理大明,天討克行,追削之律,今已快施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳跟,乃以持衰之身,出沒權奸之門,晝宵綢繆,罔非戕害善類,背馳義理之計也。國言之喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止,請屛裔罪人沈魯崇,亟施絶島定配之典,其餘諸子,亦爲依律散配。近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致熏之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節,邪術淺深,有不暇論,學逵·與權,俱以家煥之甥姪,承薰之至親,標號之陰慘,花·肋惟均,迷溺之丁寧,致·嗣各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽恒儉請舶之計,嗣永傳書之謀,凡此六囚之於嗣永,或爲切姻至親,或爲血黨死友,而嗣永凶書以爲,渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈而特惟寬大之恩,遽降酌處之命,刑政之失,姑置勿論,宗社之憂,實爲無窮至如吳錫忠,尤極凶且憯矣。本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孼,暗地綢繆之狀,家煥之證招丁寧,屢次來往之跡,渠供之輸款昭然,敢生漫漶之計,或曰不無其力,或言無以形容,終始呑吐,一向抵賴,究厥情節,萬戮猶輕,豈可以次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府設鞫嚴問,期於得情,快正典刑。噫嘻,凶逆之滅倫干犯,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始依臺啓施行之命,處分之嚴明磊落,凡在臣隣,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也,決矣。請民始諸子應坐之類,亟令王府,依律擧行。噫嘻,痛矣。李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲網打而後已。要爲賊邊之報仇,是可忍也,孰不可忍也?,凶徒之熾蔓,人心之陷溺,一則命植,二則命植,伊時命植之指嗾凶疏,一世之所共知,則爲逆邊報仇者,豈非亦逆受嗾之樂洙,旣施追奪,則指使之命植,合被同律,請故判府事李命植,亟施追奪官爵之典。噫嘻,痛矣。十數年來賊勢益肆,人心靡定,顧瞻他日之徒,三字刀割之輩,踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠雖爲薄物細故,而亦可見隱若有恃,縱恣無忌之一端,今幸乾斷赫然,四字刀割此等黨與,不可仍置,請周爀亟令王府,嚴鞫得情,快正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓子,有沈溺之寵億,以凶頑邪魁,擧世指目,基讓之罪止定配。已是失刑之大者,王章未伸,鬼誅先加,輿情憤鬱,不可以物故,有所容貸,請物故罪人基讓子寵億,姑先施以竄配之典。噫,彼李東萬則言之,便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷一串貫來,則主客輕重,初無可論,趙鎭井則旣曰,着名於此疏,而又曰,不知其疏語,天下寧有是理,安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中如李榮復,金元喜·洪宗益等情犯深重者,亦爲移囚王府,到底盤覆,快施典刑。正言李㬖,以見職庸愚,最居人下,初不近似於淸朝耳目之任,而臣於今秋,適往海西,千萬意外,薇垣特除,忽下於此際,猥承馹召之命,顚倒上來,則參鞫有命,義急懲討,不得不冒沒出肅,而愚衷所激,不容泯默略以海伯之舞弄營貨,濫斫松板等語,有所仰陳矣。臣之往海西也,適因事故,往來於延·白之間,到處所聞,如出一口,此與風傳塗聽有異,故不勝憤惋,敢此冒瀆,未蒙允可,已是慙恧,無地自容,而又以兵判問啓批旨要路奪取之脫空,至有推考之命。臣於是,尤不勝悚惶愧恧,不知措躬之所矣。夫臺疏何等審愼,而只憑傳聞,致此誤陳,自歸爽實,爽實之罪,萬隕猶輕,然今因此問啓觀之,伻問其委折於畿伯之罪,誰先犯之,往復於畿營及院中,竟至拔去其狀本,以挺與刃,何以異哉?臣所謂要路奪取者,實非妄言也,言念國綱,不覺失聲而長歎也。若有一分嚴畏之心,則到院狀啓,惟意往復,無難拔去,爲一元豐,而壅閉天聰,敢以私書往復等說,容易陳達,欲爲推諉自脫之計,臣分之無嚴,至此極矣。政院事之駭然,畿伯事之無忌憚,亦莫甚矣。果若兵判之問啓,因畿伯書送,托於院中,拔去狀啓,則作俑之畿伯,紹介之兵判,出給之承宣,厥罪惟均,問備之下,臣不敢更論何律,而到院狀啓之如是往復,無難拔去,是可爲也,何事不可爲也?比諸要路奪取,尤何等無嚴,尤何等變怪也。政格之乖當,餘事之餘事,罪犯輕重,蓋無可言,而特推之下,臣何敢一刻晏然於臺次乎?引嫌而退。言雖些差,事非爽實,不可以此,輕遞言官,請正言李㬖出仕。新除授掌令兪漢人時在忠淸道靑陽地,持平李毅遠時在恩津地,司諫院司諫李萬榮時在京畿安城地,請竝斯速乘馹上來事,下諭。答曰,亟停勿煩。沈魯崇等事,若銓等事,不允。民始諸子事,李命植事,周爀事,三啓事,不允。寵億事,不允。李東萬等事,不允。處置事,依啓。下諭事,依啓。
嚴耆,以禮曹言啓曰,來十月初三日宗廟冬享大祭所用犧牲,小宗伯與本署提調當爲看品,而本曹參判吳泰賢奉命在外,在前小宗伯有故,則亦有大宗伯替行之例矣。臣旣兼本署提調,兼進擧行之意,敢啓。傳曰,知道。
吏曹參判韓用鐸疏曰,伏以,臣於見職,豈有一半分堪承之望,而向者疏辭,略暴血懇,只緣言不達意,誠未格天,未蒙體諒,怵畏趨膺,仍値長席之有故,僚位之不備,逃遁無處,冒沒獨政,亦旣四五次矣。以臣不肖,叨此匪據,一日二日,行及一朔,每自省念,神魂動,忽忽若病酲之人,臣雖無狀,亦豈敢一毫假飾,仰欺宸聰,重自底於不誠之科哉?誠以器不可以違用而敗功,職不可以濫授而僨事,臣自受遇以來,猥忝邇班,本末長短,悉在聖鑑,臣之區區愚妄,殆若赤子之恃慈母者,惟以知臣莫如曲遂其性,不使至於困僬僥之鼎,而陷匍匐之井也。念臣疎謬之姿,全不解事,昏鈍之性,又昧涉世,平居却掃,罕與交遊,一室之外,漫不省何,而忽承是任,譬如責聾於宮商之辨,强瞽以丹繪之任也。披紳籍而名氏茫昧,問政格而注擬窘澁,黽勉趨召,每行一政之後,退自點檢,瘡疣迭出,傍聽物議,訾謗交起,已試而憒劣如此,則畢竟之狼狽可知。臣縱不識自恤,殿下亦何取於臣,一任其辱名器而羞朝廷哉?今且有私義之萬萬惶懍者,臣之再從叔臣晩裕,又判騎曹於是時,夫天工庶職,何官非重,而爲任之至重且要,莫過於東西銓,則臣是何人?一門至親,竝據至重且要之任,臣則雖非長官,適當獨政,兩廳對開,叔姪專席,文秩武班,惟意銓注,榮寵之滿溢,猶屬餘事,瞻聆之駭異,尤當如何?如臣單寒之族,綿薄之材,晏如而不知變,則人猜鬼怒,理必隨踵,此足爲仁愛之天,惻然悶憐,而雖以朝體言之,作興儲英,材彦鬱立,器使之際,自多人望,則今取國家之重任,專畀一門,有若非此莫可者然,豈不爲苟且之歸哉?前後參互,反覆思量,有必辭之義,無冒進之望,玆敢披瀝肝血,格外陳懇,不避猥越之誅,仰瀆崇嚴之聽。伏乞天地父母,察臣不堪之實,諒臣至苦之衷,亟賜遞改,使公器朝體,不至於沾汚苟簡之地,散樗醜櫟,得遂於恩露化雨之中,千萬幸甚。臣無任云云。答曰,省疏具悉。引義法例之外,卿其勿辭行公。
校理任厚常,修撰朴宗正等疏曰,伏以,臣等俄於登筵時,以校理臣金會淵牌招傳旨未卽頒布事,有所陳達矣。今聞承宣因此起怒,至有本館吏囚禁之擧,顧不有欠於同朝相敬之意耶?臣等雖甚疲軟,義難晏然在直,玆敢忙陳短章,徑出禁扃。伏乞聖明,亟遞臣等之職,以治臣擅離之罪,以肅朝綱,不勝幸甚。臣等無任云云。省疏具悉。館吏無囚禁之事云,爾等徑出過矣。勿辭察職。
甲子九月二十六日辰時,上御誠正閣。諸承旨持公事入侍時,左承旨嚴耆,左副承旨李文會,同副承旨金在昌,假注書鄭觀綏·鄭元容,別兼春秋洪秉喆·金蓍根,檢校直閣金邁淳,以次進伏訖。上命讀公事。耆曰,臣吏房代房矣。讀奏禮曹正郞朴榮東病親呈辭事。在昌讀奏慶尙監司金羲淳狀啓農形事,讀奏訖。上命書判付,仍命書傳敎曰,左承旨嚴耆推考。又命書傳敎曰,政官牌招開政。仍命退,諸臣以次退出。
甲子九月二十六日申時,上御誠正閣。召對入侍,左副承旨同爲入侍時,左副承旨李文會,參贊官金在昌,侍讀官任厚常,檢討官朴宗正,檢校直閣金邁淳,假注書鄭觀綏,別兼春秋洪秉喆·金蓍根,各持綱目第二十七卷,以次進伏訖。上命開卷讀之。厚常讀自二月桓溫,止爲司空。上曰,下番讀之。宗正讀自初燕王皝,止萬餘人。上曰,參贊官讀之。在昌讀自初溫,止進據許昌。上曰,閣臣讀之。邁淳讀自六月,止尙書僕射。上曰,注書讀之,賤臣讀自冬十月,止乃殺墮。上曰,上番讀之。秉喆讀自涼州遣使,止而授之。上曰,下番讀之。蓍根讀自以桓溫,止殺之耳。上曰,文義陳之。厚常曰,此時干戈搶攘,政令胡亂,無足論也。至於秦主健,亦無可評,而此云寬簡節儉崇儒禮士,誠如是也,則雖古之賢主,何以加焉,而遺詔太子,大臣執權者,若不從命,宜漸除之,以此見之,烏在其寬簡也?顧命大臣,國家之所宜優待,而一有不從,便卽誅滅,則烏在其崇禮也?然則其所謂承趙人苛虐,易以寬簡,節儉崇儒禮士者,特是文具,而本無實心,可知矣。蓋非不知寬儉之可尙,崇儒之可貴,而徒竊其名,無意務實,畢竟遺禍餘烈,誅夷殆盡,健固不足言,而不以實心行實政者,每患如此,其平日所謂勤於政事,咨講治道者,果是何事乎?此等處雖不足論,而亦可推類而鑑戒矣。上曰,下番陳之。宗正曰,此時晉之政令壞亂,國勢衰微,無復可見,而桓溫始帥兵攻秦義旗西指,三輔風靡,男女夾路,至有垂泣之人,士民迎勞,爭持牛酒之饋,雖古之簞食壺漿以迎王師,無以過也。語未畢,上曰,政欲問此矣。三輔之來降知此,而長安終未恢復耶?宗正曰,終未恢復矣。上曰,以此形勢見之,則幾乎恢復長安,而何不爲此乎?溫之逆節,此時未著,若能乘此破竹之勢,恢復長安,則晉室庶可以中興,而何不爲之?宗正曰,溫之攻秦,特欲稱亂,而本無恢復王室之心,此下王猛之言,亦以爲長安咫尺,不渡㶚水,則當時亦有知其微意者,當是時,殷浩攻秦屢敗,積失人望,故桓溫欲乘此機,徼功而奪權,爲此攻秦之計,而非欲恢復長安,戮力王室也。故綱目於此書,以大敗秦兵,有若略許其功,而此下又以不利師還,據實書之,所以見其取敗之有由也。先儒之論亦如此,桓溫非晉室之純臣也,於此亦明矣。且王猛卽當世人物,乃管·樂之類,非桓溫之可侔也,而其所謂長安咫尺之言,已覰破其心曲矣。上曰,王猛之言如此,果能知溫之逆心,故謂之未知公心耶?宗正曰,當時溫之淺深,知者亦多,此眞所謂其心所在,路人亦知者也。豈以王猛之智,而不能知耶?上曰,王猛初旣詣溫,則何不從溫俱還而辭職不就耶?豈其知溫之無意恢復故耶?王猛生於此時,不仕於晉,而往仕於秦,抑又何也?此非今日自止中語,而此下符堅之得王猛也。有比於昭烈·孔明之語,猛之賢,果可比於孔明乎?宗正曰,猛無實地上工夫,何可比論於孔明乎?卽不過管·樂之類也。此時晉室微弱,穆帝幼沖,外有桓溫之强,不足以展其所蘊,且能知猛之賢才,而用之者亦寡矣。故不仕晉而仕於秦也。當時晉秦之勝敗,係於王猛之擧足輕重,而竟爲秦所失,晉室之亡,於此可卜矣。上曰,猛雖不及於孔明,而比之晉代王導之類,亦可謂優矣。宗正曰,其才具之適用,則勝於王導矣。厚常曰,導則屢朝柄用,而終無顯功,猛則能佐符堅,經略戰伐,多有功績,於此可以知其優於導矣。宗正曰,史臣亦以晉之不能用猛爲恨,而至如桓溫之才,若使英主善爲駕馭,則亦足任用,而不此之爲,任其放縱,終至跋扈,甚可恨也。國之興替,專係於得人,故古之賢君,必稱任賢使能,而當晉之世,王猛則捨而不能用,桓溫則用而不能御,國安得不亂乎?得人與失人,政是王政之急先務也,此等處亦願留念焉。上曰,參贊官陳之。在昌曰,上下番旣已陳之,別無可奏矣。上曰,閣臣陳之。邁淳曰,今日自止,則別無他可陳之文義矣。上曰,上下番亦奏秦主健之事,而健旣知生之狂悖如此,何不擇賢而立之,終以生爲太子何也?初欲殺之,後乃立之,抑又何也?厚常曰,此乃胡俗信讖之故也。上曰,讖文自光武時始矣。厚常曰,讖書世多信之,而以此取敗者亦多矣。光武時雖有赤伏四七之讖,而終不可信矣。設令眞有是理,玄妙之事,誰復知之,且世多贗作之讖,亦何以辨其眞僞哉?健之立生,出於三羊五眼之讖,而此何足爲可信之言乎?信讖實非王者之事也。上曰,符生終爲符堅所纂奪乎?宗正曰,然矣。上曰,溫請移都洛陽,修復園陵不許,而詔溫討襄,何也?厚常曰,此上亦曰,北征中原,而此特威脅朝廷,非爲王室純心也,故其言似然。上曰,張瓘所謂此事當決之於王,非身所了,此言,何如?宗正曰,負殊之言,皆脅制之說,故瓘言似如此矣。厚常曰,爲秦臣則其言猶可,如此而爲涼臣,而其言如此,則乃亂臣也。宗正曰,亂臣則過矣。上曰,未必謂之亂臣也。仍命掩卷。命玉堂先退,厚常等趨出。文會曰,忠淸道按覈使狀啓外封印跡,間多剜決,該道道臣及按覈使,推考,何如?上曰,非但今番,日前亦如此,當該監司推考,且毋論密啓與狀啓,承旨所當請推捧入,而初無一言,當該捧納承旨,亦爲推考。仍命書榻敎曰,忠淸監司閔耆顯,左副承旨李文會,竝推考。上曰,明日經筵,何閣臣入參乎?邁淳曰,姑未知矣。上命退,諸臣以次退出。
上在昌德宮。停常參·經筵。
金在昌啓曰,來初一日輪對日次矣,敢稟。傳曰,當次人受點,後日次待令。
金在昌啓曰,玉堂備員間,視事頉稟之意,敢啓。傳曰,知道。
李文會啓曰,合辭方張之時,兩司無詣臺之員,事甚未安,除在外·傳旨未下外,未肅拜·呈告人員,竝卽牌招,何知?傳曰,允。
李文會啓曰,行大司憲李直輔,執義徐有沂,掌令兪漢人,持平李毅遠在外,掌令韓始裕陳疏入啓,持平李潮牌不進,監察茶時之意,敢啓。傳曰,知道。
金在昌啓曰,今日晝講時刻已過,而校理任厚常,修撰朴宗正,奉牌經宿,無意膺命,事體所在,萬萬未安,竝從重推考,校理金會淵,副校理徐長輔,副修撰尹尙圭·宋冕載罷職傳旨未下,玉堂上下番俱空,晝講依例頉稟之意,敢啓。傳曰,知道。
李文會啓曰,右承旨金宗善,今日不爲仕進,卽爲牌招,何如?傳曰,允。
傳于金在昌曰,諸承旨持公事入侍。
金宗善啓曰,注書趙璜鎭,自鄕上來云,卽爲牌招入直,何如?傳曰,允。
李文會啓曰,卽者義禁府都事來言,時囚無得過三日滯囚,曾有定式矣。時囚罪人李志淵,當爲議處,而判義禁韓用龜未肅拜,知義禁李集斗有身病,同義禁趙德潤受由在外,只有同義禁尹光顔一員,不得備員開坐云,判義禁韓用龜,知義禁李集斗,竝卽牌招,何如?傳曰,允。
金在昌啓曰,校理任厚常,修撰朴宗正,特敎嚴飭之下,來詣闕外,謂有情勢,屢度催促,終不入來,事體所在,萬萬未安,從重推考,何如?傳曰,允。
以正言李㬖牌不進罷職傳旨,傳于李文會曰,只推。
李文會啓曰,正言李㬖,旣有只推之命,一體牌招,何如?傳曰,允。
傳于李文會曰,左副承旨入侍。
傳于金在昌曰,坐直承旨入侍。
以持平李潮,獻納柳頤玄,正言李㬖牌不進罷職傳旨,傳于金宗善曰,只推。
金在昌啓曰,校理任厚常,修撰朴宗正,特敎申飭之下,謂有情勢,奉牌闕外,門鑰已下,終不承膺,事體所在,萬萬未安,從重推考,何如?傳曰,允。
李文會,以兵曹言啓曰,去秋等能麽兒考講時,都摠府經歷金錫衡,義禁府都事洪栻,四次不通,依定式越捧一等,武臣兼宣傳官金宗觀,義盈庫主簿崔粹俊,三次不通,訓鍊院僉正金尙裕,判官申,主簿卞浩德,武臣兼宣傳官李運奎·金憲柱·李永植·李行敎·柳興源·宋國仁·金文基·韓在懋·鄭宅升,部將金弘洛·姜在謙·玄商祿·申獻周,守門將片聖蕃·崔泰魯·閔善履·朴祥廉·金敬彦,刑曹佐郞柳光濂,軍器寺正洪達三,司導寺主簿金思說,繕工監主簿慶恒運,內資寺主簿李周虎,司圃署別提韓世彧,活人署別提金基祚,掌苑署別提李守文,二次不通,都摠府都事尹商大,訓鍊院判官申在恒,部將成樂鎭,一次不通,竝依定式從重推考,何如?傳曰,允。
李文會,以義禁府言啓曰,保放罪人李義福病勢向差云,還囚後議處以入之意,敢啓。傳曰,知道。
禁府啓目,粘連。向前李志淵名,觀此所供,劇逆支屬,初非入籍於當部,而只憑思穆之招,率爾論報,以致名字之相左,庶姪之見漏不審之罪,在所難免,以此照律,何如?啓依允。又啓目,粘連。向前李義福名,殺獄辜限,法意甚重,朝家飭敎,又復申嚴,而謂有傷痕之狼藉,妄引加限之附例,以致成獄,事極可駭,以此照律,何如?啓依允。
甲子九月二十七日辰時,上御誠正閣。諸承旨持公事入侍時,左副承旨李文會,同副承旨金在昌,假注書鄭觀綏·鄭元容,別兼春秋洪秉喆·金蓍根,檢校直閣金邁淳,以次進伏訖。上曰,他玉堂亦何故違牌乎?文會曰,以其二玉堂之故也。上命讀公事。在昌讀奏黃海都事崔鳳諧狀啓,安岳郡反庫事,文會讀奏黃海都事崔鳳諧狀啓中軍洪采疇到任事,又讀奏全羅監司鄭大容啓本,罪人白德三南原府到配事,又讀奏黃海都事崔鳳諧狀啓,罪人崔光彦放送後,相當任收用事。上命書判付訖。諸臣以次退出。
甲子九月二十七日申時,上御誠正閣。坐直承旨·左副承旨入侍時,左承旨金宗善,左副承旨李文會,同副承旨金在昌,假注書鄭元容,別兼春秋洪秉喆·金蓍根,以次進伏訖。上命宗善等讀奏公事,書判付訖。仍命退,諸臣以次退出。
上在昌德宮。停常參·經筵。
卯時辰時,有霧氣。
李文會啓曰,合辭方張之時,兩司無詣臺之員,除在外·疏批未下外,未肅拜·呈告人員,竝卽牌招,何如?傳曰,允。
李文會啓曰,御營廳將官來言,今日本廳軍兵日次私習云矣,敢啓。傳曰,知道。
金宗善啓曰,右副承旨林漢浩,今日不爲仕進,卽爲牌招,何如?傳曰,允。
李文會啓曰,左議政徐邁修,右議政李敬一,依下敎來待矣。傳曰,入侍。
傳于金宗善曰,右承旨·同副承旨入侍。
傳于李文會曰,別無更覈之端,旣捧結案,而俄筵詢于大臣,則皆謂宜用誣上不道之律,律名依此施行,發遣金吾郞,眼同擧行後,卿則復命事,回諭。
李文會啓曰,行大司憲李直輔,執義徐有沂,掌令兪漢人,持平李毅遠在外,掌令韓始裕疏批未下,持平李潮牌不進,監察茶時之意,敢啓。傳曰,知道。
金宗善啓曰,明日朔祭,傳香禮房承旨當爲齋宿,而左承旨嚴耆疏批已下,所當牌招,而拘於廳規,不得請牌,何以爲之?敢稟。傳曰,與右承旨換房,而左承旨則疏批已下,卽爲牌招。
傳于金宗善曰,玉堂有闕之代,前望單子入之。
金宗善啓曰,玉堂上下番俱空,已至多日,事甚未安,新除授副提學朴宗慶,卽爲牌招入直,何如?傳曰,待明朝牌招。
以左承旨嚴耆牌不進罷職傳旨,傳于金宗善曰,只推,待開門更爲牌招。
以持平李潮,獻納柳頤玄,正言李㬖牌不進罷職傳旨,傳于李文會曰,竝許遞。
傳于李文會曰,右副承旨許遞,前望單子入之,待下批待開門牌招察任。
領府事李秉模敦諭,前後勉諭,已爲罄竭,向筵酬酢,亦旣勤懇,則卿宜體予側席之念,遄回歸洛之駕,裨補予一人,而竣事卽還,不少留滯,永言溯洄,不勝悵佇。卿以柱石之姿,負霖雨之望,一心奉公,鞠躬盡瘁,以眷注則身佩安危,以德望則坐鎭雅俗,世道之偸薄,可以調劑酸鹹,政事之委靡,可以根刷綱紀,大川無津,而賴卿而將濟,民生日瘁,而恃卿而無懼,予之所以待卿,卿之所以體國顧何如,而慨然長往,無意還朝,古大臣匪躬之義,果安在乎?矧今朝廷多艱,庶事瘝曠,雖賴左相之耆德,端揆之雅望,匡予不逮,而若其左右邦家,協贊王室,惟日夕望之於卿,卿其感予至諴,諒予苦心,卽起登途,幡然造朝,以副朝野之望。左副承旨李文會製進。
判府事李時秀敦諭,卿謂今日國勢何如,朝象何如?內而凶逆迭起,變怪百出,外而民生困瘁,拯濟無策,此時相須而仰成者,惟在於元老宿德,而矧卿易直慈諒,國耳公耳,先朝之所委任也,寡躬之所倚毗也。端委廊廟,佩國家之安危,坐鎭雅俗,負朝野之重望,則顧今維持我國勢,調和我朝象,與夫濟民困明義理之策,捨卿伊誰也?噫,卿之遜荒,今已四閱月矣。緣予誠淺,遐心冞堅,行殿賜對,旣敷心腹之諭,前後疏批,罄悉虛佇之意,而一味邁邁,愈往愈邈,自顧慙恧,無以爲喩,以卿世祿之義,體國之誠,何不念及於斯,而困我至此耶?身處江湖,非無退憂之悃,秋深蒹葭,倍切伊人之懷,此際大僚筵奏,尤有以起予之思,玆遣珥筆之臣,申誥如渴之望,卿須幡然造朝,庸副至意。左副承旨李文會製進。
判府事徐龍輔敦諭,卿之去國,亦云久矣,予之悵想,靡日不勤,回思卿之曩時秉軸也。公耳國耳,協贊承弼,精白一心,矜式具僚,眷眷乎振綱整俗,孜孜於民憂國計,予未嘗不欽歎而嘉乃,今焉遜于綠野,遐心莫回,敦勉之旨,前後勤摯,而一味巽辭,尙稽造朝,是豈平日所期望於卿者哉?此際左揆筵奏,實獲予心,卿雖欲終遂初心,獨不念王臣匪躬之義耶?噫,卿自在先朝,蒙被知遇,曠絶隆摯,逮予嗣服,遂登黃扉,倚毗眷注,逈出尋常,卿之追先報今之道,顧不在於進思盡忠四箇字耶?矧今亂賊凶徒,踵相接也,千怪百變,式月生矣。體國大臣之此時遜荒,蔽一言曰,非其時也,卿若念及於此,其所幡然,想不待予言之縷縷矣。玆宣敷心之諭,勉以遄歸,卿須卽起登途,以副予如渴之望。同副承旨金在昌製進。
判府事金觀柱敦諭,予聞國家之治忽,係於用捨,用捨之得失,在於輔相,輔相旣得其賢,則予心之眷毗倚重,當如何哉?濟濟賢德,左右承弼,顧無間於時任·原任,而只緣予恩禮猶有所未盡,誠信猶有所不孚,致使平日仰成之諸大臣,不安於朝,次第遜荒,每中夜屢起,繞榻不寐,顧今國勢之岌嶪,朝象之潰裂,民生之困瘁,日甚一日,若涉大川,茫無津涯,矧又變怪層生,凶逆輩出,憂虞之端,不一而足,此豈體國大臣許久退處之時歟?左揆賓筵之奏,先獲寡眛之心,於是乎特宣綸綍,以冀諸大臣之不日造朝,而卿之得暇辭陛,于玆有日,自湖而畿,尙未復路,遲遲久而又遲遲,則顧予凝竚,不啻如渴,以卿宿德重望,身佩安危,當此艱虞之際,儻念休戚之義,則幡然惠然,必不俟終日矣。體諒使銜,旣出曲副之意,一時美疴,當有勿藥之喜,玆敷心腹之諭,更示虛佇之思,卿其勿我遐棄,體此至意,卽起登途,以副上下之望。同副承旨金在昌製進。
鄭觀綏奉命在外,代以宋翼淵爲假注書。
柳春東奉命在外,代以柳榮五爲事變假注書。
李文會,以兵曹言啓曰,來十月初二日,一番兼司僕番次,而該番將韓根馨身病猝重,勢難供職云,改差,口傳差出,何如?傳曰,允。
兵曹口傳政事,以朴基成爲兼司僕將。
金在昌,以戶曹言啓曰,時御所內各司,依定式發遣本曹正郞臣金思羲與兵曹參議臣李普天,佐郞臣柳聖儀,東所衛將臣姜碩儒,西所衛將臣崔鎭一,南所衛將臣金大宅,北所衛將臣尹益儉,眼同看審後,有頉處別單書入,而修改則擇日擧行,何如?傳曰,允。
金在昌,以戶曹言啓曰,文昭殿碑閣·蠶壇碑閣·追慕洞碑閣·淨業院碑閣·流霞亭·訓鍊院·慕華館,依定式發遣本曹郞廳奉審,則文昭殿碑閣·蠶壇碑閣·淨業院碑閣·訓鍊院·慕華館,竝無頉處,追慕洞碑閣墻垣瓦子庫庫脫落,流霞亭雨漏二庫,千慕堂雨漏二庫,萬懷堂雨漏一庫,分付各該司,使之卽速修改之意,敢啓。傳曰,知道。
李文會,以備邊司言啓曰,謝恩使齎去表咨文,今方正書,正使金思穆,令該曹依例判中樞單付啓下,以爲塡書之地,何如?傳曰,允。
李文會,以備邊司言啓曰,諸道舊還未捧爲十七萬二千四百餘石,先自近年條溯而上之,每年徵捧,自是近例,今年諸道年事,兩西外三南皆大登,所當準捧,而新舊竝督,終恐民力之不贍,就其中嶺南甲寅條折半,丁巳條全數,統營甲寅條折半,戊午丁巳條全數,湖南甲寅條三分一,丙辰丁巳戊午條全數,湖西甲寅條折半,戊午條全數,合七萬九千五百餘石,酌量分排,準此收捧,而關東·關北·海西,初無舊還,至於關西尤甚之次邑,則道臣已爲狀請蒙允,而大抵本道,荐經大災,民力俱瘁,畿內則所收有遜於三南,今年則勿爲擧論之意,一體分付,何如?傳曰,允。
李文會,以義禁府言啓曰,卽接月令醫員朴明詩手本,則時囚罪人申顯祿,素患風痰之症,屢日冷處之餘,自四五日來,連爲寒戰,遍身疼痛麻木,眩氣大作,不省人事,轉側須人,食飮全却,病勢危重云。自前罪人病勢如此,則一邊保放,一邊草記,曾有定式矣,申顯祿,姑爲保放之意,敢啓。傳曰,知道。
李文會,以義禁府言啓曰,卽接安岳縣監任希存牒呈,則大逆不道罪人達宇,入於其祖仁大戶籍,而書以海州移去,初無達宇子入錄,而其子十四歲兒一豐爲名者,達宇就捕之時,先已捉囚於長淵縣獄云,故卽爲捉來嚴囚,修成冊追報云矣。一豐年十四,以年未滿,依律文免絞,全羅道羅州牧智島鎭,緣坐爲奴,而方囚安岳縣獄云,依例令刑曹押送配所,何如?傳曰,允。
義禁府照目,西部都事李志淵矣本府議啓內,觀此所供,劇逆支屬,初非入籍於當部,而只憑思穆之招,率爾論報,以致名字之相左,庶姪之見漏,不審之罪,在所難免。以此照律罪,笞五十收贖,解見任別敍,私罪奉敎依允爲旀,功減一等爲良如敎。又照目,萬頃前縣監李義福矣本府議啓內,殺獄辜限,法意甚重,朝家飭敎,又復申嚴,而謂有傷痕之狼藉,妄引加限之附例,以致成獄,事極可該。以此照律罪,杖一百收贖,告身盡行追奪,私罪奉敎依允爲旀,功減一等爲良如敎。
左承旨嚴耆疏曰,伏以,臣向來顚錯,尙切兢惶,顧安敢抗顔冒進,翶翔於喉舌之地,淟涊於出納之職,而一日五牌,義分是怵,半夜丙枕,瀆撓是懼,章皇出肅,黽勉蹲仍,揆以廉防,自不覺顔發騂而背沾汗也。夫豈有與人論是非較短長之心,而第於昨日儒臣徑出之疏,有不能終默者,略暴事實,惟聖明少垂察焉。臣於日前公退之後,得聞校理臣金會淵違牌傳旨,至數旬不下之言,心竊訝惑矣。翌日入院,適忝該房,溯考日記軸,則只推之命,下於初四日,而二度傳敎,竝載軸中,兩箇圈標,各在紙尾,則明是館吏之聽承傳者,錄其一而遺其一,不卽竝爲頒傳之致,而只責館吏,不及院隷,則猶有右袒之嫌,故館吏院隷,竝令囚禁,以爲懲後之道,而退歸之路,適逢儒臣,則以此爲難安之端,故乃以相敬之義,旋令安徐矣。卽接院報,則兩儒臣以此引義,終至徑出,誠莫曉其故也。至於疏中發怒二字,尤是情外之語,設令問備之請,着在臣身,乃是相規之美事,顧安有一毫芥滯之心,而且況月初院中之事,何關於臣,乃欲替人相較乎?固不足多辨,而以臣之故,至令兩儒臣,不安其職,露章徑出,滿心悚恧,若無所容,何敢獨自冒據於惟允之地乎?只緣臣涉世昧方,處事沒緊,重貽廈氈酬接之勞,臣罪至此,實無所逃。伏乞聖明,俯垂鑑察,勘臣前後之失,治臣煩瀆之罪,以謝人言,以安賤分焉。臣無任云云。答曰,省疏具悉。大臣已有所奏,爾則推考。
甲子九月二十八日辰時,上御誠正閣。左右相入侍時,左副承旨李文會,假注書鄭元容,別兼春秋洪秉喆·徐有恂,左議政徐邁修,右議政李敬一,以次進伏訖。邁修等曰,今朝有霧氣,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王天妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。邁修曰,瓊玉膏,今番製進擇日,則來十月初九日十二日爲吉云,故生地黃,已爲卜定,待其入來,當爲製進,而或有製進一劑之例,或有製進半劑之例,又或有製三分一之例,今番則何以爲之乎?上曰,一劑製入,可也。上曰,大臣見按覈使密旨乎?再昨日封書中,何者是左相書乎,何者是右相書乎?邁修曰,其中最多者,臣之封書矣。上曰,今爲回諭,送于按覈使,則與禁都下去無異,且今已結案,更無可問之端,禁都不必下去,使按覈使擧行,何如?敬一曰,自古行刑時,則禁都必下去矣。邁修曰,雖絞罪,都事必爲下去矣。上曰,都事下去前,其間更無可覈之事,使卽爲正刑,似好矣。邁修曰,每有徑斃之慮矣。今已結案,行刑都事,使之下去,而其間更加嚴訊,期於得情之地,似好矣。都事則不可不送,而今亦有難處之瑞,如此凶醜之物,結案以亂言誣上,夫誣上則大逆不道也,亂言則只誅其身也。旣曰,誣上,則努戮之典,斷不可已矣。夫誣上卽是大逆不道,而小不下於誣上不道,則結案以亂言誣上,恐未免爲生疎之致矣。上曰,向日賓筵,大臣旣言其都堂錄事矣,從近爲之,似好矣。邁修曰,首相或文衡有之,然後可以爲之,前文衡雖曰,難冒之端,文衡異於他職,亦難每每差出,而惟待自上處分矣。上曰,新圈或前望中,更當下敎矣。邁修曰,臣於特進官玉堂事,有所慨歎者矣。間以盛熱之故,講筵久撤,臣等之心,竊有所企待者矣。近者法講頻開,臣等歡忭之忱,有不可形聞,以特進官之不備,竟至詣閤而退,其體統之不成,有不可言矣。雖以玉堂事言之,承旨之囚玉堂書吏,臣未知前例之有否,而以此微事,多日奉牌,以致講筵之頉稟,豈不萬萬未安乎?上曰,玉堂上下番,以金會淵之只推傳旨,啓下於初四日,而初則知之,後則不知云。政院則頒布,而玉堂則不知云者,未知其院隷館吏之誰爲差失,而承旨初欲囚其院隷,館吏旋又不囚云。設使囚之,以此徑出,敢至瀆擾之境乎?況初不囚者耶?邁修曰,聖敎至當矣。上曰,幺麽館吏之囚,何爲若是乎?邁修曰,一番徑出,一番陳疏,竟至法講,成命而還停者,豈不大可駭然乎?上曰,囚一館吏,而至於奉牌闕外,則大於此事者,將何以處之乎?邁修曰,若爲見囚,則似有難進之端,而聞初旣不囚云,三品以下官之不得奉牌,臣已仰達矣。上曰,大臣所奏,有三牌不進,則直捧禁推傳旨之言,玉堂違牌,雖勿呼望,而納牌爲幾番乎?文會曰,未及三牌矣。上曰,奉牌經宿,今爲三日乎?文會曰,然矣。邁修曰,日昨承旨·玉堂,互相疏辨,事雖未知曲直之如何,而此胡大事,說往說來,以至紛紜徑出,作爲處義乎?至於違牌勿呼望下敎之後,三品以下官之不得奉牌闕外,明有先朝飭禁,而今已三日,略無變動,大關分義,不可無警,奉牌兩玉堂,竝施不敍之典。雖以承宣言之,如以爲館吏不可直囚,則初何出牌,又以爲,公事所關,不必爲拘,則復何收牌,擧措未免逕庭,均之有失,當該承旨,從重推考,何如?上曰,依爲之。出擧條上曰,不敍重於罷職耶?邁修曰,然矣。上曰,臺諫韓始裕,疏請特進官竝施刊削之典,此則似過矣。邁修曰,刊削過矣。邁修曰,日昨晝講成下之後,因特進官之不備,以至停講者,萬萬駭歎,臣宜陳箚請罪,而但近來特進官之苟簡,果不成樣,雖以今番推考現告觀之,應頉外只有六人,然勿論多少,互相推諉,仍不進參,致使莫重法講,不免詣閤而退,則揆以朝體國綱,豈可推考而止?臣謂特進官竝施罷職之典,宜矣。上曰,依爲之。出擧條上曰,特進官加爲抄啓,似好矣。邁修曰,臣以特進官苟簡之故,頃有所仰達,而副提學未出,故尙今未爲加抄矣。上曰,特進官皆捧罷職傳旨,宋銓見在副价之任,而亦入其中矣。邁修曰,瓊玉膏,例往北漢地製進,而供饋下屬等節,皆自惠廳進排矣。今此依例爲之,而監煎時,提調當爲進去,見今該提調方入罷職傳旨中,何以爲之乎?上曰,日子尙遠,傳旨爲先書入,可也。上曰,明日次對爲之乎?邁修曰,別無公事,故不得來會矣。上曰,副提學望筒,屢日未下,今當點下矣。上曰,史官不當分左右,而下番徑先進前,從重推考,不飭之承旨,推考。仍命書榻敎曰,別兼春秋徐有恂,從重推考,不飭之左副承旨李文會,推考。上曰,他玉堂亦何故牌不進乎?罷職玉堂納牌後出去,他玉堂何故違牌與否,速爲知入,可也。仍命上番傳命,秉喆承命出傳。上曰,玉堂罷職傳旨漉墨,注書出去後,改爲書入,可也。上曰,玉堂有闕之代,前望單子入之。出榻敎上曰,右承旨·同副承旨入侍。賤臣承命出傳,右承旨金宗善,同副承旨金在昌進伏。上曰,今日何承旨坐直乎?宗善曰,左副及同副,似當坐直矣。上命宗善等讀公事。書判付訖。仍命退,承史以次退出。
上在昌德宮。停常參·經筵。
藥房都提調徐邁修,右承旨金宗善啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李文會,以都摠府言啓曰,今日入直內三廳武兼禁軍及軍兵等中日習射,請出標信。傳曰,知道。
李文會啓曰,禁衛營將官來言,今日本營軍兵日次私習云矣,敢啓。傳曰,知道。
李文會啓曰,御營廳將官來言,今日本廳軍兵日次私習云矣,敢啓。傳曰,知道。
李文會啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
李文會啓曰,行大司憲李直輔,執義徐有沂,掌令兪漢人,持平李毅遠在外,掌令韓始裕疏批未下,持平一員未差,監察茶時之意,敢啓。傳曰,知道。
傳于金宗善曰,禮房承旨馳詣宗廟·景慕宮,奉審摘奸以來。
傳于金宗善曰,諸承旨持公事入侍。
柳榮五在外,代以金用默爲事變假注書。
玉堂前望單子入之,校理申溆·徐長輔,副校理宋冕載,修撰姜浚欽,副修撰金會淵·尹尙圭落點。
以左承旨嚴耆牌不進罷職傳旨,傳于金宗善曰,只推,更爲牌招。
以左承旨嚴耆再牌不進罷職傳旨,傳于金宗善曰,只推,更爲牌招。
以副提學朴宗慶牌不進罷職傳旨,傳于金宗善曰,只推,更爲牌招。
以副提學朴宗慶再牌不進罷職傳旨,傳于金宗善曰,只推,更爲牌招。
以注書韓兢履再牌不進罷職傳旨,傳于金宗善曰,只推,更爲嚴飭牌招。
以注書趙璜鎭牌不進罷職傳旨,傳于金宗善曰,只推,更爲嚴飭牌招。
以慶尙監司金羲淳狀啓,密陽府民家失火事,傳于金在昌曰,聞甚驚惻,元恤典外,別加顧恤事,回諭。
李文會,以備邊司言啓曰,御史可合人抄啓,別單書入之意,敢啓。傳曰,知道。
備邊司御史可合人抄啓,洪奭周·金邁淳·朴宗正·金會淵·李勉昇·任厚常·姜浚欽·宋冕載·宋知濂·洪秉喆·金蓍根·趙雲翊·金相休·李勉求·徐能輔·金啓溫·李泳夏以上十七人。
李文會,以備邊司言啓曰,北道先運襦衣作木三十八同零,去核木花二千一百九十斤零,照數捧上,尺量稱量後,仍爲監封,逢授於齎去禁軍處,沿路輸運及本道頒給時,各別着念擧行,俾無尺寸斤兩從中閪失之弊事,別爲措辭,發關嚴飭之意,敢啓。傳曰,知道。
李文會,以兵曹言啓曰,今九月朔各廳堂下武臣試射,臣曹連因有故,不得爲之之意,敢啓。傳曰,知道。
金在昌,以營建都監言啓曰,仁政殿立柱上樑吉日,令池景興等諸日官,聚會都監,使之推擇,則立柱來十月初九日申時,上樑同月二十七日申時,俱大吉云,以此日時擧行,何如?傳曰,允。
李文會,以刑曹言啓曰,因義禁府啓辭,大逆不道罪人達宇子一豐年十四,以年未滿,依律文免絞,全羅道羅州牧智島鎭緣坐爲奴,而方囚安岳縣獄,依例令刑曹押送事,命下矣。上項爲奴罪人一豐,時囚安岳縣獄,令該道卽爲押送配所之意,分付,何如?傳曰,允。
行都承旨徐瀅修疏曰,伏以,臣匏落之質,樗散之才,幸際太平,滾到卿列,立朝數十年來,閱歷於風波間關之塗,而黃粱之宿夢已懶,朝槿之殘華欲悴,凡世之夷險成虧,好醜稱譏,一切不入于心,久矣。特以受兩朝恩,海闊天高,身名之苟全,門戶之不墜,尺寸皆歸造化,蒙被悉逾涯分,則浮沈位著,奔奏筋力,以少效其犬馬戀結之微誠,而古人所謂處不競之地,乘獨後之車者,庶爲臣餘生寡過之一要符,迺者忽伏奉籌司新命,是任也,機務之所委重,而訏謨之所自出也。政理之臧否,民事之利病,條敎章程之得失,莫不於斯乎維繫,則雖曰,仰成於大僚,專管於有司,至其詢謀而參聞之者,諸堂與有責焉。自古遴選之嚴,何如其難愼,而臣可濫竽於人望之外哉?況今官常國紀,弊窳日甚,衆恬群嬉,習俗轉痼,雖得治棼榰漏之材具,亦未易矯捄萬一,則尤豈可不量人器,苟然備充哉?臣誠至愚,自知則明,嘗讀經世大典,如杜鄭馬邱之書,每念禮樂兵農,一朝驟以相屬自信,何者?足以堪勝,而芒乎若越人之章甫,魯儒之煙霧,擧而措之,尙矣勿論,雖其彌綸布置之擬議空言往往莫尋其端倪矣。以此本領,冒據匪據,畢竟不免於僨誤國事,此奚但臣一人之狼狽,抑恐有累於簡畀之政非細,毋寧守其本分,委運任眞,知生老聖世,優游於道德光華之下,爲不可以自棄而已。且臣本職之瘝曠,亦云久矣。病因積憊,戒切妨賢,一遞之願,銘在心腹,而僚席多故,房務皆攝,種種苟艱,實關朝體,夙夜出納之任,豈臣浹旬養疴之所乎?惶悶之忱,愧汗之私,不耐交劇,敢此煩瀆。伏乞聖慈,俯垂體諒,亟改臣備堂兼管,仍治臣偃便積愆,以重公器,以肅朝綱,千萬顒祝。臣無任云云。答曰,省疏具悉。卿其勿辭行公。
掌令韓始裕疏曰,伏以,今日先務,莫大於聖學之日進,兩殿兩宮之所以眷顧何如也,大小臣庶之所以顒望亦何如也,則課講之一日停止,極爲悶然,而昨日晝講,以特進官之不進,因爲頉稟,臣姑未知其不進之緣何,而今日紀綱,可謂掃地無餘矣。以莫重莫大惟日不足之講筵,無難於不進,視同尋常公會之稱頉者然,以至停講之境,豈不大可駭痛也哉?晝講之令,出於再昨日,則進與不進,必有預爲停當,而無端不進,孤負殿宮之眷念,臣庶之顒望,苟有一分愛戴之衷與嚴畏之心,焉敢乃爾也?臣謂昨日特進官之當進而不進者,捧現告施以刊削之典,斷不可已也。邊鎭防守,所以爲不虞之備,則邊將之不得一日離次,當有主帥之約束,從前雖或有潛自上京者,係是法外之謬例也。爲道伯者,事當關飭該帥,釐正其謬,不當援以爲例也。乃者京畿監司徐榮輔,以不干己之私事,發關招致注文僉使李元豐,以至跨朔曠守,已爲失體也。及夫該帥臣檢擧元豐之罪,則謂之有損於營閫體貌,往復喉院,推送旣捧之啓本,又爲失體也。聖人曰,躬自厚而薄責於人,今此之躬自恕而厚責於人,何其與儒家法文,一切相反也?明於私體,而昧於公體,如此體貌,出於經傳乎,出於法典乎?近來風俗汙下,徇私忘公,看作茶飯,恬不爲怪者,滔滔皆是,而不圖此宰臣,以其家世,亦同流合汙之乃如是也。士大夫風俗之壞敗,胡至此極,實爲慨然,其在懲勵之道,不可以首實之得體,掩其徇私而失體,臣謂京畿監司徐榮輔,亟施罷職之典,宜矣。前兵判事,若無李元豐之從傍慫慂,則身處中權者,何由知帥狀之來到,而爲此駭擧乎?探問畿營,送囑喉院,推出旣捧之啓本者,莫非元豐所指使也。由前則逗遛京中,不顧防守,由後則蔑視主帥,怙勢壅遏,可謂兩罪俱發,紀綱所在,不可以卑微之類,而置之勿論,請前僉使李元豐邊遠充軍,以懲濫猾之習焉。臣之門地寒微,文識蔑如,不合臺選之實,已悉於前疏,不敢疊床,而非料之通望,誤及於千萬不似之身,以致人言之來,至謂旣無來歷,又無文識,則無文識三字,固臣着題,而無來歷三字,辱及家庭,大違平日之守拙,反招祖先之受辱,莫非臣不肖無狀之致,將誰尤咎,而至於臺端一步,實無抗顔之望,一旬違傲,罪戾山積,伏俟嚴誅之中,每下只推之旨,尤萬萬惶懍,心神飛越,大悶不聊,怵迫之極,張皇隨牌,以伸一謝之忱,而因仍遵冒,晏然臺次,則非但一世之唾罵,貽羞臺閣,瑕累淸朝,莫此爲大。故昨日冒入避辭,而見却於喉院,下梢不得已傳啓處置,殆若無故人循例擧行者然,是豈臣本心之所欲爲者哉?到此地頭,廉恥都喪,滿心愧恧,置面無地,玆不得不更瀆崇嚴。伏乞天地父母,俯賜鑑諒,亟命刊去臣名於兩司之望,因治臣瀆擾之罪,以肅朝綱,以安私分焉。臣無任云云。省疏具悉。特進官事,已處分矣。畿伯事,爾不見大臣之箚乎?爾甚非矣。遞差。
上護軍金思穆疏曰,伏以,臣僇人耳,人固待之以滓穢,臣亦自分其枳廢,杜門息跡,與世相忘,而惟我聖上,曲加庇覆,屢勤拂拭,拔於衆棄之中,授之將兵之任,日月之光,偏燭於陰崖,雨露之澤,獨霑於枯荄,臣固仰戴洪造,俯怵義分,始以黽勉叩謝之忱,終爲因仍盤礴之歸,居然周歲于玆矣。每一循省,未嘗不怵惕愧恧,汗發沾衣,忽因大僚之筵奏,猥蒙崇班之寵擢,繼而有上价恩除,臣誠驚懍震駴,莫省其何以致此也。噫,孤卿,峻秩也,使命,重任也,苟非聲望勞績,有足以厭服一世,文學才猷,有足以專對四方,則上不可以遽畀,下不可以冒受也,明矣。若臣則以言乎人器,而最爲庸碌,以言乎情地,而又甚危臲,無功可紀,有累難洗,是尙可擬議於崇顯之列,而擧似於掄揀之職者哉?其不稱之實,難冒之狀,固不待臣言之畢,而聖鑑必有所俯燭矣。臣豈容費辭瀆陳,有若飾讓之爲也哉?臣於丙辰冬,待罪海閫,適値滾急之會,猥叨銜命之任,而猶以職秩之仍舊,自諉往役之義重,倉卒登程,幸免憤事之誅,至今推思,尙切濫吹之愧,今又夤緣遠役,躐躋嵬秩,則名器之屑越,事面之苟艱,實非前日副急之可比,冥升之懼,倖會之誚,猶屬臣一己之私,而其於聖簡之玷累,物議之嗤點,何哉?嗚呼,臣受恩三朝,與天無極,頂踵毛髮,非臣自有,蹈赴湯火,在所不辭,而徒知趨走之爲恭,不揆涯分之踰濫,冒當匪據,自壞大防,則亦豈所以仰答殊私之義也?官爵辭受,有關四維,區區此言,非出於占便規避之圖也。伏乞聖慈,俯察肝隔之懇,深軫嚬笑之惜,收還臣新授之資,鐫削臣正使之職,仍治臣逋慢之罪,以尊國體,以安賤分,千萬幸甚。臣無任云云。答曰,省疏具悉。卿其勿辭行公。
甲子九月二十九日辰時,上御誠正閣。諸承旨持公事入侍時,左承旨金宗善,左副承旨李文會,同副承旨金在昌,假注書鄭元容·宋翼淵,別兼春秋趙雲翊·徐有恂,待敎朴宗薰,以次進伏訖。上命讀公事。宗善讀奏慶尙監司金羲淳狀啓,首露王陵監許差定事。在昌讀奏慶尙監司金羲淳狀啓,農形事。文會讀奏慶尙監司金羲淳啓本,罪人崔緯良寧海府到配事。宗善曰,禮房無公事矣。文會曰,兵房無公事矣。在昌曰,臣工房代房,而無公事矣。上命書判付訖。惠慶宮進服蔘吉茶,自今日一貼式煎入事。出榻敎大王大妃殿進御加減養胃湯,依前方五貼製入事。出榻敎右承旨金宗善推考事。出榻敎仍命退,諸臣以次退出。
上在昌德宮。停常參·經筵。
李文會啓曰,來初五日朝參日次矣,敢稟。傳曰,停。
李文會啓曰,行大司憲李直輔,執義徐有沂,掌令兪漢人,持平李毅遠在外,掌令一員,持平一員未差,監察茶時之意,敢啓。傳曰,知道。
傳于嚴耆曰,諸承旨持公事入侍。
金宗善啓曰,玉堂上下番俱空,已至多日,事甚未安,新除授校理申溆,修撰姜浚欽,竝卽牌招入直,何如?傳曰,允。
金宗善啓曰,新除授校理徐長輔,副校理宋冕載,副修撰金會淵·尹尙圭,方在罷散中,何以爲之?敢稟。傳曰,敍用。
傳于金宗善曰,當該閣臣推考。
以注書韓兢履·趙璜鎭牌不進罷職傳旨,傳于金宗善曰,只推,更爲牌招。
以注書趙璜鎭牌不進罷職傳旨,傳于金宗善曰,只推,更爲牌招。
以注書趙璜鎭再牌不進罷職傳旨,傳于金宗善曰,只推,更爲牌招。
金宗善啓曰,應敎·副應敎未差,校理申溆,副校理洪奭周在外,修撰姜浚欽陳疏,一員未差,玉堂上下番俱空,已至多日,事甚未安,校理徐長輔,副校理宋冕載,副修撰金會淵·尹尙圭竝卽牌招,以爲推移入直之地,何如?傳曰,允。
金宗善啓曰,校理徐長輔,副校理宋冕載,副修撰金會淵牌不進罷職傳旨,今方捧入,而校理申溆,副校理洪奭周在外,修撰姜浚欽,副修撰尹尙圭陳疏,應敎·副應敎·修撰一員未差,玉堂上下番俱空,事甚未安,未差之代,政官牌招開政差出,待下批仍卽牌招,以爲推移入直之地,何如?傳曰,違牌人只推,待明朝更爲牌招。
傳于金宗善曰,發遣吏郞,諸執事淸齋與否,摘奸以來。
金宗善,以奎章閣言啓曰,景慕宮望廟樓今朔奉審,無頉之意,敢啓。傳曰,知道。
李文會,以兵曹言啓曰,慶尙道晉州出身鄭邦采呈狀內,今春參榜於慶科庭試武科,當爲赴防,而該邑成冊,誤以親年八十一歲懸錄,至於除赴防納米之境云,故取見其該邑査報及渠之戶口,則邦采父國濟年今六十歲,而該邑果爲誤報矣。鄭邦采赴防一款,從其榜次,原啓目中,付標以入,渠旣上京,自臣曹點考發送,當該誤報之守令,不飭之帥臣,不可無警,竝從重推考,何如?傳曰,允。
兼春秋崔鳳和狀啓,臣於本月二十八日未時,敬奉聖諭,二十九日酉時,馳到驪州興谷面絲田洞判府事金觀柱所住處,傳諭是白乎則以爲,臣於向來省壠之日,猥陳疾病難强之實,乞免殊域之往役,仍懇鄕廬之調息,及承批旨,竝蒙體諒,苟非聖慈曲垂愍恤之至,則區區微願,顧何以獲遂及此也?臣聞命感祝,不敢淹滯,力疾寸進,囏投故里,竊擬加意將攝,俟間趨朝,圖所以祗覲耿光,仰答殊恩,而第千餘里跋涉,近數旬勞撼,歸調未幾,諸症倍添,頭目眩昏,神精迷亂,如墮煙窟之中,不辨四到之時,是固自來貞疾之祟,而況自數昨以來,偶因飮啖失宜,癖積衝動,榮衛凘損,㱡㱡喘息,若不相續,蠢動無路,大違始料,而惟有一段象魏之戀,炳然如結,跧伏惶隕,又添一病,忽於千萬夢想之外,近侍之臣,遠臨荒野,傳宣恩諭,首尾三百餘言,諄複隆摯,丁寧懇惻,罔非螻蟻賤臣所不敢承當者,雙擎伏讀不覺感涕交逬,繼之以惶汗也。噫,顧今國勢時虞之茫無津涯,誠如聖諭中辭旨,而當如此時,承如此敎,凡在承弼之列者,必當惕然警懼,翻然感聳,思有以夙夜在朝,殫竭忠慮,以紓我聖上丙枕獨憂之萬一,則雖以如臣愚瞢鈍拙,百無肖似,進無補於公憂,退無益於民計者,亦豈敢諉以職在閑局,自甘退處邱壑,不知所以變動哉?誠以目下賤疾,如右所陳,萬無指日登途之勢,是不但臣之自量如此,卽史官之所目擊而危之者,則庶或聖鑑之曲賜俯燭也。如蒙更加矜諒,稍延時日,俾得以隨分留住,方便調理則敢不少待差可,卽圖造朝,而飭諭之下,又此遲留,跡涉違傲,尤增死罪云矣。臣則仍爲復路緣由馳啓云云。踏啓字。
副修撰尹尙圭疏曰,伏以,臣於日昨,冒違召牌,伏蒙勘罷,悚幸交切,曾未幾何,恩除更紆,特敍繼下,惶感之極,卽當趨肅,而賤疾眩暈之症,添劇於勞動之餘,庚牌之下,無路承膺,又犯違傲,尤增懍蹙。且臣於日前僚員徑出一事,竊有所慨然者,蓋校理臣金會淵違牌只推之命,至於兩旬淹置,事極未安,而觀於各可朝紙之不爲謄頒,則可知其院吏之初不頒布,僚員請推該房,固出相規之意,豈意筵席纔退?乃有承宣捉囚館吏之擧,此似由於欲護院吏,移罪館吏,而院吏館吏之孰有罪孰無罪,姑捨勿論,問備之奏纔徹,而囚吏之事踵發,有若登時相報者然,其在事體,豈容如許,承宣對疏,雖以爲意欲懲後,非由移怒,而誠如是也,則當初事發之時,何不卽爲囚禁,及至講筵請推之後,始忽囚禁乎?執此觀之,可知其事之激於筵秦,而不專爲徵吏發也。經幄之臣,因一微事,問備喉司,而乃遭此替囚下吏之辱,當之者其可晏然受之,而無一言在職乎?承宣此擧,不過出於一時率爾,未及思量之致,而事近輕侮,有關後弊,誠恐非細故也。已爲出牌,使之捉囚,而及聞館官徑出,始令收牌,若謂之旣囚還寢則可也,豈可便謂之初無囚禁之事乎?惟彼兩僚之投疏徑出,情勢固然,雖其末梢奉牌,分義惶悚,而實非無端而故犯也。乃因大僚所奏,館僚則罪至不敍,承宣則罰止推考,輕重倒置,臣未知其處分之得當也。官以論思名,暫一開口,便被狼狽,此非特兩僚之羞,卽一館之羞也。旣是一館之羞,則臣亦館官也,亦何可以事不由已,而晏然就職乎?玆敢略陳於紸纊之下。伏乞特賜澄省,深念事體,當該承宣,亟施譴罷之典,兩玉堂不敍之命,亦卽還收,仍命鐫遞臣職,以安微分,不勝幸甚。臣無任云云。省疏具悉。此事爾何必如是斷斷乎?
傳于金宗善曰,玉堂疏批已下,卽爲牌招。
傳于金宗善曰,其疏中所言因大臣所奏,輕重倒置,未知其處分之得當云者,此何語也?以本事言之,昭載於日省錄,則政院之頒布可知,而因一下隷事,至於玉堂之徑出,自損體貌,果何如哉?本事姑舍,大臣在董率百僚之地,筵席飭礪甚得體,渠何敢指斥處分,遣辭之際,極爲無嚴,雖已賜批,此不嚴處,其可曰,尊朝廷乎?副修撰尹尙圭,施以削職之典。
甲子十月初一日辰時,上御誠正閣。諸承旨持公事入侍時,左承旨嚴耆,右承旨金宗善,左副承旨李文會,同副承旨金在昌,假注書鄭元容·宋翼淵,別兼春秋趙雲翊·徐有恂,待敎朴宗薰,以次進伏訖。文會讀奏水原留守金文淳狀啓,以金魯爀等華寧殿守門將差下事,及黃海都事崔鳳諧啓本,罪人柳愚春信川郡移配事。宗善·在昌·耆等曰,臣房無公事矣。宗善曰,聞戶判言,則仁政殿當有上樑文,而無都監草記之例,今番則使文任製進乎?上曰,前則誰爲製進乎?宗善曰,聞戶判言,則闕內正殿外,雖他殿閣,皆有上樑文,而文任製進云矣。上曰,待文衡差出,製進,可也。上命書榻敎曰,待敎朴宗薰,徑先退出,推考。仍命書判付訖。命退,承史以次退出。
上在昌德宮。停常參·經筵。
李文會啓曰,行大司憲李直輔,執義徐有沂,掌令兪漢人,持平李毅遠在外,掌令一員,持平一員未差,監察茶時之意,敢啓。傳曰,知道。
李文會啓曰,禁衛營將官來言,今日本營軍兵日次私習云矣,敢啓。傳曰,知道。
李文會啓曰,御營廳將官來言,今日本廳軍兵日次私習云矣,敢啓。傳曰,知道。
金宗善啓曰,臣宗善,依定式進詣香室,奉審香祝樻祝板袱子,則精潔之意,敢啓。傳曰,知道。
傳于金宗善曰,禮房承旨馳詣宗廟,奉審摘奸以來。
傳于徐瀅修曰,都承旨·左副承旨·同副承旨入侍。
右承旨金宗善書啓,臣承命馳詣宗廟,尊所奉審則無頉,祭物·祭器·祭井看審則精潔,諸執事·進排官摘奸則無頉,佾舞工人摘奸則無頉矣。臣則仍留享所,待將事畢修掃後,復命之意,敢啓。傳曰,知道。
承旨前望單子入之,韓用鐸落點。
以右承旨嚴耆牌不進罷職傳旨,傳于李文會曰,只推。
韓用鐸啓曰,校理徐長輔,副校理宋冕載,副修撰金會淵牌不進罷職傳旨,今方捧入,而副提學朴宗慶疏批未下,校理申溆,副校理洪奭周在外,修撰姜浚欽受由,玉堂上下番俱空,已至多日,事甚未安,未差之代,所當政官牌招,開政差出,而吏曹判書金達淳在外,參判·參議未差,何以爲之?敢稟。傳曰,違牌人只推,更爲牌招。
韓用鐸啓曰,注書韓兢履疏批已下,卽爲牌招入直,何如?傳曰,允。
以注書韓兢履牌不進罷職傳旨,傳于韓用鐸曰,只推,更爲牌招。
韓用鐸啓曰,右副承旨李文會,同副承旨金在昌,因玉堂徐長輔等到院之疏,陳疏徑出,原疏以齋日,不得捧入,而伴直無人,右副承旨李文會,同副承旨金在昌,竝卽牌招,推移入直,何如?傳曰,原疏捧入。
傳于韓用鐸曰,同副承旨批下,卽爲牌招入直。
傳于韓用鐸曰,右副承旨批下,卽爲牌招入直。
李文會啓曰,校理徐長輔,副校理宋冕載,副修撰金會淵再牌不進罷職傳旨,今方捧入,而副提學朴宗慶疏批未下,校理申溆,副校理洪奭周在外,修撰姜浚欽受由,玉堂上下番俱空,事甚未安,未差之代,所當政官牌招開政,而吏曹判書金達淳在外,參判·參議未差,何以爲之?敢稟。傳曰,違牌人只推,待明朝更爲牌招。
以注書韓兢履再牌不進罷職傳旨,傳于李文會曰,只推,待明朝牌招。
傳于李文會曰,左承旨許遞,前望單子入之,待下批牌招察任。
李文會,以義禁府言啓曰,全羅監司鄭大容狀啓內,錦山郡守兪漢紀爲先罷黜,其罪狀,令攸司稟處事,啓下矣。兪漢紀時在任所云,依例發遣府羅將,拿來,何如?傳曰,待待命拿囚。
左議政徐邁修箚曰,伏以,臣得伏見前修撰尹尙圭疏本,異哉人見之不同也。以臣之所聞而知之者言之,玉堂只推之兩傳敎,昭載於伊日正書朝報及內閣日省錄云爾,則政院之卽日頒布明甚,原傳敎末端,知委弘文館處,加圈聽去云爾,則館吏之卽日知悉,亦明甚,至於各司朝紙之見漏,兩司吏之責也。本館官員之未悉,該館吏之罪也。平心論事,此果勒歸之不頒布者哉?若夫捉囚館吏云云。勿論承宣之有激與否,移怒與否,館吏初不入獄,則囚不可言也。承宣自收其牌,則事未及成也。彼欲解紛,而此必務競,爲一吏而徑出禁扄,經兩宿而虛辱命牌,以致講筵之因此停輟,局外之公論,安得不不平於兩玉堂擧措哉?臣之筵奏,大體兩論,而勘罪之略示扶抑,意在就事核實,積存朝體,則此又何怒於此儒臣,而如是張皇爲哉?夫爲大臣者,一言官箴,而輕重倒置,致使朝家之處分,不得其當,則譏抨之來,只合自引之不暇,而臣所以略提所聞者,亦恐儒臣之猶未及詳其顚末也。伏乞聖明,亟降威罰,以彰臣妄言之罪,以謝年少名官方生之疑怒,未必不爲息鬧之一端,臣不勝大願。取進止。答曰,省箚具悉卿懇。尹尙圭處分,予豈得已也?卿之請勘玉堂,不在本事,而在於奉牌,則以大臣而規警庶僚,豈其不可爲之事乎?卿之自引,萬萬過矣,安心勿辭,卽起視事。仍傳于李文會曰,此批答,遣史官傳諭于左議政。
同副承旨金在昌疏曰,伏以,臣卽伏見徐長輔等到院之聯疏,以喉院之不捧其疏,至有慨然之斥,臣於此,不勝瞿然之至。今日卽齋日也,儒臣自引之章,有異言事,故臣不爲留院,往復退却矣。今其爲說如此,臣何可晏然於職次乎?玆敢忙陳短章,徑出禁扄。伏乞聖明,亟命遞改臣職,仍治臣擅離之罪,以肅朝綱以安私分,千萬幸甚。臣無任云云。省疏具悉。齋日不捧疏,例也,豈可以慨然之說,徑出乎?爾其勿辭察職。
右副承旨李文會疏曰,伏以,臣卽伏見玉堂聯疏到院者,以原疏之不卽捧入,至有慨然之斥,臣於此,竊不勝瞿然之至。俄者諸玉堂有所引義,陳疏來呈,故臣等以齋日不得捧入之意,往復退却矣。今其尾附,何不究恕耶?該房以此自引,則臣旣同在一院,其所處宜,宜無異同,玆敢忙陳短章,徑出禁扄。伏乞聖明,亟遞臣職,仍治臣擅離之罪,以肅朝網,以安私分,不勝幸甚。臣無任云云。省疏具悉。已諭於僚批矣。爾其勿辭察職。
修撰姜浚欽疏曰,伏以,從古人臣,遭罹罔測,受恩罔極,豈有如臣父子者乎?人方驅臣父以䵝昧之目,而殿下昭晢其本情,人方擬臣父以難貰之律,而殿下特爲之原恕,薄譴未久,特宥遽降,前後恩敎,逈出尋常,墨池雪嶺,未足喩其淸脫,恩山德海,未足譬其洪造,苟非日月之明,無微不燭,天地之大,無地不囿,則其所以察冤枉而辯心迹,豈如是委曲周至也哉?臣父每承恩敎,感涕千行,父子相對,日夕攢祝,常語臣曰,如我微末,何以得此於聖明,洞察心曲,屢勤恩綸,雖使自爲之辯明,何以加此?此生此世,恐無報答之路,汝須移事爲忠,生死向前,少效塵刹之報也。臣誠至愚極陋,無足備數,而具此四體,亦一人耳。蒙此不世之恩造,豈無百世隕結之心哉?唯是本事顚末,臣旣略陳於前疏,聖敎昭晢,極其隆重,顧何敢更煩,而尙有當時未盡之懷,不忍泯默,更此覼縷,伏願聖明垂察焉。噫,自皇明再造之後,環東土含生之倫,雖童孺愚婦,莫不知春秋之義,風泉之思,此殆秉彝之天得,非由勉强使然也。今乃謂人以背馳此義,天下寧有是耶?臣父待罪湖邑,五載之間,九參釋菜,未嘗不仍用皇朝年號,而獨於前秋祝中,但書崇禎癸亥,不言紀元後第幾干支。故臣父以爲,如是則不成文勢,且言縣學不當與國學有異,其時祝生,旣已做錯,自爲彌縫,只讀以年月干支,臣父則改讀二字,初不發口,脅持云云。尤不近理,特以傳說多訛,詬辱先至,故臣父不勝駭憤,語涉噴薄,所以致下梢葛藤也。若使臣父,不欲書年號,則曾前九度享祀,何不一言,而獨於前秋,始有所言耶?卽此一款,不言可辨,而前年則臣猶在遠,未詳事實,故不能到底詳辨,以解一世之惑,一則臣罪,二則臣罪,尙何敢自恕而尤人也?至於爲父訟冤,卽是聖人之所不禁,而國法之所許也。今若以訟冤之疏,謂之放恣,作爲罪案,則自今朝廷之上,其將無爲父訟冤者乎?此則義理較然,臣不欲多辨,而臣之所自悼者則有之,若使臣之誠孝,素著於一世,則人必不忍以無禮,加於臣父,以傷人子之心,而臣乃儱侗設場,逢彼醜辱,草草訟冤,轉犯衆怒,莫非臣不孝無狀,愛親之誠,不能感人而然也。是以臣自昨冬以後,杜門訟愆,不敢以平人自居,只頌生成之澤,久絶榮進之望,不意聖度包容,恩旨聯翩,玉署除命,又下於千萬夢想之外,臣雙擎九頓撫躬踧踖,不覺惶汗之沾背,淸淚之被面也。臣之逖違軒陛,今已一年餘矣。區區戀闕之忱,豈不欲竭蹶趨承,以覲耿光,而顧臣情勢,殆世所罕,官職去就,更無可論,且臣老母積年羸瘁之疾,夏傷於濕,秋傷於冷,榮衛銷鑠,寢食全減矣。臣昨自閟宮駿奔之列,侵曉歸省,則達夜添劇,委頓床席,重以頭疼齒痛,輔頰浮高,頭目暈眩,證甚苦劇,臣方按抑扶將,躬操藥餌,庚牌之下,承膺無路,玆敢略陳短章,仰瀆崇嚴。伏願將臣所帶職名,亟賜遞改之恩,以便救護,仍治逋慢之罪,以肅朝綱,千萬幸甚。臣無任云云。省疏具悉。爾其勿辭救護。
注書韓兢履疏曰,伏以,臣犯古人不幸之戒,遭此生難洗之辱,茹恥蒙垢,四載于今,而杜門屛跡,斷置此身,要爲一分自靖之義矣。迺者名姓誤徹於朝廷,薦剡猥登於記注,除旨遽下,召牌屢降,臣聞命惶駴,五內失守,誠不省何以自措也?臣若無難强之情,必辭之義,則恩命所臨,固當竭蹶,而乃以至卑之蹤,甘犯積逋之罪,至煩提飭之嚴命,而區區微守,終不忍擺改,一味縮伏,若無省覺,竊有所不得不然者在耳。噫,臣早歲孤露,惟叔父是依爲命,而叔父臣用龜,受人媢嫉,遭罹罔極,至以臣科名,添臣叔一段題目,以爲竝擠一門之計,倘非天日之明,曲費生成之恩,拯擠於拳踢之場,薰沐於塗泥之中,則臣之叔侄,今安得保有身家哉?臣闔室感泣,隕結是圖,而惟臣之至恥隱痛,實有所沒身而不可泯者,由臣一第,累及臣叔,致使幾陷於不測,臣又發軔未幾,全車已僨,辱家世而壞身名,已無復餘地,每一念及於此,骨驚夢愕,直欲無生,自分爲明時之棄物,而至於由是科而進一步,是豈臣夢想攸及哉?伏況朝家所以官臣身者,以其科也,臣身所以膺是官者,亦以其科也,而臣則先自科名,而今已破敗,藉手無物,着脚無地,更何據而出而從仕乎?臣自遭言以來,不以科自居,凡參下官之一截公役,一未敢隨衆進參,是豈臣樂爲?若其自量則審矣。嗚呼,生逢盛際,身叨顯達,凡民之攸願也。昵侍香案,簪筆周旋,人臣之至榮也,苟使臣身固無累,情若可强,則今何敢故爲逡巡?自速嚴誅,而臣今冠裳初整,而滓穢遽加,句萌未達,而根核已枯,雖欲蒙剪拂之恩,煦濡之澤,本質已虧,將安所施,只可以廢僇而已,屛蟄而已。俯仰徊徨,徒切撫躬之痛,而惟其大防至嚴,微諒有守,雖被鈇鉞之誅,不敢爲進身之計,臣情到此,亦云窮且慼矣。玆敢疾聲呼號於天地父母之前。伏乞聖慈,特垂鑑憐,亟賜刊汰,使肖翹至微之物,亦被化育曲遂之仁,仍降重誅,以肅邦憲,千萬至祝。臣無任云云。省疏具悉。今見爾疏,事在辛酉夏,其時大僚所奏,予猶思得,罪其言者,洞燭本事而然,何有於爾叔與爾?爾叔今無礙,爾豈異乎?勿辭察職。
甲子十月初二日午時,上御誠正閣。都承旨·左副承旨·同副承旨入侍時,行都承旨徐瀅修,左副承旨李文會,同副承旨金在昌,假注書宋翼淵,別兼春秋趙雲翊·徐有恂,以次進伏訖。上曰,注書入侍。賤臣承命出傳,與注書趙璜鎭偕入進伏。瀅修曰,臣房無公事矣。在昌讀奏全羅監司鄭大容啓本,南原府反庫事。宗善讀奏水原留守金文淳狀啓,顯隆園·華寧殿奉審無頉事,顯隆園局內樹木剪枝之役擧行事。文會讀奏全羅監司鄭大容啓本,各樣還穀抽栍摘奸無頉事。瀅修曰,左承旨嚴耆,今日不爲仕進,卽爲牌招,何如?上曰,依爲之。出擧條瀅修曰,新除授承旨韓用鐸,卽爲牌招,何如?上曰,依爲之。出擧條仍命書判付訖。命退,承史以次退出。
上在昌德宮。停常參·經筵。
李文會,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,行大司憲李直輔,執義徐有沂,掌令兪漢人,持平李毅遠在外,掌令一員,持平一員未差,監察茶時之意,敢啓。傳曰,知道。
傳于李文會曰,右承旨牌招。
以右承旨嚴耆牌不進罷職傳旨,傳于李文會曰,只推,更爲牌招。
以右承旨嚴耆再牌不進罷職傳旨,傳于李文會曰,只推。
以注書韓兢履牌不進罷職傳旨,傳于李文會曰,只推,更爲牌招。
以注書韓兢履再牌不進罷職傳旨,傳干李文會曰,只推,更爲牌招。
傳于李文會曰,都承旨·左副承旨批下,卽爲牌招。
金宗善啓曰,玉堂上下番俱空,已至多日,事甚未安,副提學朴宗慶疏批已下,卽爲牌招入直,何如?傳曰,待明朝牌招。
以校理徐長輔,副校理宋冕載,副修撰金會淵牌不進罷職傳旨,傳于金宗善曰,仍以前牌催促。
李文會,以兵曹言啓曰,僉知中樞府事朴道翔·金洪運,俱以身病猝重,勢難供職,呈狀乞遞,病勢旣如此,則不可强令察任,竝改差,何如?傳曰,允。
李文會,以營建監言啓曰,今此仁政殿營建時所入機械,今月初九日早朝爲始豎立,而東北間春舌機械一株,當立於仁和門內庭矣。通望處則預爲設帳以遮,門路則臨時開閉之意,分付掖庭署,何如?傳曰,允。
李文會,以備邊司言啓曰,使行拜表之期迫近,而副使因事坐罷,凡百擧行,茫無頭緖云。副使之任,不可付之生手,而其所坐本事,亦與書進不赴有間,則當初勘罷,不過一時警飭,特進官坐罷,仍竝爲敍用,前副使宋銓,令該曹口傳還付,使之專意使事,俾無臨期窘跲之地,何如?傳曰,允。
傳于金宗善曰,特進官中罷職敍用人,竝本職仍任。
李文會,以備邊司言啓曰,今日本司坐起堂上,懸病甚多,事極未安,衆所共知實病實故外,竝卽牌招,何如?傳曰,允。
李文會,以備邊司言啓曰,關西先運襦衣二百四十四領,紙衣二百六十五領,照數捧上稱量,綿品紙品,亦爲看審後,仍爲監封,逢授於齎去禁軍處,沿路輸運及本道頒給等節,各別惕念事,措辭關飭之意,敢啓。傳曰,知道。
李文會,以備邊司言啓曰,卽見全羅監司鄭大容狀啓,則以爲,各邑鎭麰還不敷,方當秋耕,種子苟艱,一萬四千三百石加分事,請令廟堂稟旨分付矣。所請石數,雖似夥然,係是種麰,揆以民情,勢難靳許,依狀請許施,何如?傳曰,允。
李文會,以司僕寺提調意啓曰,濟州前判官趙慶遠遞任進上馬三匹,今纔上來,禾毛色別單書入,依例內廐立養,而進獻事體,何等嚴重,所封馬匹之骨孱體瘐,比前尤甚,當該封進濟州前判官趙慶遠,姑先從重推考,以警日後,何如?傳曰,允。
領敦寧府事永安府院君金祖淳疏曰,伏以,臣以釋兵柄解兼務,拜疏而陳情,登筵而冀恩者,年來不啻三數番,蓋臣苦心至願,在於慕古人隨分養拙之戒,優游散漫,全其餘生,腰金印門棨戟,赫奕爲富貴容,恒情之所美好,所欲有甚於所好,則千金或輕於弊箒。臣雖鹵下,實未敢忘此,然而其辭易近飾讓,其情有未盡達,聖上每與之靳持,賤臣亦從而荏苒,乃者裕獄出,而供案中數三句語,誣衊僇辱,罔有紀極,兇可怖也,醜可羞也。秪覺此生之良苦,寧復當世之關念,今之爲臣解者,或曰,彼乃兇逆也。國家大義理,不容涉於私身,臣則曰,國家大義理,靡臣故則初未必生,或曰,兇人之綢繆,不如是則不成其話柄,臣則曰,以察察之身,作話柄於兇人者,視人罔極也。此臣局見之不能自廣,而尤所腐心而痛骨者,緣臣不忠無狀,以我先王之盛德,厚受其矯誣也。孔子謂蠻貊可行,易稱信及豚魚,此皆君子之所勉勉,臣纔踰勝冠,獲事先王,葭莩不借於時人,薰灸偏承於造化,旣顯且久,本末畫如,苟臣德義足以厭世,誠信足以感人,人心雖曰陷溺,世故雖復多端,彼兇人者,亦同朝之類,豈蠻貊豚魚之不若,而不可行不可信也?惟其無素,是以爲悔,自抱攀髯之慟,遽失庇身之所,足陷阱擭之機,影入射工之伺,幾傷先王之明,而爲百世所笑,其得至有今日,則由天之幸,非臣之所敢期,而終使勃慢兇悖之語,上累陟降之地,此臣罪戾之不敢自容者也。嗚呼,先王不知臣不肖,故徒垂不世之隆恩,臣竊自不揆末俗之可畏,故孤立寡與,自貽伊戚,生未有塵刹之報,死將無歸拜之顔,興言及此,不覺摽拊,然亦已矣。謂之何哉?以是對食而忘筋,當眠而撫枕,忽忽不知生世之樂,惟思從今以往,遺謝組纓,屛絶人事,放跡郊野之間,抒情林泉之下,沒齒自靖,與斯世相忘而已。何者,原其所以致此,則臣之尙保視息,爲不幸一也。臣之辜負先王,其罪甚大,理宜滅死二也。若使古之血性男子,遭臣之所遭者,其必刎胸剚腹,以快兇人之心,而泥首竢罪於雲鄕龍馭之前,決不爲此媕婀苟且之生,然臣之荏弱,不足以辦焉,則雖存而猶亡,雖生而如死者,惟有此下策矣。後千百載,苟有諒臣而悲臣者,則庶幾少贖其不忠無狀之罪,此臣之消磨日月,積費思量而後,敢徹於黈纊之聽者也。竊念殿下,以赤子庇臣,而臣恃殿下以仁天,疾痛勞苦者,呼父母號天,人情之所固然也。顧復而察其隱,閔覆而從其欲,亦理之常也。今臣之所哀嗚而呼訴者,豈特疾痛勞苦之比哉?況臣之所處,有不敢長往便訣,國有緩急,固可效其死力,燕閒起居,固可隨諸戚聯後,與凡懸車乞骸之請逈有不同,所望者不過卸其職務,身無牽拘,城闕田園,時其去住也,殿下於此,想不待臣言之畢,而惻然許之矣。義有所寓,言復不文,伏乞聖明,俯垂矜諒,將臣訓局·扈衛兩任及他餘兼務,竝賜遞改,俾臣至願苦心獲遂,則雖死之日,猶生之年也。臣無任云云。答曰,省疏具悉卿懇。今見卿疏,予欲無言。今番獄事,關係何如,豈卿一身之私,而乃欲爲自靖之計乎?予所痛迫者,上誣先王也。爲今日君臣上下,惟當憤痛悲冤,辨明懲討之不暇,矧予沖年嗣服,輔導予保護予,非卿之責而予之望乎?以同休戚之地,而解釋職務,放跡郊野,其可乎否乎?卿之此言,予竊不取也。卿其體予意而諒予心,安心勿辭。仍傳于李文會曰,此批答,遣史官傳諭于領敦寧。
行都承旨徐瀅修,左副承旨金宗善疏曰,伏以,臣等昨伏聞諸玉堂以不捧其疏,侵斥政院,在院兩僚,引義徑出云。臣等於此,亦不勝瞿然,當初堂疏之到院也,臣等同在院中,與諸僚取見其疏,則乃是自引其情勢,而無他言事之附陳者也。臣等相議停當後,還給其疏曰,今日卽冬享大祭齋戒,而凡齋日之言事外不得捧疏,戒令之所流來也,一世之所共曉也,不得已退却云矣。今此慨然之斥,可謂太不相諒,而兩僚已先徑出,則臣等處義,豈有異同乎?臣瀅修藥院監煎,末由進身,臣宗善監祭竣事,不得復命,非不知萬萬惶悚,而四維所關,一暴爲急,玆敢聯陳短章,冒瀆崇聽。伏乞聖明,亟勘臣等不職之罪,以謝物議,以安微分,千萬幸甚。臣等無任云云。答曰,省疏具悉。昨諭於僚批,卿等勿辭行公。
副提學朴宗慶疏曰,伏以,臣向來前席,伏奉兩寢奉審之命,筵退星馳,竭力祗事,而旋因邑務之方殷,不免旬日之少滯,始於數昨,歸伏私次,則副學除書,忽下於此際矣。夫以臣之處地,臣之忱誠,苟可以裨補聖學,贊襄國事,雖赴湯蹈火,亦所不辭,況使之居華要之位,掌掄選之政,而乃反如慢如僞,低徊前却,以强效疎逖之蹤,養聞望而飾禮貌者哉?卽其天理人情,萬萬不當然也。惟是論思之職,孰非淸切,而長席爲最,摠一館而董率僚寀,比三司而主張言議,以至晉接三晝,任君德之成就,日下八甎,責王猷之黼黻,則必得范淳夫之色溫氣和,呂晦叔之語約義明,然後官不人卑,時以才盛,可以首延英之席,而耀煥壁之班矣。若臣者,性本懶散,學無源委,凡其掇拾塗澤,以資功令之塞白者,特不過帖括之套習,免圍之竿牘,而重以馳騖塵纓,舊聞都荒,項領簿書,藻思自涸。時以內閣檢校,隨逐於進講之列,則尋常詁訓,往往撈模,其生澁窘遁之態,不特筵臣之所共諒,抑亦天鑑之所俯燭,矧今聖智日就,顧問日勤,所以難疑答問者,有非章句腐儒所敢對揚,則以此空疎之學術,尙可與講於啓沃之責哉?且臣館職,本出特旨,故曾在東壁,引中批玉堂不參圈坐之館規,不赴議諡之會,竟蒙體諒之恩,顧此特進抄啓,比諡坐鑑別,何如?副學地望,比東壁,輕重何如,而由前則必辭乃已,由後則拚棄株守,人器不稱,且置勿論,得不貽去就兩截之譏乎?百爾思量,趨承無路,屢犯違逋,罪戾徒積,玆不得不略暴情實,冒瀆宸嚴。伏乞聖慈,曲賜鑑諒,亟遞臣新授之職,仍勘臣方命之誅,以嚴國綱,以安私分,不勝血祝。臣無任云云。省疏具悉。初雖特授,後之通望,而行公於是職者,其例甚多,爾其勿辭,卽爲肅命。
校理徐長輔,副校理宋冕載,副修撰金會淵聯名疏曰,伏以,臣等俱以無似,猥忝從班,居常恧蹙,若無所容。逎者館中有事,鎭日違逋,乍罷旋授,旣敍更招,揆以義分,固當竭蹶,而第伏見前副修撰臣尹尙圭疏本,則備論前後事狀,而結之以一館之羞云。臣等亦伊時忝在館僚者也。其所爲羞,宜無異同,故昨於飭敎之下,不敢爲揚揚冒膺之計,忙治短章,略控微悃,而適値齋日,見阻喉院,卑微衷懇,旣不得仰暴,咫尺脩門,終難以冒進,達宵兢惶,惟譴何是俟,不意威罰未加,召牌荐降,臣等於是乎冞增惶隘,不知所以自措也。前後諸僚,旣皆被罪,區區情地,不容晏然,重以羞之一字,益添難安之端,到今臣等雖欲拚棄廉隅,張皇趨承,而其如包羞抗顔,玷累瀛館何哉?又況堂堂淸朝論思之列,安用此忘廉無恥之流哉?以此情勢,其不可冒沒進身也,決矣。至於臣會淵,今番事端,專由於賤臣傳旨之故,其爲惶忸,尤倍他僚,微諒莫回,尺守難撓,玆不得不相率陳籲,仰瀆崇嚴。伏乞聖明,俯賜諒察,亟削臣等所帶之職,以安私分,以肅朝綱,千萬幸甚。臣等無任云云。省疏具悉。爾等又何爲如是强引乎?一遞足矣,屢違足矣,由爾等去就,多日停講可悶,爾等自爲之。
上在昌德宮。停常參·經筵。
金宗善啓曰,明日常參·經筵,取稟。傳曰,停。
李文會啓曰,行大司憲李直輔,執義徐有沂,掌令兪漢人,持平李毅遠在外,掌令一員,持平一員未差,監察茶時之意,敢啓。傳曰,知道。
徐瀅修啓曰,右承旨嚴耆,今日不爲仕進,卽爲牌招,何如?傳曰,允。
傳于李文會曰,下直守令留待。
傳于徐瀅修曰,諸承旨持公事入侍。
徐瀅修啓曰,卽者吏曹郞廳來言,因備邊司草記,前副使宋銓口傳還付事,命下,而判書金達淳在外,參判·參議未差,不得擧行云,何以爲之?敢稟。傳曰,參議前望單子入之。
金宗善啓曰,注書韓兢履三牌不進,依新定式,禁推傳旨捧入之意,敢啓。傳曰,知道。
以注書韓兢履禁推傳旨,傳于李文會曰,分揀,更爲牌招,使之入來,卽爲肅命。
大提學前望單子入之,李晩秀落點。
傳于金在昌曰,召對爲之。
傳于李文會曰,右副承旨入侍。
以右承旨嚴耆牌不進罷職傳旨,傳于李文會曰,只推,更爲牌招。
以右承旨嚴耆再牌不進罷職傳旨,傳于李文會曰,以前牌催促。
以副提學朴宗慶牌不進罷職傳旨,傳于金宗善曰,只推,更爲牌招。
以副提學朴宗慶再牌不進罷職傳旨,傳于李文會曰,仍以前牌催促。
以注書韓兢履牌不進罷職傳旨,傳于李文會曰,只推,更爲牌招。
以注書韓兢履再牌不進罷職傳旨,傳于李文會曰,只推,更爲牌招。
李文會啓曰,注書韓兢履三牌不進,依定式禁推傳旨捧入之意,敢啓。傳曰,知道。
以注書韓兢履禁推傳旨,傳于李文會曰,仍以前牌催促。
金宗善,以弘文館言啓曰,新除授校理申溆,時在京畿長湍地,經筵入番事緊,請斯速乘馹上來事,下諭。傳曰,在外玉堂竝許遞。
以全羅監司鄭大容啓本,罪人金萬吉光州牧到配事,傳于李文會曰,如此無嚴之漢,何可近地定配乎?令該曹遠地定配。
傳于李文會曰,當該刑曹堂上推考。
李文會,以刑曹言啓曰,因全羅監司鄭大容啓本,罪人金萬吉光州牧到配事,傳曰,如此無嚴之漢,何可近地定配乎?令該曹遠地定配事,依下敎,金萬吉慶尙道南海縣遠地移配事,令該道押送配所之意,敢啓。傳曰,知道。
李文會,以訓鍊都監言啓曰,本局分授都城白岳山東邊第二城廊近處體城五間許頹圮處,今已畢築,女墻仍爲始役,把守軍兵撤罷之意,敢啓。傳曰,知道。
李文會,以左邊捕盜廳言啓曰,本廳從事官李明祿,身病猝重,勢難察任改差,何如?傳曰,允。
特進官抄啓,金祖淳·李晩秀·宋煥箕·韓晩裕·林蓍喆·李直輔·李集斗·洪義謨·李勉兢·李鼎揆·李得濟·姜彝正·李鎭復·李仁秀·李尙度·兪漢謨·尹長烈·徐榮輔·尹東晩·吳泰賢·徐美修·洪義浩·申大羽·朴宗來·任希存·沈象奎·尹光顔。
李文會,以義禁府言啓曰,卽下傳敎內,別無更覈之端,旣捧結案,而俄筵詢于大臣,則皆謂宜用誣上不道之律,律名依此施行,發遣金吾郞,眼同擧行事,命下矣。罪人在侖,方囚公州獄,卽爲發遣府都事,眼同按覈使,以誣上不道律,不待時凌遲處死,而應坐之類,籍沒家産等事,待正刑後狀聞,依律文擧行之意,敢啓。傳曰,知道。
義禁府啓目,粘連。向前閔師膺亦,咫尺駕前,考喧羅卒,有此萬萬無嚴之事,常時不能檢飭之罪,在所難免,以此照律,何如?判付啓,依允。又照目,禁府都事申顯祿矣本府議啓內,觀光之雜亂,擊錚之紛遝,旣不禁遏,事甚駭然,駕前咫尺,考喧羅卒,罪犯無嚴,而亦不能禁斷,則揆以常憲,難逭重勘,以此照律,杖八十收贖,奪告身三等,私罪,奉敎依允爲旀功減一等爲良如敎。
假注書鄭觀綏狀啓,臣於本月二十八日未時量,敬奉聖諭,馳往傳諭于楊根西始面蹄灘里領府事李秉模所住處,則以爲,臣再入都門,重瞻耿光,微忱少伸於戀結,義分粗效於往役,歸詑父老,志願滿足,惟有調息病軀,優遊暮景,仰答生成之澤而已。千萬不自意,史官遠臨,誕宣聖諭,責勵之深切,期勉之隆重,萬萬非如臣僇廢癃病之所敢承聆者,惶隕震越,誠不知措躬之所也。夫以臣之情病,豈有復近城闉之望,而或因奔問,或因敦匠,雖不得不冒沒暫入,顧安敢以此爲諉,遂至於路慣意熟,忘廉喪恥之境哉?藉使臣無他可言之情地,只此衰朽奄奄之狀,咫尺前席,已蒙日月之照臨,不待臣費辭煩聽,庶有以哀憐而矜諒之矣。惟願聖慈,曲推無物不遂之仁,永許休退,無使臣坐辱恩禮於草莽之中,仍治臣逋慢之罪,以爲振肅紀綱之一助,千萬幸甚云矣。臣則仍爲復路,緣由馳啓云云。踏啓字。
兼春秋盧狀啓,臣於本月二十八日未時量,敬奉聖諭,同日酉時量,馳到果川縣下比面黑石里判中樞府事李時秀所住處,傳諭是白乎則以爲,臣於月初,猥從縣道,略暴衷懇,伏蒙聖慈,曲加照察,不以瀆擾爲罪,許解專對之任,仰戴殊私,俯遂微願,退伏窮廬,日夕攢祝,迺玆千萬匪意,簪筆之臣,遠辱荒野,傳宣聖諭,勉之以相須之道,責之以體國之意,十行辭旨,諄複曠絶,萬萬非負罪賤臣所敢承當,聖眷愈隆,臣罪愈大,雙擎九頓,涕汗交逬,不知所以仰對也。噫,臣受恩兩朝,與天無極,報答一念,寤寐如結,不量已分,有除輒膺,三十年踪跡,未嘗暫離於軒陛,惟以夷險不擇,生死向前,爲平生藉手之義,而粵自庚申以後,未死微忱,尤在於追先報今,況我聖上親摠庶政,綱紀畢張,延訪舊臣,簪履不遺,雖林樊巖穴之士,皆將于于然來,願立於朝,臣以厚蒙恩遇,出入廊廟之跡,顧何忍便訣明時,逬處野外,甘自歸於辜恩負德之科哉?顧臣向來罪負之萬殞難贖,目下情踪之一世共諒,僭猥是懼,雖不敢每每煩瀆,而最是狗馬賤疾,日添月增,數十載痰厥宿症,大發於年衰氣瘁之餘,食飮全阻,形神漸鑠,房闥跬步,動輒須人,暫觸風冷,每致暈倒,少有勞動,喘急欲絶,日前因先壠有事,暫作半日之行,歸後諸症,一倍危劇,昏昏床簀,與死爲隣,卽其驗也。此實膏肓之不可鍼藥,便同籧戚之不能俯仰,其無望復爲生人事,決矣。今於恩命之下,雖欲拚棄素守,戴冒重戾,扶曳彈來,重入脩門,垂死殘喘,欲强不得,天之所廢,末由也已,此殆臣命之窮也。瞻望五雲,魂神飛越,戰慄悲悼,惟願亟被方命之誅云矣。臣則仍爲復路緣由,竝以馳啓云云。踏啓字。
事變假注書柳春東狀啓,臣於本月二十八日未時量,敬奉聖諭,馳往傳諭于廣州府草阜面斗尺里判府事徐龍輔所住處,則以爲,臣病伏窮山,萬念都灰,而惟是一縷未泯,彝性尙存,朝瞻出日,暮倚橫斗,尋常一夢,未嘗不在於楓陛脩門之間,千萬不自意,史官遠臨,誕宣聖諭,十行辭旨,隆渥懇摯,諭之以先朝知遇之眷,勉之以王臣匪躬之義,此乃古聖王優禮賢輔之盛節也。如臣滓纍,何以當此,奉讀踧踖,若無容措。噫,臣之不堪復玷於淸朝衣冠之列,前後疏啓,披瀝已盡矣。苟使情不至十分難冒,病不至十分難强,以臣赴蹈湯火之初心,尙何忍便訣明時,甘與麋鹿爲群,況今百怪迭作,亂逆層生,大小廷臣,同聲飮泣,期格宸聽,臣亦聖世簪履之舊踪,尤豈無輿疾致討之願,而惟其所畏,有甚於鈇鉞,寧伏逋慢之誅,不忍壞天下之大防,惟有蟄縮田間,日與村翁野老,歌詠聖澤,以卒餘生而已云矣。臣則自此復路,緣由馳啓云云。踏啓字。
甲子十月初四日辰時,上御誠正閣。諸承旨持公事入侍時,行都承旨徐瀅修,左副承旨金宗善,右副承旨李文會,同副承旨金在昌,記事官趙璜鎭,假注書宋翼淵,別兼春秋趙雲翊·徐有恂,待敎朴宗薰,以次進伏訖。瀅修曰,臣方監煎進去矣。上曰,唯。上曰,下直守令入侍。賤臣承命出傳,與伊川府使金㙆偕入進伏。上曰,奏職姓名。㙆進前奏曰,伊川府使臣金㙆矣。上曰,程途幾日乎?㙆曰,四日程矣。上曰,宣諭除之,遠程須善去也。命先退,㙆退出。上曰,大提學前望,或都承旨捧入,而或令司謁捧入,前例知入,可也。上曰,注書出去,大提學前望單子,催促入之,可也。文會曰,不道罪人在侖之根脚及行凶節次,宜令頒示,昭布耳目,而按覈使密啓未下,故尙未出朝紙,啓本還下,何如?上曰,密啓自上可以還下,而自下豈可請下乎?爾則從重推考。上曰,待敎朴宗薰退出之際,有違筵體,推考,可也。嘉順宮進服加味益氣湯,依前方五貼製入事。出榻敎在昌讀奏江原監司申絢啓本,留庫各穀抽栍摘奸無頉事。宗善·文會曰,各房無公事矣。上命書判付訖。仍命退,諸臣以次退出。
甲子十月初四日申時,上御誠正閣。召對入侍,右副承旨同爲入侍時,右副承旨李文會,參贊官金在昌,侍讀官宋冕載,檢討官金會淵,待敎朴宗薰,記事官趙璜鎭,別兼春秋金蓍根·趙雲翊,各持綱目第二十七卷,以次進伏訖。上曰,前玉堂之因一下吏事,過自引嫌,至於陳疏徑出,誠是過擧也。設使承宣捉囚一館吏,玉堂不必若是引嫌,況初不捉囚乎?且承宣之初欲捉囚,旋卽收牌,予則爲巽軟之事也。至於尹尙圭之疏語,尤極駭痛矣。他諸玉堂之亦隨以陳疏引義,轉至於奉牌不進,致煩屢日酬應,齋日不捧疏,例也,而以承旨之不捧疏,又以慨然等說,登於章奏,承旨以此引義徑出,承旨徑出,亦過矣,而玉堂之事,駭然莫甚矣。上命開卷讀之。冕載讀自秋八月,止馳而赴之。上曰,下番讀之。會淵讀自溫追之不及,止其徒三千人。上曰,參贊官讀之。在昌讀自遣司空車灌,止五萬餘戶。上曰,閣臣讀之。宗薰讀自遂據黃落,止如度十年。上曰,注書讀之。賤臣讀自東海王堅,止舍仗歸堅。上曰,上番讀之。蓍根讀自生猶醉寐,止以兄事之。上曰,下番讀之。雲翊讀自秋七月,止爲左僕射。上曰,文義陳之。冕載曰,袁宏之言曰,運有興廢,豈必諸人之過?夫有國之興廢,雖似有關於天運氣數,而却在於人事之修不修如何耳。嘗觀史蹟,三五郅隆之世,尙矣無論,而秦漢以下,興廢之源,莫不由於人事,則不可專諉於運數也,明矣。唐時李泌有言曰,人君造命,爲君上者修德行仁,則雖値垂亡之會,豈可無挽回三五之理乎?上曰,溫旣歎陸沈邱墟,乃不遂營中原而徑還,何也?冕載曰,桓溫素懷不軌之心,則豈有爲國圖復之擧乎?上曰,袁宏所云運有興廢者,大槪雖然,而此時事則未必然耶?冕載曰,有此等說,故後世傳會氣數之弊,蓋多矣。上曰,下番陳之。會淵曰,宋時程子曰,治國而祈天永命,學而至於聖人,修養以引年,皆有其理,此卽人事極至之效也。故唐虞三代,長治久安,卽聖君賢輔,盡其當爲之道而然也。漢唐以後,皆不能盡其人事,故不過少康而止,此專由於人事之如何,豈可諉之以運之興替乎?故能盡人事之當爲,則亦可挽回休運,可不念哉?上曰,桓溫如王羲之之言,內外協和,則恢復之功,可以成,而不至於跋扈否?會淵曰,此時殷浩輩,果用羲之之言,國無內釁,則桓溫未必遽肆跋扈,而當其北伐之時,兵力足可有爲,而若王猛所謂長安咫尺,不渡㶚水,三秦豪傑,未知明公之心,故此所以不來者,卽其志不在於恢復,別有異意存焉。此終非純節之臣也,安能成就大功乎?上曰,參贊官陳之。在昌曰,今日自止,別無文義之可陳者矣。上曰,閣臣陳之。宗薰曰,符堅起自氐羌,取以篡弑,而猶能據有中土,雄覇一時者,以能用人而然耳。屈首事堅者,固無足稱,然苻融之刑政修明,符丕之,治民斷獄王猛之經世綜物,固是當時材能之士也。夫知錢穀曉刑獄,精熟於民事吏幹,以辦集爲功者,是謂材能之士,學足以明仁義禮樂,知足以通古今治亂,文章議論,足以決疑定策,論道經邦者,是謂儒學之臣,而斯二者,亦有內外輕重之分。書曰,建官惟賢,位事惟能,材能者,使之布列中外,分典百職,各辦其事,儒學者,使之朝夕左右,繩糾補拾,以之贊君德理邦本,而又於儒學中擇其尤者,置之廊廟,任以經濟,此自古用人之大略也。歐陽修曰,兩府闕人則取於兩制,兩制闕人則取於館閣,館閣者,儲輔相之地也。故名臣碩輔,出於儒學者,十常八九,此可見內外輕重之別也。符堅所用,雖薄有材能,而未嘗知儒學之爲何等事,則又何足與論於此乎?雖然材能者,經理之謂,而非斗筲錐刀之謂也。儒學者經術之謂,而非雕篆纂組之謂也。人君苟或不辨乎此,則因材能而損下益上之徒進矣。託儒學而虛文逐末之流至矣,是故用人之道,求之貴博,而擇之貴精也。適因文學才幹之說,敢此敷陳矣。上曰,符堅初嘗讓位於法,今又慟哭歐血,而終不救其死,何也?宗薰曰,始也讓位,固非出於誠心,未嘗不由於猜克也。今之慟哭,亦非眞心也,如果眞心,則豈不能救其死乎?故先儒亦謂符堅以猜忌殺之也。上曰,綱不言太后苟氏殺之,而書以秦王堅殺其兄者,亦此意耶?宗薰曰,聖敎當矣。非堅殺之,而書以堅者此乃朱子書法,歸其罪而誅其心也。會淵曰,閣臣之言,固好矣,而第所謂才能之臣,使令任職,多能稱意,固爲可喜,而才能之人,或有才勝德之患,所謂儒學之臣,或近迂疎,或又自重,猝難交際,似無滋味,而傳所云愛而知其惡,惡而知其善者,可喩於此,以此求之,此又知人用人之道也。上曰,擧異才以下七事,皆善矣,而其中禮百神一節,果何如耶?冕載曰,七條事,古昔明王之所已行者,則果皆善爲,而至於禮百神,則堅是夷秋也,豈或無淫祠瀆神之嫌乎?會淵曰,觀其文勢,則敍此諸條於王猛拜尙書左丞之下,是皆猛告堅而施行者,至於禮百神,則古昔先王,亦有祭神之事,苟是禮法之所當祀者,固王者之所當行也。至若淫祠之類,誠非正道,而此云禮百神,似非指淫祠者矣。上命掩卷。冕載等先退。文會曰,日昨特進官罷職人敍用後,有本職仍任之命矣。只以前帶實職人仍任乎?上曰,本兼職竝仍任,可也。仍敎曰,惠慶宮進服瓊玉膏,自今初九日爲始,當爲監製矣。藥院提調,今旣仍任,趁此日使之進去,可也。上曰,召對冊自止,誤爲付入,事甚疎忽,當該玉堂,竝推考,可也。仍命書傳敎曰,召對案冊自止誤爲付入之前校理任厚常,前修撰朴宗正,竝從重推考。上命上番出頒軍號。蓍根承命出傳之際,遺置草冊而出,上敎文會曰,上番遺置草冊而出去乎?文會曰,然矣。上曰,推考,可也。仍命書榻敎曰,別兼春秋金蓍根推考。蓍根還入進伏。上曰,副提學承牌與否知入。賤臣承命出傳回奏,副提學已承牌入來矣。仍命文會讀奏公事,文會讀奏。仍命書判付訖。命退,承史以次退出。
上在昌德宮。停常參·經筵。
藥房都提調徐邁修,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜,大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金宗善啓曰,明日聖節望闕禮,依例爲之之意,敢啓。傳曰,知道。
金宗善啓曰,明日聖節望闕禮習儀相値,視事頉稟之意,敢啓。傳曰,知道。
李文會啓曰,禁衛營將官來言,今日本營軍兵日次私習云矣,敢啓。傳曰,知道。
李文會啓曰,御營廳將官來言,今日本廳軍兵日次私習云矣,敢啓。傳曰,知道。
李文會啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于徐瀅修曰,諸承旨持公事入侍。
金宗善啓曰,注書韓兢履,特敎申飭之下,謂有情勢,屢度催促,終不入來,事體所在,萬萬未安,所當重勘,而本院講推之外,無他可施之罰,何以爲之?敢稟。傳曰,此注書,何其深引也?昨今嚴飭何如,而徒事逡巡,不顧分義乎?不可以新進,有所曲恕,注書轉兢履,令該府拿問嚴處,不飭之當該承旨,從重推考。
傳于金在昌曰,召對爲之。
傳于金宗善曰,左副承旨·右副承旨入侍。
吏曹口傳政事,冬至兼謝恩副使宋銓口傳還付事,承傳。
兵曹口傳政事,護軍沈象奎·徐榮輔竝單付。
徐瀅修啓曰,卽者備邊司郞廳來言,吏曹判書·參判,令廟堂議薦事,命下矣。參判依下敎薦望以入,而判書體重,自前亞堂,例皆躬來受薦,故不得同爲薦望云矣,敢啓。傳曰,知道。
備邊司薦望,吏曹參判金羲淳·沈象奎·朴宗來·徐瀅修未下。
徐瀅修啓曰,大提學前望點下矣。所當政官牌招開政,三館大提學下批,而吏曹判書金達淳在外,參判未差,參議前望未下,何以爲之?敢稟。傳曰,吏議點下,卽爲牌招開政。
吏曹參議前望單子入之,朴宗慶落點。
徐瀅修啓曰,新除授吏曹參議朴宗慶,以前任驪州牧使,方在解由未出中,何以爲之?敢稟。傳曰,勿拘。
有政,吏曹,判書未差,參判未差,參議朴宗慶進,左副承旨金宗善進。啓曰,判書·參判俱未差,小臣獨政未安,何以爲之?敢稟。傳曰,只出緊任。吏曹判書未下,李晩秀·金文淳·趙鎭寬·宋煥箕·韓用龜·鄭大容·李書九·李直輔。以申溆爲掌令,韓義運爲持平,愼性眞爲獻納,金蓍根爲正言,宋知濂爲校理,柳台佐爲修撰,韓用鐸爲刑曹參判,趙鎭宣爲禁府都事,李勉昇爲西學敎授,金達淳爲京畿監司,李相璜爲黃海監司,徐有榘爲驪州牧使,趙榮慶爲錦山郡守,趙國仁爲禁府都事,兼弘文館大提學單李晩秀,兼藝文館大提學單李晩秀,兼知成均單李晩秀,承文博士單辛碩林,副正字單朴慶九,兼知實錄單金勉柱,冬至兼副使單宋銓,以上口傳還付事,承傳。知敦寧洪明浩,刑曹判書金勉柱,兼同經筵洪明浩,兼同成均金勉柱,繕工提調金勉柱,內醫提調尹光普,氷庫提調尹光普,以上仍任事,承傳。
傳于金宗善曰,見窠皆令差出。
又啓曰,大司成今當差出,而擬望之人乏少,外任竝擬,何如?傳曰,允。再政,以徐榮輔爲大司成,沈象奎爲司導提調,韓用龜爲宗簿提調,朴宗來爲觀象監提調,元在明爲副校理,洪奭周爲副修撰,安光宇爲吏曹正郞,閔師宣爲司成,李采爲廣興守。
金宗善,以吏批言啓曰,正二品監司京職·兼差事,載在法典矣。新除授京畿監司金達淳,資級乃是正憲,依例送西後,兼監司下批之竟,敢啓。傳曰,知道。
金在昌,以兵批言啓曰,京畿監司金達淳,自吏曹送西矣。資級係是正憲,當爲知中樞下批,而時無見窠,依例作闕下批之意,敢啓。傳曰,知道。
金在昌,以兵批言啓曰,卽接大報壇守直官牒報,則守直官黃載謙,仕滿四十五朔云矣。守直官之仕滿者加資,載在節目,依節目加資下批之意,敢啓。傳曰,知道。
兵批,判書韓晩裕進,參判李尙度入直,參議李普天病,參知朴瑞源病,同副承旨金在昌進。以柳章源·尹光宇爲同知,韓德厚·趙光存爲僉知,李徵五爲五衛將,金致晙爲忠翊將,李儒燁爲訓鍊副正,李勉昇爲文兼,李近胄爲全羅兵使,李身敬爲管城將,判中樞單金思穆單付事,承傳。知中樞單尹光普,兼訓鍊都正單申大顯,大護軍蔡弘履,護軍申大顯·宋銓,以上仍任事,承傳。華寧殿兼守門將二單,金魯赫·金鼎秀,副司果李萬柱陞六事,承傳。大護軍金達淳,護軍韓用鐸,副護軍林漢浩·嚴耆·李存秀·朴道翔·金洪運·李徵五,副司直韓始裕·柳頤玄·李潮·申溆·洪奭周,副司果李㬖,竝單付。再政,以李光道爲宣傳官,知事單吳載熙。
金在昌啓曰,正言金蓍根,旣在闕中,不爲肅謝,卽爲出去,事甚未安,推考警責,何如?傳曰,允。
金宗善啓曰,別兼春秋金蓍根,除拜臺職,纔已出去矣。左右史不可不備,別兼春秋洪秉喆·徐有恂,竝卽牌招,以爲推移入直之地,何如?傳曰,允。
金宗善啓曰,明日望闕禮習儀時,兩司當爲進參,今日政新除授臺諫,竝待開門牌招,以爲進參之地,何如?傳曰,允。
傳于金宗善曰,都堂會圈,使之不多日內爲之事,分付。
李文會啓曰,行大司憲李直輔,執義徐有沂,掌令兪漢人,持平李毅遠在外,掌令一員,持平一員未差,監察茶時之意,敢啓。傳曰,知道。
以靑城尉沈能建掃墳呈辭,傳于金宗善曰,給由馬,澆奠床備給。
以右承旨嚴耆再牌不進罷職傳旨,傳于徐瀅修曰,仍以前牌催促,違牌,勿爲呼望。
金宗善,以禮曹言啓曰,卽接陽川幼學李世愈呈狀則以爲,族孫重協,嫡妾俱無子,以其同姓十寸兄重顯第三子禮崇,欲爲繼後,兩家同議與受,未及禮斜之前,重顯夫妻俱歿,到今拘於常規,不得按例立案,而忝在門長,故如是具由仰訴,依定式草記稟處事,呈狀矣。曾因大臣筵達,兩邊與受文蹟,明有可據,而不得登聞者,許令該曹論理草記事,允下,而門長李世愈所訴旣知此,依大臣筵奏定式,李重顯第三子禮崇,立爲李重協之後,何如?傳曰,允。
李文會,以備邊司言啓曰,卽見水原留守金文淳災實狀啓則以爲,本府今年穡事,統而論之,災無極備之歎,農有均登之喜,而或有沙覆未移全棄之災,事目災四十結外,不足災一百七結三十七負三束特許加劃事,請令廟堂稟旨分付矣。本府以廣斥之地,易致水旱之爲災,則今年雖曰均豐,亦豈無小小災傷乎?所請加劃之一百七結零,不至過濫,依狀請施行,使之一一均俵,俾實惠下究,何如?傳曰,允。
李文會,以備邊司言啓曰,卽見咸鏡監司李翊模災實分等狀啓,則吉州等十四邑鎭置之稍實,安邊等十一邑置之之次,尤甚名色,不爲擧論,仍以爲,後錄條件,竝請令廟堂稟旨分付矣。其一,推奴徵債限明秋防塞事也。本道今年穡事,雖有南北關之優劣,要之爲大同之豐,道臣分等,亦頗稱停,竝與後錄條件,一體許施,何如?傳曰,允。
金在昌,以賑恤廳言啓曰,北部司宰監上牌契任掌尹起大,今月初四日本洞路傍,得二歲遺棄男兒,同里居獨女吳召史欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
李文會,以義禁府言啓曰,保放罪人閔師膺,病勢已差云,依例還囚後,照律以入之意,敢啓。傳曰,知道。
李文會,以右邊捕盜廳言啓曰,本廳兼從事官尹致章,時帶宣傳官之任,職務相妨,今姑改差,何如?傳曰,允。
禮曹,冬至兼謝恩使拜表吉日,今十月三十日卯時,方物封裹,同月二十七日推擇啓。
義禁府照目,粘連義禁府都事閔師膺矣本府議啓內,咫尺駕前,考喧羅卒,有此萬萬無嚴之事,常時不能檢飭之罪,在所難逭,以此照律,罪杖八十收贖,奪告身三等,私罪,奉敎依允爲旀,功議各減一等爲良如敎。
黃海道觀察使李存秀疏曰,伏以,臣猥膺不敢當之命,冒赴不當赴之任,居然歲一周而且有月矣。虛辱聖簡無以稱塞,日夕兢惕,譴何是竢,乃者臺臣李㬖之疏出,而極口詬辱,甘心汚衊,猶爲不足,末乃以贓貪不法之事加之,誠不勝驚怖危懍之至,臣之除拜是職,在於昨年六月,而其時銓官,卽關西道臣李書九也。臣與此重臣,同朝殆至十年,其所相知,固其宜也。有時過從,自是常事,而忽地人言,如彼憯毒,惟恐其言之不鄙,惟恐其辱之不醜,殆無餘地,今此言者,臣所素昧,則似無仇怨於臣身,而必爲肆口辱說,如街童巷豎之戟手醜詈而後爲快者,抑何心也?所可痛者,堂堂淸朝,聖明在上,而使此醜言悖說,緣辱臣身,登諸章秦,是誠臣之罪也。至若弄貨販私,憑藉斫板之說,彼旣以親聽於延白之間,質言於避辭之中,眞有所聞而然歟,抑欲實其言而然歟?臣於莅任之後,凡干公貨,自以謂典守頗嚴,雖流來舊例,果未嘗闊狹矣,春間殿材之斫取也。守令·鎭將,定送差員,計株烙印,使之監斫,而至于末之枝榦之屬,皆令計數報來,仍以轉報廟堂矣。今乃或云販私,或云濫斫,勒加醜言,臣誠莫曉其所以也。此非無形沒跡之事,則一番明覈,虛實難掩,乞命按査,毋置䵝䵢之科焉。噫,顔子亞聖也,而執爨有竊飯之譏,馬援勳舊也,而薏苡致明珠之毁,今也則不然。初不執爨,而謂以竊飯,不載薏苡,而毁以明珠,吁亦異矣。惡言及身,臣固自悼,而亦不忍以至汚至醜之說,曰有曰無,與之對辨,未敢爲疏籲之計,廢務俟譴,亦已屢日,秋務棼如,民憂方殷,而緣臣積滯,暫時可悶,不得已略控短籲,仰瀆崇嚴。伏乞聖明,先削臣職,以嚴邦憲,仍治臣罪,以安賤分,千萬幸甚。臣無任云云。答曰,省疏具悉。特爲許遞,按査事,當詢大臣處之。
京畿觀察使徐榮輔疏曰,伏以,臣情地危蹙,冒控短章,恭竢嚴誅,猥蒙聖度天大,曲賜包容,恩批隆摯,昭晢備至,臣方且惶且感,無地自容。迺者大僚箚論,過加寬恕,而批旨褒嘉,逈出尋常,諭之以廢務之爲過,申之以飭令其察任,華衮煌煌,轉罪爲榮,臣誠惝怳慙靦,感涕交逬,莫知措躬於何所也?臺臣避嫌啓辭,論及臣身者,有曰,無忌憚,又曰,作俑,爲藩臣而有此罪,當被何勘,此臣所以滿心怖懍,求死不得者也。臺閣之論,事體自別,淸朝之上,廉防爲重,臺避聲罪,遣辭截峻,似此題目,雖在閒漫官師之相箴,猶不容晏然,今是言也,臺閣之言也。臣身去就,寧有他議?臣雖無狀,亦嘗備任使之末,粗識廉防之不可壞,尙安得忍恥包羞,抗顔於承流之地乎?非但臣義分之所不敢出,其在聖朝禮使之道,亦恐不宜置臣於四維之外也。見今秋務方殷,民事宜亟,而緣臣瘝曠,爲罪滋大,泯伏多日,益切悶蹙,玆敢冒死露章,瀝血控籲。伏乞聖上,俯垂鑑諒,亟賜鐫免,仍治臣罪,以肅朝綱,臣亦以餘日,退伏畎畝,歌詠聖澤,庶圖不報之報矣。臣無任云云。答曰,省疏具悉。宜欲一伸,許遞。
平安道觀察使李書九疏曰,伏以,臣待罪藩職,行且三朔,未效報答之誠,徒積尸素之懼,日夕兢惕,惟大何是竢,卽伏見諫臺疏本,其論海西道臣李存秀,一筆句斷,無復餘地,而存秀之見除藩任,卽臣在銓時事,則所謂銓家,乃指臣而言也,臣於是,誠不勝震懍駴慄之至。存秀,近臣也。其地處人器,自有一世之公議,不待臣言,聖明亦必俯燭,而臣自在先朝,與同周旋,已多年所,則相知固不可謂不雅矣。然臣素惟拙劣,平居杜門,罕與人接,彼之所自處,汚不以奔走馳逐爲事,無論臣居銓前後,時月過訪,蓋亦可以指數,則惟彼一藩任之循資注擬,顧何有於其人,而秪緣臣庸愚昏闇,猥玷重任,動咈物情,一經擧薦,反累其人,遂使之橫被汚衊,忽得此至醜至陋之目,臣未暇自悼,而竊爲其人傷歎也。矧臣情地之危蹙,抑又有甚焉。夫身叨銓地,乃敢懷私蔑公,把弄結納,使淸朝搢紳,喪失廉恥,求媚取悅,至於此極,而以國家方面之寄,作一已應副之資,則其爲擅竊權柄縱恣無嚴,未有甚於此者,人臣負此罪,雖欲保有其身家,其可得乎?臣本孤根弱植,四無墻壁,而冥升招災,窮命多舛,邇來數年,屢遭躗言,羿彀餘魂,百念都灰,衆皆視以易危,臣亦知其無幸,今此人言,雖不指擧臣名,勘擬當律,臣心驚懍,不覺背汗而體粟,其何敢晏然自在,重犯無忌憚之誅乎?危迫之極,冒萬死仰首哀籲,退伏私次,恭俟嚴譴。伏乞聖慈,俯賜鑑照,亟命有司,先議臣當被之律,以昭邦憲,以安賤分,千萬幸甚。臣無任云云。答曰,省疏具悉。今聞大臣所奏,卿其勿辭行公。
甲子十月初五日辰時,上御誠正閣。藥房入診,諸承旨持公事入侍時,都提調徐邁修,副提調徐瀅修,記事官趙璜鎭,別兼春秋金蓍根·趙雲翊,待敎朴宗薰,左副承旨金宗善,右副承旨李文會,同副承旨金在昌,假注書宋翼淵,以次進伏訖。邁修曰,霜氣漸冷,聖體,若何?上曰,一樣矣。邁修曰,寢睡·水刺之節,何如?上曰,一樣矣。邁修曰,大王大妃殿氣候,何如?上曰,一樣矣。邁修曰,王大妃殿氣候,何如?上曰,一樣矣。邁修曰,惠慶宮氣候,何如?上曰,一樣矣。邁修曰,嘉順宮氣候,何如?上曰,一樣矣。上曰,今日承候,金魯忠屢爲催促,而果不入來耶?今則別無情勢,官職去就,雖或撕捱,猶爲不可,況於慈殿承候,焉敢不入乎?分義道理,決不當若是,都提調筵退後,勿爲數數微稟,連爲各別申飭,可也。邁修曰,誠如下敎,至於承候,則似無撕捱逡巡之端,謹當申飭,而至於金龍柱,不爲承候,尤似過矣。上使挾侍出示平安監司李書九,黃海監司李存秀,京畿監司徐榮輔等上疏後,上曰,大臣之意,何如?邁修曰,臺閣風聞,易於爽實,臣未知其本事之如何,而以黃海監司李存秀事言之,其地處何如,前程尙遠,決知其必不如人言,而臺臣旣以親聞於道內質言,則不可置人於䵝䵢之科,姑依所請體諒,使之一伸廉隅,而按査之請,一體許施,恐好矣。雖以臺諫言之,旣有所聞,而發諸章秦,只可就事論事固是美事,而遽以惡言相加,備諸醜辱乎?終有欠於淸朝忠厚之風,臺疏論列,誠亦非矣。如此風習,自上另示飭礪,似好矣。臣固欲請勘,而臺言體重,故不爲擧論矣。上曰,海伯引義,似或可也,而至於箕伯,則無乃太過耶?邁修曰,在其處義,一番疏引,容或可也,而似此情勢,豈可曲循乎?當初臺疏之出,專指海伯而言,拕及其時銓官,則豈可以一時侵逼之嫌,至於出處私次之境乎?箕伯處義,誠萬萬過矣。至於畿伯事,當初所遭,豈敢曰,全然無過,而與海伯事有異,別無可遞之義,臣於向箚已言之,而其後又有韓始裕之論罷,似以此廢却公務,必欲一伸廉隅,亦或無怪,而以始裕言之,本以改正之臺諫,焉敢若此?在前改正之臺諫,如非大關係之事,則不敢論人而彈駁矣。上曰,吏判亦遭人言,似難行公矣。邁修曰,吏判事,亦甚孟浪矣。其疏中龍斷等說,尤豈不醜辱之太甚乎?上曰,吏判宜欲一伸,今若體諒,則當上來乎?邁修曰,體諒則似當上來矣。上命書三道道臣疏批云云。邁修曰,備局堂上徐瀅修·沈象奎無端違牌,竝從重推考,申飭行公,何如?上曰,依爲之。出擧條上命書傳敎曰,禮使之道,豈可無體諒?吏曹判書金達淳許遞,令廟堂嚴飭,使之卽爲上來。又命書傳敎曰,違牌承旨許遞,前望單子入之,瀅修曰,在前拜表,每於仁政殿爲之,而今則勢當明政殿爲之,路由弘化門,則經過太廟,百官皆下馬,有非便之端,今番拜表,雖於明政殿爲之,路由建陽門,從敦化門出去,未知如何。上曰,可也。仍敎曰,拜表在於何日耶?瀅修曰,在於今月三十日矣。瀅修曰,吏房無公事矣。在昌讀奏平安都事金璞啓本,孟山等邑反庫事。宗善曰,禮房無公事矣。文會曰,兵房無公事,刑房亦無公事矣。在昌曰,工房無公事矣。命各書判付訖。仍命退,諸臣以次退出。
甲子十月初五日未時,上御誠正閣。召對,左副承旨·右副承旨同爲入侍時,左副承旨金宗善,右副承旨李文會,參贊官金在昌,侍讀官宋冕載,檢討官金會淵,檢校直閣金邁淳,假注書宋翼淵,別兼春秋金蓍根·趙雲翊,各持綱目第二十七卷,以次進伏訖。上開卷命讀。冕載讀自二年,止旱不爲災。上曰,檢討官讀之。會淵讀自秦殺其特進,止州郡從之。上曰,參贊官讀之。在昌讀自荀羨,止光壽三年。上曰,閣臣讀之。邁淳讀自春二月,止京兆尹。上曰,注書讀之。賤臣讀自秦王堅,止免爲庶人。上曰,上番讀之。蓍根讀自收將水陸,止衆遂驚潰。上曰,下番讀之。雲翊讀自萬狼狽,止莫敢復言。上曰,文義陳之。冕載曰,今日自止中,別無文義之可陳者矣。然而上章有曰,王夷甫諸人不得不任其責,夷甫卽淸談之首也。自是以後,競相效尤,習俗已痼且以謝萬事觀之,其矜豪傲物,笑詠自高,雖在軍中,未嘗與士卒同其甘苦,則何能望其成功乎?故其兄謝安,慮其必敗,隊帥以下,無不親造,厚相親托,其意亦可見矣。夫晉之穆帝,年尙幼沖,且其時中原陸沈,百年邱墟,爲人臣子者,固當收攬人心,匡復是圖,而其於謝萬之徒,未能慰悅軍情,傲誕如此,渦潁之敗,不待智者而知之矣。晉代淸談之弊,如此甚焉。大抵人君於實地上必着力,施諸事爲之間,無非踐履之效,然後可免此患矣。上曰,王猛何如人耶?冕載曰,經濟之才則固有之,而其答樊世之言曰,非徒使君耕之,又將使君炊之。猛之此言,極爲麤率矣。上曰,數旬之間,權豪貴戚殺戮刑免者,至於二十餘人之多,無乃太過耶?冕載曰,刑戮如彼其多者,誠過矣,而蓋王猛之意,則必欲振肅綱紀,屛息奸猾故也。上曰,符堅之殺樊世,其果不善爲之事乎?冕載曰,樊世卽勳舊之臣也。殺之無難,實不善爲之事也。上曰,下番陳之。會淵曰,今日所講,別無文義,而第此會稽王,卽簡文帝也。是時摠督朝廷,實兼君相之事,而今其施措乃如此,桓溫素蓄不臣之心,而復以其弟,欲置西藩,其不能知人,不善處事乃如此,故後登大位,亦無所收爲,全少可稱,王羲之前後所論,實多合理,其遺謝萬之書,言皆中窾。上曰,謝萬用羲之言,能自知改,則不至於敗否?會淵曰,誠如聖敎矣。第謝萬爲人,習性已痼,其兄安,深憂而戒之,及對諸將,直曰,諸將皆勁卒,是非慰撫之道也。如此者安能改之乎?於此羲之之言果符,而其抵桓溫牋,乃有使處廊廟之言,夫爲人矜傲如此,而尙可論輔相之責乎?方面之職,猶不可以矜傲居之,況於廊廟乎?講史之際,雖如此微事,亦自有可鑑者矣。上曰,王猛何如人也?會淵曰,是時中夏久淪於夷狄,上等之人,必沈潛勿用,若猛則負其才具,思一需世,其往見桓溫也。固將有意南還,而及見溫之志趣非常,遂不從來,後遇符堅,始展蘊抱,成就伯功,可謂有經世之才,而初不知立身之方者矣。上曰,殺戮刑免二十餘人,無乃太過乎?會淵曰,此事殆類商鞅之治,所謂刑名之學也。是時符堅,承苻生敗亂之餘,故不得不振刷以法,卽治亂國用重典之意也,而是不過伯術也。傳曰,導之以政,齊之以刑,民免而無恥,聖王之治,豈必尙嚴而後爲哉?上曰,殺樊世亦不善爲之事歟?會淵曰,世本氐酋,觀其欲擊猛於堅前,其麤悖可知,但世自以勳舊,猝見王猛新進,貴寵用權,心不能平,故以至於此,此未必爲死罪,而堅乃欲壓制群臣,以世號令,遂至於殺之,明王處此,豈無其道,而堅固夷狄之君,未免本習而然矣。上曰,參贊官陳之。在昌曰,臣則別無可達之文義矣。上曰,閣臣陳之。邁淳曰,臣則別無文義之可達,而王羲之違才易衆之論,最合留意澄省。大抵人君職責,惟在用人一事,而用人之道,貴在量才授任,各適其宜,故書曰,知人則哲能官人,蓋所謂全才者,才德兼備,無所處而不當之謂也。此等人物,世不常有,而下此一等,則或通於此而局於彼,或能於此而不能於彼,故違其長而用其短,則天下無完人,而舍其短而取其長,則天下亦無可棄之人,唯在人君鑑別而任用之如何耳。謝萬則純是空疎無實之人,羲之之許以廊廟之器者,固是過奬,而若泛論之,則合於廊廟者未必合於方面,宜於方面者,未必宜於廟堂,所任雖殊,而其責則均,如漢用三傑,而張良善於運籌,蕭何善於給糧,韓信善於用兵,漢高用之,各盡其才,以取天下,若使張良任給糧之責,韓信授運籌之任,則用捨乖宜,成效豈著乎?且如唐之房綰,素負宰輔之望,而陳濤一敗,身名都喪,後之尙論者,亦以用違其才惜之,宋之韓琦,輔相事業則三代後罕有其比,而西夏用兵,則時不免敗衄,此可見人之才智能否,不可以一槪論之矣。爲人君者,誠以端亮有德行者,輔翼於內,而綜敏有幹略者,宣力於外,其餘百執事,莫不隨才任職,官與人相稱,則垂拱而治道畢矣,伏願體念焉。上命掩卷。宗善曰,召對異於法講,法講則一字誤讀,輒請推考,至於召對,則如非大段錯誤,則似不必一一請推矣。上曰,前此則何以爲之乎?宗善曰,前則未嘗請推矣。上曰,然則召對時,則勿爲請推,法講時請推,可也。上曰,都承旨若未申退,使之入侍。賤臣承命出傳,還入進伏。上命書傳敎曰,左副承旨金宗善,誤讀判付,推考。宗善曰,吏曹參議朴宗慶牌不進,大提學下批事係時急,而不得擧行,何以爲之乎?上曰,只推,更爲牌招,可也。出擧條在昌曰,今日召對時,副修撰金會淵,假注書宋翼淵,別兼春秋趙雲翊,誤讀一字,竝推考,何如?上曰,依爲之。出擧條大王大妃殿進御加減養胃湯,依前方五貼製入事。出榻敎瀅修曰,大臣方在藥院,連爲催促,而金魯忠謂有情勢,尙不入來承候矣。上曰,今番日次承候,亦不入來者,是豈道理乎?大臣更爲催促,可也。上命宗善·文會·在昌讀公事。仍命書判付訖。命退,諸臣以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,只晝講。
李文會啓曰,行大司憲李直輔,執義徐有沂,掌令兪漢人·申溆,持平李毅遠在外,韓義運牌不進,監察茶時之意,敢啓。傳曰,知道。
李文會啓曰,禁衛營將官未言,今日本營軍兵日次私習云矣,敢啓。傳曰,知道。
李文會啓曰,御營廳將官來言,今日本廳軍兵日次私習云矣,敢啓。傳曰,知道。
金在昌啓曰,漢城府郞廳來言,宗廟洞口內左右居民作統成冊,修正次請出矣,敢啓。傳曰,知道。
金宗善啓曰,臣宗善今日望闕禮習儀進去,下直之意,敢啓。傳曰,知道。
金宗善啓曰,今日望闕禮習儀時,憲府則監察代行矣,雖無諫院,依例仍爲行禮之意,敢啓。傳曰,知道。
注書趙璜鎭病,代以趙鍾永爲假注書。
徐瀅修啓曰,卽者吏曹郞廳來言,牙山縣監金箕弼,兩司俱未署經云,除在外·未署經外,未肅拜人,卽爲牌招,何如?傳曰,允。
李文會啓曰,牙山縣監金箕弼,兩司當爲署經,而憲府則行大司憲李直輔,執義徐有沂,掌令兪漢人·申溆,持平李毅遠在外,韓義運牌不進,諫院則大司諫權常愼,司諫李萬榮,獻納愼性眞,正言朴英載在外,金蓍根未署經,不得備員署經,何以爲之?敢稟。傳曰,違牌人只推,更爲牌招。
李文會啓曰,行都承旨徐瀅修藥院進,左承旨·右承旨未差,左副承旨金宗善習儀進去,同副承旨金在昌須資出去,只有臣一人,伴直無人,同副承旨,卽爲牌招,何如?傳曰,未差之代,前望單子入之,待下批牌招入直。
承旨前望單子入之,沈象奎落點。
以持平韓義運牌不進罷職傳旨,傳于沈象奎曰,只推。
以別兼春秋洪秉喆·徐有恂牌不進罷職傳旨,傳于李文會曰,只推,更爲牌招。
以別兼春秋洪秉喆牌不進罷職傳旨,傳于李文會曰,只推。
李文會,以都摠府言啓曰,今日入直內三聽武兼禁軍及軍兵等,當爲中日習射,而聖節望闕禮習儀相値,不得爲之之意,敢啓。傳曰,知道。
大提學李晩秀疏曰,伏以,臣於日者賓筵,以文苑擧代事,冒昧陳達,竊庶幾聖旨許可,薦事劃圓,傳心之硯,行將有歸,不自意前單恩點,竟下臣身,臣誠惝怳愧懍,莫省所以,謹稽國朝四百年標名文衡之案者,僅百而又未滿十,其遴選之嚴,若是其遼闊鄭重也。臣雖駑下,亦以太史牛馬走,粗聞家世之緖餘,詞命之權,最重推轂,傳非其人,上累治體,臣何敢以一已祈免之私,不恤名器之寢輕也哉?顧臣矇文蔑學,不足備數於博士弟子之末,而四載之中,三辱誤恩玉瓚而潢潦,朱芾而土偶,血指汗顔,窘拙果露,則世之慨然致惜於文章升降之運,其必自臣而始,此臣之所大懼也。況今聖人首出,章韶繼作,憲度模乎三代,聲名蟠乎四極,凡游藝林而樹墨壘者,莫不刮垢磨光,思贊日月之餘照,而宿望新彦之儲養擬待於詞盟之執耳。固亦不患於無人矣。今乃以臣代臣,至再至三,蹲而不去,妨賢者路,詩所云如食宜饇,如酌孔取,臣之謂也,此臣之所大愧也。噫,臣受恩兩朝,與天無極,歷遍華貫,輥到崇秩,居然顚髮已種種矣。每念榮塗百劫,覆轍相望,而身名之粗完,罪戾之倖免,罔非造化攸曁,中夜點檢,感涕橫襟,從今桑楡之圖,惟有銘心於知止之戒,斂跡於不競之地,東壁舊綴,時伸起居之微誠,西樞散銜永還寒素之本分,外此一切官職,不復試鉛刀之割,以卒承天地生成之澤,卽所謂將身心而奉塵刹也,此臣之所大願也。至於瀛錄會圈,閱歲未完,而臣有何鑑識,揀別駿髦,以賁三晝之筵,法殿助樑,吉日載涓,而臣有何文采,輔張鴻猷,以薦六偉之頌哉?斯皆成命已降,擧行在卽,而參倚揣量,承當無望,略控衷懇,仰塵聰聽。伏乞聖上,念重任之不宜屢玷,察微諒之非出飾讓,亟命遞改臣三館之職,回授勝其任之人,不勝幸甚。臣無任云云。答曰,省疏具悉。卿於此職,宿趼也,勿辭,卽爲會圈。
李文會啓曰,都堂會圈,使之不多日內爲之事,命下矣。大提學李晩秀疏批已下,待明朝牌招,何如?傳曰,允。
知中樞府事尹光普疏曰,伏以,臣庸陋衰病,本不合於任使顧問,而特荷聖上記簪之殊恩,猥値內局嘗藥之重任,臣纔從下土來,舊痾新恙,實難冒膺,而惟以趨走爲恭之義,思效追先報今之忱,竭蹶趨承,不憚疾病之難强者一朔于玆矣。日前玉堂書吏來言,以特進官進參講筵之意,而臣於其時,適以似瘧非瘧之症,寒熱交作,擁衾叫楚,萬無起動之望,故不得不懸病不進,而亦豈料許多諸員,竝皆有頉,終無一人進參者乎?方當睿學緝熙,日開法講之時,乃以特進官不備,至於講筵頉稟之境,朝體之損傷,臣分之隳壞,臣亦自知其萬萬悚懍矣。果然臺書峻發,至請不進特進官一竝刊削之典,而大僚筵達,罰止譴罷,臣方惶愧縮伏,靡所容措之際,昨因備局草記,遽伏承收敍之命,繼而有竝本職仍任之敎,臣聞命惝怳,尤不勝懍悸之至,夫有罪論勘,朝家所以飭勵臣工者也。臣之罪犯,旣若是深重,而曾未幾何,恩寵荐加,官職如故,則烏在其董而威之之義也?恩命之下,承膺無路,玆敢略陳短章,冒瀆崇嚴。伏乞聖慈,俯垂鑑諒,還收臣仍任之命,仍治臣瀆擾之罪,以肅朝綱,以安微分,千萬幸甚。臣無任云云。答曰,省疏具悉。卿其勿辭行公。
上在昌德宮。停常參,只晝講。
李文會啓曰,明日常參·經筵,取稟。傳曰,只晝講。
李文會啓曰,行大司憲李直輔,執義徐有沂,掌令兪漢人·申溆,持平李毅遠在外,韓義運呈辭,監察茶時之意,敢啓。傳曰,知道。
李文會啓曰,來十一日朝參日次矣,敢稟。傳曰,停。
李文會啓曰,來十一日輪對日次矣,敢稟。傳曰,當次人受點,後日次待令。
李文會啓曰,臣文會今日禁軍戎器點考進去,下直之意,敢啓。傳曰,知道。
李文會啓曰,臣依定式,進詣仁政殿月臺,入直禁軍戎器點考,則竝皆無頉,仍以傳敎內辭意勞問,則亦皆好在云矣,敢啓。傳曰,知道。
傳于李文會曰,政官牌招開政。
李文會啓曰,牙山縣監金箕弼,兩司當爲署經,而憲府則行大司憲李直輔,執義徐有沂,掌令兪漢人·申溆,持平李毅遠在外,只有韓義運一人,諫院則大司諫權常愼,司諫李萬榮,獻納愼性眞,正言朴英載在外,金蓍根未署經,無以備員署經,何以爲之?敢稟。傳曰,山林及未署經外,在外人竝許遞,今日政差出。
李文會啓曰,牙山縣監金箕弼,兩司當爲署經,今日政新除授臺諫,竝待下批牌招,何如?傳曰,允。
李文會啓曰,大提學李晩秀牌不進推考傳旨,今方捧入,而都堂會圈命下之後,如是違牌,事甚未安,更爲牌招,何如?傳曰,允。
承旨前望單子入之,李好敏落點。
李文會啓曰,新除授同副承旨李好敏,卽爲牌招,何如?傳曰,允。
傳于李文會曰,召對爲之。
趙鍾永在外,代以金用默爲假注書。
金用默陞付,代以崔秀俊爲事變假注書。
李文會啓曰,新除授同副承旨李好敏,時在江原道洪川地,斯速乘馹上來事,下諭,何如?傳曰,許遞,前望單子入之。
承旨前望單子入之,尹涵落點。
李文會啓曰,新除授承旨尹涵,方在罷散中,何以爲之?敢稟。傳曰,敍用,仍爲牌招。
李文會啓曰,新除授同副承旨尹涵,時在京畿廣州地,斯速乘馹上來事,下諭,何如?傳曰,允。
李文會啓曰,院中只有臣一人,吏·兵批兼進之意,敢啓。傳曰,知道。
李文會啓曰,行都承旨徐瀅修不爲仕進,行左承旨沈象奎實錄廳進,右承旨金宗善,右副承旨金在昌牌招啓辭未下,同副承旨尹涵在外,只有臣一人,伴直無人,何以爲之?敢稟。傳曰,左承旨牌招入直。
沈象奎啓曰,右承旨金宗善,右副承旨金在昌,今日不爲仕進,卽爲牌招,何如?傳曰,竝待開門牌招。
傳于李文會曰,見窠皆令差出。
以吏曹判書望筒,傳于李文會曰,令廟堂更爲議薦。
備邊司,以黃昇源爲吏曹判書。
有政。吏批,判書黃昇源未肅拜,參判未差,參議朴宗慶進,左副承旨李文會進。啓曰,新判書命招,同參政事,何如?傳曰,允。啓曰,判書黃昇源牌招不進,參判未差,小臣獨政未安,何以爲之?敢稟。傳曰,只出緊任。以林漢浩爲大司諫,鄭景祚爲執義,閔師宣爲司諫,金會淵·宋稚圭爲掌令,韓永建爲持平,柳頤玄爲獻納,徐鼎輔爲正言,尹命烈爲司僕正,李義秉爲禁府都事,金勉柱爲左參贊,左參贊閔台爀,右參贊金勉柱,故判書金孝大贈左贊成例兼,判府事金思穆考,故正郞朴審問贈吏參例兼,許贈亞卿事承傳。以尹久東爲副修撰,李勉兢爲刑曹判書,金孝秀爲軍資正,申溆爲司成。
兵批,判書韓晩裕病,參判李尙度病,參議李普天病,參知朴瑞源入直進,左副承旨李文會進。同知李錫曾,上護軍吳載熙,護軍尹光範·金景欽,副護軍權常愼·李好敏·李膺運,副司直徐有沂·李萬榮·愼性眞·兪漢人·申溆·李毅遠,副司果朴英載,以上竝單付。
李文會啓曰,入啓政望,何等審愼,而今日兵曹望單子,有所漏書,致勤還下,臣之矇然捧入,不勝惶悚,而當該堂上之初不照檢,不可無警,推考,何如?傳曰,允。爾亦推考。
李文會,以備邊司言啓曰,北關後運紙衣七百三十四領,照數稱量,木品紙品,亦爲看審監封,逢授於齎去禁軍處,沿路輸運及本道頒給等節,更爲各別關飭之意,敢啓。傳曰,知道。
李文會,以兵曹言啓曰,今十月初六日立冬改火進上時,宗廟署·社稷署·永禧殿·永寧殿·景慕宮,毓祥宮,宣禧宮,依例改火,奎章閣·議政府·承政院,漢城府,一體頒火之意,敢啓。傳曰,知道。
刑曹判書金勉柱疏曰,伏以,臣爲臣不忠,絲毫罔效於明時,行已無狀,誠悃不孚於同朝,徒以庸下之品,猥荷天地之鴻造,節次推遷,位躋卿月,不衷之災,理宜難逭,冥升之咎,勢所必至,每一循省,憂懼弸中,殆至中夜廢寢,惶汗浹背也。迺者以特進之不備,遂至講筵之停止,大僚筵白,纔蒙譴罷之嚴勘,繼又臺言峻發,至擧加罪之請,而其所爲說,嚴截深重,直驅以罔測之科,雖不直斥臣名,而臣亦當進不進中一人也。臣讀之未半,不覺渾身遍粟,直欲卽地滅死,而不可得也。臣方惶懍戰悸,泥首縮伏,祗俟嚴誅之遄加矣。玆於夢想之外,恩敍遽降,宿趼自如,臣誠惝怳震越,四體投地,益不知措躬於何地也。噫,臣以虛脆之質,今當衰朽之境,百疾交侵,朝夕待盡,而風痺麻木,最成痼症,少失將攝,輒致昏顚,此朝紳之所共知也。臣於向來,猥叨本職,昏曉赴坐,觸犯風寒,由是病狀陡添,肢體不收,房闥之內,動輒須人,此際館吏來告明日晝講,依次當進,臣於㱡㱡之中,自量形症之强否,則脚部矮軟,尤難自力,殿陛升降,萬無其望,故不得不以病添實狀言送矣。不料諸員竝皆懸頉,莫重法講,因此停行,則大僚之請勘,臺言之繼發,罪實在臣,臣固甘心引伏之不暇,嶺海金木,揆分奚辭,惟是臺疏論列,至以無一分愛戴之衷與嚴畏之心爲言,則無乃不諒人只,而遣辭若是率爾耶?夫臣子之於君父,無一分愛戴嚴畏之心,則是乃臣分都蔑,人理都絶者也。湛族之誅,猶不足以贖其罪,而勘以刊削之罰,又何擬律之反輕,太沒稱量也?噫,臣之罪戾,實合萬殞難贖,則人言之淺深輕重,姑無論,顧臣愚分,何敢自廁於橫目之列,而抗顔於簪紳之班乎?惟有屛蟄自訟,以爲補息黥劓之圖而已。恩命之下,血泣跼蹐,瞻望象魏,蠢動無路,玆敢冒萬死略入文字,仰暴危懇。伏乞天地父母,曲垂矜諒,亟許遞臣職名,仍命選部勿復檢擬,以嚴國綱,以安私分,不勝幸甚。臣無任云云。答曰,省疏具悉。卿其勿辭行公。
甲子十月初七日午時,上御熙政堂。晝講入侍時,知事黃昇源,特進官韓用鐸,參贊官沈象奎,侍讀官徐長輔,檢討官金會淵,檢校直閣金邁淳,假注書宋翼淵,別兼春秋洪秉喆·徐有恂,宗臣西春君爗,武臣行副護軍盧尙樞,以次進伏訖。上開卷讀前受音一遍訖。長輔讀自虡業維樅,止矇瞍奏公,解釋章句以奏。上讀新受音一遍訖,命陳文義。長輔曰,靈臺篇前二章,言其遊觀之美,後二章,言其敎育之化,而觀於臺沼,則鳥獸魚鱉,咸得其樂,觀於璧廱,則鼓舞作興之方,亦可推知,故先儒言庶民子來,民之太和也。麀鹿攸伏,於牣魚躍,物之太和也。於論鼓鐘,於樂辟廱,君臣之太和,而當此時,太和元氣,盡在成周宇宙間矣。以此觀之,文王作成之化,如春風和氣,所在生輝,於斯爲盛,而辟廱之必以鼓鐘云者,蓋樂其蕩滌滓穢,動盪血脈,故禮記云樂者天地之和也。又云聲音與政相通,周禮樂正,司業·司成,皆以樂敎子弟矣。樂爲敎育之本,而伏願若於此等處,深加體念焉,則非徒聖學之將就,而其於政令敎化上,亦將有丕變之效矣。上曰,所陳好矣。下番陳之。會淵曰,是篇卽靈臺之詩,而此二章專言辟廱,夫靈臺,遊觀之所,辟廱乃學宮也。宜若不合於一篇之內,而學宮者,禮樂之所自出,卽敎化之原也。文王之化,自作興人才,以及庶民,至於鳥獸魚鱉,各得其所,而文王亦得以逸豫於臺沼矣。然文王聖德,乃至于日中昃不遑暇食,豈或有一毫過於逸豫之理也?但慮後世嗣王,未及深造乎敎化之本,而惟臺沼禽魚,是娛是樂,乃申明辟廱之義,以爲文王之樂,本於作育之盛,以見其敎化之所自出,故詩三百餘篇,上章之語意,移用下章者,間或有之,而至若全用兩句,重言復言者,惟此篇辟廱是已,以詩人言外之意,如是監念,恐好矣。上曰,辟廱之制,創自何時,天子之學,奚爲稱辟廱,夏商亦有辟廱乎?會淵曰,辟廱卽文王所創之制,而後遂有天下,故因以辟廱,名天子之學矣。夏商皆有學,唐虞亦莫不有學,其制度與稱號,雖各不同,若其學校之政,則固未始殊,唐虞三代之治,皆本於學矣。上曰,此一篇,但言禽魚之樂,鐘鼓之美,而文王德化,則無一言及之何也?會淵曰,文王德化,洋溢浹洽於帀域之內,若人若物,皆囿於太和,故其在辟廱,斯見賢才蔚興,庶民偕和,其在囿沼,斯見禽魚自得,萬彙咸若,隨文王所在之處,輒見物物各臻其美,今但隨物而讚其美,則文王德化之盛,自可見矣。上曰,所陳好矣。知事陳之。昇源曰,文王之德化,入人者深,及物者遠,若春風之化育,所在生輝,于以設靈臺而與民同樂,于以立辟廱而譽髦斯士,遂至於三分天下有其二,而無一夫一婦之不獲其所,然猶有不自滿之意,至日中不遑暇食,用咸和萬民,則文王德化之盛,專由緝熙敬止中出來,而民心於是乎興起振作,同歸於大化之囿,歡欣鼓舞,日聞其無聲之樂,愛戴也深,而有喜色於鐘鼓,則其樂也,豈特鐘鼓云乎哉?蕃育之盛,而至于末之鳥獸,則其澤也,豈但及於鳥獸而已哉?靈臺一篇,可以見文王德化之盛,而原其所由,實在於一敬字工夫矣。後之人君,欲法聖哲當法文王,欲法文王,當於敬字上體念矣。上曰,所陳好矣。特進官陳之。用鐸曰,知事所奏緝熙敬止之說,誠好矣。庶民子來,則文王德化之及於衆庶,不必更論,而至於麀鹿魚鳥之微物,亦各得所,則此可見德化之浹洽,而無少欠缺者,卽天理之周流充滿處也。然德化自有其本,緝熙敬止,卽聖學之源,而敬之一字,徹上徹下,又爲緝熙之本,蓋一動一靜一政一令之間,無事不敬,則天理無間斷,而發於功化者,無非天理之周流充滿處也。伏願敬之一字,深加聖念焉。上曰,所奏好矣。參贊官陳之。象奎曰,臺池鳥獸鐘鼓之樂,此非人君爲治之所急,而此篇專言此者,蓋文王之化,與民同樂,此其爲文王之所樂,若無與〈民〉同樂之本領,則固與後世之臺池鳥獸鐘鼓,奚異哉?伏願監念焉。上曰,所奏好矣。上曰,辟廱,天子之學也。文王時爲諸侯,何得名其學曰,辟廱也?象奎曰,周之前未有辟廱,文王始作之,及周有天下,遂爲天子之學,諸侯則不得立焉。上曰,此篇四章,專言臺沼鐘鼓鳥獸,而文王德化之著見,當於何處驗之乎?象奎曰,大抵文王之於在囿在治之時,未嘗以麀鹿魚鳥鐘鼓爲樂,無往而非不遑暇食,咸和萬民之意,則詩人所以稱道池臺鳥獸鐘鼓者,正所以詠歌文王,此箇德化者,而四章中如經始勿亟庶民子來語,則亦可以見文王之德化無往而不曁也。蓋民之爲臺爲沼,如子趨父事者,苟非文王盛德之入人深者,烏能如是乎?上曰,所陳好矣。閣臣陳之。邁淳曰,臣別無可達之辭矣。象奎曰,今番在侖之密啓還下後,根脚結案,雖已頒布於朝紙,而凡密啓擧行之罪人,在未決末之前,則固當嚴祕,而若其處分旣下,已爲正法之後,則所宜詳錄其冊,書於事變日記及日省錄,而今下按覈使之啓本,修入日記·日省錄後,還爲入之似好,故敢此仰達矣。上曰,依此爲之。象奎曰,今日講筵,上番玉堂徐長輔,新受音及音釋讀奏之際,有所做錯,從重推考,何如?上曰,依爲之。出擧條命書傳敎曰,上下番別兼春秋,竝推考。又命書傳敎曰,假注書宋翼淵推考。又命書傳敎曰,下番玉堂金會淵,徑先退出,推考。仍命退,諸臣以次退出。
甲子十月初七日未時,上御誠正閣。召對入侍時,參贊官李文會,侍讀官徐長輔,檢討官柳台佐,檢校直閣金邁淳,假注書宋翼淵,別兼春秋洪秉喆·徐有恂,各持綱目第二十八卷,以次進伏訖。上命開卷讀之。長輔讀自四年,止年十一。上曰,下番讀之。台佐讀自二月,止復自驚擾。上曰,參贊官讀之。文會讀自恪雖綜大任,止召之必至。上曰,閣臣讀之。邁淳讀自安妻,止以憂卒。上曰,注書讀之。賤臣讀自五年,止宋混卒。上曰,上番讀之。秉喆讀自混疾甚,止穆皇后。上曰,下番讀之。有恂讀自涼張邕,止復奔燕。上曰,文義陳之。長輔曰,秦王堅,命擧孝悌廉直,文學政事,得人者賞之,非其人者罪之,而以至內外之官,率皆稱職,彼堅則固無足道,而此事則誠是矣。上曰,符堅事,此上亦多善處,而此事又甚善矣。如此故謂之伯王乎?長輔曰,然矣。符堅果是彼輩中翹楚者也。大抵國之爲治,專在於得人,而得人之道,專在於薦擧矣。如或薦非其人,則安用薦擧爲哉?薦擧之法,自上世有之,而虞書之四岳九官十二牧,各有所薦,周禮之自黨塾州縣,升之國學者,莫不有薦,以其薦擧之得人,故治做熙皞,而逮夫漢唐之世,其所薦擧之公明,雖不如古,能爲少康之治者,亦皆得人之效也。治亂之機,固在人材之得與不得,而十室之邑,必有忠信,且代不乏人,則自古及今,豈無其人哉?但薦擧之不公,故朝廷不得聞知耳。雖以近來言之,外而方伯·守令,內而銓官,雖有薦進之法,其爲十分公明,野無遺賢,有未可知也。草野巖穴之間,必當有飭躬讀書,恥爲自售之士,伏願殿下,必以得人材,深留聖意,而亦盡搜羅之道焉。上曰,下番陳之。台佐曰,謝安之爲人,觀於屢徵不就,文籍自娛,時人皆以王輔期之之語,則可謂當世不易得之士,而卒未免往赴桓溫之召,方當國步播越政弱權分之時,溫震挾主之威,蓄無君之志,而安乃遽然出膺,受其重禮,其可曰,審出處之正,而全保晩節乎?上曰,此非桓溫之召也,乃晉朝召之也。朝廷欲用之而召之,則豈可不就乎?台佐曰,雖是朝廷之所召,而實以桓溫之請召而召之矣。以謝安之淸名苦節,出處之際,如是謬錯者,以其未嘗有聞於君子之大道也。擧世尙淸談,時君所以導之者,只以風流高致,進用當世之士,大君子眞正義理之學,蔑之講焉。謝安之類所以如彼其卑也,而畢竟歸於不善者也。上曰,指何事而謂之不善乎?台佐曰,安之晩節,無可見矣。臣竊觀今世科目之儒,好觀奇文雜書,競浮華忘本質,幾何不至於淸虛自恣之風乎?惟我聖上,講明正學導率一世,使之濡染於程·朱文字,則士風丕變,賢俊登庸,三代之治,在其中矣。伏願聖明,凡於導率之方,深留意焉。上曰,參贊官陳之。文會曰,今日自止,臣則別無可達之辭矣。上曰,閣臣陳之。邁淳曰,會稽王昱所謂旣與人同樂,必不得不與人同憂者,極有理致矣。蓋憂與樂,相反者也。樂處必有憂,憂處必有樂,相反之中,必有相仍之理,此不可不知也。凡人之生,莫不有憂樂,而匹士庶人,則其所以爲憂樂者,不出乎一身一家之間矣。身安家保則樂,否則憂而已。若夫宰相則官高而祿厚,故其樂稍大,任重而責鉅,故其憂亦大,至於君上,尤非宰相之所比也。富人之所欲,而富有天下,貴人之所欲,而貴爲天子,壯九重於內,羅八珍於前,欲做一事,則百官奉行,纔出一言,而四方響應,聲色臭味,無欲不遂,此所謂萬乘之樂也。然樂旣如彼其至大,故憂亦隨之而至大,邦域之內,一夫不得其所,則吾之憂也。祖宗之業,一事不得其理,則吾之憂也。樂之小者,憂亦小,樂之大者,憂亦大,此其相仍之理分明者也。以今日晝講靈臺章觀之,臺池鳥獸,文王之樂也。日昃不遑,文王之憂也。有臺池鳥獸之樂,而不有日昃不遑之憂,則何以保其樂乎?有其樂而無其憂,乃理外之事也。能知其所當憂而憂之,然後所以享其樂者,益長遠而悠久,是故書之無逸,盛言殷周哲王憂天下之事,而必以歷年之長久言之,此亦憂樂相仍之說也。不敢盤于遊田,文王之憂,而厥享國五十年,此文王之所以享其樂也。治民祇畏,不敢遑寧,中宗之憂,而肆享國七十有五年,嘉靖殷邦,無時或怨,高宗之憂,而肆享國五十有九年,此中宗·高宗之所以享其樂也,以天下爲憂,故亦以天下爲樂,此相反而相仍者也。昔范仲淹,人臣也,而先天下之憂而憂,後天下之樂而樂,況人君之所以憂樂者,豈特在下之比乎?伏願體念焉。上曰,慕容恪,此時人物中最賢矣。長輔曰,然矣。上曰,夷狄中頗可觀矣。邁淳曰,慕容氏人物最多矣。上曰,秦王暐之安知非太師欲爲亂之語,可謂明察矣。邁淳曰,然矣。上曰,但李績之出爲章武太守一事,甚不善矣。邁淳曰,然矣。太師爲亂之語,雖漢昭帝,無以過也,而李績出外之事,誠甚不善矣。上曰,慕容暐終爲秦王堅之所執乎?邁淳曰,然矣。上曰,慕容恪之於輿根,初旣不誅,末乃以謀欲還東之事,竝其黨與而誅之者,果何如乎?長輔曰,初之不誅,蓋出於新喪之際,恐乖遠近之望,姑爲隱忍,而後之密奏誅之者,非特以還東之謀也,終不可容貸其罪故也。上曰,深溝高壘,坐而守之,果是戰陳之好法耶?長輔曰,此亦觀地利人和之如何而爲之矣。上曰,必觀事勢之如何而爲之可乎?邁淳曰,慕容恪,知呂護守備頗固,頓兵堅城,未易成功,故出此計也。城若易攻,則進攻而拔之耳。何必深溝高壘,曠日持久乎?惟在臨機應變之如何耳。上命掩卷。仍命退,諸臣以次退出。
上在昌德宮。停常參,只晝講。
夜三更,雷動電光。
夜二更三更,灑雨下雨,測雨器水深四分。
徐瀅修啓曰,明日常參·經筵,取稟。傳曰,只夕講。
沈象奎啓曰,禁衛營將官來言,今日本營軍兵日次私習云矣,敢啓。傳曰,知道。
沈象奎啓曰,御營廳將官來言,今日本廳軍兵日次私習云矣,敢啓。傳曰,知道。
沈象奎啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
沈象奎啓曰,御營大將李得濟,以南關王廟修改事,明日出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
崔秀俊在外,代以韓泰登爲事變假注書。
沈象奎啓曰,卽者義禁府都事來言,時囚無得過三日滯囚,曾有定式矣。時囚罪人韓兢履,當爲捧拱,而判義禁韓用龜嫌不進,知義禁李集斗,以漢城判尹,宮都城摘奸進,同義禁趙德潤·尹光顔,受由在外,無以開坐云,何以爲之?敢稟。傳曰,竝許遞,令該曹口傳差出。
吏曹口傳政事,以蔡弘履爲知義禁,趙觀鎭·李仁秀爲同義禁。
沈象奎啓曰,知義禁蔡弘履,同義禁趙觀鎭牌不進推考傳旨,今方捧入,而開坐命下之後,如是違牌,不卽擧行,事甚未安,竝更牌招,以爲備員開坐之地,何如?傳曰,允
沈象奎啓曰,新除授知義禁蔡弘履,同義禁李仁秀·趙觀鎭,竝卽牌招,以爲開坐之地,何如?傳曰,允。令次堂擧行。
沈象奎啓曰,行大司憲李直輔,執義鄭景祚,掌令宋稚奎在外,金會淵,持平韓義運牌不進,韓永達未署經,監察茶時之意,敢啓。傳曰,知道。
徐瀅修啓曰,都堂會圈,不多日內爲之事,命下矣。吏曹判書黃昇源,卽爲牌招,以爲備員會圈之地,何如?傳曰,允。
徐瀅修啓曰,吏曹判書黃昇源三牌不進推考傳旨,今方捧入,而會圈命下,已至多日,如是違牌,不卽出肅,事極未安,所當更請牌招,而係是一日四牌,何以爲之?敢稟。傳曰,更爲牌招。
徐瀅修啓曰,吏曹判書黃昇源四牌不進推考傳旨,今方捧入,而會圈命下之後,連事違召,終不出肅,事體所在,萬萬未安,所當更請牌招,而係是一日五牌,何以爲之?敢稟。傳曰,更爲牌招。
傳于沈象奎曰,召對爲之。
徐瀅修啓曰,牙山縣監金箕弼,兩司當爲署經,而憲府則行大司憲李直輔,執義鄭景祚,掌令宋稚圭在外,金會淵牌不進,持平韓永達未署經,只有韓義運一人,諫院則大司諫林漢浩,司諫閔師宣牌不進,獻納柳頤玄,正言徐鼎輔在外,金蓍根未署經,不得備員署經,何以爲之?敢稟。傳曰,違牌人只推,更爲牌招。
徐瀅修啓曰,牙山縣監金箕弼,兩司當爲署經,而憲府則行大司憲李直輔,執義鄭景祚,掌令宋稚圭在外,金會淵再牌不進,持平韓義運傳旨未下,韓永達未署經,諫院則大司諫林漢浩再牌不進,獻納柳頤玄,正言徐鼎輔在外,金蓍根未署經,只有司諫閔師宣一人,無以備員署經,何以爲之?敢稟。傳曰,違牌人只推,更爲牌招。
沈象奎啓曰,卽者刑曹郞廳來言,院隷等推覈事,趁早擧行,而判書李勉兢未肅拜,次堂例不得擧行云,何以爲之?敢稟。傳曰,判書牌招。
沈象奎啓曰,刑曹判書李勉兢牌不進推考傳旨,今方捧入,而院隷推覈,乃是承傳擧行,則如是違牌,不卽承膺,事甚未安,更爲牌招,以爲開坐之地,何如?傳曰,允。
傳于沈象奎曰,刑曹判書疏批已下,卽爲牌招開坐。
備忘記,冬雷非常,予心之悚懼可言,修省之道,當有諮詢,爲先自明日減膳三日。
徐瀅修,以奉常寺提調意啓曰,東耤親耕田所種唐黍打作,則所出爲六石十二斗,稻打作則所出爲三石五斗,太打作則所出爲一石一斗,豆打作則所出爲十斗,粘粟打作則所出爲三斗之意,敢啓。傳曰,知道。
沈象奎以兵曹·工曹·漢城府·御營廳言啓曰,臣晩裕·臣蓍喆·臣集斗·臣得濟,今日宮城·都城巡審時,鷹峯下後苑主脈補築處,眼同看審,則修築之土石莎草,如前完固,左右水道疏導處,亦爲無頉之意,敢啓。傳曰,知道。
沈象奎,以禁衛營言啓曰,本營騎士將鄭身病甚重,勢難察任,改差,何如?傳曰,允。
知敦寧洪明浩疏曰,伏以,聖學日就於高明,法筵方開於朝晝,凡在講官之列者,孰敢不竭蹶趨造,或慮一日之間斷也哉?臣本以癃病衰朽之質,頃日退自侍衛之班,遍身失汗,癖積衝亘,昏瞀不省,落席叫苦之際,館吏來問明日特進官進不進,臣於逖違之餘,獲登講席,仰聆玉音,卽臣區區至願,而賤疾巧發,蠢動無路,不得已使館吏更請他員,而私心悚惶,如負大何,不意翌朝,以特進之無人,莫重講筵,竟至停輟,臺章峻發,大僚請勘,臣於是,驚惶震懍,罔知攸措矣。法講事體,何等重大,而因一特進之未備,以至成命之還寢,揆以國體,前所未聞,一則臣等之罪,二則臣等之罪,若論臣罪,嶺海猶輕,畢竟勘斷,只止薄罷,縮伏悚恧,歷日冞切,而至於臺疏中遣辭之不擇,指意之罔測,始也驚懍,終焉震怖,實欲鑽地而不可得也。臣方杜門訟愆,日夕惶隕,曾未數日,恩敍特降,繼而有本兼職仍任之命,臣聞命惝怳,益不勝惶懍之至。噫,罪重勘薄,已失太寬,而旋蒙特恩,官職依舊,臣心感祝,固無其極,而在朝家飭勵群工之意,亦不當若是也,至若經筵之職,討論經旨,啓沃君德,其責任也自別,在昔名碩,莫不逡巡而辭巽,則以臣蔑學寡識,何可擬議於是職,而況今睿學日進,寸陰是惜,正須鴻儒宿望,左右講磨之時,若臣耄癃昏憒者,尤無所可論矣。重任不可虛縻,情病實所難堪,玆敢疾聲仰籲於天地父母之前。伏乞聖慈,俯垂鑑諒,還收臣仍任之命,仍治臣瀆擾之罪,以肅朝綱,以安賤分,千萬幸甚。臣無任云云。答曰,省疏具悉。卿其勿辭行公。
刑曹判書李勉兢疏曰,臣於月前湖西按覈之日,伏奉正卿陞擢之命,臣誠驚惶恧縮,無地自容。夫正卿峻秩也,陞擢重典也。或以德望而崇奬之,或以勞績而酬賞之,卽從古官人之大防也。顧臣無似,最居人下,偏荷先朝陶甄之恩,歷敡淸要,滾到宰列,已是濫倖之甚,冒玷之極,豈意今日,又叨非分之寵命,更進一步也哉?以德望則瓦礫宜在後也,以勞績則絲毫無所補也。其材器之不稱,物議之未叶,不待臣言之煩縷,而日月之明,必有所俯燭矣。至於籌司之任,卽宋朝之樞密,秋曹之長,乃周官之司寇,周旋廟堂,參聞軍國之機務,剖決獄訟,係關生民之休戚,位望自別,責任甚大,而顧乃不少難愼,擧而畀之,華貫膴仕,誤恩荐加,偏雨露於一物之微,强僬僥以千勻之重,冥升之愧,過福之憂,猶屬一身之私,其爲玷官方而累聖簡,當復如何?承命幹事,反面爲重,雖不得不暫伸叨謝之忱,豈敢夤緣蹲冒,殆若固有者然哉?召牌之下,承膺無路,玆敢忙陳短章,仰瀆崇聽。伏乞聖上,俯察肝膈之懇,特軫嚬笑之愛,收還臣陞擢之命,鐫改臣本兼之任,以重公器,仍治臣逋慢之罪,以肅朝綱,千萬幸甚。臣無任云云。答曰,省疏具悉。卿其勿辭行公。
黃海監司李相璜疏曰,伏以,臣卽空疎下品耳,千不猶人,百不適用,而徒荷兩朝陶甄之渥,獲廁明廷任使之末,凡所敡歷,罔非踰濫,居常愧懼,若無容措。惟其善病也,氣力不振,惟其素闇也,才識不周。雖尋常易辦之事,趨走爲恭之地,亦嘗逡巡却顧,不敢擔夯向前者,亶以自知明而自處審耳。汗漫者如此,況可與論於要劇華膴之職事哉?向叨國子,積逋嚴命,情病藉曰,俱苦,義分極知不敢,臣方默數愆尤,恭俟威罰,而乃殿下嚴譴之不加,而寵命之荐下,移授臣海西觀察使之任,臣誠惝怳爽惑,莫知所以責任之重,掄揀之嚴,淸朝列官,何官不然,而方面之任,尤爲繫重,堯庭之四岳,周官之十連,固尙矣。雖以漢制言之,與人主共理者,豈不曰,良二千石乎?任生民休戚之事,專長吏黜陟之權,其不可人人責者,決矣,而今乃擧而畀之於如臣非才,曾不留難,是豈臣夢想之所到哉?海西爲藩,介處兩道,壤地雖小,而俗習素稱强獷,生齒雖繁,而財産漸就困瘁,重以驛路凋弊,海防疎虞,蘇救之方,綢繆之道,孰非道臣之責,而況今災荒之偏被,行且顚連之可虞,苟非望實足以彈壓,才猷足以綜理,則宜莫之居是任也。如臣眇末,何嘗彷彿於此,而則哲之明,偶有遺照,器之不稱,官實濫授,臣何敢徒恃寵靈,不自揆度,爲冒膺之計,而犯眛分之戒耶?仰累聖簡,下羞官方,亦非細故也。玆敢畢暴微悃,仰瀆宸聽。伏乞聖慈,諒臣言之非出飾讓,念重任之不可輕授,特許汰免臣職名,以重公器,以安私分,不勝幸甚。臣無任云云。答曰,省疏具悉。卿其勿辭往欽哉。
甲子十月初八日午時,上御熙政堂。晝講入侍時,知事李晩秀,特進官李尙度,參贊官徐瀅修,檢校直閣沈象奎,侍讀官宋知濂,檢討官柳台佐,假注書金用默,別兼春秋洪秉喆·徐有恂,宗臣安昌君燝,武臣行副護軍金爀,以次進伏訖。上開卷讀前受音一遍。知濂讀自下武維周,止孝思維則,解釋章句以奏。上讀新受音一遍訖。上曰,文義陳之。知濂曰,今以下武章觀之,則武王之孝,在於信孝二字,故先儒曰,著於人而可信者,謂之信,存諸心而不忘者,謂之孝,此武王所以成王者之信於天下,而使天下之人,愛戴而法則者,罔非孝思不忘中出來,故中庸曰,武王纘太王·王季·文王之緖,身不失天下之顯名。又曰,武王其達孝矣。夫孝者,善繼人之志,善述人之事者也。帝王之孝,專在於繼志述事矣。奏未畢,上曰,中庸稱武王之孝曰,善繼善述,此章曰,永言孝思,孝思維則,豈其旨義有所同異乎?知濂曰,武王之所以爲達孝者,蓋不出繼述二字,而至於推其孝思,爲法於天下,則永言之思,卽是繼述之義也。中庸及此章之言武王之孝者,其爲言雖不同,而其義則一也。先儒之言曰,當持守處持守,當變通處變通,同是善繼善述,隨事推移,各適時措而已。新安陳氏亦曰,祖先有欲爲而未爲者,子孫繼其志而成就之,祖先有已爲而可法者,子孫因其事而遵守之,洪惟我朝,列聖相承,燦然制作,罔非後王之可法,而大而治法政謨,小而言動事爲,卽今日殿下之所當繼述者,不必遠求堯·舜·禹·湯之道矣。殿下嗣服以後,一政一令,一事一爲,罔非所以繼述先王志事,則不待臣言之加勉,至若此章所云成王之孚者,方到武王之聖域,然後始可以成王者之信,殿下欲法武王,則一念省察,無所間斷,思所以上合於天理,下孚於人心,雖在燕涓蠖濩幽獨得肆之地,凡於日用事爲之間,每加點檢省察之工,以爲此心果合於天理,而某事果孚於人心否乎?念念在玆,慥慥於是,則上自百工,下至匹庶,自然觀感而顒若,其孰不奉如金石,信如四時,而以之興孝於一國,作孚於萬邦乎?伏願體念焉。上曰,當留念矣。上曰,永言配命之命,卽理也,不曰理,而曰命者,何也?理與命,同乎,異乎?知濂曰,理與命雖同,而理卽天地萬物之理,命卽上天之命,大義雖同,所指則差異矣。上曰,文王章曰,永言配命,自求多福,此章曰,永言配命,成王之孚,配命則一,而下句語之不同,何也?知濂曰,自求多福云者,雖若較重,而若能成王之孚,則自可以自求多福,兩章下句,似無輕重同異之較然者矣。上曰,下番陳之。台佐曰,此詩之所以贊武王之德,推及於周家世德之燦然,夫來朝走馬,肇基王跡者,太王之烈也。載錫之光,受祿無疆者,王季之德也。徽柔懿恭,懷保小民,至日中不遑暇食,用咸和萬民者,文王之聖也。三王之世襲德美,若是其偉然,而武王克纘其緖,一戎衣而有天下,身不失天下之顯名,宗廟饗之,子孫保之,所以周家八百年基業,肇造於斯,而厥享國長久者也。惟我聖朝世德之美,不讓於周,而我殿下丕承艱大之業,其必永言配命,永言孝思,不失天下之顯名,宗廟是饗,子孫是保,是亦武王而已。伏願殿下體念焉。上曰,所陳好矣。上曰,知事陳之。晩秀曰,周家積德累仁,厥惟久矣。自太王而至王季,由王季而及文王,基業之盛,德化之美,諸詩之中,互見疊出,歷敍世德,非不詳且盡矣,而最莫詳於此篇,此篇之中,其曰,三后在天,王配于京者最緊,而八字之中,配字尤緊切矣。夫配者,與對越在天之對字同義,三后之精神,上與天合,而武王繼其位而對乎天,蓋聖人興王之業,非三后,無以基之於前,而三后在天之靈,非武王,無以對之於下,且對之爲言,非一時間對越之謂也。必也洋洋乎如在其上,如在其左右,雖在須臾造次之頃,思先王之心法,追先王之謨訓,然後方可謂之對越。故曰,永言孝思,夫永言者,無所間斷之謂,而孝思者,於乎不忘之義也。武王之一心對越如是也,故用能尊富饗保,垂裕無窮,俄者儒臣監法祖宗之說,正好矣。今我殿下常以對越爲念,凡於治法政謨,動靜云爲之間,無時而不然,則自可以匹美於武王矣。且周家之贊世德也,最莫詳於文祖者,以其耳目之所逮也,惟我先大王盛德大業,浹於臣民,沒世而不忘,今殿下凡於一政一令之間,必思先王之何以處此也。一事一爲之際,亦念先王之何以行此也。念玆在玆,則對越于天,永世克孝,而詩所謂儀刑文王,萬邦作孚之化,可以復頌於今日,伏願殿下體念焉。上曰,所陳甚好,當體念矣。上曰,特進官陳之。尙度曰,玉堂·知事所奏之言皆好矣,臣則別無可陳者,而就以世德作求之義言之,先儒謂作求,起而求之也,作者,振作興起之謂也,奏未畢,上曰,正欲問此矣,此云世德作求,而求之爲言,求於所無之謂也。文王之盛德,布在方冊,則不必他求,而此云作求者,何也?尙度曰,求德之道,專在乎作之一字,夫所謂作者,治法政謨,日用事爲之間,作之不已之意也,如是,可以求世德,而其所作興之要,則又在於敬字上工夫,是故朱子曰,振作之以率其怠惰者,卽所謂敬能敬,然後可以盡作求之道,惟我列聖,以是敬而求之,亦我先大王,用此敬而求之,伏願殿下,勿忘作字敬字之意,則可以永匹於前休矣。上曰,所陳好矣。上曰,參贊官陳之。瀅修曰,諸臣所對甚好,一篇之旨,今無更奏者,而第此章,作於武王時,而一說以篇中有成王二字,以爲成王以後之詩,朱子章下註,旣從舊說,而竝錄一說,然周之追王,在於周公相成王制禮作樂之時,故中庸曰,武王末受命,周公成文·武之德,上祀先公,以天子之禮,追王太王·王季,則此章曰,世有哲王,又曰,三后在天者,疑若追王以後之作,而詩譜世代次第,與訓詁文義有異,此等處亦合講究,伏願留念焉。上曰,所陳好矣。上曰,閣臣陳之。象奎曰,今日自止,別無可陳之文義矣。上命掩卷,晩秀等曰,近日漸寒,聖體若何?上曰,一樣矣。晩秀等曰,寢睡·水刺之節,何如?上曰,一樣矣。晩秀等曰,大王大妃殿氣候,何如?上曰,一樣矣。晩秀等曰,王大妃殿氣候,何如?上曰,一樣矣。晩秀等曰,惠慶宮氣候,何如?上曰,一樣矣。晩秀等曰,嘉順宮氣候,何如?上曰,一樣矣。晩秀曰,小臣萬萬惶悚,而竊有區區私懇,小臣之兄,情地惶悚,而近又有病,無以入城,而在於江郊矣,平日所相倚者,只是小臣而已,見今所在,卽渡江十許里之地,而旣非部字內,則受由然後可以往來,然計其程路,不過朝往夕返,雖不待受由,從便往來,則似甚便好,事涉猥越,何以爲之乎?上曰,依此爲之也。上曰,判府事病患,何如?晩秀曰,尙未痊可矣。上曰,會圈後出去,可也。晩秀曰,謹當如是,而吏判出後,會圈可以爲之矣。瀅修曰,吏曹判書黃昇源牌不進推考傳旨,今方捧入,而都堂會圈,已有成命,如是違牌,不卽出肅,事甚未安,更爲牌招,何如?上曰,依爲之。出擧條上曰,講官先退。瀅修曰,內局待令藥材中秋等麝香,年年不足,故自前不足之數,每令戶曹別貿取用矣,今年不足之數爲二十餘部,而今亦依例別貿取用之意,敢此仰稟矣。上曰,依例爲之,可也。上敎象奎曰,內閣畫員冬等取才,尙未爲之乎?象奎曰,未及爲之矣。瀅修曰,諸承旨有故未入,伴直無人,何以爲之乎?上曰,同副承旨尙不上來乎?象奎曰,方在廣州不遠之地,而尙未上來云矣。上曰,右承旨則旣有實故,而右副承旨何爲不入來乎?象奎曰,右副承旨亦有實故,向日自闕中病出,似有難强之勢矣。上曰,今日都承旨與左承旨,同爲坐直,可也。仍命退,諸臣以次退出。
甲子十月初八日午時,上御誠正閣。召對入侍時,參贊官沈象奎,侍讀官宋知濂,檢討官柳台佐,檢校直閣金邁淳,假注書金用默,別兼春秋洪秉喆·徐有恂,以次進伏訖。上命開卷讀之。知濂讀自哀皇帝,止已經數世。上曰,下番讀之。台佐讀自存者,止屯壽陽,上曰,參贊官讀之。象奎讀自興寧元年,止孛于角亢。上曰,閣臣讀之。邁淳讀自涼張天賜,止屯許昌。上曰,注書讀之。賤臣讀自五月,止百官於鄴。上曰,上番讀之。秉喆讀自燕陷河南,止王氏崩。上曰,下番讀之。有恂讀自劉衛辰,止承大統。上曰,文義陳之。知濂曰,秦王堅之臨太學考第諸生,與博士講論,此不過常事耳,史所特書者,蓋以堅本以夷狄之君,能行王者之禮,且親臨視學,問難諸生,卽是治平盛事也,當此干戈搶攘之時,實無經傳討論之暇,故遂有南朝罷講學之擧,江左非無人焉,而猶以軍事而廢學,則今此史筆,記之於晉者,所以貶之之義也,書之於秦者,所以褒之之義也,若使中國禮義之君,當此時而行此擧,則史所以與之者,當如何哉?上曰,正欲問此矣。符堅之親臨講學,乃在軍旅多事之中,而尙能行此,果可謂善,而安知其出於誠心乎?知濂曰,投戈講藝,息馬論道,此固帝王之美事,而至如石勒者,猶令諸生,講前史而論得失,聞其初而知其終,則堅亦氐羌中傑特者也,此雖近於慕效之事,而安知非出於誠心乎?大抵堅不足言,而帝王講學之道,亦以眞知爲貴,故宋祖曰,我自樂此不爲疲。上曰,非宋祖,乃漢光武之語也。知濂曰,勤於講學,心誠好之,故自不知其疲也,後世之君,臨辟雍而行養老禮,幸國子而講論諸生者,代不乏焉,而安知其盡出於誠心也?然而崇文而備儀,敦禮而勉學,則不言之中,誠心存焉,且帝王之學,有異於記誦章句之徒,殿下雖日開講筵,若但以尋章摘句爲事,則恐難見其實效,而凡於講對,若聞臣等之言,因始而知終,擧彼而推此,則自然有裨益之效矣,雖以人物言之,隨事尙論,見其誰得而誰失,孰賢而孰否,然後聖知日崇,睿業日廣矣,雖以此時人物言之,無論某也忠某也邪,何事能何事否,一一講究,臨文思義,則其所滋益不少矣,伏願體念焉。上曰,下番陳之。台佐曰,孫綽之爲人,觀其平日行己,無足可稱,而此一疏,雖謂之差强,可也。且疏中有曰,喪亂以來六十餘年,河洛邱墟,函夏蕭條,又曰,目前之哀,實爲交切,臣於是說,不能無感於中者,臣於往年,往赴關北六鎭之外,夫六鎭之民,擧皆南州遷徙之類,而其生理之艱難,比之諸道,最爲甚焉,目前之哀,果爲交切,殿下深居九重,何以燭照其至艱極苦之狀耶?域中之民,孰非殿下之所當字恤者,而至於六鎭諸邑之民,尤當別般軫惠,俾盡懷保之策,惟聖上留意焉。上曰,參贊官陳之。象奎曰,今日自止,別無文義,而自上旣以符堅之臨學講經發問,而臣亦聞下敎之言矣,大抵堅之此事,固可謂善,而未知其必出誠心也,然而特書之史者,此乃與之之義也,大抵人君之於學校等事,所係雖大,若無實誠,而徒作玩美之具,取虛名而只爲應文之資,則日日臨講,勤勤不已,而其效邈矣,非徒無益,虛僞之風,上行下效,反有害於導率之道,大抵講學之道,以誠則有功,不誠則無效,殿下必有所洞燭者矣,夫朝筵夕講,書之起居注者,非不美事,而誠則爲美事,不誠則不足爲美事,殿下以誠之一字爲問,意甚盛矣,伏願勉聖學而一於誠焉。上曰,閣臣陳之。邁淳曰,今日自止,別無可陳之文義矣。上曰,吏判三牌來乎?改措語書入擧條,可也。象奎曰,吏曹判書黃昇源再牌不進推考傳旨,今方捧入,而會圈命下之後,已至多日,而如是屢違,不卽出肅,事體所在,誠甚未安,所當更請牌招,而係是一日三牌,何以爲之乎?上曰,更爲牌招,可也。象奎讀奏訖,賤臣承命出傳,還入進伏。上曰,減田租畝收二升,此事,何如?知濂曰,晉成帝咸和年間,亦有減租之事,而此亦減則太減,然租稅自有定制,多則桀而寡則貉,畝收二升,雖曰減租,恐不足爲實惠也。上曰,孫綽疏大抵旨意頗好,而若遷都洛陽,則似有益於恢復中原之道,朝廷之不許,何也?象奎曰,綽之爲人,旣無可稱,且其疏語,亦未恰好矣。上曰,綽疏亦未盡善乎?象奎曰,只足以破桓溫脅制之謀,而若以時勢論之,則豈可偏安於一隅乎?上曰,張天賜之封爲西平公,大是符堅之失,而史所以書之者,以其外夷,故不足責而然耶?知濂曰,史筆之記載,各有褒貶,則張天賜之篡弑自立,不惟不之罪,而又封之者非矣,然而於符堅,何責名分之謹嚴乎?上曰,工商皀隷之不得服金銀錦繡,犯者棄市,此事,何如?知濂曰,蓋善爲之事也。上曰,不服金銀錦繡之禁,固善矣,而犯者棄市者,無乃太過乎?知濂曰,至於棄市,或有過重之失矣。上曰,五公云者,皆苻生同氣乎?知濂曰,然矣。邁淳曰,今此降爵之五公,非苻生之兄弟也。王猛所謂不去五公,終必爲患云者,卽是苻生之弟也。上曰,什翼犍之不罪許謙,果善爲之事乎?知濂曰,不殺許謙,可謂有容物之量矣。邁淳曰,什翼犍亦創業之人也,度量如此,故能恢復拓跋氏之基業矣。上曰,桓溫不告朝廷,擅城赭圻者,此是跋扈之意耶?知濂曰,果然矣。上曰,發明綱目,亦以爲非矣。知濂曰,然矣。上曰,王猛之不去五公,終必爲患之說,何如,而堅之不從,何也?知濂曰,猛則有猜克之心,堅則猶有容物之量矣。上曰,猛旣爲人臣,則無足怪乎?知濂曰,爲人臣之道,固當以爲其君除害爲心矣。上曰,前此亦已問之,而符堅之遇王猛,比之昭烈之得孔明,果然乎?知濂曰,王猛之才,烏得與孔明比也?符堅之說,亦甚僭矣。上曰,王猛似勝於王導乎?知濂曰,似勝矣。上曰,王猛畢竟,何如?知濂曰,先死於符堅之中年,故堅果惜其死矣。上曰,猛之不仕晉而仕於符堅,甚非矣。知濂曰,誠如聖敎矣,然而桓溫之爲人,跋扈有異心,不足與有爲,故不仕於晉矣。上曰,溫雖跋扈,而猛何必不仕晉乎?知濂曰,强臣制命,則猛雖欲有爲,得乎?所以猛之不仕於晉也。象奎曰,吏曹判書黃昇源再牌不進推考傳旨,當爲捧入,而會圈命下,已至多日,如是屢違,不卽出肅,事體所在,誠甚未安,所當更請牌招,而係是一日三牌,何以爲之乎?上曰,更爲牌招,可也。出擧條仍命書榻敎曰,吏曹判書黃昇源更爲牌招。上掩卷,命退,諸臣以次退出。
上在昌德宮。停常參,只夕講。
徐瀅修啓曰,明日常參·經筵,取稟。傳曰,只夕講。
徐瀅修啓曰,玉堂備員間,視事,頉稟之意,敢啓。傳曰,知道。
徐瀅修啓曰,合辭方張之時,兩司無詣臺之員,事甚未安,除在外·傳旨未下·未署經外,呈告人員,竝卽牌招,何如?傳曰,允。
行都承旨臣徐瀅修,行左承旨臣沈象奎等啓曰,伏以是月也,收藏之節,而風雨驟作,轟燁告異,仁愛之天,有若耳提而面命者,豈無人事之所召而然歟?人君所以一念祗畏,昭事對越之方,固不待咎徵之儆予,而古人所謂因災而招祥,緣咎而致慶者,正指恐懼修省之一大機會,則竊想丙枕惕若之中,求所以轉移而消弭之者,宜無所不用其極,且以今日之最切要者言之,君德成就,專在於講學,而邇英之晉接或疎,經卷之自止太簡,臨筵發難,未聞啓沃之效,傍案列侍,徒招應文之譏,則不可謂講學之得其要也,治道修明,專在於憂勤,而常參朝啓,每歸於例停,賓對延訪,或淹於期會,機務率多留滯,朝象馴致恬嬉,則不可謂憂勤之得其要也,政令振刷,專在於奮發而淵靜之象,常過於風動,海涵之量,偏勝於震肅,命令從而玩屑,綱紀日就陵夷,則不可謂奮發之得其要也,其他民生之窳弊,風俗之渝惰,世道之窪下,可言者不啻一二數,而其要則要之不越此三端,此誠群下不能對揚之罪,而當此遇災警惕之時,區區憂愛之忱,安得不深有望於表端影直之地乎?唯聖明,克軫漢臣王嘉應天以實之言,先就其所切要者,本之以實心實德,推之以實政實事,以答仁愛之儆告焉,臣等議啓將上之際,伏見備忘下者,悚惕之聖衷,溢於辭表,至有減膳三日之敎,臣等聚首莊誦,不勝激感之至,言之匪艱,行之惟艱,更願聖明之懋哉懋哉,惶恐敢啓。答曰,警懼之心,達宵不寧,際見卿等之啓,言皆切實,誠爲修省之要道,予當體念而行之也。
傳于徐瀅修曰,是月何月也,轟轟之聲,燁燁之光,此何爲也?藐予小子,寡眛否德,不克于艱大,比年以來,災無虛歲,仁天之震怒,良有以也,恐懼懍惕之心,豈敢遑寧?夜下減膳之敎,而未盡予意,上自大臣,下至三司,其各悉言召災之端,以助予修省之方。
以東萊府使鄭晩錫狀啓,公作米退限事,更令任譯嚴加責諭,還送計料事,判付內,啓下備邊司爲旀,公作米退限事,特爲許施事,分付爲良如敎。
以右承旨金宗善,右副承旨金在昌牌不進罷職傳旨,傳于徐瀅修曰,竝只推,更爲牌招。
傳于金宗善曰,在外玉堂許遞。
傳于金宗善曰,吏議批下,卽爲牌招,一體會圈。
徐瀅修啓曰,行吏曹判書黃昇源牌不進推考傳旨,今方捧入,而旣承疏批之後,又復違召,致使都堂會圈曠日遲滯,事體所在,殊極未安,更卽牌招,何如?傳曰,允。
金宗善啓曰,行吏曹判書黃昇源再牌不進推考傳旨,今方捧入,而會圈命下,已至多日,一向違召,無意承膺,事體所在,極爲未安,所當更請牌招,而係是一日三牌,何以爲之?敢稟。傳曰,更爲牌招。
金宗善啓曰,行吏曹判書黃昇源三牌不進推考傳旨及參議朴宗慶牌不進罷職傳旨,今方捧入,而一體會圈命下之後,如是違牌,誠極未安,判書所當更請牌招,而係是一日四牌,何以爲之?敢稟。傳曰,參議只推,與判書一體更爲牌招。
以吏曹判書黃昇源四牌不進推考傳旨,傳于金宗善曰,仍以前牌催促。
金宗善啓曰,行吏曹判書黃昇源四牌不進推考傳旨及參議朴宗慶再牌不進罷職傳旨,今方捧人,而都堂會圈,一時爲急,特敎申飭,何等截嚴,而如是違牌,終不承膺,事體道理,萬萬未安,判書所當更請牌招,而係是一日五牌,何以爲之?敢稟。傳曰,竝仍以前牌催促。
以吏曹參議朴宗慶再牌不進罷職傳旨,傳于金宗善曰,仍以前牌催促。
金宗善啓曰,吏曹判書黃昇源五牌不進推考傳旨,今方捧入,而會圈命下,已至多日,一向違召,無意出膺,事體所在,萬萬未安,所當更請牌招,而係是一日六牌,何以爲之?敢稟。傳曰,疏批已下,更爲牌招。
金宗善,以議政府左右相意啓曰,臣等以都堂錄會圈事,今方來會備邊司,而吏曹判書黃昇源,參議朴宗慶,陳疏承批之後,一味違召,尙不進參,堂錄擧行,飭敎屢勤,而因銓堂不備,不得完圈,揆以事體,萬萬未安,吏曹判書·參議,竝從重推考,令政院更爲牌招,以爲會圈之地,何如?傳曰,允。
傳于金宗善曰,吏曹判書先參圈後謝恩。
金在昌啓曰,掌令金會淵三牌不進,依定式遞差傳旨及禁推傳旨,捧入之意,敢啓。傳曰,知道。
金在昌啓曰,牙山縣監金箕弼,兩司尙未署經,事甚未安,大司諫林漢浩,旣有只推之命,卽爲牌招,憲府則行大司憲李直輔,執義鄭景祚,掌令宋稚圭在外,持平韓永建未署經,掌令一員未差,只有持平韓義運一人,無以備員署經,未差之代,政官牌招,開政差出,何如?傳曰,允。未差之代,前望單子入之。
掌令前望單子入之,李勉昇落點。
金在昌啓曰,新除授掌令李勉昇,卽爲牌招,以爲備員署經之地,何如?傳曰,允。
傳于金在昌曰,知義禁疏批已下,與同義禁一體牌招開坐。
傳于金在昌曰,當該承旨推考。
金宗善啓曰,牙山縣監金箕弼,兩司當爲署經,而憲府則行大司憲李直輔,執義鄭景祚,掌令宋稚圭·李勉昇在外,持平韓永建未署經,只有韓義運一人,諫院則大司諫林漢浩陳疏入啓,獻納柳頤玄,正言徐鼎輔在外,金蓍根未署經,只有司諫閔師宣一人,不得備員署經,何以爲之?敢稟。傳曰,山林外,在外臺諫竝許遞,前望單子入之。
臺諫前望單子入之,持平柳台佐,正言徐長輔落點。
金在昌啓曰,行大司憲李直輔,掌令宋稚圭在外,執義·掌令一員未差,持平韓義運陳疏入啓,韓永建未署經,監察茶時之意,敢啓。傳曰,知道。與諫院未署經人許遞,前望單子入之。
臺諫前望單子入之,執義元在明,掌令申溆,獻納宋冕載,正言宋知濂落點。
傳于金宗善曰,大諫疏批已下,卽爲牌招署經。
金在昌啓曰,持平柳台佐,正言宋知濂,旣在闕中,不爲肅謝,直爲出去,事甚未安,竝推考警責,何如?傳曰,允。
金宗善啓曰,牙山縣監金箕弼,兩司當爲署經,新除授臺諫,竝卽牌招,以爲備員署經之地,何如?傳曰,允。
以大司諫林漢浩牌不進罷職傳旨,傳于金在昌曰,只推。
以持平韓義運牌不進罷職傳旨,傳于金在昌曰,只推。
金宗善啓曰,金虎門開門,標信請出之意,敢啓。傳曰,知道。
金宗善,以弘文館言啓曰,修撰姜浚欽由限已過,卽爲牌招察任,何如?傳曰,許遞。
金在昌,以戶曹言啓曰,湖西田稅大同再運舟橋船盡數入來後,卽爲草記事,年前有所定式矣,卽接舟橋司移文,則湖西公州等二十七邑田稅大同再運次下去船五十二隻,今已畢來云矣,敢啓。傳曰,知道。
金宗善,以禮曹言啓曰,卽接宗廟署所報,則今日薦新時奉審,則宗廟第六室靑斑子,自北第三井傾仄,西邊小欄及土塊墜落於祭床上云矣,莫重殿內,有此小欄土塊墜落之患,萬萬驚悚,不可無慰安之擧,宗廟慰安祭,不卜日今十一日設行,修改之節,臣與本署提調奉審後,稟處,何如?傳曰,允。
金宗善以禮曹言啓曰,臣用龜與本署提調臣趙鎭寬,進詣宗廟奉審,則第六室靑斑子上仰土,剝落於斑子,致有小欄墜落之境矣,修改之節,不容少緩,修改吉日,令日官池景興推擇,則今十月十五日午時爲吉云,以此日時擧行,而先告事由祭,同日望祭兼行祝文中,措辭添入,所入物力,令該各司磨鍊進排,亦令繕工監別定監役官修改,臣曹與戶曹·工曹堂上·本署提調,眼同監董,何如?傳曰,允。
金在昌,以都摠府言啓曰,今日入直,內三廳武兼禁軍及軍兵等,當爲中日習射,而自上方在減膳中,不得爲之之意,敢啓。傳曰,知道。
金在昌,以備邊司言啓曰,卽見江華留守吳載紹狀啓,則以爲,本府今年穡事,僅得免歉,而還餉及諸般新捧條米太租,殆過三萬餘石,添餉貿米條之今年當捧,爲二千五百八十餘石,昨年本府司倉及各鎭堡·各官房停退米太之當捧條,爲八千餘石,外此訓禁御三留營新舊還當納者,亦甚夥然,雖盡刮一島所出之穀,依數準捧,其勢末由,昨年停退條,係是今年應捧之元餉,事體自別,不敢仰請闊狹,而至於添餉貿米,本以代錢分給者,異於元餉之取耗,限折半本色米,限折半以錢代捧,而代錢條待明秋還作本色事,請令廟堂,稟處矣。本府今年穡事,雖曰免歉,纔經大賑之餘,又被無前水災,窮蔀倒懸之勢,極爲矜悶,添餉貿米條之以錢還捧,旣有已例,依狀請施行,至於當捧元餉,事體甚重,固難輕易議到,而其中昨年停退條,則守臣雖不敢直請闊狹,以目下民情,實難新舊竝督,其在紓民力之道,不可膠守經法,特竝仍停,使海島窮民,咸被朝家曠絶之特恩,何如?傳曰,允。
金在昌,以備邊司言啓曰,本司武郞廳鄭煥宗·沈鍾奎,奔走勤仕又滿十五朔,依例陞敍或守令除授事,奉承傳施行,何如?傳曰,允。
金在昌,以御營廳言啓曰,本廳千摠白東遠身病甚重,勢難察任,改差,何如?傳曰,允。
義禁府啓目,錦山前郡守兪漢紀原情云云。問目內辭緣,泛稱遲晩,刑推得情,何如?判付啓,除刑推議處爲良如敎。
議政府·吏曹·館閣堂上同議弘文錄揀擇,五點,姜世綸·李渭達·林景鎭·李泳夏·任百禧·金啓溫·申緯·趙晉和·尹鼎烈·洪羲膺·徐有恂·奇學敬·趙雲翊·洪秉喆·李惟命·尹致鼎·金蓍根·徐能輔·李尙愚·金相休·李勉求。
左議政徐邁修,右議政李敬一箚曰,伏以,仁天告警,轟燁之異,忽發於純陰之月,當此聖人在上,憂勤庶政,設施注措,宜無召災致沴之端,而咎徵之來,殆乎無歲無之,玆曷故焉?輔相者,任燮理之責,而受彌綸之寄者也,如臣等百無肖似者,冒據匪據,伴食尸位,四朔之久,無一猷爲,有萬毁劃,則上天之警告,安得不如耳提面命,而策免故事,雖似應文,亦豈不爲消弭之一助乎?攬衣秉燭,達宵悚懍,玆敢略具短箚,仰瀆崇聽。伏乞斥退臣等,改卜賢德,以答天譴,以幸國事焉,臣等治箚將上之際,伏見夜下備忘,災異之作,實由臣等,而引之聖躬,至有減膳之敎,欽仰之餘,益切愧惶,桑穀之枯於翌朝,熒惑之退於三舍,孚感之捷,理應不誣,轉災爲祥,此其機也,願聖明一此匪懈,以爲恐懼修省之要,尤不任區區祈祝之至。取進止。答曰,省箚具悉卿等之懇。今玆轟燁之異,寔由予否德,予方悚懼,卿等之自引,萬萬過矣,修省之方,唯望卿等之輔予不逮,弘濟時艱,仰答天譴,卿等安心勿辭,卽起視事,仍傳于金在昌曰,此批答遣史官傳諭于左右相。
吏曹判書黃昇源疏曰,伏以,臣犬馬之齒,奄過懸車之限,已有年所,疾病浸痼,神精都亡,而尙此遲徊周行,淟涊官銜,犯古人鍾漏之譏者,臣非敢榮塗餘戀,未能割斷而然也,臣本至庸極陋,百無藝能,而兩朝所被恩造,與天無極,涯分已溢,涓埃蔑效,每自循省,血淚被面,幸際初服,化理鼎新,思見大猷之昭升,此實區區彝性之所願,而目下史役,又是臣子終事之地,隨分殫竭,不敢言私,而至於官職進取,實是夢寐之所不到,仕路一念,與枯木死灰,不同者幾希,千萬不自意,天官長席之命,忽及於無似賤踪,臣誠驚惶震慄,莫省所措,夫今之冢宰,與周官冢宰有異,而若其甄別人物,承佐邦治,責任之隆重,固未嘗異也,必也公朝宿望,秉心公正,持議平允者居是任,然後始可彈壓庶僚,悅服人心也,臣竊觀國朝盛際,內而位著有序,士夫矜其名檢,外而守宰效能,生民賴其利澤,莫非冢宰得人之驗也,伏況我聖上,銳意求治,闡明義理,振肅綱紀,爲當今第一務,則豈宜如臣老耄朽鈍者,濫竊重任,玷累名器也哉?臣門戶孤弱,旣無親黨之相依爲命,性又慵拙,不事交游,聾瞽成習,膏肓難醫,當事冥擿,觸處憒裂,以此冒膺重任,在私則高明鬼瞰之災,在公則負乘寇至之憂,決知其必無幸也,臣於先朝,猥叨亞三佐貳,非不屢矣,此則隨長堂之後,參聞注措而已,到今回想疇昔,若隔前生,所謂銓法格例,茫然莫之省記,加以樗櫟散材,桑楡殘照,昏謬轉甚遺忽居多,則僨敗立至,又非如曾年參貳之粗幸牽補也,且念臣之忝竊卿列,居然近十年于玆,前後冢宰薦剡,未嘗擧似,則公議槪可見,而今於白首垂死之年,忽地拂拭於滾倒之中,推遷於冗散之餘,未知聖明,何取於賤臣,而旣是人望之外,則銓部一步,鐵限在前,臣雖欲憑恃寵靈,冒竊匪據,其奈識者之譏嘲,四方之笑罵,何哉?匹夫之微諒,聖人所不枉,而今臣之株守,則寧被慢命之誅,實無進身之望也,宋臣蘇軾辭吏部尙書也,以爲力辭而獲譴,猶賢於參冒而致災者,正謂臣今日情踪也,召牌荐降,轉益惶阨,冒入文字,仰瀆宸嚴,伏願聖慈俯垂鑑諒,亟令鐫改臣新授冢宰之銜,仍令重勘臣積犯逋慢之罪,以重公器,以安賤分,千萬幸甚,臣無任云云。答曰,省疏具悉。置卿長銓,取老成也,卿其勿辭行公。
知義禁蔡弘履疏曰,伏以,臣悾悾一賤品耳,由前由後,濫叨恩造,有除輒膺,不計燥濕,惟以趨走爲恭,以爲一半分涓埃之報矣,頃者館吏來言,法講有命,令臣進參,臣於數十年前,當先王典學之日,猥忝特進之選,出入顧問之列,昵侍香案,承聆玉音,至今追惟,恍如夢寐,方當聖學將就,法筵日開之時,顧此未死餘生,豈不欲踊躍趨簉,復瞻盛擧,而適以關格之症,胸膈刺痛,委頓床席,達夜呻楚,不省四到,百爾思量,轉動無路,遂不得進參,而瞻望觚稜,祗有耿結之忱,追聞講員不備,未免停輟,臣於病中,益增悚懍,若隕淵谷,無地措躬,果然臺章峻發,大僚請勘,朝體之虧損,臣分之墮壞,臣亦無以自解,而聖度天大,罰止薄罷,曾未幾何,恩敍遽降,繼之以金吾新命,未知庸愚賤姿,何以得此於聖明也,夫罪重罰輕,已不足少勵頹綱,而薄譴先敍,亦可謂有乖常格,則又況加之以恩命,縻之以重任乎?臣聞命惝怳,不勝隕越,寧被逋慢之誅,不敢爲冒進之計,恩召屢降,末由趨承,忙陳短章,仰暴危懇。伏願聖慈,亟遞臣新授職名,仍治臣違傲之罪,以肅朝綱,以安私分,千萬幸甚,臣無任云云。答曰,省疏具悉。卿其勿辭,卽爲開坐。
咸鏡監司李翊模疏曰,伏以,臣伏奉前月十七日所下敎旨,以臣爲資憲大夫者,臣聞命惝怳,銜恩感激,闔門攢祝,繼之以歷日震懍,誠莫知措躬之所也,臣本門戶寒素,乘朱輪者絶少,才能淺薄,起白衣之諸生,過蒙先朝拔擢之恩,偏被聖上拂拭之眷,旣躐升於亞卿之列,又身典於雄藩之任,歲且再稔,無一善最,譽非福星,不免挻災于民憂分芻牧,徒爲貽惱於上則有之,每自循省,蹙蹙靡寧,有罪無功,臣實自知,在聖朝綜核之政,宜有郵罰之加,而夫何不半載之間,資升兩階,爵爲正卿,華誥聯翩,渥恩隆重,豐沛父老,爲之動色,古者車服之庸,漢時黼之賜,未足以專其美而侈其錫也,以臣眇蔑,其何以堪此,如臣愚魯,其何以得此?誠意慮之所不到,夢寐之所不及,則始聞之惝怳,固也,中心之感結,宜如何圖報哉?然而八座,尊榮也,九卿,崇列也,古所謂聽星辰之履,而參槐棘之議者,非人人所可幾及,則上不可以輕授,下不可以冒膺,輕授則命德之器不尊,冒膺則在梁之刺必興,中世以來,官方不嚴,朱紫太褻,循序蹈級,雁行而進,或以銓曹久次,或以位著乏人,按例推遷,遂成掌故,如此之故,雖以臣之不肖無似,憒憒不解事者,苟然見充於掌故之一,世豈有是哉?揆分度才,自量已審,居寵若驚,安得不歷日而震懍?仍伏念,臣逖違闕庭,屢閱寒暑,狗馬微誠,不禁戀結之私,病且膏肓,去益難醫,臣之來此,本擬朝夕宣力之餘,藉其水土藥餌之助,以爲調治之計,而事有大謬,經一劫運,幸賴覆冒如傷之德意,拮据奠接,雖云粗畢,而顧臣精力之焦耗,亦已過半矣,北地近海,常多大風,火禁之飭無日不申嚴,而每聞風起,爲之怛然悸恐,如坐鍼氈,恒懷戒心,心神如此,病何由瘳?本欲調病,而適以添病,此臣之所自憐也,今則南北行部已還,年事幸免失稔,目下民情,無切急之憂,始可以言臣之私也,若蒙召還京輦,復覲耿光,退尋舊醫,料理刀圭,則在臣私計,實爲大幸,玆敢略暴衷懇,仰瀆宸嚴。伏乞聖明,俯垂鑑諒,特賜哀憐,收臣濫資,遞臣藩任,冀於未寒前復踰鐵嶺,而南瞻觚稜而慰新歸之望,返京國而得任便之住,以卒生成之澤,千萬顒祝,臣無任云云。答曰,省疏具悉。卿其勿辭察任。
吏曹參議朴宗慶疏曰,伏以,臣於見職,三膺除旨,是豈臣忘廉沒恥,眞若固有而然哉?感激聖眷,圖報涓埃,趨走爲恭,黽勉承當者,臣之斷斷血忱,而其奈揣分量力,不啻如僬僥之擧鼎蚊蝱之負山,何哉?早晩僨敗,固所自料,而前牌催召,義分是懼,冒沒行政,政眼一出,拂人心而駭物情,難保其必無也,臣輒退歸私次,屢回點檢,至於司成末擬,果有做錯之失,臣於是,不覺驚憤交中,其末擬卽沈銖也,向來裕獄,銖出金宇光招中,以魯賢所稱金浦兒傳說狼藉,無論其緊慢輕重之如何,旣出獄招,則不可遽擬也審矣,第伊日開政,夜鼓將深,屢承促敎,隨望排擬,忙失照檢,一則臣不審,二則臣不審,臣方自訟不暇,玆敢短章自列,仰瀆崇嚴。伏乞聖慈,俯賜鑑諒,元望筒勿施,亟削臣職,仍治臣罪,以安微分,千萬幸甚,臣無任云云。省疏具悉。悤忙中未及照檢無怪矣,且此何必勿施後已乎?爾其勿辭察職。
大司諫林漢浩疏曰,伏以,近日以來,災沴之生,殆無虛時,在昨冬則正殿入於灰燼,而列聖朝臨御出治之所,今不存矣,在今春則關西酷被回祿,而大都會民物殷富之處,非復舊矣,及至今夏,雨暘失宜,始旱終澇,自近及遠,圭璧咸擧,中外相望,又於今月純陰之節,復有此轟燁之災,一年之間,首尾相續,有若告戒丁寧,諄複不已者然,玆曷故焉?天人之間,雖若夐絶,而一理相感,捷於影響,氣同則會,聲比則應,和泰致祥,乖戾致災,惟視人君政令施措之如何,而其幾甚微,其形甚著,是以遇災而恐懼修省者,其國隆,怠慢迷忽者,其國替,此必然之理也,今我主上殿下沖年臨御,一心對越,迺於過災之日,遽下反省之敎,溫音渙發,辭旨懇惻,猗歟大哉,猗歟盛哉,易曰震來虩虩,恐致福也,殿下今日反省之敎,卽恐懼致福,笑言啞啞之一機會也,臣雙擎跪讀,欽仰攢歎之不暇矣,然人主之仰答天譴,貴在務實,空言而無其實,則近於不誠,不誠則無物,將何以享天心而弭天災乎?昔在乙卯年間,適有冬雷之異,惟我先大王下敎若曰,依例減膳,事近文具而置之,此是先大王事天以實之實心實政,而二紀郅隆之治,所以逈出百王者,只從一實字上做來者也,今我聖上,踐先王之位,繼先王之治,則其所以昭事上帝,消弭災沴之策,不在於他,亶在於務實二字,而務實之道,亦有其要,一曰勉聖學也,夫帝王之學,異於韋布,經筵之設,初非爲臨文講讀,尋摘章句也,將以質疑而明道也,納誨而進德也,論政而制治也,是以有師傅之官,有論思之臣,優禮以待,導之使言,一日三接,不憚其煩,推衍文義,援證古今,上躬之闕遺,因此而諷諭,時政之得失,由是而規正,酬酢如響,情地流通,則深辭奧旨,畢陳於前,而聖學有資益之效,昌言嘉謨,日聞於上,而治道有周咨之美,竊瞷近日開筵,非不數矣,晉接非不勤矣,而儒臣之披卷奏讀,不過霎時之頃,自上之發問難疑,不過數句而止,固知睿學夙就,無所待於審辨,廷臣謏寡,不足備於顧問,而若其召接之際,則正宜少加顔色,開示虛受之意,不宜嚴默自持,沈靜罕言,以致其有懷而不盡也,及夫罷筵之後,燕居深邃,褻御在前,則未知殿下所做者何事,所聞者何語,或溫繹舊講,更加踐履之實耶,或揣摩機務,以究制治之方耶?自古經席之設置者,卽所以左右聖德開廣聖聰,仰裨日躋之工,以做時雍之化也,不如是則三晝晉講之規,徒歸於文具而止耳,殿下自修之方,無間於臨筵與燕居,則開講之際,愼獨之時,不可異同,夫然後方可謂實心做去也,惟殿下懋哉,其二曰振紀綱也,夫紀綱者,國家之命脈也,紀綱整則衆事理,紀綱紊則百度廢,紀綱之整,在於命令必信,擧措得宜而已,命令者,卽出於上而布於下者也,令而從之者有賞,令而不從者有罰,賞罰旣定,向背有準,使斯民皆知如是而賞,如是而罰,信之如四時,奉之如蓍龜,令一出而民知所從,則綱紀不期振而自振矣,一自近歲以來,私議橫流,公道不張,朝廷之上,奔競成習,章甫之間,趨向不端,官爵多冒濫之患,科場有挾雜之弊,乘時射利,不以爲恥,至於按法之地,亦無一定之例,彼此與奪,輕重失常,有法不行,成憲多缺,雖以向來酒禁事言之,始也法綱截嚴,麯糵幾斷,終焉約條解弛,醞釀如前,此雖一事,他可推知,惟是之故,凡有禁令之下布,小民皆知非久必弛,不思懲畏,略無顧忌,古語所謂朝不信道,工不信令者,不幸近之矣,如是而欲望綱紀之振肅者,無異於却步而求前也,此皆由於執法之不以實,而徒尙虛僞也,其所飭勵董率之道,顧不在於殿下奮發振作之如何耶?惟殿下懋哉,其三曰尙儉約也。孔子曰,節用而愛民,儉約之要,不出於節財用一句語而已,夫財者,出於民而輸於官者也,民力有時乎盡,而官斂無時可已,則民竭於下,而財匱於上,魯論曰,百姓足君誰與不足,百姓不足君誰與足,其足不足之道,只在於節用,節用之方,只在於尙儉,夏禹之惡衣菲食,周文之卑服卽田,蓋出於節國用而裕民食之意也,顧今國儲垂罄,民力漸竭,而風習之侈靡,年滋歲增,市井之子,皆着朝紳之服,匹庶之宅,皆占甲乙之第,貴者先之,賤者效之,富者倡之,貧者企之,恥不如人,爭相慕效,其意以爲,不如是則無以自立於世,何其侈風漸滋,民俗益渝也?一尺之髻,全匹之袖,起自都城之中,則小民踰分之習,爲士夫者有以啓之,此皆人無實志,徒尙浮華之致也,昔衛文公,以大布之衣,大帛之冠,務財訓農,終致三百革車,以殿下之明聖,尙儉裕財之道,豈獨讓於衛文耶?正殿營建,工力方興,有司之臣,措劃有方,子來之民,遠近咸趨,而事役浩大,糜費鉅萬,在上而苟有一分濫觴,則在下而必致百夫受弊,伏願殿下,隨處節省,無尙華炫,先以儉約之心,躬率臣民,則實用不匱於公,實效可及於下,惟殿下懋哉,凡此數條,若能實心做去,不以文具,則聖學自底於高明,深仁浹洽於內外,民情胥悅,而天心回泰矣,今日轟轟而燁燁者,何足爲災於民國也?臣於遇災修省之時,適叨言事之官,憂愛之衷,自不禁憧憧,而才識淺短,見聞空疎,雖不足仰補睿化,而若其願忠之志,不後於人,玆敢略陳愚見,惟聖明不以人廢言焉,仍伏念,臣之情勢,自來難强之狀,頃叨見職,時亦嘗仰首悉暴,幸賴仁覆之天,曲加生成之澤,俯燭微諒,特許遞免,臣竊自幸聖鑑之孔昭,情跡之少伸矣,曾未幾何,又以僨誤之職,加之鐵限之身,數日之內,召命屢下,臣欲進則今日之情勢,無異於昨,欲退則守令之署經,不可少稽,左右却顧,怔營怵惕,玆復冒死鳴號,申暴衷情。伏乞聖慈,哀憐而矜許之,亟解見職,俾安微分,以卒前後曲遂之澤焉,臣無任云云。省疏具悉。所陳諸條好矣,懋實尤爲要道,當體念,爾其勿辭察職。
司諫閔師宣疏曰,伏以,今玆靑臺之奏,又何爲而至也?東西北諸路,連歲報回祿之災,正殿昨冬之災,又是近古所無,已不勝驚恐憂歎,而乃者轟燁之災,忽發於收藏之月,如以爲適然,則殆近王安石所謂天變不足畏,如以爲必有所召,則臣伏覩殿下臨御四五載之間,躬親庶務,一念憂勤,德澤有加,政令無闕,是宜災沴遄消,吉祥鼎至,而若其冬之雷發,殆乎無歲無之,臣未敢以某政某事之失,爲某災之應,以犯漢儒傅會之譏焉,此殆上天仁愛警告,欲使殿下大奮發振作,動心忍性,增益其所不能也。召公之誥曰,今天其命哲命吉凶命歷年,知今我初服,夫桑穀之異,終基殷道之復興,則今日冬雷之災,安知不爲殿下命哲命歷年之資也耶?此政殿下將興將衰將治將亂之幾,惟殿下曷不敬之哉?試以目下事言之,民生困悴,惠澤未究,朝象潰裂,夤協無術,大小恬嬉,占便成習,紀綱頹敗,名分多舛,奢侈踰制,財用日匱,亂逆層生,鋤治太寬,其他可憂之端,不一而足,如使漢之賈誼見之,將太息流涕之不暇矣,種種許多病根,皆由於群下之不忠不誠,必也先自大官,下至庶僚,恪勤職務,交相勉勵,惟知國耳公耳,然後庶可救得一半分矣。宋儒之言曰,武臣不愛死,文臣不愛錢,然後天下事尙可爲,此言可反隅於今之病矣,此則然矣,而苟求其本,亦惟在於殿下之一身上,先自涓燕濩蠖之地,克加精一之工,求堯·舜·禹相傳之心法,靜養動察,內外交修,喜怒之發,無所偏倚,日御講筵,討論經史,究觀歷代所以何如而治,何如而衰,必效其致治之主,務去其致衰之政,則治何由不興,政何由不擧哉?董仲舒之言曰,正心以正朝廷,正朝廷以正百官,正百官以正萬民,結之以諸福之物,可致之祥,莫不畢至,顧今轉災爲祥之道,固不在於萬化之本也耶?臣之此言,不過策士之常談,了不新奇,而如求大根本最切要處,捨常談而無出焉,如不以陳腐而棄之,則豈獨微臣之榮也?仍伏念,臣向叨見職,猥以臣母之病情,敢上請急之章矣,孝理之下,曲垂體諒,特許遞免,仁恩所覆,得以專意救護,連試刀圭,而第臣母年已篤老,病又沈綿,醫藥不能隨試收效,胸膈之結轖,猶前若也,腹背之牽引,猶前若也,左右扶將,非臣不安,食飮呑下,非臣不進,臣心之憂遑罔措,日久愈切,未逾數十日,而恩除又降,榮感之極,不得不章皇出肅,而目今情理,實無鎭日詣臺之望,玆於陳勉之章,猥陳焦灼之私,伏望聖慈,諒臣情之至懇,究前日之特恩,亟許遞解,俾便救護,仍治臣再瀆之罪,以肅朝綱,千萬幸甚,臣無任云云。省疏具悉。所陳好矣,當體念,爾其勿辭救護。
校理徐長輔·宋知濂,副校理元在明·宋冕載,修撰柳台佐等箚曰,伏以,天人之際,顯微無間,禎祲之來,影響斯捷,夫何聖明之世,乃有此咎徵之比年疊見也?先之以冬春回祿之災,仍復旱澇失宜,寒燠不適,而純陰之月,又發轟燁之異至此,而理之反常也極矣,噫,人事無愆,天心悅豫,則一理之應,庶無差忒,二氣之和,可以馴致,而今乃不然,非常之災,殆無虛歲,此臣等所以繞壁不寐,終夜憂歎者也,我殿下沖年嗣服,付畀至重,而對越之敬,得自傳授,洞屬之誠,靡所間斷,窮格聖學,而得進德修業之要,總攬庶政,而有勵精圖理之漸,以之發號施令,罔不順軌合度,而仁愛之警告,猶復若是其丁寧,則此又我殿下大警惕大振作,罔敢謂旣安旣治,而益勉乎奮發勇爲之一機會也,臣等雖不敢傅會指的,以爲某事某應之說,而災不虛生,必有所召,則上天之譴告,亦豈無所以而然哉?今日可言之事,不暇歷陳而若其最大而切急者,莫先乎聖學之成就,夫天人性命之原,古今治亂之由,何莫非殿下之所當講究者,而爲學之要,在乎君志之先定,志意不先定,則守善而或移,義理不先明,則多聽而易惑,故從古聰明特達之君,惟以聖人之訓,爲必可從,先王之治,爲必可法,不爲駁雜之政所牽制,不爲因循之論所遷惑,自知極於明,信道極於篤,此爲帝王之學也,故先儒之言曰,求之不博,蓄之不多,則未有能知其要而探其奧,必也多聞而守之以約,多見而守之以卓,學問之要道,無過此言,顧今寸陰是惜,典學雖勤,而法筵之接,或曠三晝,幽獨之地,慮切十寒,臣等死罪,未敢知殿下爲學之工,果能有先定其志者否耶,臣等空疎蔑劣,苟充經幄,登筵討論,草率陳腐,曾不足以稱塞萬一,而殿下亦視之以應文,體念二字,便若例批,昔程伯子上哲宗之書曰,臣供職以來,六侍講筵,但見諸臣拱手默坐,當講者立案傍,解釋數行而退,如此則彌年積歲,所益幾何?近日殿下之講筵,若使程子見之,亦當有私憂過計之慮矣,此豈非聖學成就之未得其要乎?噫,生民懷保,有國先務,而近年以來,困悴日甚,如傷之念,澤未下究,糶糴弊源,迄無商確,矯救之方,軍田宿瘼,一任紊亂侵徵之苦,而簿書期會,無關於生民之休戚,閭里艱難,不聞於殿闥之深嚴,幾何而不至於倒懸而莫之救乎?西北被災之後,一念若恫,慰諭而結構,賙恤而奠接,則殿下爲民之誠,深得乎救焚拯溺之方,而亦未知其實惠之得以遍及也,字惠之責,專係守令,而懲汚之典,寂然無聞,循資之格,按例陞遷,則綜名覈實,未得其當,黜幽陟明,法意安在,此豈非生民懷保之不盡其要者乎?噫,言路恢張,大關於治忽之機,夫國之有言路,猶身之有血脈,血脈通而身安,言路開而國治,故古之聖王,立誹謗之木,置諫諍之鼓,汲汲求言,猶恐讜直之不聞,以古視今,言路可謂張乎,不張乎?習俗骪骳,氣節消磨,語衮闕則觸忤是懼,論時政則忌諱多端,以至於尋常官師之規,亦皆顧瞻囁嚅,不敢盡言,此雖群下之罪,而君令臣從,其機斯捷,上好下甚,此理甚明,倘殿下假以辭色,克恢弗咈之量,則闕遺可補,讜論可興,雖以近日懲討言之,亂逆之變,前古所無,而芟刈掃蕩,未盡其方,元惡收孥之典,不得如法,黨與鋤治之律,終欠太寬,論以刑政,萬萬乖當,矧今在囚之劇逆,論其情犯,誠不可一刻容貸於覆載之間,而亦復伈泄度日,雍容暇豫,王章未伸,輿憤莫洩,此可曰國有三尺乎?言路之不能恢張,亦其一端也,臣等職忝論思,當此修省之時,略陳膚淺之說,思欲少裨於應天以實之萬一,而際伏見備忘下者,戒懼之誠,溢於辭旨,求助之念,勤於詢諮,臣等不勝欽誦之至,而若論目下切要之急務,則顧無過於上所陳諸條之講究其要,而務盡其實而已,伏願殿下,勿以常談而忽之,勿以文具而應之,聖學則益懋成就之實,民生則克盡懷保之方,言路則亟思恢張之道,俾爲轉災爲祥之本焉。取進止。答曰,省箚具悉。仁天垂警,實由否德,俄已諭於院批,今見爾等之箚,陳勉又切實,當體念矣。
甲子十月初九日未時,上御重熙堂。夕講入侍時,知事趙鎭寬,特進官韓晩裕,參贊官徐瀅修,侍讀官宋知濂,檢討官柳台佐,待敎朴宗薰,假注書宋翼淵,別兼春秋洪秉喆·徐有恂,以次進伏訖。上曰,昨夜雷異之餘,爾等之箚子,可謂切實矣。上開卷讀前受音一遍訖。知濂讀自媚玆一人,止不遐有佐,解釋章召以秦,上讀新受音一遍訖。上曰,文義陳之。知濂曰,今日文義中媚玆之媚字,朱子釋之以愛字,極有味矣。武王之盛德至善,浹于民心,故天下億兆之民,心悅誠服,如七十子之服孔子,此之謂媚也,而其至誠愛戴之意,無以形容,故朱子借愛字而爲喩,泛然看之,則似無味,而其實極有意味矣,非武王之盛德至善,則何以當媚之一字乎?從古堯·舜·禹·湯之爲君,莫不以民之愛戴,以致其巍蕩之治,蓋其一言一動,皆足以心悅誠服,如子愛父,然後方可謂媚玆一人矣,後世亦豈無得民心者,而皆出於假仁借義,以力服人者多,故民之愛戴,出於誠心者亦寡矣,如唐太宗,固是賢君,放還死囚,使之復來,而如期而至,無一人後者,有似乎信服之意,而此猶出於雜伯,故不若文·武之民,純心愛戴也,此是人主所當體念處,而至於昭玆來許,繩其祖武之義,尤當監法矣,昨日亦以武王繼述之意仰奏,而武王之信法於四方者,實由於純一無間,則繼世之君,不能繩其祖武,其何以受祜於萬年乎?苟能世世繩武,繼述先王,則其所謂受祜者,又必丁寧無疑矣,雅頌體段,例多贊頌,而此非特一時贊君之辭,其受祜之理,不外於此也,今我殿下,亦能一言一動,善繼善述,以繩我先王之武,於萬斯年之祜,亦如周家之福矣,俄又以雷異有警惕之敎,而臣等之箚,不過應文之例也,無足以裨補消弭之萬一,而先儒以爲,殷高宗與天合德,故有雉雊之災,隋煬帝自絶於天,故反無災焉,以此言之,災異之來,能盡修省之道,則實所以轉危爲安之機也,昔我孝宗大王,謂筵臣曰,中人之性,遇患難,然後動心忍性,增益其所不能,人君遇災,亦當如是,若但恐懼而不作一事,如被長者之訶責畏怖,退縮而已,則亦何益之有哉?必有所爲使今日行一事,明日行一事,循序漸進,念念不忘,然後可以盡修省答天譴也,此敎實是今日之所當監法,而近年雷異無歲無之,蓋人情於創見之際,莫不憂懼,及其頻見,則自然忸安,不知修省之方,此又當警惕處也,而殿下減膳責躬修省之方,可謂盡矣,今若以此徒爲應文之具,則亦不足以格回天心。伏願益加對越之誠,一言一動之間,無或少忽焉。上曰,所奏誠切實,當體念矣,下番陳之。台佐曰,此詩,大抵贊揚武王之詩,而上二章言武王繼述之道,次二章言武王孝思之則,下二章言後王繼述武王之事,而因及於受祜之效,旣有此永言配命,永言孝思之德,則此皆不息之誠也,豈無受祜之功效乎?中庸曰,誠之不可掩如是,其此之謂乎,今我殿下承祖宗艱大之業,體祖宗昭明之德,一如武王之永言配命,永言孝思,則其所以受祜者,亦當如武王矣,豈不休哉?昨日雷異減膳,責躬修省之聖意,譪然可見,苟能以此一念,對越上帝,善繼善述,則弭災之道,於斯盡矣,善繼善述四字,尤當於此時,深加體念處也。上曰,所奏甚好,當留念矣。知事陳之。鎭寬曰,此章云繩其祖武,受天之祜,其旨意與西銘,似異而實同,正好參看矣,西銘則言其事天如父母之意,此章則言其繩祖先而受天之福,天與父母,其理一也,事天與繩武,其事同也,玉堂亦以遇災修省之意仰奏,而昨者雷變之後,自上減膳求言,辭敎譪然,臣等莫不欽仰感歎矣,天與父母,其理旣一,則今日遇災格天之道,法祖宗之外,更無他策,苟能善繼善述,監法祖宗,則此實所以事天之道也,其必轉災爲祥,受天之祜矣,伏願隨事法祖,以爲修省之方焉。上曰,所奏甚好,當留念矣。特進官陳之。晩裕曰,此章以爲應侯順德,順德之意,所當深味矣。程子曰,孝悌順德,此章言孝思之道,又言順德之應,正與程子說沕合矣,孝悌乃爲人之本,故推以至於政令事爲,莫不合於天理人情,此之謂順德也,至於擇賢用人,亦不過合於天理人情之事,則此皆順一字上推去也,一政之行,合於天理,則此之謂順也,一令之發,服於人情,則此之謂順也,天心之悅豫,和氣之致祥,皆由順字上得之矣,伏願於此體念焉。上曰,所奏誠好矣。參贊官陳之。瀅修曰,儒臣及知事·特進官,皆已仰奏,臣則別無可達之辭,而孝思維則,繩其祖武兩句語,實有深意矣,古往今來,凡所以爲則於四方之道,無過於孝思,故人君之永言孝思,可法於四方,則四方之率服,丕應徯志,無遠不屆矣,此與孝經所謂通于神明,光于四海,實相似焉,昭玆來許,繩其祖武,有似於通神明之意,受天之祜,四方來賀有,似乎光四海之語,苟能孝通於神明,而四方法焉,則天視自我民視,其於感應之道,豈或差爽乎?於是乎天降甘露,地出醴泉,大順之至,可致之祥,無不畢臻矣,然或風雨愆度,時氣失節,則其於某事之應,某事之召,雖不能指的言之,蓋不出乎五事庶徵之應,故聖王必於五事庶徵之間,明察而加勉,盛德大業,無所間斷,然後以致於萬之祜,伏願此等處留念焉。上曰,所奏誠好矣。閣臣陳之。宗薰曰,君民之間,天人之際,惟有一孚應之理耳,此詩云應侯順德,應者孚應之謂也,此篇盛言武王之德,而主意專在於孝思一句,在上者旣以孝思化其下,故在下者亦以順德應之,德之順者,亦惟孝悌而已,此所謂以類相應者也,人君尙儒學則必有經術道德之士應之,好武力則必有折衝禦侮之臣應之,喜名節則應以節義,重財賦則應以綜理,此自然之勢也,好尙所在,風偃桴應,故自古人君,必審身敎之方,應之一字,可不深繹而玩賾乎?然君民之相應,猶待發諸政令,而若夫天人之相應,則善惡之幾,纔動於方寸之間,而上天孔昭,災祥之應已至,其機甚捷,大可懼也,昨夜轟燁,無異盛夏,臣未知其爲某事之應,而災不虛生,必有所召,政是殿下警惕處也,今歲卽殿下親摠庶政之初歲,仁天告警,若是諄複,臣不敢知天意欲使殿下,恐懼增益,猛加奮發而然乎,昔在先朝丁酉年,亦有冬雷之異,先大王特下責躬之敎七百餘言,有若曰政令之施措,權輿於元歲矣,民生之懷保,權輿於元歲矣,至於立紀綱而定規模,亦莫不權輿於元歲,而無一善政之可紀,但見宿弊之未祛,又若曰寡人之病,常在於隱微之際,當事而乏懋實之效,爲政而有自是之意,又若曰遇災宣綸,條問弊瘼,思聞對揚之言者,卽亦古規,而予則治心是急,無暇規規於事爲之末也,夫以先大王聖德,所以自責,如是懇摯,弭災之方,必以治心爲急,而治心之要,則又以敬畏爲先,敬畏之本,則終必歸之於誠,誠者天道也,蓋自心術至微之際,以至政令事爲之間,或有一毫未盡誠處,則已與天道相舛,其應不忒,此眞應天之大本也。伏願殿下,以先大王丁酉之敎,爲今日弭災之要,則政令得失,民生疵瘼,亦可以由此推之,而此詩所謂孝思維則,受天之祜,亦不外於是矣。上曰,所陳甚好,當體念矣。上曰,四方來賀註,以周末秦强,天子致胙,諸侯皆賀爲言,武王時爲天子,則不以武王言,而以後世諸侯之秦爲譬,何也?知濂曰,此但取賀字之相近者而言也,此章言功效福祿之及於萬年,則非特指武王時事,故如是爲說矣。上曰,固知但取賀字,而不以武王事譬喩,而必取諸侯事譬喩,何也?知濂曰,武王時亦有八百諸侯來會之事,則此亦可爲賀字之喩,而朱子特以賀字之見於文蹟而相近者取譬,故以此爲言,而小註亦以爲,秦以力周以德云,則所賀者實不同矣。上曰,佐字之義,如何?知濂曰,天人皆佐之義也。上曰,所佐者,何也?知濂曰,受天之祜,則天所以佐之也,四方來賀,則人所以佐之也。晩裕曰,多助之至,天下順之,正與此義同矣。上曰,如外方諸侯,亦有輔佐之意乎?知濂曰,旣曰人佐,則外方諸侯之輔佐,亦在其中矣。上曰,武王之時,賢佐旣多,而此但以四方之佐言之,何也?知濂曰,聖敎誠然矣。武王之時,亂臣十人,莫非賢佐,則輔佐之盛,莫尙於武王,而此詩則非指武王時輔佐而言之也,乃指功效之及於後世,而四方之咸助,故其說如此矣。上命掩卷。知濂曰,法講冊子,若至半帙,則繼講冊子,例當稟定,今日法講詩傳,已爲八卷矣,繼講冊子,以何書爲之乎,從前收議於大臣矣。上曰,今亦收議於大臣以來,可也。瀅修曰,時原任大臣許,皆可收議乎?上曰,如是爲之,可也。瀅修曰,在外儒臣許,亦爲收議乎?上曰,前亦如是乎?知濂曰,然矣。上曰,今亦依前爲之。瀅修曰,例自玉堂下番進去問來,今亦依此爲之乎?上可之。仍敎曰,特進官以下先退,晩裕等趨出。瀅修曰,上番玉堂宋知濂,新受音讀奏之際,誤讀音讀,推考,何如?上曰,依爲之。出擧條上曰,戶判進前。鎭寬進伏。上曰,殿役立柱,在於何時乎?鎭寬曰,幾及時矣。上曰,何時可以畢役乎?鎭寬曰,上樑在於二十七日,而訖役姑未知在於何時矣。上曰,今年內可以畢役乎?丹靑雖未及盡爲,而營建則可以畢役乎?鎭寬曰,此則期於來月內收殺,而至於丹靑則有二件事,五土丹靑則不係於日候之寒暖,而眞彩丹靑則若當極寒之時,無以爲之云,至於營建之事,則別無妨於寒節,而但蓋瓦,時日若極寒,則土役甚難云矣,仁政門改建之役,在於去甲子,而其時亦於冬節蓋瓦矣,今於周甲之回,又爲此役,而冬節亦同,事若不偶然矣,其時冬節蓋瓦,而至今無弊,今亦雖値冬節,似無所害矣。上曰,冬節土役,易致虛疎,須令堅緻爲之,可也。鎭寬曰,凡他土役,猶可闊略,而此則殿役中最重大處,豈敢疎漏乎?當各別董飭矣。上曰,戶判出去,董見立柱,可也。凡事雖不至於張大,務爲完固,可也。仍命退,諸臣以次退出。
上在昌德宮。停常參·經筵。
藥房都提調徐邁修,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍宜矣。大王大妃殿·王大妃殿·中宮殿·惠慶宮·嘉順宮藥房口傳問安。答曰,知道。
李文會啓曰,行大司憲李直輔,掌令宋稚圭·申溆在外,執義元在明,持平柳台佐傳旨未下,持平韓義運疏批未下,監察茶時之意,敢啓。傳曰,知道。
金宗善啓曰,御覽文書何等敬謹,而廣州留守金載瓚罪人同推啓本,有違格式,致勤還下,臣之矇然捧入,不勝惶悚,原啓本纔已還給,使之改修整上送,而該留守不可無警,推考,何如?傳曰,允。爾亦推考。
金宗善啓曰,應敎·副應敎·校理二員,副修撰二員未差,玉堂上下番俱空,事甚未安,政官牌招開政,待下批牌招,以爲推移入直之地,何如?傳曰,允。
傳于金宗善曰,禮房承旨馳詣宗廟,奉審摘奸以來。
傳于李文會曰,大臣·備局當上引見。
李文會啓曰,牙山縣監金箕弼,諫院則旣已署經,而憲府則行大司憲李直輔,掌令宋稚圭在外,持平韓義運疏批未下,掌令一員,持平一員未差,只有執義元在明一人,無以備員署經,今日政新除授臺諫,竝待下批牌招,何如?傳曰,一司除署經。
傳于李文會曰,當該捧納承旨推考。
傳于徐瀅修曰,都承旨·右承旨·左副承旨,右副承旨入侍。
以執義元在明,持平柳台佐,獻納宋冕載,正言宋知濂·徐長輔牌不進罷職傳旨,傳于李文會曰,竝只推,更爲牌招。
以執義元在明,獻納宋冕載,正言宋知濂再牌不進罷職傳旨,傳于李文會曰,只推,更爲牌招。
以大司諫林漢浩牌不進罷職傳旨,傳于李文會曰,只推,更爲牌招。
徐瀅修啓曰,牙山縣監金箕弼,兩司尙未署經,而行大司憲李直輔,掌令宋稚圭·申溆在外,大司諫林漢浩再牌不進,獻納宋冕載,正言宋知濂,執義元在明,持平柳台佐牌不進,正言徐長輔未署經,持平韓義運疏批未下,諫院只有司諫閔師宣一人,無以備員署經,何以爲之?敢稟。傳曰,違牌人只推,更爲牌招。
李文會啓曰,大司諫林漢浩三牌不進,依定式遞差傳旨,及禁推傳旨捧入之意,敢啓。傳曰,只推,更爲牌招
李文會啓曰,大司諫林漢浩四牌不進,依定式遞差傳旨,及禁推傳旨捧入之意,敢啓。傳曰,以前牌催促。
兵曹口傳政事,副司果洪奭周·李勉昇·金蓍根。
有政。吏批,判書黃昇源進,參判未差,參議朴宗慶進,同副承旨金在昌進。啓曰,玉堂多窠及弘文提學,今當差出,而擬望之人乏少,外任竝擬,何如?傳曰,允。以金啓溫·任百禧爲校理,金蓍根·申緯爲副校理,李泳夏·趙晉和爲修撰,洪秉喆·徐能輔爲副修撰,贈吏參金漢禧贈吏判例兼,金勉柱考,故同知李永淳贈吏判例兼,刑曹判書李勉兢考,故承旨李得一贈吏參弘文提學例兼,故通德郞李時敍贈吏議,故翊衛李道翼贈僕正,以上黃海監司李相璜三代追贈,以宋銓爲戶曹參判,金思穆爲知義禁,金載瓚爲弘文提學,慶恒運爲引儀,李勉昇爲司成,鄭漪爲繕工主簿,辛耆寧爲禁府都事。
兵批,判書韓晩裕病,參判李尙度病,參議李普天病,參知朴瑞源入直進,左副承旨李文會進,同知崔道完,護軍兪漢謨,副司直鄭景祚·柳頤玄·韓永建,副司果尹久東·徐鼎輔,以上竝單付
以咸鏡監司李翊模狀啓,薦新生文魚·生大口魚限日不得封進,惶悚待罪事,傳于金在昌曰,卿其勿待罪事,回諭。
金在昌啓曰,別兼春秋洪秉喆,移拜館職矣,左右史不可不備,別兼春秋徐有恂,卽爲牌招入直,何如?傳曰,允。
義禁府照目,前掌令金會淵原情云云。傳旨內辭緣,惶恐遲晩,三招不進,依定式推考,笞五十收贖,解見任別敍,私罪。奉敎依允爲旀,功減一等爲良如敎。
金宗善,以吏曹言啓曰,今此宗廟慰安祭大祝前修撰姜浚欽,時無職名,令該曹口傳付軍職,何如?傳曰,允。
兵曹口傳政事,副司果姜浚欽。
李文會,以禁衛營言啓曰,本營分授昭義門南邊近處體城七間許頹圮處,今已畢築,把守軍兵,依例撤罷之意,敢啓。傳曰,知道。
甲子十月初十日辰時,上御熙政堂。大臣·備局堂上引見入侍時,左副承旨李文會,假注書金用默,事變假注書韓泰登,別兼春秋洪秉喆·趙雲翊,左議政徐邁修,右議政李敬一,行知中樞府事李晩秀,行戶曹判書趙鎭寬,行吏曹判書黃昇源,行禮曹判書韓用龜,判中樞府事金思穆,兵曹判書韓晩裕,行護軍李得濟以次進伏訖。邁修曰,近日漸寒,聖體若何?上曰,一樣矣。寢睡·水刺之節,何如?上曰,一樣矣。邁修曰,大王大妃殿氣候,何如?上曰,一樣矣。邁修曰,王大妃殿氣候,何如?上曰,一樣矣。邁修曰,惠慶宮氣候,何如?上曰,一樣矣。邁修曰,嘉順宮氣候,何如?上曰,一樣矣。邁修曰,日昨雷異,實非尋常,當此仁天示警之日,宜懋聖王修省之道,臣竊伏見備忘記下者,憂勤惕厲之意,溢於辭表,臣固欽仰讚歎之不暇,然而災異之應,雖遠而不忒,儆懼之心,稍久則易弛,若以奮發之盛念,益勉兢業之初心,則目今消弭之道,唯在轉移之間,蓋災不虛生,必有所召,咎徵之應,不但在近,毋論某事某事,各有所驗,苟使輔相之得其人,則國家享和平之福,天心有悅豫之美,吉祥自臻,災沴自消,而苟或輔相之非其人,則庶事日非,豈無招災之理乎?雖以故事言之,自漢以後,以災異策免三公者,亦以是也,如臣之愚迷昏憒,猥膺重任,隨事瘡疣,到處冥擿,當此遇災申儆之日,未有一事仰裨之效,當退不退,益增悚惶,亟賜斥退,是臣區區之望也。上曰,當夜已極悚然,不但今年,殆乎無歲無之,豈不兢惕之甚乎?漢之策免三公,予觀前史,不以爲是矣,此皆由予否德之致,於卿等有何引咎之事乎?敬一曰,夫所謂三公者,任燮理之責,苟非其人,則陰陽愆和,災異迭發,爲今日計者,唯當君臣上下,益勉修省之道,弭災之方,似不外於是矣,臣伏見政院啓辭及玉堂·兩司箚疏,其中自多昌言嘉謨,今若體行,則不必遠求矣。上曰,次對爲之。邁修曰,臣伏見東萊府使鄭晩錫狀啓,則以公作米事,有所云云,而蓋此前例,每以甲巳年爲限,次次計年先給,而本府則例以防塞之意狀啓,而廟堂隨而不許,每因特敎擧行矣,今番則允下於該府使狀啓,故自廟堂不得擅便擧行,今聞出來之倭人,仍留不去云,誠爲可悶,合有區處之道,故敢此仰達矣。上曰,東萊狀啓及其前例,大臣出去後入之,可也。邁修曰,討逆後告廟頒赦,自是應行之例,今番逆獄,首尾半載,枝節層生,幸賴皇天祖宗之默佑,雖已掃蕩,其中裕賊一獄,事關先朝,痛切誣聖,尤不可不亟擧告廟之禮,且以追施逆律事言之,旣有丙申四月九月兩次受敎,故臣雖不敢違越以秦,然其窮凶情節,與魯賊二而一矣,其子則只施散配,而其孫則晏然使之出入城闉之中者,豈可成說乎?所以人心尤爲憤鬱,況思穆爛熳參涉,而今在白放之中者,其可曰國有法乎?今此所請,非曰少洩輿憤,而猶勝於一向任置,思穆則施以絶島安置之典,斷不可已也。上曰,已有處分,不必更論,而大臣所奏如此,當商量更敎矣。邁修曰,今番裕賊及海賊事後,以告廟頒赦事,自該曹草記有日,而尙未蒙兪音,群情久鬱,輿憤難遏,不敢恭俟頒下,敢此提達矣。上曰,從當下之矣。邁修曰,比日以來,世故多端,罣礙寔繁,拈案閱簿,半是錮棄之人,此中亦豈無堪用之才,可滌之瑕乎?臣嘗愛宋臣韓億之言曰,天下太平,雖昆蠱草木,皆欲使之得所,奈何錮人於盛世乎?此言甚好,今當修省之時,宜先曠蕩之政,分付兩銓,凡銓望停拔之類,採取公議,量其輕重,可合疏通者,別加標置,以爲次次收用之地,何如?上曰,大臣所奏好矣,分付兩銓,可也。出擧條邁修曰,京畿監司金達淳,除拜日久,尙無動靜,外任與內注有異,則屢次敦勉之下,豈容若是逡巡?且前伯廢務,交龜甚急,一日瘝曠,大關民邑之弊,爲先從重推考,令備局撥馬知委,使之一兩日內上來辭朝,何如?上曰,嚴飭使之不多日內辭朝,可也。出擧條邁修曰,近來百隷怠慢,占便之習,規免之風,視作高致,往往多寒心處,而至於三品以下之變通享官,有事先壠,紛紜陳疏,略無顧忌者,此亦覘紀綱之一端,朝廷須有階級,格例便一關和,豈可毁劃乃爾?此後各別申飭,一依舊例施行,毋敢更以此等事,煩溷天聽事,申明定式,何如?上曰,依爲之。出擧條邁修曰,廣州留守金載瓚,今已滿瓜,而當初除拜,係是特補,崇品重臣之許久外補,亦關朝體,分付銓曹,特爲內移,何如?上曰,依爲之。出擧條上曰,廣留廟薦乎?邁修曰,然矣。敬一曰,凡有災異,上下警惕,責躬之綸,求助之敎,臣固欽仰,而諸臣所陳之言,亦可謂嘉謨嘉猷矣,然徒言而已,無採用之實,則豈不爲紙上之空言乎?伏願繼自今以實心行實政,以爲修省消弭之道焉,臣之向筵所奏紀綱之頹隳,躁競之日甚,侈風之漸盛,皆可爲召災之端,而最是生民之倒懸,日以益甚,蔀屋疾苦,專由於軍糴兩弊,以言乎軍政,則富實者納賂於吏屬,皆謀頉免,充額者皆是貧賤之類,黃口之簽丁,白骨之徵布,在在皆然,皆歸隣族之侵徵,一人或有擔當三四軍役者,民安得不散而之四乎?以言乎糶糴,則還穀數多之邑,或有一戶數十石分排者,一年力作之穀,盡輸於官倉,何以聊生乎?各道每多盡分之還,向年廟堂,講究半留之策,而尙未釐正,姑已可悶,而守令謂以民情之遑汲,報于道臣,必請加分,民情則實無待還穀資生之意,而道臣只憑邑報,輒爲狀請,以致每年加分之數多,畢竟害歸於民,誠極駭歎,軍糴兩弊之矯救,專係於守令之得人,分付銓曹,使之另擇守令,俾有實效,何如?上曰,依爲之。出擧條文會曰,當此遇災求言之時,凡在言責之職者,固當登筵敷奏,以效對揚之道,而今日賓對,兩司無一人進參,雖未知情病之如何,事體所在,誠極未安,違牌諸臺,竝從重推考,何如?上曰,依爲之。出擧條上曰,諸宰中有稟達事,進前,可也。鎭寬進前曰,臣有愚見,而昨夕登筵,未及仰奏矣,營建是莫重之事,而方當減膳之時,終有所未安,一日撤工,雖甚可悶,稍示警惕之意,所得爲大,限復膳前姑停,何如?上曰,依爲之。出擧條用龜進前曰,向來穆陵曲墻改築時告由祭祭物,太常以一位磨鍊進排,致有兩位祭物追封之擧,事甚驚悚,詳考久遠謄錄,則大王·王后陵,若同局異原,則曲墻莎草有頉之時,慰安祭,只設行於有頉之陵,告由祭則以局內動役,同爲設行矣,香室擧行則雖不做錯,祝式中慰安祭,初無載錄,只憑口傳擧行,已極未安,而至於太常祭物謄錄,則慰安·告由,皆以遍告懸錄,大違禮式,此後一遵古禮擧行,以此擧條,載之香室·太常謄錄,以爲恪勤奉行之地,何如?上曰,依爲之。出擧條用龜曰,華寧殿享式,一遵永禧殿例擧行矣,永禧殿祭享後,例爲瘞祝,待春秋奉審修改之日,始爲望燎,而華寧殿則直爲焚祝,誠甚未安,此後依永禧殿例,祭享時祝文,以望瘞釐正於笏記中,待春奉審時望燎之意,分付守臣,何如?上曰,依爲之。出擧條仍命書榻敎曰,京畿監司金達淳,嚴飭使之不多日內辭朝。又命書榻敎曰,大王大妃殿進御加減養胃湯,依前方五貼製入。上命退,諸臣以次退出。
甲子十月初十日未時,上御誠正閣。都承旨·右承旨·左副承旨·右副承旨入侍,詣臺臺臣追後入侍時,行都承旨徐瀅修,右承旨金宗善·左副承旨李文會,右副承旨金在昌,假注書金用默,別兼春秋洪秉喆·趙雲翊,以次進伏訖。上命在昌讀黃海都事崔鳳諧啓本鳳山郡反庫事,又讀平安都事金璞啓本碧潼郡反庫事,文會讀奏慶尙監司金羲淳啓本爲婢罪人終生物故事,各書判付訖。上曰,華城幸行時文蹟類編,今已了當耶?瀅修曰,正書本,今夕明朝間當訖工矣。上問左承旨何不仕進乎?瀅修曰,實錄廳進去矣。上曰,同副承旨何間上來耶?瀅修曰,聞有葬故,姑未上來云矣。上命書傳敎曰,同副承旨許遞,前望單子入之,待下批牌招察任。瀅修曰,今因幸行文蹟類聚編入事,伏見筵說中,有先朝御製命閣臣追書揭板之擧,臣亦因此言端,有可仰達者矣,昔在乙卯,先朝將幸華城,親撰樂章,而首尾押韻,以明儒所分屬五音韻部,循次叶調,每句之下,旁注宮商角徵羽五字矣,伊後句句釐改,所押韻字,不用明儒分屬之部,而旁注之五字,未及刪去,以致任事者不察,竝與旁注而入刻於揭板中,故臣以自初樂章御撰時登筵躬覩之人,庚申四五月間周公書編次時,逐日昵侍,奏及此事,則先朝下敎曰,此果監謄監刻者之未遑照檢,留此無義之旁注也,不可不急速釐正爲敎矣,伏聞尙留旁注,仍舊奉揭云,臣旣親承此敎,則曷敢不仰陳於今日乎?下詢閣臣後,就原本樂章,只去旁注之宮商角徵羽五字,改書奉揭,恐不可已,故敢此提稟矣。上曰,懸板奉揭何處乎?瀅修曰,奉揭華城行宮矣。上曰,臺諫中幾人入來與否,注書知入也。賤臣承命回奏曰,無一人詣臺者矣。上曰,更爲出去知入也。賤臣承命出去,催促牌去來,更爲回奏,連爲催促,而尙無一人入來者矣。上曰,更爲出去知入也。賤臣承命出去回奏曰,持平柳台佐詣臺云矣。上曰,詣臺臺臣入侍。賤臣承命出傳。上又敎秉喆,出傳謝恩後卽爲入侍也。秉喆與台佐偕入進伏,台佐進奏府啓請申耆事未畢,笏記露出袖中。文會曰,台佐進前之際,多有做錯,傳啓之時,展讀笏記,從重推考,何如?上曰,依爲之。出擧條台佐曰,臣姿性魯莽,言議巽軟,本不合於淸朝耳目之任,而前望特旨之下,怵畏義分,章皇出肅,而及至入侍有命,冒沒登筵,傳啓之際,笏記現露,至有承宣請推之擧,臣滿心慙恧,無地容措,以此情踪,其何敢一刻晏然於臺次乎?請命遞斥臣職。上曰,勿辭,亦勿退待。出擧條台佐曰,噫,彼金履載之罪犯何如,關係何如,而前道臣申耆之插入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日廷臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中挾雜嘗試之習,又當不知爲幾倍者,聖人先見,實仰出尋常萬萬矣,噫,贈執義韓鍮涅臂討賊之精忠孤節,可質神明,猗我先大王日月之明,特垂照燭,至下伸理之敎,則凡有秉彝之性者,孰不欲對揚,而渠獨何心,身在惟允,肆然掩置,至使洗草之命,閼而不行?其心所在,吁,亦痛矣,此等背公死黨悖義害正之類,不可竄配而止,請興陽縣竄配罪人申耆亟施絶島安置之典。上曰,亟停勿煩。台佐曰,噫嘻,逆鏔窮凶之罪,已悉於前啓,今不必更事臚列,幸賴我慈聖殿下廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深,請正法罪人鏔亟施孥戮之典。上曰,亟停勿煩。台佐曰,噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切,幸於近日,義理大明,天討克行,追削之律,今已快施,公憤少洩,民志底定矣,諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類,背馳義理之計也,國言之喧藉,厥惟久矣,日前大僚稟處,雖已允下,而此等負犯至重之類,不可薄施屛裔而止,請屛裔罪人沈魯崇亟施絶島定配之典,其餘諸子亦爲依律散配。上曰,不允。台佐曰,近日妖凶之邪學,熾如烈火,勢急滔天,實爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽之跡,了無可證,沈溺之自如,可以推知,而又況今番恒儉之獄案出後,若鍾·承薰迭出諸招,逆節彰著,不可但以邪學言也。若鍾旣已籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止,盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪,卽此一節邪術淺深,有不暇論,學逵·與權,俱以家煥之甥姪,承薰之至親,標號之陰慘,花·肋惟均,迷溺之丁寧,致·嗣各證,兇祕之跡,如印一板,寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書以爲,渠輩莫不顧此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,至如吳錫忠,尤極凶且憯矣,本以凶醜之遺種,渠家之漸染邪學,無辭自服,已是渠罔赦之斷案,而潛懷陰圖,交通凶孽,暗地綢繆之狀,家煥之證招丁寧,屢次來往之跡,渠供之輸款昭然,敢生漫漶之計,或曰不無其力,或言無以形容,終始呑吐,一向抵賴,究厥情節,萬戮猶輕,豈可以次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府設鞫嚴問,期於得情,夬正典刑。上曰,不允。台佐曰,噫嘻,凶逆之滅倫干犯,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿論,轉益弸激,環東土含生之倫,如不欲生者,日甚一日矣,何幸乾道孔昭,慈旨誕宣,有此逆賊民始依臺啓施行之命,處分之嚴明磊落,凡在臣隣,孰不欽誦?死後進奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則其爲狼貙之種者,尤不可晷刻容貸也決矣,請民始諸子應坐之類,亟令王府依律擧行。上曰,不允。台佐曰,噫嘻,痛矣。李命植之罪,可勝誅哉,渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士流以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植,伊時命植之指嗾凶疏,一世所共如,則爲逆邊報仇者,豈非亦逆?受嗾之樂洙,旣施追奪,則指使之命植,合被同律,請故判府事李命植亟施追奪官爵之典。上曰,不允。台佐曰,噫嘻,痛矣。十數年來賊勢益肆,人心靡定,顧瞻他日之徒,以下四字刀削之輩,踵相接也,惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠雖爲薄物細故,而亦可見隱若有恃,縱恣無忌之一端,今幸乾斷赫然,以下四字刀削此等黨與,不可仍置,請周爀亟令王府嚴鞫得情,快正典刑。上曰,不允。台佐曰,三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣,今於一年二年之後,尙在不連不停之科,噫,先朝依允之盛意,蓋出於俯循輿情,快伸王章,而慶日姑停,不過一時行權,則今不可以未經處分,有所仍置,請亟下三啓依允之傳旨,令該府擧行焉。上曰,不允。台佐曰,噫,妖凶之邪學,熾如烈火,爲國家呼吸之憂,而幸賴我慈聖殿下特降明旨,亟令嚴覈,妖腰亂領,次第就戮,而李基讓,子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸,請物故罪人基讓子寵億姑先施以竄配之典。上曰,不允。台佐曰,噫,彼李東萬,則言之便覺汚口,渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,趙鎭井則旣曰着名於此疏,而又曰不知其疏語,天下寧有是理,安知非外托老悖,內欲掉脫耶,至於秋曹諸罪人,則疏通本自相貫,旨意如印一板,豈可以卑微之類,而不加嚴覈哉?前後酌配之命,遽下於輿憤轉激之際,豈不有乖於誅亂去慝之義哉?請古今島定配罪人李東萬,鎭海縣定配罪人趙鎭井,竝令王府設鞫嚴問,秋曹諸罪人中如李榮復·金元喜·洪宗益等情犯深重者,亦爲移囚王府,到底盤覈,快施典刑。上曰,不允。台佐讀奏下諭啓未畢,上曰,避嫌先爲之,可也。台佐曰,臣筵體生疎,精神昏錯,傳啓之際,誤爲越次,至有承宣更推之擧,以此情踪,何敢一刻晏然於臺次乎?請命遞斥臣職。上曰,勿辭,亦勿退待。出擧條台佐曰,新除授掌令宋稚圭時在忠淸道懷德地,掌令申溆時在京畿道楊州地,請竝斯速乘馹上來事,下諭。上曰,依啓。文會曰,入侍傳啓,事體自別,而台佐府啓仰奏之際,多有漏落,極爲未安,推考,何如?上曰,依爲之。出擧條文會曰,台佐下諭啓辭,誤奏邑名,推考,何如?上曰,依爲之。出擧條文會曰,先避後啓,自是臺體,而台佐傳啓之後,始爲避嫌,推考,何如?上曰,依爲之。出擧條台佐曰,臣生疎昏錯,去而益甚,下諭啓辭讀奏之際,又爲誤讀地名,至有承宣更推之擧,尤何敢一刻晏然於臺次乎?請命遞斥臣職。上曰,勿辭,亦勿退待。台佐曰,臣生疎迷劣全昧體例,升降避嫌之啓,不爲尾附於前避,又有承宣請推之擧,以此情踪,尤何可一刻晏然於臺次乎?請命遞斥臣職。上曰,勿辭,亦勿退待。台佐曰,臣於屢次請推之下,誠不勝萬萬惶懍之至,而第臣於本府,旣經掌憲,揆以公格,勢難仍冒,以此情踪,其何敢一刻晏然於臺次乎?請命遞斥臣職。上曰,依啓。出擧條台佐退出。瀅修啓曰,吏曹判書黃昇源,參議朴宗慶牌不進推考傳旨及罷職傳旨,今方捧入,而開政命下之後,如是違牌,事甚未安,判書更爲牌招,何如?上命書榻敎曰,參議只推,與判書一體牌招。賤臣承命出傳,還入進伏。瀅修曰,假注書金用默,傳命出入之際,擧措顚錯,推考,何如?上曰,依爲之。出擧條文會讀奏公事。上曰,臺諫牌去來催促,可也。賤臣承命出傳。上曰,臺諫中有誰來者?賤臣回奏,只有執義元在明詣臺云矣。上敎秉喆與在明偕入進伏。上曰,有所啓則爲之,可也。在明曰,府啓則持平旣已傳啓矣,兩司則諫院不備,不得合啓矣。上曰,無所啓則卽爲出去,守令署經,可也。瀅修曰,當此遇災修省之辰,半日臨殿,引接臺臣者,亶出於至誠求助之聖意,則爲臺臣者,當以昌言嘉謨,仰答虛佇之衷,而執義元在明,竟無一言而退,揆以臺體,極爲未安,推考,何如?上曰,依爲之。出擧條在明曰,臣於淸朝耳目之任,豈有一分堪承之望,而且以自來情勢,鐵限在前,前後除旨之下,輒事違逋,不敢爲承膺之計矣,乃者署經有命,嚴召荐降,義分是懼,章皇出肅,而伏承入侍之敎,冒登前席矣,未諳臺體,觸處生疣,矧當遇災修省之時,隨事陳勉,粗效一日之責,卽是職分之當然,而無所建白,含默而退,至有承宣重推之擧,滿心惶恧,措躬無地,以此情踪,何敢晏然於臺次乎?請命遞斥臣職。上曰,勿辭,亦勿退待。出擧條上曰,注書出去,與獻納宋冕載,正言宋知濂同爲入侍。賤臣承命出傳。上又敎曰,上番出去,詣臺臺臣謝恩後,與之偕入。瀅修曰,小臣出去,當與偕入矣。賤臣與上番先爲還伏。上曰,諫院旣備,執義元在明,更爲入侍傳啓,可也。瀅修與在明·冕載·知濂偕入進伏。上曰,傳啓,可也。在明·冕載·知濂曰,噫嘻,痛矣。以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說,大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究其情節,已是萬戮猶輕,而及夫賊吉之招出後,凶言逆情,尤益綻露無餘矣,噫,癸亥反正之說,太甲桐宮之言,推戴逆瓚之謀,某也爲大將,某也爲吏判,某也爲閫帥等說,爛熳於前後諸賊之供,而妖任埋凶之計,究其本則能賊也,逆範懷刃之凶,究其本則能賊也,特以凶頑之故,忍杖徑斃,王章未伸,擧國同憤,試以渠之招辭觀之,雖優爲謀逆,以不少之人,何可遽然承服?又以爲,如欲殺之則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契,卽此一節,乃渠之結案,旣已遲晩後物故,則不可以未及結案,置之,趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂爛熳同參於啓能凶慘不道之謀,而只誅其身,王章已失,輿憤未洩,其陰凶情節,其弟萬無不知之理,請遲晩後物故罪人啓能亟施孥籍,趾賊等凶種,夬施邦刑,獻遂設鞫得情。上曰,不允。文會曰,執義元在明前席奏對之際,擧措有違格例,推考,何如?上曰,依爲之。出擧條文會曰,執義元在明,獻納宋冕載,正言宋知濂,不待批下,繼進他啓,有壞臺體,竝推考,何如?上曰,依爲之。出擧條在明·冕載·知濂曰,臣等言辭鈍滯,筵席奏對,畢露醜拙,合辭批旨承受之前,徑先連啓,至被重推之命,惶恧之心,有難蹲冒於臺次,請命遞斥臣職。上曰,勿辭,亦勿退待。出擧條在明·冕載·知濂曰,噫嘻,痛矣。從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄體疎虞,寧不凜然?到今追究之道,惟在於親屬奴傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然,夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女,而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣,噫,彼恭賊,敢於鞫庭,提誦夏賊之凶書,乃以相議,勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也明矣,噫,其一家之內,出生二夏賊,則此非一朝一夕之故,其凶言逆謀,傳襲有素,平日之爛熳酬酢,一室之尋常倡和,推此可知,恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩,此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈,請夏賊子女亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。上曰,不允。在明·冕載·知濂曰,噫嘻,痛矣。明謙之凶謀逆節,實是亘萬古所無之賊也,身爲閫帥,以下四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計至凶極獰,而況渠以下六字刀削逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,只及其身,收孥之律,尙未擧行,揆以獄體,不免疎虞,以謙以逆復之子,傳襲其父之凶圖,以下七字刀削鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已,逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿循例爲奴者,揆以邦刑,萬萬乖當,夫待年用法,乃是尋常治逆之律,而至於此賊,實無異於古之适·雲,今之趾·夏,則其凶種逆孽之待年與否,更無可論,逆宇以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視,其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,以下七字刀削與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也,兩賊伏法之後,獨使已結之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙亟施孥戮,逆復庶子好石亟施處絞,遲晩罪人宇鎭捧根脚,夬正王法。上曰,不允。文會曰,在明·冕載·知濂傳啓之際,有所做錯,竝更爲推考,何如?上曰,依爲之。出擧條在明·冕載·知濂曰,臣等未諳臺體,觸處生疣,避辭陳達之際,做錯非細,至承問備之命,惶愧交中,靡所容措,以此情踪,不可一刻仍冒於臺次,請命遞斥臣等之職。上曰,勿辭,亦勿退待。出擧條文會曰,在明·冕載,知濂引避之際,不奏請命二字,做錯非細,推考,何如?上曰,依爲之。出擧條在明·冕載·知濂曰,臣等筵席周旋,隨事生疎,笏記展讀之際,未及起伏,傳啓之時,又多做錯,致承問備之命,自顧情踪,抗顔無路,尤何可晏然冒據於臺次乎?請命遞斥臣等之職。上曰,勿辭,亦勿退待。出擧條在明·冕載·知濂曰,噫嘻,痛矣。亂逆之變,從古何限,而豈有若今番嶺啓中諸賊之窮凶極惡者哉?嗚呼,今日此何時也?皇天降割,臣民無祿,奄遭此天崩地坼之痛,大小中外,惟有泣血攀號,直欲無生而已,噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蟲蠢之村氓,乘夜直犯於官府,肆發縛官上京,擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典,時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩,金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝,玄慶則以逆景之子,初旣同惡,末又逃躱,尙今未捉,實有難言之深憂,凡此諸賊,雖或有首從之別,而其在誅亂根重獄體之道,不可自外勘斷而止,請時夏·時鼎·時楫·金樂敎等亟令王府設鞫嚴覈,夬正邦刑,時景·時昱竝施孥籍之律,玄慶督期詗捕,嚴鞫得情,依律處斷。上曰,不允。文會曰,在明·冕載·知濂笏記展讀之際,未及起伏,傳啓之時,又多做錯,推考,何如?上曰,依爲之。出擧條上命書榻敎曰,兩司諸臺做錯非細,竝推考。瀅修曰,假注書金用默不讀批答,推考,何如?上曰,俄已讀之矣。仍命書榻敎曰,都承旨徐瀅修推考。在明·冕載,知濂曰,噫嘻,痛矣。金履翼通天之罪,可勝誅哉,惟我先大王所秉執之大義理,昭如日星,嚴如鈇鉞,使愚夫愚婦,咸有以知入於此爲忠,出於此爲逆,則雖頑如木石,迷如豚魚者,庶可以同歸於導率之化,而尙有一種不逞之徒,顯售角勝之計,甘心背馳之歸,乃有不率敎之金履載者出,闖呈一疏,計在嘗試,使莫重莫嚴之義理,敢欲漫漶之毁劃之,則其所設施排布,孰主張是?密勿慫慂,綢繆指嗾,一則履翼,二則履翼,噫,彼履翼,本以陰譎之性,常懷不滿之心,必欲歧貳淸議,戕害善類而後已,其潛滋暗長之計,粧出履載之疏,而昏夜往復之眞贓,自有所綻露者,則肝肺已入於淵鑑,魑魅莫逃於禹鼎,乃有五月三十日萬餘言筵敎,拈出矯俗二字,又許自明而自首,俾同歸於大中至正之域,則在渠輩,實是化鬼爲人之機,而渠乃迷不知變,延拖時日,及至六月十六日以後上下群情焦遑罔措之時,渠敢懷不忍不敢之心,少無嚴畏,竟不首實,以致淵衷之煩惱,漸至玉候之沈篤,興言及此,不覺腐心而痛骨,臣等誓不與此賊俱生,而今我慈聖殿下,闡明先王之義理,追念先王之志事,誕降明旨,使之自首,則渠當直吐情實,來伏斧鉞,而其奈梟性不悛,狼心無懼,洞諭多日,依舊頑忍,其無君死黨之心,昭不可掩,極惡大憝,從古何限,而豈有如此賊之至頑絶悖者哉?其窮凶情節,不可不究覈,而雖以今番逆發之招觀之,其痛癢相關,脈絡貫通之狀,明若觀火,可發之凶言凶書,卽是載籍以來所未有者,則兩賊伏法之後,尤何可置而不問乎?請金甲島荐棘罪人履翼亟令王府設鞫嚴問,夬正邦刑。上曰,不允。在明·冕載·知濂曰,噫,從古權奸之壞亂世道,禍人家國者何限,而豈有如徐有隣之至妖極凶者哉?惟彼凶徒之干犯於某年大義理者,一轉再轉,至于六七轉,脈絡貫通,腸肚結連,而噫,彼有隣,乃於乙未冬故相臣徐命善陳疏之時,以宗廈復出之說,與象厚爛熳酬酢,頤指徒黨,俾不參於聽政陳賀,則其於代聽莫大之慶,顯有不滿之意,昭不可掩,而以我先大王聖德大度,包荒拂拭,節次推遷,視同無故,則生死肉骨之恩,於渠何如,而乃敢反懷疑懼,潛售掉脫之計,晝宵揣摩,無所不至,而及夫庚子以後,操國權柄,惟意所欲爲賊淵藪,寔繁其徒,義理則期於背馳,善類則期於構陷,其所設心用意,專出於營護干犯某年以來源頭凶逆,閃弄手勢,挺身報讐之計也,人心由此而陷溺,國勢職此而凜綴,駸駸入於人不人國不國之域,而滔滔末流,愈往愈甚,逮夫壬子之間,交結異類,面諛背毁,無所不極,至以莫重莫嚴典禮間事,作爲欛柄,或倡說而煽動之,或誘衆而威脅之,矯誣之說,肆行其間,苟究厥由,非渠而誰,惟我先大王日月之明,洞燭其奸狀,深惡其情態,六七年來,屛置於外,俾悔其罪,則固當革心改面之不暇,而依舊跳踉,無少懲畏,何幸慈殿處分,乃在神人積憤之餘,而罪至荐棘,已是失刑之大者,王章未伸,鬼誅先加,窮凶情節,無以究覈,輿情憤鬱,尤當如何?次第應行之律,不可以身故,有所容貸,請慶興府物故罪人有隣諸子亟施散配之典。上曰,不允。在明·冕載·知濂曰,噫,彼金履載,卽一至奸至妖之物也,潛受履翼之指嗾,外托官師之相規,闖呈一疏,指意閃忽,其所綢繆排布,必欲血戰義理,甘心於背馳,讐視士類,角勝於淸議,與乙丙以來群不逞之徒,一串貫來之心腸,昭昭莫掩,惟我先大王炳幾之明,燭其奸狀,而大聖人憂世慮患之念,丁寧致意於矯俗之敎,遂致聖候之添重,便作憑几之末命,思之及此,寧不崩心而痛骨乎?特以自首者之未顯,姑置投畀之寬典,今於履翼指嗾情節綻露之後,履載亦不可置而勿問,請古今島荐棘罪人履載亟令王府設鞫嚴問,期於得情。上曰,不允。在明·冕載·知濂曰,噫嘻,痛矣。亂臣賊子,從古何限,而豈有如李在學·沈頤之·吳在文之窮凶絶悖者乎?內下封書,卽我聖母之手札,則雖章·蔡之凶肚,何敢搥函,雖弘·瞻之逆腸,何敢坼封,而承望窩窟之指使,套襲梟獍之手勢,敢於至尊至敬母事之地,有此無嚴無忌凶賊之變,古今天下,寧有是乎?大僚嚴鞫之請,實是擧國共公之憤,而迺者批旨之下,以李在學異於邑倅,只命加律,臣等相顧驚愕,益切抑鬱,邑倅聽令於道伯,道伯締結於凶窩,眼無君母,敢售憯計,脈絡交通,腸肚相連,道伯·邑倅,二而一也,如此千古所無犯分蔑紀之類,其何可分別於道伯·邑倅之間,而不許大臣執法之請乎?情節未覈,鬼誅先及,公議莫伸,輿憤益激,請物故罪人在學爲先施以追奪官爵之典,追削罪人頤之·在文爲先竝施追奪官爵之典。上曰,勿煩。在明·冕載·知濂曰,嗚呼,數十年來,奸凶之徒,把弄權柄,惟意跳踉,義理將至湮晦,國勢幾乎岌嶪,而噫,彼徐有防,本以憸邪之性,濟之傾巧之行,戕善敗類,莫逃宵小之目,背公營私,無非兜攬之計,當榮賊擅弄之時,專事附麗,及浚賊誣眩之日,同聲和應,凡所以簧鼓邪說,螮蝀太陽者,無不爲之嚆矢,而浚賊逆節彰露之後,語頗糢糊,亦不嚴斥,一世之所共憤,厥惟久矣,向者儒臣之疏請追奪也,與浚賊一而二二而一云者,臚列備至,可見公議之峻發,而今此大僚稟處之論,反涉惟輕,請故判書徐有防亟施逭奪官爵之典。上曰,勿煩。在明·冕載·知濂曰,噫嘻,痛矣。權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也,奈其狼性難改,梟音漸肆,持身汚下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤,作事容易,不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣,逮當昨夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫叨文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚,延禧禁地,縱賊傔而瘞埋臭胔,湖嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故,若其陰陽闔捭,左右欺賣,口蜜腹劍,不啻林甫之奸邪,詐僞反覆,專用蘇·張之手段,必欲戕害者士類,而陽附士類,必欲壞亂者義理,而假托義理,廊廟大臣,視之若無,僚寀兄弟,公行交構,讒慝之口,千百其舌,朝象之洶洶,不寧徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁劾力之計,手脚益忙,殺薄昭薄德之言,心跡畢露,至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁·萼之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾,向來邪獄,可謂天地之大變怪,王法之所必誅,而處分嚴正,一番廓淸,其功有不在於抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此,此等小人,眞朱夫子所謂自朝至暮,自頭至足,無非罪惡者,渠亦人耳,持此安歸?情狀旣綻,到處狼狽,天地雖大,靡所容身,則畢竟匍匐而歸,還他本色,至於粧出凶述之疏而極矣,蓋其千億化身,惟利是趨,利在浚賊則附浚賊,利在民始則附民始,利在隣·防則附隣·防,利在異類則附異類,利在邪黨則附邪黨,以下略一行刀削天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩,況今可發之凶言凶書,卽窮天地亘萬古載籍以來所未有之逆變也。可基則本以行恁之卵育,傳襲行恁之凶肚,爛熳綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲海之所不道,而苟究其根柢窩窟,一則行恁,二則行恁,何幸我慈聖殿下,俯察輿情,廓揮明斷,特下賜死之命,王章自此可伸,輿情得以少洩,而第伏念,行恁罪是劇逆,職非大官,則只賜其死,不施藁街之典者,實是四百年所未有之事也,況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸而未可謂克伸,輿情似洩而未可謂夬洩,到今次第應行之律,不可以誅及其身而止,請賜死罪人行恁諸子應坐之類,亟令王府依律擧行,無俾易種焉。上曰,不允。以下九行刀削在明·冕載·知濂曰,噫嘻,亂臣賊子,從古何限,而豈有若家煥·承薰·樂敏哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒儉輩鞫案觀之,其所綢繆排布,至凶絶悖之狀,不可但以邪學言也,請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也,賴天之靈,旋加誅殛,而向使其計得售,則白蓮·黃巾之變,有不足言,而國之爲國未可知也,追惟及此,不覺毛骨俱竦,恒儉諸賊,雖是兇獰,特不過鄕曲卑微之類,而乃其首惡而指使者,則家煥輩是已,觀於銀子辦出之計,郵卒裝送之謀,可知其逋逃主於淵藪,羌胡伏於輦轂也,春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉乃其枝葉,而旣伏典刑,則家煥諸賊之爲厥根抵者,獨可逭於儉賊已施之律乎?請物故罪人家煥·哲身,正法罪人承薰·樂敏施以孥籍之典。上曰,不允。在明·冕載·知濂曰,噫嘻,痛矣。國榮·陽澤及鄭民始之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望,指揮者榮賊,而民始焉和應,至於丙申節獻之闕封,己亥宮女之逮訊,而倫綱之斁敗無餘地矣,處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者哉?雖以弘·瞻之凶肚,來·黯之毒手,未足以喩其惡也,此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑瞻掉,而髮豎眥裂也,當此義理大明,兇逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽溫之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也,昨年之春,幸賴我先大王廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮亟施孥籍之典。上曰,不允。在明·冕載·知濂曰,噫嘻,時偉性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣,暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者,壬寅秋邦慶,實是八域臣民懽忭蹈舞之辰,而噫,彼時偉,抑獨何心,顯示不悅之意?章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道,及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子亟施散配之典。上曰,不允。在明·冕載·知濂曰,噫嘻,痛矣。賊裕之罪,可勝誅哉,辛酉夏一疏,包凶蓄禍,暗售梟獍之腸,都人尹吉等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘,渠以今日北面之臣,乘國運不幸之時,而疑亂熒惑,潛圖不逞之計,是可忍也?吁,亦憯矣,亂臣賊子之干常犯紀,從古何限,而豈有若此賊之窮凶絶悖者哉?且其所納爰辭,見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大憝也?凡此橫目之列者,莫不骨驚瞻掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,當施之律,決不容少緩,請物故罪人裕亟施孥籍之典。上曰,不允。在明·冕載·知濂曰,噫嘻,魯賢本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛熳謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝,同參之罪,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢亟施孥籍之典。上曰,不允。在明·冕載·知濂曰,噫嘻,在民,手出悖通,身係久囚,則乘機樂禍之習,厥惟久矣,與裕賊爲切隣,以裕賊爲謀主,臭味相同,腸肚相連,及其凶疏之構草也,密勿綢繆,爛熳酬酢,或曰大婚不成則好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕,請知情不告罪人在民亟施孥籍之典。上曰,不允。在明·冕載·知濂曰,噫嘻,痛矣。不逞怪鬼之徒,壞世道而禍家國者,從古何限,而豈有如今玆之變哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏莽之禍,將至燎原哉?噫,彼洪履猷,卽一乖氣所種,渠以幺麽蔭吏,常欲兜攬朝權,陰懷網打之計,倡爲憯毒之擧,昂然自處以窩主渠魁,而嘯聚無賴之類,做出平地之浪,掃盡朝著,將欲何爲?此在渠猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫重莫嚴之地,反歸於自渠身背馳,自渠口誣逼之科,卽此一節,爲其斷案,罰止島配,已是失刑之大者,王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸,請物故罪人履猷諸子亟施散配之典。上曰,不允。在明·冕載·知濂曰,噫嘻,痛矣。洪在敏之罪,可勝誅哉,撑腸拄腹,都是梟獍,發言行己,無非鬼蜮,干紀亂常之徒,從古何限,而豈有如此賊之窮凶絶悖者乎?乘機逞毒,闖呈一疏,憑藉莫重之地,潛售不逞之習,遣辭凶譎,指意巧慝,譏訕朝廷,疑亂聽聞,至曰受誣於舟梁大慶,有若眞有誣逼者然,又引故相之對揚,有若不爲辨明者然,末乃以眼無君母等語,驅一世於無倫罔測之科,張皇閃忽,少無顧忌,其設心造謀,吁,亦凶且憯矣,嗚呼,庚申以後我東方得有今日,是誰之力?洪惟我慈聖殿下,五紀毋臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,孰不蹈舞攢頌於慈覆之天,而向來臺臣通儒之處分,莫不稟決慈旨,推明慈德,且於大臣附奏批旨頒下之後,凡有秉彝之心者,無不油然激感,頌慈仁而仰聖孝,則初何嘗有誣不誣辨不辨之可論也哉?噫,渠亦北面於慈聖曁殿下之庭者,抑何心腸,指無爲有,以虛爲實,眩惑群聽,驅陷廷紳?至有寧死不欲比肩之凶語,肆然上逼於不敢言之地,矢死不欲立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也,如此至妖絶慝凶悖之賊,雖使千剮萬戮,猶不足以伸王章而洩輿憤,豈可一刻容貸於覆載之間,使吾東方今日臣子,忍與之共戴一天乎?此而不窮覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接踵,豈不大可懼哉?誣逼之罪,自有常憲,肆市之典,不容少緩,請劇逆在敏亟令王府嚴鞫得情,夬正典刑。上曰,不允。在明·冕載·知濂曰,噫嘻,痛矣。人心日陷,世道日詿,凶國禍家之變,前後何限,而豈有如今番鞫獄諸賊之窮凶絶悖者哉?噫,彼裕賊沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛熳同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈,打破窩窟,不可以區別首從,輕先酌放也明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明,卽此一款,已是斷案,而一次平問,不加拷訊,屢朔抛置,遽然酌處,失刑之大,莫此爲甚,及夫發配之初,謂有吐實之言,恐動禁堂,至有大臣請對,更爲設鞫之擧,則指嗾醞釀之情節,庶乎其卽地盤覈,擘破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶慘之劇逆大憝也,以渠負犯,生出獄門,寔出十世宥之聖意,則渠若有一分秉彝之心,豈忍復爲此游辭粧撰,舞奸鉤引之計哉?反坐自有當律,誣招宜覈隱情,今此原配所安置之典,論以刑政,萬萬乖當,至於尹致行,自來狡慝之物,留宿逆家,考準凶疏,渠旣輸款,則稱以短文,不識指意云者,究厥情狀,尤極痛惡,而同參之跡,綻露無餘,減死之律,失之太輕,金宇光以凶賊之私人,朝夕相守,奔走聽令,則其同參凶謀之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放,金千孫,雖曰蒙騃賤流,旣是親密之傔屬,亦係鞫獄之干連,亦不宜全然放釋,請安置罪人李晦祥·尹致行,島配罪人金宇光,竝令王府更加嚴鞫,快正典刑,放釋罪人權思穆·金千孫,亟施絶島安置之典。上曰,不允。在明·冕載·知濂曰,府前啓,以一日再啓,姑停。文會曰,臺臣進前之際,史官不爲分左右,有損筵體,別兼春秋洪秉喆·趙雲翊,假注書金用默,竝推考,何如?上曰,依爲之。出擧條上曰,不飭之承旨李文會從重推考。出榻敎在明先退。冕載,知濂奏院啓,請克觀事,奏未畢,文會曰,獻納宋冕載,正言宋知濂,傳啓之際,誤奏罪人姓名,極爲未安,從重推考,何如?上命書榻敎曰,臺臣朱冕載·宋知濂,屢次做錯,事甚未安,竝從重推考。冕載,知濂曰,臣等於言責重任,本不近似,而倉卒登筵,未諳臺體,觸事憒憒,且於傳啓之際,誤奏罪人名字,至被問備之擧,滿心慙恧,無地自容,不可以此情踪,蹲冒於臺次,請命遞斥臣等之職。上曰,勿辭,亦勿退待。出擧條仍傳啓。冕載·知濂曰,罪人克觀,以妖任之同氣,凶謀逆節,爛熳同參,而嚴訊之下,抵賴不服,未克究覈,未及承款,王章未伸,輿憤莫洩,請金甲島爲奴罪人克觀更令王府嚴鞫得情,快正王法。上曰,不允。冕載·知濂曰,逆賊尙魯,卽是千萬古所未有之劇賊,而孥戮之典,旣施旋寢,噫,此賊之未伏王章,徑自殞斃,已極神人之憤矣,假使此賊頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今比追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊,請逆賊尙魯亟施孥戮之典。上曰,不允。冕載·知濂曰,德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命,未卒之志也,今當新化休明之日,不可使凶孽逆種,晷刻偃息於覆載之間,請亟下三啓傳旨,令攸司卽速擧行焉。上曰,不允。冕載·知濂曰,逆鏔罔赦之罪,已悉於前啓,今不必更事臚列,而幸賴我慈聖殿下廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典,請正法罪人鏔亟施孥戮之典。上曰,亟停勿煩。冕載·知濂曰,噫嘻,痛矣。今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前茅,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止,請絶島爲奴罪人李戒國·劉用孫·金金乭,亟令王府夬施典刑。上曰,亟停勿煩。冕載·知濂曰,壬子南學之疏,吁,亦凶且慘矣,締結翰逆之餘黨,傳襲師賊之凶論,乃於李㙖之假托闡揚,暗售凶計之時,以爲此機可乘,至有不逞之徒朴夏源者,投呈凶疏,敢肆脅持君父之計,是可忍也,孰不可忍也?噫,彼李祖源,陰受浚賊之指使,甘與昌順而和應,譸張凶論,粧出悖疏,必欲壞亂我義理,戕害我善類,至於沈基泰之所爲,亦甚凶獰,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣,向日大僚之稟處,終涉惟輕,請放逐罪人李祖源,沈基泰竝施島配之典。上曰,亟停勿煩。冕載·知濂曰,噫嘻,可·發兩賊,卽窮天地亘萬古所無之凶逆,而必基乃可基之親弟,時發之密友也,參聽於乃兄之凶言,綢繆乎時發之逆肚,則其蛇虺之毒,梟獍之惡,實與可·發兩賊,異身而同氣,換面而一心,兩賊旣已伏法,則以兩賊已施之律,施之於此賊者,允合於朝家治逆之法,而今此減死之典,雖出於我聖上好生之德意,其爲失刑則大矣,請慶興府定配罪人必基,亟令王府更爲拿來,夬正邦刑。上曰,不允。冕載·知濂曰,噫,彼沈達漢,自來濟恭所卵育之醜類也,頃年三司之聲討蔡逆也,渠爲憲臺,百端規避,連事違逋,此則只知死黨之義也,及當孝元殿祥期之夕,假托拘忌,不參入臨之庭班,此則專出無君之心也,坐枳數年,忽玷臺地,及夫人言之峻發,敢投自明之一疏,而飾辭粧撰,吐氣噴薄,其於賊恭之罪惡,初無一言之略及,又不露出其名字,泛稱大論也連啓也,渠所謂論與啓者,果指何逆而言耶?況今廷臣之所沬血致討者卽德隣,而渠亦初不槪及,護逆腸肚,昭不可掩,日前諫長之疏,臚列已盡,蓋其謀避懲討一罪也,不參哭班二罪也,諱名賊恭三罪也,不討賊隣四罪也,人臣而負此四大罪,其將自立於天地間乎?渠又昨者,投呈凶疏,而其語脈旨意之所在,不可但以叵測閃弄而言也,外假陳戒之言,而陰逞怨國之心,乃敢以朋比排擊等語,肆然誣及於朝廷,究厥心腸,不覺骨顫而膽掉也,噫,新化方隆,無物或遺,則皇極之道建矣,而敢詆以朋比,朝象淸明,有罪必討,則凶邪之跡屛矣,而反謂之排擊,隱然以隣·恭諸賊嚴討之大義理,歸之於偏黨擠軋之科,此實梟獍腸肚,鬼蜮情狀,而其窮凶悖逆,反有倍於前日已著之四大罪案也,今又得見憲臺聲罪之章,則其論情節本末,尤爲詳悉,渠爲賊恭之爪牙,前銜投疏,至比元惡於社稷之臣,又與家·鏞兩兇,連肚接腸,陰謀凶論,無不爛熳同惡,而其兄通漢,乃復左袒於斥凶之論,似此逆黨,尙今漏網,實爲世道之深慮,今玆天道昭昭,魑魅之形自呈,而鯨鯢之誅自干,此不窮覈極治,永拔根窟,則禍亂之萌自在,而亦可曰國有典刑乎?請放逐罪人沈達漢亟令王府設鞫得情,夬正王法。上曰,不允。冕載,知濂曰,嗚呼,壬子夏南學之疏,卽禍家國壞世道之一大機關也,其時事尙忍言哉?凶徒鴟張,邪說橫流,讐視義理,斁滅倫常,幾乎國不國而人不人矣,惟彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗正,及當此時,謂機可乘,渠乃跡附浚賊,受其頤指,勢連逆恭,通其腸肚,仍與李祖源·沈基泰輩,綢繆和應,迭爲謀主,朴夏源募爲疏頭,柳協基從而製疏,嘯聚徒黨,闖然投呈,其包藏之禍心,醞釀之陰圖,於是乎綻露無餘,而況倡出四字凶言,密囑妖賊,譸張流入,藉爲操切脅持之欛柄,而自陷於誣聖之科者,卽爲渠眞贓斷案,則其通天之罪,萬誅猶輕,而臥死牖下,王章未加,及夫臺啓旣發之後,兪音尙靳,輿情久鬱矣,日前憲臺之臣,忽地混入於停啓之中,此雖出於對揚之意,大失嚴懲討謹隄防之義,物議愈激,公憤益切,如此之類,不可以已停之啓,而仍以置之,請故判書鄭昌順,故僉知柳協基,竝施以追奪官爵之典。上曰,不允。冕載·知濂曰,噫,李東萬,本以妖邪之物,兼以狡慝之性,出沒跳踉,蹤跡陰祕,奔走營逐,心術鄙悖,爲世唾罵,不齒儕類者,亦有年所,而今於悖疏悖通,其所爛熳排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡,是宜益加刑訊,到底盤鞫,而究覈未竟,遽置末勘,噫,今此酌處,雖出於好生之德意,其在誅亂去慝之道,決不可撓屈王章,請古今島定配罪人李東萬,亟令王府,設鞫得情,夬施典刑。上曰,不允。冕載,知濂曰,梟示罪人性世與劇逆載榮,一而二二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也,設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律,請梟示罪人性世亟施孥戮之典。上曰,不允。瀅修曰,今此臨殿求助,何等盛擧,而爲臺臣者,所當竭志畢思,敷奏辰猷,而獻納宋冕載·正言宋知濂,亦無一言而退,極爲慨然,竝推考,何如?上命書榻敎曰,獻納宋冕載,正言宋知濂,亦爲從重推考。上敎瀅修曰,冊子二更內了當則入之,不然則明日仕進時持入,可也。瀅修曰,若未仕進,則當使在院承旨替納矣。仍命書榻敎曰,山林外在外臺諫許遞。冕載·知濂曰,臣等猥叨言地,獲登前席,瘡疣百出,推緘滿囊,壞損臺體,已無餘地,矧今遇災修省之時,所當隨事陳勉,少效一日之責,而只傳故紙,噤默而退,溺職之譏,實所甘心,至被承宣請推之擧,尤何可晏然於臺次乎?請命遞斥臣等之職。上曰,勿辭,亦勿退待。出擧條臺臣先退。上仍命退,承史以次退出。
上在昌德宮。停常參·經筵。
自辰時至申時,灑雨下雨,測雨器水深二分。
沈象奎啓曰,合辭方張之時,兩司無詣臺之員,事甚未安,除在外·傳旨及疏批未下·未署經·受由外,呈告人員,竝卽牌招,何如?傳曰,允。
李文會啓曰,假注書宋翼淵,身病猝重,勢難察任,今姑改差,何如?傳曰,允。
宋翼淵改差,代以李潞爲假注書。
傳于沈象奎曰,諸承旨持公事入侍。
李潞有頉,代以李永昆爲假注書。
以大司諫林漢浩牌不進罷職傳旨,傳于沈象奎曰,只推。
沈象奎啓曰,大司諫林漢浩旣有只推之命,持平韓義運疏批已下,一體牌招,何如?傳曰允。
以大司諫林漢浩,獻納宋冕載,正言宋知濂,執義元在明,持平韓義運牌不進罷職傳旨,傳于沈象奎曰,只推。
沈象奎啓曰,行大司憲李直輔,掌令宋稚圭在外,執義元在明,持平韓義運牌不進,掌令一員·持平一員未差,監察茶時之意,敢啓。傳曰,知道。
金宗善啓曰,應敎·副應敎未差,校理金啓溫·任百禧,副校理金蓍根·申緯,修撰李泳夏·趙晉和,副修撰洪秉喆·徐能輔牌不進,玉堂上下番俱空,已至多日,事甚未安,未差之代,政官牌招開政差出,待下批仍卽牌招,以爲入直之地,何如?傳曰,違牌人只推,待開門更爲牌招。
金在昌啓曰,左右史不可不備,別兼春秋徐有恂,旣有只推之命,卽爲牌招入直,何如?傳曰,允。
以別兼春秋徐有恂牌不進罷職傳旨,傳于金在昌曰,只推。
金宗善,以禮曹言啓曰,今十月初八日所下傳敎,自明日減膳三日事,命下矣。三日之限,止於今日,自明日依例復舊封進之意,分付,何如?傳曰,允。
金宗善,以禮曹言啓曰,卽接淸州幼學朴繼陽呈狀,則以爲,族弟來厚嫡妾俱無子,以其同姓八寸弟顯陽第四子仁和,欲爲繼後,兩家與受,宗議歸一,而到今兩邊父母俱歿,拘於常規,不得按例禮斜,而忝在門長,故如是具由仰訴,依定式草記,稟處事呈狀矣,曾因大臣筵達,兩邊與受文蹟,明有可據,而不得登聞者,許令該曹論理草記事允下,而門長朴繼陽所訴旣如此,依大臣筵奏定式,朴顯陽第四子仁和,立爲朴來厚之後,何如?傳曰,允。
李文會,以兵曹言啓曰,今十月十一日武臣賓廳武經講書日次,而當此減膳之時,不可循例擧行,今姑停止之意,敢啓。傳曰,知道。
李文會,以兵曹言啓曰,兼司僕將權琇身病猝重,時月之內,無望供職,呈狀乞遞,領軍之任,不可久曠,改差,何如?傳曰,允。
李文會,以兵曹言啓曰,本曹佐郞韓用儀身病猝重,屢度呈狀乞遞,宿衛重地,不可久曠,今姑改差,何如?傳曰,允。
李文會,以備邊司言啓曰,卽見忠淸監司閔耆顯災實分等狀啓,則洪州等二十九邑置之稍實,淸州等二十五邑一鎭置之之次,尤甚名色不爲擧論,仍以爲,新舊災頉合爲六千四百十七結八十五負六束,除事目劃下一千二百結,則不足爲五千二百十七結八十五負六束,特許加劃,後錄諸條,竝請令廟堂稟旨,分付矣,其一,安興餉米之泰安分俵中未及輸納本倉者一千二百餘石,姑許仍留,待明秋還納事也,其一,牙山貢津倉七邑大同米裝載依前擧行事也,其一,推奴徵債限明秋防塞事也,分等依狀請施行,本道農形,始旱終澇,雖未得如意成就,要之爲挽近初有之樂歲也,今此五千二百餘結之事目外加請,似或過多,而比之昨年所請,則其減過半,道臣亦必有參互較量不至過濫,而然在朝家恤民之政,勢難靳持,依所請加劃,仍爲嚴飭均俵,俾無虛實相混之弊,城餉之逐年邑捧,揆以重軍食之道,雖極未安,目下轉輸之弊,亦不可不念,竝與貢津大同米之依前裝載,推奴徵債之限明秋防塞事,而一體許施,何如?傳曰,允。
李文會,以備邊司言啓曰,卽見全羅監司鄭大容災實分等狀啓,則茂朱等三十六邑置之稍實,全州等十七邑一鎭置之之次,尤甚名色不爲擧論,仍以爲,事目災二千一百結外,不足災三千二百二十一結三十五負二束,特許加劃,後錄條件,竝請令廟堂稟旨,分付矣,其一,之次邑勿定配所事也,其一,推奴徵債依前防塞事也,本道今年穡事,始經極備之災,終獲大有之喜,實賴秋候之調順,霜信之差退,而至若濱海之沈墊者,近峽之枯損處,未能一齊成就,自不無彼此之優劣,則道臣之區別分等,綽有斟量,依狀請施行,至於災結舊災之移施於新災者,雖甚未安,所請加劃之數,較諸近年,最爲精約,特爲準許,使之一一均俵,對揚朝家之德義,之次邑勿定配所,推奴徵債之防塞事,亦爲依近例許施,俾除擾民之弊,何如?傳曰,允。
沈象奎,以義禁府言啓曰,卽接月令醫員趙文杓手本,則時囚罪人兪漢紀素患風濕之症,猝發於處冷之餘,食飮重滯,上吐下瀉,半身麻木,言語短澁,目下病狀,十分危劇云,自前罪人病勢危重,則一邊保放,一邊草記,曾有定式矣。兪漢紀姑爲保放之意,敢啓。傳曰,知道。
戶曹參判宋銓疏曰,伏以,登筵,人臣之至願也,廁跡邇英,與聞於討論之末,尤是儒冠之極榮也,苟無疾故之難於自力,則孰不欲爭先趨簉,以昵侍爲大幸也哉?臣於向日,承乏進參於特進之班,密邇龍光,滿身榮耀,翌日晝講有命,而館吏更無有持冊子來請之事,末乃以頉稟之意來告,顧今聖工日新,勤御廈氈,緝熙光明,不容間斷,而乃以特進官之不備,至於停講,若論推諉之罪,則昨日無故入參之員,宜先當之,昔宋范沖之爲講官也,貽書在告諸僚曰,豈可使法筵日講,因吾輩間撤乎?以古視今,當謂斯何,私心悚懍,無異臣身之獨當,大僚請罷,猶屬原恕之太過,而至若憲臺疏論,其所遣辭,大出於常情之外,直令人鑽地不得,倘如言者之言,論其辜負,合置何辟,迺者以使事期迫,特蒙恩敍,繼伏奉地部除旨,臣且惶且感,益不知措躬之所,區區廉愧,有不敢以一時薄勘,苟然爲自恕之計,玆敢冒入文字,仰瀆崇嚴。伏乞聖慈,俯垂諒察,亟賜嚴勘,以肅朝綱,以安賤分,千萬幸甚,臣無任云云。答曰,省疏具悉。卿其勿辭行公。
持平韓義運疏曰,伏以,臣於昨日,伏見轟燁之發於非時,不勝憂念,繼伏覩夜下傳敎,兢懼自貶之聖意,溢於十行,臣不勝欽誦感激,第伏念,冬雷之告警,殆是近歲之常事耳,人皆恬然玩視,不甚驚懼,上而責躬之旨,求助之敎,至誠譪然,若可以孚格天心,而迄未見應天以實,轉災爲祥之效,下而院議之啓,瀛館之箚,臺閣之迭投章奏,以至草野叫閽之疏,非不棼然爲一時之觀美,而若非應文備例之陳腐常談,則傾軋挾雜之猥屑駭悖者,又乘機而暗逞矣,如是而天心何以底豫,災沴何以弭和乎?此所以雷異之比年爲常,而不爲止也,臣之所大恐者,不在於雷之告警,而只恐人心之狃安,不知天災之爲懼,駸駸至於天怒彌重,招災愈深也,臣不敢遠引他事,近來災異應旨之章,每多歸屬於懲討之不嚴,則我殿下視爲例語,初不留神,此固群下不誠之罪也,而臣嘗聞程子曰,王者奉若天道,動無非天,故命稱天命,討卽天討也,殿下試以今年治逆之事,點檢於燕閒之中,究其凶圖之何樣陰慘,排布之何等聯絡,而朝家所以按治之方,其果嚴而得正,合於天討乎,緩而解紐,尙有餘憂乎?天討若不能奉若,則天怒之捷於影響,誠非異事,此皆已陳於前啓之中者,臣不欲張皇竝提,而至於在敏之尙囚西間,實爲招災之關捩也,此賊之設計造言,備極凶獰,誣逼我聖躬,網打我衿紳者,果是何等劇逆,而視同輕囚,循例拘置,不成體段,輿儓亦爲疑懼,識者擧皆憂歎,朝廷之上,伈伈泄泄,叩閤之論無聞,庭籲之擧尙遲,于今幾月,任他自在,臣未敢知天討有罪,亦有如許刑政乎,臣竊爲殿下惜之,惟願亟從諸啓,以嚴天討焉。噫,今日之急務,奚啻千頭百緖,而其要則不過曰聖學不可不勉,用人不可不公,民隱不可不恤也,今之勉聖學者,不過曰頻御講筵,體驗經傳,而臣之所仰勉者,政在於燕閒幽獨之地耳,縱使雙隻無闕,三接如例,要之接賢士之時少,而對近習之時多,則寒曝之戒,間斷之患,誠不可不慮,臣固知我聖上緝熙光明之學,竿頭進步之工,保無此患,而人君之學與不學,當觀於幽獨得肆之頃,殿下苟於深嚴燕處之時,夜氣澄寂之際,稍去物慾之交蔽,默觀天理之所在,或溫繹舊學,或體察前言,時將一日所爲之政令做措,較之於古昔聖王,勿以下堯·舜一等自處,則澄淸透徹之本源工夫,反有勝於經席備例之擧也,苟或不然,萬機稍間而安逸乘之,承順容悅之徒,雜進於前,嗜慾玩好之具,羅列於下,則雖使三講之接,夜晝之對,勤勤無間,而徒爲觀美之歸,未有資益之效也,臣愚死罪,敢以是爲勉學之本,而又若講官之不擇其人,則講筵之不如不行,只將新受音幾章,一番朗讀,又以數三處文義,依樣陳說,而儼然肅穆,進止如禮而退,又若召對夜對,則輪回讀奏,略陳易解之例語而已,未見其互相發難,探賾微奧,只以某日行晝講,某日行召對,頒示朝紙而止,則未知其果有益於聖學之將進耶,顧今我聖上時敏之學,日躋之工卓越千古,有非凡儒學究可以啓發契悟,則固當廣選宿儒,以備顧問而方在旌招之列者,旣以不出爲義,邱園束帛,未聞誠禮之勉回,三數儒臣之選爲久任者,亦出大僚勉學之意,而其後相繼去職,未見委任之效,臣竊惜之,夫十室忠信,聖訓之所載,豈以八域之廣,禮義之域,巖穴講道,讀書自守,未必全無其人,而禮羅蒐取之方,必以名門世閥,作爲界限,則將何以揚側陋而無遺賢乎?伏願申飭廟堂銓臣與按廉之任,以爲蒐羅招延之道焉,噫,人君所以代天工而釐庶政者,只在於得賢共理,而國之用人,專在於銓注,殿下試看今日之爲銓官者,果皆擇賢,而內外庶職,治乎否乎,臣不能捃拾前後,以傷忠厚之風,而大抵近來之銓格,專以排比互對爲先,而又有不顧互對之例,或任他苽葛之嫌,或不顧阿好之私,而以致物情之不協,則於是乎有臺閣之紛紜,而臺閣之言,亦果皆風稜言議之服人心耶?方伯之任,地望何如,守宰之責,百里是寄,而何嘗聞某也有方面之才而爲監司,某也有牧民之術而爲守令乎?銓格如是,則彈劾之出,其勢必矣,而糾彈之事,又非就事論事,官師相規之義也,多出於偏心客氣,論斷人平生,則遭其糾彈者,未必皆服,而言者反輕,朝著之不寧,銓注之淆雜,由此而日非月異矣,臣願明諭於銓臣及言官,恢蕩心界,國耳公耳,銓官則以爲官擇人四字爲要符,言官則以平心直氣四字爲眞訣,或有政注之失宜,則惟當指陳所失,以寓官師之規,勿以搏擊論斷爲能事,爲銓官者亦虛心平氣,有改無勉,疵吝之不勝,就人而正,勿以小小相規,把作自劃之計,可否相濟,不失和氣,則朝廷之福,世道之幸,而用人以公,自在其中,生民與受其慶矣,傳云民惟邦本,本固邦寧,今日民生之倒懸,不可以年穀之少登,而暫或弛慮矣,東西北三路之水火俱災,瘡痍未蘇,三南之民,賦役本自繁重,嘗聞小民之言,遇豐之憂者,反不如災歲之仰哺官廩,蓋以一遇豐歲,則流來之舊還停退之身布,一時蝟集,未秋而甁罌先空者,與災歲無異矣,此古人所以豐年恤民,有加於儉歲者也,又若精捧官穀,儲蓄羨餘,以爲嗣歲之慮,不虞之備者,尤不可不致意用力,而至於各道民庫之蕩殘,無邑不然,誠非細憂,自在先朝,每軫中朝之歎,而迄未有釐正省約,以爲少紓民力之地焉,在下之不能奉揚者,寧不寒心?蓋緣供獻物種及上司各營上納之時,人情雜費之歲加月增,或緣守令私用之憑藉取給,所以昔之優足者,今也則太半不給,種種斂民,民不聊生者,職由於是,今若及此稍裕之歲,大加通變淘汰濫費,以爲經遠久安之策,有不已也,伏願令廟堂申飭各道,以爲一竝釐正,而繡衣抄啓,已有成命,亦宜以時分遣,黜陟幽明之地焉,今者正殿重建之役,乃是不得不已之政,而秪緣自下之奉行不善,始自取材之時,辭說多端,道臣·守宰之被罪被論者,亦已屢矣,臣未知卽今營建之制度規模何樣設施,而設令比舊制而卑小朴野,足以著聖上卑宮之化,而美其輪奥,華其觀瞻,非所以體殿下昭儉之德也。伏願明飭有司之臣,勿以致美爲意焉,臣近聞營建都監之徵調雜物,殆遍各路,而徵納之際,退托需索,多貽弊端云,此是必至之勢,決非傳訛之言,而畢竟爲害,皆歸小民,亦願嚴飭都監,團束下屬,俾不至於作弊徵求之患焉,臣無任云云。省疏具悉。所陳當留意,民庫事,令廟堂商確,都監事,令堂上嚴飭。
甲子十月十一日辰時,上御誠正閣。諸承言持公事入侍時,行左承旨沈象奎,右承旨金宗善,左副承旨李文會,右副承旨金在昌,假注書宋翼淵,金用默,記事官崔鳳和,別兼春秋趙雲翊,待敎朴宗薰,以次進伏訖。在昌讀奏黃海都事崔鳳諧啓本瑞興府反庫事,宗善讀奏水原留守金文淳狀啓華寧殿香門畢役事,文會讀奏水原留守金文淳狀啓把摠洪格代金宗喆差下事及忠淸監司閔耆顯狀啓邪學無乎事,象奎讀奏忠淸監司閔耆顯啓本罪人等拷訊次數開坐事及慶尙監司金羲淳啓本大逆不道罪人安默傔從李守哲放送事及慶尙監司金羲淳啓本韓女鍾喜昆陽郡到配事及慶尙監司金羲淳啓本大逆不道罪人安默女兒等昆陽等官到配事。上命分書判付訖。命退,承史以次退出。
上在昌德宮。停常參·經筵。
李文會,以都摠府言啓曰,今日入直,內三廳武兼禁軍及軍兵等,中日習射,請出標信,傳曰,知道。
金宗善啓曰,明日常參·經筵,取稟。傳曰,停。
沈象奎啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,判義禁金思穆除拜後,過三日不爲出肅,依定式推考警責,仍卽牌招察任,何如?傳曰,允。
傳于沈象奎曰,諸承旨持公事入侍。
以大司諫林漢浩,司諫閔師宣,獻納宋冕載,正言宋知濂,執義元在明,持平韓義運牌不進罷職傳旨,傳于沈象奎曰,只推。
沈象奎啓曰,行大司憲李直輔,掌令宋稚圭在外,執義元在明,持平韓義運牌不進,掌令一員·持平一員未差,監察茶時之意,敢啓。傳曰,知道。
傳于金在昌曰,召對爲之。
傳于沈象奎曰,左承旨·右承旨·左副承旨入侍。
以上護軍趙尙鎭罷職傳旨,傳于李文會曰,敍用。
李永昆有頉,代以鄭觀綏爲假注書。
傳于金宗善曰,玉堂所帶別兼春秋許遞。
以水原留守金文淳狀啓,健陵·顯隆園局內樹木疏剔未盡處姑爲停止,待明春更爲擧行事,傳宇金宗善曰,依昨年例,付之陵官,從便區處事,回諭。
備邊司薦望,以李晩秀爲廣州留守。
金宗善,以承文院都提調意啓曰,今此使行文書査對在近,本院提調甚少,有難擧行,前留守金載瓚,行戶曹判書趙鎭寬,行禮曹判書韓用龜,行上護軍金思穆,行大護軍尹光普,工曹判書林蓍喆,行大護軍蔡弘履·李義弼,漢城府判尹李集斗,議政府右參贊金勉柱,兵曹參判李尙度,戶曹參判宋銓,刑曹參判韓用鐸,工曹參判趙德潤竝還差,兵曹判書韓晩裕,刑曹判書李勉兢,行護軍姜彝正,行承政院都承旨徐瀅修,行成均館大司成徐榮輔,禮曹參判吳泰賢,行護軍尹東晩·朴宗來,行承政院左承旨沈象奎,漢城府右尹尹光顔,亦爲差下,使之察任,行護軍兪漢謨·李鼎揆年滿七十,依例減下,何如?傳曰,允。
李文會,以司僕寺提調意啓曰,兼內乘李溏方在削職中矣,其代令該曹口傳差出,以爲推移入直之地,何如?傳曰,給牒敍用,仍任。
兵曹口傳政事,兼內乘李溏仍任事承傳。
李文會,以訓鍊都監言啓曰,本局分守都城彰義門東邊第二城廊近處體城七間許頹圮處,今十月十二日爲始,改築之意,敢啓。傳曰,知道。
義禁府啓目,注書韓兢履原情云云。傳旨內辭緣,泛稱遲晩,所當請刑是白乎矣,時任史官勿爲請刑,載在大典通編,議處,何如?判付啓,所引太過,付過嚴飭放送爲良如敎。
沈象奎,以義禁府言啓曰,誣上不道罪人在侖今已正刑,其父母妻妾子女祖孫兄弟姊妹子之妻妾伯叔父兄第之子,年歲姓名存沒居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律文擧行,而籍沒家産,破家瀦澤,降邑號罷守令等事,令各該司奉承傳擧行,何如?傳曰,允。
右議政李敬一箚曰,伏以臣猥以無似,濫叨匪據,貤贈之典,延及三世,感結幽明,榮極闔門,祗奉恩誥,告墓焚黃,自是諸臣已行之例,臣之父母憤山在於京畿加平地,祖父母墳在於抱川地,曾祖墳在於楊州地,俱是接壤之境,若得四五日恩暇,則可以往還,玆敢不揆煩猥,冒瀆微懇。伏乞特許往省,俾伸至情,千萬幸甚。取進止。答曰,省箚具悉卿懇。卿其依所請往省焉,仍傳于金宗善曰,此批答遣史官傳諭于右議政。
行戶曹判書趙鎭寬疏曰,伏以,臣得伏見憲臣疏本及批旨下者,竊不勝悚仄之至,臣於殿役,屢奉筵敎,惟以樸實爲主,而繩尺間架,自有舊制,雖不敢輕自增損,但念後世作事,每患質少而文多,見聞相狃,心手易差,不待此箇議論,而臣所日夜戒懼者也,至若徵調之煩,卽實題語也,以取材言之,關東大木,間雖停減,秋事未畢,流下亦多,以庶物言之,所需諸色,隨産責辦,麻鐵土采,其利非一,每一押帖,何嘗不再三停筆?然而役不可休,勢不容已,則外邑之運輸,京曹之照納,民易受困,吏或售奸,臣亦粗識此狀,非不欲事事操束,而自來迂疎,莫知周察,貽弊之說,至登章牘,臣方惕然驚動,另加査飭,而安保其來者之不如今也,惟是臣之慙恧者,識少而任大,神昏而事繁,上無以副聖明儉約之規,下未能塞吏胥誅求之習,觸事憒憒,無往非罪,非敢以平說之臺言,攬以爲深看曲引之端,自量材器,終無以堪任大事,而奏不日之功,豈非公私之俱病處乎?玆敢略貢短章,仰瀆九陛,代乞聖明,俯賜諒察,亟遞臣敦匠之任,以完巨役,以安微分,不勝幸甚,臣無任云云。答曰,省疏具悉。殿制樸素,固已上下相勉者,至於有弊云云,申加操束而已,卿其勿辭,專意垂成之役。
校理金啓溫疏曰,伏以,臣聞君德成就,專在經筵,經筵之職,所以膺輔導資啓沃也,比其責任,顧不重歟?上不可非其人而濫授,下不宜非其才而冒進,臣庸庸一賤品耳,始也爲擧子業,平日鑽硏,不出功令記誦之間,而自竊科第,猥荷我先朝作人之澤,陶鎔於右文之冶,薰掖於課藝之場,積費奬勵,河海恩深,而臣顧荒謏不能自力,新知旣瞢,舊業還忘,未有絲毫之長,徒積孤負之罪,每一追惟,惶愧欲死,況自三數年內,身嬰疢疾,口絶咿唔,平素涉獵之書,已似生面茶飯,應副之文,尙患艱澁,進不能寸,退日以尺,以此本領,抗顔冒赴於橫經之列,計之所不敢出也,乃者玉署新命,忽下夢寐之外,手奉恩誥,慰悅病母,榮耀所及,感祝冞深,第今天災異常,聖心震惕,日開講筵,思聞嘉謨,臣雖無似,猥玷斯職,屢逋恩命,誠亦悚懍,況以簪筆舊蹤,逖違軒陛,有年于玆,亦豈無一登文石之願,而不但臣不稱之實,如右所陳,抑臣有區區切至之私懇,不得竝此呼籲於聽卑之天,惟聖者矜察焉,臣之偏母,今七十有三歲矣,素抱貞疾,飽經險釁,病隨年深,居常淹淹,且臣賦命畸窮,形影孤單,有兄早圽,無嗣可依,孑然一身,左扶右將,雖尋常刀圭之用,瑣細滫瀡之供,非臣躬檢,無與替勞,臣母非臣,亦無以爲命,臣在側則食爲之加,臣不在側,則茫然有失,兩情依依,不忍暫捨,少有暌違,一日如年,噫,人孰無母子,而其情私之至苦至切,豈有如臣之甚者哉?數年以來,寧日尤少,寄身狀笫,轉側須人,將攝之節,少失須臾,安危之形,輒在晷刻,朝穩而晝或添,夕歇而夜或劇,似此情地,雖在粗安之日,實非可捨之時,至如史局之任,卽臣終事之地,猶且隨暇來往,不至公私兩妨,而近因母疾之尤篤,以致呈病之許久,曠職虧分,愧悚尙切,矧玆見職,則豹直有限,旣不敢言私屢瀆,魚鑰纔下,尤無以聞信卽出,臣雖欲貪榮冒膺,其如情理之萬分難强,何哉?目今臣母之病,始因外感觸冒,屢經寒戰,仍又元氣之落下,宿症迭發,潮熱頻作,而肢節刺痛,頭目暈眩,而有時昏窒,諸般症形,一倍危惡,臣方扶護病側,晝宵煎灼,此時進身,尤無其路,荐辱嚴召,冞增悚蹙,敢控疾痛之呼,仰干孝理之化。伏乞聖明,惻然垂憐,將臣見任,亟行刋免,仍命銓曹,更勿檢擬,使得專意調護,則臣誓當感鏤洪造,殞首結草,以圖他日不報之報,臣無任云云。省疏具悉。爾其勿辭救護。
副修撰徐能輔疏曰,伏以,轟雷告警,聖心祗畏,詢及有位,章溢公車,此誠忠臣志士極知竭慮,仰裨聖化之秋也,臣以地則世祿之裔也,以官則論思之職也,以時則出身事君之初也,義當宿齋習容,趨承召牌,對揚明命之不暇,而第念,人臣出處,關四維之張弛,係世道之汚隆,淺言之則一身之微諒,而深論之則百事之綱紀也,下焉而甘自放倒,上焉而任其猖狓,雖其才猷足以幹事,聲望足以壓世,君子不齒,而四維從而不張,凜乎其嚴矣,臣雖不能以昌言嘉謨,洗濯委靡之習,鼓發淸明之象,亦豈忍自壞身名,反貽聖朝之累也?臣早而失學,長益荒嬉,科宦一路,素非自期,意外高第,已犯不幸之戒,不幸之中,尤有所不幸者,其時主試,卽向來被彈之文任也,縱云內省而無疚,譬如外蒙之不潔,況又司直之論,出於公憤,可使無恥之擧子,赧然知羞,行私之主試,悚然知懼,其爲激揚頹俗,恢張淸議,誠非少補,而惜乎旣發其端,未卒其指,置人䵝昧之地,爲世疑眩之資,欲吐未吐,作一未了之案,其亦異矣,近來痼弊,在於媕婀,而稍得言事之體者,又此鶻突含糊,大欠明白洞快,士習由是而日壞,澆說由是而益淆,臣竊痛之,臣若自託以心不愧怍,言無指的,揚揚爲飄纓之計,臣固不足道,後之論今日世道者,當以爲如何也?臣庸是深蟄,不敢自居以通籍之人,向來臺通,已出夢寐之外,今玆瀛選,尤豈意想所到哉?假使臣學足以備顧問,識足以資啓沃,卽此一事,爲不可冒進之端,臣何敢更事蔓語,以效淸朝學士修辭巽讓之爲哉?伏乞聖明,察臣言之非出矯飾,念淸選之不可冒濫,亟命刋改,勿復檢擬,世道幸甚,私分幸甚。傳曰思不出其位,身之不出,何有於言,而竊覸求助之意,諄諄懇懇,有足以格天心而弭災異,臣雖愚魯,實感斯會,何敢以見職之不居,默然而已乎?臣縮伏陋巷,竊聽卿士大夫之言,莫不曰聖學日就,聖敬日躋,唐虞三代之盛,若將指日可期,而第伏念,孔子大聖,自志學至于不踰矩,自有許多次第於人所不知之中,殿下天縱之姿,雖近生知,進講尙未周於六經,酬應自多煩於萬幾,臣不敢知,殿下未發之大本,已立耶,發而應之於事也,皆中節而和耶?如果本立而中節,則是宜百官正萬民正,粹然一出於正,天心底豫,和氣致祥,而俯仰上下,環視中外,一切反是,士不修己,惟物是循,未可謂官之正也,民不安分,惟末是趨,未可謂民之正也,災異疊見,亂孽層生,未可謂天心底豫,和氣致祥也,殿下之百官如此,萬民如此,天心之警告如此,乖氣之致異又如此,傳曰,不見其形,願察其影,何謂形,殿下之大本是已,何謂影,百官萬民曁天之所示,氣之所召是已,凡若此類,謂之聖上學就敬躋之所致,則非臣攸聞,臣聞學問之道無他,學爲聖人而已,學不以聖人爲期,便是自暴,嗚呼,降自三代,師道在下,上下幾千百年,不絶如縷,此固斯文之不幸,浸浸然竝與在下者,而將無聞焉,則殿下其可不惕然自勵,奮然自强,思所以繼前聖之統,都君師之責,迪我先后,綏我兆民乎?先正臣李珥告于穆陵曰,夫自開闢以來,不知其幾千歲,而天地混淪磅礴之形猶舊也,山川流峙之形猶舊也,草木鳥獸之形猶舊也,以至於斯人之室廬衣服飮食器用,皆因聖人之制作,以養其生,不能闕廢,而獨於天敍天秩,因人心本天理,亘萬古而不廢者,則乃安於斁敗,以爲終不可復古者抑何歟?旨哉言乎,聖人復起,亦不易斯言,臣於一初求助之日,未暇他辭,敢以此說,爲殿下誦之,惟殿下澄省焉,臣無任云云。省疏具悉。所陳好矣,當體念,爾其勿辭察職。
甲子十月十二日辰時,上御誠正閣。諸承旨持公事入侍時,行左承旨沈象奎,右承旨金宗善,左副承旨李文會,右副承旨金在昌,假注書宋翼淵·金用默,別兼春秋趙雲翊·徐有恂,待敎朴宗薰,以次進伏訖。宗善讀奏平安監司李書九狀啓平壤庶尹李永瑗到任事,在昌讀奏慶尙監司金羲淳狀啓密陽府失火民家別恤典事,有旨祗受事,象奎讀奏慶尙監司金載淳啓本罪人卞桴海巨濟府到配事,兵房及禮房無公事。上命分書判付訖。上曰,內閣奉謨堂奉審,左承旨進去,可也。仍命退,諸臣以次退出。
甲子十月十二日申時,上御誠正閣召對,左承旨·右承旨·左副承旨同爲入侍時,行左承旨沈象奎,右承旨金宗善,左副承旨李文會,參贊官金在昌,侍讀官申緯,檢討官李泳夏,待敎朴宗薰,假注書金用默,別兼春秋趙雲翊·徐有恂,以次進伏訖。上命開卷讀之。緯讀自燕陷洛陽,止葬安平陵。上曰,下番讀之。泳夏讀自夏四月,止爲僕射。上曰,參贊官讀之。在昌讀自帝奕,止徐衮等州軍事。上曰,閣臣讀之。宗薰讀自冬十月,止遣兵戍之。上曰,注書讀之。賤臣讀自三年,止足以觀矣。上曰,上番讀之。雲翊讀自皇甫眞,止武柳皆斬之。上曰,下番讀之。有恂讀自冬燕罷蔭戶,止南秦州刺史。上曰,文義陳之。緯曰,慕容恪深惜沈勁之爲人,至發有愧於四海之言,此言甚好矣,奏未畢,上曰,旣非本情,且知其賢,則胡爲殺之,旣戮而有愧於四海云者,何也?緯曰,始欲宥之,聽慕輿虔之言,不得已殺之,似是拘於事勢,然而實非本情故惜之也。沈勁以充之子,能蓋父之愆,變凶逆之族,爲忠義之門,此司馬光所以與之也,以是觀之,區區江左,焉知用人之道,而猶有可尙,非如後世之迫隘也。勁雖有才,若以充之子而枳之,則勁安得自新之路而能辦卓然之節乎?且辟閭蔚,不過段龕之友,而廣固之役,歎其不濟,沈勁乃是敵國之人,而洛陽之捷,惜其就戮,此所以爲恪之公心,而可以觀古人憐才愛士之心,不限於疆域,而無間於彼我也,在敵國猶然,況於同朝者乎?後世則不然,黨習膠固,風俗日渝,雖在同朝,好愛不公,黨同伐異,入主出奴,人之有才,不惟不愛,乃反媢之,人之有能,不惟不知,乃反忮之,其視慕容恪之用心,不有愧乎?此亦惟在君上導率之如何,建其有極,無偏無黨,則風俗日淳,自底於會極歸極之美矣,觀於慕容恪之此言與夫沈勁之不枳,而上下交勉,務歸平蕩,則於用人之方,不爲無助,伏願留念焉。上曰,下番陳之。泳夏曰,上番旣有所奏,而沈勁之忠節,可謂凜然炳烺於今古矣,時當江左委靡之運,猶有如此忠節之士,則況在治世之所培養者乎?朱夫子曰,培養士氣,不使至於眞有伏節死義之事,此乃願爲良臣,不願爲忠臣之意也,苟於治平無事之時,培養得宜,作成有素,則其人也臨亂而爲伏節死義之臣,世治而能致君澤民,措國勢於泰山盤石,無往非培養成就之效也,然而培養成就之道,不獨施之於世臣世族,雖遐遠疎賤之人,皆在人君導率之中,則畢竟效忠而立節者,豈以親疎遠近而或殊哉?唐之天寶之亂,權幸貴近,騈首降叛,而河北二十四郡,獨抗義而徇命者,乃天子不識何狀之顔眞卿一人而已,然則培養作成之方,何間於貴近疎逖之人乎?伏願於此等處留念焉。上曰,參贊官陳之。在昌曰,今日自止,別無可陳之文義矣。上曰,閣臣陳之。宗薰曰,此時人物,慕容恪最有可觀,其勸用吳王垂之說云,秦晉必有窺窬之計,此言果驗,時有郭辯覘國之行,且所以戒樂安王臧者,語皆切當矣。上曰,此時燕主暐年尙幼,其不能用任政安國之說,無足怪矣,而至於評亦不能用,此言者甚不可矣。宗薰曰,誠如聖敎矣,燕主則政不在己,而評以宗室大臣,國之安危,係此一着,乃反拘於一己之利害,不能用此藥石之言,以至慕容垂出奔,國隨而亡,其罪甚大矣,第恪之此言,不但切中時病,其中親疎利害兩句語,極有警發處,夫人君接下,易有親疎之間,人臣事上,每多利害之私,自是自古通患也,親近者未必皆賢,疎遠者未嘗無才,而親者日近,疎者日遠,則上下否隔,而人材終不可得矣,利於己則必害於國,利於國則未必害於身,而見小遺大,先家後國,則利害交戰於中,而家國俱受其弊矣,故人君勿以親疎視人,而惟以賢愚取人,人臣勿以利害徇身,而但以忠信事上,則向所謂親疎也利害也,始可以各得其當矣,然在君上則曰親疎,在臣下則曰利害,合而言之,不過一箇私字而已,使下事上,克祛私意存得大公,則自無親疎利害之較計者矣,此政君臣上下所當交勉處也,伏願澄念焉。上曰,慕容恪爲將營中,寬縱而未嘗敗,何也?緯曰,恪名將也,專用恩信,士樂爲用,而號令無苛細,故史稱寬縱,而寬縱云者,非解弛之謂也,綜理大要,警備嚴密,而措處皆有素,故敵莫能近而未嘗敗也,此深得古名將治軍之法也。宗薰曰,營中寬縱者,所謂不爲苛令也,警備嚴密者,所謂務從大要也,語各有指,而事不相妨矣。上曰,燕之罷蔭戶,是善爲之事,而擧朝怨怒者,何也?緯曰,蔭戶之法,以貴賤占田,而又以品之高下,蔭其親屬,此法之最不善也,罷之固是,而行之旣久,一朝罷之,安得無繹騷怨怒之弊乎?此則有可之臣,擧事無漸,拂於人情,致有此耳,然其罷之固是矣。上曰,陽騖之爲人,如漢之萬石君石奮矣。緯曰,陽騖果是謹厚賢相,譬之石奮,聖敎切當矣。上命講官先退。象奎曰,仁政殿上樑文書寫官,都監無稟旨擧行之例矣。上曰,前此何以爲之乎?象奎曰,前此則因筵敎,自內閣書進,而華城皆用此例矣。象奎曰,內閣本則何紙書進乎?上曰,從便寫進,可也。仍命讀公事,以梁鎭玉等杖一百原律文外加刑一次事及韓兢履放送事,牌招事及禁府啓目判下及軍號出傳事,賤臣連爲承命出傳,上命書判付訖。仍命退,承史以次退出。
上在昌德宮。停常參·經筵。
夜四更,灑雪。
金宗善啓曰,明日常參·經筵,取稟。傳曰,停。
李文會啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
假注書鄭觀綏在外,代以鄭祖榮爲假注書。
徐瀅修啓曰,吏曹郞廳來言,臺諫有闕,政事,取稟。傳曰,政官牌招開政。
徐瀅修啓曰,左議政徐邁修,右議政李敬一,依下敎來待矣。傳曰,入侍。
金宗善啓曰,行都承旨徐瀅修今方入侍矣,臣吏兵批兼進之意,敢啓。傳曰,知道。
金宗善,以吏批言啓曰,新除授廣州府留守李晩秀資級乃是輔國,而方帶知中樞府事矣,依例兼留守下批之意,敢啓。傳曰,知道。
有政。吏批,行判書黃昇源進,參判未差,參議朴宗慶進,右承旨金宗善進。以金啓河爲掌令,朴宗琦爲持平,韓用龜爲知經筵,金載瓚爲司饔提調,李愚在爲兵曹佐郞,兼廣州留守單李晩秀,承文提調單金載瓚·趙鎭寬·韓用龜·金思穆·尹光普·任蓍喆·蔡弘履·李義弼·李集斗·金勉柱·李尙度·宋銓·韓用鐸·趙德潤·韓晩裕·李勉兢·姜彝正·徐瀅修·徐榮輔·吳泰賢·尹東晩·朴宗來·沈象奎·尹光顔。
兵批,判書韓晩裕病,參判李尙度病,參議李普天入直進,參知朴瑞源病,右承旨金宗善進。上護軍金載瓚,副護軍尹涵·宋祥濂,副司直申溆·金會淵·柳台佐,僉知李溏,竝單付。
徐瀅修啓曰,卽者議政府錄事來言,左議政徐邁修,右議政李敬一以爲,臣等俄登筵席,力陳沫飮之義,而忱誠淺薄,天聽莫回,屢承命退之敎,雖不得不黽勉下陛,而職忝輔相,使天討不嚴,王章未伸,莫非臣等不誠不忠之罪,惶愧之極,無面可顯,走伏金吾門外,恭俟嚴誅云,仍納命召,何以爲之?敢稟。傳曰,俄筵盡諭,而卿等又何爲過中之擧乎?卿等安心勿待命,卽爲還第後,按覈使差下事,遣史官傳諭,仍傳命召。
徐瀅修啓曰,卽者義禁府都事來言,左議政徐邁修,右議政李敬一,今方待命於金吾門外,係是大臣去就,敢啓。傳曰,知道。
徐瀅修啓曰,左議政徐邁修,右議政李敬一,又使錄事來言,雖伏承勿待命之敎,獄體至重,王法至嚴,身爲輔相,苟不能守天經而奉天討,則何所藉手,復據具瞻之地乎?深夜煩瀆,非不知萬萬惶悚,而差遣按使之命,末由奉行,孤負職責,滿心恧蹙,冒萬死更爲胥命,惟願速被金木之誅云,仍納命召,何以爲之?敢稟。傳曰,勿待命卽爲還第事,遣史官更爲傳諭,仍傳命召。
徐瀅修啓曰,左議政徐邁修,右議政李敬一,又使錄事來言,臣等進不能格誠回天,退不能奉法致討,王章未伸之前,無非臣等泥首俟勘之日,屢瀆丙枕,極知死罪,而不得已席藁胥命,顒俟邦憲之遄加云,仍納命召,何以爲之?敢稟。傳曰,卿等之擧,何若是過當乎?予心不安,尙未就寢,卽爲還第事,更遣史官傳諭,仍傳命召。
李文會啓曰,行大司憲李直輔,掌令宋穉圭在外,執義元在明,持平韓義運牌不進,掌令一員·持平一員未差,監察茶時之意,敢啓。傳曰,知道。
以大司諫林漢浩,司諫閔師宣,獻納宋冕載,正言宋知濂,執義元在明,持平韓義運牌不進罷職傳旨,傳于李文會曰,只推。
以咸鏡監司李翊模狀啓朔膳進上不得一時封進,惶悚待罪事,傳于金宗善曰,卿其勿待罪事,回諭。
以副校理金蓍根,修撰趙晉和,副修撰洪秉喆牌不進罷職傳旨,傳于金宗善曰,只推。
金宗善,以弘文館言啓曰,本館下番修撰臣李泳夏以法講繼講冊子,問議于時原任大臣及在外儒臣事,出去之意,敢啓。傳曰,知道。
金宗善,以弘文館言啓曰,本館闕直,事甚未安,副校理金蓍根,修撰趙晉和,副修撰洪秉喆,旣有只推之命,竝卽牌招,以爲推移入直之地,何如?傳曰,允。
金宗善,以弘文館言啓曰,本館下番闕直,事甚未安,副修撰徐能輔疏批已下,卽爲牌招入直,何如?傳曰,允。
以副修撰徐能輔牌不進罷職傳旨,傳于金宗善曰,只推。
金在昌,以戶曹言啓曰,時御所內各司雨漏修改吉日及慶熙宮差備內雨漏修改吉日,令日官池景興推擇,則今十月十六日卯時爲吉云,以此日時擧行,何如?傳曰,允。
李文會,以備邊司言啓曰,卽見廣州前留守金載瓚災實狀啓,則以爲,本府今年穡事,幾皆均登,而流來沙覆例入原災者及今年新災不可不給者,合計爲七十四結七十七負五束,事目災十結外,不足災六十四結七十七負五束,特爲加劃事,請令廟堂,稟處矣。本府穡事比之昨年,可謂大登,而早旱晩澇,間多有偏被災損者,今此事目俵下外六十四結零之加數請劃,不至過濫,依狀請施行,何如?傳曰,允。
李文會,以禁衛營言啓曰,本營騎士別將金爀,身病甚重,勢難察任,改差,何如?傳曰,允。
京畿監司金達淳疏曰,伏以,臣僇人耳,塗泥遍身,非薰沐之可洗,罪累如山,惟誅罰之是俟,乃蒙天地父母曲垂哀矜,渙發溫綸,特解銓任,辭旨鄭重,渥澤汪濊,臣方以首頓地,感涕被面,庶幾從今以往,鏟跡朝端,偸閒田里,與村夫野老,歌詠聖澤,粗效不報之報,曾不踰日,畿輔新命,有隕自天,臣於是,惶駭失圖,不知所以自措也。嗚呼,人臣遭罹,亦復何限,而詈辱之至醜,聲罪之罔極,歷觀古今,蓋少臣比,苟以言者所論奏,當其合施之律,則嶺海金木,猶有餘典,雖荷聖恩曲恕,置之勿問,臣安得包羞冒恥,耐彈愈起,重犯無忌憚之誅,而亦以何顔對守令臨吏民,自居方岳之尊也哉?迷滯之見,思量爛熟,進身一事,初非可論,而滓累賤蹤,不敢冒犯瀆擾,泯默縮伏,以迄于今,不意大僚筵奏,致勤聖諭,至有不多日內辭朝之命,是殆日月之明,猶有未盡垂燭,而臣窮蹙之情,有不容終始自阻於仁天憫覆之下者,玆敢略具短章,瀝血號籲,唐突干冒,尤增死罪。伏乞聖慈,俯賜鑑諒,鐫削臣新授職名,仍命有司,另治臣前後罪戾,以謝人言,以昭法紀,千萬至祝。臣無任云云。答曰,省疏具悉。本事予旣洞燭,卿又何强引?勿辭,往欽哉。
甲子十月十三日申時,上御誠正閣。左右相入侍時,行都承旨徐瀅修,記事官韓兢履,記注官車信用,別兼春秋徐有恂,左議政徐邁修,右議政李敬一,以次進伏訖。邁修等曰,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。邁修曰,臣等旣伏承來待之敎,差早入來,而久不下入侍之命,故方切抑鬱,今幸登筵,而臣等萬萬無似,雖不敢以大臣自居,然殿下旣處之以輔相之任矣,承命來會,半日等待,在朝體似欠禮待之政,臣等此言,自知悚惶,而或慮虧損於聖德,敢此仰達矣。上曰,非不知日勢之向晩,而適有稟議於慈殿者,因此差遲,予心不安矣。邁修曰,臣以有懷無隱之意,有所仰達,而承此翕受之敎,臣等不勝欽仰矣。上仍命出示忠淸監司密啓,邁修等次第奉覽訖,起伏曰,豈有如許窮凶之變怪乎?錦伯亦有私書於臣,故已略知其梗槪矣,近來此等凶徒,種下生種,而至於此事,尤極凶獰,臣等毛骨悚然,直欲手磔口臠,亟令王府設鞫得情,斷不可已矣。上曰,纔經大獄,若又設鞫,則恐不無騷撓之端,而且此事不必設鞫,然後可以鉤覈者,擇送按覈使,使之嚴覈,宜矣。邁修曰,其中亦有京居之漢,且有曾經朝官者,則宜自王府鞫問,而不可付之按使也明矣。上曰,韓海玉曾經奉事乎?邁修曰,然矣。上曰,此非相持之事,卽速退出,與僚相相議,而按覈使差下,可也。邁修曰,臣未敢知聖意之何爲持難也。上曰,此與載榮·性世之類有異,不必設鞫,且已承慈敎,卿等勿復多言,卽速退出,亟擇按使以入,可也。邁修曰,旣承退出之敎,雖不能更爲煩瀆,而退當陳箚仰請矣。上曰,此非如是之事矣。敬一曰,慈殿或未及俯燭密啓而然,伏願更爲導達,俯循臣等之請焉。上曰,予已細細陳達矣。邁修曰,謹當與僚相相議,而決不敢奉承矣。上仍命退出,諸臣以次退出。
上在昌德宮。停常參·經筵。
金宗善啓曰,玉堂備員間,視事,頉稟之意,敢啓。傳曰,知道。
李文會啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
傳于金宗善曰,禮房承旨馳詣宗廟·景慕宮,奉審摘奸以來。
徐瀅修啓曰,判府事金觀柱,左議政徐邁修,右議政李敬一有稟達事,來詣請對矣。傳曰,入侍。
判義禁前望單子入之,黃昇源落點。
同義禁前望單子入之,徐瀅修·尹東晩落點。
傳于金在昌曰,召對爲之。
傳于李文會曰,左副承旨入侍。
李文會啓曰,卽者中樞府錄事來言,判府事金觀柱以爲,臣於俄筵,已陳情地危蹙之實矣,雖伏承縷縷恩敎之曲諒,而公講甚可畏,私義終不安,不得已逬出江郊,恭俟嚴勘,不勝惶隕萬萬之至云矣,係是大臣去就,敢啓。傳曰,俄筵悉諭,卿何若是乎?在卿無一毫不安之端,卽爲入城事,遣史官傳諭。
李文會啓曰,行大司憲李直輔,掌令宋稚圭,持平朴宗琦在外,執義元在明,掌令金啓河,持平韓義運牌不進,監察茶時之意,敢啓。傳曰,知道。
以同義禁徐瀅修牌不進推考傳旨,傳于李文會曰,許遞,前望單子入之。
以大司諫林漢浩,司諫閔師宣,獻納宋冕載,正言宋知濂,執義元在明,掌令金啓河,持平韓義運牌不進罷職傳旨,傳于李文會曰,只推。
以修撰趙晉和牌不進罷職傳旨,傳于金宗善曰,只推。
金宗善,以弘文館言啓曰,本館下番闕直,事甚未安,修撰趙晉和,旣有只推之命,卽爲牌招入直,何如?傳曰,允。
金宗善,以弘文館言啓曰,本館下番闕直,事甚未安,副修撰徐能輔,旣有只推之命,卽爲牌招入直,何如?傳曰,允。
以修撰趙晉和牌不進罷職傳旨,傳于金宗善曰,與差祭玉堂許遞,前望單子入之。
金宗善,以奎章閣言啓曰,明日卽奉謨堂冬孟朔奉審日次,臣等進詣擧行之意,敢啓。傳曰,知道。
李文會,以訓鍊都監言啓曰,本局局別將白泳鎭,身病猝重,勢難察任,改差,何如?傳曰,允。
李文會,以刑曹言啓曰,因義禁府啓辭,誣上不道罪人在侖籍沒家産事,命下矣。罪人在侖奴婢,令京兆考出帳籍,分付五部及各該道,使之一一査出,修成冊報來,依例花名,永屬公賤之意,敢啓。傳曰,知道。
廣州府留守李晩秀疏曰,伏以,臣伏奉除旨以臣爲廣州府留守,臣誠惶愧踧踖,歷日靡措,南城之距京,一舍有贏耳,臣於是,入可以畢修汗靑之役,時伸覲光之願,出可以殫竭保釐之責,依近衰病之兄,況臣祖桐鄕舊愛,尙傳耳目,在於臣身,至爲榮耀,惟當感激趨膺,何敢備例辭巽哉?第伏念,官無內外,有職有事,苟非其人,大關民國,是府之設,卽國家緩急倚仗之地,實爲四都之最,非止三輔之重,而邇來人稱閑務,地成弊局,昇平百年,徒見山高而水淸,陰雨桑土之備,未聞有爲之綢繆者,樓櫓之頹廢,甲兵之朽鈍,峙積之耗匱,日甚月滋,有識寒心,至若留營出鎭,離合屢改,年前通變之擧,寔出於我寧考汰冗固圉之萬年宏謨,則此時此任,雖智力才猷,蔚有宿望者,尙患難於盡職,今迺以如臣疎迂白面,百無寸能者,擧以畀之,得不有違於古人耕奴織婢之義哉?左右揣量,無望稱塞,猥控短章,仰瀆崇聽。伏乞聖上,亟命遞改,俾重任無曠,私分獲安,不勝幸甚,臣無任云云。答曰,省疏具悉。卿其勿辭察任。
副校理金蓍根疏曰,伏以,臣素矇學業,晩竊科第,標名蘭臺之中,廁跡香案之邊,涯分已踰,愧懼常切,千萬不自意金華新選,亦及於臣身,恩誥遽降,庚牌踵臨,臣於是惝怳震悚,撫躬環視,益不知所自措也,夫論思之職,責任甚重,橫經而啓沃,朝夕操觚,而賁飾黼黻,苟非文識才望,拔出等夷,莫宜居之,矧今聖學日就,法筵日開,侍讀之列,尤宜抄選,豈可以魯莽如臣,譾劣如臣者,擬議於其間哉?且臣不徒文學之空疎,無足備數,重以言語之短澁,亦不如人,尋常咿唔,尙多哇舛,是固天鑑之所俯燭也,假使臣徒恃寵靈,從他譏笑,挾冊於延英之甎,進講於隻日之筵,聲音不能舒長於句讀,學識不能對揚於顧問,則其貽羞鑾坡,仰累聖簡,當如何哉?據實披瀝,仰瀆崇嚴。伏乞聖慈,天地父母,特命鐫削臣新授職名,以重官方,以安微分,不勝幸甚。臣雖不敢以見職自居,而今當遇災求言之時,聖念方勤於擇蕘,微忱自切於獻芹,敢以草草數語,附陳焉,在昔臣祖文簡公臣昌協之在玉署也,嘗應旨陳戒,昌言嘉謨,可資懿鑑,臣請爲殿下誦之,其言曰,天下國家之治,未有不以奮勵而興,篤實而成,嚴重而立者,蓋刻意奮發,趨事赴功之謂奮勵,敦本尙質,着誠去僞之謂篤實,蕩滌煩碎,摠持體要之謂嚴重,奮勵則有爲,篤實則有功,嚴重則能久,三者具而後,治道乃成,旨哉斯言也,試以今日觀之,綱維解弛,小大恬嬉,依違苟且,無非姑息之事,雍容暇豫,都是粉飾之樣,以之直聲不聞,貪墨無忌,民生日悴,風化日下,此雖群下之罪,臣愚死罪,竊恐殿下奮發之志,有所未至,振刷之規,有所未肅而然也,伏願殿下,留神省察,奮聖志而懋實政,摠大體而整頹綱,則上可以答天譴,下可以立治道矣,仍竊伏念,凡天下百爲萬化,罔不由於人主之一心,此固近於常談死法,而端本澄源之道,實不外此,然其所以端之澄之之方,亦不出乎講學而明理而已,今殿下頻御法筵,召接講官,典學之念,非不勤矣,然而法講禮貌,本自嚴重,章句講誦,不過數板而止,上下討論,不過斯須而退,固何望於審問明辨,將就睿學,而不但進學之功,易致作輟之歎,安知幽獨得肆之地,又無一曝十寒之慮乎?倘依邇英賜對之規,每於晉晝引接之餘,乙夜淸燕之暇,特召臣僚,昵侍前席,或細繹經傳,或尙論古史,簡其禮貌,家人以視,博加咨詢,酬酢如響,以及於時政之得失,民生之利病,則其爲恢聖聰而資治道,豈不少補也哉?噫,災不虛生,必有所召,事天無他,應之以實而已,今日之百弊如蝟,所可言者,非止於此,臣旣蒙才不能救時,文不能達意,惟是耿耿一心,不容泯默,敢將古人之遺說,以備今日之柯則,伏惟聖明,恕其妄而納其愚焉,臣無任云云。省疏具悉。言甚好矣,當體念,爾之講讀,予已聞之,爾其勿辭察職。
副修撰洪秉喆疏曰,伏以,先正臣李珥之言曰,人臣學優而仕,故民不失望,人君見賢而用,故朝無曠官,士之事君,非爲利祿也,欲推其所得,施之於邦國,君之用士,非爲恩幸也,欲資其所有,達之於政治,此乃古今之通義,先哲之格論也,所謂仕者,不待膴然後謂之以仕,所謂官者,不待華然後謂之以官,雖微官末職,尙可量才而授受,揣分而去就,矧乎華且膴者,其必待賢而用,優學而仕明矣,洪惟我朝建官惟百,其華且膴者,宜莫玉署先也,而所謂玉署之官,其職經幄也,其責君德也,所任之重且大,又豈特華膴而止哉?號之曰瀛閣,華之至也,名之曰儒臣,重之至也,宜其極選經術道義之儒,公忠正直之士,學可謂優,人可謂賢者以處之,可也。如或一有濫竽之弊,少失難愼之義,則非但爲人君之誤恩,人臣之冒進,其將無以備法筵之顧問,輔緝熙之聖學,爲弊之極,將至虧損君德,貽累淸朝,豈不大可懼哉?迺者千萬不自意,以臣爲弘文館副修撰者,庚牌儼臨,恩召連催,臣聞命惝怳,惶隕愧忸,不知措躬之所也,臣本陋巷之一布衣也,早失聞二之訓,長乏益三之輔,以言其姿,則瓦礫不足喩其賤,以言其器,則斗筲不足喩其小,以言其智,則蚊蝱不足喩其微,以言其才,則僬僥不足喩其短,科場程式之文,尙規矩之未諳,經術問學上事,類魚魯之不辨,不意初元之景運,倖占龍門之一第,而遂蒙我殿下如天之鴻私,班忝視草,身叨簪筆,今已三年於斯矣,顧念翰苑之官,從古以來,極稱淸華,臣之冒昧玷累,已知其萬萬不稱,而其爲職掌,不過記注時政而已,猶可以罄竭魯鈍,奉以周旋於萬分之一,至於見職,其責若彼其重,其任如此其大,非特記注之比,則豈可專昧優仕之道,徒諉陳力之義,而遽然承膺哉?噫,世衰道微,人物之杳然,厥惟久矣,如古所謂講官才者,雖不可必得,濟濟盈庭之賢,彬彬需世之彦,亦豈專無其人哉?見今被選於瀛錄者,亦莫非居臣之右者,則豈可先取其千萬不似之身,遽置於千萬不稱之官哉?況今聖明赫赫御宇,睿質天縱,講筵日開,上之所以諮詢,下之所以啓沃,專責於儒臣之得人,則其爲妙揀鴻碩,出入筵幄之方,亦宜自別於他日矣,豈可使如臣之微,苟然冒充,濫廁於橫經之列,猥陪於隻日之對哉?臣身狼狽,固不足恤,其於無補日躋之德,有累則哲之明,何哉?百爾思量,萬無冒進之路,身在禁直,亦不敢祗肅寵命,恩牌之下,蒼黃逬出,屢犯逋慢,不勝震越,歷陳情實,仰瀆崇嚴。伏乞聖明,諒臣由中之懇,憐臣過分之災,亟命選部,削臣職名,仍治臣慢命之罪,以振朝綱焉。臣聞近來三司之章,不附言事,則政院不許捧納,故凡於丐免之疏,必有尾附之說,此雖出於聖朝廣開言路之盛意,而臣竊以爲不然也,人臣之義,莫大於出處,處事之法,莫貴於先後,出處不以道,則人臣之義虧矣,先後失其序,則處事之法壞矣,量己而後進者,出處之道也,進身而後言者,先後之序也,今乃不量己而先進其身,不進其身而先進其言,則惡乎可哉?未知此法,昉於何時,而是必有時措之不得不然者,蓋聖人之法,莫不有精義存焉,仁者見之謂之仁,智者見之謂之智,百姓日用而不知,故親炙於宮墻,而猶有尙右之譏,傳道於一貫,而尙有速貧之誤,若是乎聖人之微旨,難得於千載之下,而三代之美法,爲弊於數世之後矣,由其世道日降,士氣日消,三司之官,無人竭忠盡言,則朝家之設此法,亦出於不得已,而不過一時時措之宜也,及其尾附爲法之後,時月滋久,俗習虛僞,近日之入三司者,或情或病,將上辭疏,則拘於此法,艱辛求覓於東西,苟且掇拾於左右,以無着落沒意味之說,聯諁疏末謂之尾附,事之不誠,孰大於是者,而又何關於治道之損益哉?此非特先後之失序,抑可謂三司之弊瘼矣,昔日之弊,在於不言,今日之弊,在於苟言,事雖二致,弊則一也,凡救弊之政,如冬裘而夏葛,飢食而渴飮,若見冬之裘者,而不葛於夏,若見渴之飮者,而不食於飢,則是可謂善於救弊哉?嗚呼,言路者,誠治道之先務也,人主之於言者,誠能以實心,求訪焉虛受焉採用焉扶護焉,則凡天下疲癃殘疾,具得彝性者,皆有傾葵之願,孰無獻芹之誠哉?如其否也,而訑訑之色,千里拒人,則雖以此法,懸之象魏,忠志之士,亦莫不杜口裹足,而所言者皆應文之陳腐,循例之圈套矣,顧何益哉?昔臣先祖文貞公臣聖民,還自天朝,進言於宣廟曰,中朝日杖言者,而言者繼起,我朝優待言者,而言者不見,人君之於言者,面容而心誅之,則其害甚於杖矣,當時以爲名言,此在我殿下好聞之如何耳,豈待設法而後,言路可開也?臣願自今以往,三司之章,無論言事有無,皆許捧納,以爲隨弊祛瘼之方,則其於今日時措之宜,亦可謂殊,途而同轍矣。伏願聖明,澄省於此,亦以爲開言路之一端焉,臣無任云云。省疏具悉。所陳三司辭疏事,先朝已定之式,何敢壞了?爾其勿辭察職。今十月十四日午時,上御誠正閣。時原任大臣請對入侍時,行都承旨徐瀅修,記事官韓兢履,記事官盧,別兼春秋趙雲翊,判府事金觀柱,左議政徐邁修,右議政李敬一,以次進伏訖。觀柱等曰,聖體若何?上曰,一樣矣。寢睡·水刺之節,何如?上曰,一樣矣。大王大妃殿氣候,何如?上曰,一樣矣。觀柱等曰,王大妃殿氣候,何如?上曰,一樣矣。觀柱等曰,惠慶宮氣候,何如?上曰,一樣矣。觀柱等曰,嘉順宮氣候,何如?上曰,一樣矣。上曰,判府事省墓之行,無撓往返,可喜。觀柱曰,獲蒙恩暇,往省松楸,而歸路病淹,今始反面,惶悚惶悚。上曰,昨日兩大臣胥命,過矣。邁修等曰,以臣等去就,深夜屢瀆,非不知萬萬惶悚,而昨旣未蒙兪音,則實無抗顔仍蹲之勢,不得已胥命矣,恩敎鄭重,感泣無地,而百爾思量,差遣按覈使之命,決難奉承,故今日又爲求對矣。觀柱曰,臣則俄因兩大臣,略聞梗槪,而凶言萬萬叵測,不可只送按覈使,卽爲設鞫,有不容已矣。邁修曰,伏聞韓海玉今方上京云,在京罪人捉送鄕獄,自古無此法例,此一款尤不可不設鞫矣。上曰,昨日卿等胥命之後,慈敎若曰,大臣至於胥命,則揆以國體,不可不曲從其言,依大臣言,設鞫爲可,爲敎矣,旣奉慈敎,今從卿等之請矣。邁修曰,判義禁金思穆出疆不遠,今姑許遞,何如?上曰,依爲之。出擧條命書傳敎曰,判義禁前望單子入之,待下批牌招。邁修曰,呈告及未肅拜同義禁,竝姑許遞,何如?上曰,依爲之。前望單子入之,待下批牌招,可也。出擧條邁修曰,吏判連當鞫獄擧行之節,頗多鍊熟,有事之時,不可無此等人矣。上命判義禁前望,以黃昇源頒布。觀柱曰,臣於此事,有可仰達者,韓海玉卽韓鍮之子也,以其父之有樹立,勿論搢紳士友,無不愛惜其家,海玉七八年前,亦嘗來見臣,而臣亦款接之矣,臣自楸下轉歸驪州之時,海玉作書於臣,以爲,渠之同宗韓時模,以渠家從前親昵之人,渠家遭罹之後,怵畏禍色,一切相絶矣,及夫渠家之伸雪也,來講舊好,而渠以前日相絶之故,不與之翕翕,因此慍憾,必欲甘心於渠家久矣,今忽以凶言爲渠所發,而將欲釀出禍機,何以處之云云,故臣見其凶言,極爲凶慘,仍封其書,不作答而還送矣,其後書來,又以爲無事彌縫云,臣始答之曰,聞已彌縫,可幸云矣,昨夕自鄕還歸,聞臣子之言,再昨夕,海玉忽來臣家,謂以時模輩終出事端,將有叵測之慮云爾,則臣子聞其顚末,極爲驚心,卽地逐送云矣,今若設鞫,則可以詳覈虛實,若海玉自做凶言,而推諉於時模,則海玉當明正典刑,時模若做出凶言,賈禍於海玉,則時模當被誣人之律,今可以究覈用律,而若臣則聞此凶言,尙今因循抛置,今於事端現發之後,始乃登筵仰陳,論其罪犯,不容倖逭,此獄未竟之前,無非臣蹙伏俟勘之日,公議可畏,今當先爲退出矣。上曰,卿言萬萬過矣,卿旣不答,而還送其書,則在卿有何不安之端乎?且卿見其書,而悉其裹面,卿若參鞫,則必有益於鞫事,更勿控辭而按獄也。觀柱曰,下敎如此,感祝無地,而在臣處義,決不可晏然參鞫,且臣參鞫,則不知罪人之言,又出何等怪說矣。上曰,卿言萬萬過矣,諸大臣相與勉勖,俾勿處義好矣。邁修曰,判府事之自引太過矣,此何關於判府事乎?上曰,卿等先退,罪人發捕擧行,可也。邁修曰,韓海玉·韓時模·韓海文·金大鎭四罪人,當發捕矣。上曰,唯。仍命退,諸臣以次退出。
甲子十月十四日申時,上御誠正閣召對,左副承旨同爲入侍時,左副承旨李文會,參贊官金在昌,侍讀官任百禧,檢校直閣金邁淳,假注書鄭祖榮,記事官盧,別兼春秋趙雲翊,以次進伏訖。上命開卷讀之。百禧讀自四年,止天寒水絶。上曰,參贊官讀之。在昌讀自使將軍,止以救燕。上曰,閣臣讀之。邁淳讀自封孚問於申胤,止叛降燕。上曰,注書讀之。賤臣讀自燕遣郝晷,止堅不許。上曰,上番讀之。讀自冬十月,止不亦美乎。上曰,下番讀之。雲翊讀自堅復愛令,止以防未然不聽。上曰,文義陳之。百禧曰,今日所講,別無可陳文義,而梁琛之使於秦而不拜,秦太子足可謂不辱君命,而其剛正不撓,正辭以對者,頗有可觀之節矣,春秋之時,寗武子使於魯,而三拜鹿鳴之歌,武子則拜之而得其禮,梁琛則不拜而不失禮,俱可謂善於專對,而燕主之以琛爲使,可尙其得人之美矣。在昌曰,今日自止,別無文義之可陳矣。邁淳曰,臣亦無可陳文義矣。上曰,琛之言曰明而能斷,夫明者固能善斷,而亦或有明而不能斷者,其故何也?百禧曰,人果有明而不能斷者矣。上曰,人何如則旣明而不能斷耶?百禧曰,人無決斷之惟而然矣。上曰,明而不能斷,豈無所以乎?邁淳起伏未及對。上曰,玉堂奏之。百禧曰,人於事爲上,過欲詳明,而或不免反致疑慮,有猶豫而不能決者,又或有知而不能行者,皆由於氣質之偏也。上曰,秦王堅何如人也?百禧曰,別無足稱道,而觀其不殺慕容垂,則可謂有英雄之度矣。上曰,吳王垂何爲而奔秦耶?百禧曰,無罪見疑,窮困而歸於堅矣。上曰,秦王堅始以何姓,而後變爲何姓乎?百禧曰,符堅初姓,倉卒不能記得矣。上曰,皇甫眞選將益兵之請,可謂得計乎?百禧曰,燕之君臣,皆不以燕爲憂,而獨皇甫眞憂之,欲爲戒備之策,可謂善劃之計也。上曰,燕主何爲捨垂,而任其出奔耶?百禧未及對。上曰,王猛何如人也?百禧曰,可用之才也。上曰,有以王猛比之諸葛亮者,是言果何如也?秦王堅亦可比於漢昭烈耶?百禧曰,此二人何可比於漢昭·諸葛乎?上曰,然則可比於古之何人乎?百禧曰,秦王則比諸昭烈猶或近似,而王猛則不可擬議於諸葛矣。上曰,若以秦王堅謂近於昭烈,則王猛獨不可謂近於諸葛乎?百禧曰,比之諸葛,何可幾及,而王猛亦自是難得之才也。上命掩卷,玉堂·閣臣先退。上敎曰,玉堂徐能輔何爲違牌云耶?在昌對曰,未及聞知矣。上曰,趙晉和何爲違牌乎?在昌曰,聞有犯染,不得肅命云矣。上曰,徐能輔違牌之由,知入,可也。賤臣承命出傳。上命書傳敎曰,在外玉堂許遞,前望單子入之。以修撰趙晉和牌不進罷職傳旨,上命書傳敎曰,與差祭玉堂許遞,前望單子入之。仍命書公事判付訖。上命退,承史以次退出。
上在昌德宮。停常參·經筵。
藥房都提調徐邁修,副提調徐瀅修啓曰,伏未審日間,聖體若何?寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于金宗善曰,右承旨入侍。
傳于徐瀅修曰,諸承旨持公事入侍。
傳于金在昌曰,召對爲之。
傳于徐瀅修曰,都承旨·左副承旨·右副承旨·同副承旨入侍。
承旨前望單子入之,徐榮輔落點。
同義禁前望單子入之,李尙度落點。
傳于徐瀅修曰,左承旨許遞,前望單子入之,待下批牌招察任。
承旨前望單子入之,李溏落點。
李文會啓曰,事變假注書韓泰登,身病猝重,勢難察任,今姑改差,何如?傳曰,允。
韓泰登改差,代以金益鉉爲事變假注書。
金益鉉有頉,代以柳春東爲事變假注書。
傳于沈象奎曰,推鞫爲之。
沈象奎啓曰,推鞫爲之事,命下矣。兩司諸臺,竝卽牌招,以爲進參之地,何如?傳曰,允。
沈象奎啓曰,臣象奎今日推鞫進去,下直之意,敢啓。傳曰,知道。
沈象奎以義禁府鞫廳大臣意啓曰,推鞫爲之事,命下矣。臣等今方來會,而知義禁蔡弘履身病猝重,無以備員開坐,今姑許遞,其代令該曹口傳差出,待下批牌招察任,何如?傳曰,政官牌招,開政差出。
以玉堂前望單子,傳于金宗善曰,今日政差出。
有政。吏批,行判書黃昇源推鞫進,參判未差,參議朴宗慶進,右承旨金宗善進。啓曰,判書黃昇源推鞫進,參判未差,小臣獨政未安,何以爲之?敢稟。傳曰,只出緊任。
傳于金宗善曰,見窠皆令差出,以尹致鼎爲校理,徐有恂·趙雲翊爲副校理,林景鎭·柳台佐爲修撰,洪羲膺爲副修撰,李集斗爲知義禁,大司成單徐榮輔,以金載瓚爲同經筵,金敬烈爲禁府都事,趙台榮爲掌令,洪羲浚爲正言,金煐爲楚山府使,金芝淳爲思陵參奉,知經筵單金載瓚,同經筵單韓用龜,禁府都事金敬烈,內贍奉事吳敏常相換。
兵批,判書韓晩裕進,參判李尙度病,參議李普天病,參知朴瑞源入直,同副承旨金在昌進。以李宜秀爲兼司僕將,金秉喆爲宣傳官,尹宅性爲守門將,崔啓鉉爲高山里僉使,副司直申緯,副司果李泳夏·趙晉和·閔宗爀竝單付,以鄭煥宗爲都摠經歷,李英植爲都摠都事。
李文會以義禁府鞫廳大臣意啓曰,問事郞廳洪秉喆·金蓍根·任百禧時無職名,令該曹口傳付軍職,何如?傳曰,允。
李文會,以義禁府言啓曰,今此推鞫時,本府都事不可不備員,出使都事李基弘·趙榮錫,令該曹口傳相換,何如?傳曰,允。
李文會,以義禁府言啓曰,今此推鞫時,假都事十員,令該曹依例差出,何如?傳曰,允。
兵曹口傳政事,副司果單任百禧·金蓍根·洪秉喆。
吏曹口傳政事,禁府都事趙榮錫,引儀金鋎相換,禁府都事李基弘,內資奉事尹慶烈相換。
傳于金宗善曰,當此初寒,植木之役,不可不念,陵園軍,自本府別備餠肉等物以饋之意,下諭于該留守,亦令宣傳官下去,眼同分饋,植木形止,續當有摘奸之行,竝以此意一體下諭。
金宗善啓曰,應敎·副應敎·校理一員,副校理二員,副修撰一員未差,校理金啓溫未肅拜,副修撰徐能輔傳旨未下,玉堂上下番俱空,事甚未安,校理金啓溫,卽爲牌招入直,何如?傳曰,允。
以副修撰徐能輔牌不進罷職傳旨,傳于金宗善曰,只推,嚴飭牌招,使之入直。
以校理金啓溫,副修撰徐能輔牌不進罷職傳旨,傳于金宗善曰,竝只推,更爲牌招。
以大司諫林漢浩,司諫閔師宣,獻納宋冕載,執義元在明牌不進罷職傳只,傳于李文會曰,只推。
掌令金啓河啓曰,臣庸愚湔劣,淸朝耳目之任,自知萬不近似,而目今亂逆層生,推鞫方張,其在竭蹶之忱,宜效沫飮之義,而第臣於前啓中,竊有區區私義之難於連參者,向叨見職,以此引避,特蒙體諒之聖恩,則前後處義,宜無異同,以此情踪,其何可晏然冒據於臺次乎?請命遞斥臣職。答曰,依啓。
正言徐長輔啓曰,臣姿性庸愚,言議巽劣,初不近似於淸朝耳目之任,且於本院,已經納言,揆以格例,自在應遞,而第以未署之故,不敢來避,只俟公議而已,今方亂逆層生,推鞫方張,前此鞫坐除署,旣有成命,天牌儼臨,宜卽竭蹶趨承,粗效沫飮之義,而其在公格,臣何可晏然蹲冒於見職乎?請命遞斥臣職。答曰,依啓。
兵曹口傳政事,副司果單徐長輔。
金宗善,以奎章閣言啓曰,景慕宮望廟樓今望奉審,無頉之意,敢啓。傳曰,知道。
徐瀅修,以吏曹言啓曰,因義禁府草記,誣上不道罪人在侖,今已正刑,降邑號罷守令等事允下矣。問于義禁府,則誣上不道罪人在侖,居生於忠淸道魯城縣云,而守令則勿罷事,曾有定奪矣,魯城縣監,旣無可降之號,班次於諸縣之末,以示貶降之意,何如?傳曰,允。
李文會,以都摠府言啓曰,今日入直,內三廳武兼禁軍及軍兵等,當爲中日習射,而宗廟修改相値,不得爲之之意,敢啓。傳曰,知道。
李文會,以備邊司言啓曰,卽見慶尙監司金羲淳災實分等狀啓,則尤甚名色不爲擧論,咸陽等六十五邑置之稍實,知禮等六邑置之之次,仍以爲,事目災九百結外,不足災九百九十七結二十負二束,特許加劃,後錄諸條,竝請令廟堂稟旨,分付矣,其一,綿農雖或免歉,市直亦甚刁騰,各色匠保樂工價布,毋論山沿,純錢代納事也,其一,知禮綿農,偏被災損,兵曹禁御營軍布木邊中參半代錢,各衙門身貢布,竝爲純錢,該邑新還,限折半準折代捧,待明秋還作本色事也,其一,順興還多之弊,已成痼瘼,轉輸遠邑,將有撓民之弊,米五百石,小米太租粟各一千石,從市直作錢,移貿於穀少沿邑,而其中小米糴糶甚難,準折作租,外此山郡,亦有穀多減糴之請,參量作錢,移送沿邑後,追後修啓,咸陽本非宜麰之地,皮麰一千石,爲先作租,其餘一千石,次次區處事也,其一,山倉軍餉,今年當捧中限折半,仍留平倉事也,其一,推奴徵債依前防塞事也,嶺農之豐,甲於諸路,而至於偏被災傷處,該邑民情,無異荒年,道臣之分定二等,必有斟量,依狀請施行,且以本道幅圓之大,事目外加請之災,未滿千結,較之近年,十分精約,特爲準許,而綿農旣損於畓農,則各樣身布,亦不可無闊狹,山沿諸邑之或錢或木者,竝以純錢許令代納,至於知禮,則被災最甚,各營軍布之參半代錢,各衙門身貢布之竝爲純錢,當捧新還之折半代捧,俱爲窮民息肩之道,亦爲許施,順興及外此山邑之還穀,移貿咸陽皮麰及順興小米之從便作租,其在裒益之政,不必靳持,竝與山倉餉穀之仍留平倉,推奴徵債之依前防塞事,而一體施行,何如?傳曰,允。
李文會,以禁衛營言啓曰,本營千摠金煐身病甚重,勢難察任,改差,何如?傳曰,允。
推鞫時,罪人韓海玉原情,傳于金宗善曰,推鞫姑罷。
甲子十月十五日午時,上御誠正閣召對,諸承旨持公事同爲入侍時,行都承旨徐瀅修,右承旨金宗善,左副承旨李文會,記事官韓兢履,參贊官金在昌,侍讀官任百禧,檢校直閣金邁淳,假注書鄭祖榮,記注官車信用,別兼春秋徐有恂,以次進伏訖。上命禁堂前望單子入之,兢履承命持入。瀅修奏曰,玉堂任百禧·金蓍根·洪秉喆,皆差問事郞廳,金蓍根·洪秉喆,纔已違牌,而傳旨姑未下,無以仕進於鞫坐云矣。上命書榻敎曰,問事郞廳所帶玉堂之任,竝許遞。瀅修承命書之。上命開卷。百禧讀自秦遣使,止洛陽降。上曰,參贊官讀之。在昌讀自大司馬,止所宜爲哉。上曰,閣臣讀之。邁淳讀自燕慕容臧,止不過一紀耳。上曰,注書讀之。賤臣讀自大司馬,止請戰。上曰,上番讀之。信用讀自陳於渭源,止紹死於賊。上曰,下番讀之。有恂讀自暐失馬步走,止皆變除之。上曰,文義陳之。百禧曰,燕臣之中,申紹兄弟,最是可用之才,而其疏所言精擇守宰已下數事,皆是格言,而賞必當功,罰必當罪八字,尤爲人主爲治之要也,奏未畢,上曰,何以則可能賞必當功,罰必當罪乎?百禧曰,書云罪疑惟輕,功疑惟賞,蓋人主之於賞罰,必欲皆得其當,而至於可疑之處,則寧失於恩厚,而不欲近於刻薄,此莫非審愼於賞罰,而務欲得其當者也。上曰,玉堂所奏罪疑惟輕在於書傳,而功疑惟賞,見於何文乎?百禧曰,亦在於書傳大禹謨矣。上曰,大禹謨有功疑惟賞之語乎?予則未見此語於書傳矣。百禧未及對。上曰,參贊官陳文義也。在昌曰,申紹此言,果是爲治之要道也,果能節抑浮靡,賞罰必當,則此魯論所云節用愛民之道,尙書所云功懋懋賞之義也,從事於此,則治天下亦有裕餘矣,奚但溫·猛可梟而已乎?上曰,閣臣陳之。邁淳曰,符堅之建基創業,頗不草草,非但五胡中最爲傑然,其政令之間,綽有君人之度,第其成立未幾,旋卽敗亡者,蓋有兆眹之先見者矣。堅之於猛,際遇之隆盛,契合之密勿,可謂古今罕倫矣,伐燕之任,委之於猛,亦可謂任使得人,而送猛之時,乃曰親督萬衆,繼卿星發,及其長驅圍鄴,成功在朝暮,而又曰親帥六軍,星言電赴,蓋欲以平燕之功,屬之自己,而不欲王猛之專有也,其喜功爭能之心,昭不可掩矣。王猛之死,堅甚慟惜,至曰天奪五景略之速,其君臣之際,亦終始無憾矣,然猛幸而早死耳,使其久不死,而堅之猜克漸積,則其際遇之能保終始,未可知也,及夫猛死之後,違衆拒諫,傾國圖晉,百萬之衆,全甲陷敗於淝水一戰,此皆喜功爭能之心爲之祟也,大抵人君之度,貴在廓然大公,推誠待下,委任才器,無一毫私我之心,然後方能合天下之才,而成天下之功矣,秦誓曰若有一介臣,斷斷無他技,其心休休焉如有容,人之有技,若己有之,雖在人臣,須有此度量,然後方可以居輔相之任,況人君之御下乎?堅之事雖不足論,而亦足爲後世鑑戒之資矣。上曰,王猛之於符堅,果有近於諸葛之於昭烈耶?百禧曰,昨筵亦有所陳矣。王猛·符堅,何能及於諸葛·昭烈,而蓋亦一時之英才,亦不無相近之處矣。上曰,若以爲相近,則昭烈之於諸葛,果有如符堅之於王猛之事乎?王猛之媢嫉慕容垂,非雅德君子所爲,則諸葛果亦有近於此之事乎?百禧曰,臣所謂相近者,特以其際遇之盛而言也。上曰,梁琛何如人也?百禧曰,可用之人也,臣不能記其人之顚末,而以其使秦時事觀之,足可謂不辱君命矣。上曰,慕容垂果有可殺之事,而王猛欲殺之乎,垂之必反,王猛果有先見而然乎?百禧曰,猛之欲殺垂者,似出於媢嫉之心,而垂之反與不反,王猛豈能先知乎?上曰,孫盛所撰晉史,其子私自改之,則桓溫枋頭之事,後世何從而傳之乎?百禧未對。上曰,此云孫盛之別寫一本,傳之外國,外國是何國乎?百禧又未對。上曰,以文見之,似流入於遼東矣。上曰,申紹疏中,何者最爲爲治之要乎?百禧曰,節抑浮靡,愛惜用度一句,可爲要道矣。上曰,浮靡二字,是何義也?百禧曰,凡係不急之務,無益之事皆是也,此浮華靡費之謂也。上曰,苟欲節抑浮靡則用何道乎?百禧曰,節用而愛民是也。上曰,節用則愛惜用度之義也,是果合於抑浮靡之道乎,又節抑浮靡,只愛財乎?上曰,愛惜用度,何義也,其道何由?百禧曰,愛惜財用是也。上曰,愛財是好事乎?百禧曰,當用於可用之處之義也。上曰,如欲精擇守宰,則其道何由?百禧曰,得人爲上矣。上曰,得何如人則可合於守宰耶,精擇之道,何也?百禧曰,能知愛民者,可爲牧民之任矣。上曰,玉堂所言愛民之道,何也?上曰,申紹之疏,是上疏於誰者乎?百禧曰,上於秦王者也。上曰,以文辭見之,似是上於秦王堅之書也,又如玉堂之言,疏中何云溫·猛可梟?百禧曰,如此故秦王堅,疏奏不省矣。上敎于邁淳曰,此疏上於何主耶?邁淳曰,上於燕主暐也,非上於秦王堅矣。上曰,秦王堅姓,何也?百禧曰,未能詳知矣。上曰,堅之父,何人也?百禧曰,未能詳考矣。上命書傳敎曰,新除授同義禁牌招參坐,瀅修承命書之。上敎于百禧曰,鄧羌有將帥才乎?百禧曰,有之矣。上曰,然則此戰鄧羌之有此三大罪,何也?上曰,此文采葑采菲,見於何詩乎?百禧曰,在詩谷風章矣。上命掩卷,仍命玉堂先退。瀅修奏曰,吏房無公事矣。在昌以戶房,讀奏慶尙監司金羲淳狀啓渰死人處恤典題給事,文會以兵房,讀奏平安都事金璞狀啓邪學無乎事,宗善奏曰,禮房無公事矣。文會以刑房代房,讀奏慶尙監司金羲淳啓本罪人李日恒梁山郡到配事,上命書公事判付訖。上命書傳敎曰,大王大妃殿進御加減養胃湯,依前方五貼製入。仍命退,諸臣以次退出。
甲子十月十五日申時,上御誠正閣。都承旨·左副承旨·右副承旨·同副承旨入侍時,行都承旨徐瀅修,左副承旨金宗善,右副承旨李文會,同副承旨金在昌,假注書鄭祖榮,記注官車信用,別兼春秋徐有恂,以次進伏訖。上命出給玉堂前望有闕之代,今日政差出,賤臣承命出傳。瀅修奏曰,吏房無公事矣。在昌奏曰,戶房代房無公事矣。宗善奏曰,禮房無公事矣。文會以兵房,讀奏平安兵使吳毅常狀啓大國人去來事,刑房代房無公事,在昌奏曰,工房無公事矣。上敎曰,政官入來與否知入,判書若進去鞫坐,參議獨政之意出傳也,賤臣承命出傳,上命書公事判付訖。仍命退,承史以次退出。
上在昌德宮。停常參·經筵。
李文會啓曰,明日常參·經筵,取稟。傳曰,停。
李溏啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金宗善啓曰,左副承旨李溏,今日不爲仕進,卽爲牌招,何如?傳曰,武承宣處義,萬萬駭然,卽爲牌招。
傳于金宗善曰,諸承旨,持公事入侍。
李文會啓曰,校理金啓溫·尹致鼎,副校理趙雲翊,修撰林景鎭,副修撰徐能輔·洪羲膺牌不進,副校理徐有恂,別兼春秋預備進,修撰柳台佐在外,玉堂上下番俱空,事甚未安。應敎·副應敎未差之代,政官牌招,開政差出,待下批牌招,以爲入直之地,何如?傳曰,違牌人只推,更爲牌招。
李文會啓曰,校理金啓溫,副修撰徐能輔再牌不進罷職傳旨,今方捧入,而玉堂上下番俱空,事甚未安。新除授校理尹致鼎,副校理徐有恂·趙雲翊,修撰林景鎭·柳台佐,副修撰洪羲膺,竝卽牌招,以爲推移入直之地,何如?傳曰,違牌人只推,更爲牌招。
傳于李文會曰,召對爲之。
傳于李溏曰,坐直承旨入侍。
承旨前望單子入之,徐瀅修落點。
以都承旨徐瀅修牌不進推考傳旨,傳于金宗善曰,更爲牌招。
傳于李文會曰,當該注書,從重推考。
李溏啓曰,行大司憲李直輔,掌令宋稚圭,持平朴宗琦在外,執義元在明,掌令趙台榮,持平韓義運牌不進,監察茶時之意,敢啓。傳曰,知道。
以大司諫林漢浩,司諫閔師宣,獻納宋冕載,正言宋知濂,掌令趙台榮,持平韓義運牌不進罷職傳旨,傳于李溏曰,只推。
以執義元在明牌不進罷職傳旨,傳于李溏曰,許遞。
以廣州留守,金載瓚狀啓判府事徐龍輔祿俸不爲領受事,傳于金在昌曰,更爲輸送事,回諭。
事變假注書韓泰登書啓,臣於本月十四日酉時量,敬奉聖諭,馳往傳諭于西部西江坊下中里契判府事金觀柱所住處,則以爲,臣於閱朔違陛之餘,纔登前席,仰瞻耿光,戀結之忱,庶幾少伸,而適因意外事變,義不容晏處城闉,故今方退伏江郊矣。玆伏承近侍臨宣聖諭,促臣卽爲入城,而至以無一毫不安之端爲敎,臣伏讀感泣,不知所喩。第臣私義之難可晏然,纔已悉暴於朝筵,則庶蒙聖鑑之曲諒,而又承此敦迫之恩諭,臣於此惶蹙悶隘,誠莫知所措之宜也。臣反覆思量,實無冒膺之勢。故玆不免又添違傲之罪,伏地震灼,祗俟威罰之遄加云矣,敢啓。傳曰,知道。
李文會,以弘文館言啓曰,本館下番,無他推移之員,不得已以上番姑降入直之意,敢啓。傳曰,知道。
李溏,以備邊司言啓曰,卽見江原監司申絢災實分等狀啓,則尤甚名邑,不爲擧論,原州等十五邑,置之稍實,通川等十一邑,置之之次,仍以爲事目災一百結外,不足災一百五十八結十六負九束,依數準許,推奴徵債,限明秋防塞事,竝請令廟堂稟旨分付矣。分等依狀請施行,本道農形,統以論之,始也災無不有,終焉穀無不熟。今此事目外一百五十八結零之加數請劃,雖似過濫,道臣論列,必有料量,其在恤民之政,勢難靳持,特許準劃,使之一一均俵,推奴徵債之限明秋防塞事,依近例亦爲許施,何如?傳曰,允。
黃海監司李相璜疏曰,伏以,臣猥蒙藩寄,行將陛辭矣。臣之父母墳山,在於京畿楊州地,省曠松楸,積有日月,而今當遠離,益增霜露之感,玆敢冒昧陳籲,仰丐恩暇。伏乞聖慈,特許往省,以伸至情,千萬幸甚,臣無任云云。答曰,省疏具悉。卿其依所請往省焉。
甲子十月十六日午時,上御誠正閣。諸承旨持公事入侍時,右承旨金宗善,左副承旨李溏,右副承旨李文會,同副承旨金在昌,記事官韓兢履,假注書鄭祖榮,記事官崔鳳和·盧,檢校直閣金邁淳以次進伏訖。上命讀奏公事,宗善奏曰,吏房代房無公事矣。在昌奏曰,戶房無公事矣。宗善以禮房,讀奏水原留守金文淳狀啓顯隆園·華寧殿奉審事,文會以兵房,讀奏平安兵使吳毅常狀啓赴防出身到防事,南兵使沈鑏啓本武學都試試取事,文會以刑房代房,讀奏慶尙監司金羲淳啓本安置罪人趾古南海縣到配事,平安都事金啓本罪人金兌復陽德縣到配事,溏奏曰,工房無公事矣。上命書公事判付訖,上命書傳敎曰,兵·工換房。又命書傳敎曰,禮·工換房。宗善承命書之。上曰,玉堂出牌,牌去來催促,可也。賤臣承命出傳,上命書傳敎曰,都承旨許遞,前望單子入之,待下批牌招察任。又命書傳敎曰,新除授守令,明日下直,上京守令一體催促下送。文會承命書之。上命退,諸臣以次退出。
今十月十六日申時,上御誠正閣。召對入侍時,參贊官李文會,侍讀官徐有恂,檢校直閣金邁淳,記事官韓兢履·崔鳳和·盧,以次進伏訖。上命開卷讀之。有恂讀自十二月,止秦建元七年,上曰,參贊官讀之。文會讀自春正月,止涼州刺使西平公,上曰,閣臣讀之。邁淳讀自吐谷渾,止當付之將來耳,上曰,注書讀之。賤臣讀自代世子寔,止自是不復獵,上曰,上番讀之。鳳和讀自十一月,止神彩毅然,上曰,下番讀之。讀自於是宣太后,止溫之謂矣。上曰,上番未及命讀前,徑先起伏,推考,不飭之承旨李文會推考事,榻前下敎。上曰,文義陳之。有恂曰,秦王堅以夷狄之君,能從伶人之諫,賜帛拜官,不復田獵,其英略雄圖,可見於此矣。射獵,胡虜之長技也,伶人,典樂之賤工也,而叩馬一諫,卽罷田獵,以至褒揚厚賞,符堅所以起於胡虜,竝驅中原,能成開創之業者,實由從諫如流也。大抵人君之盛德,必以從諫爲先,逆耳之言,易歸於厭聞,强直之言,或近於矯拂,故自古明君哲辟,必也包容嘉納,以爲來諫之道。如大禹之設鼓求諫,漢文之止輦受諫,是也。臣之出入筵席,三年于玆矣。我殿下聖德卓越,學問日就,凡於政令注措之間,廈氈討論之際,一語一默,一動一靜,動合聖人,未嘗有闕失,則周文不諫亦入之德,我聖上已有之矣。似若無待乎群下之獻替,而大聖人進進不已之工,則尤有所自勉之道,古所云不恥下問,芻蕘必擇,乃是聖益聖之大節,以今日橫經之列言之,名以講官,昵侍香案者,不過如臣之魯莽蔑識而已。至於詢問之未對,文義之失實,似必不摡於聖心,而如或因此而低視,不思所以求益之方,則啓沃之責,輔導之功,相去遠矣。嚴畏咫尺之地,雖或有未盡之歎,必須虛襟而受之以此,推至於從諫,則近日公車之積,雖似陳談,而陳談之中,亦有可取,伏願體念於來諫之方焉。上曰,參贊官陳之。文會曰,玉堂已陳,臣無可達矣。上曰,閣臣陳之。邁淳曰,臣亦無可達之義矣。上曰,王猛曰,郝君知幾爲先之語,馮誕賞丁公誅季布之說,果何謂也?有恂曰,以此推之,王猛之爲人可知。猛之於堅,得君如彼其專,故能成功業。若使易處郝晷之地,則必如郝晷之所爲,大抵立國規模,先扶紀綱,以漢高之斬丁公賞季布之事觀之,其四百年綿祚,推可驗矣。符堅之不能誅慕容,評王猛之稱郝晷,皆無宏遠之度,宜其享國不過數十年矣。上曰,王猛或有比於管·樂·諸葛亮,未知,何如。有恂曰,王猛何可比擬於此也?王猛之際遇於符堅,如諸葛亮之於昭烈,而雖有才略,以不事晉而事夷狄之君觀之,豈可比論於諸葛亮乎?上曰,晉之得國不足稱,則猛之不事晉,何必爲非耶?有恂曰,聖敎至當,而晉猶是中夏之國矣。上曰,視連之不飮酒遊畋,固善矣。軍國之事,委之將佐,亦善爲之事乎?有恂曰,視連柔弱無威斷,故委政於將佐,不足稱矣。上曰,此云不飮酒遊畋者七年,七年之後,何以爲之耶?有恂曰,七年以後事,雖不敢臆對,而蓋言不飮酒遊畋之久故耳。上曰,鍾惡地諫以人主當自娛樂,自娛樂豈人主之美事耶?不曰與民同樂,而曰自娛樂,何謂也?建威布德之言,亦何謂也?有恂曰,自娛樂之樂,與民同樂之樂不同,此豈人主美事乎?至於威德之建布,非强作而可爲者,惡地此言,非矣。上曰,桓溫撫枕歎,已著跋扈之心,而若無郗超之勸,則終無廢立之事耶?有恂曰,溫之流芳遺臭之說,可見其不臣之逆節,雖無郗超勸,豈無廢立之事乎?但郗超之言,助其惡而促其禍矣。上曰,王彪之前日所爲,頗有可取,而廢立之際,乃及助之,何也?有恂曰,人臣全節,當論其始終,廢立之際,反助桓溫之惡,則從前雖有可取,末節已誤矣。王莽下士之時,猶不知王莽之爲王莽,彪之之始終,何以異此乎?上曰,雖非今日自止,而下文桓溫請降封東海王依昌邑故事,此亦由於王彪之之取霍光傳,定儀制之故耶?有恂曰,聖敎至當矣。上曰,桓溫之廢立,果如霍光同耶?有恂曰,自古亂逆之輩,必以霍光爲藉口之資,而有霍光之志則,可也,無霍光之志則皆逆也。桓溫之事,豈可擬議於霍光乎?上曰,武陵王晞,誰之孫也?有恂曰,未及考見矣。上曰,王彪之畢竟,何如?有恂曰,亦未及考見矣。上曰,此後桓溫來朝之時,都下恟恟云,欲誅王謝,而王坦之倒執手版,謝安則神色不變矣。此時則桓溫雖勢盛,在謝安則切已可畏,似不如此後欲誅之時,而彼時則神色不變,此時則見溫遙拜,何也?有恂曰,謝安前後之事,時自不同而然。見溫遙拜之時,知有跋扈之心,而欲弛禍也,神色不變之時,擔負晉祚之存亡,而不顧一身者也。謝安之雅量,勝於王坦之矣。上曰,宜都王是慕容桓耶?有恂曰,慕容儁之弟矣。上曰,符堅初諾鄧羌爲司隷校尉,而終爲背約,何也?有恂曰,許以司隷,卽王猛之事,而符堅則以非優禮名將,特拜鎭軍將軍矣。上曰,廉·李卽誰也,而何時之將乎?有恂曰,廉頗·李牧,卽趙之名將也。上曰,司隷誰果爲之?有恂曰,未能記得矣。上曰,桓溫與郗超,雖是同心,孰勝孰否?有恂曰,此輩何足論優劣也?郗超卽入幕之賓,助惡之罪,似無異於桓溫矣。上曰,慕容桓之子鳳,雖是狼子野心,而有氣幹者,傾身與之交心,其亦可尙者耶?有恂曰,以十一歲兒,有意於復讐者,極可尙矣。上曰,鳳之畢竟,何如?有恂曰,未及考見矣。上曰,視連之言曰,聲色遊娛,豈所安也?威德之建,當付之將來耳。此何謂也?有恂曰,似無意於爲君,故有付將來之語矣。上命掩卷,仍命玉堂·閣臣先退。上曰,今日預備別兼春秋,誰也?文會曰,徐有恂矣。上曰,輪回仕進耶?文會對曰,與趙雲翊間一日交替矣。上曰,徐有恂旣經今日講筵,今日預備,以趙雲翊施行,明日則以徐有恂預備,可也。仍命注書,在院承旨入侍。賤臣承命出傳,又敎曰,注書出去,玉堂下番誰某,知入,可也。賤臣承命入奏曰,校理金啓溫承牌,以上番入直,而下番則姑無承牌之人,故自本館往復於徐有恂·趙雲翊,使之推移入直云矣。上曰,然則趙雲翊似入直矣。文會曰,預備別兼,雖帶他職,例皆除本仕矣。今後則非預備仕進之日,而若値玉堂番次苟艱之時,則使之推移入直乎?上曰,依此爲之。又敎曰,上番出去,玉堂下番,更爲知入,可也。鳳和承命知入,奏曰,入直玉堂,只有金啓溫,而下番則姑未停當云矣。文會曰,上番兼春秋崔鳳和,傳命出入之際,做錯非細,推考,何如?上曰,依爲之。出擧條上曰,書狀出疆時,例帶兼執義,而元在明時帶實執義,今日臺諫牌不進罷職傳旨中,執義則各捧傳旨以入,可也。仍命退,諸臣以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
李文會啓曰,來二十一日朝參日次矣,敢稟。傳曰,停。
金宗善啓曰,來二十一日輪對日次矣,敢稟。傳曰,爲之。
李文會啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,知義禁李集斗除拜後過三日,不爲出肅,依定式推考警責,仍卽牌招察任,何如?傳曰,允。
傳于徐瀅修曰,諸承旨,持公事入侍。
傳于金在昌曰,召對爲之。
以承旨房望,傳于徐瀅修曰,承旨房,仍右承旨爲禮房,左副承旨爲工房,右副承旨爲兵房。
兵曹口傳政事,副司果單元在明。
徐瀅修,以吏曹言啓曰,新除授守令,使之明日辭朝,如有上京守令,令該曹一體催促下送事,命下矣。自臣曹未下直守令及受由上京守令處,卽爲下去之意催促,則楚山府使金煐今日辭朝,順天府使鄭魯榮纔已下去,慈山府使趙萬元以爲,親病猝重,時月內萬無離側還任之勢云。淮陽府使朴宗京,晉州牧使朴宗羽,星州牧使李最源,俱以爲身病猝重,不得下去云。雖未知其親病與身病之如何,而特敎催促之下,如是懸頉,事體所在,萬萬未安。所當重勘,而此與無端不下去有異,何以爲之?敢稟。傳曰,竝改差,政官牌招,開政差出。
徐瀅修啓曰,行吏曹判書黃昇源,參議朴宗慶牌不進推考傳旨及罷職傳旨,今方捧人,而開政命下之後,如是違牌,事甚未安,判書更卽牌招,何如?傳曰,允。
徐瀅修啓曰,行吏曹判書黃昇源再牌不進推考傳旨,今方捧入,而開政命下之後,連事違召,不卽承膺,事甚未安,所當更請牌招,而係是一日三牌,何以爲之?敢稟。傳曰,待明朝,更爲牌招。
李文會啓曰,行大司憲李直輔,掌令宋稚圭在外,掌令趙台榮,持平韓義運·朴宗琦牌不進,執義未差,監察茶時之意,敢啓。傳曰,知道。
以大司諫林漢浩,司諫閔師宣,獻納宋冕載,正言宋知濂,掌令趙台榮,持平韓義運·朴宗琦牌不進罷職傳旨,傳于李文會曰,只推。
以副修撰徐能輔牌不進罷職傳旨,傳于金宗善曰,只推,更爲牌招。
以校理尹致鼎,修撰林景鎭,副修撰徐能輔·洪羲膺牌不進罷職傳旨,傳于金宗善曰,只推,更爲牌招。
李文會,以兵曹言啓曰,同知中樞府事柳章源,慶熙宮衛將李錫曾·金光礪,俱爲在外,身病猝重,末由上來云,竝改差,何如?傳曰,允。
李文會,以兵曹言啓曰,禁軍遞兒窠本曹堂上軍官,今方有闕矣。禁軍別將與各番將,眼同試取,以居首者塡差之意,敢啓。傳曰,知道。
李文會,以備邊司言啓曰,關西後運襦衣一百四十五領,紙衣一百領,照數稱量,木綿紙品,竝爲看審監封,逢授於齎去禁軍處,沿路輸運及本道頒給等節,更爲各別嚴飭之意,敢啓。傳曰,知道。
京畿監司金達淳疏曰,伏以,臣猥將血懇,冒上辭本,言雖不文,情實非飾,攢手雲天,顒俟兪音,及奉批旨,不惟不準所請,至敎以又何强引?臣於是,抑鬱悶迫,益不知置身之所也。竊伏念,臣之顚沛汚衊,不堪復齒朝著之狀,聖明燭之審矣,同朝諒之悉矣。猶且羈縻相持,未蒙矜許者,豈或以外比於內,輕重差別,容有可以一分變動之理耶?夫官無內外,所以效力而從事者,惟一箇身與心耳。身旣僇辱,心則䵝䵢,更將何物,可以藉手廁跡於任事百執事之列哉?仰惟天日在上,幽隱畢燭,罟獲之內,而衽席之置,刀俎之擬,而肥肉之傅,旣安全之,又昭㫼之,受恩至此,死無餘憾。獨奈大質已虧,無法可補,爲今之計,惟有絶意簪紳,安分畎畝,使其本然羞惡之端,不至全副破壞,則在聖朝,爲究竟生成之澤,在微臣,爲餘生歸宿之所,斷斷此願,毫無虛假。竊意聖鑑孔昭,公議至嚴,擧措趨舍,物無違則,惟此準擬,庶或不甚逕庭,乃今侈之以銓注之選,寵之以藩翰之寄,殆若微瑕細纍之可以容易洗滌,依舊存錄者然,卽臣之狼狽失圖,姑無暇論,其在天地至仁,曲遂萬物之義,果何如也?噫,糞土賤臣,趨走乃其恭耳。顧何敢以古人去就之節?妄自比擬,而堂堂淸朝,四維爲治,其不可以其人之不肖,而遽有所弛張也明矣。惶阨之極,他不暇顧,玆不得不冒萬死更籲于天地父母之前,伏願聖明,深加諒察。將臣見職,亟賜遞免,使京輔重任,毋至許久瘝曠,公私幸甚,若其逋慢瀆冒之罪,則嶺海鈇鉞,臣實甘心,而無所恨矣,臣無任云云。答曰,省疏具悉。前批悉諭,卿其勿辭,從速肅命。
今十月十七日未時上御誠正閣。諸承旨持公事入侍時,行都承旨徐瀅修,右承旨金宗善,左副承旨李溏,右副承者李文會,同副承旨金在昌,記事官韓兢履,假注書鄭祖榮,記事官盧,別兼春秋徐有恂,檢校直閣金邁淳,以次進伏訖。瀅修奏曰,吏房無公事矣。在昌以戶房,讀奏江原監司申絢啓本遺棄兒給料數爻開錄事,宗善奏曰,禮房無公事矣。文會奏曰,兵房無公事矣。文會以刑房代房,讀奏江原監司申絢啓本罪人同推開坐事,溏奏曰,工房無公事矣。上命書判付訖,命文會書傳敎曰,右副承旨李文會誤書判付,推考,都承旨徐瀅修,亦爲推考。上曰,召對爲之。仍敎曰,上注書傳命,傳命注書仍參召對入侍,可也。賤臣承命出傳,又敎曰,同副承旨參召對,可也。在昌·邁淳·以次先退,上曰,召對諸臣座目單子,催促書入,可也。祖榮承命出傳,上仍御誠正閣,召對入侍時,參贊官金在昌,侍讀官金啓溫,檢討官趙雲翊,檢校直閣金邁淳,記事官韓兢履·盧,別兼春秋徐有恂,以次進伏記。行都承旨徐瀅修曰,昔在英廟庚辰,特召入直儒臣及替直儒臣,君臣上下,互相發難,至今稱爲曠古盛擧矣。見今入侍別兼春秋,時帶館職,而適有召對之命,上下番儒臣,文義敷陳之後,使之繼陳,反復講討似好,故敢達矣。上曰,不特故事然耳。雖以近例言之,閣臣金邁淳,亦以別兼春秋,入侍講筵,同陳文義,依所奏,別兼春秋徐有恂,使之敷演詳陳,可也。上命開卷讀之。啓溫讀自十二月,止忍須臾耶,上曰,下番讀之。雲翊讀自二年,止吳縣,上曰,參贊官讀之。在昌讀自六月,止心銜之。上曰,閣臣讀之。邁淳讀自八月,止第二十一上,上曰,注書讀之。賤臣讀自資治通鑑,止還姑孰,上曰,上番讀之。讀自秋七月,止處分也。上曰,下番讀之。有恂讀自溫以世子熙,止須報後行,上曰,文義陳之。啓溫曰,今日自止,別無可陳文義,而簡文帝留心典籍,足可謂美事矣。後世人主,能不留心於外物者,蓋亦鮮矣。聲色貨利,馳騁弋獵,無非可移此心者,而簡文帝乃能喜看典籍,湛然自超物累之外,亦可謂遠過時君矣。然其政令事爲之間,無可觀之美,只是委靡潰劣,終不免爲敗亡之主,是豈有他哉?其所謂留心典籍者,只在文詞浮華之間,而無講討義理之功,事其末而不事其本,夫豈有驗諸心身,措諸事爲之間哉?然則典籍雖美,不過爲誘心之外物而已。夫前聖言行之美,前代治亂之蹟,無以觀焉。善觀乎此,則由是而進德修業,由是而治國安民,無所往而不可,豈徒爲簡文淸談之資而已乎?且以其美風,儀善容止之文觀之,則簡文爲人,亦必矜持威儀,修飾邊幅者也。其寄心典籍,旣不識講明義理之方,引接臣僚,又亦以矜持修飾之色,則豈有情志流通,討論資益之效乎?然則簡文之止簡文,可推而知,小臣年前以史宮,隨入於講筵入侍者亦屢矣。每不免暫時講讀,旋卽退出,雖逐日開講,只爲應文備例之歸,而無沈漬周洽之功,今則我聖上春秋鼎盛,聖德日躋,其於講學之方,宜勤且篤,尤倍曩時矣。必以講究義理,體驗心身爲本,無徒以記誦辭章,涉獵事蹟爲工焉,則近自修養聖躬,遠至彌綸事務,自有實得推用之效矣,伏願體念焉。上曰,下番陳之。雲翊曰,秦王堅,雖是五胡之君,猶能留心於治國,問爲治之本於高泰,甚可尙也。高泰之言曰,爲治在得人,得人在審擧,審擧在核眞,此言甚爲切實。夫言治者,孰不曰得人爲本,而得人之道,亶在於核眞,核眞者,得其實之謂也。取人之際,眞知其賢不肖之實而取捨之,則何患乎人才之不得乎?奏未畢,上曰,何如則可以核眞乎?雲翊曰,核眞之道,在於任使而試用,試用而後,可知其賢否之實矣。左右皆曰賢未可也,國人皆曰賢未可也,必察之見賢焉。然後用之,此之謂核眞之道矣。上曰,左右皆曰賢未可也者,在於何書乎?雲翊曰,在於孟子矣。上曰,孟子何篇乎?雲翊曰,未記其何篇也。上曰,連爲奏之。雲翊曰,人之賢愚,固難眞知,而雖或知之,亦不能用之。奏未畢,上曰,知之而不能用者,何也?雲翊曰,拘於私意故也,私意蔽之。故親疎愛憎之分,害於其間,安得以取捨得當乎?古者則爲官而擇人,後世則爲人而擇官,不問其人之才不才,而惟官之是畀,是豈非爲人而擇官乎?堅問高泰之言,稱之以辭簡理博,夫爲治而曰得人者,雖似常談,而苟求其實,則無過於此,其所謂辭簡理博者,誠得之矣。此雖符堅之言,足爲後世之取法也。上敎于雲翊曰,秦王堅,何如主也?雲翊曰,雖是胡人,亦有可取之長也。上曰,何如漢昭烈?雲翊曰,何可比於昭烈乎?上曰,王猛比之諸葛亮則,何如?雲翊曰,何可比於諸葛亮乎?上曰,猛之爲人,何如?雲翊曰,此時人物中,稍勝者也。上曰,使王猛不死,則符堅不敗乎?雲翊曰,此則雖不能明知,而蓋其用猛也,故堅能成霸業矣。上曰,若無王猛,則秦王堅不能成霸業乎?雲翊曰,堅旣有圖霸之心,則雖無王猛,必得他王猛而用之矣。上曰,他王猛云者,是何謂也?雲翊曰,有王猛之才,則亦一王猛也。上曰,參贊官陳之。在昌曰,上下番旣已陳之,臣別無可達之辭矣。上曰,閣臣陳之。邁淳曰,下番所奏以任使試用,爲核眞之道者,誠得之矣。欲知人才之淺深,則必須經歷於事務,然後可知其能否,不然則雖有薀抱之才,從何以詳知乎?秦王堅雖是夷狄之君,而乃敢眷眷於爲治之道,得高泰而先以是叩問之,可謂有君人之道矣。林放問禮之本,而孔子曰,大哉問,林放非知禮者,而能以是爲問,故孔子所以稱之者也。今此符堅之問以爲治者,亦可曰大哉問也。臣等屢登講筵,每承顧問文敎,臣等空疎魯莽,雖不足以仰答聖問,而大抵討論文義,有大小輕重之別。若夫政令得失之可法可鑑者,則聖上之發問,群下之仰對,固宜當務之急,而至於閒漫事蹟之無關於治道與聖學者,群下雖不得仰對,不至爲大失,雖或仰對,亦不足有益於講學之方矣。伏願發問之際,必取其有關於治道與聖學者,而講究討論焉。上曰,予亦知此矣。上曰,別兼春秋陳之。有恂曰,高泰得人核眞之言,誠好矣,而核眞自有其道,中庸曰,取人以身,修身以道,取人之必在於先修其身。奏未畢,上曰,所陳固好,而玉堂已陳之,更奏他義也。有恂曰,秦王堅之詔郡縣,使擧學通一經,才成一藝者,此誠美事矣。奏未畢,上曰,此事果何如也?通一經成一藝者,選擧而禮送則固善矣,而不能通一經成一藝者,皆爲罷遣,則此果何如也?自百石以上,一切罷遣,則將使朝廷盡空,此豈可乎?有恂曰,選擧則好矣,而一切罷遣,則誠不可矣。上曰,不罷遣則又何如而可也?有恂曰,崇儒重道則人人自當觀感,而一時罷遣者,亦甚急遽而無漸矣。豈可以此而得速效乎?上曰,今日所講中,擇其可陳文義,而連爲仰奏也。有恂曰,此外更無可陳之義,而俄以符堅若無王猛,不得成霸業,下詢矣。堅能用王猛,得人者昌,能志於得人,則雖無王猛,豈不成霸業乎?上曰,得人之道,何如?有恂曰,俄以取人以身之方仰奏,而先修其身,然後始可以得人而用之矣。故有知人則哲之明,然後可致野無遺賢,拔茅連茹之美矣。上曰,得人之方,何爲而可也?言其道理也。有恂曰,莫如乎誠矣。誠心求之,則賢才自可以得矣。上曰,簡文遺詔桓溫曰,小子可輔則輔之,如其不可,君可自取,昭烈則出於實心,簡文則畏溫而如此其言,何如也?啓溫曰,此本昭烈遺詔武侯之言也。昭烈則實是中心之言,而簡文則只出於畏溫之心,故尤啓逆臣不軌之心矣。此豈可命於人臣之言乎?上敎于雲翊曰,桓溫之廢帝,王彪之命取霍光傳,定其儀度,簡文之立群臣請須大司馬處分,彪之正色曰,太子代立,大司馬何容得己?朝議乃定,一人之事,前何如是,而後能如此乎?雲翊曰,王彪之取霍光傳事,倉卒廢置,似若善矣,而助虐於廢立之事,豈人臣之節乎?上曰,此則然矣,而如此之人,後有能正直之言,彪之之爲人何如,而前後若是不同乎?雲翊曰,此則實未可知矣。上曰,簡文是惠帝之流,而但淸談差勝,謝安旣知其主之過失,而未聞有匡正之言,但以私語評品者,豈不近於誹謗乎?雲翊曰,晉之風氣,專尙淸談,謝安以此爲可稱之事,故其言如此,非出於誹謗之心矣。上曰,簡文何如主也?雲翊曰,其人顚末未能詳知,而蓋是柔弱之君也。上曰,孝武帝何如人也?雲翊曰,未能記知矣。上曰,慕容評畢竟,何如?雲翊未能對,上曰,玉堂·閣臣奏之。啓溫曰,未及思之矣。邁淳曰,臣亦未能思之矣。上曰,評是何如人?啓溫曰,燕之敗亡,專由於評誤國之罪,當爲誅首,司馬公之論,已詳之矣。上曰,下番以用人爲奏,何如則可能擇人而用之乎?雲翊曰,俄已仰奏,而核眞然後可得善人矣。上曰,王坦之·謝安二人孰勝?下番奏之。雲翊曰,兩人事蹟,未能詳知,而謝安似勝矣。上曰,謝安曾見桓溫而遙拜矣。及至桓溫之入朝,都下恟恟,坦之亦倒執手版,而獨謝安神色不變,從容就席,前日之遙拜者,今何能如是耶?雲翊曰,謝安之遙拜,非畏溫而然也。上曰,何以知之?雲翊曰,以未有君拜於前,臣揖於後之言觀之,則非出於畏怯之心也。上曰,君拜於前,臣拜於後者,此何謂也?雲翊未及對,上曰,昨日亦以此問於玉堂,而未能詳知矣。此果何義也?啓溫曰,此是君旣拜於前,臣何敢揖於後之謂也?上曰,以君之尊而猶拜之,臣不敢不拜之義乎?啓溫曰,然矣。上曰,晉時風俗何如,而善於淸談乎?啓溫曰,東漢黨錮之餘,士大夫風氣一變,脫略禮節,不事名檢,故末流之弊,轉爲淸談之俗矣。上曰,郗超爲人,何如?下番奏之。雲翊曰,小人也。簡文問桓溫之事,而超以百口保之,此豈非護賊而欺君乎?上曰,桓溫來朝,詔送尙書謝安,侍中王坦之而迎之者,何也?啓溫曰,此時都下恟恟,非王·謝二人,難以彌綸而紓禍,故遣此二人也。上敎于雲翊曰,此文所謂智略,是何義乎?雲翊曰,智慧膽略之謂也。上曰,庾闡詩,在詩何篇乎?雲翊曰,庾闡是晉人,其詩不在於詩傳矣。上曰,吳王垂歸秦後,畢竟,何如?雲翊曰,自燕奔秦之後,不能記事蹟矣。上掩卷,命玉堂先退。啓溫·雲翊退,上敎有恂曰,別兼春秋今日何不多陳文義乎?有恂曰,倉卒登筵,不能敷演仰奏矣。仍命退,承史·閣臣以次退出。
上在昌德宮。停常參·經筵。
李文會,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
金宗善啓曰,明日常參·經筵,取稟。傳曰,停。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金宗善啓曰,卽者校理金啓溫,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
備忘記,全羅兵使李近胄下直,長弓一張,長箭一部,片箭一部,筒兒一箇賜給。
傳于徐瀅修曰,諸承旨,持公事入侍。
傳于金在昌曰,召對爲之。
以吏曹參議朴宗慶牌不進罷職傳旨,傳于徐瀅修曰,只推,更爲牌招。
以吏曹參議朴宗慶再牌不進罷職傳旨,傳于徐瀅修曰,只推,更爲牌招。
有政。吏批,行判書黃昇源受由,參判未差,參議朴宗慶進,右承旨金宗善進。啓曰,判書黃昇源受由,參判未差,小臣獨政未安,何以爲之?敢稟。傳曰,只出緊任。又啓曰,晉州牧使今當差出,而本州以營下劇邑,物衆地大,素稱難治,不可不擇差,他道有聲績已準朔守令,竝擬,何如?傳曰,允。以金孝秀爲執義,洪奭周爲校理,洪秉德爲星州牧使,趙廷鉉爲晉州牧使,趙觀鎭爲淮陽府使,朴命燮爲慈山府使,兼執義單元在明。
傳于金宗善曰,見窠皆令差出。
再政,以尹羽烈爲軍資正,尹爔爲健元陵令,金龍淳爲富平府使。
兵批,判書韓晩裕病,參判李尙度病,參議李普天病,參知朴瑞源入直進,左副承旨李溏進,上護軍趙尙鎭,副護軍趙萬元·朴宗京,副司直金啓河·金啓溫竝單付。
傳于金宗善曰,今日新除授守令,皆令明日辭朝。
傳于李文會曰,推鞫爲之。
金宗善啓曰,行左承旨沈象奎,移拜吏曹參判矣。右副承旨李文會,卽爲牌招,以爲推鞫進去之地,何如?傳曰,允。
傳于金宗善曰,判義禁許遞,前望單子入之,待下批,使之先參鞫後謝恩。
判義禁前望單子入之,趙尙鎭落點。
李文會啓曰,行大司憲李直輔,掌令宋稚圭在外,掌令趙台榮,持平朴宗琦牌不進,持平韓義運推鞫進,執義未差,監察茶時之意,敢啓。傳曰,知道。
以大司諫林漢浩,司諫閔師宣,正言宋知濂,掌令趙台榮,持平朴宗琦牌不進罷職傳旨,傳于李溏曰,只推。
以副修撰徐能輔牌不進罷職傳旨,傳于金宗善曰,只推,更爲牌招。
以副修撰徐能輔再牌不進罷職傳旨,傳于金宗善曰,只推,待開門更爲牌招。
金宗善以司饔院監膳提調意啓曰,漁夫契貢人等呼訴內,冬節已屆,魚族深入,設網屢日,勢難捉得,將至闕封之境云。每年如此之時,以他可合之魚及活雞,例有參半代封之規,而莫重御供,自下不敢擅便,惶恐敢啓。傳曰,依前代封。
李溏,以義禁府言啓曰,今此推鞫時,本府都事不可不備員,出使都事洪栻,令該曹口傳相換,以爲擧行之地,何如?傳曰,允。
李溏,以義禁府言啓曰,卽接忠淸監司閔耆顯牒呈及成冊,則誣上不道罪人在侖應坐諸人,査出報來矣。罪人在侖子象鉉,捉囚於魯城縣獄,發遺府都事,與地方官眼同,依律文緣坐處絞,弟在嵩咸鏡道三水府,孫源復鏡城府,孫允凡平安道碧潼郡,緣坐爲奴。子婦吳女全羅道順天府,孫女二歲兒慶尙道熊川縣,緣坐爲婢,姪九鉉全羅道樂安郡,緣坐安置,而右罪人等,亦爲捉囚於魯成縣獄,依例令刑曹押送于各其配所,何如?傳曰,允。
李溏,以刑曹言啓曰,因義禁府啓辭,誣上不道罪人在侖弟在嵩咸鏡道三水府,孫源復鏡城府,孫允凡平安道碧潼郡,緣坐爲奴,子婦吳女全羅道順天府,孫女二歲兒慶尙道熊川縣,緣坐爲婢,姪九鉉全羅道樂安郡,緣坐安置事,命下矣。上項罪人等,方囚魯城縣獄,押送各其配所事,發關分付于該道道臣之意,敢啓。傳曰,知道。
行吏曹判書黃昇源疏曰,伏以,臣冒膺匪據,數遭赴政,醜拙已多,仍因盤礴,强其所不可堪承,則決知其僨敗立至。臣身顚沛,猶屬餘事,上而玷累聖簡,下而羞辱公朝,爲如何哉?以是日夜憂懼,如無自容。此際狗馬賤疾,忽添唇癤,肆毒大段,雜試藥餌,姑無顯效,此症醫家所謂時急者也。傅灌鍼砭,不可暫停,而證勢則面部浮高,牙頰牽痛,觸風蠢動,萬無其望。天牌荐臨,踪地惶阨,敢陳短章,仰瀆崇嚴,伏願聖慈,俯垂矜諒,亟令鐫改臣冢宰之任,仍令重勘臣瀆擾之罪,以幸公私,不勝大願,臣無任云云。答曰,省疏具悉。卿其勿辭,調理行公。
校理金啓溫疏曰,伏以,臣八耋病母,澌綴奄奄之狀,略已仰陳於日前請急之章,以臣目下情理,夫豈有斯須離側之望,而始寬恩暇之三宿,踵辱天牌之四臨,義分所在,覲光時急,遂不得不抑情承命,黽勉就直矣。自昨昏以後,連接家信,則臣母病情,重添於昨日乍寒之風氣,頭目眩暈,比前尤劇,面復浮脹。又添新症,神精愈暓,氣息如線,臣旣聞此報,方寸尤灼,達宵繞榻,按住不得。玆敢待朝治疏,荐犯瀆擾之罪,忙出禁閽之外。伏乞聖慈,亟削臣職,仍治臣罪,以安微分,以嚴朝綱,千萬幸甚,臣無任云云。省疏具悉。本職許遞。
副校理徐有恂疏曰,伏以,臣之仲父邁修方帶監春秋館事矣。臣所帶春秋館記注官,自在應避之科,敢陳短章,仰瀆崇嚴。伏乞聖明,許令選部照例遞改,以存公格,以安賤分,不勝幸甚,臣無任云云。省疏具悉。疏辭下該曹,稟處。
推鞫時,罪人金大鎭原情,罪人韓海文原〈情〉,罪人韓時模原情,罪人韓海玉更招後與罪人韓時模·韓海文面質,傳曰,推鞫姑罷。
今十月十八日午時,上御誠正閣。諸承旨持公事入侍時,行都承旨徐瀅修,右承旨金宗善,左副承旨李溏,右副承旨李文會,同副承旨金在昌,記事官韓兢履,假注書鄭祖榮,記事官崔鳳和,別兼春秋趙雲翊,檢校直閣金邁淳,以次進伏訖。瀅修奏曰,吏房無公事矣。在昌以戶房,讀奏全羅監司鄭大容狀啓遺棄兒收養人開坐事,宗善奏曰,禮房無公事矣。文會以兵房,讀奏濟州牧使柳畊啓本邪學無乎事,全羅監司鄭大容啓本邪學無乎事,文會以刑房代房,奏曰,無公事矣。溏奏曰,工房無公事矣。上曰,今日玉堂上下番玉堂誰乎?瀅修對曰,尹致鼎,洪羲膺矣。宗善曰,卽伏見奉命宣傳官狀啓,則有違格例,推考,何如?上曰,依爲之。出擧條在昌曰,奉命禁府都事狀啓中,有大違格例者,萬萬駭然,所當請罪,而姑未復命,故未得請罪矣。上曰,待復命請罪。仍敎瀅修曰,判義禁果有實病,不可參於鞫坐云乎?瀅修曰,聞其判義禁病狀,尙未差勝,難以赴坐云矣。上命書公事判付訖,上曰,召對爲之。宗善書傳敎曰,召對爲之。賤臣承命出傳,上命在昌·邁淳·鳳和先退。上仍御誠正閣召對入侍時,參贊官金在昌,侍讀官尹致鼎,檢討官洪羲膺,檢校直閣金邁淳記事官韓兢履·崔鳳和,別兼參秋趙雲翊,以次進伏訖。上命開卷讀之。致鼎讀自皇太后,止楊尹,上曰,下番讀之。羲膺讀自彗星,止澹然,上曰,參贊官讀之。在昌讀自秋七月,止孫也。上曰,閣臣讀之。邁淳讀自九月,止犯者棄市,上曰,注書讀之。賤臣讀自妙簡,止疾苦,上曰,上番讀之。鳳和讀自秋七月,止辭氣不屈,上曰,下番讀之。雲翊讀自天錫,止不克而罷,上曰,文義陳之。致鼎曰,王猛之疏曰,善作者不必善成,善始者不必善終,此靡不有初,鮮克有終之義也。古先哲王,雖於德業旣成之後,必加戒懼之功,戰戰兢兢,恒若一日。苟或有自滿之心,則始雖善成,而終必虧損,伏願於終始典學之道,益加聖念焉。上曰,下番陳之。羲膺曰,秦王堅之言曰,修德可以禳災,夫災祥之至,實由於人事之得失。人能修德,則雖有災異,終可以消弭,修德之方,莫貴於誠實,誠然後可以應天心而致和氣矣。向日雷異,極爲驚悚,其所恐懼修省之方,宜無所不容其極,伏願於修德弭災之道,亟加體念焉。上曰,參贊官陳之。在昌曰,王猛之疏,以戰戰兢兢,如臨深谷,戒於符堅,夫戰兢臨履,卽君子成始成終之功也。蓋人主處於尊貴之地,爲不能常敬畏,則造次之間,易生逸豫之心,猛之於堅,勉之以善作善成,而終之以此言者,足可謂知道矣。伏願於此等處,益加體念。雖於燕閒之際,恒持戰兢之心,則一動靜一政令之間,自可以得其當矣。上曰,閣臣陳之。邁淳曰,王羲之箴規謝安之言,儘是至論,而謝安不能用。奏未畢,上謂致鼎曰,謝安何如人?致鼎曰,淸淨之人也。上曰,朞功之慘,絲竹不廢,此事果何如也?致鼎曰,此乃江左淸談之弊也。上曰,尙淸談,則何爲而不廢絲竹乎?致鼎曰,淸談之弊,至於放倒名敎,毁其禮節,遂以成俗,故阮籍母喪,圍碁飮酒,卽是流弊之極也。上曰,王羲之以此而規戒謝安,其言誠是正論,而謝安之不用,何也?致鼎曰,謝安之不用此言,甚非矣。上曰,何爲而不用也?致鼎曰,羲之之言甚切至,而謝安以秦任商鞅之語拒之,此所謂文過而遂非,尤是安之病處也。上曰,王猛何如人?致鼎曰,秦之能臣也。上曰,比諸孔明則,何如?致鼎曰,何可比論於孔明也?上曰,然則何爲而比之於孔明也?致鼎曰,此不過崔浩褒奬之言,王猛何以及孔明也?上曰,然則可比於何人乎?致鼎曰,未敢知當比何人,而蓋其不及孔明則遠矣。上曰,秦王堅何如昭烈?致鼎曰,漢昭烈,中華之賢主也。秦主堅,何可當昭烈乎?上曰,秦王堅之爲治,以中國言之,可比於何君乎?致鼎曰,未敢指的仰奏,而觀其治國御下之法,則似不讓於漢唐之中主矣。上曰,戰兢臨履,在於何書?致鼎曰,在於詩傳矣。上曰,在於詩傳何篇乎?致鼎曰,在於小雅矣。上曰,何以則可以常戰兢乎?致鼎曰,敬之一字,允爲戰兢之本也。上曰,敬之道如何?致鼎曰,乾乾惕若,敬戒對越,爲敬之道矣。上曰,王猛不死,則秦王堅不敗乎?致鼎曰,興亡亦係天運,未敢臆對,而大抵猛若久在,則似不至於敗矣。上曰,王猛不死,則秦王堅,可做何等功業乎?致鼎曰,王猛在而堅言聽計用,則似不亞於劉裕·拓跋嗣之功業矣。上曰,王猛生時,堅非不用其言,而不能成業,何也?致鼎曰,成敗各有其時而然也。上曰,秦王堅禁老·莊圖讖之事,善乎否乎?下番奏之。羲膺曰,善爲之事也。上曰,謝安·王坦之·桓沖,優劣,何如?羲膺曰,桓沖以溫之弟,能乃心王室,盡忠盡誠,其事有倍他人矣。謝安才器非不美矣,或多病處矣。上曰,何事爲病乎?羲膺曰,放倒無節,至於朞功之慘,不廢絲竹。只以淸虛爲高,而王羲之規諫之言,不能從之,以局量論之,則雖謂之劣於桓沖,可也。上曰,王垣之,何如?羲膺曰,坦之亦善人也。上曰,與謝安,何如?以所奏之言觀之,謝安亦不如坦之也。羲應曰,以其病處觀之,則不如也。上曰,然則坦之爲愈乎?羲膺曰,然矣。上曰,秦王堅不用王猛,翦除慕容氏之言,不知其言之必驗而然乎?羲膺曰,不知故不從其言也。上曰,若知之則從其言乎?羲膺曰,堅每有視夷狄爲赤子之心,恐不能必從其言也。上曰,彗星是何星,而在於何方乎?羲膺曰,未能詳知,而似是西方之星也。上曰,彗星眞是西方星乎?羲膺未能對,上曰,上番奏之。致鼎曰,彗星所次之躔度,未能詳知,不敢臆對矣。上曰,別兼春秋陳之。雲翊曰,上下番玉堂已奏之,臣更無可達之辭矣。上曰,別兼春秋亦玉堂也。文義必多奏,何可如是?雲翊曰,孝武之講經延儒,徐邈職在中書,每被顧問,多所匡益,晉臣之中,徐邈實居人右,孝武之每爲顧問,可謂得其人矣。上曰,所奏雖好,而可合文義處,指的仰奏,可也。雲翊曰,孝武亦顧問於徐邈,此等處,亦可體念焉。上曰,可以體念者,指的仰奏也。雲翊曰,此外更無可陳文義矣。上曰,文義處多矣。更奏,可也。雲翊曰,桓沖以溫之弟,乃能盡忠王室,此又難矣。奏未畢,上曰,可合於文義者奏之。此言則只論桓沖之爲人,而非合於文義者也。上又敎曰,此文曰善作者不必善成,善始者不必善終,何以則可以善作善成,而終始如一耶?雲翊曰,有始有終,則可以如一也。上曰,有始有終之道,言之,可也。雲翊曰,在於誠也。上曰,誠之之道,言之,可也。雲翊曰,不知故不敢臆對矣。上曰,所謂臆對,何謂也?雲翊曰,不知而對曰,臆對也。上曰,不知則初何以誠字爲說,到今以不知奏之乎?應知之故初發言,何如則可謂之誠乎?雲翊未能對,上曰,秦王堅,欲偃武修文,增崇儒敎,西漢陸賈,前說詩·書,而漢高祖曰,安事詩·書,以此觀之,秦王堅,似優於漢高祖矣。雲翊曰,豈可以此謂優於漢高祖乎?上曰,大抵符堅此言,何如?雲翊曰,王猛臨死,言願勿以晉爲圖,堅必固此而有偃武修文之意矣。上曰,堅聞王猛此言,而始乃偃武修文乎?以文勢前後觀之,則偃修之政,似在於猛死之後,而猛死之前,亦豈不偃修乎?雲翊曰,此文曰,以稱武侯雅旨,以此觀之,則堅之偃修,似因王猛之言而然也。上又敎曰,猛之有疾,堅親禱郊廟,疾瘳之後,又赦殊死以下,此事,何如?君臣之間,際遇雖隆,而至於親禱其疾,則豈不過乎?雲翊未及對,上曰,赦殊死以下者,又何如也?雲翊曰,此事大爲非矣。上曰,然則何爲而可以適中乎?雲翊曰,未敢知何如則可以得中矣。上曰,看史之法,何如則可謂之善看乎?雲翊曰,治亂得失之際,先求其大綱領,以爲鑑戒之資好矣。上曰,何者爲大綱領乎?雲翊未能對,上曰,功業旣成之後,則不必用戰兢之工乎?雲翊曰,功成之後,若不戰兢,則其功不久,旣成之後,尤當加勉矣。上曰,晉之淸談,自何時而起乎?雲翊曰,未敢知的其始自何時,而蓋自東漢之末,漸成風俗矣。上曰,風俗何如,故喜爲淸談乎?雲翊未及對,上曰,俄者閣臣,文義未及盡奏,畢陳,可也。邁淳曰,謝安不能用王羲之規勉之言,又從而爲之辭,甚是慨惜,臣俄欲以此仰陳,而下詢先及,上下番玉堂,已有所仰對矣。大抵聞善言而不能用,比之虛懷翕受,改過不吝者,誠不及矣。此則爲害猶淺,至若從而爲辭,文飾周遮,驟看之則似成理,而細究之則實悖義,秪可以服人之口,而終不能服人之心者,卽孔子所謂惡夫佞者也。是其訑訑拒人,損德性而害政事,又非特不能用之比也。今以謝安事觀之,風習所熏,崇尙淸虛,以安之賢,猶不能免此,則箴規之來,固當樂聞遄改,而乃曰秦用商鞅,二世而亡,豈淸談致禍耶?夫秦時苛法,誠與晉代淸談有異,而亡國之道,何止一端?姑以寬嚴二事言之,寬大固善矣。寬而至於縱則亡,此以寬而亡者也。矯寬縱以嚴重則善矣。嚴而至於急則亦亡,此以嚴而亡者也。推之萬事,莫不皆然。奏以苛法而亡,晉以淸談而亡,其道雖殊,其歸於亡一也。此箇事理,豈不較然,而今乃以秦之亡,爲淸談無害之證者,可見其急於文過,自不覺其言之悖於理也。君子樞機之發,最宜戒此,而爲人君者,尤宜加勉。夫以雷霆之威,萬勻之重,臨於億兆之上,雖虛心屈己,導之使言,猶患言者之不盡其情,況逞辭騁辯,以排折言者,則孰敢有以言進者乎?唐臣陸贄之論言路不開,蓋有九弊,君有其三,臣有其六,臣之六弊,臣不能盡記,君之三弊,則衒聰明,騁辯給,恣强愎是也。劉洎亦嘗以動神機,縱天辯進戒於唐太宗,蓋英明之君,易有此等病痛,最合十分加工,猛省而痛祛之也,伏願體察焉。上曰,若如閣臣言,英明之主,當戒於此,則人主之不能英明者,不當以此爲戒乎?邁淳曰,凡厥帝王,孰不宜戒,而臣俄見此句,故以謝安事,仰奏矣。上曰,王羲之以虛談廢務,浮文妨要,規切謝安,謝安是何如人,故其規模如此乎?致鼎曰,謝安爲人,難以指的仰對,而蓋其尙虛談尙浮文,此時之風俗然也。上曰,謝安是自矜其才之人乎?致鼎欲對,上曰,閣臣奏之。邁淳曰,輕淺自衒,謝安之所不爲也。上曰,然乎?仍掩卷,命退,諸臣以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
李文會啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
徐瀅修啓曰,右副承旨李文會今日不爲仕進,卽爲牌招,何如?傳曰,允。
以右副承旨李文會牌不進罷職傳旨,傳于徐瀅修曰,只推,更爲牌招。
傳于徐瀅修曰,下直守令留待。
傳于徐瀅修曰,諸承旨持公事入侍。
傳于徐瀅修曰,下直守令入侍。
傳于金在昌曰,召對爲之。
徐瀅修啓曰,吏曹郞廳來言,承旨有闕,政事,取稟。傳曰,前望單子入之。
承旨前望單子入之,朴宗慶落點。
徐瀅修啓曰,新除授承旨朴宗慶,以前任驪州牧使,方在解由未出中,何以爲之?敢稟。傳曰,勿拘。
李文會啓曰,行大司憲李直輔,掌令宋稚圭在外,執義金孝秀,掌令趙台榮,持平朴宗琦牌不進,韓義運推鞫進,監察茶時之意,敢啓。傳曰,知道。
以大司諫林漢浩,獻納宋冕載,正言宋知濂,執義金孝秀,掌令趙台榮,持平朴宗琦牌不進罷職傳旨,傳曰,只推。
以副修撰徐能輔牌不進罷職傳旨,傳于金宗善曰,只推,更爲嚴飭牌招。
以副修撰徐能輔再牌不進罷職傳旨,傳于金宗善曰,只推,更爲牌招。
禮曹,來十一月初七日,行景慕宮冬享大祭,親祭,取稟,奉敎恭依。
傳于金宗善曰,推鞫爲之。
李文會,以義禁府言啓曰,推鞫爲之事,命下矣。臣等今方來會,而知義禁事李集斗與判義禁趙尙鎭,有內外從應避之嫌。相避之法,在下當遞,知義禁李集斗,今姑許遞,其代令該曹口傳差出,以爲備員參坐之地,何如?傳曰,允。
吏曹口傳政事,以金勉柱爲知義禁。
李文會,以都摠府言啓曰,副摠官朴基豐,以禁衛中軍,本營諸將官射會監試事,訓鍊院晝仕出去之意,敢啓。傳曰,知道。
李文會,以備邊司言啓曰,楚山府使金載翼,在任身死矣。曾經承旨,依法典,返柩時擔軍題給事,分付所經各道,何如?傳曰,允。
推鞫時,罪人金大鎭解枷杻,罪人海玉更招後刑問一次,訊杖三十度,捧遲晩。
傳于李文會曰,推鞫姑罷。
今十月十九日未時,上御誠正閣。諸承旨持公事,下直守令同爲入侍時,行都承旨徐瀅修,右承旨金宗善,左副承旨李溏,同副承旨金在昌,記事官韓兢履,假注書鄭祖榮,記事官車信用,別兼春秋徐有恂,淮陽府使趙觀鎭,慈山府使朴命燮,星州牧使洪秉德,晉州牧使趙廷鉉,富平府使金龍淳,以次進伏訖。觀鎭進前奏職姓名,上曰,下去而善爲之也。命燮進前奏職姓名,上曰,下去而善爲之也。秉德進前奏職姓名,奏七事。廷鉉進前奏職姓名,奏七事。龍淳進前奏職姓名,奏七事。在昌讀宣諭訖,上命守令先退。右副承旨李文會追入伏位,待敎朴宗薰追入伏位,文會曰,奎章閣待敎朴宗薰,持公事入侍之後,尙不入來,事甚未安,推考,何如?上曰,從重推考,可也。出擧條瀅修以吏房,讀奏江原監司申絢狀啓,伊川府使金㙆到任事,在昌以戶房,讀奏咸鏡監司李翊模啓本慶興府反庫事,宗善奏曰,禮房無公事矣。文會讀奏咸鏡監司李翊模狀啓還穀抽栍無頉事,北兵使申鴻周狀啓留防次離營事,以刑房代房,讀奏全羅監司鄭大容啓本罪人元景毅興陽縣到配事,溏奏曰,工房無公事矣。在昌曰,罪人發捕,何等嚴祕,而不爲密啓,列書姓名,循例狀聞,事極疎忽,當該禁府都事趙榮錫·李基弘,所當重勘,而本院請推之外,無他可施之罰,何以爲之乎?上曰,生疎所致,從重推考,可也。出擧條瀅修曰,戶曹所在昨冬江界戶蔘之自內局移去者,今已周年,又經今夏潦濕,若又仍置,則恐致蠧敗,遂成棄物,將何以區處乎?上曰,使之入內,可也。上曰,未及入來玉堂,催促,可也。賤臣承命出傳,上曰,召對爲之。仍敎曰,玉堂連爲催促也。祖榮承命出傳,上曰,都承旨出去,玉堂催促詣閤,可也。瀅修承命出還入奏曰,下番玉堂林景鎭,謂有身病,不爲入來云矣。上曰,速爲催促也。瀅修曰,修撰林景鎭,旣承趁召對替直之特敎,則事當不遑他顧,竭蹶趨簉,而謂有身病,尙不入來,半日臨殿,屢勤促敎,分義事體,俱極未安,推考,何如?上曰,從重推考,可也。出擧條瀅修曰,凡有藥房入侍,持公事入侍,入直閣臣,例皆同登筵席。故入侍命下,則自政院必卽通于內閣,而俄於少退時,聞閣臣言,今日則院隷初不知委,以致詣閤之遲滯云。院隷事萬萬駭然,該隷則自本院今方査出科治,而不飭之當該注書,亦不可無警,推考,何如?上曰,依爲之。出擧條上曰,同副承旨出去,玉堂連爲催促,仍參召對入侍,可也。在昌出去之際,不爲曲拜而出,復入曲拜而出,上命書傳敎曰,同副承旨金在昌,有違筵體,從重推考。又命書傳敎曰,禮·工換房。文會承命書之,上命書公事判付訖,上曰,召對座目單子,催促書入。玉堂詣閤與否,亦爲知入,可也。祖榮承命知入,在昌·宗薰·賤臣信用先退。上仍御誠正閣召對入侍時,參贊官金在昌,侍讀官趙雲翊,檢討官林景鎭,待敎朴宗薰,記事官韓兢履,記注官車信用,別兼春秋徐有恂,以次進伏訖。上命開卷讀之。雲翊讀自詔除度曰,止復還雲中,上曰,下番讀之。景鎭讀自什翼犍世子寔,止楊·豫等州軍事,上曰,參贊官讀之。在昌讀自冬十月,止敵人畏之。上曰,閣臣讀之。宗薰讀自散騎常侍,止無所營造,上曰,注書讀之。賤臣讀自臨海太守,止謂之夫人城,上曰,上番讀之。信用讀自桓沖在上明,止以公就第,上曰,下番讀之。有恂讀自四年,止禮而用之。上曰,文義陳之。雲翊曰,此文所謂結納英雄,以承天意者,此雖慕容農之言,而實有至意存焉。蓋人君之用人,必求賢能之才者,將以共天位而治天職也,非爲一身之私也。故慕容農以結納英雄,謂承天意之道,是言誠合於古聖王用人之意也。奏未畢,上曰,如欲得賢,其道何爲?雲翊曰,人主有招賢之誠,則可以得賢矣。上曰,招之用何道?雲翊曰,招之而用之,然後賢者始至矣。上曰,雖有賢者,何以知其賢而招之乎?雲翊曰,先試於任使,然後可以知其賢矣。上曰,任事之前,何以知其賢乎?雲翊曰,任事之前,難以眞知其賢否矣。上曰,任事之前,未可知其賢乎?雲翊曰,試用之前,何以知之乎?上曰,下番陳之。景鎭奏聲低微,上曰,奏聲宜高。景鎭曰,朝廷方以秦寇爲憂,詔求文武良將,而謝安擧其兄子玄,此與祈奚薦其子之心同矣。苟非公耳國耳之心,何能不顧嫌疑,擧其子姪,而人亦無異辭於其間乎?謝安之平日雅望,可見於此矣。上曰,謝安爲人,何如?景鎭曰,於晉朝人物中,所謂庸中佼佼,鐵中錚錚者也。上曰,然則與馬援同乎?景鎭曰,與馬援各自不同,而論其等數,則亦可謂相參矣。上曰,秦王堅何如人也?景鎭曰,無足可取者也。上曰,專無可取者乎?景鎭曰,雖或有一二事可取,而摠以論之,則何足稱乎?上曰,王猛何如人也?景鎭曰,可用之人也。上曰,郗超何如人也?景鎭曰,黨於桓氏,無足可取者也。上曰,桓氏誰也?景鎭曰,桓溫也。上曰,桓溫爲人,何如?景鎭曰,纂逆之臣也。上曰,郗超之將死,以一箱書與桓溫往復者,授門生使呈於其父,此雖非出於悔心,而旣知黨溫之不是,則初何爲黨附於桓溫耶?景鎭曰,當桓溫勢盛之時,不免附麗而助虐,心非其非而爲之者,尤是不善之人也。上曰,王彪之於桓溫之廢帝,命取霍光傳,定其儀度,彪之是可取之人,而何爲有此擧耶?景鎭曰,未能講磨,不敢仰對矣。上曰,上番以結納英雄,以承天意之言爲奏矣。如欲得人則用何道?景鎭曰,人主有得人之誠,常以是留心,則可以得人矣。上曰,何以留心乎?景鎭未對,上敎于雲翊曰,謝安何如人?雲翊曰,擧其兄之子,是可尙矣。上曰,秦之趙整,吳之張紹,俱有戒酒之言,而秦王堅則聞趙整之言而大悅,孫權則聞張紹之言而默然,二者孰優而孰劣乎?雲翊曰,大悅與默然,皆有納諫之意,而臣未能詳知本文,未敢以優劣臆對矣。上曰,參贊官陳之。在昌曰,臣無可奏之文義矣。上曰,閣臣陳之。宗薰曰,臣亦無可陳之文義矣。上曰,別兼春秋陳之。有恂曰,符重之謀反,堅赦之而就第,有國之大政,莫過於刑賞,而反逆之臣,赦之不治,如此而國不亂者,未之有也。故朱子於此,特以赦就第三字書之,其意可見矣。上曰,更陳他文義也。有恂曰,秦王堅之不受大宛馬,誠美事矣。奏未畢,上曰,更陳他語也。有恂曰,俄以秦王堅與孫權之優劣,下詢於上番矣。堅之大悅,雖有虛受之量,而猶未免進銳退速之意,權之默然,雖欠於翕受,而亦有沈潛思過之意,權似勝於堅矣。上曰,此不足爲文義,更奏他語也。有恂曰,謝安宮室陋弊,後世將謂人無能之言,極甚淺陋矣。人才之有無,豈可以宮室之美惡而定之乎?上曰,此亦不足爲文義矣。更奏他義,可也。有恂曰,慕容農以符堅之奢侈爲言,夫奢不如儉,人孰不知,而奢侈悅於心,故易於沈染,儉素逆於意,故難以固守。是故古語曰,由奢入儉難,由儉入奢易,此非但凡人之所可戒,卽人主之所當猛省者也。上曰,何以則可能由奢入儉乎?有恂曰,人之持心,常以奢侈爲戒,雖如器用之物,必以朴素爲本,則自可以入儉矣。上曰,器用朴素,則便可謂之儉乎?有恂曰,無物不然,宮室衣服車馬,推類以往,無不如此,則是皆儉德中一事矣。上曰,王猛若在,則堅無奢侈之失乎?堅之爲人,始則有可取之事,而後乃如此,其所以不能善終者,何也?有恂曰,猛若不死,則堅必不如是矣。此所謂靡不有初,鮮克有終者也。雖以晉武之事言之,始則焚雉頭裘,似若尙儉,而後乃乘羊車,荒嬉無度,有始有終之難,有如是矣。上曰,何以則有始有終乎?有恂曰,修身以後,可以有始有終矣。上曰,修身之道何由?有恂曰,正心則修身,修身則可以齊家而治國矣。上曰,秦王堅之不受獻馬,蓋欲慕漢文之事,而觀其爲治,終不如漢文者,何也?有恂曰,其所謂嘗慕漢文者,非誠心之言也,卽出於要名也。上曰,慕之爲言,何謂也?有恂曰,效之之義也。上曰,要名之要字,是何義?有恂曰,要求之謂也。上曰,將作長史,是何官乎?下番奏之。景鎭曰,如我國之工曹,蓋掌工役之任也。上曰,秦王堅何姓乎?景鎭曰,符姓也。上曰,秦王堅畢竟何如,而享國爲幾年乎?景鎭曰,秦國終始百餘年矣。上曰,別兼以奢儉爲奏矣。何以則可以不爲奢侈乎?景鎭曰,節抑財用,不爲浮靡之事,則無奢侈之患矣。上曰,不爲奢侈之過,詳陳之,可也。景鎭曰,常常存心於儉約,則可免奢侈之患矣。上曰,存心之方,言之,可也。景鎭曰,不爲時俗所染,常以奢侈爲戒,則是可謂存心也。上曰,得人有何道乎?景鎭未對,上曰,奏之,可也。景鎭曰,必擇忠孝之人,則自可以得善人也。忠孝百行之本,忠孝備焉,則每事皆可爲之也。上曰,人或有大奸似忠者,何以辨之乎?景鎭曰,大奸固有似忠之處,而苟能明察,則豈不能辨乎?上曰,忠者何謂也?景鎭曰,有向君之誠曰忠也。上曰,孝者何謂也?景鎭曰,盡愛親之道曰孝矣。上曰,秦王堅,能盡知賢人乎?景鎭曰,秦王堅何能知賢人乎?上曰,不知賢人,則堅之爲治,猶能如此者,何也?景鎭曰,秦王堅只是爭强而已,豈可曰能治乎?上曰,有以秦王堅之於王猛,比之昭烈之於孔明,此言,何如?景鎭曰,秦王堅·王猛,何可比於昭烈·孔明乎?此言非矣。上曰,何爲而然也?此義詳奏之。景鎭未對,上命書傳敎曰,在外玉堂許遞。仍掩卷,命退。雲翊·景鎭先退,諸臣以次退出。
上在昌德宮。停常參·經筵。
藥房提調尹光普,副提調徐瀅修啓曰,伏未審日間,聖禮若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金宗善啓曰,明日常參·經筵,取稟。傳曰,停。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓日,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
徐瀅修啓曰,假注書鄭祖榮身病猝重,勢難察任,今姑改差,何如?傳曰,允。
傳于金在昌曰,工·禮換房。
傳于徐瀅修曰,諸承旨,持公事入侍。
傳于金宗善曰,召對爲之。
注書韓兢履病,代以趙鐘永爲假注書。
鄭祖榮改差,代以鄭觀綏爲假注書。
以副修撰徐能輔牌不進罷職傳旨,傳于金宗善曰,只推,更爲牌招。
以副修撰徐能輔再牌不進罷職傳旨,傳于金宗善曰,只推,待開門更爲牌招。
金在昌啓曰,副修撰徐能輔三牌不進,依定式禁推傳旨捧入之意,敢啓。傳曰,知道。
以副修撰徐能輔禁推傳旨,傳于李文會曰,只推,仍以前牌催促。
以大司諫林漢浩,司諫閔師宣,獻納宋冕載,正言宋知濂,掌令趙台榮牌不進罷職傳旨,傳于李文會曰,只推。
以輪對官書啓,傳于金在昌曰,與後日次受點人,一體書入。
金在昌,以營建都監言啓曰,今此營建所入椽木及瓦子,俱在於梨峴宣惠廳東倉,今月二十一日爲始,次第輸入於仁政殿役處,而道路由宣仁門·建陽門矣。以此分付都摠府及兵曹,何如?傳曰,允。
李文會,以都摠府言啓曰,副摠管朴基豐,以文臣朔試射試官,訓鍊院晝仕出去之意,敢啓。傳曰,知道。
李文會,以兵曹言啓曰,今月二十三日,二番兼司僕番次矣。番單子,明日當爲修正以入,而該番將李宜秀除授在外,未及上來,今姑改差,其代依例口傳差出,何如?傳曰,允。
兵曹口傳政事,以柳成逵爲兼司僕將。
李文會,以兵曹言啓曰,來十一月初六日大駕詣景慕宮齋宿,初七日冬享大祭親行時,何營軍兵隨駕,何營軍兵留陣?禁軍及馬步軍,以幾番幾哨磨鍊,而餘軍留營,何以爲之乎?敢稟。傳曰,訓局步軍八哨,馬軍二哨,訓將率領,全屬先廂,禁衛營鄕軍五哨,御營廳鄕軍三哨,禁衛營騎士一番,御營廳騎士一番,禁將都領,全屬後廂。御營大將率該營鄕軍二哨,騎士二番,禁衛營騎士二番留陣,禁軍與入直二番隨駕,餘軍留營,扈衛軍官有廳軍,竝除之,可也。
李文會,以訓鍊都監言啓曰,本局局別將元永胄身病猝重,勢難察任,改差,何如?傳曰,允。
李文會,以訓鍊都監言啓曰,本局分授都城彰義門東邊第二城廊近處體城七間許頹圮處,今已畢築,女墻,仍爲始役,把守軍兵撤罷之意,敢啓。傳曰,知道。
李文會,以義禁府鞫廳大臣意啓曰,推鞫爲之事,命下矣。臣等今方來會,而同義禁尹東晩身病猝重,無以進參,今姑許遞,其代令該曹口傳差出,待下批牌招,以爲備員參坐之地,何如?傳曰,允。
吏曹口傳政事,以兪漢謨爲同義禁。
持平朴宗琦啓曰,臣庸愚譾劣,本不合於淸朝耳目之任,而柏府除命,忽下於暫出鄕廬之際,纔還私次,天牌荐降,臣感榮怵分,冒沒出肅,而顧今凶逆層生,推鞫方張其在沬飮之義,宜效竭蹶之忱,隨參大論,少洩愚憤,而第臣於合啓中,有私義之難安者,昨秋叨拜是職,竊附敦尙之義,特蒙體諒之恩,前後處義,宜無異同。以此情踪,其何可晏然蹲冒於臺次乎?請命遞斥臣職。答曰,依啓。
持平韓義運疏曰,伏以,噫嘻,痛矣。自今年以來,設鞫而治逆者,凡幾遭矣。一未能嚴覈根柢,打破窩窟,故所以枝節相連,滋蔓不已,至於今番海玉之變而極矣。其凶肚逆腸,陰懷射日之計,敢肆詬天之凶者,此豈一朝一夕之故哉?蓋其醞釀已久,根蔕深固,所以隨處發露,莫掩手脚者也。臣自參鞫以來,目覩鬼蜮之狀,耳聽梟獍之音,憤惋之極,直欲手磔而不可得也。今焉參證俱在,情節莫逃,旣已輸欲而遲晩矣。將見三尺之快伸,而第伏念,如許至凶獰極憯頑之凶圖逆節,是豈如渠蟣蝨所獨辦者哉?是必有根窩之潛藏,指使之有從,而曾未有究得黨與,索出根柢而徑先置法,遽斷究覈之路,則揆以獄體,決不當若是疎緩。伏願明飭於參鞫諸臣,更加盤覈,以期於痛劈窩藏,掃淸賊徒之地焉。仍伏念,臣姿本脆弱,病有源委,自夏以來,積傷於暑濕,兼之以癖積,乍遇寒節,一倍添劇。委頓床席,亦已多日,而只緣開鞫有命,義重輿疾,不得不扶病隨參,而喘急之狀,躝跚之態,實是鞫坐諸人之所目擊,自昨以來,四倒不省,百骸如澌,實無以强策供職,玆敢疾聲仰籲於天地父母之前。伏乞亟許遞改,俾殘喘少延,臺職無曠焉,臣無任云云。省疏具悉。本職許遞。
今十月二十日未時,上御誠正閣。諸承旨持公事入侍時,行都承旨徐瀅修,左承旨金宗善,左副承旨李溏,右副承旨李文會,同副承旨金在昌,記事官韓兢履,假注書鄭祖榮,記事官崔鳳和,別兼春秋趙雲翊,待敎朴宗薰,以次進伏訖。瀅修曰,吏曹參判沈象奎除拜後過三日,不爲出肅,依定式推考警責,仍卽牌招察任,何如?上曰,依爲之。出擧條瀅修曰,吏房無公事矣。在昌以戶房,讀奏忠淸監司閔耆顯啓本永同縣反庫事,宗善奏曰,禮房無公事矣。文會以兵房,讀奏忠淸兵使李元植狀啓官鎭門聚點事,以刑房代房,讀奏咸鏡監司李翊模啓本罪人林興才利原縣到配事,溏奏曰,工房無公事矣。宗善奏曰,臣聞營建堂上之言,則法殿上樑文書寫官,稟旨擧行,然後可以及期云,故敢此仰達矣。上曰,自前何以爲之云耶?宗善曰,自前每多待下敎擧行云矣。瀅修曰,以下敎分付吏曹,則書寫官自當啓下矣。上曰,分付該曹,可也。上曰,閣臣出去,內閣所在植木便覽,持入,可也。宗薰承命持入,在昌跪傳于夾侍,上命書公事判付訖,文會奏曰,先朝戊午年景慕宮祭享親行時,以此後則門路以弘化門磨鍊定式之意,下敎矣。今番景慕宮祭享親行時,外門路以何所磨鍊乎?上曰,先朝時則景慕宮動駕,常常爲之,故門路由弘化門,而今番則以敦化門磨鍊以入,可也。瀅修曰,同副承旨所奏禁府都事請罪擧條中,敢稟二字,有違格例,改書以入,似好矣。上曰,依此爲之。仍命書傳敎曰,都承旨徐瀅修,左承旨金宗善,左副承旨李溏,右副承旨李文會,同副承旨金在昌,不飭不審竝推考。上曰,召對爲之。在昌·宗薰·兢履·鳳和先退,上仍御誠正閣,召對入侍時,參贊官金在昌,侍讀官徐有恂,檢討官林景鎭,待敎朴宗薰,記事官韓兢履·崔鳳和,別兼春秋趙雲翊,以次進伏訖。上命開卷讀之。有恂讀自秦陷彭城,止益州刺使,上曰,下番讀之。景鎭讀自五月,止秦大饑,上曰,參贊官讀之。在昌讀自五月,止發和龍,上曰,閣臣讀之。宗薰讀自堅遣將軍竇衝,止有是命,上曰,注書讀之。賤臣讀自六月,止笑而不納,上曰,上番讀之。鳳和讀自秋九月,止冀州刺使,上曰,下番讀之。雲翊讀自秦徙鄴,止六百餘戶而還,上曰,文義陳之。有恂曰,謝安固有虛談廢務,浮文妨要之失,而方當秦寇屢入,人心危懼之時,乃能鎭以和靜務擧大綱,國以賴安,此則謝安之所長也。夫和靜二字,允爲治國之要道,雖非艱虞騷動之時,必以寧靜爲本,不煩而不撓,則民心自可以和悅,風俗自可以熙皞矣。謝安則雖不過矯情鎭物,而其效至於如此,稱爲江左之名相。況勝於謝安者,善用此道,則太平萬世之本,實在於此矣。上曰,下番陳之。景鎭曰,此時以疆場多憂,年穀不登,詔自御供所須,務從儉約,夫儉約之政,雖在安逸無事之時,猶宜從事於此。況艱虞多難之時乎?且其先從御供而減省者,尤知化民之本者也。宮中爲四方之表準,先自宮中而行之,則民孰不觀感而率從乎?伏願於此等處體念焉。上曰,參贊官陳之。在昌曰,別無文義之可奏者矣。上曰,閣臣陳之。宗薰曰,上番以和靜二字仰陳,夫和靜固爲治國之要。然臣謂謝安相業,稟在於務擧大鋼一句上矣。夫大綱者,事物之大本,大要如網之有綱,裘之有領,提挈綱領,則理順勢正,而事得其當,如言學問,則博學審問愼思明辨篤行五者爲大綱,論爲政,則中庸之修身尊賢以下九經爲大綱,未有舍此而能行者,故先立乎其大者。又曰體立而後,用有以行,若或不務大綱,而惟末節之是務,則如棼絲汨流,終莫之成也。然此非謂擧其大而遺其小也,但不爲察察苛細之事也。凡於一事一物之中,各有一事一物之大綱,合萬事萬物,而又有統體之大綱,先觀此大綱之所在,必先下手用力,則其間細小節目,自可迎刃而解,蓋其本末次序,不得不然矣。今有一事可譬者,法殿之役材,其大小桷櫨椳闑之屬,不啻以千百數,而此則本不乏用,不患不敷,但其高柱大樑,最爲難得。故論殿材者,必以此爲先,旣得柱樑之材,則向所謂桷櫨椳闑,各得其用,而殿役成矣。然則夫所謂綱擧而目張者,於此又可見矣。伏願此等處,反隅而體念焉。上曰,謝安之爲相,果可與王導同乎?有恂曰,比諸王導,文雅勝之矣。上曰,文雅雖勝,而其人則同乎?有恂曰,謝安則有雅量,而王導則雅量不足矣。上曰,秦作敎武堂,此事,何如?有恂曰,以太學之儒,而敎戰鬪之事,學校之政,於是乎掃地矣。上曰,此前則增崇儒敎,令諸生就學受業,庶幾乎修文之治,今則如此,何前後之不同若是耶?有恂曰,符堅之心,常在於伯業故然矣。上曰,前日則不欲成伯業,故增崇儒敎耶?有恂曰,前日之事,非出於誠心者,故不能有終矣。上曰,趙整之言,秦王堅,笑而不納,何也?有恂曰,笑之則悅其言也,不納則知之而不能用也。上曰,昨日亦以爲問,而秦王堅之大悅,孫權之默然,果誰爲勝?有恂曰,權之默然,亦出於從諫之意,似勝於大悅,而不能用者矣。上曰,日食之理何如,而人能先知之乎?有恂曰,未能知矣。上曰,六十二國朝貢于秦,是何國也?有恂曰,是東西夷種,而未能知其爲某某國也。上曰,飛簾,是何稱也?有恂曰,風師也。上曰,銅駝馬,是何物也?有恂曰,未能知之矣。上曰,翁仲,是何物也?有恂曰,未能詳知也。上曰,下番奏之。景鎭曰,臣亦未能知之矣。上曰,別兼春秋奏之。雲翊曰,銅駝,卽金馬也。上曰,飛簾,是何名也?雲翊曰,似是觀名也。上曰,翁仲,是何物也?雲翊曰,秦時十二金人之名也。上曰,上番奏之,翁仲果是何物也?有恂曰,別兼春秋所奏金人之名者,似然矣。上曰,翁與仲,是非二名乎?有恂曰,未能詳知矣。上曰,蝗,是何蟲?有恂曰,食禾之蟲也。上曰,下番奏之,如欲賞必當功,罰必當罪,則有何道理乎?景鎭曰,公字是也。上曰,公之道言之,可也。古書多有此等語,書傳亦有以賞罰言者,以此等文義奏之,可也。景鎭曰,古書未能記誦矣。上曰,不必記誦本文,而以旨義敷演仰奏也。景鎭未能對,瀅修曰,英廟朝,嘗於召對筵席,以日食之事及推步預知之道下詢,而其時玉堂李義直·沈履之,未能詳對,下敎於筵退後,詳細究繹,後日登筵時,更爲奏達矣。今日筵席,亦以此發問,而儒臣俱未仰對,依英廟時故事,使於筵退後,博考諸書,以爲後日召對仰奏之地,似好矣。上曰,卿言,好矣。日食月食,竝令講究解得,以爲詳明仰奏之地,昨筵以彗星爲問,而亦無善對者,竝皆講明,同爲仰奏,可也。上曰,大王大妃殿進御加減養胃湯,依前方五貼製入。出榻敎上命退,有恂·景鎭先退,諸臣以次退出。
上在昌德宮。停常參·經筵。
李文會,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
金宗善啓曰,明日常參·經筵,取稟。傳曰,停。
李文會啓曰,來二十五日朝參日次,而國忌齋戒相値,頉稟之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金宗善啓曰,右承旨朴宗慶今日不爲仕進,卽爲牌招,何如?傳曰,許遞。
金宗善啓曰,吏曹郞廳來言,承旨及臺諫有闕,政事,取稟。傳曰,承旨前望單子入之,臺諫,後日政差出。
李文會啓曰,行大司憲李直輔,掌令宋稚圭在外,執義金孝秀,掌令趙台榮牌不進,持平二員未差,監察茶時之意,敢啓。傳曰,知道。
備忘記,廣州留守李晩秀下直,長弓一張,長箭一部賜給。
傳于金宗善曰,詣承旨,持公事入侍。
金宗善啓曰,今十月初一日輪對官宗廟令李大遠,掌苑別提池景泌,平市令金華柱,中樞都事李達純,十一日輪對官養賢主簿金處巖,承文校檢成老鎭,尙衣別提朴興完,東氷庫別提崔行鎭,造紙別提趙錫福,二十一日輪對官內贍主簿趙元溥,軍器僉正成元柱,工曹佐郞南鏶,儀賓都事宋欽詩,來十一月初一日輪對官司錄金啓淵,西氷庫別提劉漢膺,掌樂正尹守翼,司宰奉事許,十一日輪對官禁府都事徐英修,繕工副正尹光濩,東學訓導安允昇,宗簿主簿李箕淵,二十一日輪對官漢城庶尹金喆淳,長興主簿鄭枻,中學訓導朴升用,典牲判官申錫耉,奉常僉正李夢龍,十二月初一日輪對官敦寧判官朴榮壽,禮曹正郞李敦賢,兵曹正郞吳聖根,校書判校柳楨,戶曹佐郞鄭履權,十一日輪對官內資奉事李基弘,司圃別提韓世彧,尙書副直長金宗濩,都摠都事徐敬輔,典設別檢柳性均,二十一日輪對官贊儀任藗,刑曹正郞金載華,濟用副奉事李元默,司藝盧尙熙,司僕主簿徐澈修,正月初一日輪對官社稷令李光顯,西學訓導孫之亨,司䆃奉事李勉翼,禮賓主簿全萬昌,瓦署別提羅東旭來待矣。傳曰,入侍。
兵曹口傳政事,副護軍單朴宗慶。
傳于金在昌曰,陽山·露積兩處植木十餘萬株矣。可期鬱密,予心欣幸,酬勞之典,曾有已例,水原府留守以下,別單書入。
金宗善,以弘文館言啓曰,修撰柳台佐自鄕上來云,卽爲牌招察任,何如?傳曰,允。
以副修撰徐能輔牌不進罷職傳旨,傳于金宗善曰,只推,更爲牌招。
以副修撰徐能輔再牌不進罷職傳旨,傳于金宗善曰,只推,更爲牌招。
李文會啓曰,密符親納,例也,而前廣州留守金載瓚,使親裨替納密符,事甚未安,推考,何如?傳曰,允。
李溏啓曰,左議政徐邁修,右議政李敬一,判義禁趙尙鎭,同義禁李尙度,依下敎來待矣。傳曰,入侍。
以司鑰池養謙手本別監鄭喜福爛熳泥醉,突入士夫家,拔劍凌辱之狀,萬萬驚駭,爲先除下,其罪狀,令攸司從重科治事,傳于李文會曰,聞甚痛駭,令秋曹嚴刑定配。
以司鑰孫宗秀手本別監姜泰孫,差備至近之地,爛熳泥醉,爲先除下,令攸司,從重科治事,傳于李文會曰,令訓將嚴棍十五度後,仍囚都監。
以司鑰車相億手本別監韓命鶴,無端闕夜直,爲先除下事,傳于李文會曰,令兵曹嚴棍十五度後,罰番。
以大司諫林漢浩,司諫閔師宣,獻納宋冕載,正言宋知濂,執義金孝秀,掌令趙台榮牌不進罷職傳旨,傳于李文會曰,只推。
承旨前望單子入之,韓致應落點。
傳于金在昌曰,新除授承旨,待開門牌招。
金在昌,以賑恤廳言啓曰,西部萬里倉契任掌金以興今月二十一日本洞路傍,得二歲遺棄男兒,同里居良女金召史,欲爲收養,貧不自食,願爲受料,告于本部,自該部同日牒呈。故依節目給料,使之乳養之意,敢啓。傳曰,知道。
李文會,以備邊言啓曰,卽見全羅監司鄭大容狀啓,則以爲,道內各邑鎭麰還加分之請,次第報來,前劃一萬四千三百石外,一千六百石,特許加劃事,請令廟堂稟旨,分付矣。前此許劃,雖甚夥然,又以種麰之不足,有此加請,可知民情之切急,依狀請許施,何如?傳曰,允。
金宗善,以禮曹言啓曰,來十一月初七日景慕宮冬享大祭親行時,省牲省器之節,依例以親臨磨鍊擧行乎?敢稟。傳曰,依例磨鍊。
李文會,以兵曹言啓曰,今十月二十一日武臣賓廳講書日次,而中日相値,不得爲之之意,敢啓。傳曰,知道。
李文會,以兵曹言啓曰,謹衣傳敎,別監韓命鶴,嚴棍十五度之意,敢啓。傳曰,知道。
李文會,以訓鍊都監言啓曰,謹依司鑰孫宗秀手本判付,別監姜泰孫,嚴棍十五度後,仍囚北營之意,敢啓。傳曰,知道。
吏曹啓目粘連,觀此弘文館副校理徐有恂上疏,則以爲,臣之仲父臣邁修,方帶監春秋館事矣。臣所帶春秋館記注官,自在應避之科,許令選部照例遞改亦爲白有臥乎所,相避之法,在下當遞,徐有恂所帶春秋館記注官之任,依例減下,何如?判付啓,依允。
副校理趙雲翊疏曰,伏以,臣儱侗憒劣,百不猶人,倖竊科第,已非始望,而通籍未幾,濫叨淸顯,周旋簪筆之列,依近日月之光,今已三載于玆。恩山渥海,厚被造化之私,涓埃塵刹,莫省報答之術,而乃殿下不以臣不肖重侈,臣以玉署新命,臣尤惝怳恧蹙,罔知攸措。量才程能,何官不然,而淸朝華貫,最重經幄,橫經問難,而效啓沃之功,臨事獻替,而有輔導之責,先儒至謂君德成就,責在經筵,則其爲任之重且大,有非人人而所可濫竽者也。臣少而失學,長益荒嬉,凡於文字之事,矇然如瞽者之丹靑,裒然如聾者之宮商,雖於尋常訓誥,通行文字,尙患帝虎之莫辨,未免魯魚之貽譏,以此鹵莽之狀,蔑裂之識,尙備顧問之列,而忝翰墨之林,上以累遴選之政,下以招嗤點之辱哉?仍伏念,臣之家世,偏被國恩,緖襲旂常,籍聯禁掖,全保生成,寔至于今。人臣遭際從古何限,而歷數廷紳,實鮮倫比不肖如臣,亦忝邇班,毛髮頂踵,皆上所賜,父子相勉,隕結爲期,而願忠欲報,百倍他人,則趨走殫竭。乃其職分之宜,夷險燥濕,敢懷裁擇之心,而至若見帶之職,實非始願之及,土偶之被以文繡,傀儡之假以冠裳,臣實自愧,人謂斯何?夫人臣事勿欺爲先,臣何敢掩飾其不能,而貪天冒榮,靦然進身,以自速其自欺欺天之罪也。一肅恩命,雖緣義分,屢登筵席,畢露瘡疣,因仍蹲冒,斷無其望,而且臣情理,亦有不得不號籲於孝理之下者,臣母痰癖之疾,經年沈淹,一味進退,卽當寒節,頓添宿症,刀圭鍼砭,日以爲常,以臣無他兄弟之身,實無一刻離捨之勢。伏乞聖明,察臣由中之懇,亟許鐫削,得遂微諒,憐臣煎迫之私,特賜恩暇,俾伸至情,仍治臣瀆撓之罪,以肅朝綱,不勝幸甚,臣無任云云。省疏具悉。爾其勿辭救護。
敎廣州留守李晩秀書。王若曰,文足以黼黻皇猷,然後能兼扞禦之策,才足以彌綸廟謨,然後可任保釐之功,古難其人,今屬之子。惟卿,傳家詩禮,爲國忠貞,志度宏深,古人之典刑斯在,風儀峻整,遇事則精彩頓生,自我先朝,夙契密勿,逮予沖歲,久處賓僚,金華邇班,淳夫之講讀尤好,嘉祐多子,歐陽之文章可觀,父子遞秉文衡,靑氈有傳心之硯,塤箎竝冠朝列,犀帶映常棣之華,置之巖廊,常懷江湖之想,蕭然笻屐,迥脫時世之粧,所以眷毗也深,未嘗暫居于外,第彼漢南之險阻,實我海東之關防。官尊留都,托百年鎖鑰之壯,地控畿輔,處三方舟車之衝,節制與摠營略同,屢經沿革,體統視沁府差別,尤重保障,念器械儲餉之饒,實爲緩急所恃,摠民社軍旅之事,必須文武全才,爰思倚任之人,宜藉老成之器。玆授卿以廣州府留守兼南漢守禦使,卿其祗服寵命,益懋遠猷,詰而戎兵,增天塹固圉之勢,峙乃錢穀,若地部理財之時,繕修城池,節度藉使相之重,折衝樽俎,部曲喜令公之來,形勝山谿,暢裘帶之嘯詠,出入營壘,動旗鼓之精神。於戲,治當一初,責專重鎭,文恬武嬉之已久,寧忽遠圖,地利人和之交修,益殫乃力。故玆敎示,想宜知悉。知製敎朴宗薰製進。
甲子十月二十一日辰時,上御誠正閣。輪對官·諸承旨持公事同爲入侍時,左承旨金宗善,左副承旨李溏,右副承旨李文會,同副承旨金在昌,假注書趙鐘永·鄭觀綏,記事官車信用,別兼春秋徐有恂,待敎朴宗薰,今十月初一日輪對官宗廟署令李大遠,掌苑署別提池景泌,平市署令金華柱,中樞府都事李達純,十一日輪對官養賢庫主簿金處巖,承文院校檢成老鎭,尙衣院別提朴興完,東氷庫別提崔行鎭,造紙署別提趙錫福,二十一日輪對官內贍寺主簿趙元溥,軍器寺僉正成元柱,工曹佐郞南鏶,儀賓府都事宋欽詩,來十一月初一日輪對官議政府司錄金啓淵,西氷庫別提劉漢膺,掌樂院正尹守翼,司宰監奉事許,十一日輪對官義禁府都事徐英修,繕工監副正尹光濩,東學訓導安允昇,宗簿寺主簿李箕淵,二十一日輪對官漢城府庶尹金喆淳,長興庫主簿鄭枻,中學訓導朴升用,典牲署判官申錫耉,奉常寺僉正李夢龍,十二月初一日輪對官敦寧府判官朴榮壽,禮曹正郞李敦賢,兵曹正郞吳聖根,校書館判校柳楨,戶曹佐郞鄭履權,十一日輪對官內資寺奉事李基弘,司圃署別提韓世彧,尙瑞院副直長金宗濩,都摠府都事徐敬輔,典設司別檢柳性均,二十一日輪對官通禮院贊儀任藗,刑曹正郞金載華,濟用監副奉事李元默,成均館司藝盧尙熙,司僕寺主簿徐澈修,正月初一日輪對官社稷署令李光顯,西學訓導孫之亨,司䆃寺奉事李勉翼,禮賓寺主簿全萬昌,瓦署別提羅東旭以次進伏訖。上曰,輪對官次次進前。大遠進前,上命奏職姓名,大遠奏職姓名,上命奏職掌,大遠奏曰,無職掌矣。上命奏遺在,大遠奏曰,無遺在矣。上曰,有所懷乎?大遠奏曰,無所懷矣。上命退,大遠退出,景泌進前,上命奏職姓名,景泌奏職姓名,上命奏職掌,景泌奏曰,東山色矣。上命奏遺在,景泌奏曰,無遺在矣。上曰,有所懷乎?景泌奏曰,無所懷矣。上命退,景泌退出,華柱進前,上命奏職姓名,華柱奏職姓名,上命奏職掌,華柱奏曰,句檢市廛,平斗斛丈尺,低昂物貨等事矣。上命奏遺在,華柱奏曰,無遺在矣。上曰,有所懷乎?華柱奏曰,無所懷矣。上命退,華柱退出,達純進前,上命奏職姓名,達純奏職姓名,上命奏職掌,達純奏曰,無職掌矣。上命奏遺在,達純曰,無遺在矣。上命奏履歷,達純奏曰,辛卯庭試,以武科出身,乙未除守門將,丙申除軍器寺主簿,丁酉落仕,己未武兼復職,壬戌除訓鍊院主簿,癸亥除本職矣。上曰,有所懷乎?達純奏曰,無所懷矣。上命退,達純退出,處巖進前,上命奏職姓名,處巖奏職姓名,上命奏職掌,處巖奏曰,米太色矣。上命奏遺在,處巖奏曰,米七百十七石二斗七升四合三夕,太四百六十六石十二斗二升八合三夕矣。上曰,有所懷乎?處巖奏曰,無所懷矣。上命退,處巖退出,老鎭進前,上命奏職姓名,老鎭奏職姓名,上命奏職掌,老鎭奏曰,本朝箋文,事大交隣文書矣。上命奏遺在,老鎭奏曰,無遺在矣。上曰,有所懷乎?老鎭奏曰,無所懷矣。上命退,老鎭退出,興完進前,上命奏職姓名,興完奏職姓名,上命奏職掌,興完奏曰,織造色矣。上命奏遺在,興完奏曰,無遺在矣。上命奏履歷,興完奏曰,癸亥謁聖,以武科壯元,除本職矣。上曰,有所懷乎?興完奏曰,無所懷矣。上命退,興完退出,行鎭進前,上命奏職姓名,行鎭奏職姓名,上命奏職掌,行鎭奏曰,祭享氷丁矣。上命奏遺在,行鎭奏曰,無遺在矣。上曰,有所懷乎?行鎭奏曰,無所懷矣。上命退,行鎭退出,錫福進前,上命奏職姓名,錫福奏職姓名,上命奏職掌,錫福奏曰,咨文表紙矣。上命奏遺在,錫福奏曰,咨文紙五百五十一張,表紙五百五十一張矣。上曰,有所懷乎?錫福奏曰,無所懷矣。上命退,錫福退出,元溥進前,上命奏職姓名,元溥奏職姓名,上命奏職掌,元溥奏曰,油淸色矣。上命奏遺在,元溥奏曰,眞油七十五石十斗五升九合三夕二里,淸蜜七石三升八合五夕,川椒九十三斤三錢二分五里,白淸一石二升八夕矣。上曰,有所懷乎?元溥曰,無所懷矣。上命退,元溥退出,元柱進前,上命奏職姓名,元柱奏職姓名,上命奏職掌,元柱奏曰,別造色矣。上命奏遺在,元柱奏曰,眞紅猩猩氈二十尺,眞紅羽緞十二尺,鴉靑有紋羽緞七尺,帽色羽緞十尺,內下三升皮甲衣七十部,鳥銃八千八百九十柄,天銀一百兩,黃金七錢,銀入絲環刀二十柄,加時木二百五十介,錢文二千一百兩矣。上命奏履歷,元柱奏曰,甲辰除假引儀,丁未除典牲主簿,戊申參上引儀相換,己酉除平陵察訪,準瓜遞來,壬子壯勇營知彀官啓下,甲寅武科,壯勇營哨官啓下,丙辰除安骨萬戶未赴任,丁巳壯勇營哨官啓下,辛酉都監哨官啓下,壬戌壯勇營哨官啓下,同年九月除軍器寺判官,今年七月除本職矣。上曰,有所懷乎?元柱奏曰,無所懷矣。上命退,元柱退出,進前,上命奏職姓名,奏職姓名,上命奏職掌,奏曰,山澤司矣。上命奏遺在,奏曰,無遺在矣。上命奏履歷,奏曰,己酉式年,以武科出身,丁巳除守門將,七月部將相換,十二月江口權管相換,庚申遞付活人署別提,壬戌義禁府都事相換,癸亥除本職矣。上曰,有所懷乎?曰,無所懷矣。上命退,退出,欽詩進前,上命奏職姓名,欽詩奏職姓名,上命奏職掌,欽詩奏曰,無職掌矣。上命奏遺在,欽詩奏曰,無遺在矣。上曰,有所懷乎?欽詩奏曰,無所懷矣。上命退,欽詩退出,啓淵進前,上命奏職姓名,啓淵奏職姓名,上命奏職掌,啓淵奏曰,謄錄官矣。上命奏遺在,啓淵奏曰,無遺在矣。上曰,有所懷乎?啓淵奏曰,無所懷矣。上命退,啓淵退出,漢膺進前,上命奏職姓名,漢膺奏職姓名,上命奏職掌,漢膺奏曰,供上氷丁矣。上命奏遺在,漢膺奏曰,無遺在矣。上曰,何無遺在?漢膺奏曰,供上自三月爲始,止於九月,故無遺在矣。上命奏履歷,漢膺奏曰,辛巳以武科出身,乙未權知訓鍊奉事勤仕,甲辰陞付實奉事,乙卯除阿山萬戶,丁巳訓鍊參軍勤仕,壬戌陞六參軍,今年七月除本職矣。上曰,有所懷乎?漢膺奏曰,無所懷矣。上曰,何無所懷?漢膺奏曰,今年七月都政,待罪本職,未及知事務,故無所懷矣。上命退,漢膺退出,守翼進前,上命奏職姓名,守翼奏職姓名,上命奏職掌,守翼奏曰,樂生兼色矣。上命奏遺在,守翼奏曰,無遺在矣。上曰,有所懷乎?守翼奏曰,無所懷矣。上曰,何無所懷?守翼奏曰,主簿卽是實色,而正則原無所管,故無所懷矣。上命退,守翼退出,進前,上命奏職姓名,奏職姓名,上命奏職掌,奏曰,醢色矣。上命奏遺在,奏曰,白蝦醢二百三十桶一合九夕,蘇魚醢三百六十四桶一斗二升二合六夕,卵醢一百二十一桶一斗八升二合矣。上曰,有所懷乎?奏曰,無所懷矣。上命退,退出,英修進前,上命奏職姓名,英修奏職姓名,上命奏職掌,英修奏曰,奉敎推鞫矣。上命奏遺在,英修奏曰,無遺在矣。上曰,有所懷乎?英修奏曰,無所懷矣。上命退,英修退出,光濩進前,上命奏職姓名,光濩奏職姓名,上命奏職掌,光濩奏曰,無職掌矣。上命奏遺在,光濩奏曰,無遺在矣。上曰,有所懷乎?光濩奏曰,無所懷矣。上命退,光濩退出,允昇進前,上命奏職姓名,允昇奏職姓名,上命奏職掌,允昇奏曰,訓導儒生矣。上曰,能訓導儒生乎?允昇奏曰,如臣無似,何敢曰訓導儒生乎?上曰,然則何以曰訓導乎?允昇奏曰,有名無實矣。上命奏遺在,允昇奏曰,無遺在矣。上曰,有所懷乎?允昇奏曰,無所懷矣。上命退,允昇退出,箕淵進前,上命奏職姓名,箕淵奏職姓名,上命奏職掌,箕淵奏曰,守護寶閣矣。上命奏遺在,箕淵奏曰,無遺在矣。上曰,有所懷乎?箕淵奏曰,無所懷矣。上命退,箕淵退出,喆淳進前,上命奏職姓名,喆淳奏職姓名,上命奏職掌,喆淳奏曰,褒貶事。上命奏遺在,喆淳奏曰,無遺在矣。上曰,有所懷乎?喆淳奏曰,無所懷矣。上命退,喆淳退出,枻進前,上命奏職姓名,枻奏職姓名,上曰,檢書官耶?枻奏曰,檢書官矣。上命奏職掌,枻奏曰,米麪色矣。上命奏遺在,枻奏曰,米二千九十九石二斗,太七百四十五石,田米二十九石九斗矣。上曰,有所懷乎?枻奏曰,無所懷矣。上命退,枻退出,升用進前,上命奏職姓名,升用奏職姓名,上命奏職掌,升用奏曰,訓導儒生矣。上曰,能訓導儒生乎?升用奏曰,小臣卽是經工出身,而儒生亦是經工之人,儒生之所未能,小臣或勸勉之,小臣之所未能,儒生或勸勉之,互相資益,而實未敢訓導矣。上命奏遺在,升用奏曰,無遺在矣。上曰,有所懷乎?升用奏曰,無所懷矣。上命退,升用退出,錫耉進前,上命奏職姓名,錫耉奏職姓名,上命奏職掌,錫耉奏曰,牛色矣。上命奏遺在,錫耉奏曰,黃牛二首,黑牛二十六首矣。上曰,有所懷乎?錫耉奏曰,無所懷矣。上命退,錫耉退出,夢龍進前,上命奏職姓名,夢龍奏職姓名,上命奏職掌,夢龍奏曰,酒庫矣。上命奏遺在,夢龍奏曰,酒中米六百三十七石六斗九升八合,淸蜜一百九十二石四斗五升九合,淸酒加用九十一甁三升七合七夕矣。上曰,有所懷乎?夢龍奏曰,無所懷矣。上命退,夢龍退出,榮壽進前,上命奏職姓名,榮壽奏職姓名,上命奏職掌,榮壽奏曰,譜閣守直矣。上命奏遺在,榮壽奏曰,無遺在矣。上曰,有所懷乎?榮壽奏曰,無所懷矣。上命退,榮壽退出,敦賢進前,上命奏職姓名,敦賢奏職姓名,上命奏職掌,敦賢奏曰,稽制司矣。上命奏遺在,敦賢奏曰,無遺在矣。上曰,有所懷乎?敦賢奏曰,無所懷矣。上命退,敦賢退出,聖根進前,上命奏職姓名,聖根奏職姓名,上命奏職掌,聖根奏曰,武備司矣。上命奏遺在,聖根奏曰,無遺在矣。上曰,有所懷乎?聖根奏曰,無所懷矣。上命退,聖根退出,楨進前,上命奏職姓名,楨奏職姓名,上命奏職掌,楨奏曰,書籍矣。上命奏遺在,楨奏曰,卷冊紙五千八百三十六卷九張,貼冊紙二千七十卷九張,時政記紙一千九貼七張矣。上曰,有所懷乎?楨奏曰,本館乃是書籍衙門也。每當殿講及式年文武科場時,各樣書籍進排,而方今見存冊子,年久毁傷,卷帙不成,充數苟艱。故七月十九日輪對入侍時,本館校理臣李顯相,以此意陳達,伏承令本館提調稟處之下敎,而適値提調之未差,尙今遲滯,不勝惶恐矣。上曰,惶恐卽何謂也?出去書入所懷,可也。仍命退,楨退出,履權進前,上命奏職姓名,履權奏職姓名,上命奏職掌,履權奏曰,歲幣色矣。上命奏遺在,履權奏曰,錢文九千七十兩,大同木五十六同四十疋,五升布十七同三十疋,大好紙二十九卷,小好紙十五卷,白綿紬十六同,白苧布八同,廛人逢授水獺皮三百令,鹿皮一百張,契人逢授矣。上命奏履歷,履權奏曰,甲寅慶科庭試,以武科出身,丙辰壯勇外營哨官啓下,戊午除長樂部將,辛酉除華寧殿兼守門將,同年十二月除軍器寺主簿,壬戌除義禁府都事,同年八月活人署別提相換。奏未畢,上曰,何爲相換?履權奏曰,全羅右水使金胄淵拿來事出去,故相換矣。仍繼奏曰,癸亥特除義禁府都事,今年六月除本職矣。上曰,有所懷乎?履權奏曰,無所懷矣。上命退,履權退出,基弘進前,上命奏職姓名,基弘奏職姓名,上命奏職掌,基弘奏曰,油淸色矣。上命奏遺在,基弘奏曰,淸蜜十三石五斗四升一合三夕,眞油六石四斗二升四合二夕矣。上曰,有所懷乎?基弘奏曰,無所懷矣。上命退,基弘退出,世彧進前,上命奏職姓名,世彧奏職姓名,上命奏職掌,世彧奏曰,菜蔬矣。上命奏遺在,世彧奏曰,無遺在矣。上命奏履歷,世彧奏曰,庚戌以武科出身,壬戌除守門將,今年二月除本職矣。上曰,有所懷乎?世彧奏曰,無所懷矣。上命退,世彧退出,宗濩進前,上命奏職姓名,宗濩奏職姓名,上命奏職掌,宗濩奏曰,璽寶符牌節鉞馬牌矣。上命奏遺在,宗護奏曰,無遺在矣。上曰,有所懷乎?宗濩奏曰,無所懷矣。上命退,宗濩退出,敬輔進前,上命奏職姓名,敬輔奏職姓名,上命奏職掌,敬輔奏曰,晝察夜巡矣。上命奏遺在,敬輔奏曰,無遺在矣。上命奏履歷,敬輔奏曰,甲寅庭試,以武科出身,庚申除宣傳官,癸亥除引儀,同年四月備邊郞啓下,同年五月除監察,今年二月除訓鍊院判官,移拜宣傳官,七月除本職矣。上曰,有所懷乎?敬輔奏曰,無所懷矣。上命退,敬輔退出,性均進前,上命奏職姓名,性均奏職姓名,上命奏職掌,性均奏曰,遮帳矣。上命奏遺在,性均奏曰,無遺在矣。上曰,有所懷乎?性均奏曰,無所懷矣。上命退,性均退出,藗進前,上命奏職姓名,藗奏職姓名,上命奏職掌,藗奏曰,無職掌矣。上命奏遺在,藗奏曰,無遺在矣。上曰,有所懷乎?藗奏曰,無所懷矣。上命退,藗退出,載華進前,上命奏職姓名,載華奏職姓名,上命奏職掌,載華奏曰,掌隷司一房矣。上命奏遺在,載華奏曰,無遺在矣。上曰,有所懷乎?載華奏曰,無所懷矣。上命退,載華退出,元默進前,上命奏職姓名,元默奏職姓名,上命奏職掌,元默奏曰,綿紬矣。上命奏遺在,元默奏曰,綿紬六十三同二十八疋七尺,各色方絲紬三百八十尺,水獺皮五十令矣。上曰,有所懷乎?元默奏曰,無所懷矣。上命退,元默進出,尙熙進前,上命奏職姓名,尙熙奏職姓名,上命奏職掌,尙熙奏曰,無職掌矣。上命奏遺在,尙熙奏曰,無遺在矣。上曰,有所懷乎?尙熙奏曰,無所懷矣。上命退,尙熙退出,澈修進前,上命奏職姓名,澈修奏職姓名,上命奏職掌,澈修奏曰,工房矣。上命奏遺在,澈修奏曰,木四疋十八尺,布五疋十九尺,錢文三十一兩七錢矣。上曰,有所懷乎?澈修奏曰,無所懷矣。上命退,澈修退出,光顯進前,上命奏職姓名,光顯奏職姓名,上命奏職掌,光顯奏曰,灑掃壇壝矣。上命奏遺在,光顯奏曰,無遺在矣。上曰,有所懷乎?光顯奏曰,無所懷矣。上命退,光顯退出,之亨進前,上命奏職姓名,之亨奏職姓名,上命奏職掌,之亨奏曰,訓導儒生矣。上曰,能訓導儒生乎?之亨奏曰,與儒生互相講讀,而不能訓導矣。上命奏遺在,之亨奏曰,無遺在矣。上曰,有所懷乎?之亨奏曰,無所懷矣。上命退,之亨退出,勉翼進前,上命奏職姓名,勉翼奏職姓名,上命奏職掌,勉翼曰,米麪色矣。上命奏遺在,勉翼奏曰,中米九百六十八石十斗,黃豆五百三十九石十二斗矣。上曰,有所懷乎?勉翼奏曰,無所懷矣。上命退,勉翼退出,萬昌進前,上命奏職姓名,萬昌奏職姓名,上命奏職掌,萬昌奏曰,雜物色矣。上命奏遺在,萬昌奏曰,末醬二千三百九石一斗九升,川椒三十九斤四兩二錢七分,鹽九百八十四石七斗九升一合九夕一里,甘醬四百二十九石十一斗九升五合,艮醬八十六石十一斗三升三合矣。上命奏履歷,萬昌奏曰,戊子以武科出身,訓鍊院奉事十年勤仕,訓鍊院參軍二年勤任,軍器寺參奉二年勤仕,軍器寺奉事二年勤仕,軍器寺直長一年勤仕,今年二月都政,陞六除本職矣。上曰,有所懷乎?萬昌奏曰,無所懷矣。上命退,萬昌退出,東旭進前,上命奏職姓名,東旭奏職姓名,上命奏職掌,東旭奏曰,瓦甎色矣。上命奏遺在,東旭奏曰,常瓦五百三十三訥二百張,方甎二百張矣。上命奏履歷,東旭奏曰,乙卯壯勇營知彀官啓下,丁巳壯勇營大比較武科出身,戊午除參上部將,癸亥除軍器寺主簿,今年正月除本職矣。上曰,有所懷乎?東旭奏曰,無所懷矣。上命退,東旭退出,宗善曰,今十月初一日輪對官吏曹正郞韓義運移拜臺職,二十一日輪對官忠勳府都事張瀚有實病,來十一月初一日輪對官義盈庫直長金敎根有拘忌,竝不入來矣。又奏曰,中樞府都事李達純,西氷庫別提劉漢膺,履歷誤奏,承文院校檢成老鎭,職名誤奏,司僕寺主簿徐澈修,造紙署別提趙錫福,遺在漏落,竝推考,何如?上曰,依爲之。出擧條上命讀公事,宗善曰,吏房代房無公事矣。在昌曰,戶房無公事矣。宗善以禮房,讀奏平安都事金狀啓鄕校及崇靈殿,今旣訖役,位版還安日字及香祝,令該曹稟處事,文會曰,兵房無公事矣。仍以刑房代房,讀奏忠淸監司閔耆顯啓本罪人洪三伊林川郡到配事,溏曰,工房無公事矣。上命書公事判付訖。仍命退,諸臣以次退出。
甲子十月二十一日申時,上御誠正閣。大臣·金吾堂上入侍時,左副承旨李溏,假注書鄭觀綏,記事官崔鳳和,別兼春秋徐有恂,左議政徐邁修,右議政李敬一,判義禁趙尙鎭,同義禁李尙度,以次進伏訖。上曰,大臣進前。邁修等進前就伏曰,日氣甚不調,聖體,若何?上曰,一樣矣。邁修等曰,寢睡·水刺之節,若何?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。上曰,以韓海玉事,有所下敎者,召見卿等矣。海玉以渠父之子,有如此事,誠是變怪。今番推案一本,以諺書謄翻,上于慈殿,則下敎若曰,渠以渠父之子而乃爲此事,尤極絶痛。然渠父之樹立,足可謂有功於國矣。大抵用刑之際,豈可不十分審愼乎?刑訊或過,則恐不無誣服之慮,而昨日亦已準次,必爲十分審愼。至於送書於金魯亨一款,不可不一番面質,究覈其事實,推見其往復書札,而且有功於國,則十世宥之,十世尙可宥之。況海玉是渠父之子乎?此是慈敎也。予亦思之,面質究覈,似爲得當,卿等知悉此意,十分審愼爲之。邁修曰,以渠父之子,而乃爲此事,尤極絶痛,慈敎誠至當矣。然海玉之凶謀逆節,實是萬古所無之劇逆,如有加於大逆不道之律,則雖以是用律,亦無可惜。十分審愼之聖敎,雖非不欽仰,而至如此賊,無審愼之可論,其在獄體,不可不一番對質矣。上曰,獄情至重至難,必須十分審愼,可也。邁修曰,海玉之招以下句往復於金魯亨爲供,而上句則粧撰發明,尤極凶獰矣。敬一曰,設有大勳勞於國家,不可容貸於此等劇逆大憝矣。尙鎭曰,此賊之窮凶情節,綻露無餘,伏願亟斷王章,快施當律焉。尙度曰,此賊頃刻變化,至妖且惡,而其事之在於七月,極其凶憯矣。上曰,卿等出去,必爲審愼擧行。邁修曰,窮凶絶悖之情節,旣無可疑之端,則今無審愼之可言,推案卽下,則謹當擧行矣。上曰,老人侵夜勞頓,誠可悶,明日早下推案,待明朝擧行,可也。有恂曰,臣雖以史官入侍,而忝叨三司之末,故敢此仰達矣。海玉之凶謀逆節,往牒所無,論其情節,不覺骨戰而膽悼,審愼二字,乃是尋常罪囚之謂也。何可論於至凶絶悖之劇逆乎?伏願到底嚴覈,打破窩窟,快正典刑,以洩輿憤焉。上曰,已諭於大臣矣。卽爲就座。邁修曰,京畿監司金達淳,再承疏批,屢加申飭,朝家之開釋備至,私義之伸暴無餘,而一向在外,尙不上來,雖曰重臣去就,豈容若是逡巡?況今本道事務,許久瘝曠,民邑受弊,不一其端,揆以紀綱,事勢不宜任其虛縻,亟施譴罷之典,何如?上曰,予欲聞此事矣。疏批已下,而何爲尙今不上來耶?譴罷安徐,下義禁府推考,可也。出擧條上曰,大臣就座。仍命退,諸臣以次退出。
上在昌德宮。停常參·經筵。
李文會啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
金宗善啓曰,玉堂備員間,視事頉稟之意,敢啓。傳曰,知道。
傳于徐瀅修曰,黃海監司留待。
備忘記,黃海監司李相璜下直,長弓一張,長箭一部賜給。
李文會啓曰,行大司憲李直輔,掌令宋稚圭在外,執義金孝秀推鞫進,掌令趙台榮牌不進,持平二員未差,監察茶時之意,敢啓。傳曰,知道。
以同副承旨韓致應牌不進罷職傳旨,傳于徐瀅修曰,只推,更爲牌招。
傳于徐瀅修曰,諸承旨,持公事入侍。
傳于徐瀅修曰,召對爲之。
傳于韓致應曰,推鞫爲之。
韓致應啓曰,臣致應以刑房承旨,今日推鞫進去,下直之意,敢啓。傳曰,知道。
以大司諫林漢浩,司諫閔師宣,獻納宋冕載,掌令趙台榮牌不進罷職傳旨,傳于李文會曰,只推。
李文會,以刑曹言啓曰,司鑰池養謙手本別監鄭喜福,爛熳泥醉,突入士夫家,拔劍凌辱之狀,萬萬驚駭,爲先除下,其罪狀,令攸司從重科治事,傳曰,聞甚痛駭,令秋曹嚴刑定配事,命下矣。依傳敎鄭喜福嚴刑一次後,慶尙道英陽縣定配所,卽爲押送之意,敢啓。傳曰,知道。
李文會以鞫廳大臣意啓曰,推鞫爲之事,命下矣。臣等今方來會,而知義禁金勉柱,同義禁兪漢謨,謂有身病,俱不進參,令政院卽爲牌招,以爲備員參坐之地,何如?傳曰,允。
傳于李文會曰,推鞫姑罷。
推鞫時罪人海玉更招,罪人金魯亨原情後,與罪人海玉面質,罪人海玉捧結案。
敎黃海監司李相璜書。王若曰,虞廷勤岳牧之詢,惟賢是用,周家重屛翰之寄,捨卿其誰?簡惟在心,委以方面,眷彼黃海一域,實我靑邱重藩。環海嶽二十三州,物産則魚鹽銅鐵,控灣塞一千餘里,地勢若唇齒輔車,唐舶時警於近洋,憂虞未弛,燕軺相望於孔路,供億甚繁,穡事稍失於豐登,民憂方棘,土俗多染於獷悍,凶醜新鋤,苟非一代盤錯之才,難任玆土保釐之責。惟卿,華國雅望,名祖肖孫有氷蘖傳家之譽,已拔流俗,自翰苑秉筆之日,受知先朝,分銅虎而著湖治,於百里何有?由金馬而長泮席,爲多士所稱,適値藩任之愼掄,亦欲材具之歷試。玆授卿以黃海道觀察使兼兵馬水軍節度使巡察使海州牧使,卿其祗膺明命,益殫素存,戢奸猾而懋束薪之謨,詢疾瘼而布憇棠之化,范孟博之攬轡,可期一路之澄淸,蘇孺文之下車,何難列守之彈壓?任一方旬宣之責,威以濟恩以懷,明三考黜陟之規,柔不茹剛不吐。惟今懷保之道,宜肩乃心,自餘稟裁之方,有掌故耳。於戲,苟利國便民之政,何待勸勉後爲?若興學詰戎之要,亦惟施措間事,宣風化於芙蓉堂上,予則忘西顧之憂,戀雲日於蓬萊宮中,卿應切北望之悃,行且召也,往惟欽哉。故玆敎示,想宜知悉。知製敎李顯默製進。
甲子十月二十二日午時,上御誠正閣。諸承旨持公事入侍時,行都承旨徐瀅修,左承旨金宗善,右承旨李溏,左副承旨李文會,右副承旨金在昌,假注書趙鐘永·鄭觀綏,記事官盧,別兼春秋徐有恂,待敎朴宗薰,以次進伏訖。上命讀奏公事,瀅修以吏房,讀奏忠淸監司閔耆顯狀啓牙山縣監金箕弼到任事,在昌曰,戶房無公事矣。上曰,注書出去,與黃海監司入來。鐘永承命出去,與黃海監司李相璜偕入進伏,上曰,黃海監司進前。相璜進前,上曰,奏職姓名。相璜奏職姓名,上曰,下往須善爲之。仍命右副承旨讀宣諭,在昌讀宣諭,仍繼讀別諭訖,上命退,相璜退出。宗善以禮房,讀奏平安都事金啓本各祭設行事,文會以兵房,讀奏平安都事金狀啓薪島搜討無頉事,又以刑房代房,讀奏全羅監司鄭大容啓本罪人權達性寶城郡移配事,溏曰,工房無公事矣。上曰,明日內閣入直,誰也?宗薰曰,小臣入直矣。上曰,再明日,則誰爲入直?宗薰曰,檢校直閣金邁淳,似當入直,而未及停當矣。瀅修曰,今番因下敎,別製淸心元·安神丸·蘇合元·廣濟丸四種,所入麝香,亦依臘劑不足條,別貿取用之例,自戶曹隨所入別貿進排,何如?上曰,依此爲之。仍命書公事判付訖,上曰,召對爲之。承旨瀅修,注書賤臣觀綏,記事官,別兼春秋有恂,待敎宗薰,先爲退出,書入座目,上仍御誠正閣。召待入侍時,參贊官徐瀅修,侍讀官徐有恂,檢討官林景鎭,待敎朴宗薰,假注書鄭觀綏,記注官車信用,記事官盧,各持綱目第二十八卷,以次進伏訖。上命開卷讀之。有恂讀自冬十月,止未可圖也。上曰,下番讀之。景鎭讀自太子左衛率,止陛下聽之。上曰,參贊官讀之。瀅修讀自堅作色,止財力內竭耳,上曰,閣臣讀之。宗薰讀自堅曰昔吾,止混一之功乎?上曰,注書讀之。賤臣讀自堅大悅,止不亦樂乎?上曰,上番讀之。信用讀自安曰陛下,止在此行也。上曰,下番讀之。讀自堅遂發長安,止尙書六條事,上曰,文義陳之。有恂曰,秦兵大入,都下震恐,謝安夷然曰,已別有旨,出遊山墅,桓沖則曰,安石有廟堂之量,不閑將略,遣諸不經事少年拒之,天下事可知。此二人俱是晉朝偉人,而乃以畢竟觀之,則謝玄輩有肥水之功,桓沖慙恨而卒,桓沖智略,似不及於謝安,而以臨亂處事之常理言之,則桓沖之遣騎入援,守其常理也。謝安之圍碁賭墅,假以權變也。如或天不祚晉,兵有一失,則謝安烏得免僨事之責,桓沖亦豈無先機之明乎?大抵謀國之道,當以常法爲先,權變爲後,此等處不可許其成功之徼幸,當論經變之得失,非但人臣爲國之道,以常理爲主,人君御世之政,亦不外於常理。此奚足爲鑑戒之資,推類而觀之,則似好矣。上曰,下番陳之。景鎭曰,此時秦有蝗災,而劉蘭討蝗不能滅,有司請徵下廷尉,堅不聽,乃引咎自責曰,災由失政,蘭何罪乎?此言足以轉災爲祥,故歲遂大熟,此可爲符堅之長處矣。上曰,參贊官陳之。瀅修曰,上下番所陳皆好,別無仰達者,而朱子論楚漢勝敗,以爲,爲之奈何四字,卽漢高祖創業之本領處也。以此所論,觀於符堅之事,則親切莫過於妻子,而曰婦人何知,又曰孺子安知?畢竟違拂衆言,銳意伐晉,以致無限狼狽。蓋拒諫者爲惡德,從諫者爲美事,自古人君,非不知如此,而有拒諫者,此則或因私意之所蔽,或由偏聽之易惑而然也。今殿下聖學高明,燭理無遺,其於日裁萬機之時,益懋納言之量,以此等處,推移而鑑省焉。上曰,以日食說,昨有下詢於玉堂矣。果已詳考乎?有恂曰,臣於曆學,本甚魯莽,而至於日食等說,自朱子·蔡西山以後,更無繼論而洞辨者。奏未畢,上曰,下番先陳之。景鎭曰,日行有黃道白道,而當其日月交會處,陰揜陽體則爲日食矣。上曰,上番言之。有恂曰,日月所行,一年之內,有十二次合朔,而黃道白道相交處,東西同度,南北同道,則月揜日光,日爲之食。沈括之說曰,非光散也,爲物蔽也,曆家書曰,障食也,障食者,卽屛蔽之謂也。雖當食時,日體則自如,特不過下揜人目,故日食地方,各其不同有淺食處,有深食處,亦有不食處,此則隨所見各異也。朱子曰,一人秉燭,一人執扇,相交而過,一人在內觀之,則秉燭執扇者相去稍遠,則扇不能掩燭,秉燭者在內,執扇者在外。雖相去至近,扇亦掩燭,以此推之,大略如斯而已。至於月食,則儒家之言曰,日光至明,而其中有闇虛日月相望之時,月受闇虛之色,則月爲之食,曆家書曰,日月相望之時,爲地球所揜,半受景於日,半受景於地球,是謂藏食也。兩說臣未敢知孰是,而大抵日食,推步而知,則似不當爲災變,而宋儒陳埴之言曰,此是陰陽之厄會,古人又有當食不食之語,當食不食,似無是理,而在聖人敬天之道。只當認得以治敎休明,進君子退小人,陽能制陰,陰不能勝陽,則或有當食不食之理,實合對越之工矣。上曰,閣臣陳之。宗薰曰,謝玄棊手,常高於安,而及夫賭墅,則便爲敵手,而又不勝,此無他,懼怯動志,心不在棊故也。棊雖小數,可以喩大,心不在之病,有如是矣。孟子曰,使奕秋誨二人奕,其一人專心致志,唯奕秋之爲聽,一人雖聽之,一心以爲有鴻鵠將至,思援弓繳而射之,雖與之俱學,弗若之矣。此蓋言心無二用之理,而以喩齊王一曝十寒之患矣。夫天下萬事,皆從心上做去,苟不專心致志,則奕棊猶然,況學問極工,政治宏謨乎?心以存主而言也,志以指向而言也。心之所主,宜專一無間,或以一毫撓奪,則非所謂專也,志之所向,致極其至,或有一分未盡,則非所謂致也。雖以講學言之,方講而求其理,旣講而溫其故,自朝至暮,由內及外,無或放過,以求至乎聖工極處,然後可謂專致矣。聖人說理,史書記事,互相證據,鑿鑿有契,今以謝玄所行之事,證觀孟子所言之理則極有雋味,可以深省,伏願澄念焉。上曰,秦大熟,何如者爲大熟乎?有恂曰,五穀皆熟曰,大熟矣。上曰,陽平公符融之言,何如堅之言?有恂曰,堅若聽融言,豈有兵敗之理乎?上曰,張夫人所言因性因勢因時因心之言,何如?有恂曰,此雖婦人之言,亦有理矣。上掩卷,命玉堂先退,有恂還以史官就座,景鎭·退出。上曰,何承旨坐直乎?瀅修曰,左承旨·左副承旨坐直矣。上命退,諸臣以次退出。
上在昌德宮。停常參·經筵。
韓致應啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐瀅修曰,諸承旨,持公事入侍。
李文會啓曰,奏御文字,何等審愼,而兵曹巡將行巡單子,民家失火形止爽實,致勤下詢,當該不察之兵曹堂上,不可無警,推考,何如?傳曰,允。
傳于金在昌曰,召對爲之。
傳于徐瀅修曰,都承旨·左承旨·右承旨·左副承旨·右副承旨·同副承旨,持各房公事入侍。
韓致應啓曰,行大司憲李直輔,掌令宋稚圭在外,執義金孝秀,掌令趙台榮牌不進,持平二員未差,監察茶時之意,敢啓。傳曰,知道。
以大司諫林漢浩,司諫閔師宣,獻納宋冕載,正言宋知濂,執義金孝秀,掌令趙台榮牌不進罷職傳旨,傳于韓致應曰,只推。
判中樞府事金思穆疏曰,伏以,崇秩晉擢,專對重任,萬萬非微分之所敢承當,而頂踵旣出再造,生死惟當向前,拚棄廉防,冒沒出肅,莫遂循墻之義,徒切僨轅之憂,反顧恧蹙,人將謂何?今焉拜表在邇,行將陛辭矣。見帶將任,決非出疆之臣所可一日仍冒,揆以國體,固宜遞改。且臣父母墳山,在於京畿廣州地,久縻戎務,曠闕拜掃,猥蒙貤贈之典,將行焚誥之禮,榮徹泉塗,感增霜露,而左符在身,末由來往。伏乞聖慈,特垂諒察,亟遞臣戎垣之職。仍許臣省掃之暇,以安私分,俾伸至情,千萬幸甚。臣無任云云。答曰,省疏具悉。摠使之任,何必遞解?卿其勿辭往省焉。
副修撰洪羲膺疏曰,伏以,臣庸愚瑣劣,最居人下,本不足備數於淸朝之末,而出身未幾,遽廁侍從之列,榮已極矣,分已踰矣。不意瀛館新命,亦及於臣身,臣誠惝怳靡措,不知所以致此也。天牌屢臨,違傲是懼,不得已冒昧出肅,粗伸微忱,而夤緣盤礴,久處匪據,實有義分之不敢安者。臣素蔑學術,濫竊科第,才器則斗筲可愧,文識則蒙蔀有譏,論思華要,夫豈有一毫近似,而況今聖學屬將就之時,法筵須啓沃之材,邇英侍讀,爲任顧何如,而如臣愚陋,亦可以苟充而比數,則其爲玷聖簡而辱名器,當何如哉?噫,聖朝官人,不必備其官而已。雖閒司末職,莫非代天之工,則舍短用長,授受不至倒置,量力揣分,進退不爲無據,上之所以設官任人,下之所以立朝事君,豈可苟焉而已哉?今夫工匠技藝之賤,猶能事其事而食人之食,則處橫經之列,荷顧問之責者,徒費廩祿,問其職,則曰未能也。曾謂士大夫,而反不若賤工之爲也耶?百回思量,萬無堪承之望,玆敢披盡衷赤,冒入文字。伏乞聖慈,特垂鑑燭,將臣職名,亟賜遞改,以重公器,以安私分焉。抑臣竊有區區憂愛之忱,今於丐免之章,不避僭妄,謹此尾陳焉。惟我聖上沖年嗣位,今已四載于玆矣。承祖宗熙洽之餘,値民國艱虞之會,上天警告,咎徵疊見,世道波蕩,亂逆輩出,歷數千古,未有若此時之岌岌乎殆哉?君臣上下,政當憂遑震惕,激勵興發之不暇,而臣不敢知撤饍之音,非出循例,而平日宴安之心,不復萌動耶?求言之綸,不幾應文,而三晝晉接之誠,益有以勤摯耶?學所以明理也,明理所以致治也。古人之告其君曰,念終始典于學,此非明治道識先務者耶?竊惟我先大王,學通天人,道配周·孔,猶於萬機之暇,貫穿經史,窮綜性學,未嘗或遑,雖不御經筵,萬理明透,森然於心目之間,無待乎群下之螢爝。今殿下則不然,聰明睿知,非不卓越,若論緝熙之工,方之於古聖王,不啻行百里者適十里,況盛年已過,好時難再,重以機務日繁,志氣日退,進德修業,難保其克終,殿下於淸燕之時,却顧長慮,必有以惕然而懼者矣。講學資益,不但爲討論章句,長進文理而已。古今治亂賢愚得失,凡可以爲法爲戒者,或臨文而紬繹,或觸類而講礭,或因端而開發,嘉言良謨,日陳於前,而天顔一解,酬酢如響。朝焉而不知日之將旰,晝焉而不知日之將昃,夕焉而不知夜之將闌,優游涵泳,樂而忘倦,勉勉於是,孜孜於是,聖學之進,其可量乎?目今急先之務,莫切於聖學之成就,成就聖學之要,莫過於頻御講筵,而前後言者之以是爲言者亦多矣。殿下每下留意之敎,而臣未見留意之實效,臣實慨然也。伏願自今,復三講之古規,軫一曝之深戒,實心諮詢,以廣聖德焉。臣於日者,一登講席,醜拙畢露,其鹵莽固陋之狀,已莫逃於淵鑑之下矣。古人言有諸己而後求諸人,此於敵以下尙然,況君臣之間乎?臣所學空空,不足以上裨聖學,而乃敢以此等說話,仰勉於至尊,極知其僭猥惶恐,而竊不勝其惓惓,輒敢罄竭所懷。伏願聖明,不以人廢言,千萬幸甚。臣無任云云。省疏具悉。所陳已悉矣,勿辭察職。
甲子十月二十三日辰時,上御誠正閣。諸承旨持公事入侍時,行都承旨徐瀅修,左承旨金宗善,右承旨李溏,左副承旨李文會,右副承旨金在昌,同副承旨韓致應,假注書趙鐘永·鄭觀綏,記事官盧,別兼春秋徐有恂,待敎朴宗薰,以次進伏訖。上命讀奏公事,瀅修曰,吏房無公事矣。在昌曰,戶房無公事矣。宗善曰,禮房無公事矣。文會以兵房,讀奏廣州留守李晩秀狀啓赴任事,繼讀奏慶尙左兵使李長喆狀啓騎步兵摠數開坐事,致應以刑房,讀奏全羅監司鄭大容啓本罪人趾逸興陽縣蛇渡鎭安置事,溏曰,工房無公事矣。瀅修曰,今日湯劑,臣當監煎,而時刻已屆矣。上曰,先退監煎,可也。瀅修退出,上曰,玉堂番,誰也?宗善曰,下番則徐能輔云,而上番玉堂尹致鼎,則牌招啓辭,未下矣。上曰,兵曹左邊巡將行巡單子,有失火處,而漢城府捕廳火單子,尙不入啓。注書出去,招致該府吏及捕校,詳問其委折以入。鐘永承命出去,上曰,左承旨出去,催促知入。宗善承命出去,上曰,右承旨又爲出去,連加催促。溏承命出去,上曰,左承旨則連爲催促,而右承旨則還爲入來事,注書出傳。賤臣承命出去,與溏同爲入來進伏,上曰,左承旨亦爲入來事,注書出傳。賤臣承命出傳,宗善還入進伏奏曰,捕校則未及待令,而問于漢城府書吏,則瓦家三間,盡爲燒燼,然後例有火單子,而今番失火處,則纔及燃簷,旋卽禁滅,故單子不爲擧論云矣。上曰,與行巡單子相左矣。宗善曰,然矣。上曰,出去詳細知入,可也。仍命退,諸臣以次退出。
甲子十月二十三日未時,上御誠正閣。召對入侍,在院承旨同爲入侍時,參贊官金在昌,檢討官徐能輔,待敎朴宗薰,假注書鄭觀綏,記事官盧,別兼春秋徐有恂,行都承旨徐瀅修,左承旨金宗善,右承旨李溏,左副承旨李文會,右副承旨金在昌,同副承旨韓致應,假注書趙鐘永,鄭觀綏,記事官盧,別兼春秋徐有恂,以次進伏訖。上開卷命讀之。能輔讀自冬十一月,止始有懼色,上曰,參贊官讀之。在昌讀自秦兵逼肥水,止澘然流涕,上曰,閣臣讀之。宗薰讀自是時惟慕容垂,止衆十餘萬,上曰,注書讀之。賤臣讀自慕容農,止固讓不受,上曰,上番讀之。讀自以王國寶,止爲人摛耳,上曰,下番讀之。有恂讀自垂留慕容農,止敢不盡死,上曰,文義陳之。能輔曰,謝安攝書置牀上,了無喜色,及其還內,不覺屐齒之折,此未免矯情矣。此時晉室微弱,符堅强盛,强弱不同,其勢危如一髮,而安以廊廟之才,略無措置,而若不經意,雖畢竟成功,而此是徼幸也。先儒曰,非晉人之善,乃符堅之不善,以此推之,其不足於誠實,可見也。烏得免矯情之譏乎?此不足爲鑑戒,而雖以聖學工夫言之,誠實爲根本,伏願殿下省念焉。上曰,參贊官陳之。在昌曰,別無可達之文義矣。上曰,閣臣陳之。宗薰曰,今日自止,別無可陳,而此時慕容垂,包傑黠之氣,羈旅已久,終必脫籠,夫人而知之,權翼·符融輩,苦口力言,符堅亦非不知,而竟拘於意氣之私,任其養翮飛揚,似亦不無天意在焉。垂雖僭虜餘醜,能復舊業而展雄略,亦可見屈伸之理矣。堅之言曰,卿言是也。又曰匹夫猶不食言,堅非眞知信義之重,況此是得失大機,小信不足顧,則旣知翼言之是,而終不從者,豈眞知是非之實者乎?大凡知而不爲,反不如不知,不知者猶可待其一悟,至於知而不爲者,更無救藥之道,故善善而不能用,惡惡而不能去,乃郭公之所以敗也。如此處,亦足以推類而反觀矣。上曰,別兼春秋陳之。有恂曰,謝安用人之道,可謂至公矣。玄其姪也,而知其有才,故能違衆擧親,國寶其壻也,而惡其爲人,故每抑而不用,惟姪與壻,其親切則一也,而能辨其善惡。若國寶可任,則安必任用,玄如不才,則安當不用,觀其用捨之際,一自公心中出,故謝安之能爲江左名相,良以此也。推此言之,人君用人之道,亦不外乎公之一字,伏願推類而澄省焉。上曰,別兼春秋奏以用人之道,不出乎公字,何以則爲公耶?下番陳之。能輔曰,用人之道,好惡當於理則斯爲公矣。上曰,符堅何如人也?能輔曰,堅五胡中翹楚者,而恃强盛好自用,畢竟狼狽,亦由於是矣。上曰,符堅用王猛時則頗僅可矣。及其王猛之死也,漸不如前,何也?能輔曰,符堅之於王猛,猶齊桓之管仲,言聽計用,無所有失,及其死也,法制日以頹靡,雖以此觀之,爲國之道,在於得人矣。上曰,符堅之遇王猛,如昭烈之遇孔明,此說,何如?人物亦如昭烈·孔明歟?能輔曰,其知遇則無間於昭烈之於孔明,而人物則何可同也?上曰,初開酒禁之初字,有書法之可言歟?能輔曰,特書初開,此出於貶意矣。宗薰曰,此事固可貶,而至於初字,則據實以書者也,不必專以褒貶看得矣。上曰,潸然流涕,何如者爲潸然耶?別兼春秋陳之。有恂曰,無聲而泣,爲潸然矣。上曰,慕容垂臣事符堅,畢竟叛秦,符堅若能善爲駕馭,則不至於叛耶?能輔曰,垂之於堅乃爲世讐,則堅雖欲用之,龍蛇難化爲赤子矣。上曰,符堅若聽融言,果能不敗耶?能輔曰,堅雖强盛,晉祚未絶,而不量事勢,堅之敗,良有以也。上曰,長樂公丕曰,淮南之敗,垂侍衛乘輿,此功不可忘,此言,何如?能輔曰,丕之言無怪矣。上掩卷,命玉堂先退,能輔退出,上命讀公事,瀅修讀奏咸鏡監司李翊模狀啓疏批有旨祗受事,宗善讀奏江原監司申絢狀啓內醫院例納紫檀香上送事,文會讀奏慶尙左兵使李長喆狀啓上番禁衛軍上送事,御營軍上送事,上命書公事判付訖。仍命退,承史以次退出。
上在昌德宮。停常參·經筵。
李文會,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
韓致應啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,高山里僉使崔啓鉉下直,長弓一張,長箭一部,片箭一部,筒兒一箇賜給。
傳于韓致應曰,推鞫爲之。
韓致應啓曰,臣致應以刑房承旨,今日推鞫進去,下直之意,敢啓。傳曰,知道。
傳于徐瀅修曰,諸承旨,持公事入侍。
以慶尙監司金羲淳狀啓薦新進上及朔膳進上生靑魚限內不得封進,惶恐待罪事,傳于金宗善曰,卿其勿待罪事,回諭。
以大司諫林漢浩,司諫閔師宣,正言宋知濂,執義金孝秀牌不進罷職傳旨,傳于李文會曰,只推。
傳于金宗善曰,當該注書從重推考,捧納承旨推考。
以金達淳囚單子,傳于金宗善曰,分揀放送,使之卽爲肅命。
李文會以義禁病言啓曰,卿宰禁推該府草記,待批下捧拱,載在大典通編,金達淳係是卿宰,敢啓。傳曰,已分揀矣。
李文會,以都摠府言啓曰,副摠管朴基豐以禁衛中軍,軍兵等中日試放事,南別營晝仕出去之意,敢啓。傳曰,知道。
李文會,以義禁府言啓曰,大逆不道罪人海玉,旣已承服正刑,其父母妻妾子女祖孫兄弟姊妹子之妻妾伯叔父兄弟之子年歲姓名,存沒居住,令漢城府考出帳籍,亦爲分付五部及各該道,應坐諸人,一一査出,成冊牒報後,依律擧行,而籍沒家産,破家瀦澤,降邑號,罷守令等事,令各該司奉承傳擧行,何如?傳曰,允。
李文會以義禁府鞫廳大臣意啓曰,謹依判下,罪人韓時模·韓海文等,刑推一次放送,罪人金大鎭·金魯亨,竝爲放送之意,敢啓。傳曰,知道。
甲子十月二十四月未時,上御誠正閣。諸承旨持公事入侍時,行都承旨徐瀅修,左承旨金宗善,右承旨李溏,左副承旨李文會,右副承旨金在昌,假注書趙鐘永·鄭觀綏,記注官車信用,別兼春秋徐有恂,待敎朴宗熏,以次進伏,事變假注書柳春東,追入進伏訖。上命文會書傳敎曰,推鞫撤罷,仍下推案櫃,夾侍跪傳於文會,文會跪傳於春東,上曰,事變注書先爲出送,傳敎仍卽頒布。春東奉推案櫃退出,上命讀公事,瀅修曰,吏房無公事矣。在昌以戶房,讀奏江華留守吳載紹狀啓南陽府大同所載船無弊護送事,宗善以禮房,未及讀奏公事,文會以兵房,越次讀奏公事,上命文會書傳敎曰,左副承旨李文會有違筵體,推考。仍敎曰,左副承旨出去,推鞫撤罷傳敎,卽爲領布,招致當直於閤門,使之聽傳敎擧行,事變注書斯速送之。文會承命出去,擧行後還入進伏,宗善讀奏慶尙監司金羲淳狀啓進上生靑魚限內不得封進事,文會讀奏全羅兵使李膺運啓本馬兵都試試取事,仍奏曰,刑房代房無公事矣。溏曰,工房無公事矣。宗善曰,聞營建都監言,則上樑文書寫官,至今不爲書寫,而上樑日字漸迫,事甚爲悶云矣。上曰,雖或有情勢,在家書納,尤無不可之端,促令書納,可也。仍敎曰,限明再明而書之,則可以及期乎?宗善曰,上樑在於三明日申時云,其前畢書則可及矣。上曰,書寫後入啓乎?瀅修曰,御覽後出給都監矣。上曰,雖自今日,始書則爲好,左承旨出去,以此意卽爲分付,可也。宗善承命出去,分付後還入進伏,上曰,初七日親祭時肄儀,若欲親臨爲之,則雖無下敎,自當擧行乎?瀅修曰,其日以親臨肄儀有下敎,則雖無預先下敎,亦可擧行矣。上曰,有下敎後爲之乎?宗善曰,然矣。上命夾侍,出給藥房江蔘標紙,敎曰,左副承旨雖非藥房副提調,亦爲讀之。文會讀奏訖,上敎瀅修曰,監製則以首醫爲之。又命讀臘藥別製標紙,文會讀奏訖,瀅修曰,此則令何醫官製入乎?上曰,上下掌務官監製,可也。又命讀司僕寺調馬單子,內禁衛病親呈辭及禮曹親祭節目,文會讀奏訖,上敎宗善曰,禮曹節目雖未及下,儀註則先爲入之,可也。仍敎曰,注書出去,儀註持入,可也。賤臣鐘永將起出去,上曰,追後出去。仍命文會,分書公事判付訖,命書傳敎曰,召對爲之。賤臣鐘永出傳傳敎,在昌·宗薰·信用隨卽退出,書入座目,上仍御誠正閣,召對入侍時,參贊官金在昌,檢討官徐能輔,待敎朴宗薰,假注書趙鐘永,記注官車信用,各持綱目第二十八卷,以次進伏訖。上曰,玉堂上番不備,別兼春秋以上番玉堂,陞次就座,記注官則降就於下番史官座次,可也。有恂進伏於侍讀官之座,信用代有恂降座就伏,上開卷命讀,有恂以信用入來時竝持以傳之冊,仍讀之,讀自九年,止軍無賞士不往,上曰,下番讀之。能輔讀今之來也,止亦不可得也。上曰,參贊官讀之。在昌讀自讓厲邑,止吾所不爲也。上曰,閣臣讀之。宗薰讀自燕擊秦,止馳兵邀之。上曰,注書讀之。賤臣鐘永讀自姚萇諫曰,止奔華陰,上曰,下番讀之。信用讀自泓衆,止七州軍事,上曰,文義陳之。有恂曰,慕容農之言以爲,彼甲在外,我甲在心,此說儘好矣。大抵天時不如地利,地利不如人和,故尙書曰,受有臣億萬,惟億萬心,予有臣三千,惟一心,禮記曰,忠信以爲甲胄,禮義以爲干櫓。此非用兵之時爲然也,亂世之兵,卽治世之民也。人君導俗之政,若於平日無事之時,忠信御下,和協人心,則緩急受效,有如此矣。上曰,何以則人心和乎?有恂曰,在上者每要得民之和心則然矣。上曰,何如則爲得民和心之道乎?有恂曰,人君若能不奪民時,廣施惠政,察其疾苦,俾各安所,則民心自然和協矣。瀅修曰,申刻已至,而省記受入無人矣。上曰,承旨出去而受之。瀅修出去,上曰,坐直誰也?宗善曰,小臣與右副承旨,當爲伴直矣。上曰,右承旨·左副承旨,明日當仕進乎?宗善曰,皆當仕進云矣。上曰,下番文義陳之。能輔曰,秦王堅謂權翼曰,不用卿言,使鮮卑至此,此乃悔之之言,而無益於事也。如符堅者,本不足論,而大抵人君之德,莫過於用言,故中庸盛稱舜之大知,而亦曰,好問而好察邇言,舜之所以爲大知,不過能用言故也。蓋天下至廣,道理無窮,人君之聰明睿智,雖有卓越千古者,萬事萬物,亦安得以周知乎?必也廣耳目開言路集衆說,而執其中,措諸事爲之際,則萬機雖繁,自可不勞而治。若不然而自聖自用,聰明壅蔽,則雖蕭墻之內,見聞猶有不逮,況於天下之廣,事務之繁乎?夫舜大聖也,何所資於人,而至曰耕稼陶漁,以至爲帝,而無非取於人者,豈非用言之謂乎?故人君之德,莫過於用言,惟殿下留省焉。上曰,參贊官陳之。在昌曰,上下番所陳皆好,別無更達者矣。上曰,閣臣陳之。宗薰曰,下番所陳用言之說,甚切要矣。人君所以達聰明集衆善之道,惟在善用人言。然人之進言,各有長短是非,則又宜博採而精擇,若不問好否,一以用言爲務,則亦未免有弊矣。奏未畢,上曰,何以則能知其是非,而定其用舍乎?宗薰曰,此無別般奇法,惟係在我之鑑衡。夫所以讀書講學,欲以長其識見也,學問最初下手處,亶在一知字。故大學次序,格致居誠正之先,中庸亦以明善爲要,明善者卽致知也。致知之工,亦無他法,其曰因其已知之理而益窮之,此工夫也。其曰衆物之表裏精粗無不到,而吾心之全體大用無不明,此效驗也。如是則物無不格,知無不明,其於知人知言,何有哉?是故舜之好察邇言,亦必曰隱惡而揚善,執其兩端,用其中於民,蓋邇言之中,必有善有惡,其善之中。又必有大小厚薄之別,則其隱之揚之,執而用之,豈不由於窮格而致之哉?雖然知言,知也,用言,行也,知行可以兼資竝進,非今日窮理,然後明日用言者也。因下番所陳之餘意,敢此推衍仰達,伏願體念焉。上曰,符堅·姚萇·慕容沖·慕容垂諸人中,何者爲優乎?有恂曰,此皆五胡之鐵中錚錚者也。或有中興者,或有創業者,而別無優劣之可論矣。上掩卷,瀅修還入進伏,上曰,軍號先爲出給。賤臣鐘永承命出來,上曰,玉堂先退。能輔退出,有恂還伏史官座次,上命退,承史·閣臣以次退出。
上在昌德宮。停常參·經筵。
藥房都提調徐邁修,提調尹光普,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,行大司憲李直輔,掌令宋稚圭在外,執義金孝秀,掌令趙台榮呈辭,持平二員未差,監察茶時之意,敢啓。傳曰,知道。
李文會啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
李文會啓曰,禁衛營·御營廳下番鄕軍賞試才時,東營·集春營·建陽門·銅龍門·西營入直軍,應試間除出,標信請出之意,敢啓。傳曰,知道。
傳于徐瀅修曰,左議政入侍。
傳于徐瀅修曰,都承旨·左承旨·右承旨·左副承旨·右副承旨·同副承旨入侍。
徐瀅修啓曰,京畿監司金達淳牌不進推考傳旨,今方捧入,而今日內肅命交龜事,命下之後,如是違牌,不卽入來,揆以事體,殊甚未安,更卽牌招,何如?傳曰,允。
徐瀅修啓曰,京畿監司金達淳再牌不進推考傳旨,今方捧入,而今日內肅命交龜,旣有成命,則日勢已晩,尙不承膺,分義事體,極爲未安。所當更請牌招,而係是一日三牌,何以爲之?敢稟。傳曰,以前牌催促。
徐瀅修啓曰,京畿監司金達淳,飭敎之下,來詣闕下,謂有情勢,屢度催促,終不入來,事體道理,萬萬未安。所當更請牌招,而係是一日四牌,何以爲之?敢稟。傳曰,仍以前牌催促。
徐瀅修啓曰,京畿監司金達淳,連有前牌催促之敎,而謂有情勢,一向違傲,事體所在,尤極未安。所當更請牌招,而係是一日五牌,何以爲之?敢稟。傳曰,仍以前牌,更爲嚴飭催促。
備忘記,京畿監司金達淳下直,長弓一張,長箭一部賜給。
韓致應啓曰,奏御文字,何等審愼,而刑曹啓目中一人名字,前後不同,致勤還下,事甚未安,原啓目使之改修正以入,而不審之當該堂上,推考,何如?傳曰,允。
金在昌,以戶曹言啓曰,卽接廣興倉所報,則來十一月朔頒祿次,倉官進去于西部西江坊下水里契判府事金觀柱所住處,祿牌請受,則以爲,情地尙切危懍,常祿不敢領受,尤不勝萬萬惶悚云。祿牌不爲出給,何以爲之?敢啓。傳曰,祿米直爲輸送。
李文會,以都摠府言啓曰,副摠管朴基豐以禁衛中軍,新舊番軍兵等點考事,南別營晝仕出去之意,敢啓。傳曰,知道。
李文會,以兵曹言啓曰,來十一月十二月當上番騎兵二百三十六名,依定式本曹點考後,仍令該曹襦衣題給之意,敢啓。傳曰,知道。
敎京畿監司金達淳書。王若曰,誰與我共乎?政須良二千石,徒得君重耳。爰畀餘三十州,惟予簡心,寄卿方面,念彼畿甸一路,寔是標準四方。周畿止千里之民,王化之所先被,漢家設三輔之任,京師之依爲安,綰兼銜於四都居留,丹扆之倚毗斯在,膺極選於一代良彦,墨綬之黜陟惟專,矧今庶務塡委之辰,尤藉大吏彈壓之手,形勝遠控於陸海,可見緩急之相關,富庶反讓於嶺·湖,奈此繇役之甚重,肆列聖旰食之念,未嘗不切於斯,在今日嗣服之初,所以惟難其任。惟卿,家傳詩禮,世篤忠貞,湖藩之茂續尙傳,才優盤錯,廊廟之紆籌夙著,任遍銓衡,重厚儀容,自先朝廁之邇列,通達器識,逮寡躬擢諸崇班,方重宸切眷注之思,何累牘控辭遜之義?釋重擔於選部,旣軫有願必從,侈隆眷於藩維,固知無適不可。玆授以兼京畿觀察使兵馬水軍節度使水原府留守開城府留守江華府留守廣州府留守都巡察使,卿其祗服寵命,克勉良圖。盡約束申明之規,戒或偏於威惠,按錢穀甲兵之富,政必先於懷綏,承宣之責不輕,好作晉陽之保障,彰癉之政克擧,宜勉漢郡之澄淸,自餘稟裁,厥有彝憲。於戲,惟玆前後之歷試,罔以內外而或殊,前席同,賓對之班,奚但廟謨之協贊,上都爲風化之本,庶見畿服之誕敷,布陽春於列州,予所望者,耀福星於一路,卿往欽哉。故玆敎示,想宜知悉。知製敎徐能輔製進。
甲子十月二十五日未時,上御誠正閣。左議政入侍,在院承旨同爲入侍時,行都承旨徐瀅修,假注書趙鐘永,記事官盧,別兼春秋徐有恂,左議政徐邁修,以次進伏。左承旨金宗善,右承旨李溏,左副承旨李文會,右副承旨金在昌,同副承旨韓致應,假注書鄭觀綏,隨入進伏訖。邁修曰,日氣甚寒,聖體,若何?上曰,一樣矣。邁修曰,寢睡·水刺之節,何如?上曰,一樣矣。邁修曰,大王大妃殿氣候,何如?上曰,一樣矣。邁修曰,王大妃殿氣候,何如?上曰,一樣矣。邁修曰,惠慶宮氣候,何如?上曰,一樣矣。邁修曰,嘉順宮氣候,何如?上曰,一樣矣。邁修曰,京畿監司金達淳前後開釋,無復餘蘊,況就理蒙放之後,尤無可引之義,而又此逡巡,極爲未安。所當更爲請勘,而向筵旣有所達,今又煩陳,反涉屑越,令政院催促,俾卽辭朝之地,何如?上曰,依爲之。令政院卽爲牌招嚴飭,使之今日內肅命交龜,可也。出擧條仍敎瀅修曰,畿伯承牌後,都承旨申退,可也。上敎邁修曰,公作米事,今番則雖依大臣所奏,特爲許施,而此不可視爲恒例,年年如此者也。今番出給時,以此後不得如是之意,受其文跡以置,而自廟堂知委於該府使處,使之從便擧行,可也。邁修曰,下敎誠然,謹當依此爲之矣。邁修仍奏曰,前判書曺允大當初論勘,不過存朝體,而同時被罪之承宣,亦旣收敍除職,不可事同而罰異,給牒敍用,何如?上曰,依爲之。出擧條邁修曰,臣向以振滯疏通事,有所陳達,伏承措辭批旨,申飭銓曹矣。伊後行政,不啻屢次,而仍未見施行之效,此豈所以仰體朝家滌蕩延攬之德意乎?其在信令蒐才之道,不可使之空言無實,臣之擧條知委後,赴政政官,一倂從重推考,後政爲始,採取公議,隨窠收用之意,嚴飭,何如?上曰,依爲之,令政官就議大臣,可也。出擧條仍命瀅修書傳敎曰,因大臣所奏思之,無故落仕者必多,懸註調用事,分付兩銓。邁修曰,臣以陞庠申飭設行事,前已筵達,俾無多士嚴寒奔奏之弊,而冬節已屆,尙不開弦。今雖排日分試,亦不無窘束之慮,未交龜大司成及在外與出疆學敎授,竝姑許遞,待後日政差出,使之限內磨勘,何如?上曰,依爲之。出擧條邁修曰,侍從守令之十五朔後許令內遷,蓋出於內重外輕之意,而近來一任占便,或過屢年,或近瓜限,目今侍從之任守令者,至於五十餘人之多。三司排望之爲艱,職由於此,分付銓曹,量其赴任久近,使之次次內擬,何如?上曰,依爲之。出擧條邁修曰,鞫獄今旣撤罷,而在敏事,尙在未決中矣。以渠負犯,尙置西間,不特獄體之萬萬疎虞,論以刑政,此豈至今因循者乎?卽爲設鞫,明正典刑,然後人心可以底定,王章可以快伸矣。上曰,今番金魯亨之白脫,念其家實爲多幸,判府事則今無難安之端乎?邁修曰,判府事豈可不難安乎?重獄體之故,金魯亨,雖使之面質,而向日判府事登筵時,以海玉有所往復事自首,則魯亨雖白脫,判府事情地,豈可不難安乎?在敏事終不可仍置矣。臣亦仰認好生之德,而其奈渠之罪犯,實無生出獄門之望何哉?一番鞫問後,明正典刑,斷不容已,今若視同輕因,仍遂置之,則國體豈可成說乎?上曰,前已悉諭,無容更議,而卿爲此言,卿則猶不知予心矣。瀅修等齊奏曰,此非但大臣之言也,卽國人之言也。尙置輕囚之獄,仍無究問之擧,以渠負犯,揆之獄體,誠萬萬不成說矣。大臣今旣發端,伏願亟降處分,以洩輿憤焉。上曰,已諭於大臣矣。邁修曰,臣於今日,如未得請,則三司與搢紳,必當次第力請矣。上曰,卽速就座,仍爲退去。邁修曰,退去後,更當冒入文字,以申未畢之懷矣。仍卽先退,有恂進前曰,臣旣以館職登筵,敢此仰達矣。語未畢,上曰,已諭於大臣,卽爲就座。有恂曰,以在敏之窮凶情節,尙今假息於西間,其可曰國有法乎?大臣旣已發端,臣等亦當不得請則不敢止矣。上曰,卽速就座。仍命瀅修書榻敎曰,別兼春秋徐有恂擧措顚錯,推考。有恂就座,上敎瀅修曰,藥院所捧戶蔘,品劣不成說矣?仍敎曰,旣是前年所捧而還下者,則自戶曹何不區處乎?瀅修曰,未承下敎,則自下不敢區處矣。上曰,今年當入條則申飭擇捧,可也。上敎宗善曰,方物封裹,當在何日乎?宗善曰,每於拜表前期三日爲之,故分番則當在二十七日云矣。上仍命讀奏公事,宗善讀奏義州府尹洪義浩狀啓盛京禮部咨文出來事,文會讀奏平安都事金狀啓藥山山城城操設行事,平安兵使吳毅常狀啓藥山山城城操設行事,溏讀奏黃海監司李存秀狀啓進上墨上送事,上命書判付,宗善等以次承書,惠慶宮進服蔘吉茶,自明日停止。出榻敎上仍命退,承史以次退出。
上在昌德宮。停常參·經筵。
韓致應啓曰,行大司憲李直輔,掌令宋稚圭在外,執義金孝秀,掌令趙台榮呈辭,持平二員未差,監察茶時之意,敢啓。傳曰,知道。
李文會啓曰,摠戎使金思穆以掃墳事,今方下直矣。所佩密符,來請還納,何以爲之,而將兵之任,不可一刻無兼察之人,何以爲之?敢稟。傳曰,仍佩往來,訓將兼察,從事官發牌聽傳敎。
李文會啓曰,密符親納,例也,而前京畿監司徐榮輔所佩密符,使其褊裨替納,事甚未安,推考,何如?傳曰,允。
金宗善啓曰,明日親臨方物看品處所,以何處爲之乎?敢稟。傳曰,以便殿爲之。
傳于韓致應曰,領敦寧明日馳詣健陵奉審,顯隆園·華寧殿,一體奉審,植木諸處,亦爲看審以來。
傳于韓致應曰,留院公事入之。
左承旨金宗善,右承旨李溏,左副承旨李文會,右副承旨金在昌,同副承旨韓致應等啓曰,臣等於昨日筵席,以在敏懲討事,聯陳沬飮之忱,而誠淺辭拙,未蒙允可,達宵繞壁,憂憤弸中。嘻噫,此賊之尙今容息於覆載之間者,豈可曰國有法乎?肆發至凶至憯之語,拶逼莫重莫嚴之地,乞藏排布,逆節狼藉,此非但殿下之罪人也,卽慈聖之罪人也。又非但慈聖之罪人也,卽天下萬世之罪人也。義理由是而晦塞,倫綱由是而斁絶,今日北面於殿下之庭者,孰不欲食肉寢皮,誓不與共戴也哉?公車屢瀆,徒歸空言,臺閣陳啓,便成故紙,視同輕囚,尙未盤覈,刑政之制置,已無可言,而神人之憤菀,容有其極。前後批旨,每以事關聖躬爲敎,昨日筵敎,又以不知予心爲諭,臣等於此,不能無憾於天地之大也。凡今之論,無有大小,無有遠邇,莫不曰此賊不討,則國不得爲國,人不得爲人,此正一國公共之憤,而百世不易之論也。語曰惟明主可以理奪,夫以我殿下燭理之明,豈不思所以闡義理扶倫綱之道乎?臣等職忝近密,愚衷所激,相率聯籲,伏願殿下,淵然深思,廓揮乾斷,亟從大臣三司之請焉。惶恐敢啓。答曰,登筵則或無怪矣。職非三司,而爲此章皇,甚不當矣。
李文會,以禁衛營言啓曰,來十一月當五番左部後司屬忠淸道五哨軍兵逢點實數六百三十七名,已爲點閱整齊,來十一月初一日,與內外各處入直將官軍兵等,依例替代後,舊軍放送之意,敢啓。傳曰,知道。
李文會,以禁衛營言啓曰,來乙丑正月當六番中部前司屬京畿五哨軍兵,來十二月二十五日,京中逢點,依例準二朔立番之意,本道監司處,預爲知委,何如?傳曰,允。
李文會,以御營廳言啓曰,本廳來十一月十二月兩朔應立中部左司屬全羅右道五哨軍兵五百十七名,今已逢點整齊矣。十一月初一日,與舊番前司軍兵,替代立番後,舊軍放送之意,敢啓。傳曰,知道。
李文會,以御營廳言啓曰,本廳來乙丑正月二月兩朔應立中部中司屬全羅右道二哨,忠淸右道三哨合五哨軍兵,十二月二十五日京中逢點,正月初一日,與左司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,兩道監兵使處,措辭知會之意,敢啓。傳曰,知道。
左議政徐邁修,右議政李敬一等箚曰,伏以,在敏之至今假息於覆載之間,其可曰國有法乎?上自薦紳,下至輿儓,孰不戟手扼腕?誓不與俱生,而視同輕囚,任置西間,懲討之大論,仍成故紙,窮凶之隱情,久稽盤覈,雖緣事變層生,物情狃安,而王章之積屈,天網之太恢,莫非臣等不忠不誠之罪。嗚呼,尙忍言哉?驅一廷之臣,歸之於罔測之科,果何等憯毒心腸,而在渠猶屬薄物細故,無端譸張,恣意眩惑,拶逼聖躬,略無顧忌,何負於渠,而讐國至此?此賊不問,此罪不誅,則今日朝廷,謂之無倫綱,可也,無刑政,可也。簿書期會之備例趨辦,曾是以爲朝廷云乎哉?臣邁修昨登筵席,略陳沬血之義,而誠意淺薄,辭語拙訥,未竟其說,遽命退出,歸伏私次,憂憤弸中。玆敢齋沐治箚,相率聯籲,臣等此言,卽國人之言,而不得請則不敢止者也。伏願聖明,更加三思,亟令王府,移囚賊臣在敏於南間。仍令臣等卽日設鞫徹底究問,使大義不至終泯,王綱賴以稍振,千萬顒祝。取進止。答曰,省箚具悉。卿等之懇洪在敏事,當初靳持,豈不深量?卿等今又請之,當更思下敎,卿等俟之。仍傳于韓致應曰,此批答,遣史官傳諭于左右相。
校理尹致鼎,副校理趙雲翊·徐有恂,修撰柳台佐,林景鎭,副修撰洪羲膺·徐能輔等箚曰,伏以,臣等聞四時失其序,則天道無以統萬象,五刑失其用,則君道無以服萬民,蓋刑一人而大義明王綱振,怵然使天下懲頑而戢惡者。此所以爲輔治之具,而同歸於仁聲仁聞也。故曰議獄者求其入中之出,緩死者求其死中之生,而至於元惡大憝,不在此限,臣等未敢知今日朝廷所以處在敏者,揆諸古義,果何如也?在敏之罪,尙忍言哉?不耐撑腸之禍心,驅陷滿廷之諸臣,手辦凶疏身投公車,而此猶不足,譸張憯說,上逼聖躬,旨意之閃弄,辭語之凶譎,毛髮俱竦,心膽皆掉。噫嘻,痛矣。廁跡邇列,受恩且厚,國家何負於渠,而甘心誣逼,一至此哉?此賊之尙今假息,一不盤問者,今日廷臣,其敢自逭於春秋不討賊之誅乎?時日稍久,狃安成習,倫常將至斁晦,義理幾乎泯滅,何幸大臣筵奏出,而大論復張,輿情倍切,沬飮之誠,同得秉彝,沐浴之討,未暇緩聲,此非但臣等之言,卽萬口一辭不易之公論也。旣往玩愒,亦云多矣。目下明張之道,不出於誓不俱生四字,臣有恂昨於前席冒陳必討之義,而誠未格天,言未畢蘊,退卽相率治箚,仰瀆宸聽。伏乞聖明,俯循群請,逆賊在敏,亟令王府,設鞫嚴覈,快正典刑,以伸王章,以遏亂萌焉。取進止。答曰,省箚具悉,已諭於相箚矣。
大司諫林漢浩,執義金孝秀,司諫閔師宣,掌令趙台榮,獻納宋冕載,正言宋知濂等箚曰,伏以,噫嘻,痛矣。在敏之偃處西間,視同輕囚者,今幾月矣。臣等言議不能動人,誠意不能格天,沁泄玩愒,逾時越月,忍與此賊共戴一天,而其弸中之熱血,未嘗不食息而不煎沸也。此賊之窮凶情節,前後章奏,臚列無餘,臣等不必疊床,而第以其凶疏觀之,自首至尾,片言隻字,罔非疑眩閃倏,至凶絶悖,而最其中受誣二字,造語尤爲狡慝,遣辭又極陰憯,見之未半,直令人心膽驚墜,毛骨俱竦,此實載籍以來所無之劇逆大憝也。聖敎若曰事關寡躬,又曰予亦不覺悚然。噫,彼凶言悖說,關係於莫重之地,至使聖心悚然於中,而顧不得卽地盤覈,亟施當律,少伸神人之憤,乃反任其假息於覆載之間者,古今天下,寧有是耶?殿下凡於治獄之際,輒垂好生之德,過加涵貸,不卽鋤治亂逆,靡所懲畏,凶徒互相接武,至於今番海玉之凶言,而甘心於射日,逞凶於詬天,情狀之巧憯,無所不至。雖幸天討快行,王章已施,而凶醜之徒,未盡掃蕩,致使公憤鬱,而未洩輿論,久而益激,苟究其故,則不在於他。如在敏之逆節昭著者,一不究覈,任他自在,故不逞之徒,無所顧忌,接跡含尾,式月斯生,世道之憂,容有極哉?此而不嚴覈,則義理未免益晦,倫常又復盡墜,將不知何樣禍機,復起於何時,興言及此,古人所謂痛哭太息者,不足喩於今日也。伏願廓揮乾斷,亟下兪音,逆賊在敏,移囚南間,嚴鞫得情,快正典刑焉。取進止。答曰,省箚具悉。已諭於堂箚矣。
行都承旨徐瀅修疏曰,伏以,臣昨登筵席,伏見大僚以在敏設鞫事,終始力請,而臣與諸僚,聯陳必討之義,及夫大僚先出,命讀公事,則批判如流,承書不暇,竟未得間而退矣。歸伏私次,達宵繞壁,竊不勝憂懣之忱。噫嘻,在敏凶疏之出,今且幾月,而僅以文法例勘,仍囚西間,箚啓之懲討,便作紙上之空言,朝野之痛疾,但爲屋中之私憤,今日朝著沐浴之大義,可謂掃地盡矣。況此賊之情犯何如?關係何如,以網打之禍心,售構陷之憯謀,以至於侵逼至尊,矯誣聖躬,則其指天畫地,綢繆排布之隱情,若不卽加嚴覈,快正典刑,王章之久屈,天討之尙稽,其爲傷國法而壞獄體,卽勿論已,爲臣子而目見君父之讐,乃反玩愒時日,隨逐隊行者,臣等何辭自解於春秋不討賊之誅乎?先儒論刑獄之弊曰,夫旣察情而得情,則何可當斷而不斷。此實爲此事準備語,敢爲明主誦之,伏願亟從在敏設鞫之請,俾有以伸王法而洩輿憤焉。臣以病以齒,周歲强策於夙夜奔奏之役,諒非始慮所及,特以愛戴之誠,不覺秉彝之激切,知遇之感怳,如昔日之叨陪,罔恤顚踣,抵死趨赴。嗚呼,臣之心,豈專出於貪戀,而可已而不已哉,第念,朝廷官職,雖或乏人,無獨任偏委之理,而見今前望曾經之在京無故者,只有臣一人,則揆以古人辭爵讓能之體,臣不容一向苟蹲。故向於陳懇之疏,亦嘗有戒切妨賢之語矣。伊後因循,遂不敢復言,自顧慙汗,何嘗一日而忘一遞哉?今因奏牘之便,冒控肝膈之私,惟聖慈之曲賜體諒,特許卸解,則其於朝體官方,亦庶無苟艱之歎,臣無任云云。答曰,省疏具悉。已諭於諸批矣。卿其勿辭行公。
上在昌德宮。停常參·經筵。
李文會,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
韓致應啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,臣溏方物封裹進去,下直之意,敢啓。傳曰,知道。
韓致應啓曰,行大司憲李直輔,掌令宋稚圭在外,執義金孝秀,掌令趙台榮箚批未下,持平二員未差,監察茶時之意,敢啓。傳曰,知道。
李文會啓曰,領敦寧金祖淳,奉審事,今方出去矣。兼帶訓鍊大將命召,何以爲之,而將兵之任,不可一刻無摠察之人,何以爲之?敢稟。傳曰,仍佩往來,禁將兼察。
李文會啓曰,訓鍊大將禁將兼察事,命下矣。兼察訓鍊大將朴準源,卽爲牌招聽傳敎,何如?傳曰,從事官發牌聽傳敎。
李文會啓曰,御營大將李得濟,習陣次,明日鷺梁出去矣。兼帶左邊捕盜大將命召及大將牌·傳令牌,何以爲之?敢稟。傳曰,仍佩往來。
韓致應啓曰,搢紳疏首知事洪檍職銜,誤以上護軍書之,臣之矇然捧入,不勝惶悚,而不審之失,不可無警,知事洪檍,推考,何如?傳曰,允。爾亦推考。
徐瀅修,以吏曹言啓曰,因義禁府草記,大逆不道罪人海玉,今已正刑,降邑號罷守令等事,允下矣。問于義禁府,則大逆不道罪人海玉,居生於忠淸道淸州牧云,而守令則勿罷事,曾有定奪矣。淸州牧使,降爲縣監,何如?傳曰,允。
徐瀅修,以吏曹言啓曰,淸州牧今旣降號,忠淸道改以公忠道,何如?傳曰,允。
李溏,以戶曹言啓曰,卽接廣興倉所報,則謹奉傳敎,倉官進去于西部西江坊下水溢里契判府事金觀柱所住處,祿俸輪送,則以爲,情地一味危蹙,祿米不敢祗受,不勝萬萬悚懍云,不爲領受,何以爲之?敢啓。傳曰,更爲輸送。
金宗善以禮曹言啓曰,郊壇四孟朔,遣禮郞看審有無頉,自該曹草記事,定式矣。發遺郞廳,南郊南壇,洞郊先農壇·先蠶壇,南郊雩祀壇,北郊祈雨壇,東郊馬祖壇,南郊漢江壇,司寒壇,北郊厲壇,次第看審,則先蠶壇·雩祀壇·祈雨壇·馬祖壇·厲壇壇上及四面紅箭門墻垣階砌,俱爲無頉,而南壇東邊紅箭門柱根塗灰剝落,先農壇北邊紅箭門箭木一箇及柱根朽傷,塗灰剝落,漢江壇東邊紅箭門柱根,司寒壇北邊紅箭門柱根塗灰竝剝落,卽爲修改事,分付該監,此後看護等節,着實擧行事,各別申飭之意,敢啓。傳曰,知道。
金宗善以禮曹,左議政意啓曰,御覽方物還下黃花席十四張,滿花方席十七張,雜彩花席四張,極擇改備,其餘物種,同爲封裹之意,敢啓。傳曰,知道。
李文會,以兵曹言啓曰,卽者景福宮摘奸將校來告內,守直中官,謂以風落,斫取松木,造成槽桶云,故聞甚駭然。更令摘奸,則果如所告矣。毋論生松與風落,遽然犯斫,誠極無嚴。當該中官,令該府拿問處之,不察之入直衛將,爲先汰去,何如?傳曰,允。
李文會,以兵曹言啓曰,卽接守門將廳牒報,則守門將金有玉,今月十四日弘化門入直時,本門月廊所在破傷水桶,門卒輩謂以無用,欲作燃柴,而有玉不知公物之所重,初不禁斷,擅許犯用,極爲妄率,擧實論報云矣。水桶乃是禁火之具,則諉以破傷,禁中之物,擅爲作薪者,事極可駭,汰去,何如?傳曰,旣已自報,容有可恕,令卿曹決棍十度懲勵。
李文會,以兵曹言啓曰,五衛將禹亨圭·姜碩儒,俱以身病猝重,時月之內,無望供職,呈狀乞遞,宿衛輪番之任,不可久曠,改差,何如?傳曰,允。
李文會,以兵曹言啓曰,謹依傳敎,守門將金有玉,決棍十度,懲勵之意,敢啓。傳曰,知道。
韓致應,以刑曹言啓曰,因義禁府啓辭,大逆不道罪人海玉籍沒家産事,命下矣。罪人海玉奴婢,令京兆考出帳籍,分付五部及各該道,使之一一査出,修成冊報來,依例花名,永屬公賤之意,敢啓。傳曰,知道。
大司諫林漢浩,執義金孝秀,司諫閔師宣,掌令趙台榮,獻納宋冕載,正言宋知濂·洪羲俊等箚曰,伏以,臣等以懲討在敏事,昨日聯陳短箚,冀回天聽矣。伏承已諭於堂箚之批,繼伏見大臣箚批,有更思下敎,卿等俟之之聖敎,臣等固仰聖上嚴於天討,允從之敎,必當繼下,而第伏念。此事之上下相持,于今三箇月矣。群下之請討,不啻屢矣,聖上之深量,亦已熟矣,而自秋至冬,尙靳處分,伏未知殿下以此賊之罪,容或有萬分一參恕之端,而有此更思之敎也耶。凡治獄之法,若有罪疑者,則必愼重思量,以盡審克之道,而至於此賊罪犯,卽亘古今所未有之逆節,而大夫國人,皆曰可殺者也。實非更加三思之事,而今此聖批,一如前日,有若持疑趑趄者然,臣等實未知聖意之所在也。顧今朝廷之政,失之太緩者,十居七八,而其中討逆一事,又失最緩,倫常之漸斁,紀綱之日頹,職由於此,豈非大可寒心處乎?臣等亦知殿下已有所思量矣。因當退伏恭俟,而此賊一日之假息,實不勝憤惋弸激,頃刻難忍者。玆敢不避煩瀆,又復相率聯籲。伏乞聖明,亟降處分焉。取進止。答曰,省箚具悉。爾等何不俟之,而又此更請乎?予方商量。
行上護軍洪檍,行上護軍金載瓚,行戶曹判書趙鎭寬,行上護軍趙尙鎭,行吏曹判書黃昇源,行禮曹判書韓用龜,行上護軍金思穆,知敦寧府事李彦植,左參贊閔台爀,行大護軍尹光普,工曹判書林蓍喆,兵曹判書韓晩裕,行大護軍李邦一,行大護軍崔東岳,行大護軍蔡弘履,知敦寧府事洪明浩,行大護軍李義弼,判尹李集斗,行大護軍洪義謨,右參贊金勉柱,刑曹判書李勉兢,行護軍申大顯,行護軍宋鍈,行護軍白師謹,行護軍李得濟,行護軍李健秀,左尹李仁秀,兵曹參判李尙度,行護軍兪漢謨,戶曹參判宋銓,行護軍尹東晩,工曹參判趙德潤,行護軍李儒慶,同知敦寧府事睦萬中,行護軍崔景岳,行訓鍊院都正尹得逵,同知中樞府事鄭觀采,行護軍李潤謙,行護軍申大偀,行護軍朴基豐,行護軍白師誾,行護軍吳載重,吏曹參判沈象奎等疏曰,伏以,人心陷溺,世變層生,至於賊敏之疏出而極矣。凡今日北面於廷者,孰不欲手磔此賊,口臠此賊,而一日二日,伈泄至今,尙令其假息於輕囚之獄,莫非群下之罪,而前後疏啓,終靳夬兪,昨伏見相箚批旨下者,猶以更思爲敎,臣等實不勝抑鬱之至。噫,天不可誣也,聖不可誣也。誣之一字,是何等驚心痛骨者,而肆然加之於不敢言之地,甘自歸誣天誣聖之科者,世豈有如許劇賊乎?洪惟我慈聖殿下,德齊任·姒,功侔堯·舜,保護我聖躬,盤泰我邦家,四載簾帷,一念宗社,克追寧考之遺志,誕擧旣定之文祥,億萬年無疆之休,實基於玆,而向來處分之嚴正,益仰慈孝之冞光,則渠雖梟心獍腸,亦是薰沐中一物,何忍以此等絶悖之說,萌諸心而發諸口乎?其疏之首尾閃倏,節節憯慝,姑無論,卽此一款,實是慈聖之罪人,我殿下雖以事關聖躬,不欲究覈,而誣逼之律,三尺至嚴,非殿下所可低昂,則其所以仰闡慈德,俯循輿論,扶義理於旣晦,杜禍機於將萌,豈容晷刻之少緩哉?況今懲討不嚴,亂逆接跡,以至今番海玉之凶言,而甘心詬罵,略無顧忌者,此專由於元惡大憝之尙逭常刑,任其自在,致使不逞之徒,轉相煽惑而然。思之及此,寧不凜然心寒,痛惋之極。玆敢相率聯籲,伏願聖明,廓揮乾斷,逆賊在敏,亟令王府,設鞫得情,快正典刑,以折亂萌,以洩輿憤焉,臣等無任云云。答曰,省疏具悉。已諭大臣箚批,卿等亦俟之。
判義禁趙尙鎭,知義禁李尙度等疏曰,伏以,亂逆之類,不可容貸於覆載之間,鞫訊之方,不可淹延於晷刻之頃,亂逆如在敏,而鞫訊之至今不行,實爲聖朝刑政之大闕失。此賊之妖兇情節,悉發於廷臣疏啓,而渠以邇班簪筆之身,今夏處分之悉遵慈旨,豈不日夕承聆,而忽地投疏?倡爲絶悖之說,凌逼莫重之地,必欲網打搢紳壞亂倫常,此豈渠一人之所爲?必有兇逆根柢,顧戀於刑誅之賊徒,忿恚於光正之國是,縱此倀鬼,作此凶論,爲後日藉口之資。此而不嚴訊明覈,以破窩窟,則不知前頭復出,幾箇怪鬼兇疏之出,今已三朔,而一向玩愒,如置忘域,朝野之駭惑,久而冞深。臣等職忝該堂,其抑鬱憤痛,誓不欲俱生者,有倍恒情,而後出之逆,纔已伏法,凶孽之徒,庶可廓淸,惟此一賊,有不可獨使遺種,昨因相箚之發端,聯陳請鞫之疏,而適値齋日,見阻喉院,政欲待朝更呈,而際伏見相箚批旨下者,有當更下敎卿等俟之之敎。臣等竊幸窮覈之不遠,而此賊之尙在西間,無異例囚,以劇逆之身,帶禁推之名,家食自如,越月踰序,人鬼莫辨於時囚,隄防不愼於治逆,論以國體,全不成說。今則批敎丁寧,鞫訊有期,尤不容一例疎忽,玆於沬血之章,兼申執藝之請。伏乞聖上,亟降明旨,凶賊在敏,爲先具枷杻移囚南間,以俟設鞫之命,亦願亟允大臣·三司之請,劃卽嚴鞫,使天討不至太緩,王章得以夬伸焉,臣等無任云云。答曰,省疏具悉。取見搢紳疏批。
甲子十月二十七日辰時,上御便殿。方物看品入侍時,行都承旨徐瀅修,左承旨金宗善,右承旨李溏,左副承旨李文會,右副承旨金在昌,同副承旨韓致應,假注書趙鐘永·鄭觀綏,記事官盧,別兼春秋趙雲翊,檢校直閣朴宗慶·金邁淳,待敎朴宗薰,以次進伏訖。上曰,承旨閣臣,下殿點檢,可也。瀅修·宗善·文會·在昌·致應·宗慶·邁淳·宗薰,承命下殿,點檢方物,宗善曰,如有點退者,可以點退乎?上可之。溏曰,點檢物種,次次出送,何如?上曰,依此爲之。宗善曰,滿花方席十七張,雜彩花席四張,黃花席十四張,點退矣。上命退,諸臣以次退出。
上在昌德宮。停常參·經筵。
韓致應啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
金宗善啓曰,來初一日輪對日次矣,敢稟。傳曰,當次人受點,後日次待令。
徐瀅修啓曰,假注書鄭觀綏身病猝重,勢難察任,今姑改差,何如?傳曰,允。
徐瀅修啓曰,臣瀅修今日本司坐起進去,下直之意,敢啓。傳曰,知道。
傳于金宗善曰,諸承旨,持公事入侍。
傳于金宗善曰,召對爲之。
韓致應啓曰,行大司憲李直輔,掌令宋稚圭在外,執義金孝秀,掌令趙台榮牌不進,持平二員未差,監察茶時之意,敢啓。傳曰,知道。
以大司諫林漢浩,司諫閔師宣,獻納宋冕載,正言洪羲俊,執義金孝秀,掌令趙台榮牌不進罷職傳旨,傳于韓致應曰,只推。
李文會啓曰,卽見京畿水使趙狀本,則不待回啓,又此煩瀆,已極猥屑,而且其辭語,非疏非啓,揆以事體,萬萬駭然。原狀啓係是民瘼,雖不得不捧入,而該水使,從重推考,何如?傳曰,允。
以咸鏡監司李翊模狀啓薦新及進上生文魚·生大口魚限內不得封進,惶恐待罪事,傳于金宗善曰,勿待罪事,回諭。
金宗善,以吏曹言啓曰,新除授宗簿寺正姜彙鈺,除拜後過限未肅拜,依例改差,何如?傳曰,允。
李文會,以兵曹言啓曰,今日各廳堂下武臣朔試射時,訓鍊院主簿安國衡·申亨祿,武臣兼宣傳官吳相龜,俱未滿四中,依定式各決棍十度,身病及呈辭受由人,退試次懸頉以入之意,敢啓。傳曰,知道。
李文會,以兵曹言啓曰,南行宣傳官尹義儉·金秉喆,未滿十朔,成才間姑爲停試之意,敢啓。傳曰,知道。
李文會,以備邊司言啓曰,卽見盛京刑部咨文,則向來入送越境人八名,今方遵皇旨會同審訊,而在逃之十二名,亦爲會咨我國,希卽飭派官役於各海口,留心盤緝,以便歸案審辦云矣。大國旣已奉旨知會,則在我國道理,不可遲待。彼中査事之究竟,以嚴飭沿海各處,另差官役,多般譏捕之意,令文任撰出回咨,順付於今番節行,而咨文正書安寶,似在拜表之後,依例定禁軍騎撥下送,追傳於使行所到處,何如?傳曰,允。
李文會,以備邊司言啓曰,卽見全羅前監司韓用龜狀啓,則枚擧加里浦僉使金宗煥牒呈,以爲,本島地界雖是康津,分屬於靈巖·海南,管轄於兵營·右水營,一島之仰役於三邑兩營,實是八路罕有。又以加時木與雜種所産之地,京司與各營邑責應之數,殆近六千兩,每戶所徵,恰過十餘兩,古之千餘戶,今未滿五百戶。若論矯捄之策,土地則專屬康津一邑,黃腸封進則依金鰲·折爾例,與靈·海兩邑,合力均當,松田禁養則依古例屬之監營,該鎭僉使,勿送久勤,擇差有聲望有履歷武弁差送事,竝請令廟堂稟旨,今付矣。本鎭卽關防要衝之地,莞島是封山禁護之處,介於三邑兩營之間,以五百戶殘民,一年責應之數,多至六千兩,誠是難支之痼瘼,其在軫恤之道。合有別般矯捄之策,該島旣是康津地界,則豈可使靈·海兩邑,越境侵徵乎?此則一切嚴防,至於黃腸封進時,三邑之合力均當,自有金鰲·折爾兩島已例,依此定式施行,而雖地方官,亦無敢如前科斂。少紓島民燃眉之急,京司卜定之加時木,則寬定年限,水營責納之柴與炭,則參量蠲減,而外此諸條爲弊之端,分付道臣,一竝革罷。該島松田禁護之節,專屬監營,使之察飭,俾無一毫疎虞之弊事,另加申飭,該鎭蘇弊之道,專在於鎭將之得人,亦依道臣所請,勿以久勤差送,以有履歷勤幹者,待後窠各別擇差,而差送之後,道臣考其勤慢,果有蘇捄之實績,則論理狀聞。調用於邊地窠,以爲激勸之地,如是變通,則久勤一窠之見減,亦當爲勤仕輩抑鬱之端,此則履歷窠中,以可合處移定久勤窠之意,分付西銓,何如?傳曰,允。
李文會,以備邊司言啓曰,平安監司李書九,一自向來臺疏以後,出處私次,廢却公務,雖承開釋之批旨,尙無變動云。本道奠安之方,專恃此道臣之綜理妥辦,而莅任未幾,如是引義,民邑事誠極渴悶。況其人言,本無倫脊,特一過去之橫逆,而且與前海伯所遭,主客迥異,則揆以處義,萬萬過中,爲先從重推考,各別嚴飭,使之卽速察任,何如?傳曰,允。
李文曾,以備邊司言啓曰,卽見平安監司李書九報本司辭緣,則枚擧義州府尹洪義浩牒呈,以爲往在乙丑,餉耗二千五百石,每年劃屬本府,一千五百石,添補於各樣應下,一千石,換貿銀錢,以爲城池器械修補之資矣。其間餉耗日漸減縮,今僅爲一百六十餘石,以此需用,係是行不得之政,各樣將卒,俱以六斗上下,而依他邑例,以四斗二升,磨鍊三朔條及加給之數,巡牢等料,使該府依前擔當,則一年應下,當爲四百三十五石,該府軍餉及常平麰合折米爲一千九百六十餘石,玉江·乾川兩鎭軍餉常平折米爲一千一百餘石。又以該府所在均廳壬戌移劃穀七千八百五十石,兵曹沁都兵曹軍餉管理營穀二千一百七十石零,與他邑軍餉穀相換,而自明年通作半分統計前劃耗二百六十七石零,則其數乃爲六百石,就其中四百三十五石,以應戍卒撥軍當受之料一百六十五石,俾作城池器械之資爲辭矣。灣府以邊上重地,支放之需,若是枵然,其所變通,不容少緩。今見道臣報辭,穀名之換錄,取耗之均例,儘有條理,依所請許施,何如?傳曰,允。
判義禁趙尙鎭疏曰,伏以,臣頃於專對之役,猥暴癃病之實,罪犯屢瀆,而微願曲副,律合慢命,而薄罷仍敍,恩山德海感祝無地。迺者金吾除旨,復自有隕之天,臣於杜門訟愆之餘,惶懍震越,尤不知措躬之所也。時値開鞫有命,旣不得不章皇出肅,繼又大論方張,亦未免爲相率聯籲。雖其懲討義重,事會嚴急,不敢言私,恬若無故,而若其自來情地,尙切兢蹙,時日雖久,面目有靦。噫,怵畏義分,臣子之常職,苟或屑越,厥罪非細,臣雖至愚,豈不知義分之爲可畏,屑越之爲大罪,而臣之頃日陳籲,只緣病情難强,使事促迫,疾痛之呼,未暇緩聲,聖批之下,不容遲待,據實控訴,自至連章。此雖拘於事勢之窮蹙,而若論屑越之罪,臣實無辭,孽由自作,尙誰尤哉?又況大僚筵奏,實出於尊朝體勵臣分之意也,而其所請譴,在臣負犯,亦猶屬末勘而止,則罪重罰輕,心實難安,豈敢以夤緣暫出,爲唐突蹲仍之計哉?矧今衰朽之質,近益善病,枕席刀圭,一月强半,又自五六日來,觸冒毒感,舊病新祟,一倍添頓。肢節麻木,背肩寒粟,頑痰硬着,腰脅衝亘,風火熾盛,鮮血吐咯,加之以齒根搖脫,疼痛滋甚,溏泄交作,登溷無度,似此醜穢之狀,有不敢一一煩浼,而時日之內,萬無束帶赴公之望,日昨鞫坐,成命已下,而旣未能蠢動,搢紳聯疏,名帖雖呈,而亦未得躬造,至今追思,悚懍冞切。玆敢略控情病之狀,仰瀆崇嚴之聽。伏乞聖慈,俯賜鑑諒,亟遞臣金吾兼銜,重勘臣從前辜負,以嚴國體,以靖微諒,千萬幸甚,臣無任云云。答曰,省疏具悉。卿其勿辭,調理行公。
正言宋知濂疏曰,伏以,臣猥隨諸僚,鎭日箚籲,始伏奉更思下敎之命,繼又承予方商量之批,天聽之庶回,聖斷之斯赫,臣方伏地顒俟,何敢更有煩聒,而第伏念,逆敏罪狀,卽覆載之所不容,神人之所共憤。此賊之一日假息,在朝廷有一日之憂,在臣等爲一日之羞,顧今大小盈庭之請,旣已竭盡無餘矣,我殿下淵穆之思,伏想亦已審矣。義理之晦而復明,倫常之墜而復揭,直一處分間事耳。經曰天討有罪,五刑五用哉?傳曰國人殺之也,刑人殺人,宜若專係於君上,而於討而謂之天,於殺而謂之國人者,卽所以明夫三尺之嚴,非人主所得私,而程子所云舜誅四凶,可怒在彼,已不與焉者,政謂此等處也。聖人所以貴於思者,欲其斟量權衡,而適當其可也。然而思之太過,則適所以滋不決之疑,而反有累於能斷之勇,以殿下燭理之明,何不念及於此乎?伏願不俟終日,亟降成命,毋使擧國公共之憤,少淹晷刻焉。仍伏念,臣有至切之懇,不敢自阻於孝理之下,玆以冒陳焉。臣父出疆之期,纔隔日矣。臣本無他兄弟,可以隨往於行中,在臣情理,惟有稍進宿舂之地,少伸瞻望之私,而顧臣所縻之職,旣無擅行之路,又値懲討之方張,有不敢引例請暇,臣情到此,其亦憫且切矣。伏乞聖慈,俯垂矜諒,亟命鐫遞臣職,俾得隨詣半途,以伸至情,千萬切祝,臣無任云云。省疏具悉。所辭依施。
甲子十月二十八日未時,上御誠正閣。諸承旨持公事入侍時,左承旨金宗善,右承旨李溏,左副承旨李文會,右副承旨金在昌,同副承旨韓致應,假注書趙鐘永·鄭觀綏,記事官崔鳳和,別兼春秋趙雲翊,檢校直閣金邁淳,以次進伏訖。上曰,公事讀之。宗善曰,吏房代房無公事矣。在昌曰,戶房無公事矣。宗善以禮房,讀奏咸鏡監司李翊模狀啓進上生文魚·生大口魚限內不得封進,惶恐待罪,勿待罪有旨祗受事,文會以兵房,讀奏慶尙右兵使趙文彦狀啓各邑價布嚴飭擇捧事,致應以刑房,讀奏咸鏡監司李翊模啓本罪人金聖一北靑府到配事,溏曰,工房無公事矣。上命書正言宋知濂疏批,溏承書讀奏,上曰,召對爲之。賤臣觀綏承命出來,別兼春秋趙雲翊,閣臣金邁淳,隨卽先退,上曰,玉堂詣閤乎?注書出去知入,可也。鐘永承命出去,還入奏曰,來待矣。上曰,同副承旨出去。致應承命出去,書入座目,上仍御誠正閣,召對入侍時,參贊官韓致應,侍讀官趙雲翊,檢討官洪羲膺,檢校直閣金邁淳,假注書鄭觀綏,記注官車信用,記事官崔鳳和,各持綱目第二十八卷,以次進伏訖。上開卷命讀之。雲翊讀自加謝玄都督,上曰,何不讀自秦長樂公丕乎?仍敎鐘永曰,此前召對時,注書誰也?草冊須持入也。鐘永出去,持入草冊,傳于溏,溏曰,考見草冊,果止於七州郡事矣。致應曰,上番玉堂誤讀自止,推考事云云。上曰,依爲之。出擧條雲翊讀自秦長樂公丕,止致書於玄,上曰,下番讀之。羲膺讀自稱欲假途求量,止攻長安,上曰,參贊官讀之。致應讀自會群僚,止拱手取之耳,上曰,閣臣讀之。邁淳讀自乃留長子興,止以雪之。上曰,注書讀之。賤臣讀自及萇至,止萬餘人,上曰,上番讀之。信用讀自詐降以誘萇,止奔慕容沖,上曰,下番讀之。鳳和讀自燕王垂,止第二十一下,上曰,文義陳之。雲翊曰,秦王堅,缺其城角以恥之,又欲立忠義以雪之。堅以夷狄之君,猶能以忠義,激勵民心,可知忠義卽秉彝之性也。伏願此等處,鑑省而留念,以爲導率百姓之本焉。上曰,下番陳之。羲膺曰,此云建立根本,經營四方,蓋根本二字,天下萬事日用萬物,曷嘗不有根本哉?無其本則無所成矣。伏願體念焉。上曰,根本何以則可能立之歟?羲膺曰,人主一心,萬化之原故然矣。上曰,然矣之言,卽何謂也?羲膺未能對,上曰,根本何以,體念,何如?然後可以立根本乎?羲膺曰,誠意正心,卽根本矣。上曰,若以日用事爲言之,則何事乃根本耶?羲膺曰,日用事爲間無不然矣。上曰,參贊官陳之。致應曰,臣無可陳者矣。上曰,閣臣陳之。邁淳曰,今日自正,別無可陳之文義矣。上曰,向以日食說,有下詢於上下番者矣。蓋其日食足以推步,先知則何以謂之災乎?雲翊曰,臣於日食之說,未有講究,不能仰對矣。上曰,日月食何以爲災?又何能預知乎?下番陳之。羲膺未能對,上曰,雷異亦何以謂之災乎?羲膺未能對,上曰,向時下番上疏,適値持公事入侍之時,故未及詳覽,須更陳之。羲膺未及誦奏,上曰,自初頭以下,次第陳之,可也。羲膺未能對,上曰,旣已日久,雖未能盡誦,如要語則略奏大槪,可也。羲應曰,今殿下未嘗不講學,而自先朝手不釋卷,講學勤勵,故以不廢三講,陳之矣。上曰,三講卽指何耶?羲膺曰,日日三講之意矣。上曰,連奏之陳疏未甚久,豈可忘之耶?羲膺曰,草草陳疏,不得記誦矣。上曰,草草之言,何謂也?羲膺曰,臣於陳疏,辭不達意,至今惶悚矣。上曰,蓋其疏語甚好,故欲聞其要語,非有貶意也。句語中要切者,第陳之。上又曰,手製之疏,似應誦之矣。羲膺曰,未能昭然記憶矣。上曰,上疏辭緣,敷演仰奏,則此亦便是文義矣。羲膺曰,上疏則辭職而已。上曰,辭職與陳勉,蓋竝爲之,而辭職不必言,至於陳勉,則何可不言乎?羲膺曰,未能記矣。上曰,不必盡誦其句節也,段段言之亦好,雖非疏語,又以他語略用闊狹,以爲陳勉也。羲膺未能對,上曰,古今治亂賢愚得失,亦是疏語,則須掇拾而奏之,可也。羲膺未能對,上曰,雖手製之疏,或易忘失,而爾疏曰日與講官論其得失,此亦詳陳之。羲膺未能對,上曰,隨所奏當酬酢,須陳所懷也。羲膺曰,以治政得失,略陳所懷矣。上曰,所懷須以文義陳之。羲膺曰,學識淺薄,言語不好,未能詳陳矣。上曰,文義豈在於言語之好不好乎?惟嘉言陳達之。羲膺久未能對,上曰,速陳之。羲膺曰,上疏旣言之,而臣非有能仰體顧問者也。今奉至尊顧問,甚惶悚矣。上曰,以講官登講筵,何可不爲文義乎?上又曰,速陳之。羲膺曰,俄以根本之說仰陳矣。根源淸則下流不過一時之濁矣。上曰,高聲奏之。然後注書當記注矣。羲膺曰,人主之一心,乃萬化之原。上曰,一心乃萬化之原,何爲其然耶?羲膺曰,日用事爲間,必須誠意正心而已。上曰,所陳甚好。俄者古今治亂得失之說,更陳之。上曰,雖非文義以陳之,自勉講學,至古今治亂得失而詳陳也。自下番始之,上番當繼陳之,第須先陳也。羲膺曰,善惡皆吾師,日對方冊,則其中自有資益矣。上曰,何如則可以勤講學乎?羲膺曰,史以觀古今治亂,經以觀聖學工夫矣。上曰,勤學之道,須陳之。羲膺曰,非但講學之時,雖燕閒之際,亦親經籍,則自有資益之道矣。上曰,治亂得失亦言之。古之何如主則可作鑑戒,何如主則可作柯法乎?羲膺曰,臣雖譾劣,而所望者,三代以上堯·舜之君矣。上曰,治亂得失更陳之。何者爲治,何者爲亂?何時則可治者,而以何致亂?何時則可亂者,而以何致治乎?羲膺曰,漢文·景之時,則可謂致治,及夫武帝時,窮兵黷武,幾乎危矣。自下輪臺詔後,漢室復治矣。上掩卷,命玉堂先退,雲翊·羲膺退出,上曰,再明日次對,進定於明日,而兩司行公諸臺,竝爲牌招,如有呈告之人,使之卽爲肅命,可也。上又曰,三省推覈罪人若發捕則,令都事拿來乎?文會曰,此與鞫獄同例,而古法則定委官設鞫矣。上曰,此啓目雖已啓下,明日次對時,持入,可也。上命書公事判付訖。仍命退,閣臣·承史以次退出。
上在昌德宮。停常參·經筵。
傳于李文會曰,大臣·備局堂上引見。
李文會啓曰,摠戎使金思穆許遞事,命下矣。將兵之任,不可一刻無兼察之人,何以爲之?敢稟。傳曰,御將兼察。
李文會啓曰,摠戎使御將兼察事,命下矣。兼察摠戎使李得濟,牌招聽傳敎,何如?傳曰,允。
李文會啓曰,密符親納,例也,而前摠戎使金思穆,以其軍官替納,事甚未安,推考,何如?傳曰,允。
鄭觀綏改差,代以朴宗臣爲假注書。
傳于李文會曰,當該注書推考,捧納承旨一體推考。
兵曹口傳政事,以張鉉宅爲內禁將。
李文會,以兵曹言啓曰,來十一月初二日一番內禁衛番次矣。番單子明日當爲修正以入,而該番將白東運,父病沈重,萬無離捨供職之望,呈狀乞遞,情理旣如此,則不可强令察任,改差,其代依例口傳差出,何如?傳曰,允。
李文會,以備邊司言啓曰,京畿水使趙身病沈重,屢呈辭狀,有難强令察任,今姑改差,何如?傳曰,允。
李文會,以御營廳言啓曰,軍號事體,何等嚴重,而本廳哨官林鳳宇以集春營入直哨官,今十月二十八日軍號綱紀之綱字,以綱字誤爲頒布,事甚可駭,其在重巡綽之道,不可仍置,汰去之意,敢啓。傳曰,知道。
判中樞府事金思穆疏曰,伏以,莫嚴而不可壞者格例也,莫重而不可曠者戎務也。從前銜命出疆之臣,未有將任仍帶之規,顧臣見職,在所當遞,猥陳衷懇,冀賜體諒,仍乞省掃,擬遂至情,及承聖批,辭旨優渥,諭之以何必遞解?申之以勿辭往省,臣始焉感激,繼而隍隘,莫知措躬之所也。恩敎之下,屢瀆是懼,遂乃歸掃塋壟,焚宣華誥,光動松楸,榮徹幽明,自伸霜露之感,少塞風樹之悲,恩造曠絶,隕結莫酬,第念重擔旣未卸免,久留終涉悚悶,謹已疾馳還次,而今則陛辭之期,只隔數日,閑漫之職,尙未可仍綰,況戎垣重任乎?莽蒼之地,猶不敢經宿,況萬里殊域乎?臣若徒感格外之恩,不念瘝曠之辜,宜遞不遞,一味虛縻,則私義之悶蹙,已無可言,而國體之苟艱,尤當如何?玆敢申控必辭之義,仰溷崇嚴之聽。伏乞聖慈,俯垂諒察,亟遞臣摠戎之任。仍治臣瀆擾之罪,以安私分,以重營務,千萬幸甚,臣無任云云。答曰,省疏具悉。所請依施。
戶曹參議李翼晉,禮曹參議鄭東觀,兵曹參議李普天,刑曹參議曺允遂,工曹參議李壽咸,兵曹參議朴瑞源,敦寧府都正金在淳·尹昌淳,行副護軍朴宗慶·金箕象·金明淳·朴崙壽·閔昌爀·尹序東·李好敏·洪羲臣·嚴耆,前府使朴宗京,行副護軍兪漢寧·張至冕·南履翼·沈能弼·洪羲恒·張錫胤·李貞運·崔獻重·徐郁修·尹文東·崔光泰·申鳳朝·李顯默·尹行頤·李廷顯·尹理相·姜忱·柳,僉知中樞府事李東馨,行副護軍任希遠·李得休·尹涵·沈奎魯·任焴·沈鏗·金履容·趙恪·尹在醇·柳憲周·韓德厚·申昕,司僕寺正尹命烈,副司果金邁淳·元在明,副司直金會淵,副司果徐長輔,兵曹正郞金相休,左通禮柳烇,副司果申在明·尹久東·徐鼎輔·李錫祜,前持平朴宗琦,副司果申溆·任百禧,副司直金啓溫,副司果李惟命,副司直李潮,吏曹佐郞李久源,副司果李象謙,吏曹正郞安光宇,兵曹正郞李元八,奉常寺判官李允謙,副司果李勉求,奉常寺正南涑,副司直韓始裕,副司果鄭景祚,兵曹正郞尹濟弘,成均館典籍金處巖,副司果李泰賢,吏曹佐郞申星模,成均館直講沈普永,吏曹正郞鄭淳民,右通禮李燮,副司果李宗烈,前校理柳河源,副司果蔡趾永,副司直李東煥,前司諫李萬榮,副司果韓永逵·尹愭,前持平韓義運·權行彦,副司果韓永建,奎章閣待敎朴宗薰,副司果李㬖·金啓河等疏曰,伏以,刑政不行,則國不得爲國,義理不明,則人不得爲人,顧今朝廷之上,刑政行乎否乎,義理明乎否乎?噫嘻,痛矣。亂臣賊子從古何限,而夫豈有妖譎如在敏,悖逆如在敏者哉?其至凶極憯之狀,千剮萬斫之罪,大僚備陳之,三司共討之。臣等不敢縷煩,而第伏念,當裕賊投疏之際,凶圖逆謀,必欲背馳我先王,沮遏我大禮,苟非我慈聖殿下,聖德如天地,光明竝日月,則何以闡先王之明命,迓上天之洪休,以篤無疆之慶,以啓無疆之基耶?環東土血氣之倫,孰不欽誦神功?願戴慈德,而彼在敏者獨何心腸?敢以誣逼二字,疑亂一世,驅陷群僚,以至上犯不敢言之地,有若眞有受誣者然者,不但誣一世也,卽誣聖上也,乃反誣慈聖也。殿下雖謂之事屬聖躬,治以不治,而如彼誣慈聖之賊,不止爲殿下之罪人,則天討之行,豈殿下所可得以已乎?春秋之無將,漢法之不道,在義必討,在法必誅,而輕囚西間,已踰三朔,擧國含生,同戴一天,國何以爲國,人何以爲人?臣等職非言事,而竊附罔不憝之義,敢效人得誅之討,相率聯籲於黈纊之下。伏願聖明,穆然深思,廓揮乾斷,亟循沬飮之忱,快施亂逆之誅,俾刑政肅而義理明焉,臣等無任云云。省疏具悉。賓筵已諭矣。
甲子十月二十九日午時,上御熙政堂。大臣·備局堂上引見入侍時,左副承旨李文會,假注書趙鐘永,事變假注書柳春東,記注官車信用,別兼春秋徐有恂,左議政徐邁修,右議政李敬一,行戶曹判書趙鎭寬,行禮曹判書韓用龜,兵曹判書韓晩裕,行護軍李得濟,行都承旨徐瀅修,大司諫林漢浩,執義金孝秀,司諫閔師宣,掌令趙台榮,獻納宋冕載,正言洪羲俊,副修撰洪羲膺,以次進伏訖。邁修等曰,近日日氣,寒暖不調,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。上敎邁修曰,日前以洪在敏事,有商量下敎之敎,予非沮遏公議也。以渠罪犯甚重,故欲置勿問之科,而卿等之縷縷煩請,還可悶也。當初洪在敏之被囚,卽不過格例間事也。到今雖欲設鞫,姑先放送,放送後,以其本罪,還爲拿囚,事面似好,大臣之意,何如?邁修曰,當初則雖以輕罪就囚,而目下臣等之所請,卽自西間移囚南間也。渠以劇逆,旣入王府,則更放後還囚,論以政令,亦豈不苟且乎?上曰,右相之意則,何如?敬一曰,設鞫則不孫於已在囚與不在囚之間矣。設鞫若準請,則雖於放送後更囚,亦無異於仍囚而設鞫矣。邁修曰,僚相所奏,專出於輕罪則輕罪處之,重罪則重罪處之之意,而囚於西間則輕罪也。囚於南間則重罪也,此不必放送而後還囚,臣見則恐不然矣。漢浩起奏曰,在敏事,不可至今仍置者矣。前後聖批有更商之敎,而顒俟歷日,尙未蒙兪,下情不勝抑鬱矣。上曰,臺臣徑先起座,推考,可也。文會承書推考事,榻敎訖。上敎漢浩等曰,近日三司之臣,每事必欲規避,誠甚慨然。洪在敏事,若不以放送爲可,則以絶島安置之典,改措語啓辭,可也。以此而爲啓辭,則當依大臣言,有施行之道,爾等須知悉,可也。邁修曰,向者以景慕宮樂章事,前大提學李晩秀,有擧條仰達者,自上命使禮堂及樂院提調,相議後稟定矣。臣於禮樂之節,本甚生疎,故與樂院提調趙鎭寬,禮曹判書韓用龜,爛加商論,而此事有不敢擅便者。蓋景慕宮享時所用樂章,初以三成增爲九成,則享禮之節,比之太廟,簡縟有異,而樂則每有餘矣。先朝時特命減其腔數,使之緩其節而諧其音,樂章則付籤以下,而有親撰之命,己未以後,連用以此,而其付籤處則以無樂章,故音節自難協律矣。自古文苑諸臣撰進樂章,率多以是爲用,而至於此事,旣有親撰以下之先朝下敎,故事體道理,不敢爲代撰之計。今若自上繼述先朝遺旨,親撰以下,則固爲盛擧,而姑不敢遽然仰請,或云付籤以下者,還爲置之,依前奏用,以待數年爲可,或云還置付籤,非但事涉如何,亦非先朝釐正樂譜之初意。若又仍前樣用之,則樂調終難諧協矣。樂院提調及禮判,今旣登筵,更爲下詢後,以代撰以進,與姑待親撰,明降下敎似好,故敢此仰達矣。上曰,更當下敎矣。邁修曰,今番則何以爲之乎?上曰,依前爲之。仍敎曰,次對爲之。邁修曰,日前以公作米事,有許施之下敎矣。自下行關於該府,亦無不可,而判付中若蒙書下,則可以示特恩許施之意,尤似爲好矣。上命文會,添書此啓判付,以公作米退限事,特爲許施事,分付爲良如敎,文會承書訖,邁修曰,北關交易咨文,纔已出來矣。禮部回咨,依例撰出,正書安寶後,定禁軍騎撥,傳于使行所到處,以爲轉致北京之地,何如?上曰,依爲之。出擧條邁修曰,以向來獐子島犯越人事,盛京將軍與刑部,同修咨文,纔已出來矣。彼則雖以一本具送,而自此回咨,則當以二本成送之意,分付於槐院矣。上曰,依此爲之。邁修曰,臣俄聞戶判言,別工作加差下,不可付之生手,義盈庫直長金敎根,自初看檢役事,而直長與繕工郞廳,階品相礙,在前下敎外,無得相換,故不敢仰請云。今此董役爲重,且有已例,分付銓曹,使之相換啓下,恐便好矣。上曰,依爲之。出擧條邁修等奏畢後就座,上曰,備堂奏事者進前。鎭寬進前曰,稟事前有仰達者,臣等以在敏事,至有搢紳疏聯籲之擧矣。奏未畢,上曰,俄已悉諭於大臣,勿復煩陳,以稟事者奏達,可也。鎭寬曰,方今稟事之大者,孰有加於此者乎?亟降允兪之音,快正典刑,以洩輿憤,不勝顒祝之至矣。仍奏曰,殿役今旣上樑,殿內排設,所當一體改備,而御榻及曲屛舊件,伊時幸得奉出,形樣全完,可知百靈之所護,以此仍用,恐爲得當,而不可不經稟後擧行,故敢此仰達矣。上曰,更待下敎,可也。鎭寬曰,日氣漸寒,蓋瓦爲急,而若値凍節,則勢須蒸土而用之。臣聞箕子之築城,亦用蒸土云。年代杳遠,雖未可據,而蓋知此法之自古爲然。今之事勢,不可不用蒸土,而若於他處爲之,則運來時熏氣已冷,就殿庭前,以土釜隨蒸隨用,似甚便好,而煙氣等未安之事,亦必有之,此不可不徑稟後爲之矣。上曰,依此爲之。鎭寬曰,殿內所設唐家,今當新造,而以其長廣尺量見之,則進善門狹窄罥礙,無以容入得來矣。旣以殿庭內蒸土爲定,則仍於其處,下鋪溫堗之樣,上蓋油芚之屬,以爲禦風膠糊,而造成後卽又入排,似甚便好,故竝此仰達矣。上曰,依此爲之。鎭寬曰,禮曹事體自別,而被災後于今三年,尙未經紀,誠爲慨歎。開春以後,待殿役告成,可以次第營建,而殿役之餘,雖不無如干剩材,其數太半不足,而此時又以採木,重煩外邑之民,實爲可悶。臣意則兩湖及關東,有殿材斫來之末端所餘者,足堪取用於此等之役,自臣曹方欲定送匠手,以爲治鍊輕運之道,而近來關東則朝禁至嚴,非經稟則雖一株之材,不可運來。故敢此仰稟,許令臣曹依數取用,其餘已斫無用之材,則竝付地方官,依例發賣,以補雇賃之資,何如?上曰,依爲之。出擧條鎭寬曰,殿役物力,事當區劃,而自初未及稟定,先自地部擔當擧行矣。地部所儲,無以許久貸用,而春曹經紀,所入亦自不些,今番區劃時,竝爲擧論似好,已有所就議於大臣者,下詢後使之從近劃給,何如?上曰,大臣之意,何如?邁修曰,殿役所入物力,不可不及時區劃,而臣實未詳錢穀遺在,當出去,與戶惠堂爛加商礭,其某樣區處之方,當以草記入啓矣。敬一曰,春曹改建之役,不可不及今經紀,毋論某處遺在,殿役物力區劃時,一體區劃,似好矣。上曰,依爲之。出擧條用龜曰,享祀之需,關係莫重,如或一毫苟簡,則實爲十分悚惕矣。大享所用黑牛之留養本署者,在前則爲三十五頭,每當大享時,就其中擇用,其代則陸續取來,以充元數,當初定制,蓋欲其擇取肥腯,務盡誠敬,而忽於丁巳,惠堂筵稟,以二十頭減數定式,意雖出於惜費,事反歸於欠敬矣。以大體言之,二十頭之隨用隨代,宜無不足之慮,而若當享祀稠疊之時,則封進之外,殆無餘數,故擇品準尺,初非可論,惟以充數入用,爲目前之幸,豈不萬萬悚悶乎?其在重祀典之道,恐不可不亟復舊例,以三十五頭,恒留本署,爲永久無弊之地,而事係變通,下詢大臣處之,何如?上曰,大臣之意,何如?邁修曰,享祀所用,事體不輕,而重而當初減數,似出惜費之意,則三十五頭之竝爲復舊,亦甚難處,前減十五頭,限折半更爲留養恐好,惟在提調之商度闊狹之如何矣。敬一曰,臣亦別無他見,而享祀所用自別,特許折半之復舊留養,似好矣。上曰,依爲之。出擧條用龜曰,平壤崇靈殿及鄕校還安祭香祝,因本道狀請,今將磨鍊下送,而當初移安之時,事出急遽,未及告由,則今當改建殿宇,還爲奉安之日,宜有先告之節矣。本道狀啓中雖不擧論,告由祭香祝,一體磨鍊下送,何如?上曰,依爲之。出擧條用龜曰,長寧殿祭享後餕餘,例爲封進,而華寧殿節目中,以依長寧殿例,勿爲封進載錄者,誠爲未安,原節目中改付標以入,此後則大祝齎納餕餘之意,分付,何如?上曰,依爲之。出擧條晩裕曰,經堂下三品職者,蒙陞敍之典,則旣已資窮,例得加資,而前虞候柳河喆,以山城修補之勞,有陞敍之承傳矣。以嶺南人在外之故,伊時銓曹未及擧行,如此承傳之人,皆得堂上之階,則河喆獨漏,未免向隅之歎,故敢此仰達矣。上曰,依爲之。出擧條晩裕曰,先朝大政時,有再經營將者,令帥臣別具治績狀聞,仍用邊地履歷之命,而伊時公州營將兪碩柱,羅州營將李鵬運,俱已準瓜遞來,帥臣亦有狀聞,而未及判下,故用履歷一款,不得循例擧行,敢此仰達矣。上曰,依爲之。出擧條諸宰奏畢後就座,漢浩等曰,在敏事,義重沐浴,不敢緩聲,避嫌之前,先奏此事矣。俄者下敎,敎以絶島安置啓辭,而臺體則豈當如是乎?臣等終不敢奉承矣。上曰,然則以當初啓辭爲之。漢浩等曰,臣等恭俟處分之餘,今借方寸之地,敢此申達矣。在敏之負犯,決是覆載之所不容,而自上有商量之敎,故仍置不問,卽今晏然在囚,已爲三箇月矣。燕涓蠖濩之中,豈無所商念者乎?大臣旣又提達,而三司齊起,搢紳聯籲,一國共公之論,於此可見,則特賜允從,斷不容已矣。上曰,避嫌先奏之。漢浩等曰,避嫌此非急事矣。上曰,先奏避嫌而後,傳啓請討,可也。漢浩等曰,屢承下敎,惶悚之極,措躬無地,而此請蒙允之前,不敢奏他事矣。上曰,非所懷非啓辭,而所奏者,何也?先自避嫌而爲之。漢浩等曰,萬萬惶悚,而避嫌則不敢先奏矣。上曰,避嫌承批後傳啓,至在敏事更達,可也。依施與否,當在其時矣。漢浩等曰,嶺海鈇鉞,實所自期,而語未畢,上曰,次次先奏避嫌之後,仍又傳啓,可也。漢浩等曰,若有急事,則先爲仰達於避嫌之前,亦是臺閣之舊例矣。上曰,此乃所懷乎,啓辭乎?漢浩等曰,非所懷非啓辭,卽以言語仰陳者矣。上曰,避嫌先爲之。漢浩等曰,極甚惶悚,而傳啓與避嫌,猶屬餘事矣。目下事先降明旨,則臣當避嫌,而傳啓至於循例啓辭,則不敢先奏矣。國之設置臺閣,政須用於此等之時,而不然則將焉用臺閣爲哉?若於此等處,因循伈泄,天討不行,則紀綱斁敗,義理晦塞,將必至於國不國人不人之域,臣等所以大懼也。上曰,他啓辭亦是聲討也。旣無輕重之別,則何可不爲傳啓乎?漢浩等曰,傳啓猶是緩矣。上曰,傳啓至洪在敏事更達,亦何不可乎?漢浩等未及對,邁修曰,避嫌則不必自上使之爲之也。卽是當之者之事也,其所仰奏,實出於公共之論,特下允兪,似好矣。上敎漢浩等曰,避嫌則姑置之,連啓則先奏之,可也。漢浩等曰,上下相持,亦有堂陛不嚴之歎矣。語未畢,上曰,三司合啓,斯速奏之。漢浩等曰,今日入來時,諸臣以準承明旨爲期矣。若未蒙允,相率而退,則其爲抑鬱,當復何如哉?此事若得請,則三司合啓,亦當連奏,小臣豈不奉承爲之哉?上曰,臺臣推考。文會曰,臺諫如有緊急事,則先爲請對仰達後,乃爲傳啓,卽是不暇緩聲之義,今日臺諫,恐不必問備矣。上曰,非謂此也。臺臣稱說小臣句語之時,有所顚錯矣。文會承書入侍臺諫竝推考事,榻敎訖,漢浩等曰,大事先爲奉行,然後小事當追行矣。上曰,俄已諭之。然則以絶島安置啓辭,可也。漢浩等曰,方今聲討之不暇,而何可以重罪爲輕罪乎?上曰,今之所奏,卽所懷乎?漢浩等曰,卽與所懷同矣。上仍命賤臣讀批,以施以絶島安置之典,可也。師宣曰,如是則臣等苦口力爭之本意,果安在乎?右相所陳固好,而左相所陳,卽大經大法也。島置之敎,萬萬不敢奉承矣。漢浩等曰,旣未準請,則不敢退矣。上曰,三司合啓,先須陳之。漢浩等曰,惟願被罪而已矣。上曰,洪在敏事,當依啓矣。卽速傳啓,可也。漢浩等曰,臣等言議風采,本不合於耳目之任,至於臣漢浩·台榮則自來情勢,實難冒膺,而大論方張,懲討爲急,賓對有命,不敢言私,張皇出肅,而前席奏對,不善周旋,至被問備之命,滿心惶恧,無地自容。以此情蹤,何可一刻晏然於臺次乎?請命遞斥臣等之職。上曰,勿辭,亦勿退待。漢浩等曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·獜之凶謀,而窩窟則此賊也,推戴逆禶,謀危宗社,範·能之逆節,而根柢則此賊也。此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,是固大聖人人倫之至耳。渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本。究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日則其在必報之義,尤不容一刻暫緩於三尺之律。請鄭致達妻,亟令王府,夬正典刑。上曰,不允。漢浩展讀笏記。文會曰,筵席傳啓,所當審愼,而合辭仰達之際,展讀笏記,事甚未安。入侍三司,竝推考,何如?上曰,依爲之。出擧條漢浩等曰,噫嘻痛矣。朴宗岳之罪,可勝誅哉?其亦凶且憯矣。性本癡蠢,濟以凶譎,憑藉薰灼之勢,早竊華顯之職,粵在乙丙之間,旣多染汚之跡,積年見枳,不容淸議久矣。幸蒙先大王特施曠蕩,偏加拂拭之恩,纔起廢蟄,擢置三事之列,隕結之圖,宜倍他人,而翺翔廊廟,無一報效,不悛舊習,回戀熟處,與樂任輩失志怨國之類,暗通聲氣,日夜綢繆。至於壬子夏一疏,而包藏之腸肚,彰露而不可掩矣。其全篇意脈,外藉闡揚德美之辭,內售壞亂義理之計,至於己卯以來以下數轉句語,遣辭陰慘,用意叵測,章·蔡之矯詆宣仁,弘·瞻之誣逼聖母,蔑以加此。其語犯不道,昭不可掩,至若戕害仗義理之善類,爲彼報仇,猶屬薄物細故。天討未伸,鬼誅先加,輿情憤惋,久而益激。當此明大義嚴懲討之日,不可以職是大官,已爲身故,有所容貸。請故判府事朴宗岳,爲先施以追奪官職之典。上曰,不允。漢浩等曰,噫嘻痛矣。金憙之罪,可勝誅哉?性本陰譎,跡又閃忽,罔念先大王拂拭之恩,惟事大義理背馳之計,必欲甘心於善類,顯作賊邊之血黨。凶逆巨魁,秉彝同憤,而肆發凶言,謂之無罪,其心所在,路人所知。且李義用之爲樂任切姻,則把作奇貨,市恩之資,惟恐不及,而剡章皆出於其言。李㙖則假托闡揚,暗售翻覆義理之計,乃以萬餘名疏錄,鋪張凶勢,脅持君父,其所設心,吁亦凶且慘矣。揆以輿情,孰不駭憤,而忽於此際,肆然擬望,殆若酬報者然,此已萬萬巧惡,而及其計未售志未成,則退處湖鄕,怨懟之形跡畢露,矯誣聖德,煽動之情狀莫掩。此不可以職是大官,身亦已故,置而不論。請故領府事金憙,施以追削官爵之典。上曰,不允。羲膺不卽就座。文會曰,副修撰洪羲膺,合啓畢奏之後,不爲就座,有違筵體,推考,何如?上曰,依爲之。出擧條漢浩等曰,請遲晩後物故罪人啓能,亟施孥籍,趾賊等凶種,快施邦刑,獻遂設鞫得情。措辭見上上曰,不允。漢浩展讀笏記。文會曰,大司諫林漢浩等,傳啓之際,有所做錯,竝推考,何如?上曰,依爲之。出擧條漢浩等曰,請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。上曰,不允。漢浩等曰,請明謙·以謙,亟施孥戮,逆復庶子好石,亟施處絞,遲晩罪人宇鎭捧根脚,夬正王法。上曰,不允。漢浩等曰,請時夏·時鼎·時楫·金樂敎等,亟令王府,設鞫嚴覈,快正邦刑,時景·時昱,竝施孥籍之律,玄慶督期詷捕,嚴鞫得情,依律處斷。以上措辭見上上曰,不允。漢浩讀孥籍之律,誤以典字。文會曰,大司諫林漢浩等,露出笏記,誤讀字句,竝推考,何如?上曰,依爲之。出擧條漢浩等曰,請金甲島荐棘罪人履翼,亟令王府,設鞫嚴問,夬正邦刑。上曰,不允。漢浩等曰,請慶興府物故罪人有隣諸子,亟施散配之典。措辭見上上曰,不允。漢浩讀慶興,誤以永興。文會曰,大司諫林漢浩等,傳啓之際,誤奏邑名,竝更爲推考,何如?上曰,依爲之。出擧條漢浩等曰,請古今島荐棘罪人履載,亟令王府,設鞫嚴問,期於得情。上曰,不允。漢浩等曰,請物故罪人在學,爲先施以追奪官爵之典,追削罪人頤之·在文,爲先竝施追奪官爵之典。上曰,勿煩。漢浩等曰,請故判書徐有防,亟施追奪官爵之典。以上措辭見上上曰,勿煩。漢浩誤讀防字以隣字。文會曰,臺啓事體,何等愼重,而大司諫林漢浩等,誤奏罪人名字,誠甚未安。竝推考,何如?上曰,依爲之。出擧條漢浩等曰,請賜死罪人行恁諸子應坐之類,亟令王府,依律擧行,無俾易種焉。上曰,不允。漢浩等曰,請逆䄄及賊任諸子應坐之類,亟令王府,依律處斷,永絶亂本焉。上曰,慈敎已諭,勿煩。漢浩等曰,請物故罪人家煥·哲身,正法罪人承薰·樂敏,施以孥籍之典。上曰,不允。漢浩等曰,請物故罪人國榮,亟施孥籍之典。上曰,不允。漢浩等曰,請物故罪人時偉諸子,亟施散配之典。上曰,不允。漢浩等曰,請物故罪人裕,亟施孥戮之典。上曰,不允。漢浩等曰,請知情不告罪人魯賢,亟施孥籍之典。上曰,不允。漢浩等曰,請知情不告罪人在民,亟施孥籍之典。上曰,不允。漢浩等曰,請物故罪人履猷諸子,亟施散配之典。上曰,不允。漢浩等曰,請劇逆在敏,亟令王府,嚴鞫得情,夬正典刑。上曰,依啓。漢浩等曰,請安置罪人李晦祥·尹致行,島配罪人金宇光,竝令王府,更加嚴鞫,快正典刑,放釋罪人權思穆·金千孫,亟施絶島安置之典。以上措辭見上上曰,不允。孝秀等曰,請興陽縣竄配罪人申耆,亟施絶島安置之典。上曰,亟停勿煩。孝秀等曰,請正法罪人鏔,亟施孥戮之典。以上措辭見上上曰,亟停勿煩。孝秀展讀笏記。文會曰,執義金孝秀等,府啓仰奏之際,展讀笏記,竝推考,何如?上曰,依爲之。出擧條孝秀等曰,請屛裔罪人沈魯崇,亟施絶島定配之典,其餘諸子,亦爲依律散配。上曰,不允。孝秀等曰,請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,夬正典刑。上曰,不允。孝秀等曰,請民始諸子應坐之類,亟令王府,依律擧行。上曰,不允。孝秀等曰,請故判府事李命植,亟施追奪官爵之典。上曰,不允。孝秀等曰,請周爀,亟令王府,嚴鞫得情,夬正典刑。上曰,不允。孝秀等曰,請亟下三啓依允之傳旨,令該府擧行焉。上曰,不允。孝秀等曰,請物故罪人基讓子寵億,姑先施以竄配之典。上曰,不允。孝秀等曰,請古今島定配罪人李東萬,鎭海縣定配罪人趙鎭井,竝令王府,設鞫嚴問,秋曹諸罪人中,如李榮復·金元喜·洪宗益等情犯深重者,亦爲移囚王府,到底盤覈,快施典刑。以上措辭見上上曰,不允。漢浩等曰,請金甲島爲奴罪人克觀,更令王府,嚴鞫得情,快正王法。措辭見上孝秀等不卽就座。文會曰,執義金孝秀等,傳啓旣畢,不卽就座,竝更爲推考,何如?上曰,依爲之。出擧條漢浩等曰,請逆賊尙魯,亟施孥戮之典。措辭見上上曰,不允。仍敎曰,俄者前此之啓,已爲賜批乎?賤臣曰,臺諫未及承批矣。文會曰,臺臣傳啓,自有次序,而大司諫林漢浩等,未及承批,徑奏他啓,竝更爲推考,何如?上曰,依爲之。出擧條漢浩等更讀尙魯事啓辭。上曰,不必更讀,只以上曰不允,書批於前此之啓辭,可也。賤臣讀批訖。漢浩等曰,請亟下三啓傳旨,令攸司卽速擧行焉。上曰,不允。漢浩等曰,請正法罪人鏔,亟施孥戮之典。上曰,亟停勿煩。漢浩等曰,請絶島爲奴罪人李戒國·劉用孫·金金乭,亟令王府,夬施典刑。上曰,亟停勿煩。漢浩等曰,請放逐罪人李祖源·沈基泰,竝施島配之典。上曰,亟停勿煩。漢浩等曰,請慶興府定配罪人必基,亟令王府,更爲拿來,夬正邦刑。上曰,不允。漢浩等曰,請放逐罪人沈達漢,亟令王府,設鞫得情,夬正王法。上曰,不允。漢浩等曰,請故判書鄭昌順,故僉知柳協基,竝施追奪官爵之典。以上措辭見上上曰,不允。漢浩讀竝施,誤以亟施。文會曰,大司諫林漢浩等,院啓中誤讀一字,有損臺體,竝更爲推考,何如?上曰,依爲之。出擧條漢浩等曰,請古今島定配罪人李東萬,亟令王府,設鞫得情,夬施典刑。上曰,不允。漢浩等曰,請梟示罪人性世,亟施孥戮之典。以上措辭見上上曰,不允。上敎邁修曰,刑曹有三省罪人,此當發遣府都事,拿囚而推鞫乎?其例,何如?邁修曰,未詳格例之如何矣。上曰,曾有自刑曹推覈之例乎?邁修·敬一曰,此是大辟之罪人也。近來不常有之,故未見自刑曹擧行矣。上曰,雖無近例,卿等考見舊例後,言及於政院,可也。漢浩等曰,臣等筵體生疎,傳啓之際,展讀笏記,至有承宣之請推,壞損臺體,益覺慙恧,以此情蹤,其何敢蹲冒於臺端乎?請命遞斥臣等之職。上曰,依啓。文會曰,今此兩司,旣無可遞之端,且況聲討方張,臺閣不可曠闕,伏願還收焉。上敎漢浩等曰,遞去臺諫,卽速就座,仍爲退去。漢浩等先卽退出。邁修·敬一齊奏曰,臺臣無可罪之端,而遞差處分,或恐過中矣。上曰,以做錯遞去矣。邁修曰,在敏事,旣已允從於臺啓,則臣等出去後,卽當如法擧行乎?上曰,自政院書入傳旨,傳旨啓下後,乃始擧行,可也。仍命文會書榻敎曰,臺諫未差之代,前望單子入之,待下批牌招察任。有恂進前曰,臺諫無可遞之端,況今在敏事依啓之後,鞫事將設,而尤豈可無臺諫乎?伏願還收處分焉。上曰,前望旣命入之,臺諫新出,則亦豈無他人乎?卽爲就座。有恂就座。羲膺又進前繼請曰,此時臺諫,不可遞去,伏願還收處分焉。上曰,前望旣命入之,卽爲就座。羲膺就座。上曰,大臣·備堂,先爲退去。仍敎文會曰,俄者依啓後擧行事,待傳旨啓下而爲之,可也。邁修等先退。上敎文會曰,三省罪人事,啓目姑置於政院,待大臣考例後言送而爲之,可也。仍命退,承史以次退出。
上在昌德宮。停常參·經筵。
藥房都提調徐邁修,提調尹光普,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
韓致應啓曰,行大司憲李直輔,掌令宋稚圭在外,執義·掌令一員未差,持平二員未差,監察茶時之意,敢啓。傳曰,知道。
金宗善啓曰,今日拜表時,兩司無進參之員,憲府則監察代行矣。雖無諫院,仍爲行禮之意,敢啓。傳曰,知道。
傳于金宗善曰,禮房承旨,馳詣宗廟·景慕宮,奉審摘奸以來。
傳于徐瀅修曰,三使臣留待。
傳于徐瀅修曰,三使臣入侍。
韓致應啓曰,密符親納,例也,而前黃海監司李存秀,以其褊裨替納,事甚未安,推考,何如?傳曰,允。
傳于徐瀅修曰,諸承旨持公事入侍。
傳于金在昌曰,召對爲之。
傳于徐瀅修曰,前後昭晢之敎,何如,而雖官職,今無可引之義,況日次承候乎?分義姑捨,其在人情天理,安敢若是?慈殿湯劑,待其入來,議定以入事,分付藥院,仍令政院嚴飭。
朴宗臣在外,代以鄭元容爲假注書。
傳于韓致應曰,同副承旨與領敦寧入侍。
韓致應,以都摠府言啓曰,今日入直內三廳武兼禁軍及軍兵等,當爲中日習射,而冬至拜表相値,不得爲之之意,敢啓。傳曰,知道。
甲子十月三十日午時,上御誠正閣。三使臣入侍時,行都承旨徐瀅修,假注書趙鐘永,記事官崔鳳和,別兼春秋趙雲翊,冬至兼謝恩正使金思穆,副使宋銓,書狀官元在明,以次進伏訖。上敎思穆曰,遠路行役,須善往而善還也。回還則當在何間耶?思穆曰,似當在明年三月望念間矣。上曰,彼中事必須善探以來也。思穆曰,臣另思採聞之道,而近來象譯中,能知彼事者,多不如前,臣亦未敢的必其善知矣。上曰,今日則宿高陽乎?思穆曰,査對後發去,則自當宿於高陽矣。上曰,渡江當在何時乎?思穆曰,當在來月念後矣。上曰,早爲出去拜表,可也。仍命夾侍出給贐行臘藥及煖帽。瀅修跪受,以傳于思穆等,思穆等以次祗受訖。瀅修曰,煖帽則使之出去着之乎?上曰,前此之例,亦於筵中着而出去矣。思穆等卽其座次,皆着而退出。瀅修曰,在敏事,傳旨經夜而不下,金吾擧行,因此稽滯,下情不勝抑鬱矣。上曰,適然未及下矣。瀅修曰,伏願趁今亟下,俾令擧行焉。上曰,從當下之矣。仍命退,承史以次退出。
甲子十月三十日申時,上御誠正閣。召對入侍,諸承旨持公事同爲入侍時,參贊官金在昌,檢討官柳台佐,檢校直閣金邁淳,假注書鄭觀綏,記事官崔鳳和,別兼春秋趙雲翊,各持綱目第二十九卷,行都承旨徐瀅修,左承旨金宗善,右承旨李溏,右副承旨金在昌,同副承旨韓致應,假注書趙鐘永·鄭觀綏,記事官崔鳳和,別兼春秋趙雲翊,檢校直閣金邁淳,以次進伏訖。上曰,別兼春秋進伏於上番玉堂座次,兼春秋一人,使之卽爲追入,可也。鐘永承命出去,與記注官車信用同爲進伏。上開卷命讀之。雲翊讀自資治通鑑,止滎陽郡降。上曰,下番讀之。台佐讀自燕遣將軍,止築新城而居之。上曰,參贊官讀之。在昌讀自蜀郡太守,止慕容和守鄴。上曰,閣臣讀之。邁淳讀自劉顯,止殺洛於西海。上曰,注書讀之。賤臣讀自光聞翰謀,止由是不悅。上曰,上番讀之。信用讀自乞伏國仁,止以永爲丞相。上曰,下番讀之。鳳和讀自永持法寬平,止南安王。上曰,文義陳之。雲翊曰,書以太保謝安卒,而其下卽以瑯瑘王道子,都督中外諸軍事矣。謝安之於晉室,卽是江左偉人,而其卒之後,以彼狎昵爲事,姦謟竝附之徒,畀以重任,摠領軍事,則賢邪進退之際,亦可見國之興替,故綱目書法,有如此矣。用人之際,必須鑑省焉。上曰,下番陳之。台佐曰,此云慕容沖有自得之志,賞罰任情,則卽是西燕之敗兆也。情者,性之發,而難制者莫如情之一字,故程子曰,愚者不知其制之,又曰,覺者約其情,情乃易發而難制,故約之一字,最爲有味矣。學者之工夫,固當如此,而至於君人之位,則所處崇高,萬機甚繁,尤宜約情制發,而又況可任其情動,不爲操束乎?且賞罰者,人君之大政也。賞一人罰一人,而國之興替,有所係焉,世之治亂,因是分焉。古人明王所以愛惜於一嚬一笑者此也。西燕以一隅之業,賞罰任情,而妄有自得之志,則其勢安得不敗乎?伏覩殿下睿姿天縱,聖學日新,政令注措之際,賞罰分明,綱紀畢張,臣不勝欽仰萬萬,而奏未畢,上曰,所謂萬萬,何也?台佐曰,欽仰之甚之謂矣。仍繼奏曰,第以近日懲討事觀之,抑有所憂慨者矣。奏未畢,上曰,賞罰文義,甚好矣。參贊官陳之。在昌曰,上下番文義皆好,而下番所陳賞罰之說,尤有所體念處。目下懲討之事言之,不容晷刻少緩,而亂逆尙今在囚,王章未能克擧。奏未畢,上曰,閣臣陳之。邁淳曰,今日自止,別無仰陳之文義矣。雲翊曰,在敏事,請鞫傳旨,書入踰日,而尙今未下,殊與當初依啓之聖旨有異,下情不勝抑鬱矣。台佐曰,此不可一日仍置之逆也。伏乞亟下傳旨焉。上曰,偶未及下,非有他事端而然矣。爾等所奏,非所懷也,非擧條也,非啓辭也,有違筵體,竝推考。瀅修等齊奏曰,臣於朝筵,有所陳達,而今此儒臣所陳,亦可見公共之輿情矣。亟下在敏之傳旨,使王府卽速擧行,不勝顒祝之至,而儒臣問備,亦恐處分之過中矣。奏未畢,上曰,偶未及下,何必如是復煩?仍敎曰,玉堂先退。雲翊等退出。上命書玉堂推考榻敎。瀅修承書。上仍命讀公事。瀅修以吏房,讀奏咸鏡監司李翊模狀啓,都事韓光烈到任事。在昌以戶房,讀奏咸鏡監司李翊模啓本,穩城府反庫事。宗善曰,禮房無公事矣。致應曰,兵房代房無公事矣。仍以刑房,讀奏慶尙監司金羲淳啓本,罪人金健瑞熊川縣加德鎭到配事。溏曰,工房無公事矣。上命公事判付訖。仍命瀅修曰,摠戎使薦望,還爲出給,以低下之望,更爲擬入,而低望非謂此望筒中低下也,卽通望次序也。入侍罷後,招致備郞,言于大臣,可也。仍命退,閣臣·承史以次退出。
甲子十月三十日申時,上御誠正閣。領敦寧入侍時,同副承旨韓致應,假注書趙鐘永,記注官車信用,記事官崔鳳和,領敦寧金祖淳,以次進伏訖。祖淳進前曰,數日以來,日氣稍溫和,聖體,若何?上曰,一樣矣。祖淳曰,寢睡·水刺之節,何如?上曰,一樣矣。祖淳曰,大王大妃殿氣候,何如?上曰,一樣矣。祖淳曰,王大妃殿氣候,何如?上曰,一樣矣。祖淳曰,惠慶宮氣候,何如?上曰,一樣矣。祖淳曰,嘉順宮氣候,何如?上曰,一樣矣。上曰,遠路何以往來乎?祖淳曰,善爲往來矣。仍奏曰,臣於二十七日曉發行,仍抵華城府止宿,翌日進詣陵所,奉審則無頉,莎草改封處,亦幸茁茂。仍詣園所奉審則無頉,又詣華寧殿奉審則無頉,露積峰及陽山植木處,亦爲轉往周審,則秋植之木,皆能善長,自陵上而望之,鬱然帀密,誠甚多幸矣。臣於今番奉審之行,略有所見中可以稟定者爲數事,而今欲盡奏,則頗涉支煩矣。上曰,先奏大槪,出去後,以擧條書入,可也。祖淳仍奏曰,臣於今番奉審之行,陵園所凡百擧行之節,多有不得不稟定者矣。其一,陵上來龍補土處,詳細看審,則雖云圮損衝破,其龍脈本體,隱若不見,決不可過用外土,遂失本體。若以石子空石之屬,因其形略略補土,層層作臺,則本體可全,而完固無慮,以此分付守臣及本陵官似好。其一,陵上所望處內外山,今番植木後,幾皆鬱然,而從靑龍望之,則陽山外有二峰,一如半月,一是筆峰,而土皮頗脫落,此是十里外地朝對極緊處,龍仁·振威接近兩峰云。此雖非植木可擬之地,土皮脫落處,被莎或播之稷子,俾不至更有脫落之患,而亦令本府及龍·振兩邑,申飭禁養似好。其一,園所齋室烟氣事,更爲詳問,則齋室之於陵所,只隔一墻,而地勢平夷,不甚隔絶,故微有西風,烟氣直爲越來,常至丁字閣而止。陵上雖不及,自下望之,則如霧氣之橫亘云。自齋室至陵上,爲百步許,丁字閣則爲六七十步,故尋常言語之聲,一一相聞,以此以彼,極涉未安。當否下詢大臣後,園所齋室,移建於稍間處,恐合事面。其一,露積·陽山二峰,一一遍行看審,則其緊要處植木,幾皆無欠,而但兩山皆有沙汰處,今番略以編結抹木,補其最急而植之,因日寒停役,不免爲草草之歸,此則事勢然也。若經一番潦雨,則不但有依舊汰落之慮,竝與許多所植,將失前功。且此兩峰,雖曰外案,本陵形局,內案低甚,外案之緊重,自別於他陵寢。初不始功役則已,旣始之後,不可不一番大用力,以爲萬年不拔之基,又不可數數起役。臣意則補土爲急先之務,植木猶屬第二件,然摠內外論之,功役極其浩大,不可以本陵與本府之力擬議。明春則以十邑之力,專意補土後,植木隨力爲之,而物力則本府五邑軍保錢,近年捧儲爲萬餘兩,而向來守臣,以自今年本陵幸行時取用事,筵奏蒙允,則亦不可取用過多。就其中三分二或折半,量宜取用,其餘則無論某樣,自京另爲區處以下,假量以萬餘兩爲準,則一時鉅役,雖似爲勞,庶無有名無實之歎。其一,臣於植木看審之路見之,則禿城山城西門外麓,有十餘民塚,政與陵所象設相望,而中間無一遮隔,歷歷可見。且民塚所在處騰高,直爲俯瞰,所見極甚悚然。其外陽山諸麓,纍纍者亦皆相望,此則比之西門外民塚,雖非正對,終甚未安,故還到府中,言於留守,使之一一査錄以來,有主者爲一百三十餘塚,無主者爲一百十餘塚。此與陵所奉安後犯葬有異,則塚主雖云無罪,至於依舊伐草,則極爲駭然。其中正對與有主者,不可不使之從速掘移,而多是至貧無依者類云。分付本府,優爲助給,不害爲古聖王掩胔仁政,亦可爲繼述己酉遷園時特敎。助給民塚掘移之聖德,事係恩典,不敢仰請。其一,細藍橋路邊,有通望陵所處,而皆是田土,故耕犂之狀,一一呈見,極爲未安。宜亟禁斷其田土,乃筦千庫所管,假量不過三石落,分付守臣,自今年陳廢勿墾,待春補植數行似好。其一,禿城西門外有一路,乃城中民戶耕葬往來之路,亦爲相望,故今秋雖已防塞種樹,但此路外,無他可以往來處,則難保其不爲潛通。山城南邊,有地勢稍平處,就此若設暗門一座,庶爲兩便,令該城將相宜設門。物力則似不過數百兩,此亦使之取用於植木物力中似好。其一,山城內西北一帶,無非相望之地,而其中數三民家,門向正對,燈火相望,傍有舂舍,又有射場,大可未安。民家與舂舍,本府給價撤毁,射場禁廢,種樹似好。其一,陽山東麓及山城東門外亦有路,皆是不得不禁斷處,故雖皆種樹,而稀疎忒甚,只定境界而已,待明春申飭加植。又有沙汰處,此卽陽山腦托接界處,其緊不下於陽山內面,亦別加編結,移疏水道,不使復有頹圮之患似好。其一,園所奉審時,神座褥席上彩花席,有蠹破處,床巾色渝以廢,故問於園司,則以爲,各陵園則皆報禮曹,自戶曹措備以來,而本園則己酉遷奉後,丁字閣內各樣物種,皆是內下件,其後又有若當修改,則園官直爲書啓,稟旨內下事受敎,故自下不敢擅報禮曹,以致許久未改云。丁字閣戶外朱簾索,諸陵寢皆是熟麻繩,而本園則獨用靑綿絲索,蓋是當初內下之物也。今秋朽絶不可捲,而此則非閣內物種之稟旨者,故自本府急急備改云。臣意則雖有稟旨內下之受敎,今則事面與昔不同,自今年爲始,卽其當修改者,一依他陵園例,園官報禮曹或留守,承旨奉審時,執頉啓聞,自戶曹措備以送,簾索亦不宜異同。自後番修改時,以熟麻繩,自戶曹備送之意,定式施行,恐合事宜。其一,本園郞官,不參褒貶於禮曹,又無公座簿修報吏曹之式,以此之故,仕日雖滿,遷陞無路云。自今爲始,褒貶與公座簿,一依他寢官例爲之事,分付似好,故敢此仰達。上曰,來龍補土事,卿言甚好,依爲之。陽山外二峰被莎禁養事,依爲之,係是極緊處,各別禁養。園所齋室移建事,向來展謁時,予亦以此有下詢者矣。今聞卿言,不可不移建。待明春卽爲始役事,分付該曹。露積·陽山兩峰補土事,依爲之。物力則本府所在軍保錢中,折半取用,其餘數,臨時當內下矣。董役則卿專管,與本府留守擧行。民塚掘移事,聞甚悚然,豈可不急爲掘移乎?助給則參以己酉年例,令本府量宜分給。細藍橋路邊廢墾植木事,依爲之。山城暗門事,依爲之,此後各別嚴禁,俾勿如前往來。山城民家·舂舍·射場撤毁事,何異於民塚之可悶?依爲之。陽山東麓山城東門外防路種樹編結事,依爲之。園所丁字閣內外各樣物種,依他陵園例爲之事,依爲之。園官褒貶公座簿事,每欲下敎者,依爲之。出擧條致應曰,領敦寧方登筵,藥房提調亦在藥院,而門限已迫,金虎門仍留,標信降下,似好矣。上命夾侍出給標信。致應跪受將起,上敎賤臣曰,注書出去,招致宣傳官於閤門,出給標信,可也。致應傳授標信於賤臣。賤臣跪受出去,擧行後還入進伏。祖淳曰,萬年堤下水田中植松,前年奉審時,以松則移植,田則還許起墾,仰達蒙允矣。今番往見,則已植已墾爲若干,而還起之時,佃戶物力頗入,故渠輩以依他例,三年後出稅之意,齊訴於本府,則本府以爲,三年後出稅則不可,今年只納半稅爲好云云。及至秋後,不免渾徵,全稅已爲磨勘,渠輩不無抑鬱失望云,其在寧失之義,不可始許終寢。文書雖已磨勘,卽令査出,折半則還爲出給似好。細藍橋路傍,若加植數行,則其田皆陵園軍所耕食者也,所縮當爲四石落許,此亦不可不念。此則筦千庫田畓中,有宮納條五石落許之不入本庫之所管者,而價不過六百餘云。此土自本庫給價買取,以爲加植處給代之地,則事極便當。此則不必出擧條,而今旣經稟,臣退出後,通及留守,使之擧行,何如?上曰,依此爲之。祖淳曰,今番植木園軍,效勞極多,而園官領率赴役,申飭看檢之節,與陵官無異,而別單修整時,以非陵官之故,留守不敢依例書入。禿城官隷之效勞,亦無間於陵園軍,而別單修整時,偶致遺漏云,故敢此仰達矣。上曰,然則別單當出給,更令添入,修整上送之意,分付,可也。仍命先退。祖淳退出。上敎致應曰,昨日戶判所奏中,仁政殿御榻曲屛舊件仍用之說,甚好。如有渝汚破毁處,使之取色修補,以此爲用之意,分付,可也。仍命退,承史以次退出。
上在昌德宮。停常參·經筵。
韓致應啓曰,行大司憲李直輔,掌令宋稚圭在外,執義·掌令一員,持平二員未差,監察茶時之意,敢啓。傳曰,知道。
李文會啓曰,來初五日朝參日次,而景慕宮冬享大祭親祭齋戒相値,頉稟之意,敢啓。傳曰,知道。
傳于李溏曰,諸承旨持公事入侍。
傳于韓致應曰,召對爲之。
以戶曹參判金魯忠牌不進推考傳旨,傳于金在昌曰,更爲牌招。
備邊司薦望,以李仁秀爲摠戎使。
兵曹,摠戎使單李仁秀。
兵曹口傳政事,護軍單李仁秀,副護軍單林漢浩。
韓致應啓曰,新除授摠戎使李仁秀,時無職名,令該曹口傳付軍職,仍卽牌招,傳授密符及敎諭書,何如?傳曰,允。
韓致應啓曰,景慕宮冬享大祭親祭祭文,當爲製進,藝文提學黃昇源,待明朝牌招,以爲製進,何如?傳曰,允。
韓致應啓曰,吏曹郞廳來言,守令有闕,政事,取稟。傳曰,政官待明朝,牌招開政。
韓致應,以吏曹言啓曰,今此景慕宮冬享大祭親行敎是時,堂上執禮,前大司諫林漢浩塡差,而時無職名,令該曹口傳付軍職,何如?傳曰,允。
韓致應,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
韓致應,以禮曹言啓曰,卽接前郡守具八柱呈狀,則以爲族孫埈,嫡妾俱無子,以其同姓四寸兄墣第三子興得,欲爲繼後,兩家同議與受,未及禮斜,而墣夫妻俱歿,到今拘於常規,不得循例立案。忝在門長,故玆以具由呈訴,依定式草記稟處事呈狀矣。曾因大臣筵達,兩邊與受文蹟,明有可據,而不得登聞者,許令該曹,論理草記事允下,而門長具八柱所訴旣如此,依大臣筵奏定式,具墣第三子興得,立爲具埈之後,何如?傳曰,允。
李文會,以御營廳言啓曰,本廳騎士將鄭德昌,身病甚重,勢難察任,改差,何如?傳曰,允。
敎摠戎使李仁秀書。王若曰,中宸聽鼓,每軫宿練之姿,北城授符,爰畀摠督之任。已試之地,申命自天。惟卿,古將遺風,乃家赫譽。內外營閫之歷試,聲績已孚,忠勇鞱略之兼全,威望素著,自先朝委毗者蓋久,而今日眷注之彌隆。眷玆摠戎一營,實維畿服重鎭,緩急藉藩屛之勢,管轄一路之戎權,表裏壯金湯之形,控禦三輔之關阨,苟非干城之宿望,曷膺保障之弘圖?玆授卿以摠戎使,卿其祗服寵光,勉恢壯略。城池軫修治之策,敉前功而底休,倉廒無虧欠之嘆,拊來圖而增固。於戲,値域內昇平之日,亦須桑土之紆謨,體閫外委寄之衷,俾見旌旗之變色。故玆敎示,想宜知悉。知製敎柳台佐製進。
甲子十一月初一日未時,上御誠正閣。諸承旨持公事入侍時,右承旨李溏,左副承旨李文會,右副承旨金在昌,同副承旨韓致應,假注書趙鐘永·鄭元容,記注官車信用,別兼春秋趙雲翊,檢校直閣金邁淳,以次進伏訖。上命讀公事。致應曰,臣吏房代房矣。仍讀奏京畿監司金達淳狀啓,振威縣令南周獻罷黜事。在昌曰,戶房無公事矣。致應曰,臣禮房代房矣。禮房無公事矣。文會讀奏濟州牧使朴宗柱啓本,元無邪學事。致應曰,刑房無公事矣。溏曰,工房無公事矣。文會曰,小臣所請臺諫擧條中措語,有換書處,當出去後改付標以入矣。上曰,何措語也?文會曰,三司諸臣推考措語中展讀笏記,以語有做錯書入矣。上曰,改書以入,承旨推考,可也。上敎邁淳曰,明日閣臣番次,誰也?邁淳曰,待敎臣朴宗薰矣。上又命諸承旨讀奏公事訖。上曰,判付則出去後書之,可也。上曰,召對爲之。仍敎曰,傳敎則追後書出,可也。又命上番兼春秋入來。賤臣承命出傳。兼春秋鄭宗顯趨入,曲拜失措。溏曰,兼春秋鄭宗顯,出入之際,擧措顚錯,推考,何如?上曰,依爲之。出擧條上曰,別兼春秋出去,與玉堂偕入。致應·雲翊·邁淳,仍爲退出。文會曰,臣於向日,以次對承旨,捧納在敏傳旨矣。今已三日尙未下,誠甚悶鬱,而將不知何樣駭機,伏在何地。豈不大可懼哉?伏願亟下傳旨焉。在昌曰,傳旨之不下,已至屢日,此是一時爲急之事矣。伏願亟下焉。溏曰,輿情方切顒望,伏望傳旨之亟下矣。上曰,姑未及下矣。上命書傳敎曰,左副承旨李文會,擧條誤爲書入,推考,傳敎不卽書之,更爲推考,左副以左書之,從重推考。又命書傳敎曰,在外戶曹參判許遞,其代前承旨金魯忠除授,牌招察任。上曰,上番兼春秋出去,召對座目入之。宗顯書入座目。上仍御誠正閣。召對入侍時,參贊官韓致應,侍讀官趙雲翊,檢討官柳台佐,檢校直閣金邁淳,假注書鄭元容,記注官鄭宗顯·車信用,各持綱目第二十九卷,以次進伏訖。上命開卷讀之。雲翊讀自冬十月西燕,止懿爲王。上曰,下番讀之。台佐讀自衆曰渤海,止會稽內史。上曰,參贊官讀之。致應讀自燕寇東阿,止中宵不寐。上曰,閣臣讀之。邁淳讀自祚亦悲慟,止自立乎。上曰,注書讀之,賤臣讀自長史王旅,止守歷城。上曰,上番讀之。宗顯讀自靑·兗·徐州,止戴逵不至。上曰,下番讀之。信用讀自詔徵會稽,止守長安。致應曰,兼春秋車信用,講讀之際,有所做錯,推考,何如?上曰,依爲之。出擧條上命陳文義。雲翊曰,謝安之言曰,宜使身名竝存,夫身名之竝存,蓋係於當者之如何,而亦在於在上者之薰陶作成矣。果如謝安之言,戴逵若爲出世,則其何能竝存其身名乎?然則身名之竝存與否,雖在於臣下,而亦係於導率之如何矣。伏願於此等處留念焉。上曰,下番陳之。台佐曰,此言徵處士戴逵不至,夫逵是隱逸之士,而稍知禮法者也。屢次徵辟,在武帝事,可謂差可,而終不能致之,逵之高尙之志,亦爲可嘉,而孝武帝好賢之禮,有所未盡者矣。方今聖明在上,群賢彬蔚,而招賢之方,亦非不至矣。其在旌招之列者,亦豈無固守東崗之人乎?賢者之來不來,雖在於彼,而在上者,苟盡其誠禮而已。苟使來之,則可爲致君澤民之道,而苟或不來,亦可爲樹風聲勸賢者之道矣。伏願更加省察焉。上曰,參贊官陳之。致應曰,別無可達之文義矣。上曰,閣臣陳之。邁淳曰,臣亦無文義之可陳者矣。上曰,秦主登,立世祖神主於軍中,凡所欲爲,必啓而後行,此事,果何如?得無䙝慢耶?雲翊曰,不善爲之擧矣。上曰,何爲而謂之不善爲也?台佐曰,雖出於思舊主之意,而事甚屑越矣。雲翊曰,下番所奏屑越之言,果是矣。上曰,今日自止,別無文義矣。仍命掩卷,命玉堂先退。雲翊·台佐退出。上敎宗顯曰,方在何官?宗顯曰,戶曹正郞矣。上曰,何色也?宗顯曰,銀色矣。上曰,遺在幾何?宗顯曰,兼史例爲除本仕,故遺在數,未能記得矣。上曰,出去考見,後日入侍時,仰達,可也。又敎曰,何年登科乎?宗顯曰,先朝壬子年春到記殿講及第矣。上命誦奏講章。宗顯誦奏訖。上曰,下番何年登科乎?信用曰,先朝丁酉年式年科矣。上命誦奏講章。信用誦奏七大文訖。上命宗顯,又誦奏講章首大文。宗顯誦奏訖。上又命誦奏諺釋。宗顯又誦奏訖。上曰,下番方在何官?信用曰,工曹正郞矣。上曰,何色也?信用曰,營造色矣。上曰,遺在幾何?信用曰,營造色則本無遺在之可言者矣。上曰,後次入侍時,知入,可也。以守令有闕,政事取稟。上命書傳敎曰,政官待明朝牌招開政。上曰,何承旨坐直乎?在昌曰,小臣與同副承旨坐直矣。上命退,諸臣以次退出。
上在昌德宮,停常參·經筵。
李文會啓曰,行大司憲李直輔,掌令宋稚圭在外,執義·掌令一員,持平二員未差,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
以戶曹參判金魯忠牌不進推考傳旨,傳于金在昌曰,更爲牌招。
傳于金在昌曰,同副承旨許遞,前望單子入之。
承旨前望單子入之,李翼晉落點。
金宗善啓曰,新除授左副承旨李翼晉,卽爲牌招察任,何如?傳曰,允。
金在昌啓曰,吏曹判書黃昇源,參判沈象奎牌不進推考傳旨,今方捧入,而開政命下之後,如是違牌,事甚未安,竝更牌招,何如?傳曰,允。
金在昌啓曰,吏曹判書黃昇源,參判沈象奎再牌不進推考傳旨,今方捧入,而開政命下之後,如是違牌,不卽擧行,事甚未安。所當更請牌招,而係是一日三牌,何以爲之?敢稟。傳曰,竝更爲牌招。
趙鐘永有頉,代以徐淇修爲假注書。
李文會,以兵批言啓曰,忠淸道改以公忠道,淸州牧使降以縣監事,自吏曹啓下矣。本道兵馬水軍節度使·兵馬節度使·水軍節度使·監營中軍·兵馬虞候·水軍虞候,竝以公忠道啓下,淸州營將,改以西原營將,淸州鎭兵馬僉節制使上黨守城將,改以西原鎭兵馬節制都尉上黨守城將,淸州鎭管守令,改以西原鎭管,啓下之意,敢啓。傳曰,知道。
有政。吏批,判書黃昇源進,參判沈象奎牌不進,參議未差,同副承旨金在昌進。啓曰,大司成今當差出,而擬望之人乏少,外任竝擬,何如?傳曰,允。以林漢浩爲吏曹參議,金相休爲校理,朴宗來爲左尹,徐榮輔爲大司成,沈象奎爲同經筵,閔台爀爲分內局提調,金會淵爲宗簿正,洪集圭爲健陵參奉,金蓍根爲中學敎授,趙雲翊爲東學敎授,徐有恂爲西學敎授,高夢像爲順懷墓守衛官,黃載源爲懿昭墓守衛官,金錫衡爲端川府使,洪履簡爲安城郡守,朴宗雨爲振威縣令,洪旭浩爲陽川縣監,張世紀爲漣川縣監,學錄單許臻,公忠監司單閔耆顯,公忠都事單南達孫,西原縣監單李周憲,義盈直長金敎根,繕工奉事具駿遠相換。
兵批,判書韓晩裕進,參判李尙度,參議李普天病,參知朴瑞源入直,右副承旨李文會進。啓曰,京畿水使,今當差出,而當品中可擬之人乏少,堂上曾經兵使·承旨·同道守令,竝擬,何如?傳曰,允。以李晩遠爲同知,具綱·李道善爲五衛將,崔秉敎爲忠壯將,李岳彬·金履亨爲慶熙將,姜泰文·韓得喆爲景福將,許溶爲宣傳官,李溏爲京畿水使,李雲祜爲加里浦僉使,前虞候柳河喆,今加折衝加資事承傳,僉知單朴基成,公忠兵使單李元植,公忠水使單金守基,西原營將單申偗,公忠兵營中軍單金漢健,公忠兵虞候單沈錫,公忠水虞候單吳健,大護軍曺允大,護軍宋銓·趙,副司直閔師宣·金孝秀·趙台榮·宋冕載·朴宗琦·韓義運,副司果宋知濂·洪羲俊·兪彦錥竝單付。
吏批,再政。以李遠鎭爲孝昌墓守衛官,兼喬桐府使單李溏,喬桐府使李溏今加嘉善加資事承傳。
李文會,以都摠府言啓曰,今此景慕宮冬享大祭親行時,侍衛·寶劍·守宮,當爲備員,而副摠管朴基豐,以禁衛中軍陣上進,柳文植受由在外,都摠管安春君烿·安昌君燝,副摠管鄭觀采·吳載重,俱有身病,將不得備員,合有變通之道。令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,允。
李文會啓曰,因都摠府草記,今此景慕宮冬享大祭親行時,侍衛·寶劍·守宮,當爲備員,而副摠管朴基豐,以禁衛中軍陣上進,柳文植受由在外,都摠管安春君烿·安昌君燝,副摠管鄭觀采·吳載重,俱有身病,將不得備員,令政院稟旨變通事,允下矣。合有變通之道,何以爲之?敢稟。傳曰,陣上進外,竝許遞,前望單子入之。
摠管前望單子入之,都摠管李彦植·金箕性,副摠管兪漢謨·李健秀·柳文植落點。
李文會,以備邊司言啓曰,卽見京畿監司金達淳災實分等狀啓,則三等名色,不爲擧論,仍以爲今年本道穡事,近峽之處,旣多汰覆,沿浦之地,屢經沈墊,而重之以西北諸邑,蟲災忽熾,其爲痒稼,亦云不少。且有流來舊初不名色數,爲八百九十七結零,竝計新舊災摠,乃爲二千四百七十一結零,事目劃下一千二百結外,不足災一千二百七十一結五十七負,特許加劃事,請令廟堂稟旨分付矣。畿甸土地,多瘠而少沃,今年農形,晩澇而兼蟲,以致漢北山郡之間多受災,未可謂之大同之豐。地部所劃之災,雖似優厚,道臣加請之數,亦有斟量,勢難靳許。依狀請施行,仍令一一均俵,期於實惠之下究,何如?傳曰,允。
李文會,以義禁府言啓曰,卽見忠淸監司,閔耆顯狀啓,則魯城縣監崔文顯牒呈內,誣上不道罪人在侖弟在嵩,出繼於其三寸叔基祚云。故詳考帳籍,在嵩之出繼,果爲昭然。然則在嵩與在侖,爲四寸兄弟,在嵩之子九鉉,爲五寸叔姪,雖無禮斜成出,爲奴安置,在法不當,故據實馳報云。罪人緣坐,事係不輕,該縣所報之前後相左,萬萬疎忽。爲奴罪人在嵩,安置罪人九鉉,姑令仍囚縣獄,恭俟處分,而該縣監崔文顯罪狀,令攸司稟處爲辭矣。在嵩之出繼於基祚,昭載帳籍,則揆以法意,不可以應坐論,在嵩及九鉉,依律文免坐。以該縣監言之,應坐査出,固宜審愼,而初不詳覈,有此報牒之前後相左,其所擧行,極爲駭然。依例發遣府羅將拿來後,照法勘處。該道臣不能檢察之失,不可無警,從重推考,何如?傳曰,允。該縣監,待待命拿囚。
義禁府啓目,景福宮守直中官金潤澤·金慶孫等原情云云。傳旨內辭緣,泛稱遲晩,所當刑推是白乎矣。年過七十,法不當請刑,議處爲白乎旀,金慶孫段,傳旨內辭緣,泛稱遲晩,刑推得情,何如?判付啓,竝只嚴飭,付過放送爲良如敎。
吏曹參判沈象奎疏曰,伏以臣不能力辭陞秩,詘訥一疏,終歸飾讓,間亦冒襲容章,勉從朝班,愧心騂面,自視駭然。苟其如是而止,則始之自列情實,支離祈懇者,未免空爲煩辭,但瀆宸聰,此之爲罪,實歸不誠,臣方悚息憂皇,不勝其悔。朱夫子曰,旣知悔時,第二次莫如此便了。今番做錯且休,明番做錯又休,悔却無益。臣雖不肖無狀,不欲徒爲無益之悔。頃叨籌司之任,旣不得聞命趨承,又不敢控章懇籲,一味縮伏,恭俟譴勘,而亞銓新除,又下於此際。臣於銓曹,嘗有積畏而大悔者,由是而輒嬰不測之患,至陷必死之坑,幾傷先王之明聖,大副孔壬之憸計,其畏也,夢猶噩焉,而若其所以入此畏者,固由於不揆不堪冒涉銓地也,則顧其追悔,當復何極?畜牛最馴,而傷虎者猶驚駮牛,畏之甚也,飮食爲生,而病噎者欲廢常食,悔之深也。今雖銜聯小殊,均是銓任,而職又居右,則非如牛之於虎,而與其噎而生之痛苦,無寧饑而死之安愜,纔一提說,尙且神魂歉,思欲遺影而走,去就之擇,非復可論。況臣劫後餘身,屢亦擧似於宿趼,而每蒙體諒,隨賜鐫免,殿下之所施者,固聖王九經之道也,臣之所守者,亦匹夫咫尺之義也。殿下旣許之於前,則必不靳之於後,臣旣悔之於昔,則必不忘之於今,槪無以三銓·亞銓而爲間也決矣。且臣之爲此疾聲,亦卽向所云第二次者,此尤不容復有所悔。天地父母,實監臨之,臣固篤恃而懇仰而已。至於籌司兼帶,以其非已試之地,故誠恐日月之明,或無以盡燭其不材之實,臣不蚤言,其將緣臣而終累聖朝愼簡之政。臣聞之,人各有能有不能,若臣者,蓋百無一能者也。夫籌堂之爲任緊重,且無論,卽其備數卿班之後,與聞詢謀之末,雖不責以措爲,此已儼然宰相之職,以臣倥侗陋劣,猶復濫竽,則苟冒之羞,固屬私分,豈不適彰王官之謬擧哉?噫,畏與悔交至,而跬步莫踰於艮限,濫與苟均害,而短朽難充於郢肆。曾煩飭命,而未效竭蹶,荐辱恩召,而重犯違逋,臣罪至此,合被政人之誅,而猶莫之暇恤者。欲望聖慈,矜其愚而憐其志,諒其懇而遂其願,將臣本兼職任,竝亟遞汰,以爲公私之幸,仍治臣逋慢瀆擾之罪,以昭法紀。不勝兢惶蘄祝之至云云。答曰,省疏具悉。何時橫至之言,尙可引乎?其間卿之處義,已盡之矣,而今又拖引於亞銓,豈不太過乎?然則國無銓官而後已乎?卿其勿辭,卽爲肅命。
戶曹參判金魯忠疏曰,伏以臣粵自春初事後,其所遭罹,罔非身粟膽悸,不容時日苟全者,而乃蒙聖慈,特垂曲保之異渥,鞱瑕洗釁,靡不用極,俾臣得脫人鬼之關,復齒恒物之類。至於最後所下恩批,所以開釋辨明,暴臣無他之情實者,丁寧深切,靡遺餘意,雖使臣自爲之辭,何以加此?臣誠銘鏤在心,日夜感泣。然自是以後,物議猶且不息,情地無異前日,惟思杜蟄血泣,恭俟處分之遄降矣。不料臣之無似,最居下流,衆惡咸歸,向日諸臺之聯疏又發,而雖不直斥臣名,所謂十月無吉之說,藏頭匿影,措意至憯,驅臣罔測之科,必欲湛滅而後已。臣不覺渾身皆靑,心膽戰墜,直欲卽地剚腹,自暴其心,以謝國言而不可得矣。幸因慈敎誕降,伊時事實,亦得昭布,而繼又伏見池景喆供招判付,則賤臣之情跡,悉暴於淵鑑之中,昭晳之聖意,渙發於辭敎之間,臣誠闔門感祝,不知死所。然顧臣餘悸,至今未已,忽忽芒芒,如窮無歸,自謂如是而苟保視息,不如死之甚安,而亦不能果決自辦,則歷數古今,頑然冥然,復豈有如臣者哉?間者水部恩除,忽下於夢想之外,而顧臣情勢,如右所陳,屢勤嚴敎,而無路承膺,終蒙譴罷之薄勘。臣於震懍惶隕之中,猶幸從此屛廢,深自省訟,庶爲一分補息之地矣。今此度支除命,又降於病伏㱡㱡之際,臣不勝惝怳震灼,五內失守,繼之以淸血汪汪也。噫,臣之無狀,猥忝肺腑,受國厚恩,如山如海,而曾無絲毫涓滴之報,加以行己無素,動輒招咎,以至緣臣之故,重勤聖念之拯濟,臣罪至此,尤合萬戮。生一日,增一日之罪,生二日,增二日之罪,則如臣情踪者,只恨不卽死滅,少效九原之結草而已,尙何敢仰恃天地之鴻私,父母之曲庇,而揚揚彈冠,自同無故,復廁簪紳之列乎?由前由後,臣之區區私義,斷然如此,而其在聖上全保戚屬之德意,亦豈忍使臣滓釁之蹤,罔畏駴機,復涉榮塗,自陷於湛滅之科而莫之恤哉?玆於恩命之下,又犯違傲之罪,跼高蹐厚,但自悲號,惟此危衷,秪有天神之鑑臨矣。玆敢瀝血拜章,仰暴哀悃。伏乞聖明,特垂鑑諒,亟許遞臣職名,仍命選部,刊臣朝籍,勿復檢擬,以卒始終生成之澤,不勝幸甚。臣無任云云。答曰,省疏具悉。本事又何提說也?到今昭晳,人皆知之,何如是自引也?蔽一言曰,予決不以此事,使卿狼狽,卿勿自慼。慈殿氣度,種種欠常,承候無人,余心悶悚,夙宵不安,卿亦豈無覲覿之願乎?勿辭行公,日次承候,依前入參。
上在昌德宮。停常參·經筵。
李文會,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李翼晉啓曰,行大司憲李直輔,掌令宋稚圭在外,執義·掌令一員,持平二員未差,監察茶時之意,敢啓。傳曰,知道。
李文會啓曰,假注書徐淇修,時無職名,令該曹依例付軍職,冠帶常仕,何如?傳曰,允。
傳于金宗善曰,不爲仕進承旨牌招。
傳于徐瀅修曰,諸承旨持公事入侍。
傳于李溏曰,召對爲之。
傳于徐瀅修曰,當該承旨推考。
李文會,以司僕寺提調意啓曰,兼內乘李溏,今日政移拜京畿水使矣。其代令該曹口傳差出,何如?傳曰,竝仍任,履歷則仍用,可也。
吏曹,行左承旨李溏,右承旨金宗善。
以戶曹參判金魯忠牌不進推考傳旨,傳于徐瀅修曰,更爲牌招。
以公忠監司閔耆顯狀啓,魯城縣監崔文顯,誣上不道罪人在侖應坐査出,初不詳覈,晩後始報,其罪狀,令攸司稟處,臣亦惶悚待罪事,傳于李翼晉曰,勿待罪事,回諭。
李文會,以都摠府言啓曰,今此景慕宮冬享大祭親行時,侍衛·寶劍·守宮,當爲備員,而副摠管朴基豊,以禁衛中軍,陣上進,柳文植在外,兪漢謨未肅拜,都摠管金箕性,與都摠管沈能建,有應避之嫌,將不得備員,合有變通之道。令政院稟旨變通,仍令該曹,卽爲口傳差出,待下批牌招察任,以爲備員侍衛之地,何如?傳曰,陣上進外,竝許遞,令該曹口傳差出,待下批牌招察任。
兵曹口傳政事,以李義弼爲都摠管,尹光顔·金爔爲副摠管。
金宗善,以營建都監言啓曰,本都監冶匠假家,今日申時量,偶然失火,故今方救火之意,敢啓。傳曰,知道。
李文會,以禁衛營言啓曰,本營設置營建都監冶所失火,假家十間燒燼,本營炭庫,以其逼火,故一間許毁去,仍爲撲滅之意,敢啓。傳曰,知道。
李翼晉,以義禁府言啓曰,卽接西原縣監李周憲牒呈及成冊,則大逆不道罪人海玉應坐諸人,査出以來矣。其子忠模年十五,以年未滿,依律文免絞,全羅道靈巖郡楸子島,弟海敷,康津縣薪智島,竝緣坐爲奴,弟海潤,出繼於其五寸叔銝,亦依律文免坐,妻阿只,慶尙道巨濟府,女曾惠,咸鏡道明川府,女晩惠,平安道渭原郡,竝緣坐爲婢,而右罪人等,方囚本縣獄,依例令刑曹,押送于各其配所,何如?傳曰,允。
甲子十一月初三日未時,上御誠正閣。諸承旨持公事入侍時,行都承旨徐瀅修,左承旨金宗善,左副承旨李翼晉,右副承旨李文會,同副承旨金在昌,假注書鄭元容·徐淇修,記事官盧,別兼春秋徐有恂,待敎朴宗薰,以次進伏訖。上命讀公事。瀅修曰,吏房無公事矣。在昌曰,戶房無公事矣。宗善曰,禮房無公事矣。文會讀奏華城留守金文淳狀啓,本月朔濫騎驛馬無乎事,又讀奏開城留守徐美修狀啓,邪學無乎事。翼晉讀奏慶尙監司金羲淳狀本,爲婢罪人豐禮·阿只,長鬐縣到配事。上曰,兼春秋鄭宗顯·車信用,使之入來。仍命上番退出。承命出去。兼春秋鄭宗顯趨入進伏曰,車信用則出番矣。上曰,使之斯速入來,可也。上曰,玉堂入直爲誰乎?宗善曰,修撰臣林景鎭矣。瀅修曰,眞殿茶禮所用阿膠煎藥·芋芼煎藥,各三盒,因下敎,多有入之之例,今年亦依例擧行,前一日入之,而此後則永爲定式,何如?上曰,依此爲之。與進上煎藥,易爲相混,封進時各封標題以入,可也。瀅修曰,初十日日次問安,大王大妃殿誕日相値,進定於初九日,而此後則每年依此定式施行,何如?上曰,依此爲之。上命書傳敎曰,戶曹參判金魯忠,卽爲牌招,使之承候。賤臣承命出傳。瀅修曰,司僕寺草記批旨,有竝仍任履歷仍用之敎矣。新除授行左承旨李溏,卽爲牌招,何如?上曰,依爲之。出擧條上命宗顯奏遺在。宗顯仰奏訖。上命誦奏向日所誦講章。宗顯誦奏訖。上曰,別兼春秋出去,召對時與玉堂偕入。有恂退出。上曰,承旨牌去來知入,可也。賤臣承命出傳,以姑未入來之意仰奏。兼春秋車信用趨入進伏。上命奏遺在。信用曰,遺在則本無矣。上命奏匠人名色。信用奏各名色。上曰,仁政殿殿役,匠人赴役者爲幾何?信用曰,未能知有此下詢,故未及問知矣。上命誦奏向日所奏講章。信用誦奏七書講章訖。上命誦奏七月篇,信用誦奏訖。又命奏斯干章,信用又誦奏訖。上曰,左承旨承牌與否,知入,可也。賤臣承命出傳,以姑未入來之意復奏。上命瀅修誦奏觳觫章,瀅修曰,記性不敏,故不得記誦矣。上又命宗善誦奏,宗善誦奏訖。上又命文會誦奏,文會曰,誦讀已久,故臣亦不得記誦矣。上又命在昌誦奏,在昌誦奏數大文訖。上又命宗善誦奏好樂章,宗善誦奏訖。上敎瀅修曰,戶曹參判,以情勢不得入來云,牌去來出去申飭,左承旨牌,亦爲申飭後,卽爲入來,可也。瀅修承命出傳後進伏。上曰,左承旨旣爲肅謝,如有公事,則持入,可也。賤臣承命出傳。溏趨入進伏曰,工房無公事矣。上曰,召對爲之。仍敎曰,召對時,承旨則左承旨進參,注書則上注書進參,可也。賤臣承命出來。溏·宗薰隨卽退出,書入座目。上仍御誠正閣。召對入侍時,參贊官李溏,侍讀官徐有恂,檢討官林景鎭,待敎朴宗薰,假注書鄭元容,記注官鄭宗顯·車信用,以次進伏訖。上命開卷讀之。有恂讀自魏王珪,止降其衆。上曰,下番讀之。景鎭讀自秦馮翊太守,止徙屯滑臺。上曰,參贊官讀之。溏讀自呂光殺其武威,止改容謝之。上曰,閣臣讀之。宗薰讀自夏四月以朱序,止毛氏死之。上曰,注書讀之。賤臣讀自初後秦主,止庸有益乎。上曰,上番讀之。宗顯讀自因大呼,止以計取之。上曰,下番讀之。信用讀自乃留兵,止屯胡空堡。上曰,文義陳之。有恂曰,遼西王農,在龍城五年,庶務修擧,且隆,因農舊規,夫隆之因農舊規,與曹參一遵何約束之事,相似矣。蓋良法美規,修張於前,則後來者,但當修而廣之,遵而勿失矣。此非但在下者之所監法者也。詩曰,率由舊章,書曰,監于先王成憲,在上者亦當善爲繼述,勿墜王府之關和矣。然而苟或法久弊生,則但祛其太甚,而申明舊典,實爲做治之要道。伏願於此等處省察焉。上曰,下番陳之。景鎭曰,呂光之引吳起·商鞅事,答段業之用法太峻之戒者,甚非矣。聞其甥石聰之讒,專出於忌克之心而殺杜進者,如此殘酷之性,不足以文義仰對,而大抵人君用法之道,只當如鑑空衡平,毫釐之間,無少違越於天心,則不期公而自抵於至公大正之域矣。大舜,罪四凶而天下咸服之,未嘗有峻與不峻之可論,而又曰,欽哉欽哉,惟刑之恤哉。其所以欽恤者,詳審其罪之輕重曲直,令有罪者不得幸逭,而微眚者不得濫刑之謂,而若有罪而不用法,則必有冒死犯罪,恃其僥倖者多矣。此豈惟刑欽恤之本意也哉?雖以目下事言之,在敏嚴鞫得情之請,蒙允已多日矣,尙未下傳旨,以致金吾擧行之遲滯,輿情之抑鬱,已無可言,而國法刑政,寧有是也?惟願亟下傳旨焉。上曰,參贊官陳之。溏曰,臣無可陳之文義矣。上曰,然且奏之。溏曰,臣素生疎於史書,不得仰奏矣。上又命奏之。溏曰,段業,以用法太峻,戒呂光,而又以吳起·商鞅等事爲戒,而呂光改容謝之,夫光之爲人,固無足稱,而以其改容謝之之事言之,則可謂有翕受之量矣。蓋此等處,別無文義之仰奏者,而惟其翕受之事,則亦人君之所當體念者矣。上曰,閣臣陳之。宗薰曰,此云范陽王自負材氣,范陽王卽南燕世宗,史稱多才藝博群書,儘是多材氣者。然所貴乎才者,以其助成德器也。德爲本而才爲末,無其本而有其末,則已無足稱,又或才挾氣而用事,則反足以梏喪天眞,養成私欲,如范陽王之才氣是也。又況持此而自負,則局量褊淺,規模卑狹,驕吝猜克,皆由此出,所謂才氣者,亦復日就消沮矣。大抵自負之病,槪出於量不足。雖有過人之才德,必至戕性而害事,況下此一等者乎?凡人之自負,害止於一己,至於人主,有一毫自負底意,則其害甚廣。夫人主稟賦,自與凡人殊,聰明英睿,過絶倫類,故苟不深用力於涵養本原,恢廣德器之工,則鮮不自負。旣處崇高之位,又挾英明之威,以之傲然自聖,低視群下,則乾綱日亢,君德日孤,此漢武帝·唐太宗之所以英氣害事者也。才德眞箇過人,則必無此病,凡天下無限事功,皆吾分內事,雖有一二了得,又何足以自多乎?故人君,必以謙虛爲本,謙則有光,虛則有容。至如引接臣下,亦必和顔以待之,屈己而接之,使人人自盡,然後可以集衆善而成大業矣。此一句,足爲鑑戒之要,伏願留念焉。上曰,毛氏之事,何如?有恂曰,綱言毛氏死之,此亦可見褒美之義矣。上曰,閣臣以不可自負仰奏,何以則不爲自負乎?仍敎曰,參贊官奏之。溏曰,惟在於不自矜矣。上曰,此皆不自善之謂也。自矜與自負同,何以則可至於不自負之工耶?溏曰,在於謙遜之工矣。上曰,何爲則可以謙遜也?溏曰,人君虛己翕受,則可至於謙遜之工矣。上曰,張大豫誰子也?有恂曰,張天錫之子矣。上命玉堂先退。景鎭曰,俄亦已有所奏,而惟伏願傳旨之亟下矣。奏未畢,上曰,已諭矣,何可如是乎?有恂曰,下番亦已仰奏,而傳旨之尙今未下,奏未畢,上曰,上番兼春秋,持兵批望筒而出去,可也。宗顯承命出去後,瀅修等曰,儒臣所奏,甚得體矣。傳旨不可不亟下者,而其在優容儒臣之道,亦不可不賜批矣。上曰,雖下傳旨,今値齋日,不可設鞫矣。仍命玉堂退出。景鎭退出。上曰,下番空座,別兼春秋就伏,更勿以此等說奏之。有恂就伏。上曰,兼春秋誤持鍮硯出去,而別兼春秋,不使止之,竝推考。仍命書榻敎曰,上番兼春秋鄭宗顯,下番別兼春秋徐有恂,竝推考。上命溏誦奏觳觫章。溏曰,不得記誦矣。上曰,他承旨皆已誦奏,大學首章誦奏,可也。溏誦奏訖。又命誦奏兵學指南。溏誦奏左右伍圖訖。上曰,公事判付,出去書之,可也。大王大妃殿進御三錢重人蔘粟米飮,自今日一貼式煎入事。出榻敎上命閣臣先退。宗薰退出。仍命退,承史以次退出。
上在昌德宮。停常參·經筵。
金宗善啓曰,明日·再明日景慕宮冬享大祭親祭齋戒,初七日動駕相値,視事頉稟之意,敢啓。傳曰,知道。
李翼晉啓曰,行大司憲李直輔,掌令宋稚圭在外,執義·掌令一員,持平二員未差,監察茶時之意,敢啓。傳曰,知道。
徐瀅修啓曰,大司成徐榮輔,除拜後過三日不爲出肅,依定式推考警責,仍卽牌招察任,何如?傳曰,允。
徐瀅修啓曰,三品官之無得過三日循例請牌,曾有定式矣。吏曹參議林漢浩,除拜後過三日不爲出肅,事甚未安,從重推考,仍卽牌招察任,何如?傳曰,允。
傳于徐瀅修曰,諸承旨持公事入侍。
傳于徐瀅修曰,新除授守令,皆令明日辭朝。
以吏曹參議林漢浩牌不進罷職傳旨,傳于徐瀅修曰,只推。
徐瀅修,以吏曹言啓曰,新除授南學訓導申用淵,除拜後過限未肅拜,繕工監假監役官李馨秀,除拜後過限未出仕,竝依例改差,何如?傳曰,允。
李文會,以備邊司言啓曰,殿役之經始已久,物力則尙不區劃,度支事勢,在所當念。且春曹改建,亦係不可已之事,所入物力,竝以京外衙門公貨之有裕者,趁今拮据,然後可以需用。以兵曹木一百同,惠廳米三千石,嶺南右兵營餉米·湖南軍餉米,各一萬石,海西水營軍糧米·關西小米,各五千石,劃給度支,以爲從便取用之地,而外方米條之元數不足處,以各穀折米充數之意,一體分付,何如?傳曰,允。
金宗善,以營建都監言啓曰,本都監冶匠假家十間,俱爲延燒,禁營虛庫間一間許,以其逼近火及,故亦爲毁去,而風卽止息,不至他延。都監物件,俱無所傷失者,而莫重作役之所,有此驚惶之擧,莫非臣不能預防之致,不勝惶恐之意,敢啓。傳曰,知道。
甲子十一月初四日未時,上御誠正閣。諸承旨持公事入侍時,行都承旨徐瀅修,行左承旨李溏,右承旨金宗善,左副承旨李翼晉,右副承旨李文會,記事官韓兢履,假注書徐淇修,記事官崔鳳和,別兼春秋趙雲翊,待敎朴宗薰,以次進伏訖。上命讀公事。瀅修曰,臣吏房無公事矣。溏曰,臣戶房代房,無公事矣。宗善曰,臣禮房無公事矣。文會讀奏廣州留守上京事狀啓。翼晉讀奏公忠監司閔耆顯啓本,罪人嚴國臣恩津縣到配事。溏曰,臣工房無公事矣。宗善曰,玉堂上下番闕直,已至多日,事甚未安。校理金相休,卽爲牌招,何如?上曰,依爲之。出擧條瀅修曰,卽見北京禮部咨文,則嘉慶,當於明年,出來盛京云,而我國例遣問安使接駕,古例則只正使及從事官入去,而先朝癸卯年,因特敎差遣三使臣矣。上曰,從事官以何品差送乎?瀅修曰,與書狀官同品矣。上曰,嘉慶當於明年七月出來,九月回駕云耶?瀅修曰,然矣。上曰,有誕日陳賀相考之事,注書出去,英廟朝丙寅·丁卯兩年九月望前·望後日記,持入,可也。兢履承命出去持入。瀅修受傳于夾侍。上曰,玉堂入直爲誰耶?宗善曰,下番林景鎭入直矣。上曰,兼春秋入直爲誰耶?鳳和曰,下番盧入直矣。上曰,別兼春秋則出去,盧使之入侍,可也。雲翊出去,入來進伏。上曰,爾何年登第乎?曰,先朝乙卯式年科矣。上曰,依昨日車信用例,誦奏登第時七書講章,可也。誦奏訖。上曰,下番何年登第乎?鳳和曰,先朝甲寅春到記殿講科矣。上曰,講章誦奏之,可也。鳳和誦奏詩傳常武五章。上命宗善曰,詩傳蕩八章或抑章或斯干章,依昨日樣誦奏之,可也。宗善曰,記性不敏,不能誦奏矣。上命溏誦奏之。溏曰,臣亦未能記誦矣。上命宗善曰,孟子浩然章或牛山章中誦奏之,可也。瀅修曰,昔在先朝燕閒之時,或命入侍諸臣,拈出經史子集中,有契於聖衷者讀奏之,仍復討論文義,講說洋洋,此眞昭代之盛事矣。宗善誦奏,至浩然章第十大文,上命宗薰繼誦之。宗薰誦奏訖。上命溏讀奏大學首章,仍命讀兵學指南,旗鼓定法及大將淸道圖至喇叭。溏曰,未能盡誦矣。上曰,止之,讀小學題辭,可也。溏曰,不能記誦矣。上曰,然且誦之。溏誦奏訖。上命文會誦奏小學題辭,文會誦奏訖。仍命書公事判付,又命閣臣先退。宗薰退出。仍命退,承史以次退出。
上在昌德宮。停常參·經筵。
藥房都提調徐邁修,提調尹光普,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮,氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李翼晉啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,備邊司郞廳來言,今日賓廳日次,而景慕宮冬享大祭親祭齋戒相値,不得來會云矣,敢啓。傳曰,知道。
李溏啓曰,戶曹郞廳來言,明日景慕宮動駕時,本曹堂上一員,當爲導駕,而判書趙鎭寬享官進,參判金魯忠有身病,參議未差,無進參之員云,參判卽爲牌招,何如?傳曰,允。
李翼晉啓曰,未下直守令,皆令今日辭朝事,命下矣。端川府使金錫衡,振威縣令朴宗雨,漣川縣監張世紀,兩司俱未署經,而行大司憲李直輔,掌令宋穉圭在外,大司諫·執義·司諫,掌令一員,持平二員,獻納,正言二員未差之代,前望未下,不得署經,何以爲之?敢稟。傳曰,兩司除署經。
徐瀅修啓曰,藥房三提調,有稟達事,來詣請對矣。傳曰,入侍。
傳于金宗善曰,見華留狀啓,又聞閣臣奉審回奏,兩峰植木,可期鬱密,施賞有例。水原府留守金文淳,內下虎皮一令賜給。差使員水原府判官洪仁謨,本陵令李羲玄,各內下朱書百選一件賜給。園軍同爲赴役,則園官之領率董役,不可異同,朱書百選亦爲賜給。禿城別將李興潤,營裨金載俊,竝上弦弓一張賜給,監官以下,令本府米布題給。
傳于徐瀅修曰,都承旨·左承旨·右承旨·左副承旨·右副承旨,入侍。
備邊司薦望,以兪漢謨爲開城留守。
金宗善啓曰,明日大駕詣景慕宮,入齋室後,大王大妃殿·王大妃殿·惠慶宮·嘉順宮問安,何承旨進去乎?敢稟。傳曰,右副承旨進去。
傳于李文會曰,明日出宮內門路,以協陽門爲之。
傳于金宗善曰,發遣吏郞,諸執事淸齋與否,摘奸以來。
藥房口傳啓曰,臣等俄於前席,以近日寒事之猝緊,備陳動駕請寢之意,而以姑觀日氣,更當下敎爲敎,故臣等退俟半日,尙未有成命,臣等不勝悶迫之至。晩來風勢,轉益不佳,此時勞動,實有妨於大聖人節宣之方。前頭令節,無非親享之日,何必觸冒寒威,經宵將事,仰貽殿宮唯疾之憂哉?衷情焦煎,敢此冒瀆。伏乞亟寢動駕之命,千萬顒祝,惶恐敢啓。答曰,知道。卿等之請如此,以攝行磨鍊。
徐瀅修,以吏曹言啓曰,新除授本曹正郞鄭淳民呈狀內,矣身素患痰癖之症,當此換節之時,一倍添劇,萬無時日內供職之望,卽速入啓遞改云。身病旣如是沈重,則有難强令察任,改差,何如?傳曰,允。
李文會,以司僕寺提調意啓曰,濟州前牧使柳畊遞任,進上馬三匹,今纔上來,禾毛色別單書入,依例內廐立養之意,敢啓。傳曰,知道。
禮曹,來十一月初十日大王大妃殿誕日進賀節目,參考前例磨鍊,依此擧行,何如?判付啓,旣承慈敎,且亞歲不遠,當有仰請之擧,今番權停爲良如敎。
右議政李敬一箚曰,伏以閟宮享禮,卜日隔宵,聖孝冞切,動駕在明,而風寒猝緊,日候不調,此時大聖人節宣之方,固宜愼重。萬有一觸冒曉風,少損榮衛,則豈不萬萬憂悶乎?迺者藥院諸臣,相率請對,而終靳兪音,群情之悶迫,當復如何?自古聖王之奉先誠孝,不必係於親祼與否。雖享期在卽,八鑾已戒,而深軫保嗇之念,勉從群下之請者,亦是祖宗朝已例也。伏乞亟允顒祝之群請,特寢親享之成命,千萬幸甚。取進止。答曰,省箚具悉卿懇。已諭於藥院之批矣。仍傳于李文會曰,此批答,遣史官傳諭。
校理尹致鼎·金相休,副校理徐有恂·趙雲翊,修撰林景鎭,副修撰洪羲膺·徐能輔等箚曰,伏以景慕宮大享隔日,親祼有命,縟禮將擧,聖慕彌深。凡在臣隣,孰不欽誦,而第伏念日候乖常,風寒猝劇,若於此時,親勞鑾駕,衝冒晨夕之氣,非但有違於大聖人保嗇之方,竊恐仰貽於我殿宮惟疾之憂。臣等忝居邇列,不勝悶慮,玆敢相率齊籲,仰瀆崇嚴。伏乞亟加三思,特寢成命焉。取進止。答曰,省箚具悉。已諭於大臣箚批矣。
甲子十一月初五日午時,上御誠正閣。藥房三提調入侍時,都提調徐邁修,提調尹光普,副提調徐瀅修,記事官韓兢履,記注官車信用,別兼春秋徐有恂,以次進伏訖。邁修等曰,風氣不調,日候甚寒,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。上曰,以何事請對乎?邁修曰,景慕宮親享,雖有成命,而近日寒事猝緊,此時勞動,恐有妨於節宣之方,下情不勝憂悶,來詣請對,而今番則亟寢成命,特許攝行,是臣等區區之望也。上曰,日候不至甚寒,當觀勢下敎矣。瀅修曰,非但日氣之不適,閭巷間痘疹遍行,如此之時,觸冒勞動,尤切悶迫矣。右相與諸玉堂,欲同爲請對,而相率齊籲,事涉瀆撓,故三提調因日次,玆敢請對矣。今番大享,雖不得親行,前頭令節,無非親享之日,此後日氣調和之時,躬祼行禮,似好矣。上曰,省牲·省器,則當親臨爲之,而姑觀伊日日候之寒暖,親行與攝行間,更當下敎矣。邁修曰,雖非隆沍雪上之時,風氣甚厲,動駕經宵之際,易致受損於不知之中,臣等不勝悶迫,玆敢仰請矣。上曰,姑爲退去,以待下敎,可也。瀅修曰,伏聞右相及諸玉堂,方欲以此,陳箚仰請云矣。上曰,不必陳箚,以姑待下敎之意,出傳,可也。邁修曰,明年七月皇帝幸行瀋陽謁陵事,盛京禮部咨文出來矣。以承領之意,撰出回咨,正書安寶後,定禁軍騎撥下送于灣府,使之傳給鳳城將處,以爲轉致盛京之地,何如?上曰,依爲之。出擧條上命退,諸臣以次退出。
甲子十一月初五日申時,上御誠正閣。在院承旨入侍時,行都承旨徐瀅修,行左承旨李溏,右承旨金宗善,左副承旨李翼晉,右副承旨李文會,記事官趙璜鎭,記注官車信用,別兼春秋徐有恂,待敎朴宗薰,以次進伏訖。上命讀公事。瀅修讀奏全羅監司鄭大容狀啓,谷城縣監朴右源身死事。溏曰,臣戶房代房,無公事矣。宗善曰,臣禮房無公事矣。文會讀奏黃海監司李相璜狀啓,邪學無乎事。翼晉讀奏公忠監司閔耆顯啓本,罪人鄭得良藍浦縣到配事。溏曰,臣工房無公事矣。瀅修等曰,藥房口啓及大臣·玉堂箚子,俄已入之而尙未承批矣。風寒不調,明日動駕之命,伏願還寢焉。上曰,箚批當下,姑俟之也。宗薰曰,見今風日如此,明日雖或風止,寒事必劇,且夜氣尤寒,侵宵將事,實爲悶迫。臣等固切欽仰聖孝,而其在保嗇之方,惟宜十分愼重,朝筵大臣,已有所仰請,而尙未承兪音,下情不勝焦鬱,敢此仰達。伏乞亟寢明日動駕之命焉。上曰,姑待箚批,可也。上下標信二部於文會曰,祗受於幾處軍兵乎?文會對曰,建陽門·銅龍門·東營·新營·集春營·西營六處,而闕內闕外,各送標信矣。仍呼宣傳官二員,使之入來。上曰,行首外,承傳二員,招入擧行,可也。宣傳官一員,未及待令,文會曰,承傳宣傳官尹致章,申時已過,尙不入齋,特敎之下,不卽待令,事極駭然。所當重勘,而本院請推之外,無他可施之罰,何以爲之乎?上曰,先汰後拿,可也。出擧條溏曰,戶曹參判金魯忠牌不進推考傳旨,纔已捧入,而明日動駕,六曹導駕,不可不備,更卽牌招,何如?上曰,仍以前牌催促,可也。出擧條瀅修曰,自前陞學,過限不爲設行,則大司成·學敎授,有令政院提稟申飭之敎矣。今歲只有月餘,而陞學尙未設行,限內似難及期設行矣。上曰,大司成有情勢而然耶?瀅修曰,有情勢,故昨已違牌矣。上仍命宗善·文會,分讀公事判付訖。仍命退,諸臣以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,停。
李翼晉啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,同副承旨金在昌,今日不爲仕進,卽爲牌招,何如?傳曰,允。
傳于金宗善曰,禮房承旨,馳詣景慕宮,奉審摘奸以來。
傳于徐瀅修曰,都承旨·左承旨·右承旨·左副承旨·右副承旨,入侍。
李翼晉啓曰,卽伏見黃海監司李相璜罪人羅喆得信川郡到配啓本,則私門之門字,以行字誤書,致勤下詢,臣之矇然捧入,不勝惶悚,而當該道臣,不可無警,推考,何如?傳曰,允。爾亦推考。
以全羅監司鄭大容狀啓,谷城縣監朴右源身死事,傳于徐瀅修曰,令該曹口傳差出。
吏曹口傳政事,以李在純爲谷城縣監。
以同副承旨金在昌牌不進罷職傳旨,傳于徐瀅修曰,只推。
李文會,以都摠府言啓曰,今日入直內三廳武兼禁軍及軍兵等,當爲中日習射,而景慕宮冬享大祭齋戒相値,不得爲之之意,敢啓。傳曰,知道。
甲子十一月初六日申時,上御誠正閣。都承旨·左承旨·右承旨·左副承旨·右副承旨入侍時,行都承旨徐瀅修,行左承旨李溏,右承旨金宗善,左副承旨李翼晉,右副承旨李文會,記事官趙璜鎭·崔鳳和,別兼春秋徐有恂,檢校直閣金邁淳,以次進伏訖。上曰,此後則雖非持公事入侍,在院承旨盡爲入侍,則閣臣隨入,可也。命讀公事。瀅修讀奏平安都事金璞狀啓,慈山府使朴命爕到任事。溏曰,臣戶房代房,無公事矣。宗善曰,臣禮房無公事矣。文會讀奏平安都事金璞狀啓,本道觀察事李書九上疏上送事。翼晉讀奏慶尙監司金羲淳啓本,罪人鄭學純興海郡到配事。溏曰,臣工房無公事矣。上曰,同副承旨身病,何如云耶?瀅修曰,身病未差,今日違牌云矣。上曰,昨日宣傳官尹致章事,何故云也?溏曰,例於申時前入齋,而未及入來云矣。瀅修曰,事甚可駭。昨日處分,恐涉太輕矣。上曰,擧條批答,以先汰後拿改書,注書讀奏,可也。上曰,東伯·海伯罪人到配啓本,同是一事,而文字有相左處,刑曹啓目,取來相考,可也。仍命注書持入啓目。賤臣承命出來,還入進伏。命書判付訖。大王大妃殿進御人蔘粟米飮,自今日停止,桂枝養胃湯五貼製入。出榻敎仍命退,諸臣以次退出。
上在昌德宮。停常參·經筵。
金宗善啓曰,明日常參·經筵,取稟。傳曰,只晝講。
李文會啓曰,來十一日朝參日次矣,敢稟。傳曰,停。
金宗善啓曰,來十一日輪對日次矣,敢稟。傳曰,當次人受點,後日次待令。
李翼晉啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
徐瀅修啓曰,同副承旨金在昌,今日不爲仕進,卽爲牌招,何如?傳曰,允。
傳于徐瀅修曰,諸承旨持公事入侍。
以全羅監司鄭大容狀啓,靈光·同福兩邑民家失火事,傳于李溏曰,當此冬節失所,聞甚驚惻,元恤典外,別加顧恤事,回諭。
以同副承旨金在昌牌不進罷職傳旨,傳于李文會曰,只推。
金宗善,以奎章閣言啓曰,原任直閣李存秀母貞敬夫人沈氏喪,依定式遣檢書官,傳給內賜賻物,仍爲致弔勸粥以來之意,敢啓。傳曰,知道。
李文會,以兵曹言啓曰,五衛將崔翼·金大宅·崔鎭一,忠壯衛將韓義協,忠翊衛將康守徵,俱以身病猝重,時月之內,無望供職,呈狀乞遞。宿衛輪番之任,不可久曠,竝改差,何如?傳曰,允。
李文會,以兵曹言啓曰,禁軍來春夏等都試,因政府及本曹有故,不得設行,今已過時矣。在前如此之時,每有仍停都試代行祿試射之例,今亦依此擧行,何如?傳曰,允。
李文會,以御營廳言啓曰,楊州牧場,面牧屯栗園及彌勒峴兩處,虎囕馬匹事,自司僕寺報來矣。本廳善放砲手五十名,定將校率領,今月初七日爲始,出送行獵之意,敢啓。傳曰,知道。
李文會,以摠戎廳言啓曰,本廳中軍李健秀,身病猝重,勢難察任,改差,何如?傳曰,允。
李翼晉,以刑曹言啓曰,因義禁府啓辭,大逆不道罪人海玉子忠模,以年未滿,依律文免絞,全羅道靈巖郡楸子島,弟海敷,康津縣薪智島,竝緣坐爲奴,妻阿只,慶尙道巨濟府,女曾惠,咸鏡道明川府,女晩惠,平安道渭原郡,竝緣坐爲婢事,命下矣。右罪人等,方囚西原縣獄,竝卽押送各其配所事,發關分付于該道道臣之意,敢啓。傳曰,知道。
左議政徐邁修,右議政李敬一等箚曰,伏以臣等,向於賓筵,以在敏設鞫事,反復力請,而及夫臺臣之傳啓,快睹允從之威斷,王章自此可伸,輿憤自此可洩。退俟傳旨之下,擬赴按問之列,側聽屢日,尙此因循,而間者承宣·儒臣,相繼提稟,皆未蒙開納云。臣等未敢知此事之如是鄭重,聖意果何在也。夫此賊情節之不可不問,負犯之不可不誅,臣等言之,三司言之,卿宰侍從,無不言之矣。以一國之所共討,而乃於幾朔相持之餘,曲副群工大同之論,則欽恤也至矣,服念也多矣。王言一出,八方傳誦,而旣允之臺批,仍無施行之跡,亟擧之常刑,久貽稽緩之歎,臣等玩愒之責,姑置勿論,此爲傷國體而壞憲綱,當復如何?至於耳目之官,有國之所不容一日無者,故隨闕稟政,自是故事,而命入前望,久靳批下,言責一空,臺廳長鎖。守令署經,自是祖宗朝成憲,而乃有除署下送之命,此亦豈聖朝之所宜有也哉?區區憂愛之誠,終難泯默,玆敢聯綴短牘,冒貢愚見。伏乞聖明,更加三思,卽下在敏設鞫傳旨,兩司多窠,劃賜天點,以爲備員擧行之地,不勝顒祝。取進止。答曰,省箚具悉卿等之懇。當召見卿等而有下敎矣。仍傳于李文會曰,此批答,遣史官傳諭。
校理尹致鼎·金相休,副校理徐有恂·趙雲翊,修撰林景鎭,副修撰洪羲膺·徐能輔等箚曰,伏以不可暫貸者亂逆也,不可暫緩者天討也,而以在敏之劇逆大憝,視同凡囚,尙今假息者,其爲玩逆獄而稽天討,當如何哉?何幸乃者,克軫王章之終不可屈,輿情之終不可拂,特允臺臣之啓,卽許王府之鞫,臣等竊自喜凶窩亂本,從此可覈,神怒人憤,庶幾少洩,顒俟傳旨之亟下,快覩王法之獲伸。側聽多日,擧行之命,迄玆不降,治獄之臣,不得按法,遂使渙發之兪音,旣允而復靳,顒若之群情,將伸而旋鬱,聽聞轉益駭惑,國體轉益壞損,伏未知殿下,何惜於一在敏,而乃有此擧也。臣等於此,竊有所深憂焉。噫,彼在敏者,特一几上肉耳。渠亦自知其終不容於覆載之間,而曠日淹時,伈泄玩愒,則獄老生奸,必圖死中求生之計,排布漸密,醞釀轉深,不知何樣禍機,又發於何時。興言及此,豈不懍然而心寒哉?大抵治逆獄,譬如治疔腫焉。治疔腫者,方其形色始見之初,根底未深之時,火而灸之,以殺其毒,針而決之,以斷其柢,汲汲遑遑,不淹晷刻,然後庶無後患。如或不忍針灸之少痛,病其皮肉之暫傷,出於潛消之計,傅之姑合之劑,則自外面觀之,雖若目前之無事,而根絡中盤,膿血旁漬,畢竟潰裂四出而後已,病至於此,則遂不可爲矣。今以在敏事言之,則不但形色之始見而已,可謂根核之已盤,若不及今治之,則安知不潰裂四出乎?當此之時,殿下雖欲爲苟安目前之計,其可得乎?此古人所以有綿綿不絶,蔓蔓奈何,萌芽不折,將尋斧柯之戒也。伏乞亟加三思,卽下設鞫傳旨,使王章快伸,亂本無滋焉。取進止。答曰,省箚具悉。須見相箚之批。
甲子十一月初七日午時,上御誠正閣。諸承旨持公事入侍時,行都承旨徐瀅修,行左承旨李溏,右承旨金宗善,左副承旨李翼晉,右副承旨李文會,記事官韓兢履·趙璜鎭,記注官車信用,別兼春秋徐有恂,檢校直閣金邁淳,以次進伏訖。上命讀公事。瀅修讀奏咸鏡監司李翊模狀啓,純陵參奉車守謙罷黜事。溏以戶房代房,讀奏咸鏡監司李翊模啓本,三水府反庫事,全羅監司鄭大容狀啓,靈光等邑民家失火事。宗善曰,臣禮房無公事矣。文會讀奏北兵使申鴻周狀啓,官鎭門聚點事,慶尙監司金羲淳狀啓,別武士都試時左別武士居首,道內山城別將中自辟事,咸鏡監司李翊模啓本,親騎衛都試試取事。翼晉讀奏公忠監司閔耆顯啓本,罪人黃有正黃磵縣到配事。溏曰,臣工房無公事矣。上曰,在院兼史誰也?宗善曰,鄭宗顯矣。上命入侍。信用承命出傳,偕入進伏。翼晉曰,卽伏見公忠監司閔耆顯黃磵縣罪人到配啓本,則律文句語,有誤書處,不可無警,該道臣推考,何如?上曰,依爲之。出擧條上曰,今日入直上番玉堂誰某,而明日仍直云耶?注書出去知入,可也。兢履承命出來,回奏曰,上番金相休,姑不替直,下番徐能輔,明將出番云矣。上曰,明日法講,別兼春秋二人,以玉堂上下番入參,而下番別兼,爲玉堂上番,此後則別兼二人,輪回入直於玉堂,可也。上命信用誦詩傳斯干章。信用讀奏止五章。上命邁淳繼誦其下。邁淳曰,臣不能記誦矣。上又命邁淳曰,孟子觳觫章及浩然章中,隨所誦誦奏,可也。邁淳誦奏觳觫章訖。上命有恂,誦奏孟子莊暴章或詩傳斯干章·天保章等書,可也。有恂曰,臣賦性魯鈍,不能記誦矣。上曰,然且誦之也。有恂誦奏莊暴章訖。上又命有恂,誦奏詩傳七月篇,關雎章及孟子觳觫章等書,可也。有恂誦奏七月篇首章。上又命有恂誦奏大學序及詩傳序,可也。有恂曰,不能記誦矣。上曰,然且隨所誦誦奏,可也。有恂誦奏大學序未畢,上又命有恂誦奏經一章。有恂誦奏訖。上命溏誦奏詩傳斯干章。溏曰,臣不能記誦矣。上又命誦關雎章。溏誦奏首章訖。上又命誦兵學指南。溏曰,臣不能背誦矣。上命夾侍出給兵學指南。溏讀奏御製兵學指南序訖。上又命讀場操程式。溏讀奏訖。上命瀅修,書允字於同副承旨金在昌牌招啓辭,仍敎曰,牌去來催促也。在昌牌不進。上曰,同副何爲違牌耶?注書知入也。兢履承命出來,回奏曰,以身病違牌云矣。宗善曰,永陵忌辰,在於今月十四日及十六日矣。先朝以二品承旨一人,差兩次忌辰享官,仍留行事,兼行奉審承旨之事,歲以爲例,而間以豐寧君趙觀鎭,仍特敎差祭矣。今則觀鎭,方除外任,當以二品承旨,依例差定乎?瀅修曰,當初以承旨差祭,兼行奉審事,爲軫道里稍遠,往來頻數,有此權宜之擧,而仍成永遵之式,恐涉苟艱矣。上曰,筵退後往復于大臣,指一入稟,可也。瀅修曰,日前,有持公事入侍時筵說修入之敎,而雖値齋日,在院承旨入侍之時,亦當依例修入乎?上曰,依此爲之,而一二承旨入侍,則不必書入,且或大臣入侍,筵說,一例修入,可也。瀅修等奏曰,在敏設鞫傳旨,尙今未下,輿情久菀。大臣聯箚,纔已入啓,而堂箚今方繼呈云。上下相持,徒損國體,此非晷刻遲延之事,而何乃若是靳持耶?有恂曰,此何等事而如是稽滯,寧有如許國體乎?向筵以大享前不可設鞫爲敎矣。今則大享已過,伏願亟降傳旨焉。上曰,姑未及下矣。仍又下敎曰,諸承旨奏事未畢之前,儒臣混同陳請,有違筵體,推考,可也。文會曰,懲討爲急,齊聲力請,乃是不可已者也。儒臣問備,恐涉過當矣。上命書榻敎曰,別兼春秋徐有恂,徑先起伏,推考。仍命退,承史以次退出。
上在昌德宮。停常參·經筵。
李溏啓曰,明日常參·經筵,取稟。傳曰,停。
李翼晉啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,右承旨金宗善,同副承旨金在昌,今日不爲仕進,竝卽牌招,何如?傳曰,待開門牌招。
兵曹,以鄭觀采爲摠戎中軍。
傳于李文會曰,坐直承旨入侍。
李溏,以弘文館言啓曰,本館上番闕直,事甚未安。副校理徐有恂,別兼春秋預備進,趙雲翊陳疏入啓,校理尹致鼎,卽爲牌招入直,何如?傳曰,允。
兵曹口傳政事,副司果單徐有恂·趙雲翊。
李溏啓曰,玉堂上下番俱空,事甚未安。校理金相休,修撰林景鎭,副修撰徐能輔·洪羲膺,竝卽牌招,以爲推移入直之地,何如?傳曰,竝待開門牌招。
李溏,以禮曹言啓曰,因領敦寧金祖淳所啓,顯隆園修改之節,自今年爲始,一依他陵園例擧行事,允下矣。今番奉審時,丁字閣神御床褥席上彩花席,有蠧破處,其所修改,不容少緩。修改吉日時,卽令日官池景興推擇,則今十一月二十七日卯時爲吉云。以此日時擧行,而先告事由祭,同月二十一日冬至祭享兼行,祝文中措辭添入,所入物力,令各該司磨鍊進排,亦令本園官員,依例兼監役修改事,竝分付,何如?傳曰,允。
李文會,以都摠府言啓曰,副摠管朴基豐,以禁衛中軍,本營諸將官射會監試事,訓鍊院晝仕出去之意,敢啓。傳曰,知道。
李文會,以禁衛營言啓曰,本營把摠徐潤璞,身病甚重,勢難察任,改差,何如?傳曰,允。
李溏,以賑恤廳言啓曰,北部桂生洞契任掌李萬春,今月初七日,本洞路傍,得二歲遺棄男兒,同里居私婢五今,欲爲收養,貧不自食,願爲受料,告于本部,自該部同日牒呈,故依節目給料,使之乳養之意,敢啓。傳曰,知道。
甲子十一月初八日午時,上御熙政堂。晝講入侍時,知事趙鎭寬,特進官李得濟,參贊官李翼晉,檢校直閣朴宗慶,侍讀官徐有恂·趙雲翊,記事官韓兢履,記注官車信用·鄭宗顯,宗臣安昌君燝,武臣行副護軍李尙謙,以次進伏訖。上讀前受音一遍。有恂讀自文王有聲,止王后維翰王后烝哉,仍解釋章句以奏,上讀新受音一遍訖。上曰,文義陳之。有恂曰,文王有聲之聲字,可謂善形容文王之德,其義甚好矣。奏未畢,上曰,聲字之義,果何謂也?有恂曰,聲是令聞之著於外者,得之於心,修之於身,發見於外,而不求聞而自聞者也。文王之德,純亦不已,而其令聞之入人深,而發於詠歎者如此矣。上曰,小註云,文王之所以大有聲者,本由於征伐,後世人君,亦皆以征伐而得令聞耶?有恂曰,文王之伐崇,蓋追述王季未卒之志,而所以令聞之著於外者,如此甚大,然亦文德中出來者也。書稱舜之德曰,玄德升聞,稱禹之功曰,聲敎訖于四海,詩稱太王之德曰,不隕厥聞,稱王季之德曰,貊其德音。是皆聲字之意,而有是德則有是聲,文王之盛德至善,一聲字盡之矣。伏願殿下,於修德之方,必以文王爲法,勉勉不已,進進不懈,克體上天無聲之化,必致聖王有聲之治,則令聞日播,無聲之樂,日聞於四方。伏願深留聖念焉。上曰,所陳好矣。上曰,下番,陳之。雲翊曰,遹追來孝,卽文王繼述之事,而伐崇作豐,是公劉遷豳,太王遷歧之意也,非成己之欲也。凡於事爲,皆以繼述爲心,然後可謂孝矣。伏願於此等處體念焉。上曰,何以則爲繼志述事耶?雲翊曰,文王之作豐,是繼述也。上曰,非獨謂文王也,凡人之欲繼述者,何以則可乎?雲翊曰,以先王之心爲心,則可以繼述矣。上曰,此則可謂繼志,而何以則爲述事耶?雲翊曰,欲法堯·舜,當法祖宗,此述事也。上曰,何以則法祖宗也?雲翊曰,孝者百行之源,孝之一字,爲法祖宗之道也。上曰,知事陳之。鎭寬曰,遹求厥寧之求字,可見用功之道,而凡事不求則不成,然而求之有道,以安天下之心,求安天下之功,此所以遹觀厥成,而其求之也,其諸異乎人之求之也。此可見文王安民之極功,而其用工之要,當於求字上求之。伏願體念焉。上曰,所陳,好矣。上曰,特進官陳之。得濟曰,臣武臣也,全昧經義矣。上曰,雖然第陳之。得濟曰,此四章,文各不同,而皆以烝哉二字結之,蓋烝哉者,言其克盡君德也。伏願於君德上體念焉。上曰,所陳,好矣。何以則盡君德乎?得濟曰,德字之意,包括甚大,有難形容矣。上曰,參贊官陳之。翼晉曰,此章蓋言文王之武功也。上曰,不言文王之文德,而只稱武功,何也?翼晉曰,如旱麓·棫樸等篇,形容文德之極,而至於此章,則以伐崇作豐之事,兼言武功之盛。蓋聖人,不以鍾鼓·玉帛爲禮樂,則文之爲德,不可但以笙鏞·黼黻而言也,武之爲功,不可但以戰陣·甲兵而言也。如鳶魚作人,純亦不已,文王之文也,赫然奮發,一怒安民,文王之武也。聖王之德,不外於一張一弛之道,而降而後世,守文之主,或欠赫怒安民之威,尙武之世,未見崇儒重道之治,蓋不知文王之用武而武王之修文也。試以近日事言之,紀綱不振,刑政不擧,懲討之論,擧國同聲,而因循姑息,天討不行,其視古聖王赫怒安民之義,果何如哉?伏願深留聖意於赫然奮發之工焉。上曰,閣臣陳之。宗慶曰,玉堂皆已陳之,臣別無仰陳者。當以玉堂所陳中未盡餘意,仰陳矣。玉堂所陳聲字之義,誠甚好矣,而以後世人君,亦皆以征伐得令聞耶爲問之聖敎,臣固不勝欽仰。初章所云遹求厥寧之寧字,非文王之自以爲安而求之也,卽求其民之安也。今此伐崇之擧,實出於安民之意,故其聲之大,自著於外,人得而聞之。蓋其征伐,出於安民,則聖王所以拯塗炭之公心也,出於爲己,則世主所以拓土地之私慾也。均是征伐,而自有公私之別焉。是公心也,則不求聞而自聞,是私慾也,則雖欲聞而不聞。有此文王之德,而有此文王之征,然後必有其聲之遹駿者,由其安民之功也。後世人君,深察於公私之分,而爲政於天下,則令聞之著外,豈特征伐而已哉?至於下番所陳,遹求來孝之義,以何以則爲繼志述事爲問,第八章曰,貽厥孫謨,先王之所以貽其謨者,不可他求,盡在此八章中,是皆後王繼述,而追其來孝者也。體先王之心,行先王之政,監于成憲,則無非志事之可繼可述,此可以深留聖意處也。其若武功之文義,以只稱武功爲問,而參贊官所陳如旱麓等篇,專言文德,而至於此章,只言武功,各有異矣。其言非不是矣,而臣意則恐不然。此章特言文王受命,文王有是德,故天必命之,使之伐崇而有此武功,則其不言中,可見文德之竝稱,深究玩索,言外之義,庶可知矣。上曰,所陳,好矣。上曰,築城伊淢,作豐伊匹,何以謂遹追來孝耶?有恂曰,此是追王季未卒之志,而文王所以繼述而成之也。宗慶曰,此淢字匹字,最有深義,淢者舊溝也,仍舊貫之義也,匹字相稱也,不侈大之謂也。周家以勤儉相傳,而文王繼而述之,此所以遹追來孝也。上曰,王后維翰之翰,卽屛翰之義,而屛翰,是人臣之事也,此云王后維翰,何也?有恂曰,此非屛翰之謂也。四方之人,皆以文王,爲表準而依歸之,如垣之依於楨榦也。上命掩卷。有恂·雲翊進前奏曰,昨以在敏事,大臣與臣等,有所陳箚而承批矣。在敏窮凶情節,綻露無餘,別無更詢之事。伏願亟下傳旨焉。上曰,當召見大臣,詢問後處之,卽爲就座也。有恂等曰,前後大臣登筵時,已爲下詢,而旣允兩司之啓,今何有別般更詢之端乎?卽下處分焉。上曰,已諭矣,更勿煩也。有恂等就座,上命書榻敎曰,別兼春秋所帶玉堂之任,竝許遞。鎭寬進前奏曰,俄者諸臣之敷進文義也,以奮發二字,有所仰勉,而蓋刑與征一也。當征而不征,當刑而不刑,則失之太寬,今此儒臣懲討,誠爲得體,伏願允從焉。上曰,已諭於玉堂,如無稟事,就座,可也。鎭寬曰,法殿今始蓋瓦,而日候若一向如此和暖,似當非久順成。然此則非可期於冬日者,而罘罳與樑上塗灰等役,似難歲前了訖,雖在未了之前,若當殿座時,則行於此殿,似無不可。諸議亦皆如此,而但自下仰請,事體未安,一經稟定,然後可以擧行矣。上曰,後日次對,當有下敎矣。鎭寬曰,仁政門東邊月廊及進善門,有些少修改處,而若不及今改之,則必至傾頹,役鉅而費大。今於殿役之末,繼以修改,則力省而費少,要可用一二日之力,故敢此仰達矣。上曰,依此爲之,可也。鎭寬曰,曾聞法講讀音,過於徐緩,今登講筵,仰聆玉音,又聽儒臣讀奏,雖異於前日之太緩,而尙或過於詠歎矣。蓋一字三折,雖是講筵之體,而若字字轉折,則文不接續,反不成講體。臣於英廟朝,屢參講筵,其時講音雖緩,亦不至字字轉折矣。近日儒臣之進講者,恐不敢遽變其音,惟在聖意之闊狹矣。上曰,玉堂亦知之也。宗慶曰,儒臣進講之後,繼陳懲討之義,而不賜開納,因命竝遞,不但儒臣之難安,其在禮待之道,恐不當如是矣。上曰,非因懲討而有此敎也。玉堂番次苟艱,且新錄中多有未經者,故竝許遞矣。宗慶·翼晉齊聲奏曰,聖意雖如此,懲討之言纔發,遞改之命踵下,外間未諳事實,安得不訝惑乎?上曰,然則榻敎姑勿頒布,更待下敎,可也。仍命退,諸臣以次退出。
甲子十一月初八日申時,上御誠正閣。坐直承旨入侍時,右副承旨李文會,記事官韓兢履,記注官鄭宗顯,記事官盧,以次進伏訖。上曰,別兼春秋,以下番入侍。又敎曰,同副承旨,待明朝牌招,而若有實病,則雖未承牌,此外諸承旨,竝使之仕進也。又敎曰,在院左副承旨,持公事亦爲入侍之意,注書出傳也。賤臣承命出傳。翼晉追後進伏,別兼春秋趙雲翊追後進伏。出去,上曰,玉堂番次,不爲苟艱乎?雲翊曰,賤臣以姑降入直矣。上命書傳敎曰,別兼春秋所帶玉堂之任,竝許遞也。文會承命書之。又敎曰,尹致鼎牌招啓辭,更爲書入也。又敎曰,校理尹致鼎·金相休,修撰林景鎭·洪羲膺·徐能輔,使之輪回入直,有闕則明日政差出,可也。又敎曰,徐有恂·趙雲翊,今遞玉堂,旣在闕中,以別兼上下番入直,此後則或以預備進,或以下番入直,可也。又敎曰,兼春秋出去,徐有恂旣遞館職,以別兼入侍也。宗顯承命先出,有恂追後進伏。上命書判付訖。仍命退,承史以次退出。
上在昌德宮。停常參·經筵。
藥房都提調徐邁修,左承旨李溏啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮藥房口傳問安。答曰,知道。
李文會,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李翼晉啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
金宗善啓曰,玉堂備員間,視事頉稟之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李溏曰,諸承旨持公事入侍。
金宗善啓曰,吏曹判書黃昇源,參判沈象奎,參議林漢浩,牌不進推考傳旨及罷職傳旨,今方捧入,而開政命下之後,如是違牌,事甚未安。判書·參判,竝更牌招,何如?傳曰,允。參議只推,一體牌招。
金宗善啓曰,吏曹判書黃昇源,參判沈象奎,參議林漢浩,再牌不進推考傳旨及罷職傳旨,今方捧入,而開政命下之後,如是違牌,不卽承膺,事體所在,極爲未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體牌招。
金宗善啓曰,吏曹參議林漢浩三牌不進,依定式禁推傳旨捧入之意,敢啓。傳曰,知道。
以吏曹參判沈象奎三牌不進推考傳旨,傳于金宗善曰,仍以前牌催促。
以吏曹參議林漢浩三牌不進禁推傳旨,傳于金宗善曰,仍以前牌催促。
以吏曹參判沈象奎三牌不進推考傳旨,傳于金宗善曰,更以前牌催促。
以吏曹參判沈象奎三牌不進推考傳旨,傳于金宗善曰,更以前牌催促,違牌勿爲呼望。
以咸鏡監司李翊模狀啓,薦新生靑魚,限內不得封進,惶恐待罪事,傳于金宗善曰,勿待罪事,回諭。
李文會啓曰,吏曹參判沈象奎,特敎申飭之下,謂有情勢,奉牌闕外,無意承膺,事體所在,萬萬未安。從重推考,何如?傳曰,允。分義豈如此乎?事甚駭然。嚴飭使之卽爲肅命參政。
以校理尹致鼎牌不進罷職傳旨,傳于李文會曰,推考傳旨捧入,更爲牌招。
以校理金相休,修撰林景鎭,副修撰洪羲膺·徐能輔牌不進罷職傳旨,傳于李文會曰,竝推考傳旨捧入,更爲牌招。
以校理金相休,修撰林景鎭,副修撰洪羲膺·徐能輔再牌不進罷職傳旨,傳于李文會曰,只推,更爲牌招。
李文會啓曰,明日大王大妃殿誕日相値,視事頉稟之意,敢啓。傳曰,知道。
傳于李文會曰,大司成許遞,今日政差出,陞試,限內設行。
傳于李文會曰,向批悉諭,今日飭敎又如何,而終不承膺,上下相持,徒損國體。吏曹參判沈象奎,施以罷職之典。
有政。吏批,行判書黃昇源進,參判未差,參議林漢浩進,行左承旨李溏進。啓曰,大司成今當差出,而擬望之人乏少,承旨及外任,竝擬,何如?傳曰,允。以李惟命·李勉求爲副校理,朴宗慶爲戶曹參議,徐美修爲同義禁,申在明爲吏曹正郞,趙良鎭爲兵曹正郞,趙鎭宣爲司䆃僉正,金東鎭爲司宰僉正,李厚老爲東部令,洪夔謨爲西部令,黃基翼爲假監役,金履度爲大司成,開城留守單兪漢謨,承文正字單金龍範,南學訓導單文養老。
再政。京畿水使李海愚,今加嘉善加資事承傳。
兵批,判書韓晩裕進,參判李尙度病,參議李普天入直,參知朴瑞源病,右副承旨李文會進。啓曰,京畿水使,今當差出,而當品中可擬之人乏少,堂上曾經兵使·同道守令,竝擬,何如?傳曰,允。以洪梡·柳河喆·韓吉摹爲五衛將,金聖彬爲忠壯將,韓命祺爲忠翊將,李鼎植爲宣傳官,李光永爲都摠經歷,金致赫爲訓鍊主簿,李海愚爲京畿水使,同知單金履亨,僉知二單李岳彬·韓得喆,兼內乘單李溏,兼管理使單兪漢謨,護軍單徐美修·柳章源,副護軍單韓致應·柳河喆。
金宗善,以內醫院都提調意啓曰,提調尹光普,副提調徐瀅修,今日問安,不爲仕進,卽爲牌招,何如?傳曰,允。
李文會,以都摠府言啓曰,副摠管朴基豊,以禁衛中軍,軍兵等中日試放事,南別營晝仕出去之意,敢啓。傳曰,知道。
李翼晉,以刑曹言啓曰,卽接西部桃楮洞居歙谷縣令李戶奴呈訢,則洞內鄭興寬,路逢之子幼學承祖,公肆悖惡,執袖凌辱,罔有紀極云。故發牌捉來,則興寬,今方隨行南廟守僕云矣。近來紀綱解弛,常漢之凌辱士夫,誠一痼弊,不可尋常處之,照律重繩之意,敢啓。傳曰,知道。守僕例不得自下推捉者,此後則草記後推治。近來雜人出入,果能如前嚴禁乎?令句管堂上,各別察飭,可也。
吏曹啓目粘連,觀此江原監司申絢狀啓,則以爲通川郡守金明鎭,五載居官,治績甚著,報瓜將歸,民情嗟惜,春間回祿,被災孔酷,秋來年穀,失稔多處,撫摩安堵,難付生手,限一年姑爲仍任亦爲白有臥乎所。春間火災,雖甚孔酷,冬序向闌,間當次第奠接是白遣,秋事失稔,旣與尤甚設賑有異,而該倅瓜限,尙餘一朔,則準瓜差代,係是金石之典,不可以道臣狀請,輕易闊狹,置之,何如?判付啓,依允。
草莽臣宋穉圭疏曰,伏以臣屢叨恩命,一例逋慢,揆以義分,罪實罔赦,雖在解免之時,恒切懍惕之私。不意玆者,除旨復降,馹召猥至,臣聞命跼蹐,益無容措。噫,君臣之義,蜂蟻亦有,臣雖無狀,秉彝豈泯?顧以庸愚,且嬰奇疾,抗顔强策,其勢末由。每承恩旨,輒控危懇,旣未蒙聖慈之矜諒,則宜被有司之重勘,而乃反不住擸掇,謬加收召,以臣爲若可進而難進者然,臣誠惶惑,莫省其所以也。夫自古難進之士,實皆出於多少揣量,今臣則猥叨異數,而不敢進焉者,只以涯分之不能堪也。立身揚名,聖人所貴,畏威懷刑,常情必然。苟使臣,有一分可展之才學,則何苦而不思報效,而甘犯鈇鉞哉?臣固知呈身闕下,一經睿鑑,盡露瘢釁而退,則溝壑之分,乃獲其安,而一瞻淸光之願,亦得以遂焉。是豈非臣之尋常耿結者也?狗馬之疾,轉益沈痼,顧今少有勞動,喘喘欲盡,萬無自力起發之望,此實臣之所自悼者。臣安敢一毫飾辭,以重罪戾也?淸朝臺憲,決非一日虛縻之職,小臣違傲,亦無終逭刑章之理,玆敢席藁私室,瀝血哀籲。伏乞聖明,俯垂洞察,亟收召命,鐫削職名,仍命治臣之罪焉。臣無任云云。答曰,省疏具悉爾懇。由予誠淺,愧遐心之莫回,又見巽牘,側席靡安。爾以先正肖孫,抱道林樊,其將獨善而已乎?予雖寡德,爾豈遐棄?見今冬候尙暖,俟少間卽爲上來,輔予講學。職名有無,非有關於去就。親構數行,辭未達意,惟望爾之諒悉,賁然來思。仍傳于李文會曰,此批答,令地方官傳諭于掌令宋穉圭處。
校理尹致鼎疏曰,伏以臣生質綿薄,夙嬰奇疾,幼而失學,長益荒嬉,功令末技,猶不若人,自初擧業,句讀是事,則直一空空蔑蔑底羸尫人耳。第其叨竊科名,意在祿仕者,爲伸其反哺之私,未敢懷榮進之計,故曾叨言責,甘自尸素,每一點檢,愧懼交中。今又驟進不已,裒然濫竽,名登瀛選,身侈氷銜,是豈臣夢寐之所及哉?臣雙擎華誥,惝怳震惕,莫知置身之所。不稱之實,過福之災,尙屬臣一身之私憂,而竊伏念聖姿天縱,睿學日新,三晝晉筵,顧問是資,苟非淹該經傳,通貫性理者,未可以仰贊時敏之工,導揚日躋之德。經幄之選,素稱華顯,而此時掄揀,尤宜愼重,乃以如臣之鹵莽蔑劣者,備數於其間,任他魚魯之莫辨,終至伏臘之貽譏,則臣固不足恤,其爲仰累聖簡,爲如何哉?不能則止,古人所戒,量而後入,自知甚明,而秖緣叩謝義重,違傲是懼,黽勉出膺,亦已多日。冒進金華,隨登隻日之筵,仰聆玉音,躬承延訪之旨,歡欣忭祝,渾忘醜拙之畢露,而退自循省,益覺惶愧之靡措。第其庸憒之狀,拙訥之辭,已莫逃於尺前之席,雖非臣悉暴長短,自陳本末,其爲初不近似,無足擬議者,庶蒙天日之下諒矣。今若貪飫榮寵,視若倘來之職,諉以暫膺,仍作蹲據之計,則其於蝱負之至重,傍手之指點,何哉?義分粗伸於綴直,私情益切於循墻,言出衷曲,讓非文飾。臣又有私懇之至切者,臣之老母,素患風痰之疾,比年愈篤,居常凜綴,絶無少安之日,纔遇初寒,添以外氣,諸般症形,一倍添劇。縱不敢一一煩猥,而臣以終鮮之身,孑孑單弱,如影於形,寒煖之宜,藥餌之節,躬自持將,無人替護。以情以勢,供職無望,天牌踵臨,亦末由進身,逋慢之誅,無所自逃,而臣情到此,誠云悶且隘矣。徊徨踧踖,計無所措,玆不得不疾聲呼籲於天地父母之前。伏乞聖慈,俯垂諒察,亟命刊削臣職名,俾得安意救護,仍治臣瀆撓之罪,以肅朝綱焉。臣無任云云。省疏具悉。爾其勿辭救護。
副修撰徐能輔疏曰,伏以臣膚淺之識,空疎之學,濫叨匪據,辭不獲命,靑綾之被,徒玷豹直之案,金華之筵,畢露驢技之殫,退自循省,慙悚山積。然而依近日月之光華,躬覩問學之將就,仰而歡祝,俯而榮幸,復豈爲無端違逋之計,而第臣年紀雖强,稟賦特脆,重以素患癖積,發輒苦劇,冒風衝寒,本非所堪,昨於公退之後,猝添關格之症,積氣內肆,感冒外侵,吐瀉無節,偃仰須人,多試藥餌,了無應效。此際本館空番,庚牌荐辱,而實狀如右,陳力就列,萬無其望。玆不得不擔曳隨詣,冒控疾痛之呼。伏乞聖慈,曲賜體諒,亟遞臣見帶職名,仍勘臣前後辜負,以嚴紀綱,以便調治,千萬幸甚。臣於日昨,隨諸僚後,猥陳一箚,仰冀天心之孚格,及奉批旨,以須看大臣箚批爲敎,至於大臣箚批,則又以召見下敎爲敎,臣祗俟數日,佇聞大臣引接之音,而尙此寂然矣。夫以在敏之手辦凶疏,身投公車,逆節狼藉,輿憤擧切者,至今幾朔,尙遲一問,則王章之積屈,獄體之不成,晷刻爲悶。又於臺啓旣允之後,滿廷諸臣,次第力言,而終咈群請,猶靳設鞫,殆若彌縫延拖者然。臣未知一在敏處分,有何顧惜持難之端,而如是鄭重,訖無止泊哉?臣愚死罪,殿下所以服念於此囚,欽恤於此刑者,至矣盡矣。及夫一世共討,百僚齊憤,交口戟手,誓不與俱生,則不須更詢於大臣,不必更敎於臨筵,只下前入之傳旨,俾王府按例擧行而已。伏願聖明,更加三思,毋使聽聞貽惑焉。臣無任云云。省疏具悉。爾其勿辭察職。
傳于李文會曰,玉堂疏批已下,卽爲牌招。
甲子十一月初九日午時,上御誠正閣。諸承旨持公事入侍時,行左承旨李溏,右承旨金宗善,左副承旨李翼晉,右副承旨李文會,同副承旨金在昌,記事官韓兢履·趙璜鎭·盧,別兼春秋徐有恂,檢校直閣金邁淳,以次進伏訖。上命讀公事。宗善曰,臣吏房代房,無公事矣。在昌曰,臣戶房無公事矣。宗善讀奏咸鏡監司李翊模狀啓,薦新生靑魚,限內不得封進,惶恐待罪事。文會讀奏開城留守徐美修狀啓,離營上京事。翼晉曰,臣刑房無公事矣。溏曰,臣工房無公事矣。上曰,都承旨今日何不入來乎?溏曰,有身病云矣。上曰,政官牌去來,連爲催促,可也。兢履承命出傳。又敎曰,玉堂牌去來及政官牌去來,竝爲催促,可也。賤臣承命出傳,還入進伏。兢履回奏曰,吏曹判書黃昇源,已承牌入來矣。上曰,且待參判·參議竝入來後,開政,可也。上命文會書掌令宋穉圭疏批訖。宗善曰,都承旨,以永陵獻官事仰奏後,仍往復於大臣入稟,而姑未承下敎,今則日字已迫,祭單子,明日當修正以入,故敢此仰稟矣。上曰,從當下敎矣。上仍命溏等,分讀公事判付訖。惠慶宮供上透耳筒,依前方製入。出榻敎仍命退,諸臣以次退出。
上在昌德宮。停常參·經筵。
大王大妃殿誕日,大殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上口傳問安。答曰,知道。大王大妃殿,內閣·政院·玉堂·朝廷二品以上單子問安。答曰,知道。
金宗善啓曰,明日常參·經筵,取稟。傳曰,停。
李翼晉啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
李文會啓曰,備邊司郞廳來言,今日賓廳日次,而大王大妃殿誕日相値,不得來會云矣,敢啓。傳曰,知道。
以慶尙監司金羲淳狀啓,晉州牧民家失火事,傳于金在昌曰,聞甚驚惻,元恤典外,別加顧恤事,分付。
開城留守兪漢謨疏曰,伏以臣性旣鹵拙,識又短劣,直文質無當之一賤品耳。偏蒙先朝庇覆,陶鎔之澤,於內於外,殆遍歷颺,一資一級,罔非特恩,河海之德,糜粉難酬,而又被聖上收簪之恩,職名之縻身,殆無虛月,感泣霣結,不揆僭猥,有除輒膺,惟思奔走殫竭,少效追先報今之誠,而崦景已迫,駑力亦疲,涓埃莫效,廩祿徒竊,每自循省,愧悚靡極。千萬不自意,又伏奉居留新命,惝怳悸懼,實無所容措。噫,保釐之責,何莫非緊重,而惟彼松京,地是故都,不獨民物之殷,財貨之會,實是捍衛三輔,控扼兩西,軍校之管轄,甲兵之修繕,俱係陰雨所備,不可以昇平而少忽。兼以錢穀之斂散紛挐,星使之迎送絡繹,紀綱無上下之分,俗習競錐刀之利,雖使位望素重,才識俱著者莅是任,尙難威以鎭之,恩以撫之,綜察而經理也。今乃畀之於如臣衰憒空疎者,誠不敢知聖朝官人,何若是不少難愼也。臣雖欲貪榮畏義,强策冒赴,畢竟僨誤,理所必至,其爲累聖簡而玷名器,當如何哉?聞命以來,歷日兢悚,反復思量,承膺無望,敢暴衷懇,仰瀆崇嚴。伏乞聖明,念重寄之不宜濫畀,察匪才之未堪苟冒,亟遞臣新授之任,以幸公私,不勝幸甚。臣無任云云。答曰,省疏具悉。卿其勿辭察任。
上在昌德宮。停常參·經筵。
金宗善啓曰,明日常參·經筵,取稟。傳曰,停。
李翼晉啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
李翼晉啓曰,禁衛營將官來言,今日本營軍兵,日次私習云矣,敢啓。傳曰,知道。
李翼晉啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,右副承旨李文會,今日不爲仕進,卽爲牌招,何如?傳曰,允。
以右副承旨李文會牌不進罷職傳旨,傳于李溏曰,只推,更爲牌招。
以吏曹參判沈象奎罷職傳旨,傳于金宗善曰,實錄之任,不可久曠,敍用,銓職外仍任。
兵曹口傳政事,護軍單沈象奎。
傳于金宗善曰,吏曹參判前望單子入之,待下批牌招。
金宗善啓曰,左議政徐邁修,右議政李敬一,依下敎來待矣。傳曰,入侍。
李翼晉啓曰,卽者義禁府都事來言,時囚無得過三日滯囚,曾有定式矣。時囚罪人尹致章,當爲捧供,而判義禁趙尙鎭,知義禁金勉柱,俱有身病,同義禁李尙度兵曹入直,徐美修以前任開城留守,未交龜,不得開坐云。判義禁趙尙鎭,知義禁金勉柱,竝卽牌招,以爲備員開坐之地,何如?傳曰,允。
李翼晉啓曰,判義禁趙尙鎭,知義禁金勉柱牌不進推考傳旨,今方捧入,而開坐命下之後,如是違牌,事甚未安,竝更牌招,何如?傳曰,允。
李翼晉啓曰,判義禁趙尙鎭再牌不進推考傳旨,今方捧入,而只有知義禁金勉柱一人,不得備員開坐。判義禁所當更請牌招,而係是一日三牌,何以爲之?敢稟。傳曰,更爲牌招。
金宗善啓曰,判義禁趙尙鎭三牌不進推考傳旨,今方捧入,而連事違召,不卽開坐,事體所在,極爲未安。所當更請牌招,而係是一日四牌,何以爲之?敢稟。傳曰,待開門更爲牌招。
注書韓兢履病,代以朴宗臣爲假注書。
以副修撰徐能輔牌不進罷職傳旨,傳于金宗善曰,只推。
以廣州留守金載瓚狀啓,判府事徐龍輔,祿俸不爲領受事,傳于金在昌曰,更爲輸送事,回諭。
金宗善,以奎章閣言啓曰,檢校直閣沈象奎,仍任事,命下矣。待明朝牌招察任,何如?傳曰,允。
金宗善,以禮曹言啓曰,各陵園墓今秋植木株數及橡實播種斗數,區別報來,故依定式別單書入,而顯隆園·孝昌墓局內,樹木鬱密,今無加植處云矣,敢啓。傳曰,知道。
行都承旨徐瀅修疏曰,伏以臣於伏枕委頓之中,伏見祭帖來者,以臣塡差於永陵兩忌辰獻官矣。臣於昨冬,以知申爲此享役,已有年前定式,則此實知申之所應差而有不敢辭者,豈敢不聞命宿戒,趁期受香,而第臣衰年供劇,今且半載,積憊所祟,筋力如綿,而忽於日前,偶有食傷,積聚內攻,寒感外添,多試疏導之劑,尙無開利之效,見方按摩煩悶,不能帖席。以此症形,實無束帶出門之望,故藥院之召,不免坐違,起居之班,亦且闕參,則其萬分難强之情實,想蒙天日之俯燭。而況此晨夜祇事,升降奉審,尤非臣目下光景之所可論。玆不得不略構短疏,冒瀆疾痛之呼。伏乞聖慈,亟遞臣知申之任,回授無故之人,俾得如例塡差,毋致臨時僨誤,公私不勝幸甚。臣無任云云。答曰,省疏具悉。本職許遞。
甲子十一月十一日申時,上御誠正閣。左右相入侍時,右承旨金宗善,記事官趙璜鎭,記注官車信用,別兼春秋徐有恂,左議政徐邁修,右議政李敬一,以次進伏訖。邁修等曰,近日寒暖不調,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。上曰,日前箚批,以召見卿等設言,而爲過誕辰,今始召見矣。洪在敏事,予亦非不曰罪犯罔赦,而至今姑未究覈者,自有深量者存,以姑先島置,予意已定,卿等亦商量也。邁修曰,設鞫傳旨得請之外,更無他仰達之事矣。關係至重,王法至嚴,自上亦不可以闊狹矣。上曰,卿等之言,不知予心也。予亦豈不知關係之至重?今日召見,必欲以島置定罪,卿等更加商量焉。邁修等曰,國法至重,一番失當,則不但刑政之顚倒,擧國之公憤所激,決不可抑遏矣。上曰,予亦非不知此,而已有所深量者矣。邁修曰,下敎雖如此,決不敢奉承矣。上曰,以此事仰稟慈殿,則慈殿亦以爲然。今旣以島置爲定,雖今日先爲島置,明日復爲設鞫,亦無不可矣。邁修曰,今則設鞫,而渠若伏罪悔悟,則亦豈無一分生道乎?今若初不設鞫,徑先島置,則刑法之壞了,輿情之憤鬱,當如何哉?臣等決不敢奉承,惟願亟下傳旨焉。上曰,今日島置,明日設鞫,亦何妨耶?邁修曰,不問而島置,豈有如此刑政也哉?果如聖敎,設鞫於島置之後,則何不於未島置之前設鞫耶?未島置之前,旣不設鞫,則已島置之後,更爲設鞫,必無之理也,決不可奉承矣。上曰,予意已定矣。追後設鞫,亦何所不可耶?敬一曰,此賊之罪,左右皆曰可殺,諸大夫皆曰可殺,國人皆曰可殺。當此輿情拂鬱,王章未伸,而如是徑先酌處,恐有欠於聖人之刑政也。群情之駭惑,當如何哉?上曰,予豈不知其罪之至重難貸也?然而今日島置,明日設鞫,何爲不可耶?邁修曰,此賊罪犯,自上旣洞燭無餘,則姑先島置,從後設鞫,事極顚倒矣。宗善曰,傳旨之留中,已至多日,而輿情拂鬱,顒望懲討之亟行矣。姑先島置之敎,雖出於好生之聖意,莫嚴者王法,難遏者公憤也。臣等職在出納,決不敢奉承矣。聖敎雖如此,自下孰有擧行者乎?邁修曰,徑先酌處,恐非好生之德,設鞫然後,猶或有可生之道矣。敬一曰,設鞫究覈,若有一分傅生之道,其後酌處,固無不可矣。上曰,今已盡諭,卿等退去,可也。邁修曰,上敎雖如此,承旨決不敢捧傳旨矣,禁堂決不敢擧行矣。宗善曰,島置傳旨,決不敢奉承矣。今卽設鞫,於渠反或爲速出結末之道矣。上曰,旣已定罪,卿等斯速退去。邁修曰,臣等退出,惟待傳旨之亟下矣。上曰,退待島置傳旨之下乎?邁修曰,設鞫傳旨也。島置傳旨則決不敢奉承矣。宗善曰,島置傳旨則雖下,臣等豈敢奉承乎?上曰,承旨一次陳達,旣盡之矣。又何更煩乎?邁修曰,臣等退出,當待設鞫傳旨之亟下矣。大王大妃殿進御桂枝養胃湯,依前方五貼製入。出榻敎上命退,諸臣以次退出。
上在昌德宮。停常參·經筵。
李文會,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李翼晉啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
金宗善啓曰,十三日永陵忌辰祭齋戒,十四日靖陵忌辰祭齋戒,十五日·十六日永陵忌辰祭齋戒正日相値,視事頉稟之意,敢啓。傳曰,知道。
李文會啓曰,因兵曹啓目,忠淸道,以公忠道改號,淸州牧使,以西原縣監降號,公忠監司·兵使·水使,西原縣監,營將,所佩兵符,令本院,改造下送事,允下矣。兵符旣已新造,公忠監司·兵使·水使,西原縣監,營將,所佩兵符右一隻,西原縣監,營將兵符各左二隻,下送監營及兵營,分上次定禁軍下送,舊兵符收聚上送,以爲燒火事,公忠監司處下諭,何如?傳曰,允。
傳于李溏曰,永陵受香承旨,仍爲奉審摘奸,局內諸陵,一體奉審以來。
傳于金宗善曰,諸承旨持公事入侍。
李翼晉啓曰,判義禁趙尙鎭牌不進推考傳旨,今方捧入,而開坐命下,已至經宿,如是違牌,不卽承膺,事甚未安,更爲牌招,何如?傳曰,允。
李翼晉啓曰,判義禁趙尙鎭再牌不進推考傳旨,今方捧入,而開坐命下,已至經宿,連事違召,終不承膺,事體所在,極爲未安。所當更請牌招,而係是一日三牌,何以爲之?敢稟。傳曰,更爲牌招。
李翼晉啓曰,判義禁趙尙鎭三牌不進推考傳旨,今方捧入,而開坐命下,已至經宿,一向違召,終不承膺,事體所在,誠極未安。所當更請牌招,而係是一日四牌,何以爲之?敢稟。傳曰,更爲嚴飭牌招。
朴宗臣在外,代以柳春東爲假注書。
柳春東陞付,代以韓泰登爲事變假注書。
兵曹口傳政事,護軍徐榮輔。
傳于金宗善曰,右承旨·左副承旨·右副承旨·同副承旨入侍。
傳于李翼晉曰,召對爲之。
吏曹參判前望單子入之,徐瀅修落點。
李翼晉啓曰,吏曹判書黃昇源,參判徐瀅修,參議林漢浩牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書·參判,竝更牌招,何如?傳曰,允。參議只推,一體牌招。
李翼晉啓曰,吏曹判書黃昇源,參判徐瀅修,參議林漢浩再牌不進推考傳旨及罷職傳旨,今方捧入,而開政命下之後,一向違召,無意承膺,事體所在,誠極未安。判書·參判,所當更請牌招,而係是一日三牌,何以爲之?敢稟。傳曰,參議只推,與判書·參判,一體牌招。
李翼晉啓曰,吏曹判書黃昇源,參判徐瀅修三牌不進推考傳旨,今方捧入,而開政命下之後,連違召命,無意承膺,事體所在,萬萬未安。所當更請牌招,而係是一日四牌,何以爲之?敢稟。傳曰,竝仍以前牌催促。
李翼晉啓曰,吏曹參議林漢浩三牌不進,依定式禁推傳旨,捧入之意,敢啓。傳曰,知道。
以吏曹參議林漢浩三牌不進禁推傳旨,傳于李翼晉曰,仍以前牌催促。
金宗善啓曰,判義禁趙尙鎭四牌不進推考傳旨,今方捧入,而開坐命下,已至經宿,連事違召,無意承膺,事體所在,萬萬未安。所當更請牌招,而係是一日五牌,何以爲之?敢稟。傳曰,待開門更爲牌招。
有政。吏批,判書黃昇源進,參判徐瀅修牌不進,參議林漢浩進,左副承旨李翼晉進。以尹守九爲禁府都事,尹東晩爲永興府使,金百彬爲南陽府使,同經筵沈象奎,同春秋沈象奎,司䆃提調沈象奎,同知實錄事沈象奎,以上仍任事承傳。
兵批,判書韓晩裕,參判李尙度,參議李普天病,參知朴瑞源入直進,右副承旨李文會進。啓曰,兵批無緊窠,吏批無送西之人,無政事之意,敢啓。傳曰,知道。
李翼晉啓曰,卽者修撰林景鎭,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
以咸鏡監司李翊模狀啓,進上物種中生靑魚,尙未捉得,不得一體封進,惶恐待罪事,傳于李翼晉曰,勿待罪事,回諭。
李文會,以兵曹言啓曰,加里浦僉使,陞作履歷窠,有蘇捄實績,則邊地調用事,自備邊司草記蒙允矣。該僉使李雲祜下去時,草料馬牌,依群山·法聖例題給,何如?傳曰,允。
李文會,以都摠府言啓曰,副摠管尹光顔,以漢城府右尹,本府坐起,晝仕出去之意,敢啓。傳曰,知道。
李文會,以備邊司言啓曰,頃因京畿前監司徐榮輔狀啓,原州·康川·沙堤·池內等三面,移屬驪州便否,關問關東道臣後,更爲稟處之意,覆奏行會矣。卽見該監司申絢所報,則枚擧原州判官沈誠之牒呈,以爲康川等三面之附於原州,已載於年久文蹟,自驪州移來一款,無可考之蹟。且本州以營下劇地,若劃送三面,則幅圓狹小,結賦·軍丁·還上等役,支應無路,而民情亦不願往附於驪州,不可遽議變通爲辭矣。當初三面之自驪州移屬原州,旣無可據之文蹟,三面民情,又不願屬於驪州,則移屬一款,不可擧論。置之之意,分付兩道道臣,何如?傳曰,允。
李文會,以御營廳言啓曰,楊州牧場捉虎事,定將校率領砲手,今月初七日出送矣。十一日申時量,中豹虎一頭,先捉於甑峰近處,酉時量,大虎一頭,又捉於忘憂峴近處,故謹此封進,而虎旣捉得,山行軍仍爲撤還之意,敢啓。傳曰,知道。
刑曹啓目粘連,前全州判官沈養之緘辭內,全州殺獄罪人奴丑夫獄事,初檢時,傷處不能審愼,旣曰浮硬紫黯,又曰如雲霧如雨脚,如是執定,大違格例。遲晩罪,依大明律不應爲條,杖八十收贖,覆檢官前任實縣監李英冑,已爲身死,勿論,何如?判付啓,依允爲旀,功減一等爲良如敎。
修撰林景鎭疏曰,伏以臣父,今年已迫七旬矣。自來淸脆之質,兼以痰癖之症,有時闖發,寧日恒少,近當換節之交,輒失將攝之宜。臣以終鮮之身,他無看護之人,晨夕刀圭之節,非臣則莫可,故日前坐犯違傲,未蒙逋慢之誅,庚牌屢降,益增怵畏之忱,蒼黃就直,今旣三宿,而焦灼之情,晝宵不已。此際連接家信,則諸般症形,比昨越添,氣眩頭疼,神息昏迷,促令臣歸視。臣聞此報,按住不得,玆敢忙陳短章,徑出禁扃。伏乞天地父母,俯垂矜諒,亟削臣職名,以便救護,仍治臣瀆擾之罪,以肅朝綱焉。臣無任云云。省疏具悉。爾其勿辭救護。
甲子十一月十二日午時,上御誠正閣。諸承旨持公事入侍時,右承旨金宗善,左副承旨李翼晉,右副承旨李文會,同副承旨金在昌,記事官趙璜鎭·崔鳳和,別兼春秋趙雲翊,待敎朴宗薰,以次進伏訖。上命讀公事。宗善曰,臣吏房代房矣。讀奏咸鏡監司李翊模狀啓,進上生靑魚,限內不得封進事。在昌曰,戶房無公事矣。宗善曰,禮房無公事矣。文會讀奏江原監司申絢狀啓,邪學無乎事。翼晉讀奏慶尙監司金羲淳啓本,罪人郭貴宗機張縣到配事。在昌曰,臣工房代房矣,無公事矣。上命書判付訖。仍命書傳敎曰,同副承旨金在昌,廣州留守狀啓,朝報中,誤以京畿監司書之,而不察捧入,推考。又敎曰,注書韓兢履不爲入來,事變假注書柳春東,使之入侍,可也。鳳和承命出傳。賤臣春東追入進伏訖。上曰,戶曹判書入侍。出榻敎璜鎭承命出去,與戶曹判書趙鎭寬偕入進伏訖。上曰,今此殿役,先從樑上塗灰訖役事,曾有下敎者,而明年當有臨殿之事,連加董飭,限歲前畢役,俾趁明年,可也。鎭寬對曰,今幸日氣暄暖,而來頭若一向如此,則大有助於工役矣。自下擧行,則方以歲前訖役爲期,而有未敢必也。上曰,此後役事,餘者幾何?鎭寬曰,丹靑與罘罳,當爲連次始役矣。上曰,有何稟事者耶?鎭寬曰,別無稟定之事矣。上曰,匠人幾名乎?鎭寬曰,工匠則不甚多,都合二百名矣。上曰,工匠之入闕中者,爲幾名耶?鎭寬曰,工匠入闕之數,爲一百五十餘名,募軍亦多至千名矣。上曰,沙工尙今使役耶?鎭寬曰,沙工只用於轆轤之役,而今則無所用轆轤爲,故沙工纔已出送矣。上曰,工役已爲三分之一耶?鎭寬曰,巨役幾乎垂畢,小事惟當速成矣。上曰,蓋瓦,明日當訖役耶?鎭寬對曰,第一層·第二層之前面,蓋已盡矣,東西面姑未盡蓋矣。上曰,蓋瓦後,使之無雨漏處,可也。鎭寬對曰,臣亦憧憧於此,別加董役,期至完固矣。上命戶判先退。鎭寬退出。上曰,事變假注書望筒,書入,可也。璜鎭承命出去,書入進伏訖。又敎曰,都承旨雖未差,三院副提調望筒,書入,可也。賤臣承命出來,書入進伏訖。宗善曰,左副承旨,今蒙藥房副提調落點,而見帶推考房矣。上命書傳敎曰,刑·禮換房。上命退。諸臣以次退出之際,上曰,承旨一員,更爲入侍。賤臣承命出傳,與同副承旨金在昌,偕入進伏訖。上曰,申後召對,兼春秋二員,使之入侍,可也。仍命退,承史以次退出。
甲子十一月十二日申時,上御誠正閣。召對入侍,右承旨·左副承旨·右副承旨·同副承旨同爲入侍時,參贊官李翼晉,侍讀官李惟命,檢討官林景鎭,待敎朴宗薰,假注書柳春東,記注官車信用,記事官崔鳳和,各持綱目第二十九卷,右承旨金宗善,左副承旨李翼晉,右副承旨李文會,同副承旨金在昌,以次進伏訖。上命先讀公事。文會讀奏兵曹草記,加里浦僉使馬牌出給事。上命開卷讀之。惟命讀自冬十一月,止疏奏不省。上曰,下番讀之。景鎭讀自道子勢傾,止官長得失。上曰,參贊官讀之。翼晉讀自徐邈與寗書,止不能免此乎。上曰,閣臣讀之。宗薰讀自寗好儒學,止乃降於後秦。上曰,注書讀之,賤臣讀自十五年,止質走洛陽。上曰,上番讀之。信用讀自八月,止遂與燕絶。上曰,下番讀之。鳳和讀自秋九月,止代領其衆。上命陳文義。惟命曰,范寗之疏,無非當時切實之言,而其所謂人性無涯,奢儉由勢云者,切實之中,尤爲切實。蓋儉,德之恭也,侈,惡之大也。苟或用之無節,爭以靡麗相高,則非但竝兼之室,亦多不贍之患。雖以千乘之富言之,夫財者,有限之物也。不在民則在國,府庫所藏,秋毫莫非生民之膏血,今以有限之財,不能撙節冗費,量入爲出,則終至於國用罄竭,民生困悴而後已,豈不大可寒心哉?魯論曰,道千乘之國,節用而愛人,使民以時,治國之道,莫過節用,而節用之本,亦在於務儉。夫所謂儉之一字,卽人君之美德,而爲治之要,全由於此也。顧今閭巷之間,奢靡成俗,美麗之衣,珍盛之饌,爭能鬪巧,上下無章,縻費不貲,是誠目下之痼弊也。然而如欲風俗之丕變,則惟在自上導率之如何。大學曰,堯·舜帥天下以仁,而民從之,表端而影直,風行而草偃,此其必然之理也。上有好者,下必有甚焉者,伏願於節儉二字,深加留意焉。上曰,何以則導率耶?惟命曰,自上若躬儉率下,則一世自然觀感取則,必有丕變之效矣,此不過一轉移間事耳。上曰,下番陳之。景鎭曰,徐邈之與寗書,無非格言,至於先因小忠而成其大不忠,先因小信而成其大不信者,此節尤爲切當矣。此雖不過戒一太守語,而亦足以以小喩大矣。以其大奸似忠也,故人君不審於用舍之際,則薰蕕同器,賢邪竝進,勢之必然也。上曰,向日文義中,亦以大奸似忠陳之,奸與忠,何以則可辨耶?景鎭曰,論語曰,視其所以,觀其所由,察其所安,人焉廋哉?人焉廋哉。以聖人則哲之明,辨別情僞,剖析幾微,則君子自當彙進,而小人自當竝退矣。上曰,大奸之於忠,固難辨別,明哲何如,則可以知之乎?景鎭曰,小人之情,難以的指,而必於譖諂之間,分辨其善惡,則浸潤膚受,終何以投間抵隙乎?上曰,分辨之道,何如?景鎭未及對。上曰,參贊官陳之。翼晉曰,今日自止中,文義可言者,上下番皆已陳之,而日昨召對時,因閣臣文義中自負二字,有所下詢,而臣則伊日非召對承旨,故有懷未達矣。蓋帝王之自聖自矜,實爲許多受病之源,俯詢救藥之方,意甚盛矣。奏未畢,上曰,何以則能祛此病乎?翼晉繼奏曰,朱子曰,知得如是爲病,不如是便是藥,此實徹上徹下之格論,而苟欲的指其對症之劑,則無過於立志二字。孟子謂舜何人予何人。舜之爲舜,卽好問好察,取諸人以爲善之德也。奏未畢,上曰,注書詳爲記注,無或遺漏,兼春秋同爲記注,可也。翼晉繼奏曰,凡於政令事爲之間,必以大舜自期,則自負自聖之病,不期祛而自祛矣。伏願深留聖意於立志之工焉。上曰,閣臣陳之。宗薰曰,王恭·殷仲堪之進用,此其始也。恭與仲堪,乃是晉室叛臣,其人固無可論,而此時則其心跡未著,王雅所謂必爲亂階者,實有先見之明,故當時稱爲名言矣。雖然,其曰,天下無事,足以守職,若其有事,必爲亂階云者,大是語病,不可不察矣。上曰,此與稱曹操爲治世之能臣,亂世之奸雄者,語意相同耶?宗薰曰,其語脈則果相似矣。夫用人之道,但問才之賢否,不係時之治亂,其可用於無事之世者,亦必可用於有事之世,若有事而不可用者,無事而亦不可用矣。其有事必爲亂階者,雖無事,何以守職耶?誠如是言,則無事之日,可用匪人,而至於有事之後,始求勘亂之才也。是將有事無事,判作兩截看矣。大凡御世之道,雖當泰寧無事之時,常求制治未亂,保安未危之道,然後可以永保無事。若恃目前之無事,姑爲偸安苟息之計,則乃所以爲他日有事之張本,況用人之道,尤豈可以無事而忽之哉?必於無事之前,儲養蒐羅,倚任得人,則上格君心,下正民俗,逆折奸萌,潛消禍本,有以措天下於泰山磐石之安,設或有事,方可以藉其力矣。且自古名節忠義之人,每出於有事之時,而若其褒揚激勸之政,當在於無事之際。故朱子曰,伏節死義之士,當平居無事之時,誠若無所用者,然得而用之,則自然不至眞有伏節死義之事,非謂必知後日當有變故,而預蓄此人以擬之也,此眞格言也。魏徵之言曰,願爲良臣,不願爲忠臣。宋時,有以此言,當上心,被親擢者,朱子聞之,大加憂歎,抵書時相,謂非興邦之言。此等識見,皆以有事無事,看作二致,而見斥於朱子矣。故人君御世,常存得安不忘危底意,人臣事上,必勉以夷險一節之義者,乃是不易之正當道理也。然又有事則易於奮厲,無事則易於偸惰,故在無事時,尤合加意致力於用人之政。朱子己酉封事有曰,求其適己而不求其正己,取其可愛而不取其可畏,則人主失其職矣。不以獻可替否爲事,而以趨走承意爲能,不以經世宰物爲心,而以容身固寵爲術,則宰相失其職矣。此皆從無事時說去,而君臣之所當勉者如此。於此等處,推求歸趣,明辨是非,則可得用人之方,又推之萬事,莫不皆然。伏願留神焉。仍奏曰,參贊官,俄以小臣向筵自矜之說,敷陳救病之藥,而以立志爲言。立志固是學問最初下手處,志苟不立,則更無後段工夫,故學問上許多節目,究竟推原,則,莫不以立志爲歸宿,此說固好矣。然欲論對症之劑,則當先尋受病之源。自矜之病,蓋出於量狹之致,欲救此病,當以恢識量爲務,程子所言識進則量進者是也。立志爲其大本,而恢量爲要切處。向日臣固發其端,而今因參贊官之言,又此略陳矣。上曰,上番所陳中,范寗之疏,帝多納用,則何爲信讒,而出爲豫章太守乎?惟命曰,治國之要,莫如節儉,故衛文公,以大布之衣大帛之冠,務材訓農,授方任能,元年革車三十乘,季年乃三百乘,節儉之效,有如是矣。今此寗言,無非切中時弊,若使當時之君,誠心採納,則晉室雖微弱,豈至於委靡不振乎?中庸曰,舜其大知也與,好問而好察邇言,舜之爲大知,以其能好問,又能好察之致也。人君苟於平日,不能好問而好察,則雖有昌言,同歸於腐說,故讒舌又從而投間抵隙,使賢者不得安於朝,此莫非時君世主,不能明於賢邪之別而然也。今此范寗之出外,未必不由於讒說之殄行,讒說之甚可畏,自古已然。故雖以周公之聖,亦不免恐懼流言,至於居東三年,則詩所謂讒人罔極者,正指此等處也。此豈非後世人主所當鑑戒者乎?上命掩卷。惟命·景鎭仰奏曰,在敏事,依啓之後,傳旨尙今不下,使此賊假息於覆載之間,非但輿情之憤鬱,其爲傷國體而失刑政,當如何哉?伏願卽下前入之傳旨,以爲依臺啓斯速擧行之地,不勝顒祝。上曰,此非玉堂之所可更陳者,卽爲退去,可也。仍命退。惟命·景鎭退出。宗善起伏奏曰,在敏事,輿情之所同憤,而昨有下詢大臣之敎,亟下傳旨,臣亦顒祝矣。上曰,右承旨昨旣筵陳,又何更爲煩奏乎?仍命宗善書傳敎曰,右承旨金宗善,有違筵體,推考。文會曰,昨日大臣入侍時,在敏設鞫事,不得蒙允,輿情抑鬱矣。翼晉曰,目下懲討,卽擧國同聲之請,實非如是相持之事矣。在昌曰,傳旨尙今不下,公議轉益沸騰矣。上曰,同副俄旣隨諸僚起伏,今不必更爲煩陳矣。宗薰仰奏曰,俄者玉堂所奏,乃一國公共之論。奏未畢,上曰,閣臣旣非言官,又與承旨有異,不宜煩奏矣。宗薰曰,如許凶逆,卽所謂人人得以誅之者,旣得方寸之地,孰不可以一言請討乎?且兩玉堂,職在論思,義出懲討,所奏者乃其職分之所當然,而非徒不賜開納,乃復諭以卽退,或恐有欠於待儒臣之道,故敢此仰達矣。上曰,此非閣臣之所當言者矣。宗薰退出。上命書傳敎曰,待敎朴宗薰,入侍未下之前,徑先退出,推考。宗薰還爲進伏。上曰,向筵以凡於在院承旨入侍,閣臣隨入事,有所下敎矣。待敎則未得聞知乎?宗薰曰,臣則未及承聞矣。上命讀公事判付訖。上曰,注書何年登科乎?賤臣起伏奏曰,癸亥謁聖科矣。上曰,以何文爲之乎?賤臣奏曰,以賦登科矣。上曰,第幾人乎?賤臣奏曰,第三人矣。上命退,承史·閣臣以次退出。
上在昌德宮。停常參·經筵。
夜二更,月暈。
金宗善啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
傳于金宗善曰,右承旨·左副承旨·右副承旨·同副承旨入侍。
金宗善啓曰,判義禁趙尙鎭再牌不進推考傳旨,今方捧入,而開坐命下,已至多日,一向違召,終不承膺,事體所在,誠極未安。所當更請牌招,而係是一日三牌,何以爲之?敢稟。傳曰,更爲牌招。
金宗善啓曰,判義禁趙尙鎭三牌不進推考傳旨,今方捧入,而開坐命下,已至多日,連違召命,終不承膺,事體所在,極爲未安。所當更請牌招,而係是一日四牌,何以爲之?敢稟。傳曰,更爲牌招。
傳于金宗善曰,右承旨·左副承旨·右副承旨·同副承旨,入侍。
傳于李翼晉曰,當該承旨推考。
金宗善啓曰,判義禁趙尙鎭四牌不進推考傳旨,今方捧入,而開坐命下,已至多日,一向違召,無意承膺,事體所在,極甚未安。所當更請牌招,而係是一日五牌,何以爲之?敢稟。傳曰,更爲牌招。
金宗善啓曰,判義禁趙尙鎭五牌不進推考傳旨,今方捧入,而開坐命下,已至多日,屢違召命,終不承膺,揆以事體,極爲未安。所當更請牌招,而係是一日六牌,何以爲之?敢稟。傳曰,更爲牌招。
李翼晉,以弘文館言啓曰,本館下番闕直,事甚未安。副修撰洪羲膺·徐能輔,竝卽牌招,以爲推移入直之地,何如?傳曰,允。
以副修撰洪羲膺·徐能輔牌不進罷職傳旨,傳于李翼晉曰,只推,更爲牌招。
以副修撰洪羲膺再牌不進罷職傳旨,傳于李翼晉曰,只推。
李文會,以御營廳言啓曰,本廳把摠李東榮,身病甚重,勢難察任,改差,何如?傳曰,允。
甲子十一月十三日辰時,上御誠正閣。右承旨·左副承旨·右副承旨·同副承旨入侍時,右承旨金宗善,左副承旨李翼晉,右副承旨李文會,同副承旨金在昌,假注書柳春東,記注官車信用,別兼春秋趙雲翊,待敎朴宗薰,以次進伏訖。上曰,注書何爲,只一員入侍乎?宗善曰,此與持公事入侍有異,故一員只爲入侍矣。上曰,注書出去,與上注書偕入也。賤臣承命出傳。宗善曰,此後則雖非持公事入侍,若有在院承旨竝爲入侍之時,則上下注書,皆入之乎?上曰,依此爲之也。上命讀公事判付訖。仍命退,承史以次退出。
甲子十一月十三日未時,上御誠正閣。右承旨·左副承旨·右副承旨·同副承旨入侍時,右承旨金宗善,左副承旨李翼晉,右副承旨李文會,同副承旨金在昌,記事官趙璜鎭,假注書柳春東,記注官車信用,別兼春秋趙雲翊,待敎朴宗薰,以次進伏訖。上命讀公事。文會讀奏平安兵使吳毅常狀啓,分防出身到防事。宗善讀奏公忠監司閔耆顯啓本,罪人金仁太海美縣到配事。上命書判付訖。仍敎曰,承旨今日誰爲坐直?翼晉曰,臣與同副,今當坐直矣。上曰,左副以禮房坐直乎?翼晉曰,然矣。宗善曰,判義禁趙尙鎭牌不進推考傳旨,纔已捧入,而開坐命下,已至多日,連事違召,無意承膺,事體所在,極爲未安,更爲牌招,何如?上曰,依爲之。出擧條仍命曰,判義禁牌去來催促也。仍敎宗薰曰,明日則閣臣誰爲坐直?宗薰曰,臣當坐直矣。上曰,再明則誰爲坐直?宗薰曰,再明則臣似當替直,而姑未可知也。上命退,承史·閣臣以次退出。
上在昌德宮。停常參·經筵。
夜一更二更,灑雨,自五更至十五日開東,灑雨下雨,測雨器水深二分。
李文會啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李翼晉曰,禮房承旨,馳詣宗廟·景慕宮,奉審摘奸以來。
傳于李文會曰,右副承旨·同副承旨入侍,戶曹判書同爲入侍。
李文會啓曰,判義禁趙尙鎭六牌不進推考傳旨,今方捧入,而開坐命下,已至多日,連事違召,終不承膺,揆以事體,萬萬未安。所當更請牌招,而係是一日七牌,何以爲之?敢稟。傳曰,更爲牌招。
李文會啓曰,判義禁趙尙鎭牌不進推考傳旨,今方捧入,而開坐命下,已至屢日,連事違召,事甚未安,更爲牌招,何如?傳曰,允。
李文會啓曰,判義禁趙尙鎭再牌不進推考傳旨,今方捧入,而開坐命下,已過多日,一向違召,無意承膺,事體所在,極爲未安。所當更請牌招,而係是一日三牌,何以爲之?敢稟。傳曰,更爲牌招。
李文會啓曰,判義禁趙尙鎭三牌不進推考傳旨,今方捧入,而開坐命下,已至多日,連事違召,無意承膺,事體所在,萬萬未安。所當更請牌招,而係是一日四牌,何以爲之?敢稟。傳曰,更爲牌招。
李文會啓曰,判義禁趙尙鎭四牌不進推考傳旨,今方捧入,而開坐命下,已至多日,連事違召,終不承膺,事體所在,萬萬未安。所當更請牌招,而係是一日五牌,何以爲之?敢稟。傳曰,更爲牌招。
李文會啓曰,判義禁趙尙鎭五牌不進推考傳旨,今方捧入,而開坐命下,已至多日,連違召命,無意承膺,揆以事體,萬萬未安。所當更請牌招,而係是一日六牌,何以爲之?敢稟。傳曰,更爲牌招。
李文會啓曰,判義禁趙尙鎭六牌不進推考傳旨,今方捧入,而開坐成命,已經屢日,謂有情勢,無意承牌,事體道理,俱極未安。所當更請牌招,而係是一日七牌,何以爲之?敢稟。傳曰,更爲牌招。
李文會啓曰,判義禁趙尙鎭七牌不進推考傳旨,今方捧入,而時囚捧供,成命已久,連日違召,尙不承膺,事體所在,萬萬未安。所當更請牌招,而係是一日八牌,何以爲之?敢稟。傳曰,更爲牌招。
李文會啓曰,判義禁趙尙鎭八牌不進推考傳旨,今方捧入,而開坐有命,已過屢日,連事違牌,終不承膺,其在事體,誠極未安。所當更請牌招,而係是一日九牌,何以爲之?敢稟。傳曰,更爲牌招。
李文會啓曰,判義禁趙尙鎭九牌不進推考傳旨,今方捧入,而開坐有命,已經多日,一向違召,終不擧行,事體所在,萬萬未安。所當更請牌招,而係是一日十牌,何以爲之?敢稟。傳曰,更爲牌招。
李文會,以御營廳言啓曰,本廳千摠李寅植,身病甚重,勢難察任,改差,何如?傳曰,允。
甲子十一月十四日辰時,上御誠正閣。右副承旨·同副承旨入侍,戶曹判書同爲入侍時,右副承旨李文會,同副承旨金在昌,記事官趙璜鎭,假注書柳春東,記注官鄭宗顯,別兼春秋趙雲翊,待敎朴宗薰,行戶曹判書趙鎭寬,以次進伏訖。上曰,戶判進前,仍敎曰,向因領敦寧擧條,有水原民塚掘移之敎矣。助給之物,則自本府擧行,而恤典則生布限五同,今日內,戶曹·賑恤廳間出給,可也。仍命戶判先退。鎭寬未及下階,更命進前。鎭寬進前。上曰,恤典以何司擧行乎?鎭寬曰,當以賑恤廳出給矣。上曰,各別擇給,此辭緣,亦詳細宣布,可也。鎭寬曰,謹當依下敎擧行矣。上命退,鎭寬先退。上命讀公事。文會讀奏公忠監司閔耆顯啓本,罪人等拷訊次數開坐事。上命書判付訖。上曰,注書出去,判義禁牌去來催促也。賤臣春東承命出傳,還入進伏。上又命出去更促。賤臣承命出傳,還入進伏。上曰,今日承旨坐直,以右副·同副爲之,左副則以傳香承旨,別省記入直,可也。仍敎在昌曰,召對若爲之,則兼春秋二員入侍也。仍命退,承史以次退出。
上在昌德宮。停常參·經筵。
藥房提調尹光普,副提調李翼晉啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李文會啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
李文會啓曰,備邊司郞廳來言,今日賓廳日次,而國忌齋戒相値,不得來會云矣,敢啓。傳曰,知道。
傳于李翼晉曰,永陵受香承旨,仍爲奉審摘奸以來。
傳于李翼晉曰,左副承旨·右副承旨·同副承旨入侍。
傳于李翼晉曰,召對爲之。
李文會啓曰,國忌齋戒,非特敎,例不得開坐,而今日金吾時囚,捧供以來,雖緣成命已久,錯認擧行之致,揆以事體,萬萬未安。原啓目纔已退却,而當該禁府堂上,不可無警,竝從重推考,何如?傳曰,允。
李翼晉,以奎章閣言啓曰,景慕宮望廟樓,今望奉審無頉之意,敢啓。傳曰,知道。
李文會,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
左議政徐邁修箚曰,伏以臣年迫八耋,肩擔百責,仰感委毗之眷,不計顚踣之患,每一公退,澌盡欲死,而最是藥院兼帶,決非衰朽如臣,所可許久强策者,早晩登筵,擬將一陳血懇。乃自昨夕,忽添感冒,因之食滯膈煩,達宵叫痛,今日日次,末由趨身。臣之一半分自效,惟在筋力奔走,而老病所使,末如之何,撫躬慙悚,無地自容,敢將短箚,略控實狀。伏乞亟遞臣內局都提擧之任,仍治臣偃便孤負之罪,以警官怠,以安私心,千萬幸甚。日昨筵席,臣等之終始爭執,此豈可已而不已者哉?臣等所以仰望於聖朝,俯矢於寸衷者,只在上下交孚,至誠相與,則苟其容有可議之事,雖冒天下之大不韙,豈敢不言下奉承,而至於此事,王綱有截,天討莫嚴。絲毫放過,國不國人不人,聖明亦豈不俯諒及此,而故留傳旨,力拂廷論?若不念事面之翫屑,擧措之姑息,則臣愚死罪,其視古聖王誠心體下舍己從人之義,得無歉乎?一日暇豫,滋惑聽聞。愚臣憂愛之忱,忍耐不得,適因奏牘之便,而復申前說如此,臣不勝惶恐。取進止。答曰,省箚具悉卿懇。愼節奉慮,日次未參何傷?卿其安心調理。日前筵諭,卿等終不諒予意乎?仍傳曰,此批答,遣史官傳諭于左議政。
判義禁趙尙鎭,知義禁金勉柱,同義禁李尙度等疏曰,伏以臣等頃伏奉臺啓批旨,逆敏嚴鞫之請,已蒙允許,天網不失,乾斷孔廓,久屈之王章可伸,積鬱之輿憤庶洩。臣等職忝議讞,誠激沫飮,成命之下,奉以周旋,惟期待判下,卽速開鞫,嚴訊情節矣。今則爲日已久,傳旨尙靳頒下,臣等聚首相顧,實不勝憂悶抑鬱之至。噫,王者之令,信如四時,聖人之政,貴乎克斷,故令出惟行,周書之昭訓可徵,當斷不斷,古傳之深戒斯存。凡朝家一政一令,何莫非鑑法於是,而至於誅亂討賊之干係甚重者,尤豈可翫愒而持疑耶?今夫誣逼兩聖,倡做悖說者,卽是此賊之逆節也,構陷一廷,包藏禍心者,卽是此賊之斷案也,則隱情慝謀,王法之所當問也,妖腰亂領,晷刻之所難貸也,而頃下兪音,旣循乎大同之情,則久靳嚴處者,此豈不爲拂公議乎?旣頒聖批,欲示乎丹靑之信,則尙稽判付者,亦豈不爲䙝辭命乎?臣等區區愚見,因此而尤有所慨惜者。直緣一凶豎之假息,始稽嚴覈之擧,而貽累於一初刑政,終靳旣允之旨,而瀆䙝於大朝命令,識者之憂,已無可言,而若其隄防之不嚴,亂逆之無懲,亦不勝其切切之憂,則此豈非一擧而三失者乎?忠憤所激,腔血如沸,聯控短章,仰瀆崇嚴。伏乞聖慈,更加三思,亟下傳旨,俾得嚴加究覈,明正典刑,以拔亂本,以重天討,不勝幸甚。臣等無任云云。答曰,省疏具悉。日前已諭於大臣矣。
甲子十一月十五日未時,上御誠正閣。左副承旨·右副承旨·同副承旨入侍時,左副承旨李翼晉,右副承旨李文會,同副承旨金在昌,記事官趙璜鎭,假注書柳春東,記事官盧,別兼春秋徐有恂,待敎朴宗薰,以次進伏訖。上命讀公事。在昌讀奏公事訖。上曰,判付,出去書之,可也。仍敎曰,今日玉堂番誰也?翼晉曰,上番李勉求,下番徐能輔也。上曰,召對爲之。賤臣春東承命出傳。又敎曰,上下番皆以兼史爲之。承命出傳。上仍御誠正閣。召對入侍時,參贊官李翼晉,侍讀官李勉求,檢討官徐能輔,待敎朴宗薰,假注書柳春東,記注官鄭宗顯,記事官盧,各持綱目第二十九卷,以次進伏訖。上曰,上注書何不傳命,而使召對注書替出乎?上注書推考,可也。仍命書榻敎曰,注書趙璜鎭推考。上命開卷讀之。勉求讀自劉衛辰,止以拒之。上曰,下番讀之。能輔讀自謂太子興曰,止統徐成。上曰,參贊官讀之。翼晉讀自後秦主萇,止鼎足之勢。上曰,閣臣讀之。宗薰讀自今我引兵,止永殺之。上曰,注書讀之。賤臣讀自章武王宙,止疏奏不省。上曰,上番讀之。宗顯讀自十八年,止次于鄴。上曰,下番讀之。讀〈自〉十二月,止烏孤乃受之。上曰,文義陳之。勉求曰,殷仲堪,好行小惠。臣謂仲堪,徒竊虛譽,不識治務,固不足論,而以人君惠民之政言之,亦有大小之別,小惠易行,大惠難施。上曰,何謂小惠?勉求曰,如鄭子産之乘輿濟人,漢東京之給復賜爵,是也。此等小惠,聖人不取,雖在堯·舜之世,而亦或以違道干譽爲戒,以堯·舜之聖,而亦或有博施猶病之論。方今重建仁政之殿,政是益懋仁政之時。伏願殿下,凡於惠民之方,先察大小之分,與百姓同樂,無一夫不獲,是臣顒祝之忱也。上曰,仁政殿非重修時,則不必行仁政之謂耶?勉求對曰,仁政殿,卽列聖朝發政施仁之所,而今方重修,故臣謂於此時,當益懋仁政,非謂未重修時不行仁政也。上曰,下番陳之。能輔曰,李遼請修孔子廟,此是當時之急先務,而孝武竟不能用,如是而亦安得興復晉室哉?上曰,秦王堅,臨太學講諸生,而孝武,非但不用遼言,又有罷遣生徒之事。然則晉不及於秦,而孝武之如此,或緣在下之臣,無所贊佐而然耶?能輔曰,此時李遼能言之,則非無人也,而特孝武之不用故耳。其無尊德樂道之意,自可見矣。漢高祖,以太牢祀孔子廟,而先儒曰,漢之四百年基業,實肇於此。若以晉比之於漢,則其優劣懸隔,晉固不足論,而蓋學校者,有國之根本也。學校興則化成俗美,培養人才,而三代之治,卽不過興學校作人才。故曰,以鄕三物,敎萬民而賓興之,又曰,濟濟多士,文王以寧,此可見古聖王興學作人之化,而其本又在於人君躬行心得之餘,而才之鬱興,國之乂安,惟觀導率之如何耳。惟殿下留省焉。上曰,參贊官陳之。翼晉對曰,儒臣所奏中,正殿旣成,當務仁政云者,非謂正殿未成之前,或忽於發政施仁之意也。成王洛邑初政,召公以宅新邑,肆惟王疾敬德,眷眷於告戒之辭,洛邑未成之前,豈或少勉於敬德之工而然耶?誠以宅洛者,成王維新之日也。故召公之意,亦必欲汲汲加勉於諴民祈永之道矣。今此殿役之告成,亦一我殿下維新之會也。臨正殿而發大政,如成王之宅新邑而疾敬德,則庶爲億萬年無疆之休。是臣區區之望也。上曰,閣臣陳之。宗薰曰,後秦諸將,以姚萇爲將牢太過,此言非矣。正患其不能將牢,若果將牢,則功豈不可成乎?牢者,堅固之謂也。釋者,謂將牢者,當時俗言把穩也。蓋持心則寬緩深重,處事則安詳堅固,是謂將牢,苟能如是,何適不可乎?孔子曰,君子不重則不威,學則不固,是學問之要將牢也。張觀參政之言曰,何嘗敎賢緩不及事,且道世間甚事,不因忙後錯了,是做事之要將牢也。凡人之性,多褊急而少厚重,皆由不能將牢也。昔呂伯恭少時,性氣粗厲,嘗因飮食不如意,打破家事,後因看論語躬自厚而薄責於人,意思一時平了,終身無暴怒。朱子許此,以爲變化氣質之法,此言政好翫味,伏願於此等處留念。學問則立志牢確,不爲外物撓奪,不求一日之功,而要得千聖之傳,政令則氣象使之舒泰,規模使之宏厚,勿取一時之快,而永樹萬世之基,常以寬緩厚重堅固確實底意思,爲根本工夫,是臣區區之望也。上曰,孝武不聽李遼之疏,何如?勉求曰,兗州是孔聖之舊鄕,而況當南渡之後,庠序之敎不行,李遼此疏,誠有見,而晉帝不能從,他事尤不足論也。上曰,符堅臨過太學,孝武罷遣生徒,何如?勉求曰,符堅雖氐羌之種,亦是英物,雖未知其果眞知孔子之當尊學校之誠美,而爲聳觀聽而作此事,孝武只是闇弱,雖使心知其好,亦不能以辦此矣。上曰,晉帝知其好而不行乎?勉求曰,臣所謂知其好者,設言也,非謂其眞好之也。果使眞好,則何憚而不爲乎?上曰,雖非今日自止內語,而堅比昭烈,猛比諸葛,果能然歟?勉求曰,崔浩之言有曰,慕容恪,燕主之周公,王猛,秦主之孔明,此以契遇之密而言,似非謂堅能如昭烈,猛能如孔明也。上曰,燕主垂,姚萇,孰勝耶?勉求曰,垂·萇俱事秦堅,亦俱叛者,而垂終不忍迫隘之事,萇則所行慘毒,以此觀之,優劣似不足論也。上曰,瑯瑘王道子何如人耶?勉求曰,古詩曰,公子王孫芳樹下,道子只堪作遊閑公子,而反委以軍國之重,其敗也固宜矣。上曰,瑯瑘王道子,何爲移封會稽耶?勉求曰,晉元帝,以瑯瑘爲帝,其後親皇子,皆封於瑯瑘,將封德文,故所以移封道子也。上曰,仲堪謂劉邁曰,卿狂人也,劉邁眞狂人耶?勉求曰,仲堪之意,以桓玄乃狂人也,而邁以精理責之,此亦可謂狂人也,非謂邁眞狂人也。上曰,愼勿受之,此言好耶?勉求曰,受遺之大臣,慮有讒毁之者,其戒也果得之矣。上曰,讒言何以則可絶耶?有大奸似忠之語,大奸何以分辨,讒說何以詳知乎?勉求曰,明理則可以知其奸,而讒說不能行矣。上曰,何以則可以明理乎?勉求曰,明理者,謂明於道理與事理也。上曰,大奸似忠,何以則明知其奸乎?勉求曰,奸情之難以明知,自古巳然,故雖以堯之聖,未及知四凶之奸,而至於舜時,始爲誅殛矣。奏未畢,翼晉曰,上番儒臣之言誤矣。夫豈以大堯則哲之明,或有遺照而然耶?奏未畢,上曰,旣知四凶之奸,豈可用之乎?翼晉將奏之際,上曰,上番奏之。勉求曰,是故古人,亦有堯不知四凶之語矣。翼晉曰,豈不知乎?蓋彼四凶之罪,當堯之時,不敢售其奸,罪惡未彰,故特不之罪耳。以聖人日月之明,豈有不知其奸之理乎?上曰,堯旣知之,何以不遠之耶?勉求曰,參贊官之所奏,果有依據,似曾見於大學衍義中矣。上曰,萇所云不知其兄四者,果信乎?勉求曰,其優劣臣未敢知,而此與孫策我不如君君不如我之言相類,而萇意則有自多之意耳。上曰,片長何言耶?勉求曰,片謂寸也,長謂長處也。上曰,此云建立功業,驅策諸賢,何以則能知人乎?勉求曰,知人亦在於明理矣。上曰,賞罰何以則詳明乎?勉求曰,人君之心公平,則賞罰得其正矣。上曰,上世之君,有或公平,而歷代多不能公平,何也?勉求曰,朱子以萬化,歸重於人君之一心,精一相傳,卽上世傳心之學,而至於後世,則此學不明故也。上曰,何以則爲公耶?能輔曰,公字工夫,在明德矣。翼晉曰,萬事歸宿處,正心誠意是已。苟以正心誠意爲工,則自底於公字矣。上曰,正心在於學問,則學問之工,從何處下手乎?勉求曰,在於勤矣。上曰,勤字用工之方,詳細以奏之也。勉求曰,不息爲勤,聖人之學,亦在於不息矣。上曰,何以則學以至於聖人地位乎?勉求曰,聖問及此,以小臣謏學,實不知所對矣。夫所謂聖學無他。殿下已講大學,大學中明德新民,是聖人之學也。上曰,詩·書中,亦有道及賞罰句語,能記之乎?勉求曰,書有罰不及嗣,賞延于世之語,而此外不能記得矣。上曰,書之初卷,又有之矣。勉求曰,有五刑五庸哉之句矣。上曰,此只是罰之語也。勉求曰,亦有五服五章者矣。上曰,堯·舜之時,賞罰公矣,後世不然,何爲而然耶?勉求曰,後世則聖人之學問,不傳故然矣。上曰,聖學之要道,更爲論奏,可也。勉求曰,惟精惟一,允執厥中,爲聖學之心法也。上曰,何以謂精一也?勉求曰,精以察之一以守之,是也,而後世之不明於學問者,不爲之致也。上曰,不爲者何歟?勉求曰,學問上不用力也。上曰,姚萇與慕容垂孰勝?勉求曰,別無優劣,垂似勝矣。上曰,仲堪何爲而謂不足論耶?勉求曰,臣所謂不足論,蓋以仲堪,與王恭同擧兵,終死於不義,晩節不足論故也。上曰,玉堂番次爲誰?勉求曰,有尹致鼎·金相休,李惟命,而臣於明日當替番,而尹致鼎·金相休,皆有故云,故更請於他矣。上曰,他是誰耶?勉求曰,李惟命也。上曰,上下番明日皆仍番乎?能輔曰,臣入直已爲三日,下番則只有三員,一員則有實病,一員則陳疏救護,番次苟艱,故明日不得替番矣。上敎于宗薰曰,景慕宮樂章最初所用之本,及近日所用之本,與先朝付籤以下之本,及付籤以前之本,竝爲謄書以入,可也。仍命玉堂先退。勉求·能輔以次先退。上曰,注書爲何科乎?賤臣起伏奏曰,癸亥謁聖科矣。仍命曰,詩·書中有所誦者,誦之也。賤臣誦奏七月章,未及盡誦,上曰,更誦孟子莊暴章。賤臣奏曰,未能記誦矣。又敎曰,更誦孟子首章,可也。賤臣誦奏未畢,又敎曰,誦奏詩傳關雎章也。賤臣誦奏訖。仍敎曰,誦奏章下註,可也。賤臣未能盡誦。上仍命宗顯,誦奏關雎章沒章下註。宗顯誦奏訖。上命有恂讀奏葛覃章。有恂曰,此則不能記誦,而斯干章,似可誦之矣。上曰,誦之也。有恂誦奏訖。上命璜鎭,誦奏所誦書。璜鎭曰,臣無記誦之書矣。又敎曰,誦奏孟子首章,可也。璜鎭曰,臣雖於如此易誦之書,素無記誦者矣。上曰,隨所誦誦奏,可也。璜鎭誦奏書傳堯典訖。上命書榻敎曰,大王大妃殿進御桂枝養胃湯,依本方五貼製入。出榻敎上命退,承史·閣臣以次退出。
上在昌德宮。停常參·經筵。
自開東至辰時,有霧氣。
金宗善啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
李翼晉啓曰,明日常參·經筵,取稟。傳曰,停。
注書趙璜鎭病,代以金用默爲假注書。
傳于金在昌曰,留院上疏入之。
全羅監司鄭大容疏曰,伏以臣猥膺藩寄,已過半年于玆,而了蔑尺寸之效力,徒竊廩俸之厚享,居常惶愧,若隕淵谷。月前遽遭逆境之慘,區區私慟,臣不敢張皇陳達,而情地之切悲,行路見憐。臣旣無達理見識,自不免任情哀疚,衰腸欲斷,驚魂莫收,形神幻脫,疾病侵尋。臣雖在平常無事之時,自來憒劣,每患僨誤,況今精力,尙何望强策自效於方面分憂之責哉?仍伏念臣以眇福小器,厚蒙恩造,前後踐歷,罔非踰濫,而莫念愆尤之日積,冒叨榮名之太侈,盈成之極,理必招損,神明所嫉,罹此酷罰。臣於是反躬隱痛,萬念灰冷,寧欲隕身自贖,而尙何及哉?在公而無涓埃之報,在私而有淵氷之惕,重任之一日虛縻,冞增大小之狼狽,玆敢冒控血懇,仰瀆崇嚴。伏乞聖慈,俯賜矜察,特許鐫遞臣職名,俾得歸身蓬蓽,保有殘喘,與膝下兒孫,共戴生成之澤,實爲餘生至切之願。臣無任云云。答曰,省疏具悉。卿其勿辭察任。
上在昌德宮。停常參·經筵。
金宗善啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
李翼晉啓曰,明日常參·經筵,取稟。傳曰,停。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
李文會啓曰,來二十一日朝參日次矣,敢稟。傳曰,停。
李翼晉啓曰,來二十一日輪對日次矣,敢稟。傳曰,當次人受點,後日次待令。
傳于李溏曰,諸承旨持公事入侍。
傳于李溏曰,召對爲之。
李文會啓曰,前北兵使金爔所佩密符還納,修正次,密匣請出之意,敢啓。傳曰,知道。
以廣州留守李晩秀狀啓,判府事徐龍輔祿俸不爲領受事,判付內祿俸更卽輸送事,回諭于該府留守爲良如敎。
傳于李翼晉曰,此時守令,不可曠官,未下直閫帥·守令,皆令明日辭朝,上京守令,亦爲催促下送。
李翼晉,以禮曹言啓曰,卽接顯陵令所報,則今十七日申時量,本陵丁字閣階砌下莎草,意外失火,延及於大王陵上外階砌下十七把之地,登時撲滅云矣。莫重陵寢至近之地,有此莎草失火之患,萬萬驚悚。慰安祭,不卜日今十九日設行,本曹堂上郞廳,待明朝進去奉審後,出火根因,査實處置,何如?傳曰,陵上不遠之地,有此遺火延燒者,萬萬驚悚。禮堂卽爲馳進,奉審以來,慰安祭,依草記設行,可也。
傳于李文會曰,二十日次對,進定於明日。
李翼晉,以吏曹言啓曰,今此冬至祭,永禧殿獻官,當以從二品磨鍊,而除老病·公故,實無推移之路,不得已以正二品,塡差以入之意,敢啓。傳曰,知道。
李翼晉,以吏曹言啓曰,今此冬至祭,各陵殿宮園廟,獻官·執事,當爲磨鍊,而除老病·公頉,實無推移排比之路。依近例,刑官·司饔院官員及年六十以上人,通融塡差以入,而其中時無職名人員,令該曹口傳付軍職,何如?傳曰,允。
金在昌,以漢城府言啓曰,今式年京外帳籍,已爲磨勘,獻民數,今方修正以入,而以咸鏡道今式人口六十九萬八千七百二十六口,比辛酉式人口,則民數之減,至於六萬六千一百九十八口之多,故事甚訝惑,取考本道辛酉式都成冊,則都已上人口六十七萬八百一口,誤以七十六萬四千九百二十四口報來,以致相左之境,自下不得循例釐正。今於甲子式民數修正時,辛酉式民數,一體改修正以入,而亦爲嚴飭該道,此後更無如是差誤之地,何如?傳曰,允。
李翼晉,以禮曹言啓曰,卽接西部幼學李敦誠呈狀,則以爲同姓八寸兄故衛率克誠,以屢代宗孫,嫡妾無子,而夫妻俱歿,以其同姓十寸弟和誠第三子溫夏,欲爲立後,而和誠夫妻,亦爲俱歿,故諸族會議,衆論歸一,而與受無人,拘於常規,不得循例禮斜。忝在門長之列,故如是具由仰訴,依定式草記稟處事,呈狀矣。曾因大臣筵達,兩邊與受文蹟,明有可據而不得登聞者,許令該曹,論理草記事允下,而門長李敦誠所訴旣如此,依大臣筵奏定式,李和誠第三子溫夏,立爲李克誠之後,何如?傳曰,允。
李翼晉,以禮曹言啓曰,卽接龍仁幼學鄭楙呈狀,則以爲族孫墩,嫡妾俱無子而身死,以其同姓十六寸兄壎第二子泰鎭,欲爲繼後,諸族會議,衆論歸一,以至成文,而壎之夫妻俱歿,與受之際,有拘常格,不得按例禮斜,而忝在門長,故玆以據實仰訴,依定式草記稟處事,呈狀矣。曾因大臣筵達,兩邊與受文蹟,明有可據而不得登聞者,許令該曹,論理草記事允下,而門長鄭楙所訴旣如此,依大臣筵奏定式,鄭壎第二子泰鎭,立爲鄭墩之後,何如?傳曰,允。
李翼晉,以禮曹言啓曰,卽接唐津幼學韓濮呈狀,則以爲同姓三寸姪柱星,爲宗嗣之重,繼再從兄潗之後,而不幸嫡妾俱無子,而夫妻俱歿。以其本生家四寸弟柱翼第二子龜錫,欲爲立後,兩家諸族,同議完定,而受者無人,不得循例禮斜,忝在門長,故玆以據實仰訴,依定式草記稟處事,呈狀矣。曾因大臣筵達,兩邊與受文蹟,明有可據而不得登聞者,許令該曹,論理草記事允下,而門長韓濮所訴旣如此,依大臣筵奏定式,韓柱翼第二子龜錫,立爲韓柱星之後,何如?傳曰,允。
李翼晉,以禮曹言啓曰,卽接庇仁幼學安啓建呈狀,則以爲族弟國柱,嫡妾俱無子,以同姓四寸兄啓道第二子復仁,欲爲繼後,兩家同議與受,未及禮斜,而啓道夫妻俱歿,拘於常規,不得按例立案,而忝在門長,故如是具由仰訴,依定式草記稟處事,呈狀矣。曾因大臣筵達,兩邊與受文蹟,明有可據而不得登聞者,許令該曹,論理草記事允下,而門長安啓建所訴旣如此,依大臣筵奏定式,安啓道第二子復仁,立爲安國柱之後,何如?傳曰,允。
李翼晉,以成均館同知館事意啓曰,文廟守僕,依宗社守僕例,試才啓下事,曾有定式矣。守僕元宗烈,朔數已滿,其代以事知守僕,試才抄擇,備三望受點次,別單書入之意,敢啓。傳曰,知道。
李文會,以兵曹言啓曰,禁軍來春夏等祿試射時沒技人,別單中,依例懸註以入之意,敢啓。傳曰,知道。
李文會,以武臣堂上朔試射試所試官意啓曰,今日試射時,折衝金達行·金大裕·金昌浩等,無緣不參,依承傳竝罷職,何如?傳曰,允。
金宗善,以義禁府言啓曰,保放罪人兪漢紀,病勢向差云,還囚後議處以入之意,敢啓。傳曰,知道。
禁府啓目,魯城縣監崔文顯原情云云。問目內辭緣,泛稱遲晩,刑推得情,何如?判付啓,除刑推議處爲良如敎。又啓目粘連,向前兪漢紀亦,觀其所供,威脅訟民,濫施惡刑事段,犯罪三漢,只依營關捉送而已,推覈之節,初無干涉是如,縷縷發明是白乎矣。今以已遲晩者言之,還穀分留,法意甚嚴,而米粗各穀一千九百十四石零,初不報營,無難擅分,事極可駭,以此照律,何如?判付啓,依允。
吏曹參判徐瀅修疏曰,伏以臣猥控病狀,獲遞知申,仰感體諒之恩,俯訟偃息之罪,曾不踰日,伏奉副貳銓衡之命,臣於是驚懍震迫,直欲循墻而不可得也。夫我朝命官,最愼吏部,門戶以經之,才識以緯之,未必皆山濤之淸裁,毛玠之倫鑑,而要之多一代之選,萬夫之望耳。是以進退人物而不以爲泰,輕重權度而待以爲政,長席卽勿論,凡在參佐之列者,亦且通擬則與聞,獨政則持衡,苟非其人,所以累治體而乖物情,有非尋常職事之比也。若臣者,特通侻迂疎之一癡人,智昏於名利之關,器局於拙滯之規,雖其世典銓籤,眼慣例簿,而四選格法,反同聾瞽,九流品藻,茫如煙海。方當一初淸明,首重用舍,敷求老成,委毗以甄別之責,而末路苦歧,物色易猜,題目之出,指點隨起,則此其夾贊引翼,用副我聖朝平允之托,事至艱也任至鉅也。以臣之愚,尙可毫分稱塞於其間哉?況臣磷淄塵鞅,玄髮變衰,閱歷風波,壯心潰裂,回顧睢盱之場,自不覺齒寒而體粟。秪緣特達之殊過,死且難負,昵覲之微誠,炳然如丹,欲以昔年再造之餘生,竭力自效於追先報今之義而已,至如鼓策朽鈍,馳騁榮途,非惟至願之所不及,抑亦戒懼之所常存,臣豈敢夸辭飾讓於推心置腹之下乎?屢逋嚴召,久切兢惶,而間値齋日,今始呼籲。伏乞聖慈,察臣衷懇,將臣新授職名,亟行刊改,無玷掄簡,毋駭瞻聆,區區血祝。臣無任云云。答曰,省疏具悉。卿其勿辭,從速肅命。
甲子十一月十七日辰時,上御誠正閣。諸承旨持公事入侍時,行左承旨李溏,右承旨金宗善,左副承旨李翼晉,右副承旨李文會,同副承旨金在昌,假注書柳春東·金用默,記注官車信用,別兼春秋趙雲翊,待敎朴宗薰,以次進伏訖。上曰,玉堂番誰耶?翼晉曰,上番金相休,下番徐能輔也。上命讀公事。翼晉曰,臣吏房代房矣。讀奏平安都事金璞狀啓,楚山府使金瑛到任事。在昌曰,戶房無公事矣。翼晉以禮房,讀奏公忠監司閔耆顯狀啓,改道號敎諭書祗受事。文會以兵房,讀奏平安都事金璞啓本,邪學無乎事。宗善以刑房,讀奏江原監司申絢啓本,罪人金世興鬱珍縣到配事,全羅監司鄭大容啓本,罪人兪漢吉興陽縣到配事。溏曰,工房無公事矣。上命各書判付訖。上曰,召對爲之。參贊官以左承旨爲之,注書以上注書入之。賤臣春東承命出傳。又敎曰,左右史皆以兼春秋爲之,上番兼春秋,先爲催促入侍。用默承命出傳,還入侍。上仍御誠正閣。召對入侍時,參贊官李溏,侍讀官金相休,檢討官徐能輔,待敎朴宗薰,假注書柳春東,記注官鄭宗顯·車信用,各持綱目第二十九卷,以次進伏之際,相休趨入正門,而進伏於承旨前。溏曰,校理金相休,入侍之際,有違筵體,推考,何如?上曰,依爲之。出擧條相休改伏於玉堂座次。上開卷命讀。相休讀自夏四月,止如故。上曰,下番讀之。能輔讀自夏五月,止萬歲天子耶。上曰,參贊官讀之。溏讀自九月,止燕軍之南。上曰,閣臣讀之。宗薰讀自十月,止太子寶立。上曰,注書讀之。賤臣讀自燕主垂,止始有異志。上曰,上番讀之。宗顯讀自九月燕慕容農,止悉以軍事委麟。上曰,下番讀之。信用讀自貴人張氏,止愈懼。上曰,文義陳之。相休曰,長星見者,天變之大者。蓋長星,與彗星·欃槍·蚩尤旗,同是一星,而以其形樣之不同,其名亦異,星之有尾而似箒者,謂之彗,尾長而有枝,似槍槊樣者,謂之欃槍,尾不似物形而其長竟天者,謂之長星,其名雖殊,其爲天變之大者則均矣。而況自須女,至于哭星,則又是女禍死喪之兆,可謂危亡,迫在呼吸,而武帝,不但不能恐懼修省,至擧酒勸之而發戲媟之語,其爲慢天極矣。詩曰,敬天之怒,無敢戲豫,戲豫猶不敢爲,況敢慢天乎?宜其有淸暑之禍,而晉隨而亡也。大抵天人之際,甚可畏焉。人以眇然之身,在天地之間,泛而思之,則似無相感之道,而人者,天地之心也。況人君,又有財成輔相之責,把造化之權,故其一語默一動靜,無不與天地相關。蓋心和則形和,形和則氣和,氣和則天地之和應之,此所謂和氣致祥者也。苟或反是,則心形與聲,俱失其和,而天地之氣,亦不得順,此所謂乖氣致災也。考之於經傳,可按而知也。書太甲曰,惟天無親,克敬惟親,咸有一德曰,德惟一,動罔不吉,德二三,動罔不凶,惟吉凶不僭,在人,惟天降災祥,在德。大禹謨曰,惠迪吉從逆凶,惟影響,詩大明曰,惟此文王,小心翼翼,昭事上帝,聿懷多福。又以洪範庶徵言之,人君有肅乂哲謀聖之德,則雨晹燠寒風,以時應之爲休徵,人君有狂僭豫急蒙之失,則雨晹燠寒風,以恒應之爲咎徵。此則天人感應必然之理之見於經傳者也。故明君遇災,則必恐懼惕厲,以爲消弭之道,得享安全之福。是以成湯罪己,大雨方千,太戊修德,祥桑枯死,成王悔過,反風起禾,宋景公發君人之言,熒惑退次,此則恐懼修省轉災爲祥實然之跡之著於經傳者也。由是觀之,一念之善,景星慶雲,一念之惡,疾風暴雨者,不是過語,而晉帝之識,不能及此,至發慢天之言,其亡宜哉,而宋臣王安石,又以天變不足畏之說,沮人君對越之意,啓人君忽災之心,極爲無狀矣。夫人君,一德享天,自無災沴之可警者,此爲太上,而如或不及於此,則因災警懼,修德行仁,致使轉危爲安,易亂以治,則不害爲殷憂啓聖之資,而有災未必不勝於無災也。殿下臨御以來,無歲無災,而雖以近日事言之,陽月雷變,極爲驚心。古人曰,陰氣凝聚,而陽在內不得出,則豗擊而爲雷,又曰,陰囚陽則奮而爲雷。大槪是陰盛陽微之致,扶陽抑陰之道,不可不留於淵衷。而且入冬以後,昏霧頻作,陰陽亂則爲霧,霧乃衆惡之氣,故宋臣劉敞,以大雪後昏霾,爲聰明壅蔽之象,亦願廣開聰明,無使下情,閼而不達焉。又以日氣言之,當此閉藏之時,其暖如春,暖雖屬仁,此不過姑息之仁,當寒而寒,當暖而暖,此天地之仁也,可好者能好之,可惡者能惡之,此人君之仁也。蓋不翕聚則不能發散,冬有諐陽則夏有伏陰,此理之必至者也。以洪範庶徵類應之理推之,曰豫恒燠若,豫者,懈怠之謂也。目今豫怠成風,一世同然,紀綱解紐,百度不貞。雖以聖學言之,睿質天縱,卓越千古,雖若無資乎講學之工,而然而聖不自聖,益加不息之工。故以大舜之聖,而孳孳爲善,以夏禹之德,而猶惜寸陰。成湯之昧爽丕顯,文王之日昃不遑,周公之坐以待朝,孔子之韋編三絶,此莫非古聖人好學不倦之意也。顧今八域臣民,日夜攢手顒祝於殿下者,只是聖學緝熙,日就月將也。伏願日開經筵,頻接臣僚,講論經訓,詢諮政法,以爲明聖德新化理之地,不勝區區之望也。上曰,下番陳之。能輔曰,上番已盡奏矣。臣則別無可陳之文義矣。上曰,參贊官陳之。溏曰,上番旣皆陳之,臣亦無可達之辭矣。上曰,閣臣陳之。宗薰曰,今日自止,別無文義之可以敷陳者,而禿髮烏孤之得趙振而自謂功可成者,似能知用人者矣。俄者玉堂所奏陰陽之義,果切實,而聖人作易,以陽爲君子,以陰爲小人,欲究陰陽之象,則莫切於賢邪消長之機。伏願以儒臣之言,反求於用人之道焉。上曰,燕主垂,信聽左右之虛譽,而不知太子寶之不賢,此果何如,後段后之言,亦何如,垂之事,亦何如?仍命曰,上番奏之。相休曰,垂之信虛譽而不察其子之不肖者,可謂昏矣。至於後段后,則爲宗社大計而有此言,則不可謂無所見矣。上曰,王國寶之爲人,何如?相休曰,國寶諂附道子,以圖富貴,則其人不足論矣。上曰,長星何星耶?相休曰,俄已有所奏,而此星,大體與彗星同,以其無箒形,故只稱長星矣。上曰,彗星在何方耶?相休曰,在於西方矣。上曰,彗星果西方星耶?相休曰,爲災之時,則隨方而見,不但在於西方矣。宗薰奏曰,楚孛長星之得名,以其形氣,而元無一定之方位,不可謂之西方之星矣。上曰,長星·彗星,星同而名異者,出於何書耶?相休曰,臣記性不足,未能的知其所出矣。上曰,記性者何謂耶?相休曰,記性,是强記之性也,聰明之謂也。上曰,彗星則雖然,而日食則自今年而知明年之事,此旣人之所預知,則何以爲災也?相休曰,日食雖有常度,可以預推而知,而但人君,修德行政,用賢去邪,使陰不敢敵陽,則日月雖同度同道,與之相會,而月常避日,故當食不食,若當食輒食,則是陰壯陽弱之致,此所以爲災也。上曰,月食,何如?相休曰,月食亦是陰抗陽不勝,故月爲之食,此固災也,而但比陰勝陽揜食,其災爲輕,所以月食無記,日食則必以災書之者也。上曰,長星,亦可以屬陰陽言耶?相休曰,星辰乃陰陽精氣之凝結,而在天成象者也,而長星,是陰沴之氣,凝結所成者也。上曰,君子·小人,亦可以陰陽言耶?相休曰,君子陽也,小人陰也。上曰,君子·小人,何以辨之耶?相休曰,君子·小人,辨之不難,修身明道,成己成物者君子也,懷祿保位,惟利是求者小人也。上曰,俄者文義,皆引經據義,今此辨別之要義,亦以七書中句語,拈出敷陳,可也。相休曰,書云有言逆于汝志,必求諸道,有言遜于汝志,必求諸非道,蓋多陳逆耳之言者,可知其君子也,多陳容悅之語者,可知爲小人也。上曰,更以如四書中指的之語奏之也。相休曰,開國承家,小人勿用,未及畢奏,上曰,此語出於何篇乎?詳奏之也。相休曰,在於周易矣。上曰,又陳之。相休曰,論語云君子泰而不驕,小人驕而不泰,又云君子周而不比,小人比而不周,書云爵罔及惡德,中庸云君子之道費而隱也。上曰,詩傳中亦多此等語,何不言之耶?相休曰,詩傳中,語及君子·小人處甚多,而臣倉猝不能枚擧,然巷伯一篇,備盡小人情態矣。上曰,君子·小人辨別之道,及親賢遠小之道,如此句語奏之也。相休未及對。上曰,遇災修省之道,何以可盡耶?相休曰,講明聖學,必體古先王弭災之方,則可以盡修省之道矣。上曰,何以則講明聖學耶?相休曰,此不越乎一部大學,而若無小學涵養之功,則根本不立,必先以小學爲本,自灑掃應對做工,以至于格致誠正之域,則聖學自底於高明矣。上曰,講學之道,每患始勤而終怠,何以則無此耶?相休曰,念終始典于學,如此則無是患矣。上曰,念終始典于學,出於何篇乎?相休曰,在書傳說命篇矣。上曰,何以則終始典學耶?相休曰,終始典學四字,其意已盡,而必曰念者,是念念不忘之義也,卽今日經筵是也。上曰,今日非經筵而是召對也。相休曰,臣誤奏矣。仍奏曰,無論經筵與召對,日日開講,不憚三接之勞,與臣僚講確經旨,討論治法,則似於終始典學之方,大有益矣。上命玉堂先退。相休起伏奏曰,以在敏之罪,尙今假息者,已是失刑之大者。奏未畢,上曰,本館所置大學爲幾件,四書爲幾件耶?相休曰,未及知之矣。上曰,然則先退,詳考後錄稟,可也。相休退出之際,楹內曲拜而出。上曰,何可楹內曲拜?使之楹外曲拜而出。仍命書榻敎曰,校理金相休,楹內曲拜,有違筵體,推考。能輔曰,上番,以在敏事,有所仰達,而傳旨之尙未下,奏未畢,上曰,玉堂之向來所奏足矣。何可屢煩乎?溏等起伏奏曰,上下番之以在敏事,有所仰請而未蒙允許,臣等不勝抑鬱,敢此仰達矣。在敏之極凶絶悖,擧國同憤,伏願亟降傳旨焉。上曰,承旨之如是煩請,甚不緊矣。上命能輔先退。能輔退出。上仍命退,承史以次退出。
上在昌德宮。停常參·經筵。
自人定至十九日開東,灑雨下雨,測雨器水深五分。
李文會,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李翼晉啓曰,明日常參·經筵,取稟。傳曰,停。
金宗善啓曰,合辭許久闕啓,事甚未安。大司諫林漢浩,司諫閔師宣,獻納宋冕載,正言洪羲俊,執義金孝秀,掌令趙台榮,竝卽牌招,何如?傳曰,允。
李文會啓曰,禁衛營將官來言,今日本營軍兵,日次私習云矣,敢啓。傳曰,知道。
李文會啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,京畿水使李海愚下直,長弓一張·長箭一部·片箭一部·筒兒一箇,賜給。
傳于李文會曰,大臣·備局堂上引見。
金宗善啓曰,大司憲李直輔,掌令宋稚圭在外,執義·掌令一員,持平二員未差,監察茶時之意,敢啓。傳曰,知道。
以大司諫林漢浩,司諫閔師宣,獻納宋冕載,正言洪羲俊牌不進罷職傳旨,傳曰,只推。
兵曹,申大顯爲右邊捕盜大將。
李文會啓曰,新除授右邊捕盜大將申大顯,卽爲牌招,傳授命召及大將牌·傳令牌,何如?傳曰,允。
行禮曹判書韓用龜書啓,顯陵局內莎草失火處奉審事,臣於本月十七日三更量,與本曹正郞李敦賢辭朝,馳進陵下,待天明,與本陵令朱弼相,參奉閔師寬,進詣陵上奉審,次詣丁字閣奉審,則俱爲無頉是白乎旀。仍詣失火處,詳細看審,則自碑閣西邊,至丁字閣左右後三面莎草,盡爲燒燼,而以營造尺尺量,則南北闊一百四十九尺,東西闊一百五十一尺,自被燒處,至大王陵階砌石,爲三十八尺,至王后陵外階砌石,爲二百二十七尺,而昨日申時量,本陵山直,遙望莎草延燒之狀於巡山之時,遑忙下來,呼聚陵軍,登時撲滅是如爲白臥乎所。陵上至近之地,有此失火之患,極爲驚悚,而出火根因,爲先盤問於入番陵軍等處是白乎,則一辭發明,皆以不知納供,誠極痛駭兺不喩,其中上直守僕段,初不來待於火出之時,尙未還現於奉審之際,尤極可駭乙仍于,竝姑嚴囚州獄,亦卽文移法曹,以爲到底査究,照法嚴處之地爲白乎旀。入直陵官段置,不能恪勤禁護,莫重之地,致有此意外之患,事未前有,萬萬驚駭。其罪狀,令攸司照法勘處,何如是白乎旀。今此延燒處,旣在陵上至近之地,尺量又如是廣闊,所見十分悚悶是白乎矣。正値凍節,勢難改莎,仍卽申飭陵官,姑以乾莎蓋覆是白遣,修改之節,待開春稟旨擧行,恐合便宜是白齊。傳曰,見此書啓,益不勝悚然。陵官輩常時禁護之節,致誠致勤,則豈有火患於莫重之地乎?其時入直陵官,先汰後拿。改莎事,依卿言施行。
傳于李文會曰,禮曹判書留待。
傳于李文會曰,右副承旨,與奉審禮曹判書入侍。
傳于李翼晉曰,在外大司成許遞,政官牌招,開政差出,待下批牌招察任。
傳于李翼晉曰,臺諫有闕之代,今日政差出。
李翼晉啓曰,行吏曹判書黃昇源,參判徐瀅修牌不進推考傳旨,今方捧入,而開政命下之後,如是違牌,不卽擧行,事甚未安。竝更牌招,何如?傳曰,允。
有政。吏批,判書黃昇源進,參判徐瀅修進,參議未差,左副承旨李翼晉進。啓曰,大司成今當差出,而擬望之人乏少,承旨及外任竝擬,何如?傳曰,允。又啓曰,臺諫闕員,今當差出,而擬望之人乏少,外任竝擬,何如?傳曰,允。以金明淳爲吏曹參議,李垿·李鼎秉爲持平,鄭取善爲正言,李文會爲大司成,曺錫鯤爲章陵令,學錄單任弘植·趙德履,學諭單鄭義命。
李翼晉啓曰,兵批無緊窠,吏批無送西之人,無政事之意,敢啓。傳曰,知道。
吏曹口傳政事,兼大司成單李文會。
以大司成李文會牌不進罷職傳旨,傳于李翼晉曰,只推,更爲牌招。
以大司成李文會再牌不進罷職傳旨,傳于李翼晉曰,只推。
金在昌,以戶曹言啓曰,卽接廣興倉所報,則謹奉傳敎,倉官進去于西部西江坊下水溢里契判府事金觀柱所住處,祿俸更爲輸送,則以爲情地一味惶蹙,祿米不敢祗受,尤不勝悚懍云,不爲領受,何以爲之?敢啓。傳曰,更爲輸送。
李翼晉,以成均館同知館事意啓曰,本館入直,久任郞廳外,凡郞無敢入直,若有代員替直之事,則依下都監郞官例,草記代直事,曾有定式矣。司成李勉昇,以實錄編修官,實錄廳入直,直講沈普永,顯陵慰安祭典祀官兼大祝進去,典籍金處巖,身病呈旬,時無入直之員,以他郞官姑爲代直,何如?傳曰,允。
李翼晉,以御營廳言啓曰,本廳山行軍等,撤還歸路,又捉大虎一頭於忘憂里近處,一獵三捉,該校之勤渠,極爲可嘉,謹此封進之意,敢啓。傳曰,知道。大虎一頭,卿處賜給,三捉校卒,別單書入。
禁府啓目,前宣傳官尹致章原情云云。傳旨內辭緣,泛稱遲晩,所當請刑是白乎矣。曾經宣傳官,勿爲請刑,載在大典通編,議處,何如?判付啓,姑爲附過放送爲良如敎。
平安監司李書九疏曰,伏以臣猥控危懇,冀被嚴譴,乃蒙我聖上大度包荒,不降威罰,反賜恩批。臣瞻望拜稽,且惶且感,而惟是釁負至深,情踪轉危,旣無以仰藉寵靈,祗承明命,浹月縮伏,只願刑章之遄加,不料微末去就,復煩聰聽,致勤飭諭,臣誠霣越,益莫省其攸措。第伏念莫嚴者,臺閣之論也。今臣罪戾,誠如人言,是乃聖世之所不容,王政之所必斥,流竄放殛,未足以少贖其萬一。苟使臣,粗識量己之義,深存知止之戒,斂避要顯,謹守愚拙,以淸朝篤厚之風,其所爲言,豈至於斯?靜言思惟,莫非臣故,跼高蹐厚,如無所容。縱荷天地之大德,未忍遽加誅絶,而在臣私義,尙何敢自處以恒人之數,重犯於無憚之罪乎?況臣前後遭罹,理合僇廢,藩宣重寄,豈臣素分,而僇辱聖簡,義同往役,黽勉叨冒,已有時月,每一循省,誠不敢晷刻自安,而目下懍蹙之情,不啻萬倍於前日。久逭譴罰,在分爲倖,抗顔蹲仍,寧有是理?顧今冬序向深,民事方殷,一日瘝曠,其罪滋大,情窮勢迫,靡所罔極,玆敢冒萬死疾聲申籲,仰冀仁天之垂憐。伏乞聖慈,俯賜鑑諒,亟降威命,俾得以歸伏田里,畢命溝壑,則覆載生成之恩,非臣隕結所可圖酬也。臣無任云云。答曰,省疏具悉。旣無必辭之端,又聞大臣言,卿其勿辭察任。
敎喬桐水使李海愚書。王若曰,三道統備御之權,爲任則重,一島畀拯濟之責,注意也深。爰簡良才,式循公擧。眷玆喬閫,寔我重防,舟楫備緩急之方,控要衝於畿甸,襟帶壯關阨之勢,作表裏於沁都。牧玆島氓,戎政兼管於吏治,撫乃防卒,地利必資於人和。惟其責任之不輕,政宜諳鍊之是揀。惟卿,簪紳名閥,韜鈐令譽。荷先王簡拔之恩,始自班超之投筆,推儒將雅飭之操,咸稱郤縠之敦詩。玉帳爪牙,內外之踐歷殆遍,銀臺喉舌,前後之眷注亦多。玆授卿以京畿水軍節度使兼三道統禦使喬桐府使,卿其祗服寵章,勉體殊渥。晉陽減繭絲之稅,益懋保障之功,益州總龍驤之師,豈止控御之責?自餘裁稟,厥有典常。於戲,刁斗無聲,須贊海不揚之化,壁壘增彩,宜念天未雨之圖。故玆敎示,想宜知悉。知製敎臣金相休製進。
甲子十一月十八日午時,上御熙政堂。大臣·備局堂上引見入侍時,右副承旨李文會,假注書金用默,事變假注書韓泰登,記事官崔鳳和,別兼春秋趙雲翊,左議政徐邁修,右議政李敬一,行戶曹判書趙鎭寬,行吏曹判書黃昇源,左參贊閔台爀,兵曹判書韓晩裕,行護軍李得濟·李仁秀,開城留守兪漢謨,校理金相休,以次進伏訖。邁修曰,日氣不調,聖體,若何?上曰,一樣矣。邁修曰,寢睡·水刺之節,何如?上曰,一樣矣。邁修曰,大王大妃殿氣候,何如?上曰,一樣矣。邁修曰,王大妃殿氣候,何如?上曰,一樣矣。邁修曰,惠慶宮氣候,何如?上曰,一樣矣。邁修曰,嘉順宮氣候,何如?上曰,一樣矣。上曰,次對爲之。上曰,昨夜禮曹草記,顯陵莎草失火事,極爲驚悚?前此或有如此之事乎?邁修曰,前事臣未及詳知,而今所延燒處,乃是丁字閣後階砌下,不過十七把之地,被燒雖不大段,而聞來亦甚驚悚矣。敬一曰,在昔章陵陵上,有失火之事,其時政府以下奉審,而今則延燒處,差輕於其時矣。上曰,延燒處,別無改莎者乎?邁修曰,當改莎矣。上曰,大臣出去後,詳考前例以奏,而禮判復命時,使之知入也。邁修曰,英廟朝實錄,以五十餘年豐功盛烈,自丙申至辛丑六年之間,編成印出,而先朝實錄,則始自庚申,過了一月,亦當爲六年。然其完役,姑無的期,編校諸臣,孰不竭誠效勞,而雖緣德業巍煥,事實繁縟,二十五年彤管之尙遲汗靑,以今況古,寧不悚悶?實錄諸堂,各別申飭,進不進書啓,使毋敢一日懸頉。在外堂上徐榮輔,向來所遭,不過一時橫逆,藩任體諒之後,何敢擅自尋鄕?一體申飭,使卽上來仕進。臣於領敦寧金祖淳引義事,因此言端,有可仰達者。向見其疏,言切詞懇,非不令人感歎,而第念人臣去就,須有所執之可據。比來諸賊之凶圖亂言,此皆國家之所同讐,人臣之所共憤,何可引作一人一家之私義私計,而以國舅地處,又可發斂跡就閒之說乎?揆以情理分義,決不當如是。朝體所拘,雖不與諸堂,竝請申飭,而自上別加敦勉,俾不得如前逡巡,恐不可已矣。上曰,依爲之。予於實錄事,一念憧憧,前後面飭,不啻丁寧,則今聞大臣筵奏,汗靑尙遲云,諸堂萬萬駭然。此後書啓,應頉外毋敢懸頉。領敦許,當敦勉,而在鄕者處義,尤萬萬不當,亦爲嚴飭上來,可也。出擧條邁修曰,昔在先朝,以近臣之辭巽華要,至有弊風之飭敎,而閣臣中踐歷旣遍者,勿拘二三人,置之於備局有司,使之嫺習吏事之意,前後聖訓,不啻諄復,則此實儲才廊廟,硏精治體之良規美制。前大司成徐榮輔,備堂差下。有司堂上,今適有二窠,行護軍沈象奎,仍察有司之任,戶曹參議朴宗慶,備局副提調差下,竝令參論訏謨。上護軍金載瓚·趙尙鎭,大護軍蔡弘履·曺允大,竝還差備堂。北關句管趙尙鎭,海西句管曺允大,嶺南句管李勉兢,湖南句管徐瀅修差下,使之察任,何如?上曰,依爲之。出擧條邁修曰,臣前以戢盜申飭事,筵達出擧條,而近聞竊發之患,愈往愈甚,都城之內,聽聞相續。捕將若能悉心糾察,豈有此弊?左右捕將,一竝從重推考。其中老病人許遞,令該曹卽爲差出,使之各別譏詗,期有實效,何如?上曰,依爲之。出擧條上曰,老病人誰也?文會曰,尹得逵也。上曰,右邊捕將乎?得濟曰,然矣。上曰,御將爲捕將,而向以竊發之患,申飭,何如,而今番又致大臣之煩奏,此後若復如前,則當各別嚴處矣。又敎曰,後若如此,則不須大臣之更奏,自廟堂直爲草記論勘,可也。邁修曰,在敏凶逆,覆載難容,旣已依啓之後,傳旨屢日不下,群情不勝抑鬱,臣等方日日顒俟。請亟下傳旨,以洩輿憤而伸王章焉。敬一曰,在敏傳旨之尙未下,不勝抑鬱矣。奏未畢,上曰,向旣諭之,今姑置之。上曰,大臣就座。邁修曰,臣等當於賓廳俟之矣。上曰,不必俟於賓廳,各歸私處,更待下敎,可也。邁修曰,此非相持之事,若有一分難處之事,則臣等何敢强事煩聒,而此則大不可已者。敬一曰,此非玩愒度日之事。上曰,向已諭之,俄又有敎,姑置之。上曰,平安監司,今番又有辭疏,姑爲許遞乎否乎?邁修曰,箕伯之尙今撕捱,甚過矣。且聞箕伯,善於其職,一道之民,方有蘇醒之望,土木之役,又尙未了,以此以彼,難於遞易,今若自上又加申飭,則豈不安心察任乎?且當初臺言,非專爲箕伯而發,不過因他而語侵,則豈可以是引嫌?況其治蹟,亦甚可惜,更爲申飭,何如?上曰,依此爲之也。敬一曰,臣於贈吏參臣朴在源,事,有區區愚見,有不容終默者。向當榮賊鴟張之時,其滔天之逆謀,暗地之凶計,有不忍言者,至今追惟,尙覺體栗而骨顫,賴有此一介臣戊戌一疏,雖謂之忠貫日星,義建天地,實非過語,蓋其志決一死,思戢凶焰者,實無愧於古之忠臣義士,捐軀而衛國也。惟我先大王,旣垂華衮之奬,特贈淸顯之官,亦我殿下嗣服之後,繼降亞卿加贈之典,聖朝奬忠節樹風聲之擧,孰不欽仰讚歎?第其事君盡節之義,轉危爲安之功,有非尋常樹立,則尙未施易名之典,實是聖世之欠典。況今人心陷溺,義理晦塞之時,崇奬此等之臣,允合彰善癉惡之政。贈吏曹參判朴在源,加贈正卿之職,仍令弘文館議諡,恐合事宜,故敢此仰達矣。上曰,依爲之。出擧條邁修曰,向來大司憲李直輔,疏請故贊善金元行,故參判金亮行,故贊善宋明欽三儒臣加贈賜諡事蒙允,而其時,臣亦以故掌令閔翼洙一體加贈賜諡之意仰陳,一體蒙允矣。凡儒賢議諡,不待諡狀而輒許擧行,古例然矣。今亦以不待諡狀而擬諡事,分付,何如?臣因此又有所仰達者,故判書尹鳳九,六十年讀書林下,自是宿德之士也。昔在英廟朝幸行溫宮時,旌招禮待,迥出尋常,今於諸臣議諡之日,不宜異同,一體不待諡狀,而使之議諡,何如?上曰,依爲之。出擧條文會曰,右邊捕盜大將尹得逵許遞事,命下矣。在前如此之時,有他邊大將兼察之例,今番則何以爲之乎?上曰,左邊補盜大將兼察,可也。出擧條文會曰,兼察右邊捕盜大將李得濟,卽爲牌招聽傳敎,何如?上曰,依爲之。出擧條鎭寬曰,顯隆園齋室,待明春移建事,命下矣。基址看審,吉日推擇,自禮曹當爲擧行,至於木石等物,從便移用,而其餘所入財力,一依他陵園修改之例,戶·惠廳分半擧行,機械雜物,則亦依各陵例,令本府擧行,何如?上曰,依爲之。出擧條昇源曰,未下直守令,明日辭朝,上京守令,亦爲催促下送事,命下矣。依下敎催促,則永興府使尹東晩,今日辭朝,而海州判官宋守淵,謂有身病,終不還任,事體所在,誠極未安,拿處,何如?上曰,依爲之。出擧條昇源曰,新除授守令及上京守令之催促下送,寔出於軫念民邑之德意,則已竣事之差員,亦不當濡滯京中,一體下送,而冬至差員,亦爲過節日後申飭下送,似合事面,故敢此仰達矣。上曰,依爲之。出擧條昇源曰,今朔爲始,當爲儲窠,而若出郡守已上窠,則京職中排擬,每患苟艱,雖非啓請邑,限都政前,以限滿守令,勿拘純望,通融備擬,以爲次次遷轉之地,而雖値口傳政事之時,亦爲一體擧行,已成近例,今亦依此爲之,何如?上曰,依爲之。出擧條昇源曰,兼引儀成海默·高景漢,俱蒙相當職調用承傳,而兼引儀,無他移遷之路矣。曾在辛酉年,兼引儀中有相當職調用承傳,伊時以陞六筵稟施行矣,此非定式之事,故臣曹不敢以陞六,直爲擧行,而旣有已例,故敢此仰達矣。上曰,依爲之。出擧條台爀曰,今年二月輪對官入侍時,本署令金華柱,以亂賣廛定稅事,有所陳達,而擧條判付內,有令該署提調,相議廟堂稟處之命矣。蓋此定稅,出於通同賣買之後,而亦出於軫念元廛之意也。旣有當初已定之數,則今不必更爲擧論,而近來亂賣廛,比初滋多,或漏或輕,其稅不一,故元廛民,近或有以加稅之意,來訴本署者,而第伏念許多亂賣之稅,今若一竝加定,則貧無恒産,賴此爲生者之失業呼冤,亦不可不念。臣意則漏稅與輕稅之廛,則略加其稅,以補元廛分役之費,至若物與稅相稱之廛,則今姑置之,俾無偏厚偏薄之歎,似好,而議大臣則大臣之意,亦以爲便宜,故敢此仰達矣。上曰,依爲之。雖略加其稅,豈無貽弊之端乎?另加察飭,可也。出擧條晩裕曰,先朝臨大政時,爲軫虛司果之甚多,因銓堂所奏,參下備邊郞·守門將之朔數,本是十五朔,而竝改以二十四朔,且增參上守門將之窠矣。備郞朔數,旋依前施行,則如守門將之長立禁門,職爲偏苦者,無怪其稱冤,而近來虛司果之弊,又復如前,大僚向以疏通一款筵奏,而兵批則無別般疏通之端,惟是區處虛司果之弊,以開甄復之路,則自爲疏通,守門將之朔數,今欲復舊,則虛司果又將加出,誠爲可悶,而同時變通之事,其視備邊郞,未免斑駁,以此有酬酢於廟堂,而事係官制,下詢大臣處之,何如?上曰,大臣之意,何如?邁修曰,當初先朝聖意,爲軫虛司果之區處,有此隨時變通之擧,守門將自來最稱偏苦,定以十五朔出六者,良有以也。今於備郞陞六朔數復舊之日,諸武之稱冤,不是異事,兵判旣有所奏,一依備郞例,復舊遷轉,似好矣。敬一曰,守門將則長立闕門,備邊郞則奔走道路,爲軫偏苦之役,武臣參下中,特以此二窠,定爲十五朔陞六之規,當初制法本意蓋如此,而先朝因其時兵判所奏,以虛司果之積滯,特以一時權宜之制,定以二十四朔矣。其後備郞朔數則復舊,而守門將,獨未蒙一視之澤,非但渠輩向隅之歎,朝家政令,亦有斑駁之嫌,虛司果積滯,則不專係於守門將朔數之加減,一依備郞例,使之復舊施行,似好矣。上曰,依爲之。出擧條邁修曰,小臣極爲惶悚,而夫臺閣者,人主之耳目,而不可一日曠其職者也,故臺諫若有闕,則當日內政事,取稟,以其有所重而然也。上而聖躬之闕失,下而生民之休戚,以至於官師之相規,所係者甚大。今玆前望之入,已經屢日,尙未下批,竊恐虧損國體,有欠聖德,且況臺臣之備與不備,無關於其言之聽與不聽。夫臺言,可用則用之,不可用則不用而已,何必虛其職而不備乎?今雖於在敏事後,不出臺諫,而敏賊事,臣等旣言之,三司與庶僚,亦言之矣。今若以厭聞臺言,不出臺諫,則竊恐貽累於聖德不少,此臣所以耿耿而憂愛者也。伏願亟命開政差出,否則仍爲下批於前望焉。上曰,大臣旣有所奏,兩司許遞傳旨竝還收。仍命書傳敎曰,今聞大臣言,果是矣,兩司諸臺許遞傳旨,竝還收。邁修曰,今以臣之一言,卽備臺臣,此不但於臣榮幸,轉圜之聖度如此,實宗社臣民無疆之福也。相休進前曰,在敏之罪,眞所謂大夫,國人之皆曰,可殺也,尙今玩愒,上下相持,臣不勝抑鬱之心矣。大臣俄亦有所奏,而此非如此之事也。上曰,昨旣諭於召對時,今何必煩說乎?就座,可也。文會曰,在敏事,日以爲常,一向泄泄,此非一時玩愒之事,而傳旨之未下,今幾日矣。如是則非獨損國體而壞王章,安知無何樣駭機之暗地隱伏乎?奏未畢,上曰,昨已諭於召對時,又何如是耶?上曰,大臣先退。邁修等曰,臣等當出於賓廳以待之。上曰,還第待之也。上仍命退,諸臣以次退出。
甲子十一月十八日申時,上御誠正閣。右副承旨與禮曹判書入侍時,右副承旨李文會,假注書金用默,記事官崔鳳和,別兼春秋趙雲翊,行禮曹判書韓用龜以次進伏訖。上曰,奉番之行,何時發去耶?用龜曰,臣昨夜三更承命,罷漏後得達,待日出時奉番,則自碑閣西邊,環丁字閣後三面延燒處,南北一百四十九尺,東西一百五十一尺矣。上曰,至於何處而止燒耶?用龜曰,至於外階砌下,爲三十八尺,王后陵外階砌石,爲二百二十七尺,而所見甚爲驚悚矣。失火根因,仍爲究問,則山直輩以爲,巡山時見之,急爲解衣撲滅,而陵卒輩,亦同爲救火云,而上直守僕,則初不來待於火出之時,亦不還現於奉審之際,故與其他陵屬應問諸人,爲先嚴囚於楊州牧,而移關秋曹,將以各別査治計料矣。上曰,前此亦有如此之事乎?用龜曰,丁丑年章陵王后陵上失火,卽爲改莎,甲申年孝陵亦然矣。上曰,其時何以爲之耶?用龜曰,其時延燒陵上,故至有改莎之擧,而似異於此例矣。臣悤忙中未及考見前例,出去後當爲相考書入矣。上曰,何必書入?相考後言送于政院,使之入稟,可也。用龜曰,臣於奉審時,所見甚悚悶,而政値凍節,勢難改莎,故姑以乾莎覆之,改莎之役,勢將待明春爲之。然事體莫重,小臣不敢質言仰請,而以所聞言之,則舊莎反勝於新改之莎,雖改之,新莎終不如舊莎云,而事涉至重,亦不敢指的仰奏矣。上曰,甲申年何以爲之乎?用龜曰,孝陵則陵上失火,似與今番之例不同,且陵上外,似無改莎之例矣。上曰,此與陵上有異乎?用龜曰,今此被燒處,乃丁字閣及神門之後也。上命用龜先退。上敎文會曰,懸板之筆,一懸之後,不可改也,一本更令精書,而初書本,則姑置之,可也。又敎曰,工匠役軍,凡幾人也?冬至日知入也。上仍命退,承史以次退出。
上在昌德宮。停常參·經筵。
李翼晉啓曰,行大司憲李直輔,執義金孝秀,掌令宋穉圭·趙台榮,持平李垿·李鼎秉在外,監察茶時之意,敢啓。傳曰,知道。
金宗善啓曰,明日冬至望闕禮習儀相値,視事頉稟之意,敢啓。傳曰,知道。
金在昌啓曰,漢城府郞廳來言,獻民數修正次,請出矣,敢啓。傳曰,知道。
金在昌啓曰,漢城府郞廳來言,宗廟洞口內居民作統成冊,修正次請出矣,敢啓。傳曰,知道。
備忘記,以洪在敏事,自大臣·三司,以至朝紳嚴鞫之請,屢月不止,向依其啓者,特示重公議之意也。然而自初欲以不治治之者,意豈徒然?前後敷諭,不啻縷縷,則廷臣庶幾諒予之心,雖至經年閱歲,不欲設鞫,姑付生道,以開自新之路,不害爲無刑之刑。南間罪人洪在敏,楸子島減死安置,今日內擧行。
行左承旨李溏,右承旨金宗善,左副承旨李翼晉,同副承旨金在昌等啓曰,臣等卽伏見傳敎下者,有南間罪人在敏楸子島減死安置之命,臣等聚首相顧,誠不勝抑塞之至。噫嘻,在敏窮凶絶悖之罪,上通于天,滿廷臣僚,沬血懲討,凡幾月矣?何幸聖斷赫然,特允臺啓,王章自此可伸,輿憤自此可洩,傳旨之下,惟日顒望,今此酌處之命,忽下於千萬夢想之外,此何事也,此何事也?不料我殿下之明聖,有此非常之過擧也。彼敏賊,讎視國家,誣逼莫重之凶肚逆腸,言之膽掉,思之髮豎,如許劇賊,豈可擬議於減死島置之律乎?臣等有死而已,斷無奉承之路,相率聯籲,敢效繳還之義。伏願聖明,穆然深思,亟降設鞫之命,千萬顒祝,惶恐敢啓。無批答。
李溏啓曰,諸承旨有稟達事,來詣閤外請對矣。傳曰,職在惟允之地,朝下傳敎,尙不頒布,今忽繳還云者,已萬萬可駭,而又此請對之擧,何也?卿等一竝遞差。
傳于金在昌曰,南所衛將,假承旨差下。
傳于柳河喆曰,假承旨入侍。
右副承旨李文會啓曰,有時急稟達事,來詣閤外請對矣。傳曰,遞差。
假承旨柳河喆啓曰,修撰林景鎭,有時急稟達事,來詣閤外請對矣。傳曰,求對何事?爾亦遞差。
柳河喆啓曰,大司諫林漢浩,司諫閔師宣,有稟達事,來詣閤外請對矣。傳曰,旣頒傳敎,有何求對之事乎?爾等竝遞差。
柳河喆啓曰,校理尹致鼎,有稟達事,來詣閤外請對矣。傳曰,遞差。
傳于柳河喆曰,承旨前望單子入之,待下批,牌招察任。
承旨前望單子入之,徐瀅修·朴崙壽·嚴耆·南履翼·李普天·鄭東觀落點。
都承旨徐瀅修啓曰,有時急稟達事,來詣閤外請對矣。傳曰,退去。
都承旨徐瀅修啓曰,雖伏承退去之敎,有時急稟達事,冒萬死更爲請對矣。傳曰,卽爲退去。
都承旨徐瀅修啓曰,連伏承退去之敎,而處分萬萬非常,未蒙反汗之前,死不敢退去,更爲求對矣。傳曰,卽爲退去。
都承旨徐瀅修啓曰,連爲求對,極知萬萬惶悚,而處分非常,奉承無路,又此冒萬死更爲求對矣。傳曰,卽爲退去。
都承旨徐瀅修啓曰,屢次煩瀆,罪合萬殞,而處分反汗之前,不敢爲退去之計,更此求對矣。傳曰,終日酬應,何可屢煩?斯速退去。
都承旨徐瀅修啓曰,屢承嚴敎,深夜煩聒,自知死罪,而職在惟允,旣無以奉承處分,則有不敢退去一步,更此冒沒求對矣。傳曰,卽爲退去。
都承旨徐瀅修啓曰,六次求對,未蒙召接,衷情轉迫,冒萬死更爲求對矣。傳曰,卽爲退去。
右承旨鄭東觀啓曰,有時急稟達事,來詣閤外請對矣。傳曰,退去。
右承旨鄭東觀啓曰,雖伏承退去之敎,而處分未反汗之前,不敢退去,更爲冒死求對矣。傳曰,退去。
左承旨嚴耆啓曰,有時急稟達事,來詣閤外請對矣。傳曰,退去。
左承旨嚴耆,右承旨鄭東觀啓曰,雖伏承退去之敎,而處分非常,奉承無路,更爲冒萬死求對矣。傳曰,卽爲退去。
左承旨嚴耆,右承旨鄭東觀啓曰,連伏承退去之敎,而處分旣未反汗,則閤門一步實無退去之路,深夜屢瀆,非不知萬萬悚懍,而更爲冒死求對矣。傳曰,斯速退去。
左承旨嚴耆,右承旨鄭東觀啓曰,屢次求對,未蒙召接之命,荐承嚴敎,實無奉行之路,更爲冒萬死求對矣。傳曰,退去。
左承旨嚴耆,右承旨鄭東觀啓曰,深夜屢瀆,固萬萬惶懍,而更爲冒死求對矣。傳曰,退去。
左承旨嚴耆,右承旨鄭東觀啓曰,此時屢瀆,雖萬萬悚懍,而連爲求對,未承召接之命,衷情轉迫,更爲冒萬死求對矣。傳曰,退去。
左承旨嚴耆,右承旨鄭東觀啓曰,連伏承退去之敎,而處分未反汗之前,實無退去之路,更爲冒萬死求對矣。傳曰,退去。
備忘記,今此洪在敏事之不欲擧行,豈非近於力抗君命者乎?往古來今,有國有君,而無論命令之當不當,豈有不通之時乎?不當則諫諍之人爭之,至於牽裾折檻,此則盡其職也,是也,不能爭不敢爭,則失其職也,非也,承宣職在惟允,始之爭,可也,終不頒布,則是使命令不通也,固已萬萬寒心。至於史官,不過趨走傳命記事之小臣,則尤焉敢越職犯分,而不書渠職所當書之傳旨乎?萬萬放恣,萬萬駭痛。洪在敏之酌處,廷臣則謂之失刑,而予則曰,此注書不先嚴處,則失刑莫大。當該假注書金用默,爲先施以在敏所施之典,卽日押送。
左承旨嚴耆,右承旨鄭東觀啓曰,俄下傳敎,萬萬惶懍,而酌處之命,終靳反汗,處分轉益過重,衷情愈迫,更爲冒死求對矣。傳曰,卽爲退去。
左承旨嚴耆,右承旨鄭東觀啓曰,更鼓已深,此時煩聒,非不知萬萬悚懍,而事係時急,更爲冒死求對矣。傳曰,斯速退去。
左承旨嚴耆,右承旨鄭東觀啓曰,十次求對,尙未承召接之命,衷情益迫,更爲冒萬死求對矣。傳曰,卽爲退去。
左承旨嚴耆,右承旨鄭東觀啓曰,衷情益迫,亦不敢以此時瀆擾爲懼,更爲冒死求對矣。傳曰,斯速退去。
兵曹口傳政事,副護軍李翼晉·金宗善·金在昌,竝單付。
吏曹口傳政事,大司成單李文會。
傳于鄭東觀曰,發遣吏郞,諸執事淸齋與否,摘奸以來。
禮曹,今十一月二十一日冬至朝賀應行節目,參考前例磨鍊,依此擧行,何如?判付啓,權停爲良如敎。
鄭東觀,以禮曹言啓曰,卽接穆陵別檢所報,則今二十一日本陵冬至祭享,兩官當爲進參,而參奉沈能述,身病猝重,無以進參云矣。本陵參奉沈能述改差,其代令該曹,以在京無故人,口傳差出,以爲備員將事之地,何如?傳曰,允。
吏曹口傳政事,以尹致爀爲穆陵參奉。
鄭東觀,以禮曹言啓曰,卽接健元陵·顯陵·穆陵·徽陵·崇陵·惠陵·元陵官員等所報,則七陵局內,自冬初,多有虎患,日前自御營廳,發送砲手,行獵於火巢近處,已爲捕得數頭虎,亦已撤獵,而自近日,又有大虎,白晝橫行於齋室近處,奉審上直等節,不得隨時爲之云矣。莫重之地,虎患若是狼藉,極爲驚駭,卽令該軍門,發遣校卒,刻期捕捉,何如?傳曰,允。
嚴耆,以御營廳言啓曰,東道七陵齋室近處,大虎白晝橫行,卽令該軍門,發遣校卒,刻期捕捉事,自禮曹草記,允下矣。山行軍五十名,定將校率領,今月二十日爲始,出送行獵之意,敢啓。傳曰,知道。
嚴耆,以義禁府言啓曰,假注書金用默,爲先施以在敏所施之典事,承傳啓下矣。金用默全羅道靈巖郡楸子島減死安置,而以承傳內辭意,具罪目,卽爲發遣府羅將,押送配所之意,敢啓。傳曰,知道。
左議政徐邁修,右議政李敬一箚曰,伏以昨日筵席,以在敏事,上下相持,未及究竟而退。然明主可以理奪,王法決難終屈,竊庶幾聖心翻然,處分隨下,達宵崇朝,翹首側耳。今伏聞有島配之命,喉院見方繳還云,臣等愕然失圖,誠不料一初淸明之朝,乃有此萬萬過中之擧也。在敏凶疏,他姑勿論,拶逼聖躬,網打搢紳,以至於宸衷悚然,群情震驚,則廷尉之問,士師之誅,尙稽至今,不成國體,及夫臺論得請,天討將擧,而乍從公議,旋改次律,則事面之顚倒,人心之憤鬱,關係非細,憂虞多端。臣等未敢知以我聖上之威斷,何所惜於一在敏,而鞫啓則幾朔靳允,傳旨則浹旬不下,末乃苟且彌縫,曾莫恤常憲之虧壞,一至此哉?目今朝象之整頓,民事之彌綸,以臣等鈍滯,雖使聚精會神,鎭日講確,尙慮有緩不及之歎,而緣此一着,抛却百務,多少叢脞,指不勝摟。倘聖念,垂軫於大小輕重,則不當以必難奉承之事,力拂而迫行之也。耿耿微忱,不容終默,玆將短箚,更申昨筵餘意。伏乞亟寢在敏島置之命,還入傳旨,依例啓下,仍令臣等,卽日設鞫,以爲究覈勘斷之地,千萬懇禱。臣等治箚將上之際,伏見小報,有諸承宣一竝遞差之敎,誠極過當矣。承宣責在惟允,則目見非常之過擧,惟當緘默奉承而已耶?今此繳還,可謂擧職,豈可以一時違拂聖心,遽加摧折耶?臣等謂亦卽還收諸承宣竝遞之命,斷不可已矣。取進止。答曰,省箚具悉卿等之懇。前後筵席及批旨,豈不云乎?仍傳于鄭東觀曰,此批答,遣史官,傳諭于左右相。
行都承旨徐瀅修疏曰,伏以臣見差享官,淸齋朝房之際,伏奉知申除命,隨牌入闕,詣閤求對,連承退去之嚴敎,屢煩深夜之酬應,强聒之罪,自知難逭,而處分非常,反汗爲急,分義之惶悚,亦未暇顧矣。及夫八次求對啓辭之讀傳也,司謁謂有難捧之故,多少責諭,終不受入,則此實前所未聞之事,而身爲承宣,旣未借方寸之地,又竝阻控籲之路,尙何顔面,仍蹲於惟允之地乎?滿心慙惶,無地自容,玆不得不忙投短章,徑出禁扃。臣罪至此,尤無所逃,惟願遄被嚴誅,以肅朝綱焉。抑臣未敢知今此啓辭之不捧,果因下敎,則此何等過中之擧耶?從前喉舌之臣,雖反復爭難百回陳啓,未聞司謁之中間阻搪矣。臣於年前,以承宣,亦嘗繳還傳旨,以至捧入中官之施罰,而前席陳勉,退院聯疏,竟蒙得體之恩敎。及今追思,怳如昨日,中官尙不敢不受院啓,況以司謁,而其可不受承旨之請對啓辭乎?事屬出納,關係非細,設有下敎,渠寧以此被罪,而決不當阻格院啓也,決矣。當該司謁,令攸司從重科治,以存院規,有不可已也,臣無任云云。以都承旨徐瀅修上疏,傳于嚴耆曰,此上疏還給。
甲子十一月十九日申時,上御誠正閣。假承旨入侍時,假承旨柳河喆,假注書金用默,記注官車信用,記事官崔鳳和以次進伏之際,上命司謁,申飭假承旨,使之斯速入伏於廳訖。上曰,俄下傳敎,注書出去推入也。賤臣承命回奏曰,假承旨,袖而入侍云矣。上曰,注書出去,當直都事待令。賤臣傳命還入。上曰,假承旨出給俄下傳敎于上番兼春秋,出而頒布。河喆出付傳敎于信用,信用受而出頒。上敎假承旨柳河喆曰,爾幺麽一武官,職雖假承旨,一五衛將也,敢以不頒布等說奏稟乎?所當各別嚴處,十分參酌,使之卽爲出去,書入傳旨。仍敎賤臣曰,傳敎旣頒矣,注書出去,書入傳旨也。賤臣起伏奏曰,小臣萬萬惶悚猥越,而若他傳旨,則固是小臣之責,而至於在敏酌處傳旨,則小臣雖萬死,不敢書之矣。上曰,安有如許事體?注書則書役而已,何敢不書?卽速出去書入也。賤臣又起伏曰,小臣萬萬死罪,而小臣亦今日臣子也,沬飮致討之心,不後於諸臣,豈可書進劇逆酌處傳旨乎?臣腕可斷,而傳旨則不可書矣,只自悚惶而已。上曰,豈有如許注書?萬萬放恣矣。大抵有書役,則注書擧行而已,豈有如許事體?當有嚴處,第卽今書納也。賤臣又起伏奏曰,大抵傳旨之法,承旨抄出,然後注書始爲書之,例也。雖以此例言之,承旨初不抄出之事,注書不可任意書之也。至於此傳旨,則設使假承旨誤爲抄出,賤臣則萬死不敢書,屢度嚴敎之下,死罪死罪。上曰,幺麽一注書,不過書役,則乃敢如是乎?上敎河喆曰,爾旣已頒布傳敎矣,斯速使之書入傳旨也。河喆曰,臣亦不敢奉命矣。上曰,爾乃何敢如是?萬萬放恣無嚴矣。命司謁,使之速卽揮逐而出。史官亦命退,以次退出。
上在昌德宮。停常參·經筵。
藥房提調尹光普,右承旨鄭東觀啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
大王大妃殿進御桂枝養胃湯,依前方五貼製入事,榻前下敎。
惠慶宮進服蔘苓白朮散,自今日一貼式煎入事,榻前下敎。
嚴耆啓曰,行大司憲李直輔,執義金孝秀,掌令宋稚圭·趙台榮,持平李垿·李鼎秉在外,監察茶時之意,敢啓。傳曰,知道。
嚴耆啓曰,禁衛營將官來言,今日本營軍兵,日次私習云矣,敢啓。傳曰,知道。
嚴耆啓曰,御營廳將官來言,今日本廳軍兵,日次私習云矣,敢啓。傳曰,知道。
鄭東觀啓曰,玉堂備員間,視事頉稟之意,敢啓。傳曰,知道。
鄭東觀啓曰,明日冬至望闕禮,依例爲之之意,敢啓。傳曰,知道。
鄭東觀啓曰,今日冬至望闕禮習儀,憲府則監察代行矣,雖無諫院,仍爲行禮之意,敢啓。傳曰,知道。
鄭東觀啓曰,三品官之無得過三日循例請牌,曾有定式矣。吏曹參議金明淳,除拜後過三日不爲出肅,事甚未安,從重推考,仍卽牌招察任,何如?傳曰,允。
左承旨嚴耆,右承旨鄭東觀啓曰,罪添煩瀆,誠未仰格,連承退去之敎,未蒙召接之命,衷情益迫,更爲冒萬死求對矣。傳曰,退去。
左承旨嚴耆,右承旨鄭東觀啓曰,連日瀆擾,固萬萬悚懍,而傳敎尙靳反汗,衷情轉益迫急,更爲冒死求對矣。傳曰,退去。
左承旨嚴耆,右承旨鄭東觀啓曰,雖伏承退去之敎,而關係至重,無以奉行,冒萬死更爲求對矣。傳曰,退去。
傳于鄭東觀曰,傳香承旨,馳詣宗廟·永禧殿,景慕宮,奉審摘奸,受香諸處,一體奉審摘奸以來。
左承旨嚴耆啓曰,連伏承退去之敎,而傳敎反汗之前,無以奉承,更爲冒死求對矣。傳曰,守閤求對,爾何意也?旣頒傳敎之後,反汗之請,不在於傳旨書入與不書入,爾試思之,一直求對,而不顧命令之尊重,此何道理?雖鎭日守閤,傳旨書入之前,決無召見之理,爾欲眞箇求對,則書入後入侍,當下敎矣。
傳于嚴耆曰,右副承旨·同副承旨許遞,前望單子入之。
承旨前望單子入之,宋祥濂·李顯默落點。
傳于嚴耆曰,新除授承旨,卽爲牌招。
同副承旨李顯默啓曰,有時急稟達事,來詣請對矣。傳曰,已諭於左承旨,爾亦思之,旣是格例云,則書入後求對,當入侍,而尙不擧行者,必欲塞責漫漶,而有此請對乎?書入之前,決不召見,以此知悉。
李顯默啓曰,臣顯默,今日冬至望闕禮習儀進去,下直之意,敢啓。傳曰,知道。
傳于嚴耆曰,諸承旨之擧措,可謂說不得,此莫非昨夜知申之首犯,而實承旨入來請對之後,假承旨無差下之命,而任意招致徑出,此何擧也?且承旨雖尊重,下敎之下,豈敢捧入乎?旣曰因下敎,又爲請罪者,此果司謁之罪乎?此果重君命之意乎?懲討亦所以尊君,而今日事,藉此而欲角勝,有國綱則乃敢如是乎?都承旨徐瀅修,施以極邊遠竄之典。
兵曹口傳政事,同知李溏,副護軍林漢浩,副司果林景鎭竝單付。
以吏曹參議金明淳牌不進罷職傳旨,傳于李顯默曰,只推。
李顯默,以吏曹言啓曰,贈諡文節公車原頫延諡,來十二月十二日,定行於全羅道順天地云矣,敢啓。傳曰,知道。
嚴耆,以兵曹言啓曰,今十一月二十日文臣朔試射日次,而毓祥宮冬享祭齋戒相値,不得爲之之意,敢啓。傳曰,知道。
嚴耆,以備邊司言啓曰,卽見京畿監司金達淳狀啓,則以爲今年本道年事,大違始料,新舊竝督,實係行不得之政,昨年還上停退條三萬二千石內,限折半仍停,竹山府還穀中種太一種,自來乏少,昨年代捧太一千石,勿爲還作,仍作本還事,竝請令廟堂稟旨分付矣。向見分等啓本,本道穡事之不得均豐,已有所領略,而當此催糴之時,民間形勢,若是切悶,則新舊竝督,果是行不得之政。昨年停退條,依狀請限折半仍停,竹山太還,自來乏少,則代捧太一千石,仍作元還,揆以民邑事情,亦甚便宜,一體許施,何如?傳曰,允。
禁府照目粘連,錦山前郡守兪漢紀矣本府議啓內,觀其所供,威脅訟民,濫施惡刑事段,犯罪三漢,只依營關捉送而已,推覈之節,初無干涉是如,縷縷發明是白乎矣,今以已遲晩者言之,還穀分留,法意甚嚴,而米·租各穀一千九百十四石零,初不報營,無難擅分,事極可駭,以此照律,罪杖一百收贖,告身盡行追奪,私罪,奉敎依允爲旀,功減一等爲良如敎。又啓目粘連,向於崔文顯亦,應坐査報,固宜審愼,而在嵩之出繼與否,初不詳覈,所報差晩,至有道啓之論列,稽緩之罪,在所難逭,以此照律,何如?判付啓,依允。
左副承旨南履翼疏曰,伏以昨下傳敎,我殿下,何爲而有此萬萬過中之擧也?噫,逆敏之肆發悖說,誣逼莫重,非但爲殿下之罪人,卽是慈聖之罪人。逆節昭著,斷案已具,天地神人之所共誅,朝野臣民之所必討,荏苒時月,尙今假息,已是失刑之大者,而何幸聖斷斯赫,臺啓蒙允,庶幾天討亟行,輿憤夬洩,而設鞫成命旣久,酌處特旨遽下,拂萬口同聲之請,屈三尺不撓之重,注書之不書傳旨,可見共憤,而半夜行遣,景色倉黃,司謁之不捧啓辭,事未前聞,而咫尺閤門,情志阻閼,是豈平日群下所仰望於殿下者哉?凶如此賊,逆如此逆,而終逭肆市之典,則義理彌晦,倫綱益墜,將至於國不得爲國而人不得爲人,凡今日北面於廷者,雖碎首天階,拚死力爭。今玆處分,決無奉承之理,以殿下燭理之明,何不念及於此,而亦置群下於何地耶?伏願廓揮乾斷,亟賜反汗,仍命設鞫窮覈,夬正王法,使擧國憤痛之情,得以少洩焉。仍伏念臣與左承旨嚴耆,有內外從應避之嫌,揆以法例,在下當遞。伏乞聖慈,亟命照例遞改,以存公格,千萬幸甚。臣無任云云。以承旨南履翼上疏,傳于嚴耆曰,懲討,有國有君而後懲討,職責各有所當,今番政院事,其當乎否乎?注書之放恣無嚴,職由於承旨之不識格例,惟事力抗,使命令不通者,萬萬寒心,下敎重乎,啓辭重乎?司謁之不捧入下敎也,竝與司謁而使之不捧下敎者,豈有如許罔測之事乎?此疏還給,左副承旨南履翼,施以竄配之典。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上冬至單子問安。答曰,知道。
嚴耆啓曰,行大司憲李直輔,執義金孝秀,掌令宋穉圭·趙台榮,持平李垿·李鼎秉在外,監察茶時之意,敢啓。傳曰,知道。
嚴耆啓曰,來二十五日朝參日次矣,敢稟。傳曰,停。
李顯默啓曰,玉堂備員間,視事頉稟之意,敢啓。傳曰,知道。
嚴耆啓曰,禁衛營將官來言,今日本營軍兵,日次私習云矣,敢啓。傳曰,知道。
嚴耆啓曰,御營廳將官來言,今日本廳軍兵,日次私習云矣,敢啓。傳曰,知道。
李顯默啓曰,校理金相休,副校理李惟命·李勉求,副修撰徐能輔,有稟達事,來詣閤外請對矣。傳曰,遞差。
嚴耆,以義禁府言啓曰,左副承旨南履翼,施以竄配之典事,承傳啓下矣。南履翼,慶尙道永川郡竄配,而以承傳內辭意,具罪目,依例發遣府書吏,押送配所,何如?傳曰,允。
嚴耆,以義禁府言啓曰,都承旨徐瀅修,施以極邊遠竄之典事,承傳啓下矣。徐瀅修平安道義州府極邊遠竄,而以承傳內辭意,具罪目,依例發遣府書吏,押送配所,何如?傳曰,允。
嚴耆啓曰,正言洪羲俊·鄭取善,有稟達事,來詣閤外請對矣。傳曰,斯速退去。
嚴耆啓曰,正言洪羲俊·鄭取善,雖伏承退去之命,冒萬死更爲請對矣。傳曰,竝遞差。
嚴耆啓曰,左議政徐邁修,右議政李敬一,有稟達事,率禮堂請對矣。傳曰,入侍。
兵曹口傳政事,副司果金相休·李惟命·李勉求,竝單付。
傳于嚴耆曰,當初事端,只爲命令之不通,大關後弊,傳旨書入之後,豈足深責?承旨則所犯差輕,注書則不可全恕,楸子島安置罪人金用默,湖沿施以定配之典,義州府遠竄罪人徐瀅修,永川郡竄配罪人南履翼罪名,竝分揀。
李顯默啓曰,獻納宋冕載,有稟達事,來詣閤外請對矣。傳曰,遞差。
嚴耆,以義禁府言啓曰,義州府遠竄罪人徐瀅修,永川郡竄配罪人南履翼罪名,竝分揀事,命下矣。徐瀅修·南履翼罪名,竝分揀之意,敢啓。傳曰,知道。
嚴耆,以義禁府言啓曰,楸子島安置罪人金用默,湖沿施以定配之典事,承傳啓下矣。金用默公忠道舒川郡定配,而以承傳內辭意,具罪目,發遣府羅將,所到處執捉,仍令押送于新定配所,何如?傳曰,允。
以京畿監司金達淳狀啓,富平府使金龍淳,仁川府使趙命喆,與新水使,有世嫌,來呈辭狀,不得已罷黜事,傳于李顯默曰,政官牌招開政差出。
李顯默啓曰,行吏曹判書黃昇源,參議金明淳牌不進推考傳旨及罷職傳旨,今方捧入,而開政命下之後,如是違牌,不卽擧行,事甚未安。判書更爲牌招,何如?傳曰,參議只推,與判書,更爲一體牌招。
有政。吏批,行判書黃昇源進,參判未差,參議金明淳牌不進,同副承旨李顯默進。以尹序東爲大司諫,徐有沂爲司諫,李潮·朴宗琦爲正言,朴宗來爲吏曹參判,金履永爲禮曹參議,林漢浩爲兵曹參議,李勉求爲校理,金相休·洪秉喆爲副校理,申緯爲修撰,韓學周爲顯陵令,李彙梧爲敬陵令,權伋爲監察,李羲文爲富平府使,趙用鎭爲仁川府使,金邁淳爲龍岡縣令,崔之聖爲玄風縣監。贈吏參朴在源贈吏判例兼,加贈正卿事,承傳。
兵批,判書韓晩裕病,參判李尙度病,參議林漢浩未肅拜,參知朴瑞源入直進,右承旨鄭東觀進。護軍徐英輔,副護軍金履度·李普天·朴崙壽,副司直閔師宣·尹致鼎,副司果洪羲俊·鄭取善·徐能輔,同知姜泰文,僉知洪梡·柳河喆·具綜竝單付。
嚴耆,以都摠府言啓曰,今日入直內三廳武兼禁軍及軍兵等,當爲中日習射,而冬至相値,不得爲之之意,敢啓。傳曰,知道。
嚴耆,以兵曹言啓曰,壯勇營撤罷後,京外久勤,一依壯營創設前例施行事,判府使李時秀,曾已筵稟蒙允。各廳久勤,今當依己巳定式施行,而庚戌年壯營久勤磨鍊時,己巳以後新創者及變革者,伊時亦皆釐正,不可一依己巳例施行,故己巳·庚戌兩年節目,參互磨鍊,就議廟堂後,別單書入之意,敢啓。傳曰,知道。
嚴耆,以御營廳言啓曰,本廳捉虎封進草記批旨內,傳曰,知道,大虎一頭,卿處賜給,三捉校卒,別單書入事,命下矣。謹依傳敎,別單書入之意,敢啓。傳曰,知道。
嚴耆,以義禁府言啓曰,罪人洪在敏放送事,命下矣。洪在敏負犯至重,臺啓方張,法例所拘,不得擧行之意,敢啓。傳曰,知道。
嚴耆,以義禁府言啓曰,劇逆在敏,亟令王府,嚴鞫得情,臺啓蒙允矣。在敏着枷杻足鎖,移囚南間之意,敢啓。傳曰,知道。
嚴耆,以義禁府言啓曰,卽接月令醫員趙文杓手本,則時囚罪人宋守淵,素患痰癖之症,挾感復發於處冷之餘,食飮全却,氣息奄奄。崔文顯素患風眩之症,重發於屢日處冷之餘,且有臂上毒腫晝夜作痛,症形危惡,俱有難保之慮云。自前罪人病勢危重,則一邊保放,一邊草記,曾有定式矣。時囚罪人宋守淵·崔文顯,姑爲保放之意,敢啓。傳曰,知道。
吏曹參議金明淳疏曰,伏以臣空疎鈍滯,百不猶人,跡由末蔭,晩竊科第,本不足備數於簪紳之列,而三數年來,奇疾纏身,凡有除旨,多犯違逋。噫,如臣不肖,只有奔走一事,可以報答萬一,而此又不可得也,豈非命哉?臣旣自分爲病廢,而人亦以是相待,杜門屛伏,不聞當世事,惟是母老家貧,計切便養。迺者東邑受符,實愜宿願,庶藉峽泉之淸涼,洗滌膏肓,復尋生路,赴任未幾,旋聞母病急報,蒼黃歸護,遂蒙恩遞,自是以來,世念益消,一切名利之事,殆乎夢想之不到矣。不意三銓寵命,忽下於此際,臣誠惝怳震懍,莫省所以爲計也。臣竊伏惟念國有六職,天官最重,蓋將爲衡爲鑑,甄別人物,以需一世之用,故此而得人,則凡百大小執事,亦莫不得人,庶績凝而百度貞,厥或不然,他皆反是,信乎居六職之首,而朝家之所宜愼揀也。至於參議之任,雖不若判書之重,猶能佐判書爲政,而進退通塞,罔不與聞,或値長·亞堂有故,則亦許獨自開政,差擬緊任,其與他司佐貳之專聽於長堂者,不可同日而語矣。是以,號爲當品之要任,而一代之峻選,苟非才器兼備,望實俱存者,則莫或居焉。今乃以素蔑知識全無踐歷之憒憒一賤臣,公然濫吹於其間,豈不亦淸朝之大羞恥也?伏況臣出身之後,抱痾居多,束帶趨朝,摠不過一歲,朝著之上,知面者幾希,平居懶散,不喜見政目,其於銓家籤簿,茫乎若瞽者之於繪事也。以此而冒赴政席,則臣身之顚沛,雖不足恤,而其在一初官人之政,果何如哉?臣雖無狀,自知甚明,反復參量,承命無計,屢違嚴召,祗增惶悶。且臣老母之病,五朔沈苦,日漸危篤,四體不遂,轉側須人,眞元銷脫,氣息凜綴,臣晝宵扶將,焦遑度日。至若見職之不稱,雖無目下情理,若不敢苟冒,而區區煎迫之私,又如是難强,則安得不竝陳於孝理之下,冀有以垂憐也?慈敢略掇文字,仰瀆宸嚴。伏乞天地父母,察臣言之非出例讓,諒臣情之不可暫離,亟命鐫遞臣職名,一以重名器,一以便救護,則實公私之幸也。臣無任云云。省疏具悉。爾其勿辭救護。
甲子十一月二十一日午時,上御誠正閣。左右相率禮堂請對入侍時,左承旨嚴耆,記事官趙璜鎭,記注官鄭宗顯,別兼春秋徐有恂,左議政徐邁修,右議政李敬一,禮曹判書韓用龜,參判吳泰賢以次進伏訖。邁修等曰,日候猝寒,聖體若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。邁修等曰,今日卽乙丑之亞歲,而乙丑,卽我東方千載一有之慶年也。皇天眷佑,景籙無疆,大王大妃殿聖壽,誕屆花甲,王大妃殿聖壽,已躋五旬有三,慈宮寶齡,已望八旬,惟我殿下,以三朝不匱之誠,盡四海爲準之孝,凡於發揮慈德仰答天休之道,靡不用極,則在廷臣僚,以國朝之應行典禮,仰請於殿下,不以爲諂,以慈宮慈覆之大德,誕受揚徽之冊,兼擧上壽之宴,不以爲泰,伏況斯禮也,卽仁元聖母周甲已行之縟儀,而我慈殿·慈宮,亦嘗仰遵於乙卯之慶者也。昨年陽復之日,大臣·禮堂,以是仰請,而慈衷謙抑,牢拒群請,下敎若曰,若非垂簾之時,則念昔之懷雖切,亦當涕泣而受之,伊日丁寧之敎,孰不仰聆,式至于今,以言乎時,則簾帷光撤,慈德彌彰,與昨年不同也,以言乎慶,則仁元聖母所不靳於宴號竝行之年也,臣等旣承慈敎,信如金石,仰若神明,則明年當行之慶禮,便是昨年之已準請者也。當此吉祥之洊臻,其所以賁揚玉冊,光昭德美,繼進瑤觴,頌祝岡陵,此天理人情之有不容已者矣。亦惟我王大妃殿寶籌,再昨年壬戌,已滿五旬,而進號之禮,尙此闕焉,群忱抑鬱,當復如何?今又殿宮之吉慶竝湊,一時之盛禮當行,則以殿下愛日知年之聖孝,豈可無闡徽飾喜之擧乎?年前惻怛之慈敎,實出於追體先王所執之精義,有可以光前烈而服人心,臣等莫不感泣莊誦,則以昨年未敢請之事,固不敢更煩於今日,而値此殿宮同慶之辰,稱觴上壽,允協情禮,天又降康,八域同豐,不可無飾慶之方。伏乞仰稟殿宮,大王大妃殿·惠慶宮上號賀讌之節,王大妃殿進宴之禮,令禮堂,卽爲按例擧行,以伸慶忭之群忱焉。上曰,今日之請,卽予心之素所蘊蓄,故俄已仰請于慈殿,而慈德撝謙,姑未得請,誠爲悶鬱矣。更當以卿等之請仰稟,而若爲得請,則幸矣,不得請,則明日賓啓,可也。邁修曰,八域同慶之群情,俄已仰達,而去年冬至日慈殿下敎,便是已許於群下者,臣等信之姑四時,奉之若金石而已矣,更以此意,積誠仰達,是臣等顒祝之望也。上曰,姑觀今日,如未得請,則明日賓啓也。敬一曰,此乃往牒所未有之大慶也,臣等之仰請,出於天理人情之所不容已者。伏願以殿下愛日知年之聖孝,積誠更達,期於準請焉。上曰,今日內,當仰請於殿宮,而王大妃殿,似不當受之矣。惠慶宮亦當仰請,而若終始靳許,則勢將奉承,而第當竝爲仰請矣。邁修曰,王大妃殿秉執之精義,臣等不可不將順,故臣等只以進宴仰請矣。上曰,雖進宴,似不受之矣。用龜曰,今日之請,大臣已爲盡奏,而此乃國朝四百年初有之吉慶,先王未卒之志事也。以殿下繼述之聖孝,何待群下之仰請,而臣等今日之請,卽八域臣民顒祝之情也。伏願三朝之餘,積誠更達,以副輿情焉。上曰,已諭於大臣,禮堂就座,可也。用龜等就座,上命先退,用龜等退出。上曰,昨日承旨事,是何擧措也?洪在敏處分之過中與否,姑毋論,傳敎則已頒,而豈有傳旨不書入之理乎?此乃四百年所未有之事,而今此無難創行,使命令不通,有若角勝者然,國綱所在,豈不萬萬駭然乎?且注書事,尤極無嚴,渠以記注小官,何有於爭執,而屢飭之下,終不奉行,此何道理?今對大臣,予甚無顔,大臣就座也。邁修曰,今日異於他日,故臣等不欲以此事煩瀆,而今因下敎,敢此仰達矣。夫在敏之劇逆大憝,誠是覆載間所不容者,而今忽有酌處之命,群下之爭執,固其職也。至於注書之不奉傳旨書入之命,果是格外,且聞奏對之際,語不擇發云,臣亦不謂無罪,而第以在敏所施之律罪之,實涉過當。伏願更加三思,從輕處分焉。雖以承宣事言之,似涉劻勷,而至於司謁請罪事,事勢或然,知申之請對啓辭,出於懲討之大義,而司謁之不捧入也,若明言有下敎云爾,則知申亦何敢請乎?司謁不過傳命之下隷,而政院所屬也。今此啓辭,無端不捧入,此路一開,後弊難言,則承宣之陳疏請勘,不是異事,今因此事,處分若是嚴截,豈非過中乎?上曰,旣有下敎,則司謁何可請罪乎?傳旨未書入之前,承旨·注書處分,斷不容恕矣。邁修曰,承宣若知有下敎,則何敢有請罪之擧,而注書之罪,不過昧格之致,竝從輕處分,允合轉圜之量矣。上曰,先朝時,亦有如洪在敏事,而注書皆書傳旨,豈其時注書,不如今之注書乎?且其時奉行,皆因嚴敎,則今此屢度嚴敎之下,終不奉行,何也?敬一曰,注書年少新進也,全昧格例,但知懲討之爲重,不覺其妄犯,不可謂無罪,而今此處分,未免過中,伏願從輕酌處焉。上曰,傳旨書入後,當有商量,而未書入之前,決無闊狹之道矣,卿等就座也。敬一曰,喜怒哀樂之發,皆中節謂之和,苟或一政令一事爲之間,毫釐有差,則有欠於大聖人致中和之工,今此處分,伏願更加三思焉。上曰,洪在敏酌處,雖云過中,傳旨書入後爭執,有何不可,而今此屢日相持,豈非慢命乎?邁修曰,此非慢命也,其在惟允之地,事係懲討,則如是覆難,不得已之事矣,豈不知王命之尊嚴乎?上曰,傳旨未書入之前,決不容恕,卿等就座也。邁修·敬一就座。耆曰,臣等之縷縷求對,蓋欲匡救過中之擧,而嚴敎中角勝二字,臣固萬萬惶悚,而爲人臣子,豈有角勝君命之理乎?今此逆敏貫天之罪,可謂人人得以誅之,今借方寸之地,不得請則不得退,伏願亟下反汗之命焉。上曰,不奉君命,非角勝耶?傳敎之初不頒布,猶或可矣,旣頒之後,不捧入傳旨,此何格例也?四百年所未有之事,今始見之,豈不駭然乎?斯速出去書入也。耆曰,傳敎頒布,臣等不爲之,而旣請反汗,一邊捧入傳旨,事甚不誠,故尙不得奉承,而未反汗之前,決不敢退去矣。上曰,傳敎頒布後傳旨捧入,此乃格例間事,則何謂不誠乎?斯速書入傳旨也。耆曰,聖敎雖如此,到今別無更達之事,若承反汗之敎,則卽當退出矣。上曰,從速退去,傳旨捧入也。邁修曰,在敏罪惡,已盡仰達,而久囚南間之罪人,初不設鞫一問,遽然酌處,此實前所未有之事也。今若設鞫窮覈,如有一分可恕之端,則其時酌處,孰敢爭執乎?至於傳旨之不書入,果是不善擧行之事,今則似當書入矣。耆曰,傳旨雖曰格例間事,而傳旨書入啓下之後,便是已爲擧行,故不敢捧入。伏願亟降反汗之命,仍下設鞫傳旨焉。邁修曰,殿下臨御以後,政令云爲,動合規矩,曾無過中之擧,此時輔相,如得其人,則唐·虞至治,不日可期,而如臣無狀,猥忝匪據,不善輔導,致有此無前之過擧,此莫非臣罪也。伏願卽賜斥退,改卜賢德焉。至於承宣·注書處分,實爲過中,伏願更加深量焉。上曰,大臣先退也。邁修·敬一退出。上曰,承旨退去,傳旨斯速書入,可也。耆曰,臣旣承傳旨書入後處分之下敎,謹當奉行矣。上命退,承史以次退出。
上在昌德宮。停常參·經筵。
嚴耆啓曰,行大司憲李直輔,執義金孝秀,掌令宋穉圭·趙台榮,持平李垿·李鼎秉在外,監察茶時之意,敢啓。傳曰,知道。
嚴耆啓曰,大司諫尹序東,正言李潮·朴宗琦,有稟達事,來詣閤外請對矣。傳曰,遞差。
嚴耆啓曰,校理李勉求,修撰申緯,有稟達事,來詣閤外請對矣。傳曰,遞差,前望單子入之。
嚴耆啓曰,副校理金相休,有稟達事,來詣閤外請對矣。傳曰,遞差。
傳于嚴耆曰,左右相率禮堂入侍。
傳于嚴耆曰,山林外在外臺諫,竝許遞,前望單子入之。
議政府左議政徐邁修,右議政李敬一,領敦寧府事金祖淳,兼廣州府留守李晩秀,判敦寧府事朴準源,行戶曹判書趙鎭寬,上護軍趙尙鎭,行吏曹判書黃昇源,行禮曹判書韓用龜,知敦寧府事李彦植,議政府左參贊閔台爀,知中樞府事尹光普,工曹判書林蓍喆,兵曹判書韓晩裕,大護軍崔東岳·蔡弘履,知敦寧府事洪明浩,知中樞府事李義弼,漢城府判尹李集斗,大護軍洪義謨,議政府右參贊金勉柱,刑曹判書李勉兢,行護軍申大顯·李健秀,兵曹參判李尙度,行護軍徐榮輔,工曹參判趙德潤,刑曹參判韓用鐸,禮曹參判吳泰賢,行訓鍊院都正尹得逵,行護軍李得濟·崔景岳·申大偀·李潤謙,同知中樞府事鄭觀采,行護軍金爔·李仁秀·朴基豐·白師誾·吳載重,開城府留守兪漢謨,漢城府左尹朴宗來,同知中樞府事柳文植,行護軍沈象奎,漢城府右尹尹光顔,戶曹參議朴宗慶,兵曹參知朴瑞源,刑曹參議曺允遂,工曹參議李壽咸,賓廳啓曰,人情所同,下不避煩猥之懼,天理當然,上亦屈謙光之德,臣等躬逢千一之慶辰,願伸億萬之華祝,瑤冊金章闡揚洪休,湛露勻天,賁飾太平,此人情也天理也。記曰聖王發政於天理,收功於人情,臣等安得不厚望於吾君,而必期於準請哉?洪惟我大王大妃殿下,以虞嬪之至德,嗣周母之徽音,授受之際,默贊宗社之大計,臨朝之時,誕宣元祐之至治,四載裘冕,一念憂勤,啓佑我嗣王,鞏固我邦命,闡明先王之義理,扶植萬世之綱常,彰善癉惡,則龍蛇化爲赤子,激濁揚淸,則朝野咸底太和,泰山磐石,奠國步於將危,雨露霜雪,導民極於大中,德莫盛焉,功莫大焉。及夫寶扆高拱,簾帷光撤,不待詢謀之僉同,出自淵衷之獨斷,諺敎一播,八方咸頌,此則女中堯·舜之所未及辦,今世任·姒之所以爲聖。於是乎宮闈之間,慈孝兩摯,寰宇之內,謳歌齊騰,慈慶之喜色方洽,長樂之孝養斯摯,聖德神功,民無得以名焉。是以皇天眷佑,吉慶洊臻,來歲乙丑,載屆花甲,此誠大德必得之驗,而往牒罕有之慶也,政宜鏤玉摹金,闡揚慈徽,以飾千載之慶運,以答八方之輿誠。且況斯禮也,實我國家彝典,仁元聖母周甲已行之縟儀,而顯冊之儀,稱觴之擧,載在寶牒,傳爲美事,則是年是禮,卽我先大王寤寐之所延佇也。惟我聖上繼述之道,豈有大於此者乎?昨年臣等之齊籲也,慈聖下敎若曰,若非垂簾之時,則念昔之懷雖切,亦當涕泣而受之,伊日丁寧之敎,擧皆仰聆,至今莊誦,信之若金石,仰之如神明,然則明年慶禮,便是昨年已準請者也。以時而言之,則今年旣異於昨年矣,以禮而言之,則後聖同揆於前聖矣,其所以賁揚玉冊,光昭德美,繼進瑤觴,頌祝升恒,此實天理人情之不容已者也。亦粵我惠慶宮邸下,夙著思媚之懿德,誕啓篤生之宏休,承歡太母,和氣瀜洽於殿宮,保佑聖躬,積慶長發於宗祊,享千乘備物之養,膺九疇無疆之福,寶籌冞隆,儼躋望八,玆當曠古之慶辰,其所志喜伸誠之道,尤有倍於恒日,則蹈抃之儀,岡陵之祝,竝行於今,允合情禮。惟我太母,倘抑謙衷,俯循群情,則以我慈宮仰體之德意,亦豈無勉從之擧,而殿下愛日知年之誠,豈可無積誠蒙兪之道乎?追先朝未卒之志,倣丁卯已行之禮,不但大慰於聖孝,抑亦增光於慈德,臣等抃祝之誠,庶可因此而少伸,臣等連日前席,略陳微忱。伏想聖上,不待臣等之言,已有所婉愉導達,期格慈衷,而群情所激,玆又相率聯籲,伏願亟稟殿·宮,夬允所請,以副一國顒祝之望焉,惶恐敢啓。答曰,卿等之請,卽予與一國臣民之所祈祝也。予亦昨今,自內縷縷仰請,始得勉回撝謙之慈心,萬萬慶幸,而元朝陳賀,當竝擧於慈宮矣。
李顯默,以禮曹言啓曰,議號及定尊號上箋,有卽日擧行之例,有擇日擧行之例,而今春大王大妃殿議號時,則擇日擧行,而上箋,亦於同日爲之矣,今番則何以爲之乎?敢稟。傳曰,待下敎擧行。
傳于李顯默曰,都承旨已上來,則牌招察任。
判義禁趙尙鎭,知義禁金勉柱,同義禁李尙度聯名疏曰,伏以,臣等伏見傳敎下者,有劇逆在敏島置之命,臣等相顧愕貽,誠不勝憂悶抑塞之至。夫王府關和,自是有國不易之典,適輕適重,惟當其罪,而極惡大憝,亦所不赦,雖以古聖王恤刑好生之至仁大德,尙未敢屈法伸恩,惟意低仰者,誠以不如是,則法不足爲信也。今夫此賊貫盈之罪,卽是古典殺無赦之類也。誣逼聖躬,肆發至憯之說,嫁禍廷紳,敢售網打之計,必欲斁滅我倫綱,疑眩我義理,凶圖逆節,彰露無餘,沬飮聲討,擧國同情,而訊鞫之典,稽至屢朔,以至旣允之批,終靳渙發之旨,臣等之玩愒不誠,罪固莫逃,而神人憤鬱,容有其極?酌處新命,又出匪意,是何聖明之朝,刑政闕失,一至於此哉?噫,君父之讎,義不共戴,秉彝之天,人所同得,今於巨慝凶豎,當討而不討,伈泄而奉承,從輕酌放,有若尋常罪囚者然,則是果何等擧措,而亦豈不爲壞王綱而蔑臣分乎?成命之下,擧行無路,執藝之地,憂憤益激,不敢支辭,忙具短章,相率聯籲於紸纊之聽。伏乞聖慈,更加三思,亟寢島配之命,仍降設鞫傳旨,俾王章快伸,亂賊知畏,千萬幸甚。臣無任云云。答曰,省疏具悉。卿等事,可謂駭然之甚,有國之莫嚴者,關和也。雖以此事言之,設鞫之傳旨未下,而徑囚南間,島置之傳旨未捧,而遽稱執藝,卿等之擧措,何如是顚錯乎?雖似微事,大關後弊,卿等姑先越俸三等,發配傳旨已下,卽爲擧行。
左承旨嚴耆,右承旨鄭東觀,同副承旨李顯默聯名疏曰,伏以臣等,兩日守閤,誠未格天,荐承嚴敎,罪涉慢命,求對之啓,連爲還下,控籲之路,亦隨而阻,衷情惶溢,罔知攸措。噫嘻,臣等之相率請對,是豈可已而不已者乎?務積誠意請借方寸之地,竭暴衷赤,冀回聽卑之天者,臣等之願也,而殿下疑之以力抗,惟欲納君無過,不敢以奉承爲恭者,臣等之誠也,而殿下責之以角勝,上下相阻,情地未孚,有臣如此,生不如死。今我殿下,以傳旨之不卽捧入,不許召接,而臣等之冒死求對,將欲以仰請處分之反汗也。一邊請其反汗,而一邊捧入傳旨,則豈非不誠之甚者乎?殿下,敎臣等以先爲奉行,次許召接,苟令先爲奉行,則雖承召接之恩,而更安有爭執之事乎?臣等愚妄昏庸,固無足說,而豈以大聖人燭理之明,獨不念及於刑政之倒置國體之虧損乎?惶懍之極,亦不敢拖長爲說,重添瀆擾之罪。伏乞聖明,特賜開納,先許召接之路,卽令反汗,夬正當施之律,使環東土億萬生靈,咸知大聖人所作爲,出尋當萬萬也。臣等無任屛營祈懇之至。答曰,省疏具悉。
右副承旨宋祥濂疏曰,伏以,噫嘻痛矣,逆敏負犯之至重,卽覆載之所不容,典刑之所必加,大小臣僚之沬血力請,今已歷數箇月矣。雖以我殿下好生之德,終不能不允於臺啓者,誠以共公之憤,非君上所可遏,國人之殺,非人主所得與也。乃者非常之擧,遽下酌處之命,猶若有容忍矜恕者然,群情之憤痛抑鬱,姑無論,我聖上臨御以來,一言一事,動合規度,未嘗有絲髮過差,卽擧國臣工之所欽頌,而今乃因一幺麽梟獍之醜,處分失當,刑政乖宜,其爲聖德之累,容有極哉?我殿下,常以不治治之爲敎,而中國之禦夷狄,聖人之待愚頑,固當以不治治之,至於元惡大憝亂臣賊子,經亦曰率殺無赦而已,何嘗置之於不治之科乎?伏願不遠而復,廓揮乾斷,在敏島置傳敎,亟命反汗,仍令設鞫窮覈,夬正王法,俾洩一國之憤焉。仍伏念臣罪積神明,奄失所恃,哀制甫闋,情事悲苦,彯纓結綬,已矣非心。迺於享役歸路,伏奉銀臺除命,簪履之賤,感極不遺,苫塊之餘,跡實難强,叩謝無路,義分都虧。顧今亞歲迎祥,自天有祐,邦慶無前,海籌齊隆,而末由趨簉於蹈舞顒祝之班,瞻望承明,只切耿結。且臣與左承旨嚴耆,有娚妹應避之嫌,揆以法例,在下當遞。伏乞俯垂鑑諒,亟命遞改,以存公格,俾安私分,千萬幸甚。臣無任云云。答曰,省疏具悉。本職許遞。
副修撰洪羲膺疏曰,伏以臣寒積衝劇,淹淹垂死之際,昨伏見傳敎下者,有南間罪人在敏減死安置之命,臣竊不勝抑塞憂憤之至。噫嘻痛矣,在敏之罪,可勝誅哉?廷臣擧效沬飮,國人皆曰可殺,誓不與此賊共戴一天,則其窮凶極惡之罪,不可一日假貸於覆載之間者,明矣。臣職添三司之列,向於賓對,幸蒙允啓,自以爲神人之憤,從玆可雪,王章之屈,自此可伸,傳旨未下,故物情之憤鬱,更倍於前日,而惟以晝宵顒望者,天心亟回,批旨卽下,按法究覈,夬施典刑矣。今者酌處之命,有若尋常罪囚者然,不獨驚駭聽聞,亦非意慮之所及也。喉院之繳還,僚員臺臣之請對,莫非臣分之所當爲,而不惟不賜允可,譴遞荐降,實非虞舜捨己從人之量,亦欠成湯從諫弗咈之美也。豈意聖明之世,有此過中之擧哉?臣於病伏昏倒之中,聞命驚惶,蹶然而起,旋又顚沛者屢矣。未能遂輿疾之義,以效討賊之忱,今乃復拾病魂,堇構短章,忙陳崇嚴之下。伏乞亟收成命,更賜處分,卽使王府,劇逆在敏,設鞫嚴覈,以洩輿憤,亦寢求對諸臣遞職之音,以光聖德,仍治臣不職之罪,以勵群工,以安私分焉。臣無任云云。省疏具悉。爾亦遞差。
李顯默,以兵曹言啓曰,五衛將洪梡,身病猝重,時月之內,勢難供職,景福宮衛將崔道完赴燕,慶熙宮衛將李岳彬,在外未上來,該廳番次苟艱云,竝改差,何如?傳曰,允。
今十一月二十二日申時,上御誠正閣。左右相率禮堂入侍時,左承旨嚴耆,記事官韓兢履·盧,別兼春秋徐有恂,左議政徐邁修,右議政李敬一,禮曹判書韓用龜,參判吳泰賢,以次進伏訖。邁修等曰,日候甚寒,聖體若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。上曰,昨日使卿等退待者,蓋欲自內仰請,而慈德撝謙,一向靳許矣。今日又屢次仰勉,庶有得請之望,卿等退出,卽爲賓啓,而王大妃殿,則雖縷縷仰達,終未得請,誠甚抑鬱,而勢當將順矣。惠慶宮亦以望八稱慶之無例,不許所請,只當以陳賀,仰請於賓啓中,而勿以乙卯援例,以丁卯已例仰請,可也。邁修曰,此乃我國無前之大慶,則豈有可據之例,而人情所同,天理亦然,臣等之竝請上號於慈宮者,卽八域臣民顒祝之情,而今承下敎,實不勝抑鬱矣。敬一曰,此乃四百年初有之慶,蹈舞欣抃,小大同情,而上號之儀,不得竝擧於慈宮,至於王大妃殿,則竝與賀儀而亦不得仰請,臣等不勝缺望矣。上曰,王大妃殿,無論進宴與賀儀,旣無得請之路,則不可不將順,而若又一向强請,則大王大妃殿上號,亦恐因此而有差緩之慮,卿等須悉此意,退爲賓啓也。又敎曰,慈聖,爲念災年民弊,以今日之請,爲太早,而使之遲待明年秋冬間矣。邁修曰,吉事當有進無退,此等莫大之慶,豈可遲待秋冬乎?趁明春卽速擧行,允合情禮矣。上曰,此則得請後事,而亦惟在於擇日之如何,卿等諒此擧行也。邁修曰,禮堂旣登筵矣。元朝朝賀,自是應行之禮,而稱慶陳賀,亦當竝擧,何以磨鍊擧行乎?上曰,待賓啓批下磨鍊,可也。邁修曰,此非今日仰奏之事,而在敏島置傳旨,今旣書入而啓下,則命令通矣。一番設鞫,俾伸公議,在所不已,伏願亟加三思焉。上曰,禁堂事,萬萬駭然,方欲嚴處,而以此時之故,姑未處分,卿等出去申飭,使之卽速擧行也。邁修曰,當以下敎,傳于禁堂,而似不當奉行矣。上曰,大臣禮堂先退。邁修·敬一·用龜·泰賢先退。耆曰,大臣亦以仰奏,而旣知過中之擧而終不反汗,則非但有欠於轉圜之量,大是刑政之失,臣旣借方寸之地,敢此仰達,伏願更加三思焉。上曰,已諭於大臣,卽爲就座,可也。耆曰,縷縷煩瀆,極涉悚惶,而傳旨反汗之前,決不敢退去矣。上曰,大臣猶不爭執,而且承宣,旣非諫官,則何如是煩聒耶?耆曰,工執藝事以諫,百工猶然矣。況臣職忝惟允,則命令之過中者,其可不匡救乎?上曰,値此慶年,欲行曠蕩之典,嚴飭禁堂,卽速擧行也。耆曰,赦者小人之幸,雖以赦典言之,徒流外雜犯死罪,竝不擧議,則況此劇逆大憝乎?刑政若是乖當,則亂逆無所知懼,國不國而人不人矣,豈不大可懼哉?伏願亟加三思焉。上曰,斯速就座。耆曰,不得請,則決不敢退矣。上曰,所奏足矣,卽速就座也。耆曰,盡臣分然後可謂足矣,未承反汗之前,決不敢退矣。上曰,不必屢煩,斯速就座也。耆曰,下敎雖如此,決不敢退去矣。上曰,承旨左承旨乎?耆曰,臣之座次,左承旨矣。上命書傳敎曰,左承旨許遞,前望單子入之。上曰,承旨已爲許遞,退去。耆及史官,以次退出。
上在昌德宮。停常參·經筵。
夜五更,月暈。
李顯默啓曰,行大司憲李直輔,掌令宋稚圭在外,執義·掌令一員,持平二員未差,監察茶時之意,敢啓。傳曰,知道。
李顯默啓曰,禁衛營將官來言,今日本營軍兵,日次私習云矣,敢啓。傳曰,知道。
李顯默啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,左副承旨南履翼,今日不爲仕進,卽爲牌招,何如?傳曰,允。
李顯默啓曰,三品官之無得過三日循例請牌,曾有定式,而兵曹參議林漢浩,除拜後過三日不爲出肅,事體所在,誠極未安,從重推考,仍卽牌招察任,何如?傳曰,允。
傳于徐瀅修曰,都承旨入侍。
南履翼,以御營廳言啓曰,東七陵齋室近處捉虎事,定將校率砲手,今月二十日出送矣。二十二日申時量,中虎一頭,捉得於懿陵後麓,故謹此封進,而虎旣捉得,山行軍仍爲撤還之意,敢啓。傳曰,知道。
判義禁趙尙鎭,知義禁金勉柱,同義禁李尙度等疏曰,伏以臣等憂衷所激,聯控短籲,仰冀轉圜之量,亟降反汗之音,及承批旨,責敎嚴截,天聽愈邈,此莫非臣等急於懲討,未究格例,自底顚錯之科,惶霣恧蹙,罔知攸措。今於傳旨下後,又有卽爲擧行之命,夫君令臣從,萬世常經,豈敢爲一時低回之計,而第彼賊敏,卽一貸頭之凶逆耳,千罪萬惡,上通于天,手磔口臠,猶不足惜,只緣訊鞫此稽,未及王章之遄加,而若其不共戴之忱,顧未敢食息暫忘也。方期得蒙兪音,快施懲討,少洩神人之憤,豈意酌決之命,遽下於此際耶?夫誅亂計賊,大關乎隄防,隄防不嚴,則國綱將至解紐,凶逆亦復接踵,伏莽之憂,有不可言。今若遽加惟輕之典,而不少留難,則天下後世,亦將謂今日廷紳,果有一半分彝性也哉?思之及此,寧伏方命之誅,斷無奉承之路。況又臣等職忝有司,目見其假息淹晷之狀,旣未能食肉寢皮,遂乃縱此巨慝,生出獄門,則揆以春秋不討賊之義,臣等實無以逃其罪矣。促敎之下,雖已踰日,有死而已,奉承末由,惶懍之極,玆又聯籲,心神飛越,語無倫序。伏乞聖慈,穆然深思,亟允前請,以重天討,不勝幸甚。臣等無任云云。答曰,省疏具悉。一洪在敏事,何等大事,而卿等又如是聒聒乎?職在有司者,一番執藝,猶或可也,而再斯可乎?萬萬駭然。夫國之爲國,紀綱之謂也,卿等所謂懲討,猶屬第二件,向日注書事後,予所憂悶者,在於命令之不通,而莫非國無紀綱而然,予則曰,欲立紀綱,莫先於此事,卿等亦欲力抗於此乎?萬萬無是理。且今遇慶志喜之辰,何可以此,鎭日相持乎?然則長囚南間,豈有如許刑政,而假使設鞫,南間者可爲,而島置者獨不可爲乎?設鞫,果無南間與島置之異,則當此不可設鞫之時,一事爭執,豈卿等誠實底道理乎?有司又異三司之臣,斯速擧行,今日內越送畿地。
李顯默,以義禁府言啓曰,南間罪人洪在敏,楸子島減死安置事,承傳啓下矣。洪在敏全羅道靈巖郡楸子島,減死安置,而以承傳內辭意,具罪目,發遣府羅將,押送配所之意,敢啓。傳曰,知道。
甲子十一月二十三日初更,上御誠正閣。都承旨入侍時,行都承旨徐瀅修,記事官趙璜鎭,記注官車信用·鄭宗顯以次進伏訖。上曰,承宣向來事,何其未安也?瀅修曰,愚迷顚錯,自速嚴敎,惶悚不知所達矣。上曰,禁堂事,又何其駭然也?一疏可矣,再疏何也?瀅修曰,有司之臣執藝之義,固當如此,不可謂非矣。上命書禁堂疏批。又敎曰,宣傳官二員待令也。宣傳官李鼎植·許溶來待。上曰,宣傳官持此標信,西小門留門,罪人出送後,鎖門入來也。瀅修曰,傳旨已下之後,此雖禁堂擧行之事,而此罪人懲討,臣等與三司諸臣,已有所屢次爭執,此是擧國共公之論也。力咈輿論,有此處分,其爲聖德之累,當如何?極知惶悚,而敢此更請反汗矣。上曰,當此遇慶志喜之辰,何可設鞫,而且欲設鞫,島置與南間何異?雖今日島置,明日設鞫,亦何難乎?承旨出去,卽頒疏批,待押送草記入來後,出去,可也。仍命退,承史以次退出。
上在昌德宮。停常參·經筵。
上詣明政殿。大王大妃殿議號單子,親受親上,還內後,大殿·大王大妃殿·王大妃殿·中宮殿·惠慶宮·嘉順宮,內閣·改院·玉堂·藥房口傳問安。答曰,知道。
南履翼,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
李顯默啓曰,明日常參·經筵,取稟。傳曰,停。
曺允遂啓曰,行大司憲李直輔,掌令宋穉圭在外,執義·掌令一員,持平二員未差,監察茶時之意,敢啓。傳曰,知道。
南履翼啓曰,禁衛營將官來言,今日本營軍兵,日次私習云矣,敢啓。傳曰,後日次爲之。
南履翼啓曰,御營廳將官來言,今日本廳軍兵,日次私習云矣,敢啓。傳曰,後日次爲之。
李顯默啓曰,吏曹參判朴宗來,除拜後過三日不爲出肅,依定式,推考警責,仍卽牌招察任,何如?傳曰,允。
備忘記,開城留守兪漢謨下直,長弓一張,長箭一部賜給。
傳于南履翼曰,懸病承旨牌招。
傳于徐瀅修曰,都承旨入侍。
傳于李顯默曰,政官牌招開政。
李顯默,以禮曹言啓曰,議號單子親受及親上箋文等節,何以爲之乎?敢稟。傳曰,當親受親上,今月內擇日以入。
李顯默,以禮曹言啓曰,大王大妃殿議號單子親受及親上箋文,以今月內擇日以入事,命下矣。卽令日官池景興推擇,則今十一月二十四日酉時爲吉云,以此日時擧行,何如?傳曰,允。
李顯默,以禮曹言啓曰,定尊號親上箋文頭辭及箋文,令藝文館·承文院,依例擧行,何如?傳曰,允。
李顯默,以禮曹言啓曰,議號單子親受及親上箋文處所,以何處擧行乎?敢稟。傳曰,以明政殿爲之。
李顯默啓曰,大王大妃殿議號時,時原任大臣命招,九卿·館閣堂上·六曹參判以上,竝卽牌招,何如?傳曰,允。
李顯默啓曰,今日議號時,三司長官,當爲進參,副提學·大司諫未差之代,今日政差出,竝待下批牌招,行大司憲李直輔在外,無以備員擧行,何以爲之?敢稟。傳曰,許遞,今日政差出,待下批,牌招察任。
傳于李顯默曰,今日議號時應參諸臣,竝先進參後謝恩。
李顯默啓曰,親上箋文頭辭,當爲撰進,藝文提學黃昇源,卽爲牌招,何如?傳曰,允。
傳于徐瀅修曰,右承旨許遞,前望單子入之,待下批,牌招察任。
承旨前望單子入之,沈象奎·曺允遂·權常愼落點。
傳于徐瀅修曰,禮·刑換房。
徐瀅修啓曰,新除授右承旨權常愼,時在公忠道公州地,斯速乘馹上來事,下諭,何如?傳曰,許遞,前望單子入之。
沈象奎,以弘文館言啓曰,本館下番闕直,事甚未安,今日政新除授玉堂,待下批,牌招入直,何如?傳曰,允。
沈象奎啓曰,玉堂上下番俱空,事甚未安,今日政新除授玉堂,竝待下批牌招,以爲推移入直之地,何如?傳曰,允。
有政。吏批,行判書黃昇源進,參判朴宗來未肅拜,參議金明淳進,同副承旨李顯默進。啓曰,大司諫及副提學,今當差出,而擬望之人乏少,外任竝擬,何如?傳曰,允。以尹光普爲大司憲,朴宗京爲大司諫,金啓溫爲獻納,徐有望爲正言,元有朋爲正言,徐榮輔爲副提學,金會淵爲副應敎,金蓍根爲副修撰,徐美修爲左尹,洪羲臣爲刑曹參議,徐榮輔·朴宗慶爲奎章閣直提學,尹守九爲掌樂主簿,洪秉喆爲南學敎授,金世淳爲林川郡守,李厚重爲金川郡守,行祭酒李直輔單付。
兵批,判書韓晩裕進,參判李尙度病,參議林漢浩入直,參知朴瑞源病。以徐直修爲五衛將,趙守坪爲慶熙將,丁履愼爲景福將,李德謙爲宣傳官,曺允彬爲黃海中軍,僉知李徵五·韓吉謩,副護軍尹序東·宋祥濂·鄭東觀·嚴耆·崔笠,副司果徐有沂·金孝秀·趙台榮·李勉求·金相休·李垿·李鼎秉·申緯·洪羲膺·李潮·朴宗琦·高景漢·成海默竝單付。
沈象奎,以奎章閣言啓曰,新除授直提學徐榮輔·朴宗慶,卽爲牌招察任,何如?傳曰,允。
沈象奎,以奎章閣言啓曰,直提學徐榮輔,牌招察任事,允下矣。謂有情勢,奉牌朝房,無意承膺,事體所在,誠極未安。所當重勘,而本閣請推之外,無他可施之罰,何以爲之?敢稟。傳曰,牙牌體重,先朝定式何如,而此閣臣無難奉牌乎?爲先施以削職之典。
兵曹口傳政事,護軍單徐榮輔。
傳于沈象奎曰,直閣前望單子入之。
直閣前望單子入之,洪奭周落點。
沈象奎,以奎章閣言啓曰,新除授直閣洪奭周,時在京畿水原地云,乘馹上來事,下諭,何如?傳曰,允。
吏曹,兼校書館校理洪奭周單付。
傳于沈象奎曰,副提學許遞,前望單子入之,待下批牌招。
副提學前望單子入之,朴宗慶落點。
傳于南履翼曰,出宮內門路,協陽門爲之。
傳于南履翼曰,侍衛軍兵毛具。
賓廳會議,大王大妃殿議號隆仁。
沈象奎,以禮曹言啓曰,來乙丑年元朝稱慶陳賀慶名,以大王大妃殿聖壽周甲,惠慶宮寶齡望八,合二慶稱號,何如?傳曰,允。
沈象奎,以禮曹言啓曰,今此元朝稱慶陳賀時箋文頭辭,依近例,令文任撰出,而大王大妃殿·惠慶宮,只稱當殿宮之慶,大殿·王大妃殿·中宮殿,備擧二慶,合辭撰出,何如?傳曰,允。
沈象奎,以禮曹言啓曰,今此元朝稱慶陳賀節目,當爲磨鍊,而謹稽謄錄,則親傳致詞箋文表裏後,親臨受賀矣,今亦依此磨鍊乎?敢稟。傳曰,依此磨鍊。
沈象奎,以禮曹言啓曰,稱慶陳賀時,有京外箋文·方物·物膳封進之例矣。今此元朝稱慶陳賀時,大殿·大王大妃殿·王大妃殿·中宮殿·惠慶宮箋文·方物·物膳,依例封進之意,知委京外,何如?傳曰,慈殿縷縷以民弊爲敎,此亦可以仰體,以正朝方物·物膳移用,正朝則置之事,知委各道。
沈象奎,以禮曹言啓曰,來乙丑元朝大王大妃殿聖壽周甲,惠慶宮寶齡望八,合二慶稱慶陳賀時,當有告廟社之節矣。宗廟·景慕宮告由祭,來正月初一日正朝祭兼行,永寧殿·社稷告由祭,同日一體設行,祝文撰出添入等事,令藝文館擧行,何如?傳曰,允。
南履翼,以都摠府言啓曰,副摠管朴基豐,以禁衛中軍軍兵等中日試放事,南別營晝仕出去之意,敢啓。傳曰,知道。
徐瀅修,以戶曹言啓曰,卽接廣興倉所報,則謹奉傳敎,倉官進去于西部西江坊下水溢里契判府事金觀柱所住處,祿俸更爲輸送,則以爲,情地懍蹙,一向如前,今此祿米,不敢祗受云,祿俸不爲領受,何以爲之?敢稟。傳曰,更爲輸送。
南履翼,以訓鍊都監言啓曰,今十一月二十四日明政殿,大王大妃殿加上尊號議號單子親受時及親上箋文時,因兵曹節目,金虎門軍五十名,弘化門軍五十名除出,把摠洪栒,哨官李基秀率領,挾輦侍衛,廣智營軍四十五名,哨官金志和,軍餉色軍二十名,北營標下軍三十五名,入直別將林栽洙率領,弘化門外北路,排立作門,雜人馬一切嚴禁,事畢後,各還直所,而竝待標信擧行之意,敢啓。傳曰,知道。
南履翼,以御營廳言啓曰,今十一月二十四日明政殿,大王大妃殿加上尊號議號單子親受時及親上箋文時,依兵曹節目,東營入直軍三十九名,集春營入直軍四十名,新營入直軍六十三名內,各留營直五名,餘皆除出,入直千摠權邁,把摠李毅和,哨官金兌瑞·姜道彬率領,弘化門外南路,排立作門,事畢後,各還本處入直,而東營·集春營入直軍,待標信擧行之意,敢啓。傳曰,知道。
敎開城府留守兪漢謨書。王若曰,舊都重屛翰之任,地望自尊,明廷揀保釐之才,廟議咸屬,玆宣十行之諭,庸撤貳卿之班。惟卿天賦端良,家傳儒素,立朝之恬操久著,克嗣賢父兄令譽,需世之文識自優,不愧故宰臣宅相。銀臺·玉署,幾歎沈屈之最多,南邑東京,已見盤錯之歷試,惟其不事趨競,致冗散之久居,今予欲用老成,故眷注之冞篤。瞻彼崧陽一域,實我漢師陪京,山河按勝國遺墟,表裏險阻,貨財通列路都會,陸海舟車,倣兩局之規模,儼然上將節制,據三路之衝要,允矣近畿關防,位則尊於居留,必須雅望,責亦重於管理,思得全才。玆授卿以開城府留守兼管理使,卿其祗服寵章,無替隆寄。法漢吏循良之美,政宜因俗而爲治,追趙臣保障之功,勿以無虞而忘備,士民宜先奬勸,府庫必期充饒,自餘稟裁,厥有典憲。於戲,分司之裘帶多暇,豈但爲耆年之優閑?西門之鎖鑰是毗,蓋欲見素蘊之展布,兼贊籌務,予自有晉接之時,暫辭禁扃,卿莫懷離違之歎,故玆敎示,想宜知悉。知製敎林景鎭製進。
甲子十一月二十四日未時,上御誠正閣。都承旨入侍時,行都承旨徐瀅修,記事官韓兢履·崔鳳和,別兼春秋徐有恂,以次進伏訖。上曰,親上箋文擇日,今日爲吉云,二十七日以前,則今日外,更無吉日云耶?瀅修問于賤臣曰,注書或聞之耶?賤臣曰,今日外,果無吉日云矣。上曰,日勢雖晩,可以行禮耶?瀅修曰,先朝每有當日擧行之時,而日勢雖向晩,足可擧行矣。上曰,侍衛禁軍,可以趁時待令耶?瀅修曰,似無不及之慮矣。上曰,二十七日外吉日,只有今日,則昨日禮曹草記,何不竝擧?禮判事未免疎忽,推考,可也。出榻敎上曰,今日足可行禮與否,出問于禮·兵曹,斯速知入,可也。仍命退,承史以次退出。
甲子十一月二十四日酉時,上親臨明政殿。大王大妃殿議號單子親受,親上箋文入侍時,行都承旨徐瀅修,行左承旨沈象奎,左副承旨南履翼,右副承旨曺允遂,同副承旨李顯默,記事官韓兢履·趙璜鎭·崔鳳和,別兼春秋徐有恂,檢校直閣金邁淳,待敎朴宗薰以次入,行先四拜禮畢。上具遠遊冠·絳紗袍,乘輿以出,左右通禮前導,由協陽門·建陽門·銅龍門·集禮門·明政門,至降輿所,左通禮跪啓請降輿,上降輿。又啓請執圭,瀅修跪進圭,上執圭陞座訖。左議政徐邁修等,奉尊號單子函,盛龍亭,細仗鼓吹前導,至殿階上。左通禮跪啓請降座,上降座。邁修奉尊號單子函,授象奎,象奎跪受,入詣殿內。左通禮跪啓請搢圭,上搢圭。象奎奉尊號單子函,西向跪進,上受之奉覽訖,象奎跪讀訖,擎奉還盛龍亭以出。左通禮跪啓請鞠躬,上鞠躬,旣過,啓請平身,上平身。啓請入小次,又啓請釋圭,上釋圭。瀅修跪受圭,上入小次。少間,左通禮跪啓請出次,上出次。左通禮跪啓請執圭,上執圭,左右通禮前導,詣版位北向立。左通禮跪啓請鞠躬四拜興平身,上鞠躬四拜興平身。左通禮跪啓請跪搢圭,上跪搢圭。承文都提調奉箋文函,以授象奎,象奎傳捧,西向跪進,上受之,以授象奎,象奎東向跪受,還置於案。左通禮跪啓請執圭,俯伏興平身,上執圭,俯伏興平身。左右通禮導上,請祗迎版位,西向立,象奎奉箋文函,盛龍亭以出。左通禮跪啓請鞠躬,上鞠躬,旣過,啓請平身,上平身。啓請入小次,又啓請釋圭,上釋圭,瀅修跪受圭,上入小次。象奎等詣大王大妃殿閤門外,進箋文函訖,少間還來。左通禮跪啓請出次,上出次。左通禮跪啓請執圭,上執圭。左右通禮前導,詣版位北向立,左通禮跪啓請鞠躬四拜興平身,上鞠躬四拜興平身。左通禮跪啓請跪搢圭,上跪搢圭。象奎進當版位前跪,復命訖。左通禮跪啓請俯伏興四拜興平身,上俯伏興四拜興平身。左通禮跪啓禮畢。邁修進奏曰,侵夜勞動,聖體,若何?上曰,一樣矣。左通禮跪啓請釋圭,上釋圭,瀅修跪受圭。左通禮跪啓請乘輿,上乘輿還內。諸臣以次退出。
上在昌德宮。停常參·經筵。
藥房都提調徐邁修,行都承旨徐瀅修啓曰,伏未審夜間聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李顯默啓曰,明日常參·經筵,取稟。傳曰,停。
曺允遂啓曰,合辭方張之時,兩司無詣臺之員,事甚未安,除在外外,未肅拜·呈告人員,竝卽牌招,何如?傳曰,允。
南履翼啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
傳于徐瀅修曰,都承旨入侍。
臺諫前望單子入之,執義鄭景祚,司諫洪受浩,掌令申溆,持平宋冕載·李㬖落點。
玉堂前望單子入之,校理朴宗正,副校理任厚常,修撰李敬參落點。
曺允遂啓曰,新除授司諫洪受浩,校理朴宗正,副校理任厚常,方在罷散中,何以爲之?敢稟。傳曰,敍用。
曺允遂啓曰,新除授臺諫,竝一體牌招,何如?傳曰,允。
曺允遂啓曰,行大司憲尹光普,掌令申溆,持平宋冕載牌不進,執義宋景祚,掌令宋穉圭,持平李㬖在外,監察茶時之意,敢啓。傳曰,知道。
李顯默,以內醫都提調意啓曰,提調尹光普,今日問安,不爲仕進,卽爲牌招,何如?傳曰,許遞,令該曹口傳差出。
吏曹口傳政事,以韓用龜爲內醫提調。
以大司成李文會牌不進罷職傳旨,傳于李顯默曰,只誰,更爲牌招。
以大司成李文會再牌不進罷職傳旨,傳于李顯默曰,只推,更爲牌招。
李顯默啓曰,大司成李文會三牌不進,依定式,禁推傳旨捧入之意,敢啓。傳曰,知道。
以大司成李文會三牌不進禁推傳旨,傳于曺允遂曰,仍以前牌催促,違牌勿爲呼望。
傳于李顯默曰,政官牌招開政。
有政。吏批,判書黃昇源進,參判朴宗來陳疏入啓,參議金明淳進,右副承旨曺允遂進。以朴崙壽爲戶曹參議,南陽進爲禁府都事,李沃·崔好鎭爲兼引儀,徐澈修爲新溪縣令,閔師宣爲狼川縣監。
兵批,判書韓晩裕病,參判李尙度病,參議林漢浩入直進,參知朴瑞源病,左副承旨南履翼進,啓曰,兵批無緊窠,吏批無送西之人,無政事之意,敢啓。傳曰,知道。
傳于曺允遂曰,玉堂前望單子入之。
玉堂前望單子入之,校理李寅采,副修撰吳淵常落點。
李顯默,以奎章閣言啓曰,新除授直提學朴宗慶敎旨安寶次,濬哲之寶請出之意,敢啓。傳曰,知道。
李顯默,以禮曹言啓曰,今此元朝稱慶陳賀時,方物·物膳封進事草記,傳曰,慈殿縷縷以民弊爲敎,此亦可以仰體,以正朝方物·物膳移用,正朝則置之事,知委各道事,命下矣。在前各道方物·物膳除減之時,京廳方物,議政府·六曹,京畿物膳,則例爲封進矣,今亦依前例知委封進之意,敢啓。傳曰,知道。
曺允遂,以義禁府言啓曰,卽接月令醫員朴宗峻手本,則時囚罪人朱弼相,素患胸腹痛,猝發於處冷之餘,日夜叫苦,食飮全却,目下症形,十分危重云。自前罪人病勢如此,則一邊保放,一邊草記,曾有定式矣。時囚罪人朱弼相,姑爲保放之意,敢啓。傳曰,知道。
吏曹參判朴宗來疏曰,伏以揚徽之縟禮誕定,進箋之盛儀載擧,慈德冞彰,聖孝益光,歡忭之忱,小大同情。仍伏念臣才疎議蔑,年衰病痼,其於百執事之末,無能爲役,曩於玉署之職,猥陳情病之實,特蒙恩遞,俾全微諒,恩深體下,感實由中,竊庶幾後玆以往,辭却匪分之職,優遊冗散之地,以遂迂疎之性,以卒生成之澤矣。忽於千萬匪意,獲奉除旨,以臣爲吏曹參判,臣聞命惶懼,繼以訝惑也。此何等淸選,何等重任,而如臣無似,忽此濫竽,若以資擧,則臣之猥陞宰級,未及一年矣,若以才選,則臣之庸愚謭劣,最居人下矣。兩者俱無所據,而一朝授之,不少難愼,臣誠在右顧而莫知所以也。臣本性甚疎拙,平居杜蟄,朋儕之間,交遊罕接,簪紳之列,名面多昧,人物臧否,旣莫甄別,政注銓格,尤所矇然,顧此昏憒之識,聾瞽之姿,其何以參貳長席,與聞末議哉?服之不衷,卽臣之災,非但自知之甚明,夫人孰不知之,而乃敢濫據匪據,若固有之,不思所以自處之道哉?且臣自前月大病以來,神精已脫,癃衰偏甚,悠悠忽忽,如隔煙霧,事爲無復經心,動作亦難隨意,卽此病狀,尤無以奔奏供職。今若徒慕榮寵,强所不能,則畢竟顚沛,理所必至,臣之一身,固不足恤,而其於辱聖簡而玷公器何哉?百爾思量,冒當無路,而迺者會議事重,天牌踵臨,歡慶之至,他不暇顧,遂不得不章皇肅命,今若諉以已出,便欲蹲仍,則廉防有截,實非私義之所敢安也。玆敢冒陳衷懇,仰瀆崇嚴。伏乞聖慈,天地父母,俯賜諒察,亟遞臣職,以安微分,仍治臣罪,以警具僚焉。臣無任云云。答曰,省疏具悉。卿其勿辭行公。
甲子十一月二十五日午時,上御誠正閣。都承旨入侍時,行都承旨徐瀅修,記事官韓兢履,記注官車信用,別兼春秋徐有恂,以次進伏訖。上曰,稱慶陳賀,當兼行於正朝陳賀,而行禮時服色,皆以冕服磨鍊事,分付禮曹,可也。瀅修曰,都監堂郞,趁卽差出,然後可以設都監擧行,而草記尙未下,故敢此提達矣。上曰,草記當下之矣。上曰,閣臣奉牌,有先朝已行之例云耶?瀅修曰,俄見內閣謄錄,則先朝本無奉牌之例,閣臣或以情勢,不得承牌,則因特敎,違牌傳旨捧入,而向來檢校待敎徐有榘,以情勢奉牙牌,故有此近例矣。上曰,前後牙牌·奉牌啓辭,竝勿施,此後牙牌去來,毋敢以奉牌入稟。出榻敎瀅修曰,陞學之限內磨勘,前後特敎及大臣筵奏,不啻申嚴,而大司成李文會,除拜多日,尙不出肅,卽爲牌招,使之趁速擧行,何如?上曰,依爲之。出擧條上命書傳敎曰,政官牌招開政。仍命退,承史以次退出。
上在昌德宮。停常參·經筵。
沈象奎啓曰,明日常參·經筵,取稟。傳曰,停。
沈象奎啓曰,玉堂備員間,視事頉稟之意,敢啓。傳曰,知道。
曺允遂啓曰,大司憲尹光普呈辭,執義鄭景祚,掌令宋穉圭,持平李㬖在外,掌令申溆,持平宋冕載傳旨未下,監察茶時之意,敢啓。傳曰,知道。
南履翼啓曰,禁衛營將官來言,今日本營軍兵,日次私習云矣,敢啓。傳曰,知道。
南履翼啓曰,御營廳將官來言,今日本廳軍兵,日次私習云矣,敢啓。傳曰,知道。
徐瀅修啓曰,行左承旨沈象奎,今日不爲仕進,卽爲牌招,何如?傳曰,允。
李顯默啓曰,三品官之無得過三日循例請牌,曾有定式,刑曹參議洪羲臣,除拜後過三日不爲出肅,事體所在,誠極未安,從重推考,仍卽牌招,何如?傳曰,允。
傳于沈象奎曰,諸承旨持公事入侍。
沈象奎啓曰,諸承旨持公事入侍事,命下,而六房無公事,不得入侍之意,敢啓。傳曰,知道。
傳于沈象奎曰,左承旨·左副承旨·右副承旨·同副承旨入侍。
李顯默啓曰,卽者吏曹郞廳來言,金川郡守李厚重,新溪縣令徐澈修,兩司俱未署經云。除在外未署經外,未肅拜·呈告人員,竝卽牌招,以爲署經之地,何如?傳曰,允。
以掌令申溆,持平宋冕載,正言徐有望·元有朋牌不進罷職傳旨,傳于曺允遂曰,只推。
李顯默啓曰,副修撰金蓍根,以其親病,陳疏徑出,原疏纔已捧入矣。所當直捧禁推傳旨,而此與無端徑出有異,推考警責,何如?傳曰,允。
沈象奎,以弘文館言啓曰,本館下番闕直,事甚未安,副應敎金會淵,校理朴宗正,副校理任厚常,竝卽牌招,以爲推移姑降入直之地,何如?傳曰,允。
以副應敎金會淵牌不進罷職傳旨,傳于李顯默曰,只推,待開門,更爲牌招。
沈象奎,以奎章閣言啓曰,新除授直閣洪奭周,自鄕上來云,卽爲牌招察任,何如?傳曰,允。
沈象奎,以奎章閣言啓曰,新除授直閣洪奭周敎旨安寶次,濬哲之寶請出之意,敢啓。傳曰,知道。
李顯默,以戶曹言啓曰,卽接廣興倉所報,則謹奉傳敎,倉官進去于西部西江防下水溢里契判府事金觀柱所住處,十一月朔祿米,更爲輸送,則以爲惶蹙情地,去益靡措,祿米不敢祗受,不勝悚懍云。十二月朔祿牌,又爲請受,而亦不出給云,何以爲之?敢啓。傳曰,更爲輸送,十二月祿俸,直爲輸送。
沈象奎,以禮曹言啓曰,諸道元朝稱慶陳賀箋文及正朝朝賀箋文,當爲各定差員陪進,而在前如此之時,有一差員兼進之例矣,今亦依此擧行事,分付,何如?傳曰,允。
沈象奎,以弘文館言啓曰,新除授校理李寅采,時在全羅道務安縣任所,修撰李敬參,時在江原道狼川縣任所,副修撰吳淵常,時在全羅道咸平縣任所,經筵入番事緊,請竝斯速乘馹上來事,下諭,〈何如〉?傳曰,依啓。
南履翼,以兵曹言啓曰,考見諸道各邑鎭軍兵今秋官鎭門聚點狀啓,則公忠監司閔耆顯,兵使李元植狀啓中,道內各邑軍兵聚點時,公州等五邑,器械服色,間多渝破云,黃海都事崔鳳諧,兵使徐有和狀啓中,道內各邑鎭軍兵聚點時,豐川等八邑鎭,戰馬瘦駑,服色麤劣,軍器什物,亦不無執頉云,全羅監司鄭大容,前兵使李膺運狀啓中,道內各邑軍兵聚點時,寶城等七邑,器械服色,間多渝傷,鍊習之節,不無生疎之弊云,慶尙右兵使趙文彦狀啓中,道內各邑軍兵聚點時,金海等十四邑,服着器械,間有渝弊,南海等六邑,軍兵略而闕伍,器械些少執頉云矣。官鎭門聚點,旣是詰戎之政,則關係甚重,而軍兵·戰馬之闕伍瘦駑,未卽塡代,器械·服色之渝弊破傷,趁不修改,致有此執頉之擧,揆以戎政,誠甚疎忽。各該道執頉當該邑鎭守令·邊將,竝推考警責,何如?傳曰,允。
南履翼,以御營廳言啓曰,本廳哨官秦東運,身病甚重,勢難察任,改差,何如?傳曰,允。
副修撰金著根疏曰,伏以臣於直中,得接家信,臣之八耋老父,筋力本自凜綴之中,再昨參賀班,侵夜衝寒,歸卽昏倒,尙此苦劇云。臣自聞此報,方寸煎灼,按住不得,玆敢忙陳短章,徑出禁扃。伏乞聖明,亟治臣擅離之罪,以肅朝綱,以便救護,千萬幸甚。臣無任云云。省疏具悉。爾其勿辭救護。
甲子十一月二十六日未時,上御誠正閣。左承旨·左副承旨·右副承旨·同副承旨入侍時,行左承旨沈象奎,左副承旨南履翼,右副承旨曺允遂,同副承旨李顯默,記事官韓兢履·趙璜鎭·崔鳳和,別兼春秋徐有恂,待敎朴宗薰,以次進伏訖。上命讀公事,各書判付訖。上曰,今日坐直承旨誰也?顯默曰,臣與允遂坐直矣。宗薰曰,植木便覽,續舊編輯事,向旣承命矣。原本,有表與事實各二冊,而俱係園所植木,今欲添補,則園所植木之未及編入者,固當彙類編錄,而至於陵所植木,則有難合編。今若以陵所植木,另作二卷一卷則爲表,一卷則爲事實,使其條目不相渾,而凡例則歸一,以便考覽。且本有補土·補莎之名目矣,陵所前後補土處與今秋補莎,竝合照例編入,故敢達矣。上曰,依此爲之也。象奎曰,植木便覽,庚申以後,未及增修矣。其間園所植木,亦有可以添錄者,而陵所植木,則當自初全錄,果宜分編彙類,而其凡例,必照檢歸一,似好矣。上曰,然矣。旣分編,則各於卷面縫絲處,書陵所·園所二字,以爲標識,可也。仍命退,承史·閣臣以次退出。
上在昌德宮。停常參·經筵。
南履翼,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
沈象奎啓曰,明日常參,經筵,取稟。傳曰,只晝講。
沈象奎啓曰,來初一日輪對日次矣,敢啓。傳曰,當次人受點,後日次待令。
曺允遂啓曰,合辭方張之時,兩司無詣臺之員,事甚未安,除在外·傳旨未下·未署經外,未肅拜·呈告人員,竝卽牌招,何如?傳曰,允。
南履翼啓曰,禁衛營將官來言,今日本營軍兵,日次私習云矣,敢啓。傳曰,知道。
南履翼啓曰,御營廳將官來言,今日本廳軍兵,日次私習云矣,敢啓。傳曰,知道。
以掌令申溆,持平宋冕載,正言元有朋·徐有望牌不進罷職傳旨,傳于曺允遂曰,只推。
曺允遂啓曰,掌令申溆,持平宋冕載,正言元有朋·徐有望,旣有只推之命,竝一體牌招,何如?傳曰,允。
傳于沈象奎曰,召對爲之。
傳于南履翼曰,左副承旨入侍。
承旨前望單子入之,李廷顯·李周顯·尹涵落點。
傳于沈象奎曰,左承旨·右承旨·右副承旨·同副承旨入侍。
注書趙璜鎭病,代以鄭祖榮爲假注書。
沈象奎啓曰,新除授左副承旨李周顯,時在全羅道全州地,斯速乘馹上來事,下諭,何如?傳曰,許遞,前望單子入之。
南履翼,以兵曹言啓曰,同知中樞府事尹光宇,僉知中樞府事申昕,內禁衛將洪檊,羽林衛將柳載河,俱以身病猝重,勢難供職,呈狀乞遞,竝改差,何如?傳曰,允。
甲子十一月二十七日午時,上御誠正閣。召對入侍時,參贊官沈象奎,持綱目第二十九卷,侍讀官任厚常,持綱目第二十九卷,侍讀官洪秉喆,持綱目第二十九卷,待敎朴宗薰,持綱目第二十九卷,記事官趙璜鎭,持綱目第二十九卷,記注官鄭宗顯,持綱目第二十九卷,記事官盧,持綱目第二十九卷,以次進伏訖。上曰,左副承旨入侍。賤臣承命出傳,左副承旨南履翼入侍。上命開卷讀之。厚常讀自魏王珪拔常山,止帝冠。上曰,下番讀之。秉喆讀自以王絢爲尙書令,止大敗引還。上曰,參贊官讀之。象奎讀自隨而擊之,止更惜生乎。上曰,閣臣讀之。宗薰讀自若社稷,止寶然之。上曰,注書讀之。賤臣讀自夜與太子,止奔中山伏誅。上曰,上番讀之。宗顯讀自燕主寶出中山,止大損威望。上曰,下番讀之。讀自會聞之益懼,止支屬也。上曰,文義陳之。厚常曰,今日自止,別無文義之可陳者矣,然而慕容隆節用愛民務農訓兵八字,最有意味矣。爲國之道,莫過於此,大而言之,則三代之治,不過如斯,小而言之,則小康之治,亦不過如斯,而目前粗安之計,亦無出於此者。節用務農,則公私可以因此充溢矣,愛民訓兵,則國勢亦可以苟安矣,隆之此言,未必盡知此義,而後之觀者,如此推看,誠是好道。伏願如是推看焉。上曰,下番陳之。秉喆曰,此時乃五胡亂華之際,其間或不無是非得失之可言,而不過强呑弱衆暴寡而已,則原無可以文義敷陳者矣。大抵看史之道,當先觀選史之義,選史之義,當先觀作史之法。夫作史之法有五,曰言,曰事,曰人,曰善,曰惡,其中言與事與人者,比之則經也,善與惡者,比之則緯也,以經乘緯,而史乃成焉。言之善者,事之善者,人之善者,可以爲法則書之,言之惡者,事之惡者,人之惡者,可以爲戒則書之,其善不足爲法,惡不足爲戒者,去之而不書,此乃作史之要領也。於其善之中,又有善惡,於其惡之中,又有善惡,譬猶陰之中亦有陰陽,陽之中亦有陰陽,而大小深淺輕重之品,不一焉。且天下之生,久矣,史記之作,亦多矣,後之作者,不可不思所以從簡略視久遠之道,故取其善中之善者,惡中之惡者,而大者深者重者,則存之,小者淺者輕者,則去之,約其冗長,收其精華,此乃選史之要領也。於是乎讀史者,看史之記事也,必先量托於心曰,此事善乎惡乎?果是善也,則不徒視之以善事,而亦必體之於身,果是惡也,則不徒視之以惡事,而亦必戒之於心,至於言也人也。亦皆如是看之,善必取法,惡必取懲,而善之中,又有十分善五六分善二三分善者,惡亦如是,而參互錯綜,自有許多曲折,此等處皆當精審而明察矣。朱子曰,看史之道,觀其不是而求其是,觀其是而求其不是,然後方見得義理,程子之言,亦以爲不徒記事跡,須要識治亂,伏願以是玩味焉。上曰,參贊官陳之。象奎曰,此時五胡十六國僭亂久矣,其中魏王珪稍勝,雖以今日自止言之,其得崔逞而甚喜者,亦可見其心誠喜之如是,故能樹半壁之業,延世稍久矣。夫人主盛節,莫過於得賢共國,雖敵國人物,若其可用,則必收羅而進用,此非但魏王珪之長處,若以中華正統,存得此箇規模,每以得人才爲先務,則何患乎治道之不立?恨不使東晉之君,知此意也,此等處亦足爲鑑省焉。上曰,閣臣陳之。宗薰曰,今日自止,別無文義之可達矣。上曰,燕主寶之以高雲爲養子事,何如耶?厚常曰,此乃胡俗也,五胡六朝之際,群臣如有微勞,則擧多名之以義子·養子,此甚不美矣。雖不名以養子,但當待之以臣隣,亦豈無酬勞之道?秉喆曰,此乃夷狄之風,而族類紊亂,初無可論矣。上曰,趙王麟,以兵劫北地王精,而使帥禁兵弑寶,麟固無足道,而精之以義拒之,固善矣,復爲見殺,何也?厚常曰,麟事無復可言者,精之以義拒之,事固當然,而麟之反又殺之,此出於篡逆之心也。秉喆曰,麟乃燕之反逆也,其所爲凶悖,無復人理之可言,而精之事,亦不過人臣尋常間事也,本無足稱道者矣。上命玉堂·閣臣先退。厚常·秉喆·宗薰先退。上命象奎書傳敎曰,右副承旨·同副承旨許遞,前望單子入之。仍下承旨落點。象奎曰,新除授左副承旨李周顯,右副承旨李廷顯,同副承旨尹涵,竝卽牌招,何如?上曰,依爲之。出擧條上曰,此傳敎出頒也。賤臣承命出頒。又敎曰,上番兼春秋出去,留院公事持入也。宗顯承命出來,未及還入。上曰,新除授承旨入來後,當更爲入侍矣。仍命退,承史以次退出。
甲子十一月二十七日申時,上御誠正閣。左承旨·右承旨·右副承旨·同副承旨入侍時,行左承旨沈象奎,右承旨南履翼,右副承旨李廷顯,同副承旨尹涵,記事官韓兢履·趙璜鎭·盧,別兼春秋徐有恂,待敎朴宗薰,以次進伏訖。上命讀公事,涵曰,吏房無公事矣,以戶房代房,讀奏江原監司申絢啓本,大逆不道罪人達宇·義綱家舍財産田畓無乎事。象奎讀奏全羅監司鄭大容啓本,慶基殿冬至祭設行事。履翼讀奏水原留守金文淳狀啓,還營事。廷顯讀奏全羅監司鄭大容啓本,罪人曺成一羅州牧到配事。涵曰,臣工房代房,無公事矣。上命各書判付訖。象奎曰,右位承旨省記後,下位承旨入來,則例爲改省記出去,而若有特敎,則仍入直矣。今日雖無特敎,臣與履翼,旣已省記,仍爲入直乎?上曰,唯。象奎曰,俄者召對筵退之時,上番兼春秋,旣以傳命出去,則其所持講冊,下番兼春秋,當爲持出,而遺置而退,難免疎率,當該下番兼春秋盧,推考,何如?上曰,依爲之。出擧條嘉順宮進服加味益氣湯,依前方五貼製入。出榻敎仍命退,承史·閣臣以次退出。
上在昌德宮。停常參,只晝講。
夜二更至二十九日開東,灑雨下雨,測雨器水深一寸三分。
沈象奎啓曰,明日常參·經筵,取稟。傳曰,只晝講。
尹涵啓曰,金川郡守李厚重,新溪縣令徐澈修,憲府則旣已署經,而諫院則大司諫朴宗京,正言元有朋疏批未下,獻納金啓溫未署經,正言徐有望傳旨未下,只有司諫洪受浩一人,不得備員署經,何以爲之?敢稟。傳曰,一司除署經。
以正言徐有望牌不進罷職傳旨,傳于尹涵曰,只推。
司諫洪受浩啓曰,臣庸愚謭劣,不堪言責之任,而冒沒行公,亦旣屢遭矣。向叨見職,情勢難安,賓對有命,未能進參,大僚筵請,至被譴削之典,爲日雖久,慙悚冞切。迺者諫院特旨,忽下於鄕廬訟愆之中,而懲討方張之日,有不敢一向縮伏,雖不得不章皇入肅,而區區私義,由前由後,終難仍冒於臺次。請命遞斥臣職。答曰,勿辭,亦勿退待。
尹涵,以議政府左右相意啓曰,大王大妃殿上尊號之禮,今已蒙允矣。設都監擧行之節,不容少緩,政官牌招開政,上號都監堂郞,使之卽爲差出,何如?傳曰,允。政官待開門,牌招開政。
南履翼,以備邊司言啓曰,卽見統禦使李海愚報本司辭緣,則以爲本府,昨年大無之後,今年穡事,又被災損,新舊竝督,其勢末由,昨年停退及未捧各穀六千三百餘石,軍錢停退一千一百餘兩,米八十餘石竝許仍停,以紓民力爲辭矣。本府穡事,未免歉荒,還戶民情,誠爲渴悶,纔因道臣狀請,道內昨年停退條,竝許折半仍停,則本府之民,亦當均蒙惠澤,而今見報辭,新舊之難於竝督,尤可推知。以已施於接壤之沁都者,不可靳持於一般災損之地,依所報施行,使海島窮民,咸被朝家曠蕩之恩,何如?傳曰,允。
副提學朴宗慶疏曰,伏以一陽來復,萬祥應期,闡徽之瑤冊將薦,稱壽之兕觥且擧,聖孝有光,群情胥悅。仍伏念臣猥以綿薄之才,墻面之識,通籍無幾,歷揚殆遍,戒切臨淵,懼如集木,此際籌司副提之命,內閣直學之除,曾不淹旬,聯翩相續,而至如玉署本職,雖云宿趼,世所稱淸貫要銜,竝湊一身,榮寵赫然,瞻聆咸聳,臣於是怔營踧踖,罔知所以措其躬者。秖緣議號禮縟,牙牌體重,不敢不竭蹶參坐,因仍拜誥,豈其心若固有之而然哉?噫,臣長短本末,聖鑑之所俯燭也。以言乎文學,則名理之玄奧,詞藻之菁華,典章之宏博綜錯,竝未嘗粗涉藩籬矣,以言乎政事,則廩庾之盈虛,秸銍之登耗,軍民之利弊休戚,都未曾一閱簿書矣。年前承乏閣班,猥受麻綸,力陳必辭之義,退就權直之列者,區區情實,庶蒙同朝之見諒,而今此所叨,更進一步,古所謂居禁廷而訪時事,宿承明而掌內制之職,則地望之淸切,資歷之華顯,不啻向所濫竽之比,而何況廟堂訏謨,何等隆委,三品參聞,何等極選,自昔掄畀,指不多屈,而苟無其人,寧曠其位,則鄭重難愼,可推而知也。歷數題名之記,何嘗有如臣等輩廁於其間也哉?臣身不衷之災,猶屬細故,名器之屑越,聖簡之玷累,所關甚大,聞命以來,當食忘匙,當夜廢寢,心口相謀,不知何以處此也。顧臣跡親地比,視國如家,誠可以一分自效於文學政事之末,則縻紛蹈赴,誓不忍辭爲,豈與外廷疎逖之備例飾讓者,同其彌文哉?斷斷衷曲,如縛求解,急切之呼,未暇緩聲。伏乞聖慈,俯垂矜憐,亟收臣本兼諸任,俾臣得以閒司漫僚,殫誠於筋力奔走之勞,則其於朝體私分,兩適其宜。臣無任云云。省疏具悉。玉署之任,許遞。爾其勿辭察職。
大司成李文會疏曰,伏以一陽來復,百祿滋至,殿宮之寶籌彌隆,東朝之瑤冊將闡,禮成親受,懽均普率。仍伏念臣,以人則至魯下,而無足備數於凡品之列,以識則極蔑劣,而不合任使於群工之末,重以門戶單寒,四無攀援之力,濫秩徑升,全乏踐歷之實,而偏蒙我先大王曁我殿下不世之洪造,粵自釋褐之初,凡所除拜,一是有隕自天,歷揚內外,涯分足矣,出入近密,榮寵極矣。況復比年以來,職名殆無虛月,恩數視以家人,瘡疣焉庇覆之,疾病焉顧復之,譬如瘠磽之田,旁無勺水之可引,而惟上天膏澤之,類彼樗櫟之材,初非扂楔之可用,而惟上天栽培之,臣每登前席,愴古榮今,靜思中夜,有淚沾臆,平日所自矢於心者,惟當竭趨走之誠,守謹畏之分,爲此生不報之報,而至若世所稱華貫顯秩,更進一步,非但臣夢寐之所不敢自期,抑亦世之知臣本末者,實未嘗以此期臣,則迺者國子新命,又何爲而及於臣身也?深夜禁直,庚牌踵臨,特命兼綰,異渥愈摯,臣誠五內失守,歷日悸懍,怳若酒未醒夢未覺,而罔知所以自措也。噫,有國之六部百職,何莫非上必甄才而後授之,下必量能而後受之者,而至於師儒之長,爲任自別,援古而論,則虞之敎冑,周之造士是已。雖緣時代浸降,法制不古,禮樂敎化之源,庠序學校之義,固不可責備於今人,而若其洗科累於躁競,返文體於醇古,使我首善之地,獲沾育英之化者,專係是職之得其人。矧玆官制通變之後,兼帶之銜,至要且淸,其委任之專,掄選之重,尤非前日之可比也明矣。苟非才學在衆人之先,鑑識爲一世之推者,莫可以誘掖多士,奬進後生,而顧臣幼而荒嬉,早從末蔭,凡於文字之上,茫無私淑之工,功令末技,猶患生澁,章句淺業,旋失舊聞,且今竊科已久,暴棄益深,雖以近日言之,參講則多舛音讀,承書則每煩指敎,以至代撰之諭,按例之啓,亦皆就未及時,文不接理,似此醜拙之狀,已入淵鑑之中矣。臣何敢憑恃寵靈,不自量己,揚揚入學宮,擁皐比之席,聽鹿鳴之歌,以貽靑衿之嗤點也哉?昨緣門鑰已下,疏函見阻,徒積違傲之罪,荐承飭敎之嚴,逃遁不得,抗顔出肅,而自顧處義之無當,又添貽譏之一端,反覆思惟,萬無夤緣冒據之勢,玆敢悉暴衷懇,仰瀆崇嚴。伏乞聖上,軫名器之不䙝,察微懇之非飾,將臣新除職名,亟許鐫改,以重官方,以安私分,不勝幸甚。臣無任云云。省疏具悉。爾其勿辭察職。
司諫洪受浩,掌令申溆,持平宋冕載,副校理任厚常啓曰,鄭致達妻之凶逆,前後聲討,已盡其千妖萬惡之罪,凡在血氣之倫,莫不切齒痛心。噫,當先朝在儲之日,危逼聖躬,沮遏大策,厚·麟之凶謀,而窩窟則此賊也,七八字刀削範·能之逆節,而根柢則此賊也,此豈容一日假息於覆載之間哉?當初先大王之不忍置法,姑從次律者,只在於恐傷英考之德也。英考之於渠,止慈至愛之德,如傷若保之恩,固是大聖人人倫之至耳。渠若有一半分人心,則惟當持身謹畏,仰答聖意,而獨奈狼性難馴,虺毒潛肆,締結凶醜,圖危國本,究厥罪惡,萬戮猶輕,而初則黜置近島,轉而至於移之近畿,入置京第,末乃有罪名命釋之擧,此雖出於先大王好生之德意,而今當我殿下嗣服之初,刑政施措,正屬維新之會,豈可使逆如此賊,凶如此賊者,任便居住,尙保腰領乎?在先朝則事關聖躬,雖或曲施寬假,而在今日則其在必報之義,尤不容一刻暫緩於三尺之律。請鄭致達妻,亟令王府,夬正典刑。噫嘻痛矣,朴宗岳之罪,可勝誅哉?其亦凶且慘矣。性本癡蠢,濟以凶譎,憑藉薰灼之勢,早竊華顯之職,粵在乙丙之間,旣多染汚之跡,積年見枳,不容淸議久矣。幸蒙先大王,特施曠蕩,偏加拂拭之恩,纔起廢蟄,擢置三司之列,隕結之圖,宜倍他人,而翺翔廊廟,無一報效,不悛舊習,回戀熟處,與樂任輩失志怨國之類,暗通聲氣,日夜綢繆,至於壬子夏一疏,而包藏之腸肚,彰露而不可掩矣。其全篇意脈,外藉闡揚德美之辭,內售壞亂義理之計,至於己卯以來以下數轉句語,遣辭陰慘,用意叵測。章·蔡之矯詆宣仁,弘·瞻之誣逼聖母,蔑以加此,其語犯不道,昭不可掩,至若戕害仗義理之善類,爲彼報仇,猶屬薄物細故,天討未伸,鬼誅先加,輿情憤惋,久而益激。當此明大義。嚴懲討之日,不可以職是大官,已爲身故,有所容貸,請故判府事朴宗岳,爲先施以追奪官職之典。噫嘻痛矣,金憙之罪,可勝誅哉?性本陰譎,跡又閃忽,罔念先大王拂拭之恩,惟事大義理背馳之計,必欲甘心於善類,顯作賊邊之血黨,凶逆巨魁,秉彝同憤,而肆發凶言,謂之無罪,其心所在,路人所知。且李義用之爲樂任切姻,則把作奇貨,市恩之資,惟恐不及,而剡章皆出於其言,李㙖之爲凶窩徒黨,則引爲私援,愛護之心,不能按住,而初仕卽差於伊時。噫,義用之於樂任,締結綢繆,爛熳和應之情節,已悉於臺啓,今不必架疊,而至於李㙖,則假托闡揚,暗售翻覆義理之計,乃以萬餘名疏錄,鋪張凶勢,脅持君父,其所設心,吁亦凶且慘矣。揆以輿情,孰不駭憤,而忽於此際,肆然擬望,殆若酬報者然,此已萬萬巧惡,而及其計未售志未成,則退處湖鄕,怨懟之形跡畢露,矯誣聖德,煽動之情狀莫掩,此不可以職是大官身亦已故,置而不論。請故領府事金憙,施以追削官爵之典。答曰,不允。
司諫洪受浩,掌令申溆,持平宋冕載啓曰,噫嘻痛矣,以能賊萬古所無之逆魁,不卽正刑,徑先致斃,輿情莫不痛惋,此豈可以尋常物故,置而不論哉?論其平日罪犯,則陰樹逆種,密倡凶論,慫慂恒·簡,爲渠羽翼,糾結厚·麟,自作窩主,待國洞執命之日,擬占台府,當李潭秉銓之時,把弄朝權,且以醴酒之說大北之論,肆然脅持,百計嘗試,倡爲追崇之說,恐動儕流,沮遏代聽之逆,皆其部曲,則亂本凶圖,甚於耉·輝·師·興,究厥情節,已是萬戮猶輕,而及夫賊吉之招出後,凶言逆情,尤益綻露無餘矣。噫,癸亥反正之說,太甲桐宮之言,七字刀削某也爲大將,某也爲吏判,某也爲閫帥等說,爛漫於前後諸賊之供,而妖任埋凶之計,究其本則能賊也,逆範懷刃之凶,究其本則能賊也。特以凶頑之故,忍杖徑斃,王章未伸,擧國同憤。試以渠之招辭觀之,雖優爲謀逆以不少之人何可遽然承服?又以爲如欲殺之,則速出斬之等語,肆然發惡,而且太甲桐宮之說,果與諸賊,一席酬酢於展開書傳,講其文義云者,與相吉·澤遂之招,若合符契。卽此一節,乃渠之結案,旣已遲晩後物故,則不可以未及結案置之。趾賊一門之窮凶極惡,自有天地以來所未有者,而限以國法,猶貸其凶種之稚少者,梟種稍長,安知不更肆獍惡,如範·吉等所爲者耶?澤遂,爛漫同參於啓能凶慘不道之謀,而只誅其身,王章已失,輿情未洩,其陰凶情節,其弟萬無不知之理。請遲晩後物故罪人啓能,亟施孥籍,趾賊等凶種,夬施邦刑,獻遂設鞫得情。噫嘻痛矣,從古亂逆何限,而豈有如夏賊之窮凶極惡者哉?語其凶言,則雲·海之所不道,論其逆節,則賊鏡之所不爲,見者骨寒,聞者膽掉,實是窮天地亘古今所未聞所未有者也,此豈渠一人之所作爲,一時之所做出?和同之類,必有其人,黨與之討,不容少忽,而旣搜之文書,倂皆付丙,未露之端緖,全不究覈,獄體疎虞,寧不凜然?到今追究之道,惟在於親屬妖傔之及時訊鞫,而章疏之請,尙未蒙允,此雖出於先大王包涵寬假之至仁盛德,而至於夏賊子女囚禁待年之命,臣等尙今抑鬱,寧欲溘然。夫逆種之待年殄滅,乃指尋常治逆之律文也,今此夏賊,卽是開闢以來所無之逆,其於麟·亮之稱兵,鏡·虎之凶言,不啻百倍,則古今天下,安有以此賊子女而有待年與否之可論哉?及至今日,年限已過,則尤不可晷刻容貸於覆載之間矣。夏賊之外,豈復有夏賊,而乃者逆恭又出,則今日群下之骨驚膽掉,直欲手磔口臠之心,尤有倍於夏賊初出之時矣。噫,彼恭賊,敢於鞫庭,提誦夏賊之凶書,乃以相議勸成納招,又發夏賊所不道之凶言,則梟獍種子,腸肚相連,亦一夏賊,而特其逆節之發露,差有先後耳,千剮萬斫,未足以洩輿憤,收孥瀦澤,不可謂當其律,夏賊之變,已用适·雲之例,則今於此賊,決不可異同也,明矣。噫,其一家之內,生出二夏賊,則此非一朝一夕之故,其凶言逆謀,傳襲有素,平日之爛漫酬酢,一室之尋常倡和,推此可知。恭賊正刑之後,一二同情之類,旣無究問之道,而英材·斗恒,尙今假息於覆載之間,則夏·恭兩賊之黨與同情,萬無不知之理,目今究覈之道,惟在於此,而雖以向來連伊事言之,渠以賊傔之妻,敢生凶濫之心,至有擊錚之擧,此亦古今所無之變怪,而渠不過幺麽一賤女,則決非渠所可獨辦者也,是必其夫,暗地指使,爲此嘗試之計,據此一事,劇逆親屬之從中跳踉,復事綢繆之狀,昭不可掩。此而若不窮覈嚴斷,則未知何樣禍機,伏在何地,今於事端旣露之後,尤不容暫緩盤覈。請夏賊子女,亟施跪斬之典,斗恭親屬應坐之類,一依适·雲例擧行,英材·斗恒及夏賊親屬奴傔連伊夫妻,竝嚴鞫得情,夬正典刑。噫嘻痛矣,明謙之凶謀逆節,實是亘萬古所無之賊也。身爲閫帥,四字刀削已是劇逆之斷案,而乙巳春諸賊指日擧兵之時,自擬內應大將,至於書給四柱,先占身數,其所爲計,至凶極獰,而況渠六字刀削逆復之愛姪也,一門之內,日夜綢繆,兩賊之間,出沒紹介,危機急變,迫在呼吸,何幸賊謀自綻,天討夬行,而誅殛之典,止及其身,收孥之律,尙未擧行,揆以獄體,不免疎虞。以謙,以逆復之子,傳襲其父之凶圖,七字刀削鉤覈之路,惟在此賊之盤問,而不加究覈,不捧結案,遽爾用刑,只施應坐,而籍産之典,雖已擧行,收孥之律,在所不已。逆復之變,振古所無,殄滅無遺育者,政爲此賊準備語,則其在鋤逆種杜後患之道,殄之滅之,不容少忽,而好石之以年未滿循例爲奴者,揆以邦刑,萬萬乖當。夫待年用法,乃是尋常治逆之律,而至於此賊,實無異於古之适·雲今之趾·夏,則其凶種逆孼之待年與否,更無可論。逆宇,以凶喆之子,藉其氣勢,罔念喣濡之恩,益肆跳踉,擬帥市恩之謀,旣極陰祕,荷杖偸鈴之態,不忍正視。其所負犯,不一而足,而乃於不敢言之地,敢懷不敢萌之心,潛構啓草,欲售欺天之計,此已窮凶絶悖,而於渠猶屬薄物細故,潛藉逆復之姻婭,七字刀削與同死生之說,旣已遲晩,顧瞻他日之計,明白納招,甚至於干涉善復,自知當死之供,吐實於平問之下,其窮凶情節,更無可言,有賊如此,不施邦刑,則天綱絶矣,王法壞矣。宇鎭之於善·謙兩賊,一而二二而一也。兩賊伏法之後,獨使已結案之凶逆,得保首領,偃處近島,古今天下,寧有是哉?義理自此晦塞,亂賊無所懲畏,思之及此,寧不大可憂而大可懼哉?請明謙·以謙,亟施孥戮,逆復庶子好石,亟施處絞,遲晩罪人宇鎭,捧根脚,夬正王法。噫嘻痛矣,亂逆之變,從古何限,而豈有若今番嶺啓中諸賊之窮凶極惡者哉?嗚呼,今日此何時也?皇天降割,臣民無祿,奄遭此天崩地坼之痛,大小中外,惟有血泣攀號,直欲無生而已。噫,彼逆魁時景等兄弟,渠亦今日臣民耳,抑何凶肚,包藏禍心,闖此擧國哀遑之時,敢生嘯聚不軌之謀,假托占夢,誑惑人心,妄附星緯,煽動妖言,驅脅蟲蠢之村氓,乘夜直犯於官府,肆發縛官上京擧兵除惡等語,究其逆節,實有浮於麟·亮,而鯨鯢之戮未加,魑魅之形先滅,雖未及如法結案,而此等凶逆,當施孥戮之典,時夏·時鼎·時楫等,雖已酌處,旣是凶逆之同堂,而暫挽非力遏之志,不告有觀望之跡,嚴訊窮詰,不容少緩。金樂敎則以玄慶之妻娚,參聞醫官可疑之說,而不卽直招,及與時皞面質之後,始乃吐實,究厥情節,萬萬狡慝。玄慶則以逆景之子,初旣同惡,末又逃躱,尙今未捉,實有難言之深憂。凡此諸賊,雖或有首從之別,而其在誅亂根重獄體之道,不可自外勘斷而止。請時夏·時鼎·時楫·金樂敎等,亟令王府,設鞫嚴覈,夬正邦刑,時景·時昱,竝施孥籍之律,玄慶督期詗捕,嚴鞫得情,依律處斷。噫嘻痛矣,金履翼通天之罪,可勝誅哉?惟我先大王所秉執之大義理,昭如日星,嚴如鈇鉞,使愚夫愚婦,咸有以知入於此爲忠,出於此爲逆,則雖頑如木石,迷於豚魚者,庶可以同歸於導率之化,而尙有一種不逞之徒,顯售角勝之計,甘心背馳之歸,乃有不率敎之金履載者出,闖呈一疏,計在嘗試,使莫重莫嚴之義理,敢欲漫漶之毁劃之,則其所設施排布,孰主張是?密勿慫慂,綢繆指嗾,一則履翼,二則履翼。噫,彼履翼,本以陰譎之性,常懷不滿之心,必欲歧貳淸議,戕害善類而後已,其潛滋暗長之計,粧出履載之疏,而昏夜往復之眞贓,自有所綻露者,則肝肺已入於淵鑑,魑魅莫逃於禹鼎,乃有五月三十日萬餘言筵敎,拈出矯俗二字,又許自明而自首,俾同歸於大中至正之域,則在渠輩,實是化鬼爲人之機,而渠乃迷不知變,延拕時日,及至六月十六日以後,上下群情焦遑罔措之時,渠敢懷不忍不敢之心,少無嚴畏,竟不首實,以致淵衷之煩惱,漸至玉候之沈篤,興言及此,不覺腐心而痛骨。臣等誓不與此賊俱生,而今我慈聖殿下,闡明先王之義理,追念先王之志事,誕降明旨,使之自首,則渠當直吐情實,來伏斧鉞,而其奈梟性不悛,狼心無懼,洞諭多日,依舊頑忍,其無君死黨之心,昭不可掩,極惡大憝,從古何限,而豈有如此賊之至頑絶悖者哉?其窮凶情節,不可不究覈,而雖以今番逆發之招觀之,其痛癢相關,脈絡貫通之狀,明若觀火。可·發之凶言凶書,卽是載籍以來所未有者,則兩賊伏法之後,尤何可置而不問乎?請金甲島荐棘罪人履翼,亟令王府,設鞫嚴問,夬正邦刑。噫,從古權奸之壞亂世道,禍人家國者何限,而豈有如徐有隣之至妖極凶者哉?惟彼凶徒之干犯於某年大義理者,一轉再轉,至于六七轉,脈絡貫通,腸肚結連,而噫,彼有隣,乃於乙未冬故相臣徐命善陳疏之時,以宗廈復出之說,與象厚爛漫酬酢,頤指徒黨,俾不參於聽政陳賀,則其於代聽莫大之慶,顯有不滿之意,昭不可掩,而以我先大王聖德大度,包荒拂拭,節次推遷,視同無故,則生死肉骨之恩,於渠何如,而乃敢反懷疑懼,潛售掉脫之計,晝宵揣摩,無所不至,而及夫庚子以後,操國權柄,惟意所欲,爲賊淵藪,寔繁其徒,義理則期於背馳,善類則期於構陷,其所設心用意,專出於營護干犯某年以來源頭凶逆,閃弄手勢,挺身報讎之計也。人心由此而陷溺,國勢職此而凜綴,駸駸入於人不人國不國之域,而滔滔末流,愈往愈甚。逮夫壬子之間,交結異類,面諛背毁,無所不極,至以莫重莫嚴典禮間事,作爲欛柄,或倡說而煽動之,或誘衆而威脅之,矯誣之說,肆行其間,苟究厥由,非渠而誰?惟我先大王日月之明,洞燭其奸狀,深惡其情態,六七年來,屛置於外,俾悔其罪,則固當革心改面之不暇,而依舊跳踉,無所懲畏,何幸慈殿處分,乃在神人積憤之餘,而罪止荐棘,已是失刑之大者,王章未伸,鬼誅先加,窮凶情節,無以究覈,輿情憤鬱,尤當如何?次第應行之律,不可以身故,有所容貸。請慶興府物故罪人有隣諸子,亟施散配之典。噫,彼金履載,卽一至奸至妖之物也,潛受履翼之指嗾,外托官師之相規,闖呈一疏,指意閃忽,其所綢繆排布,必欲血戰義理,甘心於背馳,讎視士類,角勝於淸議,與乙丙以來群不逞之徒,一串貫來之心腸,昭昭莫掩。惟我先大王炳幾之明,燭其奸狀,而大聖人憂世慮患之念,丁寧致意於矯俗之敎,遂致聖候之添重,便作憑几之末命。思之及此,寧不崩心而痛骨乎?特以自首者之未顯,姑置投畀之寬典,今於履翼指嗾,情節綻露之後,履載亦不可置而勿問。請古今島荐棘罪人履載,亟令王府,設鞫嚴問,期於得情。噫嘻痛矣,亂臣賊子,從古何限,而豈有如李在學·沈頤之·吳在文之窮凶絶悖者乎?內下封書,卽我聖母之手札,則雖章·蔡之凶肚,何敢槌函,雖弘·瞻之逆腸,何敢坼封,而承望窩窟之指使,套襲梟獍之手勢,敢於至尊至敬母事之地,有此無嚴無忌凶賊之變,古今天下,寧有是乎?大僚嚴鞫之請,實是擧國共公之憤,而迺者批旨之下,以李在學異於邑倅,只命加律,臣等相顧驚愕,益切抑鬱。邑倅聽令於道伯,道伯締結於凶窩,眼無君母,敢售憯計,脈絡交通,腸肚相連,道伯·邑倅,二而一也。如此千古所無犯分蔑紀之類,其何可分別於道伯·邑倅之間,而不許大臣執法之請乎?情節未覈,鬼誅先及,公議莫伸,輿憤益激。請物故罪人在學,爲先施以追奪官爵之典,追削罪人頤之·在文,爲先竝施追奪官爵之典。嗚呼,數十年來奸凶之徒,把弄權柄,惟意跳踉,義理將至湮晦,國勢幾乎岌嶪,而噫,彼徐有防,本以憸邪之性,濟之傾巧之行,戕善敗類,莫逃宵小之目,背公營私,無非兜攬之計,當榮賊擅弄之時,專事附麗,及浚賊誣眩之日,同聲和應,凡所以簧鼓邪說,螮蝀太陽者,無不爲之嚆矢,而浚賊逆節彰露之後,語頗糢糊,亦不嚴斥,一世之所共憤,厥惟久矣。向者儒臣之疏請追奪也,與浚賊一而二二而一云者,臚列備至,可見公議之峻發,而今此大僚稟處之論,反涉惟輕。請故判書徐有防,亟施追奪官爵之典。噫嘻痛矣,權奸之凶國禍家,從古何限,而豈有如尹行恁之至妖慝絶巧憯者哉?渠本天生宵小,薄有文技,惟我先大王,念其家聲,置之邇列,自簪筆而躋緋玉,恩至渥也,德至厚也。奈其狼性難改,梟音漸肆,持身汚下,不以士夫而自處,宅心回譎,不識名義之何物,賣寵招權,無所顧忌,利己傷人,看作能事,平生傳襲,卽是凶邪之餘論,密地和應,無非奸賊之悖說,而鬼蜮情狀,莫逃於天鑑之下,故每以行己卑賤作事容易不可任用,俯諭於筵臣,至有小國榮之敎,雖以包容之德,姑緩屛黜,深察跳踉之漸,嚴加裁抑,大聖人則哲之明,凡在臣隣,孰不欽仰,而及夫乙卯以後,朝著肅淸,國是大定,則渠亦自知其舊惡之難容,宿習之莫售,遂復翻身換面,以爲迷藏龍斷之計,情態之巧黠,不啻如見其肺肝,有識之憂,厥惟久矣。逮當昨夏崩坼之變,大小哀遑,罔知所爲,渠乃以喪制未闋之身,謂此時之可乘,敢欲盜竊權柄,恣行胸臆,毁棄禮防,闖然冒進,人理之滅絶,已無可言,而出入深嚴,略無防限,窺覘動靜,作爲伎倆,欺蔽上下,擅弄威福,兜攬銓衡,濫叨文苑,以奔走號召奊詬無恥之徒,廣植黨援,助爲聲勢,而錢穀甲兵,無不管轄,政注差除,惟意所欲,甚則矯稱先旨,使人莫敢誰何,陰濟其私,鄙夫無所不爲,夸張氣焰,大開賂門,親黨家客,口厭四方之贈遺,僕隷賤流,動藉宮掖之嚴密,勢成威立,無復畏憚。延禧禁地,縱賊傔而瘞埋臭胔,湖·嶺諸郡,嗾鄕儒而俎豆厥父,乾沒公貨,與私人而分利,鬻賣腴邑,共癡甥而論價,此猶渠之薄物細故。若其陰陽闔捭,左右欺賣,口蜜腹劍,不啻林甫之奸邪,詐僞反覆,專用蘇·張之手段,必欲戕害者士類,而陽附士類,必欲壞亂者義理,而假托義理,廊廟大臣,視之若無,僚寀兄弟,公行交構,讒慝之口,千百其舌,朝象之洶洶不寧,徒以渠也,廷紳之惴惴不保,豈非若耶?尤所痛惡者,奏藁之役,倡說於公座,瀛棘之逆,營護於暗地,爲凶魁劾力之計,手脚益忙,殺薄昭薄德之言,心跡畢露。至於庭籲初發,敢爲推托之辭,告文代撰,陰用寬大之句,當此之時,渠之所謂義理,果安在哉?璁·萼之論,卽渠素所蓄積,章·蔡之事,是渠他日排布,則每到事會之滾急,不覺眞情之發見,自不得不然爾。向來邪獄,可謂天地之大變怪,王法之所必誅,而處分嚴正,一番廓淸,其功有不在抑洪水驅猛獸之下,而渠獨爲楚獄多濫之說,肆然發口,以悅異臭之人,自爲解脫之計,設心造意,事事若此。此等小人,眞朱夫子所謂自朝至暮自頭至足無非罪惡者,渠亦人耳,持此安歸?情狀旣綻,到處狼狽,天地雖大,靡所容身,則畢竟匍匐而歸,還他本色,至於粧出凶述之疏而極矣。蓋其千億化身,惟利是趨,利在浚賊,則附浚賊,利在民始,則附民始,利在隣·防,則附隣·防,利在異類,則附異類,利在邪黨,則附邪黨,一行刀削耳,天下之惡,始若殊塗,終必同歸,況渠之於逆任,腸肚相連,脈絡交通,眞贓現捉,昭不可掩。況今可·發之凶言凶書,卽窮天地亘萬古載籍以來所未有之逆變也。可基則本以行恁之卵育傳襲,行恁之凶肚,爛漫綢繆,如鬼如蜮,爲世指目,厥惟久矣,而及其竄逐之後,輒懷怨懟之心,敢於莫重莫嚴之地,肆發窮凶極悖之說,時發則久爲可賊之豢畜,稔聞可賊之凶言,手投凶書,詬罵天日,此實雲·海之所不道,而苟究其根柢窩窟,一則行恁,二則行恁。何幸我慈聖殿下,俯察輿情,廓揮明斷,特下賜死之命,王章自此可伸,輿情得以少洩,而第伏念行恁,罪是劇逆,職非大官,則只賜其死,不施藁街之典者,實是四百年所未有之事也。況其從前至妖至慝之負犯情節,今番凶書凶言之根因脈絡,不一盤覈,徑先處斷,臺臣設鞫之請,迄未蒙允,薪島復命之啓,纔已登徹,王章似伸,而未可謂克伸,輿情似洩,而未可謂夬洩,到今次第應行之律,不可以誅及其身而止。請賜死罪人行恁諸子應坐之類,亟令王府,依律擧行,無俾易種焉。十一行刀削噫嘻,亂臣賊子,從古何限,而豈有若家煥·承薰·樂敏·哲身等之窮凶情節者哉?主張邪敎,詿誤迷俗,相率入於無父無君之域者,已是亘古所無之變怪,而就以今番恒儉輩鞫案觀之,其所綢繆排布,至凶絶悖之狀,不可但以邪學言也。請來大舶,裝載兵器,曰以脅持,曰以判決云者,卽是适·璉之餘套,而麟·亮之後身也。賴天之靈,旋加誅殛,而向使其計得售,則白蓮·黃巾之變,有不足言,而國之爲國,未可知也,追惟及此,不覺毛骨俱竦。恒儉諸賊,雖是凶獰,特不過鄕曲卑微之類,而乃其首惡而指使者,則家煥輩是已。觀於銀子辦出之計,郵卒裝送之謀,可知其逋逃主於淵藪,羌胡伏於輦轂也。春間治獄之時,只以邪黨而誅鋤,或徑先物故,或誅止其身,而及今儉賊之鞫案始出,渠輩之逆節昭著,則神人之憤,久而益切,實欲手磔口臠而不可及矣。恒儉乃其枝葉,而旣伏典刑,則家煥諸賊之爲厥根柢者,獨可逭於儉賊已施之律乎?請物故罪人家煥·哲身,正法罪人承薰·樂敏,施以孥籍之典。噫嘻痛矣,國榮·陽澤及鄭民始之通天罪惡,萬戮猶輕,千剮難贖,而尙屈王章,是可曰國有常刑乎?噫,諸賊之眼無國母,恣行胸臆,危逼之逆節,憯毒之凶計,暗相綢繆,罔有紀極,主張者榮賊,而陽澤焉承望,指揮者榮賊,而民始焉和應。至於丙申節獻之闕封,己亥宮女之逮訊,而倫綱之斁敗,無餘地矣。處在保護之任,而端陽之例供,肆然廢停,共坐深嚴之地,而宮人之拷掠,期於誣服,亂逆之犯分干紀者,從古何限,而豈有若此輩之至凶極悖者乎?雖以弘·瞻之凶肚,來·黯之毒手,未足以喩其惡也。此實載籍所無之極惡大憝,而聲討未加,鬼誅先及,一國之公憤,鬱而未洩,三尺之邦憲,久猶莫伸,至今追思,不覺骨靑膽掉,而髮豎眦裂也。當此義理大明,凶逆嚴討之時,藥院之日記,旣已査出,臺臣之緘辭,如是明的,則追奪之當律,不容一刻少緩也決矣。陽澤則家已孥籍,官亦追奪,更無加施之律,而至於國榮,則千罪萬惡,咸萃一身,製給凶疏,沮遏大計,煽動人心,潛圖國脈者,已有浮於莽·溫之凶,而今者陽澤之干犯彰著,民始之誣逼綻露,其首惡則實榮賊也,凶魁則亦榮賊也。昨年之春,幸賴我先大王,廓揮乾斷,特降允兪,而傳旨未卽頒下,典刑尙稽夬施,神人之憤惋,容有極哉?請物故罪人國榮,亟施孥籍之典。噫嘻,時偉,性本陰譎,行又凶悖,賊翰之餘論,無不主張,賣權兜攬,惟意所欲,樂禍忌忮,爲世側目,厥惟久矣。暗結妖宇之父子,昏夜綢繆,情跡陰祕,隱然自比於戚聯之人,至欲擬擧於握兵之任,長惡助勢,便一窩主,及夫賊宇之輸款,而渠之眞贓,畢露無餘,推此一款,卽是斷案,而尤有國人之至今所腐心痛骨者。壬寅秋邦慶,實是八域臣民歡忭蹈舞之辰,而噫,彼時偉,抑獨何心,顯示不悅之意,章奏之上,力遏邦慶二字,酬酢之間,牢諱慶忭等語,公坐稠廣,攘臂咆喝,有耳皆聞,無人不道。及至定號之日,肆發凶言於衆人之中曰,今此定號,何如是太早?究厥心腸,已萬萬極凶絶悖,而甚至於五月喪變之後,以平日不平之心,益肆陰凶之計,暗囑其兄,沮戲葬地,國言喧藉,情節莫掩,特以先大王好生之德,姑不設鞫嚴問,只施絶島荐棘,而王章未加,鬼誅先及,神人之憤,容有極哉?請物故罪人時偉諸子,亟施散配之典。噫嘻痛矣,賊裕之罪,可勝誅哉?辛酉一疏,包凶蓄禍,暗售梟獍之腸,都人尹·吉等句語,排布陰譎,曲堗徙薪之援比,指意凶憯,卽此一段,其沮戲大婚之凶肚,背馳先王之逆節,綻露無餘。渠以今日北面之臣,乘國運不幸之時,而疑亂熒惑,潛圖不逞之計,是可忍也,吁,亦憯矣。亂臣賊子之干常犯紀,從古何限,而豈有若此賊之窮凶絶悖者哉?且其所納爰辭見捉文書中不道不滿之說,愈出愈凶,至於外朝不知之言,詩句引用之意而極矣,而末乃以渠之傍祖權鞸時事,隱然自況者,尤何等窮天地所無之劇逆大懟也?凡在橫目之列者,莫不骨驚膽掉,直欲手磔口臠,而賦性獰慝,忍杖抵賴,王章未伸,鬼誅先及,神人之憤痛,容有極哉?噫,原疏之陰憯,逆腸難掩,鞫招之凶慝,斷案已成,雖未及結案,便是已結案之劇逆,而且於安默·魯賢·在民三賊伏法之後,其凶謀逆節,尤益彰著,此與身死旣久之後追律之例,大有異焉,不可援用尙魯追施之律。請物故罪人裕,亟施孥戮之典。噫嘻,魯賢,本以不逞之徒,素蓄樂禍之心,凡係怪論悖議,無不主張,及夫裕賊凶疏之際,從容筆談,爛漫謀議,沮戲大婚之凶計,背馳先王之逆節,終始通謀,已是渠斷案,而嗾人停啓之事,看作私好,局子粧出之說,謂非惡逆,或曰到今義理始正,其時則是非未定,言言悖慢,節節凶慝。同參之罪,渠旣輸款,則在法不當移易,知情之律,今已擧行,則失刑尤當如何?請知情不告罪人魯賢,亟施孥籍之典。噫嘻,在民,手出悖通,身係久囚,則乘機樂禍之習,厥惟久矣。與裕賊爲切隣,以裕賊爲謀主,臭味相同,臟肚相連,及其凶疏之構草也,密勿綢繆,爛漫酬酢,或曰大婚不成則好矣,或曰喬木世家不歸正,攘臂倡應,甘心沮戲,其凶肚逆腸,與裕·默兩賊,一串貫來,同參之跡,鞫案昭在,知情之律,失之太輕。請知情不告罪人在民,亟施孥籍之典。噫嘻痛矣。不逞怪鬼之徒,壞世道而禍家國者,從古何限,而豈有如今玆之變哉?蓋其一種虺毒之類,自成暗地蚓結之勢,千奇百怪,萃爲淵藪,悖疏悖通,竝道迭發,苟非乾道孔昭,凶謀自綻,慈敎誕宣,處分揮廓,則幾何不伏奔之禍,將至燎原哉?噫,彼洪履猷,卽一乖氣所鍾,渠以幺麽蔭吏,常欲兜攬朝權,陰懷網打之計,倡爲憯毒之擧,昂然自處以窩主,渠魁,而嘯聚無賴之類,做出平地之浪,掃盡朝著,將欲何爲?此在渠猶屬薄物細故,尤有所絶悖而窮凶者,渠之造謀用意,專出樂禍,而及其眞贓綻露,情節莫掩,則乃敢憑藉於莫嚴莫重之地,反歸於自渠身背馳,自渠口誣逼之科。卽此一節,爲其斷案,罰止島配,已是失刑之大者。王章未伸,鬼誅先加,窮凶之情節,無以究覈,積鬱之輿憤,到今益切,次第應行之律,不可以身故,有所容貸。請物故罪人履猷諸子,亟施散配之典。噫嘻痛矣,人心日陷,世道日詿,凶國禍家之變,前後何限,而豈有如今番鞫獄諸賊之窮凶絶悖者哉?噫,彼裕賊,沮戲背馳之凶謀逆節,卽窮天地亘萬古所未有之劇賊,而王章未伸,孥戮尙靳,神人之憤痛,容有極哉?若其梟腸獍肚之爛漫同參,如安默·魯賢·在民等三賊,雖已伏法,其餘鞫囚之關係獄情,干連逆謀者,固宜到底窮覈打破窩窟,不可以區別首從,輕先酌放也,明矣。李晦祥,本以裕賊之血黨,參涉凶疏,綢繆和應,或以筆談而酬酢,或以書札而往復,疏後阻隔之說,證左無據,宣力停啓之事,眞贓畢露,渠雖喙長三尺,無以自明,卽此一款,已是斷案,而一次平問,不加拷訊,屢朔抛置,遽然酌處,失刑之大,莫此爲甚。及夫發配之初,謂有吐實之言,恐動禁堂,至有大臣請對更爲設鞫之擧,則指嗾醞釀之情節,庶乎其卽地盤覈,劈破根窩,而奈其舊習罔悛,凶圖愈肆,一反前招,閃弄疑眩,畢竟以亂言誣招自服,世未有似此至陰慝絶凶慘之劇逆大憝也。以渠負犯,生出獄門,寔出十世宥之聖意,則渠若有一分秉彝之心,豈忍復爲此洊辭粧撰,舞奸鉤引之計我?反坐自有當律,誣招宜覈隱情,今此原配所安置之典,論以刑政,萬萬乖當。至於尹致行,自來狡慝之物,留宿逆家,考準凶疏,渠旣輸款,則稱以短文,不識指意云者,究厥情狀,尤極痛惡,而同參之跡,綻露無餘,減死之律,失之太輕。金宇光,以凶賊之私人,朝夕相守,奔走聽令,則其同參謀凶之情節,狼藉難掩,此不可謂以卑微,撓屈三尺也。權思穆,係是應坐之類,事當次第擧行,決不可遽議酌放,金千孫,雖曰蒙騃賤類,旣是親密之傔屬,亦係鞫獄之干連,亦不宜全然放釋。請安置罪人李晦祥·尹致行,島配罪人金宇光,竝令王府,更加嚴鞫,夬正典刑,放釋罪人權思穆·金千孫,亟施絶島安置之典。噫嘻痛矣,干常亂紀之賊,從古何限,而豈有如在敏之至妖慝絶凶悖者哉?常懷梟獍之心,莫掩鬼蜮之狀,乘機逞毒,闖呈一疏,上而拶逼聖躬,下而網打朝紳,至曰受誣於舟梁之大慶,有若眞有誣逼者然,又引故相之對揚,有若不爲辨明者然,末乃以眼無君母等語,憑藉而疑亂,閃忽而譏訕,顯售不逞之習,少無顧忌之心,其爲凶憯,胡不此極?嗚呼,庚申以後,我東方得有今日,是誰之力?洪惟我慈聖殿下,五紀母臨,四載簾帷,保護我聖躬,鞏固我宗祊,義理闡明,朝象和泰,克追先王之遺志,誕擧旣定之文祥,以基我億萬年無疆之休,洪功盛烈,有光史牒,環東土數千里,莫不蹈舞攢頌於慈覆之天,而向來臺臣通儒之處分,罔非稟決慈旨,推明慈德,正大光明,有辭後世,凡有秉彝之心者,孰不頌慈仁仰聖孝,而渠亦北面於慈聖曁殿下之庭者,抑何心腸,至有不欲比肩之凶言,而矢死不欲立於殿下之庭,卽此一款,已是窮天地亘萬古所未有之劇逆斷案,此非但殿下之罪人,實是慈聖之罪人也,究厥情犯,剮戮猶輕,不可使一刻容貸於覆載之間,而今日臣子之忍與之共戴一天,未能手磔而口臠,凡幾月矣?輿論迭發,聖斷斯赫,特允臺臣之請,王章始可夬伸,輿情從此少洩,而豈意酌決之命遽下,至令似此凶逆,生出獄門,刑政之乖失,神人之痛惋,容有極哉?噫,彼賊敏,卽一貸頭之逆豎也,此而不嚴覈情節,夬斷常刑,則倫綱斁而義理晦,將至於國不得爲國,人不得爲人,不逞之徒,去益生心,亂逆之起,又復接跡,豈不大可懼哉?旣允群請,而不宜從輕,自有邦憲,而不容少緩。請楸子島減死安置罪人在敏,亟令王府,還爲拿來,嚴鞫得情,夬正典刑。答曰,不允。
司諫洪受浩啓曰,罪人克觀,以妖任之同氣,凶謀逆節,爛漫同參,而嚴訊之下,抵賴不服,未克究覈,未及承款,王章莫伸,輿憤莫泄。請金甲島爲奴罪人克觀,更令王府,嚴鞫得情,夬正王法。逆賊尙魯,卽是千萬古所未有之劇賊,而孥戮之典,旣施旋寢。噫,此賊之未伏王章,徑自殞廢,已極神人之憤矣。假使此賊,頑然尙在,則千剮萬斫,不足以懲其罪,孥之戮之,在法當然,凡係祖宗朝金科玉條,猶或隨時變通,則今此追孥之禁,自近年斷然定行,守之太固,致使應行之律,不得施於此賊,萬有一日後惡逆之如尙魯窮凶者,抵賴不服,頑忍徑斃,則孥戮之法,其將不施乎?罪在罔赦,事關後弊。請逆賊尙魯,亟施孥戮之典。德相·尙喆·九宗三賊,無非極逆大憝,罪關宗社,而臺閣傳啓,積有年所,王章未伸,輿憤愈切,何幸先大王嚴懲討明義理之聖念,廓揮乾斷,特降允兪,而傳旨未及頒下,此乃先朝旣成之命未卒之志也。今當新化休明之日,不可使凶孼逆種,晷刻偃息於覆載之間,請亟下三啓傳旨,令攸司卽速擧行焉。逆鏔罔赦之罪,已悉於前啓,今不必更事臚列,而幸賴我慈聖殿下,廓揮明斷,特施正法之典,擧國弸塞之冤憤,可以少洩,而今旣決案正法,則孥戮之法,便是應行之典。請正法罪人鏔,亟施孥戮之典。噫嘻痛矣,今番嶺賊之其所驅率,雖曰鋤耰棘矜之徒,而其中李戒國·劉用孫·金金乭三漢,俱以凶逆奴屬,被其誑誘,受其指使,脅驅村丁,自作前矛,半夜官門,突入跳踉者,已極凶獰,而賊魁凶言,無難傳說於推覈之時,看作能事,節節頑惡,論其罪犯,決不可以島配遠竄而止。請絶島爲奴罪人李戒國·劉用孫·金金乭,亟令王府,夬施典刑。壬子南學之疏,吁,亦凶且慘矣。締結翰逆之餘黨,傳襲師賊之凶論,乃於李㙖之假托闡揚暗售凶計之時,以爲此機可乘,至有不逞之徒朴夏源者,投呈凶疏,敢肆脅持君父之計者,是可忍也,孰不可忍也。噫,彼李祖源,陰受浚賊之指使,甘與昌順而和應,譸張凶論,粧出悖疏,必欲壞亂我義理,戕害我善類,至於沈基泰之所爲,亦甚凶獰,東西閃忽,圖得疏頭,日夜出沒,要構草本,合勢共謀於凶窩,連腸接肚於怪類,公議沸騰,亦云久矣。向日大僚之稟處,終涉惟輕,請放逐罪人李祖源·沈基泰,竝施島配之典。噫嘻,可·發兩賊,卽窮天地亘萬古所無之凶逆,而必基,乃可基之親弟,時發之密友也。參聽於乃兄之凶言,綢繆乎時發之逆肚,則其蛇虺之毒,梟獍之惡,實與可·發兩賊,異身而同氣,換面而一心。兩賊旣已伏法,則以兩賊已施之律,施之於此賊者,允合於朝家治逆之法,而今此減死之典,雖出於我聖上好生之德意,其爲失刑則大矣。請慶興府定配罪人必基,亟令王府,更爲拿來,夬正邦刑。噫,彼沈達漢,自來濟恭所卵育之醜類也。頃年三司之聲討蔡逆也,渠爲憲臺,百端規避,連事違逋,此則只知死黨之義也。及當孝元殿祥朞之夕,假托拘忌,不參入臨之庭班,此則專出無君之心也。坐枳數年,忽玷臺地,及夫人言之峻發,敢投自明之一疏,而飾詐粧撰,吐氣噴薄,其於賊恭之罪惡,初無一言之略及,又不露出其名字,泛稱大論也連啓也,渠所謂論與啓者,果指何逆而言耶?況今廷臣之所沬血致討者,卽德隣,而渠亦初不槪及,護逆腸肚,昭不可掩。日前諫長之疏,臚列已盡,蓋其謀避懲討一罪也,不參哭班二罪也,諱名賊恭三罪也,不討逆隣四罪也,人臣而負此四大罪,其將自立於天地間乎?渠又昨者,投呈凶疏,而其語脈旨意之所在,不可但以叵測閃弄而言也。外假陳戒之言,而陰逞怨國之心,乃敢以朋比排擊等語,肆然誣及於朝廷,究厥心腸,不覺骨顫而膽掉也。噫,新化方隆,無物或遺,則皇極之道建矣,而敢詆以朋比,朝象淸明,有罪必討,則凶邪之跡屛矣,而反謂之排擊,隱然以隣·恭諸賊嚴討之大義理,歸之於偏黨擠軋之科,此實梟獍腸肚,鬼蜮情狀,而其窮凶悖逆,反有倍於前日已著之四大罪案也。今又得見憲臺聲罪之章,則其論情節本末,尤爲詳悉。渠爲賊恭之爪牙,前銜投疏,至比元惡於社稷之臣,又與家·鏞兩凶,連肚接腸,陰謀凶論,無不爛漫同惡,而其兄通漢,乃復左袒於斥凶之論,似此逆黨,尙今漏網,實爲世道之深慮。今玆天道昭昭,魑魅之形自呈,而鯨鯢之誅自干,此不窮覈極治,永拔根窟,則禍亂之萌自在,而亦可曰國有典刑乎?請放逐罪人沈達漢,亟令王府,設鞫得情,夬正王法。嗚呼,壬子夏南學之疏,卽禍國家壞世道之一大機關也,其時事,尙忍言哉?凶徒鴟張,邪說橫流,讎視義理,斁滅倫常,幾乎國不國而人不人矣。惟彼鄭昌順,本以宵小之徒,兼以憸譎之性,晝宵經營,專事背公而濟私,平生伎倆,都是戕善而敗正,及當此時,謂機可乘,渠乃跡附浚賊,受其頤指,勢連逆恭,通其腸肚,仍與李祖源·沈基泰輩,綢繆和應,迭爲謀主,朴夏源募爲疏頭,柳協基從以製疏,嘯聚徒黨,闖然投呈,其包藏之禍心,醞釀之陰圖,於是乎綻露無餘,而況倡出四字凶言,密囑妖賊,譸張流入,藉爲操切脅持之欛柄,而自陷於誣聖之科者,卽爲渠眞贓斷案,則其通天之罪,萬誅猶輕,而臥死牖下,王章未加,及夫臺啓旣發之後,兪音尙靳,輿情久鬱矣。日前憲臺之臣,忽地混入於停啓之中,此雖出於對揚之意,大失嚴懲討謹隄防之義,物議愈激,公憤益切,如此之類,不可以已停之啓而仍以置之。請故判書鄭昌順,故僉知柳協基,施以追奪官爵之典。噫,李東萬本以妖邪之物,兼以狡慝之性,出沒跳踉,踪跡陰祕,奔走營逐,心術鄙悖,爲世嗤罵,不齒儕流者,亦有年所,而今於悖疏悖通其所爛漫排布,締結和應之狀,綻露無餘,則渠當卽地款服,自伏常憲,而始於事發之日,慌忙投疏,欲爲掩匿欺蔽之圖,終於訊推之際,反覆呑吐,敢生掉脫之計者,究厥心腸,尤極巧惡。是宜益加刑訊,到底盤鞫,而究覈未竟,遽置末勘。噫,今此酌處,雖出於好生之德意,其在誅亂去慝之道,決不可撓屈王章。請古今島定配罪人李東萬,亟令王府,設鞫得情,夬施典刑。梟示罪人性世,與劇逆載榮,一而二二而一也,換着軍服,潛入禁庭,粧出纏帶,暗售網打,是何等排布設施,是何等凶謀祕計也?設鞫七朔,根因窩窟,終未究覈,只施梟示之律,輿情之憤惋,固無可言,而不可以已爲梟示,不施當施之律,請梟示罪人性世,亟施孥戮之典。答曰,不允。
掌令申溆,持平宋冕載啓曰,噫,彼金履載之罪犯何如,關係何如,而前道臣申耆之插入於稟秩,抑何意也?嗚呼,我大行大王處分履載之敎,炳如日星,嚴於霜雪,義理之痛辨,好惡之明示,雖婦孺愚迷,可以知感知悟,則今日庭臣,固當精白一心,忘私循公,殫誠衛國,共臻國家和平之福,而彼申耆之若是挾雜嘗試者,何其太無顧忌也?且凡稟秩,乃謂尋常罪謫之容有可放者,不敢擅便而稟之,則耆之肆然入於稟秩者,抑見其罪之容有可放之跡,而有此駭憤之擧耶?履載背馳於先朝導率之化,而大行大王,痛斥其嘗試,申耆跳踉於新化繼明之日,而慈聖殿下,明諭其無嚴,臣竊欽誦不已,而七月二十日慈聖殿下下敎中,挾雜嘗試之習,又當不知爲幾倍者,聖人先見,實仰出尋常萬萬矣。此等背公死黨悖義害正之類,不可竄配而止。請興陽縣竄配罪人申耆,亟施絶島安置之典。噫嘻,逆鏔窮凶之罪,已悉於前啓,今不必更事臚列,幸賴我慈聖殿下,廓揮聖斷,明正典刑,庶可以少洩神人之憤,而決案正法之後,應行孥戮之典,尙今不施,擧國弸塞之冤憤,愈久愈深。請正法罪人鏔,亟施孥戮之典。噫,樂洙窮凶絶悖之罪惡,覆載難容,而王章未施,鬼誅先及,輿情之憤惋,久而益切。幸於近日,義理大明,天討克行,追削之律,今已夬施,公憤少洩,民志底定矣。諸子散配,係是應行之典,而其子魯崇,性本凶譎,世濟其惡,行己閃忽,東西跳踉,乃以持衰之身,出沒權奸之門,晝宵綢繆,罔非戕害善類背馳義理之計也,國言之喧藉,厥惟久矣。日前大僚稟處,雖已允下,而此等負犯至重之類,不可薄施屛裔而止。請屛裔罪人沈魯崇,亟施絶島定配之典,其餘諸子,亦爲依律散配。近日妖凶之邪學,熾如烈火,勢急淊天,實爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,庶幾根柢拔去,窩窟掃蕩,而噫,彼丁若銓·若鏞兄弟,自以逆鍾之同氣,暗受承薰之妖書,日夜耽惑,悖亂名敎,斁滅倫綱,爲世指目,積有年所,今於嚴鞫之下,始迷終悟之說,都是粧撰,力拒痛挽,了無可證,沈溺之自如,可以推知,而又況今番恒儉之獄案出後,若鍾·承薰,迭出諸招,逆節彰著,不可但以邪學言也。若鍾旣以籍沒,承薰亦旣正法,而噫,彼銓·鏞之爲若鍾兄弟者,致薰之爲承薰同氣者,不過島配定配而止。盤覈情節,掃蕩窩窟,顧不在於此輩耶?銓·鏞則雖以今番獄案言之,爲承薰之緊黨,與知凶謀,明出致薰之招,以邪術而自服,至請伏法,又納鞫庭之供,究厥情跡,何變不圖?噫,彼致薰,以承薰之同氣,家煥之親甥,萬惡咸萃,千妖俱備,嘯聚邪黨,養成部落,凡諸排布設施,皆出其手,而今番訊問之下,乃反歸其兄於喪性溺邪,至謂之賊黨,此可見良心之都亡,倫紀之全喪。卽此一節,邪術淺深,有不暇論,學逵·與權,俱以家煥之甥姪·承薰之至親,標號之陰慘,花肋惟均,迷溺之丁寧,致·嗣各證,凶祕之跡,如印一板。寬基則本以箕延之從孫,詿誤湖民,賣其切姻之權勢,蔭庇賊徒者,已是罔赦之罪,而邪書往來,狼藉綻露,至與與權而對質,則渠雖喙長,何以自明?雖然此輩之沈溺邪術,猶屬餘事,目下所當覈者,卽是恒儉請舶之計,嗣永傳書之謀,而凡此六囚之於嗣永,或爲切姻至親,或爲血黨死友,而嗣永凶書,以爲渠輩莫不願此事云爾,則凡爲邪術者,尙必知此箇凶謀,況此六囚之至切至密,而豈有不知之理乎?至於今番訊鞫,情節則半吐而半呑,端緖則若露而若隱,彼此參互,庶幾取服,而只緣爲日不多,盤問未究,賊情至妖,詭詐莫測,邀來謨賊之事,締結湯胡之計,以至窩窟之未露,徒黨之散在者,尙未究覈,而特推寬大之恩,遽降酌處之命,刑政之失,姑置勿論,宗社之憂,實爲無窮,至如吳錫忠,尤極凶且憯矣。本以凶醜之遺種,渠家之漸染邪學,無辭自服,已是渠罔赦之斷案,而憯懷陰圖,交通凶孼,暗地綢繆之狀,家煥之證招丁寧,屢次來往之跡,渠供之輸款昭然。敢生漫漶之計,或曰不無其力,或言無以形容,終始呑吐,一向抵賴,究厥情節,萬戮猶輕,豈可次律勘斷乎?請黑山島島配罪人若銓,康津縣定配罪人若鏞,濟州牧島配罪人致薰,金海府定配罪人學逵,固城縣定配罪人與權,長興府定配罪人寬基,荏子島島配罪人錫忠,竝令王府,設鞫嚴問,期於得情,夬正典刑。噫嘻,凶逆之滅倫干犯,從古何限,而豈有若民始之符同榮賊,危逼國母者哉?究厥罪犯,萬剮猶輕,而顯戮未加,鬼誅先及,神人之憤痛,曷有其極?顧今誣服之宮人,迄未鉤覈,聲討之輿情,轉益弸激,環東土含生之倫,如不欲生者,日甚一日矣。何幸乾道孔昭,慈旨誕宣,有此逆賊民始依臺啓施行之命,處分之嚴明磊落,凡在臣隣,孰不欽誦?死後追奪,便是生前一律,則惡逆追施之後,其親屬之散配,乃次第應行之事,而況凶如此賊,逆如此賊,則爲其狼貙之種者,尤不可晷刻容貸也,決矣。請民始諸子應坐之類,亟令王府,依律擧行。噫嘻痛矣,李命植之罪,可勝誅哉?渠本奰慝之性,濟以憸邪之態,蝨附權門,叨竊銓柄,恣行胸臆,訛誤世道,義理則期於背馳,善類則期於構陷,募得樂洙,賣勢利誘,通擬銓郞,嗾出凶疏,至謂士類以逆賊之資斧,必欲網打而後已,要爲賊邊之報仇,是可忍也,孰不可忍也?凶徒之熾蔓,人心之陷溺,一則命植,二則命植。伊時命植之指嗾凶疏,一世之所共知,則爲逆邊報仇者,豈非亦逆?受嗾之樂洙,旣施追奪,則指使之命植,合被同律。請故判府事李命植,亟施追奪官爵之典。噫嘻痛矣,十數年來,賊勢益肆,人心靡定,顧瞻他日之徒,四字刀削之輩踵相接也。惟彼周爀,身在衿紳之列,而敢生覬覦之計,肆發凶言,顯然立幟,其心所在,路人猶知,而伊後除命之連下,全出藏疾之聖德,則在渠道理,惟當含恩畏義,矢死縮伏,而不此之爲,有除輒膺,揚揚莅任,自同無故,此於渠雖爲薄物細故,而亦可見隱若有恃縱恣無忌之一端。今幸乾斷赫然,四字刀削此等黨與,不可仍置。請周爀,亟令王府,嚴鞫得情,夬正典刑。三啓中諸賊,罪關宗社,憤切神人,往在先朝,旣允臺啓,傳旨未下,故臣於庚申五月,忝叨憲職,更爲發啓,而伊後登筵,適値拜表發行,上下慶忭之日,仰承縷縷下敎,仍出姑停矣。今於一年二年之後,尙在不連不停之科。噫,先朝依允之盛意,蓋出於俯循輿情,夬伸王章,而慶日姑停,不過一時行權,則今不可以未經處分,有所仍置。請亟下三啓依允之傳旨,令該府擧行焉。噫,妖凶之邪學,熾如烈火,爲國家呼吸之憂,而幸賴我慈聖殿下,特降明旨,亟令嚴覈,妖腰亂領,次第就戮,而李基讓子有沈溺之寵億,以凶頑邪魁,擧世指目,基讓之罪止定配,已是失刑之大者,王章未伸,鬼誅先加,輿情憤鬱,不可以物故,有所容貸。請物故罪人基讓子寵億,姑先施以竄配之典。噫,彼李東萬,則言之便覺汚口。渠於履猷,卽是聲氣漠然之間,而托跡輸心,始出逐臭之意,臨急圖生,遂作反噬之謀,綢繆設施,經營脈絡,卽與履猷,一串貫來,則主客輕重,初無可論,趙鎭井則旣曰,着名於此疏,而又曰不知其疏語,天下寧有是理?安知非外托老悖,內欲掉脫耶?至於秋曹諸罪人,則疏通本自相貫,旨意如印一板,豈可以卑微之類而不加嚴覈哉?前後酌配之命,遽下於輿情轉激之際,豈不有乖於誅亂去慝之義哉?請古今島定配罪人李東萬,鎭海定配罪人趙鎭井,竝令王府,設鞫嚴問,秋曹諸罪人中如李榮復·金元喜·洪宗益等情犯深重者,亦爲移囚王府,到底盤覈,夬施典刑。新除授執義鄭景祚,時在京畿果川地,持平李㬖,時在龍仁地,請竝斯速乘馹上來事,下諭。答曰,不允。不諭事,依啓。
上在昌德宮。停常參,只晝講。
自開東至午時,灑雨下雨,測雨器水深七分。
李廷顯啓曰,合辭方張之時,兩司無詣臺之員,事甚未安,除在外·疏批未下·未署經外,未肅拜·呈告人員,竝卽牌招,何如?傳曰,允。
南履翼啓曰,明日常參·經筵,取稟。傳曰,停。
傳于南履翼曰,禮·兵換房。
尹涵啓曰,黃海中軍曺允彬,旣呈肅單,不爲入來,事體所在,萬萬駭然。所當重勘,而本院請推之外,無他可施之罰,何以爲之?敢稟。傳曰,令該府拿問處之。
傳于尹涵曰,在外玉堂竝許遞,今日政差出。
南履翼,以弘文館言啓曰,本館下番姑降入直,事甚未安。副修撰金蓍根,由限已過,與今日新除授玉堂,竝待下批牌招,以爲推移入直之地,何如?傳曰,允。
有政。吏批,判書黃昇源,參判朴宗來,參議金明淳,同副承旨尹涵進,啓曰,玉堂多窠,今當差出,而擬望之人乏少,外任竝擬,何如?傳曰,允。上號都監都提調未下,提調三單趙鎭寬·韓用龜·林蓍喆,郞廳五單尹光濩·金思稙·朴廷儉·金鳳淳·鄭脩容。以金熙周爲校理,奇學敬·金相休爲修撰,李勉求爲副修撰,魏光肇爲奉常主簿,尹光垂爲司僕主簿,金致均爲純陵參奉,申緯爲東學敎授,李光鉉爲淸安縣監,李載弘爲咸平縣監,申在明爲務安縣監。
兵批,判書韓晩裕進,參判李尙度,參議林漢浩病,參知朴瑞源入直,右承旨李廷顯進。以曺允大爲知事,鄭漢龍爲同知,高廷憲爲僉知,柳尙穆爲內禁將,權煥爲羽林將,白鎭翼爲訓鍊僉正,同知丁履塡,僉知徐直修,護軍尹光宇,副護軍申昕·李周顯·朴宗慶·權尙愼·曺允遂·李顯默,副司直李寅采,副司果吳淵常·柳台佐·李敬參,以上竝單付。
以黃海中軍曺允彬拿處傳旨,傳于李廷顯曰,分揀。
李廷顯啓曰,行大司憲尹光普陳疏,執義鄭景祚,掌令宋穉圭,持平李㬖在外,掌令申溆,持平宋冕載牌不進,監察茶時之意,敢啓。傳曰,知道。
以司諫洪受浩,正言元有朋,掌令申溆,持平宋冕載牌不進罷職傳旨,傳于李廷顯曰,只推。
承旨前望單子入之,李翼晉落點。
李廷顯啓曰,正言元有朋,疏批已下,一體牌招,何如?傳曰,允。
李廷顯啓曰,明日次對,兩司當爲進參,除在外·未署經·疏批未下外,未肅拜·呈告人員,竝卽待開門牌招,何如?傳曰,允。
尹涵,以吏批言啓曰,本曹佐郞申星模呈狀內,矣身素患痰癖之症,一倍添劇,萬無起動供職之望,卽速入啓遞改云,身病旣如是沈篤,則有難强令察任,今姑改差,何如?傳曰,允。
南履翼,以奎章閣言啓曰,直提學朴宗慶,疏批已下,卽爲牌招察任,何如?傳曰,允。
南履翼,以奎章閣言啓曰,直閣洪奭周,疏批已下,卽爲牌招入直,何如?傳曰,允。
南履翼,以弘文館言啓曰,新除授校理金熙周,時在慶尙道寧海府任所,修撰修奇學敬,時在全羅道茂長縣任所,經筵入番事緊,請竝斯速乘馹上來事,下諭。答曰,依啓。
李廷顯,以備邊司言啓曰,平安監司李書九向來所遭,乃是橫逆,而再疏引義,旣甚過當,前後批旨,昭晳無餘,則一向廢務,又呈辭狀,揆以事體,萬萬未安。固當請勘,而目下關西事,實爲可悶,回祿之瘡痍未蘇,廨宇之工役未完,重以淸北諸郡,接濟甚急,有難代以生手,爲先從重推考,毋敢更事處義,卽速視務之意,各別嚴飭,何如?傳曰,允。
李廷顯,以義禁府言啓曰,因開城府前留守徐美修啓本,殺獄罪人金季孫獄事,初檢官大興前中軍李敏植,令該府拿問處之事,判付內,依允啓下矣。李敏植今方待命,拿囚之意,敢啓。傳曰,知道。
刑曹參議洪羲臣疏曰,伏以殿宮之寶籌彌隆,大庭之縟儀將擧,親上禮成,聖孝益光,臣民蹈抃,曷有其極?仍伏念,臣天地間一僇人耳,處身冥擿,獲罪公議,聲討迭發,遣辭至嚴,嶺海鈇鉞,不足以贖其萬一,而幸賴聖度天大,誅殛不加,四年郊坰,杜門悚蹙,自陷萬仞之坑坎,苟延一縷之視息,徊徨畎畝,戀切京闕,撫念疇昔,若隔前生,有臣如此,生不如死,跼高蹐厚,此何人斯?噫,臣本儱侗謭劣,文質無當,特蒙我先朝拔擢之恩,釋褐十年,猥廁下大夫之列,歷颺淸顯,罔非踰濫,重以父子叔姪,迭居華要,畢竟顚沛,理所必至,果以居銓之故,重被不韙之目,一則臣罪,二則臣罪,孼由己作,何敢尤人?伊時事實,已悉於年前一疏,而事與心違,人不見諒,則物議之來,臣實僕僕。第其護逆之目,背馳之斥,卽人臣之極罪也,是豈容易加之於人,而至若密托幽陰云云,言之憯毒,胡至此極?其所謂幽陰者何處,密托者何事?臣於是竊有私心之痛冤者。記昔臣父之入侍先朝也,下敎若曰卿之子,有誰薦引乎,自爾至此矣?玉音丁寧,尙今在耳,每一念至,血淚盈襟,而今此人言,有若由他媒進者然,疑眩其端,囫圇爲說,臣心崩迫,尤當如何?且臣始自唱第之初,長侍香案之前,十載珥筆,一是洪造,出入薰沐於大冶陶鑄之中,粗解忠逆之分,隄防之嚴,平日藉手而矢心者,何嘗或後於人,而因一政注之顚錯,橫被門戶之汚衊,疑人於不當疑之地,擠人於不當擠之科,臣身之不薤不粉,保有今日,此豈臣夢想之攸到,而偏蒙我殿下我慈聖殿下天地之德日月之明,庇覆臣照燭臣,靳之以承傳擧行,不必論矣,諭之以以此聲討,豈不冤乎?恩言隆摯,昭晳備至,雖使臣自爲之辨明,何以加此?父子相對,攢祝感泣,雖卽地滅死,萬萬無餘恨,而欲報之德,與天無極。向値邦慶稠疊霈澤旁流,如臣難洗之累,亦入停論之中,雖因朝論之參恕,莫非造化之曲費,風霜所剝,弱植苟存,雨露所濡,枯荄復蘇,從此以往,沒齒田間,歌詠聖澤,追訟前日之愆尤,分甘明時之棄捐。千萬不自意,向來銀臺除旨,荐降於旬朔之內,今又秋曹特點,忽下於夢寐之外,臣誠惝惶震越,罔知攸措,手捧恩誥,且驚且感,如夢非眞,有淚無從。顧此罪負如臣,滓穢如臣者,何以費我聖上終始曲庇之澤耶?恩山德海,不足以喩其異渥,生死骨肉,不足以喩其再造,召牌之下,固當感激兢惶,竭蹶趨謝之不暇,而念臣所遭,上而壞朝廷之隄防,下而汚平生之身名,則此非尋常彈駁之比也,豈敢徒恃寵靈,冒沒趨膺,揚揚如平常無故之人也哉?內循私義,決不當復踐榮塗,外怵公議,又不敢冒廁周行,寧被逋慢之誅,毋犯唐突之戒,臣情到此,吁亦慼矣。瞻望觚稜,但有涕泗之交逬而已,玆敢悉暴肝膈,仰瀆崇嚴。伏乞聖慈,矜臣情之悲苦,察臣跡之危蹙,將臣姓名,亟刊朝籍,俾臣得以優遊江湖,斂跡省愆,少安私分,則實天地父母終始生成之澤也,不勝大願。臣無任云云。省疏具悉。爾其勿辭察職。
直閣洪奭周疏曰,伏以臣才不足以效一官,學不足以通一藝,樗散之材,無當於椳臬,枵瓠之器,不適於斗筲,庸愚疎暗,自知其百不猶人,而偏荷先朝之陶甄,重蒙殿下之拂拭,前後恩造,隆天重地,華貫顯職,兜攬殆遍,榮已極矣,分已踰矣,而自顧稱塞,曾不能以絲毫,中夜以思,唯有愧汗,豈意其冥升之不已,濫竽之不足,而閣職新命,又下於今日哉?夫是閣也是職也,卽我先王所肇建而創設也,奉列聖之謨訓,則若宋之龍圖·天章,掌祕府之書史,則若漢之石渠·東觀,橫經待問,則任比玉署之啓沃,造膝獻規,則責兼諫垣之匡弼,蓋以右賢爲家法,以崇文爲治規,必得端良方直之士,以置諸左右朝夕之地者,卽我先王盛德宏規之所寓,而匪直以縹緗鍾磬,賁飾昇平之文具而已也。其地近其職淸,其爲任也重,故其遴而揀之也難且愼,苟非學識足以格君,操履足以範俗者,莫宜居之。蓋自設官以後,二十有九年,而膺是選者,不能滿數十人,如臣者果何人也,而乃敢備數於斯哉?顧臣空疎之識,駑下之姿,匪唯臣自知之甚明,抑嘗待罪館職,挾冊講筵,勉强塞責,底蘊畢露,伏想聖明,亦已悉燭其無所用矣。今玆特簡之旨,又何爲而及於臣也?天點纔降,馹召旋侈,寵光所被,行路動色,臣祗奉明命,且媿且懼,惝惶踧踖,五內失守,銜恩怵義,不敢爲遁逃之計,而揆分度能,萬無冒受之路,如使臣揚揚而進,俔俔而居,不念盈滿之懼,不恤負乘之戒,姍笑四集,僨敗隨至,則臣不足言也,其如辱名器而累聖簡何哉?牙牌體重,章皇出肅,退伏循省,歷日靡措,夤緣蹲據,匪所可論,玆敢悉暴衷懇,冒瀆於紸纊之下。伏乞聖明,念是職之不可虛授,察臣言之非出飾讓,亟命鐫改臣閣銜,俾重淸選,以安私分,千萬幸甚。臣無任云云。省疏具悉。爾其勿辭察職。
正言元有朋疏曰,伏以天休滋至,邦慶無疆,賀儀已擧,進號有日,仰惟聖孝,益復有光,凡在瘖聾跛僻,孰不歡欣蹈舞,而伏況臣生於世祿之家,且當出身之初,固宜有命輒膺,對揚洪休之萬一,而第伏念臺端重地也,言責要任也,顧以如臣拙訥,不解事理,昏聵不副時望者,强策之以上補周衮,下規虞官,則生疣出罅,私分之顚頓姑捨,玷榮饕祿,聖朝之羞恥如何?況又臣素嬰疾病,非希科宦,而意外一第,涯分已踰,伊時主試,乃是被彈之父任,雖或心無愧怍,抑亦跡近混圇,與臣同榜者,以此亦爲引義之端。臣若不顧廉隅,仰首伸眉,揚揚仕路,則臣之一身,固無足恤,而竊恐一世廉防,緣臣壞了,伏望聖明,俯賜諒察,亟命刊改,以安微分。臣方丐免之不暇,寧容他事之可論,而卽見豕蹢之憂,難禁鷹逐之志。噫,彼在敏,撑腸拄腹,難掩梟獍之心,改頭換面,暗售鬼蜮之計,謂天可誣,謂人可眩,非但我殿下罪人,卽是我慈聖殿下罪人,抑又我宗社罪人,上自大官,下至輿臺,皆曰可殺,而終靳允許,尙保首領,不意聖明之世,有此過中之處分也。臣雖愚迷,誓不與此賊,共戴一天。伏乞廓揮乾斷,亟正典刑,以洩神人之憤焉。臣又伏念我殿下,聖姿天縱,典學日新,大哉一初之政,卓乎百王之冠,則如臣膚淺之說,豈補太陽之明,而願忠之誠,彝倫所賦,敢效芹獻,妄備蕘擇,惟聖明財察焉。夫人主一心,萬化之原也,操舍之間,理欲分焉,出入之頃,治忽係焉。初未收斂於宴安蠖濩之中,末乃顚錯於接應酬酢之地,忠逆判如薰蕕,而莫能覰破,義理昭若日星,而易致消鑠,卒至於邪正混淆,懲討不行,世道波蕩,義理不著,故朱夫子之告宋孝宗也,其言不啻千萬,而必以正心爲本,初引大舜危微執中之訓,繼陳孔子放鄭遠佞之說,前後進戒,諄複懇至。又曰正心之要,必在於窮理,窮理之法,莫過於讀書,蓋帝王之學,有異章句之抉摘,則必須循序而致精,居敬而持志,存養動察,瀜會透徹,然後本源澄無渣滓,事爲瞭在心目矣。伏聞殿下,蚤夜勤孳,睿學將就,已立於高明緝熙之域,則惟此用力之方,下工之序,臣無容更瀆,而第伏念集群儒之大成,詔後世之章程,自孔子以後,惟子朱子一人而已。惟我先大王,篤信朱子之道,表颺朱子之書,誠正之極工,平治之要法,一皆遵乎朱子之訓,故深仁厚澤,淪肌浹髓,囿斯民於堯天舜日,躋一世於玉燭春臺,以殿下遹追之孝,善繼之志,必已尊閣敬玩,而更伏願朝夕省覽,又復紬繹,端其本而致其用,則臣所陳列,雖近於常談閒話,或有裨於聖學之萬一,臣於是竊有感焉。臣祖忠翼公臣斗杓,當孝廟大有爲之時,以爲王道之要,悉具於朱書,其爲湖南伯也,裒取諸本,校讎訛誤,彙成全書,刊進九重,兼進短疏,略陳忠邪之辨。至於先正臣宋時烈,平生學問,服膺是書,際遇寧陵,謨猷密勿,筵奏箚論,本之朱子,而要之歸趣,實不外於嚴討明義四箇字而已,此所謂春秋之義炳然數十者也。以臣庸陋末學,雖不能一一指陳,第於萬機之暇,參互兩賢之書,因其辭而會其意,察其微而闡其義,則發號施令,群聽不疑,進賢退邪,衆志咸服,懲討不期嚴而自嚴,義理不期明而自明矣。噫,古人有言曰,欲法堯·舜,當法祖宗,蓋祖宗之法,卽堯·舜已行之法也。伏願殿下懋哉?臣又伏念搜能置師,有國之大政,崇儒重道,王者之先務,神堯之化,野無遺賢,則巖穴有彙進之吉,帝舜之德,取人爲善,則山林無獨善之士,在易有賁園之帛,在詩著在郊之旄,蓋以聖明之世,必致林野自重潔退之人,然後帝王之學,可以資啓沃之工,朝著之間,可以勵恬靜之操。伏惟我先大王,蔚興儒術,尊尙朱子,臣請以宋宗優禮朱子之義證之,在昔宋寧宗,卽位翌日,首召朱子爲侍讀,仍又手札慰諭曰,經術淵源,必資勸講,次對之職,勿復固辭,以副朕意,朱子惶恐拜命,所可惜者,寧宗不能終始倚任,以成六經之治耳。粵我聖朝,尤重儒賢,在我孝廟·肅廟盛際,文正公臣宋時烈,在銓衡之任,文正公臣宋浚吉,在風憲之職,而及夫浚吉,控辭蒙遞,則伊時副提學臣金壽恒陳疏,以爲禮遇不迫之意,可謂至矣。其於爲官任賢之道,果何如也?上從其請,卽復浚吉憲長,其後時烈,又以領府事去朝,敦勉不還,則壽恒又上箚曰,時烈任賓師之丕責,爲士林之宗主,其可使徒循常禮,自屛寂寞之濱哉?臣每誦是說,以爲待賢勉留之第一義也。顧今贊成臣宋煥箕,祭酒臣李直輔,經術得於家庭之學,淵源出於宗師之正,德業位望,蔚然爲國家之所倚重。恭惟我孝宗大王,以宋朝待朱子之意,待時烈,亦我先大王,以孝廟待時烈·浚吉之意,待煥箕·直輔者,誠以爲殿下貽燕之謨者,莫如以人而遺之也。殿下卽阼以來,旌招之禮,溢於辭表,勉出之使,屬於道路,庶山林讀書之士,欣逢可爲之會,爭效幡然之心,而亦莫之聞焉。臣愚抑未知殿下招攬之誠,不克孚感而然歟?亦或山人自好之意,必欲遐矯而然歟?臣竊惟自古人君之於儒賢,其侮蔑之疎外之者,固不足論,而雖其知所尊慕者,其始也禮非不勤,敬非不至,而終若招之而不來,挽之而不留,則其不至於怠倦厭薄者,亦鮮矣。今方聖明在上,固何待以此爲戒,而區區愚衷,不能無萬一之慮。伏願殿下,益加優待之禮,必爲延致之道,則非但有裨於聖德,抑將有光於我先王尊朱之盛意,伏願殿下念哉?臣追惟先臣刊進朱書之義,竊附壽恒請留儒賢之例,略暴愚見,庶光聖化,誠雖無隱,語多不裁。伏乞治臣妄言之罪,刊臣臺端之望,以幸公私,不勝大願。臣無任云云。省疏具悉。附陳事,當留意。洪在敏事,不允。爾其勿辭察職。
甲子十一月二十九日午時,上御熙政堂。晝講入侍時,知事趙鎭寬,持詩傳第八卷,特進官尹光顔,持詩傳第八卷,參贊官李廷顯,持詩傳第八卷,侍講官金會淵,持詩傳第八卷,侍讀官朴宗正,持詩傳第八卷,待敎朴宗薰,持詩傳第八卷,假注書鄭祖榮,持詩傳第八卷,記事官盧,持詩傳第八卷,記注官鄭宗顯,持詩傳第八卷,宗臣安春君燝,武臣行護軍申大偀以次進伏訖。上開卷,讀前受音一遍訖。會淵讀奏自厥初生民,止居然生子,仍解釋章句以奏。廷顯曰,上番玉堂金會淵,解釋章句之際,屢有錯誤,推考,何如?上曰,依爲之。出擧條上讀新受音一遍訖。上曰,文義陳之。會淵曰,是詩,推本周家始生之初而言之,厥初生民者民人也,謂周人也。於后稷始生之初,旣以周人稱之者,謂后稷之後,遂爲周也。后稷後千有餘年,文王始受命,文·武之後,又延祚八百年,而皆肇於后稷始生之初,故於此直稱以生民,而又周家基業,本之於重民事,后稷當堯之時,與禹平水土,而烝民乃粒者,是皆后稷之功德,而厥後若公劉·太公,至于文·武,莫不以民事爲重。夫民爲邦本,而稼穡又民生之本,故三代享國,周爲獨多,至於八百年之久,此乃重民本之效也,故必先知稼穡之艱難,又能懷保小民而後,可期國祚綿遠之福。伏願於此留念焉。上曰,所陳好矣。下番陳之。宗正曰,此章云克禋克祀,下章云弗康禋祀,周人,以姜嫄震夙之慶,后稷誕育之祥,歸諸祀享之獲其報,天人感應之理,卽此而有可見矣。蓋祭以徼福,以求嗣續,如後世投靑詞設素饌,祈福之法,不一其規,而未聞靈應之彰著,獨於姜嫄之事,若是顯異者,亦有其由,此云克禋克祀,禋者,精意以享之謂也。精意二字,卽誠字註脚純一無雜之謂,誠則精意豈非誠耶?書云鬼神無常饗,饗于克誠,凡係祀享,不以誠意將之,雖鍾鼓鏗鏘,黍稷馨香,而天神無孚感之理矣。今此姜嫄之祀,盡其誠禮,則其在至誠感神之道,豈無祚胤炳靈之慶耶?故祀字,加一禋字,爲此詩者,其旨深矣。聖明臨御,一遵列聖心法,大小祀典,罔不致誠,小臣於此,無容陳勉,而大抵誠者,天之道也,所包甚廣,非祀典一事所可蔽也。帝王之道,無一不本於誠,而最於感格神人之際,誠意藹然,尤可以推驗,故中庸曰,明乎郊社之禮禘嘗之義,治國其如視諸掌乎?朱子亦云,郊社禘嘗之時,其心擧皆天理,無一毫人僞介於其間,推此心而治天下,何所往而不當?此卽誠之謂也。精意享天,非獨祀典爲然,而無往而非用力處矣。自燕閒幽獨之地,至動作云謂之際,推此誠心,無少間斷,則弸中彪外,久而成化,修齊治平之要,實不外於此矣。伏願體念焉。上曰,所陳好矣,知事陳之。鎭寬曰,下番所奏誠字之義,甚好矣。蓋周家務穡興王之業,是皆后稷誕生以後之事,而周民未生之前,已有此誠意禋祀之誠,以致其誕育之慶,則周家八百年基業,已兆於后稷未生之前矣。夫郊禖祈嗣,求之於渺茫之中,而猶能致感應之祥,則況以是誠,而求之於人道固有之處,豈有不可致不可成之事乎?人之五常,是固有於方寸之間,而無待乎外者也。於此焉反而求之,誠心做去,以之修身正家治國安民,何所往而不可哉?誠之一字,卽天德王道之本也,伏願於此常加聖工焉。上曰,所陳好矣,特進官陳之。光顔曰,諸臣所奏,誠字之義,更無餘蘊,而以神人孚格之理而觀之,則誠之不可掩,有如是矣。夫祥瑞之事,卽後世之所崇信,而後世之人,每以私意而求之,故其弊或至於誕妄不經,而聖人至誠之道,則固有動乎四體,見乎蓍龜,善與不善,皆有先知之道矣。凡於事爲之間,非誠則無以成之,況於神人之際,尤豈容一毫虛僞,而求其感應之效乎?上曰,所陳甚好矣,參贊官陳之。廷顯曰,諸臣旣已詳陳,臣別無可達之辭矣。上曰,閣臣陳之。宗薰曰,論語云,或問禘之說,子曰,知其說者之於天下,其如視諸斯乎?指其掌。夫禘者,旣立始祖之廟,而又祀始祖之所自出,祀於始祖之廟,以始祖配之也。朱子曰,報本追遠之意,莫深於禘,知此則理無不明,誠無不格,治天下不難矣,斯義也,又可推驗於此詩矣,。此詩卽聖人所作,首章所云生民者,統言周人,旣言周人之生,則先言后稷,將言后稷,而推言姜嫄,又推而及於上帝,其報本追遠之意,極爲深長,非聖人,其能及此乎?故生民億兆之衆,莫非上帝之所以付畀祖宗,祖宗又受之上帝,遺之後昆矣。後世之君,能盡敬祖宗之道,而推其餘以撫民生,則治化可以允升,此所謂誠無不格也。又能盡事上帝之道,而推此心,以化民生,則化育可以流行,此所謂理無不明也,故禮曰,萬物本天,人本乎祖,此卽萬殊一本之論也。殿下臨御八方黎庶,惟彼蚩蚩蠢蠢,莫非我祖宗朝受之於天,而以付殿下者也,殿下必深繹此詩之義,每發一政,先思祖宗朝若當此事,則其將何以處之?每起一念,先思上帝若知之,則將以我爲何如云爾?則存諸心發諸事,無一不合於理,向所謂誠無不格,理無不明者,不過此箇工夫,而治國猶指諸掌矣,伏願留神焉。上曰,巨人跡,何以知其爲上帝之武而踐之乎?會淵曰,上古事跡,茫昧難知,而蓋其足跡甚大,只得履其拇痕,則其跡之巨,可以推知,此不可求之於人道之常,故所以歸之於上帝者也。上曰,神人之生,固有異於凡人矣。稷·契之前,又或有如此靈異之事耶?會淵曰,觀於史傳,亦多有靈怪不常,非人道以生者,而此皆未可以考信,惟稷·契之生,見於經傳也,故爲可信也。上曰,此註以姜嫄爲高辛之世妃,而小註孔氏之說,以世妃,爲後世子孫之妃,史記則以爲帝嚳元妃,二說不同,當以何說爲是乎?會淵曰,上古世代,遼遠難知,後世或有書籍,而亦皆傅會爲說,未可準信,未敢知何者爲是矣。上曰,雖未詳知,各陳所見,可也。會淵曰,司馬遷史記,古人亦以爲多所杜撰,自黃帝以後,子孫世數,何可硬定於數千年之後乎?故掌故之家,未嘗以史記所言爲是,而世妃之爲後世子孫之妃,亦未可遽以爲是也。上曰,小註雖以爲後世子孫之妃,而亦不知其爲幾世子孫世妃云者,無或是元妃之謂耶?光顔曰,儀禮,以伯父爲世父,以伯爲世,則以元爲世,似不甚逕庭,而此亦無援據之文,臣未敢必以爲然也。上曰,姜嫄若是帝嚳元妃,則稷·契,與帝堯爲兄弟乎?光顔曰,皆是黃帝之子孫,而至於史記所云元妃之說,則旣難取信,稷·契之爲兄弟,未知其必然矣。宗正曰,馬史帝王世記,以稷·契,係於帝堯之兄弟,又以湯爲契之十四代孫,文王爲稷之十五代孫,世代之遠近,太不相適,故歐陽修,作說而辦之,以此觀之,則后稷之爲嚳之子堯之弟,未可徵信矣。上曰,此章曰,先生如達,何必如是取譬乎?會淵曰,只取其易生之義而言之也。上曰,豈無他取譬之處,而必以小羊爲譬乎?會淵曰,萬物之中,易生而無留難者,無如羊也,故只以此一段,取譬而爲說也。光顔曰,此言,以後世人之審謹於辭令者觀之,則似涉如何,而蓋古人之言語,質樸無文,故只取其易生之義,如是爲說而不嫌也。上掩卷。宗薰曰,法講事體,至爲嚴重,凡有奏事,必待講畢之後,規例卽然。右副承旨李廷顯,乃於儒臣方講之際,徑先請推,有違筵體,推考,何如?上曰,依爲之。出擧條上命諸臣先退。上敎曰,承旨何爲徑先退出乎?仍命書榻敎曰,右副承旨李廷顯推考。又敎曰,左承旨入侍。賤臣承命出傳,還入奏曰,左承旨,實錄廳進云矣。上曰,左承旨入侍,置之,可也。又敎曰,大司成處,陞補數日後設行之意,申飭,可也。仍命退,承史以次退出。
上在昌德宮。停常參·經筵。
藥房都提調徐邁修,提調韓用龜,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。
大王大妃殿,王大妃殿,中宮殿·惠慶宮·嘉順宮,藥房口傳問安。答曰,知道。
沈象奎,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
南履翼啓曰,明日常參,經筵·取稟。傳曰,停。
沈象奎啓曰,禁衛營將官來言,今日本營軍兵,日次私習云矣。敢啓。傳曰,知道。
沈象奎啓曰,御營廳將官來言,今日本廳軍兵,日次私習云矣,敢啓。傳曰,知道。
南履翼啓曰,宣惠郞廳來言,字恤考,修正次請出矣,敢啓。傳曰,知道。
南履翼啓曰,時任閣臣,實職遞解,則不待傳旨啓下,隨卽口傳付軍職事,本有定式矣。直提學朴宗慶,昨日疏批,許遞副提學本職,而軍銜不以口傳擧行,今於經宿之後,始因政事,循例付軍職,揆以格例,未免做錯。奏御文字,何等審愼,而今日兵批望筒中,漏落一字,致勤下詢。臣之矇然不察,不勝惶悚,而當該昨日入直堂上,今日赴政堂上,不可無警,竝從重推考,何如?傳曰,允。爾亦推考。
傳于南履翼曰,禮房承旨,馳詣宗廟·景慕宮,奉審摘奸以來。
傳于沈象奎曰,大臣·備局堂上引見。
吏曹口傳政事,奎章閣直提學單徐榮輔,同知實錄單徐榮輔。
兵曹口傳政事,護軍單徐榮輔。
以吏曹參議金明淳牌不進罷職傳旨,傳于尹涵曰,只推。
有政。吏批,判書黃昇源進,參判朴宗來,參議朴宗慶牌不進,同副承旨尹涵進。以李潮爲吏曹正郞,韓永建爲佐郞,宋知濂爲宗簿正,曺文檢爲社稷令,兪漢人爲寧海府使,朴蓍壽爲茂長縣監。
兵批,判書韓晩裕,參判李尙度,參議林漢浩病,參知朴瑞源入直進,行左承旨沈象奎進。啓曰,兵批無緊窠,吏批無送西之人,無政事之意,敢啓。傳曰,知道。
李廷顯啓曰,行大司憲尹光普疏批未下,執義鄭景祚,掌令宋穉圭,持平李㬖在外,掌令申溆,持平宋冕載牌不進,監察茶時之意,敢啓。傳曰,知道。
以司諫洪受浩,正言元有朋,掌令申溆,持平宋冕載牌不進罷職傳旨,傳于李廷顯曰,只推。
以修撰金相休,副修撰金蓍根·李勉求牌不進罷職傳旨,傳于尹涵曰,竝許遞。
以慶尙左水使李郁延狀啓,進上靑魚,冬至已過,尙不捉得,趁未封進,惶恐待罪事,傳于南履翼曰,勿待罪事,回諭。
傳于尹涵曰,慈宮每以國用不敷,勤勞聖心,當殿所納移來供上中六十供上,年前已命減罷矣。今又命罷所餘四十五供上,下敎若曰,此供上通計一年,爲五千若千百兩,此雖不多,亦可補用,業欲減革,而仰給於此供之類,未及區處,故尙此未諧,今則此類,皆從他支賴,此供上則自明年正月,勿令來納。向時以穀弊釐正爲敎,則廟堂之臣,以經用多賴耗穀,其代未區劃,則雖欲釐正,猝難變通爲對矣。今則移來供上,盡數出付,亦可以稍補國用,此意使廟堂知之,穀弊釐正,亦須申飭爲敎,猗歟大哉?憂國恤民之至德苦心,迥越尋常,實不勝欽仰頌祝之至。廟堂之臣,豈不思悉心對揚之道乎?穀弊釐正之策,其各深究,期有實效事,分付廟堂。
南履翼,以奎章閣言啓曰,直提學徐榮輔敎旨安寶次,濬哲之寶請出之意,敢啓。傳曰,知道。
沈象奎,以兵曹言啓曰,今十一月朔各廳堂下武臣試射,臣曹連因有故,不得爲之之意,敢啓。傳曰,知道。
大司憲尹光普疏曰,伏以揚徽之縟禮將擧,進箋之盛儀先行,慈德益隆,聖孝彌彰,臣民慶忭,曷有其極?仍伏念,臣直是空疎樸野之一老學究也,言論風采,不足動人,文學才猷,兩無所當,通籍立朝餘二十年,曾未有一言之可採,一事之可紀,而偏蒙殊恩,濫竽匪據,淸官顯職,揚歷殆遍,誠不知無似賤品,何以得此於聖朝也。居常懍惕,若隕淵谷,惟以趨走爲恭,生死向前,思效涓埃之萬一矣。迺者柏府新命,忽下於千萬夢想之外,臣聞命驚惶,繼以訝惑,莫知措躬之所也。夫都憲之爲任,振肅憲綱,彈壓百僚,政事之得失,待之而糾正,風俗之汚隆,隨之而變移,故古人以此謂之行道之職,則是何等重任也,何等峻選也?雖使名儒碩德,著風裁而負人望者處之,猶且逡巡而不敢當,況如臣之庸陋謭劣,最居人下,何可濫叨而冒據乎?當徽號議上臨殿受進之時,兩司長官,例當入參,而且有先進參後謝恩之特敎,臣適以藥院之任,身在闕中,事會旣遽,義分是懼。雖不得不張皇承膺,而至若以副急一出,仍因蹲冒,則萬萬非臣之所敢出也。臣身之畢竟顚沛,縱不足恤,而其爲辱聖簡而玷公器,當何如哉?且臣自來衰癃之質,近又重添寒感,咳逆猝劇,頑痰塞喉,有時昏窒,不省四到,委頓床笫,轉側須人,以情以病,萬無可强之勢,累違召牌,冞增惶蹙,玆敢略陳衷懇,仰瀆崇嚴。伏乞聖明,俯垂鑑諒,亟遞臣所叨之職,仍治臣逋慢之罪,以肅朝綱,以安微分,不勝幸甚。臣雖不以言責自處,而事在目下,義重懲討,有不容泯默者,敢此附陳焉。噫嘻痛矣,亂逆之禍人家國者,從古何限,而豈有如在敏之窮凶絶悖者哉?誣逼聖躬,指意憯慝,網打廷紳,猶屬餘事,必欲斁滅我倫綱,疑眩我義理,凶圖逆節,彰露無餘,以至於宸衷悚然,群情震驚,大僚聯箚請鞫,三司交章聲討,卿宰侍從,莫不陳疏力言,正所謂國人皆曰可殺,而幾朔相持,兪音久靳,滿廷臣僚,擧皆抑鬱,率於頃日賓筵,特允臺啓,王章自此可伸,輿憤庶幾少洩,而傳旨因爲不下,俾不得開鞫按問,末乃減死島置,有若尋常罪囚者然,臣未敢知殿下,有何顧惜於一在敏,而乃有此匪常之過擧也。旣允之臺啓,終不施行,必付之凶逆,姑置不問,其爲傷國體而壞邦憲,當復如何?凶如此賊,逆如此賊,而刑訊不加,窩窟未覈,使之假息海島,任其綢繆,則將不知何樣禍機,又發於何時耶?思之及此,豈不凜然?伏願殿下,亟加三思,廓揮乾斷,劇逆在敏,卽命拿來,設鞫嚴覈,快正典刑,俾王法得伸,亂賊懲畏焉。臣無任云云。答曰,省疏具悉。洪在敏事,已有處分,不允。卿其勿辭行公。
大司諫朴宗京疏曰,伏以一陽方生,百祿畢至,揚徽之盛禮誕宣,稱慶之縟儀將擧,臣民慶忭,曷有其極?仍伏念臣姿性之鹵莽,才識之蔑劣,固是聖明之所已俯燭,而歷遍華顯,濫躋緋玉,踰涯之戒,集木之懼,恒切于中,而不自意諫長新除,忽下於郡紱纔解之餘,臣惝怳悚蹙,罔知攸措。夫薇垣之長,責任素重,地望自別,苟非言議風采爲世所推者,則莫宜居之,如臣瘦庸,不可玷汚而濫授也,明矣。今當合辭方張,天牌儼臨,揆以分義,固當竭蹶趨造之不暇,而非但望實之不稱,竊有私義之難安者。三司合啓中朴宗岳事,卽臣袒免至親,循例隨參,已非敦風之義,而抑臣又有所區區微諒。昔在丁酉年間,臣之先臣,以此人之名在啓辭,創爲引避之啓,特蒙先朝體諒之恩,臣之忝叨三司,每當合辭之際,前後除命,一味逡巡,寔出於遵父志而靖私義也。由前由後,義無異同,此又臣難冒之一端。伏乞亟賜遞改,以幸公私,千萬祈祝之至。臣於丐免之章,不宜贅及他說,而事在目下,義急懲討,玆敢附陳焉。噫嘻痛矣,在敏之罪,可勝誅哉?梟獍之性,鬼蜮之行,世所共知,臣不更煩,而向來臺臣通儒之處分,莫非稟決慈旨,推明慈德,而且於大臣附奏批旨頒下之後,大小逆臣,無不曉然洞悉,油然感激,頌慈仁而仰聖孝,則噫,彼在敏,抑獨何心,闖呈凶疏,顯售疑亂,至以受誣等說,敢逼不敢言之地,必欲上肆脅持,下售構陷,驅一世於無倫罔測之科,其設心造謀,吁亦凶憯。惟我慈聖,何嘗有一毫受誣,而渠敢曰受誣,則渠之所言,乃所以誣慈聖也。殿下每以爲事屬寡躬,處分務從參恕,遂有酌處之擧,而臣則謂此非殿下之罪人,實是慈聖之罪人也。殿下之爲慈聖嚴討,固宜不後於群下,而旣允臺啓,旋從末勘者,豈不有欠於仰體慈聖之義乎?日前下敎中,島配者,亦可設鞫爲諭,今不可以已發配而有所遲疑。伏願殿下,亟命有司,斯速拿來,嚴鞫得情,夬施顯戮之典,以洩神人之分,斷不可已也。臣無任云云。省疏具悉。洪在敏事,不允。本職許遞。
甲子十一月三十日午時,上御熙政堂。大臣·備局堂上引見入侍時,行左承旨沈象奎,假注書鄭祖榮,事變假注書韓泰登,記注官鄭宗顯,別兼春秋徐有恂,左議政徐邁修,右議政李敬一,行戶曹判書趙鎭寬,行吏曹判書黃昇源,行禮曹判書韓用龜,兵曹判書韓晩裕,刑曹判書李勉兢,行護軍李得濟·李仁秀,行都承旨徐瀅修,副應敎金會淵,以次進伏訖。邁修等曰,雨餘稍寒,聖體若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。上曰,次對爲之。邁修曰,粵在辛丑,自朝家,許貸關西銀五千兩於立廛市民,以爲御衣襨及經用緞匹燕貿之資,而初以十年定限矣。更軫本廛凋弊之實狀,加以十年退限,逮至辛酉限滿之後,逐年以五百兩備納矣。卽見譯院所報,則廛人之所貸公貨,今旣鱗次充滿,而依前以五千兩無包越送,係是法外,方欲捧稅云。象譯輩之言,不無所據,而惟彼廛人輩,雖蒙朝家曠絶之恩,目下難支之狀,與前無異,其在軫恤之道,不可無闊狹。關西貸銀之未及備納者,今爲三千兩,此數畢納之限,旣在庚午,此外限十年更爲仍貸,俾得以上奉國役,下保廛業之地,似好,以此分付譯院及箕營,何如?上曰,依爲之。出擧條邁修曰,今因言端,有所仰達者矣。近來銀貨漸貴,殆至匱竭,而送使支勅,需用浩繁,以匱竭之財,需浩繁之用,此是行不得之勢也。蓋銀之漸貴,以銀鑛之漸少而然也。昔在先朝,有司之臣,不能選擇差人於銀店,多有貽弊於民間者,故自上特察此狀,仍有防禁銀店之命,自是之後,銀出漸稀,每當不得不用之時,則艱乏特甚,此不可無變通之政矣。當初禁令,特出於矯捄太濫之意,而非欲其一切永塞也。此後産銀諸處,若聞有可開銀礦之處,則雖不可如前爛漫,而從宜闊狹,許令開店,不害爲裕財之一端,故敢此仰達矣。上曰,令戶判詳知而擧行,可也。鎭寬奏曰,小臣俄亦聞大臣之言矣。大抵用處則繁,而出處則無匱乏之患,其勢固然,三四十年以來,以倭銀補用,而倭産又絶罕矣。先朝戊午年,以銀店之太多,差人之不擇,多有貽弊之端,其時堂上,至於被罪,仍有防禁銀店之朝令矣。到今銀貨漸竭,用度極艱之時,誠不可無變通闊狹之政,而亦不可使過濫,復生前日之弊,惟在酌量處之矣。上曰,從便善處,可也。邁修曰,文臣之登第後分館,乃是發軔之肇軌,而一失其路,關渠門戶,不可以主圈者聽聞之偶錯,仍置不問也審矣。伏聞國子分館人徐道裕·權拚·邊始暹·金啓淵·金聲振·崔鴻晉,俱以名閥後裔,當屬槐院,而伊時主圈者,未及詳悉,至今爲公議之稱屈云。在前如此之人,多有移施槐院之例,竝令槐院施行之意,分付。關西人趙永傑,故右尹趙昌來之孫,且有英廟朝受敎,而亦不免混歸國子云。先朝受敎之仍不遵用,揆以事面,殊甚未安,一體槐院施行,何如?上曰,依爲之。出擧條邁修曰,小臣濫叨匪據,無所裨益,惟以筋力奔走,爲一分報效之道,況藥院之任,職在保護,何敢憚勞,而賤疾素患風痰,當寒添劇,日次候班,屢致闕禮,不勝惶悶之至。向以此意,陳箚乞解,而未蒙體諒,今又煩陳,極知惶悚,而數日以來,病情有加,實難自强,小臣所帶藥院之任,特許遞免,不勝顒祝之至。上曰,箚批已言之,而如可强力,則姑爲行公,好矣。日次雖或未參,亦何妨乎?邁修曰,副提調朴宗慶,陳疏承批之後,今日賓對,亦不進參,揆以事體,極爲未安,姑先從重推考,更加申飭察任,何如?上曰,依爲之。出擧條上曰,今旣有言端矣,近日實錄堂·郞仕單,懸病者甚多,是果有實故而然乎?邁修曰,或有實故實病而不進者,堂上中徐榮輔,則方在削職中,不得仕進云矣。上曰,左相旣兼摠裁官,此後則有實故外,俾不得如前不進之意,各別申飭,可也。敬一曰,小臣以先山焚黃事,陳箚蒙允,亦已多日,而適値有事,未能出去矣,今日則當爲下直矣。上曰,先山在何地,而何日當離發乎?敬一對曰,在廣州·抱川等地,而明日當發去矣。上曰,歷省後,必須遄返也,澆奠床備給命下乎?敬一曰,向日已蒙命下矣。上命書傳敎曰,日前飭敎何如,而今見仕單,實錄堂郞中無故懸病者甚多,極爲駭然,姑先竝從重推考,令摠裁官,各別申飭。用龜奏曰,今番稱慶陳賀與元朝陳賀,有兼行之命矣。一日之內,竝行二禮,則儀節之間,多有相礙者,致詞與箋文,皆爲兩度,已難竝行,而正朝朝賀,則致詞後有答致詞,而稱慶陳賀則無之,稱慶陳賀則有頒敎文,而正朝朝賀則無之矣。奏未畢,上曰,答致詞之文,何如?用龜曰,冬至則曰,履長之慶,與卿等共之,正朝則曰,履新之慶,與卿等共之,此是答致詞之文,而朝賀與陳賀,則一時竝行,自多儀節之相妨,何以磨鍊乎?上曰,節目書入,則當更思而書下矣。上又敎曰,陳賀時服色,何如耶?用龜曰,五禮儀,正至朝賀則用冕服,稱慶陳賀,則以絳紗袍載錄,而庚子以後,因先朝特敎,東朝進賀則皆以絳紗袍定式矣,此亦當稟定而爲之矣。上曰,筵退後以草記稟定,可也。鎭寬曰,殿役,自今日當爲御榻丹靑,而明政殿·崇政殿,皆以唐朱紅爲之矣,仁政殿則當依舊用倭朱紅,而新造材木未乾,若日後木乾生隙,則倭朱難以改塗,若用唐朱紅,則改塗不難云,何以爲之乎?上曰,以唐朱紅爲之,可也。晩裕曰,來日爲政月矣,營將等窠,當加資者爲五人,而今番瓜滿,只是四窠,準二十朔後內移,是爲定式,而依近例,未滿一二朔者,當內移,故敢此仰達矣。上曰,依爲之。出擧條勉兢曰,近來紀綱陵夷,風俗頹敗,毆打之訟,凌犯之習,日益滋繁,誠非細故,而臣於九月待罪本曹參判也,聞班族閑良輩四人,毆打朝士,至於破䐉摺齒,幾至死境,故二人先爲捉囚,欲待同黨之竝捕,如法勘處矣。其中一人,越獄逃躱,至今數朔,尙未捉得,此雖異於錄啓,重囚典獄,亞於王府,則罪人越獄,事係變怪,該署不謹防守之責,在所難免,當該入直官員,令該府拿問處之,逃躱罪囚,若又置而不問,則法無所施,大關後弊,令兩捕廳,竝與未推捉兩人,各別跟捕,期於捉得,何如?上曰,依爲之。出擧條仍敎曰,兩捕將今旣登筵,刑曹逃躱罪人,着實詗捕,可也。上命書傳敎曰,此時守令,不可久曠,有闕之代,政官牌招開政差出,待下批,與未下直守令,皆令不多日辭朝,以一直提學徐榮輔削職傳旨。上命書傳敎曰,奉牌,非此閣臣所獨爲,則飭已施矣,給牒敍用竝仍任,令本閣牌招察任。象奎承命書之。上命書大司憲疏批。又命書大司諫疏批。象奎曰,今日賓對,兩司行公諸臺,無一人進參,事甚未安,竝推考,何如?上曰,依爲之。出擧條象奎曰,大司憲尹光普,疏批已下,卽爲牌招,何如?上曰,依爲之。出擧條上命大臣先退。上敎于用龜曰,稱慶進賀服色,丁卯年用冕服乎?用龜對曰,丁卯年用絳紗袍矣。瀅修曰,正至朝賀,則庚子以後,以降紗袍定式,而稱慶陳賀,則丁卯年,亦用絳紗袍矣。上曰,禮判詳考屢年前例,今日內草記,可也。仍命書榻敎曰,大王大妃殿進御加味養胃湯,依前方五貼製入。仍命退,諸臣以次退出。
上在昌德宮。停常參·經筵。
李廷顯啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
南履翼啓曰,明日常參·經筵,取稟。傳曰,停。
李廷顯啓曰,來初五日朝參日次,而國忌正日相値,頉稟之意,敢啓。傳曰,知道。
李翼晉啓曰,漢城府郞廳來言,獻民數修正次請出矣,敢啓。傳曰,知道。
傳于南履翼曰,禮房承旨,馳詣受香所奉審,摘奸以來。
傳于尹涵曰,召對爲之。
承旨前望單子入之,李好敏落點。
兵曹口傳政事,副司果單金相休·李勉求。
李廷顯啓曰,行大司憲尹光普,掌令申溆,持平宋冕載,牌不進,執義鄭景祚,掌令宋穉圭,持平李㬖在外,監察茶時之意,敢啓。傳曰,知道。
以司諫洪受浩,正言元有朋,掌令申溆,持平宋冕載牌不進罷職傳旨,傳于李廷顯曰,只推。
以濟州牧使朴宗柱狀啓,柑橘成熟不足,莫重薦新及進上,俱不得如例封進,惶恐待罪事,傳于南履翼曰,勿待罪事,回諭。
南履翼,以吏曹言啓曰,今此崇陵忌辰祭獻官,前大司諫朴宗京塡差,而時無職名,令該曹,口傳付軍職,何如?傳曰,允。
兵曹口傳政事,副護軍單朴宗京。
李翼晉,以戶曹言啓曰,大王大妃殿所納移來內人四十五供上,盡數減下事,命下矣。移屬尙宮十,侍女二十,水賜五,水母五,巴只五,合四十五人,宣飯·衣纏等各種,來乙丑正月初一日爲始,勿爲進排事,分付各該司之意,敢啓。傳曰,知道。
李翼晉,以戶曹言啓曰,曹中各樣物種,歲末遺在,依例別單書入之意,敢啓。傳曰,知道。
南履翼,以禮曹言啓曰,卽接濟州牧使朴宗柱狀啓謄報,則十月令宗廟·景慕宮薦新唐金橘,如數封進,柑子備數無路,以一百七十八箇,都封上送,以爲稟旨事爲辭矣。唐金橘,依例當日薦進,柑子雖未備數,多有分排薦獻之例,今亦依前例分排,當日一體薦進,何如?傳曰,允。
南履翼,以奎章閣言啓曰,景慕宮望廟樓,今朔奉審無頉之意,敢啓。傳曰,知道。
南履翼,以奎章閣言啓曰,直提學徐榮輔,疏批已下,待明朝牌招察任,何如?傳曰,允。
李廷顯,以兵曹言啓曰,卽接慶熙宮入直衛將具泓愼牒報,則禁漏前小松一株折落云,令該所依例斫去之意,敢啓。傳曰,知道。
李廷顯,以備邊司言啓曰,本司武郞廳崔命遠,奔走勤仕,已前十五朔,依例六品遷轉事,捧承傳施行,何如?傳曰,允。
李廷顯,以義禁府言啓曰,卽接月令醫員朴宗峻手本,則時囚罪人李敏植,素患腹病,苦劇之中,添得泄瀉,晝夜叫痛,食飮全却,氣息奄奄,實有難保之慮云。自前罪人病勢危重,則一邊保放,一邊草記,曾有定式矣。時囚罪人李敏植,姑爲保放之意,敢啓。傳曰,知道。
直提學徐榮輔疏曰,伏以臣抱難强之情勢,負難貰之罪犯,縮伏私次,恭俟重勘,曾未幾日,收敍遽降,恩旨鄭重,曲賜原恕,官秩如舊,牙牌繼下,霜雪雨露,莫非至敎,聞命感泣,五內震掉。臣之日前負犯,臣亦自知其罔赦,而顧念臣身,鐵限在前,實出於萬萬不獲已耳。以今視前,情踪則固自如矣,罪戾則益有加矣。是豈有一分冒出之望,而違牌路阻,俯仰不得,惶悶阨塞,計無所出,遂不得不隨牌而進,奉誥而退,於是乎靦影於金華之省,蹐足於紅藥之步,無面可顯,撫心自悼,臣實自知,人謂斯何?星辰曳履,世所艷稱,而今臣未覺其官之爲榮,祗見其身之可羞,高天厚地,若無所容,臣情到此,吁亦慼矣。國之所以維持風敎,下之所以藉手事君,惟廉恥是已。廉恥稱爲廉防也者,蓋以廉恥爲人之大防,而甚言其不可踰越也。臣之向來所遭,卽無論事之大小,臺地聲罪,左右迭發,遣辭之峻,令人懍怕,臣雖無狀,旣受此名,彈墨猶未乾耳。今若貪戀榮寵,揚揚周行,則是廉防謂可懷也,天下寧有是哉?臣固不足恤,亦豈不爲淸朝士大夫羞乎?內閣之班,素稱仙僚,而直學之官,尤係峻選,歷數從前,人器如臣,踪地如臣者,未嘗濫充於其間,則今玆之拜,大致名器之玷汚而已,是豈不備惟人之義哉?臣之目下義諦,雖閒司漫職,猶將逡巡而不敢當,況是職也,豈可以迫阨一出,雖謂之究竟,因仍蹲據,自同無故也?玆敢披瀝肝血,冒瀆崇嚴,冀聖明之矜察也。且臣亦有私義之難於冒居者,由前由後,義在必遞。至若籌司訏謨之地,尤非如臣滓穢之蹤,所敢擬議。臣自承命之初,豈不欲仰首一號,以丐鑑諒,而臣於其時,歸依松楸,杜門訟愆,循例控辭,分所不敢,泯默至今,臣罪滋大,敢此冒萬死牽連仰懇。伏惟聖上,天地父母,憐臣情之至爲窮蹙,察臣言之非出假飾,將臣內閣籌司之任,竝賜刊改,仍命有司,重治臣罪,俾四維張而法紀昭,千萬幸甚。臣無任云云。答曰,省疏具悉。向來事,予已洞燭,今何更引乎?卿其勿辭行公。
戶曹參判金魯忠疏曰,伏以臣,向陳一疏,仰暴血懇,聖批隆摯,開釋丁寧,至以不以此事,使卿狼狽爲敎,雖慈父之思保赤子,何以加此?瞻聆所及,猶且感祝,臣雖冥頑,寧不殞結?生死肉骨之恩,未足以喩臣今日之遇也。第念臣荐承前後飭敎,怵畏義分,去益靡措,終不敢不冒沒肅命,亶出於叩謝聖恩之意,夫豈有彈束周行之計哉?聖敎之昭晰,雖無餘蘊,情地之危蹙,終難自恕,群疑尙在,身如竊鐵之人,餘悸未定,情同傷弓之鳥,雖欲憑恃寵靈,晏若無故,其奈滓累之蹤,踧踖難進,何哉?榮途一步,更無可論,而惟是抛在散班,時承起居,則臣之志願,萬萬足矣。間於肅謝之後,鎭日呈辭,冀遞所叩者,殆近一月,而喉院退却,入撤無路,臣之情私,可謂窮且慼矣。玆不得不略入文字,仰瀆崇聽。伏乞天地父母,諒臣至切之懇,將臣職名,亟許遞改,勿復加以誤恩,俾卒生成之澤,不勝大願。臣無任云云。答曰,省疏具悉。當初特除,意豈徒然,而到今尤無可引之義。卿其勿辭行公。
甲子十二月初一日未時,上御誠正閣。召對入侍。參贊官李翼晉持綱目第二十九卷,侍講官金會淵持綱目第二十九卷,侍讀官朴宗正持綱目第二十九卷,直閣洪奭周持綱目第二十九卷,假注書鄭祖榮持綱目第二十九卷,記注官車信用持綱目第二十九卷,記事官崔鳳和持綱目第二十九卷,以次進伏訖。上命開卷讀之。會淵讀自王恭擧兵叛,止桓·文之勳也。上曰,下番讀之。宗正讀自仲堪然之,止悉配之。上曰,參贊官讀之。翼晉讀自涼沮渠蒙遜,止屯據金山。上曰,閣臣讀之。奭周讀自燕慕〈容〉詳,止乃不敢言。上曰,注書讀之。賤臣讀自八月郭黁,止爲盟主。上曰,上番讀之。信用讀自九月秦太后,止德許之。上曰,下番讀之。鳳和讀自二年,止以實代。上敎于翼晉曰,今日坐直,誰耶?翼晉對曰,小臣與右副承旨李廷顯矣。上曰,文義陳之。會淵曰,秦主興,勤於政事,延納善言,如杜瑾等,以論事擢用,姜龕等,以儒學見待,其所謂儒學,豈能爲眞正學問,而其能自拔於戎翟之中,崇尙儒術,固甚可貴矣。奏未畢,上曰,秦主興,是符堅之子乎?會淵曰,此非符秦,卽姚興也。上曰,是姚萇之子乎?奭周對曰,然矣。上曰,姚興之爲人,勝於姚萇乎?會淵曰,以此文所載數事觀之,則雖謂之勝於姚萇,可也。上曰,秦王之不罪李嵩,其事善矣。會淵曰,自漢文短喪以後,後世仍之,未有能改之者。尹緯此言,不過習熟見聞,未免時俗之論,李嵩則卓有見識,爲此正論,秦王之不罪,誠善事矣。上曰,漢文以中主之姿,猶有遺詔短喪之失,姚興則論其爲人,豈可謂勝於漢文,而以此一事言之,雖謂勝於漢文,可也。會淵曰,漢帝遺詔,只令天下臣民,以日易月,而後世因以襲謬,遂爲短喪之制,漢文本意,則實未必然也。秦主之不從尹緯,能拔時俗而遵正禮者,可謂能充其良心矣。如晉武帝者,亦能行三年之制,而秦主則以夷狄之君而能如是,是爲難耳。上曰,上番畢奏前說。會淵曰,秦主興,當四隣戰爭之時,獨能留心爲治,延納善言。夫延者,收攬來諫之謂也,納者,開納虛受之謂也。蓋來諫固難,而納諫尤難,能納而後,有實效,而亦可以來諫矣。諫而不用,則人孰樂告以善乎?上曰,下番陳之。宗正曰,魏王珪天命之說,無足說道,而史氏書之方冊,則褒貶之意,有可見者矣。上曰,此欲發問者也。魏王所謂此固天命,將若之何者,固無可論,而其下云,四海之民,皆可謂國,在吾所以御之,何患無民,此言,何如?無乃有欠於恤下之道耶?宗正曰,誠如聖敎矣。普天之下,雖云莫非王臣,而民之所歸,專係於撫摩之如何。故曰撫我則后,豈有不恤其民而可以爲國乎?且以上款言之,疾疫之來,雖有時運之適來,而爲人牧者,固當隱恤周活,如救焚拯溺,而豈可諉之於天命而立視其死乎?此如齊梁之君,歲饑民散,而曰非我也,歲也者矣,烏在其爲民父母耶?此可謂一言而喪邦者也,史氏之錄此,將以爲鑑戒於後世也。上曰,參贊官陳之。翼晉曰,魏主天命之說,非人君之所可道也。唐臣陸贄之言曰,人君造命,夫人之死生禍福,固有命數之不可易,而至於人君,則代天理物,有裁成輔相之功,苟於人力可及之處,能盡其道,則自可以合天理而享天心,使危者復安,而亂者復治矣。故曰,君與相不可以言命,爲其有造命之權也。中庸所謂天地位萬物育,莫不係於人事,雖當艱屯之時,豈可便歸之天命,而置之無可奈何之地乎?陸贄此言,實有暗合於聖賢之旨矣。上曰,閣臣陳之。奭周曰,今日文義,上下番及參贊官,皆已仰奏,別無可陳,而拓跋珪所謂紂以甲子亡,周以甲子興云者,亦可見其不拘俗忌之英斷矣。上曰,珪之此說,果何如?奭周曰,晁崇之說,卽巫史卜祝之餘論,蓋桀以乙卯亡,紂以甲子敗,後王之於此日,不設讌飮,不行大事,蓋欲因其日而存其戒,以寓杇索六馬之懼,卽所謂殷監不遠之意也。豈謂其干支日辰之有犯於忌諱哉?時日忌諱,未知其昉於何代,而孟子曰,天時不如地利,註天時孤虛旺相之屬,王制有執左道時日以亂政者殺不以聽之文,後世則學士大夫,反或崇信其說,機祥繁而左道熾,拘忌甚而民俗訛,此亦正道不明之一端也。魏王珪之答晁崇,辯則辯矣,而若曰泝其源而折其妄,則未也。必也擧所謂禨祥拘忌之屬,一切辭而闢之,無得以干先王之正法,則是亦明正道壹民志之端也。上曰,王恭叛者,是叛晉之謂乎?會淵曰,然矣。上曰,王恭之叛也,何不興師問罪,而反遣使謝之乎?王緖輩,何爲劃此計乎?會淵曰,晉自南渡,王室陵夷,綱紀不張,若王敦·桓溫等亂臣接跡,而皆不能聲罪致討,惟事姑息,是時道子爲政,而爲人庸懦,故處事若是矣。宗正曰,綱目書之以叛,筆法可見,而遣使謝之,卽道子之所爲也。奭周曰,王國寶·王緖,固是小人,王恭苟有爲國家除奸慝之志,則明告于君,以正其罪,可也。今乃擧兵而向闕,以托淸君側之名,非反逆而何?人臣而有此擧,則其心迹之何如,更無可論矣。道子之遣使謝之,亦可見當時綱紀之掃地矣。翼晉曰,禮樂征伐,自天子出,朝廷雖有小人,豈可不稟君命而擅自興兵乎?上曰,殷仲堪,何如人也?會淵曰,晉時用人,專尙門地,只取淸談,故人才不出,而若仲堪,尤不足稱,以人以器,一無可取者矣。上曰,仲堪畢竟,何如?會淵曰,後又稱亂,而爲桓玄所殺矣。上曰,元顯是道子之子乎?會淵曰,然矣。上曰,元顯,以爲王殷,終必爲患,欲潛爲之備,道子則不知,而顯獨知之,可謂勝於道子否?元顯此言,果何如耶?奭周曰,王殷輩之必爲後患,無人不知矣。苟欲爲之備,則先正朝廷,使擧措合宜,而人心自服,則雖王殷千百輩,亦何畏哉,而不唯不此之爲,他日元顯柄政之後,淫虐日甚,意爲桓玄之所殺,若元顯者,其薄有才謀,適足爲殺身之階矣。會淵曰,元顯欲潛爲之備者,其謀淺矣。誠欲備患,則是豈潛爲之事乎?上命掩卷。仍敎于會淵曰,行公玉堂,有幾人乎?會淵曰,只有任厚常·洪秉喆二人,而纔已出直,下番姑降入直矣。宗正曰,任厚常,則與金熙周有嫌避,將不得行公云矣。上命書傳敎曰,在外玉堂許遞。又命書傳敎曰,同副承旨許遞,前望單子入之,待下批牌招察任。上敎于奭周曰,閣臣做度番,幾日乎?奭周對曰,待敎三十日,直閣二十日,而非一時盡入者矣。上命玉堂·閣臣先退。上又敎曰,李好敏院中,無相避之人乎?翼晉對曰,似無相避者矣。上曰,承旨前望批下後,詳知而頒布也。仍命退。承史以次退出。
上在昌德宮。停常參·經筵。
南履翼啓曰,明日常參·經筵,取稟。傳曰,停。
金在昌啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
傳于南履翼曰,下直守令留待。
傳于南履翼曰,右副承旨許遞,前望單子入之,待下批牌招察任。
承旨前望單子入之,金在昌落點。
傳于南履翼曰,諸承旨,持公事入侍。
傳于南履翼曰,下直守令入侍。
承旨前望單子入之,李溏落點。
兵曹口傳政事,護軍沈象奎。
南履翼啓曰,行大司憲尹光普,掌令申溆,持平宋冕載牌不進,執義鄭景祚,掌令宋穉圭,持平李㬖在外,監察茶時之意,敢啓。傳曰,知道。
以司諫洪受浩,正言元有朋,掌令申溆,持平宋冕載,牌不進罷職傳旨,傳于南履翼曰,只推。
以濟州防禦使朴宗柱狀啓,進上洞庭橘,以山橘代封,惶恐待罪事,傳于金在昌曰,勿待罪事,回諭。
以江華留守吳載紹狀啓,前中軍李晩遠罪狀,今攸司稟處事,傳于金在昌曰,觀此狀辭,李晩遠所爲,可勝痛惡?此與贓吏何異,而反有甚焉。爲先依贓囚例,今日內,捧供以聞。
金在昌啓曰,卽者義禁府都事來言,罪人李晩遠,依贓囚例,今日內捧供事,命下,而判義禁趙尙鎭受由,知義禁金勉柱實錄廳進,同義禁李尙度兵曹入直,只有同義禁徐美修一人,無以備員,而且贓吏口招,與他囚捧供有異,次堂例不得擧行云,何以爲之?敢稟。傳曰,判義禁牌招。
傳于金在昌曰,召對爲之。
傳于李溏曰,坐直承旨入侍。
禮曹,今十二月十三日,王大妃殿誕日陳賀時,應行節目,參考前例磨鍊爲白去乎,依此擧行何如?啓旣承慈敎,權停爲良如敎。
南履翼,以禮曹言啓曰,卽接崇陵參奉所報,則今初五日本陵忌辰祭享,兩官當爲進參,而別檢金鐮,身病猝重,無以進參云矣。本陵別檢金鐮改差,其代,令該曹以在京無故人,口傳差出,以爲備員將事之地,何如?傳曰,允。
吏曹口傳政事,以金圖遠爲崇陵別檢。
金在昌,以兵曹言啓曰,本曹佐郞李愚在,身病猝重,屢度呈狀乞遞。宿衛重地,不可久曠,今姑改差,何如?傳曰,允。
金在昌,以兵曹言啓曰,卽接南道參軍金星翼牒報,則禁衛營所授木覓山東邊九嶷峯近處體城二間許,頹圮云。爲先令繕工監,把子圍排,分授軍門,急速修築,而把守軍兵,亦令該軍門,量宜定送,限改築間,嚴加守直之意,分付,何如?傳曰,允。
金在昌,以禁衛營言啓曰,本營分授九嶷峯東邊體城二間許頹圮處,把守軍,令該軍門,量宜定送,限改築間,嚴加守直事,自兵曹草記矣。將校一人,出番鄕軍二十名,嚴飭定送,限修築間,率領晝夜輪回守直之意,敢啓。傳曰,知道。
金在昌,以義禁府言啓曰,前中軍李晩遠,依贓囚例,今日內捧供以聞事,命下矣。李晩遠,今方待命,依贓囚例,具格拿囚南間之意,敢啓。傳曰,知道。
甲子十二月初二日午時,上御誠正閣。諸承旨持公事,下直守令同爲入侍時,行都承旨徐瀅修,行左承旨沈象奎,左副承旨南履翼,同副承旨李好敏,記事官韓兢履,假注書鄭祖榮,記注宦車信用,記事官崔鳳和,待敎朴宗薰,金川郡守李厚重,龍崗縣令金邁淳,狼川縣監閔師宣,咸平縣監李載弘,玄風縣監崔之聖,以次進伏訖。上曰,守令進前。邁淳進前,奏職·姓名。師宣進前,奏職·姓名。之聖進前,奏職·姓名。厚重進前,奏職·姓名·履歷·七事。載弘進前,奏職·姓名·履歷·七事。上敎曰,龍崗雖非歉歲,穡事不如他道,下去善爲之。又敎曰,狼川今番運木之役,必爲民弊矣。侍從之臣,異於他守令,下去善爲之。又敎曰,玄風亦下去善爲之。仍命守令先退。瀅修曰,狼川縣監閔師宣,筵席擧措,多有顚錯,推考,何如?上曰,依爲之。出擧條上命讀公事。好敏曰,吏房無公事矣。瀅修曰,戶房無公事矣。履翼,以禮房讀奏咸鏡監司李翊模啓本,濬源殿冬至祭設行事。象奎曰,兵房無公事,刑房代房無公事矣。瀅修曰,工房代房無公事矣。瀅修曰,右副承旨金在昌,旣有只推之命,更爲牌招,何如?上曰,依爲之。出擧條瀅修曰,新除授承旨李溏,卽爲牌招,何如?上曰,依爲之。出擧條瀅修曰,今月三十日,日次問安,每進定於二十九日,來初五日問安,又進定於初四日,卽每年應行之例也。自今仍爲定式施行,何如?上曰,依此爲之。上命書傳敎曰,褒貶勿拘齋日,開坐。又命書傳敎曰,兵工換房。好敏承命書之。上敎于象奎曰,實錄廳職務,無相妨之端乎?象奎曰,自多有相妨者矣。上命書傳敎曰,左承旨計遞,前望單子入之,待下批牌招察任。上敎曰,實錄廳役事,今至何境,而何時可畢云耶?象奎對曰,明春則可以畢書,而堂郞諸人,各有分掌,其中或有已畢者矣。上曰,英廟寶鑑,何時纂出耶?瀅修對曰,英廟寶錄畢後,卽爲繼成,而列聖朝寶鑑,未及成者,其時竝爲撰成,爲一統編帙,而先大王親製序文,又以列朝寶鑑分爲各編,奉安於太廟各室,此實國朝初行之盛擧也。上命退。諸臣以次退出。
甲子十二月初二日申時,上御誠正閣。召對入侍,坐直承旨同爲入侍時,行左承旨李溏,參贊官金在昌,持綱目第二十九卷,侍讀官朴宗正,持綱目第二十九卷,任厚常,持綱目第二十九卷,待敎朴宗薰,持綱目第二十九卷,記事官韓兢履,持綱目第二十九卷,記注官車信用,持綱目第二十九卷,記事官崔鳳和,持綱目第二十九卷,以次進伏訖。上命開卷讀之。宗正讀自二月燕王寶,止江·預州軍事。上曰,下番讀之。厚常讀自會稽王道子,止徐歸龍城未晩也。上曰,參贊官讀之。在昌,讀自寶從之,止自稱昌黎王。上曰,閣臣讀之。宗薰讀自盛欲赴哀,止用分至及臘。上曰,注書讀之。賤臣讀自王恭·殷仲堪,止有明帝之風。上曰,上番讀之。信用讀自仲堪聞恭擧兵,止恭兵潰亡走。上曰,下番讀之。鳳和讀自爲人所獲,止敕使回軍。上曰,文義陳之。宗正曰,是時晉室不競,强鎭顓權,如王恭·殷仲堪輩,皆有跋扈之習,謀國者,當思所以裁制之道矣。然而尙之此言,不識大體。前此王敦·桓溫輩,亦方鎭之跋扈者,而亦皆得剪滅而鉗制之。今乃計不出此,而方鎭之强盛,欲樹腹心於外,以重宰相之權,方鎭與宰相,內外爭權,互相煽禍,則將置國事於何地?尙之之言,只知有道子,而不知有晉室也。大抵權者,人主所以御世之具也。若使摠攬權綱,不令太阿倒柄,則方鎭不足憂矣。後世如唐憲宗之擧措得宜,削平强藩,宋太祖之以盃酒釋憾,以解方鎭之兵權者,是已。書云惟辟作威作福,威福卽刑賞之謂,而刑賞實御下之權也。苟使刑賞得中,勸懲有所,則權柄無下移之患矣。厚常曰,今日自止,別無可達文義,而當此五胡亂夏之時,別無優劣之可論,而彼勝於此則有之。至於拓跋珪,則雖不足稱道,而以給新徙民田與牛,及正封畿標道里平權衡審度量等事言之,皆是倣古制識治體之政矣。至如燕主寶,則新敗之餘,不知務農息兵之道,專事動衆構釁之擧,至於龍城之敗,以此推之,非獨戰爭一事爲然,其不能端本者,必致敗亡之境。傳曰,其本亂而末治者否矣。千百事,必須端本,然後乃可做得。伏願於此等處,必加省察焉。上曰,參贊官陳之。在昌曰,上下番·玉堂,皆已陳之,臣則別無可達之辭矣。上曰,閣臣陳之。宗薰曰,今日自止,臣亦無可陳者矣。上曰,長樂王盛,卽何等人品耶?宗正對曰,盛之始歸蘭汗,出於一時權道,燕主寶爲汗所害,則汗之於盛,爲父兄之讐,而猶且往托者,蓋爲赴哀之地也。末乃乘機擧兵,不旋踵而掃蕩醜類,復其世業,雖其不克有終,竟底敗亡,而此一節差强人意,盛亦虜酋之傑出者也。上命掩卷。仍命玉堂·閣臣先退。上命讀公事訖。溏曰,行左承旨李溏座次單子,職銜同知中樞府事,以行護軍,誤書以入,當該吏曹堂上,不可無警,推考,何如?上曰,依爲之。出擧條溏曰,淸安縣監李光顯,憲府則旣以署經,諫院則姑未署經,自吏曹言送矣。司諫洪受浩,正言元有朋,旣有只推之命,竝更牌招,以爲署經之地,何如?上曰,一司除署經,可也。出擧條在昌曰,判義禁趙尙鎭,牌不進推考傳旨,今方捧入,而開坐命下之後,如是違牌,不卽擧行,事甚未安。更爲牌招,何如?上曰,依爲之。違牌,勿爲呼望,可也。出擧條上命書公事判付訖,仍命退。承史以次退出。
上在昌德宮。停常參·經筵。
金在昌,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
南履翼啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
李好敏啓曰,明日再明日,崇陵忌辰祭齋戒正日相値,視事頉稟之意,敢啓。傳曰,知道。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
金在昌啓曰,事變假注書韓泰登,身病猝重,勢難察任,今姑改差,何如?傳曰,允。
傳于徐瀅修曰,諸承旨持公事入侍。
南履翼啓曰,行大司憲尹光普,掌令申溆,持平宋冕載牌不進,執義鄭景祚,掌令宋穉圭,持平李㬖在外,監察茶時之意,敢啓。傳曰,知道。
傳于李好敏曰,召對爲之。
傳于徐瀅修曰,都承旨·左承旨·左副承旨·右副承旨·同副承旨入侍。
承旨前望單子入之,曺允遂落點。
李好敏,以吏曹言啓曰,今此溫陵忌辰祭獻官前承旨尹涵,典祀官兼大祝前佐郞申星模,俱爲塡差,而時無職名,令該曹口傳付軍職,何如?傳曰,允。
兵曹口傳政事,副護軍單尹涵,副司果單申星模。
李好敏,以禮曹言啓曰,取考五禮儀,則正至朝賀時,以冕服載錄,稱慶陳賀時,則以遠遊冠·絳紗袍載錄,至今遵行,而親傳致詞表裏於東朝之禮,始昉於英廟朝癸亥,以冕服行禮,載在續五禮儀,謹稽各年謄錄,英廟朝癸亥乙丑兩年,正朝則旣無稱慶之禮,而只行朝賀,故親傳及受賀時,亦以冕服磨鍊,丙寅元朝,則因特敎,朝賀則權停,只行稱慶陳賀,故親傳時,以冕服磨鍊,受賀時,以絳紗袍磨鍊,丁卯辛未兩年正朝,則以冕服親傳後,賀禮則不爲親臨,丙子正朝,則朝賀權停,仍行大王大妃殿上尊號之禮,而以冕服磨鍊,頒敎時則以絳紗袍磨鍊,而先朝庚子十月二十八日傳敎內,以此每欲釐正而未果,陳賀服色,必用絳紗袍,而但於大殿誕日陳賀及正至陳賀,用冕服,此乃朝賀故耳。至若慈殿陳賀,則當用絳紗袍矣。用冕服,則禮意似不然,此則旣有宋時范文正定論,今後親行慈殿·慈宮誕日陳賀時,所御服色,以絳紗袍磨鍊,以此定式事傳敎,而自庚子以後,慈殿·慈宮誕日·正至親傳致詞表裏時及親上冊寶時,自上所御服色,皆以絳紗袍磨鍊矣。今番元朝稱慶陳賀,則何以磨鍊乎?敢稟。傳曰,議于大臣以啓。
李好敏,以承文院都提調意啓曰,凡係事大交隣之文書,必須引舊證今,按例取辦然後,可無疑眩錯繆之慮。故昔在先朝戊申,始命分門彙輯,作爲一書,名之曰同文彙考,而每式年,隨類編入,續卽刊行事定式矣。甲寅以後,連値朝家多事,未免因循,始於昨年春,編成印出,卷數之多,至於六冊,而槐院句管提調,卽今平安監司李書九也。今年又適當續修年次,而方在外任,無以遙管,承文提調徐瀅修,仍察本院有司之任,竝使之句管彙書續修之役,而自甲寅至今十年之間,采輯校閱,以至監印者,專委於譯官玄㷞·邊鎬兩人,則其在奬勸之政,不可無酬勞之道。譯官玄㷞·邊鎬,竝施加資之典,何如?傳曰,允。
金在昌,以兵曹言啓曰,五衛將金㝡煥·盧尙樞·李益懋,景福宮衛將姜泰文,俱以身病猝重,時月之內,無望供職,呈狀乞遞。輪番之任,不可久曠,改差,何如?傳曰,允。
金在昌,以都摠府言啓曰,副摠管尹光顔,以漢城府右尹,本府褒貶坐起,晝仕出去之意,敢啓。傳曰,知道。
禁府啓目,典獄署參奉李台升原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。
直提學徐榮輔疏曰,伏以臣,情窮勢蹙,冒控一疏,稽首瞻天,齎誠泣祝,恭竢閔覆之仁,俯垂鑑諒之恩,及伏承批旨下者,昭晢備至,諭以行公,無狀賤臣,何以得此?感祝之極,有涕無從。臣之章皇一出,只爲牙牌之不敢違耳,夫豈謂承膺之當於義也?以公則冒犯違傲,虧義分也,放倒廉防,壞風敎也。以私則從前之情勢自在,目下之私義難强,若使古之士大夫當之。有一於此,必將務積誠意,全其辭受之義,而臣則不能然也。不免爲破壞四維之歸,撫躬慙靦,此何人哉?臣自解藩任,杜門縮伏,凡有除拜,亦不敢循例辭巽,自同恒人,昨者冒懇,諒出於萬不獲已,辭不達意,大失所圖。今若徒懷屢瀆之懼,不思所以更暴,一日二日,因仍蹲據,則朝廷廉防,轉益隳損,班聯周旋,竟奈掣礙?伏惟聖朝體下之德,有以處此矣。玆敢冒萬死疾聲更籲。伏乞聖慈,察臣由中之懇,諒臣必辭之義,將臣職名,亟賜刊改,竝遞臣籌司之任,名器無令久䙝,仍治臣煩猥之罪,朝綱俾以益勵,不勝幸甚。臣無任云云。答曰,省疏具悉。卿所陳懇又如此,豈可不許?其一伸,內閣之任,姑爲依施。
甲子十二月初三日午時,上御誠正閣。諸承旨持公事入侍時,行都承旨徐瀅修,行左承旨李溏,左副承旨南履翼,右副承旨金在昌,同副承旨李好敏,記事官韓兢履,假注書鄭祖榮,記注官車信用,記事官崔鳳和,待敎朴宗薰,以次進伏訖。上命讀公事。好敏曰,吏房無公事矣。瀅修曰,戶房無公事矣。履翼曰,禮房無公事矣。在昌,以兵房讀奏開城留守兪漢謨狀啓,邪學無乎事,以刑房代房,讀奏廣州留守李晩秀正犯罪人金庚申依前訊推期於得情事。溏曰,工房無公事矣。上命書公事判付訖。上敎曰,同文彙考爲六十卷,而承文院草記中,以六冊爲辭,何也?瀅修對曰,以續輯之卷數言之也。瀅修又奏曰,昨筵以寶鑑事,適出言端,今日又異於地日,臣常耿耿欲陳者,今可以仰達矣。列聖御製,皆於三年內刊行,而先朝御製,以卷帙之過百,事役浩大,尙未議到,每伏念昔日聖衷之惓惓於傳後事,臣等不洎之痛,何嘗食息暫忘?惟是群書標記,卽先朝親撰,命撰諸書之義例槪略,依陳振孫書錄解題例,裒成一書者,其凡例,臣所承命撰進者也。尙記下書於臣,有曰,群書標記,卽吾一生精力置簿記,則此書爲先朝御定諸書摠括之一巨觀,可以推知也。臣亦以刊布之意,仰請於筵席,而先朝以此後所編,隨當續入,難之,今焉無可待者矣?此不過三卷,工役似不至浩大,而若先刊布此書,則御製刊行,雖使稍遲數年,不爲大段闕典,下詢於諸閣臣而處之,何如?上曰,當與諸閣臣商確矣。宗薰曰,先朝親撰,與御定諸書,或有已刊行者,或有未及刊行者,而若其義例緣起纂輯顚末,俱載於群書標記,凡例亦經親定,旣已編入於御製中,則日後御製梓印時,固當同爲刊布,而群書標記,自成一書,今若先爲刊行,則御定諸書之未及刊行者,亦可因此而昭布,有以仰大聖人刪述之微意,知申所奏,意槪如此,誠爲好矣。上命書榻敎曰,惠慶宮進服人蔘二錢重粟米飮,依前方,自明日一貼式,限五貼煎入。仍命退。諸臣以次退出。
甲子十二月初三日申時,上御誠正閣。召對·都承旨·左承旨·左副承旨·右副承旨·同副承旨,同爲入侍時,行都承旨徐瀅修,行左承旨李溏,左副承旨南履翼,右副承旨金在昌,參贊官李好敏,持綱目第二十九卷,侍讀官任厚常持綱目第二十九卷,洪秉喆持綱目第二十九卷,待敎朴宗薰持綱目第二十九卷,記事官韓兢履,假注書鄭祖榮持綱目第二十九卷,記注官車信用持綱目第二十九卷,記事官崔鳳和持綱目第二十九卷,以次進伏訖。上命讀。厚常讀自南涼取嶺南,止武昌太守。上曰,下番讀之。秉喆讀自十二月魏王珪,止第二十二下。上曰,文義陳之。厚常曰,此時桓玄·楊佺期·殷仲堪三藩强盛,有跋扈之心,而朝廷不能明正其罪,征討誅削,而乃反優詔慰諭,王綱之不振,至於此極。此無他,安帝懦弱,權移臣下,而道子·元顯,不過爲苟且姑息之計,故浸浸然漸入此境。夫權綱者,在上者之所可摠攬者也。未有權在於下而其國不危者也。今日自止,別無以文義敷演仰達者,而此時危亂之所由起,實有監戒於後世者矣。上曰,下番陳之。秉喆曰,此時列國僭竊,各據一隅,其中亦有大小强弱之別,而魏國最爲强大,魏之强大,實由於珪之英明矣。珪之治國初,則課農息民,是知立國之本,在於民也。其後則用賢無方,是知治國之道在於人也。又如建宗廟,立社稷,平權衡,審度量,皆得爲國之規模,而至此又以鄧淵協音律,董謐制禮儀,王德定律令,鼂崇考天象,此正如漢高之蕭何次律令,韓信申軍法,張蒼定章程,叔孫通制禮儀矣。奏未畢,上曰,魏王珪,果如漢高帝,而鄧淵如蕭何,董謐如叔孫通耶?秉喆曰,魏王珪,固非漢高之比,而鄧淵之如蕭何,董謐之如叔孫通,亦未可詳知矣。然蓋其量能授職,各當其用,則相有彷彿者矣。天生一代之才,足了一代之事,則當時人才,董必合於制禮,鄧必長於定律,故魏王珪,以是職而授是人也。不然,何以能衆職皆理,國以强大,終有天下之半乎?蓋人非上智與下愚,則各有長短,見其長而竝取其短,則必致僨事之患,見其短而竝棄其長,則亦有失人之歎矣。故棄長取短,實非用人之道也。上曰,參贊官陳之。好敏曰,上下番旣已盡奏,臣別無可達之辭矣。上曰,閣臣陳之。宗薰曰,此時晉室內外上下,競相猜克,遂成風習,內亂之興,職由於此。道子顓權,天子不能制,則君臣相猜也。元顯柄用,道子不悅,則父子相猜也。三鎭迭發,遙制朝權,則內外相猜也。三鎭之中,又各生疑阻,則可謂無人不猜矣。此箇風習,苟究厥由,則專出於崇尙淸虛轉相矜高,馴至於此,內無實而外自高,則其勢必至於猜忌,猜忌不已,則其勢必至於亂矣。本領一差,流弊至此,人主立國制俗之道,可不愼其初而慮其終乎?看史之法,每於棼亂之中,究其可治之要,觀於末流之弊,而推檢立本之得失,則可以有資於治道。伏願留神焉。上曰,魏王珪,令朝野加帽,帽之制樣,何如?厚常曰,蓋欲倣中國制度而未可詳知也。上曰,下番,旣以用人爲奏矣。人之才器,何以明知而用之,各得其宜乎?秉喆曰,知人則哲,惟帝其難之,知人之道,固不易矣。奏未畢,上曰,知人則哲,惟帝其難,在於何書乎?秉喆曰,書傳也。上曰,知人則哲下,無他句語乎?秉喆曰,臣記性魯鈍,未能記其全文矣。上曰,書傳何篇乎?秉喆曰,在於三謨而未知其何篇矣。上曰,文義連爲繼奏。秉喆曰,知人之道,在於無私而已。人主奉三無私,則其心自公,而是非善惡,莫逃於明鑑矣。上曰,何以爲之三無私乎?秉喆曰,天無私覆,地無私載,日月無私照,是謂三無私矣。上曰,此語在於何書乎?秉喆曰,在於禮記矣。上曰,何以則可以去私乎?秉喆曰,私者人欲也,公者天理也。去私之道,莫要於克己也。上曰,克己之工,何如?秉喆曰,一念之私,萌於中者,斷然克去,則此所謂克己,而所以遏人欲於將萌,存天理之本然也。上曰,遏人欲於將萌,存天理之本然者,見於何書乎?秉喆曰,先儒諸書見處甚多,而未記其始出於何書也。上曰,用人之前,何以知其長短,而任之以職耶?秉喆曰,用人之道,或有知其才而薦引者,或有先試以事而用之者矣。上曰,試用之後,始可知之,則必歷試衆職以後,可知其才之合於何職乎?秉喆曰,豈可盡試於衆事乎?只當取其近似而先試之,察其能否而取捨之也。上命掩卷,仍命玉堂·閣臣先退。上命讀公事。履翼讀奏江華留守吳載紹狀啓,史庫參奉帖文成給事。上命書公事判付訖。上曰,正朝陳賀·稱慶陳賀,果有竝行之道乎?問於禮堂而使之今日內草記,可也。上命書傳敎曰,日寒如此,輕囚放釋。又命書傳敎曰,右承旨許遞,前望單子入之,待下批待開門牌招察任。以承旨房望,上命書傳敎曰,承旨房,以同副承旨爲禮房,左副承旨爲刑房。好敏承命書之。在昌曰,啓覆例於陽復前擇日擧行,而今因三公不備,有不得如例擇日,故此仰達矣。上曰,依爲之。出擧條上曰,筵退後,當下橘一盤于政院,與入侍玉堂·閣臣,分受,可也。仍命退。承史以次退出。
上在昌德宮。停常參·經筵。
南履翼啓曰,行大司憲尹光普呈辭,執義鄭景祚,掌令宋穉圭,持平李㬖在外,掌令申溆,持平宋冕載傳旨未下,監察茶時之意,敢啓。傳曰,知道。
以司諫洪受浩,掌令申溆,持平宋冕載,牌不進罷職傳旨,傳于南履翼曰,只推。
南履翼啓曰,臣敬奉聖敎,馳往義禁府,取考囚徒案,則時囚罪人李晩遠,以前江華中軍,罪犯貪饕,李台升,以典獄署參奉,罪係失囚,不可以輕囚論,竝爲仍囚,仍爲馳往典獄,取閱囚徒案,則御寶僞造罪人十二名,結案罪人三名,殺獄罪人十八名,因臺啓仍囚罪人三名,俱是重囚,故竝爲仍囚。此外凌辱毆打之罪關風化者,竊簿犯屠之罪合勘律者,二十名,亦不可以輕囚論,一體仍囚,其餘各司雜犯他錢不報,欺人取物,酗酒作拏,拒逆官令等罪人,崔廷弘·李成大·李尙蕃·洪光福·金百朋·鄭尙得·張明信·趙光云·金順哲·李旕金·延濟應婢四月·安興弼·鄭儁·宋大成·李東元·朴來喆·朴允吉·金應煥·李觀禎·金就鉉·朴東柱·金彭賢·池奉仁·李完世·宋銀·李大福等二十七名,旣係輕囚,竝依傳敎放送之意,敢啓。傳曰,知道。
傳于李溏曰,左承旨·右承旨·左副承旨·右副承旨·同副承旨,入侍。
韓泰登改差,代以朴長輿爲事變假注書。
傳于李好敏曰,召對爲之。
傳于李好敏曰,坐直承旨入侍。
傳于金在昌曰,右副承旨入侍。
李好敏,以禮曹言啓曰,卽接崇陵參奉所報,則新除授別檢金圖遠,方在水原地,而本陵忌辰祭享,只隔一宵,有難及期上來云矣。莫重祭享,陵官不可不備員,新除授別檢金圖遠改差,其代令該曹,以在京無故人,口傳差出,何如?傳曰,允。
吏曹口傳政事,以金愚淳爲崇陵別檢。
李好敏,以禮曹言啓曰,新除授崇陵別檢金愚淳,方在公忠道洪州地云·本陵忌辰祭享,兩官不可不備,今姑改差,其代卽令該曹,以在京無故人,口傳差出,何如?傳曰,允。
吏曹口傳政事,以朴慶九爲崇陵別檢。
李好敏,以禮曹言啓曰,來正朝方物,因特敎,勿爲封進之意,行會矣。關門未到之前,濟洲牧所封大殿正朝方物,已爲上來,所當還爲下送,而越海之地,亦涉有弊,何以爲之?敢稟。傳曰,旣已上來,捧入。以冬至方物移用,可也。
禁府啓目,罪人李晩遠口招云云。守臣論啓,不啻纖悉,捧賂橫斂,指陳誰某,若是明的,而今此囚供,非但指證之矛盾,或稱姓名之不知,又謂事端之全沒,屢次盤問,惟事呑吐,無意直陳,究厥情狀,萬萬駭痛,所當加刑取服是白乎矣,旣有捧供以聞之命,上裁,何如?判付啓,守臣狀辭,如彼丁寧,而敢以不知其人爲供,尤萬萬痛惡。爲先施威,更加嚴問爲良如敎。
甲子十二月初四日午時,上御誠正閣。左承旨·右承旨·左副承旨·右副承旨·同副承旨入侍時,行左承旨李溏,右承旨南履翼,左副承旨金在昌,右副承旨曺允遂,同副承旨李好敏,記事官韓兢履,假注書鄭祖榮,記注官車信用,記事官崔鳳和,待敎朴宗薰,以次進伏訖。上命讀公事。允遂,以吏房,讀奏水原留守金文淳狀啓,龍珠寺僧徒帖加後錄馳啓事。溏曰,戶房代房,無公事矣。好敏,以禮房,讀奏統制使柳孝源狀啓,倭舡問情事。在昌,以兵房讀奏黃海監司李相璜狀啓,邪學無乎事。履翼,以刑房,讀秦慶尙監司金羲淳啓本,罪人朴載善,漆原縣到配事。溏曰,工房無公事矣。履翼讀奏禮曹禮斜啓目。上命好敏更爲讀秦。仍命書公事判付訖。命退。諸臣以次退出。
甲子十二月初四日未時,上御誠正閣。召對,坐直承旨同爲入侍時,行左承旨李溏,參贊官南履翼持綱目第三十卷,左副承旨金在昌,侍講官金會淵持綱目第三十卷,侍讀官洪秉喆持綱目第三十卷,待敎朴宗薰持綱目第三十卷,假注書鄭祖榮持綱目第三十卷,記事官崔鳳和持綱目第三十卷,別兼春秋徐有恂持綱目第三十卷,以次進伏訖。上命開卷讀之。會淵讀自治通鑑綱目,止悉送平城,秉喆讀自南燕符廣,止委以機密。履翼讀自渾守廣國,止所向輒克。上曰,右副承旨持所在公事入侍。賤臣承命出傳。右副承旨曺允遂,追入伏位。上曰,閣臣讀之。宗薰讀自克琰留屯烏程,止殺殷仲堪·楊佺期。賤臣讀自殷仲堪,止代之。鳳和讀自光疾甚,止纂不許。有恂讀自光弟子超,止復其爵位。上曰,文義陳之。會淵曰,魏王珪,問天下何物,可以益人神智?博士李先曰,莫若書籍。夫神智云者,乃神明智慧也。凡人稟賦,皆有定分,似不可以損益,而若淸心寡慾,親近典籍,則神智可以增益。如或從慾不已,過爲勞動,則神智反爲耗損矣。奏未畢,上曰,此固欲發問者矣。魏王與李先問答之言,果何如?會淵對曰,魏王珪所云神智者,不過欲有益於戰爭謀略之意,而李先所對,則其言誠好,無以易之矣。苟非書籍,何以益人神智耶?堯·舜·文·武之心法治謨,布在方冊,自天德王道之本,以至名物度數之末,非書籍無以知之。伏願燕閒之暇,必親近書籍,爲問學之一事矣。上曰,下番陳之。秉喆曰,魏王珪,以益人神智爲問,其意不過欲求益於用兵之智者,誠如上番所奏矣。然而智字,卽仁義禮智之智也。朱子曰,人心之靈,莫不有知,天下之物,莫不有理,以是智而求之,則凡於天下之理,豈有所不知者乎?但凡人之姿,不及上智,則不可不求爲益智之道矣。此學問所謂,窮格之工也。近自修身,遠至事物,窮其理之所在,知其當然之則者,是謂窮格之工。窮格之道,亦莫如書籍,自古聖賢之謨訓,政事之治亂,皆備於書籍。故益智之道,莫大於讀書,此先儒所謂開心明目,利於分者也。上曰,何以則善看書籍乎?秉喆曰,潛心玩味而後,可謂之善看矣。上曰,參贊官陳之。履翼曰,上下番皆已詳陳,臣別無可達之辭矣。上曰,閣臣陳之。宗薰曰,韓範主客之說,有可以三隅反者矣。夫主客之勢,固是兵家所重,而天下萬事,亦皆有主客之辨,主客譬之則本末也。然而本末者,以事爲之體而言也,主客者,以制事之勢而言也,尤所當審者也。以言乎朝象,則君子爲主,小人爲客者,治世也。以言乎人物,則義理爲主,利慾爲客者,君子也。亂世與小人反是,常以至善處爲主,而客常聽命於主,則可謂得其勢也。臣於閣中,伏覩日得錄,先朝下敎,若曰凡事皆有主客,爲學也,做治也,用人也,罔不如此。彼爲主,此爲客,而主中有主,客中有客,常使爲主者,較勝於爲客,則殆庶幾焉。學問以經術爲主,治法以義理爲主,用道以善類爲主,經術中,有口耳之資,有踐履之工,義理中,有皮膜之見,有喫緊之效,善類中,有際遇淺深,此所謂主中之主也。於客亦然。讀此下敎,則先朝二十五年御世出治之規模心法,有可以鑽仰者矣。適因主客之說,敢此誦陳,伏願留念焉。上曰,魏王珪之置尙書諸曹及五經博士之事,何如?會淵曰,魏本夷狄之國,庶職草創,官方未備,只分尙書諸曹,一曹掌一事也。若五經博士,則自漢有之,至是又增國子太學生員,皆慕效中國之制也。秉喆曰,尙書諸曹之分置,未詳其制,而博士,卽掌經籍之官也,不可以不置者也。宗薰曰,尙書三十六曹,各有分管,而尙書之外,亦有官職,非不設他職,而但置尙書也。上曰,桓玄殺羅企生之事,何如?會潤曰,玄之爲人,比桓溫猶爲不及,故羅企生,無可殺之事而殺之也。上命玉堂·閣臣先退。上命讀公事。允遂讀奏黃海監司李相璜狀啓,別武士都試試取事。允遂曰,承旨座次單子,誤書以入,當該注書,推考,何如?上曰,此非注書所書也。允遂曰,當該承旨,推考,何如?上曰,此亦非承旨所書。且承旨無互推之規矣,須以書入之人請推也。允遂曰,當該官員,推考,何如?上曰,當該官員,是何司官員乎?允遂未對。上曰,此非吏曹所管者乎?允遂曰,吏曹郞廳,當請推矣。上曰,堂上則置而不論耶?允遂曰,當該吏曹堂上,當請推矣。上曰,以擧條樣詳細仰奏也。允遂曰,承旨座次單子中,承政院之承字,誤以政字書入,當該吏曹堂上,不可無警,推考,捧納承旨,亦爲推考,何如?上曰,捧納承旨,是何房乎?允遂曰,吏房矣。上曰,吏房誰耶?允遂曰,小臣矣。上曰,然則承旨自推乎?俄者所奏擧條,有違格例,更爲詳思仰奏也。允遂曰,承旨座次單子中,承政院之承字,誤以政字書入,至於啓下,不察之失,在所難免,當該吏曹堂上,推考,何如?上曰,依爲之。其時捧納承旨,亦爲推考,可也。出擧條上曰,榻敎書出也。允遂承命書之。上命書公事判付訖。仍命退。承史以次退出。
上在昌德宮。停常參·經筵。
藥房都提調徐邁修,提調韓用龜,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
李好敏啓曰,明日乃是小寒,自明日日暖間,視事頉稟之意,敢啓。傳曰,知道。
南履翼啓曰,行大司憲尹光普,掌令申溆,持平宋冕載呈辭,執義鄭景祚,掌令宋稚圭,持平李㬖在外,監察茶時之意,敢啓。傳曰,知道。
金在昌啓曰,備邊司郞廳來言,今日賓廳日次,而國忌正日相値,不得來會云矣,敢啓。傳曰,知道。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
金在昌啓曰,中樞府錄事來言,判府事金觀柱,自西江,轉向驪州地云。係是大臣去就,敢啓。傳曰,知道。
傳于徐瀅修曰,都承旨·左承旨入侍。
注書韓兢履病,代以趙鍾永爲假注書。
曺允遂啓曰,假注書鄭祖榮,身病猝重,勢難察任,今姑改差,何如?傳曰,允。
鄭祖榮改差,代以鄭元容爲假注書。
李好敏,以禮曹言啓曰,元朝稱慶陳賀時,進御服色,磨鍊取稟草記,傳曰,議于大臣以啓事,命下矣。發遣郞廳,問議于大臣,則議政府左議政臣徐邁修以爲,元朝朝賀與稱慶陳賀時,進御服色,自春曹考據各年謄錄,已有所啓稟矣。英廟朝癸亥以後,屢行此禮,而親傳致詞表裏之時,則以冕服行禮,臨殿受賀之時,則以絳紗袍磨鍊,而及至先朝庚子下敎,若曰大殿誕日,正至陳賀,用冕服,此乃朝賀故耳。慈殿陳賀用冕服,則禮意似不然。此則旣有宋時范文正定論。今後親行慈殿·慈宮誕日陳賀時,以絳紗袍磨鍊定式事,有受敎。故庚子以後,連爲遵行,而今春親上冊寶時,亦以此磨鍊。今番元朝稱慶陳賀時服色,以臣賤見,恐當一遵庚子受敎,而係是邦家禮節,不敢輕議,伏惟上裁云。右議政臣李敬一在外,不得收議矣。大臣之議如此,上裁,何如?傳曰,依左相議爲之。
李好敏,以弘文館言啓曰,本館下番副校理臣洪秉喆,以南學敎授,今日儒生試取事,晝仕出去之意,敢啓。傳曰,知道。
甲子十二月初五日未時,上御誠正閣。都承旨·左承旨入侍時,行都承旨徐瀅修,行左承旨李溏,假注書鄭祖榮,記事官盧,別兼春秋徐有恂,待敎朴宗薰,以次進伏訖。上曰,戶判如入來,使之入侍。賤臣承命出傳,還入奏曰,戶判不入來云矣。宗薰曰,本閣吏隷,雖五上司政院,毋得任意推治事,受敎定式,而凡有可治之事,則自各其司,文報進來後,始許推治,自是法例。日前閣隷,被捉於右捕廳夜巡,旣是因公往來,又持夜標,則謂以酗酒,初不關由,直囚經夜,雖緣昧例之致,有乖定式之意。當該捕將,推考警責,何如?上曰,依爲之。出擧條仍命書傳敎曰,旣有受敎,則雖曰不知,其違越之罪,不可止於推考。右邊捕盜大將申大顯,施以譴罷之典,當該閣臣,亦難免其責,推考,下隷,自本閣査實嚴治。瀅修承命書之。瀅修曰,大臣與禮堂,今日入來,故陳賀兼行之禮,與之相議,則終有相礙之端,似難竝行云矣。上曰,稱慶陳賀節目,依例磨鍊,先爲入啓之意,分付禮曹,可也。溏曰,右邊捕盜大將申大顯,譴罷事,命下矣。在前如此之時,有他邊大將兼察之例,今番則何以爲之乎?上曰,右邊捕盜大將,出代間,以左邊大將兼察,可也。溏曰,右邊捕盜大將,以左邊大將兼察事,命下矣。兼察右邊捕盜大將李得濟,牌招聽傳敎,何如?上曰,依爲之。出擧條上敎曰,褒貶,以堂上不備,不得開坐,爲幾司乎?使之錄入,可也。瀅修曰,適因言端,敢此仰達矣。司饔提調在外,莫重供上衙門,提調不備已久,極爲可悶矣。上命書傳敎曰,在外司饔提調許遞。上曰,右副承旨,持在院公事入侍。賤臣承命出傳,右副承旨曺允遂,追入進伏。上命讀公事。允遂曰,傳旨誤書當該注書推考,捧納承旨,亦爲推考,何如?上曰,承旨豈可互推乎?捧納承旨,誰也?允遂曰,小臣矣。上曰,豈可自請推考乎?允遂曰,臣之矇然捧入,不勝萬萬惶悚,待罪之意,敢此仰達矣。上曰,以擧條樣更奏也。允遂曰,同副承旨李好敏推考傳旨,誤書以入,致勤還下,當該注書推考警責,臣之矇然捧入,萬萬惶恐,待罪之意,敢此仰達矣。上曰,依爲之。出擧條仍敎曰,承旨待罪奏之乎?允遂曰,卽伏見吏批歲抄單子啓下,則洪大浩名下,不書前銜職名,當該吏曹堂上,不可無警,推考,何如?上曰,依爲之。出擧條上敎于允遂曰,歲抄點下傳敎,依例書之也。允遂承命書之,以吏兵批歲抄,依例判下,以此施行,該房承旨,亦爲捧傳旨。上曰,誤書矣。有違格例,改書,可也。允遂改書,以吏曹兵曹歲抄判下,該房承旨,捧傳旨事,分付。上曰,又誤書矣。吏兵房承旨二員,則豈可以該房爲之?且傳敎下政院,則何爲分付乎?允遂以知悉書。上曰,誤矣。仍命溏書傳敎曰,吏兵批歲抄點下者,依例捧傳旨。上敎于宗薰曰,群書標記,今當印行,監印閣臣,以直提學朴宗慶,檢校直閣沈象奎爲之,始印日子,自內閣擇日以入。又敎曰,日省錄,近日不自差備入之耶?宗薰對曰,自政院入之矣。上曰,此後則依前例,與綸綍及公車文叢,入侍筵話,竝自差備入之,可也。仍命退。諸臣以次退出。
上在昌德宮。停常參·經筵。
李好敏啓曰,行大司憲尹光普,掌令申溆,持平宋冕載呈辭,執義鄭景祚,堂令宋穉圭,持平李㬖在外,監察茶時之意,敢啓。傳曰,知道。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
傳于李溏曰,左承旨·右承旨·左副承旨·同副承旨,入侍。
李好敏啓曰,執義鄭景祚下諭後,過限不上來,依定式遞差傳旨及禁推傳旨,捧入之意,敢啓。傳曰,知道。
以前執義鄭景祚禁推傳旨,傳于李好敏曰,分揀。
傳于李溏曰,右副承旨許遞,前望單子入之,待下批牌招察任。
承旨前望單子入之,李廷顯落點。
傳于李好敏曰,右副承旨·同副承旨入侍。
傳于金在昌曰,坐直承旨入侍。
傳于南履翼曰,禮·刑換房。
傳于李好敏曰,吏·刑換房。
李廷顯,以吏批言啓曰,本曹正郞李潮,佐郞李久源呈狀內,矣身素患痰癖之症,一倍添劇,時月之內,萬無起動供職之望,卽速入啓遞改云。身病俱如是沈篤,則有難强令察任,竝改差,何如?傳曰,允。
李廷顯,以吏批言啓曰,在外大臣所帶宗廟·社稷·景慕宮·軍資監·奉常寺·司譯院都提調許副,今日政擬入事,命下矣。在京大臣,只有二員,故以二望擬入之意,敢啓。傳曰,知道。
有政。吏批,判書黃昇源進,參判朴宗來牌不進,參議金明淳牌不進,右承旨南履翼進。啓曰,玉堂多窠,今當差出,而擬望之人乏少,外任竝擬,何如?傳曰,允。以尹序東爲大司諫,韓興裕爲執義,金相休爲校理,金蓍根·李勉求爲修撰,李尙愚·李渭達爲副修撰,金箕象爲刑曹參議,李敬一爲宗廟都提調,李敬一爲社稷都提調,徐邁修爲景慕宮都提調,徐邁修爲奉常寺都提調,李敬一爲軍資監都提調,徐邁修爲司譯院都提調,趙尙鎭爲司饔提調,徐瀅修爲司宰提調,徐美修爲瓦署提調,李錫祐爲吏曹正郞,權行彦爲吏曹佐郞,閔養世爲兵曹佐郞,權伋爲慶基殿令。
兵批,判書韓晩裕進,參判李尙度病,參議林漢浩病,參知朴瑞源入直,左副承旨金在昌進。以李得濟爲兼都正,徐翼淳·鄭宅昌·李宗海爲五衛將,金漢建爲忠壯將,趙晉泰爲景福將,趙台錫爲宣傳官,李鉉爲訓鍊僉正,張東玉爲都摠都事,曺命楫爲黃海兵使,文始燁爲黔毛浦萬戶,副護軍李翼晉·曺允遂·吳鼎源·洪羲臣·朴奎淳·柳畊·李寬會·趙命鎭,副司直金熙周·鄭景祚,副司果金蓍根·奇學敬,竝單付。
以吏曹參議金明淳牌不進罷職傳旨,傳于李廷顯曰,只推。
南履翼,以奎章閣言啓曰,群書標記印出事,命下矣。始役日字,令日官推擇,則今十二月十二日午時,十五日午時,二十一日午時,二十七日午時,俱吉云,以何日擧行乎?敢稟。傳曰,以十五日爲之。
南履翼,以弘文館言啓曰,本館下番,姑降入直,事甚未安。今日政新除授玉堂,竝待下批牌招,以爲推移入直之地,何如?傳曰,允。
李廷顯,以吏曹言啓曰,今此長陵忌辰祭獻官預差,前承旨李廷顯塡差,而時無職名,令該曹口傳付軍職,何如?傳曰,允。
金在昌,以都摠府言啓曰,今日入直內三廳武兼禁軍及軍兵等,當爲中日習射,而國忌齋戒相値,不得爲之之意,敢啓。傳曰,知道。
李溏,以賑恤廳言啓曰,西部倉洞契任掌劉祥,今月初六日,本洞路傍,得一歲遺棄男兒,同里居良女黃召史,欲爲收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
禮曹,來乙丑年正朝朝賀時應行節目,參考前例磨鍊爲白去乎,依此擧行,何如?判付啓,權停爲良如敎。
甲子十二月初六日辰時,上御誠正閣。左承旨·右承旨·左副承旨·同副承旨入侍時,行左承旨李溏,右承旨南履翼,左副承旨金在昌,同副承旨李好敏,假注書趙鍾永·鄭元容,記注官鄭宗顯,記事官盧,待敎朴宗薰,以次進伏訖。上曰,別兼春秋,何爲不人來乎?溏曰,有身病故,今日不得仕進云矣。上曰,右副承旨,何爲不入侍乎?溏曰,方在待罪中,故指名入侍之外,混同入侍,則例不敢入來矣。上曰,右副承旨入侍。鍾永承命出傳,右副承旨曺允遂,趨入進伏。仍讀奏全羅監司鄭大容狀啓,谷城縣監李在純到任事。上曰,此與持公事入侍有異,公事則吏房承旨,皆爲讀奏,可也。允遂讀奏慶尙監司金羲淳啓本,罪人朴夫得,金海府到配事。又讀奏全羅監司鄭大容狀啓,陞補試取事。上敎宗薰曰,各道都會試券,此後則隨其來到,內入,可也。宗薰曰,近來試券之聚在本閣者,亦爲入之乎?上曰,此則置之,可也。上曰,昨日歲抄敍用傳旨,何承旨捧入乎?溏曰,吏批則右副承旨捧入,兵批則同副承旨捧入矣。上曰,徐有聞·李光益,書以護軍,歲抄中果以護軍書之乎?昨日兵曹歲抄中,職牒還收秩,還入考見,可也。鍾永承命出去,持歲抄入來。溏曰,考見則果是護軍矣。上曰,尹尙圭敍用傳旨,何爲再捧乎?溏曰,罪名各異,故例爲再捧矣。以奎章閣群書標記印行擇日草記,上命書傳敎曰,以十五日爲之。仍敎宗薰曰,監印閣臣,更當啓下乎?宗薰曰,前例則臣未及詳知,而旣承指名下敎,則恐不必更爲啓下,當詳考前例,依例擧行矣。上曰,依此爲之。上曰,右副承旨擧條中,卽伏見歲抄單子云者,有若昨日始爲入啓者然,單子之下,添書啓下二字以入,可也。上曰,宣傳官二員待命,使之摘奸城外諸司,可也。仍命書傳敎曰,宣傳官二員待命,騎馬二匹立之。又敎曰,宣傳官入來,則承旨直爲分付,可也。上曰,城外各司,爲幾處乎?溏曰,典牲署·軍資監·別營·別庫·廣興倉等諸司矣。上曰,公事判付,則出去書之,可也。上曰,玉堂番次,誰也?允遂曰,昨日則上番金會淵,下番洪秉喆矣。上曰,今日番次,誰也?允遂曰,未及詳知矣。上曰,承旨坐直,爲誰?好敏曰,臣以禮房,當爲齋直,而伴直則姑未停當矣。上命書傳敎曰,禮·刑換房。仍敎曰,左承旨·左副承旨坐直,而禮房承旨,則別省記入直,可也。上命閣臣先退,宗薰退出。又命退,承史以次退出。
甲子十二月初六日未時,上御誠正閣。坐直承旨入侍,右副承旨·同副承旨同爲入侍時,行左承旨李溏,右承旨南履翼,左副承旨金在昌,右副承旨李廷顯,同副承旨李好敏,假注書趙鍾永·鄭元容,記注官鄭宗顯,記事官盧,待敎朴宗薰,以次進伏訖。上敎宗薰曰,檢校直閣沈象奎,果已入來乎?宗薰曰,姑未及知矣。上曰,待敎出去,如已入來,則使之直爲詣閣,可也。宗薰承命出去,還秦曰,姑未入來,故使之催促矣。上敎廷顯曰,朝筵吏房承旨,皆讀各房公事。右副承旨,今亦讀奏,可也。廷顯讀奏平安監司李書九啓本,罪人張有光,祥原郡到配事。上敎廷顯曰,何房乎?廷顯曰,吏房矣。仍又讀奏平安都事金啓本,爲奴罪人允凡,碧潼郡到配事。又讀奏慶尙監司金羲淳啓本,爲婢罪人阿只,巨濟府到配事。宗薰曰,謹考前例,則監印閣臣,前皆入啓蒙點,而今番則旣有指名下敎,似不必更爲啓下矣。上曰,然則置之,可也。上命書榻敎曰,吏·刑換房。仍敎廷顯曰,平安都事啓本,有誤處。該房承旨詳考而請罪,可也。上命書傳敎曰,貶月在卽,在外提調及未肅拜刑曹參議許遞,政官牌招開政。又命書傳敎曰,在外大臣所帶宗廟·社稷·景慕宮·軍資監·奉常寺·司譯院都提調許副,今日政擬入。上曰,檢校直閣,如入來於入侍下後,則明日持公事入侍時,與待敎同爲入來,可也。上命書傳敎曰,滯囚可悶,勿拘齋日,在囚者,竝開坐捧供以入。又敎曰,如有議處者,竝須照律以入,可也。鐘永承命出傳後,進伏。廷顯曰,卽伏見平安都事金罪人允凡到配啓本,則去十一月二十九日封發,今月初六日始爲到院,其間日字之遲滯,萬萬駭然。該道都事,推考,何如?上曰,依爲之。出擧條象奎追入進伏,上曰,群書標記,以十五日將始役乎?象奎曰,日字旣爲推擇,則當自此日始役,而群書標記,固合印刊,第其編中所載諸書,尙多有編摩未完者,如尊周錄·籌謨彙輯·軍制大成·輿地誌等書,皆是未及脫藁,先列其目於標記中,故亦有不可不追加釐正者,今欲刊印,則更合商量。且此編已爲編入於先朝御製全書中,全書刊印時,自當同刊,今此先朝御纂書刊印之命,臣等誠不勝欽頌萬萬,因此成命,次第告功,誠是盛擧也。至如目下編秩不多,便於入印者,如四書輯釋·大學類義·審理錄,諸書爲然,又如周易古本,先朝嘗下敎,若曰,易經之以十翼分附卦爻之下,此自費直·王弼而然,寖失古經之義,及鼂說之始有考訂古經,呂東萊又釐正經傳,是爲古易,而朱夫子嘗亟稱之,本義之從此者,微意蓋可仰認。予嘗有意於古易編定之方,將以復三聖之舊,而述朱子之意,雖尙未遑,有志竟成,未嘗一日而不惓惓於此也。嘗於赴燕之臣,廣購論易諸家,有裨於古經者,其編輯義例,亦嘗屢諭於筵臣。今若仰遵指授已定之義例,按而編摩,則可以成書,此則與已編成諸書無異,卽今何書之可合先印,臣不敢指的仰奏,當待下敎擧行矣。上曰,諸書中先印四書輯釋爲好乎?象奎曰,此亦好矣,而此書則卷帙稍多,亦多有不可不重加校正處。臣意則大學類義,已爲割付精校,最便於先印。且此書,臣亦嘗仰聆先朝下敎,則自在春邸時,親御丹鉛之工,裁擇刪節,積費聖聰。今若印此,則可以仰補聖學,有裨治道,編柣亦簡,印工不難矣。上曰,然則此書先印爲可,而刊板與活印,何者爲便耶?象奎曰,刊板固爲壽傳之道,而工役未可猝成,活字多印,則亦可廣布,而工費甚省,此似較便矣。上曰,以生生字印之,可也。象奎曰,印役處所,則當於何處爲之乎?上曰,摛文院爲之。象奎曰,印役時,臣等旣承監印之命,謹當專意句檢,而在直閣臣,亦同爲擧行,恐好,故敢此仰達矣。上曰,依此爲之。仍命先退,象奎退出。廷顯讀奏廣州留守李晩秀狀啓,遺棄兒搜訪事。又讀奏元朝陳賀節目。上曰,節目中,明政殿之明字,改書以仁字以入,可也。又敎曰,儀註,勿待節目啓下,卽爲書入,可也。上敎廷顯曰,俄者擧條,誰當書入乎?廷顯曰,承旨當書入矣。上曰,擧條是承旨所書乎?大抵承旨所書者,何也?注書所書者何也,承旨不可不知矣。廷顯曰,小臣初入院中,生疎格例,故不得詳知矣。上曰,何承旨當坐直乎?廷顯曰,禮房承旨,以傳香承旨,當爲齋直,而同副承旨,亦當似坐直矣。溏曰,八侍傳敎,以坐直承旨入侍,右副承旨·同副承旨,入侍書出,何如?上曰,依此爲之。仍命退,承史·閣臣,以次退出。
上在昌德宮。停常參·經筵。
金在昌啓曰,行大司憲尹光普,掌令申溆,持平宋冕載呈辭,執義韓興裕未肅拜,掌令宋稚圭,持平李㬖在外,監察茶時之意,敢啓。傳曰,知道。
金在昌啓曰,來十一日朝參日次矣,敢稟。傳曰,停。
李好敏啓曰,來十一日輪對日次矣,敢稟。傳曰,當次人受點,後日次待令。
傳于李溏曰,左承旨·左副承旨·右副承旨·同副承旨入侍。
以修撰金蓍根,副修撰李尙愚,牌不進罷職傳旨,傳于李好敏曰,只推。
以校理金相休牌不進罷職傳旨,傳于李好敏曰,只推。
傳于李溏曰,坐直承旨入侍。
傳于金在昌曰,召對爲之。
李好敏,以禮曹言啓曰,來正月初一日,大王大妃殿聖壽周甲·惠慶宮寶齡望八,稱慶親傳致詞箋文表裏儀註及大王大妃殿·王大妃殿·中宮殿·惠慶宮,百官陳賀儀註,直爲書入各殿宮之意,敢啓。傳曰,知道。
金在昌,以義禁府言啓曰,保放罪人朱弼相·宋守淵·李敏植,還囚俸供,崔文顯還囚照律以入之意,敢啓。傳曰,知道。
禁府啓目,大興前中軍李敏植原情云云。問目內辭緣,泛稱遲晩,所當請刑是白乎矣,曾經宣傳官,勿爲請刑,載在大典通編,議處,何如?判付啓,依允。又啓目,顯陵前令朱弼相原情云云。傳旨內辭緣,泛稱遲晩,刑推得情,何如?判付啓,除刑推議處爲良如敎。又啓目,向前李允升亦,獄囚防守,法意何如,而身爲獄官,在囚罪人,不謹申飭,致有此越獄逃躱之境,事極駭然,以此照律,何如?判付啓,依允。又照目帖連,魯城縣監崔文顯矣,本府議啓內,應坐査報,固宣審愼,而在嵩之出繼與否,初不詳覈,所報差晩,至有道啓之論列,稽緩之罪,在所難逭,以此照律罪,笞五十收贖,解見任別敍,私罪,奉敎依允爲旀,功減一等爲良如敎。
甲子十二月初七日辰時,上御誠正閣。左承旨·左副承旨·右副承旨·同副承旨入侍時,行左承旨李溏,左副承旨金在昌,右副承旨李廷顯,同副承旨李好敏,假注書趙鐘永·鄭元容,記注官車信用,別兼春秋徐有恂,待敎朴宗薰,以次進伏訖。上曰,吏房承旨,誰也?溏曰,右副承旨矣。上下禁府啓目于廷顯曰,判付依例書之。廷顯承書訖。上命讀公事。在昌讀奏廣州留守李晩秀啓本,罪人同推開坐事。廷顯讀奏廣州留守李晩秀狀啓邪學無乎事。又讀奏全羅監司鄭大容狀啓,有旨祗受事。宗薰曰,監印閣臣,旣承指名下敎,則不必更爲受點,而今旣有方始之印役,且是初承命者也。以單子列書二閣臣之名,以爲啓下如檢校單付之例,似好,故敢達矣。上曰,依此爲之。宗薰曰,始役日子,今旣不遠,生生字,在於監印所,預先移來於摛文院,然後可無窘速之患,雖自今明,當爲搬運矣。上可之。宗薰曰,昨聞監印閣臣之言,始役在近,其物力區劃件數多寡等事,自多稟定之事云矣。上曰,監印二閣臣,使之隨入於明日持公事入侍,而待敎則,以在直閣臣同入,可也。仍命退。承史·閣臣,以次退出。
甲子十二月初七日申時,上御誠正閣。坐直承旨入侍時,行左承旨李溏,左副承旨金在昌,假注書鄭元容,記注官鄭宗顯·車信用,以次進伏訖。上曰,上番兼春秋出去,書入召對座目,可也。宗顯承命出去。上曰,右承旨明日仕進乎?溏曰,其母病如少愈,則明當仕進云矣。上曰,當參召對之承旨,出去詣閤,可也。在昌承命出去。上曰,座目,使之速爲書入,可也。又敎曰,注書出去,召對時入參,可也。賤臣承命出去,書入座目。上仍御誠正閣。召對入侍時,參贊官金在昌持綱目第三十卷,侍讀官任厚常持綱目第三十卷,檢討官李勉求持綱目第三十卷,待敎朴宗薰持綱目第三十卷,假注書鄭元容持綱目第三十卷,記注官鄭宗顯持綱目第三十卷及下番所讀之冊,以次進伏。記注官車信用持宗顯所傳之綱目第三十卷,進伏訖。上命開卷讀之。厚常讀自四年燕長樂,止七百餘里。上曰,下番讀之。勉求讀自三月魏立,止遣兵擊之。上曰,參贊官讀之。在昌讀自弘衆潰出走,止業乃殺之。上曰,閣臣讀之。宗薰讀自夏五月孫恩,止將復西走。上曰,注書讀之。賤臣讀自謂諸豪帥,止十六州軍事。上曰,上番讀之。宗顯讀自李暠自稱,止群下皆震栗。上曰,下番讀之。信用讀自南燕王德,至五年燕主,讀未畢。上曰,小註曰,主當作王者,何也?厚常曰,未及詳考,而前此皆書以王,此獨書以主,故註似如是矣。宗薰曰,紀事之際,從後人貶稱以書,故曰主紀年之處,從諸國僭稱之號,故曰王。此是綱目凡例,故註說如是矣。上曰,下番繼讀,可也。信用繼讀止還鎭苑川。上曰,文義陳之。厚常曰,今日自止,別無文義之可陳者,而魏主珪,置仙人博士,蓋魏主曾置五經博士。奏未畢,上曰,閣臣於此,已有文義之仰奏者,而蓋不以誠意做去,故漸不如前矣。此又云不驗而訪求不已,蓋初欲驗之,猶或可也,而旣其不驗之後,猶爲訪求不已者,何也?厚常曰,蓋魏主之事,前後判異,若能誠好文治,重創文物,則豈有如此之事乎?魏主在此時,猶爲最優,而其事爲之異於前後者,蓋其有自足之意。奏未畢,上曰,置五經博士之文義,閣臣曾爲仰奏乎?宗薰曰,其時玉堂有所奏者,故臣亦略陳矣。厚常仍繼奏曰,魏主亦應嘗觀古人之書矣。求仙鍊藥者,秦皇·漢武之所不能爲也,旣明知虛僞之事,而終爲如此者,其始勤終怠之意,可知,而此所謂靡不有初,鮮克有終者也。不必以此事論之也。雖以學問上工夫言之,苟能克誠克勤,終始如一,然後可責其成效矣。伏願於此等處,省察焉。上曰,下番陳之。勉求曰,此言李暠溫毅有惠政,未敢知李暠,必有此溫毅之行,而蓋溫,是溫和溫柔之謂也,毅是强毅之謂也。溫與毅,最難兼有,故有曰,高明柔克,沈潛剛克,又有曰,寬以濟猛,猛以濟寬。上命竝奏其文出處。勉求曰,在洪範及左傳矣。仍繼奏曰,其在人君御世治民之道,亦須溫毅交濟而不可全廢其一矣。伏望更加體念焉。上曰,參贊官陳之。在昌曰,下番旣以溫毅二字,推演仰奏,臣則別無可陳之文義矣。上曰,閣臣陳之。宗薰曰,南燕王備德,問群臣朕可方古何主?此是失問也。奏未畢,上曰,備德之問,鞠仲之對,備德之賜帛,鞠仲之辭多,備德調朕之語,韓範無戲之說,竝何如?須悉陳也。宗薰曰,鞠仲所對,夸張無足言,其賜帛而以多辭之者,亦不當矣。旣以多辭,若少則其將受之乎?至於調朕云者,大是失言,君臣豈可相調耶?韓範之言,正矣。賜絹,所以羞鞠仲也。此時上下之失,皆出於最初失問也。漢唐人君,亦多似此之語,而究其意,則皆出於自足矣。奏未畢,上曰,旣自足,則何必更問於人耶?宗薰曰,自足之意,存乎中,故欲聞贊揚之語而然矣。夫人主立志,常以古昔聖王自期,而自治之方,益加切密,則當自知其不足,而勉勉於進德,何暇問人比古耶?子貢方人,夫子非之曰,夫我則不暇,朱子亦以方人之病,謂由於自治之疎。蓋自治不切,則心必外馳而有此弊。旣問臣下以此,而爲臣者浮辭以對,則是諂也,貶辭以對,則是慢也,有何益於實德耶?如此處亦足爲鑑省之資矣。上曰,燕王備德,在此時,可比何人乎?與秦王堅,何如耶?宗薰曰,要其成敗而論,則堅與備德,俱無足優劣,而槪言爲人之英特,則德固不及堅矣。上曰,道子語元顯,以不令與朝士語云者,果何如?勉求曰,道子當局之時,以貪權,竟至誤事,以元顯之少有英材,亦爲誤知,而元顯則其在父子之間,猶有猜克之心,竟至斯境,如此鄙惡之類,不足以得失論之矣。上曰,燕王德,何爲改名以備德也?勉求曰,其所以改之事,則臣未能詳知矣。上曰,仙人博士,前此亦有之乎?勉求曰,其出處,則固未能詳,而考見發明綱目,則只一見云,然則似無更見之處矣。上曰,燕主當作王,而何稱以主也?勉求曰,他處亦書以王,故註亦言其當作王矣。厚常曰,閣臣之言好矣。年下書王,而史文稱主者,蓋以書法之互異也。上曰,稱主者尊耶,稱王者尊耶?勉求曰,稱主者,僭國通行之號也。稱主之尊卑,則未能詳知矣。上曰,稱燕主者,何其尊之也?勉求曰,稱主者,亦非其所以尊之之意也。上曰,涼王,則何稱以王也?勉求曰,綱史之僭稱帝者,或書以王,如元魏之稱帝,而書之以王。秦未畢,上曰,元魏,誰也?勉求曰,拓跋氏之魏矣。上曰,改以元者,何也?勉求曰,蓋出於慕倣中華之意矣。上曰,下編則書燕王元年,而此何稱主也?勉求曰,是故,言其當作王矣。上曰,北涼王沮渠蒙遜,何姓也。勉求曰,沮渠是姓矣。上曰,姚萇子孫爲何王乎?勉求曰,秦王興,卽其子矣。上曰,利鹿孤之姓爲何?勉求曰,姓是禿髮矣。厚常曰,利鹿孤是禿髮烏孤之弟矣。上曰,呂纂之爲人,何如?勉求曰,以此段觀之,則別無善惡之著見者矣。宗薰曰,纂是纂弑之人矣。厚常曰,呂光之托其子也,不啻申申,而居無何,內相殘滅,則更不足論矣。上曰,然則下番之言,何謂也?勉求曰,臣果失對矣。上曰,此云恃兄弟桓桓,桓桓,是何意也?勉求曰,註言威武貌矣。上曰,呂光之立太子紹也,謂以拱己無爲,委重二兄,呂光果知纂與弘之爲人而有此言耶?勉求曰,未能先知,故果有此言矣。上曰,若果知之,則其將不言,以拱己無爲耶?勉求曰,呂光可謂不明矣。若明知其纂·弘跋扈之志,子紹柔弱之患,則豈有此等言乎?在昌曰,呂光,直以立嫡有常之義,立太子紹,而亦知其才非撥亂,故有恭己委重等說矣。且光之謂纂·弘之言曰,汝兄弟輯睦,又曰,若內相猜忌,則蕭墻之變至。以此等說觀之,亦不可謂之全然不知纂·弘矣。上曰,呂光,生不能制纂·弘,而其言何爲如是?宗薰曰,蓋呂光,自謂能識儒道,頗好道理,故雖知太子紹之不堪撥亂,而能守立嫡之義,立爲太子,又慮纂·弘之不臣,故有此言而畢竟亂本,未必非此言,有以激之也。上命掩卷。又命玉堂·閣臣先退。厚常·勉求·宗薰退出。上曰,直閣上疏入來乎?溏曰,以齋日退却矣。在昌曰,校理金相休上疏到院,而以齋日不得入啓,其措語則請在敏設鞫事矣。上曰,姑留院中,可也。上曰,明日左副承旨,與監印閣臣入侍。又命溏書傳敎曰,右承旨·右副承旨許遞,前望單子入之。上曰,狀啓中,別無時急公事乎?溏曰,別無時急者矣。上曰,然則明日入侍時,持入,可也。仍命退,承史以次退出。
上在昌德宮。停常參·經筵。
李好敏啓曰,行大司憲尹光普,掌令申溆,持平宋冕載呈辭,執義韓興裕未肅拜,掌今宋稚圭在外,持平李㬖傳旨未下,監察茶時之意,敢啓。傳曰,知道。
李好敏啓曰,禁衛營將官來言,今日本營軍兵,日次私習云矣,敢啓。傳曰,知道。
李好敏啓曰,御營廳將官來言,今日本廳軍兵,日次私習云矣,敢啓。傳曰,知道。
承旨前望單子入之,金明淳落點。
李溏啓曰,新除授右承旨金明淳,卽爲牌招,何如?傳曰,允。
傳于李溏曰,左承旨·右承旨·左副承旨·右副承旨,入侍。
傳于李溏曰,監印閣臣入侍。
承旨前望單子入之,宋祥濂落點。
金在昌啓曰,新除授右副承旨宋祥濂,卽爲牌招,何如?傳曰,允。
傳于李溏曰,坐直承旨入侍。
傳于金在昌曰,召對爲之。
金在昌,以弘文館言啓曰,新除授副修撰李渭達,時在公忠道保寧縣任所,經筵入番事緊,請斯速乘馹上來事,下諭,傳曰,依啓。
李好敏,以禁衛營言啓曰,本營字內九嶷峯東邊體城頹圮處改築時,所入石子,今月初九日爲始,東郊蘆原近處,浮出取用之意,敢啓。傳曰,知道。
義禁府啓目,海州判官宋守淵原情云云。傳旨內辭緣,泛稱遲晩,刑推得情,何如?判付啓,嚴飭下送爲良如敎。
甲子十二月初八日午時,上御誠正閣。左承旨·右承旨·左副承旨·右副承旨入侍,監印閣臣,同爲入侍時,行左承旨李溏,右承旨金明淳,左副承旨金在昌,右副承旨李好敏,假注書趙鍾永·鄭元容,記事官崔鳳和,別兼春秋徐有恂,檢校直閣沈象奎·朴宗慶,待敎朴宗薰,以次進伏訖。上曰,印役有稟定事,則奏之,可也。象奎等曰,始役則將以十五日爲定,件數則假令以百五十件爲定,而此則筵退後,當錄入,待下敎擧行矣。上曰,依此爲之。象奎等曰,前此印役時,有監官之熟習者,使之看役矣。今番亦依前爲之,則非但工役之速就,似有精簡之效,故敢此仰達矣。上曰,依此爲之。象奎等曰,工匠役價,若以戶料·兵布上下,則非但所入之夥然,亦非省弊之道,以鑄字所所餘物力取用,則似好,故敢達矣。上曰,依此爲之。又敎曰,一百五十件內,一百件則以白紙印出,而五十件則紙本,當內下矣。象奎曰,白紙則監印所自有餘儲,白綿紙名色,只於戶曹有之,而此亦多有舊儲,可以取用,而唐紙件,以五件印出,似好矣。上曰,依此爲之。又敎曰,直閣·待敎,勿以郞廳書之,以監印閣臣,同爲啓下,可也。象奎曰,每於歲初,監印閣臣二員啓下,而專管當年內印刊之役,如有別般印役,則數員加爲啓下,監董上役矣。上曰,前直提學徐榮輔,同爲啓下,可也。象奎曰,別單更爲書入乎?上曰,依此爲之。象奎曰,監官,限畢役間,自本閣給料乎?上曰,依此爲之,而此是柳明杓乎?象奎曰,然矣。上命閣臣先退。象奎等退出。上命讀公事。明淳讀奏咸鏡監司李翊模狀啓,端川府使金錫衡到任事。上曰,何承旨坐直乎?好敏曰,小臣當坐直,而伴直則姑未停當矣。上曰,伴直誰當爲之乎?好敏曰,右承旨,以新除授承旨,當坐直,而以其親病,當出去矣。溏讀奏廣州留守李晩秀狀啓,出米太成冊上送事。又讀奏咸鏡監司李翊模狀啓,渰囕人燒死人等處,恤典題給事。明淳讀奏華城留守金文淳狀啓,陞補試取事。在昌讀奏咸鏡監司李翊模狀啓,邪學無乎事。好敏讀奏江原監司申絢啓本,罪人崔寬基等金化等官到配事。又讀奏全羅監司鄭大容啓本,罪人全有孫,樂安郡到配事。上曰,坐直,誰也?好敏曰,俄者已有所奏矣。臣當坐直而伴直,則姑未停當矣。上曰,明日有傳香番,今日則左承旨·左副承旨坐直,明日則右副承旨及新除授承旨,坐直,可也。仍命書傳敎曰,禮·刑換房。上曰,右承旨,明日仕進乎?明淳曰,逖違之餘,伏蒙恩點,故粗伸一肅之忱,而母病危劇,實無供職之望矣。命退。承史以次退出。
甲子十二月初八日申時,上御誠正閣。坐直承旨入侍,召對同爲入侍時,行左承旨李溏,參贊官金在昌持綱目第三十卷,侍讀官任厚常持綱目第三十卷,檢討官李勉求持綱目第三十卷,待敎朴宗薰持綱目第三十卷,假注書鄭完容持綱目第三十卷,記注官車信用持綱目第三十卷,記事官崔鳳和持綱目第三十卷,以次進伏訖。上命開卷讀之。厚常讀自涼呂超,止不利引歸。上曰,承旨牌去來,知入,可也。賤臣承命出傳,以姑未入來之意復奏。上曰,下番讀之。勉求讀自南涼擊涼,止荷擔而立。上曰,參贊官讀之。在昌讀自裕帥所領,止孫恩破之。上曰,閣臣讀之。宗薰讀自涼攻魏安,止不能信之耳。上曰,注書讀之。賤臣讀自元顯見之,止求昏於秦。上命溏,讀奏承旨房望。溏讀奏訖。上命書傳敎曰,承旨房仍。上曰,上番讀之。信用讀自秦王興聞魏,止大失物情。上曰,承旨牌去來,知入,可也。賤臣承命出來,以牌不進之意復奏。上命溏書傳敎曰,右副承旨許遞,前望單子入之。上曰,下番讀之。鳳和讀自若兵臨近畿,止萬餘斛遺之。上命陳文義。厚常曰,利鹿孤,命群臣極言得失,夫利鹿孤,是夷狄之君,固無足論,而此言果知治體矣。蓋人之惡聞過易,喜聞過難,故雖以漢唐中主言之,喜聞其過者,蓋亦幾希矣。人君能使群下,極言其得失,則過失皆聞,而大有益於修德之道矣。伏願於此等處,省察焉。上曰,下番陳之。勉求曰,呂超告梁王隆之言曰,修政息民。奏未畢,上曰,息字之義,何也?勉求曰,安息之謂矣。仍繼奏曰,蓋修政然後,可以息民,故書曰,政在養民,孟子曰,不以仁政,不能平治天下。上曰,此在於孟子何篇乎?勉求曰,在於離屢篇矣。仍繼奏曰,修政之道,亦有次序。徒有息民之心,而不能盡修政之要,則民何以能安息乎?呂超固無足取,而修政息民之言,則亦足爲體念之資矣。上曰,參贊官陳之。在昌曰,上下番旣有所奏,臣別無更達之辭矣。上曰,閣臣陳之。宗薰曰,別無文義之可陳者矣。上曰,劉裕終纂晉國乎?勉求曰,然矣。上曰,國名爲何?勉求曰,宋高祖矣。上曰,齊則在於宋後乎?勉求曰,然矣。上曰,上番,以極言得失四字,有所仰奏者,而何以則能喜聞其極言得失乎?勉求曰,古語云舍己從人,又有曰虛受人。奏未畢,上曰,虛受人者,何謂也?勉求曰,己者,私也,舍己然後心虛,心虛然後,可以從人而受人矣。上曰,此是虛己從人之謂耶?勉求曰,虛受人云者,亦在周易矣,仍繼奏曰,舍己虛受,無一毫私心,然後可能公平恢弘矣。上曰,恢弘者,何謂也?勉求曰,卽廣大之意矣。上曰,何以則有廣大之量,而能喜聞其得失之極言乎?勉求曰,先儒之言曰,天下萬事在人主之一心,而正心在於學問。奏未畢,上曰,學問之道,何如?勉求曰,只誦古人之言如是,而至於爲學之道,實未有知,故向筵下詢時,亦未能盡對矣。上曰,何爲而向筵未能盡對也?勉求曰,以臣識短故矣。上曰,何爲而曰識短乎?勉求曰,臣旣不能博見文籍,兼以聰明鈍劣,不能記誦,故所以識短矣。上曰,涼凡爲幾國乎?勉求曰,五國矣。上命竝奏之。勉求曰,西南北前後涼五國矣。上命玉堂·閣臣先退。厚常·勉求·宗薰退出。上命溏書傳敎曰,在外玉堂許遞。上曰,同副承旨,明日仕進乎?溏曰,當仕進云矣。命退。承史以次退出。
上在昌德宮。停常參·經筵。
金在昌啓曰,行大司憲尹光普,掌令申溆,持平宋冕載呈辭,執義韓興裕未肅拜,掌令宋穉圭在外,持平李㬖傳旨未下,監察茶時之意,敢啓。傳曰,知道。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
李溏啓曰,右承旨金明淳,今日不爲仕進,卽爲牌招,何如?傳曰,許遞。
傳于李溏曰,左承旨·左副承旨·同副承旨入侍。
李好敏啓曰,持平李㬖下諭後,過限不上來,依定式遞差傳旨及禁推傳旨,捧入之意,敢啓。傳曰,知道。
以前持平李㬖,禁推傳旨傳于李好敏曰,分揀。
李好敏啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
金在昌,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。專曰,知道。
甲子十二月初九日未時,上御誠正閣。左承旨·左副承旨·同副承旨入侍時,行左承旨李溏,左副承旨金在昌,同副承旨李好敏,假注書趙鐘永·鄭元容,記注官車信用,別兼春秋徐有恂,待敎朴宗薰,以次進伏訖。上曰,別兼春秋,今日省記入直,可也。又敎曰,玉堂入直,爲誰?溏曰,未能詳知矣。上曰,知入,可也。鐘永承命出去。上命讀公事。好敏讀奏慶尙監司金羲淳狀啓,蔚山府使洪秉周罷黜事。在昌讀奏慶尙左水使李郁延狀啓,西生·豆毛戰船改造材木,右道封山許斫事,令廟堂稟旨分付事。上曰,廳注書出去,玉堂番,使之速爲知入,可也。賤臣承命出傳後,進伏。鐘永還奏曰,上番則任厚常,下番則李勉求矣。上命書傳敎曰,禮·工換房。上曰,明日次對爲之云乎?溏曰,姑未及知矣。上曰,明日則非齋日乎?溏曰,然矣。上曰,明日長寧殿臘享大祭,故有傳香番乎?溏曰,然矣。在昌讀奏咸鏡監司李翊模啓本,罪人等刑推次數開坐事。又讀奏全羅監司鄭大容啓本,罪人奴道元,珍島郡到配事。又讀奏江原監司申恂啓本,罪人孫今金蔚珍郡到配事。上曰,判付則出去書之,可也。溏曰,典獄署褒貶,例於刑曹褒貶日,先爲擧行,而刑曹參議入來政院,與刑房承旨,眼同磨勘矣。褒貶在明日,而該房承旨,姑未差,代房承旨則左副承旨,而與刑曹參議爲叔姪之間,將不得磨勘,故敢此仰達矣。上命書傳敎曰,同副承旨爲刑房。上曰,何承旨坐直乎?好敏曰,小臣當坐直矣。溏曰,臣以傳香番,當齋直矣。上曰,左副承旨,明日坐直乎?溏曰,明日若爲次對,則以次對承旨,當坐直矣。上曰,今日則左承旨·同副承旨坐直,明日則左承旨·左副承旨,坐直,可也。在昌讀奏陳賀儀註。上曰,濟用監主簿,誰也?在昌曰,主簿有二員,而臣未能詳知矣。上曰,提調,則誰也?在昌曰,小臣之父矣。上曰,明日藥房都提調,如未入來,則以入來之意,分付掌務官,可也。如入來云,則置之,可也。好敏曰,俄聞戶判之言,殿役之告畢,當在望前,而殿內殿庭修掃之役,當費數日,故畢役狀,欲於十七日入啓,而日亦無故之日云矣。上曰,畢役則可於望前爲之乎?好敏曰,畢役則望前優可爲之云矣。又奏曰,望日有月食,而救食前例,每於仁政殿爲之矣。畢役狀,旣未入啓於望前,則卽是未畢役也。以明政殿爲之似好,故敢此仰達矣。上曰,依此爲之。仍命退,承史·閣臣,以次退出。
上在昌德宮。停常參·經筵。
藥房都提調徐邁修,提調韓用龜,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道,慈殿·慈宮氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
傳于金在昌曰,大臣·備局堂上,引見。
徐瀅修啓曰,臣以司宰監·掌苑署褒貶進去,下直之意,敢啓。傳曰,知道。
以大司諫尹序東,司諫洪受浩,正言元有朋,執義韓興裕,掌令申溆,持平宋冕載牌不進罷職傳旨,傳于李好敏曰,只推。
李好敏啓曰,行大司憲尹光普,執義韓興裕,掌令申溆,持平宋冕載牌不進,掌令宋稚圭在外,持平一員未差,監察茶時之意,敢啓。傳曰,知道。
傳于李溏曰,左承旨入侍。
傳于金在昌曰,坐直承旨入侍。
傳于金在昌曰,召對爲之。
傳于李溏曰,坐直承旨入侍。
李溏,以吏曹言啓曰,因義禁府啓目,海州判官宋守淵原情公事判付內,嚴飭下送事,命下矣。以卽爲還官之意,嚴飭則,以爲方欲治發之際,素患風眩之症,百倍添加,萬無登途之望云。前後飭敎之下,稱以身病,一味逡巡,無意下去,事體所在,不可仍置,罷黜,何如?傳曰,允。
李溏,以吏曹言啓曰,新除授本曹正郞李錫祜呈狀內,矣身素患痰癖之症,一倍添劇,時日之內,萬無供仕之望,卽速入啓遞改云。身病旣如是沈篤,則有難强令察任,改差,何如?傳曰,允。
李溏,以弘文館言啓曰,校理金相休,副修撰李尙愚,旣有只推之命,竝卽牌招察任,何如?傳曰,允。奉命在外人,許遞。
兵曹口傳政事,副司果金相休。
李溏,以禮曹言啓曰,卽接溫陵令所報,則本陵局內惡虎橫行,至有傷害人命之境云矣。卽令該軍門,發遣校卒,刻期捕捉,何如?傳曰,允。
李溏,以忠勳府言啓曰,本府書寫忠義衛李九會瓜滿,代嫡長忠義衛盧命鼎差下,依例以假郞廳稱號,何如?傳曰,允。
李好敏,以都摠府言啓曰,副摠管金爔,以御營中軍,本營諸將官射會監試事,南小營晝仕出去之意,敢啓。傳曰,知道。
李好敏,以備邊司言啓曰,副提調朴宗慶,疏批已下,卽爲牌招,使之進參次對,何如?傳曰,允。
李好敏,以御營廳言啓曰,溫陵局內惡虎橫行,卽令該軍門,發遣校卒,刻期捕捉事,自禮曹草記,允下矣。本廳善放砲手五十名,定將校率領,今月十一日爲始,出送行獵之意,敢啓。傳曰,知道。
行副護軍朴宗慶疏曰,伏以臣,披瀝肝血,冒瀆嚴威,雖其拙訥之辭,孚格爲難,而竊庶幾精誠所到,天心垂憐,鞶帶之禠,有願必從矣。及伏承批旨下者,但解玉署,而尙靳餘銜,臣於是,愕然失圖,惕然增懼,益不知措躬之所也。顧臣情實,罄悉於前疏,今不敢更事覼縷,而以千萬不肖之身,承千萬匪分之命,殆踰二旬于玆矣。若復徒畏煩聒之誅,不思感回之道,則不誠之誚,不衷之譏,不待衆言而臣亦自知,臣請冒死而申暴焉。夫內閣遴選,淸峻惟均,而資格稍進,則責任彌重,人臣辭受,爵祿爲重,而前旣祈勉,則今可蹲冒乎?且臣於年前直閣之再辭也,聖批若曰,每對判敦,兢惕之意,形於辭色,今爾至懇又如此,可不曲諒?字字恩言,諄複鄭重,臣雙擎在手,莊誦在口,每念若保之恩慈,未知此生此世,何由而報答萬一也。嗚呼,臣父之兢惕,今昔一也,臣之憂迫,前後一也,則聖明之體諒曲副,豈有今昔前後之異,而臣以得之於前者,尙何敢囁嚅於今哉?設令臣文學才諝,有足以黼黻皇猷,彌綸當世,卽此一副,已成之去就,決不容甘自毁棄,而殿下所以庇覆臣愛惜臣者,必不置臣於要顯之地,俾招過福之災。況鹵莽如臣,謭劣如臣者,畢竟僨誤,明若觀火,末梢孤負,勢所必然也乎?臣嘗愛古人之言曰,嬰兒有常病,近臣有常憂,嬰兒常病,傷於飽也,近臣常憂,傷於寵也。喩臣今日,益覺親切,臣豈忍以一己之榮名,上貽聖朝則哲之累,下貽老父滿盈之懼,無賴於公事而增疾於私門哉?百爾揣量,堪承無望。玆不得不更入文字,而連値齋日,今始控籲。伏乞天地父母,諒臣至切之情,察臣必遞之義,將臣兼綰諸任,倂許鐫改,以重名器,以安微分,不勝攢祝。臣無任云云。省疏具悉。內閣實任,特爲許施。
直閣洪奭周疏曰,伏以臣,濫叨閣銜,辭不獲命,亦旣冒沒而出膺矣。再登文石,三持綾被,旁觀或謂榮耀,內顧祗益慙恧。夫猨狙不可以衣冠,鷄鶋不可以鍾鼓,臣於是職,其敢曰有一毫堪承之望哉?特以牙牌荐臨,逃遁無路,恩批旣降,瀆擾是懾,遂不得不抗顔而進耳。濫吹之懼,儳榮之媿,臣何敢一刻安于中也?乃者右僚辭職之章,以班聯周旋之掣礙,作爲難進之端,其言雖不指的,其意似在臣身,右僚則因此而遞解,臣乃返因仍而蹲據者,揆以廉防,寧有是理?玆敢略控短章,仰瀆崇聽。伏乞聖明,察臣難冒之實,亟命鐫改臣見帶閣職,俾私分獲安,千萬幸甚。臣無任云云。答曰,省疏具悉。依施。
校理金相休疏曰,伏以臣,聞春秋之義,亂臣賊子,人人得以誅之。夫生殺之柄,人君之所操,議讞之法,士師之所掌也。今乃不稟君上之命令,不待士師之議讞,而惟其所値,夫人而殺之無禁者,豈不以其罪大惡極,誠不忍少須臾容貸耶?噫,彼在敏,卽所謂人人得以誅之者,而始也曠月踰時,置不何問,天討王章,久屈而未伸,神怒人憤,積鬱而不洩。何幸間者,聖斷赫然,特允設鞫之啓,庶幾逆節凶圖,到底盤覈,賊藪亂窩,可期掃蕩矣,又靳傳旨之頒下,致稽王府之擧行,物情之該惑,國論之沸騰,已無可言,而末乃減死島置之命,忽下於千萬夢想之外,聽聞所及,人皆驚噩,茫不省所謂,而加之朝廷之上,竄逐相繼,遞改紛然,人心波蕩,氣象愁慘,終至臺閣三司,空無一人,然後殿下,始乃行其無事,惟意所爲,臣愚死罪,誠不敢知以殿下英明,爲一幺麽逆豎,力戰一世之公議,積費屢月之經營,畢竟爲此萬萬過中之擧者,是何故也?雖風雷之遷,不淹多時,日月之更,昭復如初,諸臣之竄配者,或宥或移,而逆豎則已晏然出獄矣。嗚呼,天下寧有是哉?人君所以凝聚衆心,維持世道者,不一其方,而約而言之,不過一箇信而已。故人君出言行政,須如四時之必至而無變,然後可以壹民志定民趨,而國可爲國矣。所以人無食必死,而夫子以爲寧去食而存信,朱子亦以爲寧死而不可失信者,此也。今殿下於逆敏事,旣允臺閣之啓矣,已又反之,其爲失信於民者,大矣。從今以往,命令施措之間,雖斷可行決無疑之事,人人擧將懷前却顧望之心,而無必信之意,上下不相信而能治其國者,自古以來,未之有也,此豈不大可懼哉?且國之所以置言官者,將以匡救繩糾,納君於無過之地也。然則朝廷之上,不可一日無者,言官,而殿下意所欲爲,厭其紛聒,則一竝去之,使無開口之人,然後獨斷於上,行之無疑,竊恐此路一開,殿下後雖有可繩之愆,可救之過,無復進言之地,而殿下之國事,將日非矣。上貽累於聖德,中失刑於亂賊,下失信於齊民,一擧而有此三失,以殿下之明聖,何不念及於此,而乃爲是耶?伏惟殿下,臨御以來,政令施爲,無一可議,而忽爲此非常之過擧,有日後無窮之深憂,此臣所以尤切慨惜之忱,而不能自已者也。臣抱此耿耿,欲陳無階,前月二十九日,以臣爲弘文館修撰,得借方寸之地,仰暴披瀝之悃,始有路矣,而第緣其時適苦痰癖之症,實無蠢動之勢,冒犯坐違,旋蒙恩遞,至今追惟,感悚交竝。玆者又授臣本館校理,曉漏纔歇,天牌儼臨,其在義分,敢忘顚倒,而昔疾乍愈於調息,新祟忽發於關格,終夕嘔泄,徹宵叫楚,頭目疼眩,背膺若判,欲起還仆,末由趨承,臣罪至此,萬死猶輕。玆敢冒入文字,仰籲於天地父母。伏乞亟收在敏島置之命,特令王府,拿來嚴鞫,快正典刑,使三尺之王章,旣屈還伸,七日之陽德,不遠乃復,而仍命遞臣見帶之職,治臣屢違之罪,以肅朝綱,以安私分,千萬幸甚。臣無任云云。答曰,省疏具悉。洪在敏事,已處分而竄遞相續,誠不得已也。爾言則是矣。
甲子十二月初十日午時,上御熙政堂。大臣·備局堂上引見入侍時,行左承旨李溏,左副承旨金在昌,假注書鄭元容,事變假注書朴長輿,記事官崔鳳和,別兼春秋徐有恂,左議政徐邁修,右議政李敬一,行吏曹判書黃昇源,行禮曹判書韓用龜,兵曹判書韓晩裕,行大護軍蔡弘履,行護軍李得濟·李仁秀,行都承旨徐瀅修,行副護軍朴宗慶,校理朴宗正,以次進伏訖。邁修等進前曰,近日日氣陰冷,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。上曰,右相省墓之行,無撓往返乎?敬一曰,果無事往還矣。上曰,次對爲之。邁修曰,此濟州牧使朴宗柱災實狀啓也。分等不爲擧論,數件應行之事,從便措處,開錄于左,而候風涉海,遲速無期,謹依已例,一邊擧行,一邊馳啓,請令廟堂,稟旨分付矣。其一,新舊還之一時竝督,恐傷民力,舊還,姑爲仍停事也。其一,軍兵逃老故,嚴飭各該邑,待明春從附近邑哨司鍊事也。舊還停俸,軍兵操鍊之停退等事,先擧行後狀聞,便成已例,竝依狀請施行,何如?上曰,依爲之。出擧條邁修曰,卽見西氷庫所報,則以爲,本庫氷丁,每患不足,而明年閏朔爲六月,則六月卽大供上之月也。添一大供上於定數之內,實有生梗之慮,均廳所在本庫氷米儲留者,爲七十石,而經稟取用,雖有定式,藏氷之前,猝無稟達之道。以此意趁卽筵稟,以爲取用於添藏一朔之氷爲辭矣。在前夏月入閏之時,本庫氷米取用,已例非一,今亦依此許施,恐宜矣。上曰,依爲之。出擧條邁修曰,大政當前,値此一初之會,通變資格,搜羅人才,實爲急先務,而資格中最無義者,卽庶類之已經京司詞訟,而猶不許直擬守令也。夫詞訟一也,況京司,重於郵牧,則層節之太多,階梯之偏繁,豈不爲此類抱鬱之端乎?至於武班,則旣許營將中軍,而不借階秩之品級,反不如雜歧升資之彙緣圖占,亦安有如此官方?臣意則庶流中蔭官之已經詞訟者,許令直擬守令,武班之有地處履歷者,軍器僉正二窠中,一窠陞作副正,使之通擬差除,如訓鍊副正之例,以爲陞品之階,似合於疏滯振淹導迎和氣之一助。以此意,分付兩銓,何如?上曰,右相之意,何如?敬一曰,庶流抱鬱之弊,其來已久,先朝特命作庶流疏通節目,而兩銓尙未盡對揚之道矣。已經詞訟,而不爲直擬守令,亦爲無義,蔭官詞訟之直擬守令,武科出身者之許陞軍器副正,實合振淹疏鬱之道矣。上曰,依爲之。出擧條上曰,兵判進前。晩裕進前。上曰,向以參下守門將朔數變通事,有擧條,雖有批答,而更思之,則朔數雖變通加設,參上窠仍置之,則虛司果,別無變通之道,兵判奏之,可也。晩裕曰,向有所奏,而此非造次間所可變通者。奏未畢,上曰,當初朔數之變通,蓋爲虛司果之積滯也。朔數則復舊,而加設窠數,亦依前,則其窠別無加減之數,何以則爲好耶?前亦有窠數加減之例耶?晩裕曰,參上六窠,亦與前無異,而守門將之亦如前以十五朔磨鍊,似好,故向筵有所仰奏者矣。如有他方便之道,則當更奏矣。上曰,前亦有加窠之數耶?須就議大臣爛商以聞,可也。晩裕曰,江界及北道中邊將窠,先朝時,以曾經正·副正者擇送,以爲矯弊之道,而俾有實效矣。其時下敎若曰,此非永久之敎,槪以十年爲限。今則已過十年者,又至三四年,而今則且無矯弊之事,此窠如復舊,則疏滯之道,似少勝矣。上曰,此事從當奏之,守門將事,出議大臣,詳與商確,草記以聞,可也。邁修曰,官制須有一定之式,而大司成變通以後,以實職除拜者,或以兼銜仍帶,或以遷轉施行,揆以官方,不可無一番定式。兼大司成,自古極選,故正二品兼帶者,亦且人皆艶稱,況從二品及三品乎?自今爲始,勿論二品三品,曾經副學,已行閣職者,以實職除拜,則兼銜單付以外,則以遷轉施行之意,分付銓曹,何如?上曰,依爲之。出擧條邁修曰,內鍼醫安昌禧,丙辰十月,差治腫敎授,至庚申四月,以準朔報瓜六月,應六品講而遭故,都政未及遷轉矣。今服闋已久,宜卽以六品職陞擬,而尙未收用,實爲矜念,不可以人微地卑而置之,依例陞六之意,分付銓曹,何如?上曰,依爲之。出擧條敬一曰,臣於日前,伏見慈殿下敎,有還弊釐正之命,臣不勝欽仰讚誦之至。大抵近來糶糴,爲生民切骨之瘼,臣於向日筵席,有所仰達,而糶糴之法,始雖爲民而設,今反爲厲民之資。蓋緣邑倉之奸蠧,年加歲滋,吏隷之分石也,精穀之換虛殻也,邑主人之動令也,其所爲弊,不一其端。民聞受還之令,則擧疾首蹙額,故有以錢防還於色吏,而不爲受去者,有受出而無用,故棄置而去者,而當秋則依例徵捧,有力之民,百計不受,無告殘氓,偏受多石,至有一戶十石,或數十石者,名雖分還,實不受去雖一二石穀,白徵於民,固已無義。況每年追呼鞭撻,白徵數十石穀於殘民者,天下寧有是耶?粵在先朝,特軫還穀之痼弊,至於發策詢問矯救之道,而訖未有對揚之人,可勝歎哉?百爾思之,他無救弊之道,惟有社倉一條,可以矯救,而先朝策問中,亦有社倉之下敎矣。今以朱子社倉之規,參以我國糶糴之法,依例取耗,則民必樂從,而可無白徵之弊。爲先成出節目,行會於還弊最甚之兩南·兩西,使之依倣社倉之制,從民願設施,各面一倉之意,先爲下詢於左相及登筵諸臣,何如?上曰,左相之意,何如?邁修曰,社倉法意,本自爲民,而目今糶糴之痼弊,實無矯救之善策,若倣而行之固好,而節目間事,似不無拘掣之端,姑先試之於數三邑,觀其便否,民情果以爲便,則次次設施,俾爲永久遵行之地,似好矣。上曰,諸宰各陳意見,可也。昇源曰,大臣,以社倉節目相示,故臣亦參見,而社倉之議,厥惟久矣。昔在肅廟朝,以社倉事,至於成節目而未果行矣。今若一遵社倉法設行,則似有實效,以臣謏見,無容更議矣。用龜曰,大臣所成節目,臣亦見之矣。社倉遺法,倣而行之,非不美矣,而古今異宜,難保其無弊,姑先試可於一二邑,果若便好,則推行於諸道,似好矣。晩裕曰,見今州邑,莫不有外倉,大邑多至十數倉,是亦社倉之遺意,而所不同者,官民之別也。外倉或去官百里,今若專付尊位之手,則難保其無弊。臣意先從若而大小邑試行,且觀其無甚掣礙,然後推行於諸道,好矣。弘履曰,社倉之法,古今雖異,其中不無矯弊之道,試爲設行於一二邑,似好矣。得濟曰,社倉規式,臣固未詳,而今聞大臣所奏,如前取耗,則便今之外倉,外倉邑皆有之,加創似無難便之端,而先從一二邑試可之論,大臣言誠好矣。仁秀曰,臣意則詢問八道,先從自願一二邑試行,似好矣。瀅修曰,大同法設始之初,亦且先試便否而行之,則大臣所奏一二邑試可之論,儘好矣。宗慶曰,社倉法意則甚好,而在今設施之便否利害,有難臆對,無已則一二邑先試之議,似好矣。上曰,僉議如此,當試可,而古之社倉,則非如今之公穀,今之公穀,則其耗穀多爲公用,果無相礙乎?須更講究十分無弊之道,後筵稟處,可也。出擧條用龜曰,仁政殿,卽我列聖朝嚮明出治之所,所重與他自別,而浩大之工役,今將告竣,實有光於堂構之聖孝,上告下布之擧,有不容少緩。謹稽國朝已例,景福宮之康寧·思政兩殿,卽接待天使處,而粵在明宗朝甲寅,重建後,祭告于宗廟及文昭·延恩二殿,且考皇朝故事,則世宗皇帝嘉靖丁巳,奉天殿重建,告成後,改名曰,皇極,百官上表獻賀矣。我朝典禮,皆倣皇朝,而明宗甲寅已行之禮,亦載於國朝寶鑑,則今此法殿告成之後,不可無告廟受賀之節。下訽大臣處之,何如?上曰,大臣之意,何如?邁修曰,今此正殿重建之役,不日成之,庶民爭賀,告廟頒赦之禮,容可已乎?初旣告災,則今不告成,恐違禮意。況有明廟朝已行之例,皇明奉天殿重建後受賀之禮,倣而行之,實合典禮矣。敬一曰,臣亦以此事,有所酬酢於禮判矣。雖尋常殿宇,前旣告災,則宜有告成,而況列聖朝踐位行禮之法殿乎?訖役後,卽行告廟頒敎之禮,恐合事宜矣。上曰,依爲之。告廟陳賀日子,以今月內,擇日以入,可也。出擧條上曰,左相則以頒赦仰奏,右相則以頒敎仰奏乎?邁修曰,今當邦慶稠疊之時,若以頒赦行之,則各道亦有封箋之擧矣。奏訖,邁修等就座。晩裕曰,今都政仕滿中,參下部將申獻周,仕滿已過數朔,而拘於居中,自下不得循例區處。在前如此之人,有筵稟出六之例,故敢此仰達矣。上曰,依爲之。出擧條上曰,大臣進前。邁修等進前。上曰,大臣向見江華留守狀啓乎?邁修等,未及對。上曰,見守臣所啓,則李晩遠之所犯罔測,見禁府公事,則終不輸款。守臣狀啓,旣如是丁寧,而禁府供辭,又如是發明,然而渠旣無所犯,則守臣之啓,亦豈如是丁寧耶?一番按査,則可以査得乎?邁修曰,以守臣所啓見之,則李晩遠,可謂白晝大賊矣。渠是曾經防禦使之武弁也,豈以江華中軍所犯,至於若是之甚乎?然而亦無所犯,則守臣,豈有此啓聞乎?且各人招辭,亦難盡信,安知其不得人心,或有誣告之語乎?然而所犯旣如是狼藉,則渠惡能免贓罪乎?宜以贓律治之,而渠旣又如是發明,則不可不一番按査矣。上曰,如按覈使之例乎?仍敎曰,右相之意,何如?敬一曰,卽見守臣狀啓,則李晩遠之所犯,極爲罔測,豈以渠之發明,仍置不問乎?不可不一番按査,而按査然後,渠亦有脫空之道,臣意亦以按査爲好矣。上曰,下送御史,眼同留守,各人處査實,可也。邁修曰,若使面質,則李晩遠何難下送?奏未畢,上曰,渠之供辭,亦願面質云矣。邁修曰,旣經其官長,則與下隷輩面質,事面涉如何矣。上曰,御史則以按覈爲名乎?邁修等曰,以按覈御史爲之,似好矣。上曰,御史以誰差下乎?邁修曰,以校理金相休定送,似好矣。上命書榻敎曰,校理金相休,江華府按覈御史差下。上曰,按覈使,例爲辭朝乎?邁修曰,然矣。在昌曰,江華府按覈御史金相休,時無職名,令該曹口傳付軍職,何如?上曰,依爲之。出擧條上曰,大臣就座。邁修等就座。在昌曰,今日賓對,兩司無一人進參,事極未安。行公諸臺,竝推考,何如?上曰,依爲之。出擧條上命賓對諸臣先退。邁修等,以次退出。又命退。承史以次退出。
甲子十二月初十日申時,上御誠正閣。坐直承旨入侍時,左副承旨金在昌,假注書鄭元容,記事官崔鳳和,別兼春秋徐有恂,以次進伏訖。上曰,左承旨,何不入來乎?在昌曰,坐直承旨入侍,則下位例爲入侍,故小臣入來矣。上曰,左承旨,如有公事,則持入,可也。賤臣承命出傳。左承旨李溏,追入進伏。上曰,召對爲之。賤臣承命出傳。上曰,召對座目,書入,可也。鳳和承命退出。上命溏書疏批訖。上曰,公事如無緊急者,則明日持入,可也。上曰,同副承旨明日仕進乎?溏曰,有緣故,不得仕進云矣。上曰,左承旨出去,召對時進參,可也。溏承命出去。上曰,注書亦爲出去,召對時入來,可也。賤臣承命出去,書入座目。上仍御誠正閣。召對入侍時,參贊官李溏持綱目第三十卷,侍讀官朴宗正持綱目第三十卷,檢討官李勉求持綱目第三十卷,待敎朴宗薰持綱目第三十卷,假注書鄭元容持綱目第三十卷,記事官崔鳳和持綱目第三十卷及下番所讀之冊,以次進伏。別兼春秋徐有恂持鳳和所傳之綱目第三十卷,進伏訖。上敎宗薰曰,直閣旣已遞職,不爲請牌乎?宗薰曰,今則爲原任,無請牌之例矣。上曰,當爲入番乎?宗薰曰,原任則本不入直矣。上命開卷讀之。宗正讀自玄兵至姑孰,止自取之。上曰,下番讀之。勉求讀自參軍劉裕,止敬宣不覺也。上曰,參贊官讀之。溏讀自元顯將發,止江州刺史。上曰,閣臣讀之。宗薰讀自卞範之,止還京口耳。上曰,注書讀之。賤臣讀自退謂何無忌,止以討玄。上曰,上番讀之。鳳和讀自參軍劉襲,止赴海死。上曰,下番讀之。有恂讀自玄以恩黨,止徙樂都。上命陳文義。宗正曰,晉末刑政,固無可觀,而元顯·牢之之死於桓玄,亦是無刑政之致也。使晉之刑政,自天子出,則此輩宜不免兩觀之誅,三苖之竄,而何必假手於桓玄耶?然而稽諸天道,則福善禍淫之理,果不差矣。兩人之惡,俱不得善終,天討有道,卽此可見。語云天定亦能勝人,此是天未定之時而猶且勝人矣。自昔聖帝明王,於命德討罪,必也致愼,刑一人,與衆共之,賞一人,與衆共之,而不循乎區區之私,乃所以奉若天道也。晉之失刑,亦可以鑑戒者也。上曰,下番陳之。勉求曰,孫恩,以叛賊敗死,而晉以其黨盧循,爲永嘉太守,其時桓玄,未及篡位,而亦已當國專政,則晉之刑政,固無足論,而是蓋不顧紀綱,惟事姑息之弊也。如唐之安·史旣敗,而又以安·史之餘黨,授之三鎭,河朔之不爲王臣,殆百年矣。及憲宗有志撥亂,能使韓弘,輿疾討賊,承宗斂手削地,憲宗時,國富兵强,非有勝於玄肅之時也,特以朝廷上,擧措得宜,威令自行,有足以慴伏僭强也。由是觀之,國勢之强弱,在於紀綱,而不在於富强,亦可知矣。上曰,參軍劉襲,以一人三叛之說,諫劉牢之,而語畢趨出,何不極諫而遽爲趨出也?宗正曰,劉牢之一叛王恭,再叛元顯,三叛桓玄,若從牢之,則是與亂逆同歸也。襲之趨出,示其不從,而欲以自拔也。上曰,參贊官陳之。溏曰,別無可達之文義矣。上曰,閣臣陳之。宗薰曰,別無文義之可奏者矣。上曰,近日自止,別無文義矣。仍命掩卷。上曰,明日玉堂番次,誰也?勉求曰,下番則李尙愚,今已肅謝,明當入直矣。上曰,今日何不入直乎?勉求曰,有親病,故出去醫藥後,明當入直云矣。上命玉堂先退。宗正·勉求·宗薰退出。又命退。承史以次退出。
上在昌德宮。停常參·經筵。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
金在昌啓曰,合辭方張之時,兩司無詣臺之員,事甚未安,除在外·未署經外,未肅拜·呈告人員,竝卽牌招,何如?傳曰,允。
金在昌啓曰,同副承旨李好敏,今日不爲仕進,卽爲牌招,何如?傳曰,許遞。
徐瀅修啓曰,王大妃殿誕日進獻單子安寶次,寶請出之意,敢啓。傳曰,知道。
承旨前望單子入之,李周顯落點。
以大司諫尹序東,司諫洪受浩,正言元有明,執義韓興裕,掌令申溆,持平宋冕載,牌不進罷職傳旨,傳于金在昌曰,只推。
金在昌啓曰,行大司憲尹光普,執義韓興裕,掌令申溆,持平宋冕載牌不進,掌令宋穉圭在外,持平一員未差,監察茶時之意,敢啓。傳曰,知道。
傳于徐瀅修曰,召對爲之。
傳于李溏曰,坐直承旨入侍。
以右邊捕盜大將申大顯譴罷傳旨,傳于金在昌曰,飭已施矣,分揀。
吏曹口傳政事,奎章閣直閣單洪奭周,兼校書校理單洪奭周,仍任事,承傳。
金在昌,以兵曹言啓曰,五衛將徐直修·鄭光賓,俱以身病猝重,勢難供職,呈狀乞遞。宿衛輪番之任,不可久曠,竝改差,何如?傳曰,允。
有政。吏批,判書黃昇源進,參判朴宗來進,參議未差,行左承旨李溏進。啓曰,海州牧判官,今當差出,而本州以營下劇邑,物衆地大,素稱難治,不可不擇差,同道及他道有聲績已準限守令,竝擬,何如?傳曰,允。又啓曰,全州府判官,今當差出,而本府以營下劇邑,物衆地大,素稱難治,不可不擇差,同道及他道有聲績已準限守令,竝擬,何如?傳曰,允。以任俊常爲持平,李惟命爲校理,趙晉和爲副修撰,金履永爲吏曹參議,李運恒爲吏曹正郞,李箕淵·鄭漪爲監察,金濟運·朴惟儉爲假引儀,洪遇燮爲京畿都事,林性運爲蔚山府使,李漢鼎爲寶城郡守,沈養之爲海州判官,南度中爲保寧縣監,李周禎爲禮曹佐郞,權爲宗簿主簿,李象鼎爲延安府使,徐有膺爲全州判官。
兵批,判書韓晩裕進,參判李尙度入直,參議林漢浩病,參知朴瑞源病,右承旨金在昌進。以金致五·李顯益爲五衛將,鄭煥宗爲宣傳官,李健植爲都摠都事,柳興源爲訓鍊主簿。同知單趙鎭泰,副護軍金明淳·南履翼·宋祥濂·李廷顯·李好敏·金鼎國·鄭湋·申大尹·鄭信達,副司直李㬖,副司果李渭達·安昌禧,竝單付。以元永駿爲都摠經歷,李周百爲訓鍊僉正,權師儉爲訓鍊主簿。
以廣州留守李晩秀狀啓,判府事徐龍輔祿俸不爲領受事,傳于李溏曰,更爲輸送事,回諭。
金在昌,以奎章閣言啓曰,原任直提學徐榮輔·朴宗慶,檢校差下,前直閣洪奭周,仍任事,命下矣。竝卽牌招察任,何如?傳曰,待明朝牌招察任。
金在昌,以吏曹言啓曰,今此宗廟望祭大祝前正郞李潮塡差,而時無職名,令該曹口傳付軍職,何如?傳曰,允。
兵曹口傳政事,副司果李潮。
李溏,以戶曹言啓曰,卽接廣興倉所報,則謹奉傳敎,倉官進去于西部西江坊下水溢里契判府事金觀柱所住處,十一月十二月,兩朔祿俸,更爲輸送,則以爲,情地一向惶蹙,前後祿米,不敢祗受云。不爲領受,何以爲之,敢啓。傳曰,令本官輸送。
甲子十二月十一日未時,上御誠正閣。召待入侍,坐直承旨同爲入侍時,參贊官徐瀅修持綱目第三十卷,行左承旨李溏,左副承旨金在昌,侍讀官朴宗正持綱目第三十卷,檢討官李尙愚持綱目第三十卷,待敎朴宗薰持綱目第三十卷,假注書趙鐘永持綱目第三十卷,記事官盧持綱目第三十卷,別兼春秋徐有恂持綱目第三十卷,以次進伏訖。上開卷命讀。宗正讀自夏四月,止閉門餓死。上曰,下番讀之。尙愚讀自五月,止平亦不敢出。上曰,參贊官讀之。瀅修讀自興屯·汾西,止乃引兵還。上曰,閣臣讀之。宗薰讀自將軍司馬休之,止殺淵及信。上曰,注書讀之。賤臣讀自玄殺會稽王道子,止西涼官爵。上曰,上番讀之。讀自二年,止衆皆笑之。上曰,下番讀之。有恂讀自夏四月朔,止賜淵死。上曰,文義陳之。宗正曰,此言三吳大饑,可見晉室之無蓄積矣。古之堯·湯,遇災而不憂者,以其有蓄積故也。晉於此時,君臣上下,無所事爲,不能如齊梁移粟發棠之政,而外則强胡亂華,內則姦臣竊柄,凡係民事,不相關念,故其民至於塡壑之境者,職此而然也。古語曰,國無九年之蓄則不足,國無六年之蓄則急,國無三年之蓄則國不國。以言乎晉,則初非有蓄積之可以救荒,故致此大饑而民死相望矣。竊觀今日之事,其憂亦多,京外各司,儲蓄漸竭,言念國計,實爲茫然。臣於外邑,亦嘗見之,一番飢荒,則民乃失所,未免有移轉就食之境。若於恒歲,能有蓄積,則豈至此乎?蓋凡蓄積,匪有他道也。節用愛民,量入爲出,卽是蓄積之本意也。方自廟堂之上,深欲釐正穀弊云,似當有對揚之實效,而亦願殿下,須於此等處,留念焉。上曰,下番陳之。尙愚曰,此云無所施其智力,蓋智力者,卽兵家所以不得已而用者也。何必有取於此哉?智者,權謀術數之謂也,力者,土地甲兵之謂也。智或有偶中之時,力亦有兼竝之效,而若以治天下之大經大法論之,則無過於仁義二宇。仁義者,卽與智力相反者也。苟能以慈惠惻怛之政,發强剛毅之道行之,則此其爲仁義之本矣。奏未畢,上曰,發强剛毅,在於何書乎?尙愚曰,在於中庸矣。上曰,在於第幾章乎?尙愚曰,未能思矣。上曰,繼陳之。尙愚曰,不事小智,不求小力,則可以致大中至正之效矣。鄒夫子亦云,以力行仁者覇,以德行仁者王。奏未畢,上曰,鄒夫子,誰之稱也?尙愚曰,孟子矣。上曰,在孟子何篇乎?尙愚曰,未能思矣。上曰,結語,可也。尙愚曰,如是之故,若知王覇之分,而能行仁政,則將有致治之美矣。上曰,下番則初登講筵矣。文義須多陳,可也。仍敎瀅修曰,參贊官陳之。瀅修曰,今日自止,別無可達者矣。上曰,閣臣陳之。宗薰曰,別無可達之文義矣。上曰,下番更陳之。尙愚曰,無他更陳者矣。上曰,雖然亦或有之,則陳之,可也。尙愚曰,南燕遣使,隱覈蔭戶,其時蔭戶之弊,至於百室合爲,又或千丁共籍,今亦隱覈蔭戶,似好矣。上曰,以文義,敷奏爲說,可也。尙愚曰,別無可以仰奏者矣。上曰,富室皆衣羅紈懷金玉,閉門餓死,其事,何如?下番陳之。尙愚曰,俄者上番亦陳之,此專由於蓄積之空虛而然矣。上曰,仁義智力,何如而相反也?尙愚曰,仁義者王道,智力者覇道,故然矣。上曰,何如而王覇相反也?尙愚曰,王道則以德行仁,覇道則以力行仁矣。上曰,本文卽以力行仁乎?尙愚曰,以力假仁矣。上曰,何以則由覇道而進于王道乎?尙愚曰,俄亦陳之,而若以慈惠惻怛之政做去,則卽是王道矣。上命掩卷。敎尙愚曰,玉堂番,誰也?尙愚曰,校理臣朴宗正,今爲上番,而下番則修撰臣李尙愚矣。上曰,明日則誰爲入直乎?尙愚曰,明日則副校理臣任厚常,將入直,而下番則小臣矣。上命玉堂·閣臣先退。宗正·尙愚·宗薰退出。上曰,閣臣則使之還入。賤臣承命出傳,與宗薰偕入進伏。上敎宗薰曰,冊役將始,則當爲監印,今番遞去之一二直提學,竝付檢校,可也。宗薰曰,再明日誕辰候班,直閣當爲進參,而時無職名,付軍職草記,明日當入之矣。上曰,今日卽爲入之。上下右捕將申大顯譴罷傳旨,命瀅修,書以飭已施矣,分揀。在昌曰,前右邊捕盜大將申大顯,分揀事,命下矣。卽爲牌招,傳授命召及大將牌傳令牌,何如?上曰,依爲之。出擧條仍敎曰,捕將望筒,休紙還下,可也。上命書禮曹判書所奏殿役告成後告廟事,擧條批答。仍敎瀅修曰,告廟則亦當告社乎?瀅修曰,似當然矣。上曰,景慕宮則何以爲之乎?瀅修曰,此則臣未敢知竝行矣。上曰,當初告災,亦於景慕宮爲之,何可不爲告成乎?瀅修曰,然則亦當爲之矣。上命瀅修書傳敎曰,守令多窠,政官牌招,開政差出。宗薰曰,今若開政,則直閣付軍職,自當爲之,恐不必以草記入之矣。上曰,然則當爲草記者,直以擧條奏達,可也。宗薰仍奏曰,原任直閣洪奭周,當爲進參於再明日問安,而時無職名,令該曹口傳付軍職,何如?上曰,仍任,可也。出擧條仍敎宗薰曰,出去後,只以牌招草記入之,可也。上敎瀅修曰,守令多窠,而政事取稟,何不入之乎?瀅修曰,以臺諫有闕,先已入稟,故不爲更稟云矣。溏曰,誕辰問安時,朝廷班次,在於仁政門外之故,禁衛鄕軍四十名,使之排立,而前此入稟,則以金虎門入直軍五十名爲之事,每有下敎矣。今番亦以金虎門入直軍爲之乎?上曰,依此定式爲之。仍敎瀅修曰,明日承旨,坐直,誰也?瀅修曰,承旨只有三員,左承旨·左副承旨,當爲坐直矣。上命溏書傳敎曰,承旨未差之代,前望單子入之,待下批牌招察任。仍命繼書,李周顯落點訖。上命閣臣先退。宗薰退出。瀅修讀奏吏曹差祭望單,讀至薦俎官望,漏書官字處,止讀而奏曰,奏御文字,何等審愼,而吏曹祭官單子中,落漏一字,事甚未安。當該吏曹堂上,推考,何如?上曰,依爲之。出擧條仍敎曰,還爲出給,改修以入,可也。上敎賤臣曰,注書出去,新除授承旨,卽爲牌招,可也。賤臣承命出去,擧行後,還入進伏。上敎有恂曰,別兼春秋,何不入直乎?有恂曰,臣是預備而申退,故不得入直矣。上曰,然則日前,何爲入直乎?有恂曰,伊日以庠製考券事,入直矣。上曰,此後則時或入直,可也。上曰,承旨牌去來,催促,可也。賤臣承命出傳,還入進伏。上敎瀅修曰,都承旨出去,軍號捧入,可也。瀅修曰,承命出來,持入進伏。上仍命退。承史以次退出。
上在昌德宮。停常參·經筵。
金在昌,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
金在昌啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于李溏曰,諸承旨持公事入侍。
金在昌啓曰,新除授左副承旨李周顯,時在全羅道全州地,斯速乘馹上來事,下諭,何如?傳曰,允。
傳于金在昌曰,召對爲之。
傳于李溏曰,坐直承旨入侍。
金在昌啓曰,行大司憲尹光普,執義韓興裕,掌令申溆,持平宋冕載·任俊常牌不進,掌令宋穉圭在外,監察茶時之意,敢啓。傳曰,知道。
以大司諫尹序東,司諫洪受浩,正言元有朋,執義韓興裕,掌令申溆,持平宋冕載·任俊常,牌不進罷職傳旨,傳于金在昌曰,只推。
李溏,以吏曹言啓曰,今此永禧殿臘享祭大祝,前修撰尹尙圭塡差,而時無職名,令該曹口傳付軍職,何如?傳曰,允。
李溏,以禮曹言啓曰,仁政殿訖役後,告廟陳賀日子,以今月內擇日以入事,命下矣。告廟陳賀吉日,令日官池景興推擇,則今十二月二十一日午時,二十七日午時,二十九日辰時俱吉云。以何日定行乎?敢稟。傳曰,以二十九日爲之。
李溏,以禮曹言啓曰,仁政殿訖役後,告廟陳賀吉日,以今月二十九日爲之事,命下矣。同日曉頭,先行告祭於宗廟·永寧殿·社稷·景慕宮,辰時頒敎陳賀,而大殿·大王大妃殿·王大妃殿·中宮殿·惠慶宮,進箋陳賀,方物物膳,依例封進事,知委京外,箋文頭辭,令文任撰出,何如?傳曰,允。諸道方物物膳,勿爲封進事,知委,可也。
徐瀅修,以賑恤廳言啓曰,西部桃楮洞契任掌金光豐,今月十一日本洞路傍,得一歲遺棄女兒,同里居良女朴召史,欲爲收養,貧不自食,願爲受料,告于本部,自該部,同日牒呈,故依節目給料,使之乳養之意,敢啓。傳曰,知道。
禁府啓目,向前朱弼相亦,身爲寢郞,莫重之地,禁護之節,不能致愼,有此驚悚之事,不可以事出匪意,有所容貸,以此照律,何如?判付啓,依允。又照目,粘連典獄署參奉李台升矣,本府議啓內,獄囚防守,法意何如,而身爲獄官,在囚罪人,不謹申飭,致有此越獄逃躱之境,事極駭然,以此照律罪,杖六十收贖,奪告身一等,私罪,奉敎依允爲旀,功議各減一等爲良如敎。又啓目,向前李敏植亦,檢驗事體,何等嚴重,而實囚執定,有此錯誤,揆以法意,極爲駭然,以此照律,何如?判付啓,依允。
行上護軍趙尙鎭疏曰,伏以臣,伏見吏曹名帖,以臣塡差今十六日景慕宮臘享大祭獻官,臣固宜竭蹶趨承,以伸駿奔之忱,而第臣素抱貞疾,到老益痼,數三年來,發作無常,寧日甚少,外存刑殼,內漸消鑠,此實通朝之所共知也。每當寒節,則痰癖溏泄之症,最爲苦悶,胃弱而食飮痞滯,腹冷而痰積衝亘,晨夕暴下,殆無常度,不虞之中,無妄之際,便同遺失諸般醜穢之狀,有不敢一一煩浼,而近年享役,自不能每每趨膺者,非但一身顚仆之是慮,最是肅敬之地,不潔之症,失儀爲懼而然也。況自昨夕,偶因將攝失宜,半夜頃刻之間,癖積厥逆,胸腹牽痛,溏泄添劇,登溷頻數,多灌藥物,尙未責效,四肢萎弱,精神昏眩,汗流喘促,氣力澌頓,明日候班,亦無以進參,情禮都闕,惶懍益切。以此實狀,强束冠帶,趨走將事於閟宮明禋之地,斷無其望。玆敢不避煩猥之誅,冒萬死呼籲於崇嚴之聽。伏乞聖慈,俯賜矜諒,特許變通,以重享事,不勝幸甚。臣無任云云。答曰,省疏具悉。疏辭,許令該曹付標。
甲子十二月十二日午時,上御觀物軒。諸承旨持公事入侍時,行都承旨徐瀅修,行左承旨李溏,右承旨金在昌,記事官趙璜鎭,假注書鄭元容,記注官鄭宗顯,別兼春秋徐有恂,待敎朴宗薰,以次進伏訖。上命讀公事。溏曰,臣吏房代房矣。讀奏京畿監司金達淳狀啓,仁川府使趙用鎭到任事。瀅修曰,臣戶房矣。讀奏公忠監司閔耆顯狀啓,虎囕燒死人等處,恤典題給事。溏曰,禮房無公事矣。在昌曰,臣兵房矣。讀奏公忠監司閔耆顯狀啓,邪學無乎事。在昌曰,臣刑房代房矣。讀奏慶尙監司金羲淳啓本,罪人洪紀浩知禮縣到配事。上曰,今日閣臣番次,誰乎?宗薰曰,直閣承牌,則似當入直矣。上曰,直閣雖承牌,監印前則待敎入直,可也。仍敎在昌曰,到配啓本,幾張乎?在昌曰,合爲七張矣。上曰,此則召對入侍時,持入,可也。瀅修曰,臣工房代房矣。工房無公事矣。上曰,待敎,何郞階乎?宗薰曰,務功郞矣。上曰,原任待敎,則何郞階乎?宗薰曰,未能詳知矣。上曰,直閣,何階乎?宗薰曰,通訓大夫矣。上又命諸承旨,讀公事訖。上曰,判付,則出去書之,可也。仍命退。承史·閣臣,以次退出。
甲子十二月十二日申時,上御誠正閣。召對入侍,坐直承旨同爲入侍時,行左承旨李溏,參贊官金在昌持綱目第三十卷,侍讀官任厚常持綱目第三十卷,檢討官李尙愚持綱目第三十卷,待敎朴宗薰持綱目第三十卷,假注書鄭元容侍綱目第三十卷,記注官鄭宗顯持綱目第三十卷,別兼春秋徐有恂持綱目第三十卷,以次進伏訖。上命讀公事。在昌讀奏黃海監司李相璜狀啓,新溪縣令徐澈修到任事。又讀奏全羅監司鄭大容狀啓,給馬事,有旨祗受事。又讀奏江原監司申絢狀啓,都事張相吾到任事。又讀奏廣州留守李晩秀狀啓,離營事。又讀奏慶尙監司金羲淳啓本,罪人曺龍伊,金海府到配事。又讀奏公忠監司閔耆顯啓本,罪人等栲訊次數開坐事。又讀奏全羅監司鄭大容啓本,罪人海敷,康津縣到配事。又讀奏黃海監司李相璜啓本,罪人朴龍甫,殷栗縣到配事。上曰,仁政殿陳賀節目,速爲書入之意,分付兵曹,可也。賤臣承命出傳後,進伏。上曰,明日玉堂番次,誰也?厚常曰,未行公玉堂,明日誕辰問安,當進參,故明爲肅謝矣。上曰,未行公玉堂,爲誰乎?厚常曰,校理李惟命,副修撰趙晉和矣。上曰,再明番次,爲誰?厚常曰,明可停當矣。上曰,下番則誰當入直乎?尙愚曰,姑未停當矣。上曰,今日入侍玉堂,至再明仍直,可也。仍命開卷讀之。厚常讀自秦徵呂隆,止危而取之。上曰,下番讀之。尙愚讀自興乃徵,止裕從之。上曰,參贊官讀之。在昌讀自九月玄自爲,止宜有揖讓。上曰,閣臣讀之。宗薰讀自卿以爲何如,止無望矣。上曰,注書讀之。賤臣讀自備德因講武,止因留之。上曰,上番讀之。宗顯讀自詐言錢塘,止遷於尋陽。上曰,下番讀之。有恂讀自玄入建康宮,止多不稽古。上命陳文義。厚常曰,此時別無文義之仰奏者,而桓玄卽千古亂逆也,固無足稱,而此又云好自矜伐以矜伐二字觀之,則玄之心事,尤無足觀。夫自矜自伐者,自誇自善之謂也。蓋人自矜伐,則其能有進修之道乎?是故夏禹,大聖人也,而猶爲不自滿暇,夫不自滿暇然後,學問可以日就矣,德業可以日進矣。此所謂滿招損謙受益者也。如玄矜伐者,固不足以文義仰奏,而謙之一字,卽君德上可以體念者矣。上曰,下番陳之。尙愚曰,皇甫希之本非隱者,而玄下詔旌禮,號曰高士,時人謂之充隱,玄之擧措,更無足論,而大抵古昔帝王,重林樊之士,故殷之傅說,周之呂尙,隱在林野,而以禮徵辟,或任鹽梅之責,或任鷹揚之責。奏未畢,上命竝奏其誰某。尙愚曰,殷高宗相傅說,周文王將呂尙,而雖以三代以後言之,漢之嚴光,唐之李泌,宋之陳搏,皆是隱淪也。時君之用不用,雖或不同,而百代之下,亦足以聞風而興起矣。惟我列聖朝聖繼神承,林下宿德之士,菀興輩出,而我先大王,以崇儒重道,爲一副當治模,至於頒下綸音,臣固至今莊誦欽仰之不暇,而蓋崇儒重道四箇字,卽殿下之家法也。古語曰,欲法堯·舜,當法祖宗。秦未畢,上曰,此是誰之說也?尙愚曰,程子之言矣。上敎宗薰曰,此非范祖禹之言,而程子引用之者耶?宗薰曰,果然矣。此句語甚多引用處,程子亦嘗擧似,而本是范祖禹之言矣。上敎尙愚曰,繼奏,可也。尙愚曰,當法祖宗之言甚好。伏願於此等處,體念焉。上曰,大抵體念者,何謂也?尙愚曰,體之念之之謂也。上曰,參贊官陳之。在昌曰,今日自止,別無文義之可陳者矣。上曰,閣臣陳之。宗薰曰,江左內亂,王敦·蘇峻·桓玄凡三次,而桓玄至於篡奪,比敦·峻尤酷,然王敦之亂,譙王承之將佐效義,蘇峻之反,卞壺父子死節,節義炳然,猶有可紀,至於是時,非稽首屈伏,則皆望風奔竄。蓋忠節,乃秉彝之本心,人賴而生,國賴而存,晉祚將終,此箇根本元氣,已先銷鑠,此所以有國必重於奬忠褒節之方也。自止中,雖無文義之可陳者,而如是推看,亦不無可省處矣。上命掩卷。仍命玉堂先退。厚常·尙愚·宗薰退出。又命退。承史以次退出。
上在昌德宮。停常參·經筵。
夜三更,月暈。
王大妃殿誕日,大殿·大王大妃殿·中宮殿·惠慶宮·嘉順宮,內閣·政院·玉堂·朝廷二品以上·兩司長官,口傳問安。答曰,知道。王大妃殿單子問安。答曰,知道。
李溏,以禮曹言啓曰,仁政殿訖役後,告廟陳賀時,方物物膳,封進事草記,傳曰,諸道方物物膳,勿爲封進事,知委可也事,命下矣。在前各道方物物膳除減之時,京廳方物,議政府·六曹,京畿物膳,則例爲封進矣。今亦依前例,知委封進之意,敢啓。傳曰,知道。
李溏,以實錄廳摠裁官意啓曰,實錄校正之役,今方連加董飭,期於從近告訖,而自明春,卽當開印,校正堂上行護軍徐榮輔·沈象奎,仍察校讐之任,校正郞廳申龜朝實病難强,元在明奉命出疆,洪奭周職務相妨,金邁淳移除外任,竝減下,其代校讐郞廳金會淵,謄錄郞廳李勉昇,仍察校正之任,謄錄郞廳尹命烈·宋知濂,仍察校讐之任,使之專意擧行,何如?傳曰,允。
大司諫尹序東啓曰,臣愚迷謭劣,本不合於淸朝耳目之任,而向叨是職,未效沫飮之忱,復蒙除旨,屢犯逋慢之罪,慙愧悚恧,歷日靡措。今日候班,義重進參,他不暇顧,冒沒出肅,而第合啓中尹致行,卽臣同姓之族也。屬雖疎遠,義難聯參,前後居臺職之如臣情地者,以疏以啓,皆蒙體諒之恩,則臣之處義,亦不宜異同。以此情踪,其何敢晏然於臺次乎?請命遞斥臣職。答曰,依啓。
上在昌德宮。停常參·經筵。
金在昌啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐瀅修曰,都承旨馳詣宗廟·景慕宮,奉審摘奸以來。
金在昌啓曰,行大司憲尹光普,執義韓興裕,掌令申溆,持平宋冕載·任俊常牌不進,掌令宋穉圭在外,監察茶時之意,敢啓。傳曰,知道。
傳于金在昌曰,召對爲之。
傳于李溏曰,坐直承旨入侍。
傳于李溏曰,發遣吏郞,諸執事淸齋與否,摘奸以來。
以執義韓興裕,掌令申溆,持平宋冕載·任俊常,司諫洪受浩,正言元有朋牌不進罷職傳旨,傳于金在昌曰,只推。
李溏,以禮曹言啓曰,今十二月二十九日,仁政殿訖役後,親臨仁政殿,頒敎陳賀時,大王大妃殿·王大妃殿·中宮殿·惠慶宮,百官進致詞箋文表裏行禮儀註,直爲書入各殿宮之意,敢啓。傳曰,知道。
李溏,以禮曹言啓曰,卽接北部幼學李彦燦呈狀,則以爲,同姓三寸侄,故學生垣,卽先父洛豐君楙奉祀嫡孫,而不幸嫡妾無子,夫妻俱歿,以矣身子幼學執之子惇九,欲爲立後於垣,而與受之際,拘於常格,不得循例禮斜,依定式草記稟處事,呈狀矣。曾因大臣筵達,兩邊與受,明有可據而不得登聞者,許令該曹,論理草記事允下,而李彦燦,爲其父母之祀,以其孫請立親侄之後,則情禮所在,固無與受之可論,依大臣筵奏定式,李執子惇九,立爲李垣之後,何如?傳曰,允。
金在昌,以兵曹言啓曰,宣薦內禁衛取才三技入格別單及宣部守三薦參上武臣前銜人,別取才入格矢數,落仕年條,居住薦名,各其名下,懸註以入之意,敢啓。傳曰,知道。
金在昌,以兵曹言啓曰,慶尙監司金羲淳狀啓,本道別試武士起送事,纔已啓下,而片箭入格,蔚山出身許奎,龍宮閑良李必燮,騎芻入格,彦陽閑良盧忠元,講入格,善山閑良朴天應,蔚山閑良孫思源,今已上來矣。在前以其本道入格技藝,自臣曹,有更試草記之例,今亦依此例,今日宣薦內禁衛取才時,試取,何如?傳曰,允。
金在昌,以兵曹言啓曰,嶺南別試武士,更爲試取事,草記蒙允矣。各以本道入格技藝試取,則蔚山出身許奎,龍宮閑良李必燮,片箭俱未入格,彦陽閑良盧忠元,騎芻未入格,善山閑良朴天應,蔚山閑良孫思源,講未入格矣。在前未入格人,連因特敎,有給糧下送之例,今亦依此擧行,何如?傳曰,允。
甲子十二月十四日申時,上御誠正閣。召對入侍,坐直承旨同爲入侍時,行左承旨李溏,參贊官金在昌持綱目第三十卷,侍讀官任厚常持綱目第三十卷,檢討官李尙愚持綱目第三十卷,待敎朴宗薰持綱目第三十卷,記事官趙璜鎭持綱目第三十卷,記注官鄭宗顯持綱目第三十卷,別兼春秋徐有恂持綱目第三十卷,以次進伏訖。上命在昌,讀奏公事,判付訖。上曰,玉堂開卷讀之。厚常讀自三年,止據歷陽。上曰,下番讀之。尙愚讀自夜草檄文,止開門出獵人。上曰,參贊官讀之。在昌讀自昶與劉毅,止長史守京口。上曰,閣臣讀之。宗薰讀自裕帥二州之衆,止謙等固請。上曰,注書讀之。賤臣讀自乃遣吳甫之,止關尙使于秦。上曰,上番讀之。宗顯讀自秦王興,止興不許。溏曰,兼春秋鄭宗顯傳命出去之時,遺置草冊,事甚未安,推考,何如?上曰,依爲之。出擧條上曰,文義陳之。厚常曰,劉毅所云天下自有强弱,苟爲失道。雖强易弱之言,誠是矣,夫强弱者,以力言也。雖有其力而苟無其德,則是謂失道,衆叛親離,强者弱矣。雖無其力而苟有其德,則人心所歸,弱者强矣。是故文王以百里偏小之地,行仁政而成王業,仁者無敵,可驗於此等處。人君苟能修德,則何患乎弱?苟不修德,則何恃乎疆哉?此等文義,以此推看,好矣。上曰,下番陳之。尙愚曰,劉穆之,以劉裕之臣言之,則卽第一人物也。雖以下所稱創猝立定,無不允愜之言觀之,可見其聰明才智之足爲可用,而劉裕一聞無忌之言,擧以用之,托以腹心,委之以庶事,終成創業之功,而渠旣出身不正,則更無可論矣。奏未畢,上曰,劉裕之創業,果得其道,而如晉之伐魏代之乎?尙愚曰,雖云創業,而未免爲篡逆也。上曰,劉穆之,何如人也?尙愚曰,才則雖可用,而其人無可稱也。上曰,何爲而然耶?尙愚曰,有才而已,他無可取處也。上曰,參贊官陳之。在昌曰,今日自止,別無文義之可達矣。上曰,閣臣陳之。宗薰曰,上番·玉堂,以苟爲失道,雖强易弱,一句語,仰陳,其意好矣,蓋國之治亂,專係於道之得失,所謂得其道者,凡事循理而已,回亂爲治,果非高遠難行之事。且人之有人心道心,亦猶國之有治亂。孟子曰,苟得其養,無物不長,苟失其養,無物不消,其語勢正相類,而人心道心消長之機,從可見矣。國家治亂,本係於人主養心之如何,伏願深察焉。上曰,劉裕比之於桓溫,則何如耶?厚常曰,時有不同桓溫之時,則苟能翼戴晉室,足成興復之功,劉裕之時,則便同死灰難燃,莫可奈何,彼二人,皆是篡逆,則篡逆而語其時,則煞有等級矣。上曰,裕之得國,與晉武何如耶?厚常曰,劉裕雖曰篡奪,與晉武有間。此時晉室微弱,不能自存,浸浸然以至於篡奪之境矣。宗薰曰,上番之言,甚不然矣。君綱臣分,萬世之常,國雖微弱,豈可不守臣節乎?裕自初起,已無匡復之意,而潛畜移祚之計,乃是到底逆臣篡奪之中,豈有輕重乎?上曰,劉穆之之事劉裕,何如耶?厚常曰,可謂失節矣。是以先儒以荀彧,之事曹操擬之,其人無足稱也。上曰,此出於何書?厚常曰,未的其所出,而果有定論矣。宗薰曰,先朝癸丑經書新印後,七書各八件,因下敎別藏於弘文館,而閣臣與玉堂,着銜封鎖,鑰匙則藏在本閣。蓋此冊事體,與他自別,況其中壯紙件,只當進用於御覽案冊矣。今聞近日法講所用案冊,果是此件,而其外數件,又爲取用於講官件云。雖未知其始自何時,殊欠愼重之道。臣意則其已懸墨吐之詩·書各二件,自本閣取來,以西庫經書中紙本相近者,換送,依前封鎖,此後則除非經稟,毋敢擅動之意,申明分付,似好。故敢此仰達矣。上曰,依爲之。出擧條又敎曰,此冊取用時,玉堂誰也?厚常曰,自庚申爲始,而其時玉堂,雖未詳知,似聞經稟後出用云矣。上曰,不但經稟,此後則開封時,或以擧條,或以草記,具由陳聞後出納,俾作後考之蹟,可也。宗薰曰,八件中,各有白紙件,三件俱已懸墨吐云,而白紙件,旣不可爲案冊,或値講冊苟艱之時,稟旨取用,恐或無妨,此則不必換送矣。厚常曰,臣因言端,敢此仰達矣。玉堂所在經書,非但苟艱,殿講冊子,亦甚渝色,而案冊亦然,以此進御,極爲未安。故自數年前,已爲往復于戶曹,使之改備,而戶曹以無物力難之,至今未備。雖以講筵冊子言之,案冊則以黃改衣,而其餘皆仍其白衣,此亦未安。然而自本館,無路變通,尙此因循矣。上曰,冊衣則因其時誰某筵稟,果仍舊用之矣。宗薰曰,今春亦自內閣送詩傳十件,常時法講,似可足用矣。上曰,明日玉當番次,誰也?厚常曰,小臣則明日差祭,景慕宮受香出去,上番則朴宗正當入之矣。上曰,下番,誰也?尙愚曰,姑未停當矣。上曰,何不停當也?尙愚曰,僚員皆有故,尙無替番之員矣。上曰,玉堂上下番,誰某也?尙愚曰,上番則金會淵·朴宗正·李惟命·任厚常·洪秉喆,下番則金蓍根·李勉求·趙晉和及小臣矣。上曰,明日閣臣番次,誰也?宗薰曰,臣旣承監印,始役前入直之下敎,明當仍直,而再明似替直矣。上敎溏曰,都承旨明日仕進後,以看檢監印之意出傳,而非但明日,使之數數往見,可也。又敎曰,今日坐直承旨,誰也?溏曰,小臣與右承旨矣。又敎曰,明日承旨坐直,誰也?在昌曰,小臣與左承旨,連爲坐直,姑無替直之路矣。上曰,承旨今爲幾員?在昌曰,都承旨·左承旨及小臣矣。上命玉堂·閣臣先退。厚常等退出。上曰,未及奏之公事,明日入侍,更爲持入也。仍命退。承史以次退出。
上在昌德宮。停常參·經筵。
藥房提調韓用龜,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趁早八診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金在昌啓曰,行大司憲尹光普,掌令申溆,持平宋冕載呈辭,執義韓興裕,持平任俊常未肅拜,掌令宋穉圭在外,監察茶時之意,敢啓。傳曰,知道。
金在昌啓曰,備邊司郞廳來言,今日賓廳日次,而臘享大祭齋戒相値,不得來會云矣,敢啓。傳曰,知道。
傳于李溏曰,吏·兵房承旨,持褒貶啓本入侍。
注書趙璜鎭病,代以金鐮爲假注書。
李溏,以吏曹言啓曰,曹所屬司饔院官員等矣,今秋冬等褒貶,當爲等第,而因本院都提調有故,不得磨勘之意,敢啓。傳曰,知道。
李溏,以敦寧府言啓曰,府郞廳等,今秋冬等褒貶等第,當爲磨勘,而以領事身病,不得爲之之意,敢啓。傳曰,知道。
李溏,以耆老所言啓曰,本所堂上,多有身病,無參坐之人,今甲子秋冬等褒貶,限內不得磨勘之意,敢啓。傳曰,知道。
李溏,以戶曹言啓曰,本曹郞廳及所屬各司官員,今甲子秋冬等褒貶,依前例磨鍊以入,而內資寺,因提調有故,不得磨勘,去春夏等褒貶時,軍資監·司宰監·內資寺·長興庫·平市署,五部,因都提調·提調·漢成府堂上有故,限內不得磨勘矣。今則其時官員,已多遷轉,難以考績,依近例蕩滌,何如?傳曰,允。
李溏,以戶曹言啓曰,今甲子秋冬等所屬各司褒貶啓本中,司䆃寺僉正趙鎭宣,爲判書臣趙鎭寬同姓四寸弟,濟用監判官韓元履,爲判書臣趙鎭寬甥侄,相避,而參判臣金魯忠病不進,參議臣朴崙壽獨爲磨勘以入之意,敢啓。傳曰,知道。
李溏,以戶曹言啓曰,本曹所屬各司,今甲子秋冬等褒貶磨勘之際,濟用監啓本中,一字誤書,擦改之意,敢啓。傳曰,知道。
李溏,以忠勳府言啓曰,本府今甲子秋冬等褒貶,當爲磨勘,而有司堂上豐寧君臣趙觀鎭外任,韓恩君臣李元采有身病,無以備員,限內不得爲之之意,敢啓。傳曰,知道。
李溏,以漢城府言啓曰,本府郞廳及五部官員等,今甲子年春夏等褒貶,因堂上有故,限內不得磨勘之意,曾已頉啓矣。其時官員,已多遷轉,無可考績,依近例,本府郞廳褒貶蕩滌,而戶曹所磨勘五部官員褒貶,一體蕩滌之意,分付戶曹,何如?傳曰,允。
李溏,以禮曹言啓曰,宗廟署·社稷署,各陵殿園墓·景慕宮,本曹郞廳,四學童蒙敎官,通禮院·奉常寺·典牲署·東西活人署·東西氷庫·掌樂院·禮賓寺·內醫院·司譯院·惠民署·典醫監·圖畫署官員等,今甲子年秋冬等褒貶等第以入,而弘文館·藝文館·春秋館·承文院·成均館·觀象監·東南關王廟官員等褒貶,各其司領事·都提調及堂上有故,不得一時磨勘之意,敢啓。傳曰,知道。
李溏,以禮曹言啓曰,今此所屬各司官員等褒貶時,童蒙敎官韓象履,健陵參奉洪集圭,與判書臣韓用龜,有應避之嫌,不得同議磨勘,各爲別啓本以入之意,敢啓。傳曰,知道。
李溏,以奎章閣言啓曰,景慕宮望廟樓,今望奉審,無頉之意,敢啓。傳曰,知道。
李溏,以奎章閣言啓曰,本閣今甲子年秋冬等褒貶,當爲磨勘,而提學二員,直提學二員,俱未差,不得擧行,外閣褒貶,亦不得爲之之意,敢啓。傳曰,知道。
金在昌,以兵曹言啓曰,本曹今甲子年秋冬等褒貶等第,磨鍊以入,而曹所屬軍器寺·司僕寺·訓鍊院官員等褒貶,因各其司提調及堂上有故,不得一體磨勘之意,敢啓。傳曰,知道。
金在昌,以兵曹言啓曰,本曹今甲子年秋冬等褒貶啓本中,刀擦二處之意,敢啓。傳曰,知道。
李溏,以工曹言啓曰,本曹郞廳今甲子年秋冬等褒貶及屬司繕工監·掌苑署·造紙署·瓦署·典涓司官員,今甲子年秋冬等褒貶,合六度磨勘以入,而屬司中尙衣院,今甲子年秋冬等褒貶,因該院提調有故,限內不得磨勘,繕工監·尙衣院·典涓司,今甲子年春夏等褒貶,亦因各該司提調有故,限內不得磨勘,其時官員有遷轉者,依近例蕩滌,掌苑署啓本中,有一處刀擦,惶恐敢啓。傳曰,知道。
金在昌,以都摠府言啓曰,今日入直內三廳武兼禁軍及軍兵等,當爲中日習射,而臘享大祭齋戒相値,不得爲之之意,敢啓。傳曰,知道。
金在昌,以中樞府言啓曰,本府郞廳及醫員·錄事等,今甲子年秋冬等褒貶,當爲等第,而領中樞府事臣李秉模,以在外,限內不得磨勘之意,敢啓。傳曰,知道。
李溏,以宣惠廳都提調意啓曰,本廳郞廳等,今甲子秋冬等褒貶等第,磨勘以入,而自辛酉秋冬等,至甲子春夏等褒貶,今已過時,郞廳亦多遞易,依前例,不得磨勘之意,敢啓。傳曰,知道。
金在昌,以訓鍊都監言啓曰,本局從事官禁松參軍及諸將官等,今甲子年秋冬等褒貶,當爲等第,而都提調臣李秉模在外,限內不得磨勘之意,敢啓。傳曰,知道。
金在昌,以濬川司都提調意啓曰,本司都廳及郞廳,今甲子年秋冬等褒貶,當爲等第,而公事提調臣金祖淳有身病,限內不得磨勘之意,敢啓。傳曰,知道。
金在昌,以禁衛營言啓曰,木營從事官及諸將官,今甲子秋冬等褒貶,當爲等第,而都提調臣李時秀在外,限內不得磨勘之意,敢啓。傳曰,知道。
金在昌,以御營廳言啓曰,本廳從事官及諸將官,今甲子年秋冬等褒貶,當爲等第,而都提調臣徐龍輔在外,限內不得磨勘之意,敢啓。傳曰,知道。
以大司成李文會牌不進罷職傳旨,傳于李溏曰,只推。
甲子十二月十五日辰時,上御重熙堂。吏·兵房承旨持褒貶啓本入侍時,行都承旨徐瀅修,行左承旨李溏,右承旨金在昌,記事官韓兢履·趙璜鎭·崔鳳和,別兼春秋徐有恂,待敎朴宗薰,以次進伏訖。上命書傳敎曰,禮房承旨,馳詣宗廟·社稷·永禧殿·景慕宮,奉審摘奸以來。又敎曰,上注書,宗廟監祭進去,上番兼春秋,社稷監祭進去,預備兼春秋,景慕宮監祭進去也。上命瀅修,讀奏吏批褒貶一度訖。又命在昌,讀奏兵批褒貶訖。上曰,司僕褒貶,何不讀奏也?瀅修曰,以一提調在外,未得趁期磨勘云矣。上曰,公事,下位承旨,竝讀奏,可也。在昌讀奏訖。上曰,判付則出去書之也。瀅修曰,陞學限內磨勘事,前後屢煩飭敎,而大司成李文會,初再抄設行之後,連事呈告,尙此因循,今雖排日試取,歲前畢抄,猶患窘迫,則如是稽滯,極爲未安。從重推考,卽爲牌招,使之斯速擧行,何如?上曰,依爲之。出擧條溏曰,卽伏見諸道今秋冬等褒貶啓本,則江原監司申絢,全羅監司鄭大容,咸鏡監司李翊模,守令無一人居中居下,平安監司李書九,守令無一人居下,殊無嚴明殿最之意,竝推考,何如?上曰,依爲之。出擧條在昌曰,卽伏見諸道今秋冬等褒貶啓本,則公忠兵使李元植,水使金守基,全羅左水使申大坤,右水使吳載光,平安監司李書九,慶尙左兵使李長喆,右兵使趙文彦,南兵使沈鑏,邊將無一人居中居下,江華留守吳載紹,慶尙監司金羲淳,統制使柳孝源,邊將無一人居下,殊無嚴明殿最之意,竝推考,何如?上曰,依爲之。出擧條上命閣臣先退。宗薰退出·數字缺惠慶宮進服參苓白朮散,自明日停止。出榻敎仍命退。承史以次退出。
上在昌德宮。停常參·經筵。
金在昌啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
傳于李溏曰,諸承旨持公事入侍。
承旨前望單子入之,朴崙壽·宋祥濂落點。
傳于金在昌曰,召對爲之。
傳于李溏曰,坐直承旨入侍。
傳于金在昌曰,明日出宮門路,以協陽門爲之。
金在昌啓曰,行大司憲尹光普,執義韓興裕,掌令申溆,持平宋冕載牌不進,掌令宋穉圭在外,持平任俊常未署經,監察茶時之意,敢啓。傳曰,知道。
以執義韓興裕,掌令申溆,持平宋冕載,司諫洪受浩,正言元有朋,牌不進罷職傳旨,傳于金在昌曰,只推。
金在昌,以兵曹言啓曰,今十二月十七日,武臣堂上祿試射試官望,備擬以入,而殿座相値,退行於十八日之意,敢啓。傳曰,知道。
金在昌,以訓鍊都監言啓曰,今十二月十七日,春塘臺親臨柑製時,因兵曹節目,出番軍一百名,把摠洪栒,哨官李基秀率領挾輦侍衛廣智營軍四十名,哨官邊在華率領設布帳外排立,而竝待標信擧行,依定式,北營標下軍三十名,入直別將李顯宅率領,集春門外把守,雜人一切嚴禁,事畢後,出番軍解送,入直軍,各還直所之意,敢啓。傳曰,知道。
金在昌,以御營廳言啓曰,今十二月十七日春塘臺親臨柑製試取時,依兵曹節目,東營入直軍四十二名,集春營入直軍四十名,新營入直軍六十三名內,各留營直十名,餘皆除出,入直千摠權逴,把摠徐潤璞,哨官禹德遠,金景洙率領,設布帳外排立,事畢後,各還本處入直,而東營·集春營入直軍,待標信擧行之意,敢啓。傳曰,知道。
金在昌,以義禁府言啓曰,明日親臨春塘臺柑製時,本府入直都事,當直入直都事,公事回公都事外七員,皆爲赴擧,靑陽門·月覲門·集春門禁亂都事,無以推移,假都事三員,令該曹口傳擇差,以爲分排之地,何如?傳曰,允。
大司成李文會疏曰,伏以臣,猥以萬萬無似之賤,濫叨萬萬不當之任,逃遁不得,淟涊至此者,豈眞冥然無恥而然哉?誠以恩造與天罔極,廉防未暇自顧,旣肅命矣,又泮試矣。抗顔承當,瘡疣百出,信心直行,疑謗四至,名器之玷汚,自知甚明,物議之駭異,在所當然,迺者蚊山太重,僬勻莫勝,多日鎖院,寢息俱損,心勞事拙,形殻外鑠,㱡㱡然若將顚仆者,屢矣。此際,素患關格之症,當寒如期而發,癖積橫亘,水穀不通,神精從以昏眩,氣息日就凜綴,危形敗兆,不一其端,積費調治,刀圭罔效,轉側難强,赴公奚論?顧今歲除漸逼,課抄尙多,雖令鎭日設行,猶難及期磨勘,而目下病狀,萬無旬月內蠢動之勢,伏枕惶隘,如縛求解。噫,如臣不肖,偏蒙異渥,其所報效之道,惟在於身不自有,生死以之,則到今見職出膺之後,豈忍爲無端占便之計,而其奈一疾無妄,陳力末由?緣臣一人之有故,將致試事之未完,則其爲虧損國體,豈細故哉?臣於日前,冒控乞免之章,而家有痘憂,離次書呈矣。喉院未諳其實,不得仰徹,竝與辭單而連日見阻,至今虛縻,尤增死罪,徒犯逋傲,轉益罔措。玆又齋沐治疏,仰首嗚號於天地父母。伏乞聖慈,俯垂矜憐,亟遞臣職名,以便公私,仍治臣瀆擾之罪,以肅朝綱,不勝幸甚。臣無任云云。以大司成上疏,傳于金在昌曰,行公之後,忽此陳疏,何也?萬萬駭然。爲先從重推考。此疏還給,捧納承旨,亦爲推考,待明朝牌招陞試,使之卽爲設行事,令捧納承旨,各別嚴飭。
副修撰趙晉和疏曰,伏以副修撰臣李尙愚,卽臣之親査也。臣之所帶春秋兼銜,稽之國典,旣有應避,揆以體例,在下當遞。玆敢短章自列。伏乞照例亟遞,以存公格,以安私分,千萬幸甚,臣無任云云。踏啓字。
甲子十二月十六日辰時,上御誠正閣。諸承旨持公事入侍時,行左承旨李溏,右承旨金在昌,記事官韓兢履,假注書金鐮,記事官盧,別兼春秋徐有恂,待敎朴宗薰,以次進伏訖。上曰,今此持入,何公事乎?在昌曰,慶尙監司金羲淳,時無火田冒耕事,堤堰修改事啓本,江原監可申絢合操設行事狀啓矣。溏曰,華城留守金文淳,華寧殿臘享大祭設行事,平安監司李書九,龍崗縣令金邁淳到任事狀啓矣。上曰,華寧殿臘享設行狀啓入之。其外則後入侍,竝更爲持入,可也。仍命書傳敎曰,貢果來到,柑製,明日當親臨,處所以春塘臺爲之,通方外。又命書傳敎曰,明日殿座時,侍衛以入直磨鍊。又命書傳敎曰,新除授承旨,待下批牌招。溏承命書讀奏訖。宗薰曰,大學類義,今方監印,自今日隨其印出,續續入啓,更待畢役後,竝爲粧䌙以入,爲好矣。上曰,每日隨印隨入,可也。又敎曰,明日侍衛及試官,當爲磨鍊,軍士房禮房承旨,今日坐直,可也。又敎曰,新除授承旨座次單子,速爲書入,待啓下卽爲牌招,可也。兢履承命出傳。上曰,玉堂上下番入直,誰也?卽爲知入。賤臣承命出來,回奏上番校理朴宗正,下番副修撰李尙愚矣。上曰,史官上下番,今日誰爲入直?有恂曰,小臣以下番入直矣。曰,小臣以上番入直矣。仍命退。承史·閣臣,以次退出。
甲子十二月十六日申時,上御誠正閣。召對,坐直承旨同爲入侍時,行左承旨李溏,參贊官金在昌持綱目第三十卷,侍讀官朴宗正持綱目第三十卷,檢討官李尙愚持綱目第三十卷,待敎朴宗薰持綱目第三十卷,假注書金鐮持綱目第三十卷,記事官盧持綱目第三十卷,別兼春秋徐有恂持綱目第三十卷,以次進伏訖。在昌讀奏平安監司李書九,龍岡縣令金邁淳到任狀啓,公忠監司閔耆顯,罪人文奉哲鎭川縣到配事,罪人朴興仁報恩縣到配事啓本,京畿監司金達淳,水原留守金文淳,月食圖畵上送事狀啓,全羅監司鄭大容,罪人朴與奉潭陽府到配事狀啓。仍命溏,書判付訖。上開卷,命讀之。宗正讀自三月劉裕,止謙等大潰。上曰,下番讀之。尙愚讀自玄先已潛師,止無不允愜。上曰,參贊官讀之。在昌讀自裕遂托以腹心,止憾逵而德謐。上曰,閣臣讀之。宗薰讀自蕭方曰,止劉裕參軍。上曰,注書讀之。賤臣讀自從至江乘,止群下議事。上曰,上番讀之。讀自劉裕推武陵王,止南燕來歸。上曰,下番讀之。有恂讀自劉敬宣,止第二十三。上曰,文義陳之。宗正曰,蕭方之論雖好,而猶有未盡處。秦未畢,上曰,王謐,卽晉之叛臣,而刁逵之執送長民,亦已得罪於晉,晉不失其刑政,則刁逵亦安得免叛逆之誅乎?蕭方酬恩報怨之論,有若置刁逵於無罪之科者,何也?宗正曰,聖敎誠然。王謐·刁逵,均之爲晉之叛臣,而蕭方之言,殆如區別者,此臣所謂未盡處也。宗薰曰,蕭方之論,只從其恩怨酬報處立論,故其說止於如是矣。上曰,如是看得,則蕭方之言,別無未盡處,其不言王謐之罪者,亦無怪矣。仍敎曰,下番陳之。尙愚曰,柳穆之斟酌時宜,隨方矯正之擧,雖不免爲一時處變之道,而人君爲治之要,於此亦有觀省處。蓋法久則弊生,故古之良法美制,久而不免有弊,欲救是弊,而一切更張,則又不免紛挐膠擾之患,必須參量事勢,斟酌時措,今日行一事,明日行一政,則自至於衆瘼悉祛,而百度惟貞。伏乞於此留念焉。上曰,參贊官陳之。在昌曰,上下番,已皆陳之,臣則別無更達者矣。上曰,閣臣陳之。宗薰曰,臣亦無可陳文義矣。上命掩卷。上敎曰,今日監印,印出幾張乎?宗薰曰,今日所印爲十張矣。上曰,何不入正見件乎?宗薰曰,初見本,盡爲校正後,始印正見件,更爲看詳入之,故入啓,每在晩後矣。上命玉堂·閣臣先退。宗正·尙愚·宗薰退出。在昌曰,明日出宮門路,以何處爲之乎?上曰,以協陽門爲之。承旨筵退後書出,而前此或書出或不書出,此後則定式書出,可也。溏曰,俄者禮曹粘連啓目判付,臣誤爲仰奏,依例判下頒布矣。上曰,卿則推考。仍命退。諸臣以次退出。
上在昌德宮。停常參·經筵。
藥房都提調徐邁修,副提調徐瀅修啓曰,節屆隆冬,寒事轉緊,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候爲宜。大王大妃殿氣候,何如?王大妃殿氣候,何如?中宮殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
上詣春塘臺,柑製儒生試取,還內後,內閣·政院·玉堂·藥房口傳問安。答曰,知道。
宋祥濂啓曰,合辭方張之時,兩司無詣臺之員,事甚未安。在外及未署經外,未肅拜·呈告人員,竝卽牌招,何如?傳曰,允。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
金在昌啓曰,今日殿座時,挾輦軍·槍劍軍·出入番禁軍,廣智營·西營東營·集春營入直軍除出,標信請出之意,敢啓。傳曰,知道。
傳于金在昌曰,侍衛軍兵毛具。
以大司成李文會牌不進罷職傳旨,傳于李溏曰,只推,更爲牌招。
以大司成李文會再牌不進罷職傳旨,傳于李溏曰,只推,更爲牌招。
李溏啓曰,大司成李文會,三牌不進,依定式禁推傳旨捧入之意,敢啓。傳曰,知道。
以大司成李文會三牌不進禁推傳旨,傳于李溏曰,只推,仍以前牌催促。
傳于李溏曰,科次入侍。
宋祥濂啓曰,行大司憲尹光普,執義韓興裕,掌令申溆,持平宋冕載牌不進,掌令宋穉圭在外,持平任俊常未署經,監察茶時之意,敢啓。傳曰,知道。
以執義韓興裕,掌令申溆,持平宋冕載,司諫洪受浩,正言元有朋,牌不進罷職傳旨,傳于宋祥濂曰,只推。
李溏,以吏曹言啓曰,本曹佐郞權行彦呈狀內,矣身素患痰癖之症,挾感添劇,時月之內,萬無起動供職之望云。其身病旣如是沈篤,則有難强令察任,改差,何如?傳曰,允。
李溏,以吏曹言啓曰,新除授成均館典籍金履垕,除拜後過限未肅拜,依例改差,何如?傳曰,允。
李溏,以內醫院都提調意啓曰,提調韓用龜,今日問安,不爲仕進,卽爲牌招,何如?傳曰,允。
徐瀅修,以營建都監言啓曰,仁政殿營建之役,今已完畢之意,敢啓。傳曰,知道。別單書入。
徐瀅修,以營建都監言啓曰,本都監役事,今已告完,儀軌事目,依各都監例,參考磨鍊以入之意,敢啓。傳曰,知道。
甲子十二月十七日辰時,上詣春塘臺,柑製儒生試取入侍時,行都承旨徐瀅修,行左承旨李溏,右承旨朴崙壽,左副承旨金在昌,右副承旨宋祥濂,記事官韓兢履,假注書金鐮,記事官崔鳳和,別兼春秋徐有恂,都提調徐邁修,檢校直提學徐榮輔,待敎朴宗薰,讀券官行吏曹判書黃昇源,兵曹判書韓晩裕,行護軍沈象奎,對讀官行副護軍朴宗慶·李好敏,直閣洪奭周,副司果申緯,以次侍立。時至,上具翼善冠·衮龍袍,乘輿由宣化門出。邁修進前曰,早朝勞動,聖體,若何?上曰,一樣矣。上出協陽門,由建陽門,入靑陽門,詣春塘臺,降輿陞座訖。在昌讀奏入門單子儒生三千七百人。引儀唱引試官以下儒生等,行四拜禮訖。上命頒柑。仍命書賦題曰,厥包橘柚,限申時,晩裕·象奎進伏,承書讀奏訖。奭周·緯奉出揭之。昇源·晩裕曰,都政當前,而邊地可合武臣之積滯,未有甚於近來矣。都政,以遷轉疏滯爲主,而今番兩銓,俱無邊地一窠,亦在前稀見者也。兩銓邊地,旣以十五朔爲履歷,則其中以朔數最多,將近三十朔人,先爲內移,以久次遷轉,恐合疏滯之道,而臣等以此意,就議大臣,則大臣之意,亦以爲如是推移,甚好云。故敢此仰達矣。上曰,依爲之。出擧條昇源曰,庶流武班之有地處履歷者,軍器僉正一窠,陞作副正,使之通擬差除,以爲陞品之階事,大臣筵稟定式矣。軍器寺副正有權減之窠,先爲還設差出,僉正有闕時,一窠仍爲權減似好,而旣爲庶流履歷通擬之窠,則一依訓鍊副正之例,以通望次第備擬,而若只取實職,則亦有掣礙之端。四品履歷中,無論內外職,前銜時仕觀其門閥人器,循序通望,而如訓院之加設僉正判官·及僉使履歷,不可混用。且雖除軍器僉正·判官,除非參下初仕或曾經守令外,不得施行,稍存界限,然後似無混雜之弊,而通擬之際,排比苟簡,則外任及二望擬入等節,亦依他例爲之,而啓稟亦涉煩屑,直爲擧行之意,永爲定式,恐合事宜。故敢此仰達矣。上曰,依爲之。出擧條上降座陞輿,由靑陽門,入協陽門還內。諸臣以次退出。
甲子十二月十七日申時,上御熙政堂。科次入侍時,行左承旨李溏,左副承旨金在昌,假注書金鐮,記事官崔鳳和,別兼春秋徐有恂,讀券官行吏曹判書黃昇源,兵曹判書韓晩裕,行護軍沈象奎,對讀官副護軍朴宗慶·李好敏,直閣洪奭周,副司果申緯,以次進伏訖。上曰,科次爲之。仍敎曰,雖不分考,可以夜深前了當乎?昇源曰,收券數多,如不分考,似難早爲出榜矣。上命溏書傳敎曰,行都承旨徐瀅修,讀劵官加差。又命書傳敎曰,入直玉堂兵曹郞廳注書韓兢履,對讀官加差。仍敎曰,注書如已申退,事變注書,使之入來對讀,可也。賤臣承命出傳,還入奏曰,注書已爲申退,事變注書,亦爲申退出去矣。溏曰,事變假注書,雖於申退後,留在待漏院,毋得徑歸私次,自是例也,而假注書朴長輿,今日申後,卽還私次,對讀官加差命下之後,不得待令,事體所在,萬萬未安。所當重勘,而本院請推之外,無他可施之罰,何以爲之乎?上曰,拿處,可也。出擧條校理李惟命,副修撰趙晉和,兵曹佐郞柳聖儀,行都承旨徐瀅修,注書韓兢履,承命入侍。少頃,上入小次,仍宣饌于諸臣,上還御座次,考券訖。昇源曰,合考爲七張,當取幾人乎?上曰,取五人,可也。昇源曰,壯元當書等,以三下一乎?上曰,唯。昇源曰,五券中,亦出次上等乎?上曰,唯。昇源書等畢,在昌捧進壯元券。上親坼還下。在昌讀奏封內,仍次第坼封。上命書傳敎曰,柑製賦三下一進士申在業直赴殿試,之次三下二進士李永純,直赴會試,三下三生員權徹,給二分,之次次上生員金芝淳,幼學李躍沼,竝令該曹,考例施賞。又命書傳敎曰,入格儒生,明日待令。在昌曰,大司成李文會,三牌不進禁推傳旨,仍以前牌催促事命下,而謂有身病,終不承膺,事體所在,萬萬未安。禁推傳旨,更爲捧入,何如?上曰,仍以前牌催促,可也。出擧條在昌曰,卽伏見黃海水使崔雲羽今秋冬等褒貶啓本,則邊將無一人居中居下,兵使徐有和,邊將無一人居下,殊無嚴明殿最之意,竝推考,何如?上曰,依爲之。出擧條溏曰,卽伏見黃海監司李相璜今秋冬等褒貶啓本,則守令無一人居下,殊無嚴朋殿最之意,推考,何如?上曰,依爲之。出擧條瀅修曰,議謚遲滯委折,日前因下敎,問於弘文館,則以爲,諡狀未及齊到,待其齊到,當卽擧行云矣。今聞諸狀之齊到有日,而諡坐尙不出令,促敎之下,如是因循,極爲未安。更加嚴飭,使之一兩日內議諡,何如?上曰,依爲之。出擧條上敎于昇源·晩裕曰,崔東岳,相當窠除授之意,大王大妃殿有下敎矣。大政當前,可合守令,差送爲好,而如無當窠,則瓜近兵使,自兵批作窠擬入,可也。又敎于宗慶曰,嘉順宮新昌縣折受處事,知之乎?直提學,旣兼備局副提調,卽爲詳査出給,可也。宗慶曰,臣果知之矣。然則當行關于本道,使之査決出給矣。上命退。諸臣以次退出。
上在昌德宮。停常參·經筵。
金在昌,以都摠府言啓曰,今日入直內三廳武兼禁軍及軍兵等,中日習射,請出標信,傳曰,知道。
金在昌啓曰,來二十一日,朝參日次矣,敢稟。傳曰,停。
李溏啓曰,來二十一日,輪對日次矣,敢稟。傳曰,當次人受點後,日次待令。
金在昌啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
備忘記,黃海兵使曺命楫下直,長弓一張,長箭一部,片箭一部,筒兒一箇賜給。
傳于李溏曰,左承旨·左副承旨,率入格儒生入侍。
注書韓兢履病,代以鄭祖榮爲假注書。
傳于李溏曰,左承旨·右承旨·左副承旨·右副承旨入侍。
宋祥濂啓曰,今十二月二十一日,都目政事爲之之意,敢啓。傳曰,知道。
李溏啓曰,大司成李文會,三牌不進,依定式禁推傳旨捧入之意,敢啓。傳曰,知道。
以大司成李文會三牌不進禁推傳旨,傳于李溏曰,此泮長,將欲何爲而若是乎?嚴飭之下,無故屢違,寧有如許道理?雖拖至明年又明年,決無體諒,而當今此泮長畢試然後,予則曰無損於國體,以此知悉。因以前牌催促,更爲嚴飭,違牌勿爲呼望。
金在昌啓曰,行大司憲尹光普,執義韓興裕,掌令申溆,持平宋冕載牌不進,掌令宋稚圭在外,持平任俊常未署經,監察茶時之意,敢啓。傳曰,知道。
以執義韓興裕,掌令申溆,持平宋冕載,司諫洪受浩,正言元有朋,牌不進罷職傳旨,傳于金在昌曰,只推。
金在昌,以兵曹言啓曰,新除授五衛將徐翼淳,前任安東營將鄭宅昌,前任洪州營將李宗海,前任統虞候,金致五,前任安興僉使李顯益,前任古群山僉使,忠壯衛將金漢健,前任公忠監營中軍,俱在任所,上來無期,慶熙宮衛將趙守坪,景福宮衛將趙鎭泰在外未上來,各廳番次苟艱,竝改差,何如?傳曰,允。
金在昌,以御營廳言啓曰,溫陵局內捉虎事,定將校率領砲手,今月十一日出送矣。十八日辰時量,大虎一頭,捉得於三角山東邊槽巖洞近處,故謹此封進,而虎旣捉得,山行軍,仍爲撤還之意,敢啓。傳曰,知道。
右副承旨宋祥濂疏曰,伏以心有所願而不能自已,則必仰天而禱焉,情有所急而無以自遂,則必呼天而籲之。由中而發,不期而然,此人情之常也。夫天之臨下,聲臭邈然,其於匹夫匹婦之一衣一食,宜若了無管攝,而人之厚望於天,若是其切者,誠以閔下之仁,無微不燾,蓋高之聽,雖卑必聽也。今我殿下之於臣,亦一天也,而臣雖無似,職忝近密,不宜自比於匹庶疎遠之類,則區區至切之情,豈可徒懷嚴畏,而不一陳於孝理之下乎?臣家本貧素,性又迂拙,旣不能牽牛服賈,以致洗腆之具,又不能樵山漁水,以備甘旨之供,倖占科第,周旋從班,垂二十年而終未克效一日之養於臣母在世之時,潘輿之奉,古人所艶,毛檄之喜,至情攸同,而草暉未報,萱霜先及,茹痛終天,萬事都已,從玆以往,雖仲由之執圭萬鍾,將無以少贖不孝之罪,尙何心自齒平人,復懷干祿之念哉?況臣三載逖違之餘,偏荷收簪之眷,旬月之間,除墨聯翩,官至榮也,恩至渥也。揆以常情,豈遽欲捨承明之廬,而丐下邑之紱哉?第念臣父年,今七十有二矣。素抱貞疾,漸成癃痼,朝請久謝於班聯,動息不離於床褥,數年以來,澌綴轉甚,汲汲若下山之日,而有子如臣,幹蠱昧方,朝夕滫,旣無滋補之益,寒暑節宣,未盡調護之道,每念歲月之不與,只覺方寸之如灼,儻蒙聖朝惠養之澤,獲遂數年專城之奉,得以效力於菽水之供,專意於藥餌之節,則臣父之桑楡餘景,莫非我聖明攸賜,而臣之烏鳥微誠,庶可以少伸萬一。臣情至此,亦云急且切矣。玆敢不避煩猥,冒瀆衷懇。伏乞聖慈,俯垂矜憐,特命選部,畀臣一小邑,俾遂至願,十萬切祝。臣無任云云。省疏具悉。疏辭,下該曹稟處。
吏曹啓目,粘連觀此承政院右副承旨宋祥濂上疏,則以爲,臣父年今七十有二矣,素抱貞疾,漸成癃痼,數年以來,澌綴轉甚,而有子如臣,幹蠱昧方,朝夕滫,旣無滋補之益,寒暑節宣,未盡調護之道,每念歲月之不與,只覺方寸之如灼,特命選部,畀臣一小邑亦爲臥乎所,宋祥濂家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,邇列之臣,出補外邑,事體不輕,臣曹不敢擅便,上裁,何如?判付啓,依回啓施行爲良如敎。
義禁府啓目,顯陵前令朱弼相矣,本府議啓內,身爲寢郞,莫重之地,禁護之節,不能致愼,有此驚悚之事,不可以事出非意,有所容貸,以此照律罪,杖八十徒二年,公罪收贖,奉敎依允爲旀,功減一等爲良如敎。又啓目,粘連大興前中軍李敏植矣,本府議啓內,檢驗事體,何等嚴重,而實因執定,有此錯誤,揆以法意,極爲駭然,以此照律罪,杖六十收贖,奪告身一等,私罪,奉敎依允爲旀,功減一等爲良如敎。
甲子十二月十八日辰時,上御熙政堂。左承旨·左副承旨,率入格儒生入侍時,行左承旨李溏,左副承旨金在昌,假注書金鐮,記事官盧,別兼春秋徐有恂,進士申在業·李永純,生員權徹,金芝淳,幼學李躍沼,以次進伏訖。上曰,入格儒生,以次各奏職·姓名,可也。在業進伏,奏職·姓名。上曰,年幾何?在業曰,年今三十八矣。上曰,朝官中誰爲近族耶?在業曰,今年到記及第臣申在植,卽臣之從弟矣。永純進伏,奏職·姓名。上曰,年幾何?永純曰,年今三十一矣。徹·芝淳·躍沼,以次進伏,奏職·姓名。上曰,下番下去,呼新來,可也。又命在昌,取壯元試券,令在業誦券以奏。又命新來,四五次進退後出送,仍頒賞如例,儒生竝爲退出。上曰,留院公事入之。賤臣承命出,持公事四度還奏。在昌讀奏京畿監司金達淳狀啓,富平府使李羲文到任事,漂海人下送原籍官事,北兵使申鴻周狀啓,紙衣頒給事,豆滿江合氷事。上曰,判付則出去書之,可也。在昌曰,卽伏見京畿監司金達淳狀啓,則公忠道之忠字,誤書以淸字,原狀啓,今方還下送,而該道道臣,不可無警,推考,何如?上曰,依爲之。出擧條溏曰,卽伏見平安監司李書九月食圖畵啓本,則食體與雲觀相左,事係災異,故原啓本,雖不得不捧入,該道道臣,不可無警,推考,何如?上曰,依爲之。出擧條上命退。承史以次退出。
甲子十二月十八日未時,上御誠正閣。左承旨·右承旨·左副承旨右副承旨入侍時,行左承旨李溏,右承旨朴崙壽,左副承旨金在昌,右副承旨宋祥濂,假注書鄭祖榮,記事官盧,別兼春秋徐有恂,直閣洪奭周,以次進伏訖。上命讀公事。祥濂以吏房,讀奏江原監司申絢狀啓,狼川縣監閔師宣到仕事。上曰,判付則出去書之,可也。又敎曰,左副承旨做度畢後,右承旨·右副承旨,亦入做度番,可也。又敎曰,左承旨入做度幾日乎?溏對曰,連爲坐直,合爲十二日,而間以奉審出去,故不得以完做施行矣。上命退。承史·閣臣,以次退出。
上在昌德宮。停常參·經筵。
金在昌啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
金在昌啓曰,行大司憲尹光普,執義韓興裕,掌令申溆,持平宋冕載牌不進,掌令宋穉圭在外,持平任俊常未署經,監察茶時之意,敢啓。傳曰,知道。
以執義韓興裕,掌令申溆,持平宋冕載,司諫洪受浩,正言元有朋,牌不進罷職傳旨,傳于金在昌曰,只推。
金在昌,以都摠府言啓曰,副摠管尹光顯,以漢城府右尹,本府坐起晝仕出去,而逐日赴坐,煩稟未安。入番間,除草記往來之意,敢啓。傳曰,知道。
上在昌德宮。停常參·經筵。
藥房都提調徐邁修,副提調徐瀅修啓曰,伏未審日間,聖體若何,寢睡·水刺之節,何如?臣等率諸御醫,趙早入診,詳察聖候爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮,氣候一樣,卿等不必入侍,宜矣。
大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金在昌啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
金在昌啓曰,備邊司郞廳來言,今日賓廳日次,而無時急稟定事,不得來會云矣,敢啓。傳曰,知道。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
傳于徐瀅修曰,都承旨·左承旨·右副承旨·同副承旨入侍。
傳于徐瀅修曰,右承旨許遞,前望單子入之,待下批牌招察任。
傳于徐瀅修曰,左承旨·右副承旨,竝許遞,前望單子入之,待下批牌招察任。
承旨前望單子入之,朴宗來·李普天·權常愼落點。
傳于徐瀅修曰,承旨未差之代,前望單子入之,待下批牌招。
承旨前望單子入之,尹致性落點。
徐瀅修啓曰,新除授右承旨尹致性,時在黃海道谷山府任所,左副承旨權常愼,時在公忠道公州地,斯速乘馹上來事,下諭,何如?傳曰,允。
傳于李普天曰,吏曹參判前望單子入之,待下批,牌招察任。
吏曹參判前望單子入之,韓用鐸落點。
金在昌啓曰,行大司憲尹光普,執義韓興裕,掌令申溆,持平宋冕載牌不進,掌令宋稚圭在外,持平任俊常未署經,監察茶時之意,敢啓。傳曰,知道。
以執義韓興裕,掌令申溆,持平宋冕載,司諫洪受浩,正言元有朋,牌不進罷職傳旨,傳于金在昌曰,只推。
以事變假注書朴長輿拿處傳旨,傳于金在昌曰,分揀。
以京畿監司金達淳啓本,判府事金觀柱,祿俸不爲領受事,傳于李普天曰,更爲輸送事,回諭。
傳于徐瀅修曰,明年稱慶陳賀,令該曹以正月旬前,擇吉以入。
徐瀅修,以吏曹言啓曰,今此宣陵忌辰祭獻官前承旨李周顯塡差,而時無職名,令該曹口傳付軍職,何如?傳曰,允。
兵曹口傳政事,副護軍單李周顯。
徐瀅修,以吏曹言啓曰,今日本曹開拆坐起,考見諸道褒貶啓本,則靑陽縣監趙鎭坤,以振勵宜勉爲目,慈仁縣監閔百勳,以奈欠剛克爲目,孟山縣監李奎昇,以倘能振刷,且責來效爲目,黃山道察訪申思贊,以事或駭聞爲目,則俱宜置下考,而置諸中考,坡州牧使吳應常,以曠或無弊爲目,則宜置中考,而置諸上考,殊無嚴明殿最之意,四道道臣,推考警責,四邑守令,一驛察訪,竝罷黜,何如?傳曰,允。
徐瀅修,以吏曹言啓曰,大臣筵奏,守令之再入下考及繡貶一入以上人,抄錄於不治案,而或因體例間事,或因眚災居下者,勿論考出貶題及繡啓,犯贓汚最重者,限十年禁錮,其餘細少干犯,竝當入於不治案,而凡入於不治案者,限五年勿擬外任,殿最無下考者,及雖有下考,而只以寒閥之殘蔭冷武塞責者,該曹摘發論勘,以越俸十等,定式施行矣。今番殿最居下守令之題目,雖有疵貶,而俱無干犯贓汚之事,亦無殘蔭冷武之可以指的者,守令錄案,道臣越俸,竝姑勿論,全羅監司鄭大容,黃海監司李相璜,江源監司申絢,咸鏡監司李翊模,平安監司李書九,守令殿最,無一下考,竝依定式,越俸十等,何如?傳曰,允。
金在昌,以兵曹言啓曰,拆見諸道褒貶啓本,則慶尙監司金羲淳啓本中,禿用別將朴有範,以能則不知,言若可採爲目,統制使柳孝源啓本中,彌助項僉使鄭元燮,以敢曰無妄爲目,平山浦萬戶朴仁貴,以謗何足信爲目,呂島萬戶朴師泓,以禁松雖忽爲目,南村別將李東協,以瑣謗奚信爲目,南兵使沈鑏啓本中,原州僉使白泓鎭,以病或有妨爲目,全羅左水使申大坤啓本中,古突山別將金慶輝,以何必奇評爲目,則竝宜置中考,而置諸上考。慶尙監司金義淳啓本中,浦項別將金世章,以報雖不審爲目,統制使柳孝源啓本中,知世浦萬戶李應權,以松奸盍察爲目,平安兵使吳毅常啓本中,恃寨僉使李顯忠,以濫杖宜警爲目,小坡兒權管鄭埉,以姑恕微過,益宜小心爲目,廟洞權管權尙正,以非不勤愼,宜勉把飭爲目,則竝宜置下考,而置諸中考。殊無嚴明殿最之意,各該道帥臣,推考警責,禿用別將朴有範,彌助項僉使鄭元燮,平山浦萬戶朴仁貴,呂島萬戶朴師泓,南村別將李東協,原州僉使白泓鎭,古突山別將金慶輝,竝中考施行,浦項別將金世章,知世浦萬戶李應權,恃寨僉使李顯忠,小坡兒權管鄭埉,廟洞權管權尙正,竝下考施行,何如?傳曰,允。
金在昌,以兵曹言啓曰,拆見黃海兵使徐有和褒貶啓本,則善積僉使金宗漢,以實病妨務爲目,則宜置中考而署諸上考,殊無嚴明殿最之意,該帥臣,推考警責,善積僉使金宗漢,中考施行,何如?傳曰,允。
金在昌,以兵曹言啓曰,各津別將今秋冬等褒貶,本曹與均廳堂上,同議磨勘,而楊花別將徐在元,該廳封書,則舡多黃白爲目,置諸下考,而啓本傳書,誤書上字,臣之矇然封啓,難免不審之失,惶恐待罪,而楊花別將徐在元,下考施行之意,敢啓。傳曰,知道。卿則勿待罪。
金在昌,以兵曹言啓曰,同知中樞府事鄭漢龍,病伏鄕廬,末由上來,李晩遠方在拿處中,慶熙宮衛將金履亨,景福宮衛將丁履愼,文臣兼宣傳官李勉昇,俱以身病猝重,無望供職,呈狀乞遞。竝改差,何如?傳曰,允。
金在昌,以兵曹言啓曰,文臣兼宣傳官洪奭周,素患痰癖之症,當寒添劇,勢難供職,呈狀乞遞。改差,何如?傳曰,允。
金在昌,以兵曹言啓曰,位羅萬戶張潤弘,三年內兩次居中,其不職可知,依例罷黜,何如?傳曰,允。
金在昌,以兵曹言啓曰,唐浦萬戶金重兌,三年內兩次居中,其不職可知,依例罷黜,何如?傳曰,允。
金在昌,以兵曹言啓曰,參下守門將,依前以十五朔施行,則虛司果,何以處之事,謹依筵敎,就議于大臣,則今都政,虛司果,又將夥然,而無別般區處之道,守門將朔數之復舊,姑無以變通,容俟日後爛商處之,未晩云矣。大臣之意旣如此,參下守門將,減朔一款,今姑置之,何如?傳曰,允。
金在昌,以兵曹言啓曰,頃因副修撰尹尙圭所啓,宮墻守鋪軍,自下代立,逐日雇立之弊,永爲革祛事,批旨內,聞甚疎虞,變通便否,令該曹講確以聞可也事,命下矣。鋪卒之分泒守更,事體莫嚴,其所變通之道,多般商確,則宮墻有訓局及禁·御兩營分授字內,而三營各有待年軍,俱是軍校子枝之有根着者,而無料勤仕,一從勤仕次第,以陞元軍,自是營規。且以渠輩之該營使役言之,守門巡山外,別無責役,於渠輩,以此待年軍,分排定送於二十處軍鋪,而每鋪,依前以二名分兩番排定,則軍數當爲八十名。以此變通之意,就議于三營將臣,則皆以爲方便。但營卒旣異雇軍,料條當爲磨鍊,而自該營有難拮据云。此則本曹有鋪軍雇錢所下者,每名朔料,以七斗計之,一年所需之米,不過爲四百餘石,若以詳定價換米,則洽當此數,年年輸送于均廳米條,使之區劃,至若各門搖鈴軍,俱是雇立之軍,則亦爲一體變通,而弘化·宣仁·通化三門,已有本門軍出用之例,此外他門,亦依此例施行,似得通變之宜。且以待年軍言之,營卒自有從伍拔擢之階,則此輩不必永爲責役於鋪軍,區處元軍之方,令各該營,從便施行,而陞元軍之代,以待年軍次次代定,則待年軍之移去鋪軍,鋪軍之陞付元軍,兩不失宜。至於軍號頒布,逐夜摘奸等節,鋪軍旣是營門軍卒,令各該營,擧行之意分付,如是變通,則不可無給代,而給代之有損經費者,以元鋪軍中騎兵八名之今無歸屬者,使之收布,以爲需用於給代條,未足之數,自臣曺,從便區處,何如?傳曰,允。
徐瀅修,以禮曹言啓曰,傳曰,明年稱慶陳賀,令該曹以正月旬前,擇吉以入事,命下矣。卽令日官池景興推擇,則來正月初六日午時,初七日辰時,初九日午時,初十日卯時,俱吉云,而初六日則社稷祈穀大祭正日相値,初九日則宗廟春享大祭正日相値,以何日定行乎?敢稟。傳曰,以初七日爲之。
徐瀅修,以禮曹言啓曰,卽接西原幼學申洤呈狀,則以爲,族孫承祿,嫡妾俱無子,以其同姓十八寸兄應祿第三子晉模,欲爲立後,諸族會議,衆論歸一,至成文券,而應祿夫妻已歿,與受之際,拘於常規,不得按例禮斜,而忝在門長,故如是具由仰訴,依定式草記稟處事,呈狀矣。曾因大臣筵達,兩邊與受,明有可據,而不得登聞者,許令該曹,論理草記事允下,而門長申洤,所訴旣如此,依大臣筵奏定式,申應祿第三子晉模,立爲申承祿之後,何如?傳曰,允。
金在昌,以司僕寺提調意啓曰,分養馬故失瘦瘠不馴守令,每於畢上納後,依法典施罰,而有赦令,則例皆蕩滌矣。今年所納分養馬有頉邑,現告成冊,今始來到,而係是宥旨前事,何以爲之?敢稟。傳曰,置之。
李普天,以營建都監言啓曰,謹奉傳敎,本都監堂上·郞廳以下工匠等,別單合八度書入之意,敢啓。傳曰,知道。
金在昌,以訓鍊都監言啓曰,年終放砲習放,今月二十五日,洗馬臺爲之之意,敢啓。傳曰,知道。
金在昌,以禁衛營言啓曰,本營左牙兵待年軍張昌浩,外南山立巖洞近處,捉得小虎一頭來納,故封進,而木三疋,布二疋,依例施賞之意,敢啓。傳曰,知道。
李普天,以漢城府言啓曰,未婚男女都數,每年歲首書啓,成禮與否,趁歲末草記事,曾有定式矣。今春等未婚之類書啓後,過婚形止,各部報來,故別單書入之意,敢啓。傳曰,知道。
甲子十二月二十日未時,上御誠正閣。都承旨·左承旨·右副承旨·同副承旨入侍時,行都承旨徐瀅修,行左承旨朴宗來,右承旨金在昌,同副承旨李普天,假注書金鐮·鄭祖榮,記事官盧,別兼春秋徐有恂,待敎朴宗薰,以次進伏訖。上曰,在院公事入之。鐮承命持入。上命普天,讀奏公事。普天讀奏京畿監司金達淳啓本,仁川府反庫事,全羅監司鄭大容狀啓,遺棄兒搜訪事,全羅監司鄭大容啓本,邪學無乎事,江原監司申絢啓本,邪學無乎事。上曰,以金判府事祿米不受事,畿伯啓本,何日到院乎?知入,可也。鐮承命知入,奏曰,十七日到院云矣。在昌讀奏京畿監司啓本,判府事金觀柱祿米不爲領受事。上命普天,書公事判付。仍命書傳敎曰,明日都政,當親臨,處所以便殿爲之。瀅修承命書之。上命普天書吏·戶換房傳敎。普天書以吏·戶房承旨換房。上曰,誤書矣。普天改書以吏·戶換房讀奏。上敎于普天曰,承旨年幾何乎?普天對曰,六十八歲矣。上曰,何時初爲承旨乎?普天曰,先朝壬子年矣。仍命退。承史·閣臣,以次退出。
上在昌德宮。停常參·經筵。
李普天啓曰,來二十五日,朝參日次矣,敢稟。傳曰,停。
金在昌啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
以仁政殿營建都監別單,傳于朴宗來曰,提調兼戶曹判書李晩秀勿論,行戶曹判書趙鎭寬,熟馬一匹面給,郞廳戶曹正郞趙厚鎭·金思羲,竝陞敍,別工作繕工監役韓光衍,奉事趙宅謙勿論,奉事金敎根,監役尹光厚陞六,上樑文製述官廣州留守李晩秀,內下虎皮一令,書寫官行護軍徐榮輔,懸板書寫官行護軍徐榮輔,內下鹿皮一令,讀上樑文官副司果金邁淳,粧弓一張,執事兵曹佐郞洪羲玄,典籍權,司香執事禮曹正郞洪儀泳,兵曹正郞吳聖根,竝上弦弓一張賜給,別看役前郡守丁遇泰,前縣令卞世義,前僉使姜晦煥,看役御營哨官卞持淳,竝加資,瓦甎監燔瓦署別提李邦億·羅東旭,竝兒馬一匹賜給,領役牌將嘉義安德恒,前後效勞甚多,邊將待窠調用,日官池景興,看役計士李最敏,令該衙門高品付料,計士李命權等八人,其中最效勞者,令該曹高品付料,其餘考例施賞,領役牌將折衝金鎭喆等十五人,竝內下筒介一部,守直捕校折衝姜泰軫等三人,竝不粧弓一張賜給,員役等五十七人,竝令該曹,考例施賞,木手邊首折衛金在明,嘉善尹師範,竝帖加,其餘工匠等八百五十七名,竝令該曹,從優施賞。
傳于朴宗來曰,今番賞典,一人雖兼數事,毋得疊受。
朴宗來,以吏曹言啓曰,今日都目大政時,本曹堂上,不可不備員,未肅拜參判韓用鐸,令政院卽爲牌招,以爲同參開政之地,何如?傳曰,允。
朴宗來,以吏曹言啓曰,親政事,命下矣。本曹權減正郞·佐郞各一員,依定式復設,而與佐郞未差之代,竝口傳備擬以入之意,敢啓。傳曰,知道。
吏曹口傳政事,以洪百儀爲吏曹佐郞,洪命周爲正郞,鄭最善爲佐郞。
吏曹參判前望單子入之,徐瀅修落點。
朴長輿有頉,代以吳夏哲爲事變假注書。
金鐮陞六,代以李墷爲假注書。
鄭祖榮陞六,代以徐淇修爲假注書。
朴宗來啓曰,左副承旨權常愼,自鄕上來云。卽爲牌招,何如?傳曰,允。
以左副承旨權常愼牌不進罷職傳旨,傳于朴宗來曰,只推,更爲牌招。
金在昌啓曰,行大司憲尹光普,執義韓興裕,掌令申溆,持平宋冕載牌不進,掌令宋穉圭在外,持平任俊常未署經,監察茶時之意,敢啓。傳曰,知道。
以執義韓興裕,掌令申溆,持平宋冕載,司諫洪受浩,正言元有朋牌不進罷職傳旨,傳于金在昌曰,竝許遞。
都政。吏批,判書黃昇源進,參判徐瀅修進,參議金履永在外未肅拜,左承旨朴宗來進。以尹光顔爲刑曹參判,尹善大爲繕工主簿,徐善修爲敦寧主簿,尹行澈爲典設別提,閔斗爀爲尙衣僉正,金應柱爲司饔直長,徐英修爲典牲直長,尹守晩爲獻陵直長,韓元履爲泰仁縣監,李厚典爲靑陽縣監,朴宗珩爲槐山郡守,崔壽亨爲通川郡守,李湐爲麻田郡守,金基豐爲廣州判官,李邦億爲軍器副正,曲籍單鄭翼邦,安喆重爲氷庫別檢,金在粹爲司饔奉事,李台昇爲禁府都事,金基祚爲桃原察訪,鄭枻爲利仁察訪,李羲贊爲濟用判官,兪鉉章爲梁山郡守,柳光濂爲興海郡守,李燮爲瑞山郡守,夫宗仁爲慈仁縣監,氷庫別檢安喆重,禁府都事李台昇相換。李儒燁爲咸安郡守,李希延爲軍威縣監,愼宜默爲河陽縣監,李爲黃山察訪,韓象洪爲司饔奉事,李集麟爲瓦署別提,朴宗民爲長水縣監,金宗濩爲尙瑞直長,韓克裕爲永禧殿令,趙榮錫爲南部令,尹宅烈爲昌陵令,權珏爲高敞縣監,崔命燮爲刑曹正郞,沈公燁爲坡州牧使,李勉昇爲安州牧使,李翼晉爲谷山府使,李喆純爲肅川府使,安任權爲庇仁縣監,申大爲興德縣監,趙文錫爲孟山縣監,南爲熊川縣監,金鍒爲長城府使,金益淳爲慶源府使,崔命健爲甲山府使,安光宇爲朔寧郡守,車亨衢爲魚川察訪,徐有永爲尙瑞副直長,趙元傳爲引儀,崔東岳爲江界府使,廉德隅爲歙谷縣令,崔仁簡爲保安察訪,安策爲大司諫,金宗善爲戶曹參議,趙萬元爲禮曹參議,李宗祥爲中和府使,李運恒爲固城縣令。
兵批,判書韓晩裕進,參判李尙度牌不進,參議林漢浩牌不進,參知朴瑞源入直進,右副承旨金在昌進。以金勉柱爲都摠管,李邦一爲知訓鍊,韓炯爲忠壯將,宋益訥·閔光德爲訓鍊判官,李馨秀·李沖彬·李謙會·柳和源·具錫夏爲五衛將,金宅基爲安東營將,閔宗爀爲忠州營將,南漢喆爲洪州營將,張漢籌爲北虞候,李得江爲公州營將,李榏爲平安中軍,韓大洪爲公忠中軍,趙惠鎭爲統虞候,閔光德爲全羅左水虞侯,尹勉鎭爲右水虞候,南宮玾爲厚州僉使,韓根馨爲城津僉使,魏光軫爲高嶺僉使,丁好南爲安興僉使,崔重敎爲古群山僉使,廉在鉉爲蛇梁僉使,張道斌爲東里僉使,嚴思光爲東梁僉使,咸宅熙爲彌助項僉使,張鋎爲古今島僉使,宋仁宅爲東嶺僉使,金啓宅爲善積僉使,朴理漢爲椒島僉使,李喆爲草芝僉使,許炫爲安義僉使,金宗現爲乶下僉使,李仁升爲碧團僉使,尹處正爲恃寨僉使,全弘昌爲蛇梁萬戶,金孝源爲唐浦萬戶,朴宗赫爲鹿島萬戶,趙厚永爲知世浦萬戶,崔廷喆爲西平浦萬戶,卞鍾翕爲文山萬戶,張厚顯爲位羅萬戶,金始益爲舒川浦萬戶,安義得爲伐登浦萬戶,崔道潤爲豐山萬戶,白文玉爲山羊會萬戶,曺彦禎爲在德萬戶,尹益儉爲全州營將,柳漢源爲京畿中軍,沈公綽爲全羅中軍,柳得源爲慶尙右兵虞候,李誾彬爲訓鍊判官,尹弼秉·李永厚爲同知,金脩行爲五衛將,韓復慶爲慶熙將,金光麟爲景福將,柳相斗爲訓鍊正,趙文錫爲宣傳官,金相休·李勉求爲文兼,尹相泰爲武兼,胡秀彬爲造山萬戶,李得淵爲古突山別將,嚴景哲爲黑山島別將,宋相麟爲格浦別將,盧大喆爲南村別將,李晦植爲宣傳官,徐翼淳爲羽林將,洪彦熙爲慶熙將,尹弼殷爲景福將,沈範祖爲神方萬戶,金文行爲晴川別將,嚴述武爲浦項別將,崔逸森爲長壽別將,李仁本爲禿用別將,尹商華爲林土別將。
以兵曹參議林漢浩牌不進罷職傳旨,傳于李普天曰,只推。
傳于李普天曰,將至夜深云,吏·兵銓官,姑令退去,待開門入來爲之。
李普天,以禮曹言啓曰,明年稱慶陳賀,以正月初九日爲之事,命下矣。宗廟·永寧殿告祭,同日春享大祭兼行,社稷·景慕宮告祭,同日一體設行,祝文撰出添入等事,令藝文館擧行,何如?傳曰,允。
李普天,以禮曹言啓曰,淩陰之政,有國所重,而冬暖如春,江水不氷,臘寒已過,尙未鑿取,誠爲可悶。先朝戊戌年,以冬暖無氷,致勤辭敎,伐氷之處,距京旣遠,而伐氷運氷,出價雇用,凡係役民勞民之事,一切勿侵,內外庫所用氷丁,量宜減數矣。見今近峽背陰之地,雖有先合之氷,旣軟且薄,入庫之後,易致消瀜,勢所使然,而獻發在卽,春節不遠,前頭栗烈,有未可知。不計氷丁之軟薄,輸運之近遠,及今擧行,恐不可已。本庫主梗官,卽爲出送,使之始役,亦令量其目下事勢,參以戊戌已例,氷丁存減之數,輸運方便之道,詳細報來後,稟處,何如?傳曰,允。
金在昌,以都摠府言啓曰,今日入直內三廳武兼禁軍及軍兵等,當爲中日習射,而都目政事相値,不得爲之之意,敢啓。傳曰,知道。
金在昌,以兵曹言啓曰,今十二月二十一日,武臣賓廳講書日次,而都目政事相値,不得爲之之意,敢啓。傳曰,知道。
金在昌,以禁衛營言啓曰,本營千摠元毅鎭,身病甚重,勢難察任,改差,何如?傳曰,允。
甲子十二月二十一日辰時,上御便殿。都政入侍時,行都承旨徐瀅修,行左承旨朴宗來,右副承旨金在昌,同副承旨李普天,假注書金鐮·鄭祖榮,記注官鄭宗顯,別兼春秋徐有恂,檢校直提學徐榮輔·朴宗慶,檢校直閣沈象奎,直閣洪奭周,待敎朴宗薰,行吏曹判書黃昇源,正郞安光宇·李運恒,佐郞韓永建·洪百儀,加出正郞洪命周,佐郞鄭取善,兵曹判書韓晩裕,參知朴瑞源,正郞李元八·尹濟弘·趙良鎭,佐郞洪羲玄·盧·柳聖儀·閔養世,以次進伏訖。昇源奏曰,參判入來之前,未可開政,故敢此仰達矣。上命書傳敎曰,吏曹參判韓用鐸,更爲牌招。又敎曰,參判牌去來,催促,可也。鐮承命出傳。以吏曹參判韓用鐸牌不進推考傳旨,上命書傳敎曰,更爲牌招。上敎曰,都政,吏判無獨爲開政之前例乎?昇源對曰,無此前例矣。上命書傳敎曰,生民休戚,在於守令之擇不擇,用人之道,莫曰外輕而內重,今日政守令多窠,各別擇差。守令之得人,在於初仕,亦爲擇擬事,分付吏·兵曹。又命書傳敎曰,皇朝人忠臣·淸白吏子孫·西·北·松都人,竝各別調用事,分付兩銓。又命書傳敎曰,日前以疏通事,大臣,旣有筵奏,落仕最久人,亦煩飭敎,今日政着意擧行之意,亦爲分付兩銓。又命書傳敎曰,入侍注書,尙瑞院官員,依例陞六。瀅修,承命書之。上敎曰,以崔東岳外任差送事,日前已有下敎,而今日吏·兵批,有相當窠乎?昇源·晩裕對曰,兩銓,俱無相當窠矣。江界府使,雖是當窠,而東岳,曾經道內兵使,格例不得爲同道守令矣。上曰,承傳之錄在官案者,次次調用事,前有下敎,而未有擧行之事,殊甚駭然。自今政,更勿如前遲滯,次次調用,可也。又敎曰,吏曹參判牌去來,連爲催促,可也。賤臣,承命出傳,上命書傳敎曰,吏曹參判韓用鐸,牌去來勿爲呼望。瀅修曰,命牌事體,至嚴且重,故如値殿座之時,則雖二品以上,不得在家不進,或因情勢病故,至於屢違,則來詣朝房,以俟處分,例也,而吏曹參判韓用鐸,三牌不進之後,仍歸私次,以致臨殿催促,久滯去來,朝體所在,不可無警,從重推考,何如?上曰,依爲之。出擧條上命書傳敎曰,當該承旨推考。上敎曰,兵批望筒,先爲入啓,可也。昇源曰,今都目大政,各其仕滿應遷者,相避及未準朔監察·禁府都事·戶曹·刑曹·工曹·漢城府郞官,平市署官員,五部令,各司久任時推人員,竝擬,何如?上曰,依爲之。出擧條昇源曰,四館陞出六品時,例有九處講後遷轉之規,而承文院褒貶,如或有故過限,則四館積滯,不可不慮,故自前雖未經九處講,亦有陞六之規矣。今秋·冬等褒貶,不得爲之,故當出六品者,未免積滯,依例遷轉,何如?上曰,依爲之。出擧條昇源曰,守今多窠,今當差出,而未準朔禁軍將及營將·邊將·虞候·中軍·都事·守令·察訪,竝擬,何如?上曰,依爲之。出擧條昇源曰,蔭仕六品官之陞五品者,每於過都政後照擬,而見今在職者,絶無經一考之人,故五品官,無以推移備擬,依例勿拘陞擬,何如?上曰,依爲之。出擧條昇源曰,侍從臣父已資窮,則許其推恩生父事載法典,而持平任俊常父希九已作故,推恩無可施之處,而其生父希五,今年爲七十八歲矣,似當移施,故敢此仰達矣。上曰,依爲之。出擧條昇源曰,廣州府判官,今當差出,而本府物衆地大,不可不擇差,他道有聲績已準限未準朔守令,竝擬,何如?上曰,依爲之。出擧條昇源曰,臺諫·玉堂闕員,今當差出,而擬望之人乏少,外任竝擬,何如?上曰,依爲之。出擧條昇源曰,仁政殿營建都監別看役前郡守丁遇泰,加資事,命下矣。本資乃是崇祿,今無可加之資,故敢此仰達矣。上曰,以前承傳施行,可也。出擧條晩裕曰,今日都政,本曹堂上,當爲備員,參判李尙度,參議林漢浩,竝卽牌招,以爲同參政事,何如?上曰,依爲之。出擧條晩裕曰,知訓鍊,今當差出,而當品中可擬之人乏少,從二品竝擬,何如?上曰,依爲之。出擧條晩裕曰,訓鍊正,今當差出,而擬望之人乏少,外任竝擬,何如?上曰,依爲之。出擧條晩裕曰,營將·中軍·虞候·僉使,今當差出,而擬望之人乏少,已準朔守令及未準朔禁軍將·虞候,竝擬,何如?上曰,依爲之。出擧條晩裕曰,守門將南建中,曾以宣傳官,幾至仕滿,而因其父被謫事,呈遞矣。復職後,雖不得循例續仕,而此與罪罷有異,如此之人,有經稟出六之例,故敢此仰達矣。上曰,依爲之。出擧條在昌,讀奏兵批望筒,上命書傳敎曰,吏曹參判,許遞,前望單子入之,待下批先參政後謝恩。上入小次,以夾侍下敎曰,吏·兵批望筒,連爲促入也。有頃,宣饌于諸臣訖。上以夾侍下敎曰,日已迫昏,吏·兵批退出賓廳,望筒遠速入啓,可也。諸臣以次退出。
上在昌德宮。停常參·經筵。
金在昌啓曰,合辭許久闕啓,事甚未安。今日政新除授臺諫,竝卽牌招,行大司憲尹光普,一體牌招,何如?傳曰,允。
徐淇修有頉,代以鄭觀綏爲假注書。
傳于朴宗來曰,在外禮曹參議,許遞。今日政差出。
傳于朴宗來曰,山林外,在外臺諫及未署經臺諫,竝許遞。
朴宗來,以弘文館言啓曰,新除授副校理姜世綸,時在公忠道結城縣任所,經筵入番事緊。請斯速乘馹上來事,下諭。傳曰,許遞。
金在昌,以兵批言啓曰,新除授羽林衛將徐翼淳,以前任安東營將,時在任所,上來間,番次苟艱,今姑改差,何如?傳曰,允。
都政。吏批,判書黃昇源進,參判徐瀅修進,參議金履永在外未肅拜,右副承旨李普天進。以鄭弼東爲典牲副奉事,姜世綸爲副校理,李周虎爲工曹佐郞,朴寅休爲貞陵令,任藗爲龍安縣監。學正單任弘植,學諭單朴思彦·金載鎭,幼學任希五今超通政,侍從臣持平任俊常父,加資事承傳,故學生王得仁贈持平,故主簿王義成贈左承旨,故學生李廷翼贈持平,故學生韓好成贈持平,故學生梁應祿贈持平,故學生高貞喆贈戶佐,故學生吳琮贈戶佐,已上忠節卓異,贈職事承傳。崔時淳爲執義,鄭魯榮爲司諫,黃基天爲掌令,權烒爲持平,安廷善爲正言,姜時煥爲吏曹正郞,尹尙圭爲司成,尹毅東爲刑曹正郞,柳爲典籍,李潢爲順興府使,李集獜爲刑曹佐郞,李毅源爲漢城主簿,金鐮·鄭祖榮爲典籍,李周禎爲結城縣監,金宗濩爲瓦署別提,安聖謩爲內贍主簿,尹羽烈爲右通禮,許珩爲厚陵令,金相儼爲掌樂主簿,徐有永爲尙瑞直長,宋煥吉爲平市主簿,朴文會爲引儀,趙明益爲內資主簿,閔養世爲慶尙都事,宋祥濂爲順天府使,徐長輔爲江東縣令,丁遇泰爲沃溝縣監,具毅和爲興陽縣監,李錫祜爲扶安縣監,任希季爲尙瑞副直長,李運英爲長興主簿,沈鋁爲濟用主簿,李永弼爲活人別提,李儀逵爲典獄主簿,尹行澈爲監察,金文欽爲繕工副奉事,鄭在愼爲引儀,李台祥爲直講,金命淵爲陜川郡守,權聖祜爲禁府都事,趙直永·邊景鵬爲典籍,安聖謩爲引儀,李鍵爲兼引儀,李一愚爲內贍主簿,申獻周爲典設別提,張載良爲活人別提,李元德爲軍器正,尹愭爲軍資正,申獻周爲監察,尹致永爲禮曹佐郞,申義淳爲典籍,韓義運爲吏曹正郞,韓用鐸爲右尹,裵俊福爲典設別提,南松耉爲贊儀,金敎根爲司僕主簿,尹光厚爲敦寧主簿,金鐮爲兵曹佐郞,徐榮輔爲同經筵,崔大恒爲典籍,南泰德爲繕工奉事,嚴載爲監役,申秉權爲禁府都事,柳畊爲承旨,曺允遂爲大司諫,李德鉉爲執義,金孝秀爲司諫,朴宗正爲掌令,韓耆裕爲持平,任㸁爲持平,趙台榮爲獻納,洪儀泳·李愚在爲正言,金明淳爲禮曹參議,徐有恂爲校理,李久源爲奉化縣監,李景德爲康翎縣監,李翼榮爲淸河縣監,咸正禧爲延日縣監,韓用鐸爲左尹,徐美修爲右尹,鄭祖榮爲禮曹正郞,宋耕玉爲景慕宮令,洪羲臣爲楊州牧使,崔光泰爲靑松府使,安聖奭爲假監役,尹應大爲懿陵參奉,李普漢爲惠陵參奉,李舒爲章陵參奉,朴周源爲長陵參奉,韓公弼爲厚陵參奉,李運永·吳彦先爲典獄參奉,方禹矩爲假引儀,韓象默爲肇慶廟別檢,安弘迪爲長寧殿令,白致樂爲典籍。吏曹正郞洪命周,佐郞鄭取善,減下。
兵批,判書韓晩裕進,參判李尙度牌不進,參議林漢浩牌不進,參知朴瑞源進,左副承旨金在昌進。以金胤行·白師斌爲武兼,金聲鳴爲守門將,李觀德爲黃海水虞候,洪浩淵爲馬馬海權管。同知單金聖彬,僉知三單曺允精·徐潤載·柳煥寅,訓鍊主簿單韓斗天,本院去官,護軍韓用鐸,副護軍尹序東·李周顯·朴崙壽·宋祥濂,副司直洪秉喆·洪受浩·韓興裕·申溆·宋冕載,副司果元有朋,安東營將金宅基,忠州營將閔宗爀,洪州營將南漢喆,北虞候張漢範,以上今加折衝。訓鍊判官梁祖謙,主簿金壽禎,高行儉,以上依定式減下。李鼎植爲訓鍊副正,柳曮爲宣傳官,柳煥寅爲羅州營將,尹敬喆爲江華中軍。訓鍊僉正單王道常。曺允大爲都摠官,李寬彬爲訓鍊判官,尹守任·張齊賢爲訓鍊主簿,沈有祖爲武兼,副護軍卞緯鎭·李殷錫,副司果金鋐,沈鍾奎爲訓鍊判官,鄭鳳采·朴基默·洪秉義·崔旭爲訓鍊主簿。同知單李溏,僉知單徐翼淳,副護軍李謙會·柳和源·李馨秀·李沖彬·金宅基·閔宗爀·南漢喆·李得江·吳亨喆·李普榮。韓守儉爲訓鍊判官,尹之謙爲主簿,金文基·李永植爲武兼。同知單韓復慶,僉知單韓炯,護軍金漢升·具錫夏,副護軍徐有聞·閔修顯·李文道·柳師模。李周豐爲訓鍊主簿,李鍾文爲守門將,崔采雲爲慶熙將,金世文爲景福將,金聖臣爲楊花別將,任希五·姜百玉·崔鎭一爲五衛將,李忠運爲宣傳官,全佐天爲訓鍊判官。同知單李光麟,大護軍卞世義,副護軍任希五·李宅觀。姜晦煥爲五衛將,安鎭亨爲景福將,申絅爲訓鍊副正,朴性茂爲威鳳別將,朴世根爲慶熙將,徐敬輔爲訓鍊僉正,崔笠爲五衛將,元晦鎭爲羽林將。同知單金世大,僉知單任希五。李健植爲都摠經歷。副護軍趙萬元,副司直金啓溫·任俊常·徐有望·權思正。李光道爲都摠都事,姜在謙爲武兼,金應燁爲慶熙將,崔命遠爲訓鍊主簿,申緖爲宣傳官。同知單崔采雲,副護軍安策,副司直鄭魯榮·崔時淳·黃基天·權烒,副司果安廷善·李春熙·沈尹泰·高時喆。孫應虎爲宣傳官,具載豐·金相宇·李吉會·韓應浩爲武兼,柳和中·張鎭萬·朴履珏·禹尙謨·李秉文爲部將,徐纘修·安範成·權緯極·金千漢·張文佐·李文煥·洪鎬·南履衡·李長復爲守門將,成履源爲南道參軍。權管秩,小農申光赫,自作朴基碩,江口兪武煥,同仁李一輝,楸仇非金聖寬,安原崔胤祥,小坡兒張之良,廟洞方珝基,吾村康漢章,副司果姜在謙·趙德壤·李榮培·金敬彦·申宅權·閔善履·李實·南指喆·任震白·張載良·南建中·崔命連·金星翼·金衡連·許濯·鄭學莘。
金在昌啓曰,新除授承旨柳畊,卽爲牌招,何如?傳曰,允。
金在昌啓曰,行大司憲尹光普呈辭,掌令宋穉圭在外,持平任俊常未署經,執義·掌令一員,持平一員未差,監察茶時之意,敢啓。傳曰,知道。
以大司諫曺允遂,正言洪儀泳,掌令朴宗正牌不進罷職傳旨,傳于金在昌曰,只推。
傳于柳畊曰,坐直承旨入侍。
金在昌啓曰,建陽門入直把摠元永厚,闕門下鑰之前,入來替直,而追省記,更鼓已下之後,始爲來呈,事甚未安。當該兵曹入直堂上,不可無警,推考,何如?傳曰,允。
柳畊,以禮曹言啓曰,明年稱慶陳賀,以正月初七日爲之事,命下矣。今方知委諸道,而箋文之已封發上來者,所塡日字,雖爲相左,多有仍用之例,今亦依此擧行,何如?傳曰,允。
朴宗來,以戶曹言啓曰,伐氷之政,有國所重,而冬暖如春,江水不合,大寒已過,尙未斧鑿,言念氷政,誠極惶悶。若於陰沍之處,或有凝結之氷,則雖未成堅,庶可採取,失今更俟,尤有未及之慮,紫門鑿氷官,卽爲出送,探其氷形之融結,量其採鑿之便否,詳細報來後,稟處,何如?傳曰,允。
金在昌,以兵批言啓曰,卽接尙衣院牒報,則今當新造弓進上,而知弓品堂上李健秀在外,無以看品擧行云。今姑改差,其代依例啓下之意,敢啓。傳曰,知道。
甲子十二月二十二日申時,上御誠正閣。坐直承旨入侍時,左副承旨金在昌,同副承旨柳畊,假注書李墷,記事官崔鳳和,記注官鄭宗顯,以次進伏訖。上曰,注書出去,在院公事持入,可也。賤臣,承命出去,持公事還入之際,鳳和,又承命出去促之,仍與之偕入進伏,上命讀公事,畊·在昌,讀奏公事訖。上曰,未及讀奏者,明日更爲持入,已啓下之判付,則出去書之,可也。又敎曰,兼春秋出入之際,曲拜失措,承旨請推,可也。畊曰,兼春秋崔鳳和,曲拜之際,擧措顚錯,有違筵體,推考,何如?上曰,依爲之。出擧條仍命退,諸臣以次退出。
上在昌德宮。停常參·經筵。
藥房都提調臣徐邁修,副提調臣朴宗來啓曰,親臨大政,酬應旣多,伏未審日間,聖體若何,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。慈殿·慈宮氣候一樣,卿等不必入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
金在昌啓曰,行大司憲尹光普呈辭,執義李德鉉,掌令宋穉圭,持平任㸁·韓耆裕在外,掌令朴宗正未肅拜,監察茶時之意,敢啓。傳曰,知道。
金在昌啓曰,禁衛營將官來言,今日本營軍兵,日次私習云矣,敢啓。傳曰,知道。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
傳于朴宗來曰,守令·邊將初仕人,留待。
傳于朴宗來曰,守令·邊將初仕人,入侍。
朴宗來啓曰,右承旨權常愼,疏批已下,卽爲牌招察任,何如?傳曰,允。
以右承旨權常愼牌不進罷職傳旨,傳于柳畊曰,許遞,前望單子入之。
承旨前望單子入之,李周顯落點。
傳于柳畊曰,再明日次對,進定於明日。
柳畊啓曰,明日次對,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
柳畊,以禮曹言啓曰,明年稱慶陳賀,以正月初七日爲之事,命下矣。宗廟·永寧殿·社稷·景慕宮告祭,同日曉頭設行,祝文,令藝文館撰出,何如?傳曰,允。
左副承旨權常愼疏曰,伏以臣,卽天地間一妄人耳。自遭凶言以來,憂衆怒之多犯,慮方來之曷追,忽忽忘生,疑悸成疾,登山而若將逢鱷,臨水而若將逢豺,時或引鏡自照,慨斯容之不嫌,拔劍擊案,怨末俗之難平,自謂另捲妄舌,退伏鄕廬,罕與人接語,則庶幾免於今之世。臣之歸伏松楸,月已多矣,顧今歲律垂改,雲天入望,步步前進,徊徨於郊坰之間,不自意承宣諭旨,忽下於此際,若非慈覆,誰收賤臣?前後之恩造,與天無極,臣百死更死,難以報答,夙夜在公,奔走陳力,是爲一介庸愚圖報之道,而念臣所遭,可謂千古所無之凶言。雖幸賴日月之明,賊計莫售,臣冤已暴,而顧臣自處之道,終不可只歸其言於狗吠蛙鳴,而談笑而出世,呼唱而行街,若使古俠士當之,則必有自刎於此闕下,而死爲厲鬼,盡殺未盡誅之諸賊矣,臣旣不能辦此,只因逡巡於去就之末,亦云哀哉,召牌荐下,承膺無路,略陳危懇,冒瀆崇嚴。伏乞聖慈,俯垂矜憐,亟遞臣職,以安微分,千萬幸甚。臣無任云云。省疏具悉。尙可强引乎?爾其勿辭察職。
甲子十二月二十三日辰時,上御重熙堂,守令·邊將初仕人入侍時,行都承旨朴宗來,左副承旨金在昌,假注書李墷,記注官鄭宗顯,別兼春秋徐有恂,江界府使崔東岳,谷山府使李翼晉,順天府使宋祥濂,靑松府使崔光泰,安州牧使李勉昇,瑞山郡守李燮,朔寧郡守安光宇,江東縣監徐長輔,奉化縣監李久源,扶安縣監李錫祜,固城縣令李運恒,坡州牧使沈公燁,慶源府使金益淳,甲山府使崔命健,延日縣監咸正禧,庇仁縣監安任權,沃溝縣監丁遇泰,長城府使金鍒,咸安郡守李儒燁,歙谷縣令廉德隅,泰仁縣監韓元履,靑陽縣監李厚典,興海郡守柳光濂,長水縣監朴宗民,高敞縣監權珏,興陽縣監具毅和,康翎縣監李景德,興德縣監申大儞,熊川縣監南,慈仁縣監夫宗仁,軍威縣監李希延,淸河縣監李翼榮,龍安縣監任藗,結城縣監李周禎,厚州僉使南宮玾,城津僉使韓根馨,高嶺僉使魏光軫,厚陵參奉韓公弼,惠陵參奉李普漢,長陵參奉朴周源,章陵參奉李舒,懿陵參奉尹應大,典獄參奉吳彦先·李建永,以次陞殿進伏,古群山僉使崔重敎,蛇渡僉使廉在鉉,東里僉使張道斌,赤梁僉使嚴思光,彌助項僉使咸宅熙,古今島僉使張鋎,善積僉使金啓宅,車嶺僉使宋仁宅,安義僉使許炫碧團僉使李仁升,草芝僉使李喆,椒島僉使朴理漢,乶下僉使金宗觀,恃寨僉使尹處正,神方萬戶沈範祖,唐浦萬戶金孝源,蛇梁萬戶全弘昌,鹿島萬戶朴宗赫,知世浦萬戶趙學永,西平浦萬戶崔廷喆,文山萬戶卞鍾翕,位羅萬戶張義顯,伐登萬戶安義得,舒川萬戶金始益,豐山萬戶崔道潤,在德萬戶曺彦禎,山羊會萬戶白文玉,造山萬戶胡秀彬,古突山別將李得淵,南村別將盧大喆,黑山島別將嚴景哲,格浦別將宋相協,晴川別將金文行,浦項別將嚴述武,禿用別將李仁本,長壽別將崔逸森,馬馬海里權管洪浩淵,小農權管申光赫,同仁權管李一輝,自作權管朴基碩,江口權管兪武煥,楸仇非權管金聖寬,安原權管崔胤祥,小坡兒權管張之良,廟洞權管方翊基,吾村權管康漢章,宣傳官李春熙·沈尹泰·高時喆·孫應虎,武兼具載豐·金相宇·李吉會·韓應浩,部將柳和中·李秉文·張鎭萬,守門將徐纘修·權瑞極·金千漢·李文煥·洪鎬·南履衡·李長復,南道參軍成履源,入就階下訖。上曰,都政中,淸白吏子孫之初仕首擬者,偶爲靳點,以後窠調用之意,分付銓曹,可也。又敎曰,守令初仕,使之次次進前,各奏職·姓名,可也。東岳等,以此進奏職·姓名,退出。上曰,履歷邊將,則使之陞于堂上,各奏職·姓名,可也。在昌曰,已使之陞堂矣。玾·根馨·光軫,進前各奏職·姓名,退出。重敎等,立於堂下,各奏職·姓名,退出。宗來曰,朔寧郡守安光宇,坡州牧使沈公燁,周旋失措,興海郡守柳光濂,歙谷縣令廉德隅,職名誤奏,慶源府使金益淳,跪伏失儀,沃溝縣監丁遇泰,擧措迷錯,康翎縣監李景德,徑先退出,竝推考,何如?上曰,依爲之。出擧條在昌曰,神方萬戶沈範祖,職·名誤奏,極涉駭然。所當重勘,而本院請推之外,無他可施之罰,何以爲之乎?上曰,從重推考,可也。出擧條在昌曰,承傳宣傳官李晦植,傳命擧行,極爲未瑩,所當重勘,而本院請推之外,無他可施之罰,何以爲之乎?上曰,除職屬耳矣。仍敎曰,生疎所致,推考,可也。出擧條上命在昌,讀公事,在昌,讀奏各樣公事訖。上曰,判付則出去書之,可也。又敎曰,諡坐,何至今不爲擧行云耶?須問諸玉堂,可也。仍命退,承史以次退出。
上在昌德宮。停常參·經筵。
李周顯啓曰,禁衛營將官來言,今日本營軍兵,日次私習云矣,敢啓。傳曰,知道。
李周顯啓曰,御營廳將官來言,今日本廳軍兵,日次私習云矣,敢啓。傳曰,知道。
李周顯啓曰,行大司憲尹光普,掌令朴宗正牌不進,執義李德鉉,掌令宋穉圭,持平韓耆裕·任㸁在外,監察茶時之意,敢啓。傳曰,知道。
朴宗來啓曰,右承旨金在昌今日不爲仕進,卽爲牌招,何如?傳曰,允。
柳畊啓曰,三品官之無得過三日循例請牌,曾有定式矣。戶曹參議金宗善,禮曹參議金明淳,除拜後,過三日不爲出肅,事體所在,誠極未安。竝從重推考,仍卽牌招察任,何如?傳曰,允。
傳于金在昌曰,大臣·備局堂上引見。
傳于朴宗來曰,都承旨入侍。
以戶曹參議金宗善,禮曹參議金明淳牌不進罷職傳旨,傳于柳畊曰,只推。
以大司諫曺允遂,正言洪儀泳,掌令朴宗正牌不進罷職傳旨,傳于金在昌曰,只推。
傳于金在昌曰,召對爲之。
柳畊,以吏批言啓曰,玉堂東壁,今當差出,而前望中在京無故之人,只有二人,以二望擬入之意,敢啓。傳曰,知道。
有政。吏批,判書黃昇源受由,參判徐瀅修進,參議金履永在外未肅拜,左副承旨李周顯進。啓曰,判書黃昇源受由,參議金履永在外未肅拜,小臣獨政未安,何以爲之?敢稟。傳曰,仍爲之。以尹命烈爲執義,李元八爲司諫,趙民和·洪羲玄爲持平,李勉求爲獻納,韓用儀爲正言,林景鎭爲副校理,鄭周成爲江界府使。
兵批,判書韓晩裕受由,參判李尙度病,參議林漢浩入直進,參知朴瑞源病,左承旨金在昌進。同知金應燁,僉知安鎭亨,大護軍崔東岳,副護軍權常愼·金漢健·李宗海·金致五·李顯益,副司直姜世綸,副司正李吉會,中嶺別將金一恒,以上竝單付。
朴宗來啓曰,守令署經事,命下矣。兩司除在外外,未肅拜·呈告人員,竝卽牌招,以爲署經之地,何如?傳曰,允。
傳于李周顯曰,左承旨許遞,前望單子入之,待下批,牌招察任。
前望單子入之,李好敏落點。
李周顯啓曰,今此皇曆京畿監營二件,一件營上,一件勅使所經邑分上,黃海監營二件,一件營上,一件勅使所經邑分上,平安監營四件,一件營上,三件勅使所經邑分上,水原府·開城府·江華府·廣州府,江原監營·公忠監營·全羅監營·慶尙監營·咸鏡監營,各一件營上事,自本院依例成有旨下送,京各司應爲頒賜二十三件,亦爲依例頒給之意,敢啓。傳曰,知道。
金在昌啓曰,卽伏見京畿水使李海愚今秋·冬等褒貶啓本,則邊將無一人居中,居下,殊無嚴明殿最之意,推考警責,何如?傳曰,允。
以廣州留守李晩秀狀啓,判府事徐龍輔祿俸不爲領受事,傳于李普天曰,更爲輸送事,回諭。
金在昌,以都摠府言啓曰,今日入直內三廳武兼禁軍及軍兵等,當爲中日習射,而國忌正日相値,不得爲之之意,敢啓。傳曰,知道。
禁府啓目粘連,罪人李晩遠更招云云。向前李晩遠亦,謹依判付內辭意,施威嚴問,反覆究詰是白乎矣,其所納供,游辭漫漶,終不輸款。至以對質等語,欲爲掉脫之資,而言涉粧撰,反歸無嚴是白如乎所,當加刑取服是白乎矣,臣府不敢擅便,上裁,何如?判付啓,今見按使狀本,論列罪狀,反甚於守臣狀本,尤覺痛駭,發問目,加刑取招爲良如敎。
甲子十二月二十四日辰時,上御熙政堂。大臣·備局堂上引見入侍時,行都承旨朴宗來,右承旨金在昌,假注書李墷,事變假注書吳夏哲,記事官崔鳳和,別兼春秋徐有恂,左議政徐邁修,右議政李敬一,刑曹判書李勉兢,行護軍李得濟·李仁秀,吏曹參判徐瀅修,行護軍沈象奎,行副護軍朴宗慶校理李惟命,以次進伏訖。邁修等曰,近日日氣不調,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。仍敎曰,次對,爲之。邁修曰,此慶尙左水使李郁延狀啓也,以爲本營所屬西生鎭戰船一隻,豆毛浦戰船一隻,俱爲限滿傷退,難以駕海,改造材木,右道封山,依例許斫事,請令廟堂,稟旨,分付矣。此有已例,依狀請施行,何如?上曰,依爲之。出擧條邁修曰,卽見公忠監司閔耆顯報備局辭緣,則枚擧安興僉使牒呈,以爲僉使兼帶守城將,主管城操矣。辛亥作久勤窠之後,城操時,則水軍虞候權行城將之例,而再昨年革罷久勤,還復履歷,則虞候替行自在,勿論依舊例,使該僉使,主管擧行爲辭矣。事勢似然,依所報施行,何如?上曰,依爲之。出擧條邁修曰,懸頉備堂,俄有老病外,一竝牌招進參之命,而今聞不參者,皆有實故,只徐榮輔一人,尙未行公,殊甚未安矣。邁修仍奏曰,備局堂上金載璜,外補內移之後,一向在外,大小朝會,終不進參,況今歲籥將新,慶禮稠疊,則分義道理,豈可如是逡巡?至於年前所遭,本不足以臺評論,而歲月且久,廉隅曲伸,則雖曰,重臣處義,獨不念便訣明時之歎乎?從重推考,各別申飭,使之趁賀班上來。至於徐榮輔,則旣無可引之義,而賓對籌坐,一不進參,揆以事體,極爲未安。一體從重推考,使之卽爲行公,何如?上曰,依爲之。出擧條邁修曰,今番都政後,物議之如何,姑未及詳聞,而大體則收拾遠人,亦可謂恢公矣。然而兩銓中,有違格例者,恐不可仍置矣。邁修仍奏曰,今番都政,新除禁府都事申秉權,曾經敎官,則銓曹之檢擬,雖或無怪,而聞其地處,不可行公於是職云。所當改差,而旣以落仕最久,擬入受點,則宜有參量之道,令該曹,他司相換,何如?上曰,依爲之。出擧條邁修曰,每於許多虛司果時,則宣傳官之間間出復職於散政,雖有已例,都政原仕出六則置之,先出甄復,有違格例,且將鬼薦取才,必待各岐薦單啓下後爲之者,蓋以薦單未下之前,原薦不可謂磨勘故也。今番宣薦單子,聞於二十日始爲啓下,而取才則不待啓下,輕先設行,如以爲大政期迫,有難遲待,則言送政院,具由稟旨,可也,而循例取才,極涉未安。兵曹判書韓晩裕,從重推考,何如?上曰,依爲之。出擧條邁修曰,新除守令,多有署經者,山林外,在外及未署經兩司·諸臺,竝許遞,政官牌招,開政差出,使之趁卽署經之地,何如?上曰,依爲之。出擧條邁修曰,俄見江華按覈御史査啓矣。奏未畢,上曰,査啓,皆已見之乎?以此査啓見之,貪汚不法,尤有甚於當初留守之論啓,而何以處之則爲好耶?邁修曰,誠如聖敎矣。敬一曰,査啓中索賂一節,又是當初論啓之所無者矣。邁修曰,俄見按覈御史査啓時囚罪人李晩遠貪饕不法之狀,俱有明證,眞贓狼藉,此等之類,若不照法嚴繩,將何以懲汚吏而謝島民乎?令該府,更以査啓所論列者,逐條發問目,加刑取服後,勘以贓吏當施之律,雖以前守臣言之,似此虐民之擧,近在佐幕之中,而矇不覺察,一任掊剋,保釐之責,果安在哉?今於現發之後,不可不追勘,江華前留守韓用鐸,施以削職之典,何如?上曰,依爲之。出擧條邁修曰,江界自有蔘弊,朝家所以軫念矯救,擇遣邑守者,不但爲其邊防重地而已,今番新差者,非謂不能了事,旣經本道兵使,則體例之間,必多掣礙之端。江界府使崔東岳,改差,此後兵使窠首先區處之意,分付西銓,何如?上曰,依爲之。出擧條邁修曰,還弊矯救之方,百爾思之,實無方便好道理,方與右相,相議釐正之道,而先從數三色,或可試其便否矣。上曰,以穀簿釐正事,前後慈殿下敎,不啻諄複,而尙無對揚之擧,必以實惠及民之道,爛商博議,期於釐正,可也。邁修曰,國用經費,皆出於還穀,則還弊釐正之道,必有他移施者而後,可以議到,而左右思量,實無好策,前後慈敎懇摯,實出於爲民之盛德,而自上提飭,又不啻諄複,則臣等亦豈或一分泛忽,不思所以仰體之道乎?近聞副提調詳閱穀簿,所見必多,第爲下詢,恐好矣。上曰,副提調之見,何如?宗慶曰,穀簿釐正事,前後飭敎,不啻縷縷,故抄出今年分留,則許多名色,道各不同,邑亦有異,下吏輩從中作奸,未必不由於此。臣意則欲爲釐正,先自穀名而合而爲一,然後弊源可祛,京外各衙門穀,竝付之戶曹穀,自本道以詳定作錢,劃給於各衙門,則似無眩亂幻弄之弊,而外衙門穀,則多有拘礙之端。姑先以京衙門穀,竝付戶曹會案,而至於盡分半分,與一留二分二留一分之名色,猝難變通,其中盡分,出自經費,經費旣無給代之道,則亦仍舊置之,而穀小民多處及穀多民少處,互相移錄,則盡分之弊,庶救,其最可急者,以狀請加分,觀之,穀不足處盡分,恐不爲甚害於民,耗條之十分一五分四,諸般名色亦不一,此皆以全耗會錄,自戶曹計除其分數,劃給於當給處,則恐好矣。以臣不逮之見,旣有一得於此,敢此仰達,而不可以一人之見,爲此猝乍間變通之擧,與諸備堂,爛商歸一後擧行,似好矣。上曰,雖今日,會于本司,相議講究,可也。邁修曰,應參備堂,多有實病,今日則恐難會議矣。上曰,今日則雖不得會議,而須從近爲之,可也。敬一曰,臣於向日賓筵,以還弊矯救事,仰請社倉設行之制,左相以姑先試之於數三邑之意,仰對,諸臣所奏略同矣。伏見擧條批旨,有曰,僉議如此,當試可,而古之社倉,則非如今之公穀,今之公穀,則其耗穀多爲公用,果無相礙乎?須更講究十分無弊之道,後筵稟處可也事,命下矣。朱子社倉,則果是私穀,而我國列邑外倉,多有社倉之名,而皆貯公穀而取耗矣,今雖設倉,名則社倉,實則外倉之加設也。加設外倉,然後可除還民白徵之苦瘼,依左相所奏,從民願先試數三邑之意,爲先發關於兩南·兩西四道,何如?上曰,依爲之。出擧條仍敎曰,近來賓對外,無有本司坐起之時,此後則次對未爲之日,本司開坐,爲好矣。邁修曰,近緣僚相之有故,亦無時急講究者,故籌坐稍爲間闊矣。上曰,雖無時急講究者,而豈有全然無事之理乎?此後則籌坐,頻數爲之,可也。又敎曰,昨日果以諡坐尙不擧行事,問諸玉堂乎?在昌,未及對,邁修曰,議諡命下已久,而尙未擧行,殊極未安。蓋聞有所待之諡狀,而旣有諡狀之已到者,又有不待諡狀者,則何必待其齊到而後,始可擧行乎?上又敎曰,昨日問諸玉堂,則何至今不爲擧行云耶?在昌曰,臣非該房,雖未及詳知,而蓋聞不得備員而然云矣。邁修曰,副提學與應數,未必備員,而雖有應敎一人,若與他僚而備三員,則可以開諡坐矣。敬一曰,備三員則開坐,自是例也。旣有不待諡狀者,則何必待諸諡狀之齊到,而與其已到者,先爲擧行,其未及到者,使之從後次次議諡,爲好矣。上曰,玉堂方入侍,須問之也。惟命曰,此是應敎主管者,而應敎未及逢見,故不得問知矣。上命書傳敎曰,諡坐之屢煩飭敎,而尙未爲之,當該玉堂從重推考,今日內使之開坐。邁修等,就座,上曰,諸宰有奏事者乎?瀅修進前奏曰,見今享禮稠疊,祭官分排,極其苟艱,依近例時任三司·實錄郞廳抄啓文臣·承文參下·各軍門將官·宣傳官·摠府郞廳·敎官·禁府都事·京畿守令·察訪,通融塡差,每煩提稟,俱涉瀆屑,此後如値局艱之會,則依此塡差,而祭官單子入啓時,言送政院,以爲入稟之地事,定式施行,何如?上曰,依爲之。出擧條仍敎曰,今日政望,須速擬入,可也。瀅修,退就座,在昌曰,今日賓對,行公臺諫,不爲進參,事甚未安。推考,何如?上曰,依爲之。出擧條又敎曰,玉堂下番,爲誰乎?在昌曰,李尙愚矣。上曰,大臣備堂,先退,可也。邁修等先退,上敎在昌曰,歲首犒饋,當於來初二日爲之,須以親臨磨鍊,而傳敎則姑勿書出,更當臨時下敎矣。又敎曰,何承旨坐直乎?在昌曰,臣則以軍士房,當爲坐直,而伴直則姑未停當矣。上曰,與右副承旨,同爲坐直,可也。仍命退,承史以次退出。
甲子十二月二十四日未時,上御誠正閣。召對入侍時,參贊官金在昌,持綱目第三十卷,侍讀官李惟命持綱目第三十卷,檢討官李尙愚持綱目第三十卷,待敎朴宗薰持綱目第三十卷,假注書李墷持綱目第三十卷,記事〈官〉崔鳳和持綱目第三十卷,別兼春秋徐有恂持綱目第三十卷,以次進伏訖。上,下慶尙監司金羲淳月食圖畫啓本而敎曰,生光則畫之,食甚則何爲不畫也?何承旨,捧入乎?在昌曰,捧納承旨,臣未能詳知矣。上曰,知入,可也。賤臣,將起出去,上曰,追後知入,可也。又命在昌,讀公事。上曰,右副承旨,持在院公事,入侍。賤臣,承命出去,還奏曰,月食圖畫啓本,同副承旨柳畊,捧納云矣。右副承旨李周顯,入來進伏,上命讀公事,又命在昌讀公事。上,下政望落點,而敎曰,使之先爲頒布後,書出判付,可也。賤臣,承命出傳,還入進伏,上又命周顯,讀奏公事訖,上敎周顯曰,慶尙監司月食圖畫啓本,食體與雲觀相左,承旨察推,可也。周顯曰,月食圖畫啓本,與雲觀相左,慶尙監司金羲淳推考。奏未畢,上曰,相左下,何不措語爲之乎?須更措語以奏,可也。周顯曰,卽伏見慶尙監司金羲淳月食圖畫啓本,則食體與雲觀相左,致勤還下,而事係災異,故原啓本雖不得不還爲捧入,該道道臣,不可無警,推考,何如?上曰,依爲之。其時捧納承旨,一體推考,可也。出擧條上命書傳敎曰,禮·工換房。仍敎周顯曰,右副,爲何房耶?周顯曰,臣爲禮房矣。上曰,今旣換房,則爲何房耶?周顯曰,臣爲工房矣。上曰,坐直承旨,誰也?周顯曰,右副承旨臣李周顯矣。上曰,伴直則爲誰耶?周顯曰,右承旨矣。上曰,在院承旨,誰某耶?周顯曰,同副·左副·都承旨矣。上曰,持此公事,出去頒布,可也。又敎曰,同副承旨入侍事,出傳,可也。周顯,承命退出,上曰,玉堂番次,明日·再明日,則爲誰某耶?惟命曰,下番則明日當爲替直,而亦未及停當矣。上曰,明日閣直,誰也?宗薰曰,今日·明日,俱是直閣,入直矣。上曰,明日若爲召對,則待敎入參,可也。又敎曰,直閣,以監印之故,今不入參耶?宗薰曰,今日臣以監印仕進,而直閣,以禁營從事官,適有所幹事,俄已暫時須資出去矣,承有召對之命,故臣爲進參矣。同副承旨柳畊,入來進伏,上曰,副應敎有拘忌云,然則使之淸齋,數日內入來諡坐,可也,而傳命後還入也。畊,承命出去,還入進伏,上曰,政官已爲出去乎?畊曰,已爲出去矣。上開卷,命讀之,惟命,讀自資治通鑑綱目第二十三下,止帝復位。上曰,下番,讀之。尙愚,讀自劉毅,止莫有鬪心,上曰,參贊官,讀之。在昌,讀自乘風縱火,止刺史桓希,上曰,閣臣,讀之。宗薰,讀自秋七月,止餘皆類此,上曰,注書,讀之。賤臣,讀自冬十月,止該走石城,上曰,上番,讀之。鳳和,讀自十一月,止百姓安悅,上曰,下番,讀之。有恂,讀自義熙元年,止皆奔秦,上曰,文義,陳之。惟命曰,今日自止中,別無文義之仰達者,而此云恐威令不行,更峻刑罰,此是桓玄之事,則固不足道。大抵威令之行,不在於刑罰,論語曰,道之以德,齊之以禮,有恥且格。刑者,輔治之具也,雖不可以偏廢,然而必也以德禮道齊,然後使民日遷善而不自知故,漢賈誼之言曰,以禮義治之者,積禮義,以刑罰治之者,積刑罰。刑罰積而民怨背,禮義積而民和親,德本也,刑末也,爲治之道,不可徒恃其末,而又當深探其本矣。上曰,下番,陳之。尙愚曰,此是殷仲文事也。仲文,卽殷融之孫,殷覬之弟,而渠以晉室世祿之臣,當桓玄篡逆之時,甘心黨附,至玄之敗,反附於劉裕,惟利是趨,不知人間羞恥事,此則專由於晉家風俗,徒知淸談之崇尙,而不知名節之爲何物事也。大抵名節,卽國家之元氣也,關係甚重,如無名節之可稱,則國不得爲國,人不得爲人,擧一世駸駸然將入於禽獸之域,如是之故,三代以來,彰善癉惡,樹之風聲,專爲名節之地也。恭惟我列聖朝,培養之澤,深長厚遠,亦有先賢倡導之風,名節二字,果無愧於古人,而大抵從化之美,專係於在上導率之如何。伏乞益加體念,敦尙名敎,奬勵節義,似好矣。上曰,參贊官,陳之。在昌曰,玉堂上下番,皆已畢陳,臣無更奏者矣。上曰,閣臣,陳之。宗薰曰,此時魏之宗室州郡,各置師者,甚可尙矣。大抵化民成俗,專係師道,三代以降,鄕無善俗,朝無善政,治日常少,亂日常多,皆由於師敎之不明也,立師以傳道解惑,導人以忠君悌長,皆師之功也。魏之置師,未知其悉合於古制,然所謂宗師·大·小師,無乃所以倣行周官大司徒之敎鄕學,大樂正之敎國學遺意歟?又其所立之師,果能盡其道歟?皆未敢知,而秦·漢以降,初見師字,甚可稀貴,循名核實,亦足可鑑矣。上曰,別兼春秋爲校理耶?副校理耶?時帶館職,則亦陳文義,可也。有恂曰,今日自止中,別無文義矣。上曰,第須陳之。有恂曰,劉毅號令嚴整,百姓安悅云者,蓋以所過無犯,使之安堵,則雖於朝廷之上,規模已成,百度整飭,則民自安堵,此亦可以爲推看者矣。宗薰曰,號令非所以施於百姓者也,且以嚴整加之,則豈有安悅之理乎?別兼春秋之言,恐有未盡矣。上曰,然矣。此謂其軍令嚴整,無所侵撓,故所過民悅也。宗薰曰,聖敎至當矣。上敎有恂曰,此文義不善奏,更陳他義,可也。有恂曰,此時無一忠義之士,而獨毛璩,起兵討玄,乃心晉室,可謂差强人意,而如此之人,進用於平時,則如桓玄者,似不敢逞其跋扈之心,而乃於起兵之後,始知毛璩之爲忠,亦何益哉?上曰,更勿如是過去爲說,而敷演以陳,可也。有恂曰,別無可以敷演仰陳者矣。上曰,雖然,就其中,第須更陳,可也。有恂曰,魏之州郡,置師,改定官制,皆出於拓跋珪,用夷變夏之意,則非不可尙,而龍官·鳥官之必欲倣古,亦可謂慕虛名而無其實矣。上曰,何不結辭以奏乎?有恂曰,此時善惡,皆無足鑑戒,故不敢以留意等說,仰達矣。上曰,毛璩若進用,則能使桓玄,不敢逞其跋扈之心乎?有恂曰,雖不敢的知其如此而如璩者,多在朝廷,則雖以桓玄之亂賊,庶亦可以知所懼矣。上曰,然則俄者所奏,何以璩在則玄不敢爲逆,有若質言者耶?又敎曰,下番,陳之。尙愚曰,雖用之,一毛璩,何以制桓玄之跋扈也?上曰,白鹿山,在於何處乎?尙愚曰,臣未及考見矣。上曰,上番,陳之。惟命曰,臣亦未及考見,而以此小註觀之,則似在右北平近處矣。上曰,魏之所改官制,果與中原官制,同乎?惟命曰,官制沿革,雖不能詳知,而多倣上古,至有龍官·鳥官之號,則似異於中原官制矣。上曰,閣臣,陳之。宗薰曰,魏主有竝呑中原之意,故改革官方,以倣中華古制,然中國之制,亦且代各不同,固難的言其異同矣。大槪,此時專尙戰伐,故其封爵制置,實有上首功之意,且所謂鳧·鷺之稱,自謂稽古而反歸無稽,不可與論於中華之制矣。上命掩卷。仍命退,諸臣以次退出。
上在昌德宮。停常參·經筵。
藥房副提調臣朴宗來啓曰,伏未審日間,聖體若何,寢睡·水刺之節,何如?臣率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣不任區區伏慮,敢來問安,竝此仰稟。答曰,知道。大王大妃殿·王大妃殿·惠慶宮·嘉順宮氣候,一樣,卿勿爲入侍,宜矣。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
惠慶宮進服蔘·苓·白朮散,自今日一貼式煎入事,榻前下敎。
嘉順宮進服加味益氣湯,依前方五貼製入事,榻前下敎。
柳畊啓曰,守令署經事,命下,而憲府則行大司憲尹光普,執義尹命烈,掌令朴宗正,持平趙民和·洪羲玄牌不進,掌令宋稚圭在外,諫院則大司諫曺允遂,司諫李元八,獻納李勉求牌不進,正言洪儀泳陳疏,韓用儀未署經,不得備員署經,何以爲之?敢稟。傳曰,違牌人只推,更爲牌招。
金在昌啓曰,正言洪儀泳,疏批已下,一體牌招,何如?傳曰,允。
以大司諫曺允遂,正言洪儀泳牌不進罷職傳旨,傳于金在昌曰,只推。
執義尹命烈啓曰,臣庸愚憒劣,本不合於淸朝耳目之任,而柏府除命,忽下於千萬夢想之外,天牌荐降,臣感榮怵分,雖不得已冒沒出肅,而第臣於合啓中尹致行,旣是袒免之親,義難隨參。秋間叨拜是職也,竊付敦尙之義,特蒙體諒之恩,前後處義,宜無異同,以此情踪,其何敢一刻晏然於臺次乎?請命遞斥臣職。答曰,依啓。
掌令朴宗正啓曰,臣之言議風采,本不合於淸朝耳目之任,而掌憲新除,又是陞品,自來逡巡之地,斷無承膺之望,而三司合啓中,亦有區區私義之難於聯參者,臣之一門,以此引避,幸値敦風之化,擧蒙體諒之恩,則臣亦不可以夤緣事會,一再出肅,而有除輒膺,自壞廉防也,明矣。且臣於今年五月,以裕賊停啓時,不爲駁正,臺言峻發,至請重勘。噫,事關懲討,宜效沬血之誠,而罪著含默,終歸溺職之科,評彈之來,實所甘受,慙悚之心,迄玆未已,公私處義,後先重疊,則臺端一步,便成鐵限,以此情踪,何可一刻晏然於臺次乎?請命遞斥臣職。答曰,依啓。
兵曹口傳政事,副司果尹命烈。
朴宗來,以內醫院都提調·提調意啓曰,興陽監牧官卞,旣遞外任,依例還屬本院,令該曹口傳付軍職,冠帶常仕,何如?傳曰,允。
朴宗來,以承文院都提調意啓曰,院吏文學官李運英·沈鋁遷轉代,幼學徐珌修,幼學李南圭差下,竝付軍職,冠帶常仕,何如?傳曰,允。
朴宗來,以觀象監提調意啓曰,禁漏兼敎授李永弼遷轉代,本漏官朴萬億,術業精明,依例差下,使之付軍職,冠帶常仕,何如?傳曰,允。
金在昌,以都摠府言啓曰,副摠官金爔,以御營中軍,新舊番軍兵等點考事,南小營晝仕出去之意,敢啓。傳曰,知道。
金在昌,以義禁府言啓曰,晉州前監牧官吳千根,蔚山監牧官李寅英,令該府,拿問處之事,傳旨,啓下矣。吳千根,今方待命,卽爲拿囚,李寅英時在任所云,依例發遣府羅將,拿來,何如?傳曰,允。待待命拿囚。
戶曹判書趙鎭寬疏曰,伏以,惟皇天申命用休,誕惟以堂構之責,篤畀于聖人,歲旣登稔,寒不妨事,法殿告成,舊觀重新。恭惟我殿下,乃將嚮明出治於此,布德行仁於此,以鞏固我億萬年無彊之基,凡厥臣庶,罔不歡欣瞻仰,誦靈臺之篇,獻斯干之頌,而況如臣者,猥膺敦匠之役,其與有榮,自倍於餘人,然而營作之時,夏后卑宮,卽聖上之心也。漢殿威重,亦所以尊堂陛也,惟當以無墜前,無侈後,爲畫堵而觀於後世,制作文勝如就下,質勝如升高,此臣所夙夜憂懼,恐不克稱塞明旨,忽於千萬匪意,天閑上駟,被以龍光,眞若有可酬之勞者然。且感且愧,莫知所措也。夫錫馬,上賞也,況於面給,卽是心貺,上不可以濫施,下不可以冒受也,決矣。彤弓之義,康侯之寵,豈亶爲罔功者所可玷也哉?乞卽收還,以愼嚬笑之戒焉。仍伏念臣,綿才窶器,神力耗落,理劇之任,諒非所堪,而逃遁無所,事務方殷,兜攬於脂膏之所,扶曳於鼛鼓之場,式至于今日矣。本兼兩任,竝管國賦,兼而爲治,蓋亦尤難,律之古制,非曰,無例,揆以近聞,終涉偏重,古制當論於古人之才且能者,臣是今人之最下劣,以臣而冒近例之所罕,乃欲自諉以古制如此,豈不爲當世所嗤點乎?特以殿役告訖之前,事體也重,分義也嚴,屢辭而旣不獲命,則强策黽勉者,以待日月之明,以時照察故耳。又況臣自七八日來,輪行多痒,衰氣易觸,膂痰腹癤,內注外瘀,委在床席,方且洗貼在法,雖非十分危症,其實則時日之內,供劇無路,在臣自力之時,專治一事,猶懼夫不效,而以此病兼此任,責之以繁務重管,則竊恐聖朝體下之政,不應有此苟然也。況今國有大慶,縟禮將擧,一應儀節,多是臣曹擧行,而且又昨日賓對,新蒙寵錫,乘而拜謝,亦莫之能,宛轉呻吟,悶隘轉甚,玆敢略入文字,仰瀆崇嚴。伏乞天地父母,特諒臣所辭之非過,實病之難强,亟命遞改臣所帶職名,以卒生成之澤焉。臣無任云云。答曰,省疏具悉。錫馬之典,勿辭,調理行公。
左副承旨李周顯疏曰,伏以臣,卽遐土一賤品耳,跧伏田野,惟歌詠聖澤而已,迺於前月以來,銀臺除旨,自天有隕,跨旬聯翩,恩榮所加,鄕里動色,顧臣庸陋,百無肖似,何以得此於聖明之世也?且惶且感,罔知攸措。方當邦慶無前,賀禮在邇,爲參呼嵩之末班,來伏旅次,纔有日矣,千萬不自意,前望特點之恩,復下於陵寢將事之夕。臣於是冒沒趨膺,獲近日月之耿光,仰頌天地之鴻私,臣之涯分,已極踰濫,志願已極,滿足,更何有一分干冒之計,萌於心哉?但臣有至切之懇,蘊結于中,今不敢囁嚅遲回,以自阻於孝理之下,惟聖明垂察焉。臣之偏母,今年八十九歲矣。夙抱貞疾,長委床笫,筋力凜綴,元氣澌敗,惟藥餌飮食之力,是恃是賴,而臣旣不肖,且拙謀生,旣不能盡養志之道,又不能盡養體之方,菽水之供,恒患不足,蔘·朮之劑,又將何論?噫,臣早失所怙,厚受臣母之恩,飢則哺之,病則憂之,至于今六旬有餘年,如一日,而臣則未效便養之誠,少酬顧復之恩,比古人之百里負米,寧不厚靦?烏鳥微物也,而尙知反哺之義,臣雖無狀,亦具人性,當此臣毋大耋之年,一時榮養之願,豈須臾忘哉?玆不得不冒萬死仰籲於天地父母之前。伏乞聖明,俯垂鑑諒,特令選部,許畀臣一小縣,使臣毋獲霑俸祿之餘,以延衰病之喘,千萬幸甚。臣無任云云。省疏具悉。疏辭,下該曹稟處。
正言洪儀泳疏曰,伏以,聖人之孝,格于神明,迓天休而長茀祿,殿宮寶齡,今將周一甲而望八耋矣。式推昕夕愛日之誠,誕循臣僚瞻天之頌,徽號旣定,縟儀將宣,實前史稀有之慶,爲我東無彊之休,鼓舞歡欣之忱,八域惟均,況如賤臣之偏蒙殊私,感激屛營於恩造之下者乎?仍伏念,臣之平日所罹至險,欲言顚末,淸淚先零,生遇聖明之世,身無釁瑕之累,幼學壯行,隨其材具之高下,以爲當世之用,此固人臣之至榮,而凡有血氣者之所至願,臣亦世祿之裔也,得姓以來,簪紳相襲,三十世矣。父傳子述,爲家範爲世業者,只知以君父爲天地而無所可逃,以忠孝爲性命,而至死靡他,不幸千古所無之極逆大慝,騈出於緦免之族,律其負犯,赤族猶輕。幸蒙先大王曲庇罔極之恩,全保臣家,置之冠裳之列,任其編校之役,恩遇賜與之便蕃,無異密邇之臣。臣自以爲,得陽春於枯朽之中,承慈愛於孤露之餘,仰之如天,依之如父,而銘鏤心骨之感,則又在於如天如父之外矣。臣罪貫神明,頑比木石,喬陵之龍髯莫攀,珠邱之蟻褥未展,苟延假息,至今未泯,而榮進之想,旣灰,當世之望,已絶。惟以藉手仰事于先大王者,不過佔畢雕蟲之末技,故未死之前,點綴先朝未遑之文字,以寓賤臣犬馬之戀而已,此外實無餘念,薇垣新命,忽下於夢囈不到之際,驚惶戰悸,罔知攸措。臺閣之選,卽世所稱淸銜也,必取其人之才猷風裁,足以贊皇猷振朝綱,然後始可議副於是任,而敢以平生謬辱之踪,諉以歲月之稍久,彈冠于于,恬然隨衆,規論得失,則人必曰,是夫也,不能自反,乃敢說他人長短云爾,則非但內愧之不暇,貽辱淸朝,當復如何?且臣受氣甚薄,痰眩之症,便是平生貞疾,居常若在雲霧中,閑漫酬酢之間,忘前遺後,厭厭度日而加之坎壈半生,畏約無窮,犬馬之齒,漸多,蒲柳之質,先衰,神精內銷,枵然無物,而茫茫之視,今幾不能辨物,以此敗器朽質,雖欲出入補拾,圖報恩造之萬一,而亦末如何矣。情地如彼,己分如是,臺閣一步,固已自劃如鐵限然。伏望天地父母,垂察情跡之難安,曲念人器之不稱,永刊臣名於臺閣,以終生成之澤焉。臣旣不以見職自居,而惟其一端區區憂愛之衷,不能自已,玆敢不避猥越,略陳愚迷之見,惟聖明察焉。吾東今日,可謂休恤之會也,皇天宥密之基,不爲不固,祖宗積累之澤,不爲不深,八域含生,拭目願治之誠,不爲不切,而一治之運,聖人乃作,聰明特達之質,溫粹含包之量,寔天挺上聖之資也。躋聖工則優入於堯·舜之域,做治化則比隆於三代之盛,皆是我殿下分內事也,非但群下之望如是,殿下亦必自反而莫之辭矣。今以大有爲之資,値此可有爲之會,內自朝廷,外薄疆場,罔非殿下之家事也,寰宇帀域之內,一夫一婦之不獲其所,罔非殿下之痌瘝也。非仁無爲,非禮無行,而祖宗之良法,多未修擧,百弊之源委,多未矯救,委之於苟且因循之歸,未能奮發振刷,以副億兆顒若之望。凡今忠憤有志之士,孰不欲枚擧得失,隨事匡救,思補始初淸明之化,而臣愚區區,竊以爲,悠悠萬事,只在我殿下一心用工之如何耳。朱子曰,人主一心,爲萬化之根本,先正臣李珥曰,帝王之道,本諸心術之微,明諸理而措諸行,以盡成己成物之功,臣老學究也,區區謏淺,依俙粗聞於進德修業之末,故芹曝之獻,將未免旁人之笑,而螢爝之光,思或補日月之明,略有所附陳焉。蓋學問之道,入德之方,莫要於大學一篇,而誠意之目,又是一篇之大頭腦,誠意中最緊要,又在於如惡惡臭,如好好色,而其二如字,直切明白,又是兩句中一骨字,蓋惡惡臭,好好色,生物之所同得,而人性之最貴乎品彙者,以其有二如之體也。立天之道曰,陰與陽,立地之道曰,柔與剛,立人之道曰,仁與義。夫以天地之大也,其所以爲道,則猶不出於陰陽·剛柔·氣質之分,而人之爲道,則獨得其義理裁制之權,比物推理,充類至義,必其惡惡則如惡惡臭,好善則如好好色,純乎義理之正而不雜乎氣質之偏,此又天地之所不能,而人所獨能之故,所以爲天地之心,而獨貴乎庶物者也。惟此二如之體,與生俱生,元無虧欠,而其見於日用行事,則德由是明,民由是新,善由是止,至於爲人君爲人臣爲人父子之止於仁,止於敬,止於慈與孝,皆莫不由是而行。然而不能實有諸己,失其本然之體者,私意之偏蔽也,私之爲害,其類萬狀而仔細體認,其目有三,一曰,耳目口鼻聲色臭味之私也,二曰,親愛賤惡遠近疎密之私也,三曰,功名進取人我忌克之私也。或有而不加察,或行而不能制,則二如之體,乃反眞切於諸般私意之行,其偏蔽爲害者,循環相因,互爲其根,偏於用則蔽於體,蔽於體而偏又甚,於是乎好惡之用,反爲藉寇兵而齎盜糧矣。學者克治之工,不得不以一敬字代補,兢兢乎公私之分,洞洞乎存遏之際,動靜云爲,惟在戒懼,其二如之體,或失其正也。帝王之學,與凡人亦有所別異者,居處衣服供養之具,上有祖宗之常制,下有百執事惟貞之供,所謂聲色芬華者,不過日用之所固有,則不足以爲累也。寰宇八域之內,皆吾之赤子也,居乎父母之位,一視而同仁,善者可嘉,不能者可矜,所謂遠近疎密者,不過博愛中所覆字,則亦無足以爲累也。以其尊則至貴而無上也,以其事則至博而無外也,億兆之善,皆爲我保極也,億兆之能,皆爲我效力也,則所謂人我之別,亦無足以爲累也,是則所謂偏蔽爲害者,比凡人輕且鮮,位勢然也,但一心持敬之方,獨有難焉,敬之爲道,嚴恭本乎內,而寅畏行乎外者也。以夫地位之至尊,加以體禮之至嚴,左右前後,無非趨走而奉承者,則雖有上聖之資,欽明之德,勢難自然生敬矣,敬不生則誠不立,誠不立而二如之體,有時乎間斷。所以帝王之學,以敬爲先務,堯曰,欽,舜曰,恭,湯曰,敬,文王曰,小心,良由以也。夫心志之便適,肢體之安佚,人情之所固然,而必也恐懼嚴束,爲此勞苦難愼之工者,豈無故也?臣以疏遠之跡,生未得一陪耿光,一聆天語,而區區愛戴之誠,竊聞於侍講之人,則共說晉接之際,天容肅穆,玉音溫簡,莊誦歡欣,不能自已,此我東方萬物咸覩之會也。不敢以草草陳腐之常談,仰塞平日之期望者,猥以誠意二如之說,聖王持敬之方,陳之如右,而其節目之詳,先後之序,又以條列於下,其目雖多,而其實則皆誠意之體,隨事而發見者也,致誠之道,立志爲先,故一曰,立志以實其誠。蓋志者,團束其心,趨於事功者也。自古以立志之說,陳于其君者,何限,而必曰,立志不可不遠且大,說天地談堯·舜,斷斷不已,願忠,非不切也,陳善,非不勤也,志之爲道,乘氣而行,氣不充則志不立,此孟子所以論志兼言氣。又曰,是集義所生,後之人,氣不能及於上世,久矣,徒知性善之體,人皆可以爲堯·舜,而無漸次,無階級,猝欲一超於唐·虞之盛,亦難矣。臣愚以爲,務大者忽於小,圖遠者遺於近,且道之全體,不越乎日用動靜之間,堯·舜當時,亦不過孝悌而已,明庶物察邇言而已。但使得一善,則惟恐其不行,見一惡,則惟懼其不去,今日行一難,明日去一私,汲汲乎如將失之,屬屬乎如或忘之,常使至誠二如之體,與之竝明於造次須臾之頃。理義則隨明體而漸集,浩氣則因悠久而漸長,忽不自知而優入於堯·舜之盛,故孔子曰,先難而後獲,朱子曰,未有忽於近小而騖於遠大者,皆是立志之要訣也。伏願體察焉。志旣立,則學不可不講,故二曰,講學以明其誠。朱子曰,從事於學問之事,則心不外馳,而所存者自熟,講學之本,只在於無物不格,無理不窮,而朱子以不外馳所存熟,別立一義,其意遠矣。臣不敢知殿下於燕閑讀書之際,法筵進講之時,聖心運用之工,存在於文義句讀之上歟,游泳於方寸惺明之體歟?心無二用,實於彼則虛於此,重於外則輕於內,其對方冊也,如或精神不與文理接續,或出而或入焉,則不但無益,反爲存養之累矣,雖或不然,注意於誦讀之間,着念於思索之中者,雖若專一於時敏之工,而其於動靜一致之理,則不無毫釐之差矣。但使虛靈之體,主宰於腔子,不隨所讀之書外移,如鑑之照於物而鑑則在此,如衡之稱於物而衡則自如,然後姸醜輕重,各付其物,而鑑衡則無與焉,此程子所謂動亦定,靜亦定,無將迎,無內外者,亦爲讀書之要訣也。且心體鍊熟之方,又莫要於讀書,蓋他餘事物之應接者,則皆乍往乍來,未有遲久如讀書之頃者也。以上所陳存養之工,更爲體驗於讀書遲久之上,則其表裏交須之方,文理將進之效,又非尋常讀書時可比,而其存主之工,體立而用行,以之辨人物之是非,應事幾之當否,常見二如之體,皦然心目之間,斷無逐物外馳之患,願聖明澄省焉。講學旣明,則根本不可以不培壅,故三曰,主靜以體其誠。主靜者,涵養之工,朱子曰,聖人全動靜之德,而本之於靜者,以靜爲誠之復也。蓋動靜之在於人,猶天之有陰陽也,天以陰陽,一闢一闔,人以動靜,一敷一翕,無事時則翕而歸根,寂然不動,是所謂未發也。古之論未發者,每以爲至靜之中,容一物不得,其理似然,而多少搖攘之餘,卽欲翕然虛寂於一時之頃,則難矣。雖是沖漠無朕之地,亦不得不賴誠意二如之體,以爲之存主,蓋自動向靜之際,若無主靜之意,則雖欲向靜,不可得矣,主靜之初,已以意用事也。且未發之時,其病有二,散亂也,昏昧也,散亂者,俄者已發之時,事物應接之情,留滯未祛者,如水靜而尙有餘波也,以作忿懥恐懼等四有所之病,當此之時,苟無所照管,任其散亂,則至靜之體,終不得立矣。所謂照管者,豈非誠意之所爲歟?必去有所之病,如惡惡臭,必立惺明之體,如好好色,及其眞靜之後,則意字漸漸消瀜,而誠體獨立於澄空之中矣。如是之後,或未能久久純一,則昏昧之病,乘之,塌然似睡,將至無見聞之體,到此地頭,意字亦不得不用事,提醒喚覺,而意則又復退聽其工,如是而謂之着一物不得,則將恐無地下手,難免於古人所云頑空之歸矣,此實天下之大本也。正是殿下立體明用之急務,然但慮萬幾酬接之暇,有難涵養,而前輩亦有鬧處下工之說,誠心進修,豈無其時?耳目小體,猶欲養得其方,而況於心體之大者歟?寂然無欲,把作存一心之訣,至誠存養,以培應萬事之根,勿忘勿助,悠久而收其功,則體信達順之道,不越乎此,惟殿下懋哉懋哉。涵養旣熟,則不可不省察,故三曰,謹獨以用其誠。凡人之心,不得不感於物,四端·七情之用,隨所感以生焉,方其始發也,已離於靜寂虛明之界,而未形於視·聽·言·動之事者,卽人所不知,而己所獨知之地也,纔過此境,情已化物,不可復追矣。周子曰,吉凶悔吝,生於動而吉一而已,動可不愼乎?古人戒愼之學,通乎動靜而尤嚴於謹獨者,此也,若因其所發,直情逕行,有如王守仁所謂致良知者,似無不可,而必也戰戰兢兢,恐懼致敬者,亦有故矣。蓋心之初動也,其受病之由有二,或未發之時,纖毫之私,潛伏於幽眇之中,乘機而發,出者有之,或將發之時,偏繫之情,卒劇交構於糾紛之際,未及裁制者,有之,苟或不謹於此時,則天理之公,終無以勝人慾,而爝火涓流,其將燎于原而成江河矣。殿下謹獨之工,臣不敢知,而其隱微之地,視之若莫見莫顯,果如子思之言乎?精之一之,如對神明,如臨淵谷,果如朱子之言乎?天心之從違,關於一念之誠僞,生民之休戚,繫於一政之得失,可不重歟,可不愼歟?天德王道之要,只在謹獨而其用工之方,莫切於程子所謂約其情,使合於中正也。蓋約者,檢束之意也,常於應接之際,一番顧諟於所發之幾,天理耶,人欲耶?此幾旣明,則因以如惡如好之體,檢束而取捨之,勿令乘幾用事之氣,自行於幽獨得肆之界,則漸次主宰立而誠意行矣。伏願殿下,穆然深省焉。所陳四條,蓋亦竊附眞德秀大學衍義,只擧修身以上四條之意,而眞氏之意,又是經所謂一是皆以修身爲本之義也。四條之中,敢以誠意之如惡惡臭,如好好色者,立爲綱領,以效賤臣憂愛之悃,而臣所以固陋之學,未有師友之傳受,實不知傅會經傳,宛傳委曲,故文理生硬,辭意拙澁,無足以仰塵崇嚴,以裨聖明之萬一,而旣不以言事,自處,則齊·治以下新民之有關於政令事爲之務者,不敢覶縷,只以此四條,略效愚誠,庶或一二句之間,犂然有合於宸衷,以資緝熙之工,則平生志願,於斯足矣。伏望聖慈,勿以其人之賤且微,俯賜省納焉。臣無任云云。省疏具悉。爲學之方,甚好,當留意,爾其勿辭察職。
上在昌德宮。停常參·經筵。
李好敏啓曰,合辭方張之時,兩司無詣臺之員,事甚未安。除在外·未署經外,未肅拜·呈告人員,竝卽牌招,何如?傳曰,允。
備忘記,安東營將金宅基,全州營將尹益儉,忠州營將閔宗赫,羅州營將柳煥寅,洪州營將南漢喆,山羊會萬戶白文玉下直,各長弓一張,長箭一部,片箭一部,筒兒一箇賜給。
傳于金在昌曰,諸承旨,持公事入侍。
李好敏啓曰,行大司憲尹光普牌不進,執義·掌令一員未差,掌令宋稚圭在外,持平趙民和·洪義玄未署經,監察茶時之意,敢啓。傳曰,知道。
以大司諫曺允遂,司諫李元八,獻納李勉求,正言洪儀泳牌不進罷職傳旨,傳于李好敏曰,只推。
傳于柳畊曰,副應敎批下,待明朝牌招。
柳畊啓曰,明日正朝,望闕禮習儀,兩司當爲進參,除在外·未署經外,未肅拜·呈告人員,竝待開門牌招,何如?傳曰,允。
柳畊,以禮曹言啓曰,卽接氷庫主梗官所報,則沿江上下四五十里間,或有背陰稍凝之氷,而至軟至薄,隨斧破碎,今雖納庫,未及夏節,必至消瀜云矣。藏氷之政,旣爲享祀及供上所需,則事體甚重,雖不得不不計軟薄,鑿取納庫,前頭繼用,其勢末由,誠萬萬悚悶,而仁祖朝丙戌,顯廟朝己酉,肅廟朝己巳,以冬候不寒,鑿納軟薄之氷,而畿內沿峽,毋論江水溪磵,隨其合氷之處,從便伐取,別爲藏置,以爲觀勢輸用之地矣。今此東西庫所納之氷,旣如是軟薄,沿峽之邑,別爲貯氷,且有列聖朝已例,今亦依此例擧行之意,分付道臣,何如?傳曰,允。
李普天,以戶曹言啓曰,時御所內各司雨漏處,每於四季朔,看審修改,而時値隆冬,依近例,姑待明春擧行,何如?傳曰,允。
金在昌,以備邊司言啓曰,卽伏聞副應敎金會淵,今日初赴諡坐,旋卽陳疏經出云,故臣等心甚訝惑,招問館吏,則一諡狀中,有嫌不可當者,如是處義云,從前議諡之臣,如有私嫌,則姑置其諡狀,以待後坐,例也,而況今番議諡,旣出特敎,則竝置他狀,不爲擧行,揆以事體,極爲未安。副應敎金會淵,爲先從重推考,待批下卽爲牌招,使之今日內,議諡,何如?傳曰,允。
金在昌,以備邊司言啓曰,日昨申飭之下,備局堂上徐榮輔,今日籌坐,又爲懸病,誠極未安。卽爲牌招,何如?傳曰,昨筵下敎之後,大臣何以申飭,而今日籌坐,又有懸病之人,衆所共知外,竝從重推考,卽爲牌招。
金在昌,以禁衛營言啓曰,來乙丑三月當六番中部左司屬京畿五哨軍兵,來二月二十五日,京中逢點,依例準二朔立番之意,本道監司處,預爲知委,何如?傳曰,允。
金在昌,以御營廳言啓曰,本廳來乙丑三月·四月,兩朔應立中部右司屬公忠右道五哨軍兵,二月二十五日,京中逢點,三月初一日,與中司軍兵,當爲替代立番,而依定奪,每哨以一百名磨鍊,其餘一百三十五名,竝資保收布上送事,本道監·兵使處,措辭知會之意,敢啓。傳曰,知道。
金在昌,以禁衛營言啓曰,來乙丑正月當六番中部前司屬京畿五哨軍兵,逢點實數六百三十七名,已爲點閱整齊,來正月初一日,與內外各處入直將官·軍兵等,依例替代後,舊軍放送之意,敢啓。傳曰,知道。
金在昌,以御營廳言啓曰,本廳來乙丑正月·二月兩朔應立,中部中司屬全羅右道二哨,公忠右道三哨,合五哨軍兵五百十七名,今已逢點整齊矣。正月初一日,與舊番左司軍兵,替代立番後,舊軍放送之意,敢啓。傳曰,知道。
判義禁趙尙鎭疏曰,伏以臣於病伏昏涔之中,伏見禁府啓目,判付下者,以罪人李晩遠贓犯狼藉,使之加刑取服,成命,已下矣。臣職忝有司,固宜趁卽擧行,以懲貪婪,以正紀綱之不暇,而第臣素抱痼疾,卽痰痞而溏泄也,火升而吐血也,每當寒節,輒致肆發,不能作常人事者,久矣。以此前後陳疏,據實呼籲,不啻屢次,庶蒙聖明之俯燭矣。況自月初,積塊橫亘中腕,頑痰流注脅間,腹痛泄症,苦歇無常。不虞之中,無妄之際,慌忙登溷,殆同遺矢,食飮乍入,注下如期,肢節漸至萎弱,氣力又復澌頓,宛轉床笫,僅存形殻,勞動稍過,則汗流而氣喘,頭疼而神眩,如是苦劇者,殆過二旬,醫藥罔效。蓋此癖積泄痢之症,前冬則猶或少歇,而今冬則一味危惡,雖在强壯之歲,許久彌留,則難以收拾,況今氣血衰耗之後,痼症沈淹,雖欲自力而趨事,便同向南而北轅,以若症形之難强,安得不疾聲而陳籲乎?傳敎之下,奉行時急,而百爾思量,蠢動無路,緣臣狗馬之疾,王府議讞,若是遲滯,義分都虧,逋慢益著,病裏惶懍,如添一病,玆敢略構短章,冒萬死仰瀆崇聽。伏乞天地父母,俯賜矜諒,亟遞臣金吾之任,以幸公事,仍治臣瀆擾之罪,以安私分,不勝幸甚。臣無任云云。答曰,省疏具悉。歲改不遠,卽爲擧行。
副應敎金會淵疏曰,伏以臣,濫叨匪據,屢承飭敎,至有淸齋擧行之命,臣於是,辭避無路,昨直史局,今詣本館,將欲開坐,議定諡望,而披閱諸家狀文,見故贊善金亮行諡狀,則中載其年前疏語,盛斥先正臣朴世采,至請黜享,世采卽臣高祖臣幹之師門也。今臣忝在淵源後承,揆以私義公格,俱不容强議其節惠,而此係大僚仰請之事,則又不敢自下存拔,左右思量,實無冒當之望,玆敢短章自引,還出禁扄。伏望亟削臣職,以幸公私。且伏念,今此五儒臣之諡,雖有不待狀之命,而亮行,旣有狀入來,臣旣目見其語,何可掩覆混議,自歸於欺心欺人,以至於欺天之科乎?滿心惶懍,惟俟嚴譴之遄加而已。臣無任云云。省疏具悉。備局草記,已有批下,待明朝,卽爲開坐。
甲子十二月二十六日申時,上御誠正閣。諸承旨持公事入侍時,左承旨金在昌,右承旨李普天,左副承旨李周顯,右副承旨李好敏,同副承旨柳畊,記事官趙璜鎭,假注書李墷,記事官崔鳳和,別兼春秋徐有恂,待敎朴宗薰,以次進伏訖。上命讀公事,畊讀奏廣州留守李晩秀狀啓,應資老人開錄事。上曰,各房公事,竝入之,可也。周顯曰,工房,無公事矣。在昌,讀奏慶尙左水使李郁延狀啓,勿待罪有旨祗受事。廣州留守李晩秀狀啓,判府事李時秀還向果川縣事。上,下黃海監司李相璜月食圖畫啓本而敎曰,此與平安道·慶尙道啓本,無異,而何無一言捧入乎?捧納承旨,誰也?畊曰,小臣捧入矣。上曰,然則捧入之時,何不請推耶?畊曰,卽伏見黃海監司李相璜月食圖畫啓本,則食體與雲觀相左,事係災異,原啓本,雖不得不捧入,而該道道臣,不可無警,推考,何如?上曰,依爲之。出擧條畊曰,仁政殿訖役後陳賀時,頒敎文當爲製進,而延祥詩製述人,旣已抄啓,亦爲出韻科次矣。藝文提學黃昇源,待明朝牌招,何如?上曰,依爲之。出擧條上,下平安監司李書九平壤府反庫啓本而敎曰,此啓本,有違啓體,該房察推而還下送,可也。普天曰,卽伏見平安監司李書九平壤府反庫啓本,則啓聞下一貼之內,竝書年月,有違啓體,原啓本,今方還下送,使之改修正上送,而該道道臣,不可無警,推考,何如?上曰,依爲之。出擧條仍敎曰,公事盡奏,則出去後,竝書判付,可也。又敎宗薰曰,植木便覽,果已編緝耶?宗薰曰,收聚文簿,彙成草本,今方正書垂畢矣。上曰,今番則作爲二件,一件內入,一件置閣中,可也。宗薰曰,植木便覽,本有二件,輪回修入,而一件則前已內入未下,而臣固未得詳知,今此陵所植木便覽,則係是新編,當別作一件,而園所植木便覽,旣續原編,則於原冊添付,固爲便好,而自外搜覓,只有一件,今則竝與原編,更當謄出矣。上曰,自內搜覓,果有之則當下,若無之則更謄之外,無他道矣。陵所植本便覽,則須先謄出,作二件,可也。宗薰,承命先退。上命退,承史以次退出。
上在昌德宮。停常參·經筵。
李好敏啓曰,行大司憲尹光普牌不進,掌令宋穉圭在外,持平趙民和·洪羲玄未署經,執義·掌令一員未差,監察茶時之意,敢啓。傳曰,知道。
柳畊啓曰,來初一日,輪臺日次矣,敢稟。傳曰,當次人受點後,日次來待。
金在昌啓曰,御營廳將官來言,今日本廳軍兵,日次私習云矣,敢啓。傳曰,知道。
李普天啓曰,今日正朝望闕禮習儀,憲府則監察代行矣。雖無諫院,仍爲行禮之意,敢啓。傳曰,知道。
李普天啓曰,臣普天,今日正朝望闕禮習儀進去,下直之意,敢啓。傳曰,知道。
備忘記,安義僉使許鉉下直,長弓一張,長箭一部,片箭一部,筒兒一箇賜給。
傳于金在昌曰,諸承旨,持公事入侍。
李好敏啓曰,卽者義禁府都事來言,罪人李晩遠,更招公事判付內,有加刑取招之命,所當卽爲擧行,而判義禁趙尙鎭,同義禁李尙度,病不進,只有知義禁金勉柱,同義禁徐美修二員,次堂例不得擧行云。判義禁趙尙鎭同義禁李尙度,竝卽牌招,何如?傳曰,允。
李好敏啓曰,判義禁趙尙鎭,同義禁李尙度牌不進推考傳旨,今方捧入,而開坐命下之後,如是違牌,事甚未安。竝更牌招,何如?傳曰,允。違牌勿爲呼望。
傳于李好敏曰,同義禁李尙度許遞,前望單子入之,待下批牌招察任。
同義禁前望單子入之,吳泰賢落點。
柳畊啓曰,明日宗廟·永寧殿·社稷·景慕宮告由祭傳香,禮房承旨,當爲齋宿,而行都承旨朴宗來,今日不爲仕進,所當牌招,而拘於廳規,不得請牌,何以爲之?敢稟。傳曰,牌招。
柳畊啓曰,藝文提學黃昇源,疏批已下,卽爲牌招,何如?傳曰,允。
柳畊啓曰,藝文提學黃昇源牌不進推考傳旨,今方捧入,而頒敎文製進,延祥詩出韻科次,一時爲急,而如是違牌,不卽承膺,事甚未安,更爲牌招,何如?傳曰,允。
柳畊啓曰,藝文提學黃昇源再牌不進推考傳旨,今方捧入,而頒敎文製進,延祥詩出韻科次,一時爲急,而連事違召,無意承膺,揆以事體,誠甚未安。所當更請牌招,而係是一日三牌,何以爲之?敢稟。傳曰,更爲牌招,違牌,勿爲呼望。
傳于柳畊曰,啓辭誤爲書入之當該承旨,從重推考。
以大司諫曺允遂,司諫李元八,獻納李勉求,正言洪儀泳牌不進罷職傳旨,傳于柳畊曰,只推。
柳畊,以吏曹言啓曰,景慕宮告由祭獻官,以行戶曹判書趙鎭寬,行上護軍趙尙鎭,實預差塡差矣,俱有實病,無以淸齋云,而一品中他無推移變通之道,故不得已以正二品,改付標以入之意,敢啓。傳曰,知道。
金在昌,以都摠府言啓曰,今日入直內三廳武兼禁軍及軍兵等,當爲中日習射,而正朝望闕禮習儀相値,不得爲之之意,敢啓。傳曰,知道。
金在昌,以兵曹言啓曰,因平安監司李書九,兵使吳毅常狀啓,鐵箭武士前主簿玉載爀,出身康必仁,安州閑良金龍郁,永柔出身李宗周等,訓長領率,今已齊到,自臣曹,更爲試取,何如?傳曰,允。
柳畊,以禮曹言啓曰,卽接聞慶幼學高日東呈狀則以爲,族姪以穆,嫡妾無子,而夫妻俱沒,以其同姓四寸弟以明第三子快東,欲爲立後,諸族會議,衆論歸一,而與受之際,拘於常格,不得循例禮斜,忝在門長,故玆以具由仰訴,依定式草記稟處事,呈狀矣。曾因大臣筵達,兩邊與受,明有可據,而不得登聞者,許令該曹,論理草記事,允下,而門長高日東所訴,旣如此,依大臣筵奏定式,高以明第三子快東,立爲高以穆之後,何如?傳曰,允。
金在昌,以訓鍊都監言啓曰,宮墻外各鋪軍,以三軍門待年軍,排番定送事,自兵曹草記,蒙允矣。本局字內,自集春門北水口至大報壇西北角,合六鋪,每鋪軍各二名,分二番,合二十四名,每三日十二名式,依例輪番,而來正月初一日爲始,與元鋪軍替代擧行之意,敢啓。傳曰,知道。
金在昌,以禁衛營言啓曰,宮墻外各鋪軍,以三軍門待年軍,排番定送事,自兵曹草記,蒙允矣。本營字內,自大報壇西北角至宗廟大門西邊,合八鋪每鋪軍各二名,分二番,合三十二名,依例輪番,而來乙丑正月初一日爲始,與元鋪軍,替代擧行之意,敢啓。傳曰,知道。
金在昌,以御營廳言啓曰,宮墻外各鋪軍,以三軍門待年軍,排番定立事,自兵曹草記,蒙允矣。本廳字內,自宗廟大門東邊至集春門北水口下,合六鋪軍,合二十四名,分二番,每鋪二名式,三日輪番,而來乙丑正月初一日爲始,替代擧行之意,敢啓。傳曰,知道。
金在昌,以訓鍊都監言啓曰,本局諸將官,自今年正月至十二月,射講居首人,依例別單書入之意,敢啓。傳曰,知道。
金在昌,以禁衛營言啓曰,本營諸將官,今年射講居首人,依例別單書入之意,敢啓。傳曰,知道。
金在昌,以御營廳言啓曰,本廳諸將官,今年射講居首人,依例別單書入之意,敢啓。傳曰,知道。
金在昌,以摠戎廳言啓曰,本廳諸將官,今甲子年射講居首人,依例別單書入之意,敢啓。傳曰,知道。
李好敏,以刑曹言啓曰,今番京外審理之命,寔出於天地好生之德,則臣等職忝按法,其在對揚之道,未敢或忽,先就京獄,日次重囚文案,反覆詳閱,參互情跡,起疑於無疑之案,求生於必死之地,則其中鄭惟憲奴千金,金敬仁之案,情多可疑,案或未具,故各於本案,敢陳膚淺之見,恭俟處分,而至於李宗倫之案,則致命根因,不無可疑之端,亦爲臚列,而獄體至重,有難遽議傅輕,依前訊推,其餘尹鳳儀等十七名,情節凶頑,贓證狼藉,無一可生之路,旣成不易之案,故循例同推,修啓以入,奴興喆之獄,則會推旣已自服,而一向刑訊,有違法式,姑爲停推,論列於原案之意,敢啓。傳曰,知道。
行吏曹判書黃昇源疏曰,伏以,天休滋至,法殿重新,寶扆高臨,賀儀方擧,繼以東朝迓回甲之禧,慈宮添望八之籌,春元吉辰,慶禮將稱,大小臣民,歡忭蹈舞。仍伏念臣,性本庸陋,百無藝能,猥荷我聖上特達之殊眷,白首殘年,叨竊銓衡,中間政席,醜拙畢露,效蔑報稱,罪積辜負,蚤夜憂懼,如集于木,至若夏·冬都政,卽皇朝京察遺制,而朝家所以黜陟幽明之大政事也。如臣蹇劣,實無堪承之望,而臣不量賤分,恬然冒膺,兩日行政,注措至廣,而臣桑楡已頹,神精都鑠,前忘後遺,全失照檢,退而思惟,一政罅漏,不勝紛紜,臣心自量如此,物情之不愜,從可知也。伏惟聖上銳意治理,當寒御殿董飭兩銓,德音鄭重,臣雖老耄,寸衷自激,豈不思對揚休命之道,而其奈昏謬不逮,何哉?夫居銓之臣,藉手報國者,不過公之一字,而朝家所以責勵銓臣,亦惟是物也,前輩所謂激掦淸濁,扶植世道,則尙矣。雖不敢望,而臣所一念奉持,以圖涓埃報答者,惟在取捨之際,分排之時,以無適莫至虛閒,爲一副當元符,然臣鑑識素蔑,甄別無計,杜門寡交,聾憒成習,其所做去者,無異冥擿,然所謂無適莫者,難保其稱停,至虛閒者,安知無錯誤也哉?廟堂規警之論,臺閣駁正之議,側耳恭聽者,已屢日,而尙無聞焉,臣於是,尤不任疑懼之心也。秉銓之臣,每過大政,則謂以瓜限,必奉身引去者,自是銓家已例,而在臣則不獨已例之爲然,僨敗旣多,合被大何,則顧何敢靦然盤礴,不思所以自處,上以玷累聖簡,下以羞辱朝廷哉?且臣門戶孤寒,族姓單弱,高明鬼瞰,滿盈人忌,最所畏避者,而遲徊末路,甘處漫司,卽臣平日志願也。矧今狗馬賤齒,已過懸車之限,而又復淟涊於睢盱之場,則早晩顚沛,決知其無幸矣,向上辭疏,引宋臣蘇軾所云力辭而獲譴,猶賢於參冒而致烖者,仰蘄體諒之恩,此實臣肝膈之至懇也。三度加由,未蒙鞶褫,今因藝苑兼銜,召牌荐臨,臣尤驚惶,不知所出,本職旣縻,則進身無路,荐犯違誤,踪地隕隘,玆敢略控瀝血之懇,仰于聽卑之天。伏願聖慈,俯垂鑑諒,亟令鐫改臣職,仍令重勘臣罪,以警具僚,以安賤分,不勝幸甚。臣無任云云。答曰,省疏具悉。卿其勿辭行公。
知中樞府事李義弼疏曰,伏以臣,閱月淹病,自分癃廢,昨日夜分,見差景慕宮告由祭獻官,臣驚惶罔措,莫知所爲。臣之賤疾,卽懸癕瘻瘇也,醜惡諸症,固無可言,而又於日前,添得輪行寒疾,症頗沈毒,以此病狀,他餘公役,猶難强策。況以至穢之疾,冒膺莫重之任,周旋於駿奔之列,萬萬不敢,故玆敢不避猥越,仰瀆崇嚴。伏乞天地父母,俯垂諒察,特令該曹,劃卽變通,勿致享官致齋之愆期,而仍治臣瀆擾之罪,以肅朝綱,千萬幸甚。臣無任云云。以知事李義弼上疏,傳于李周顯曰,還給。
甲子十二月二十七日未時,上御誠正閣。諸承旨持公事入侍時,左承旨金在昌,左副承旨李周顯,右副承旨李好敏,同副承旨柳畊,記事官趙璜鎭,假注書李墷,記事官盧別兼春秋徐有恂,待敎朴宗薰,以次進伏訖。上曰,各房公事,竝入之,可也。又敎曰,承傳宣傳官番次,誰某耶?在昌曰,臣未能詳知矣。上曰,承傳宣傳官,招入,可也。璜鎭,承命出去,還奏曰,宣傳,官閤外待令矣。上曰,注書,更爲出去偕入,可也。璜鎭,出去還入進伏,宣傳官李德謙,趨入。上曰,宣傳官出去,犒饋笏記,持入,可也。德謙,出去,持犒饋笏記,更爲入來,在昌捧入,上敎在昌曰,出去後,出給宣傳官廳,犒饋笏記,抄謄以入,宣傳官則使之退去,可也。德謙退出,在昌,讀奏公事訖。上曰,判付則出去後,竝書之,可也。又敎曰,坐直承旨,誰也?在昌曰,都承旨,俄纔牌招矣。若承牌入來,則當爲齋直,而都承旨坐直,則左副承旨伴直,例也。都承旨不爲入來,則左副承旨,與同副承旨,當伴直矣。上曰,申退承旨,明日,皆仕進耶?在昌等曰,明日皆當仕進矣。上命退,諸臣以次退出。
上在昌德宮。停常參·經筵。
李好敏啓曰,合辭方張之時,兩司無詣臺之員,事甚未安。除在外·差祭·未署經外,未肅拜·呈告人員,竝卽牌招,何如?傳曰,允。
傳于朴宗來曰,傳香承旨,馳詣宗廟·永寧殿·社稷·景慕宮,奉審摘奸以來。
備忘記,碧團僉使李仁升,恃寨僉使尹處正,豐山萬戶崔道潤下直,爲長弓一張,長箭一部,片箭一部,筒兒一箇賜給。
朴宗來啓曰,今日仕記,誤爲書入,致勤還下,臣等之矇然捧入,不勝惶悚,而當該注書,所當重勘,而本院請推之外,無他可施之罰,何以爲之?敢稟。傳曰,拿處。
傳于朴宗來曰,都承旨·左承旨·右承旨·左副承旨·右副承旨·同副承旨入侍。
李好敏啓曰,行大司憲尹光普牌不進,掌令宋穉圭在外,持平趙民和·洪羲玄未署經,執義·掌令,一員未差,監察茶時之意,敢啓。傳曰,知道。
以大司諫曺允遂,司諫李元八牌不進罷職傳旨,傳于李好敏曰,只推。
傳于李好敏曰,明日出宮,內門路以協陽門爲之。
以注書趙璜鎭,拿處傳旨,傳于李好敏曰,分揀。
李好敏啓曰,正言洪儀泳,旣入闕中,不爲傳啓,直爲出去,事甚未安。推考,何如?傳曰,允。
朴宗來,以奎章閣言啓曰,原任直閣李存秀,母喪卒哭日,依定式,遣檢書官,勸肉以來之意,敢啓。傳曰,知道。
柳畊,以吏曹言啓曰,卽接司僕寺牒報則以爲,今此親臨陳賀時,本寺正,例爲進輿差備矣,正有闕之代,卽爲差出,以爲差備之地云。司僕寺正未差之代,口傳備擬以入之意,敢啓。傳曰,知道。
吏曹口傳政事,以韓興裕爲司僕正。
柳畊,以吏曹言啓曰,新除授順興府使李璜呈狀內,矣身與本曹參議金履永,有親査應避之嫌,斯速入啓遞改云。除拜時,旣與政官相避,則法不當赴任,改差,何如?傳曰,允。
柳畊,以吏曹言啓曰,今此正朝祭各陵·殿·宮·園·墓祭官,當爲磨鍊,而除老病公頉,實無推移分排之路,依近例,刑官·司饔院官員及年六十以上人員,通融塡次以入,而其中未付軍職人員,令該曹,口傳付軍職,何如?傳曰,允。
柳畊,以吏曹言啓曰,今此永禧殿正朝祭獻官,當以從二品磨鍊,而當品中,實無推移分排之路,不得已以正二品塡差以入之意,敢啓。傳曰,知道。
朴宗來,以禮曹言啓曰,卽接安東幼學金泰安呈狀則以爲,族姪德孫,嫡妾無子而身死,以其同生弟孟孫第二子樂興,欲爲立後,諸族會議,衆論歸一,至成文劵,而雖有德孫妻朴氏,孟孫夫妻俱歿,拘於常格,不得循例禮斜,依定式草記稟處事,呈狀矣。曾因大臣筵達,兩邊與受,明有可據,而不得登聞者,許令該曹,論理草記事,允下,而門長金泰安所訴旣如此,依大臣筵奏定式,金孟孫第二子樂興,立爲金德孫之後,何如?傳曰,允。
朴宗來,以司譯院都提調·提調意啓曰,漢學訓長,卽官生訓誨之任,而今方有闕,以資憲大夫金在洙差定,依例付祿,使之各別勸課,何如?傳曰,允。
吏曹啓目粘連,觀此承政院左副承旨李周顯上疏則以爲,臣之偏母,今年八十九歲矣,筋力凜綴,元氣澌敗,惟藥餌飮食之力,是恃是賴,而臣旣不肖,且拙謀生,菽水之供,恒患不足,蔘·朮之劑,又將何論?特令選部,許畀臣一小縣亦爲白有臥乎所,李周顯,家貧親老,菽水難繼之狀,卽通朝之所共知,許畀一邑,俾遂便養之願,允合於孝理之政是白乎矣,邇列之臣,出補外邑,事體不輕,臣曹不敢擅便,上裁,何如?啓。依回啓施行爲良如敎。
甲子十二月二十八日申時,上御誠正閣。都承旨·左承旨·右承旨·左副承旨·右副承旨·同副承旨入侍時,左承旨金在昌,右承旨李普天,左副承旨李周顯,右副承旨李好敏,同副承旨柳畊,假注書李墷,記注官鄭宗顯,別兼春秋徐有恂,待敎朴宗薰,以次進伏訖。在昌曰,都承旨香室進去,未及入侍矣。上曰,各房公事,竝入之,可也。在昌,讀奏公事訖,上曰,判付則出去書之,可也。都承旨朴宗來,入來進伏,上曰,右承旨·左副承旨·同副承旨,須先出去,可也。普天·周顯,畊,先退,在昌曰,奏御文字,何等審愼而各道敎文齎去官望單子,多有誤書,致勤還下,揆以事體,極爲未安。原單子還給,使之改修正以入,而當該吏曹堂上,不可無警,從重推考,何如?上曰,依爲之。出擧條仍命退,諸臣以次退出
上在昌德宮。停常參·經筵。
上詣仁政殿,頒敎陳賀,還內後,內閣·政院·玉堂·藥房口傳問安。答曰,知道。大王大妃殿·王大妃殿·中宮殿·惠慶宮·嘉順宮,內閣·政院·玉堂·藥房口傳問安。答曰,知道。
藥房都提調徐邁修,提調韓用龜,副提調朴宗來啓曰,伏未審日間,聖體何如,寢睡·水刺之節,何如?臣等率諸御醫,趁早入診,詳察聖候,爲宜。大王大妃殿氣候,何如?王大妃殿氣候,何如?惠慶宮氣候,何如?嘉順宮氣候,何如?臣等不任區區伏慮,敢來問安,竝此仰稟。答曰,知道。大王大妃殿·王大妃殿·中宮殿·惠慶宮·嘉順宮,藥房口傳問安。答曰,知道。
傳于金在昌曰,侍衛軍兵毛具。
傳于朴宗來曰,應敎前望單子入之,待下批牌招,不爲議諡,今日內,卽爲擧行。
應敎前望單子入之,洪奭周落點。
吏曹口傳政事,兼直閣單洪奭周。
傳于朴宗來曰,都承旨·左承旨·右承旨·左副承旨·右副承旨·同副承旨入侍。
傳于李好敏曰,昨再昨年藏牌,出於一時闊狹之意,明年爲始,當各別嚴禁,自今日至明年初一日,各司藏牌。
司諫李元八啓曰,臣於耳目之任,本無堪承之望,而今日趨簉之路,適遇大僚,相揖之際,謂以稍遲,至囚下吏,揆以體例,不可仍冒於臺次,請命遞斥臣職。答曰,依啓。
李普天,以戶曹言啓曰,大王大妃殿所納移來內人四十五供上,盡數減下事,草記,蒙允矣。內人四十五,宣飯·衣·纏等,各種減下米一千八百四十五石十三斗九升六合五夕內,元貢不足及無元貢別貿等,不當減條米五百九十九石四斗八升六合九夕計除,實減貢米一千二百四十六石九斗九合六夕,分道磨鍊,別單書入,依此擧行之意,分付宣惠廳,何如?傳曰,允。
李普天,以賑恤廳言啓曰,今年內貧寒宗室子女葬時,顧恤數,別單書入之意,敢啓。傳曰,知道。
金在昌,以兵曹言啓曰,來乙丑年,各處頒給信漢符別單及文宰二品以上,武臣·蔭官曾經摠管人員,章標頒給,別單修整以入之意,敢啓。傳曰,知道。
金在昌,以兵曹言啓曰,新除授林土別將尹商華,素抱風痺之症,猝發添劇,時月之內,萬無登途赴任之望,呈狀乞遞。實病旣如此,則不可强令赴任,依例罷黜,何如?傳曰,允。
金在昌,以訓鍊都監言啓曰,謹依下敎,北營拘留別監姜泰孫,放送之意,敢啓。傳曰,知道。
金在昌,以御營廳言啓曰,本廳千摠李晦植,身病甚重,勢難察任,改差,何如?傳曰,允。
李好敏,以刑曹言啓曰,卽接西部居邊召史所訴則以爲,方順泰爲名漢,卽渠夫金順喆之同母異父兄也,素性兇悖,陰囑西江居李姓兩班,假稱貸錢三百兩於方漢,捉去渠夫,牢囚七日,威脅亂打。所謂方漢所負錢,使之替納,渠夫不堪其威刑,僅備百兩先納,則又爲捽曳,零數二百兩,連加杖督,幾至死境,李班奴子,捉致嚴懲,使渠夫得放云,故李家奴子及方順泰·金順喆等,竝捉來査實,則方漢所招,以爲渠則無貸錢於李家事,而渠之異父弟金順喆,家計稍實,故符同李家,欲爲脅奪三百兩錢,與之分用,而捉去順喆,拘囚勒督,先捧百兩,李家用之,繼督二百,致此呈訴者,果爲的實云。所謂李班,査問其姓名,則乃前判官李厚燾也,身爲士夫,符同無賴之輩,侵虐平民,私門拘囚,勒奪錢財者,究厥所爲,萬萬駭悖。此等之習,若不嚴懲,後弊難言,係是朝官,移義禁府,考律嚴勘之意,敢啓。傳曰,知道。
李好敏,以義禁府言啓曰,刑曹啓辭內,前判官李厚燾,係是朝官,令義禁府,考律嚴勘事,啓下矣。李厚燾今方待命,卽爲拿囚之意,敢啓。傳曰,知道。
禁府啓目罪人李晩遠亦,以按使査啓,拈出問目,嚴加刑訊,多般究詰是白乎則,其所納招,或有發明,或有自服,而發明之說,未免模糊,自服之言,亦近粧撰。査啓論列,若是明白,而渠之輸情,自歸呑吐,誣人受賂,或稱不知,踏印牌子,又謂茫昧,前後脅勒徵索等許多鄙瑣侵虐之事,隱然歸之於黃·宋兩漢之中間作俑,而渠則只以不察見欺,欲爲分罪掉脫之計,一向抵賴,無意直陳,究厥情狀,尤極痛惡。待拷訊限滿,加刑得情,何如?啓。數件不義之事,渠旣自服,其他雖眞箇不犯眞箇被瞞於人,卽此數件,已是斷案是如乎,歲除隔日,大慶當前,特從末勘之末勘,絶島限己身充軍,勿揀赦典,以懲貪虐之類爲良如敎。又啓目,晉州前監牧官吳千根原情云云。傳旨內辭緣,泛稱遲晩,刑推得情,何如?啓。以公罪勘放爲良如敎。
李好敏,以義禁府言啓曰,罪人李晩遠,更招公事,判付內,特從末勘之末勘,絶島限己身充軍,勿揀赦典,以懲貪虐之類事,命下矣。李晩遠,全羅道興陽縣呂島鎭,限己身充軍,勿揀赦典,而以判付內辭意,具罪目,依例發遣府書吏,押送配所,何如?傳曰,允。
李好敏,以義禁府言啓曰,時囚罪人吳千根原情公事,判付內,以公罪勘放事,命下矣。取考律文,則大典通編廏牧條,有曰,群頭群副牧子遺失馬·牛一匹,笞五十,每一匹,加一等罪,止杖一百,準數追徵,監牧減一等矣。吳千根杖一百減一等,杖九十,以公罪收贖放送之意,敢啓。傳曰,知道。
副校理林景鎭疏曰,伏以臣之身體髮膚,雖受之於父母,而若其生成全保之澤,卽我先大王曁我殿下之所賜也,韋布而衿紳之,顓蒙而敎迪之,見齒於簪筆之末者,非先王之賜,則臣無以至於是也。坑坎而振拔之,瑕垢而洗滌之,備數於瀛選之列者,亦非先王之賜,則臣無以得有,今也乾元施澤,品物咸亨,陰谷回春,根荄皆萌,卽是理也,而獨臣所被,噓之於已冷之灰,榮之於旣枯之木,則非理之所必有也,迺世之所罕覩也,高天厚地,不足以喩其隆渥也,粉骨糜身,不足以報其萬一也。顧臣見帶之銜,卽經幄論思之職,初非如臣不學無術者之所可濫叨,而有除輒膺,不敢爲逡巡之計者,非爲他也。山恩海渥,獨偏於身,而隕首結草,報效無地,秪有赴蹈湯火夷險不貳之義,可以少答塵刹,故不得引例辭巽,而每一登筵,醜拙畢露,退而循省,顔頳背汗,自知己愧,人實謂何,臣情到此,吁亦慼矣。抑臣有區區至切之懇,而徊徨囁嚅者,亦有日矣。凡人疾痛,必呼父母,臣之至懇,非特疾痛而已,則何忍終默,以自阻於天地父母之前乎?臣父今年六十有五矣,素多疾恙,寧日恒鮮,家世貧寒,菽水屢空,追曩昔不洎之心,以伸至情於今日,固是子職之當然,而臣之不肖,旣不能幹蠱,又不能負米,藥餌之補,已矣無論。滫瀡之供,亦不以時,反哺之鳥,人而不如,則至切之私,安得無憾乎?邇列之臣,乞養有例,如臣無似,安敢以見職自處,而專城之養,世所艶稱,奉檄之喜,人之至願,臣亦豈無人所同得之常情乎?古語曰,左右就養無方,爲人子者,孰不思無方之養,而如無其具,亦無所施矣。此臣所隱痛于中而未嘗食息暫忘者也。情之所迫,未暇緩聲,勢之所使,不遑他顧,玆敢拚棄廉隅,冒死哀籲於孝理之下。伏乞聖慈,察臣情而恕臣罪,特令選部,畀臣一小縣,俾遂至願,千萬幸甚。臣無任云云。省疏具悉。疏辭下該曹稟處。敎中外大小臣僚·耆老·軍民·閑良人等書。王若曰,鞏舊邦於靑邱,自天之祐,煥新構於紫極,不日乃成。庸敷十行,誕告八域。顧玆昌德前殿,卽予視朝正衙。王者嚮明出治,倣周家八牕之制。聖人踐位行禮,像漢廷九級之尊。閎不侈而樸不卑,想英陵昭儉之德,烈丕承而謨丕顯,仰列朝積累之基。矧玆二字額之錫嘉。允矣四德首之取義。大哉乾元之資萬物,君止於仁,譬若辰居之拱衆星,德以爲政。勻石夏府,幾軫懸象之謨,玉燭春臺,每占隆棟之吉。豈意仁天之示警?迺有前冬之告災。以恐懼修省之心,縱思靈臺之勿亟,顧朝覲會同之地,詎緩路寢之重營?仍舊如何,我家自有制度,卜云其吉,卿士莫不協從。乃召司徒司空,贊我肯堂肯構。始念役鉅而時詘,不欲以民力爲,終幸歲熟而冬暄,殆若有造物相。邛山之修材竝湊,楩楠豫樟,岐原之鼛鼓不勝,尋尺繩墨。毋侈前無癈後,一遵成規,惟善始乃有終,三朔訖役。猗歟金榜之載煥,儼乎寶扆之高臨。劍佩迭趨,肅天闕於象緯,鏞簴竝奏,囿民物於庭衢。海屋添籌,政値漢長樂之騰賀,瑣闥增重,益勉唐延英之開筵。中外忭歡,宜推與民而同樂,上下告布,實幸轉災而爲祥。翬革長輝,占休命之益鞏,鳳曆頒令,喜陽和之方宣。於戲,輪奐增光,升恒騰頌。先斯四施仁發政,寧緩顧名之規,錫厥庶斂時用敷,須體同慶之意。故玆敎示,想宜知悉。藝文提學黃昇源製進
甲子十二月二十九日辰時,上詣仁政殿,頒敎陳賀入侍時,行都承旨朴宗來,左承旨金在昌,右承旨李普天,左副承旨李周顯,右副承旨李好敏,同副承旨柳畊,記事官韓兢履,趙璜鎭,記注官鄭宗顯,別兼春秋徐有恂,檢校提學金祖淳,原任提學李晩秀,檢校直提學朴宗慶,檢校直閣沈象奎·金邁淳,直閣洪奭周,待敎朴宗薰,以次侍立,行先四拜禮訖。上具遠遊冠·絳紗袍,出宣化門·協陽門,由肅章門·仁政門,詣月臺。通禮跪啓請降輿陞座,上降輿陞座。贊儀唱鞠躬四拜興平身,宗親·文·武百官,行四拜禮。致詞官進前,致詞訖。百官又行四拜禮,宣敎官,立階上,宣敎訖。百官又行四拜禮,贊儀唱跪搢笏三叩頭,百官皆如儀。贊儀唱山呼,百官及樂工·軍校,齊聲呼千歲。贊儀又唱山呼,百官以下,又齊聲呼千歲。贊儀又唱再山呼,百官以下,又齊聲呼千千歲,百官又行四拜禮,宣箋官,將宣箋,百官皆跪宣箋訖,皆俯伏興平身。禮曹正郞朴榮東,持慶科草記,跪授好敏,好敏,讀奏訖。通禮跪啓禮畢。宗來曰,宣箋官實差副司果金相休,雖未知實故之如何,而臨時稱頉,誠爲未安。從重推考,何如?上曰,依爲之。出擧條左議政徐邁修,右議政李敬一等,進前奏曰,早朝臨殿,聖體,若何?上曰,一樣矣。邁修等曰,寢睡·水刺之節,何如?上曰,一樣矣。邁修等曰,大王大妃殿氣候,何如?上曰,一樣矣。邁修等曰,王大妃殿氣候,何如?上曰,一樣矣。邁修等曰,惠慶宮氣候,何如?上曰,一樣矣。邁修等曰,嘉順宮氣候,何如?上曰,一樣矣。邁修曰,今年甲子,卽天星一周之初載,而法殿重新,寶扆光臨,百僚稱賀,萬姓歡瞻,此誠國勢磐泰之基,人心蘄嚮之會,於休乎昌熾哉?吉祥善事,頌圖所希覯也。當此日踐此位,上荷乾坤之垂佑,祖宗之降福,下賴卿士之獻祝,烝黎之願戴,使鴻聲偉蹟,蔚乎有章,盛軌懋詠,鑠焉不泯者,其至德要道,不過曰仁與勤而已,仁則克己之謂也。己旣克則廓然大公,而愛之理,素具於性者,無所蔽矣,愛之理無所蔽,則體信達順,血脈貫通,而愛之用,周徧於物者,無不周矣,勤則無逸之謂也。舜曰,惟幾惟勅,此勤也,禹曰,吾惜寸陰,此勤也,漢光武之據鞍講道,亦此勤也,宋仁宗之過午罷朝,無非此勤也。式至我朝,聖神相承,以此二字,爲治心治國之符,而燕涓濩蠖之中,存心必仁,布政敷化之際,處事必仁,惻怛之恩,浹洽於八域,煦濡之澤,永賴於萬世,則如其仁也。平臺煖閣,訪問疾苦,朝筵夜對,旁求治安,三晝講討,寒暑而不停,四時奏報,宵旰而不滯,則如其勤也。此所以祖功宗德,日月不刊,國憲家猷,琬琰具在,三靈之眷,彌永,七百之業,益鞏,而勤政·仁政,大書·特書,揭諸兩闕,嚮明出治之所者也。今殿下,受堂構之責,任繼述之功,內自心法,外及政謨,一或有違於仁與勤,則其有負於皇天之付畀,生民之期望,爲如何哉?而我列聖陟降之靈,其肯曰予有後乎?爲學則如古鏡之必磨,爲政則如急絃之必調,毋以聖工之方勵而每存間斷之戒,毋以衮職之無闕而克軫翕受之方,以之幽獨得肆之地,猛省其一毫偏係之私,尋常應接之間,或慮有一事瘝曠之弊。念玆在玆,恤恤懇懇,而董正有位,罔俾怠荒,則周命之雖舊維新,庶不專美於古,而我東之太平萬世,且將自今伊始,此不但臣等之祝,抑亦在庭群工,率土衆生,所共攢手而顒仰者也。伏願深留聖念,俯垂采納焉。上曰,今此臨殿,予心之喜,不以輪奐之美也,際聞卿奏,眞老成切實之言,當服膺之不暇矣。出擧條上仍降座乘輿,出仁政門,由肅章門入協陽門·宣化門還內。諸臣以次退出。
甲子十二月二十九日申時,上御誠正閣。都承旨·左承旨·右承旨·左副承旨·右副承旨·同副承旨入侍時,行都承旨朴宗來,左承旨金在昌,右承旨李普天,左副承旨李周顯,右副承旨李好敏,同副承旨柳畊,記事官韓兢履·趙璜鎭·崔鳳和,別兼春秋徐有恂,直閣洪奭周,以次進伏訖。上曰,直閣則出去開諡坐,他閣臣入侍,可也。奭周曰,待敎則已出去矣。在昌曰,此與持公事入侍,有異,雖無他閣臣,直閣則先出去開坐,似好矣。奭周曰,諡坐下敎,纔已承聞,而議諡事體,不輕而重,前所議諡,未合坐,未署經,而更開諡坐,事異常格,有文蹟然後,可以擧行矣。上曰,然則當出文蹟,先爲出去開坐也。奭周退出,上命書傳敎曰,應敎前望單子入之,待下批牌招,不爲議諡,今日內卽爲擧行,上曰,今日陳賀時,別雲劍望筒,還入也。兢履,出來持入,上曰,今日下番入直,誰也?有恂曰,今日下番,則崔鳳和,明日則小臣當以下番,入直矣。上命讀公事,在昌·周顯·畊,讀奏訖,上曰,判付則竝出去書之也。上曰,兵曹,昨年信漢符單子,持入也。兢履,出來持入。惠慶宮進服蔘·苓·白朮散,自今日停止,香橘飮一貼,煎入。出榻敎上命退,承史以次退出。
上在昌德宮。停常參·經筵。
大殿·大王大妃殿·王大妃殿·中宮殿·惠慶宮·嘉順宮,內閣·政院·玉堂·朝廷二品以上·兩司長官,除夕單子問安。答曰,知道。
金在昌,以都摠府言啓曰,今日入直內三廳武兼禁軍及軍兵等,中日習射,請出標信。傳曰,知道。
朴宗來啓曰,明日正朝望闕禮,依例爲之之意,敢啓。傳曰,知道。
金在昌啓曰,備邊司郞廳來言,今日賓廳日次,而過歲問安,相値,不得來會云矣,敢啓。傳曰,知道。
傳于朴宗來曰,禮房承旨,馳詣宗廟·永禧殿·景慕宮,奉審摘奸,受香諸處,一體奉審,摘奸以來。
傳于金在昌曰,諸承旨,持公事入侍。
柳畊,以吏曹言啓曰,本曹佐郞韓永建呈狀內,矣身素患痰癖之症,每當換節之際,一倍添劇,時月之內,萬無供職之望,卽速入啓遞改云。身病旣如是,則有難强令察任,改差,何如?傳曰,允。
柳畊,以吏曹言啓曰,新除授南學訓導文養老,除拜後,過限未肅拜,依例改差,何如?傳曰,允。
金在昌,以兵曹言啓曰,今冬等能麽兒考講時,武臣兼宣傳官權敏中,部將金樂九·朴師濂,一次不通,都摠府經歷李碩遠·李光永,中樞府經歷葵翼永,訓鍊院判官申·沈能完,主簿李普榮,通禮院引儀慶恒運,武臣兼宣傳官李永植·金文基·柳相奎·鄭宅升·劉泰誼·李仁達·金憲柱·李潝·李一愚·柳文儉·韓國養,部將金相稷·金義堉·玄商祿·金致恒·李漢極·韓亨祿·金濟柔·趙廷㻐,守門將崔泰魯·任震白·閔善履·朴祥廉·金喆勳·閔章爀,二次不通。訓鍊院主簿趙亨錫,三次不通。竝依定式,從重推考,何如?傳曰,允。
甲子十二月三十日午時,上御誠正閣。諸承旨持公事入侍時,右承旨李普天,左副承旨李周顯右副承旨李好敏,同副承旨柳畊,記事官韓兢履·趙璜鎭,記注官鄭宗顯,別兼春秋徐有恂,直閣洪奭周,以次進伏訖。上曰,左承旨,何不入來也?普天曰,猝發癮疹,不得入侍矣。上命讀公事,好敏,讀奏黃海監司李相璜啓本,罪人文漢永殷栗縣到配事訖。上曰,左承旨,已爲緣故出耶?好敏曰,左承旨,俄者詣閤,而以其搔癢之症,不得登筵,而姑不出去矣。上曰,閤外有前導之聲,都承旨若已入來,則使之入侍,可也。兢履,承命出來,還奏曰,都承旨姑未入來,而左承旨,自閤外,還下政院矣。上曰,閣臣出去,戊午年正月日省錄,持入,可也。奭周,承命出來持入,上曰,日得錄,又爲持入也。奭周承命出去。上曰,左承旨若不得坐直,則左副與右副,伴直,可也。又敎曰,都承旨若入來,則使之入侍,左承旨如可登筵,則亦爲入侍,可也。兢履,承命出傳,還奏曰,都承旨,尙未入來,左承旨,今方詣閤矣。上曰,注書出去,使之入侍也。兢履,承命出傳,左承旨金在昌,追入進伏,上曰,來初二日別雲劍望筒,還給,與昨日別雲劍望筒,參互更擬以入,可也。賤臣,承命出傳,還入,上曰,注書出去,催促閣臣,持日得錄,入來也。兢履,承命出傳,還奏曰,日得錄,在於實錄廳,故今方催促持來云矣。上命退,承史以次退出。
